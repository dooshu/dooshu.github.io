卷三十四 权幸部 谄佞部


权幸

张易之兄弟（出《朝野佥载》）

张易之兄弟骄贵，强夺庄宅、奴婢、姬妾不可胜数。昌期于万年县街内行，逢一女人，婿抱儿相逐。昌期马鞭拨其头巾，女妇骂之。昌期顾谓奴曰：“横驮将来。”婿投匦三四状，并不出。昌期捉送万年县，诬以他罪，决死之。昌仪常谓人曰：“丈夫当如此：今时千人推我不能倒；及其败也，万人擎我不能起。”俄而事败，兄弟俱斩。

昌仪为洛阳令，恃易之权势，属官无不允者。鼓声动，有一人姓薛，赍金五十两遮而奉之。仪领金，受其状，至朝堂，付天官侍郎张锡。【夹批】好大胆。数日失状，问仪，仪曰：“我亦不记得，但姓薛者即与。”锡检案内姓薛者六十余人，并与官。其蠹政若此。

虢国夫人（出《明皇杂录》）

贵妃姊虢国夫人，恩宠一时，栋宇之盛，举朝无与比。所居韦副使旧宅。韦氏诸子方午偃息于堂庑间，忽见妇人衣黄罗帔衫，降自步辇。有侍婢数十人，笑语自若。谓韦氏诸子曰：“闻此宅欲货，其价几何？”【眉批】突如其来，豪横无匹。韦氏曰：“先人旧庐，所未忍舍。”语未毕，有工数百人，登东西厢，撤其瓦木。韦氏诸子乃率家童，挈其琴书，委于路中。而授韦氏隙地十数亩，其宅一无所酬。虢国中堂既成，酬匠二百万。而复以金盏瑟瑟三斗为赏。后曾有暴风拔树，委其堂上，略无所伤。既撤瓦以观之，皆乘以木瓦。其制作精致，皆此类。

王准（出《明皇杂录》）

王珙之子准为卫尉少卿，出入宫中，以斗鸡侍帝左右。时李林甫方横，子岫为将作监，亦入侍帷幄。岫常为准所侮，而不敢发一言。一旦，准尽率其徒过驸马王瑶私第。瑶望尘趋拜，准挟弹，命中于瑶巾冠之上，因折其玉簪，以为笑乐。遂致酒张乐。永穆公主亲御匕。公主，即帝之长女也，仁孝端淑，帝特所钟爱。准既去，或谓瑶曰：“鼠辈虽恃其父势，然长公主，帝爱女，君待之或阙，帝岂不介意耶？”瑶曰：“天子怒，无所畏。但性命系七郎，安敢不尔？”时人多呼准为“七郎”。其势横为人所畏如此。

李林甫（出《明皇杂录》）

张九龄在相位，久以謇谔忤帝意。李林甫时为同列，乃因请见，屡陈九龄诽谤。于时方秋，帝命高力士持白羽扇以赐，将寄意焉。九龄惶恐，因作赋以献。又为《归燕诗》以贻林甫。其诗曰：“海燕何微眇，乘春亦暂来。岂知泥滓贱，只见玉堂开。绣户时双入，华轩日几回？无心与物竞，鹰隼莫相猜。”林甫览之，知其必退，恚怒稍解。九龄洎裴耀卿罢免之日，自中书至月华门，将就班列，二人鞠躬卑逊。林甫处其中，抑扬自得。观者窃谓一雕挟两兔。

玄宗宴于勤政楼下，巷无居人。宴罢，帝犹垂帘以观。兵部侍郎卢绚，谓帝已归宫掖，垂鞭按辔，横纵楼下。绚负文雅之称，而复风标清粹。帝一见，不觉目送之。问左右曰：“谁？”近臣以绚对。帝亟称其蕴籍。时林甫方恃权忌能，帝之左右宠幸，皆入重贿。由是帝之动静，无不知之。翌曰，出绚为华州刺史。不旬月，诬其有疾，废之。

【总评】李林甫是姜皎外甥，杨国忠是张易之外甥，其权横皆略相似。外甥似舅，洵哉！

鱼朝恩（出《杜阳杂编》）

鱼朝恩专权使气，公卿不敢仰视。宰臣或决政事，不预谋者，则睚眦曰：“天下事不由我乎？”于是帝恶之。而朝恩幼子令徽，年十四五，始给事内殿。帝以朝恩故，特赐绿，未几同列黄门。位居令徽上者，因叙立，误触令徽臂。乃驰归告朝恩，以班次居下，为同列所欺。朝恩怒，翌日于帝前奏曰：“臣幼男令徽，位居众僚之下，愿陛下特赐金章，以超其等。”不言绯而便求紫。帝犹未语，而朝恩已令所司捧紫衣而至。令徽即谢于殿前。帝虽知不可，彊谓朝恩曰：“卿男著章服大称。”

元载（出《幽闲鼓吹》）

元载在中书，有丈人自宣州货所居来投，求一职事。载度其不可，赠河北一函书而遣之。丈人持书，怏怏而去。既至幽州，念破产而来，止得一书，书若恳切，犹可望，乃拆视之，更无一词，唯署名而已。大悔，怒欲回。念已行数千里，试谒院寮。院寮问：“既是相公丈人，岂无缄题？”曰：“有。”判官大惊，立命谒者上白，斯须，乃有大校持箱，复请书。书既入，馆之上舍，留连积月。及辞去，奉绢一千匹。

又元载子伯和，势倾中外。福州观察使寄乐妓十人，既至，半岁不得送。使者窥伺门下出入频者，有琵琶康昆仑最熟，厚遗求通。既送妓，伯和一试奏，尽以遗之。【眉批】作业，先有段和尚善琵琶，自制《西梁州》。昆仑求之不与。至是以乐之半赠之，乃传焉。今曲调《梁州》是也。

路岩（出《玉泉子》）

路岩与高湜相善。湜既知举，问岩所欲。岩以前岁停举，已密疏请加十人矣。至是以五人为言。湜喜其数寡，欣然奉命。不累日，十人制下，湜未知也。岩执诏，笑谓湜曰：“向五人，侍郎所惠；今之十人，某自致也。”湜愕然不得已，竟依其数放焉。

路岩出镇坤维也，开道中衢，恣为瓦石所击。岩谓权京兆事薛能曰：“临行劳以瓦砾相饯。”能徐举手板对曰：“旧例，宰相出镇，府司无例发人卫守。”岩有惭色。初，崔铉以岩为必贵，常曰：“路十终须与他那一位也。”自监察入翰林，铉犹在淮南。闻之曰：“路十如今便入翰林，如何到老？”皆如所言。

【总评】陈磻叟诣阙上书，陈时病曰：“臣请破边瑊一家，可赡军一二年。”上问：“边瑊何人？”对曰：“路岩亲吏也。”岩怒，除名，流爱州。观此，则岩之贪横，略可见矣。

八司马十司户（出《玉泉子》）

元和初，黜八司马：韦执谊崖州，韩泰虔州，柳宗元永州，刘禹锡朗州，韩晔饶州，凌准连州，程异柳州。及咸通，韦保衡、路岩作相，除不附己者十司户：崔沆循州，李渎绣州，萧遘播州，崔彦融雷州，高湘高州，张颜潘州，李贶勤州，杜裔休端州，郑彦持义州，李藻费州。内绣州、潘州、雷州三人不回。

谄佞

赵元楷（出《谈宾录》）

赵元楷为交河道行军大总管，时侯君集为元帅。君集马病颡疮，元楷以指沾其脓而嗅之，以谀君集，为御史所劾，左迁刺史。

李峤（出《大唐新语》）

长寿三年，则天征天下铜五十余万斤，铁一百三十余万斤，钱二万七千贯，于定鼎门内铸八棱铜柱，高九十尺，径一丈二尺，题曰“大周万国述德天枢”。张革命之功，贬皇家之德。天枢下，置铁山。铜龙负载，狮子麒麟围绕。上有云盖，盖上施盘龙，以托火珠。珠高一丈，围三丈，金彩莹煌，光侔日月。武三思为其文，朝士献诗者不可胜纪，唯宰相李峤诗冠绝当时。诗曰：“彻迹光西，勋庸纪北燕。何如万国会，讽德九门前。灼灼临黄道，迢迢入紫烟。仙盘正下露，高柱欲承天。山类丛云起，珠疑大火悬。声流尘作劫，业固海成田。圣泽倾尧酒，薰风入舜弦。忻逢下生日，还偶上皇年。”后宪司发峤附会韦庶人，左授滁州别驾。后至开元中，诏毁天枢，发卒熔烁，弥月不尽。

周兴 傅游艺（出《神异经》）

周兴累为司刑少卿，上疏请除李家属籍。后徙岭表，为仇人所杀。傅游艺除左补阙，上书言武氏。梦登湛露殿，陈于所亲，事发伏诛。游艺一年内，青绿绯紫皆遍，号“四时仕宦”。

郭霸（出《神异经》）

郭霸应革命举，为监察，又为侍御史。见则天曰：“往年征徐敬业，臣愿抽其筋，食其肉，饮其血，绝其髓。”上大悦。人呼为“郭四其”。御史大夫魏元忠患病，霸请尝其粪。元忠不许，竟尝之，曰：“其味苦，病即愈。”元忠以其佞，大恶之。

【总评】按《朝野佥载》：郭霸又尝来俊臣粪秽。盖稔用勾践之术者。

高元礼（出《谭宾录》）

唐侯思止贫不聊生，乃依事恒州参军高元礼。而无赖诡谲，无以逾也。时则天屡起大狱，恒州刺史裴贞杖一判司，判司谓思止曰：“今诸王多被诛戮，何不告之？”思止因告舒王及裴贞谋反。诏按问，并族诛。授思止游击将军。元礼惧而思媚之，引与同坐，呼为“侯大”，曰：“国家用人不次，若言侯大不识字，可奏云：‘獬豸亦不识字，而能触邪！’”则天果曰：“欲与汝御史，人云汝不能识字。”思止以獬豸对。则天大悦，即授焉。元礼复教曰：“圣上知侯大无宅，倘以没官宅见借，可拜谢而不受。圣上必问所由，可奏云：‘诸反逆人宅，恶其名，不愿坐其内。’”果如言。则天复大喜，恩赏甚优。

宗楚客 张岌（出《朝野佥载》）

内史宗楚客性谄佞。时薛师有嫪毐之宠，遂为作传二卷，论薛师之圣，从天而降，不知何代人也，释迦重出，观音再生。期年间，位至内史。张岌谄事薛师，掌擎黄幞随薛师后，于马旁伏地，作薛师马镫。

崔融等（出《朝野佥载》）

梁王武三思为张易之作传，云是王子晋后身。于缑氏山立祠，词人才子佞者为诗咏之，舍人崔融为最。宋之问捧张易之溺器，后易之赤族，佞者并流岭南。

吉顼（出《朝野佥载》）

天后时，太常博士吉顼父哲易州刺史，以赃坐死。顼于天津桥南要内史魏王承嗣，拜伏称死罪。承嗣问之，曰：“有二妹，堪事大王。”承嗣诺之，即以犊车载入。三日不语，【眉批】又一个息夫人！承嗣问其故，对曰：“父犯国法，忧之无复聊赖。”承嗣既幸，免其父极刑，进顼笼马监，俄迁中丞、吏部侍郎。不以才升，二妹请求耳。

张说（出《朝野佥载》）

燕国公张说，前为并州刺史，谄事特进王毛仲，饷致金宝不可胜数。后毛仲巡边，会说于天雄军大宴，酒酣，恩敕忽降，授兵部尚书、同中书门下三品。说拜谢讫，便把毛仲手起舞，嗅其靴鼻。【眉批】燕公原非端正，独才可取耳。

程伯献（出《谭宾录》）

唐将军高力士遭父丧，左金吾大将军程伯献、少府监冯绍正二人，直就其丧前被发而哭，甚于己亲。

李林甫（出《国史补》）

玄宗在东都，宫中有怪。明日召宰相，欲西幸。裴耀卿、张九龄谏曰：“百姓场圃未毕，请候冬间。”时李林甫初拜相，窃知上意。及罢退，佯为蹇步，独留奏事。乃言：“二京，陛下东西宫也。将欲驾幸，何用择时？设有妨于刈获，独免过路赋税。臣请宣示有司，即日西幸。”上大悦。【眉批】捷于逢恶，巧于得主。自此驾幸长安。旬日，耀卿、九龄俱罢。

李璋（出《杜阳编》）

李绎子璋为宣州观察使，杨相收造白檀香亭子初成，会亲宾观之。先是璋潜遣人度其广袤，织成地毯，其日献之。及收败，璋亦从坐。【眉批】有窃此术以媚秦桧者，若赵文华，非实也。

冯道明（出《云溪友议》）

雍陶，蜀人也。以进士登第，薄于亲党。后为简州牧，自比谢宣城、柳吴兴。宾至则折挫之，投贽者稀得见。忽有冯道明下第请谒，云与员外故旧。阍者如言启之。及引进，陶呵曰：“与君素昧平生，何方相识？”道明曰：“诵员外诗，仰员外德。诗集中日得见，何乃隔平生也？”遂吟曰：“立当青草人先见，行近白莲鱼未知。”又曰：“江声秋入寺，雨气夜侵楼。”又曰：“闭门客到常疑病，满院花开不似贫。”陶闻吟欣然，待道明如曩昔之交。【眉批】搔着痒处，无人不快，非徒好谀而已。

张浚（出《北梦琐言》）

旧例，士子不与内官交游。张相浚，自处士除起居郎，出军容田令孜之门，皆申中外之敬。洎僖皇幸蜀，朝士毕集。一日，中尉为宰相开筵，学士洎张起居同预焉。张公耻于对众设拜，乃先谒中尉，便施谢酒之敬，中尉讶之。俄而宾至，即席坐定。中尉白诸官曰：“某与起居，清浊异流，曾蒙中外，既虑玷辱，何妨改更？今日暗地谢酒，即不可。”张公渐惧交集，自此甚为群彦所轻。

李德裕（出《幽闲鼓吹》）

李德裕镇扬州，监军使杨钦义追入，必为枢近，而德裕致礼，皆不越寻常。钦义心衔之。一日，中堂设宴，更无他宾，而陈设宝器图画数床，皆殊绝。一席祗奉，亦竭情礼。宴罢，皆以赠之。钦义大喜过望。【眉批】学汉高驭黥布术。旬日，西行至汴州，有诏却令监淮南。钦义即至，具以前时所赠归之。德裕笑曰：“此无所直，奈何拒焉？”悉却与之。钦义心感数倍。【眉批】识过陶朱公、长君数倍。后竟作枢密使。唐武宗一朝之柄，皆钦义所致也。

王承休（出《王氏闻见录》）

蜀后主王衍宦官王承休，以优笑狎昵见宠。有美色，恒侍少主寝息，久而专房。承休多以邪僻奸秽之事媚其主，主愈宠之。与成都尹韩昭为刎颈交，所谋皆互相表里。承休一日请从诸军拣选骁勇数千，号龙武军，自为统帅，特加衣粮。因乞秦州节度使，且云：“愿与陛下于秦州采掇美丽。”且说：“秦州风土，多出国色。”仍请幸天水。少主甚悦，即遣仗节赴镇。所选龙武精锐，并充衙队从行。到方镇下车，当日毁拆衙庭，发丁夫采取材石，创立公署使宅，一如宫殿之制。兼以严刑峻法，妇女不免土木之役。又密令彊取民间子弟，使教歌舞伎乐。被获者，令画工图真及录名氏，急递中送韩昭。昭又密呈少主。少主睹之，不觉心狂，遂决幸秦之计。中外切谏不从。十月三日，发离成都。四日到汉州。凤州王承捷飞驿骑到秦云：“东朝差兴圣令公统军十余万来取，九月到凤州。”少主犹谓臣下设计沮其东行，曰：“朕恰要亲看相杀，又何患乎？”不顾而进。上梓潼山，少主有诗云：“乔岩簇冷烟，幽径上寒天。下瞰峨嵋岭，上窥华岳巅。驰驱非取乐，按幸为忧边。此去将登陟，歌楼路几千？”宣令从官继和。中书舍人王仁裕和曰：“采仗拂寒烟，鸣驺在半天。黄云生马足，白日下松巅。盛德安疲俗，仁风扇极边。前程问成纪，此去尚三千。”至剑州西二十里，夜过一溪山，忽闻前后军人振革鸣金，连山叫噪，声动溪谷。问人云：“惧有鸷兽搏人，是以噪之。”其乘马忽咆哮恐惧，箠之不肯前进。人言适有鸷兽，自路左丛林间跃出，于万人中攫取一夫而去。其人衔到溪洞间，尚闻喊救命之声。况天色未晓，无人敢捕逐者。路人罔不流汗。少主至行宫，顾问臣僚，皆陈恐惧之事。寻命从臣令各赋诗。王仁裕诗曰：“剑牙钉舌血毛腥，窥算劳心岂暂停。不与大朝除患难，惟于当路食生灵。从教户口资口，未委三丁税几丁。今日帝王亲出狩，白云岩下好藏形。”翰林学士李浩弼进诗曰：“岩下年年自寝讹，生灵餐尽意如何？爪牙众后民随减，溪壑深来骨已多。天子纪纲犹被弄，客人穷独困难过。长途莫怪无人迹，尽被山王税杀他。”少主览诗大笑。过白卫岭，韩昭进诗曰：“吾王巡狩为安边，此去秦亭尚数千。夜照路岐山店火，晓通消息戍瓶烟。为云巫峡虽神女，跨凤秦楼是谪仙。八骏似龙人似虎，何愁飞过大漫天。”少主和曰：“先朝神武力开边，画断封疆四五千。前望陇山登剑戟，后凭巫峡锁烽烟。轩皇尚自亲平寇，嬴政徒劳爱学仙。想到隗宫寻胜处，正应莺语暮春天。”王仁裕和曰：“龙旆飘飖指极边，到时犹更二三千。登高晓蹋岩石，冒冷朝冲断续烟。自学汉王开土宇，不同周穆好神仙。秦民莫道无恩及，大散关东别有天。”洎至利州，已闻东师下固镇矣。旬日内，又闻金牛败卒塞硖而至。其时蜀师十余万，自绵汉至于深渡千余里，首尾相继，皆无心斗敌。遣使臣逼促，则回枪刺之曰：“请唤取龙武军相战，不惟勇敢，且偏请衣粮。我等拣选不堪，何能相杀？”于是狼狈面归，连夜继昼，却入成都。康延孝与魏王继踵而入。少主遂降。东军未入前，王宗弼杀韩昭等。王承休握锐兵于天水，兵刃不举。既知东军入蜀，遂拥麾下之师，及妇女孩幼万余口，金银缯帛，于西蕃买路归蜀，沿路为左衽掳夺，并经溪山，冻饿相践而死。迨至蜀，存者百余人。唯与田宗讷等脱身而至。魏王使人诘之曰：“亲握锐兵，何得不战？”曰：“惮大王神武，不敢当其锋。”曰：“何不早降？”曰：“盖缘王师不入封部，无门输款。”又问：“初入蕃部，几许人同行？”曰：“万余口。”“今存者几何？”曰：“才及百数。”魏王曰：“汝可偿此万人之命。”遂斩之。蜀师不战，坐取亡灭，盖承休、韩昭之所致也。

【总评】按《北梦琐言》：韩昭粗有文章。至于琴棋、书算、射法，悉皆涉猎，以此承恩于后主。朝士李台瑕曰：“韩八座之艺，如拆袜线，无一条长。”时人韪之。








【置酒高殿上】

〖《诗纪》云。曹子建箜篌引曰：置酒高殿上。亲友从我游。〗

陈王开甲第。粉壁丽椒涂。高窗侍玉女。飞闼敞金铺。名香散绮幕。石砚（乐府作墨。）凋金炉。清醪称玉馈。浮蚁擅苍梧。邹严恒接武。申白日相趋。容与升阶玉。差池曳履珠。千金一巧笑。百万两鬟姝。赵姬未鼓瑟。齐客罢吹竽。歌喧桃与李。琴挑凤将雏。魏君惭举白。晋主愧投壶。风云更代序。人事有荣枯。长卿病消渴。壁立还成都。（○《乐府诗集》三十九。《诗纪》百二。）


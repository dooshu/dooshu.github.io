○缓逋赋诏

河南河北诸州，去年缘遭水涝，虽频加赈贷，而恐未小康，言念于兹，无忘鉴寐。爰自春夏，雨泽以时，兼闻夏苗，非常茂好。既即收获，不虑少粮。然以产业初营，储积未赡，若非宽惠，不免艰辛。其贷粮麦种谷子，回转变造，诸色欠负等并放，候丰年以渐徵纳。蚕麦事毕，及至秋收后，并委刺史县令专勾当，各令贮积，勿使妄有费用。明加晓谕，知朕意焉。


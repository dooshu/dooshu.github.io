○欹器赋

若夫天地忌满，鬼神害盈，方舆以之东缺，圆盖以之西倾，百川因兹灌注，七曜由是贞明。故圣人以冲虚作式，贤达以谦为情。於是盘盂设诫，几杖必纪，金人贻诲於周书，扑满流规於汉史。顺之者福，逆之者耻，乃垂训於小人，咸取象於君子。岂若方圆有度，规矩合仪？不虚不满，能安能危。考众器之论最，实莫先於宥，卮不随日兮时昃，不与月兮暂亏。体执谦损，性尚冲，知盈概而必覆，故止足而何期？惟上圣之设法，处中庸而在兹，使廉恕以效，贪残改质。金张可望形而谢宠，许史可睹容而辞秩，疏广感此而挂冠，范蠡勖兹而自逸。览斯器之为美，何馀物之能匹？原夫出自圣者之心，成乎匠人之手，匪雕匪刻，可大可久。鄙巨壑之难盈，恶漏卮而虚受。宁取类於瓦杯，以供尧舜；不愿同於金爵，惟资桀纣。故一化於陶钧，历千载而不朽。由是鲁君之庙，置诸户庭，左邻东序，右界西扃，惟仲尼之多圣，赖弟子而为铭。仆又何德？轻尘翰墨，虽不假於先容，实有愧於观国。


○授吴少阳淮西节度留後制

门下：议事以制，择善而行，是适变通，庶臻康济，此王者所以宏德而息人也。况阃外重寄，淮右成师，建有德以统藩方，择有才以领留府，仰惟令典，今举行之。彰义军马军先锋兵马使正议大夫检校右散骑常侍使持节申州诸军事申州刺史兼御史大夫会稽郡王吴少阳，忠劳许国，贵介成家，蓄武略於韬钤，宣吏能於符竹。属元戎既殁，谋帅其难，朕将选众以升，试可而用。推掌戎务，已逾岁时，而能和辑师人，勤修土贡，布宽简有恒之政，动悦人情，守恭顺不逾之心，静俟君命。有嘉大节，可假中权，宜进列於貂蝉，俾增威於貔武，仍加勋秩，式茂宠章。呜呼！重观其能，我故委之留事；载伫其效，尔宜勉於後图。敬思是言，往率乃职。可银青光禄大夫检校左散骑常侍依前兼御史大夫使持节蔡州诸军事权知蔡州刺史充彰义军节度管内支度营田申光蔡等州观察处等使留後，仍赐上柱国，封如故。主者施行。


○请以李财产代浙西百姓租税状

李凶狡叛戾，僭侈诛求，刻剥六州之人，积成一道之苦。陛下哀悯无告，为之吊伐，变愁怨之气，为发生之和，歌舞圣时，负戴恩德。其李家所积钱帛，皆敛於人，或有酷发冤滥之徒，毙其身，取其货，或有枉法徵剥之吏，加其罪，纳其财，前後事状，布闻远迩。圣恩本以叛乱诛讨，苏息一方，今辇运钱帛，播闻四海，非所以式遏乱略，惠绥困穷也。伏望天慈下痛哀之诏，降雨露之泽，将逆人财物，并以赐本道，代浙西百姓今年租赋，则万姓忻戴，四海歌咏矣。


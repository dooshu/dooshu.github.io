123　水神則信土神則知　朱文公謂信猶五行之土


易乾鑿度：「水爲信，土爲知。」中庸注：「水神則信，土神則知。」服氏注左傳：「土爲信。」朱文公孟子「人皆有不忍人之心」章注謂：「信猶五行之土。」服説是也。

【全云】「貞固足以幹事」，是知中兼信；「睿作聖」，是信中兼知。理足以互備。

【元圻案】乾鑿度：「孔子曰：夫萬物始出於震。震，東方之卦也，陽氣始生，受形之道也，故東方爲仁。成於離，離，南方之卦也，陽得正於上，陰得正於下，尊卑之象、定禮之序也，故南方爲禮。入於兑，兑，西方之卦也，陰用事而萬事得其宜，義之理也，故西方爲義。漸於坎，坎，北方之卦也，陰氣形盛，陽氣含閇，信之類也，故北方爲信。夫四方之義，統於中央，故乾坤艮巽，位在四維，中央所以繩四方行也，智之決也，故中央爲智。」〇「天命之謂性」，正義皇氏云：「『水神則信』，冬主閉藏，充實不虚。水有内明，不欺於物，信亦不虚詐也。云『土神則知』者，金木水火土，無所不載。土所含義者多，亦所含者衆，故云『土神則知』。」〇岳珂九經三傳沿革例曰：「中庸『天命之謂性』注：『木金火水土之神，水神宜曰知，土神宜曰信。』乃誤以信爲水神，知爲土神，而疏義又從而附會之，亦不敢改。今按乾鑿度云：『水土二行，兼信與知。』」〇易文言正義引乾鑿度文同。






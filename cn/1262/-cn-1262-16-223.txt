周延儒再召：

宜兴再召，都督杜文焕日章趋其家告曰：「相国闻命例疏辞，而今事亟矣，寇胡交讧，势不两顾，其关系在松山之师，稍有蹉跌，大事去矣。相国疏辞，即宜附密奏撤师松山，回守关门，蓄力并锐，犹可支也。若待相国入朝而图之，度行程三四月，则松山隳矣，关门岂能独御哉？上待相国厚，言之必听，幸速为计。」宜兴漫应之，殊不致意。及入朝，东师果溃，而九塞之精锐尽矣。都督以语吴骏公，深用追叹。日章博通经史二氏，善五七言律。

吴骏公太史尝请事宜兴，如兵食河漕等当若何，宜兴但曰有督抚等任之，并无他语。滑县魏照乘、井研陈演，接朝士并曲谨，未尝涉时事。井研即琐语，辄左右顾始发，实皆寒暄酬应语也。




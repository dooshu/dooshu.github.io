廖行之　西郊即事三首

唐年斗酒价三百，苦贵已起诗翁言。

那知三倍犹痛饮，可知此老空烦冤。

风烟澒洞搅霜信，云日黯淡浮天根。

此世有酒须烂醉，贵贱琐琐宁当论。

廖行之

廖行之　西郊即事三首

秋老那复雨初晴，我行西郊赏西成。

芦花飞空讶舞絮，枫叶满径纷吹萍。

香秔幸惬一饱愿，晚菊亦吐三秋英。

陂池更作嗣岁计，帝力浩浩仁群生。

廖行之

廖行之　西郊即事三首

晓行出日归流萤，二童一马尘蒙缨。

道傍老翁笑相语，道上夫子真劳生。

有田观我奉甘旨，无技耸世难公卿。

从渠自嗤我自乐，天风振木哦诗声。

廖行之


明经梁君墓志铭

君讳天爵字世臣别号水鳬江西泰和人也泰和之世族梁氏最旧其家柳溪里始自南唐徵仕郎胜用数传而多显者明洪武间处士廷秀以博学徵不起子潜洪武丙子举人官侍读学士父子并有集行世学士子二果永乐丁酉举人盘正统丙辰进士浙江左布政使果生广昌知县荣荣生新宁知县銮并起明经銮之子滂万历丙子举人知零陵县是为君祖自学士以下五世皆禄仕君考讳维桢以文学终君第四子也九岁能属文补诸生辄受廪才峰岳岳屈其辈行而为人孝谨日出其文娯父父为喜加餐一日父寝疾朝夕露祷请以身代父闻之呼执其手曰儿何为者吾家世业自我中坠儿努力振前绪吾目瞑矣君跪而泣不能语父丧後十余年追念其语未尝不发愤流涕然数奇凡九试棘闱数中副榜卒不得举吉州兵乱君奉母逃深山亡何母又病卒君一恸仆地已遂辍举子业曰吾曩者亡须臾忘此重父命为母养也今二亲不待吾复何求会学使者檄就岁荐当入贡于大廷亦谢不往是时君二子弓冶方受句读巳见頴特而吉安郡邑为前贤讲学之地余风所被士之贤者犹能厉亷耻敦实学不苟仕进用是率二子下帷山庄日课以小学诸书徐及帖括指授并有绳尺尝叹曰读书吾事也穷逹命矣康熙巳酉秋冢君弓获举乡试君诫之曰吾父志差小慰孺子好自爱母以一科名辱我先人君状貌魁梧雄伟推奬才俊喜赴人缓急家所藏书数千卷信笔丹黄间为人窃去笑而不问独嗜饮可尽一斗客至则高歌拍浮不知万物之何有也岁巳未弓成进士选充翰林院庶吉士君闻之喜曰是当还我先学士公旧物亲交争持羊酒贺饮益豪曰强飰亡恙九月八日忽端坐以卒年七十有八始弓之将试礼部也以君春秋既高不忍违左右君命酒过夜半笑曰若以乃翁老邪余饮量不减畴昔夀当未艾明旦遂促之就道弓入都犹心悼不自释及凶问至弓恸曰伤哉吾父乃故以矍铄示我益哭踊屡絶而复苏於乎君可谓有子矣君生明万历壬寅八月八日娶陈孺人有淑德生二子弓既显于朝次冶并励学行孙男六人孙女三人弓始为诸生时予分守湖西试其文第一目以国士至是泣拜而请曰先君子墓石非先生莫为铭余不忍固辞乃铭曰

亶贤以孝天啬其造于後有耀勿跃以潜乃全其天委形若仙学士之系绍维苖裔实张厥世龙山郁苍宅此幽房百叶斯臧


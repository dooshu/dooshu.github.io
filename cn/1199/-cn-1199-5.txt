雜事秘辛　　無名氏

建和元年四月丁亥。保林吳姁。以丙戌詔書下中常侍超曰。朕聞河州窈窕。明辟思服。擇賢作儷。隆代所先。故大將軍乘氏忠侯商所遺少女。有貞靜之德。流聞禁掖。其與姁並詣商第。周視動止。審悉幽隱。其母諱匿。朕將採焉。姁卽與超以詔書趨詣商第。第內讙譟。食時。商女女瑩。從中閤細步到寢。姁與超如詔書周視動止。俱合法相。超留外舍。姁以詔書如瑩燕處。屛斥接侍。閉中閤子。時日晷薄辰。穿照蜃窗。光送著瑩面上。如朝霞和雪。豔射不能正視。目波澄鮮。眉嫵連卷。朱口皓齒。修耳懸鼻。輔靨頤頷。位置均適。姁尋脫瑩步搖。伸髻度髮。如黝髹可鑒。圍手八盤。墜地加半。握已。乞緩私小結束。瑩面發頳抵攔。姁吿瑩曰。官家重禮。借見朽落。緩此結束。當加鞠翟耳。瑩泣數行下。閉目轉面。內向。姁為手緩。捧著日光。芳氣噴襲。肌理膩潔。拊不留手。規前方後。築脂刻玉。胸乳菽發。臍容半寸許珠。私處墳起。為展兩股。陰溝渥丹。火齊欲吐。此守禮謹嚴處女也。約略瑩體。血足榮膚。膚足飾肉。肉足冒骨。長短合度。自顚至底。長七尺一寸。肩廣一尺六寸。臀視肩廣減三寸。自肩至指。長各二尺七寸。指去掌四寸。肖十竹萌削也。髀至足。長三尺二寸。足長八寸。踁跗豐妍。底平指斂。約縑迫袜。收束微如禁中。久之不得音響。姁令催謝皇帝萬年。瑩乃徐拜稱皇帝萬年。若微風振簫。幽鳴可聽。不痔不瘍。無黑子創陷。及口鼻腋私足諸過。臣妾姁女賤愚憨。言不宣心。書不符見。謹秘緘。昧死以聞。時夜漏三下。太后猶御壽安殿。發緘歡喜。顧語帝曰。吾入宮後。知有幼妹。然中外隔闊。目所未見。不謂爭達如爾。明日詔下有司議禮。有司奏曰。謹按春秋。迎王后于紀。在途則稱后。故大將軍乘氏忠侯商女。今大將軍參錄尙書事乘氏侯冀女弟。膺紹聖善。舊協潛邸。結婚之際。有命旣集。宜備禮章。時進徵幣。請下三公太常案禮儀奏可。一準孝惠皇帝納后故事。於六月癸未。皇帝制詔大將軍參錄尙書事乘氏侯冀。乾施坤受。實始人倫。不有配儷。曷奉天地宗廟。爰謀公卿。咸謂宜率前典。今使使持節太常弘。宗正千秋。以禮納采。主人曰。皇帝嘉命。訪婚陋族。備數采擇。臣父故大將軍乘氏忠侯商之遺女。未閒訓誡。衣履若而人。欽承前典。肅奉儀制。大將軍參錄尙書事乘氏冀上。臣冀頓首再拜承制。乙酉。皇帝制詔大將軍參錄尙書事乘氏侯冀。兩儀配儷。承天統物。正位於內。必竢令族。重申舊典。今使使持節太常弘。宗正千秋。以禮問名。主人曰。皇帝嘉命。使者弘到。重宣中詔。問臣名族。臣女弟女瑩。父母所生。先臣故九江太守定陵鄕侯統之遺玄孫。先臣故褒親愍侯竦之曾孫。先臣故少府特進乘氏侯雍之孫。先臣故大將軍乘氏忠侯商之遺女。外出自先臣故侍中鮦陽侯萬全之外曾孫。先臣故大鴻臚鮦陽侯桂之外孫。年十六。欽承前典。肅奉儀制。戊子。皇帝制詔大將軍參錄尙書事乘氏侯冀。人謀龜從。僉曰貞吉。敬從典禮。今使使持節太常弘。宗正千秋。以禮納吉。主人曰。皇帝嘉命。使者弘重宣中詔。太卜元吉。臣陋族卑鄙。憂懼不勝。欽承前典。肅奉儀制。辛卯。皇帝制詔。大將軍參錄尙書事乘氏侯冀之女弟。有母儀之德。窈窕之姿。如山如河。宜奉宗廟。永承天祚。以黃金二萬斤。馬十二匹。玄纁瑴璧。以章典禮。今使使持節司徒戒。太常弘。以禮納徵。主人曰。皇帝嘉命。降婚卑陋。崇以上公。寵以典禮。備物典策。欽承前典。肅奉儀制。甲午。皇帝制詔大將軍參錄尙書事乘氏侯冀。謀於公卿。大筮元龜。罔有不臧。率遵典禮。今使使持節太常弘。宗正千秋。以禮請期。主人曰。皇帝嘉命。使弘重宣中詔。吉日惟今月庚子。可迎。臣欽承前典。肅奉儀制。甲午。皇帝制詔大將軍參錄尙書事乘氏侯冀。歲吉月令。吉日惟庚子。率禮以迎。今使使者持節太尉喬。司徒戒。以迎。主人曰。皇帝嘉命。使者喬重宣中詔。令月吉辰。備禮以迎。上公宗卿兼至。副介近臣百兩。臣蝝蟻之族。猥承大禮。憂悚惶悸。欽承前典。肅奉儀制。后服紺上玄下。假髻步搖。八雀九華。十二鐏。加以翡翠。朱舄袜。乘法駕。重翟羽蓋。金根車駕。靑交路。靑帷裳。 畫輈。黃金塗五末。蓋蚤施金華。駕駟馬。龍旂九斿。大將軍妻參乘。太僕妻御車。府令設鹵簿。屬車四十六乘。前鸞旗車皮軒鳳皇 戟九斿雲 金鉦黃鉞。洛陽令奉引。公卿五官校尉司隸校尉河南尹妻。皆乘其官車。帶夫本官綬以從。置虎賁羽林騎。戎頭。黃門鼓吹。五時副車。女騎夾轂。執法御史在前。五將導騎。千乘萬騎。引至闕下。自皇漢迎后。未有若斯之盛也。至八月乙未。詔曰。維建和元年八月乙未。制詔故大將軍乘氏忠侯商女女瑩。朕聞任姒佐周。綿運八百。良以德重黃裳。足奉宗廟也。朕以寡昧。承嗣歷服。爰求英淑。共臨海內。惟爾夙閒內戒。德冠後庭。有夭桃之宜。協和鳴之祥。宜升尊位。母儀天下。今使太尉喬。使持節奉璽綬。宗正千秋為副。立爾為皇后。其敬愼中饋。以踐乃位。無替朕命。永奠坤維。后卽位于章德殿。太尉使持節奉璽綬。天子臨軒陛。設虎賁旄頭五牛旗。百官陪位。皇后北面。太尉往蓋下東向。宗正大長秋西向。宗正讀策文畢。皇后稱臣妾。皇帝萬年。畢。住位。太尉喬授璽綬。中常侍超長跪受璽綬。奏于殿前。女史授婕妤。婕妤長跪受。以授昭儀。昭儀長跪受。以帶皇后。皇后伏起拜稱臣妾。皇帝萬年。訖。黃門鼓吹。三通鳴鼓。畢。羣臣以次出。后卽位。大赦天下。

漢雜事一卷。得於安寧州王知州董氏。前有義烏王子充印。蓋子充使雲南時篋中書也。然御覽諸書。亦有漢雜事。而略不見收。此特載漢桓帝懿獻梁皇后被選及六禮册立事。而吳姁入后燕處審視一段。最為奇豔。但太穢褻耳。不謂冀威赫震人。猶得瀆選如此。卷首有秘辛二字。不可解。要是卷帙甲乙名目。余嘗搜考弓足原始。不得。及見約縑迫袜收束微如禁中語。則纏足後漢已自有之。言脫於口。追駟不及。聊志於此。用塞疎漏之誚。成都楊愼識。






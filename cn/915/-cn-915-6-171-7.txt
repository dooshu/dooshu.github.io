◇起居诫

温良恭俭，仲尼所以为贵；小心翼翼，文王所以称美。圣德周达无名，斯亦圣中之目也。中人而有斯行，则亦圣人之一隅矣。而末俗谓守慎为拘吝，退慎为怯弱，不逊以为勇，无礼以为达，异乎吾所闻也。（《艺文类聚》二十三）

床头书疏，亦不足观：或他事私密，不欲令人见之，纵能不宣，谁与明之？若有泄露，则伤之者至矣。（《御览》五百九十五）

军书羽檄，非儒者之事，但家奉道法，言不及杀。语不虚诞，而檄不切厉则敌心陵，言不夸壮则军容弱，请姑舍之，以待能者。（《御览》五百九十七）


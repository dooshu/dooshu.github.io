鹭洲讲会歌

西江讲学之会吉州最盛中辍者四十年矣余以癸卯十月修复旧事布衣野老皆许以客礼相见会者近千人

秋兰被洲渚霜至皆落英春风一夜吹又见丛兰生可怜天地留此洲潜蛟宿鹭成荒丘谁开草昧置讲席狂澜独障砥中流哲匠经营相继起飞甍画栋临江水弦歌终岁白苹边冠盖连镳碧云里百年聚散等飞蓬或争腐鼠矜雕虫今日何日复良会再陈俎豆考鼓钟龎眉黄髪集耆旧深岩邃谷来章逢谈天耻作稷下士习礼依稀洙泗宫老夫顾影一何有皇皇生垢敢开口先民诱我升此堂骏奔左右余恐後往事消沉四十年父老重闻皆泫然蜉蝣旦暮谁不朽竦身策足追前贤清光为照远来客向夕洲前月如雪请看万古螺江水日夜长流无断絶


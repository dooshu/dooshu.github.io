○贺南郊表

臣某言：伏奉圣旨，以来年正月五日朝献太清宫飨太庙，七日有事於南郊，宜令所司准式者。敬莫大於朝宗庙，严莫大於飨郊丘。此二帝三王与圣祖神宗之所以总百灵而临万国，巍乎盛烈也。伏惟皇帝陛下光膺大宝，茂对上元，尽诚信以奉先，极婉愉而致养，孝光夷貊，悌达神明，方将告成功，敷显号。惟天为大，俾众庶咸新；如日之升，与品物相见。六幽倾耳，四海翘首，凡在臣下，不胜庆幸。而臣谬贞师律，叨守戎藩，不得捧豆笾於清庙之中，执玉帛於泰坛之下，仰观盛礼，伏贺鸿休，耸踊辕门。无任恋结屏营之至。谨遣某官某奉表陈贺以闻。


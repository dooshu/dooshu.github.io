二十五


○墓志铭（六）

【太仆寺少卿席宁侯墓志铭】

崇祯十四年，江南大祲，当事者设法劝分，吾郡席君宁侯以太学生捐八千金赈饥者，应抚黄公希宪以闻，优旨嘉奖，予以官，君以亲老固辞，且上言愿助国家讨寇，请输所有以佐军。先皇帝以为忠，即家授文华殿中书兼太仆寺少卿。当是时，司农告匮，捐助之令屡下，贵戚世臣鲜有应者，上故骤尊宠之，以风厉天下，然而时事已不可支矣。在抢攘之日，君尝一至留都，覃恩褒封祖、父如其官。已而副节使慰安唐藩，移汤沐于临汝，因其地不受封，君尽心蒇使事，崎岖兵间，慬而报命。归隐洞庭之东山，其地僻处太湖，艅艎出没。会大兵南下，苏州初入版图，萑苻亡命，倚两山为窟穴。君素得乡里心，扫地盟曰：“此万分无益，徒使吾属无噍类耳！”修捍御，申约束，听命于军门，以故东山独不被兵。君家居数年，病卒，其孤启图等踏门来告曰：“先子已获祀于乡，葬有日矣，敢以纳竁之辞为请。”余曰：“诺。”

按状，君讳本祯，字宁侯，别字香林。其先安定人，以唐礼部尚书豫为始祖。五传为武卫将军温，避黄巢乱，挈三子尚、常、当以渡江，侨居洞庭，君则常之后也。自常十三世为安邦，在明初有壹行。安邦五世孙曰裎，裎生纲，纲生旋，旋生𫓧。𫓧生赠大夫怡泉公洙，著家训，修隐德，有四子，其季乃赠大夫端攀，是为君父右源公。右源与其兄左源用废著起家，吴人称东山者曰左右源席氏。君生而嶷然露头角，读书治《诗》《春秋》，事右源公及吴淑人以孝，父殁，穿圹舍傍，曰：“吾不忍离也。”有祖祠在翠峰，岁时上享，会其宗人立义庄义塾，自为文以记，彬彬然修士君子之行焉。

其于治生也，任时而知物，笼万货之情，权轻重而取弃之。与用事者同苦乐，上下戮力，咸得其任，通都邸阁，远或一二千里，未尝躬自履行，主者奉其赫蹄数字，凛若绳墨，年稽月考，铢发不爽。质库所入，不责倍称之息于人，人争归之，所赢得辄过当，繇此其业数蹶又数起云。临清之破也，悉亡其资，君恐以累故人之寄橐者，将倒庋还之，绝去什一弗复事，闻者感其意，固请乃止。未几尽复其所失，且倍焉。靛船之狱，江使者诬其家客为间谍，收执彭考，逾二年乃解，所市物以稽缓踊贵，计其费乃足以偿。此虽属有天幸，顾其居心持行，足以致之，岂苟然已哉！赈饥由吴以达于傍郡，远而山东临济，多所全活。又月以朔望次日班粟里之贫羸者，搘繇役，甓道路，病者注药，亡者给槥，焚券弃责，掩骼埋胔以为常，固其天性好施，亦因时方倾乱，不欲厚自封殖，非云轻财，将以守富也。人谓君素苦肥疾，无声色玩好六博嬉游之乐，终日搰搰然劳身为物，晚年始构一山园，又不及见其成就，夫富真为君累耳。余则曰：“不然。自变故以来，仁人长者坐视亲知故旧流离患苦，义相收恤，而力不副其愿，彷皇太息者，比比然矣。君则探囊以应，称心而行之，然后知天之予君独厚，而君平生所快意适志者，在此而不在彼也。”

君生于万历二十九年十月十三日，卒于顺治十年七月二十二日，年五十有五。配吴淑人，侧室延氏、谈氏。有四子：长启兆，延出；次启图，谈出；启疆、启亦延出。女六人。孙男一：永劻，启疆出。孙女二人。君殁未一年，启兆卒，启图善病，而少子尚幼，其为太学生营葬事者启疆也。墓在东山之阳，葬以己亥八月之某日。

嗟乎！当先帝军兴孔亟之日，若人人趋令如君，未必不足以搘拄万一。挽近藏镪者既不能仰资国恤，又以其间割剥乡里以自封，及难作而缄縢扃襜亦随之。语曰：“墙高基下，其崩必疾。”贤者以财自卫，而愚者多藏厚亡，闻少卿之风，斯亦可以感矣！余于君有一日之雅，家大人以幼女字君少子，其分谊在师友骨肉之间，知君行事为信，故不辞而为之铭曰：

汉拒荥阳，任氏乃兴；景征七国，毋盐贷金。居奇致羡，匪时弗成，保己善物，终全令名。斗轸告灾，吴饥楚战，毁家佐军，曰余是劝。功在济荒，守能已乱，白圭、计然，知退审变。莫釐嵯峨，去天尺五，流水洋洋，原田膴膴。云谁之封，若堂若斧，刻石幽宫，垂示终古。

【吴郡唐君合葬墓志铭】

吾郡以孝谨世其家者曰唐氏，其先出自荆南宋参知政事质肃公介，四世而子孙渡江侨居吴，是谓授书郎裕文公。自裕文下十有七世，海虞牧斋钱先生所志晋阳唐君聚升墓，讳映奎，则君之父也。由聚升而上，累世修儒术。聚升早孤，能以科举业教其二子，而君居长。君讳景钱，字时若，别字容斋，与其弟默斋相友爱，偕君之子尧勋，三人者皆诸生。余读海虞之文，固已心仪其为人，且曰：“吾郡之葬其亲者，好窃公孤名氏以为重，唐君独知牧斋为可传，斯之为好文，抑亦足为孝矣。”今年春，尧勋衰服踏门来谒，默斋尤助之请，曰：“吾兄之乞铭先墓也，将以图不朽。今者吾兄又亡矣，微先生孰宜□铭？”余逊谢不获，乃据尧勋自为状序而铭之。序曰：

君初治经为应举学，自以往代名贤后，无以光耀前人之为，乃益攻苦于所习，其制艺颇为里中宿儒所称许。既再试锁院被放，而又遭母丧。会王师下吴郡，既定，而湖寇大作，老幼争避匿，君不可，其父劝之走，君号顿匍匐，顾谓弟曰：“父往不可莫之侍也，母殡不可莫之守也，行矣！我必死于此。”无何寇至，投以刃不中，中庭柱，刃碎于木，寇执其樽不能击，愕然阻，乃舍之去。礼：人子居丧，殡必用车，车必有绋，所以备火灾，戒不虞也。其祭也，谓之越绋而行事。夫祭尚谓之越绋，可以柩在堂而不守乎？火灾尚备，而况于兵乎？古者三月葬，无所用遭兵之礼，然谨而防之如此，若唐君者，斯可谓之知礼矣。当是时部使者有征令于吴中，有司上富人籍以典织作，而君之父赀不中格，年老矣，名乃在选中，私忧之，不知所出，君奋曰：“朝廷自发金钱，予服官，特以劳使民户，苟吏不干没，工不惰窳，而我出私财以弥缝其阙，则事亦易办耳。”于是辞其父，常以身繇部中，赋事献功，宁勤弗怠，如是者五六年，始遇恩诏以免。等辈大抵破家矣，而君不困。君天性精密，既弃其经生言，则强本节用，大修其先业，间出于废举以相济。太公得以击鲜奏酒，佚乐而终。君早作夜兴，攻苦吃淡，具酒食以会里党，推赀财以恤亲知。尝以默斋性简易，不甚治生产，曰：“一家之中，有无必共，幸处赢馀，而可以弗吾告乎？”平居不苟訾笑，从昆弟亲戚饮，则欢怡竟日。爱其子教督之，为延经师，礼事之唯谨，其为人如此。

君元配黄孺人，事舅姑以孝，治家以勤，知诗书，备妇德，生子而年不永。继室以邹氏，今在养。君疾革而敕其子于丧葬，所以处二母者，得礼之中焉。君殁康熙七年秋，距其生乙卯也，年五十有四。黄孺人同年生，先于君三十年卒。一子，即尧勋，黄孺人出也，娶郑太学泰裕君之女。君女二，长许字于华，为进士扶翩公之子；次尚幼。尧勋以庚戌闰二月之九日合葬君夫妇于友字圩之旧阡，从遗命弗他卜也。尧勋尚未免君之丧，而其于母也，生襁褓而见背，故哭踊加哀，葬之日，行道闻而悲之。余虽未获识君，而默斋之来速铭也，口述君之謦咳语笑，若可得其仿佛，非其生平相爱不及此。呜呼！观君于兄弟父子之间，则躬行孝谨，亦可得而推矣，法当铭。铭曰：

有宋直臣，曰维子方，溯彼初授，政最平江。南渡建炎，诏求其后，道断不达，除官未授。载观家传，乃迁此邦，谱则备矣，史应失详。孝谨传家，儒生奇节，苫块弗离，格于金铁。长忧兵火，少事诗书，用其万一，力田废居。杼轴其休，征令以息，小试治家，有治有则。何有何无，相赒相救，维兄及弟，自亲逮旧。保有令德，质诸先公，胡不中寿，有子亢宗。山嶞水旋，若堂若斧，同穴兹丘，爰告终古。

【太学张君季繁墓志铭】

张君讳介祉，字季繁，吴之长洲人。曾大父建旌，大父元善，两世皆诸生。父宗文，有六子，其四出元配龚氏，君其季也。甫十五而孤，养寡母以孝，恭事伯兄惟谨。仲兄有子而殁，叔夭且无后，君所以抚孤侄、赒嫠嫂甚备，友爱两弟无间言。年三十始入太学，归而大治先人之丘陇，母亡，合而祔之，送车致百乘，里人以为荣。中年教诸子以发名成业，晚乃自营一抔于湖山之间，召所亲置饮，登高望震泽，喟然叹曰：“吾起孤僮，不意自立，而今将老于此，死不恨矣。”君长身丰下，诙啁善笑。余衰惫始识君，君尝期余以山梅大放时过其冢舍，作信宿留，余逡巡不果，遽闻君以病没。君之子请以墓中之石累余，余不忍辞也。

君天性善治生，居家好置重堂复屋，收陂渠邸阁之利，虽累积纤微以渐致赢馀，资用既饶，间出于阔达变化以自卫。处通都之中，赡宗族，赈里闾，交诸侯，结宾客，雍容而修豪长者之行，语曰：“人富而礼义附。”君之谓也。当明季，尝捐囷粟以大偿贫民之不能漕者，所全济甚众。在本朝之初，关吏以军兴法除驰道，用君为植；既罢，而服官之领织作者又从而檄之。君之属役赋丈，颁廪献功，盛为当事所嘉叹。此二者，君缘不得已而从事，故弗欲自言其劳，特以纪邦役，则亦行之大者。余独谓君治田一事尤可书。

夫吾郡之田，其赋额古未有也，近又加以征令急，而民之不能应者，出倍称之息以贳贷，甚且下其直以请诸佃作者，粟未登而租耗其七八，比入则又粪土弃之，唯恐不及于期会，盖有田之患若此。吴民数百万户，大抵皆破矣，而君独以田起家。先是君之起家也，谷腾踊，催比亦不至于甚苛。其后也缓者亟，贵者贱，公私两被诎，而君优裕自如，闻一令下，则必变其术以相搘拄。尝告于众曰：“古设田以养人，今设人以养田。吾取百亩为之率，储三十金以预滋其润，即田不害矣。”是言也，策未有善于此者也，然惟君乃能行之。余辄思其故：君之产率上腴，又能起庐落，给牛种以劝耕；其输于官也，不待取诸耕而后足，每先期趋令，虽有里胥邑猾，失所挟持以索无名之钱；逮夫租登场，而君高其廪庾，常候时而择利，初不缘县官之缓急为弃取。此三者，中家以下所共知也，而妄冀效君则不能，然后知田非不足困君，君之赀与其术自不至为田所困，有司者猥欲人人趣办如君，举而概之，不亦惑乎！《周官》之首曰本富，汉法之善曰重农，今诚能准古制以大宽民租，徐择其孝弟力田者，录之以官，著在令甲，庶几吴民知劝，强力而急公上，不独君一家已也。余于志君墓，举之为斯世告焉。

君娶陈氏而贤。有五子，以诸生祖训为长，次起鹏、艾震、维同，母弟也，先后入太学；庶出梦麟者最幼。君有四女，孙七人，孙女十三人。君诸子进止儒雅，文采皆可观，其入太学者仲与季，且骎骎向用。中外清整，所婚嫁皆名族。君生己酉六月之三日，卒庚戌十月之十三日，遗言以逾月葬，礼也，诸子遵而行之。墓在弹山之麓，具区之漘，去邓尉先陇不五里。吴人之俗，岁于山中探梅信，倾城出游，张氏两墓，深浅皆直其胜。君之葬也，余越疆而吊，见墓门有垂垂欲发者，其亲串故人酹酒花下而后去。

嗟乎！古今论人之不同，一曰劳生，一曰达生。君之自壮逮老，其生也可以谓之劳矣；营生圹，作终制，若是乎高人旷士之所为，何哉？余读《丧礼》，子思子之言曰：“有其礼，无其财，君子弗行也。”惟君之生计足，丧具备，早营高燥，而敕其子以气绝便敛，敛讫便葬，皆出自生平精强心计之馀习，岂追慕昔贤之佚事而为之者乎？然君于书传颇能涉猎其大略，与人交，抚掌欢谑，坦易无它肠，此亦于道为近，未可见其搰搰然、役役然，谓与古之放达者无一端之合也。余自笑足以知君，可以铭。铭曰：

有嶞者山，有弥者水；岁直降娄，月躔星纪。彼墓大夫，指说妙理，早宁体魄，后必大起。主人康强，笑而聊唯，尔言果征，余不畏死。噫嘻！古有轻人不赀之躯，以自验其术者乎？吾知君之即安于此也，请以俟而考诸筮史。

【席处士允来墓志铭】

余间往洞庭东山，则必访席君允来氏。自其父震湖君世居莫釐峰下，有茶癖，以善种花得养性术，年九十五而终。席氏系出唐礼部尚书豫，由安定迁吴，子孙用废著为业。君以心泉君濡之子出后于叔南滨，南滨年亦九十，东山称两席翁，皆长者。君为人孝友廉让，中岁弃所学计然术，灌花瀹茗以终其身，吾郡及云间士大夫多称之。允来其仲子也，孝友似其父，养花尤擅家风。所居缭垣三楹，床茵几杖，位置皆得其处。兰蕙数盆，怒芽竞茁。墙头有木瓜朱橼一二株，垂实累累向人。窗前置拳石，面势肤理，似长与人同卧起者。其下嫩草杂卉，疏密可数，严净甃洁，殆非扱箕缚帚所能及。而牡丹数十本，尤绝出于吴中。余尝以花时过之，其花之妍娟靓艳，如笑如迎，即叶之向背俯仰有自矜之色，观者神移目夺，恍然若与之遇也。

客讶而问曰：“养花有术乎？”曰：“无术也。吾父性爱花，见花之荣也则忻然喜，其瘁也则悄然忧。自壮迨老，寝兴食息，语默醒醉，皆以神入于花之中，得其阴晴开落而与之俱化。吾父亡，不敢以改，庶几见之如吾父之存也。”闻者为之捧手叹息。后余每过湖，君开门煮茗，清谈促坐，别则落其檐果饷余，余彳亍彷徨不忍去。盖洞庭最称翁氏、朱氏，有两楼。君之尊彝图卷不及翁，湖山歌舞不及朱，而独以洁胜。即君家太仆用万金起一园，乃游者过之而后访君，皆叹曰：“若此亦奚用壮丽为也！”君以其不相当，辄笑而不答。噫嘻，亦异矣哉！

君年六十有一而殁，无子。其病也郁郁不得志，床头有一杖，生平之所爱弄，顾视恻怆，折而投之，曰：“吾不忍以贻他人。”既笃，友人吴亦昭抚之曰：“君死其如花何？”君张目直视，欷歔不能语。夫亦可悲也已！自古高人达士，流连寄托，其于花各因其性之相近以名所好。深山道流，餐落英、饮瀣露者，往往可以不死。震湖之年近百岁，殆似之矣。而君仅得中寿，何欤？震湖君讳棨，君讳元泰，戊申之八月某日，以君末命，同时窆于祖茔马坞、石坞之二阡。余既与君游，又闻震湖之高风，父子以种花终隐，故因志君而并及其先德。呜呼，此亦君之志也夫！为之铭曰：

昔之传牡丹者，首姚黄，次魏紫五侯贵，千金市。莫釐峰，具区水，有一人，慕黄、绮。阶幽兰，篱芳枳，抗烟霞，绝尘滓。花寒愁，花开喜，识花性，得花理。胡弗祀，没犹视，其魂魄，游于此。我作铭，告闾史，孝隐士，玄真子。若席君者，斯可以死矣。

【宋幼清墓志铭】

崇祯十有三年，吾友云间宋辕生、辕文兄弟葬其先君幼清公偕配杨孺人、施孺人于黄歇浦之鹤泾，而属余以书曰：“子固习知我公者也，不可以无铭。”呜呼！公之亡，距今十八年矣，余生也晚，则何由习公之深也？初余游京师，从现闻姚先生商榷人物，余进曰：“今天下渐多事矣，士大夫顾浮缓养名，无一人慷慨侠烈以奇节自许者，先生讵有其人乎？”先生慨然曰：“吾同年生宋幼清，侠烈士也。”因谈幼清生平甚悉。先生善持论，慎许与，与人言，音吐如洪锺，其谈幼清，尤磊落可喜，倜傥非常，听者毛发尽悚，起舞击节。嗟乎，独不与此君同游哉！先生又泫然流涕曰：“幼清亡矣，余哭之，见其孤藐然也，甫四岁，闻能传父业，近有声问来。”于是听者又变色兴叹，以贤者之不竟所志而后必大也。

公讳懋澄，字幼清。先世汴人，赵氏之苗裔，南渡入杭，宋亡，以国为姓，迁吴为巨族。高祖讳论，成化中乡进士。曾祖讳公望。祖讳坤，太学生。父讳尧俞，嘉靖中乡进士，上书张文忠谏夺情，不得第，著《蓟门集》以卒，公其仲子也。云间好濡缓，而公独以侠闻，志行果决，跅弛不羁，尝以丈夫生世，与其隐囊麈尾以送穷年，不如犬马陆博可縻壮志，乃益跌荡于酒以自豪。有顾君、于君者，为异常之交，痛饮竟日夜，行歌呼道中，客或谏之，辄曰：“身自大呼，何与他人事？”不为止。公虽放于酒人乎，内行修洁，事亲孝，持身廉，振人之急，家无馀资。刻赵虞卿之像，就其家设祠堂事之，曰：“虞卿烈士，弃万乘之相而徇一人之穷，真吾友也。”久之，郁郁不得志，走京师。会光庙及福藩出阁讲学，议者谓宜有等杀，廷争之勿能得，公奋曰：“上以亲爱待太子诸王，固非群公所能言；言则谓其冀后福，固有所轻重也。我以布衣，势无觊幸，即如是言，上意或有动耶！”或劝之曰：“卿无言责，奈有老母何！”乃即其牍上宗伯罗公，书凡数百言，言甚剀切。神宗皇帝在宥四十馀年，士大夫所持国是，无如江陵夺情、光庙出讲一二大事，皆通国争之，会暴有所摧折，士气忧不振。公父子皆书生，先后游太学，持直节，发谠论，赫然名动京师。已归而举于乡，凡三上不第。同年白公正蒙精数学，能前知，尝为公言，我两人将先后亡，不出两岁，具刻时日。其卒也，公哭之恸。嗟乎！公为人落拓有壮节，好奇计，足迹遍天下，散财结客，尝欲一旦赴国家之急以就功名。闻白公言，中夜悲歌，自知所志不遂而亦殆将病矣。公殁后数年而馀得闻公名，又三年而得交于辕生兄弟，姚先生所谓四岁孤也。

公初娶杨孺人，继娶施孺人，先后以孝闻。杨孺人之殁也，公在京师，不及见，为其留侍张太孺人也，张太孺人殁，公免丧后复远游，所至必与施孺人偕，称贤助，凡后公十五年而卒。辕生兄弟工文章，交游遍海内。顾出公所为诗文，尤豪宕自喜。又负奇略，规摹九边形势，亲历险塞，与其贤豪长者游。生平居燕者十之五六，居吴门者十之三四，若齐、若秦、若汴、若豫章、若楚、越皆居焉。其客吴门也，夜半取道湖、泖间，双桨若飞，巨舰中燃两桦烛，衣冠危坐，盗贼望见，以为神人，不敢犯。岁晏，从豪家贷百金以饷宾客，发之非精，大怒投水中，曰：“此何以饷人？”其雅性如此。

夫以公之才，处平世，抑郁无所就，以至于此。若使至今日，如辕生兄弟所遇之时，当驰骤一切以取将相，何至以孝廉终哉？虽然，公以布衣上书摩切天子，又处朝家骨肉之间，而公卿不以为非，当宁不以为罪。今罔浸密矣，姚先生帷幄近臣，用言事故为谗者所中，且斥逐放废以终。公而处此，其将上有陈东之祸，而次不免剧孟之疑，不如速营糟丘以自老也。是宜为铭。铭曰：

仕侠则刚，不不芒。今之笃行，乃古之狂。厥施未究，始谋永藏。汤汤湖水，玄石幽房。








南陵五松山别荀七





南陵、五松山，俱见十二卷注。



六即颍水荀，[一]何惭许郡宾。

相逢太史奏，应是聚贤人。[二]

玉隐且在石，[三]兰枯还见春。

俄成万里别，立德贵清真。[四]

[一]六即，《唐诗类苑》作“轩昂”。琦按：“六”字恐是草书“君”字之讹。



[二]《后汉书》：陈寔，字仲弓，颍川许人也。荀淑字季和，颍川颍阴人也。《异苑》：陈仲弓从诸子侄造荀季和父子，于时德星聚，太史奏：“五百里内有贤人聚。”



[三]《论衡》：“美玉隐在石中。”



[四]《左传》：“太上有立德。”






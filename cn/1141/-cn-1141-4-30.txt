灯夕口号

其一

节到传柑夜夜晴，东风送暖月逾明。
火催花树尊前乱，人拥蛟龙地上行。

其二

千钱挈伴赁春衣，珠翠妆成醉不归。
才过南邻又北郭，行歌一道彩云飞。

其三

谢朓楼前月似霜，双桥鼓吹簇成行。
耐可银筝弹北曲，城南思妇忆渔阳。

其四

截木为橇高似屋，山城石路滑如油。
谁家年少浑无赖，百遍翻身不肯休⑴。
⑴ 橇音敲，长五六尺，以杉为之，上施横木，缚足而行，驰骤如平地。



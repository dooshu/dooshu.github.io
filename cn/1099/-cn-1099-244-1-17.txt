○答南幸諭二 【 諫止南幸】

伏蒙　答諭南幸一件、自我取龍飛等殿圖看、巳旬餘為謠、遠近皆聞、科害小民、寧免順天下佑、一行我必萬康先理途居為要、臣前日奉諭南幸、不敢仰贊者、第一為聖躬計。第二為國事計。葢巳亥至今二十七年矣。　皇上自度精力之強徤。較之彼時何如。邇來十四個月之內。前後相較亦復何如。雖　皇穹保佑。必獲萬康。然輦行不及宮居之安。途次不及殿庭之適。在　皇上崇護之道。自當避勞。天佑　聖躬。豈必待遠行而後臻萬康之慶也。巳亥以前。邊境無事。彼時尚且命大臣行邊及增京城九門皇城四門并居庸關等處守禦之備。費許多照管。今之邊境聲息時聞。內外官兵。未見強壯。而六飛遠狩。京師空虗。狡猾之謀。倘或竊發。聖駕在外。能無驚憂。此二事乃所當算計者。至於有司科害小民。如　聖慈之所軫念。湖廣地方兵荒。如節次撫按官之所奏陳。猶未暇及也。臣叨受天恩非常、茲蒙賜諭、　皇上葢不以臣為無知不忠之物矣、臣是以敢再披瀝上奏、伏乞　明俯亮下悃、深留聖思、毋致輕舉以貽後悔、


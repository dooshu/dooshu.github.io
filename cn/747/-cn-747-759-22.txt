○岭南官吏请停吏部注拟奏

伏以海峤择吏，与江淮不同。若非谙熟土风，即难搜求人瘼。且岭中往之弊是南选，今之弊是北资。臣辖管二十二州，唯韶、广州官僚，每年吏部选授，道途遐远，瘴疠交侵。选人若家事任持，身名真实，孰不自负，无繇肯来。更以俸入单微，每岁号为比远。若非下司贫弱令使，即是远处无能之流。比及到官，皆有积债。十中无一，肯识廉耻。臣任四年，备知情状。其潮州官吏，伏望特循往例，不令吏部注拟，且委本道求才。若摄官廉慎有闻，依前许观察使奏正。事堪经久，法可施行。

唐元度

元度，开成中书官翰林待诏，权知沔王友。


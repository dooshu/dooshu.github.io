卷三百二十六

<史部,诏令奏议类,奏议之属,历代名臣奏议>

钦定四库全书

历代名臣奏议卷三百二十六

明　杨士奇等　撰

御边

宋仁宗庆历二年欧阳修知谏院论韩琦范仲淹乞赐召对陈边事奏曰臣伏见自西鄙用兵以来陛下圣心忧念每有臣僚言及西事必皆倾心听纳今韩琦范仲淹久在陕西备谙边事是朝廷亲信委任之人况二人才识不类常人其所见所言之事不同常式言事者陛下最宜加意访问自二人到阙以来只是逐日与两府随例上殿呈奏寻常公事外有机宜大处置事并未闻有所建明陛下亦未曾特赐召对从容访问况今西事未和边陲必有警急兼风闻北敌见在凉甸与大臣议事外边人心忧恐伏望陛下因无事之时出御便殿特召琦等从容访问使其尽陈西边事宜合如何处置今琦等数年在外一旦归朝必有所陈但陛下未赐召对此二人亦不敢自请独见至如两府大臣每有边防急事或令非时召见聚议或各令互述所见或只召一两人对见商量此乃帝王常事祖宗之朝并亦如此不必拘守常例也

三年修乞令韩琦居中范仲淹在外上奏曰臣风闻如定等不久放还窃缘比来议论必未谐和须虑骄贼猖狂忿兵攻寇凡关防边备正要枝梧伏覩朝旨已差范仲淹田况等为宣抚使今日风闻韩琦去仲淹已作参政欲自请行不知是否以臣愚见不若且遣仲淹速去琦与仲淹皆是国家委任之臣才识俱堪信用然仲淹於陕西军民恩信尤为衆所推服今若仲淹外扞寇兵而琦居中应副必能共济大事庶免後艰若陛下以新用仲淹责其展效则且令了贼一事俟边防稍定不两三月自可还朝既先弭於外虞可渐修於阙政今边事是目下之急不可迟缓以失事机伏望断自宸衷趣仲淹速去以备不虞

修又论乞令宣抚使韩琦等经略陕西劄子曰臣窃闻已降中书劄子抽回韩琦田况等归阙昨来琦等奉命巡边本为西贼议和未决防其攻寇要为御备今西方再来方有邀请在於事体必难便从边上机宜正须处置仍闻韩琦田况各有奏状言边防有备请朝廷不须怯畏每事曲从窃以胜败之间安危所击料琦等如此奏来则边事可知自有枝梧不至败误臣谓且令琦等在彼抚遏则朝廷与贼商议自可以持重不须屈就今议方未决中道召还则是使贼知朝廷意在必和自先弛备况事无急切何必召归其召韩琦劄子伏乞速赐指挥抽回且令琦等在彼经略以俟西贼和议如何修又论乞诏谕陕西将官劄子曰臣风闻昊贼今次人来辞意极不逊顺所请之事必难尽从事既不成则元昊必须作过朝廷须合先为御备窃虑沿边将帅见西人入朝惟望通好便生懈怠万一西贼骤出忿兵击吾弛惰则立见败事乞速诏边臣密谕与西贼辞未逊顺必不通和之意各使先知絶其顾望早为准备庶不败事仍虑边将谓朝廷此时议虽未合若後次更来必须和好因此便无讨贼之志仍乞便因诏谕示以激厉之言云朝廷以昊贼罪大意在讨除今不许其和好者盖以外有尔辈在边必望破贼成功之意使其不生退心臣见唐武宗英武之主所任宰相李德裕最号有材当时用兵征伐指挥将帅处置事宜动以诏书约束劝厉故终成功业国家用兵以来未闻以赏罚号令激动人心使其竭力者此最宜留意

修又论河北守备事宜劄子曰臣伏见朝廷方遣使与西贼议通和之约近日窃闻边臣频得北界文字来问西夏约和了与未了苟实如此事深可忧臣以谓天下之患不在西戎而在北敌纵使无此文字终须贻患朝廷契丹通好仅四十年无有纎介之隙而辄萌奸计妄有请求窃以彼固贪惏性本无餍遇强则伏见弱便欺见我无谋动皆屈就谓我为弱知我可欺故添以金缯未满其志更邀名分抑使必从无事而来尚犹如此若更因西事揽以为功别有过求将何塞请此天下之人无愚与智共为朝廷寒心者也今若果有文字来督通和之事则臣谓敌人狂计其迹已萌不和则诘我违言既和则论功责报不出年岁恐须动作苟难曲就必至交兵至於选将练师既难卒办御戎制胜当在机先臣窃怪在朝之臣尚偷安静自河以北絶无处置因循弛慢谁复挂心岂可待敌使在廷宼兵压境然後计无所出空务张皇而已哉今国家必谓两意虽乖尚牵盟誓边防处置未敢张皇以臣思之莫若精选材臣付与边郡使其各图御备密务修完此最为得也况今边防处置百事乖方惟有择人最为首务今北边要害州军不过十有余处於文武臣僚中选择十余人不为难得各以一州付之使其各得便宜如理家事完城垒训兵戎习山川蓄粮食凡百自办不烦朝廷经度以兹预备尚可枝梧至如镇定一路最为要害张存昔在延州以不了事罢去今乃委以镇府王克基凡庸轻巧非将臣之材而任定州其余州郡多匪其人臣欲乞陛下特诏两府大臣取见在边郡守臣可以御敌扞城训兵待战者留之其余中常之材不堪边任者悉行换易若秋风渐劲敌舋有端陛下试思边鄙之臣谁堪力战朝廷之将谁可出师当臣初授谏职之时见朝廷进退大臣陛下鋭意求治必谓羣臣自此震慑百事自此修举西北二事最为大者自当处置不待人言及就职以来已数十日而政令之出渐循旧弊惟言事之臣拾遗补阙者勉强施行其一二至如讲大利害正大纪纲外制四夷内纾百姓凡庙堂帷幄之谋未有一事施行於外者臣忝司谏诤岂敢不言伏望陛下不忘社稷之深耻无使敌国之交侵骏发天威督励臣下仍乞询问两府大臣西鄙和与不和能保契丹别无辞说否苟有所说能以庙谋奇筭沮止之否苟无谋以止之则练兵选将备边待宼贼至而後图能不败事否臣愿陛下勿谓去岁六符之来可以贿解今而有请则事难从矣勿谓累年西贼为患习以为常若此事一动则天下摇矣臣所言者社稷之大计也愿陛下留意而行之

修又论西贼占延州侵地劄子曰臣窃闻元昊近於延州界上修筑城垒强占侵地欲先得地然後议和故杨守素未来而占地之谋先发又闻边将不肯力争此事所系利害甚大臣料贼意见朝廷累年用兵有败无胜一旦计无所出厚以金帛买和知我将相无人便欲轻视中国一面邀求赂遗一面侵占边疆不惟骄贼之心难从实亦为国之害不细今若纵贼於侵地立起堡寨则延州四面更无扞蔽便为孤垒其贼尽据要害之地他时有事延州不可保守若失延州则关中遂为贼有以此而言则所侵之地不可不争何况西贼议和事连北敌今人无愚智皆知和为不便但患国家许物已多难为中悔若得别因他事犹可絶和何况此侵地是中国合争之事岂可不争臣谓今欲急和而不顾利害者不过边臣外惮於御贼而内欲邀议和之功以希进用耳故不肯击逐羌人力争侵地盖小人无识只苟目前荣进之利不思国家久远之害是国家屈就通和只与边臣为一时进身之利而使社稷受无涯之患陛下为社稷计岂不深思大臣为社稷谋岂不极虑伏望圣慈遣一使往延州命庞籍力争取昊贼先侵之地不令筑城堡寨若缘此一事得絶和议则社稷之福也臣仍虑西贼来人尚有青塩之说此事人人皆知不可许亦虑小人无识急於就和者尚陈塩利以惑圣聦伏望圣慈不纳浮议

修又论水洛城事宜乞保全刘沪等上疏曰臣近风闻狄青与刘沪争水洛城事枷禁沪等奏来窃以边将不和用兵大患况狄青刘沪皆是可惜之人事体须要两全利害最难处置臣闻水洛城自曹玮以来心知其利患於难得未暇经营今沪能得之则於沪之功不小於秦州之利极多昨韩琦等自西来闻有论奏非以水洛为不便但虑难得而难成今沪能得之又有成之之志正宜专委此事责其必成而狄青所见不同遂成舋隙其间利害臣请详言国家近年边兵屡败常患大将无权今若更沮狄青释放刘沪则不惟於狄青之意不足兼沿边诸将皆挫其威此其不便一也臣闻刘沪经营水洛城之初奋身展効不少先以力战取胜然後诱而服从乃是党留诸族畏沪之威信今忽见沪先得罪带枷入狱则新降生户岂不惊疑若使飜然复叛则今後边臣以威信招诱诸族谁肯听从不惟水洛城更无可成之期兼沿边生户永无可招之理此其不便二也自用兵以来诸将为国立事者少此水洛城不惟自曹玮以来未能得之亦闻韩琦近在秦州尝欲经营而未暇今沪奋然力取其功垂就而中道获罪遂无所成今後边将谁肯为国家立事此其不便三也臣又闻水洛之戌虽能救援秦州而须藉渭州应副今刘沪既与狄青异议纵使水洛筑就他时万一缓急狄青怒沪异已又欲遂其偏见稍不应副则水洛必须复失此其不便四也缘此之故遂移青於别路则是因一小将移一部署此其不便五也此臣所谓利害甚多最难处置者也臣谓今宜遣一中使处分鱼周询等速令和解务要两全必先密谕狄青曰沪城水洛本有所禀非是擅为役衆筑城不比行师之际沪见利坚执意在成功不可以违节制加罪沪宜释放朝廷不欲直放恐挫卿之威卿自释之使感卿惠若他时出师临阵有违进退之命者任卿自行军法然後密谕沪曰汝违大将指挥自合有罪朝廷以汝於水洛展効望汝成功故谕青使赦汝责尔卒事以自赎俟水洛功就则又戒青不可因前曾异议坚执不修惟幸夫之遂已偏见今後水洛缓急尤须极力应副万一小有疏失则是汝挟情故陷之必有重责如此则水洛之利可成蕃户之恩信不失边将立事者不懈大将之威不挫苟不如此未见其可盖罪沪既不可罢水洛城又不可沮狄青又不可事关利害伏望圣虑深思

修又上疏曰臣伏见朝廷近为修水洛城事虽已差鱼周询等就彼相度风闻周询近有奏来为水洛蕃族见狄青枷取刘沪等因致惊骚周询却乞将带沪等往彼以此足验刘沪能以恩信服彼一方朝廷必知水洛为利而不欲废之非沪守之不可然沪与狄青尹洙已立同异难使共了此事臣谓必不得已宁移尹洙不可移沪尚虑议者必谓不可因小将而动大将今若但移洙而不动狄青即不是特移大将矣若却移路分更升差遣或召拜他官苟不类前後因事移替之人即不是因沪被移矣如此则於洙无损於沪获全其功於边防利便三者皆获其利若曲为尹洙狄青却将立功将校轻沮则其害有三大凡文武官常以类分武官常疑朝廷偏厚文臣假有二人相争实是武人理曲然武人亦不肯服但谓执政尽是文臣递相党护轻沮武士况今沪与洙争而沪实有功効其理不曲若曲罪刘沪则沿边武臣尽鼓怨怒其害一也自有西事以来朝廷擢用边将极多能立功效者絶少惟范仲淹筑大顺城种世衡筑青涧城沪筑水洛耳臣亦闻三者惟沪尤为艰辛是功不在二人之下今若曲加轻沮则今後武臣不肯为朝廷作事其害二也沪若不在水洛则蕃族恐他人不能绥抚别致生事则今後边防永不能招缉蕃部其害三也今三利三害其理甚明但得大臣公心不於尹洙曲有党庇则不与边防生患此系国家利害甚大伏望圣意断而行之

修又论西北事宜上疏曰臣昨在河东闻北敌事宜说者多端而少实其役兵动衆修城掘壕凡所兴为则有踪迹昨三月四月之间於北界地名大柳谷银瓮口与蕃族相杀契丹累败折却主将数人见今抄点中军秋冬必大交战此亦说者多同而不虚惟云夹山部落叛归元昊契丹与西贼相攻又云西贼见在河湾会劄寨兵马尤多或云二敌诈谋欲合而攻我此一事则说者虽多而以人情料之皆不可信自西贼叛我以来更事契丹甚谨盖已与中国交争则屈已事隣乃其常理二敌自来未闻舋隙而忽纳夹山小族反与契丹立为大敌但恐元昊黠羌不为此事以此言之不可信也契丹若寇边鄙当先自河北不应便出河东若云出吾不意则兵舋未成必未突然入吾险地是北敌必不攻河东矣西贼二年之间累次遣人通好国家过当许物已多今盟约垂成而忽闻契丹数百里之路崎岖劳师入吾险固以此而言是西贼必不攻河东此其不可信者也然北戎抄点人马声张已久今渐向秋必已聚集边臣但见敌兵聚在界上不得不至惊疑惟在朝廷料敌制谋养威持重不为轻发使敌不可窥则得计矣其密为御备次第臣今具管见画一如後

一据今事宜不问北敌攻夹城与元昊但不过边人自相攻耳然敌兵在我境上不可不为支准惟当持重以待未宜便若宼至而大集穷边虚成自扰但训兵练卒於并忻岚宪屯结以俟太原去忻州一日半可至忻州去代州一日半可至岚州去岢岚一日中可至宪州亦然今以兵屯忻并而应援代州屯岚宪而应援岢岚贼至则使代州岢岚坚壁清野待其师老徐以忻岚等兵击之此用兵之法也如此则兵来不失应敌不来不至虚惊其代州岢岚但用去年防秋兵数可矣惟治器械择将帅此非仓卒可办宜急为之具

一河东沿边州军器械全然不堪臣昨到彼见逐处弓弩无十数枝可施用者问其何故云为省司惜筋胶支请不得纵支得卭角短筋碎不堪使用久无物料修治是致废坏臣亦知京中筋胶角絶少然若遍支与诸州军即恐不及欲乞且只支与沿边州军仍乞选差干事官逐州自遣一员上京支请便令自监修补其诸州木羽箭臣曾逐色用草人被甲去三十步以硬弩射之或箭干飞掉不至或箭头卷折不入此乃临阵悞事之物十无一二堪者惟旧竹箭虽翎损镞生秀射之亦能入甲又数目不多亦乞委官拣点修换

一代州知州康德舆老懦不济事臣方欲到京奏乞替却近知已差张元然德舆却充并代钤辖只此职亦非德舆所堪乞与一近裹小处知州钤辖别选差人

一代州诸寨主监押三十余员内无三四人能干而晓事者伏乞早行替换仍乞於近日臣寮准密院劄子举到堪充将领人内差充寨主监押

一岢岚军地接草城川口无险可恃而城小壕浅须合增城浚壕乞降指挥下河东那打白草厢军及本军系役兵士早并力修葺臣曾状奏乞米光濬且令知军盖光濬已知彼中次第当事宜之际若李纬乍到恐处事未尽合宜又纬必非岢岚久住之人其米光濬伏乞检会臣前奏施行

修又论麟州四议疏曰臣昨奉圣旨至河东与明镐商量麟州事缘臣未到间镐已一面与施昌言等先有奏议寻准枢密院劄子备録镐等所奏令臣更切同共从长相度臣遂亲至河外相度利害与明镐等再行商议乞那减兵马人数可以粗减兵费已具连署奏闻此外臣别有短见合尽条陈其利害措置之说列为四议一曰辨衆说二曰较存废三曰减寨卒四曰委土豪如此则经久之谋庶近御边之策谨具画一如後

一曰辨衆说者臣切详前後臣寮起请其说有四或欲废为寨名或欲移近河次或欲抽兵马以减省馈运或欲添城堡以招辑蕃汉然废为寨而不能减兵则不若不废苟能减兵而省费则何害为州其城壁坚完地形高峻乃天设之险可守而不可攻其至黄河与府州各才百余里若徙之河次不过移得五七十里之近而弃易守难攻之天险以此而言移废二说未见其可至如抽减兵马诚是边议之一端然兵冗不独麟州大弊乃在五寨若只减麟州而不减五寨与不减同凡招辑蕃汉之民最为实边之本然非朝廷一力可自为必须委付边臣许其久任渐推恩信不限岁年使得失不系於朝廷之急而营辑如其家事之专方可收其远效非二年一替之吏所能为也臣谓减兵添堡之说近之而未得其要

二曰较存废者今河外之兵除分休外尚及二万大抵尽河东二十州军以赡二州五寨为河外数百边户而竭数百万民财贼虽不来吾已自困使贼得不战疲人之策而我有残民歛怨之劳以此而思则似可废然未知可存之利今二州五寨虽云空守无境之人然贼亦未敢据吾地是尚能斥贼於二三百里外若麟州一议移废则五寨势亦难存兀尔府州便为孤垒而自守不暇是贼可以入据我城堡耕牧我土田夹河对岸为之巢穴今贼在数百里外沿河尚费於防秋若使夹岸相望则泛舟践氷终岁常忧宼至沿河内郡尽为边戍以此而虑则不可不存然须得存之之术

三曰减寨卒者臣勘会庆历三年一年用度麟州用粮七万余石草二十一万余束五寨用粮一十四万石草四十万余束其费倍於麟州於一百二十五里之地列此五寨除分兵歇泊外尚有七千五百人别用二千五百人负粮又有并忻等十州军百姓输纳外及商旅入中往来其冗长劳费不可胜言逐寨不过三五十骑巡绰伏路其余坐无所为盖初建五寨之时本不如此寨兵各有定数建宁置一千五百人其余四寨各止三百至五百今之冗数并是後来增添臣谓今事宜稍缓不比建寨之初然且约旧数尚不至冗费臣请只於建宁留一千人置一都廵检其镇川中堠百胜三寨各留五百其余寨兵所减者屯於清塞堡以一都廵检领之缘此堡最在近东隔河便是保德军屯兵可以就保德军请粮则不烦输运过河供馈若平日路人宿食诸寨五百之卒廵绰有余或些小贼马则建宁之兵可以御扞若贼数稍多则清塞之兵不失应援盖都不去百里之内非是减兵但那移就食而已如此则河外省费民力可纾

四曰委土豪者今议麟州者存之则困河东弃之则失河外若欲两全而不失莫若择土豪委之自守麟州坚险与兵二千其守足矣况所谓土豪者乃其材勇独出一方威名既着敌所畏服又能谙敌情伪凡於战守不至乖谋若委以一州则其当自视州如家系已休戚其战自勇其守自坚又其兵既是土人与其风俗情接人赖其勇亦喜附之则蕃汉之民可使渐自招集是外能扞贼而战守内可辑民以实边省费减兵无所不便比於命吏而往凡事仰给於朝廷利害可倍也必用土豪非王吉不可吉见在建宁寨蕃汉依吉而耕於寨侧者已三百家其材勇则素已知名况其官序自可知州一二年间视其後効苟能善守则可世任之使长为扞边之守

右臣所陈乃是大计伏望圣慈特赐裁择若可以施行则纾民减费之事容臣续具条列

三年集贤校理余靖奏论元昊请和当令权在我疏曰臣切闻贼昊差私置官入境相次到阙欲与朝廷通和事伏以息兵减费远人顺命国家大臣至於边将咸欲息肩以休士卒臣愚料之以谓挫契丹之气折西羌之鋭不如不和最为得策假如元昊贪我财货甘心臣伏比之为祸大於今日臣请别白言之伏自国家用兵五年已来三经大战军覆将死财用空虚天下嗷嗷困於供给今乃因契丹一介之使驰其号令遂使二国通好君臣如初吾数年之辱而契丹一言解之若契丹又遣一介有求於我以为其谢其将何词以拒之若国家又有所惜必将兴师责我谓之背约则北鄙生患二境受敌矣矧西戎自僭名号未尝挫折何肯悔祸轻屈於人今若因其官属初来未有定约但少许之物无满其意坚守名分以抑其僭虽赐之甘言彼必不屈则吾虽西鄙受敌而北方未敢动也何以知之昨梁适使北之时彼主面对行人遣使西迈意气自得自言指呼之间便令元昊依旧称臣则是契丹之威不能使西羌屈伏彼自丧气岂能来责故臣谓今之不和则吾虽西鄙受敌而契丹未敢动也若便与西戎结盟则我之和好权在北敌中国之威於是尽矣契丹责我则二鄙受敌其忧深矣伏愿陛下与执政大臣密谋而深思之无令陷彼计中则天下社稷幸甚必不得已而与货财须作料钱公使名目便将灵塩银夏作两镇则赐予倍於往时而君臣名分不改矣或欲速成和好而屈名分则天下共耻之虽强兵在境有血战而已矣若他年贼自有舋来求和者权在我而不必拒之也惟陛下裁之

靖又乞韩琦兼领大帅镇秦州状曰臣准五月七日诏勑节文今後三馆臣寮如有边防要切机宜及朝廷大事并令具实封奏臣窃闻已降勅命差韩琦等充泾原等四路都部管韩琦范仲淹并於泾州驻劄仍差文彦博知秦州者臣闻兵之勇怯在乎将胜败在於气窃见贼昊侵轶边鄙以来大战者三矣延安之役人犹勇闘好水之师陷敌伏中?川之败不战而走此皆贼乘屡胜之气而吾将勇怯之分也臣观贼昊虽曰小羌其实黠虏其所举动咸有次序必先剪我枝附坏我藩篱先攻易取之处以成长胜之势金明之族最近贼庭故先取之丰州之地援兵难集故次取之泾原将帅软懦故又取之此乃贼知先後之计也臣窃料沿边诸郡最富最实者秦州耳贼所以盘旋未敢攻秦州者三焉邈川尚强杂羌未附而韩琦为守也此贼昊之所畏朝廷之所恃也今可忧者邈川唃族为贼所侵渐已挫折一恃去矣其余杂羌附汉者未必全归贼者未必诛向我坚者往往族灭而不能救今虽受我封赐贼兵若至其肯死力而援我乎此二恃去矣若使韩琦且守秦州招怀部落抚以恩信训励士卒耸以忠果犹须择材勇以为闘将庶几全辑三恃使贼有所畏可也今乃专委文彦博许怀德守此一路臣深为朝廷忧之臣亦非敢横议沮事但以三军所恃者将耳韩琦数年在边虽未成功羌贼知名士卒信服今一旦使文彦博代之恩信未洽缓急有难兵将肯用其命乎且彦博新进怀德无闻羌贼固将轻之矣今虽以韩琦范仲淹在泾原遥节制诸路以为声援但益秦州之忧耳贼若出其上策以一军守瓦亭则泾渭之师不得南矣以一军趋陇坻则岐陇之兵不复西矣以一军直捣秦州而援兵不至族羌外附则秦州非我之有也贼若出其下策前驱杂羌所在掠夺则吾之救兵虽可至胜负未可知也若谓贼轻去巢穴以为不然此所以出我不意也臣以为当今之计不若急遣韩琦兼领大帅归镇秦州增兵故关以扼冲要诸路有急不妨应援此最安危之机也益泾州之戍以当兵冲以成辅车之势一大将居之足矣更宜择材勇以代怀德亦最急也贼自屈强以来未尝挫折若得勇将以摧其锋则庶可屈伏矣朝廷措置大事臣妄言其间甘俟鼎镬

靖又奏论狄青不可独当一路状曰臣近奏狄青知渭州尹洙知晋州不协物议未蒙朝旨者臣切谓若非大臣全无忧边之心即是微臣当坐罔上之罪二者之间必有一焉臣伏思陕西四路惟泾原山川寛平易为冲突若戎马之势不遏则为关中之忧关中之忧则天下之忧也故国家自有西事以来以泾原为统帅之府前岁葛怀敏丧师之後朝廷欲差范仲淹往彼绥辑尚先遣中使谕之以意其时仲淹不敢独当此任乞差韩琦同往朝廷遣韩琦范仲淹同共经略又差张亢知渭州狄青同为一路部管琦等虽名四路招讨其实只是营度泾原亢领州寄青为闘将即是朝廷忧泾原如此之深也及至去年召琦仲淹赴阙又使中使问仲淹何人可以为代於是差郑戬替韩琦仲淹充四路招讨尹洙代张亢知渭州至秋又差韩琦田况往彼宣抚则固知朝廷未尝忘泾原也今年已罢郑戬归永兴又移尹洙知晋州遂令狄青一身兼领三人职事且仲淹号为最晓边事不敢独当孙沔亦是朝廷精选而托疾不行是泾原有可忧之势岂青匹夫独能当之仲淹岂忘之乎大臣必谓韩琦仲淹二年泾原成规可守故专任狄青足以了事臣实以为不然伏自怀敏覆没之後兵气沮丧未有小胜百姓遭刼掠之余虽欲归复而生业未备幸贼未至而谓全实议和未定而早懈怠抽减将帅军民之心尚何所望而敢自安乎且向来於生户界中修一城寨尚有刼夺杀伤不能相保贼马若至谁复安心是大臣全无忧边之心明矣初缘昨者狄青尹洙仓猝行事上烦朝廷臣窃料朝廷之意谓此二人徇偏见之情以倡和故换孙沔在青之上欲令庶事在所商量今来只因孙沔称病遂将泾原路兵马专令狄青进止岂天下之广更无一奇才可以知渭州与青共事者是大臣不思之甚也况始因行事猝暴朝廷不欲问罪遂得专兵柄不知是何赏罚且缘青骤自行间未着大功蒙恩超擢又其为性率暴鄙吝偏裨不伏所以刘沪敢骂尹洙乳臭狄青一介耳今来以青独当一路岂不忧偏裨不伏而败国家之事乎虽传闻仲淹请行若朝廷从之不过本州驻劄大节须别得渭州知州与青缓急商量战守之势又况庞籍守延犹与王信等同事今来反不及青独当最难一路无乃籍等羞与为伍以怀怨望乎朝廷乏贤一至於此伏乞陛下询问大臣如或将来贼马冲突泾原狄青果能保必胜之势不贻朝廷之忧则臣甘先就诛窜以当罔上之罪

四年靖改起居注论契丹请絶元昊贡献事上疏曰臣伏覩契丹人使耶律元衡今月二十四日朝见讫中外臣寮但闻报西征事又知河东边奏甚急无不忧惧虽北边事宜云征夹山部落且夹山小族而契丹举国征之事势甚大恐似别有谋者臣切思之朝廷於西北大事前後处置失错所以敌人乘舋肆其凭陵今者使来必此之故切缘元昊世称藩臣一旦僭叛招携出讨当自图之而乃屈中国之威假契丹之援借人之势权在他人此谋始之失也臣去年在契丹彼主亲与臣言梁适去时云伺西事了遣人来谢及以元昊表示臣俾知元昊畏服之意又与臣言乾元节信使回日请仔细报来及臣归朝首言此事只缘吕夷简病退梁适差出便乃隐讳云无此言暨乾元节信使萧忠孝来问舘伴张锡锡终不与言元昊商量次第朝廷当昊叛时则遣使告之及其和约欲就则问而不对必疑朝廷有异议矣此始末不同之失也臣今月十六日曾具奏陈欵其所谋四事一曰借边兵二曰借边粟三曰假数年之物四曰絶元昊之和遥度敌情在此而已必若假借财物拒之有词唯与元昊絶和最难处置臣切计之逊词以谢北敌缓词以欵西戎苟纾岁月之祸诚当今可行之策也然臣愚虑兵之祸自此起不宜处置更有失错今若徇北敌而絶西戎亦有兵祸纳西戎而违北敌亦有兵祸二敌连谋共为矛盾之势北人才去西人必来拒纳之间动皆有碍择祸就轻守之以信使曲不在我即得其要矣必若弃元昊以为外虞坚絶其约使契丹不能反覆而邀功此最久安之策恐谋者不能终之且元昊所以抗中国者僭尊号改年名不称臣不奉表此其屈强之势也今皆舍去而归我矣三年谋之而一朝絶之及其既去北敌使至将又招之凶狠之性岂不怀忿此起兵之祸也契丹所以取重於中国者亦欲成和好之事专与夺之权也今西戎偃蹇而不从朝廷沉吟而不报及其使我絶之而遽即成之桀骜之气岂不怀怒此亦起兵之祻也然而彼欲举兵而使我絶约皆契丹之狡谋耳臣切料北敌因弋猎之势为举兵之名欲邀成功以德於我若报之曰天下之民一也本朝之兵尚不忍令其战闘以趋死伤之祸况隣国之兵冒白刃而不忧其伤非所以兼爱南北宁失一小蕃不可烦兄弟之国萧偕回日曾逹此诚且未尝乞师无烦大举若元昊自有舋隙违忤北朝今日出师非复预议又元昊使来每称北朝之意早缘名体未顺难以从之近者称本朝正朔去羌人僭伪之号而称臣矣只以事要久远故须往复商量今若事体准前固当拒絶但业已许其每事?顺则受其来归若来而拒之则似失信且中国以信自守故能与四海会同傥失信於西人谁复信其盟约若北朝怒其叛而伐之南朝因其服而舍之共成德美亦春秋之义也彼虽无知固当闻此而悛心矣唯重币轻使以结之使其有邀功之心则必缓图我之患臣又闻前岁契丹解甲後幽州亦遭劫掠财物迫夺妇女发掘坟墓燕人苦之今河东近边恐有冲突须作堤备以戒不虞臣尝观契丹气陵中国捃拾事绪以起舋端归於强弩相射利劒相击而已不可不早备也唯陛下图之

靖又论元昊所上誓书上疏曰臣窃闻国书到阙议者纷纷以不靖深入为书中微词不敢与元昊誓书缓行封册之礼以观其变此皆游谈之过也臣昨在契丹预闻书意彼主亲与臣言如行封册之请遣使深入军前恐契丹军马到彼误有杀伤即别无微意臣又详观二国形势唯有速行封册使元昊得以专力东向与契丹争锋二国兵连不解此最中国之利设若二国交兵虽有胜负契丹不能止我之和谋已先定故也假如契丹战胜元昊伏罪则我与元昊通和契丹自以为功又如契丹战败则我与元昊通和在前自非观望加以契丹意在雠赛元昊岂复妄怨於我此皆理之必然者也傥或朝廷怀犹豫之意谋不早定则事久变生非我之利切以元昊天生凶狡非独今日知之且以契丹强盛尚敢侮慢况於中国数战屡胜徒诱於利乃肯和耳岂是心服若知我逗遛以待其变则翻然屈伏於契丹而专力肆忿为患於我未必轻於契丹也臣之愚虑以谓封册元昊在二国胜负未分以前则元昊有以为恩契丹无以为词今若谋虑未?二国交兵万一契丹战败而遣使坚来止我之和则何词以拒之不如先降敕命差?夏国封册使俾其知之以坚西贼之心专敌契丹此则闘二敌之策也惟早图之

三年贾昌朝上备边六事奏曰臣窃惟太祖初有天下鉴唐末五代方镇武臣土兵牙校之盛尽收其权当时以为万世之利及太祖所命将帅率多攀附旧臣亲姻贵胄赏重於罚威不逮恩而犹仗神灵禀成筭出师御宼所向有功自此已来兵不复振近岁因侥幸子弟饰厨传沽名誉不由勲效坐取武爵者多矣其末不过利转迁之速俸赐之厚尔御侮平患何望於兹然乘边鄙无事尚得以自容昨西羌之叛骤择将领鸠集士衆士不素练固难指踪将未得人岂免屡易以屡易之将御不练之士故战必致败此削方镇兵权过甚之弊也且亲旧恩幸已任军职者便当为将兵谋战法素不知晓一旦付千万士卒之命使庸人致之死地此用亲旧恩幸之弊也臣谓守镇之地无数更易管军并刺史以上官秩宜审其所授以待有功如杨崇勲李昭亮辈恩幸之人尚在边任宜速别择人代之此臣所陈救弊之端也方今备边之尤切者凡六事其一曰驭将帅古帝王以恩威驭将帅於内将帅以赏罚驭士卒於外故军政行而大功集乾德中诏王全斌等伐蜀是冬大雪太祖皇帝着煖?被貂裘御讲武殿氊幄顾左右曰今日此中寒不能御况伐蜀将士乎即脱所服裘?遣中使驰骑往赐全斌此御以恩也又曹彬李汉琼田钦祚等讨江南召彬立於前汉琼等立於後援匣劒曰副将而下不用命者得以专戮之汉琼等股栗而退此御以威也今命将帅心先疑贰非近侍不信非姻旧不委锡与金帛巨万而心无感悦者以例所当得也盖向来锡与一皆用例如举兵之际须特出非常然後可以动其心也又陕西四路自部管而下钤辖都监巡检之属军政必相参谋计之未成事已先漏彼可则我否上行则下戾虽有主将不专号令故动则必败也请自今命将去疑贰推恩意舍其小节责以大効爵赏威刑皆得便宜从事偏裨而下有不听令者以军法论至於筦榷赋税府库之物皆得而用之如太祖监方镇过盛虽朘削武臣之权然边将一时赏罚及财用则皆听其专有功则必赏有败则必诛此所以驭将之道也其二曰复土兵今河北河东强壮陕西弓箭手之属皆土兵遗制也且敌国居苦寒沙碛之地恶衣食好驰射自古御宼却敌非此不可然河北郷兵其废已久陕西土兵屡为贼破其存者十无二三臣以为河北河东强壮除已诏近臣详定法制外每因閲习则视其人武力兵技之优劣又择其家丁夫之壮者以代老弱每乡为军其能絶类者籍记其名姓而逓补之陕西蕃落弓箭手贪召募钱物利月入粮俸多就点刺混为营兵今宜优复田畴安其庐舍使力耕死战世为边用则可以减屯戍而省供馈为不易之利内地州县增置弓手亦当约如乡军之法而閲试之其三曰训营卒太祖下令诸军食无肉衣无帛营舍之门有鬻酒肴者则逐去之士卒有服缯彩者则诘责之异时被甲铠冒风霜攻苦服劳无不一以当百今营卒骄惰临敌无勇此殆素所资用之过也旧例三年转资谓之落权正授者虽未能易此制即不须一例使为部管钤辖宜於其间择实有才勇可任将者授之又今之兵器类多诡状造之不精且不适用虚费民力宜按八阵之法依五兵之用以时教习之使啓殿有次序左右有形势前却相附上下相援令之曰失一队将则合队皆诛何患衆不为用乎其四曰制敌人今敌人荡然与中国通北方诸国则臣契丹其西诸国则臣元昊而二敌合从以犄角中国之势就使西戎来服不免与之重贿是朝廷岁遗二敌不可胜计古之备边西则金城上郡北则云中鴈门今自沧之秦绵亘数千里非有山海峻深之阻独恃州县镇戍尔凡岁所供赡又不下数千万以天下岁入之数才可取足而一谷不熟则或至狼狈也契丹近岁兼用燕人治国建官一同中夏昊贼据河南列郡而行赏罚善於用人此中国之患也宜度西戎诸国如沙州唃厮明珠灭藏之族近北如黑水女真高丽新罗等处皆旧通中国今为二敌隔絶可募人往使诱之来朝如此则二敌必憾於诸国矣憾则为备为备则势分此中国之利也其五曰绥蕃部且属户者边陲之屏翰也如延有金明府有丰州皆戎人内附之地朝廷恩威不立抚驭乖方比为强敌胁从而塞上诸州藐焉孤垒蕃部既坏土兵亦衰恐未有破敌之期请令陕西诸路缘边知州军皆带安抚蕃部之名多设方略务在招集财赋法令得以自专择其族盛而有劳者以为酋帅如河东折氏庶可为吾藩篱之固矣其六曰明探候古者守封疆出师旅居则有行人觇国战则有前茅虑无其审谨若此太祖命李汉超镇关南马仁瑀守瀛州韩令坤镇常山贺惟忠守易州何继筠领隶州郭进控西山武守琪守晋阳李溥谦守隰州李继筠镇昭义赵赞领延州姚内斌守庆州董遵诲屯环州王彦昇守原州冯继业镇灵武筦榷之利悉输军中仍听贸易而免其征税召募勇士以为间谍蕃夷情状无不预知者二十年间无西北之忧善用将帅精於觇候之所致也今西鄙刺事者所遗不过数千钱但略涉境上盗听传言塞命而已故敌情贼状与夫山川道路险易之利势絶而莫通夫践不测之戎入万死之地觇伺微密探索机会非有重赂厚赏孰肯自效乎愿鉴艺祖将帅之制边臣财用一切委之专使养勇士为牙爪而临战自卫无杀将之辱募死力为觇候而坐知敌情免陷兵之耻也

历代名臣奏议卷三百二十六








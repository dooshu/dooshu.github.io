玉搔头/万年欢 - (明清)李渔





一名 《万年欢》。戏曲。清李渔撰。二卷,三十出。渔有《笠翁传奇十种》已著录。此乃十种之一。据明止德时史实及有关传说敷演。写明武宗微服私行至太原，钟情妓院周二娘收养之女刘倩倩，托名威武将军万遂与订婚约。倩倩以玉搔头相赠，作为信物。武宗归京途中将玉搔头丢失，被纬武将军范钦女淑芳拾得。武宗派人来接倩倩，因无信物，倩倩亦不知万遂即“万岁”亦即当今皇帝，遂抗旨潜逃。武宗亲自来接，只拾取到倩倩的一张画像。时宁王朱宸濠起兵反叛，武宗以“威武大将军万遂”名号统兵出征，并将倩倩画像复制后分发各地寻找。战乱中淑芳与父亲失散，被按画像寻人之公人误以为即倩倩，盖相貌相似，遂送进宫中。倩倩母女因纬武大将军与威武大将军、范老爷与万老爷音相近而误投范钦，范钦问明情况后献倩倩进宫。不久宁王兵败被俘，武宗封范、刘二女为妃。后世越剧《玉簪恨》即由此剧改编，情节有较大更动。




序

昔人之作传奇也，事取凡近而义废劝惩，不过借伶伦之唇齿，醒蒙昧之耳目，使观者津津焉互相传述足矣。自屠纬真《昙花》、汤义仍《牡丹》以后，莫不家按谱而人填词，遂谓事不诞妄则不幻，境不错误乖张则不炫惑人。于是六尺氍毹，现种种变相，而世之嘉筵良会，势不得不问途于庸琐之剧，岂非宴衎中一大恨事乎？此余所以读《玉搔头》而击节不置也。

《玉搔头》者，随庵主人李笠翁所作。其事则武宗西狩，载在太仓王长公逸史中。其时则有逆藩之窥觊，群邪之盗弄，王新建之精忠，许灵宝父子之正直，及刘娥之凛凛贞操，无一不可以传，而惜未有传之者。

乙未冬，笠翁过萧斋。酒酣耳热，偶及此。笠翁即掀髯耸袂，不数日谱成之。观其调御律吕，区画宫商，集《花间》、《草堂》于毫间，坐郑虔辉、乔孟符于纸上，有风有刾，骎骎乎金元之遗响矣。

笠翁何以得此哉？盖笠翁髫岁即著神颖之称，于诗赋古文词罔不优赡，每一振笔，漓漇风雨，倏忽千言。当途贵游与四方名硕，咸以得交笠翁为快。家素饶，其园亭罗绮甲邑内。久之中落，始挟策走吴越间，卖赋以糊其口，吮毫挥洒怡如也。

嗟乎！笠翁有才若此，岂自知瓠落至今日哉。余因序次其所为传奇而并及之，且令天下知笠翁不仅以传奇著也。

戊戌仲春，黄鹤山农题于绿梅深处








○四上徐存齋相公

倉塲之事、近來紛紛之說幾于亂人之聽、而不能調停酌處、則事體殊未妥、且如插如糠粃、虧放軍士、此從來積弊、然自軍驚以後、收時插和。固不能盡絕。而放時插和。固巳少矣。又湖廣江西紅白秈米、收貯日久、未免蛀屑灰塵。殊不耐看、若一槩指為插和、呼吸之間。變可立起。愚意以為只當督責監收主事、親自檢束、時時查看、則此弊可除、軍士自然帖服。不可豫言放時插和。恐鼓動眾心。助其聲勢。盖軍雖跋扈。未常敢嫌米醜。在塲中喧嚷。若反先發其端。不幾於教猿升木乎。此其所當慮也。南都積棍、內則戶部糧儲廵倉各衙門書手皂隸人等、外則歇家軍斗軍餘驢腳夫人等、無慮數千人、皆倚倉塲為生命、可以立法漸革。不可以一齊頓革。故本職近與戶部設立長單、刻期打發、革去歇家、不用保狀、詢之解糧員役、近日使費、巳减大半。是亦漸革積弊。而寬糧解之意也。官攢守支、因米耗折、坐累者多、自前日議革耗米二升、而官攢益困矣、盖糧長使費在于暗地用錢而不在于明白加耗明白加耗、每石二升、暗地用錢。每石至一錢一二分、故革暗地之錢、以厚糧解。存耗米之餘。以備倉折。亦是事情。但經近題、未敢請耳、故處軍士之道。當以好糧陰厚之。而外則示之以法不當驟以驕之。處積棍之道。當立綱紀以整齊之而其要則須俟之以漸不當驟以駭之。處糧解之道。當愛惜其雜用。而惟令其米之乾淨。處官攢之道。當明白與之加耗。以免賠貱之苦。而無使盡塞鼠穴。好處穿破。以圖為插和之計。則倉塲可一清而人心肅然矣。不然朝更夕改、此甲彼乙、吾之矢?見模且未定、而何望其有成績哉、


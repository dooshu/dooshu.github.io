题金长真宪副小像

昔年同卧白云楼醉吟并马西山游风烟荏苒二十载今日逢君仍黑头细看此图良不殊丰颐微笑疎髭须手挈瓶花傍盘石悬岩倒挂青珊瑚清虚寡欲阮千里丘壑关情谢幼舆人生富贵谁不朽安得声名满人口使君五马复千骑官达才多意良厚徧地干戈愁杀人披君襟抱如春酒蔷薇花落坐新桐白苎歌残横北斗当涂努力好自爱君差雄健余衰丑


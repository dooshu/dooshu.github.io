追敌第三十二

敌战既败，可以追之者五，不可以追之者六。何谓也？曰：彼胜气，可追者，一也；步骑散乱，奔多颠踬，不成部伍，二也；奔其乡里，赴其城壁，三也（前有生路可往，士卒无斗志矣）；辎重甲兵散而不收，四也；主将已死，五也。又若敌人虽败，锐气不减，一不可也；旧溪涧水流忽（一作急）绝者，盗已过，二也（虑其绝水之计耳）；败军遁走，行伍不甚乱，旌旗不甚错，三也（虑其诈败，欲我逐之，然后发其伏兵者也）；吏士奔走不甚蹶踬，步骑不相参错，四也（虑其亦诈也，诈则心安，故走不踬也）；敌败失道，左右山谷前亦如之，五也（无路可走，必还而致死）；途穷食尽，吏士未甚散，六也。是以可追者，急追；不可追者，坚壁而观，必有利害之变矣，俟举兵我则利进而害退也。


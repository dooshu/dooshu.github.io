○滅虜六事疏 【 滅虜】

臣惟中國之於夷狄也、猶主之於奴也、猶首之於足也、足不可以凌首、奴不可以犯主、章然明矣、今北虜敢率醜眾、犯我中原、前此猶未敢深入他。自去年始迫山西太原、罹其荼毒、野草猶腥、今年則復過太原矣、縱橫蹂躪、任其所之、如蹈無人之境、其藐視我中國可謂極矣、昔我　成祖嘗奮揚天威、三掃其穴、豈知今日遽至此乎、臣竊恨之、且虜騎二十八萬眾、據其凶狼之性、一虜止殺一人、即不下二十八萬人也、况何止一人乎、合其人馬五六十萬、五六人馬破一家即不下十萬家也、况何止一家乎、此誠上下汲汲遑遑食不甘味、臥不安寢之時也、昔周禮邦有大故、則不舉、又以吊禮哀禍?、以恤禮哀寇亂、憫之至也、乃今如何、萬一此虜今年得志而歸、則來年猖獗、當又益甚、犬羊之性、愈縱愈驕、則我中國之禍日慘日酷此固必然之勢、不待智者而後知也、臣職列兵屬、憤懣不任、况奉　明旨、輒敢條陳六事、上贊　廟謨、倘可采擇、即賜施行

一曰聲虜罪以激人心、臣聞古昔帝王、將討叛而誅逆、必誓師以聲罪、征苗之誓、于甘之誓是也、我　太祖之北代也、亦羽檄先馳、義正辭嚴、人心響應、檄有助焉、今達虜世為邊患、邊人恨入骨髓、茲復大舉入寇、荼毒傷殘、此其罪惡滔天、神人之所共怒、天下之所共憤也、惟我　皇上、無迅掃誅滅之志、則吾人固飲恨以死矣、　皇上誠恭行天討　大誥四方、列其罪狀、數其稔惡必欲殄滅而廓清之、則河北山陜諸路之官民、將感激涕泣、以為今而後得反之也、誰不荷戈響應、贏粮景從、而快其復仇之志哉、兵出無名、事故不成、說以犯難。民忘其死、三軍之士、將不戰而氣自倍矣、　二曰隆殊禮以延名將、臣聞何代不生才、何才不樂用、顧招徠鼓舞之者何如爾、燕臺築而豪傑至、伯樂生而騏驥名、誠未聞借才於異代、求良於絕域也、今之名將誠亦罕矣。然安知無隱於邊塞。遯於江湖。沉於下僚。擯於廢棄者乎。或拘之以資格。繩之以苛刻。而不能盡其才乎。欲建非常之功。必賴非常之才。欲致非常之才。必隆非常之禮、　皇上誠渙大令號召於四方曰。有能滅虜者吾列爵以侯之。而先崇壇以授之。重權以寵之。殊賞以勞之。孚之以心腹焉。要之以明信焉。如此而將才不得。忠義不奮。臣不信也。將得而兵可強、兵強而虜可燙矣、　三曰權兵食以濟時艱、臣聞古者寓兵於農、平居則為比閭族黨州鄉之民、有事則為伍兩卒旅師軍之眾、田野倉庾之積蓄、即征行士馬之芻粮、制甚善也、自兵農之制分、而兵食之匱久矣、今日凡隸於行伍者、皆不識戰陳之兵也、運於舟車者、特僅支承平之食也、持此以禦敵、適足以劘虎牙爾、故臣竊恐調發皆無益也、夫天下之民、皆　皇上之兵也、天下之財、皆　皇上之粮也、患無為感激號召之爾、誠傳檄畿輔山陜河南諸路、示以急難之義、激以靖寇之忠、今守土之臣、各倡義兵募精銳勇悍之夫、給倉廩府庫之食家自為戰。人自為防。而皆統於大將事寧之日。秩勞而還。各復其故。則天下皆兵。郡縣皆食。而虜不足滅矣。　四曰明賞罰以作士氣、臣聞礪世磨鈍、非賞罰不行、勸善懲惡、非賞罰不立故曰賞罰者、人主馭世之大權也、將領得矣、兵食足矣、而賞罰不明、欲其成功、不可得也、邊陲往事、莫可追巳、議者率以為悍卒之驕橫。功罪之未孚。此人心之所以不平。而英豪之所以解體也。臣請速布　詔令。與民更始。自今有功′必賞。賞不以疏賤而遺。有罪必罰。罰不以豪橫而貸。較若畫一。信如四時。則願垂休光於竹帛者、孰不出萬死以策勳、臨危機於戰陳者、其肯甘退縮以抵罪哉、是故賞罰明而士氣作、士氣作而虜可滅矣　五曰招脅從以擕賊黨、臣聞敵多則力分、與眾則兵強、今之達虜聚而不分此其鋒誠未可與爭也故當先設法擕散之。聞其黨多我中國人。方其去時。不陷於搶擄。則迫於迯亡。而非其樂也。今雖同入寇也。必猶知告語焉。請亟布令。凡我中國人。皆脅從不得已也。其勿殺。有能歸降者。即復其土田。完其室廬。給之婦女。且先給帖以示其可信。又令有能誘至一人者。賞加首級一等。則人孰不樂我中國之生。而甘心沙漠之外者。嘗聞板升之眾亦有謀歸中國者而以獨力謀洩事不成者多有若能用間以招之當必有應者復廣募間諜之士。不惜金帛之費。使如陳平之間楚焉。則其黨必擕黨擕則與不眾然後可圖也且或用此輩以收虜。則又事半而功倍矣。　六曰乘危懼以防未然、臣聞有備無患、事豫則立政之理他、物極則反勢窮則變、治之幾也、我　國家邊備廢弛、至今極矣、今仍猶不及變、豈知其所終乎、傳謂七年之病、求三年之艾矣、自今畜之、猶或可及、臣愚請自今日乘危懼之心、圖善後之計、九邊諸鎮、悉加綜理。以五年為期。遏天下之財以從事。殫天下之力以有為。自選將練兵。及繕墩葺堡。凡百區畫。得人若理家事無弊不革。無利不興。則邊城有金湯之固。胡人絕窺伺之心。以一時之患易百世之安是亦多難殷憂之助也且使後人蒙福者、咸仰　大聖作為、出於尋常萬萬、豈不偉哉、若曰賊至則備、賊厺則怠、因循苟安、猶今視昔、竊恐此虜之患、年甚一年、噬臍之悔、後將何及、


○聲息疏 【 宣府零寇】

臣看得滴水崖兩次失事。雖經該道勘報、而虜入緣繇、前後尚仍未悉、各官罪狀輕重、亦欠相當、欲候駁勘至日。參題處治。不無稽遲。敢先以臣所聞見者。言之。項項侵擾滴水崖永寧川之寇、支係朵顏支部、散處於宣府東北路邊外。亂山叢樹之間。善伺竊如狗鼠然。貳於大虜。且能盜大虜馬牛。大虜怒、則竄伏林石。或依我險塞。莫之能追。往年該鎮曾兩搗巢。獲功受賞。及去歲龍門所之役。敵殺官軍。即此賊也。計不能千人。設使我軍屢襲為功。逼之太甚。近邊小虜寬之或為我耳目急之必為彼嚮道宜撫不宜剿可謂瞭然而邊臣每欲稱勦者以其兵力弱易于報功也勢弱不能自立。將必投併大虜。為彼嚮道。地方愈益多事。費於支吾。以故識者欲循故事。設法撫處。示以羈縻。使其為我藩籬。為我間諜。截大虜之衝。省目前之慮。似亦計之善者也。臣自去冬今春、每以語當事之臣、當事之臣多持議論、而參將祁勛左灝等、亦遂妄說利害、稟報紛紜、大略謂禦之不難、撫之無便、此亦大事恐不宜漫然聽之臣度不可與共圖也、姑責各官禦之而巳、豈意各官徒爾能言、玩不設備、致使前賊輒肆凴陵、是先既不肯撫、而今復不能禦、無一可者、安用彼為、賊入之後、節據總兵官趙卿參將祁勛屢請軍門另發兵馬、臣惟北路馬步官軍、共計一萬一千有奇、今秋盡數存留、不復西調、隨宜分布。儘足自防。各路官軍、調度得宜、亦敷應援、固無待於客兵也、其所調客兵。蓋專為大舉策應計耳。零賊多不過五六百騎。乃亦仰藉於此。揆之兵略。甚非所宜。


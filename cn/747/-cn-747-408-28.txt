○安天王碑阴

昔剖符妫川，化洽殊俗，授律辽海，皇明益畅。由是威名简帝，建此藩。爰自下车，率先明祀，牲牢器弊，网或不蠲。若国有兵戎，贾君於是告虔，而群凶失险，岁或旱。贾君於是荐信，则车回甘澍，无享不答，有开必先，非惟岳降生，则孰能独契其道，若斯之妙。故神以立政，则不言而化；神以施惠，则日用不勤；神以肃物，则不怒而威；神以察微，则无幽不烛。故我王是崇也，而乾坤式宴，庶绩咸熙，我贾父则之也，比年用登，物不疵疠。故人非化不感，感非神不深，神明道，与贾父之政通矣。谨桉王者往也，既有归往之德，宜其有安天下之名。故吾君崇其秩礼，以答嘉休。贾公载刊睿册，式旌不朽。别驾冯公承相，乐气潜融，清辉外朗，探道得元元之旨，属词尽诗人之兴。虽势居熏灼，不以材地骄人；位高出刺，能以谦卑自牧。扬惠风以拯弊，激清流以荡邪，广太邱之道，则无所不容；受鸿锺之虚，则有来皆应。不空之颂，斯焉取斯。长史张公元瓒，允迪厥猷，匪懈於位，佐上以直，率下以宽。不为利回，不为义疚，赫赫千里，系公是毗。录事参军判司参军等，并材望孤标，声实兼茂，官殊而各竞於理，事异而同归於公，百城作率，亦庶僚之劝也。安喜县令等，并砥节首公，饬躬从政。一德均化，故四人不扰；一心共理，故千里谧清，岂伊异（阙一字）众宰君之助也。戊

子岁夏五月，邦人勒美於碑之阴。虽迁改不时，而瞻诵有所。懿彼来者，勿替引之。

王太真

太真，元宗时人。


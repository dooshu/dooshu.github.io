纪八十六 庄烈帝崇祯十一年戊寅至十二年已卯


纪八十六起著雍摄提格，尽屠维单阏，凡二年。
庄烈皇帝
崇祯十一年
春，正月，丁丑，总督洪承畴败贼于梓潼。
先是承畴援蜀，由沔县历宁羌，过七盘、朝天二关，山高道狭，士马饥疲。岁暮，抵广元，闻贼已走还陕西，乃率临洮总兵官曹变蛟邀击于梓潼，斩首五百余级。李自成从十八骑溃围遁。十八骑者，刘宗敏、田见秀、李锦、谷可成、张世杰、高一功.张鼎、李过、李双喜、任继荣、任继先、田虎、刘汝魁、其五骑则掌械儿也。
戊寅，开福建海禁，通市佐饷。
癸未，以玩寇速四川巡抚王维章及总兵官侯良柱，时不知良柱之已死也。
以云南巡抚傅宗龙代维章。
丁亥，裁南京冗官八十九员，以给廪不足故也。
是月，诏掌詹事府，礼部尚书林欲楫回部，时姜逢元罢也。二月，甲辰，改河南巡按御史张任学为总兵官。
任学按河南，见群盗纵横，诸将缩肭不敢进，乃上疏诋之，自请“易武阶，亲执干戈，为国平贼。”上壮之，下吏、兵二部及
2369 明通鉴卷八十六
都察院议，佥以“文吏无改武职者，请仍以监军御史兼总兵事。上不从，命授署都督佥事，为河南总兵官。
河南旧无总兵，左良玉，陈永福并以客兵备援剿，至是特设大将。而戏下无兵，兵部乃拨署镇许定国兵授之，使参将罗岱为中军。岱健将，颇著战功，任学倚以自强。然所将兵少，不能当贼之什一。
贼渠罗汝才、马进忠、李万庆等蹂躏中原，民人据坞壁自保者数十，悉为贼摧破。踞息县、光州，磔人投汝水，水为之赤。时熊文灿方主抚议，匿不以闻。而任学粗疏寡学，冀以此尝上意，希节钺耳，实不能一创贼也。
下刑部尚书郑三俊于狱。
初，户部尚书侯恂，坐屯豆事下狱，上欲重谴之，三俊屡谳上，不称旨，谗者谓恂与三俊皆东林党也。至是有盗穴工部垣，命按主者罪，三俊亦拟轻典。上积前怒，褫其官，遂下吏，应天府丞徐石麒适在京，上疏力救，许旨，切责。
丙午，御经筵。尚书杨嗣昌方庇熊文灿主招抚，因于讲筵诵孟子“善战服上刑”语。上咈然，诘之曰：“今天下一统，非战国兵
争比。群盗弄兵潢池，不能即扑灭，奈何为此言！”嗣昌惭不能对。
乃召翰詹诸臣顾锡畴等二十余人，问：“保举考选，孰为得人？”庶子黄景昉言：“保举多私，近日考选亦不公。推官成勇、朱天麟廉能素著，乃不能与清华选。”
少詹事黄道周言：“树人如树木，须养之数十年。近来人才远不如古，况摧残之后，必深加培养。”既复班，又询之，对曰：“立朝之才，存乎心术；督师之才，存乎形势。先年督抚不谙形势，随流贼奔走，事既不效，辄谓兵饷不足。其实岁给饷已逾千万，果无冒滥，无侵渔，可养兵四十万，何烦别筹增兵增饷邪！”
时尚书郑三俊方下吏，景昉因请宥三俊，上曰：“三俊虽清2370
纪八十六
廉，何济！”又命诸臣各陈所见。上曰：“言须可行。如故讲官姚希孟，竟欲折漕一年，误矣。”道周听未审，谓上将宽三俊，念希孟也，遂言：“故辅臣文震孟，一生謇直，未蒙帷盖恩。天下士生如三俊，殁如震孟、希孟，求其影似，未可多得。”上以所对失实，令回奏。再奏再诘，凡道周所建白，未尝得一俞旨。
然上自经筵召对后，颇知考选未当；天麟得改官，而三俊以孔贞运揭救，亦旋得释。
三月，戊寅，贺逢圣罢。
逢圣束修砥行，而议论矫僻，尝力诋高攀龙、左光斗，为言者所攻。又与同官张至发交善，会皇太子出阁，择讲官，至发摈黄道周不预，杨廷麟等在选中，心不平，上章推让道周。
初道周进谕德、掌司经局，疏辞，因言已有“三罪、四耻、七不如”，三罪、四耻以自责，七不如则所交游朝野之有学行者。时郑酆方下狱论死，而道周疏中有“文章意气不如郑鄤”语。至是至发欲尼道周，谋于逢圣，逢圣曰：“道周前誉郑酆，可藉为口实也。”遂代为缮稿，言“鄤杖母，明旨煌煌。道周自谓不如，安可为元良辅导！”疏出，时论哗然。逢圣亦不自安，遂致仕去。
是月，总兵曹变蛟大破李自成于洮州。
方贼之再入秦也，其渠魁号六队者，与大天王、混天王、争管王四部连营东犯.混天王、过天星二部以去秋破阶州，仍伏阶、文间。独自成自洮州出番地，洪承畴令变蛟偕贺人龙追之，连战，斩首六千七百有奇。番地乏食，贼多死亡。变蛟转战千里，身不解甲者二十七昼夜。余贼溃人塞，而祖大弼驻洮州不能扼，乃走入岷州及西和礼县山中。变蛟还剿，贼潜伏不敢出，惟六队势犹张，仍出没秦、陇间。
夏，四月、辛丑，张献忠伪降于谷城，熊文灿受之。
先是上命京营副将孙应元讨贼，与前锋营副将周遇吉，京卫营副将黄得功将劲卒万人，皆骁敢善战。甫抵豫，破贼于郑州，
2371 明通鉴卷八十六
再破之密县，先后斩首千七百级。贼大惧、闻文灿下招降令，多欲就之降。
刘国能者，贼中所号闯塌天者也。与张献忠有隙，虑为所并，又数败于禁军，乃以是年正月先乞降于随州，顿首文灿前曰：“愚民陷不义且十载，烦公湔洗更生。愿悉众人军籍，身隶麾下尽死力。”文灿大喜，慰谕之，署为守备，国能受约束，无异志。
而献忠方伪为官军旗帜，给袭南阳城，屯于南关。左良玉、陈洪范败贼于郧西，旋师过其境，疑而急诘之。献忠仓皇走，官军追及，发两矢中其肩，良玉复挥刀击之，面流血，几被获，马驰以免。会京军又大破贼于舞阳，光、固间，四日奏三捷，斩首二千九百有奇，降其渠马士秀、杜应金于信阳城下。献忠势孤，因袭据谷城以求抚。
时陈洪范以总兵隶文灿麾下。献忠前以洪范故得免死，事见三年，后亡归关中为盗，每饭必祝洪范，数语其下曰：“陈总兵活我。”至是闻洪范在军，遣间赍重币献曰：“献忠蒙公大恩得不死，公岂忘之邪！愿率所部降以自效。”洪范喜，为告文灿，文灿狃于刘国能之抚，竟受其降。
巡按御史林铭球，分巡副使王瑞枬与左良玉知其伪，谋俟献忠至而执之，文灿不可，曲徇献忠请，处其众数万于谷城之四郊。居民汹汹欲窜，知县阮之钿莅任、尽心调剂，民稍安，策献忠必反，以告文灿。时献忠遣贼将孙可望重赂文灿径寸之珠十，碧玉长尺余者二，名姝八。文灿重昵献忠、恶闻之钿语。
之钿乃疏闻于朝、言：“献忠虎踞邑城，其谋叵测。所要求之地，实兵饷取道咽喉，秦、蜀交会脉络。今皆为所据，奸民甘心效用，善良悉为迫胁。臣守土牧民之官，至无土可守，无民可牧、库藏殚虚，民产被夺，无赋可征，名虽县令，实赘员耳。乃庙堂之上，专主抚议。臣愚妄，谓抚剿二策，可合言，未可分2372
纪八十六 言，致损国威而挫士气。”时不能用。
献忠遂益怒、乞十万人饷于文灿，文灿不能决。贼众渐出野外行劫，之钿执之以告其营将，稍置之法；及再告，皆不应，曰：“官司不给饷耳、得饷自止。”由是村民徙亡殆尽，遂掠及阛圆，相距辄挺刃相向，日有死者，一城大器。监军金事张大经奉文灿令来填抚，亦不能禁。
戊申，张至发罢。
至发尝诋黄道周、颂温体仁，屡为言者所攻，内阁中书黄应恩悍戾，至发倚任之，恃势恣横，颇招权通贿，至发终庇应恩。
会复故总督杨鹤官，许给诰命，应恩当撰文、因其子嗣昌得君，力为洗雪，忤旨，将加罪。至发拟公疏揭救，同官孔贞运、傅冠曰：“曩许士柔事，吾辈未尝救，独救应恩，何也？”至发咈然曰：“公等不救，我自救之。”连上三揭，上不听，特降谕削应恩籍，嗣昌疏救，亦不听。
无何，应恩赇请事败、词连至发、至发愤甚，连疏请勘。上虽优旨褒答，卒下应恩狱。至发乃自谓当去者三，而未尝引疾，忽得旨“回籍调理”。时人传笑，以为“遵旨患病”云。
至发为府丞时、以清强称。
及人内阁，一切效法体仁，与黄道周诸正人为难，时论非之。又起家外僚，诸翰林多不服，上亦以其望轻，故因其乞休，即勒之去。《三编·质实》记许士柔事，云：“崇祯元年，高攀龙赠官。上柔官翰林，草诏词送内阁，未给攀龙家。故事、赠官诰敕乃中书职掌：而褒恤诸忠臣者、翰林或为之。中书以为侵官，不悦。及攀龙家请给。上柔已官南京祭酒，距草制时十年矣，主者仍以士柔前撰文进。黄应恩以浩语违禁白张至发、盖崇祯三年有浩文骈俪之禁也。至发素憾士柔，遂劾之，降二级调用。司业周凤翔抗疏为士柔辩，言＇诰敕用宝，岁有常期，未有下年后用宝进呈，而转以崇祯三年申饬之禁追咎元年草制之史官者。”疏入，不报。”
2373 明通鉴卷八十六
己酉，荧惑掩于月，逆行尾八度。谕群臣修省。壬子，岁星昼见。
是月、熊文灿奏舞阳、光山之捷及刘国能、张献忠就抚状。杨嗣昌乃誉文灿而诋洪承畴，诏“镌承畴尚书、宫保、曹变蛟、左良玉各夺五官，仍戴罪办贼。”
先是豫、楚之贼凡十五家，自国能、献忠降、改称十三家，而马进忠、马光玉、李万庆、惠登相、贺一龙、蔺养成、左金王及顺天王.顺义王九家者尤著云。
以刑部侍郎刘之凤为本部尚书，代郑三俊也。
五月，癸亥朔，策试考选官于中左门，问足食足兵之计。丁卯，荧惑退尾入心。上素服减膳，敕廷臣言事。
尚书杨嗣昌应诏上书，历引汉光武建武二十三年、明帝永平二年，唐宪宗元和七年、宋太宗太平兴国三年事应，谓“月食五星，史不绝书，然灾祥感召，不一其致。”且言：“永平火星之变，其时明帝图画功臣于云台，马授以椒房不与，事耀青简。今陛下修德治内，亦必有灾而不害者。”
疏出，都给事中何楷驳之，言“古入谓”月变修刑＇，又言“礼亏则罚见荧惑＇。诚欲措刑，莫如右礼，诚欲右礼，莫先省刑。今爰书之赜极矣、部司议宥，止于重辟数人，而未折之狱，先后累累，莫过而问。嗣昌不体陛下修省之意，而征古诬今，引建武款塞事以申通市之说，引元和田兴归正事以申招抚之说，引太平兴国连年兵败事以申不可用兵之说，徒巧傅会耳。至所述永平时事，更不知其意之所指。”南京御史林兰友亦相继论劾。上方眷嗣昌，置不问。
时诏书恳挚，有“哀吁上帝”语，而群臣多以谀词相解。户部主事李凤鸣至谓“火星逆行，常而非变”，亦为给事中解学尹所驳。
独中书舍入陈龙正，以东厂缉事冤滥，上《养和好生疏》，2374
纪八十六
语中时弊，略曰：“回天在好生，好生无过减死。皋陶赞舜曰：罪疑惟轻。良以狱情至隐，人命至重，故不贵专信而取兼疑。臣居家所见闻，四方罪犯，无甚穷凶奇谋者，及来京师、此等乃无虚月。且罪案一成，立就诛磔。亦宜有所惩戒，何犯者若此累累！臣愿陛下怀帝舜之疑，宁使圣主有过仁之举，臣下获不经之愆。”盖阴指东厂事也。越数日，上果严谕提督中官王之心“不得轻视人命”云。【考异】据《明史·本纪》，荧惑逆行在四月已酉，证之《天文志》，四月入尾，五月人心，至秋乃灭。嗣昌上书在五月，正荧感逆行入心时也。“光武”，《三编》误书“元帝”，今刊改。
丙戌，定高墙罪宗五年一审例。
时刑部尚书刘之凤以天下囚徒皆五年一审录，高墙罪独不预，上疏言之，报可。
是月，改左都御史商周祚为吏部尚书。
先是田维嘉以考选不公为词臣杨士聪所纠，维嘉通内监，先得参稿，即具疏辨。士聪再纠之，执维嘉仆四人送镇抚司。维嘉遂落职。
六月，癸巳，安民厂灾，坏城垣，伤万余人。壬寅，内阁孔贞运罢。
初，温体仁当国，欲重治复社，值其在告，贞运从宽拟，结体仁怒，语人曰：“句容亦听人提索矣。”句容，贞运所居邑也，自是不敢有所建白。
及张至发去位，贞运代为首辅。会上御门召考选诸臣，试以兵食策，卷下辅臣覆阅，贞运及薛国观颇有所更。及命下，阁拟悉不从，上自择十八卷，拔曾就义第一，《三编·质实》载就义对策，言“百姓之困，皆由吏之不廉。使守令俱廉，即加派以济军需，未为不可。”语独称旨，故得首拔。下部议行。
适新御史群谒朝房，贞运言“诸卷说多难行”，新御史郭景昌遂劾之。贞运即引归，后闻国难，恸绝不能起，遽得疾卒。
2375 明通鉴卷八十六
乙卯、以杨嗣昌、程国祥、方逢年、蔡国用为礼部尚书，范复粹礼部侍郎，并兼东阁大学士，预机务.嗣昌仍掌兵部。
初，国祥官户部尚书，嗣昌议增饷，国祥不敢违，度支益匮，四方奏报灾伤者相继。国祥多方区画，亦时有所蠲减，最后建议“借都城赁舍——季租，可得五十万。”勋戚奄竖悉隐匿不奏，所得仅十三万，而怨声载途。然上以此眷国祥。
至是上将增置阁臣，出御中极殿，召廷臣七十余人亲试之。发策言：“年来天灾频仍、今夏早益甚，金星昼见五旬，山西四月犹大雪。朝廷腹心耳目臣，务避嫌怨，有司举劾，情贿关其心。克期平贼无功，而剿兵难撤，边饷日绌。民贫既甚，正供犹艰，有司侵削百方，如火益热。若何处置得宜，禁戢有法？卿等悉心以对。”会天大雨，诸臣而对后，漏已深，终考者止三十七人，顾上意已前定，特假是为名耳。居数月，遂有是命。时刘宇亮为首辅。傅冠、薛国观次之，又骤增国祥等五人，惟逢年起自翰林，余皆外僚也。
国用前以中书舍人历工部侍郎，督修都城，需石甚急，不克办，国用建议用牙石为之。牙石者，旧列崇文、宣武二街，旧驾出除道者也。上阅城，嘉其功，因大用之。
复粹尝为巡按陕西御史，陈治标治本之策，以任将、饬防、留饷为治标，广屯、蠲赋、招抚为治本，上深褒纳，遂历大理左少卿，超擢入阁，尤属异数。
盖上欲阁臣通知六部事，故每部任一人，首辅刘宇亮由吏部，国祥以户，逢年以礼，嗣昌以兵，国用以工，刑部无人，复粹以大理代之，然皆委蛇其间；独嗣昌兼掌兵部最用事，又以夺情居政府、时论哗然。
是月，两畿、山东、河南大旱蝗。以钟炌为左都御史，代商周祚也。秋，七月，乙丑，谪少詹事黄道周。2376
纪八十六
初，郭巩以逆案谪戍，其乡人为讼冤，杨嗣昌时巡抚永平，闻于朝，为科臣所驳，自是与东林隙。及夺情入阁，又起复逆案陈新甲，代卢象升为宣大、山西总督，于是给事中何楷、御史林兰友、修撰刘同升、编修赵士春相继论之。道周上三硫，一劾“嗣昌夺情”，一劾“新甲走邪径”，一劾“辽东巡抚方一藻主和议。”
会廷推阁臣，道周名在列，不用，用嗣昌等，上疑道周怨望。嗣昌复上言：“郑鄤杖母，飞走不如，今道周又不如鄤，何用谈纲常为！且其意徒欲庇凶徒，饰前言之谬，立心可知。”因自乞罢免、上优旨慰之。
及是召内阁暨诸大臣于平台，并及道周。上与诸臣语所司事，久之，问道周曰：“凡无所为而为者，谓之天理；有所为而为者，谓之人欲。尔三疏适当廷推不用时，果无所为乎？”道周对曰：“臣三疏皆为国家纲常，自信无所为。”上曰：“先时何不言？”对曰：“先时犹可不言，至简用后不言，更无当言之H。”上曰：“清固美德，但不可傲物遂非。且惟伯夷为圣之清，若小廉曲谨，是廉非清也。”
时道周所对不称旨，上屡驳诘，道周复进曰：“惟孝弟之人，始能经纶天下，发育力物。不孝不弟者，根本既无，安有枝叶！”嗣昌出奏曰：“臣不生空桑，岂不知父母！顾念君为臣纲，父为子纲，君臣固在父子前。况古为列国之君，臣可去此适彼；今则一统之君，臣无所逃于天地之间。仁不遗亲，义不后君，难以偏重。臣四疏力辞，意词臣中有如刘定之、罗伦者；抗疏为臣代请，得遂臣志。及抵都门，闻道周人品学术为入宗师，乃不如郑鄤”上曰：“然。朕正拟问之。”乃问道周曰：“孟子欲正人心，息邪说。古之邪说，别为一教，今则直附于圣贤经传中，系世道人心更大。尔言不如郑鄤，何也？”对曰：“匡章见弃通国，孟子不失礼貌。”上曰：“章子不得于父，岂鄤杖母者比！尔言不如，岂非朋
2377 明通鉴卷八于六
比？”道周曰：“众恶必察。”上曰：“陈新甲何以走邪径，托捷足？”道周对曰：“人心邪则行径皆邪。”又曰：“夺情在疆外则可，朝中则不可。”上曰：“人既可用，何分内外？”道周曰：“我朝自罗伦论夺情，前后五十余人，多在边疆。故嗣昌在边疆则可，在中枢则不可；在中枢犹可，在政府则不可；止嗣昌一人犹可，又呼朋引类，竟成一夺情世界，益不可。”
上又诘问久之，曰：“少正卯当时亦称闻人，心逆而险，行僻而坚，言伪而辩，顺非而泽，记丑面博，不免圣人之诛。今人多类此。”道周曰：“少正卯心术不正，臣心正，无一毫私。”上怒，有间，命出候旨，道周曰：“臣今日不尽言、臣负陛下；陛下今日杀臣、陛下负臣。”上曰：“尔一生学问，止成佞耳。”叱之退。道周叩首，起复跪奏：“臣敢将忠佞二字剖析言之：夫人在君父前独立敢言为佞，岂在君父前谗谄而谀为忠耶？忠佞不别，邪正淆矣，何以致治！”上曰：“固也。非朕漫加尔以佞，但所问在此，所答在彼，非佞面何！”再叱之退。顾嗣昌曰：“甚矣人心偷薄也！道周恣肆如此，其能无正乎！”乃召文武诸臣，咸聆戒谕而退。
是时上忧兵事，谓可属大事者惟嗣昌，破格用之。道周守经，失上意，及奏对，又戆直。上怒甚，欲加以重罪，念其名高、传谕数百言，戒廷臣“毋为道周劫持，相朋党。”乃贬道周六秩，为江西按察司照磨，同升、士春皆谪外。
已而南京御史成勇、兵部尚书范景文等疏论嗣昌夺情、随亦论谪。
是月，南都复社诸生作《留都防乱揭》，攻逆案阮大铖。
杨嗣昌之夺情也，时有诸生沈寿民，以荐辟人都，首劾嗣昌。道周闻之，叹曰：“此何等事，在朝者不言而草野言之！昔真希元在朝一月，封事三十六上，吾岂可远愧希元，近惭沈子寿民！”并及大铖，有“妄画条陈，鼓扇丰、芑”语，盖大铖时避皖乱，侨寓南京，而故巡抚宣府坐贿遣戍之马士英亦在焉，相与结2378
纪八上六 纳，谈兵说剑、觊以边才召。
于是贵池吴应箕、宜兴陈贞慧草《留都防乱公檄》、推故端文顾宪成之孙杲列名揭首，而吴县杨廷枢，余姚黄宗羲、芜湖沈士柱等方聚讲金陵，凡列名者一百四十人，大铖闻之，避居金陵之牛首山，始稍稍敛，而衔之次骨。自是复社之名大起。宗羲，故御史尊素子，贞慧，故都御史于廷子也。【考异】《留都防乱》—揭，证之《楼山堂集》、陈定生《山阳录》、鲒琦亭《梨洲神道碑》乃戊寅七月事，即崇祯十一年，正流贼扰安庆时，故阮大铖避乱居南京也。《明史·士英传》所载，不及陈定生、吴次尾，而《应箕附传》中则言“应箕与顾呆.左国材、沈十柱、黄宗羲，杨廷枢等”，与《士英传》略同，而不及陈定生。证之全谢山《梨洲碑文》及《山阳录》，则草揭者乃呆与定生、次尾三人成之，又证之《楼山诗集》。则正在黄忠烈劾杨嗣昌夺情之后。而沈寿民之劾嗣昌又在前。是揭成于顾子方家，子方即呆也。又据诸书所载，则次尾实主是稿者，今参《楼山集》、《山阳录》及南雷《耕岩墓志铭》节书之
以侍郎李待问为户部尚书，代程国祥也。
八月，戊戌，以灾异迭见，斋居永寿宫，谕廷臣修省。癸丑，内阁傅冠罢。
时有章奏发自御前者，冠以为揭帖，援笔判其上，既知误，皇恐引罪、遂放归。
戊午，停刑。
是月，豫、楚贼罗汝才等自陕州犯襄阳。
先是熊文灿驻裕州，汝才及马进忠诸贼聚南阳，文灿下令：“杀贼者偿死。”贼不肯从，则赍金帛酒牢犒之，名曰“求贼”。上诇得状，曰：“文灿大言无实。”文灿恐，然终拥兵不战，谓“张献忠已就抚，它贼可无虑。”而汝才、进忠等遂驱宛，雒之众箕张而西，以窥潼关。
会陕抚孙传庭方大破关中贼，引军东出关，遥望贼营联结数
2379 明通鉴卷八十六
十里，拊髀叹曰：“天下大寇尽在此矣！我击其西，总理击其东，贼不降则灭。此贼平，天下无贼矣。献忠即狙伏，无能为也。”乃纵兵击贼，大战于阌乡、灵宝间，贯其营而东，复自东以西。
贼窘甚，以文灿招降手谕为词，曰：“旦夕且降。”传庭曰：“若曹日就熊公言抚，而日攻堡屠寨不已，是伪也。降即解甲来、稍迟延即非真降、吾明日进兵矣。”明日，擐甲而出，得文灿檄于途中，曰：“毋妒吾抚功。”又进，得枢辅杨嗣昌止兵手书。传庭怏怏还。
贼迄不就抚，移瞰商、雒，文灿悔，期传庭夹击，传庭遣将吏三战三败之。贼奔内乡、淅川而去，至是，遂入襄阳。
九月，辛巳，大清兵入塞，分道至墙子岭、青山口，蓟辽总督吴阿衡、总兵鲁宗文战败，死之，中官郑希诏遁走，遂深入，驻牛栏山。时宣大总督卢象升丁忧，候代未行，诏督总兵杨国柱、王朴、虎大威诸军入卫。
癸木，京师戒严。
是月，熊文灿次襄阳，诸将请战。文灿议分兵进，中官卢九德曰：“兵分则力弱。一失利，全军摇矣。莫若厚集其力而合击之。”众曰：“善！”乃合左良玉、陈洪范、龙在田军，战于双沟，大破之，斩首二千余级。罗汝才等率九营走均州，其党李万庆等率三营走光、固。
文灿出师以来，双沟之捷、差足自赎。而终持抚议，不悟也。【考异】双沟之捷，《明史·本纪》不具。据熊文灿、左良玉传及《绥寇纪略》皆在九月，今据书之。
山西，陕西旱饥。
是年，自夏徂秋，孙传庭、曹变蛟击秦贼，连破之。
初，李自成洮州之败，其党号六队，三队者，纠大天王.争管王、混天王、仁义王、过天星、混天星等分寇关、陇间。大天王犯庆阳、宝鸡，传庭方扼商、雒，还军战合水，破走之，获其2380
纪八十六
二子，追击之延安。过天星，混天星等从徽、秦趋凤翔，逼澄城。传庭分兵五道击破之，斩首二千余级。大天王知二子不杀，遂降。余贼引而北，犯延安。传庭策鄜州西、合水东三四百里，荒山邃谷、贼入当自毙，乃率标兵自中部遏其东，檄变蛟自庆阳扼其西，伏兵三水、淳化间。贼饥，出掠食，则大张旗帜，鸣鼓角以邀之，一日夜驰二百五十里。贼大惊，西奔，遇伏而败；复走宝鸡，取栈道，再中伏，大败；折而走陇州关山道，又为伏兵所挫，三败，贼死者无算，过天星、混天星并降。总兵左光先蹑贼子秦州、六队争管王复走成县、阶州，为变蛟所扼。三队仁义王、混天王降于光先，六队还与自成合。
自成以秦兵锐，偕六队及其党祁总管避走，复入蜀，副将马科、贺人龙邀击之，还走阶、文及西乡，惮变蛟，乃走汉中，又为光先所扼。六队、祁总管皆降，惟自成东遁。【考异】李自成洮州之败在是年三月，六队等之贼，据《明史·曹变蛟传》.在是年之夏，而《绥寇纪略》、《纪事本末》所载月日，皆三月以后，十月以前事，而传庭东出关击豫，楚之贼在八月。惟《李自成传》统系之十一年春，盖连记也。今分书之。
冬，十月，癸巳，卢象升至京师，召对于武英殿。
先是大清遣使议和，巡抚辽东方一藻以闻，枢辅杨嗣昌亦主和议。有瞽而卖卜者曰周元忠，尝往来于辽，议遣之奉书，象升闻而心非之。至是召对，咨以方略，对曰：“臣主战。”上色变，良久曰：“和乃外廷议耳。”象升因奏备豫形势甚悉，上壮之，而戒象升持重，令与嗣昌及中官高起潜议，盖起潜方奉诏监军也。
当是时，上心知大清兵锐甚，力不敌，而耻言和，故委廷议以答象升。象升出，与嗣昌，起潜议，皆不合。即日陛辞，赐尚方剑。嗣昌送之，屏左右欲有言，久而不能出口，第丁宁毋轻战而已。
甲午，诏卢象升、高起潜分督援军。象升师次昌平，上遣中
2381 明通鉴卷八十六
官赍四万金犒军，明日，又赐御马百，太仆马千，铁鞭五百。象升乃决策议战，而事多为高起潜挠，愤甚，疏请分兵，议以宣大、山西三帅属象升，关、宁诸帅属起潜，然象升所部实不及二万。越数日，杨嗣昌至军，象升责以沮师，且日：“公等坚主和议，独不思城下之盟，《春秋》所耻！长安口舌如锋，恐袁崇焕之祸立见。”嗣昌颊赤、曰：“公直以上方剑加我矣！”象升曰：“既不奔丧，又不能战。齿剑者我也，安得加人！”嗣昌曰：“公毋以长安蜚语陷人！”象升曰：“周元忠赴边讲和，往来非一日事。始于蓟镇监督，受成于本兵，通国闻之，谁可讳也！”嗣昌语塞而去。
又数日，会起潜安定门，象升大言，“非血战无以尽臣职。”起潜曰：“恐野战非我所长耳。”两人始终各持一议。会陈新甲至，复分兵与之。而大清兵已会于通州河西、甲辰，起潜兵败于卢沟桥。
是月，总督洪承畴等大破李自成于潼关南原。
承畴度自成穷窜，必奔潼关，谋于秦抚孙传庭，设三伏于潼关之南原，每五十里而立一营，令总兵官曹变蛟穷追贼。贼奔人伏中相蹈藉，变蛟躬执长刀，大呼斫贼，伏尽起，夺矛，掩杀贼无算；其幸免者或弃刀与骑，进逸汉南之山中，村民用大棒击之；贼飞走路绝，先后降者数十万，委甲仗如山。
自成妻女俱失，从七骑逃去。自成创甚，匿商、雒山中。未几，承畴、传庭人援京师；总理熊文灿方主抚，谍者或报自成死，文灿益不以自成为意，自成得乘间收其众，复大振。【考异】潼关原二次之败，《明史·本纪》系之十月，《曹变蛟传》亦系之贼窜阶、文，走汉中之后，乃孙传廷等入援之前一月事也。惟《李自成传》言“上年春、官军败贼梓潼，自成奔白水，食尽，承畴、传庭合击于梓潼原、大破之。自成尽亡其卒，独与刘宗敏，田见秀等十八骑溃围窜伏商、雒山中”云云，证之《孙传庭传》，自成以十八骑遁去在十一年春，与《流贼传》合，《曹变蛟传》，十月潼关原之败，自成从七骑遁去，与《明史·本纪》2382
纪八十六
合，《本纪》作“数骑”，是两事也，然是年正月之败，自成走入陕，复战败于洮州，走入岷州，并无窜商，雒山中事，而商、雒山中之窜，确在十月七骑遁去之后、今分书之。
十一月，大清兵自良乡趋涿州，分三路深入：一由涞水出易州；一由新城出雄县；一由定兴出安肃。
丁卯，攻高阳，前大学士孙承宗率家人拒守。大清兵将引去，绕城而呼者三，守者亦应之三，曰：“此城笑也，于法当破。”围复合。戊辰，城陷，承宗被执，望阙叩头，投缳而死，年七十六。子举人钤，尚宝丞钥，官生铈、生员铪，镐，从子镍及孙中书舍人之沆、之滂、之澋，尚宝丞之洁、之浣，从孙之澈、之渼、之泳、之泽、之涣、之瀚，皆战死。
督师中官高起潜以闻，上嗟悼，命所司优恤。当国者杨嗣昌、薛国观辈阴扼之，但复故官，予祭葬而已。南渡后，始赠太师、谥文忠。
有里居故邹平知县魏克家，与承宗同时死，一时官吏皆遁去。
戊子，大学士刘宇亮自请视师，诏督察各镇援兵。夺卢象升尚书.令以侍郎任事，与高起潜戴罪立功。
是月，罗汝才降。
时以京师急、召洪承畴、孙传庭合兵五万人卫。汝才等不知，以为讨己也，惧而叩太和宫提督中官，诡词求抚于熊文灿，许之。汝才犹豫，文灿令房县知县郝景春单骑入其营，与汝才等歃血盟，汝才乃率九营诣军门降。
文灿分处汝才及一丈青、小秦王、一条龙四营于郧县，惠登相、王国宁、常德安、杨友贤、王光恩五营于均州，上疏请贷汝才等罪。令诸将宴汝才于迎恩官署，署以为游击将军，供亿甚备。汝才自言：“不愿署官，亦不愿食饷，愿为百姓，耕田房、竹间。”文灿曲意抚之，檄汝才解散其党，简骁壮从征立功。汝才不
2383 明通鉴卷八十六
听，因据郧、均诸邑、夺居民地，错壤而处，与张献忠遥为声援。明年，遂叛。
十二月，庚子，宣大总督卢象升与大清兵战于钜鹿之贾庄，败绩，死之。
先是大兵分道南下。象升闻之，从涿州进扼保定，遣将出御，大战于庆都、犹未败衄，而一时列城多失守。编修杨廷麟劾枢辅杨嗣昌误国，有“南仲在内，李纲无功，潜善秉成，宗泽殒恨”语。嗣昌大怒，奏改廷麟兵部主事，赞画行营。
象升摧自兵备副使，以数败流贼著名，至是大军在前，象升提五千残卒，又为嗣昌所扼，饷不时给，将士饥甚，自知必死，晨出帐，四面拜曰：“吾与将上同受国恩，患不得死，不患不得生。”众皆泣，莫能仰视。遂率所部行宿于野，次畿南。
三郡父老闻之，咸叩军门请曰：“明公出万死不顾一生之计，为天下先。乃奸臣在内，孤忠见嫉，栖迟绝野，一饱无时。明公诚从愚计、移军广、顺，广平、顺德。召集义师、三郡子弟喜公之来，同心戮力，一呼而裹粮从者可十万。孰与只臂无援，立而就死哉！”象升泫然流涕，答曰：“感父老至意，然自予与流贼角，经数十百战未尝衄。今分疲卒五千，大敌西冲，援师东隔，事由中制，食尽力穷。旦夕死矣，无徒累父老为也！”众号泣雷动，各携斗粟饷军.或贻枣一升，曰：“公煮为粮。”
先一日进师，次巨鹿贾庄。高起潜拥关、宁兵在鸡泽，距贾庄五十里而近，象升遣廷麟往乞援，因与诀曰：“死西市何如死疆场！吾以一死报君，犹为薄耳。”起潜不应。
象升行至蒿水桥，与大军遇，总兵王朴先引兵遁去，独虎大威、杨国柱从。象升将中军，大威帅左，国柱帅右。战移时，勒兵还营。夜半，角声四起，明日，骑数万大至，环之三匝。【考异】《明史》本传.“十二月十一日次巨鹿，明日败没”，《本纪》系之戊辰，十二日也，今据书之，象升麾兵战，呼声动天，自辰迄未，炮尽矢2384
纪八十六
竭。大威请溃围出，象升不许，奋身斗。后骑皆进，手格杀数十人，身中四矢三刃，遂仆。掌牧杨陆凯惧众残其尸而伏其上，背负二十四矢以死。仆顾显者亦殉，一军尽没。宣府参将张岩陷阵死，据《三编·质实》补，惟大威、国柱得脱。
起潜闻败仓皇遁，惧坐诛，讳象升死状，嗣昌疑不死，有诏验视，廷麟得其尸战场、麻衣犹被体，一卒遥见即号泣曰；“此吾卢公也。”三郡之民闻之，哭失声，竞立祠祀之。
顺德知府于颍核其状以闻，事始白。嗣昌故靳之，逾两月而后敛。明年，象升妻王氏请恤。又明年，其弟象晋、象观又请；不许。久之，嗣昌败，廷臣多为言者。乃赠太子少师、兵部尚书，赐祭葬，予世荫。
方象升之战没也，嗣昌遣三逻卒察其死状。其一人俞振龙者，归言“象升实死”。嗣昌怒，鞭之三日夜，且死。张目曰：“天道神明，无枉忠臣。”于是天下闻之，无不欷歔恚嗣昌矣。
内阁方逢年罢。
是年夏荧惑之变，刑部尚书刘之凤请修刑，言：“自今狱情大者一月奏断，小者半月，至远年赃犯无可追比者，祈悉宥免。全好生之仁。”上虽可其奏，而心恶之凤，欲罪之。
及是刑科摘参未完疏，逢年以“追赃既久，人亡产绝，亲戚坐累，几同瓜蔓”，遂轻拟以上，诏责其疏忽。逢年引罪，遂罢归。未几，之凤亦得罪。
之凤在刑部、每上狱词，辄奉严驳，累疏谢病，不许。会范景文劾南京给事中荆可栋贪墨，下部讯，之凤亦予轻比。上怒，遂下之凤于狱。
戊申，征总督洪承畴人卫。陕抚孙传庭为兵部侍郎，督援军偕行.
是冬，大清兵连下畿辅列城，长吏多望风先后遁，失城四十有三。【考异】《明史·忠义传》作“四十八”，今据《三编》明年目中。
2385 明通鉴卷八十六
其以死事闻者，知州有深州孙士美，守城三日、城陷。自刎于角楼，父讷亦自经，一家死者十三人。知县有任邱白慧元，为中官所诬劾，被逮未行。新令李廉仲缒城遁，慧元躬擐甲胄，防御甚力。及城破，一门俱死。庆都黄承宗，城破，与子朝馆俱力战，中流矢死，妻刘氏自缢。灵寿冯登鳌、文安王钥、蠡县王采、新河崔贤、钜鹿郭司南、盐山陈志、故城王九鼎，青县张文焕、兴济钱珍、庆云陈缄、安平孔闻俊等俱以殉城死，而司南之仆张尔璋从其主殉焉。教官有钜鹿教谕唐一中，盐山教谕孙璜，深州训导吴恂，蠡县训导冯大纬，俱先后死，而大纬者，登鳖从父也，吴桥训导刘廷训以知县李綦龙欲遁，力止之，与共守。围将合，綦龙缒城走，廷训急缒城上语守者曰：“守死，逃亦死，盍死于守，乃忠义鬼乎！”众泣诺，乃坚拒三昼夜。廷训中流矢，束胸力战，又中六矢，乃死。临城训导张纯儒率诸生共守城，城破、死之，文安训导郭养性亦死焉。佐贰官有文安主簿安衡，典史汤国纪皆死难。乡官有故兖州知府乔若雯，临城人，端坐按剑以待，城陷，遂被杀。故山西按察使李祯宁，任邱人，佐白彗元守任丘，城破，率众格斗，身中数槊死，一门从死者数人。故户部员外郎李崇德，青县人，亦死难。故延绥巡抚马从聘，灵寿人，城破，从聘年八十二，谓其子曰：“吾得死所矣！”自缢死。三子，长士伟，官知州，次官生士悫，次生员士通，皆自缢。从聘弟从龙，官扬州府经历，与子士禄同死焉。故吏部员外郎耿荫楼，亦灵寿人，与子参同死之。故倒马关参将周甘雨，行唐人。与弟故淮安同知霖雨、故潼川州州同时雨兄弟坚守，城破、皆死之。士人有隆平举人董祚、任县举人檀光、闾玉田、生员桑开基、深州武生田兴国等皆死节。【考异】《三编》所记畿辅列城死事诸人，皆据《明史》马从聘及忠义、孙士美、乔若雯等传，乃克高阳以后事。《史稿》载所破畿辅各州县，皆有日分，今不具载。第据《三编》统系之是年冬下。惟删去赵州知州王端冕一人，改入十五年，辨见下卷。
2386
纪八十六
是岁，安庆巡抚史可法连败贼于英山、六合。顺天王乞降，未几死。于是陕西、河北、湖广诸贼或降或虏，势大衰，城邑罕有陷者。惟紫阳典史何宗孔、商南典史贾儒秀以殉贼难闻。
十二年
春，正月，己未朔，以时事多难，却廷臣贺。
是时军书旁午，上每省事达旦。以岁朝谒刘太妃于慈宁宫。太妃，神宗昭妃也，自天启来，尝居慈宁宫掌太后玺，上礼事之如大母。至是上谒毕就坐，俄假寐。太妃戒勿惊，命尚衣者覆以帔，左右皆植立屏息以俟。有顷，上觉，摄衣起谢曰：“神宗时天下少事，宫中皆晏安，太妃所亲见也。今苦多难，两夜省文书，未尝交睫。自谓年甫逾壮，尚可应接，不谓蚤困劣，在太妃前惛然不自持至此。”太妃为之泣下。【考异】此《三编》据《明史·后妃传》、参毛大可《彤管拾遗》书之。本无年月，然有岁朝谒太妃语，而昭妃之薨在十五年，《三编》入之是年正月，今据书之。
庚中，大清兵人济南。
先是大军自畿辅而西，抵山西界，复折而南，下临清，渡会通河，徇下山东诸州县，临邑知县宋希尧、博平知县张列宿、茌平知县黄廷极、邱县知县高重光、武城知县李承芳等皆死之。
时枢辅杨嗣昌以德州为南北孔道，檄山东巡抚颜继祖率标下兵三千扼之。于是济南空虚，止乡兵五百，莱州援兵七百，势弱不足守。巡按御史宋学朱行部章邱，急驰还，与布政使张秉文、副使周之训、翁鸿业、参议邓谦、盐运使唐世熊等议守城，连章告急于朝。杨嗣昌无以应，督师中官高起潜方移驻临清，拥重兵不救，总兵祖宽、倪宠等亦观望，大清兵遂临济南。
秉文等分门拒守，昼夜不解甲，援兵竟无至者。以上皆去年十二月事，《三编》系以“先是”二字。至是城溃。《三编》正月二日。秉文擐甲巷战，已被箭，力不能支，死之，妻方氏、妾陈氏并投大
2387 明通鉴卷八十六
明湖死。学朱亦死之。之训与妻刘氏偕死，阖门殉焉。鸿业亦死之。谦战于城上，与季父有正偕死，母莫氏匿民间不食死，族戚傔从死者四十余人。世熊分守西门被杀。济南知府苟好善，推官陆灿，同知陈虞允，通判熊烈献、马嗣煜，历城知县韩承宣，布政使理问姜道元俱殉城死。而列献则二子俱从死。承宣与妻妾同死，大学士韩圹孙也。道元妻来氏、子廷梁皆殉焉。举人刘元化及子汉仪皆死。德王由枢者、英宗子，庄王见潾六世孙也。城破被执。时有郡王一人，奉国将军一人同被执，又有郡王五人、辅国将军人，镇国将军一人、奉国将军四人皆被杀，史佚其名。又有刘大年者，官兵部主事，奉使南京，还朝，过历城，城破，抗节死。又恩县乡官李应荐，名丽逆案，至是捐赀募士，佐有司守城，城破，身被数刃死。事闻，皆赠恤有差。
戊辰，刘宇亮趋晋州。【考异】《明史·本纪》言“是月戊辰，刘宇
亮，孙传庭会师十八万于晋州，不敢进。”按下文宇亮罢，《明史》本传及《三编》皆言其”抵保定，闻大清兵将至，急趋晋州避之”，疑是时传庭援军将至，故字烈托言会师晋州耳，非实录也。《孙传庭传》亦无与宇亮会师晋州之语，今不取，但言宇亮趋晋州，为下文罢宇亮张本。
丁丑，改洪承畴总督蓟、辽军务，孙传庭总督保定、山东、河北军务，从枢辅杨嗣昌议也。
嗣昌议留秦兵之入援者，属承畴守蓟辽，传庭言于嗣昌曰；“秦兵不可留也。秦中贼未灭，留则贼势且张，是代贼撤兵也。况秦兵妻子俱在秦，久留于边，必哗而逃归以合于贼，是驱官军使从贼也。安危之机，不可不察。”嗣昌不听。传庭疏争之、上亦不能用。
是月，以甄淑为刑部尚书，代刘之凤也。时吏部尚书商周祚以廷推忤旨落职，召庄钦邻为吏部尚书。
二月，癸巳，京师地震。乙未，刘宇亮罢。 2388
纪八十六
初，宇亮请督察军情，会高阳陷、上欲罢卢象升，命改宇亮为总督。宇亮大惧，与薛国观、杨嗣昌谋，且具疏自言，乃留象昇，而宇亮仍往督察，各镇援军皆属焉。
甫抵保定，象昇已战没，侦者报大清兵将至，相顾无人色，急趋晋州避之。知州陈宏绪闭门不纳，士民亦歃血誓不延一兵。宇亮大怒，传令箭：“急纳师，否则军法从事！”宏绪亦传语曰：“督师之来，将以进战也，奈何敛兵退处城中！刍粮不继，责在有司；欲人城不敢闻命。”宇亮乃驰疏劾之，有旨逮治。州民诣阙讼冤，愿以身代者千计，宏绪得镌级调用。上自是疑宇亮不任事，徒扰民矣。
是年正月，闻大清兵悉锐趋山东，乃敢移师次天津，恐解严后重得罪，疏论诸将退缩，为卸责地，因及总兵刘光祚逗留状，诏斩光祚军前。宇亮以兵事未解，方倚诸军自卫，遽杀大将，恐生变，乃系光祚于狱，具疏乞宥，且为报武清之捷。
上责以前后矛盾，下九卿科道议，佥谓“宇亮玩弄国宪，人不敬。”宇亮疏辨，部议落职闲住。给事中陈启新等复重劾之，乃削籍去。国观代为首辅。
三月，丙寅，大清兵班师，出青山口。
是役也，凡深入二千里，三十三战皆捷，下畿辅州县城四十有三，日赵州、深州、文安、庆都、博野、蠡、高阳、任邱、青、兴济、宁津、吴桥、东光、故城、南皮、盐山、庆云、获鹿、元氏、灵寿、栾城、无极、行唐、南宫、新河、安平、饶阳、隆平、高邑、临城、宁晋、沙河、南和、任、内邱、唐山、平乡、钜鹿、广宗、鸡泽、威、清河、魏，下山东府州县城十八、日济南府、高唐州、长山、济阳、禹城、临邑、陵、平原、海丰、商河、博平、茌平、莘、清平、邱、恩、夏津、武城，俘获人口四十六万有奇，乃自青山口旋师。
事既定、给事中李希沆言：“陛下御极以来，京师戒严者三。


明通鉴卷八十六
己已失事之罪未核，致有丙子；丙子失事之罪未核，致有今日。”语侵枢辅杨嗣昌。御史王志举亦劾“嗣昌误国，请用丁汝夔，袁崇焕故事。”上怒，希沆贬秩、志举夺官。
命嗣昌“议文武诸臣失事罪，分五等：曰“守边失机”；曰“残破城色”；曰“失陷藩封”；曰“失亡主帅”；曰“拥兵观望”。于是蓟镇总监中官邓希诏、分监中官孙茂霖，顺天巡抚陈祖苞，保定巡抚张其平，山东巡抚颜继祖，蓟镇总兵吴国俊、陈国威.山东巡抚倪宠，援剿总兵祖宽、李重镇，及他副将以下至州县有司，凡三十六人同论死，而嗣昌贬削不及。【考异】据《明史·忠义传》、下畿辅州县四十有八，山东州县十有六，合之为六十余城。而《明史》则云“下七十余城”。《三编》所记，据《大清实录》、下畿辅州县四十二、山东州县十八”，皆有县分，亦止六十余城。今据书之。
丙子，尊孝纯皇后为皇太后，加谥号，诏天下。又加赠太后父新乐侯刘应元为瀛国公，母徐氏为瀛国夫人。
夏，四月，戊申，程国祥罢。
国祥廉谨而短于才，同官薛国观、杨嗣昌方用事，国祥充位而已。至是召对，无一言，上传谕责其缄嘿，大负委任，于是国祥遂乞休去。
是月，总兵官左良玉败贼于南阳。
初，贼渠马士秀、杜应金就抚，良玉处其众于许州之郊外。许，大州也，良玉及诸将寄帑与贿焉。会河南巡抚常道立檄良玉剿他贼于陕州、久征不归。士秀、应金在熊文灿军中，托事请归许，遂假良玉军号绐人城，夜半，纵火烧城南楼，劫库，杀官吏，歼良玉家，劫其赀投李万庆。万庆者，贼魁射塌天也。以上据《良玉传》，在去年十二月.
良玉闻变，将旋军讨之。适奉勤王诏，遂率降将刘国能北行；未抵京，诏还讨河南贼。以国能反正后颇效用，诏擢副总兵，曰“张献忠能立功视此。”良玉、国能南旋，击马进忠于镇平2390
纪八十六 关，大破之，进忠降。
是时河南总兵张任学亦以人卫却还，连败楚、豫之贼于陈州，于襄阳，于叶县，于裕州。贼渠贺一龙、蔺养成伏深山不敢出，惠登相远走秦、蜀。顺天王已前死。
万庆及马光玉、许可变在豫，势益孤，文灿檄良玉剿万庆于唐县，分三营击贼，逐人山中。裨将王修政趋利战死，文灿收二营卒，令良玉蹙之内乡，而任学亦以兵来会。万庆乃依山结垒，遣贼将至军门请降。良玉虑其诈，谋之文灿，益调诸将陈永福、罗岱等兵进剿，国能亦至，遂分道击万庆及光玉、可变。万庆等败，大奔，良玉令国能以二十骑往侦，且谕万庆降。万庆驰见，输情于国能，遂执许州叛党于汝虎以降，处其众四千人于内乡城下。士秀、应金见应忠、万庆降而惧，复来归。有刘喜才者，夜取顺义王首以献，光玉等走淅川。自是贼势少衰。
文灿遂上言：“臣兵威震慑，降者接踵。惟马光玉等尚稽天讨，可旦夕平也。”上优诏报之。文灿益自喜，而湖广诸僚吏颇以为忧。楚抚余应桂贻书文灿、言“群贼虽相继降，而张献忠必反，可先未发图之。”其书为献忠逻者所得，献忠腾牒布告曰：“余抚军欲杀我。”文灿闻之，纠应桂挠抚事，应桂疏辨，上不听。
方进忠、万庆之未降也，应桂以文灿抚剿乖方，上书极诋之，其缕陈文灿之舛尤悉。
略言：“文灿初抚刘国能，其党李万庆等诸大贼尽走泌阳、枣阳。时文灿、良玉并在德安，臣以为兵势方盛，宜乘此追剿，而文灿调良玉诸军尽赴信阳剿马进忠。臣谓进忠于诸贼中最弱，强者当急剿，弱者可徐图，文灿不听。自此机一失，贼走西而文灿东，致万庆等收合余烬，势复振，而豫、楚之患遂自文灿之愎谏贻之矣。迨贼西溃之后，遮饰上闻，妄报斩级。其自恃所长惟火炮，凡经过州县，用舁夫八百，死亡载道，未见其一试也。
且文灿办贼之策，曰“先抚后剿。＇乃檄诸军会剿于茶山不
2391 明通鉴卷八十六
效，于麻城又不效。第见招抚之旗络绎于道，一遺使招贺一龙而使者被杀，再遣使招李万庆，与之通市，贼反因此大纵焚掠。天下有如是抚法乎？
其一切军需，悉取于所过有司，名曰：“借办”，致城市空虚，子遗尽绝。文灿军至麻城，民不堪淫掠，欲焚其署，始踉跄而走；及次蕲水，其兵杀乡民报捷，民家环哭，竟不敢治一兵；是以捷报日张，寇势愈炽。十三家之贼，蹂躏南阳、汝宁，如履无人之境、文灿驻宛、汝已久，调度不闻，天下有如是剿法乎？献忠在谷城招纳亡命，买马置器，人人知其叵测。文灿顾欲借之为前茅，遣官调之，非惟不应，复留解饷之官，求为湖广总兵；今已造浮桥，跨汉水矣。文灿前既夸张而叙功，后复掩匿而不报，可不谓之欺君乎？以总理之大柄，畀之颠蹶之耄犬，臣不知其可也。”
而文灿谓茶山失贼罪，实由应桂；嗣昌衔应桂尝劾其父鹤.奏逮之。应桂自辨虽力，上不纳，竟下之狱。
未几，献忠果叛，独国能、进忠、万庆三人者，帖然无异志。万庆寻亦授副总兵官。【考异】是月，刘国能从左良玉等讨许州之贼；而《史稿》书“左良玉败刘国能于许县，国能降”，此大误。国能之降在去年正月，相差一年.《史稿》所记崇祯年间事，舛误大多似此。
五月，甲子，以礼部侍郎姚明恭、张四知、兵部侍郎魏照乘俱礼部尚书兼东阁大学士，预机务。明恭等三人皆庸劣，四知尤甚，尝以贪污为言官所纠，四知力辨于上前，言己孤立。上意颇动，薛国观力援之，遂与明恭、照乘并人阁。
乙丑，张献忠叛于谷城，罗汝才等起应之，寻陷房县。
先是总兵张任学人卫，道谒熊文灿，言：“献忠狼子野心，终为国患。我以勤王为名，出其不意，可立缚也。”文灿性愎，恶镇巡官屡以献忠为言，屏其谋不用。
及献忠反形日露，谷城知县阮之钿忧甚，往说之曰：“将军始2392
纪八十六
所为甚悖、今幸得为王臣，当从军立功，垂名竹帛。且不见刘将军国能乎？朝廷手诏进官，厚赉金帛，此赤诚效也。将军若虑有他，之钿请以百口保。何嫌何疑而复怀异志！”献忠素衔之钿，遂恶言极骂之，之钿忧愤成病，题数言于壁，自誓以死。
至是献忠果约罗汝才反，劫库纵囚，毁其城。之钿仰药未绝，献忠遗使索印，坚不予，贼杀之，旋纵火焚公署，骸骨为烬。贼竟挟佥事张大经以去，遂攻房县，招汝才。
当是时，郧阳诸属邑久罹寇患，城郭为墟，独房县知县郝景春善拊循，粗可守。而汝才等四营杂处于郊，居民日惴惴，景春乃偕主簿朱邦闻，守备杨道选，修守具，辑诸营。闻献忠反谷城，与汝才有约。景春子鸣鸾，诸生也，力敌万夫，谓父曰：“吾城当贼冲，而赢卒止二百，城何以守？”乃擐甲诣汝才曰：“若不念前日盟乎？慎毋乱！”汝才佯诺，鸣鸾觉其伪，归与道选授兵登陴。而献忠所遣前锋已至，击斩其将一人。遣使缒城乞援于文灿，凡十四往，不报。
已而贼大至，献忠兵张白帜，汝才兵张赤帜、俄二帜相杂，环城力攻。贼党白贵、黑云祥策马呼曰：“以城让我，保无他也。”献忠又以张大经檄谕降，景春大骂，碎之。鸣鸾且守且战，阅五日、颇有所杀伤。贼乃负板穴城，城将崩，鸣鸾燕油灌之，又击伤献忠左足。用间人贼垒，阴识献忠所卧帐，将袭擒之。而指挥张三锡启北门揖汝才入，道选巷战死，部将张见炫被执，亦死。大经使汝才说景春降，怒不答。问库藏储蓄安在，叱曰：“库藏若有储蓄，城岂为汝陷！”贼怒，杀一典史，一守备恐之，卒不屈，与鸣鸾俱被杀，仆陈宜殉之，邦闻及其家人亦不屈死。
于是贼势大张、郧西、保康皆陷，知县王元会、杨镜死之。惠登相等五营在均州，惧见讨，相与歃血拒献忠，无何，亦叛去。
文灿闻变，惊愕无所措，急请敕楚抚方孔炤防荆门、当阳，
2393 明通鉴卷八上六
郧抚王鳌永防江陵、远安，陕抚丁启睿、蜀抚邵捷春各严兵待于境上。而陕督郑崇俭主提兵合击，议不决。孔炤乃请率所部扼德安、黄州，守承天，护献陵，江汉以南专责鳌永防御。时孔炤预策献忠等必叛、阴厉士马，备战守，故贼畏孔炤，乃不敢东。阮之钿、郝景春并以死事赠尚宝少卿，杨道选等亦赠恤有差。后上召见阁臣贺逢圣，备述景春死事状，改赠太仆少卿。
张三锡寻为官军所获，磔死。
张大经陷于贼，不能死，明年，张献忠败于玛瑙山，偕贼将曹威等归于军门，士论耻之。
乙亥，逮总督孙传庭下狱。
传庭以军事急，又愤言不用；遂患耳聋。初、传庭人卫，卢象昇方战没，命代统诸镇援军。传庭以疆事决裂由计划差谬，即请召对决大计，而嗣昌及高起潜与传庭不协，从中沮之，竟不得人朝，至是闻督保定等省之命，复疏请陛见，嗣昌大惊，谓传庭且倾己，饬来役赍疏还之。传庭愤甚，耳益聋，不能听机事，遂乞休。嗣昌又劾其托疾，上大怒，下传庭狱，斥为民。下巡抚杨一俜核真伪，一俜奏言：“传庭实聋，非托疾。”并下一供狱。传廷长系待决，举朝知其冤，莫敢言。
是月，杨嗣昌以畿辅、山东失事，荐四川巡抚傅宗龙自代，许之。召宗龙为兵部尚书。
六月，已酉，抽练各镇精兵，复加征“练饷”。
时廷臣多请练边兵，枢辅杨嗣昌定议：“宣府、大同、山西三镇，兵十七万八千八百有奇；三总兵各练一万，总督练三万，以二万驻怀来，一万驻阳和，东西策应，余授镇监巡抚以下分练。延绥、宁夏、甘肃、固原、临洮五镇，兵十五万五千七百有奇；五总兵各练一万，总督练三万，以二万驻固原，一万驻延安，东西策应，余授巡抚副将以下分练。辽东、蓟镇兵二十四万有奇；五总兵各练一万，总督练五万，外自锦州，内抵居庸，东西策2394
纪八十六
应，余授镇监巡抚以下分练。汰通州、昌平督治二侍郎，设保定一总督，合畿辅、山东、河北兵、得十五万七千有奇；四总兵各练二万，总督练三万，北自昌平、南抵河北，闻警策应，余授巡抚以下分练。又以畿辅重地，议增监司四人，以一人兼辖大名、广平、顺德，三人分驻真定、保定、河间，蓟辽总督下增监军三人。”议上，上悉报可。嗣昌所议兵凡七十三万有奇，然民流饷绌，未尝有实也。
上又采副将杨德政议：“府汰通判，设练备，秩次守备；州汰判官、县汰主簿、设练总，秩次把总；并授辖于正官，专练民兵，府千，州七百，县五百，捍乡土，不他调。”嗣昌以“势有缓急，请先行畿辅、山东、河南，山西”，从之。于是有“练饷”之议。
初，嗣昌增“剿饷”，其一年而止，后饷尽而贼未平，诏征其半。至是督饷侍郎张伯鲸请全征，上虑失信，嗣昌曰：“无伤也。加赋出于土田，土田尽归有力家，百亩增银三四钱，稍抑兼并耳。”薛国观力赞之，乃于“剿饷”外复增“练饷”七百三十万。
言者谓：“九边自有额饷，槩予新饷，则旧者安归！边兵多虚额，今指为实数，饷尽虚糜而练数仍不足。况兵以分防，不能常聚，故有抽练之议，抽练而其余遂不问。又所谓抽练者，仍属虚文，边防愈益弱。至州县民兵益无实，徒糜厚饷。”以嗣昌主之，卒不可夺。御史卫周嗣、郝晋，相继劾“嗣昌流毒天下，民怨何极”、上不纳。
溯自神宗末增赋五百二十万，崇祯初再增百四十万，总名“辽饷”，至是复增“剿饷”“练饷”溢之，先后增赋千六百七十万，民不聊生，益起而为盗。
上尝召见参议郑三阳，问练兵措饷计，对曰：“大氐额设之兵，原有额饷，但求实练，则兵不虚冒，饷自足用，是核兵即足饷也。若兵不实练，虽措饷何益！”上称善，然不能用。
2395 明通鉴卷八十六
《三編·发明》曰：明季百姓之困，至是极矣。流寇蔓延，生民涂炭，不思所以拊循安辑之，而日议增饷。往时嗣昌“十面张网”之策，增“剿饷”至二百八十万，至是有“练饷”之议，复增七百三十万，而向之“剿饷”期于二年而止者，期满而复全征。
不思寇盗之盛，由于贫民附盗，盗未平而惟议加赋，赋加而民不聊生，民不聊生而益起为盗，是加赋不惟不能平盗，而适以驱之归盗也。
至九边之饷，既有常数，不核边兵之虚糜而徒增抽练之新额，卒之练兵而兵不加精，增饷而饷不充用。且“剿饷”藉以平贼，而文灿用以资抚；“练饷”名以养兵，而边防日以益弱；国家无补疮之益，而小民被剜肉之苦。
史称自万历至此，先后增赋至千六百七十万，盗贼充斥，土田荒芜，赋从何出！而嗣昌犹谓“土田尽归有力，加赋稍抑兼并。”鸣呼，安得此亡国之言！而庄烈信之而不可夺，明祚虽欲稍延，得乎哉！
是月，畿内、山东、河南、山西旱蝗。
时灾祲四告、流寇日炽。给事中王家彦上疏言：“臣见秦、晋之间，饥民相煽，千百为群，始率自一乡一邑。若守令早为之所，何至接踵为盗，盗何遂溃裂至此！论者谓功令使然，催科急者书上考，督责严者号循良，不肖而墨者以束泾济其饕餮。一二贤明吏，束于文法，展布无由。惟稍宽文网、壹令抚绥，盗之聚者可散，散者可不复聚。又旧制捕蝗，令吏部岁九月颁勘合于有司，请实意举行。”上皆纳之。
秋，七月，壬申，左良玉击张献忠于房县之罗狭山，【考异】《明史》作“猴”，《三编·质实》“罗瑛山，一名罗猴山，在房县西八十里。”败绩。
献忠合罗汝才自房县西走，总兵官张任学遗其中军罗岱偕良2396
纪八十六
玉追之，良玉令岱为前锋，已随其后。去房县八十里，至罗获山，军乏食，贼伏兵要害。岱与副将刘元捷鼓勇直上，伏四起，岱马足挂于藤，抽刀断之，蹶而复进，弃马步斗。贼围急，岱箙中矢数十尽发，贼多伤；矢尽被执，不屈死。良玉军后至，亦大败奔还，军符印信尽失、弃军资十余万，士卒死者万人。
事闻，良玉以轻进贬三秩，任学坐褫职。
时上已知熊文灿不可倚，犹冀复谷城之耻、且勿治，仅夺其官，仍令戴罪视事。至是闻良玉败，益大怒，遣使速文灿，下狱论死，所亲姚明恭当国，不能救也。
初，文灿受命，自广东之安庆，道出庐山，谒所善僧空隐，僧迎谓曰：“公误矣！”文灿屏人问故，僧曰：“公自度所将兵足制贼死命乎？”曰：“不能。”曰：“诸将有可属大事，当一面，不烦指麾而定者乎？”曰：“未知何如。”曰：“二者既不能当贼，上特以名使公，厚责望，一不效诛矣。”文灿却立良久曰：“抚之何如？”僧曰：“吾料公必抚。然流寇非海寇，公其慎之！”文灿乃怃然辞去。
文灿实不知兵，谓抚必可恃，杨嗣昌复从中主之。果以是败。
是月，左都御史钟炌罢，以傅永淳代之。
八月，已亥，免唐县等四十九州县去年田租之半。壬子，命杨嗣昌督师讨贼。
嗣昌既解部务，专治阁事，而罗狭山之败问至，嗣昌疏引罪，上特旨令督师。再疏辞，不允，赐尚方剑，统制诸方兵。
京营总兵官孙应元、黄得功、副将周遇吉等，大破贼马光玉等于淅川之吴村。
光玉于吴村诡乞抚，阴规渡汉江以应张献忠。淅川知县郭守邦，说降其党许可变、胡可受。可变即贼中所号改世王，可受则安世王也。可变夜至淅川城下，守邦处之东关。可受为光玉所持、约未定，会应元、得功等方率京军过南阳，虑光玉合于献
2397 明通鉴卷八十六
忠，贼势益炽，乃趋内乡掩袭其背，令遇吉等分道击可受。遇吉偕参将马文豸等力战，可受败，呼曰：“始与许可变约降者我也。今归命。”遇吉驻马受之。
应元、得功益进兵攻光玉。光玉党分营南北两山，用木石塞道，应元率文豸战其南，得功率副将林报国战其北，时熊文灿遣总兵陈洪范亦至，以所部兵遏其东。贼大溃，光玉遁走，遂不克与献忠合。
献忠既败官军于罗狭山，谋入陕，陕督郑崇俭率贺人龙、李国奇军御之兴安，献忠乃还走兴山、太平，据楚，蜀之交以屯其众。
是月，复召谢升为吏部尚书。是时庄钦邻奉召未至而罢、乃起升代之。
九月，乙卯朔，召见杨嗣昌于平台，慰劳备至。命吏部用人，户部措饷、兵部调度，俱内外协应。嗣昌曰：“君言不宿于家，臣朝受命，夕当启行。顾军资甲仗未备，敕所司遗发。”上曰：“卿能如此，朕更何忧！”
戊午，复召见，密有所谕，左右莫得闻。出御制赠行诗一章，比之周方叔、汉周亚夫，嗣昌跪诵，拜且泣。庚申，陛辞，复赐膳，令公卿祖于国门。
是月，癸未晦，嗣昌抵襄阳，即上疏为熊文灿辨曰：“廷臣以文灿不能剿贼，诬其无才；不能用兵，诬其无算。文灿特过持重耳。且流寇数十百万，不可胜诛，必抚剿兼施，方可解散。文灿任事两年，功已十成六七，独张献忠再叛，诸营动摇。今以一眚废置，并所用之人訾之，非公论也。”盖文灿之罢，初为河南巡抚高名衡所劾，及嗣昌檄召知府万年策、佥事孔贞会效用军前，名衡又劾“二人以抚愚文灿，不可用，”嗣昌以此发愤，且曲庇文灿。而文灿时已被逮，卒重罪之，不用嗣昌议也。【考异】嗣昌督师之命在八月二十七日，召对在是月初一日，再召在初四日，起行在初六2398
纪八上六
日，以是月二十九日抵襄阳。据《三编》目中日分与《绥寇纪略》合。
是秋，彗星见参分。【考异】《绥寇纪略》作“十月”，今据《明史·天文志》，《三编》汇书于十三年彗见日中，亦云“十二年秋彗星见参分，惟明年彗见在十月丙戌。今据《明史》、《三编》书之。
冬，十月，甲申朔，督师杨嗣昌大誓三军，湖广巡抚方孔炤、总兵宫左良玉、陈洪范等毕会。
甲午，嗣昌以“左良玉有将才，请拜为平贼将军”，报可。时良玉所部多降将，嗣昌谓可倚以办贼，故请之。
丙申，钦定《保民四事全书》成，颁布天下。是月，大清兵攻宁远。
先是副总兵官金国凤守松山，大清兵攻其南门、环城发炮，台堞俱摧，城中人负扉以行，国凤以木石甃补，多方拒守，终不下.
围解，上大喜，立擢副都督佥事，为宁远团练总兵官。再论功，署都督同知，荫锦衣卫千户。松山被围在是年二月，见《明史》及《圣武记》。
至是大清兵复攻宁远，国凤愤将士炀怯，率亲丁数十人出御，鏖战移时，矢尽力竭，与二子俱死。
总督洪承畴上言：“国凤怀忠勇。前守松山，兵不满三千，乃能力保孤城，非其才力优也，以事权专，号令一，而人心肃也；迨擢任大将，兵近万人，反致陨命，非其才力短也，由营伍纷纭，号令难施，而人心不一也。乞自今设连营节制之法，战守惟总兵宫令是听，庶军心齐肃，所系于封疆甚大。”上允行之。
方松山被围，巡抚方一藻议遣兵救援，诸将莫敢应，独副将杨振请行，至中道遇伏，一军尽覆。振被执，令往松山说降，未至里许，据地南向坐，语从官李禄曰：“为我告城中人坚守，援兵即日至矣。”禄诣城下致振语，城中守益坚。振、禄皆抗节死。
流贼贺—龙等掠叶县，围沈邱，焚项城之郛，寇光山。副将
2399 明通鉴卷八卜六
张琮、刁明忠率京军逾山五十里，及其巢，射杀绯袍贼二人，斩首千七百有奇。杨嗣昌称诏颁赐。
十一月，辛巳，祀天于南郊。
是月，贼渠王国宁复来归。国宁自号兴世王，与惠登相等同叛者也。杨嗣昌受之于襄阳，处其妻于于樊城。
十二月，丙午，下兵部尚书傅宗龙于狱。
初，宗龙巡按贵州，讨定叛苗，威名大著，历蓟辽总督，罢官归。前二年冬，流寇大人四川，陷三十余州县、上拊髀而思宗龙，曰：“使宗龙抚蜀，贼安至是哉！”趣即家起宗龙代王惟章，与总兵罗尚文御却贼。是年夏，以杨嗣昌荐，召为兵部尚书。秋，八月，至京，召见。
宗龙为人伉直任气，不能从谀承意。上愤中枢失职，嗣昌以权诡得主知，宗龙朴忠，初入见，即言民穷财尽，上颇然之。顾言之不已，遂怫然曰：“卿当整理兵事尔！”既退，语嗣昌曰：“何哉？宗龙善策黔，而所言卑卑，皆他人唾余，何也？”自是所奏请多中格。
熊文灿既罢，宗龙乃言：“向者贼流突东西，嗣昌故建分剿之策。今则流突者各止其所，臣请收势险节短之效，总理止辖楚、豫，秦督兼辖四川，凤督兼辖安庆，各率所辖协剿，期十二月成功。”荐湖广巡抚方孔炤堪代文灿，上不用，用嗣昌督师。
嗣昌既至军，上章请兵食，宗龙按例予之，不尽如所请。嗣昌劾中枢不任职，宗龙亦劾“督师徒耗敞国家，不能报效，以气凌廷臣。”会蓟辽总督洪承畴请用刘肇基为团练总兵官，中官高起潜又揭肇基炀怯，宗龙不即覆。上遂怒，责以抗旨，命对状。奏上，复以戏视封疆下吏。法司拟戍边，不许，欲置之死。
是月，罗汝才纠过天星等窜伏兴、房，张献忠踞湖广、四川界，谋人蜀。
时杨嗣昌檄贺人龙扼之于秦、蜀间，大败贼于兴安，嗣昌请2400
纪八十六
进秩赐奖，左良玉既佩将军印，志浸骄，遣使以书谢嗣昌，嗣昌不悦。至是以人龙有功，欲渐贵之以杭良玉，良玉知之，甚恨。初、献忠、汝才及惠登相等屯郧阳、兴安山间，闻嗣昌以宰相督师、大军并集，颇惧。虽时掠南漳，谷城、房、竹间，势未甚炽，诸将推锋急击，宜可灭。而嗣昌始至，即有养锐之说，诸将遂无斗志，且积骄玩。
嗣昌令刁明忠自承天赴荆门，乃自随至襄阳；嗣昌将戮之，诸将力救，仅搒百而已。监军佥事殷太白，两违军令，请于朝，斩之，其下稍稍震慑。然嗣昌虽数遣将，但遥制，未尝一督兵合击，又去贼远，而侦探时不实，朝士以为忧。
本兵傅宗龙，期十二月平贼，趣分道进兵，嗣昌不听，迁延至岁暮未一战，张琮、贺人龙之捷，亦非嗣昌功也。





○汉高祖伪游梦议

或曰：汉高帝伪游梦，以擒韩信，果哉其智足称也。予以谓汉祖不思宏远之规而务一时之计，於是乎失政刑矣。圣人贵正不贵幸，与律不与臧，昔黜陟，故无德者削地，有功者进律。汉时君临万国，示人以偷，伪游之名，不可以训。且当此之时，韩信未有逆节，一朝系信，而生诸侯之疑，天下皆疑，则所利者少，而所失者多矣。昔崇伯之方命圯族，共工之静言庸违，帝尧以则哲之明，而未有去者，盖以其行伪象恭，且有四岳之举故也。向使尧恶四凶之行，拒四岳之举，不待试用，加之诛放，天下必以为戮不辜矣。夫刑一人，使天下知其罪，则服；赏一人，使天下知其贤，则劝。若赏而不劝，刑而不服，尧所不为也。汉祖不能斟酌古典，卒用陈平之言，执信而归於京师，一二年间，韩王信反马邑，赵相贯高谋柏人，陈反代地，彭越、黥布、卢绾之徒，悉以叛涣，岂非服劝用刑之失欤？《传》曰：“君人执信，臣人执忠。”古之盟主，耻袭侵之事，况光有天下者乎？於戏！悠悠千载，变诈萌生，使天子不复言巡狩，诸侯不敢议朝觐；大者自嫌强盛，小者惧於囚执；是恩信不流于下，而忠孝不达於上。王者之泽，寝以凌迟，自梦始矣。

崔恭

恭官太原节度副使，检校右散骑常侍、汾州刺史。


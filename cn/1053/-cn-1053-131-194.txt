毛滂　雨中采石菖蒲

皂盖铜章久汙人，青鞋布袜亦生尘。

今朝独向秋云里，幻出林泉自在身。

毛滂

毛滂　雨中采石菖蒲

溅溅小水碧逶迤，丛菊寒深蔓翠垂。

采得菖蒲未归去，满身烟雨立多时。

毛滂

毛滂　雨中采石菖蒲

秋云作伴更谁俱，颇惯登山不用扶。

笑怪河阳种花手，杖藜破雨觅菖蒲。

毛滂

毛滂　雨中采石菖蒲

碧涧潺潺佩玦锵，锦苔织翠护昌阳。

玉真新洗罗裙带，流出仟云水亦香。

毛滂

毛滂　雨中采石菖蒲

小雨蒙茸湿槿花，卧云鸡犬是谁家。

老人为指青崖路，童子能寻碧玉芽。

毛滂


○故江陵尹兼御史大夫吕谥议

吕任职从政，聪敏肃给，能以才智，润饰吏道。至德中，与三司同鞫大狱，独引律文，附会经义而平反之，当时卒用中典，参其论。在台司龊龊，虽无匪躬之能，然平章法度，守而勿失。其为荆州，一年有成，号令明具，赋敛均一，物有制而事有伦。大抵以威信为主，戮陈希昂，按申太芝之奸，而三楚之人悦服，厥功茂焉。自至德以来，荷推毂受之寄，处方面者数十辈，而将不骄，卒不堕，政修人和，如者盖鲜矣。岂不以人散久矣，而兵未戢，挹浊流者难俟清，整棼丝者难为功？当此时，能以慈惠易其疾苦。且训其三军，如臂使指，阖境无拔葵啖棘之盗，而楚人到於今犹歌咏之。此其才略，必有过人者，虽欲勿[B14A]之，其可乎？按谥法，威德克就曰肃，禁暴威也，爱人德也。考礼议名，而拟诸形容，请谥曰肃。谨议。


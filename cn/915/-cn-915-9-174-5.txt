◇临雍川下教

昔之善为政者，不独师所见，藉听众贤，则所闻自远。资鉴外物，故在瞩致明。是以庞参恤民，盖访言于高逸，马援居政，每责成于掾史。王沈爰加厚赏，吕虔功有所由。故能显美政于当年，流芳尘于後代。吾以陋识，来牧盛藩，每虑德不被民，政道或紊。中宵拊枕，对案忘饥，思纳良谟，以匡弗逮。雍州部内，有不便乎民，不利于政，长吏贪残，戍将懦弱。关市恣其哀刻，豪猾多所苞藏，并密以名闻，当加厘正。若刺史治道之要，驰张未允，循酷乖理，任用违才。或爱狎邪佞，或斥废忠寒，弥思启告，用未悟。盐梅舟楫，允属良规。苦口恶石，想勿余隐。并广示乡闾，知其款意。（《周书·萧传》）


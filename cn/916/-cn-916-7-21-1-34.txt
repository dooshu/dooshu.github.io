【和徐录事见内人作卧具诗】

密房寒日晚。落照度窗边。红帘遥不隔。轻帷半卷悬。方知纤手制。讵减缝裳妍。龙刀横膝上。画尺堕衣前。熨斗金涂色。簪管白牙缠。（《诗纪》作躔。）衣裁合欢褶。文作鸳鸯连。缝（《诗纪》作针。）用双针（《诗纪》作缝。）缕。絮是（《诗纪》作用。）八蚕绵。香和丽丘蜜。麝吐中台烟。已入琉璃帐。兼杂太华毡。且共雕炉暖。非同团扇捐。更恐从军别。空床徒自怜。（○玉台新咏七。《诗纪》六十八。）


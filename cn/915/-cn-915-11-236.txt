◎尔朱世隆

世隆字荣宗，仲远弟，孝明末为直斋，转直寝、从兼直阁，加前将军。建义初除给事黄门侍郎。孝庄即位，进侍中、领军将军、左卫将军，领左右、肆州大中正，封乐平郡公，迁车骑将军兼领军，寻授左光禄大夫、尚书右仆射。元颢内逼，假仪同三司、前军都督，寻假骠骑大将军、行台右仆射、都督相州诸军事、相州刺史、当州都督。颢平，除骠骑大将军、尚书左仆射，摄选，加散骑常侍。长广王即位，以为尚书令，封乐平郡王，加太傅、行司州牧。节闵即位，特拜仪同三司，普泰二年为斛斯椿所执，斩于阊阖门外。


◇请定礼乐疏

圣人所美，政道至要，本在礼乐。《五经》同归，而礼乐之用尤急。孔子曰：「安上治民，莫善于礼；移风易俗，莫善于乐。」又曰：「揖让而化天下者，礼乐之谓也。」先王之道，礼乐可谓盛矣。孔子谓子夏曰：「礼以修外，乐以制内，丘己矣夫！」又曰：「礼乐不兴，则刑罚不中；刑罚不中，则民无所厝其手足。」臣以为汉当制作礼乐，是以先帝圣德，数下诏书，愍伤崩缺，而众儒不达，议多驳异。臣累世台辅，而大典未定，私窃惟忧，不忘寝食。臣犬马齿尽，诚冀先死见礼乐之定。（《后汉·张奋传》，「永元九年，以病罢。在家上疏」。）


杨简　偶作

处处青山人不识，步步踏着此岩石。

妙妙妙妙不可言，可惜可惜大可惜。

杨简

杨简　偶作

此道元来即是心，人人抛去却求深。

不知求却翻成外，若是吾心底用寻。

杨简

杨简　偶作

谁省吾心即是仁，荷他先哲为人深。

分明说了犹疑在，更问如何是本心。

杨简

杨简　偶作

若问如何是此心，能思能索又能寻。

汝心底用他人说，只是寻常用底心。

杨简

杨简　偶作

此心用处没踪由，拟待思量是讨愁。

但只事亲兼事长，只如此去莫回头。

杨简

杨简　偶作

可笑禅流错用心，或思或罢两追寻。

穷年费煞精神后，陷入泥途转转深。

杨简

杨简　偶作

心里虚明著太空，乾坤日月总包笼。

从来个片閒田地，难定西南与北东。

杨简

杨简　偶作

莫将爱敬复雕镌，一片真纯幸自全。

待得将心去钩索，旋栽荆棘向芝田。

杨简

杨简　偶作

忽认胸中一团气，一团气里空无地。

既空何地更何义，此无广狭无一二。

杨简

杨简　偶作

恶习起时能自讼，谁知此是天然勇。

多少禅流妄诋诃，不知此勇元不动。

杨简

杨简　偶作

回心三月不违仁，已后元曾小失真。

一片雪花轻著水，冥冥不复省漓醇。

杨简

杨简　偶作

有心切勿却钩玄，钩得玄来在外边。

可以罢休依本分，孝慈忠仍乃天然。

此天然处不亦妙，费尽思量却不到。

有时父召急超前，不觉不知造渊奥。

此时合勒承认状，从古痴顽何不晓。

杨简

杨简　偶作

曩疑先圣啬于言，可不明明细细传。

今醒从前都错认，更加详后即纷然。

杨简

杨简　偶作

夫子文章不可为，从心到口没参差。

咄哉韩子休污我，却道诗葩与易奇。

杨简

杨简　偶作

雪月风花总不知，雕奇镂巧学支离。

四时多少閒光景，无个閒人领略伊。

杨简

杨简　偶作

勿学唐人李杜痴，作诗虽作古人诗。

世传李杜文章伯，问著关雎恐不知。

杨简

杨简　偶作

诗痴正自不烦攻，只为英才辄堕中。

今日已成风俗后，后生个个入樊笼。

杨简

杨简　偶作

儒风一变至于道，此是尧夫未识儒。

除却儒风如更有，将驴骑了复求驴。

杨简

杨简　偶作

道心非动静，学者何难易。

痴云欲扫除，迅霆无异拟。

无妄而徵疾，勿药斯有喜。

一轮秋月明，云为岂思虑。

太极奚可图，可图非太极。

矧复赘无极，哀哉可太息。

何不观古圣，一一已默识。

胡为复作图，交扰而曲屈。

是孰知五行，五行皆妙质。

不可离合论，浑浑体自一。

安得孔子生，邪说俱荡涤。

哀载复哀哉，太息复太息。

杨简

杨简　偶作

当敬不敬谓之悖，当正不正谓之谀。

是中适莫俱难著，意态微生已觉疏。

杨简


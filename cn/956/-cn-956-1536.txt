方回　仲夏书事十首

园林夏宜晓，叶叶溜晴光。

此地吾能净，非天独肯凉。

汲泉看马饮，划草免蛇藏。

似亦为形役，终无市井忙。

方回

方回　仲夏书事十首

幽居少四邻，长日属閒人。

石气常蒸雾，莺声不改春。

子钱偿未已，卯酒醉何频。

说与耘畦者，无锥未是贫。

方回

方回　仲夏书事十首

南风吹密树，古屋隐林隈。

卷画防梅雨，镌诗惜石苔。

医书邻叟借，庵记野僧催。

细省仍微笑，犹胜走俗埃。

方回

方回　仲夏书事十首

閒身何所事，诗外别无心。

但见独危坐，焉知长苦吟。

兵戈生长老，梦幻去来今。

感慨亦徒尔，宾来酒且斟。

方回

方回　仲夏书事十首

息担秋云季，扶犁夏欲中。

园林初畏日，里巷只雌风。

饼粥悭鱰脯，醯盐劣韭葱。

藕丝冰水旧，诚识少陵翁。

方回

方回　仲夏书事十首

菜梜朝酲后，茶瓯午困前。

入帘禽避弹，升灶蚁求{凛冫换羊}。

观物因多感，谋生各务全。

蚕登新麦贱，田叟荷皇天。

方回

方回　仲夏书事十首

劲瘦元弘博，凄酸忽壮豪。

为诗兼众体，此事属吾曹。

俗学三书虎，雄心六钓鳌。

兰枯菊犹短，不羡蜀葵高。

方回

方回　仲夏书事十首

弃置乾坤事，归休水竹居。

不因徵急债，尽可读残书。

虀糁畲田粟，姜羹石涧鱼。

论文同小酌，未觉故人疏。

方回

方回　仲夏书事十首

细酌浮菖酒，閒吟树蕙文。

卖符羞米贼，采药按桐君。

壬日近海溽，午风生草薰。

湖航三纪梦，荷盖石榴裙。

方回

方回　仲夏书事十首

暑月忆寒月，老身兼病身。

簟谁分长物，酒并缺贤人。

山市冰难致，家园蒜自珍。

黄芽冷香饮，回首叹扬尘。

方回


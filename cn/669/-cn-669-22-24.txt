62　王通謂封禪爲秦漢侈心　房魏學王通而不守師説


「封禪，秦、漢之侈心。」案：王道篇：「封禪之費非古也，徒以夸天下，其秦、漢之侈心乎！」此河汾篤論也。房、魏學於河汾，唐司空圖文中子碑曰：「房、魏數公，皆爲其徒。」而議封禪之禮，不以爲非，安在其爲守師説乎？梁有許懋，而唐無人焉，曾謂房、魏不如懋乎！

【元圻案】通鑑唐紀太宗貞觀十四年：「十一月，百官復表請封禪，詔許之。更命諸儒詳定儀注，以太常卿韋挺等爲封禪使。十五年，四月，詔以來年二月有事于泰山。五月己酉，有星孛於太微，太史令薛頤上言，未可東封。起居郎褚遂良亦言之。丙辰，詔罷封禪。」〇朱子綱目：「先是群臣再請封禪，上命顔師古議其禮，房玄齡裁定之。」〇范氏祖禹曰：「封禪實自秦始，古未有也。太宗方明，而佞者猶倡其議，獨魏徵以爲時未可，而亦不以爲非也。後議其禮，徵亦與焉。高宗、明皇遂踵而行之。終唐之世，惟柳宗元以封禪爲非。世俗之惑，可勝歎焉！」〇梁書許懋傳：「懋，字昭哲，高陽新城人。待詔文德省。時有請封會稽、禪國山者，高祖將欲行焉。懋建議曰：『舜柴岱宗，是爲巡狩，而鄭引孝經緯鉤命決云「封于泰山，禪于梁父」。此緯書曲説，非盛德事，不可爲法。』上嘉納之。」






○祭阎使君文

维年月日，某乙谨以清酌之奠，祭於故睦州刺史阎公之灵：猗欤我公！诞灵中和，盛德茂才，如山如河。玉立清迥，冰姿峨峨，独鹤不群，孤松无柯。班氏九流，孔门四科，总而怀之，巨海长波。遭时艰难，避地江沲，浙水之源，剖竹来过。百城风偃，万室星罗，感恩具存，赏罚无颇。帷褰讼止，襁负肩摩，俗谣蔽芾，庭顾婆娑。沈侯高咏，谢客疲こ，人之云亡，天意若何？故乡道阻，旅殡山阿，哀哀孝子，霜露滋多。常惧流年，邱陇陂陀，乃告元龟，是宅是他。呜呼我公！所悲则那？今去也哭，昔来也歌。引发东郊，攀恩皤皤，铭旌夕没，漭沧寒莎。缅怀生平，持奉仁和，感恩临奠，悲如之何？尚飨！


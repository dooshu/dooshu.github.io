31　大戴禮投壺説雅


大戴禮投壺云：「凡雅二十六篇，其八篇可歌，歌鹿鳴、貍首、鵲巢、采蘩、采蘋、伐檀、白駒、騶虞；八篇廢，不可歌；七篇商、齊，可歌也；三篇間歌。」上林賦「揜群雅」，張揖注云：「詩小雅之材七十四人，大雅之材三十一人。」案：此據漢書司馬相如傳注。文選上林賦注，「三十」作「二十」，誤。愚謂「八篇可歌」者，唯鹿鳴、白駒在小雅，貍首今亡。鄭氏以爲射義所引「曾孫侯氏」之詩，餘皆風也，而亦謂之雅，豈風亦有雅歟？劉氏原父七經小傳：「或曰：『貍首，鵲巢也，篆文似之。』」此有貍首，又有鵲巢，則「或説」非矣。張揖言二雅之材〔一〕，未知所出。

【閻按】小雅除笙詩，自鹿鳴至何草不黄凡七十四篇，大雅自文王至召旻凡三十一篇，故曰「小雅之材七十四人，大雅之材三十一人」，以篇數言也，未知然否。

【程易田云】聞之金輔之曰：「尋大戴原文『間歌』下有『史辟、史義、史見、史童、史謗、史賓、拾聲、叡挾』十六字〔二〕。蓋可歌者鹿鳴以下八篇，廢不可歌者七篇，商、齊可歌三篇，間歌史辟以下八篇，所謂凡雅二十六篇也。」厚齋似未審其句讀。

【繼序按】文當云「八篇廢不可歌，史辟、史義、史見、史童、史謗、史賓、拾聲、叡挾；七篇商、齊可歌也；三篇間歌也」，合二十六篇之數。蓋大戴記投壺後半篇與帝繫篇如表如譜，旁行斜上，而投壺分上下二格，上爲「泰射」，下爲「投壺」。「凡雅二十六篇」云云，分在下格，有綱有目，子目字多，溢在後行，當「三篇間歌」句下。元本以絲聯之，傳寫脱去「七篇可歌」。三篇間歌皆有子目，間歌魚麗、南有嘉魚、南山有臺，可以意想皆脱去耳。

【又按】伐檀，即小雅伐木也。意三家必有作「伐檀丁丁」者，杜夔傳、琴操仍其異文耳。

【元圻案】大戴禮投壺原文，與王氏所引同，惟「三篇間歌」之下，尚有「史辟、史義」云云十六字，即程氏所引是也。〇四庫全書校本云：「案史辟以下八篇之名，當接於『八篇廢不可歌』句下，譌舛在後，故屠氏據以正讀。」〇朱竹垞曰：「揖之言以一篇爲一人。」〇鄭譜鹿鳴之什正義曰：「周禮小司徒職云『五人爲伍』，五人謂之伍，則十人謂之什也，故左傳曰：『以什其車必克。』然則什伍者，部别聚居之名。風及商、魯頌以當國爲别，詩少可同卷，而雅、頌篇數既多，不可混併，故分其積篇，每十爲卷，即以卷首之篇爲什長，卷中之篇皆統焉。」案卷首之篇命之爲什長，則所統之篇即可謂之十人。張揖之以一篇爲一人，亦此意歟。〇張揖，字稚讓，清河人。魏太和中，官博士。著埤蒼、廣雅、古今字詁，今惟廣雅存。

〔一〕「二」，原作「大」，據元刊本、清嘉慶本改。

〔二〕「叡挾」，原作「叡狹」，據中華本大戴禮記解詁卷一二投壺改。






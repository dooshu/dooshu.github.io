◇奏祀六宗

案舜受终，「类于上帝，于六宗，望于山川」，则六宗非上帝之神，又非山川之灵也。《周礼·肆师职》曰：「用牲于社宗。」《党正职》曰：「春秋祭亦如之。」肆师之宗，与社并列，则班与社同也。党正之宗，文不系社，则神与社异也。周之命祀，莫重郊社，宗同于社，则贵神明矣。又《月令》孟冬祈于天宗，则《周礼》祭，《月令》天宗，六宗之神也。汉光武即位高邑，依《虞书》于六宗。安帝元初中，立祀乾位，礼同太社。魏氏因之，至景初二年，大议其神，朝士纷纭，各有所执。惟散骑常侍刘邵以为万物负阴而抱扬，冲气以为和。六宗者，太极冲和之气，为六气之宗者也。《虞书》谓之六宗，《周书》谓之天宗。是时考论异同，而从其议。汉魏相仍，著为贵祀。凡崇祀百神，放而不致，有其兴之，则莫敢废之。宜定新礼，祀六宗如旧。」（《晋书·礼志》上）


○山西災荒疏 【 山西災荒】

為地方連歲極大饑荒、懇乞天恩、特加憫恤、以救凋殘以弭意外事、臣初至山西、入自澤潞、轉至太原、北略忻代、比將入覲、又東走平定、出并陘、目之所擊、大約一省俱係饑荒、而太原一府尤甚、詢之官吏士民、皆云開疆萬山之中、地土本高、加以種不收者、三年于茲、是以人民迯散、閭里蕭條、甚有行百餘里而不聞鷄聲者、壯者徙而為盜、老弱轉于溝瘠、其僅存者、屑槐柳之皮、襍糠而食之、父棄其子、夫棄其妻、插標于頭、置之通衢、一飽而易、命曰人市其終不能去者、在學生員、至去衣巾、為人傭工、臣方行時、縣官正審編、紛紛具申、皆云人戶十去其七、均徭無所從辦、去年春初、遼沁之盜、幾成大故、特以撫處得時、後乃解散、臣行至平定州、接得邸報、則又該戶部侍郎霍冀、奏行撫按、轉責司府、督催宣大三十五年以後拖欠矣、比臣查得本省稅粮。原額二百二十八萬七百餘石。其派在大同者。約五十萬。宣府者一十七萬。三關者三十三萬。各王府宗儀祿粮八十五萬。而加徵腳價馬草不與焉。宣大三關。民知緊急、雖椎剝膚髓、猶未敢缺、至於王祿位數日增、而粮解不繼、即使俱完、猶不足數、遂令各宗連年缺支、自三十九年夏季祿粮、今尚未給、去年以饑疫死者幾二百位、百姓係　陛下赤子、宗室係　陛下親親、不幸遇荒、兩俱病困、乞　陛下特念山西一方燃眉之急、敕下戶部、將都御史鄢懋卿近日新增河東運司鹽課銀四萬三百兩、暫借今年存留解司、以補給各宗祿粮、其宣大拖欠、係本年者、不敢乞免外、其先年者、乞許有司四十一年、則帶徵三十五年、四十二年、則帶徵三十六年、如此逓徵、則催勢稍緩、而民自不病、分數一定而官亦難辭、方今四方告災、錢粮缺乏、戶部窘迫、上煩　聖慮、似非臣可請留之時、但臣山西。乃宣大命脉。關係最重。撫存凋殘。使供常賦。此乃臣所以為宣大。此乃臣所以為戶部也。而其說有五、山西係京師右掖山西有警。其疾馳之騎。自故關而出真定。自忻代而出紫荊者。皆不過三日。宣大之糧雖派一省而運本色者皆在太原飢民一聚。勢不解散。則非惟巳迯者。為不逞無籍之徒。而見在者。有蹂踐刼奪之慘。殘破震驚。固不待論。而兩鎮六十七萬之額。誰為之出。此其可深念者一也。宣大京師之門戶。四方之極也。而山西盡供宣大是山西獨勤於天下也四方奏水旱者。大約以十上。而戶部以三裁。所免者亦不過存留而已。然猶有司通融者。是雖不得其十之適。而亦不失其三之寬也。存留之銀米皆作二鎮二関之額餉是無存留可以為地方緩急也今宣大所謂存留者二鎮三關之輸是也無起運。則無折兌。而其所謂存留乃反急於起運是山西終不蒙分毫之寬也。平時則山西獨勤於天下。而飢荒則優免獨後於山西。此其可深念者二也。方今奏荒者。往年無如真保、近日無如蘇松、□別該地方相形是敷奏□□不足為實據真保嘗給帑錢、蘇松奏折起運矣、然臣觀之、水路所通、則貧民有魚蝦之食、不至饑死、而舟楫有四方之糴、則濟急可資、保定垣途、稍徙河南、則就食有地、以茲雖病不困雖困且復也、今山西在萬山之中。巖阻巉絕而太原又遠。其民不得至澤潞。安望能至河南獨真定米稍可通。然人皆以背負。或小車自運。至於呌絕之處。數十車相并而拽。猶不得上。呼號之聲。如人在湯火中。率二斗而致一斗。甫致壽陽。則價已三倍矣臣行道遇、未嘗不下馬掩泣而勞之、外無可救、而徙無所近、及其蠲恤而不得比真保蘇松、是其可深念者三也。飢民相聚為盜。情雖不忍、招之不可、勢必撲殺、小則動支見在。大則請留帑銀。臣先任江西、彼時盜賊初起、亦不過民苦饑荒、而有司未弛催徵而已今日事勢漸大、其所奏留戶部者、意亦不减當初所催之額、與其以帑銀而賞殺盜之人孰若以帑銀而解未成之盜此其可深念者四也。山西虜患。止隔一墻。近年丘富往來誘引邊民。歸其部曲。遂至妄傳云丘富募入耕田。不取租稅。事雖未真。然愚民何知。苟暫解摧擾。恐不暇擇。彼誘而眾。我迯而虛。長邊八百餘里。誰闌之者。此其可深念者五也。意外之危、灼然可覩、臣亦不敢盡述以為懸遠危激之論、而姑述目前逼切之情、計戶部為社稷深計、亦必不以臣言為過、伏惟　陛下哀憐、


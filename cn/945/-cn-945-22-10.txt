议灵州事宜状

右臣今月十六日中使至奉御劄子朕常览古书备详边事得其人则举无遗策失其事则谋之不臧朕三复斯文终朝在念未尝不察言观行舍短从长希戮力於邦家冀太康於宇县其如妖氛不息边塞未宁北狄虽具於堤防西鄙尚多於艰阻灵武是中原巨屏平夏乃近域小蕃久兴蛇豕之心常作疆场之患阻絶道路侵犯军城狂妖转恣於无厌大郡翻成於孤垒纵之则终成暴乱讨之则虑困生灵两途宜在於咨询百中须从於筹略卿职当纶綍位列清华披经史之遗文大资智略观古今之盛事必藴机谋黠虏用何策以翦除灵州以何方而废置弃之则有何利害存之则有何便宜专听必当之谋无恡酌中之论分明擘画密具奏闻用符果决之诚以副荡涤之望者窃以询於刍荛前王之盛德谋及卿士载籍之格言盖所以竭尽下情详求中道使举无失策动必有成斯圣皇慎重之至也然而狂夫之言圣人择焉谋之欲多断之在独伏惟皇帝陛下清闲之宴亲纡睿览言可用者行之不疑臣某幸甚幸甚臣尝读旧史汉武北筑朔方之郡平津侯谏以为罢敝中国以奉无用之地愿罢之上使辩士朱买臣等发十策以难平津平津不能对臣以为平津侯为汉贤相深明经术习知利害属武帝以雄侈自任志在开拓买臣等以词辩获进并侍左右前史又称平津每朝会议论但开陈其端使人主自择不肯面折廷诤由此言之非不能折买臣之舌盖所以将顺人君之意耳即朔方之非便有自来矣且其地非禹贡九州之内非周官职方所领在要荒之外固声教不及元朔中大将军卫青攘却匈奴取其河南地以列置郡县今灵州是赫连果地後魏置州盖朔方之故墟即匈奴之旧壤僻介西鄙悬絶诸华数百里之间无有水草烽火不相应亭障不相望当边境谧宁羌戎即叙道路不壅饟馈无虞犹足以张大国之威声为中原之扞蔽自契丹作梗边邑屡惊杂虏为其胁从凶党因而昌炽待之以爵赏颇骄蹇而不恭讨之以甲兵又遁逃而无获凡有嬴粮之役必兴狙击之谋每至灵武转输大须发卒防援离去内地皆无鬭心经涉畏途多有菜色自曹光实白守荣马绍忠及王荣之败资粮扉屦所失至多将士丁夫相枕而死以至募商人入糓输帛偿以数倍之价复於积石之孤壤别筑清远之一城边民绎骚国帑匮乏既不能制黠虏之死命又不能救灵武之急难数年之间凶党逾盛灵武危堞岿然仅存河外五城继闻?没但坚壁清野坐食糗粮闭垒枕戈苟度朝夕且使贼迁横行沙漠俶扰壃陲击列镇之戍兵侵属国之蕃部虽有警息无候望而得知纵或凭凌但缮完而自保未尝出一兵驰一骑敢与虏捔此灵武之存无益明矣平津所言罢敝中国以奉无用之地正为今日也臣以为存之有大害弃之有大利且如国家募人入粟傥以十倍之直发卒转饷涉兹不毛之地此古人所谓率二十锺而致一石敺民於死地者也今或弃之即可以岁省戍卒分守内郡一卒之费可给十夫国家无飞刍挽粟之劳士卒免暴露流离之苦必谓废之即亏失土地伤损威重且如尧舜夏禹圣之盛者也地不过数千里而明德格天四门穆穆武丁成王商周之明主也然地东不过江黄西不过氐羌南不过蛮荆北不过太原而颂声并作号为至治及秦汉拓土穷兵远略虽疆理益广而干戈日寻府库之资财屡空生灵之肝脑涂地校功比德岂可同年而语哉夫蝮蛇螫手壮士断腕蚁壤不塞将漏山河今灵武之存为害甚於蝮蛇供馈之费为蠧逾於蚁壤无鸿毛之益有泰山之损岂可忽远大之略徇悠悠之谈昔西汉贾捐之尝建议弃朱崖当时公卿亦有异论元帝能排衆多之说奋独见之明下诏废之人颂其德元帝之意宁欲自弃其地当其内属为郡固已置吏而拊循及其称兵构乱岂可劳民而征戍故其诏书曰议者以弃朱崖羞威不行夫通於时变即忧万民万民之饥饿危孰大焉且宗庙之祭凶年不备况乎避不嫌之辱哉臣以为正与今日灵武之事相类当羌夷宁谧靡有寇孽可以存而勿论及劳师费财无益保鄣固宜废而不举何足以伤威重而贻羞辱哉必以失地为言即燕蓟八州河湟五郡所失多矣何必此为议者又以西北诸蕃戎马是产资其控制以通贸易环庆诸州内附蕃落藉其屏翰以免惊骚此又迂濶之甚且戎人为利所诱故牙市於边关蕃部之族自强故能庇於种类必来寇以环庆固无隔於藩篱百雉危城千里悬隔自救不暇岂及於他议者又以其土地田沃饶有汉陂之利恐贼迁因而播种益以富强况戎人但以攻剽为能罔知耕稼之事河陇之外弃地甚多延袤百城提封万井西汉屯田之所疆畔犹存傥事力耕可以积谷何必独耕灵武乃能足食若灵武於贼有大利即是必争之地当朝夕攻取岂至於今皆为孟浪之谈殊非经久之计况又岁有调发动致敓■〈襄攵〉借寇兵而齎盗粮竭民力而耗国用为患之大无出於斯虽庸人竖子亦知其可弃也然自清远沦?斥候不通孤城之人如釜中之鱼跃黠虏之势若崑山之火炎朝廷必欲弃之须牙璋徵兵灵旗直指约齎深入执殳前驱鼓行贼中传於城下然後合其将卒迁其人民隳城复隍塞井夷竈乃为弃也臣伏料国家物力尚屈未暇此行虽曰弃之亦空言耳今一城生齿正在焚溺之中咸必死以是忧思自脱而无路若陛下慎选单介间道而行齎持诏书宣布王命令其尽焚庐舍自拔而归丁壮悉令持兵老幼以之襁负古称归师不可遏又曰置之死地而後生之当此之时人百其勇临难思免其锋莫当国家又须申命偏师扬言出塞军声既振贼势自分即灵州东迁之民不虞邀击之患虽有剽刦易为枝梧且国家所惜者士民所急者财用岂可以骁果之旅委於饥虎之蹊府藏之实填於卢山之壑今若弃去灵武退守环庆卒免戍於絶域民思保其室家供馈不出於郊圻恩德自沦於骨髓民力不竭士气益扬何敌不摧何戎不克恭惟陛下欲康宇县虑困生灵求必当之谋思酌中之论臣以灵州之废置计无出於此望陛下采之而已陛下又愤兹黠虏思欲翦除臣以为不可黩武以穷兵止可伐谋而制胜臣窃料贼迁睢盱边塞之外倔强沙漠之中胁制诸羌啸聚不逞无耕农之业无蚕织之工为鼠窃之谋以资衣食聚乌合之衆以扰塞垣致蕃夷之服从用凶威而驱迫非有厚利能诱其人朝廷今废弃灵州每岁更无馈运絶其觊望何所窥图此困贼迁之一也平夏之西池盐斯在先是贸易粟麦用资餱粮今条禁甚严法网尤密无敢踰越渐致擕离此困贼迁之二也严勅疆吏谨奉国经辩其非常禁其阑出使竹头木屑不遂其求狗盗鸡鸣无施其巧游魂空碛坐抵困穷此困贼迁之三也然须精选锐师分守边地慎择名将授之庙谋训练骁雄堤防侵轶险其走集明其侦候苟鸱张而豕突必烽举以燧燔并力翦除分路驱逐如秦人之鹿犄角以攻譬常山之蛇首尾相应蕞尔凶丑坐致?亡臣窃见太祖朝命姚内斌领庆州董遵诲领环州二人所统之兵才五六千而已阃外之事一以付之军市之租不从中覆用能亡卒効命羌夷畏威朝廷无旰食之忧疆场无羽书之警臣欲望陛下於武臣中选有将帅之才知边鄙之事者三数人分布诸郡各量其所将兵多少付之除廪禄之外赐与一大县租赋恣其犒设令开幕府辟召髦俊为之僚佐咨以策略勇力之士禀其指踪之用军旅之政许以便宜而行傥贼迁侵边郡军城扰内属蕃部并唇齿相援腹背夹攻或战马正肥戎士思奋即徵发内属讨虏生羌俘获之余尽分麾下且戎人利於降附盖迫凶渠傥挠之以劲兵示之以大信怀荒振远推亡固存出金帛以购酋豪悬爵秩以宠降附明立赏格厚答战功即贼迁之腹心稍稍奔溃亲离衆叛事去运乖茕茕独夫谁与为伍但塞外一胡人耳安能与大邦为雠哉陛下若欲谋成庙堂功在漏刻臣以为此虏方黠其财犹丰腥膻之羣如臂使指未可以岁月破也直须废弃灵州退保环庆然後以计困之耳如臣之策极得三两骁将付以一二万精卒以数县租赋给其用度令分守边郡贼迁可以计日成擒朝廷可以高枕无事矣臣从事儒学岂知军旅耳剽日久心知其然辄罄謏闻仰祗清问谈不稽古词非据经进思尽忠盖事君之无隐谋或可用岂以人而废言干冒宸严臣无任云云


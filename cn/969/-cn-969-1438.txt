刘克庄　挽叶谦夫尚书二首

履声腾上逼星辰，俄驾朱辬去牧民。

不作金张门下客，亦非牛李党中人。

公宁抽版还丞相，谁更移书责谏臣。

爪距纷纷夸鸷搏，安知鲁野有祥麟。

刘克庄

刘克庄　挽叶谦夫尚书二首

道山昔谬领群仙，同舍推公最妙年。

方立班心九霄上，忽骑箕尾列星边。

奏篇谁肯收遗藁，主祭妻为选象贤。

百嶂千峰环县郭，未知何处是新阡。

刘克庄


送二季之江东





初发强中作，题诗与惠连。[一]多惭一日长，不及二龙贤。[二]西塞当中路，南风欲进船。[三]云峰出远海，[四]帆影挂清川。禹穴藏书地，[五]匡山种杏田。[六]此行俱有适，迟尔早归旋。[七]

[一]谢灵运有《登临海峤初发强中与从弟惠连》诗。刘履曰：强中，地名，今山下有强口，疑即此也。



[二]《世说》：谢子微见许子将兄弟曰：“平舆之渊，有二龙焉。”



[三]杨齐贤曰：西塞山，在鄂州。陆放翁《入蜀记》：晚过道士矶，石壁数百尺，色正青，了无窍穴。而竹树迸根交络其上，苍翠可爱。自过小孤，临江峰嶂，无出其右。矶一名西塞山，即玄真子《渔父辞》所谓“西塞山前白鹭飞”者。李太白《送弟之江东》云：“西塞当中路，南风欲进船”，必在荆楚作，故有中路之句。张文潜云：“危矶插江生，石壁噼青玉”，殆为此山写真。又云：“已逢妩媚散花峡，不怕艰危道士矶”，盖江行惟马当及西塞最为湍险难上。



[四]谢灵运诗：“灭迹入云峰。”



[五]《太平御览》：《九土文括略》曰：会稽山，有一石穴委曲，黄帝藏书于此，禹得之。施宿《会稽志》：阳明洞天，在会稽县宛委山龙瑞宫。旧经云三十六洞天之十一洞也。洞外飞来石上，为禹穴，传云禹藏书处，一云禹得玉匮金书于此。薛方山《浙江通志》：宛委山上有石匮壁立，中有孔穴，号阳明洞，即旧经所谓三十六洞天之十一洞也。夏禹发之，得赤圭如日，碧圭如月，又于中得金简玉字之书，悟百川之理。贺知章《纂山记》曰：黄帝号宛委穴为赤帝阳明之府，于此藏书。大禹始于此穴得书，复于此穴藏之，人因谓之禹穴。



[六]匡山，即庐山也。《庐山记》：匡续结庐于山，故号匡庐山。《神仙传》：董奉还豫章庐山下居，不种田，日为人治病，亦不取钱。重病愈者，使载杏五株，轻者一株。如此数年，计得十余万株，郁郁成林。乃使山中百禽群兽游戏其下，卒不生草，常如芸治。杏子熟，于林中作一草仓，示人曰：“欲买杏者，不须报奉，但将谷一器，置仓中，即自往取一器杏去。”常有人置谷少而取杏多者，林中群虎出，吼逐之。大怖，急挈杏走，路旁倾覆，至家量杏，一如谷多少。或有人偷杏者，虎逐之到家，啮至死，家人知其偷杏，乃送还奉，叩头谢过，乃却使活。



[七]《韵会》：“迟，待也。”谢灵运有《南楼中望所迟客》诗云“临江迟来客”是也。《诗·小雅》：“言旋言归，复我邦族。”谢灵运诗：“三载期归旋。”






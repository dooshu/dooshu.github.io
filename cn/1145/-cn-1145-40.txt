灵邱丈人

灵邱之丈人善养蜂，岁收蜜数百斛，蜡称之，于是其富比封建君焉。丈人卒，其子继之，未期月，蜂有举族去者，弗恤也。岁余去且半，又岁余尽去。其家遂贫。陶朱公之齐，过而问焉，曰：“是何昔者之熇熇，而今日之凉凉也？”其邻之叟对曰：“以蜂。”请问其故，对曰：“昔者丈人之养蜂也，园有庐，庐有守，刳木以为蜂之宫，不罅不庮。其置也疏密有行，新旧有次，坐有方，牖有乡，五五为伍，一人司之。视其生息，调其喧寒，巩其构架，时其墐发，蕃则从之析之，寡则与之裒之，不使有二王也。去其蛛蟊、蚍蜉，弥其土蜂、蝇豹。夏不烈日，冬不凝澌，飘风吹而不摇，淋雨沃而不渍。其取蜜也，分其赢而已矣，不竭其力也。于是故者安，新者息，丈人不出户而收其利。今其子则不然矣。园庐不葺，污秽不治，燥温不调整，启闭无节，居处臲卼，出入障碍，而蜂不乐其居矣。及其久也，蛄蟖同其房而不知，蝼蚁钻其室而不禁，鹩刁鸟掠之于白日，狐狸窃之于昏夜，莫之察也，取蜜而已，又焉得不凉凉也哉？”陶朱公曰：“噫！二三子识之，为国有民者可以鉴矣。”


○答左偃处士书

月日。东海徐铉答拜稽首，复书处士足下：铉读圣人之书，探作者之意，出处语默，信非徒然。故高卧尧舜之代，不为背时。濡足楚汉之际，不为趋利。嗟乎！天下兵起，百年於兹。立功名取富贵者有之，贞苦节安徒步者，何寂寞而无闻也。愚常疑廉耻之风，於是乎绝。而足下负磊落之气，畜清丽之才，褐衣韦带，赋诗自释，介然之操，其殆庶乎？悠悠之人，尚未识其所谓，惟韩君叔言知之。以铉爱奇好古者也。故屡称足下之行。亟诵足下之诗，相视欣然，以为今犹古也。然铉才名地望，远谢韩君，极虑息心不足当隐君子之厚顾。足下德我太甚，惠我好音。咫尺之书，则古人之道在其中。百篇之诗，则作者之序冠其首。先以溢美之赠，益以谦光之词。发缄欣玩，不能自已。又念昔之隐者，消声物外，绝迹时人。今足下高蹈如彼，自屈若此。得非以吾道久否，思发愤而振起之尔。铉诚浅劣，不足以堪。愿契素交，岁寒然後盛集，续当归纳，不宣。铉再拜。


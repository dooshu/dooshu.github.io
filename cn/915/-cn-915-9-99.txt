◎裴邃

邃字渊明，河东闻喜人。齐建武初为府主簿，举秀才，对策高第，除奉朝请，东昏嗣位，为抚军始安王参军，寻奔魏，为司徒属中书郎魏郡太守。天监初自拔还朝，除後军谘议参军，出为辅国将军庐江太守，加右军将军，封夷陵县子。迁冠军长史广陵太守，左迁始安太守，未至郡，迁右军谘议参军豫章王云麾府司马，出为竟陵太守，迁游击将军。又迁假节明威将军、西戎校尉、北梁秦二州刺史，还为给事中、云骑将军、朱衣直阁将军，迁大匠卿。普通中为假节信武将军，除持节北徐州刺史，未之职，迁豫州刺史，进号宣毅将军，卒赠侍中左卫将军，进爵为侯，谥曰烈。




○題清查宗藩冊籍疏 【 萬曆二年十月】

照得各　王府新生子女、三口後、例該開具、生年月日、并嫡庶生母來歷、具本奏報、隨該宗人府抄出附注宗支簿籍、以後　請名請封、本部備行該府、查有奏報比對　玉冊相同、方與題請。如無奏報者、駁回查勘、或立案不行。其關係封典、誠至重也、節據各　王府奏　請名封、該本司行准宗人府回報、多属互異、如　靖江王府經記等、先年請名、查有奏報、今次請封、則回無奏報、　山陰王府聰洫等、先年查無奏報、近該覆查、則回有奏報、又　靖江王府經言?尋等七十四位則俱稱此年奏報不存、以致本部有碍題覆、深為未便、所據該府前項冊籍、係相沿年久、未經清理、中間失落緣繇。俱未明的。又或先時吏胥、謄記漏畧、故間多差誤、及奉本部駁行各　王府查勘、往往回稱宗人府奏報、回未的確、致誤封期。及稱該府吏胥刁掯藉口支吾、殊非事體。見今欽奉　明旨該府官俱巳用心查報、夙弊漸釐、獨前項冊籍、尚未清查明白、若仍據舊籍回覆恐未免如前差誤。看得　宗支奏報、他日各封、率繇茲定。而本部題駁亦據此為憑。關係甚重、今據宗人府查回奏報有先後互異者。有經年無存者。本部據之題　請。則事例有碍。因之立案。則　宗親受抑。不得巳行勘。而貧宗困於各衙門之需求。其費巳不貲矣。夫以　宗藩緊要冊籍。而漏略若此。使吏緣為奸。甚非所以明法守。惠　宗親也近奉　明旨嚴切、該府官俱巳著實奉行、日加詳慎、所有前項冊籍、正宜及時查理并議定畫一之矢?見以為彼此互稽之法、恭候　命下、本部劄委該司官一員、前去該府會同經歷司官、將節年奏報簿籍。逐一清查。要見某年見在。某年不存。其不存者。的係何故。挨查明白。置立文簿二扇登記。一留該府、一留本部備照。其嘉靖三十八年、至萬曆二年奏報文冊、係見今　請封人數、合吊取過部、令該司官、將節年　玉牒等冊、逐一查對、仍置立格眼文簿、每　宗室一位、置為五格。先將奏報、備填格內、以後　請名　請封、選婚等項、各填一格。以便稽查。前冊仍送回該府收貯、再照各王府奏報本章、　大明會典、明開抄出附注、今前本不下禮科、宗人府徑以辦官接到該府附籍、似非　初制、且或有遺錯。何從稽考。以致臨時回報。有無俱在吏胥之手。誠為弊孔。及查　宗藩條例各　王府　玉牒等冊、俱繇本部封送、合無今後遇有、　王府奏報本章、俱令該府官接送禮科抄發本部、填記格眼文簿、即封送宗人府附注宗支簿籍、以後　請名　請封、仍行該府查對如本部記有奏報、而該府回稱互異者。查係遺錯、聽本部據實參究如此、則冊籍嚴明、彼此互考、本部題覆有據、封典免致淹期。而弊端可革矣又查得各　王府新生子女、除奏報外、例有歲報文冊、一年一次解部、與　玉牒奏報文冊。互相參考。違期差錯者、即時參處、載在　宗藩、條例甚嚴、近來各府率多怠視、不行如期造送、相應一併申飭、合無行各　王府知會、以後務要如期造報、并將本年內本府　宗室殤卒位數、照依歲報造冊一本、同時解部。以憑填記。如遲違差誤者、聽本部照例參究。庶存歿有稽、而弊端自塞、


立教

郁离子曰：“今有人焉，坐高堂之上，指使臧获，则不得其心者十恒七八。不得其心而怒叱左右，甚之色与声并厉。左右承颜而接官，惧其怒之将己迁也，而亦以厉出之。受指使者不知吾怒之所在，则仓惶而愈乱，愈不得于吾心，则吾之怒愈加，出愈厉。承颜而接言者亦不知吾怒之所在，以意度意，愈甚而愈吾违。故小怒则小违，大怒则大违，虽以剑挺临之，不能使之得吾心也。是故君子之使人也，量能以任之，揣力而劳之；用其长而避其缺，振其怠而提其蹶；教其所不知，而不以我之所知赍之；引其所不能，而不以我之所能尤之。诲之循循，出之申申，不震不暴，匪怒伊教。夫如是，然后惩之而不敢怼，刑之而不敢怨。诗曰：‘岂弟君子，民之父母。’如是，斯可以为民之父母矣。”


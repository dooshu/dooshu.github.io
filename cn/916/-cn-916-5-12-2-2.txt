【肆夏乐歌】

〖四曲〗

〖《宋书》乐志曰：王韶之造四厢乐五篇。一曰肆夏乐歌四章。客入。四厢振作於铄曲。皇帝当阳。四厢振作将将曲。皇帝入变服。四厢振作於铄、将将二曲。又黄钟、太簇二厢作法章、九功二曲。古今乐录曰：按《周礼》云。王出入奏王夏。宾出入奏肆夏。肆夏本施之於宾。帝王出入。则不应奏肆夏也。〗

於铄我皇。体仁包元。齐明日月。比量乾坤。陶甄百王。稽则黄轩。︳谟定命。辰告四蕃。

将将蕃後。翼翼群僚。盛服待晨。明发来朝。飨以八珍。乐发九韶。仰祗天颜。厥猷孔昭。

法章既设。初筵长舒。济济列辟。端委皇除。饮和无盈。威仪有馀。温恭在位。敬终如初。

九功既歌。六代惟时。被德在乐。宣道以诗。穆矣大和。品物咸熙。庆积自远。告成在兹。（○《宋书》乐志。《乐府诗集》十四。《诗纪》五十五。）


○出後者为本父母服议



案《丧服》云：“为人後者为其父母，持重于大宗者，降其小宗也。”案经传为人後者，固自降其亲也。所以降其亲者，己受重于大宗，必为所後之父服斩故也。制其体例，若受重于大宗，而不为所後之父服斩，则自非经所谓为人後者之义也。凡既受命出为人後，而不为所後之父制服，固非礼也，还为其亲斩，亦非礼也。均其失，宁居过重，无居过轻。夫恩由义厌，情为礼黜，是以五服之疏属，有相为重者矣；天性之父子，有相为轻者矣。屈伸进退，有自来也。今奉义则己不为所後之父服，崇恩复不成所生之丧，二者并阙，未知其详，将何所居。且传叙经意，但为既後大宗，无二斩之道，非不斩之制也。谈者不疑为後而不为所後制服为非礼，乃为反服其亲为伤教，斯盖惑之大者也。若不服所後之父，复抑其反崇本恩，则是凡为後之子，可有不服三年之理也。愚谓为後之子及所後服重，则宜如礼降其所生。若不及为所後制服，则宜还为其亲服斩。考之义例，即之人心，在可通矣。（《通典》九十六）




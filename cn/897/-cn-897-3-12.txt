卷十二

钦定四库全书

后山诗注卷十二

宋　陈师道　撰

任　渊　注

除官【十一月除秘书省正字】

扶老趋严召徐行及圣时端能几字正【汉书地理志曰幼者扶老而代其任明皇杂録刘晏以神童为秘书正字上问曰为正字正得几字对曰余字皆正惟朋字未正】敢恨十年迟【乐天初除知制诰与三舍人中书同宿诗云莫怪不如君气味此中来校十年迟】肯着金根谬【尚书故实曰韩昶退之子也性闇劣为集贤校理史传有金根车昶以误悉改根为银字】宁辞乳媪讥【南史何承天除着作佐郎年已老而诸佐郎并名家年少荀伯子嘲之呼为嬭母此用其事金楼子曰梁人呼书卷为黄嬭言其怡神养性如乳媪也此借用其字】向来忧畏断不尽鹿门期【老杜诗鹿门携不遂又云空有鹿门期鹿门在襄阳杜乡里也后山此句言虽免党锢之忧而失其高隐本趣】

题王平甫帖

早闻英气擅家声晩得诸郎识老成【汉书司马迁云李陵既生降隤其家声诸郎谓二子旊斿】可恨治朝无此老却嫌晚进不同生【晋书谢混传混为刘裕所诛宋受禅谢晦谓裕曰恨不得谢益夀奉玺绂裕曰吾亦恨之使後生不得见其风流】足知落笔千言疾【谓作文老杜诗集贤学士如堵墙观我落笔中书堂按曾子固祭平甫文云操纸为文落笔千字】尚想挥毫一坐倾【谓作字老杜诗张旭三盃草圣传挥毫落纸如云烟】未信哲人穷五字【谓诗不能穷人檀弓曰哲人其萎乎】二难还复以诗鸣【世说陈太丘论其二子曰元方难为兄季方难为弟退之送孟东野序曰东野始以其诗鸣】

和李文叔退朝

朝流骇汗蒸双猊【退之圣德诗曰骇汗如雨此借用淮南子曰山云蒸柱础润东坡答西掖诸公诗曰双猊蟠础龙纒栋】风卷屯云散万蹄【陆机诗胡马如云屯此借用以言朝士之归】任使轻衫汚娇色可令纤手洗春泥【东坡诗分无纤手裁春胜王介甫诗春泥满眼路岖嶔】

和谢公定雨行逢卖花

逢花驻马尚多情天不违人旋作晴【开元天宝遗事曰长安侠少每至春时饰矮马于花下往来遇好花则驻马而饮王仲宣诗人欲天不违何惧不合并】不使近诗增纸价得知春入凤凰城【郭受与老杜诗春兴不知凡几首洛阳纸价顿能高刘禹锡诗南山宿雨晴春入凤凰城】

酬王立之二首【王直方字立之名姓颇见于鲁直集中鲁直尝有寄立之问梅花诗】

顿有亭前玉色梅情知不肯破寒开【谢无逸溪堂集有题王立之顿有亭诗曰苏黄两玉人落笔传九州按南史谢晦传时谢混风流为江左第一宋武帝曰一时顿有两玉人耳王立之家有苏东坡黄豫章元佑中所题字因取宋武帝语以名亭云】似怜憔悴两公客独倚东风遣信来【两公谓苏黄也后山盖苏黄之客魏志曰马超遣信请和又世说林公诣谢东阳朗时新病起体未堪劳母王夫人在壁後遣信令还】

重梅双杏巧相将不为游人只自芳【家语曰兰生深林不以无人而不芳】应怪诗翁非老手相逢不作旧时香【诗翁后山自谓老手谓苏黄欧公诗老手尚能工翦裁范讽诗云惟有南山与君眼相逢不改旧时青】

送谢朝请赴苏幕

好合同黄卷【诗云妻子好合此借用文选陆士衡赠曹文熊亦云畴昔之游好合纒绵】情亲须白头【老杜诗童稚情亲四十年须白头谓不待白头而情巳亲】胡然落丹墨不坐致公侯【丹墨谓簿领北史苏绰始制文案程式朱出墨入及计帐户籍之法退之诗苻师弄刀笔丹墨交横挥此借用】山合遮西顾【一作沙輭留徐步魏本云丙藁涂上四字不注】潮回趁急流平生湖海兴日夜逐行舟【老杜诗平生湖海心宿昔具扁舟】

和谢公定观秘阁文与可枯木

斯人不复有累世或可期每于丹青里一见如平时坏障尘得入惨淡令人悲墨色落欲尽严顔终不移【老杜诗惨淡壁飞动到今色未填又云画色久欲尽苍然犹出尘文选傅毅舞赋曰严顔和而怡怿世说桓公曰万石挠弱常才有何严顔难犯】朽老莫使年【朽老见前注左传曰绦县老人有与疑年使之年】石心乌铜皮【晋书夏统传贾充曰此吴儿木人石心也】念此犹少作未尽冰霰姿【文选杨修答临淄王牋云修家子云老不晓事强着一书悔其少作】北枝把异鹊【老杜诗栖枝把翠梧庄子曰庄周游乎雕陵之樊覩一异鹊】意定了不疑【言无绕树未安之态东坡画鴈诗野鹜见人时未起意先改君于何处看得此无人态】惜哉不得语胸次几兴衰【用贾谊服不能言之意文选王仲宣诗惜哉空尔为其字本出史记宓不齐传庄子曰喜怒哀乐不入于胸次】一为要贵役可复辞画师【唐书阎立本传阁外传呼画师阎立本羞怅汗流】隐奥虽可惜涂抹复见遗【言与可不为要贵所役聊自寄其意尔画在秘阁世固不多见而亦免涂抹之汚文选七命曰吞响乎幽山之穷奥李善注曰奥隐处也卢仝示添丁曰忽来案上翻墨汁涂抹诗书如老鵶】谢侯名家子感慨形苦词【庾信哀江南赋云不无危苦之词】岂惟语画工劲特颇似之何当补谏列一吐胸中奇【退之代张籍书曰何由致其身于其人之侧一吐胸中之奇乎】

和饶节咏周昉画李白真

君不见浣花老翁醉骑驴熊儿捉辔骥子扶金华仙伯哦七字好事不复千金摹【成都浣花溪老杜入蜀所居熊骥杜之二子也尝有诗云熊儿幸无恙骥子最怜渠鲁直有老杜浣花醉图诗云浣花酒船散车骑野墙无主看桃李宗文捉辔宗武扶落日蹇驴驮醉起后山谓鲁直诗语巳自写生不须捐金摹画也金华见前注老杜诗云诗公乃仙伯】青莲居士亦其亚斗酒百篇天所借【李太白答湖州迦叶司马问白是何人诗曰青莲居士谪仙人酒肆藏名三十春老杜诗李白一斗诗百篇乂诗天廐真龙此其亚】英姿秀骨尚可似逸气高怀那得画【後汉二十八将论曰英姿茂绩老杜八哀诗曰复见秀骨清逸气见前注】周郎韵胜笔有神【画断云周昉穷丹青之妙画美人女子为古今冠絶张彦远画记云张怀素每云吴道玄之画下笔有神】解衣盘礴未必真【庄子曰宋元君将画图衆史皆至舐笔和墨在外者半有一史後至者儃儃然不趋受揖不立因之舍公使人视之则解衣盘礴臝君曰可矣是真画者也】一朝写此英妙质似悔只识如花人【太白诗金屏笑坐如花人】醉色欲尽玉色起分明尚带金井水【摭言曰太白在翰林应诏草白莲花序及宫词十首时方大醉中贵人以水沃之稍醒白于御前索笔一挥文不加点玉色见礼记玉藻老杜诗研寒金井水按荆州记益阳有金井】乌纱白紵真天人不用更着山岩里【晋书顾恺之为谢鲲像在石岩里云此子宜置丘壑中】平生潦倒饱丘园禁省不识将军尊袖手犹怀脱鞾气岂是从来骨相屯【文选东征赋曰禁省鞠于茂草唐书李白传曰白尝侍帝醉使高力士脱鞾力士素耻之摘其诗以激杨贵妃帝欲官白妃辄沮止退之诗自叹虞翻骨相屯】仰视云空鸿鹄举眼前纷纷那得顾【用嵇康诗目送归鸿之意韩诗外传曰黄鹄一举千里老杜诗纷纷轻薄何须数】是非荣辱不到处正恐朝来有新句【鲁直浣花醉图诗曰儿呼不苏驴失脚犹恐朝来有新作】勿言身後不要名尚得吴侯费百金【身後名见前注晋书谢安传曰肴馔亦屡费百金】江西胜士与长吟【饶节字德操江西人後为僧名如璧法嗣颍州荐福寺晋书羊祜登岘山曰由来贤达胜士登此多矣】後来不忧身陆沈【庄子曰方且与世违而心不屑与之俱是陆沈者也是其市南宜僚耶注云人中隐者是无水而沈也】

谢王立之送花

过雨生泥风作尘马蹄声里度芳辰城南居士风流在时送名花与报春【时送一作尤遣一作时遣○老杜诗头风吹过雨又诗百舌来何处重重只报春此借用李白诗名花倾国两相欢】

和参寥明发觅邻家花二首

短墙春色过邻家行不逢人只见花【唐人王驾诗曰蛱蝶飞来过墙去应疑春色在邻家下句用崔护事见前注】新緑葱葱红蔌蔌【鲁直诗黄鹂惟见緑葱葱元稹连昌宫词曰风动落花红蔌?】却成粧面映青纱【太白乌夜啼曰机中织锦秦川女碧纱如烟隔窻语】

满城桃李一番新深院繁枝别得春从此诗翁有新语不须红湿少城闉【老杜诗晓看红湿处花重锦官城又云更历少城闉】

和张奉议赠舅氏庞大夫

朝下公门不曳裾【晋书龚延之未曾至公门曳裾见前注】身寛心远等林居【渊明诗心远地自偏】传家声烈三公後【三公谓庞相国籍退之诗不见三公後】贮腹平生万卷余【北史崔?传胸中贮千卷书老杜诗年少方开万卷余】藤架倚春听语鸟【老杜诗露裛思藤架顾况悲歌云临春风听春鸟别时多见时少】石池迎日数游鱼【柳子厚石潭记曰潭中鱼可百许头皆若空游无所依日光下彻影布石上王介甫诗行数鱼鯈宾共乐】人言酷类牢之舅【晋书何无忌传桓玄曰何无忌刘牢之甥酷似其舅】未有新诗锦不如【老杜诗白发丝难理新诗锦不如】

和舅氏公退言怀

追陪强韵愧难过应接前闻觉未多【南史王筠传能用强韵前闻见前注老杜诗衰慙应接多】盛礼每虚摩诘席【唐书王维字摩诘名盛于开元间豪英贵人虚左以迎】旧词犹可雪儿歌【北梦琐言韩定辞诗云丽词堪与雪儿歌马彧问其事对曰雪儿李密爱姬每宾朋文章有奇丽者付雪儿协律歌之】手开新径延徐步眼趁高梧上碧萝风雨入怀泥满眼时须好语涤烦疴【王介甫诗春泥满眼路岖嶔】

钦圣宪肃皇后挽词二首【神宗后向氏建中靖国元年正月崩三月加諡五月葬永裕陵】

二妃端协帝【神宗在颍邸治平三年纳后为妃魏收後魏书曰二妃嫔妫虞道克昌任姒配周周室用光二妃谓尧女娥皇女英也协帝借用舜典字】三后共兴周【三后谓太姜太任太姒以比国朝慈圣曹后宣仁高后及钦圣皆尝临朝有圣德】决策天同力收功语不流【元符三年正月哲宗上僊太后夜半定策翼日召徽考自端邸入立廷臣皆不预焉苏子由作宣仁諡册文曰大策中定与天为谋罗隐诗曰时来天地皆同力语不流谓大臣帖服无敢流言如诬谤宣仁时也】权宜从杀礼【太后不敢当山陵之礼止称山园诗序曰杀礼而多昬此借用老杜诗权宜借寇频】末命尚深忧【书曰皇后凭玉几导扬末命深忧谓以天下为忧】郁郁佳城闭终天配夀丘【佳城见前注文选顔延年宋元后哀策文曰夷体夀原注汉景帝作夀陵云云此借用以指裕陵】复辟先元约【元符三年正月太后权同处分军国事候祔庙礼毕还政至七月一日手书可不候祔庙止俟灵驾发引罢同听断书曰朕复子明辟】长年损积忧【文选陆士衡叹逝赋曰嗟人生之短期孰长年之能执礼记文王世子注云文王以忧勤而损夀此借用传曰积忧薰心】春移柏城仗【乐天陵园妾诗曰柏城尽日风萧瑟】仙去帝乡游【庄子曰乘彼白云至于帝乡】德并涂莘敏【退之王用志铭曰蜀涂莘挚正妃之门谢承三夫人箴曰涂山翼夏有莘翼殷荩谓禹娶涂山氏女汤娶有莘氏女老杜诗学并卢王敏】功临马邓优【後汉明德马后肃宗尊为太后常与帝旦夕言道政事和熹邓后迎立殇帝太后临朝又定策立安帝】千秋修故事车马戒如流【後汉马后纪太后诏曰前过濯龙门上见外家问起居者车如流水马如游龙但絶岁用以默愧其心文选乐府曰车马若川流】

钦慈皇后挽词二首【钦慈皇后陈氏徽宗之母元佑四年六月崩建中靖国元年正月追尊为皇太后三月諡曰钦慈五月陪葬永裕陵祔太庙神宗室奉安神御于景灵西宫坤元殿】

二祧从孝祀【礼记注二祧谓文武庙也文武俱在应迁之例特为功德而留此借用以比神宗】五典载虞嫔【尧典曰厘降二女于妫汭嫔于虞尧典即五典之一】显号追先志【建中靖国元年正月钦圣太后崩遗诏追尊皇太妃陈氏为皇太后】阴功见後人【后盖京兆人赠太保祁王怀德之女怀德沈勇有功于国後汉邓后传曰叔父隲言常闻活千人者子孙有封兄训修石臼河岁活数千人天道可信家必蒙福】承顔亲不待【鲁论色难注曰承顺父母顔色为难韩诗外传曾子曰子欲养而亲不待】罔极痛如新【诗曰欲报之德昊天罔极】未有如椽笔光容可得陈【晋书王珣梦人以大笔如椽与之云此当有大手笔事俄而孝武崩哀册諡议皆珣所草】灵岳占佳气琳宫閟宝衣膺期符宝历锡号焕皇扉【灵岳谓嵩山事具徽宗御制西京崇福宫记大抵谓后被遇神宗有祷于嵩山崇福遂生徽宗乃诏洛师侈宫楹而大之真诰协昌期日登玉霄琳房皇扉谓尧母门】日月尧同数【后以元丰五年十月十日诞生徽宗皇帝汉书武帝鈎弋夫人传任身十四月生昭帝上曰昔尧十四月而生命其门曰尧母门】讴歌启与归【事见孟子】伤心五云去不见六龙飞【孝经援神契曰德至山陵则景云出景云五色云也老杜重经昭陵诗云再窥松柏路还见五云飞六龙见易乾卦谓徽宗登极】

大行皇太后挽词二首【代人作○钦圣太后】

德名三后并【曹后高后并后为三皆有圣德】母道两朝尊【两朝谓哲庙徽庙】勇决高千古危疑定一言【谓定策之谋出于独断章惇异议竟不得行老杜诗勇决冠垂成文选王元长策秀才文曰余烈千古】先期还政事隆礼改山园【并见前注】哀挽西郊道云愁昼亦昬【西郊道谓往西京祔葬周以洛为东郊于宋朝则国西】扶日行黄道【扶日见前注晋志云黄道日之所行也鲁直王文恭挽诗云宾日行黄道】乘云上紫微【庄子曰乘彼白云至于帝乡晋志云紫微大帝之坐天子之常居也】忧劳形末命【末命见前注】恭俭见陈衣【周礼春官司服曰大丧廞衣服注廞陈也礼记丧大记曰凡陈衣者实之箧】布德开刑网【礼记月令曰命相布德和令汉书刑法志云禁网疎阔】和戎戢武威【左传魏绦谓和戎有五利老杜诗丕承戢武威】要知怀惠处行路涕交挥【怀惠见鲁论家语敬姜曰二三子无挥涕】

追尊皇太后挽词二首【代人作○钦慈太后】

彤管书阴敎【静女诗传云古者后夫人必有女史彤管之法笺云彤管笔赤管也礼记曰后修女顺母道也注云母者施阴敎于妇】黄图载德容【黄图天子之图籍如三辅黄图是也周礼九嫔掌敎九御妇德妇言妇容妇功】汉宫先梦日【汉书景帝王后传武帝方在身时后梦日入其怀】代邸近乘龙【谓徽宗自端邸即位汉书薄姬传高祖召欲幸之对曰昨暮梦龙据妾胸上曰是贵徵也吾为汝成之遂生文帝初封代王文帝纪曰奉天子法驾迎代邸易乾卦曰时乘六龙以御天也】乔岳藏遗服【谓嵩山崇福宫见前注】青门启故封【后以元佑九年葬于开封县多庆院之东至是改葬老杜诗哀挽青门去按三辅黄图曰长安城东出南头第一门曰霸城门或曰青门此借用退之大行皇后挽词曰因山托故封】从今祠百世【东坡高太后挽诗云原庙故应祠百世先王何止活千人】清庙配商宗【周颂注曰清庙者祭有清明者之德之宫也商宗谓神宗商颂曰烈文祀中宗玄鸟祀高宗】

典册尊徽号钦慈焕德名【徽号字见礼记後人借用扬子曰君子德名为几】终身闻舜慕【孟子曰大孝终身慕父母五十而慕者予于大舜见之】历月见尧生【见前注世说外国贡奇香一着人则数月不歇】兵卫严天仗车舆转帝城故奁脂泽在哀感倍皇情【後汉光烈阴后纪明帝梦先帝太后如平生欢明旦上探视太后镜奁中物感动悲涕令易脂泽装具左右皆泣莫能仰视】

王察院挽词二首【监察御史王回也】

施报终何在穷通共一空【史记伯夷传曰天之报施善人其何如哉】两言成益友【左传郑子太叔卒晋赵简子哭甚哀曰黄父之会夫子语我九言云云此用其意管辂别传曰诸葛乐与辂别戒以二事言卿性乐酒虽温克然不可保宁当节之卿有水镜之才所见者妙祸如膏火不可不慎此借用其事史记平原君传毛遂曰从之利害两言而决鲁论曰益者三友】百代仰高风【孟子曰百世之下闻者莫不兴起文选陆机汉功臣赞曰悠悠遐风千载是仰夏侯湛东方朔画赞曰想先生之高风】终始无遗恨【老杜诗毫发无遗恨】恩荣托至公【建中靖国元年正月王觌曾肇等奏故监察御史王回学术深醇气守刚毅台官言回交结邹浩遂除名勒停送本乡居住陛下嗣位命为监察御史方始供职得病而亡不得摅发素藴以报陛下眷遇之恩云云诏补一子太庙斋郎老杜诗恩荣同拜手】不应埋直气曾见吐长虹【曹子建七启曰慷慨则气成虹蜺】

良贵官何与【孟子曰人之所贵者非良贵也赵孟之所贵赵孟能贱之】长年死不亡【老子曰死而不亡曰夀】身须御魑魅【左传投之四裔以御魑魅老杜诗从来御魑魅多为才名误】气已摄豺狼【後汉张纲传豺狼当道安问狐狸】不尽胸中藴犹堪地下郎【地下郎见前注】岂惟吾道庆编简亦辉光【编简谓史策】

赠吴氏兄弟三首

一长未可衆人师【柳子厚答韦中立书曰假令有取为衆人师且不敢况敢为吾子师乎】万马元随八马蹄【列子曰周穆王肆意远游命驾八骏之乘升崑仑之丘宾子西王母老杜诗崑仑虞泉八马蹄】不解征西诸子弟却怜野鹜厌家鸡【南史王僧?传庾征西翼书少时与王右军齐名右军後进庾犹不分在荆州与都下人书云小儿辈贱家鸡皆学逸少书野鹜见前注】

才随年尽不重奇每愧诸郎索近诗旋作七言供一笑自痴那得使人痴【才尽见前注欧公诗云诗篇自觉随年老玉台新咏明月篇曰秀色随年衰】

得失媸妍只自知略容千载有心期【老杜诗文章千古事得失寸心知文选陆机文赋序曰妍媸好恶可得而言退之诗开卷读且想千载若相期选诗中道遇心期后山此意谓世无知音特与古人相期于千载之上耳】恨君不见金华伯【金华伯谓鲁直见前注东坡诗恨君不识顔平原】何处如今更有诗【退之诗风霜满面无人识何处如今更有诗】

和吴子副智海斋集

法筵应供赖三车【文殊云法筵龙象衆三车谓羊鹿牛以比三乘事见莲经】堆案抽身辍算沙【嵇康书曰人间多事堆案盈几乐天诗抽身去得无东坡诗笙歌丛里抽身出永嘉证道歌云入海算沙徒自因】度暑好风开乐国【渊明诗微雨从东来好风与之俱乐国谓西方极乐国】脱尘新句散余霞【谢玄晖诗余霞散成绮】僧奁手汗空留迹佛几堆红拂委花【莲经曰香风时来吹去委花更雨新者赵师民诗委地露花啼晓恨】客舍黄粱应未熟且容秋蝶觉南华【黄粱见前注庄子曰昔者庄周梦为蝴蝶栩栩然蝴蝶也按通典唐天宝元年封庄子号南华真人】

舅氏新斋

堂因竹柏有花与岁时阑欲作中年计长留别眼看【管子曰百年之计种之以木别眼谓不以凡花视之也】色侵杯酒重【老杜竹诗色侵书帙晚又诗重碧拈春酒】子熟落声乾【李商隐诗霜野物声乾】只有林园主相期耐岁寒【退之诗山翁自是园林主】

上晁主客【后山自注云时与无咎对酒及门而阍者辞焉】

两疏父子共含香不独家荣国有光【两疏见前注应劭汉官仪曰尚书郎含鸡舌香】賸欲展怀因问疾【老杜诗展怀诗诵鲁问疾见前注】孰知相对只衔觞【此句盖用竹林阮籍阮咸事以比二晁晋书阮咸传云诸阮皆能饮太白诗无由共衔觞】年侵身要兼人健节近花须满意黄【老杜诗年侵腰脚衰汉书韩信传身辱于跨下无兼人之勇】从昔竹林须小阮只今未可弃山王【小阮谓阮咸籍之兄子以比无咎山王谓山涛王戎后山以自比沈约宋书曰顔延之作五君咏以述竹林七贤山涛王戎以贵显被黜东坡诗他年五君咏山王一时数】

和鲜于大受崇先观别曾元忠

此别未为远两都东西州情亲有乖隔江湖成阻修【两都谓东汴西洛班固有两都赋退之序曰人之于南海者若东西州焉诗云道阻且修后山意谓相去虽近而别意则远世说袁彦伯为谢安南司马既自凄惘叹曰江山辽落居然有万里之势】脱尘度翠密徐行当寻幽各有惜别怀共此一日留【退之诗此日足可惜此酒不可尝舍酒去相语共分一日光】意合岂待约酒尽不更求阙词固未可忍手亦何犹【后山自注云是日题壁】坐有黄冠师未解逍遥游【退之送张道士诗云臣非黄冠师南史刘歊年十二读庄子逍遥篇曰此可解耳客问之随问而答皆有条理】兴来我与共醉罢君当休【南史陶潜传若先醉便语客我醉欲眠卿可去】僧房火可亲此乐行且谋【老杜诗随意宿僧房退之诗灯火稍可亲】万事自纠纷高怀元一丘【老杜诗万事纠纷犹絶粒】

答王立之

每逢无可语暂阻即相求【前辈诗相见又无事不来还忆君晋书阮修意有所思率尔褰裳不避晨夕至或无言但欣然相对】解卷初增气开怀得写忧【诗云以写我忧】昬烟宜带雨风树更添秋絶唱犹多和先衰却後酬【文选宋玉对楚王问曰客有歌于郢中者其曲弥高其和弥寡】

又和过田承君

寺古专宜僻居深自作幽【退之诗僻寺境还幽】兴来宁惮远句苦不缘愁【太白诗白发三千丈缘愁似个长】逸气无前足【此以马为喻老杜马诗云所向无空阔无前见前注】虚怀不系舟【老杜诗虚怀任屈伸庄子曰泛若不系之舟虚而遨游者也】逢人难晤语冒雨亦相求

赠石先生

多方作计老如期【鲁直诗万端作计身愁苦刘禹锡诗与老无期约到来如等闲】百疾交攻遽得衰【嵇叔夜养生论曰积损成衰从衰得白】晚有胜缘逢异士【胜缘见前注後汉种暠传山泽不必有异士异士不必在山泽】生须快意阙前知【谓丈夫生当快意恨知之晩也晋书周勰曰人生几时但当快意耳】迫人鬓颔纷纷白【乐天诗满颔白髭须】临事回迂种种迟【汉书翟方进号迟顿不及事】分我刀圭容不死【退之诗金丹别後知传得乞取刀圭救病身】他年鹤驭得追随【江文通别赋曰驾鹤上汉骖鸾腾天】

送晁无咎守蒲中

一麾出守自多奇【顔延之五君咏阮咸诗云屡荐不入官一麾乃出守】四十专城古亦稀【古乐府曰四十专城居老杜诗人生七十古来稀】解榻坐谈无我辈【用徐穉事见前注老杜诗高人屡解陈蕃榻魏志郭嘉说太祖曰刘表坐谈客耳晋书刘惔传桓温问惔会稽王谈更进耶惔曰极进然第三流耳温曰第一复谁惔曰故在我辈】铺筵踏舞欠崔徽【元稹崔徽歌序曰蒲女崔徽善舞有容艳裴敬中尝使蒲徽一见为动敬中使罢言旋徽不得从狂累月乐天诗妓筵勉力为君铺又曰只是堂前欠一人退之诗艳姬踏筵舞】的桃作剧聊同俗【的桃当是河中故事乐天诗吴儿多白晳好为荡舟剧】遇事当前莫後几【定命録魏元忠有善相者谓之曰公当位极人臣然命多蹇剥时有忧惧不足为虞但可当事便行闻言则应元忠累遭谴责忆相者之言言事未尝屈其志文选嵇康书曰遇事便发魏志荀彧传曰袁绍失在後机无咎起于谪籍自吏部郎中出守故以魏元忠事劝之】圣世急才常患少【后山自云神宗御笔曰治世常患难得人才】栈羊筛酒待公归【栈羊本俗间语东京记曰普宁坊有栈羊务毛诗酾酒有藇注以筐曰酾以薮曰湑】

题明发高轩过图【高轩过李贺所作见前注宗室士暕字明发】

滕王蛱蝶江都马【王建宫词曰内中数日无呼唤传得滕王蛱蝶图按画断云嗣滕王湛然画蛱蝶雀儿曲尽精理欧公归田録以为滕王元婴误矣老杜诗国朝以来画鞍马神妙独数江都王按名画记江都王绪霍王元轨之子善书画鞍马擅名】一纸千金不当价【老杜诗未觉千金满高价尹文子曰魏王得玉召玉工问其价玉工曰此无价以当之】异才天纵非力能画工不是甘为下【南史王僧?论书曰孔琳之书天然纵放唐书王维善画绘上以为天机所到学者不及也老杜诗画师不是无心学】今代风流数大年含毫落笔开山川【米芾画史曰宗室令穰字大年作小轴甚清丽文选陆士衡文赋曰或含毫而邈然】忽忘朽老压尘底却怪凫鸿堕目前【朽老谓木石见前注老杜画障歌堂上不合生枫树怪底江山起烟雾此用其意】尔来八二复秀出【八二当是明发行第李涉诗云唐氏一门今五龙声华殷殷皆如钟就中十一最年少别有後气横心胸后山云八二亦十一之比也】万里河山才咫尺【见前注】眼前安得有突兀复似天地初开辟【老杜画鹘行初惊无拘挛何得立突兀尚书考灵耀曰天地开辟耀满舒光】明牕写出高轩过便逐愈湜闻吟哦晚知书画真有益却悔岁月来无多【世说戴安道好画范宣以为无用戴为范画南都赋图范看毕咨嗟甚以为有益始重画退之诗来日苦无多】官禁修严断过访时于僻寺逢税鞅【周礼士师之职二曰官禁李商隐诗严城清夜断经过僻寺见前注老杜诗野税林下鞅】秀润如行琮璧间【世说曰裴叔则如玉山上行光映照人周礼大宗伯以苍璧礼天以黄琮礼地】清明似引星辰上【礼记曰清明在躬曾南丰作老苏哀辞曰其辉光明白若引星辰而上也按法言曰明星皓皓者已也引而高之者天也】忧悲愉怢百不平【退之送高闲序曰往时张旭善草书不治他技喜怒窘穷忧悲愉怢怨恨思慕酣醉无聊不平有动于心必于草书发之】河擘太华东南倾【此句言摅写之俊快也郭缘生述征记曰华山与首阳本同一山河神巨灵擘开太华以通河流】平生秀句寰区满掇拾余弃成丹青【王立之诗话载张嘉甫晁无咎高轩过图题跋颇言明发兼诗画之工老杜作王维诗云最传秀句寰区满】平湖远岭开精神斗觉文字生清新【退之诗斗觉霜毛一半加机云别传曰云善属文清新不及机】未许二豪今角立【二豪谓滕王江都刘伶酒德颂曰二豪在侧焉如蜾臝之与螟蛉後汉徐穉传曰角立杰出】要知旁有卫夫人【卫夫人盖尚书郎李充母以夫姓自称李卫王羲之尝从学书或云明发之妻亦能画故以卫夫人比之二豪谓大年明发】

送欧阳叔弼知蔡州

颍阴为别悔怱怱十载相望信不通【老杜诗所思碍行潦九里信不通】晚遇圣朝收放逸旋遭官禁限西东【法华经曰汝是放逸之人此借用其字官禁见前注老杜诗岸高瀼滑限西东】又为太守专淮右賸喜郎君类若翁【若翁犹言乃翁谓六一居士亦尝知蔡州蔡州在淮西】梅柳作新诗兴动【老杜诗天边梅柳树相见几回新又云东阁官梅动诗兴】可令千里不同风【语林曰陈元方云周公孔子异代而出周旋动静万里同风传灯録玄沙传雪峯曰君子千里同风】

送晁尧民守徐

中年为别不堪忧束发登门到白头南省望郎仍国士【汉建尚书百官府名曰南宫盖取天上南宫太微之象退之孔戣墓志曰臣与孔戣同在南省李商隐诗望郎临古郡孙樵高郎中志铭曰鸳行望郎锦川星使史记豫让传曰智伯以国士待我】东方千骑更吾州【古乐府日出东南隅行曰东方千余骑夫壻居上头东坡守徐和范祖禹诗云吾州下邑生刘季谁数区区张与李后山徐人故云吾州】彭翁老寿终遗骨【徐州彭城县故大彭国彭祖所封也彭门记曰殷之贤臣彭祖颛顼之玄孙至殷末夀及七百岁今墓犹存】燕子飞来只故楼【燕子楼见前注】知已难逢身易老颂公置醴我归休【置醴见前注庄子许由曰归休乎君予无所用天下为】

送王定国通判河南

孤身十载客都城【退之诗孤身无所齎此句后山自述言十年前未得官时】白社双林讳姓名【白社双林见前注讳姓名用汉书韩伯休意】授馆不为他日计【国语曰司里授馆此借用退之郑羣墓志曰俸禄入门与其所过逢饮酒舞歌连日夜不厌或分挈以去一无所爱惜不为後日毫发计留也】解衣真出故人情【用须贾绨袍事见前注韩信曰汉王解衣衣我】翘材必定延枚叟【言为相君所知西京杂记公孙弘开东阁分三馆一曰钦贤次曰翘材次曰接士文选谢惠连雪赋曰召邹生延枚叟】宣室终须记贾生【言为人主所知事见前注】万里归来发如漆【定国编置全州元符三年得归老杜诗汝伯何由发如漆】了知句画更新清【年顔不衰诗句字画当亦称是老杜诗更得新清否还知对属忙】

后山诗注卷十二








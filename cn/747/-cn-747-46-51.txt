○给复同华两州诏

求瘼卹隐，谅在忧勤，罢赋省徭，与之休息，况因师旅，供亿颇繁。故孝武悔征伐之事，魏文隆田租之复。同华两州百姓等：顷以贼臣背叛，制在凶威，淫刑以逞，厚敛无度。闾阎之内，杼轴其空。朕旰食增怀，纳隍自咎。将问干纪之罪，遂兴无战之师。哀我斯人，困於日费，有牛酒壶浆之犒，有资粮扉屦之供，凋残之馀，何以堪此？言念彫弊，岂忘优矜。宜给复二年，一切蠲免放。仍委刺史县令劳俫安集，庶可小康。宣示百姓，使知朕意。


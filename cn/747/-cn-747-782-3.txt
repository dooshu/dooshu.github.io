○为冯从事妻李氏祭从父文

有美吾门，实系公族。疑虑霄结荫，皇极流辉。自严君以交辟延荣，仲父以立朝衍庆。叔父虽礼疏五服，而义协一家。马援於儿侄之间，一情无异；王华在兄弟之列，数从犹亲。吉人寡辞，君子无争。属者以献赋不遇，投笔从戎。镜水稽山，聊屈观书之望；甬东浙右，始开传剑之名。经途几千，去国数载，爰因职贡，来奉阙庭。传车方驰，朝露溘至。祸生朽索，衅起扬鞭。始惊香而不禁，俄折臂而无望。呜呼！存亡恒理，修夭常期。所悲者方次中涂，所痛者非因美。税鞅告痛，肩舆数晨。既针艾之莫徵，果含衤遂而斯及！况乎合室，远在海涯。一女方羁，二子未。人生甚痛，天道奚言！今以家国载遥，干戈未息。尚稽归，乃议从权。定鼎城东，永通门外，南瞻嵩岭，北望邙山。式崇寓殡之封，且作藏神之室。必也庆延异日，时属通年，先温序之思归，俟臧孙之有後。二十一侄女早蒙慈抚，久叹违离，今又从夫山东，食贫洛水，将疗无及，惊悲有加。敢因祭酹之馨，聊冀精灵之降。呜呼叔父，永鉴卑诚。


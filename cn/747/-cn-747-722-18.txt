○溜穿石赋（以“能以甚柔，而攻至坚”为韵）

溜可穿石，柔能陷坚。因依而上下相遇，悠久而贞刚失全。始则泠泠，触氵宏澄而或跃；既而决决，洞达而旁穿。一道中透，孤光下悬。何载驰之不息，终渐靡之使然。观夫习坎能通，柔虚氵存至。虹挂空而饮井，星曳练而投地。徵老聃之说，柔弱胜於刚强；验夫子之文，积善由乎驯致。当其涓涓无已，皓皓未通。若崭岩之见拒，能激射以相攻。既漱荡以探奥，遂深沉而凿空。下漱花浮，似出桃源之外；乘流鱼跃，如辞丙穴之中。言念其美，因详所以。石虽坚而有崖，溜虽柔而不止。进寸退尺，常一以贯之；日往月来，则就其深矣。克谐润下之道，实契灵长之理。想夫经始之时，人莫知之。笑我者谓量力而徒尔，见机者料成功之远而。既知难而不退，长引彼而注兹。是能卒获其求，何伤守柔。细滴沥以成响，大逶迤而若抽。在彼一拳，同玉卮之无当；经乎五色，状银汉之分流。其空可玩，其义可禀。庶求福之不回，思进身而去甚。彼以水投石，吁嗟莫承。摧锋饮羽，谁谓难能。曷若挫锐而功著，积微而道宏。妙哉斯赋之旨，惟执柔而有恒。


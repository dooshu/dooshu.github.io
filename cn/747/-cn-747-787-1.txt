○寄余知古秀才散卓笔十管软健笔十管书

窃以《孝经》援神契，夫子之拜北极；《尚书》中候，周公授之以出元图。其后仲将稍精，右军益妙，张芝遗法，庾氏新规。其毫则景都愈於中山，麝柔劣於羊劲。或得悬蒸之要，或传痛颉之方。起自蒙恬，盖臻其妙。不惟元首黄之制，含丹缠素之华，软健备於一床，雕锼工於二管而已。跗则大白麦穗，临贺石班。格为仙掌之形，架作莲花之状。限书一万字，应贵鹿毛；书纸四十枚，讵兼人发。前寄笔出自新铨，散卓尢精。能用青毫之长，似学铁头之短。况虎仆久绝，桐烛难成。鹰固无惭，兔或增惧。足使王朗遽阁，君苗欲焚。户牖门墙，足备其阙也。


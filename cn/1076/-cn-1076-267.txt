卷二百六十七

钦定四库全书

历代名臣奏议卷二百六十七

明　杨士奇等　撰

理财

宋神宗熙宁三年知邓州吕诲上奏曰臣闻忠臣虽在畎亩不忘於君而况备员近缀名为谏官虽居谴谪之地犹分寄委之任与夫畎亩踈远之人岂不异哉萧望之身虽补外心在王室亦微臣区区之志也臣自夏得疾久而未愈因有陈奏请就闲官不俟引年亦愿还政盖不量力而忧国徒一心而爱君进不得用其言退不得辞其禄愤懑忧积诚有所发愿因邮入奏少纾愚忠之万一上动宸听死生惟命臣每闻中外论议道路流传朝政日务更张圣躬鲜闻安静人情不悦致此者其必有以臣闻政者君之所以藏身本於天也天有常道殽以降命日月星辰辉光於外隂阳寒暑生杀以时不见天之运动声气而岁功自成圣人所以藏於形迹法天之常也虞舜高拱岩廊无为而民自化得此之道也周文翼翼小心日中不食隆杀之异者劳佚之殊也至於衡石量书劳心或过岂帝王之事哉恭惟陛下性禀生知才高天纵识足以造几微明足以洞幽隐帝王之事业古今之成败宜得其要而劳心焦思常恐不及似未臻於要道岂圣功独运而赞襄之力有所未至耶臣闻开基之主践履艰危下顺人心上当天意建一事立一法传之子孙期於无穷思虑之宜必得其详守文之君享其安佚继志绍述之事光昭丕承之业日谨一日此其务也所以成王嗣位述文武之道休功盛烈不敢专有其名故周颂曰念我皇祖陟降庭止言思念先王之德奉而行之上天歆享鬼神佑之陛下求治诚切运心太过论议者不闻显扬先帝之盛事争言制度不可用务变更之所更或不可行则士民无所信相与是非羣情扰扰莫之安也陛下释乐成之业而虚为此纷纷诚可惜也臣闻治天下者审所上而已上之所好下必甚焉今大臣不能遵守法度以尊崇王室小臣得以智计谋身迎合时务比来新进之人朝奏暮召小言一发遂要大利歙歙奔竞唯恐其後皆自谓不同世俗乃曰贤人举事必立异是非相反谈兵者以起事攘夺为御戎之策言利者以牟敛朘削为惠民之术罔上之论率皆此类一有攻其利害随即黜逐是特峻法以固新令将使士人不敢公议亏损盛德莫大於此甚者东南均输昔张林尝献此术於汉朝比下尚书通议皆云非便武帝不听穷兵黩武筭及舟车筦榷之禁从而生焉时值亢旱下民皆曰烹桑弘羊天必雨其怨可知尔孝昭即位霍光秉政一切寛弛羣心翕然史策书之千古为是自青苗息钱散行诸路贷之甚重取之甚薄但施与未当公私两损徒起怨咨万口一同今又以五等民籍与坊郭户等第僧道官户例均役钱废衙前夺酒坊以雇庸钱为名其实笼利以入公府诏令既下人心震揺以其会敛殆无生意诸路监司与提举官分行州郡虽曰商量盖示必行官吏畏威惕息而不暇谁复公言以究其利害交相疑议逓成纷扰平时十户之内一二应役则七八遂其休息今徭役不徒减省阙空者助其资费劳则均而未见其逸也我朝着令一百余年富强者供其力役则贫窭者遂其安息损有余补不足者正得术矣生民悦戴仁惠沦於骨髓一旦更变莫知所措繇是言之旧法无弊新法未安主议者不究利害自未知信欲下民悦从不亦难乎岂特妄作以生事其实贾怨於天下也孟子所谓国君欲利吾国大夫欲利吾家士庶人欲利吾身是上下交征利而国危矣必图治在仁义而已董仲舒曰皇皇求仁义而唯恐不足者君子也皇皇求财利而唯恐不足者小人也未有仁而忘其亲者未有义而不爱其君者小人见利忘义焉有爱君之心哉浅识者虑非及远锐於改作以要己利古语曰利不十不变常利不百不易业庶人犹戒其轻举况天下之重乎在易之革卦曰已日乃孚利贞悔亡言已日不孚革不当也悔吝生乎动革而当则其悔乃亡又恒卦曰浚恒凶言圣人久於其道而天下化成处其初而浚恒求深物无余藴害正而无攸利也且如緫金谷者莫重於三司制国用者必仰於冢宰今一二大臣制置三司条例小官十数员参议立法三司主判唯知奉行宰相不言得失脂韦於其间书黄札而恬不为意制令每下人必惊骇士议於朝民怨於市商贾谤於路流于四夷得无轻汉之意焉比闻除司马光枢密副使邹何御史里行皆言条例害公之事固辞乃罢成命言职相继亦左迁或居家去职阖门待罪臣寮言之甚衆陛下持之益坚古人有云臣专於君谓之不忠子专於父谓之不孝又如隂阳之和不长一类甘露时雨不私一物万人之主不阿一人今有专君之臣如是中外忧愁望陛下开悟与正人讲图康济之术不害饥啼而待哺执热而俟濯也臣切思之专君必有济君之谋用己必有利己之术前世何尝无之安危在所用尔臣请以战国时前人事迹明之以为祻乱之监申不害曰有天下而不恣睢命之以天下为桎梏者无它焉不能督责而顾以其身劳於天下之民若尧禹勤俭桎梏其身可谓大缪韩非曰俭节仁义之人立於朝则荒肆之乐辍矣陈说论理之臣开於侧则流漫之至诎矣烈士死节之行显於世则淫康之虞废矣故明王能外此三者而独操主术以制听从之臣而?明其法故身尊而势重也商鞅说秦变法孝公恐天下议已鞅曰民不可与乐成论至德者不和於俗成大功者不谋於衆圣人苟可以强国不法其故苟可以利民不循其礼孝公惑之遂变秦法李斯曰明申韩之术修商君之法法修术明而天下乱者未之闻也此谓督责必督责必则所求得所求得则国家富国家富则君乐丰故督责之术设则所欲无不得羣臣百姓救过不给何变之敢图也四人者尚权诈薄仁义峻刑罚重督责厚敛以毒民肆威以强国逢君之恶唯利是视当时亦自谓有功於国家爱君纳忠随而是者非谄谀则畏惧使庸主信惑甘心所制卒至於丧邦奸谋若是谓之无才可乎然本以周孔之道立身攘取卿辅及其得君反用严酷申韩之法驭世生灵忿怨不免夷戮家国并灭其愚可知矣且如汉平之世王莽专事外示谦恭招延贤士中藏深险窥玩神器以王寻王邑为腹心甄丰甄邯主击断平晏典枢机刘歆典文章孙建为爪牙并以才能置在显要莽色厉而言方每欲有为讽其党而言之终至倾覆繇惑於偏听不寤机诈事权之重朋党分挈尾大不掉势不得不然也有以知大奸乘时盗名器而不至於窃国者可胜数哉履霜之坚诚有渐也且天下大器也置之安处即安置之危处即危陛下今当审措置之得失奸邪盗弄威福不可不察如宰相者上佐天子燮理隂阳内正百执外威四夷岂一日可虚其位哉一陈升之去元台遂亦不补是奸人有所觊觎自青苗钱规利以来言者相继得罪主议者岂不知罪轻而谪重乃固其法尔弃灰於道?以深文乃商君立法之意今复见矣向者御史一出淮浙路二狱追扰延累者不啻千人又提举小使数十人分布於外名曰提举常平仓廪其实亷察之职也将恐狱讼由此而长必使羣臣百姓救过不给则善人解体忠臣结舌人主孤立於上而天下危矣借若山泽之利锥刀之末笼之得术取之无遗宝货委积府库充实陛下不过营宫室广嫔御事燕游丰赐子锐甲兵轻戎兵适心快志而已诚为乐也顾尧禹勤俭桎梏其身宜矣与其藏於天下孰为广乎然天下之民尽利以遗之未必束手而赴沟壑一有怨起啸聚山谷悔将安及且民犹水也能载舟覆舟之患宁可忽耶臣不识陛下信用险诈之言力沮忠谏之议虽小过而惮改将遂非而不复必以为帝王之举无过於此而不当悛易则仲虺戒成汤不曰用人惟已改过不吝秦穆悔过自誓孔子亦为称美易曰乾德不可为首盖不可更有尊刚故也臣向忝风宪尝奉顾问谓之才者将欲大用臣但举其艺能之优未见其经济之略也及朋党之势太盛条例之权太重以至得罪补外经年以来但闻朝廷议论纷纭颇合前奏陛下应亦记之书云知人之难尧舜其犹病诸翼奉曰治道之要在知人之邪正人诚向正虽愚为用若乃怀邪智益为害夫人情莫不爱己莫知爱己者不知自爱也今与之图治者皆未试之人为谋身希旨者过半贾天下之怨尽归圣躬岂爱己之谓欤臣切以忠臣不避诛戮故敢直谏岂独恶生而欲死异於人哉盖遂其死则足以成己之名得其生则成君纳善之美是生死两得断於前矣所以区区敢言不忘於君者诚也尚冀千虑之得或有回天之幸臣伏望陛下详览统业之事洞究几深之理法天所以成岁之功为政所以藏身之固高拱岩廊广虞舜无为之化念我皇祖推周成在疚之心号令戒於未孚言动谨乎过举赏不及於无功罚不加於无罪图任老成之人摈斥浮诡之论罢制置条例之司废诸路提举之职明诏天下厌慰羣情置器审安危之处结民以忠信之实薰陶庶彚自然洽和凝神清浄岂不休哉经云富贵不离其身然後能保其社稷盖守谨之至也惟聦明察焉臣迂阔之言固不足取敢冀周爰谘诹识其当否身膏斧钺乃其分矣冒犯宸扆臣无任陨越

四年判亳州富弼上奏曰臣伏为本州散青苗钱斛事朝廷置狱推勘州县官吏不敢惜罪臣已三上章乞独坐臣重责特赐矜贷其余官吏兼第三奏乞於青苗事上但有诸般违犯不以轻重臣亦合一回招认近日又闻勘院推究职官中有人将简帖与外县官员令不散青苗钱斛见行移文牒往来次臣切观朝廷力行支散青苗钱斛必谓有利於天下然以臣所闻四方羣议此事害多利少故臣愚意不愿支散又缘忝为长吏不欲明行废格新法将来合散夏料之时即指挥州司依例举行切恐诸县便行支散遂勘会得管干钱斛官徐公衮权观察支使石夷庚各曾往诸县提点徧识知县县令臣因令密与书题不得支散兼令丁宁说向若乱有广行支俵将来人户逃移带却官本钱斛县司上下公人必着摊陪兼徐公衮石夷庚并曾执覆若如此恐致不便臣即时叱去二人既不敢违臣指挥亦曾因书传臣之意谕与诸县遂亦不敢俵散昨来不散青苗钱斛其罪决不在它人而臣专主其事情状甚明所以臣前来已三上章奏乞独坐重责正为此也以臣今来招伏罪犯并向之三奏中事理并乞降下推院令照会取勘切念臣之意却欲粗存事体若明行指挥州县不得支散即是显格朝廷新法若便依法尽令支散即恐向去催督不前必致逃移却贫下人户又使县司上下公人枉遭陪填家业两皆不便所以臣及期举行条法者是免废格之名复密谕县官不令俵散者是不欲使贫民逃窜及不致县司公人陪填家业似两得其便也今朝廷既令尽理根究臣亦须至尽理申陈盖事不获已也臣今且说青苗一事天下之人不以贤不肖皆知为害愈久愈深只是朝廷不知此亦无可奈何况自初行法内外大小臣寮及被逐者台谏官论列不一曲尽弊病又闻後来弊生转多臣以老病昏塞不能一一条上但乞圣慈检聚前後臣寮理会青苗文字集百官议定便见利害臣如此略且辨明者只为因朝廷根勘故难隐默即不是强自文饰苟求免过所有今来本州不散青苗钱斛并是臣独见情愿当伏严谴虽死无悔其徐公衮以下州县官吏只有不合随顺臣指挥愆过即望圣慈察其情理别无深切特与矜恕

枢密使文彦博奏曰臣忝位三公职当论道事有所闻深亏圣政默而不言则上负陛下眷倚之重近日以来中外喧传以诸路散青苗钱深为不便臣比不知本末今访知其由深可惊骇不近人情有玷圣化无甚於此臣谓此事岂可不达圣聦皆云朝廷主张及诸路所差之官承禀风旨威福州郡故无有敢言於朝廷者臣曾见河北转运司牓开拆提举常平官约束条目云所散青苗钱每十户以上结成一保须第三等以上有物力户充甲头此乃是恐向去收纳不足勒令上户填纳又欲散与坊郭人户其钱不得过抵当家业所直价钱之半且谓之青苗钱却支与坊郭户皆是广图利息不顾道理兹岂常平散敛之旧法朝廷救济之本意此法於乡村之民行之惟旧夏秋成熟折还斛??帛即谓之举放若抵令纳本利见钱即谓之课钱将新抵旧迁延岁时诸般折还未尝了足以其利债负官司不许受理今乃官自为之从古以来未尝有此岂当圣朝而行此法殊乖理道况闻乡村之民有穷廹之甚者即皆愿请钱一时聊济窘急向去必难填偿此不以民从来常态州县既以逋欠必从散行催督追呼笞责何所不至难矣诸路州县之民犹有积欠税租贷粮并预支紬绢钱数甚多必从折并催纳何由取济所散官钱又成积欠提举之官徼冀旌赏务成功利剥下媚上何恤於人州县承风不敢申理臣恐缘此烦慢必致兴起事端所有提举官乞下本路勘验事件状特行朝典以戒非理聚敛之臣书曰商鉴不远在夏后之世臣不敢以远事证之且以唐开元末用宇文融杨慎矜王鉷等二十余人建中初用赵赞陈京之策百方裒敛剥下害民归怨于上当时执政议臣以奸佞结党专以财利媚上方被宠信不敢指言其非惟张说陆贽苦言之不蒙听纳仍遭踈斥驯致禄山泾师之乱鲜不由斯礼云与其有聚敛之臣寜有盗臣信不诬矣方今朝廷清明表里无事以天下之广财赋所入比之祥符以前其增有及倍者亦可谓无遗利矣若以用度稍乏自当减节冗费省罢不急之务不作无益之事济之以俭示民不奢百姓自足君孰与不足易曰节以制度不伤财不害民此之谓也夫与治同道罔不兴与乱同事罔不亡陛下视开元之末与建中之初所用宇文融杨慎矜赵赞陈京之法治之道邪乱之事邪兹固不言可知诚可为圣朝之商鉴近时以来中外臣僚上言兴利者甚衆大抵希时幸进妄作者多徒自纷纭必寡成事伏愿一切罢之惟内外计臣尤须慎选州县长吏得忠厚亷良之人台阁近臣无憸邪朋党之士则不治自治太平可期陛下可以垂衣端拱而化成矣臣愚不识忌讳发於至诚冒昧以闻伏增惶惧陨越之至

彦博又论市易奏曰臣近因赴相国寺行香见市易於御街东廊置叉子数十间前後积累果实逐日差官就彼监卖分取牙利且果瓜之微锥刀是竞竭泽专利所得无几徒损大国之体秖敛小民之怨遗秉滞穗寡妇何资况密迩都亭敌使所馆岂无觇国之徒将为四方所轻伏乞严敕有司趣令停罢使毫末余利均及下民惠泽分沾必召和气

彦博又奏曰臣近言市易司於御街东廊设叉子差官监卖果实分取牙利损大国之体敛小民之怨乞行寝罢至今涉旬未闻施行亦不蒙询诘未审圣意以为何如退省僭狂伏增惶惧臣切虑陛下以其事小故不足恤而臣愚以谓所损甚大决不可为区区尽言盖由於此且京邑翼翼四方取则魏阙之下治象所关今乃官作贾区公取牙利古所谓理财正辞者岂若是之琐屑乎周官泉府敛市之不售货之滞於民用以待不时而买者各从其故价亦不如是之规利也凡衣冠之家网利於市搢绅清议衆所不容岂有堂堂大国皇皇求利而不为物论所非者乎斯乃龙断之事孟轲耻之臣亦耻之复不忍聚敛小臣希进妄作侵渔贫下玷累朝廷不胜愤闷辄敢屡言伏望圣慈俯垂详择若以臣言非当甘从诛责

知青州郑獬上奏曰臣切见青苗之法朝廷非不丁寜不欲强民而使其自便也故臣奉行亦不敢强以率民牓於诸邑召其所愿请至於累月而无一人至者此其所以不愿也明矣常润苏秀类皆如此近自提举官入境所过诸郡方以次支散且将及杭州杭民闻之皆相告以为忧张牓累月而无一人愿请一日提举官入境则郡县更相希合举民以与之此非强民而何是岂朝廷立法之意两浙方今荒歉处处食糟温台大疫十死七八将来丰凶未可知兼为增和买绢及置塲市绢商贾阻絶物价不登若更散青苗钱则取於民者毋乃太甚乎民得数百钱随亦费尽不计後日之输纳苟纳之不足则陛下若贯之耶必期於尽取也必期尽取则非酷吏苛法不能行於是鞭挞累锢以督之则将见彻屋庐卖妻子计甚穷则弃乡里而逃矣当此之时陛下安忍以饥羸之赤子加鞭箠以求债耶若缓而不理则是朝廷无故捐数百万缗於粪壤间亏损国用亦非细故未覩青苗之为利而其害己如此宜其天下之致论多也臣初不论奏者以臣在杭必能为陛下守立法之意不敢强民以徇时今既易守青州方将去此而提举官到且与诸邑合议而行臣实不忍杭州之民将有无辜而陷刑网者所以不能自已也伏乞陛下指挥两浙路如已支散处则依条施行未支散处特赐寝罢庶使一路疲民远沾圣泽臣无任倾竭待罪之至

熙宁二年大名府留守推官苏辙上奏曰臣闻善为国者必有先後之次自其所当先者为之则其後必举自其所当後者为之则先後并废书曰欲登高必自下欲陟遐必自迩世未有不自下而能高不自近而能远者然世之人尝鄙其下而厌其近务先从事於高远不知其不可得也诗曰无田甫田维莠骄骄无思远人劳心忉忉以为田甫田而力不给则田莠而不治不若不田也思远人而德不足则心劳而不获不若不思也欲田甫田则必自其小者始小者之有余而甫田可启矣欲求远人则必自其近者始近者既服而远人自至矣苟由其道其势可以自得苟不由其道虽强求而不获也臣愚不肖盖尝试妄论今世先後之宜而切观陛下设施之万一以为所当先者失在於不为而所当後者失在於太早然臣非敢以为信然也特其所见有近於是者是以因其近似而为陛下深言之伏惟陛下即位以来躬亲庶政聦明睿智博达宏辩文足以经治武足以制断重之以勤劳加之以恭俭凡古之帝王旷世而不能有一焉者陛下一旦兼而有之矣夫以天纵之姿济之以求治之心施之於事宜无为而不成无欲而不遂今也为国历年於兹而治不加进天下之弊日益於前世天下之人未知所以适治之路灾变横生川原震裂江河涌沸人民流离灾火继作历月移时而其变不止此臣所以日夜思念而不晓疑其先後之次有所未得者也今世之患莫急於无财而已财者为国之命而万事之本国之所以存亡事之所以成败常必由之昔赵充国论边备之计以为湟中谷斛八钱籴三百万斛羌人不敢动矣诸葛亮用兵如神而以粮道不继屡出无功由是观之苟无其财虽有圣资不能自致於跬步苟有其财虽庸人可以一日而千里陛下顷以西夏不臣赫然发愤建用兵之策招来横山之民将夺其险阻破坏其国而後已方是之时夏人残虐失衆横山之民厌苦思汉而又乘其洊饥苟加之以兵此非计之失者也然而缘边无数月之粮关中无终岁之储而所兴之役有莫大之费陛下方且泰然不以为忧以为万举而有万全之功既而边臣失律先事轻发亦既入践其国系虏其民矣然而陛下得其地而不敢收获其人而不敢臣虽有成功而不敢继也其终卒至於废黜谋臣而讲和好夫陛下谋之於朞年之前而罢之於既发之後岂以为是失当而悔之哉诚无财以继其後尔且夫财之不足是为国之先务也至於绥靖遐荒臣服絶域是极治之余功而太平之粉饰也然今且先之此臣所以知其先後之次有所未得者也今者陛下惩前事之失出秘府之财徙内郡之租赋督漕运之吏备沿边三岁之蓄臣以此疑陛下之有意乎财矣然犹以为未也何者秘府之财不可多取而内郡之民不可重困可以纾目前之患而未可以为长久之计此臣所以求効其区区而不能自已也盖善为国者不然知财之最急而万事赖焉故常使财胜其事而事不胜财然後财不可尽而事无不济财者车马也事者其所载物也载物者常使马轻其车车轻其物马有余力车有余量然後可以涉涂泥而车不偾登坂险而马不踬今也四方之财莫不尽取民力屈矣而上用不足平居惴惴仅能以自足而事变之生复不可料譬如弊车羸马而引邱山之载幸而无虞犹恐不能胜不幸而有隂雨之变陵谷之险其患必有不可知者故臣深思极虑以为方今之计莫如丰财然臣所谓丰财者非求财而益之也去事之所以害财者而已矣夫使事之害财者尽去虽不求丰财然而求财之不丰亦不可得也故臣谨为陛下言事之害财者三一曰冗吏二曰冗兵三曰冗费冗吏之说曰请原古之所以置吏之意有是民也而後有是官有是官也而後有是吏量民而置官量官而求吏其本凡以为民而已是以古者即其官以取人郡县之职缺而取之於民府寺之属缺而取之於郡县出以为守令入以为卿相出入相受中外相贯一人去之一人补之其势不容有冗食之吏近世以来取人不由其官士之来者无穷而官有限极於是兼守判知之法生而官法始坏浸淫分散不复其旧是以吏多於下上下相窒譬如决水於不流之泽前者未尽来者已至填堙充满一陷於其中而不能出故布衣之士多方以求官已仕之吏多方以求进下慕其上後慕其前不愧诈伪不耻争夺礼义消亡风俗败坏势之穷极遂至於此夫人情纾则乐易乐易则有所不为窘则懑乱懑乱则无所不至今使衆人相与皆出於隘足履相蹑肩肘相逮旁徨而不得进又将禁其奔走而争先者苟将禁之则莫如止来者而辟其隘今也?市人而约之不胜其多也设险於中涂而艰难之是以法愈设而争愈甚惟陛下以时救之下哀痛之书明告天下以吏多之故与之更立三法其一使进士诸科增年而後举其额不增累举多者无推恩其说曰凡今之所以至於不可胜数者以其取之之多也古之人其择吏也甚精人知吏之不可妄求故不敢轻为士为士者皆其修洁之人也今世之取人诵文书习程度未有不可为吏者也其求之不难而得之甚乐是以羣起而趋之凡今农工商贾之家未有不舍其旧而为士者也为士者日多然而天下益以不治举世所谓居家不事生产仰不养父母俯不恤妻子浮游四方侵扰州县造作诽谤者农工商贾不与也祖宗之世士之多少其比於今不能一二也然其削平僭乱创制立法功业卓然见於後世今世之士不敢望其万一也士之多不及於今世而功则过之无足怪者取之至少则人不敢轻为士其所取者皆州郡之选人也故为是法使人知上意之所向十年之後无实之士将不黜而自减且夫设科以待天下之士盖将使其才者得之不才者不可得也吾则取之而彼则不能得犹曰虽不能得而累举多者必取无弃则是以官徇人也且累举之士类非少年矣耳目昏塞筋力疲勌数日而计之知其不能有所及者也则其为政无所赖矣今有人蓄牛羊而求牧既取其壮者又取其老者取其壮者曰吾喜其壮而已取其老者曰吾怜其老而已如怜其老则曷为以累牛羊哉苟诚以为有遗才焉则今所谓遗逸之书有以收之矣其二使官至於任子者任其子之为後者世世禄仕於朝袭簪绂而守祭祀可以无憾矣然而为是法也则必始於二府法行於贱而屈於贵天下将不服天下不服而求法之行不可得也盖矫失以救患者必有所过而後济臣非不知二府之不可齿庶官也其三使百司各损其职掌而多其出职之岁月其说曰百司臣不得而尽详也请言其尤甚者莫如三司三司之吏世以为多而不可损何也国计重而簿书衆也臣以为不然主大计者必执简自处而以繁寄人以简自处则心不可乱心不可乱则利至而必知害至而必察以繁寄人则事有所分事有所分则毫末不遗而情伪必见今则不然举四海之大而一毫之用必会於三司故三司者案牍之委也案牍既积则吏不得不多案牍积而吏多则欺之者衆虽有大利害不能察也夫天下之财下自郡县而至於转运转相鈎较足以为不失矣然世常以转运使为不可独信故必至於三司而後已夫苟转运使之不可独信而必三司之可任则三司未有不责成於吏者岂三司之吏则重转运使欤故臣以为天下之财其详可分於转运司三司岁揽其纲目既使之得优游以治财货之源又可颇损其吏以絶乱法之弊苟三司犹可损也而百司可见矣然而此三法者皆世之所谓拂世戾俗召怨而速谤者也今且将行之臣非敢犯衆人之怒而行此危事也以为有可行之道焉何者自台省六品诸司五品一郊而任一人自两制以上一岁而任一人此祖宗百年之法相承而不变者也仁宗之世则损之三载而考绩无罪者迁其官自唐以来亦未始有变者也而英宗之世则增之此二者夫岂便於世俗哉然而莫敢怨者以为吏多而欲损者天下之公义其不欲者天下之私计也以私计而怨公义其为怨也不直是以善为国者循理而不恤怨知其无能为也且今此三法者固未尝行也然而天下亦不免於怨何者士之出身为吏者捐其生业弃其田里以尽力於王事而今也以吏多之故积劳者久而不得迁去官者久而不得调又多为条约以沮格之减罢其举官破坏其考第使之穷窘无聊求进而不遂此其为怨岂减於布衣之士哉钧之为怨皆将不免然使新进之士日益多国力匮竭而不能支十年之後其患必有不可胜言者故臣愿陛下亲断而力行之苟日增之吏渐於衰少则臣又将有以治其旧吏使诸道职司每岁终任其所部郡守监郡各任其属曰自今以来未有以私罪至某?罪正入已至若干者二者皆自上钧其轻重而裁之已而以它事发则与之同罪虽去官与赦不降也夫以私罪至某?罪正入已至若干其为恶也着矣而上不察则上之不明亦可知矣故虽与之同罪而不过今世之法任人者任其终身苟其有罪终身钧坐之夫任人之终身而无过任其未然之不可知者也任人之岁终而无过任其已然之可知者也臣请得以较之任其未然之不可知虽圣人有所不能任其已然之可知虽衆人能之今也任之以圣人之所不能既不敢辞矣而况任之以衆人之所能顾不可哉且按察之吏则亦不患其不知也患其知而未必皆按曰是无损於我而徒以为怨云尔今使其罪及之其势将无不问陛下诚能择奉公之臣而使行之陛下厉精而察之去民之患如除腹心之疾则其以私罪致某赃罪正入已至若干者非复过误适陷於深文者也苟遂放归终身不齿使奸吏有所惩则冗吏之弊可去矣冗兵之说曰臣闻国朝创业之初四方割据中国地狭兵革至少其後荡灭诸国拓地既广兵亦随衆雍熙之间天下之兵仅三十万方此之时也屯戍征讨百役并作而兵力不屈未尝有兵少之患也自咸平景德以来契丹内侵继迁叛逆每有警急将帅不问得失辄请益兵於是召募日增而兵额之多遂倍前世其後宝元庆历之间元昊窃发复使诸道点民为兵而沿边所屯至八十万自是天下遂以百万为额虽复近岁无事而关中之兵至於二十八万举雍熙天下之衆适以备方今关中一隅之用兵多之甚於此见矣然臣闻方今宿边之兵分隶堡障战兵统於将帅者其实无几每一见贼贼兵常多我兵常少衆寡不敌每战辄败往者将帅失利未有不以此自解者也夫祖宗之兵至少而常若有余今世之兵至多而常患於不足此二者不可不察也兵法有之曰兴师十万出征千里百姓之费公家之奉日费千金内外骚动怠於道路者七十万家而爵禄百金不能知敌之情者不仁之至也故三军之士莫亲於间赏莫重於间间者三军之司命也臣切惟祖宗用兵至於以少为多而今世用兵至於以多为少得失之原皆出於此何以言之臣闻太祖用李汉超马仁瑀韩令坤贺惟忠何继筠等五人使俻契丹用郭进武守琪李谦溥李继勲等四人使备河东用赵赞姚内斌董遵诲王彦升冯继业等五人使备西羌皆厚之以关市之征饶之以金帛之赐其家属之在京师者仰给於县官贸易之在道路者不问其商税故此十四人者皆富厚有余其视弃财如弃粪土賙人之急如恐不及是以死力之士贪其金钱捐躯命冒患难深入敌国伺其隂计而効之至於饮食动静无不毕见每有入宼辄先知之故其所备者寡而兵力不分敌之至者举皆无得而有丧是以当此之时备边之兵多者不过万人少者五六千人以天下之大而三十万兵足为之用今则不然一钱以上皆籍於三司有敢擅用谓之自盗而所谓公使钱多者不过数千缗百须在焉而监司又伺其出入绳之以法至於用间则曰官给茶彩夫百饼之茶数束之彩其不足以易人之死也明矣是以今之为间者皆不足恃听传闻之言米疑似之事其行不过於出境而所问不过於熟户苟有藉口以欺其将帅则止矣非有果能知敌之情者也敌之至情既不可得而知故常多兵以备不意之患以百万之衆而常患於不足由此故也陛下何不权其轻重而计其利害夫关市之征比於茶彩则多而三十万人之奉比於百万则约衆人知目前之害而不知岁月之病平居不忍弃关市之征以与人至於百万则恬而不知恠昔太祖起於布衣百战以定天下军旅之事其思之也熟矣故臣愿陛下复修其成法择任将帅而厚之以财使多养间谍之士以为耳目耳目既明虽有强敌而不敢辄近则虽雍熙之兵可以足用於今世陛下诚重难之臣请陈其可减之实何者今世之强兵莫如沿边之土人而今世之惰兵莫如内郡之禁旅其名愈高其廪愈厚其廪愈厚其材愈薄往者西边用兵禁军不堪其役死者不可胜计羌人每出闻多禁军辄举手相贺闻多土兵辄相戒不敢轻犯以实较之土兵一人其材力足以当禁军三人禁军一人其廪给足以赡土兵三人使禁军万人在边其用不能当三千人而常耗三万人之蓄边郡之储比於内郡其价不啻数倍以此权之则土兵可益而禁军可损虽三尺童子知其无疑也陛下诚听臣之谋臣请使禁军之在内郡者勿复以戍边因其老死与亡而勿复补使足以为内郡之备而止去之以渐而行之以十年而冗兵之弊可去矣冗费之说曰世之冗费不可胜计也请言其大与臣之所知者而陛下以类推之臣闻事有所必至恩有所必穷事至而後谋则害於事恩穷而後迁则伤於恩昔者太祖太宗辑睦九族以先天下方此之时宗室之衆无几也是以合族於京师久而不别世历五圣而太平百年宗室之盛未见有过此时者禄廪之费多於百官而子孙之衆宫室不能受无亲踈之差无贵贱之等自生齿以上皆养於县官长而爵之嫁娶丧葬无不仰给於上日引月长未有知其所止者此亦事之所必至而恩之所必穷者也然而未闻所以谋而迁之古者天子七庙三昭三穆与太祖而七以人子之爱其亲推而上之至於其祖由祖而上至於百世宜无所不爱无所不爱则宜无所不庙苟推其无穷之心则百世之祖皆庙而後为称也圣人知其不可故为之制七庙之外非有功德则迭毁春秋之祭不与莫贵於天子莫尊於天子之祖而庙不加於七何者恩之所不能及也何独至於宗室而不然臣闻三代之间公族有以亲未絶而列於庶人者两汉之法帝之子为王王之庶子犹有为侯者自侯以降则庶子无复爵土盖有去而为民者有自为民而复仕於朝者至唐亦然故臣以为凡今宗室宜以亲踈贵贱为差以次出之使得从仕比於异姓择其可用而试之以渐凡其秩禄之数迁叙之等黜陟之制任子之令与异姓均临之以按察持之以寮吏威之以刑禁以时察之使其不才者不至於害民其贤者有以自効而其不任为吏者则出之於近郡官为庐舍而廪给之使得占田治生与士庶比今聚而养之厚之以不訾之禄尊之以莫贵之爵使其贤者老死欝欝而无所施不贤者居处隘陋戚戚而无以为乐甚非计之得也昔唐武德之初封从昆弟子自胜衣以上皆爵郡王太宗即位疑其不便以问大臣封德彛曰爵命崇则力役多以天下为私奉非至公之法也於是疏属王者降为公夫自王而为公非人情之所乐也而犹且行之今使之爵禄如故而获治民虽有内外之异宜无有怨者然臣观朝廷之议未尝敢有及此何者以宗室之亲而布之於四方惧其启奸人之心而生意外之变也臣切以为不然古之帝王好疑而多防虽父子兄弟不得尺寸之柄幽囚禁锢齿於匹夫者莫如秦魏然秦魏皆数世而亡其所以亡者刘氏与司马氏而非其宗室也故为国者苟失其道虽胡越之人皆得谋之苟无其衅虽宗室谁敢觊者惟陛下荡然与之无疑使得以次居外如汉唐之政此亦去冗费之一端也臣闻汉唐以来重兵分於四方虽有末大之忧而馈运之劳不至於太甚祖宗受命惩其大患而略其细故敛重兵而聚之京师根本既强天下承命而服然而转漕之费遂倍於古凡今东南之米每岁遡汴而上以石计者至五六百万山林之木尽以舟楫州郡之卒弊於道路月廪岁给之奉不可胜计往返数千里饥寒困迫每每侵盗杂以它物米之至京师者率非全物矣由此观之今世之法直以其力致之而不计其患非法之良也臣愿更为之法举今每岁所运之数而四分之其二即用旧法官出船与兵而漕之凡皆如旧其一募六道之富人使以其船及人漕之而所过免其商税能以若干至京师而无所欺盗败失者以今三班军大将之赏与之方今滨江之民以其船为官运者不求官直盖取官之所入而不覆较者得其嬴以自润而富民之欲仕者往往求为军大将以此推之宜有应募者其一官自置塲而买之京师京师之兵富得米而不愿者计其直以钱偿之夫物有常数取之於南则不足於北舍之於东则有余於西此数之必然而不可逃者也今官欲买之其始不免於贵贵甚则东南之民倾而赴之赴之者衆则将反於贱致贱必以贵致贵必以贱此亦必然之数也故臣愿为此二者与旧法皆立试之利害而较其可否必将有可用者然後举而从之此又去冗费之一端也臣闻富国有道无所不恤者富之端也不足恤者贫之原也从其可恤而收之无所不收则其所存者广矣从其无足恤而弃之无所不弃则其亡者多矣然而世人之议者则不然以为天下之富而顾区区之用此有司之职而非帝王之事也此说之行於天下数百年於兹矣故天下之费其可已者常多於旧臣不敢远引前世请言近岁之事自嘉佑以来圣人迭兴而天下之吏京秩以上再迁其官天下郡守职司再补其亲戚自治平京师之大水与去岁河朔之大震百役并作国有至急之费而郊祀之赏不废於百官自横山用兵供亿之未定与京师流民劳徕之未息官私乏困日不暇给而宗室之丧不俟岁月而葬臣以此观之知朝廷有无足恤之义臣诚知事之既往无可为者然苟自今从其可恤而收之则无益之费犹可渐减此又去冗费之一端也臣不胜拳拳私忧过计故为是三说以献伏惟陛下思深谋远听断详尽於天下之事无所不瞩臣之所陈何足言也然臣愚以为苟三冗未去要之十年之後天下将益衰耗难以复治陛下何不讲求其原而定其方略择任贤俊而授之以成法使皆久其官而後责其成绩方今天下之官泛泛乎皆有欲去不久之心侍从之官踰年而不得代则皇皇而不乐今虽不能使之尽久然至於诸道之职司三司之官吏沿边之将佐此皆与天子共成事者也天下之事将责之而不久其任开其源者不见其流发其谋者不见其功此事之所以不得成也陛下诚择人而用之使与二府皆久於其官人知不得苟免而思长久之计君臣同心上下协力磨之以岁月如此而三冗之弊乃可去也然而为此犹有所患何者今世之士大夫恶同而好异疾成而喜败事苟不出於己小有龃龉不合则羣起而噪之借如今使按察之官任其属吏岁终而无过此其势必将无所不按得罪者必将多於其旧然则天下之口纷然非之矣不幸而有一不当衆将羣指以罪法一不当不能动不幸而至於再三虽上之人亦将不免於惑衆人非之於下而朝廷疑之於上攻之者衆而持之者不坚则法从此败矣盖世有耕田而以其耜杀人者或者因以耕田为可废夫杀人之可诛与耕田之不可废此二事也安得以彼而害此哉故夫按人而不以其实者罪之可也而法之是非则不在此苟陛下诚以为可行必先能破天下之浮议使良法不废於中道如此而後三冗之弊可去也三冗既去矣天下之财得以日生而无害百姓充足府库盈溢陛下所为而无不成所欲而无不如意举天下之衆惟所用之以攻则取以守则固虽有西北二陲不臣之国宥之则为汉文帝不宥则为唐太宗伸缩进退无不在我今陛下不事其本而先举其末此臣所以大惑也臣不胜愤懑越次言事雷霆之谴无所逃避

辙为条例司检详文字上言曰昔汉武外事四夷内兴宫室财用匮竭力不能支用贾人桑弘羊之说买贱卖贵谓之均输虽曰民不加赋而国用饶足然法术不正吏缘为奸掊克日深民受其病孝昭既立学者争排其说霍光顺民所欲从而予之天下归心遂以无事今此论复兴衆口纷然皆谓其患必甚於汉何者方今聚敛之臣材智方略未见有桑弘羊比而朝廷破坏规矩解纵绳墨使得驰骋自由唯利是嗜其害必有不可胜言者矣

辙为右司谏乞借常平钱买上供及诸州军粮状曰臣闻自古经制国用之术以为谷帛民之所生也故敛而藏之於官钱币国之所为也故发而散之於民其意常以所有易其所无有无相交而国用足焉故自熙宁以前民间两税皆用米麦布帛虽有沿纳诸色杂钱然皆以谷帛折纳盖未尝纳钱也钱之入官者惟有茶盐酒税杂利而已然方是时东南诸郡犹苦乏钱钱重物轻有钱荒之患自熙宁以来民间出钱免役又出常平息钱官库之钱贯朽而不可较民间官钱捜索殆尽市井所用多私铸小钱有无不交田夫蚕妇力作而无所售常平役钱山积而无救饥馑盖自十余年间积成此弊於今极矣朝廷近日虽已减损常平罢放免役使民休息然而钱积於官无宣泄之道民无见钱百物益贱譬如饥人虽已得食而无所取饮久渇不治亦能致死臣切见国朝建立京邑因周之旧不因山河之固以兵屯为嶮岨祖宗以来漕运东南广蓄军食内实根本外威边陲方其盛时足支十余年近者岁运损耗粜卖不节太仓无五年之畜国计寡弱有识之士为之寒心至於诸路军粮大抵无备熙寜之间东南大旱民间阙食官欲赈济无所从得不免诛求富民敛斗石之粟以济亿万之衆劳而无益徒以为咲然今诸路转运司久以商贾不行农民罢病故酒税不登收买军器杂物封桩阙额衣粮等事故经费不足朝廷虽欲内实京师外实诸郡有司匮乏势无所出臣欲乞指挥东南诸路转运司各借本路常平见钱遇年丰谷帛价贱预买三年上供米及本路州军二年衣粮限以三年节次收籴重立禁约不得别作支用仍於五年内收簇钱物拨还常平仓司每岁终具元借钱及所籴物及所还数提刑司保明申户部点检有无违法闻奏应干借钱籴买事有不如法并许提刑司觉察闻奏但令泉币通行足以鼓舞四民流转百货仓廪充实足以赡养诸军备御水旱则上下皆足公私蒙利矣如许臣所请伏乞下户部立法施行

历代名臣奏议卷二百六十七








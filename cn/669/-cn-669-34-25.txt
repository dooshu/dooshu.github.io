25　梁簡文爲子辭封表　日蝕之餘無黄童之對　荷戟入榛異子烏之辨


梁簡文爲子大心辭封當陽公表云：「日蝕之餘，無黄童之對；荷戟入榛，異子烏之辨。」何云：「二語未工。」又爲長子大器讓宣城王表云：「熙祖流聰慧之稱，方建臨淮之國；元仲表岐嶷之質，乃啓平原之封。」【原注】荷戟入榛，揚雄童烏事。熙祖，晉太子遹字。元仲，魏明帝字。元豐末，皇弟似封普寧郡王制〔一〕，全用熙祖、元仲一聯，然熙祖非美事也。

【何云】在元帝用之則可。元仲事在今日藩臣亦當避，古人不拘。

【元圻案】後漢書黄琬傳：「祖父瓊，初爲魏郡太守。建和元年正月日食，京師不見而瓊以狀聞。太后問所食多少，瓊思其對而未知所況。琬年七歲，在傍曰：『何不言日食之餘，如月之初？』」晉書愍懷太子傳：「遹，字熙祖，惠帝長子。幼而聰慧，武帝愛之。時望氣者言廣陵有天子氣，故封爲廣陵王。惠帝即位，立爲皇太子。九年廢，賈后矯詔使黄門孫慮害之。」〇魏志明帝紀：「諱叡，字元仲，文帝太子也。黄初三年，爲平原王。」注：「魏書曰：帝生數歲而有岐嶷之姿。」

【集證】東都事略：「楚王似，神宗之第十三子，元豐間封和國公。哲宗即位，封普寧郡王〔二〕。」

〔一〕「普」，原作「晉」，據元刊本改。

〔二〕「普」，原作「晉」，據四庫本東都事略卷一七世家五改。






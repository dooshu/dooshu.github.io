○七总管部使

成化间，苏人张文宝者，有子壮年夭没。他日，其友人有遇之于途者，忘其死也，拉归家，升楼呼家人治具共饮。家人怪入门时无客，视楼上了无所见，而其主语言揖逊如对人者，惊而噀之，遂不见，友乃悟其已死。又数日，以事出齐门，复遇之，谢曰：「君家何乃尔，吾岂祸君者，吾今在七总管部下，庙宇去此不远，君能垂访乎？」即与俱至庙中，入庑间一室，坐谈久之，因告曰：「某所某家人有疾，彼多行禳谢无益也。」指堂上曰：「此正欠我家主翁一陌纸耳，君为语之，了此自无事矣。」友归，往告其家，如言祭祷，即愈。七总管者，郡人姓金氏名元，七里俗所私祀。 【 毛师】


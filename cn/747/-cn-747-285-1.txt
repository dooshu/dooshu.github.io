○敕投降奚等书

敕新来投降奚等：汝本小蕃，不自存立，顷年依我，稍得安全，而常持两端，遽即背叛，妄恩负义，岂是人心？今者闻汝复归，亦应知过，仍缘困蹙，未免嫌疑。汝若诚能洗心，永以寄命，便令处置汝等，当须一一听从，即舍往愆，更期来效。官赏诸事，皆如旧日，各宜自勉，勿不知恩。比严寒，汝等部落百姓并平安好，遣书指不多及。


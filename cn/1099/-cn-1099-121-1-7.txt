○請一法令以息羣議疏 【 法令】

近日廵城御史劉黻題參并工部作頭宋鈺等具告被革役充軍匠李陽鳳等。撥置科歛事情巳該刑部將各犯行提到官問理、間續該太監崔文題節奉欽依宋鈺李陽鳳等拏送鎮撫司打問既而刑部尚書林俊等具奏要將李陽鳳等仍從本部問理、復奉欽依宋鈺李陽鳳等還送鎮撫司問、臣等聞之、切恐法令不一、異議紛起、有傷治體、大為聖德之累、夫朝廷設三法司衙門、凡大小刑獄之事、皆其職掌、間有機密奸宄重情、則令鎮撫司追問及其問畢俱送法司擬罪發落、此乃　祖宗舊制、行之百餘年、法有定守事咸歸一、莫之敢變、近來大獄法司未肯定罪亦有送鎮撫司者雖懲一時非正法也未有法司提問人犯。事未歸結而復改送鎮撫司問者。葢雖正德年間、權奸亂政、亦無此事、今聖政維新、可復有此舉措乎、且其事之虗實罪之輕重。自有公道。固不容以一人之私而遂廢天下之大法也。今林俊等特具奏本至以去就為決葢欲以此感悟聖心。正其、法守。亦甚不得巳之情也皇上若加省覽。則其事非可否。必能洞見。而　聖意于此猶未釋然者。豈鎮撫可信。而法司獨不可信乎。况前日崔文之本、不蒙發下、　旨從中出、臣等既未與聞、昨林俊等之奏、臣等擬票、欲將各犯俱送法司究問、而不復商確、徑從中改、豈一人之言可聽、而眾人之言顧不可聽乎此事甚微、所損甚大臣等心知其非不容緘默、輒敢冐昧言之、伏望聖明俯賜鑒納亟將李陽鳳等并陳泰等仍令法司一併問擬、取自　上裁、庶幾法令均一、事體允當、而天下之議自息矣、


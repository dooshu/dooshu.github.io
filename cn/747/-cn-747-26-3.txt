○禁州县严酷诏

法宪之设，期於无私，本以救人，盖非获已。故得情存於勿喜，折狱贵於哀矜。至如断决诸罪，皆著科条，若守而不失，自为良吏。如闻近日州县，罕习章程，率情严酷，或致殒殂。假令事应重辟，固当明启刑书，岂可辄因夏楚，轻绝人命。太上皇仁覃万宇，泽被群生，子爱黎甿，慎恤刑罚。予恭承天训，虔奉睿图，旰食载勤，纳隍兢虑。凡厥长吏，宜达此怀，务遵法式，勿仍前弊。如或有违，当寘严法。宣示黔庶，咸使闻知。


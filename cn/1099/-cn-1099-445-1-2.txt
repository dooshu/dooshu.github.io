○直抒膚見以光聖德以奠民生疏 【 聖政五議】

臣江西吉安府吉水縣人、中丁丑進士、建言謫戍貴州都勻衛、廼荷　隆恩、拔之沉淪、復齒縉紳、臣將母北往、期霑升斗、以供菽水、復何它覬、忠憲公未入仕籍謫戍即授給諫亦異數也不意　陛下俞臺臣之請、授臣以給諫之職、拜命以來、凜凜未能稱職是懼、已思學貴經世、言貴適用、時當有事、緘默自持、是為曠職、時當無事、激切自許、是為沽名、今　乾綱獨斷、　聖政一新、所在懷忠良、抱經濟者、搜自巖穴、即杜口不為取容矣、且臣少承嚴父之訓長遵師友之學、知悻悻者徒小節。而激切者闇中和。深自懲創。恐負明訓。敢嘵嘵自多哉。昕夕循省念職事不可久虛、　隆眷不可徒負、不避狂瞽、敬瀝百一、夫譚天下國家之事、在握其要得其要、則眾政畢舉、不得其要、興一政釐一弊、亦徒竭精神已爾、史稱堯舜之知在急先務、矧知不若堯舜者、能役役為天下明哉、故臣之所譚、其要惟在培　君德、親臣工、肅憲紀、崇儒行、飭撫臣、瑣屑細微之事、暫不敢以凟　聖德、嶽嶽高山不讓飛埃、蕩蕩洪流、不棄涓滴、惟　陛下以臣言為飛埃涓滴、留意而詳擇其中、臣不勝大幸、臣聞人君宰制萬物、役使羣動、必有握其樞者、心是也、心體至大、丕冐乾坤、心體至靈、同符二曜、或失其體者何哉、欲累之也、欲在奸聲、淫蛙雜奏、心以聲移矣、欲在亂色、柔曼爭進、心以色移矣、欲在口腹、甘旨並陳心以味移矣幾有可間、左右得而間之、隙有可乘、嬖倖得而乘之其幾始於微眇、其禍至於尋丈堯舜致兢業之防、詩書紀危微之訓、故能保世滋大、　陛下履綦隆之運何求不得、際鼎盛之年、何欲不遂、求必得則人欲日滋、欲必遂則天理日微、聖學從茲荒矣、孟軻氏曰、養心莫善於寡欲、宋儒周敦頤曰、無欲則靜虛動直、明通公溥、願　陛下味孟氏寡欲之明訓、遵敦頤無欲之格言、研幾於聲色臭味之間、致謹於視聽言動之常、居處有時、無以閒居幽獨而有惰容、行幸有節、無以血氣方剛而有銳心、此匪獨養德已也、即養身亦在其中焉。精用而不已則竭。形勞而不已則敝。無欲則形充。則精固。而身可長矣。戊寅歲臣在戍所。邊民自京師來者。道　聖母還宮時。惓惓以聖躬為念。邊民無不舉手加額。謂　聖母至仁。　陛下至孝。　陛下身安。則　聖母之心亦安。　聖母心安。　陛下至孝亦大矣。漢臣汲黯云。內多欲而外施仁義。奈何欲効唐虞之治乎。偉哉斯言。萬世人君之龜鑑。寡欲明訓。誠今日養身養德急務。首願　陛下朝誦而夕惟之也。君臣之分森若冠履、手足腹心、寔為一體、是時神廟正在勵精之日而忠憲公以上下隔絕為戒可謂先机之言下每願忠於上每苦上之不達、上每求忠於下、又苦下之不誠、此亡它、堂陛勢懸、而情意間隔故也、二典三謨、治化隆盛、都俞吁咈、猶可想見、易之繫卦、上地下天則為泰、上天下地則為否、否泰之機明良之義、其所由來者遠矣、臣往閱三朝聖諭錄。天順日錄、迨我　孝宗敬皇帝。　世宗肅皇帝朝。君臣相與。歡若家人。煦若父子。或用一人而互為可否、或行一事而曲為調停。父老傳之史冊載之以為盛事、陛下昔在冲年。保傅必慎。今聖齡日強。臣愚以為有大政事。如人才錢穀禮樂兵戎刑獄工作。宜召內閣九卿侍從儒臣。面為揚確。許科道官旁為糾正。何者陛下所閱者諸臣章奏而已其繁委可厭也召對必能陳說利弊。開道禍福。不事繁文。而庶政惟和矣。　陛下所接者諸臣儀容而巳其人品未知也召對必能洞燭忠邪。鑒別才品。卒然有警。而任使惟當矣。宣上意而達下情者。　陛下內臣而巳。過情溢言。未必真也。召對則讒間不行。猜忌不生。上下交而其志同矣。或以御門有常、亦足致理、言之雖美窒礙難行、臣憶　文皇帝在右順門、諭近臣云早朝奏事、不得盡言、午後事簡卿等得從容陳說、朕亦欲及時商確、英明神斷如　文皇帝。豈顧不自暇自逸哉。以為不如是。不足以盡羣情而登上理也。武英殿　祖宗朝召見大臣裁決庶政之所。　陛下一旦鼎新。縉紳之所揚誦。閭巷之所傳播。皆以　陛下銳然復　祖宗朝故事。今大工已就。宜筮日舉行召對盛典。或先行經筵。始摘一二事。與大臣諮詢。則上之志日下達。下之情日上孚。聖心日益開明、聖政日益廣大、　列聖明良相與之盛事、亦於今重光矣、民財告匱、饑莩相望、譚者曰有司之不職也、請嚴懲貪吏者、其說甚具、臣則以為憲紀之未肅也。拊循統馭。職在有司。秉憲揚休。責在臺省。苟得其人。持身奉法。則吏畏民安。不得其人。依阿淟涊。則吏　民殘。伏覩明　旨云、科道官須心術純正、奉公砥節、無踵弊套、大哉　皇言、下燭窮蔀、第弊端所在。　陛下隱而未發。臣請得而竟之。省之職職在封駁。其有隳節敗度骫法狥私。容臣等共相交勉。以圖報塞。供奉輦轂。依邇天憲廼臺臣弊則可為長歎息焉昔薛瑄在朝。三楊一見。且不可得而屈。其節槩足徵也。出廵三楚政暇。惟手抄性理。其清操足覘也。一時人物淳龎。臣思及此。未嘗不洒洒毛??立。欲求吏治之肅民生之遂在廵方之使能正身率下而已先年一二臺臣、昏夜乞哀、冠裳掃地剝生靈脂膏、以媚要津、竭公家庫藏、以充私囊、折儀千萬、視為簞豆、郵使絡繹、迹遍列省、贖鍰不足。佐之公帑。公帑不足托之郡邑。承順者輒曰辦事。薦揚之恐後。拂志者輒曰無為。彈罷之恐遲。財在天地。止有此數用之者既如泥沙。取之者又安得不盡錙銖。上有盜竊之行、則下又安得有封殖之民。無惑乎杼軸空虛。而饑餓者眾也。迹之所履者大貪大惡。而其所劾者小貪小過。其不反唇相譏者幾希。此豈可持繡斧立百執事上耶。不特識者憤懣、亦諸臺臣所甚惡者、有臣如此、將焉用之、往事雖無足論、迄今不為嚴戢源不正而末流益濫矣。臣叨在班行、見臺省諸臣、濟濟蹌蹌極一時之選、其志必欲以激濁揚清為職以忘身奉公為念、臣願　陛下渙德音、下明詔、召內閣大臣直書弊端。倣正統宣德年間敕諭事例懸之臺省、以垂永鑑。臺中奉差諸臣不患無才患身不正而威令弛也回院考察惟以砥節者為上仍將憲綱事例。重為糾正。如餽遺所不免者。揆之道義。無溢常度。牌坊所必建者。關係風化。無得槩施。操守端則憲紀肅。憲紀肅則羣吏畏懾。雖有貪黯者。且將聞風而靡。從化而流矣。貨財不聚。民生不遂者。未之有也。或曰臺省情親。義無異同。臣竊謂純心為國、雖相爭如虎、不害其為同、孳孳為利、雖情係骨肉、不害其為異、臣言雖異臣心則同也。且業已稱為朝廷耳目臣矣。目者謂其無所不見也。一芥眯目。天地易位矣。耳者謂其無所不聞也。微塵塞耳。鐘鼓勿聞矣。耳目之官不清。而欲糾羣吏之貪酷。拯生靈之休戚。是借聽於聾求視於盲也。國初遣御史廵行郡縣、我　太祖諭之曰、為治以安民為本、民安則國安、當恤民疾苦、據法守則未有公帑空虛、而民得安者、亦未有昏夜乞哀、而謂之守正者、臣故曰憲紀之當肅也、仕者突稊滑稽、脂葦潔楹、歡若管鮑、陰相排擠、臣不以為憂、臣所憂者、學術未明、而儒道大詘也、儒道大詘、始於上之推剝而法令行也、常州知府施觀民、糜費民財、建剏書院、毀之誠是矣、廼槩將先賢遺跡、一槩拆廢、臣不知其解也、彼敢於蔑先聖之道者、不過惡聚講、假偽學以箝天下之口耳、孔子大聖、尚以學之不講為憂、天縱聰明、如　陛下日講有常、經筵不輟、即仁聖豈加於子而睿知豈出於　陛下者哉、宋真宗錫九經於州縣學挍矣、尤及聚徒講誦之所、聚徒講誦。自古巳然。未聞槩以偽學斥也。天下生才囿於所稟、資有純駁、故功有真偽、百偽之中。得一真焉。亦足以維世道、匡頹風。因偽棄真。是因沙廢金因噎廢食矣。佛老之道異於孔子、習其說者焚香頂禮、千百為羣、琳宮梵剎遍滿郊坰、士誦法孔子、譚詩書、欲將先聖流風澌滅殆盡、亦忍矣、天啟聖明、將宋儒白鹿石鼓等院。不許槩棄。是　陛下且欲衛先聖之道。以詔來茲。雖然豈謂我朝人物出宋下哉。　祖宗菁莪樸棫、作人者深、諸儒漸仁摩義、特立者眾、如薛瑄陳憲章羅倫王守仁等。先後以理學名者。不下數十人。褆躬垂訓。宛然濂洛家法。未可謂國無真儒也。今儒風不振久矣。上之所禁。下之所避。上之所作。下之所效也。士不鼓不趨。教不振不從。臣愚以為凡所拆過書院先賢遺蹟。宜敕禮部令郡邑、或槩議修復。或量為調停。雖未必真儒輩出然使天下曉然知　陛下崇儒重道盛心。學術從此而正。士習從茲而端。未可知也。宣德初、大理卿胡槩請修整胡瑗魏了翁書院、即諭工部尚書吳中曰、崇名賢於既往、正以獎後進於將來、宜從所請、載在寔錄、班班可考、史書載循良傳、至勸學興文、未嘗不豔稱之、矧　陛下舉動、上法　祖宗、照曜史冊、傳之天下萬世、其關係詎小哉臣故曰儒術之當崇也、水旱頻仍、災異繁興、列在奏牘、亦既爛然蠲恤之詔屢下、閭閻之困巳甚。此其故何歟。臣以為其機不在朝廷而在撫臣古人得百里之地。亦足以使民富強。何至擁一方重鎮。而使民皇皇若是哉。國初出鎮大臣、命之曰、撫者謂其拊摩鞠育、與生民安養休息之謂也、匪欲樹奇功、博崇名巳也、古來名臣。出而鎮撫。惟悶悶自持。不煦煦以求知。地方饑饉。有勸富戶出粟活民無筭者。有責令有司收撫流移不使散之四方者。絕不以厪宵旰在則民德。去則民思。先年二三撫臣冐軍功者糜爛其民。雖拜爵受賞。朽骨寃魂。呌號春雨秋霜之下者。不知凡幾矣。嚴催徵者敲朴其民。雖考成奏最。剜肉補瘡。啼泣箠笞縲絏之下者。不知凡幾矣。封疆雖擁乎大僚。書筭下同乎小吏。甚至亡而為有。虛而為寔。人皆曰干城之器。揮霍之才。生民痛癢。漫不相關。謂撫之義何。扌?旡臣有一方民命之寄固宜假之事權雖然其原始於任之太輕故也宋神宗謂文彥博曰、諸道使臣。職任甚重。宜擇其人。彥博對曰、為治之要。無以易此。當時韓范諸臣。皆一時名流。在宋時統御之地少今則扌?旡属□遠故曰比宋為加重今之廵撫。視宋諸道使臣。又為加重簡擇其人。猶恐非才。乃今仕者一得內補。垂涎京堂。既得京堂。坐列開府。未得如農夫之望歲既得如拱璧之在抱患得患失之心重。為國為民之念輕。伏願　陛下念斧金?戊之重寄、憫生靈之無辜、陞擢惟以直亮端方廉明無黨者為上。諸冐濫鑽刺輭熟可厭者。絕勿使並進。其現任事地方者。除各邊專理軍務外。如腹裏地方、仍乞勑都察院轉行各處撫臣、須存大臣之體。思撫摩之義。以安養休息為主以愛民節用為本。以正身率屬為先。水災地方。其所減征者猶有田之民也。有地無立錐褐無完裳夕無宿春者可念也古有富戶出粟。活民無筭者。其法可陳也。有煢獨鰥寡。顛連無告扶持通衢者可憫也。古有責令有司收撫流移者。其義可知也。闢田里。課農桑。厚風俗。嚴貪墨。古人有行之者。其意可師也。年終將賑過窮民。撫過流移。行過事跡。造為成冊解院。無視為文具。政安則民和。民和則天地之和應之。雖有水旱不能為異雖有災異。不足為憂矣。林璁撫山東大同。周忱撫蘇松常鎮。旱乾水溢。何日無之。然惠流民安。四境晏然。彼其下豈皆賢百執事哉。撫臣者百執事之表也表端則影正。源潔則流清。百執事雖欲不兢兢奉法。不可得也。得百良有司。不如得一賢廵撫。有一賢廵撫。不患無百良有司。臣故曰撫臣之當飭也。以裨君德、以弘化理以振士風、以飭吏治、今日急務、誠莫有大於此者、臣猶有說焉、今天下如人一身。內如心腹。外如四肢。精氣消耗殆盡。非培養珍嗇。鮮克攸濟。先是世務為操切。爭威嚴以相高。閭里蕭條。無復太和景象。臣願　陛下崇渾厚以培國脉。廣仁厚以答天心。節財用以惜民力。酌賞賜以慎名器。親君子則憸壬日遠。求經史則外好日遷。蒼赤被樂利之澤、宗社衍靈長之慶矣、

皇明經世文編卷四百四十五終








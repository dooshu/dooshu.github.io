○朝臣被推劾期以上亲不宜停侍卫入内议

窃以刑辟之设，世轻世重，防奸虑祸，异代同归。《传》曰：“舜之诛也殛鲧，其举也兴禹。”《书》云：“父子兄弟，罪不相及。”此乃哲王盛德，称之自远。爰逮近古，渐为深防，刑人不在君侧，虽著《礼经》，子孙缘於父祖，犹无定式。故张汤伏辜，安世为汉朝名相；嵇康就戮，延祖为晋室忠臣。是知君有刑臣之道，下无雠天之义。至於子孙，方之昆弟，爱敬不同，非无等级。考之刑宪，参详古今，科条既殊，节文又异。量轻重以原情，因亲疏以定制。疏而不漏，简而易从。示无私之心，坦至公之路。论德则可大，为法则可久。不失理，不害义，因循弗革，切为未允。至若被推劾者，期以上亲不许入内，此由罪状初发，君怒未怠，父子兄弟，义不自安，上展睿圣之心，下申恐惧之意，且不听入，未为失理，依旧不改，亦非乖谬。谨议。


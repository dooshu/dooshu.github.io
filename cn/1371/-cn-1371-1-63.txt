北窗睡起

杏梢红湿昼初长，睡过窗间半篆香。

久厌客游归自好，本无才术老何伤。



依蒲不去群鱼乐，点草还惊小蝶忙。



堪笑放翁无一事，强将诗句占年光。

北窗睡起

违物离人不计年，万金难买北窗眠。



高怀元在羲皇上，大事已明空劫前。



樵路细盘云外岭，钓筒倒插水中天。



此时消息君知否？

千载巢由未足贤。




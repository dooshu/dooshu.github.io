中书祭郓王文

惟灵分晖霄极毓德英藩谦卑不伐慎重寡言爰自分封胙土授册临轩疏邸第於禁闼奉朝谒於天阍碣舘平台与正人而游处燕居退食唯善道以思存睿哲承乾文思广被寄重维城礼优分器自闽粤之名区易咸阳之内地紫微八柄之崇帝传三槐之贵宠极褒扬恩隆宴喜郊丘助祭夙夜斋庄方岳陪銮风霜跋履擅占对於璧池畅声诗於麟趾皇舆展义京邑居留委茂亲之管龠清多垒之戈矛念神州之重任恋重瞳兮涕流俄在膏兮生疹顾勿药兮靡瘳启白日之佳城於兹永已瞻小山之桂树不复重游痛结宸襟兆开真宅卜远日於元龟咽哀笳於广陌遡窀穸以言归怆音徽之永隔某等叨荣台席接武晨趋想英风於世表望灵輀於路隅永怀明德寅奠清酤期降灵兮肹蠁恭执绋以踌躇


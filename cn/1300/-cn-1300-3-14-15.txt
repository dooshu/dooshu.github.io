宫会折阅

官会子之作，始于绍兴三十年，钱端礼为户部侍郎，委徽州创样撩造纸五十万，边幅皆不剪裁。初以分数给朝士俸，而于市肆要闹处置五场，辇见钱收换，每一千别输钱十，以为吏卒用。商贾人纳，外郡纲运，悉同见钱。无欠数陪偿及脚乘之费，公私便之。既而印造益多，而实钱浸少，至于十而损一，未及十年，不胜其弊。寿皇念其弗便，出内库银二百万两售于市，以钱易楮焚弃之，仅解一时之急，时乾道三年也。淳熙十二年，迈自婆召还，见临安人揭小帖，以七百五十钱兑一楮，因入对言之，喜其复行。天语云：“此事惟卿知之，朕以会子之故，几乎十年睡不著。”然是后囊弊又生，且伪造者所在有之。及其败获，又未尝正治其诛，故行用愈轻。迫庆元乙卯，多换六百二十，朝廷以为忧，诏江、浙诸道必以七百七十钱买楮市一道。此意固善，而不深思，用钱易纸，非有微利，谁肯为之？因记崇宁四年有旨，在京市户市商人交子，凡一千许损至九百五十，外路九百七十，得贸鬻如法，毋得辄损，愿增价者听。盖有所赢缩，则可通行，此理固易晓也。


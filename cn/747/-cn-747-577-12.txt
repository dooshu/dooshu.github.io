○送幸南容归使联句诗序

昔汉定方盛，文章之徒合于京师，亦既充金马、石渠，则又溢于诸侯，求达其道。故枚乘客于吴，相如游于梁。其或致书匡主，用极其志，节之大者也；适时观变，以成其性，道之茂者也。渤海幸君，既登于太常之籍，又膺邯郸之召。北会元戎，直道自达，吾侪器其略；南聘天朝，相礼述职，公卿多其仪。合度平易于之间，虽枚生之节，长卿之道，无以尚也。冬十有二月，朝右礼备，复于辕门，我同升之友，是用荣其趣舍，惜其离旷，卜兹良夜，咏叹其美。比词联韵，奇藻递发，烂若编贝，粲如贯珠，琅琅清响，交动左右。群公以待御之往也，予阙其述，命系而序焉。


○覆辍朝例奏（太和元年七月中书门下）

古有当祭告丧，义在申情同体，过时及哭，於理稍乖。礼院所请合辍朝者，若以闻丧之来日请依，馀约太常所奏，别具品列轻重进定。谨按仪制令：百官正一品官丧，皇帝不视朝一日。又准官品令：自一品至三品以上薨殁，通有辍朝之制。伏以君臣之间，情理所及，事必系於委遇，官则与时重轻，一用旧仪，或乖中道。臣等参酌，其留守节察防御经略等使及京辅刺史，并请各据所兼宪官为例。


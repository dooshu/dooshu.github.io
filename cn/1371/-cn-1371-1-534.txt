春日杂赋

羁懹病思正厌厌，诗卷渔竿信手拈。



老境何尝忘一笑，春风也解到穷阎。



残花满地无余萼，新笋掀泥已露尖。



转老转穷君勿笑，态蹯鱼腹岂容兼？



春日杂赋

鬓毛八九已成霜，此际逢春只自伤。



苦雨不容花抵敌，余寒犹赖酒禁当。

退红衣焙熏香冷，古锦诗囊觅句忙。

堪笑散人闲事业，西窗容易又斜阳。



春日杂赋

江湖放浪水云人，药物枝梧梦幻身。



移竹南窗初试笋，扫花北陌旋成尘。



穷忙自笑常终日，老健犹能不负春。



未遂初心惟一事，乞薪赊米恼吾邻。

春日杂赋

乞得身归剡曲边，衡门茅舍共萧然。

向来误计守书册，此日遣愁无酒钱。



俗客妒闲来衮衮，流年欺老去翩翩。



梨花杨柳清明过，且向江村剩放颠。

春日杂赋

人生觅饭元多术，最下方为禄代耕。



脱却朝衫犹老健，快如苦雨得春晴。

鸟声频唤五更梦，花气顿醒三日酲。



最喜晨兴闻剥啄，吾儿书札到柴荆。




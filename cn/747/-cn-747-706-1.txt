○亳州圣水状

臣访闻此水本因妖僧诳惑，狡计丐钱。数月以来，江南之人，奔走塞路，每三十家都雇一人取水。拟取之时，病者断食荤血，既饮之後，又二七日蔬食，危疾之人，俟之病愈。其水斗价三贯，而取者益之他水，沿路转以市人，老病饮之，多至危笃。昨点两浙、福建百姓，渡江者日三五千人。臣於蒜山，已加捉搦，若不绝其根本，终恐无益黎。昔吴时有圣水，宋齐有圣火，事皆妖妄，古人所非。乞下本道观察使令狐楚，速令填塞，以绝妖源。


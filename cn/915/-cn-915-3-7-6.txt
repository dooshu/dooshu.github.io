◇议武帝庙乐诏（本始二年五月）

朕以眇身，奉承祖宗，夙夜惟念。孝武皇帝躬履仁义，选明将，讨不服，匈奴远遁，平氐、羌、昆明、南越，百蛮乡风，款塞来享；建太学，修郊祀，定正朔，协音律，封泰山，塞宣房，符瑞应，宝鼎出，白麟获。功德茂盛，不能尽宣，而庙乐未称。其议奏。（《汉书·宣纪》）

朕以眇身，蒙遗德，承圣业，奉宗庙，夙夜惟念。孝武皇帝躬仁谊，厉威武，北征匈奴，单於远遁；南平氐、羌、昆明、瓯骆、两越，东定秽骆、朝鲜，廓地斥境，立郡县，百蛮率服，款塞自至，珍贡陈於宗庙；协音律，造乐歌，荐上帝，封太山，立明堂，改正朔，易服色；明开圣绪，尊贤显功，兴灭继绝，褒周之后，备天地之礼，广道术之路。上天报况，符瑞并应，宝鼎出，白麟获。海效钜鱼，神人并见，山称万岁。功德茂盛，不能尽宣。而庙乐未称，朕甚悼焉。其与列侯、二千石、博士议。（《汉书·夏侯胜传》：宣帝初即位，欲褒先帝，诏丞相、御史。案此诏视《本纪》更详而未可合并，故两载之。）


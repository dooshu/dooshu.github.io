【赠王太常僧达诗】

〖王僧达答诗别见。〗

玉水记方流。璇源载圆折。蓄宝每希声。虽秘犹彰彻。（《类聚》作澈。）聆龙□祭（音砌。）九渊。（《类聚》作州。广《文选》同。六臣本《文选》注云。善作泉。）闻凤窥丹穴。历听岂多士。（李善本《文选》作工。）岿（《文选》作唯。《类聚》、广《文选》同。）然觏时（李善本《文选》作世。）哲。舒文广国华。敷言远朝列。（六臣本《文选》注云。五臣作烈。《类聚》、广《文选》作烈。）德辉灼邦懋。芳风被乡耋。侧同（草堂诗笺作闻。）幽人居。郊扉常昼闭。（《类聚》作闭。）林闾时晏开。亟回长者辙。庭昏见野阴。山明望松雪。静惟浃群化。徂生入穷节。豫往诚欢歇。（《类聚》作聚。广《文选》同。）悲来非乐阕。属美谢繁翰。遥怀具短札。（○《文选》二十六。《类聚》三十一。广《文选》十作答王僧达。《诗纪》四十六。又草堂诗笺二十三春日诗注引闭一韵。）


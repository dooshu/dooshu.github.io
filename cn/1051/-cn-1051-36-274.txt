卫宗武　竹外海棠

我有三径园，今为牛马皂。

傍家寻丈地，昔未长荼蓼。

琅玕数十挺，新培岁可考。

幻出一庭阴，咫尺成深窈。

客来可款延，友至或径造。

于时正芳菲，所欠花缭绕。

隔篱旧封植，一种媚而好。

卷翠护春姿，娇红衒天巧。

折来侑清尊，嫣我灰一笑。

绝胜歌舞群，声容托幻眇。

久欲构小亭，为计恨不早。

金屋延阿娇，只恐人易老。

此花擅春妍，独恨易荣槁。

岂若对此君，四时森羽葆。

不惟袪尘俗，端可助吟啸。

良辰集朋簪，杯栏惭草草。

於焉小徜徉，即此是幽讨。

卫宗武


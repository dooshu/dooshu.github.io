○授尚汝贞涪州刺史朱塘恩州刺史婺州刺史蒋瑰检校仆射等制

敕。朕思报功臣以郡事，念远人以司牧。惟是二者，寤寐疚怀。具官尚汝贞，在先皇帝时，扈銮驾功高，建隼布政，非时见代，可为愍然。具官朱塘，将兵之材，号为严肃。劳绩声著，罢免岁深。惟涪与恩，远郡之沃饶者也。资人以优尔，亦资尔以救人。且以元武之尊，夏官之长，各从官叙，以宠荣之。具官蒋瑰，婺人言有政化，恳乞增秩。端右之命，以徇其请。各坚尔志，无或变渝。可依前件。


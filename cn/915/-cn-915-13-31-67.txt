◇周大将军陇东郡公侯莫陈群夫人窦氏墓志铭

夫人讳某，扶风平陵人也。章武开国，名高外戚之右；安丰入朝，位在臣功之上。祖以孝昌之始，主诺淮阳；父以正光之初，褰帷海岱。夫人生于礼义之门，宗于箴诫之德。虔恭惟礼，令淑惟仪。及乎百两言归，三星在户，箴盥始事，条枚是则，有子从政，犹无逸豫之心；有夫出征，自识山陵之兆。大统十六年，册授永安郡君。妇以夫尊，亲由子贵，朝章家庆，兼而有之。保定二年，改授陇国夫人。车服礼数，衤圭衤离典则，有美河鲂，足光彤史。既而风霜所及，灰遂侵，与善何言，至于大渐。天和六年四月七日薨，春秋六十有六。即以其年十月十日迁葬于咸阳万年县之杜原。山形起伏，既符白鹤之祥；地势风烟，乃合青乌之气。铭曰：

观津世族，平陵豪姓。四侯登仕，三君从政。白狼建功，丹蛇袭庆。汉之广矣，先闻淑令。君子朝端，贤才家政。簪珥以礼，轩车以命。让果成廉，推珠止竞。百年超忽，千金莫恃。室谢贤夫，庭辞贵子。归鞍辍露，采蘩废祀。室委眠蚕，衣留画雉。云垂下泽，日淹高舂。帘帷旧馆，虚幕新封。山回广柳，路没深松。游魂几变，大人何从？（《文苑英华》九百六十三）


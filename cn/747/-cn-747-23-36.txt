○罢侍中裴耀卿中书令张九龄为尚书左右丞相制

门下：变和阴阳，仪刑端揆，自非人杰，孰副佥谐。金紫光禄大夫侍中宏文馆学士上柱国稷山县开国男裴耀卿，才实国桢，望为人范。怀匪躬之节，竭奉上之心。金紫光禄大夫中书令集贤院学士修国史上柱国始兴县开国男张九龄，器识宏远，文词博赡。负经济之量，有谋猷之能。自翼赞台阶，彝伦有序。直道之心弥固，謇谔之操逾坚，并可以仪刑百寮，缉熙庶绩。宜回掖垣之任，俾列宫师之表。耀卿可守尚书左丞相，九龄可尚书右丞相，散官勋封如故。主者施行。


○上言二事疏 【 慎守令止買辦】

其一經國理民。固以人才為本。而所係之重。尤在守令。葢守令得人。則民受其福而太平可興。不得其人。則民受其殃。而風化以替。此自古所重。必審擇其人而後任之也。臣頃經北京直隸及山西陝西。其府州縣官多缺。兼今歲雨少。夏麥薄收。秋種半未入土。民心愁戚。形見容色。既無守令撫綏而上官念慮。亦不及此。乞敕吏部公同三五大臣。于見聽選官及郎中給事中御史行人進士監生之中。選擇堪任守令者。授以郡縣之職。伏願親發玉音。丁寧戒諭。使之感恩畏威。不敢妄為。如此則官無暴虐之政。民免失所之憂矣。其二朝廷買辦諸色物料。有司給價十不及一。况展轉剋減。上下糜費。至于物主所得幾何。名稱買辦。無異白取。且一夫耕作。上農不過百畝中下之農僅有其二。除夏秋二稅。所存無幾。苟再分外侵耗。使民不貧而困者寡矣。葢有司官顧望進退。不敢遵依時直。意謂有益于官無患于巳。然不知科派頻仍民力不支。逃竄流離。所謂有益于官者。實所以為官損也。所謂無患于巳者。實所以為巳患也。苟不虧其價直。使民常得安生樂業。如有急需應手辦集。始若損于官。終實益于官。始若患于巳。終實便于巳。較之于前。其功效相去。不啻什伯。傳曰財散則民聚。又曰百姓足君孰與不足正謂此也臣願自今以後。欲有買辦。如果不係軍需急用之物。乞且停止候民力完實年穀豐稔。然後派買。實為民便。民便則國安。國安則天下無事。而致治之道。可馴致矣

皇明經世文編卷之五十八終








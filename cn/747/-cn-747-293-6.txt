○祭舜庙文

维某月朔日，中散大夫使持节都督桂州诸军事守桂州刺史兼当管经略使岭南道按察使摄御史中丞佩紫金鱼袋上柱国曲江县开国男张某，敢昭告於大舜之灵：惟神以大孝而崇德，以大圣而奋庸，以至公而有天下，以至均而一海内，故不以荒服之外，不以黄屋之尊，巡守而来，殂落於此。倦勤之造，永结於黎庶；惠怀之尊，长存於寿宫；载祀虽遐，威灵如在。今圣朝绍兴至道，愍兹远人，爰遣使臣，按理边俗，惟神幽鉴，愿表微诚：若私僻为谋，公忠有替，明鉴是殛，俾无远图；如悉心在公，惟力是视，当福而不福，为善者惧矣。今至止之日，辄诣陈诚，伏惟神道聪明，亮斯钦畏，愿俯垂冥，俾输力明时。尚飨。


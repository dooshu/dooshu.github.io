王周　金盘草

今春從南陵，得草名金盘。

金盘有仁性，生在林一端。

根节岁一节，食之甘而酸。

风俗竞采缀，俾人防急难。

巴中蛇虺毒，解之如走丸。

巨叶展六出，软干分长竿。

摇摇绿玉活，褭褭香荷寒。

世云暑酷月，郁有神物看。

天之产于此，意欲生民安。

今之为政者，何不反此观。

知彼苛且猛，慎勿虐而残。

一物苟失所，万金惟可欢。

莫并蒿与莱，岂羡芝及兰。

勤渠护根本，栽植当庭栏。

寄言好生者，休说神仙丹。

王周


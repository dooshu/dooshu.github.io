【答胡秀才启】

修启。窃以考行选贤，故人皆修德而自厚；论才较艺，则下或炫己而忘廉。诚诱养之道殊，致进趋之势异。浸久之俗，益薄恶而可嗟；习见为常，遂安恬而不怪。伏以秀才学优坟史，词富文章，能力行以自强，方韫藏而待价。岂期误举，遂尔遗材！惟贤食之不家，顾良时之难得。譬夫饿者，虽耻嗟来，因而无言，亦将不及。既一惭之莫忍，遂两讼以交兴。逮乎究穷，果自明白。矧朝廷之选士，惟寒俊之是先，虽尔初屯，理将后得。必也莅官学古，为政临民。当狱讼而平心，视斯为戒；利公家而忘己，效此必争。苟终身之不回，虽一眚之何患？如此，则圭璧之玷，犹或可磨；日月之更，其将皆仰。至于较定能否，明辨是非，形长者岂度之私，貌妍者非鉴之惠。但惭浅识，惟竭至公。渔者让泉，思古人而莫见；私门受谢，亦鄙志之不为。


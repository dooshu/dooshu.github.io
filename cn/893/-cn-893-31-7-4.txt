王琦序





唐诗人首推李、杜二公为大家，古今注杜者百余帙，李之注传于世者乃少，余所见杨子见、萧粹斋、胡孝辕三家，外此寥寥未及矣。世固轩李轾杜哉，何言诗之士向往于太白，不及向往于子美者多耶?夫二公之诗，一以天分胜，一以学力胜，同时角立，雄视于文场笔海之中，名相齐，才亦相埒，无少逊也。自优劣之论出，而左右其袒者纷如。以作文喻，谓太白如《史记》，子美如《汉书》；以用兵喻，谓太白如李广，子美如孙、吴；以人物喻，谓太白仙而子美圣；以禅悟喻，谓太白顿而子美渐。此论之两持其平者也。其余甲杜乙李者，大约十居七八。可异者，评杜则多恕辞，多过情之誉，评李则多深文而索垢，是何意见之辟耶?宋人黄介读李、杜优劣论曰：“论文正不当如此。”山谷叹以为知言。夫山谷固服膺子美者也，岂不能品其优劣，盖亦见其沉雄俊逸之概，本于性而成于学者，分路扬镳，各有登峰造极之美，不可以后人肤浅之见妄为轩轾焉耳。余于二公之诗，有兼爱，无偏好。尝读张迩可、顾修远诸家杜注，以为胜于昔人。譬之积薪，后来者居上。惜李集无有斐然继起者。爰合三家之注订之，芟柞繁芜，补增阙略，析疑匡谬，频有更定。至于郡国州县之沿革，山川泉石之名胜，亭台宫寺之创建，鸟兽草木之名状，尤加详考，不厌繁复，盖将以为多识之助。而观者嫌其绮碎鳞杂，无当于诗人之本义。自念征经引史，亦不无郢书燕说之误，或失作者命意修辞之旨，虽摩研编削，虚耗岁时，上视张、顾诸先辈，无能为役，安敢与之接武而抗行哉!第思粹斋之作补注，所以补子见之阙也，而未能尽补其阙。孝辕作《李诗通》，力正杨、萧二家之，而亦未能尽正其。余承三子之后，捃摭其残膏剩馥，广为综缉，夫岂夸多炫丽哉，将以竟三子之业也。虽自愧才力未逮，而念博物洽闻之士，世固不乏，必有起而集其成者。搜罗轶典，抉发奥思，俾夫阙者者，罔不甄释，将与杜注诸家之善本并传艺苑，而为新学之津梁。彼杨与萧实为之草创于其先者也，余得肩随胡氏之后而附于讨论修饰之列，其亦可乎?

乾隆二十三年岁次戊寅正月望日王琦载庵漫述






18　梁喪地於秦不止七百里


梁惠王「西喪地於秦七百里」，潏水李氏曰：「初，北地郡屬魏，後盡爲秦并，喪於秦不止七百里也。」

【閻按】魏無北地郡，當作上郡。正義云：「今鄜、綏等州也。」秦本紀：「惠文君十年，魏納上郡十五縣。」即魏世家「襄王七年，盡入上郡于秦」，事在孟子適梁後八年。當梁惠王語時，地止喪七百里，仍是實録。

【全云】潏水蓋亦主竹書云然。






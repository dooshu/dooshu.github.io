○苏州举韦中丞自代状

苏州状上中书门下：诸道盐铁转运江淮留後朝议郎守太仆少卿兼御史中丞上柱国赐紫金鱼袋韦应物。右，臣蒙恩授苏州刺史。伏准建中元年正月五日制，刺史上後举一人自代者。前件官历掌剧务，皆有美名。执心不回，临事能断。今领虽重，本官尚轻。伏以当州口赋，首出诸郡。况经灾，切在抚绥。尚省无能，辄敢公举。司榷管之利，诚藉时才；流岂弟之风，实惟邦本。非敢臆说，以塞诏书。今具奏闻。


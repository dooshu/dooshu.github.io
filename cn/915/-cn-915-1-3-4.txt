◇金人铭

我，古之慎言人也，戒之哉！戒之哉！无多言，多言多败。无多事，多事多患。安乐必戒，无行所悔。勿谓何伤，其祸将长。勿谓何害，其祸将大。勿谓无残，其祸将然。勿谓莫闻，天妖伺人。荧荧不灭，炎炎柰何。涓涓不壅，将成江河。绵绵不绝，将成纲罗。青青不伐，将寻斧柯。诚不能慎之，祸之根也。曰是何伤，祸之门也。强梁者不得其死，好胜者必遇其敌。盗怨主人，民害其贵。君子知天下之不可盖也，故後之下之，使人慕之。执雌持下，莫能与之争者。人皆趋彼，我独守此，众人惑，我独不从。内藏我知，不与人论技。我虽尊富，人莫害我。夫江河长百谷者，以其卑下也。天道无亲，常与善人。戒之哉！戒之哉！（《说苑。敬慎》。案此铭旧无撰人名，据《太公阴谋》、《太公金匮》，知即黄帝六铭之一。《金匮》仅载铭首廿馀字，今取《说苑》以足之）


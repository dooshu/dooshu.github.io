▼广陵孙孝子爱日堂

昔自中原兵甲动，志士忧时久心痛。

千村杀戮鸡犬无，骨肉谁家保相共。

扬州受祸闻最深，徒恃坚城铁为瓮。

城中义丁一百万，坐委沟溪不成用。

至今草长髑髅台，月黒精灵尚哀恸。

君时负亲独窜匿，何异网鱼逢脱纵。

远道秋风旧橐空，长江暮雨孤帆重。

朅来吾乡今十年，孝友争传比张仲。

虽嗟故里未能归，却喜新堂还可奉。

尽欢惟啜小人羮，致养宁须大官俸。

只愁老景苦骎骎，羲驭西驰疾飞鞚。

昼看花影愿迟移，晚听角声惊早弄。

长绳未解系飞乌，每计余年忧且恐。

嗟余少已失庭闱，宰木乱来无地种。

欲娱朝夕难再得，谁惜流光去如梦。

自惭不及君庆多，洒泪蓼莪空废诵。

寸心犹愿时早平，重为河清作歌颂。

万国同看化日长，生能养亲死能送。


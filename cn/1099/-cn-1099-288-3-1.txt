○策對 【 貴粟】

善計國者、莫如備先具、備具之道、莫如審所貴、神農之教曰、有石城十仞、湯池百步、帶甲百萬、而亡粟弗能守也、晁錯之說曰、珠玉黃金、飢不可食、寒不可衣然而重之者、以上用之故也、故夫上之所貴。不在珠玉黃金。而以飢寒所必須者為上。則五穀徧于澤鹵之區矣何也、人情莫不欲爵。莫不欲亡罪。亦莫不欲利。利權與爵與罪。皆人主之所操也。便三者而皆得以五穀易之。則莫不農矣。夫鬻爵之敝也。自漢以來無代無之。罪人之贖鬻鹽之法、其從來者遠也顧權之何如耳。權得其道則粟貴貨賤百姓又安。古之人有行之者。漢文帝是也。權失其道。則貨貴農惰、倉廩空虗、自漢之末世而巳然矣、今夫貧生于不足、不足生于不農。今之不農其過葢不在民而在官矣。官之過有四。邊鎮之臣、不欲復塞下之田。一也、鬻鹽之司。不用藁粟而用銀。二也。水利之監。因循度日。秩滿則遷。三也、行法之吏。弛屠牛之禁而不綱。四也、夫四者。官之逭也。四逭相尋于天下。而欲望其興利闢田。無其期矣田不闢而望民之無飢。是卻行而求及前人也。夫今之塞下。獨非古之塞下乎。文帝用賈誼積貯之說、嘗募民為田。是以施行有序。坐致富強、今議者曰。邊地、不可使種禾麥、恐胡人乘之而牧馬。吁、此與懲噎廢食者何異、夫趙充國耕金城。隋耕朔方。他如代郡許下。屢聞沃壤。此我所不解也以師旅之間撓之者少耳彼皆為之于師旅之間我顧不能復之于治平之後乎。舍近利而不圖敝政宜無大于此者矣。漢興以來。邊郡轉輸。率三十鍾而致一石、自漢文用晁錯之計。寔粟邊郡。是以不煩轉運。而儲蓄日增。今主鬻鹽之議者曰。粟貴徵粟。粟賤徵銀。若是者。利固不全歸于商。然亦何嘗歸于國。殆亦弗思甚矣。葢國初酬估甚厚。故邊商競至。類多占籍治農以竢開中故商有貴粟之風。軍有益屯之漸。乃公私兩利之策也。今展轉折閱而商利日微。運糴益勞。而邊餉愈匱。豈非大可哀痛者乎。若夫大江以北。畿輔以南。淮海維揚。汶泗淄澠之間。斥鹵之區。可墾之地。無慮數百萬頃。誠使廟堂之上。少加之意。別立農官。以分領之。治其水。配其牛。則變斥鹵為沃壤。理有必然者。夫天下之事。成于謀斷。而敗于因循。昔者西門豹。固賢于治鄴矣。然導漳水以溉河內。顧必待于史起者。豈其智之不起若哉。豹固以為先民未之為。而不知其可以有為也。今之時。有能為起者則天下之富強。將不出淮海汶泗之外。而致之矣。姑舉一二郡縣言之。廬多苦雨。鳳多苦旱。非天時異也。地形使然也。廬地多窪。無瀉水之渠。鳳地多窿。無瀦水之陂。以二郡而推之。則天下之不可無水利也明矣。是可以不務乎。夫農必資牛。淮揚之間。廣原長薄。牛寔產之。淮徐而北。一牛之直。其貴一金。然而屠豎販賈。不以之服濟上之耕。而以之塗吳人之釜者。豈非北則陸南則水。陸有牽輓之難。固不若水得舟楫之易耶。此其情易通。其勢易止。但能立一官以監之。則朞月之內牛徧疆塲矣李彪之在後魏。相水陸之宜。料頃畝之數。以贓贖市牛。其時賴以豐贍。唐開元間亦復酌量土宜。軟硬配牛。有差。其為法有不可行于今日耶。夫事不師古。則勞而寡效。同是人也而或治或亂真命也有古人之法。而復因循不振。是斯民之命也。今若立以科制。而課農官之殿最。而以前所謂四逭者。嚴其罰而重其權則目前即未見其利。而十年之後。宇內富庶。和氣充盈。作樂制律。唯　上所欲為矣。昔之樹王霸之業。服戎狄而坐致南面者。粲然史冊。莫不率由茲道。况以天下之力為之。其所成就豈曰小補之哉。故愚必欲先之以貴粟終之以重其權


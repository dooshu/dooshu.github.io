○答宣大廵撫吳環洲策黃酋 【 區處黃酋】

黃酋書、昨鑑川公亦曾抄寄本兵、此酋貪縱寡謀。終當歸吾羈紲。觀其書詞、巳非昔時之倔強、可用其幾而制之。多行間諜以疑其心。時用利餌以中其欲。諒彼無能為也。其妻家在三衛者。即傳與薊人。量加優恤。亦制馭之一機也。史大官去歲侵盜二酋馬近千。故二酋恨之巳甚。其欲尋殺。不獨為其近邊。盖亦思以報之矣。然此雖小僮。其技與虜同。且倚山為險。料二酋亦無如之何。宜撫而用之。以為宣鎮外藩。時時戒諭。以各守分地住牧為業。毋妄肆侵盜。使二酋得借以為口實。但此輩撫賞之資。半出軍士月粮。割肉充腹。乃自困之道。宜有以處。辱示今所宜措畫者、一一中的但願審度時宜、慮定而動、天下無不可為之事。况今時則易然耳。


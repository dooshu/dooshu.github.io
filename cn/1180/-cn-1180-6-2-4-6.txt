答南司寇谢泰东论荆狱


前得西石书，言丈不嫌岑寂，乐就西曹，敢尔推毂。若仆私衷，固有待也。

南中人情狡伪，诏狱繁兴，拟议失中，致伤和气，诚如尊教。丈留意于此，即泽流寰宇矣。处天下事，非至虚至平，不得其理。而诏狱，民之词命，所系尤重。顷见今之持法者，类以三尺行己意耳。嗟夫！天子犹不敢以己意生杀人，况人臣乎？

包子尚未到渠，初闻山东之转，即掉臂而归，还是旧时情态。今得此报，当欣然就道矣。






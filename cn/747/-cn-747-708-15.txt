○荀悦论高祖武宣论

荀悦《论》略曰，高帝天下初定，庶事草创；文帝躬行元默，遂至升平，而古典未备，制度多阙；武帝内修文学，外耀武威，而不尽其术，不克其终；宣帝任法审刑，综核名实，而不用儒术，理化不成。历数三代，以及元帝，曰“崇尚儒业，从谏如流”，引班固赞，“宾礼故老，优游亮直”。又曰：“贡、薛、韦、匡，迭为宰相。”其旨以为专用儒术，莫盛於此。班固、荀悦，皆文雅之士，以元帝好儒，征用儒生，故以兹为美，而深罪石显，痛心泣血，称诗人“投畀豺虎”，嫉之甚也。异乎馀之所闻也。任恭、显始於宣帝，当先帝之世，石显岂能隳其大业哉，则知恶不在於显矣。萧望之、周堪皆廊庙之器，有师傅之恩，石显所忌，废而不用，朋宠上书，遂致於理，其後刘向废锢，张猛自杀，岂得谓之优游亮直乎？贾捐之、京房虽不终其身，亦皆英特隽才，道术奇士，於元帝可谓忠矣，亦因谮而死。惑於谗邪则不断，疑於髦俊则用法，亦不得谓之优游亮直矣。贡、薛虽能忠谏，谏止於讽谕恭俭，未尝御奸触邪矣；韦、匡从容守位，未尝犯颜干色矣，所以得乘时而进，久安其位。昔桀纣杀一龙逢比干，而天下之恶归焉。桀纣以拒谏而杀，其悖已甚，元帝以信谗而杀，抑又甚焉！王业既衰，至成、哀凌替，才三世而王莽篡夺。宣帝称“乱吾家者太子也”，知子莫若父，信哉是言！


○有唐善人墓碑铭（并序）

唐有善人曰李公。公名建，字杓直，陇西人。魏将军申公发，公十五代祖也；周柱国阳平公远，六代祖也；绥州刺史明，高祖也；太子中允进德，曾祖也；绵州昌明令珍玉，大父也；雅州别驾赠礼部尚书震，考也；赠博陵郡太君崔氏，妣也；陈许节度礼部尚书逊，兄也；渭源县君房氏，妻也；容管招讨使济，外舅也。长庆元年二月二十三日夜，无疾即世於长安修行里第。是岁五月二十五日，归於凤翔某县某乡某原之先茔。春秋五十八，有二女五男，曰纳、朴、恪、悫、硕。公官历校书郎、左拾遗、詹府司直、殿中侍御史、比部兵部吏部员外郎、兵部吏部郎中、京兆少尹、沣州刺史、太常少卿、礼部刑部侍郎、工部尚书；职历容州招讨判官、翰林学士、州防御副使、转运判官、知制诰、吏部选事；阶中大夫，勋上柱国，爵陇西县开国男。有史官起居郎渤海高钱作行状，翰林学士中书舍人河南元稹作墓志。有尚书主客郎中知制诰太原白居易作墓碑，大署其碑曰善人墓。

善人者何？公幼孤，孝养太君，太君老疾，常曰：“犭委子劝吾食，吾辄饱，劝吾药，吾意其疾瘳。”犭委子，公小字也。及长，居荆州石首县，其居数百家，凡争斗，稍稍就公决，公随而评之，浸及乡人，不诣府县，皆相率曰“往问李君”。公养有馀力，读书属文，业成，与兄逊起应进士，俱中第。为校书时，以文行闻，故德宗皇帝擢居翰林。翰林时，以视草不诡随，退官詹府。詹府时，以贞恬自处，不出户辄逾月，帅路恕高之，拜请为副。在时，有非类者至，以病去。为御史时，上任有遏其行事者，作《谬官诗》以讽。为吏部郎时，调文学科暨吏课高者得无停年，又省成劳急成状限，繇是吏史辈无缘为奸，迄今选部用其法。知制诰时，笔削间有以自是不屈者，因请告改少尹。少尹时，与大议岁减府税钱十三万。在沣时，不鞭人，不名吏，居岁馀，人人自化。在礼部时，由文取士，不听誉，不信毁。

公为人质良宽大，体与用绰然有馀裕；为政廉平易简，不求赫赫名；与人交外淡中坚，接士多可而有别，称贤荐能未尝倦；好议论而无口过，远邪谀而不忤物；其居家菲衣食，厚宾客，敬兄嫂，礼妻子，爱甥侄。初先太君好善，喜佛书，不食肉，公不忍违其志，亦终身蔬食。自八九岁时，始讽《诗》《书》日三百言，讽毕久其义。善理《王氏易》《左氏春秋》。前后著文凡一（一作三）百五十二首，皆理义撮要，词无枝叶，其卓然者，有《詹事府司直比部员外郎厅记》《请双日坐疏》《与梁肃书》《上宰相论选事状》，秉笔者许之。薨之日，不识者惜，识者叹，交游出涕，执友恸哭。夫如是，其善人乎？《传》曰：“善人国之纪也。”《语》曰：“善人吾不得而见之矣。”噫！善人之称难科哉！独加於公无愧焉。铭曰：

古者墓有表，表有云，显其行，省其文。故季札死，仲尼表其墓曰君子。今吾丧李君，署其碑曰善人。呜呼李君！有知乎？无知乎？君之名与此石俱。


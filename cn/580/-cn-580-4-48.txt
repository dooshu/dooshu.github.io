列传第四十八 常咬住〔普兰奚　普化〕　奥屯世英〔贞〕　也里迭儿　石抹明里　刘哈喇八都鲁　许国祯〔扆　韩麟〕


常咬住，信都人。祖父资，太祖选入宿卫，典御膳。父兀迩笃袭职，兼纳怜总管奴婢。宪宗二年夏，大会诸王于驴驹河上，水忽暴涨，鼎俎失序，兀迩笃躬自营护，竟无废礼，帝甚嘉之。然兀迩笃以此致疾，赐医药费，养疾于家，以其奴来兴代之。明年卒。世祖伐宋还至顺德，追思兀迩笃之勤，召咬住入见，令直宿卫。

至元四年，敕以来兴还之，咬住曰：“来兴奉至尊久，岂宜为臣奴。”顿首固辞，帝悦，赐钞偿之。因谓左右曰：“咬住忠谨出于天性，宜友贤士以成其德。”命与董文忠同直。至元九年，遣咬住侍皇太子，一日复召入，左右谏曰：“畀之而复夺之，不可。”帝笑曰：“朕特戏言耳。”赐巾服、佩刀遣之。三十一年，改中顺大夫、家令司丞。成宗即位，转吏部尚书、内宰司丞，进资善大夫、同知宣徽院事。大德八年卒，年六十一。延祐二年，赠推诚宣力保德功臣、太师、开府仪同三司、上柱国，追封信都王，谥忠懿。

二子：普兰奚，次小和尚；内宰司丞。

普兰奚八岁，裕宗养于宫中，母疾刲股和药疗之，不令人知，裕宗称其孝。丁父忧，哀毁逾制，起为资善大夫、同知宣徽院事。武宗即位，入侍兴圣宫，进徽政院使，固辞，仍为同知徽政院事。皇庆元年，擢光禄大夫，封赵国公，赐尚服、黄金币、白鹘。延祐二年，加金紫光禄大夫、徽政院使。卒。

子普化甫龀，成宗爱之，召入禁中，累迁集贤学士，领典瑞院。延祐中，加荣禄大夫，守司徒，不拜。卒。

奥屯世英，字伯豪，小字大哥。其先居上京胡里改路，徙蒲城，遂为蒲城人。其远祖黑风，佐金太祖征伐有功，封王。父闰生，新平县令。世英以荫补官，累迁郃水酒税监，充征行都统领军，率其众来降，以材武为太祖所知，赐虎符，隶朵火鲁虎彻立部下。大军攻陕西，世英与礼古带偕至富平，主帅命诸将分下各州县，世英欲得蒲城，从之。至城下，谕以祸福，城人相率出降。世英复从大军攻凤翔，自陇州克凤州，取武休关至兴元，又攻巩州，再入宋境。

从皇弟拖雷由兴元历金、洋诸州，所至城寨无不降附，遂败金兵于三峰山。金亡，奉命镇河中，招降天和、人和二堡。初，太宗在凤翔，许世英以河中府尹，会以他事不果，世英入觐，太宗喜曰：“曩之所许，今可相付矣。”世英奏曰：“臣名在四大王府，今改属别部，何面目见唐妃母子。”帝始怒，既而喜曰：“汝言是也。”唐妃闻其言，甚悦，礼遇益厚。十三年，河中船桥官以事诬世英，夺虎符，唐妃言于太宗，复畀之。授军民万户便宜行事，改赐金虎符。卒，年六十二，赠嘉议大夫，追封奉元郡候。

世英性至孝，大兵围庆阳，战失利，世英家属为金人所获，世英狼狈北归，每夜焚香祝天，愿得生遇父母，每就寝则泪渍裀席。太宗悯之，及大兵下河南，下令军中曰：“得大哥父母者，生致之，无使惊怖。”及攻拔许州，有唱者曰：“奥屯将军家属在此。”世英驰往视之，则阖门百口如故，人以为孝感所致云。二子：贞、亮。

贞，字正卿。年十三世英卒，入见宪宗，诏曰：“世英早附太祖皇帝，统兵南伐，我师失利，叛者如蚁，而世英弃父母捐妻子束身来归，先帝嘉之。以有昔授今命其子贞袭万户，佩金虎符。毋少贞，若不奉约束，罪死，没入其室。”贞从攻重庆、嘉定诸路，俱有功。世祖即位，贞入觐，赐黄白金、锦衣。至元十三年，以贞为南阳府尹，阶明威将军。累迁广南西道宣慰使，改蓬州路总管，又转顺庆嘉定两路总管。所至有惠政。卒，年六十七。

子金刚奴，金齿大理道宣慰副使、佥都元帅府事；银刚奴，锦州判官。

也里迭儿，西域人，事世祖于潜邸。宪宗九年，世祖伐宋还，幸其第，也里迭儿以金枿衣地藉马蹄，帝嘉叹之。及即位，使领茶迭儿局，茶迭儿译言庐帐也。未几，赐虎符。至元三年，授嘉议大夫、领茶迭儿局、诸色人匠总管府达鲁花赤，兼监领宫殿。又命与大兴府尹张柔、工部尚书段天祐同行工部事，监筑宫城。卒。

初，部人凿石肖也里迭儿象，及卒，家人谓其非法，议弃之，帝夜梦也里迭儿若诉事状，诏讯其家人，以实告，帝亟命止之，赐金币为祀事。

子马合谋沙袭父职，遥授工部尚书。卒。子密儿沙；次木八剌沙，领茶迭儿局、工部尚书；次忽都鲁沙，户部尚书；次阿鲁浑沙。也里迭儿追赠推诚宣力功臣、太傅、开府仪同三司、上柱国，追封赵国公，谥忠敏。马合谋沙追赠推诚赞治功臣、太傅、开府仪同三司、上柱国，追封赵国公，谥忠靖。

石抹明里，契丹人。祖合鲁，事太祖为膳夫，睿宗求之，帝听以其僚十人往，敕曰：“皇子方总兵，朕辍尔畀之，能以事朕者事之，将用黄金覆汝周身。”睿宗从太宗西征，道中无水，合鲁晨聚草霜调羹以进，睿宗嘉之。师还，赐金帛甚厚。年八十卒。

中统初，明里入见世祖，令近侍送明里于裕宗，且曰：“明里朕亲臣之子，今以事汝。”已而，世祖命裕宗以从者十人来，朕将行赏，十人至帝前，帝曰：“第五人非明里耶？”对曰：“然。”帝曰：“上之。”明里越一人立，帝曰：“更上之。”明里又越一人立，帝曰：“止。”赐金文衣一袭。明里出，侍臣相与耳语，帝闻之，曰：明里之祖合鲁事太祖、睿宗以及朕兄弟，尔时汝辈安在？顾疑其后来耶！”帝亲征乃颜，明里请从。师还，第功赐白金百两。至元二十八年，为尚食令。

成宗即位，加朝列大夫，赐金带，又赐御衣一袭、钞万五千贯，诏曰：“明里旧臣，其令诸子入宿卫。可假礼部尚书，进阶嘉议大夫。”食尚书禄以老。武宗即位，诏曰：“明里夫妇，历事帝后，保抱朕躬，朕甚德之。可特加明里荣禄大夫、司徒；其妻梅仙，封顺国夫人，赐黄金二百五十两、白金千五百两、衣一袭。”仁宗在东宫，语宫人曰：“昔朕有疾甚危，徽仁裕圣皇后忧之，梅仙守视不解带者七十日，今不敢忘，其赐明里宝带、锦衣、舆马。”至大三年二月卒，年六十九。

刘哈喇八都鲁，河东人，世业医。至元八年，世祖驻跸白海，以近臣言得召见，世祖谓其目有火光，异之，留侍左右。初赐名哈喇斡脱克赤，擢太医院管勾。昔里吉叛，宗王别里帖木儿奉命征之，帝谓哈喇八都鲁曰：“当行者多避事，汝善医，复习骑射，能从行否？”对曰：“事君不辞难，臣不行将何为？”即请受甲，帝曰：“医汝事也，甲不可得。”惟赐环刀、弓矢、裘马等物。一日，从王猎于野，有狐窜草中，哈喇八都鲁一发中之，王大喜。又疗王妃疾愈，王奏为长史。将战，从王，请甲，王曰：“上不与汝甲，我何敢与！”因留之，使领辎重。哈喇八都鲁不肯，曰：“大丈夫当效力行陈，乃守营帐如妇人耶！”见有甲者，饮以酒，高其直购之。明日被以往，王望见，使人问之，免胄曰：“我也。”因慨然曰：“一人为善，万人可激，我为万人激耳。”中道三遇贼射哈喇八都鲁，皆不中，王解衣衣之，曰：“此所以识也。”

师次金山，有使者云自脱忽大王所来，曰：“我受太祖分地守此不敢失，凡上所使与昔里吉之过我者，并饮食供给之，无二心，且愿见天子，而道远无向导。今闻王来，甚喜，得一见可乎？”王以为信，左右曰：“此诈也。脱忽与昔里吉为耳目，愿勿听。”乃使人间道诇之，获其游骑三十人，讯之得其情，知脱忽方酣饮，遂出其不意袭击，大败，因获昔里吉所遣使，知其不为备，又乘势攻之。王乃命哈喇八都鲁献俘行在，帝见其瘠甚，辍御膳羊胾以赐。既拜受，先割其美者怀之，帝问之，对曰：“臣将行，值母有疾，不敢以远役告。今归，母幸存，请以君赐遗之。”帝悦，命自今凡赐食，必先赐其母。以功授和林等处宣慰副使，赏赉甚厚。二十三年，迁同知宣慰司事。二十四年，迁宣慰使。

二十五年，海都入寇，尚书省以和林屯粮奏用怯伯管出纳，帝曰：“钱谷非怯伯所知，哈喇斡脱克赤可使也。”进嘉议大夫，与怯伯偕往。二十六年，海都寇和林，皇子北安王使报怯伯率其民避去，怯伯与哈喇八都鲁南行六日，至巴尔布拉克，距海都军五六十里，怯伯大惧曰：“事急矣，不如顺之。”哈喇八都鲁语其弟钦祖、荣祖曰：“怯伯有二心矣。”遂潜遁，遇千户忽鲁速，从骑百余人，问之，忽鲁速曰：“吾在海都军中闻怯伯反，宣慰脱身归报天子，我欲往从之。”哈喇八都鲁察其诚，与之谋，乘高结陈，令曰：“吾将往责怯伯，汝曹勿动。见吾执弓而起，即相策应。”既见怯伯，哈喇八都鲁诡辞自解，乘间疾去。忽鲁速整阵以出，怯伯遣骑来追，拒却之。道遇送军装者，护送至盐海，及入见，帝喜曰：“人言汝陷贼，乃能来耶！”命与酒馔，顾谓侍臣曰：“譬诸畜犬，得美食而弃其主，怯伯是也；虽未得食而不忘其主，此人是也。”更其名曰察罕斡脱克赤，赐钞五千贯。

二十七年，迁正奉大夫、河东山西道宣慰使，奏曰：“臣累战而归，衣裘尽敝。河东，臣乡里，愿乞衣锦之荣。”帝以金织文衣赐之。居二年，召还，帝谕之曰：“自此而北，乃颜故地曰阿八剌忽者，产鱼，吾立一城名曰肇州，汝往为宣慰使。仍别赐汝名曰小龙儿或曰哈喇八都鲁，汝择其一可也。”对以小龙儿非人臣所敢当，愿赐名哈喇八都鲁。帝复赐绣衣、玉带及钞五千贯。既至，一日得鱼九尾，皆千斤，遣使来献。俄召还。三十一年春，世祖崩，太傅伯颜奉皇太后旨，以哈喇八都鲁为咸平道宣慰使。元贞元年，召为御史中丞，行至懿州卒。

许国祯，字进之，绛州曲沃人。祖济，金绛州节度使。父日严，荣州节度判官。世业医。国祯博通经史，尤精医术。世祖在潜邸，国祯以医征至，疗庄圣太后疾，刻期而愈。太后年五十三，以白金铤如年数赐之。宗王昔班屡请以国祯隶帐下，世祖重违其请，将遣之，辞曰：“国祯蒙恩拔擢，誓尽心以报，不敢易所事。”乃不果遣。

世祖过饮马湩，得足疾，国祯进药味苦，却不服，国祯曰：“古人有言：良药苦口利于病，忠言逆耳利于行。”已而足疾再作，召国祯入视，世祖曰：“不听汝言，果困斯疾。”对曰：“良药苦口大王既知之，忠言逆耳愿留意焉。”世祖大悦，以七宝马鞍赐之。宪宗三年，从世祖征云南，与闻机密，朝夕侍左右，或在告，帝辄不悦。九年，从世祖围鄂州，师还，招降民数十万口，国祯发蔡州军储粮赈之，全活甚众。

世祖即位，录前劳，授荣禄大夫、提点太医院事，赐金符。至元三年，改授金虎符。十二年，迁礼部尚书。国祯疏陈八事，曰慎财赋、禁服色、明法律、严武备、设谏官、均卫兵、建学校、立朝仪，多见施行。凡所荐引，皆知名士，士亦归重之。帝与近臣言及勋旧大臣，因谓国祯曰：“与朕同履艰难者，惟卿数人在尔。”遂拜集贤大学士，进阶光禄大夫。每进见，帝呼为许光禄而不名，由是内外诸王大臣皆以许光禄称之。拜翰林集贤大学士。卒年七十六。时大臣非有勋德为帝所知者，罕得赠谥，特赠国祯金紫光禄大夫，谥忠宪，人以为荣。后加赠推诚广德协恭翊亮功臣、翰林学士承旨、上柱国，追封蓟国公。初，国祯母韩氏亦以能医侍庄圣太后，赐以真定宅一区，国祯由是家于真定。子扆。

扆，字君黼，从其父事世祖于潜邸，赐名忽鲁火孙，俾从许衡学，入直宿卫，忠慎小心。尝因事忤旨，欲罪之，帝后悔，谓近侍帖哥曰：“朕初罪忽鲁火孙，汝何不言？汝二人自今约为兄弟，朕有所谴责，则更相进谏。”乃置金酒中，使二人饮酒为盟。时裕宗居东宫，帝又谕忽鲁火孙曰：“若太子罪汝，将谁谏耶？”遂命宫臣庆山奴亦同饮金酒。俄除礼部尚书、提点太医院事，赐日月龙凤纹绮衣二袭。每外国使至，必命扆应对，辞理明辨，莫不倾服。改尚医太监。帝使画工写其像赐之。转正议大夫，仍提点太医院事。

有窃大安阁礼神币者，将论死，忽鲁火孙谏曰：“因敬神而置人于死，臣恐神不享其祭。”帝即命释之。忽鲁火孙与丞相安童善，桑哥忌之，数谮于上，帝不之信。桑哥败，系于左掖门，帝命忽鲁火孙往唾其面，固辞，帝称其仁厚，赐以白玉带，且谕之曰：“以汝洁白无瑕，有类此玉，故以赐汝。”

成宗即位，迁中书右丞，行太常卿，辞不拜，乃命以中书右丞署太常事。俄改陕西行中书省右丞。时关中饥，议发仓粟赈之，同列以未请于朝不可，忽鲁火孙曰：“民为邦本，今饥馁如此，若俟命下无及矣。擅发之罪，吾当独任之。”遂发粟，不数日命亦下。明年旱，祷于终南而雨，岁以大熟，民皆画像祀之。

忽鲁火孙不事生业，田宅皆上所赐。有足疾不能行，仁宗以为先朝老臣，特敕乘小车入禁中，访以旧事。后疾益甚，每国有大政，使近侍即其家问之，特授荣禄大夫、大司徒，食其禄终身。卒。赠推忠守正佐理功臣、光禄大夫、陕西等处行中书省平章政事、柱国，追封赵国公，谥僖简。以医术为国祯所荐者有韩麟。

麟，字国瑞，真定人。世祖召见便殿，示以西域药，麟奏对称旨，授尚医。帝春秋高，体常不平，麟典领方药，累赐貂裘、玉带，擢御药局副使。

成宗即位，迁太医院副使，晋太使。太医院升二品，进嘉议大夫、佥书太医院事。召麟读《资治通鉴》、《大学衍义》，麟开陈义理，帝听之忘倦。御史中丞崔彧言事忤旨，麟乘间奏曰：“台谏，天下耳目，使噤口不敢言事，是自塞其耳目也。”帝悟，彧得无罪。帝问麟今儒臣孰与卿比，对曰：“集贤学士焦养直，学为通儒，非臣所及。”遂召养直入侍左右。帝晚年寝疾，麟言：“治世莫如爱民，养身莫如寡欲。”帝嘉纳之。

至大中，出为淮安路总管，不赴。皇庆元年，拜秘书卿。明年，进昭文馆大学士。延祐六年卒，年六十七。




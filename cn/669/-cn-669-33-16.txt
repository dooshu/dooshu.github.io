16　楊綰謚文貞蘇端持異議　文章有神交有道贊蘇端


楊綰謚文正，案：綰謚文貞，王氏避仁宗諱，故作正。比部郎中蘇端持異議。雨過蘇端，豈即斯人歟？然少陵稱其「文章有神交有道」，而端終爲憸人，豈晚謬乎？

【閻按】舊唐書楊綰傳：「謚曰文簡。比部郎中蘇端性疎狂，嫉其賢，乃肆毁黷，異同其議。上怒，貶端爲廣州員外司馬。」自即其人。詩人溢美，詎足與辨？

【元圻案】蘇端，肅宗朝官比部郎中。太常謚楊綰曰文貞，端駁之曰：「綰不慈不惠，何以謂之文？有隱有毒，何以謂之貞？」梁肅復駁之曰：「端謂公與元載交游，嘗爲載薦引，載之咎惡，悉歸於公。斯乃昧於觀行定謚之義，且非君子成人之美也。」二議俱見文苑英華八百四十卷。〇蘇端之議謚，謂楊綰不應謚文貞也，舊唐書綰傳載賜謚文簡之詔於前，而繫蘇端之毁黷於後，誤也。新唐書綰傳謂「太常謚曰文貞。蘇端，憸人也，持異議，帝以其言醜險不實，貶端，猶賜謚曰文簡」，爲得其實。閻氏乃引舊唐書，何歟？






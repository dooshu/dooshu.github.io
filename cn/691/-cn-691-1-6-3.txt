◎庸医

先外祖苏年先生卧病时，医者日数人，皆庸手。有郑姓者，其名最盛，而其技实最庸。每与众医互相标榜，商立医案，迁延月余日，而先生病遂深。适陈修园邑侯（念祖）新归，家大人自往延之，遍视旧方，叹日："皆此等庸医所误。"而于郑所立医案尤切齿，批其后云："市医伎俩，大概相同。"越日，众医至，阅陈所批，皆气沮，郑喑曰："陈某何以呼我辈为市医？"闻者莫不匿笑，而先生卒不起。不逾年，此数医亦相继殂。时号郑为市医先生云。又有某姓者，本名医之子，而其术不逮父远甚，每诊妇女脉，必揭帐熟观，曰问闻望切必先望而后切，此古法不可不遵也。后为一少妇治病，竟以目成私合，其夫愤甚，延妖鬼捉其魂。一日晡归，甫入门即仆地谵语，自述其生平阴恶，喃喃不休，逾时遂绝。同时业医者无不引以为戒。家大人曰："昔人有言，士君子无以刀杀人之事，惟庸医杀人，其惨即无殊手刃，若复包孕邪心，乱人闺阃，则其孽愈重，某之暴卒，非妖鬼之能作祟，实其人之自犯冥诛。"纪文达公尝戏为集句以赠医者，有"医来寇至"之对，其言不为苛矣。


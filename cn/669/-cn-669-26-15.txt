15　淳于髠十酒説　羅襦排門非戰國語


御覽七百十八載淳于髠十酒説曰：「羅襦排門，翠笄窺牖。」蓋好事者因滑稽傳而廣之，非戰國時語也。

【元圻案】史記滑稽傳：「淳于髠曰：『若乃州閭之會，男女雜坐，行酒稽留，六博投壺，相引爲曹，握手無罰，目眙不禁，前有墮珥，後有遺簪，髠竊樂此，飲可八斗而醉二參。日暮酒闌，合尊促坐，男女同席，履舄交錯，杯盤狼籍，堂上燭滅〔一〕，主人留髠而送客，羅襦襟解，微聞薌澤，當此之時，髠心最歡，能飲一石。』」

〔一〕「燭滅」，原作「滅燭」，據中華本史記卷一二六滑稽列傳乙正。






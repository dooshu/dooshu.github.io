赵思绾


赵思绾，魏州人也。为河中节度使赵赞牙将。汉高祖即位，徙赞镇永兴，赞入朝京师，留思绾兵数百人于永兴。高祖遣王景崇至永兴，与齐藏珍以兵迎回鹘，阴以西事属之。景崇至永兴，赞虽入朝，而其所召蜀兵已据子午谷，景崇用思绾兵击走之。遂与思绾俱西，然以非己兵，惧思绾等有二心，意欲黥其面以自随，而难言之，乃稍微风其旨。思绾厉声请先黥以率众，齐藏珍恶之，窃劝景崇杀思绾，景崇不听，与俱西。

高祖遣使者召思绾等，是时侯益来朝，思绾以兵从益东归。思绾谓其下常彦卿曰：“赵公已入人手，吾属至，并死矣，奈何？”彦卿曰：“事至而变，勿预言也。”益行至永兴，永兴副使安友规出迎益，饮于郊亭，思绾前曰：“兵馆城东，然将士家属皆居城中，愿纵兵入城挈其家属。”益信之以为然。思绾与部下入城，有州校坐于城门，思绾殴之，夺其佩刀斩之，并斩门者十余人，遂闭门劫库兵以叛。

高祖遣郭从义、王峻讨之，经年莫能下，而王景崇亦叛，与思绾俱送款于李守贞，守贞以思绾为晋昌军节度使。隐帝遣郭威西督诸将兵，先围守贞于河中。居数月，思绾城中食尽，杀人而食，每犒宴，杀人数百，庖宰一如羊豕。思绾取其胆以酒吞之，语其下曰：“食胆至千，则勇无敌矣！”思绾计穷，募人为地道，将走蜀，其判官陈让能谓思绾曰：“公比于国无嫌，但惧死而为此尔！今国家用兵三方，劳敝不已，诚能翻然效顺，率先自归，以功补过，庶几有生；若坐守穷城，待死而已。”思绾然之，乃遣教练使刘珪诣从义乞降，而遣其将刘筠奉表朝廷。拜思绾镇国军留后，趣使就镇，思绾迟留不行。蜀阴遣人招思绾，思绾将奔蜀，而从义亦疑之，乃遣人白郭威，威命从义图之。从义因入城召思绾，趣之上道，至则擒之。思绾问曰：“何以用刑？”告者曰：“立钉也。”思绾厉声曰：“为吾告郭公，吾死未足塞责，然钉磔之丑，壮夫所耻，幸少假之。”从义许之，父子俱斩于市。






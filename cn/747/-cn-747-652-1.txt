○钱重物轻议

右，臣伏见中书门下牒，奉进止，“以钱重物轻，为病颇甚，宜令百寮各随所见，作利害状类会奏闻”者。臣备位有司，谬总邦计，权物变弊，职分所当，固合经心，自思上达，岂宜待问，方始启谋。臣伏以作法於人，必求适中，苟非济众，是作不臧。所以夙夜怀，重难其术。伏奉制旨，旁采庶寮，臣实有司，敢不知愧？既不早思所见，上沃圣聪，今乃备数庶官，肩随奏议，无乃失有司奉职之体，负尸位素餐之责。况道谋孔多，是用不集，盈庭之言，自古所知。至於业广即山税徵谷帛，发公府之朽贯，禁私室之滞藏，使泉流必通，物定恒价，群议所共，指事皆然。但在陛下行之，有司遵守利害之说，自足可徵。若使将广引古今，诞饰词辩，有齐画饼，无益国经，恐重空文，不敢轻议。谨议。


出境游山二首


源水终无路，山阿若有人。

驱羊先动石【见《神仙传·黄初平》】，走兔欲投巾【见《抱朴子·对俗篇》】。

洞晚秋泉冷，岩朝古树新。

峰斜连鸟翅，磴叠上鱼鳞。

化鹤千龄早，元龟六代春。

浮云今可驾，沧海自成尘。

◇

振翮凌霜吹，正月伫天浔。

回镳凌翠壑，飞轸控青岑。

岩深灵灶没，涧毁石渠沉。

宫阙云间近，江山物外临。

玉坛栖暮夜，珠洞结秋阴。

萧萧离俗影，扰扰望乡心。

谁意山游好，屡伤人事侵。











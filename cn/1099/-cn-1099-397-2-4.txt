○與周元孚 【 邊才】

大要今日紛紛、舉邊材、舉將材、恐亦是一時塗塞耳目、不得不然耳、夫將之得人、在主帥所決擇、有李郭則偏裨皆堪任大帥、有宗統制、則麾葢負弩者、皆稱天下神奇、當時何嘗聞嘵嘵而舉之、即嘵嘵舉之。則本兵總督。平日所指使而意屬者何徒耶若邊材之說。尤似拘曲之見。且欲衝鋒奪旗。決機兩陣。此誠不易得。能實心任事即是真邊□□今之時第以實心應事者充之果利吾器。果飽吾士。果修吾封疆。果撫吾將卒。果不以蒙蔽為能。果不以刻剝為計。斯悃愊者可使。崛強者可使。北人可使。南人亦可使苟集吾事。為國之捍而巳。何必標邊材之名。反為樹私之地耶。人材難得。而至于經略邊事。其才尤難。弟謬意以為今不患無材而患無實下手做事之材耳誠使廟堂超然遠覽。決去一切舊染。廓然耳目。舉天下忠實而有計算者數人。布置諸邊。假之歲月。寬其文法。與以便宜。不撓其舉措。不索其饋遺。不遽絕虜和。亦不盡狥虜意。如是四五年後。死亡漸復。勇氣日倍。虜敢憑陵若是哉。若只令輕銳與博一旦。固萬萬不可。而徒欲掩飾苟且。不為長馭遠駕之圖。則禍自此始。將不可支。　國家從此遂無息肩之日矣。庸人惟見未市之先。歲有殺掠。即今僅一訌。所得尚多。不知前固無三百餘萬之費。况此一舉。所喪略足當前之數年矣。可猶曰勝圖在我耶。


纪梦诗　二首


十二月初二夕，梦一道士赠图三帧。第一图道衣冠，上题云：“风尘洞欲何之？西岳仙云出独迟。他日经纶谁不识？最难知是在山时。”梦中欲易其落句，道士曰：“已定矣，毋易。”阅第二图甲而仗剑，将军也。三图冠服雍容，如朝士，上均无题识。觉而不知所谓，姑为二诗以纪之，此则真所谓痴人说梦矣。

知是前身与后身，诸天变现起微尘。人间无此丹青本，幻出嵚崎历落人。

梦中因果画中身，弹指心惊隔两尘。天上碧桃花再放，下方还是未归人。






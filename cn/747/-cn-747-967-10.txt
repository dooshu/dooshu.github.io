○请准受代官赴阙奏（开成三年八月中书门下）

伏准开成元年正月一日敕，诸州刺史少尹赤令并常参官等，授替去任，非有徵召，不得到京。宜委所在州府取其由历，每两月一度申中书门下省。参详敕意，以前件官到京後，未有除授，旅食可矜。且令在外，以候迁陟，访闻远地不谕朝旨，将谓故有敕格，阻其恋阙之心。干进者亦以迭来，守道者便成废滞，恐须厘正，以徇重情。其诸道州府应有前件官等，得替後任赴阙廷，或家在四方，亦随所便。


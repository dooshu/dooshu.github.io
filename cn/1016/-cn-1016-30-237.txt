杨公远　寓乾明观五首

梗迹寄琳宫，萧然万虑空。

观碁评胜负，拂剑认雌雄。

香篆消还续，瓶花白间红。

自怜閒雅趣，恰共羽流同。

杨公远

杨公远　寓乾明观五首

无奈雨潺潺，驱除恶况难。

三杯官酒薄，一掬客心酸。

画卷慵拈起，书编谩展看。

更谁堪与话，时对老黄冠。

杨公远

杨公远　寓乾明观五首

多谢老弥明，金芽石鼎烹。

一瓯浮雪白，两腋觉风清。

齿颊回真味，诗联悟道情。

北窗高卧处，魂梦到蓬瀛。

杨公远

杨公远　寓乾明观五首

丹室白云深，红尘不受侵。

鸣琴惊鹤梦，弹铗恐龙吟。

只有清虚事，全无名利心。

谢渠为下榻，买酒共侬斟。

杨公远

杨公远　寓乾明观五首

月色上窗纱，移来竹影斜。

夜深人已寂，更转鼓频挝。

杜宇惊幽梦，银鈍坠细花。

一时浑不记，身在羽人家。

杨公远


○积薪赋（并序）

此郡岩壑重复，榛林郁盛，樵采之子，未尝辍音，往往沿流而下，诣馀求售。馀因积薪於庭，窃有所叹，乃为《积薪赋》。赋曰：

邈岩居之幽远，有楚泽之放臣。方绝学以自爨，诚未暇於披榛。悲颜子之饭煤，感莱芜之生尘。时束蕴（一作）以请火，访蓬茨於善邻。乃遇樵客，维舟水滨。馀讯之曰：“樵采贱业，常栖隐沦。《诗》既嘉於刈楚，《传》亦叹於析薪。尔岂延濑之客，不取金而且贫。又岂叔敖之子，以好廉而苦辛。何乃负担不已，其生实勤。”客顾馀而叹曰：“贵则近祸，富多不仁。寄迹於此，以养吾具。”善大雅之知言，信刍荛之可询。既而交加累积，高下齐均。矗若井，叠似龙鳞。避氵九泉而无浸，先曲突以斯陈。苟知防患之术，终无焦烂之宾。嗟长孺之昧道，常喻此而求伸。虽後来而高处，亦居上而先焚。使薪为能言之物，岂容入爨而扬芬。未若生幽崖之侧，纠芳桂之轮。不近野田之潦，免罹匠者之斤。冒霰雪以终岁，齐天年於大椿。


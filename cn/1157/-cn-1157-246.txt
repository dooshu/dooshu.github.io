●卷二百四十六　经籍考七十三

○集（歌词）

※《花间集》十卷

陈氏曰：蜀欧阳峒作序，称卫尉少卿字弘基者所集，未详何人。其词自温飞卿而下十八人，凡五百首，此近世倚声填词之祖也。诗至晚唐五季，气格卑陋，千人一律，而长短句独精巧高丽，後世莫及，此事之不可晓者。放翁陆务观之言云尔。

※《南唐二主词》一卷

陈氏曰：中主李璟、後主李煜撰。卷首四阕，《应天》、《长望》、《远行》各一，《浣溪沙》二，中主所作，重光尝书之，墨迹在盱江晁氏，赵云：先皇御制歌词。余尝见之，於麦光纸上作拨镫书，有晁景迂题字，今不知何在矣。馀词皆重光作。

※《阳春录》一卷

陈氏曰：南唐冯延已撰。高邮崔公度伯易题其後，称其家所藏最为详确，而《尊前》、《花间》诸集往往谬其姓氏，近传欧阳永叔词，亦多有之，皆失其真也。世言"风乍起"为延已作，或云成幼文也。今此集无有，当是幼文作，长沙本以寘此集中，殆非也。

※《家宴集》五卷

陈氏曰：序称子起，失其姓名。雍熙丙戌岁也。所集皆唐末五代人乐府，视《花间》不及也。末有《清和乐》十八章，为其可以侑觞，故名《家宴》也。

※《珠玉集》一卷

陈氏曰：晏元献公殊撰。其子几道尝言，先公为词，未尝作妇人语，以今考之，信然。

※《张子野词》一卷

陈氏曰：都官郎中吴兴张先子野撰。李常公择为六客堂，子野与焉。所赋词卒章云"也应傍有老人星"，盖以自谓，是时年八十馀矣。东坡倅杭，数与唱酬，闻其买妾，为之赋诗，首末皆用张姓事。《吴兴志》称其晚年渔钓自適，至今号张钓鱼湾，死葬弁山下，在今多宝寺。按《欧阳集》有《张子野墓志》，死於宝元中者，乃博州人，名姓字偶皆同，非吴中之子野也。

《古今诗话》云：客有谓张子野曰："人皆谓公为张三中。即心中事、眼中泪、意中人也。"公曰："何不目为张三影？"客不晓，公曰："'雲破月来花弄影'，'娇柔嬾起，帘栊卷花影'，'柳径无人，坠飞絮无影'，此余平生所得意也。"又《高齐诗话》云：子野尝有诗云"浮萍断处见山影"，又长短句"雲破月来花弄影"，又云"隔墙送过秋千影"，并脍炙人口，世谓张三影。苕溪《渔隐》云：细味二说，当以《古今诗话》所载"三影"为胜。

东坡曰：子野诗笔老健，歌词乃其馀波耳。《湖州西溪》诗云："浮萍断处见山影，野艇归时闻草声。"与予和诗云："愁似鳏鱼知夜永，懒同蝴蝶为春忙。"若此之类，亦可追配古人，而世俗但称其歌词，昔周昉画人物皆入神品，而世但知有周昉士女，盖所谓未见好德如好色者也。

※《杜寿域词》一卷

陈氏曰：京兆杜安世寿域撰。未详其人。词亦不工。

※《六一词》一卷

陈氏曰：欧阳文忠公修撰。其间多有与《花间》、《阳春》相混者，亦有鄙亵之语一二厕其中，当是仇人无名子所为也。

※《乐章集》九卷

陈氏曰：柳三变耆卿撰。景祐元年进士。官至屯田员外郎，世号柳屯田。初，磨勘及格，昭陵以其浮薄罢之。後乃更名永。其词格固不高，而音律谐婉，语意妥帖，承平气象形容曲尽，尤工於羁旅行役。若其人，则不足道也。

《艺苑雌黄》：柳之乐章，人多称之，然大概非羁旅穷愁之词，则闺门淫媟之语。若以欧阳永叔、苏子瞻、黄鲁直、张子野、秦少游辈较子，万万相辽。彼其所以传名者，直以言多近俗，俗子易晓故也。

※《东坡词》二卷

陈氏曰：苏文忠公轼撰。集中戚氏叙穆天子、西王母事，世不知所谓，李端叔跋详之。盖在山中燕席间，有歌此阕者，坐客言调美而词不典，以请於公。公方观《山海经》，即叙其事为题，使妓再歌之，随其声填写，歌竟篇就，才点定五六字而巳。李端叔时在幕府目击，必不诬。或言非坡作，岂不见此跋邪？

山谷黄氏曰：东坡居士曲，世所见者几百首，或谓於音律小不谐；居士词横放杰出，自是曲子内缚不住者。

《後山诗话》：东坡以诗为词，如教坊雷大使之舞，虽极天下之工，要非本色。

※《山谷词》一卷

陈氏曰：黄太史庭坚撰。

晁无咎言鲁直间作小词固高妙，然不是当家语，自是著腔子唱好诗。

※《淮海集》一卷

陈氏曰：秦观撰。

晁无咎言少游词如"斜阳外，寒鸦数点，流水绕孤村"。虽不识字人，亦知是天生好言语。

※《晁无咎词》一卷

陈氏曰：晁补之撰，晁尝云今代词手，惟秦七、黄九，他人不能及也。然二公之词，亦自有不同者，若晁无咎佳者，固未多逊也。

※《後山词》一卷

陈氏曰：陈师道撰。

※《闲適集》一卷

陈氏曰：晁端礼次膺撰。熙宁六年进士。两为县令，忤上官，坐保甲事，中以危法废徙，晚乃以承事郎为大晟府协律，三阅月而卒。其从侄说之志其墓。

※《晁叔用词》一卷

陈氏曰：晁冲之撰。压卷《汉宫春梅》词行於世，或云李汉老作，非也。

※《小山集》一卷

陈氏曰：晏几道叔原撰。其词在诸名胜中，独可追逼《花间》，高处或过之。其人虽纵弛不羁，而不苟求进，尚气磊落，未可贬也。

山谷黄氏《小山集序》曰：晏叔原，临淄公之莫子也。磊瑰权奇，疏於顾忌，文章翰墨，自立规模，常欲轩轾人而不受世之轻重，诸公虽爱之，而又以小谨望之，遂陆沉於下位。平生潜心六艺，玩思百家，持论甚高，未尝以治世。余尝怪而问焉，曰："我槃姗勃窣，犹获罪於诸公，愤而吐之，是唾人面也。"乃独嬉弄於乐府之馀，而寓以诗人句法，精壮顿挫，能动摇人心，士大夫传之，以为有临淄之风尔，罕能味其言也。余尝论叔原固人英也，其痴亦自绝人。爱叔原者愠而问其目，曰："仕宦连蹇，而不能一傍贵人之门，是一痴也；论文自有体，不肯一作新进士语，此又一痴也；费资千百万家，人饥寒而面有孺子之色，此又一痴也；人不负之而不恨，已信人终不疑其欺已，此又一痴也。"乃共以为然，虽若此，至其乐府，可谓侠邪之大雅，豪士之鼓吹，其合者《高唐》、《洛神》之流，其下者岂减《桃叶》、《团扇》哉！余少时，间作乐府以使酒玩世，道人法秀独罪余以笔墨劝淫，於我法中当犁舌之狱，特未见叔原之作邪？虽然，彼富贵得意，室有倩盼慧女，而主人好文，必当市购千金，家求善本，曰："独不得与叔原同时邪？"若乃妙年美士，近知酒色之娱，苦节臞儒，晚悟裙裾之乐，鼓之舞之使宴安酖毒而不悔，是则叔原之罪也哉！

※《靖真集》二卷《後集》一卷

陈氏曰：周邦彦美成撰。多用唐人诗语，隐括入律，混然天成。长调尤善铺叙，富艳精工，词人之甲乙也。

※《东山寓声乐府》三卷

陈氏曰：贺铸方回撰。以旧谱填新词，而别为名以易之，故曰《寓声》。

宛邱张氏序略曰：余友贺方回博学业文而乐府之词妙绝一世，携一编示予，大抵倚声而为之词，皆可歌也。其盛丽如游金、张之堂，而妖冶如揽嫱、施之袪，幽索如屈、宋，悲壮如苏、李，览者自知之。

※《东堂词》一卷

陈氏曰：毛滂泽民撰。本以"断魂分付潮回去"见赏东坡得名，而他词虽工，未有能及此者。

《百家诗》序云：元祐中，东坡守杭，泽民为法曹掾，公以众人遇之，秩满辞去。是夕宴客，有籍妓歌赠别小词，卒章云："今夜山深处，断魂分付潮回去。"坡问谁所作，妓以毛法曹对。公语坐客曰："郡僚有词人不及知，某之罪也。"翼日，折简追还，留连数月，泽民由此知名。

※《溪堂词》一卷

陈氏曰：谢逸无逸撰。

※《竹友词》一卷

陈氏曰：谢薖幼槃撰。

※《冠柳集》一卷

陈氏曰：王冠通叟撰。号王逐客，世传"霜瓦鸳鸯"，其作也。词格不高，以《冠柳》自名，则可见矣。

※《姑溪集》一卷

陈氏曰：李之仪端叔撰。

※《聊复集》一卷

陈氏曰：安定郡王赵令畤德麟撰。

※《後湖词》一卷

陈氏曰：苏庠养直撰。

※《大声集》五卷

陈氏曰：万侯雅言撰。尝游上庠不第。後为大晟府制撰。周美成、田不伐皆为作序。

※《石林词》一卷

陈氏曰：叶梦得少蕴撰。

※《芦川词》一卷

陈氏曰：三山张元幹仲宗撰。坐送胡邦衡词得罪秦相者也。

※《赤城词》一卷

陈氏曰：陈克子高撰。词格颇高丽，晏、周之流亚也。

※《简斋词》一卷

陈氏曰：陈与义撰。

※《刘行简词》一卷

陈氏曰：刘一止撰。尝为《晓行词》，盛传於京师，号刘晓行。

※《顺庵乐府》五卷

陈氏曰：康与之伯可撰。与之父倬惟章，诡诞不检，事见《挥麈录》，与之又甚焉。尝挟吴下妓赵芷以遁，与苏师德仁仲有隙，遂兴苏玭训直之狱。玭，仁仲之子，而常同子正之婿也。与之受知於子正，一朝背之，士论不齿。周南仲尝为作传，道其实如此。所传康伯可词，鄙亵之甚。此集颇多佳语，陶定安世为之序，王性之、苏养直皆称之，而其人不自爱如此，不足道也。

※《樵歌》一卷

陈氏曰：朱敦儒希真撰。

※《初寮词》一卷

陈氏曰：王安中撰。

※《丹阳词》一卷

陈氏曰：葛胜仲撰。

※《酒边集》一卷

陈氏曰：户部侍郎向子諲伯恭撰。自号芗林。

致堂胡氏序曰：诗出於《离骚》、《楚词》。而《离骚》者，变风变雅之意，迫而哀伤者也。其发乎情则同，而止乎礼义则异，名之曰"曲"，以其曲尽人情耳。方之曲艺，犹不逮焉。其去《曲礼》则益远矣。然文章豪放之士，鲜不寄意於此者，随亦自扫其迹，曰谑浪游戏而已，唐人为之最工者。柳耆卿後出，掩众制而尽其妙，好者以为不可复加。及眉山苏氏一洗绮罗香泽之态，摆脱绸缪宛转之度，使人登高望远，举首高歌，而逸怀浩气，超乎尘垢之外，於是《花间》为皂隶，而柳氏为舆台矣。芗林居士步趋苏堂而哜其胾者也。观其退江北所作於後，而进江南所作於前，以枯木之心，幻出葩华；酌元酒之樽，弃置醇味，非染而不色，安能及此。

※《漱玉集》一卷

陈氏曰：易安居士李氏清照撰。元祐名士李格非文叔之女，嫁东武赵明诚德甫，晚岁颇失节。别本分五卷。

※《得全词》一卷

陈氏曰：赵忠简鼎元镇撰。

※《焦尾集》一卷

陈氏曰：韩元吉撰。

※《放翁词》一卷

陈氏曰：陆游撰。

※《石湖词》一卷

陈氏曰：范成大撰。

※《友古词》一卷

陈氏曰：左中大夫莆田蔡伸伸道撰。自号友古居士。君谟之孙。

※《相山词》一卷

陈氏曰：王之道彦猷撰。

※《浩歌集》一卷

陈氏曰：蔡柟坚老撰。

※《于湖词》一卷

陈氏曰：张孝祥安国撰。

※《稼轩词》四卷

陈氏曰：宝谟阁待制辛弃疾幼安撰。信州本十二卷，视长沙为多。

※《可轩曲林》一卷

陈氏曰：盱江黄人杰叔万撰。

※《王武子词》一卷

陈氏曰：未详其名字。

※《乐斋词》一卷

陈氏曰：向滈丰之撰。

※《凤城词》一卷

陈氏曰：三山黄定泰之撰。乾道壬辰榜首。

※《竹坡词》一卷

陈氏曰：周紫芝撰。

※《介庵词》一卷

陈氏曰：赵彦端撰。

※《竹斋词》一卷

陈氏曰：吴兴沈瀛子寿撰。

※《书丹词》一卷

陈氏曰：眉山程垓正伯撰。王称季平为作序。

※《燕喜集》一卷

陈氏曰：曹冠宗臣撰。

※《退圃词》一卷

陈氏曰：镇洮马宁祖奉先撰。

※《省斋诗馀》一卷

陈氏曰：衡阳廖行之天民撰。

※《克斋词》一卷

陈氏曰：苕溪沈端节约之撰。

※《敬斋词》一卷

陈氏曰：临川吴镒仲权撰。

※《逃禅集》一卷

陈氏曰：清江杨无咎补之撰。世所传"江西墨梅"，即其人也。

※《袁去华词》一卷

陈氏曰：豫章袁去华宣卿撰。

※《樵隐词》一卷

陈氏曰：毛幵平仲撰。

※《卢溪词》一卷

陈氏曰：王庭珪民瞻撰。

※《知稼翁集》一卷

陈氏曰：考功郎官莆田黄公度师宪撰。绍兴戊午大魁。坐与赵忠简往来，得罪秦桧，流落岭表。更化召对为郎，未几死，年才四十八。

※《吕圣求词》一卷

陈氏曰：檇李吕渭老圣求撰。宣和末人，尝为朝士。

※《退斋词》一卷

陈氏曰：长沙侯延庆季长撰。压卷为《天宁节万年欢》，又有庚寅京师作《水调》，则大观元年。

※《金谷遗音》一卷

陈氏曰：石孝友次仲撰。

※《归愚词》一卷

陈氏曰：葛立方常之撰。

※《信斋词》一卷

陈氏曰：葛郯谦问撰。

※《涧壑词》一卷

陈氏曰：双井黄谈子默撰。

※《嬾窟词》一卷

陈氏曰：东武侯寘彦周撰。其曰母舅晁留守者，谦之也。绍兴中，以直学士知建康。

※《王周士词》一卷

陈氏曰：长沙王以宁周士撰。

※《哄堂集》一卷

陈氏曰：卢炳叔易撰。

※《定斋诗馀》一卷

陈氏曰：三山林淳太冲撰。

※《漫堂集》一卷

陈氏曰：丰城邓元南秀撰。

※《养拙堂词集》一卷

陈氏曰：董鉴明仲撰。

※《坦庵长短句》一卷

陈氏曰：赵师侠介之撰。

※《晦庵词》一卷

陈氏曰：李处全粹伯撰。淳熙中侍御史。

※《近情集》一卷

陈氏曰：鄱阳王大受仲可撰。

※《野逸堂词》一卷

陈氏曰：历阳张孝忠正臣撰。

※《松坡词》一卷

陈氏曰：京镗仲远撰。

※《默轩词》一卷

陈氏曰：豫章刘德秀仲洪撰。庆元中为佥枢。

※《岫雲词》一卷

陈氏曰：长沙锺将之仲山撰。尝为编修旨。

※《西樵语业》一卷

陈氏曰：卢陵杨炎止济翁撰。

※《雲溪乐府》四卷

陈氏曰：魏子敬撰。未详何处人。

※《西园鼓吹》二卷

陈氏曰：徐得之思叔撰。

※《李东老词》一卷

陈氏曰：李叔献东老撰。

※《东浦词》一卷

陈氏曰：韩玉温甫撰。

◎李氏《花萼集》五卷

陈氏曰：庐陵李氏兄弟五人，洪子太、漳子清、泳子永、洤子召、淛子秀，皆有官阀。

※《好庵游戏》一卷

陈氏曰：莆田方信孺孚若撰。开禧中，使入虏廷，後至广西漕。

※《鹤林词》一卷

陈氏曰：简池刘光祖德修撰。绍熙名臣，为御史、起居郎。晚以杂学士终。蜀之耆德。有文集，未见。

※《笑笑词集》一卷

陈氏曰：临江郭应祥承禧撰。嘉定间人。自《南唐二主词》而下，皆长沙书坊所刻，号《百家词》。其前数十家皆名公之作，其末亦多有滥吹者。市人射利，欲富其部帙，不暇择也。

※《萧闲集》六卷

陈氏曰：蔡伯坚撰。靖之子，陷虏者。

※《吴彦高词》一卷

陈氏曰：吴激彦高撰。米元章之婿，亦陷虏，二人皆贵显。

※《白石词》五卷

陈氏曰：姜夔尧章撰。

※《西溪乐府》一卷

陈氏曰：姚宽令威撰。

※《洮湖词》一卷

陈氏曰：金坛陈从古睎颜撰。

※《审斋词》一卷

陈氏曰：东平王千秋锡老撰。

※《海野词》一卷

陈氏曰：曾觌撰。孝宗潜邸人，怙宠依势，世号曾龙者也。龙名大渊。

※《莲社词》一卷

陈氏曰：张伦才甫撰。

※《梅溪词》一卷

陈氏曰：汴人史达祖邦卿撰。张约斋鎡为作序。不详何人。

※《竹屋词》一卷

陈氏曰：高观国宾王撰。亦不详何人。高邮陈造并与史二家序之。

※《刘改之词》一卷

陈氏曰：襄阳刘过改之撰。

※《冷然斋诗馀》一卷

陈氏曰：苏泂召叟撰。

※《蒲江集》一卷

陈氏曰：永嘉卢祖皋申之撰。

※《款乃集》八卷

陈氏曰：昭武严次山撰。"款"音"暧"，"乃"如字，余尝辨之甚详。

※《花翁词》一卷

陈氏曰：孙惟信季蕃撰。

※《萧闲词》一卷

陈氏曰：韩疁子耕撰。

※《注坡词》二卷

陈氏曰：仙溪傅榦。

※《注琴趣外篇》三卷

陈氏曰：江阴曹鸿注叶石林词。

※《注清真词》二卷

陈氏曰：曹杓季中注。自称一壶居士。

※《复雅歌词》五十卷

陈氏曰：题鮦阳居士序，不著姓名。末卷言宫词音律颇详，然多有调而无曲。

※《乐府雅词》十二卷《拾遗》二卷

陈氏曰：曾慥编。

曾氏自序略曰：予所藏名公长短句，裒合成编，或後或先，非有铨次，多是一家，难分优劣，涉谐谑则去之，名曰《乐府雅词调笑集句》。欧公一代儒宗，风流自命，词章窈眇，世所矜式，当时小人，或作艳曲，缪为公词，今删除。凡三十有四家，虽女流亦不废。此外有百馀阕，平日脍炙人口，或不知姓名，则类於卷末，以俟询访，标曰《拾遗》云。

※《草堂诗馀》二卷《类分乐章》二十卷《晁公诗馀後编》二十二卷《五十大曲》十六卷《万曲类编》十卷

陈氏曰：皆书坊编集者。

※《阳春白雪》五卷

陈氏曰：赵粹夫编。取《草堂诗馀》所遗，以及近人之作。








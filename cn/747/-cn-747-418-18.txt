○代崔公授秘书监致仕谢表

臣某言：伏奉恩制，授臣银青光禄大夫秘书监，仍听致仕。臣闻不修其德，老当见遗，无益於时，禄不虚诏。伏惟陛下以大圣抚运，以至公宰物，凡在爵秩，必俟贤能。况兹宠异，岂及驽朽？臣官历五朝，年逾八十，勤劳莫效，齿发久衰。旧好同游，索然已尽，经行郡国，不见一人。欢娱且少，形魄如寄，古之养老，义在师臣。必公卿大夫耆年多疾，乃有诏书裒劳之宠，灵寿安车之赐。不然，则高尚之士，亦以道存，非闵仲之洁清，姜肱之孝行，固不可猥承嘉命，特受殊礼。今陛下以臣之甥，任在枢近，阶缘厚遇，曲被鸿私。寤吕过崇，越於班列，疵贱忽贵，枯瘁增华。亲戚相荣，以感以涕，犹复恤其羸惫，贷以休闲，成《周礼》四方之适，存《汉仪》八月之问。惠养益厚，等威益尊冒恩不訾，仰戴无力，残生有几，上报何阶？无任感戴之至。


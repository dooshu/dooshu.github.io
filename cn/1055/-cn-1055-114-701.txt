【与韩献肃公〈子华〉一通〈嘉六年〉】

某启。多日思致问，近见发遣使臣来请公用物，呼渠欲附书，待之终不至，遂以稽滞。不审秋凉动履何似？某碌碌无所称，遂为朋友之羞。第以体难轻发，当更小忍惭尔。君谟自南归，皤然一翁，但喜其病渴且止，遂当安也。仲仪顽健如故，惟不能屡相见，交游索漠。子华岂当久外，何时来归？未间，因风时枉数字，犹足以慰衰病之怀。窃冒宠荣，不知为乐，但觉其劳与负愧尔。茶三二种，托贤弟致达，勿罪少。边州早寒，惟为时自爱。

公仪云谢，礼闱唱和已失二梅，可叹可叹。


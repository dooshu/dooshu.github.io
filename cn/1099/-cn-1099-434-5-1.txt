○俺答前志 【 俺答志】

小王子者、也先後、故元裔、控弦十萬、多畜黃金犀毗、雄諸部落、嘉靖三年寇宣府龍門、五年寇井坪、六年寇葛峪、八年深入掠朔州、十二年冬十月大同卒王福勝、以帥李瑾治兵嚴、集眾弒之、執中丞潘倣、嬰城以叛、遺小王子金幣女妓曰、中土饒可帝、勝沙漠也、十三年正月小王子勒兵塞下、會陝西帥、帥輕師潛出、襲其輜重、虜知狀解去、小王子別部曰吉囊、曰俺答、取羈属而巳、不甚臣也。吉囊壁西方直關中、俺答壁中直代雲中、小王子壁東方、直遼薊、小王子富樂厭兵、吉囊俺答恥不如、益盜邊自肥、而小王子詘矣。異種黃毛、性悍席死地毋所憚、三部入寇、則黃毛每擣其虗、諸虜孕重墯殰罷極苦之、夷狄□苦中國必先併部落聚兵興擊降下黃毛。始併力伺我邊。以求大逞。每入大輩十萬、中輩萬餘、少者數千、己丑以後、十犯上谷。七犯雲中晉陽。辛丑由白泉口長驅入代、副帥丁璋力戰死、事聞以樊繼祖填三鎮、給帑金百萬、起翟鵬督畿南兖豫軍事繼祖曰虜張矣、一與之當、徒以七尺飽一鏃耳、於數何益、堅壁不出、禆帥周宇、禦虜太原北、死之、邊兵物故者什六七、虜遂踰省而南、殺掠萬計、至平遙、平遙居民。掊白挺與格。虜多有斃者。以故不前。吉囊方輦重而出、俺答復入、又越太原至石州、殺掠益慘、浸淫平定壽陽間矣、羽書告急、設帥守井陘、設大臣制三關、增築畿南亭障、廣募客兵、又下令督過雲中上谷將吏屏翰失職者、壬寅、俺答遣石天爵求欵、不許、邊臣誘斬其使、俺答怒、六月入塞、侵介休、諸將觀望莫敢誰何、至七月出塞、殘傷四十州縣、帥張守忠死之詔無問部士賊黨、能殺俺答者、賜萬金、爵、不次、侍郎翁萬達、不特省餉亦所以堅外邊將吏心請罷戍寧雁內邊八百里併守雲中外邊歲省數十萬緡。上嘉納之、中丞孫繼魯持不可、上怒、逮繼魯至京、卒從萬達議、吉囊鹵忻代伎淫日夕卒死而俺答益張。與子黃台吉日睥睨中國矣。丙午俺答復求欵塞、詔拒之、遂犯雲中、翁萬達方督三鎮、檄將校曰、虜猶水也城塞止驅。猶築防障流防不備水注於不備之地防既備水漏於不固之防三鎮城矣。所不備者鎮安耳。不厚集眾。是示之戶也。使帥趙卿駐焉。九月虜佯攻獨石、虜亦知兵帥違督府制、悉兵走獨石、而虜竟入鎮安、萬達復檄曰、彼騎我步。步利險騎利平原在兵志者昭然也武夫目不識書宜不曉此所遇貴阨。什步一騎必克。困諸阨又克。必長安嶺乎。帥又稽延不前、而虜騎銜尾相隨過長安嶺、掠隆永、得利去、事聞、詔帥白衣行伍、萬達亦貶三官、萬達謂下曰、虜敏前役矣。再入必滳水崖也。遣間往、還曰、虜聲擊西而數詢隆永道、非西也、必東乎、雲中帥周尚文稔兵事、然矜巳護前、頗心害隣鎮有功、方牒報虜窺上谷、尚文不以聞、督府策之曰、虜東矣。止其猘于此。而祛之□于彼。此宿將態也。時帥卿以隆永之役、在論、未得代、廼檄尚文曰、虜即日東矣。二鎮相援。制也。其以兵趨滳水。失期者。君子廢。小人戮。又虜。尚文不時至、則具疏以請。尚文得旨、介而馳、未至而虜攻滴水矣、副帥董睗江翰誓曰、往時虜至、帥輒左次、非虜張、我實張虜也、茲役也、不死鼓、不死綏、何以稱人、悉力禦之、虜不能拔、不備不虞不可以帥分游騎從間道出我軍後。夾攻董江。董江死、盡亡其軍、虜遂向懷來、而尚文兵至壁石柱村、修陳固列、蓐食申禱、虜大為奪氣、遣間來約曰、詰朝當見、往時列營以鹿角拒軼、尚文計曰、不若穴地為暗窖。質明虜壓我軍而陳、遇窖、馬多仆、益發火器擊之、尚文令士衝鋒。毋效首功。旦而戰、見星未巳、陣百餘合、虜死數千人、恃其眾不歸也。益治兵。攻圍三日、萬達計曰、鼓三則竭。兵無三日戰不披者。不援尚文。是棄師。曰我與虜各殺傷過當、深得情勢而虜不北者、慚不勝。且懼我躡。我鼓行而前。則尚文氣自百。虜搖心矣。不然。我乘之。漁人獲哉。令卒曰母結陣。五人為伍。惟余馬首是瞻。有警則人自為戰。多鼓鈞聲。負弩蹶張。張武備甚具。虜遂敗卻、丁未俺答請為外臣、朝請甌脫、給耕具食力、不納遂寇拒墻堡、周尚文以車兵敗卻之、周實良將其功不下翁也尚文卒、張達代、萬達亦以外艱歸、郭宗皐嗣焉、庚戌六月虜數萬騎攻雲中、當路、分為三覆以待我師、張達易而不戒、直前擊之、虜大至、達戰死、副帥林椿出援、亦殲焉、事聞、逮宗皐等罰治有差、起咸寧侯仇鸞帥大同、八月虜擁至、鸞遣其黨時義賄俺答以金、曰、請釋憾於敝鎮、而東償之、虜乃東、知上谷戒、遂寇薊、薊山外與虜界、祖宗時畜三衛藩焉、三衞自始至於今、歲保不貳、凡敵入則我禦其上、三衞亢其下、虜不敢越、其後將吏節抑其賜、三衞以此益自疏邊吏、此國家大害也知復奈何而陰導虜矣、鸞巳使虜東、佯奏曰、虜情叵測、臣之憂不惟西也。請提兵駐居庸、備不虞、詔發京邊卒五萬騎屯要害、邊兵發虎符遠不時會、京兵非素練、多烏合、平居則恣睢、遇敵則辟易、識者寒心、八月十四日虜攻古北口、都御史王汝孝悉兵禦之、稍卻、十六日虜分騎間道出師後、我兵大潰、是夕圍順義、幾入其郛、十七日報知三輔、自土木難後、可百年靡警、至是京師廩廩、集諸營兵、而壯者出邊敗死、所存悉老弱不過五六萬、而諸內使厮徒負飬在其中矣、虜營通州、東分抄密雲懷柔三河昌平、屠戮甚慘、召諸部兵勤王、十八日鸞以雲中兵至、當時兵力猶為可觀十九日都御史楊謙以保定兵至、二十日七鎮兵十萬餘師於郊、詔侍郎王邦瑞侯蔣貴督九門、門各大臣任城守、別詔都御史商大節募良家子垂四萬、助登陴、又集武舉千人、隸居守大臣、進楊守謙少司馬、諸道兵皆就受成、拜仇鸞平虜大將軍、司馬御史王忬、悉收通河諸州楫、賊逼通連日、沮水未得度、命都御史王儀駐通州、尚書徐階奏釋罪帥戴綸歐陽安繫、令擊虜自贖、司隸陸炳請發太倉粟、減其直以濟流徙老弱、俱報可、階又密言虜間滿城、而西苑垣卑不足衞、宜且還大內、上以為忠。時變起倉卒、諸帥急馳、未齎糗糧、晨炊不繼、制下犒師費、莫曉所徵、司農文移又巳緩期、迨啟廩則鬴金?憂薪炭、一無所需、將士疲甚、而鸞軍甚驕、辮髮入村落大掠、有被獲者、有司不敢法、疏請、上謂中首援士以疲故致犯、薄其過、寬而弗罪、第付鸞撫處、真應百死而尚書丁汝夔因下令禁勿捕、有捕至、反捶捕者、雲中卒益無忌、患甚於虜、怨歸汝夔矣、汝夔皇皇莫知所裁、語諸帥曰、虜勢盛、未可得志、秪取勤焉、計莫先守、諸將畏虜、諉言汝夔禁不發、而汝夔又嚄唶吝賞、偵候者不力。近來偵候不明甚矣奈何莫知虜遠近。成國公朱希忠自以營兵少、惧罪、每日東西調掣掩補、士不得息、則羣起誹訿丁司馬曰、是人戮餘哉語聞玉几、上乃下詔切責、并及守謙、人人知其將就尉氏矣、鸞既不敢逼虜、僅使諜候虜所過列營焉、時遣間許之市、而守謙自謂被上特命、將神京是衞、若以我軍為注、背城借一、少挫則虜張矣、約勒其眾、毋輕予敵、上謂鸞不惜橫草、為士作前茅、而守謙吝兵弗逞志於賊、心怒之、二十一日虜營城南、獲內使八人、禮而歸之、好辭求貢、詔百官議闕下、司業趙貞吉首言虜一旦生心、震動勾陳、罪至不赦、不宜選愞守和解、宜獎故帥周尚文功、赦諫官沈束罪、發藏金選任職將吏、問罪匈奴、彼無如矣、不效請以不肖軀任咎、百官亦咸謂迫而許貢、必多所邀索、他日操右券以責我、其奈之何、檢討毛起言、虜急騂髦、不許不退、此儒生倉皇之策姑暫尋之、而後寒之何若是夕火德勝安定門外民居、光燭未央、上召毛起飯之西苑、令條奏、起對如前、加趙貞吉諭德、兼御史、齎萬金宣諭行營將士、二十二日晡時、上御門、下制切責羣臣、徵王儀下吏、以王忬守通州、虜??剽多日、中使別業、率為所魚肉、爭於上前環泣訴言丁汝夔右虜左士、使異類染指、而飽神卿、寔惟罪首、上怒、二十四日、汝夔守謙下吏、命王邦瑞攝本兵、以艾希淳領守謙眾、戶兵二部大小吏、皆停秩、逮都御史王汝孝至京、使為虜擁閼弗達、汝孝卒以効首虜末減謫戍、虜內入久、人畜多瘍、所掠既飽、又感神異、遂挾重北去、以精兵殿、且掠且行、欲西奪白羊口出、而鸞帥諸道兵十餘萬、雲翔相視、不敢一矢加遺、獨賴白羊守將扼險要、遮虜、虜大窘迫、乃棄人畜擁眾還昌平、猝與鸞軍遇、鸞未陣、虜騎蹂入、諸軍接踵死於道、鸞匿車中、戴綸徐仁奮曰、賊入不擊、恥也、今避之、又益恥也、力與戰稍卻、虜既犯師、東循潮河川、由古北口出、諸將斬遺稚弱八十餘級、此技倆至今不絕詐增鹵獲。稱飲至。二十六日、誅汝夔守謙、尸諸市、諸法司大臣彭黯屠僑沈良才、及給事中張侃議、以為丁汝夔因事重重發不適死、宜甚上怒下彭等請室、貶趙貞吉嶺南尉、以言事不當也、二十八日虜出境、諸帥請擊其後伍以自解、鸞曰、禽困覆車可輕哉、乃已、諸州縣報所殘掠人畜二百萬、九月遣侍郎駱顒往虜所入處、察夷傷、補卒乘、加鸞太保、罷朱希忠、以鸞代焉、舊內使領營事者、悉以徒屬竄籍中、操空名而耗實糈、又不力兵、至是上察其弊、革提督內臣、置戎政府、命邦瑞恊理、邦瑞奏設主事二員、給事御史各一員、鸞不便、疏罷之、召翁萬達為兵部尚書、久不至、以邦瑞代之、十月、開督府薊門、薊門舊隸輦下、中丞獨修圻內治、至是特建府四鎮制焉、又設經畧易州撫臣、以翁萬達至愆期、降授之、設守昌平都御史、并通涿密雲為四重鎮、未幾皆罷、鸞請召雲中卒五百人、營輦轂訓練、乞給武庫仗、大司空胡松奏、在制外兵不內駐。內仗不外移。大將軍易之非法。鸞議格、分遣使者畿南諸□、募輕銳士、歲集京師防秋、鸞上請北征期、以明年大舉、括天下積貯督逋賦、使京營帥往諸鎮練伉健卒、邊地有警、則諸邊帥束手、而京營帥又不任責、日索燕饗而已、鸞矜其伐、擅自議語署置、所上疏朝上夕即報可、不復下部、王邦瑞力持不可、祖宗無是法、毋啟恣睢端、俺答自入寇歸、而畜產死、人民疫病、其所掠又皆歸於部落、甚為創艾、使其子脫脫請息肩於邊、上谷守臣因發藍伏勝為媾虜、遂獻馬、督臣以聞、下庭會議、少宰李默等議以為邊事陵遲矣、姑從虜以紓吾邊、御史喻時、斟酌机宜之言言虜虗紿我而我絕之。則彼為我釁。虜寔輸我而我拒之。則我為彼釁不彼信不彼疑探幾而行之防虎而養徂可乎哉詔給金十萬、易布幣、開市於五堡、漸及延寧三十年大司馬議、歲發九邊三輔踐更士戍薊門、而延綏獨多、徵至萬人、□此一言便應寸斬仇鸞言庚戍之變、導由三衛、請發兵擣其地、以益方輿、督臣何棟爭之、以為是樹虜黨而徹我藩也、乃止、入貢如初、五月雲中馬市成、俺答出塞喜甚、途遇叛人蕭芹、芹虜故以為自次王與謀中國、念罪盈不可貫、謂虜曰、聞雲中帥毒水上流陰伏甲於市傍、若幾不免虎口矣、吾聞彼中歲不稔城虗可咄嗟破也、破雲中、則獲子女玉帛萬計、是之不利、而利朽幣為、俺答頗然之、芹乃令其黨張攀龍入城內應、遂擁虜門我諸門、會謀泄引還、侍郎史道遣人讓虜、虜內媿而道又賂脫脫、令縛叛、七月三日脫脫偽使芹入市、甲興於側、擒芹黨數十人、報聞、進史道尚書、鸞太傅、兵部郎楊繼盛言馬市為害、所謂竭蝸濡以招虎噬、其終何極、因振暴鸞罪、上怒、下繼盛吏、十二月虜市畢、潛入大掠、而俺答復約河西諸部內犯、史公專主開市者亦鸞属也史道使人止俺酋、俺酋請以牛羊易粟、道欲許之、蘇佑議以為一牛數廋、一羊數釜、米如珠而虜如山、雖竭廩不能壓也、虜無親而貪、寒盟其心耳、夫市虜以安邊也、朝市暮掠、何危如之、以臣計必與戰、毋失虜、虜又為土蠻請市遼東、廵撫許宗魯言虜前日為盟、口血未乾而背之、已逞其詐、而困我右翼矣、可復傷左翼耶、入不垂櫜、包藏禍心、誰任其責、上乃下詔、後言市者論死、虜遂連犯遼東、三十一年八月鸞病卒、所親信時義叛降虜被獲、陸炳以聞、下司隸、蹤跡驗聞、鸞先有反謀、剖棺尸諸市、籍其家、初鸞歲調雲中卒萬人戎京、勞費不貲、至是撫臣為請罷其二枝、三十二年、二月、虜從新河口入犯、參戎史畧死之、又入青邊口、副帥郭都死之、延綏帥丁碧以衛卒與抗、賊乃退、三十二年七月、虜望古北口、霖雨路淖、遂犯雲中弘賜堡、徑趨紫荊、四鎮合兵禦之、虜敗遁、楊博言保安廣昌、乃兩關咽喉扼吭而治、於勢為易、虜侵保安、每折而西、必躝蔚州、則廣昌尤急、請設參將、與紫荊表裡策應、從之、八月再徵延綏卒二千入衞、九月虜犯神池、帥李淶追擊至大蟲嶺、捨騎逐賊賊甚窘會諸軍爭級而囂、不上首功軍之善志也陣亂、淶敗沒、十一月、虜犯上谷柴溝堡、御史吉澄言、軍有烽堠、猶身有耳目、近以通虜故、議罷墩軍、專重哨探、哨探甚虗而不足扌?處不若烽火猶有根止然天下之事、貴因時救弊、不可因弊廢法、墩軍孤處單外、寧能赤手捕龍蛇哉、其通虜也、計畫無俚耳、虜來靡定、而變靡常、先事則哨探。將事則資烽火。若之何可以偏廢。若撫而厚之。則易虜之耳目。為我之耳目也。上遂詔行修復、甲寅六月虜犯雲中左衞、我師不功、亡帥岳懋尚書聶豹言虜勢不啻風雨、而鎮卒疲若跛羊、今若欲與抗、徒覆亡靡益、夫本折相兼、按月給糈、祖宗舊制、苟為不復、是孤注兩鎮也、其何以覆盂三輔、詔遣直指覈議邊餉、而許論又言雲中地勢平衍、固戰塲也、先年乘障列師千里、不蔽風日、於是守臺之說起矣。然臺列垣內。而賊攻垣則臺難。顧臺連垣建而賊登垣。則臺易潰。是二者猶石田??大。惡所用哉。若臺於垣外。賊至則烽。賊攻則夾擊。少頃則堡兵至。次則援兵亦集。四面合勢。彼能從天下乎。則攻臺亦如之。臺垣相扞。緩賊勢。壯士膽。明烽火。便稽覈。大約雲中不過建六百臺。費九萬金耳。而所省調集費百萬。從之、三十四年把都兒黃台吉數萬騎犯古北喜烽冷口諸隘、侍郎王忬發兵拒走之、四月虜犯上谷青邊口、帥李光啟死之、九月虜悉眾屯懷來川、攻南塘黑衝峪、已又攻大石溝、王忬督兵擊走之、王忬奏減諸路馬六千餘匹、曰守利步、不利騎、奈何以二戰士食。供一馬。非策也。是時虜分二路寇太原、蔚州帥李賢嬰城不出兵、使汪來出拒之、手?一酋、虜遁、復犯寧化、宣大伏兵擊之、斬首五百級、十二月虜大舉入雲中、帥馬芳拒卻之、撫臣李鳳毛言俺酋匪茹、其謀皆出丘富周原、乞令副使楊順計獲、詔給順萬金、無問出入、文學張蕙自虜回、俺酋有大志若此耶言虜待富甚備、親為掃除、而富與虜謀墾田積粟、造舟渡河、于是再下賞格、擒斬俺答諸酋者、賜萬金、爵伯、擒斬丘富周原者三百金、授三品武階、有言於司馬曰、虜可購也、兩人不可購、購之急則虜益重兩人。是託兩人於虜也。莫若購兩人以致虜、購兩人以致虜、則亦購虜以致兩人也、丘富說俺答大收知畧士、懸書窮虜外曰、丘富中國人而畫此策真□心之夫舉人諸生幸臨者、我厚遇之、與富等、於是邊民黠知書者、詐稱舉人諸生、日詣虜帳趾相錯、俺答令富試之、能者使統眾騎、否則給甌脫地、令事鉏耨、舍人張邦奇、素畜倭刀讖緯書、為部夷掠致俺答、自言有秘書寶劍在威遠堡、虜急攻堡、不破、敗走、俺答畜邦奇於帳下、其智能不如富。其愛習之則愈富甚。孫廷美雲中人、亦被虜、苦之、謀刺富、與其黨王浩議、浩曰盍作說客、使富歸、說不從、死未晚也、因密語富以順逆、富問儒生計安國曰、汝習古、試為籌、留與歸孰當、安國曰、以理計之、歸則林中羽、而留則釜中鱗也、且官家招降文如樹表、弗信顧信犬羊耶、邦奇謂富曰、勿聽、若無重世之德於中國、而有累世之怨、今方購若甚急、若入邊、不能為巳德而為他人功也、禍無日矣、富怒、令邦奇與浩相質、邦奇罵浩曰、汝欲奇貨丘公、而釣中國爵賞耶、丘富若歸則一蕭芹耳富遂殺廷美與浩、約呂仲祐內應攻雲中、九月虜小王子打來孫犯一片石喜峯口、王忬拒走之、三十五年九月虜闌入灤河、殺掠頗慘、詔奪王忬一官、十一月富令虜集諸部城豐州、日程土名、其黨密問曰、城則何為、曰吾陽為埴而陰為陣、使彼怠而弭耳、巳分三道入、會虜諜言中國臺垣相肩臂、倅未易攻、而關、陝游騎又安難樂死、日歌虞殯待我矣、虜乃散、而邦奇私引虜數騎、索刀書、軍士左彥章等擒之。并獲酋首鍚臘、得呂仲祐姦狀。伏誅。事聞、鎮廵以下升賞有差、浩與廷美厚恤其家、三十六年、虜圍困右衞、自正月至三月、各路獲兵大集、五月俺答約東虜分犯古北馬蘭義院冷口、諜告虜言往薊士憚守塞、今??間然登埤、几席之矣、虜不敢發、遂西往收捕瓦刺、甘肅鎮臣大勒兵敗之、十二月黃台吉部下蠻帶通其妾桃松、懼誅、率黨降、黃台吉怒、屬鞬索諸塞、守臣議遣之、許論曰、無爾也。當時邊臣猶有正言?义示弱且阻降。我不能得丘富於彼。而彼得蠻帶於我。如辱國何。楊順懼、私與之、為言官論抵罪、三十七年虜復圍困右衞、逾日不解、右衞地斗入匈奴南一面通州賊分騎塞道、邊臣告急、上令發帑金十五萬、調游兵八枝應援、而楊順復授計偏師、夜薄賊巢、斬首百級、虜始退、許論奏增雲中各路實甲、歲加三十萬金、楊博言、各邊功次、武夫力而獲諸原。文吏坐而享其利。請自今非履陣者、議賞毋爵。博又請罷班軍、改徵金錢濟邊、又言獨石地形東薊西宣、相錯如繡、宜令精卒懸衡其間、有急則左右折衝、赤囊白羽、兩鎮互傳、不及者法、盖宣密虜巢。嘗得其形。薊倚屬夷。先得其情。宣薊如左右手。則落虜角距矣。江東言賊以寔窺獨石、則衞卒師關外遏其南下、若以聲犯獨石、則衛卒師關內、杜其東侵、從之、是歲九月俺答陰合東虜入犯箭捍黑谷諸路、我軍頗有折傷、兵部臣言各邊選士戍薊、疲困巳極、而薊卒選愞坐食、諸臣皆不任練習、寔負陛下、請以郎中唐順之按薊卒、順之往薊、閱各路卒缺額三萬、又多老弱不習戰、還言東漢以漁陽突騎定天下、而唐盧龍一道虎視河北、薊兵之雄、自古記之矣、今臣至鎮、見其人物靡靡然、有暮氣而無朝氣、無以備緩急、則諸臣不任之咎也、目今權時之宜、責鎮兵為守、調客兵為戰、客兵斷不可用其害亦屢見矣練主一枝、則減客一枝、逮其舉軍精銳、人賈餘勇、更議免調。至於逃亡之故、皆由邊垣工役、卒歲不休、轉石顛崖、伐樹深澗、力辦不及、貸錢賠貱、而各關夷人、旬撫月賞、悉出軍資、將領乾沒、文吏漁擾、兼以石塘古北地、既虜衝、土尤磽确、誰能終日攖以徽纒、使其不忘乎、請今邊臣悉心區畫、禁貪饕、加餉給、嚴勾補定班戍、復本色、庶幾有備、又上練兵九事、下部覆行、三十八年把都兒約俺酋部下諸虜入潘家口、詔逮帥歐陽安坐死、切責王忬、忬恐稱疾、并逮問誅忬、三十九年六月雲中帥劉漢出邊抵豐州、斬虜首數百級、是年雲中置兵車七營、車一輛為隊卒四十人、合十三隊為一小營、合十三小營為一大營、皆江南兵制也皆俞大猷規畫。九月俺酋居西海患腫、部下病死、遂率眾東回犯凉莊殺掠甚眾、是月虜數十騎入掠土木、偏帥董國忠王孟夏追及于楊家山、虜忽突出精騎數千、絕我兵為二、國忠死之、孟夏等望風四潰、虜復由洗馬林入犯蔚州、壬戍以後、虜連犯薊、入古北口、騎迹滿灤河矣、賴延鎮兵入抵塞方出、上怒、誅督臣楊選四十年十一月丘富率虜攻榆坡、不克、中流矢死、隆慶元年、虜大入燕代、起兵部侍郎譚綸鎮薊、綸素有畧。至、薊多所建劃、往日薊門諸將率借資巧穴?臣、上下相蒙、失事則督府受罪、而諸將顧恣睢自若、督府不能令、綸請於上、諸將不用命者、悉狥軍中、南兵可用至今雖弱然猶勝北兵之強綸又謂薊兵弱、無以倡勇敢疏募南兵三千、漸至三萬令諸師曰、虜勢如風雨。非倚車為衛。眾且不自堅。其四面環車為營。營中駐步騎各一旅。虜入則車上發火器先薄之。稍近則轅下步兵出。排擊虜馬。虜卻逐北。乃出騎兵。綸所募南卒。皆輕足疾走。翹關負重。軍容大振。綸乃言比修塞垣、費至不貲、而濶不容武、高不足距跛羊、列卒乘之、冬風夏日、矢石交集、此非石人、惡能歲月守也、請跨垣為臺、臺高五丈、周二十丈、約可駐百人、為階三重、中疏戶以居、而上為睥睨、皆可步履、器械芻糧、以時預儲、虜若攻垣、則兩臺火矢交及、賊無駐足、而我軍有恃、膽且益壯、計周垣二千餘里、先其要害、築臺千有二百、後以漸加、築至三千所、自此以後、虜惴惴憚不敢入薊。薊遂為樂土。今若得如此則足矣然增兵繕垣歲請無虗日而大司農緡錢益發至三百餘萬矣


◇新历叙

夫历数之术，若心所不达。虽复通人前识，无救其为敝也。是以多历年岁，犹未能有定，四分於天，出三百年，而盈一日，积世不悟。徒云建历之本，必先立元。假言谶纬，遂关治乱，此之为蔽，亦已甚矣。刘歆《三统法》，尤复疏阔，方於四分，六千馀年，又益一日。扬雄心惑其说，采为《太玄》，班固谓之最密，著於《汉志》。司马彪因曰：自太初元年，始用三统历，施行百有馀年，曾不忆刘歆之生，不逮太初，二三君子言历，几乎不知而妄言者欤？元和中，谷城门侯刘洪，始悟四分，於天疏阔，更以五百八十九为纪法，百四十五年斗分，而造乾象法，又制迟疾历，以步月行。方於太初四分，转精密矣。（《续汉·律历志》下注补、又见《宋书·历志》上。）


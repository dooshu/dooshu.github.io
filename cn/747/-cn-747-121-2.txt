○诛李崧等诏

稔恶图危，难逃天网，亏忠负义，必速神诛。李崧顷在前朝，最居重位，略无裨益，遂致灭亡。及事契丹，又为亲密，士民俱愤，险佞可知。先皇含垢扌瑕，推恩念旧，擢居一品，俾列三师。不谓潜有包藏，谋危社稷，散差人使，潜结奸凶，附近山陵，拟为叛乱。按其所告，咸已伏辜。宜正典章，用惩奸逆。其李崧、李屿、李{山义}一家骨肉，及同谋作乱人，并从极法。


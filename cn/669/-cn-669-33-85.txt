85　李虚己與曾致堯倡酬事　前有浮聲後須切響


李虚己初與曾致堯倡酬，致堯謂曰：「子之詩雖工，而音韻猶啞。」虚己初未悟，既而得沈休文所謂「前有浮聲，後須切響」，遂精於格律。

【元圻案】宋周煇清波雜志十二：「李公受虚己爲天聖從官，喜爲詩，與同年曾致堯倡酬。曾謂曰：『子之詩雖工，而音韻猶啞爾。』李初未悟，後得沈休文所謂『前有浮聲，後須切響』，遂精於格律。煇在建康，識北客杜師顔，嘗言少陵麗人行『坐中八姨真貴人』，數目中八字最響。覓句下字，當以此類求之。杜早從陳子高學，此説蓋得於陳云。」〇老學庵筆記五：「李虚己侍郎，字公受，少從江南先達學作詩，後與曾致堯倡酬。曾每曰：『公受之詩雖工，恨啞耳。』虚己初未悟，久乃造入。以其法授晏元獻，元獻以授二宋，自是遂不傳。然江西諸人每謂五言第三字、七言第五字要響，亦此意也。」〇致堯，子固之祖，字正臣。虚己，建安人，晏元獻之婦翁也。〇朱子謂：「吕本中論詩，欲字字響，而暮年詩多啞。」






○对封君祭判

〈乙祖是始封君，祭以不毛，所司科为失礼，不伏。〉

礼经三百，列爵五等。食菜地以居荣，封茅土以建号，代不绝祀，人其舍诸？乙以孙谋，瞻言祖德。精意以享，展如在之仪；利用建侯，思不复之始。询诸家祭，酌彼周官。荐羞之容，无闻於肥盾；不毛之事，有异於粢盛。且物贵缘情，犹言礼不下庶；而乙非妄作，何妨俭而合礼？既能师古，奚事惊愚？所司告言，颇为漏略，《大易》自宜窒讼，《春秋》宁待有词。


○初月赋

初生微月，若无若有，出城中兮才广於眉，入堂上兮不盈於手。若乃金壶稍滴，银汉将流，暗鹊惊夜，寒蛩送秋。天清晕灭，露白光浮，临皓壁而添粉，映珠帘而半钩。纤光润海，重明表壑，的的飞上，娟娟未落，衔破镜而飞斜，抱弯弓而势却。稀叶少，桂短花新，无箧笥之团扇，有虚空之半轮。怅徘徊以将失，情郁结而莫伸，命後车之文雅，恭进牍於词人。


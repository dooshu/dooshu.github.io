○为李秘书上祖集表

臣某言：臣闻汉朝中叶，陈农求访於图书；魏历初基，袁涣请收於篇籍。遂使容台增饰，册府载辉，雅道照於前古，风流被於末裔。伏惟陛下睿德纬天，神功光表，截海班朔，益地延图。垂衣视典，探群玉之幽赜；虚已缘情，动兼金之歌咏。由是芸香秘室，青简具陈，璧水上庠。漆书咸集。臣大父隋荆州刺史元操，筮仕登朝，官成三代，学综书部，思洽词源。虽岁序寂寥，微尘无弭。河东薛道衡，人推才杰，范阳卢思道，时号文宗。并叶契相忘，齐声比价，竞炫梁车之宝，争ゼ邺骑之珍。而二家文集，久蒙宸照，独於臣门，未天烛。贻厥之训，在臣宜守，献书之典，有国通规。今缮写已讫，合若干卷，谨诣阙奉进。


福观察孙刺史

徐牧庵刺史云：福君荫、孙君树新，皆予粤东旧同寅，称莫逆交。后俱改任晋省，殁于其任。闻福君在冀宁道时，因改建龙神庙，毁弃旧像，遂获神谴，不旬日父子相继殁，此事甚怪。

孙君初任吉州，旋升代州，州属每苦旱，因建青龙祠，以祈甘雨。工竣，即撄疾。某月朔昧旦，士民咸见公拥朱旄皂盖入祠，即其易箦时也。夫同一龙神也，同一创建龙神庙也，获报之殃庆各殊，何也？大抵龙为四渎之尊，肸蠁所昭，当必有凭之者。福君投旧像于浊流，亵越已甚；孙君莅州治前后六年，实心为政，凡修理文庙、学宫，及开玉带河，大工毕举，振文风，兴水利，即无龙祠之建，亦当庙食兹土，此固理之彰彰者。

暇日牵连书之，以见司土者政尚图新、事维求旧，总期于物有济，行乎我心所安，而果报之理即寓其中矣。刺史为家大人壬戌同年，名应麟，八十余岁无疾而终。此其遗集中笔录一条，义备劝戒，因录之。













○上李中丞献所著文启

（即湖南李中丞也，与前卷二启同其人。此启又与前卷启中之意同。）

宗元启：宗元无异能，独好为文章，始用此以进，终用此以退。今者畏罪悔咎，伏匿惴栗，犹未能去之。时时举首，长吟哀歌，舒泄幽郁，因取笔以书，纫韦而编，（纫，女陈切。结也。）略成数卷。伏念阁下以文章升大僚，统方隅，而宗元幸缘罪辜，得与编人齿于部内，（永州在湖南管内。）不以此时露其所为，以希大君子顾视，则为陋劣而自弃也。敢饰近文，及在京师官命所草者，凡三卷，合四十三篇，不敢繁故也。倘或以为有可采者，当缮录其余，以增几席之污。去就鄙野，伏用兢惶。谨启。


○葬安氏志

予稚男荆母曰安氏，字仙嫔，卒於江陵之金隈乡庄敬坊沙桥外二里妪乐之地焉。始辛卯岁，予友致用悯予愁，为予卜姓而授之，四年矣。供侍吾宾友，主视吾巾栉，无违命。近岁婴疾，秋方绵痼，适予与信友约浙行，不敢私废，及还，果不克见。大都女子由人者也，虽妻人之家，常自不得舒释，况不得为人之妻者，则又闺衽不得专妒於其夫，使令不得专命於其下，外己子，不得以尊卑长幼之序加於人，疑似逼侧，以居其身，其常也。况予贫，性复事外，不甚知其家之无，苟视其头面无蓬垢，语言不以饥寒告，斯已矣。今视其箧笥，无盈丈之帛，无成袭之衣，无帛里之衾，予虽贫，不使其若是可也，彼不言而予不察耳，以至於其生也不足如此，而其死也大哀哉！稚子荆方四岁，望其能念母亦何时？幸而立，则不能使不知其卒葬，故为志且铭。铭曰：

复土之骨，归天之魂。亦既墓矣，又何为文。且曰有子，异日庸知其无求墓之哀焉。


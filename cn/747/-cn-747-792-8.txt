○乞蠲蠲租赈给疏

陛下初临大宝，宜深念黎元。国家之有百姓，如草木之有根柢。若秋冬培溉，则春夏滋荣。臣窃见关东去年旱灾，自虢至海，麦才半收，秋稼几无，冬菜至少。贫者蓬实为面，蓄槐叶为齑。或更衰羸，亦难收拾。常年不稔，则散之乡境，今所在皆饥，无所依投，坐守乡闾，待尽沟壑。其蠲免馀税，实无可徵，而州县以有上供及三司钱，督趣甚急，动加捶挞。虽撤屋伐木，雇妻鬻子，止可供所由酒食之费，未得至於府库也。或租税之外，更有他徭。朝廷傥不抚存，百姓实无生计。乞敕州县，应所欠钱税，并一切停徵，以俟蚕麦。仍发所在义仓，亟加赈给。至春深之后，有菜叶木牙，继以桑椹，渐有可食。在今数月之间，尢为窘急，行之不可稽缓。


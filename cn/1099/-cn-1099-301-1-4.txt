○正國是順民心以尊　朝廷疏 【 處置叛卒】

臣惟　國家所以強盛尊安、雖有不逞之徒、卒莫敢犯者、以紀綱振而民之愛戴深也、若紀綱廢而神氣弛、神氣弛則人無畏憚、禍亂四起、若民心失、則元氣索、元氣索則支離渙散、邦本不固、自昔嘉靖初年。連有大同叛卒之變。不能正法。爾後遂有遼東之變。又不能正法。遂有山西之變。又不能正法遂有振武之變、又不能正法。而今安慶之變作矣。綱紀不振後來必至效尤向使前此一次處置得宜則　國威有在人知所懲安得復有今日事乎然所謂不能正法者。非不行法也。委曲遷就雖有正法之名而無其實此奸人所以不悛也彼時亦有叛卒受戮者矣顧真正巨惡。莫敢誰何。而徒毛取一二齷齪之流。苟且塞責。其委曲於叛卒。而遷就以圖了事之意非惟叛卒知之而天下之人皆知之也至于官司則每加以激變之罪此論甚快然官司亦實有激變者葢叛卒難處而官司易治易治者之加嚴。正欲見難處者之當寬耳。其委罪於官司而遮飾以圖了事之意非惟官司知之而天下之人皆知之也凡若此者。皆是當時主計之臣。暗懦規避。不肯為國任事。而徒依違苟且於目前。遂使六七十年間。　朝廷之法大壞而不可收拾。良可恨也故在今日者正當先正叛亂之罪。而不必連及於官司若連及官司。即有輕重不倫。則為叛卒者必將曰。吾輩雖有人抵罪。而知府亦已不利。則吾之利亦巳得矣將使有衞所地方有司。何以行法。軍卒有不利有司之行法者。必將曰吾只閉城吶喊何愁有司之不得罪乎若此者是率天下而亂也。而何以為　朝廷之紀綱哉夫即使知府誠有罪此論為平亦不當此時併論而况查志隆者、本無激變之情、甚有循良之政、先是南京兵部尚書王之誥、操江都御史張鹵、廵按御史劉曰睿、見今廵撫都御史張嘉胤、皆奏稱本官善政宜民、地方利賴、於叛卒事毫無干涉。不宜加罪。臣又訪得本官被逮時安慶百姓數千人、追隨號哭、聲聞百里、今又有百餘人隨至京師上本乞留、臣昨過長安街見百餘人、長跪路旁、號哭稱冤、臣驚問之則乃安慶軍民保留知府者、夫民心如此。可重拂而不之恤乎。况本官巳經法司問明。例當復職今安慶府雖巳推有知府吳孔性、然使查志隆他補則彼叛卒利其去任。亦為得計。而百姓乃大失望。非所以戡亂而安民也。文襄實有擔當故臣以為寧使吳孔性他移而查志隆必不可動如此庶奸宄之志懾。而　國勢強。閭閰之情通而　國恩洽一查志隆固不足言也。臣展轉思惟、不能自巳、輒敢塵瀆　聖聽、伏望　皇上勑下吏部、仍令查志隆還任、安慶府知府吳孔性另處他地、使天下皆知我　皇上威有必伸。非一毫之所可撓。　明有必照。非一毫之所可眩。不惟可以振一時之紀綱。而萬世之紀綱。由此以振。不惟可以安一郡之民心。而天下之民心。由此以安。其於治理所関非細。


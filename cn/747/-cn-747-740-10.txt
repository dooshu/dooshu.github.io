○第二表

臣某言。伏以万几事繁，不可久旷。今则披沥血诚，乞亲庶政。圣情哀塞，未允愚衷。夙夜兢忧，是再陈启。伏惟皇帝诞受钦明，夙成睿哲。道光王室，运属承天。而孝感因心，悲摧过毁。一自国故，殆逾半旬。诚四海哀号，如丧考妣。而万灵禺若，未睹乾坤。伏冀思继体之大猷，弃执哀之小节。行帝王代天之法，破曾、闵匹夫之情。特抑哀怀，俯躬朝政。宗庙之业，永遂和宁。社稷之灵，知其允答。况事非为已，道本徇公。仰惟圣慈，俯塞群望。臣等叨逢景运，获列枢衡。昧死竭愚，布露丹恳。伏纸陨越，庶垂天鉴。


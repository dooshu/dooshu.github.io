宿上清宫

九万天衢浩浩风，此身真是一枯蓬。

盘蔬采掇多灵药，阁道攀隮出半空。

累尽神僊端可致，心虚造化欲无功。



金丹定解幽人意，散作山椒百炬红。



宿上清宫

永夜寥寥憩上清，下听万壑度松声。



星辰顿觉去人近，风雨何曾败月明。



早岁文辞妨至道，中年忧患博虚名。

一庵傥许西峰住，常就巢僊问养生。




渡黄河之作


大河东南来，徐兖当奔流。
地维纷激射，冥冥不可收。
扬沙倾渊津，日月无停留。
谲委若云造，起伏如山浮。
旋折盘涡间，炯见宫府幽。
阴霭带积涛，晖景何时休。
倾覆鼋鼍欢，弗郁蛟龙愁。
盛世肃明祀，答礼同诸侯。
王人或投璧，有司必沈牛。
胡为有迁溃，洪滥经数州。
堤岸每崩剥，竹石亡山丘。
瞻望各长叹，或者乖人谋。
神灵郁容与，河伯行清秋。
偃蹇导葆羽，踯躅双翠虬。
恍惚发钲鼓，玉质乘云辀。
金膏辉寒日，曾为穆满搜。
何况明盛时，受图非阻修。
我欲颂休德，浩荡扬孤舟。
沃焦三万里，昆崙十二楼。
渺然不得见，怅矣翻百忧。





○请符载书

数月不面，延企为劳，夏首渐热，惟动履安胜。巽弊屑推遣（疑），昨者不揆薄劣，辄上荐贤之书。恩命拜足下太常寺奉礼郎，充南昌军副使。官告已到，惟增感庆，巽不任忻惬。足下义高德茂，文藻特秀，栖迟衡茅之下，藉甚寰海之内，信儒者之徽猷，圣朝之公器。而元束帛，偶未至者，盖匡阜则迩，符君甚远。巽谬临此地，间接清风，激扬多矣。向非章疏上达，则麟足无由绊；然奉常之拜，亦吾子他日九层之资也。但以俯ヘ吾军，为执事者之累，幸当猥降，允副夙诚。冀即倾展，差浣勤矣。谨差押衙任进朝奉侍官人马，驰状进迎。


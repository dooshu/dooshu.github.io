◇遗释迦牟尼佛书付伽梨衣

我初成道时，大梵天王施我彼丝，是化出，非是缲茧。梵天王施经丝坚牢，地神王施纬丝，由彼二施主，共成一法衣，由是义故，今特施我。我自成道以来，常披此衣，未曾损失，今付悉达。若得成佛，取我僧伽梨，安置洹中。若转毗尼时，当为我著。今留此衣，汝涅後一百年，初有无智比丘分毗尼藏，遂为五部。从百年後，分汝修多罗，当为无量部。诤论由兴，令法速灭，由彼愚僧，不闲三藏，闻开著缯衣，即谓杀蚕。汝若成道後，彼丝自出诸国，非是杀蚕，故我将付树神，今转付汝。此函中并是我遗教，亦将付汝住持遗法。（《法苑珠林》）


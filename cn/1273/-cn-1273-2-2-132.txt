大甲溪歌并引


溪界台苗间，源发大乌山野番界，于全台诸溪险为最；石森立，亦甲诸溪。入海处横径五六里，夏秋淫潦，连月阻渡；每热风起，水辄涨浊，不必雨也；最后为白露水，浑黑一二日许。过此乃渐落，可成梁矣。出石鲽鱼，大小寸许，黑质微斑，千百为队，皆从王；王独红色，如南屏金鲫状；得王则群不去，如蜂然；可为鲊。又出鱼，多肉少刺；不常出，出辄岁荒无种；土人云檺树花所化。溪头甚小，渐出渐巨，末流乃尺许。檺读若“豪”，读若“决”，皆俗音俗字，亦如番檨之檨音“蒜”，为字书所无也。发源处时吐火，水温可浴。野番云又出水晶，大径尺，小径寸，如石状；番时出鬻人，特不可多得。其支流溉田，苗十之一，台五之四，利亦普矣。所病者夏秋涉耳。庚辰、辛巳间，西林岑中丞役台民于下流垒石堤，渡以铁桥；中丞去，堤圮桥坏，不可复，盖潦之为害云。潦固溪性，夏秋固潦时，不俟落而争之，诚未可以人力为也。

大石如人班立肃，小石如羊群卧伏。连营八百断复续，不数八阵垒鱼腹。

水挟石走西行速，群山随溪互直曲。惊湍十丈下深谷，沙飞泥坼无平陆。

东来就海为归宿，溪色微黄海深绿。赤道以南火上烛，热风夜出荡坤轴。

晓发浑流黑河浊，不关天漏秋雨足。何况淫霖岁相属，天惊石破走飞瀑。

两山交牙作钤束，南冲北突怒难蓄。洪涛千寻舞大木，百尺桐僵万松秃。

压山坏云作黑纛，崩崖如赭山灵哭。声喧万鼓势万镞，鞭策群力水怪勠。

黑蛟人立夜相逐，鼓波上拒雷神戮。何人堰敢淮山筑，十日拿舟九日覆。

须逢白露泄秋毒，西风倒吹水始缩。洪波五里往而复，落为径丈清可掬。

乃容矼石桥缭竹，溪流曲处石如屋。山含海育富水族，檺花夜鱼簇。

米市告荒鱼市熟，石鲽群归泉穴育。千头随王等臣仆，取之为鲊夸口福。

此皆异种良罕瞩，海鳗河鲤皆常畜。溪东群山屏万幅，往往寻源获水玉。

水中吐火照林麓，仙人投药病可浴。琐闻喜得自番俗，下流况分万沟渎。

一水之利生金粟，名之陆海秦难独。行人病涉夏五六，万口为溪腾。

安知怒流不可触，亦能屈曲从民欲。百里馀润富田谷，恶名莫等愚溪辱。

有如奇人骇俗目，渊乎莫测凛难黩。愤发不为常流局，功能济物众斯服。

我欲镌石将诗录，年年安流为溪祝。






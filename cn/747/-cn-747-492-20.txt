○送三从弟况赴义兴尉序

汉廷诸公，皆附经术而施政事，故其有猷有为，不疚不惧。若况者，尝理左右史记事记言之经传训，居有司籍奏中。乃令参调署吏，以养以仕，言顾於行，行本於经，修性勤身，而禄在其中矣。夫学者病口肄其言而心不能通，故吾三年第经明者三百馀士，而知类通达者往往有焉。尝与贤诸侯河东柳敬叔、吴郡陆伯冲寓书往复，论取士之道，二君子言之颇详，若况之所履，其吾与二君子之所欲求也。岂无多文之富耶，而况不耀；岂无趣捷之敏耶？而况不为，盖质素者受采必固，平夷者遵道必远，况之志其在是乎？吾与况也，行以五彩衣裳视朝夕膳，裘褐初解，绶黄甚新。彼阳羡有佳山水，玉潭东舍溪，南岳洞灵，仁祠仙观。邑子乡导，穷年胜赏，筮仕於斯，其乐如何？有以贺义方之庆，轻少别之戚，伯仲群从，类其诗文，亦命小子璩系於编末。时皇帝御极甲子赦令之後一月也。


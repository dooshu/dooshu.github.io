●大明會典卷之二百十七

光祿寺

國初、置宣徽院、尚食尚醴二局。設院使、同知、院判、典簿、統之。繼改光祿寺。正四品衙門。設卿、少卿、寺丞、主簿等官。職專膳羞享宴等事。移太常寺供需庫隸之。洪武四年、又置法酒庫。設內酒坊大使、副使。八年、改寺為司。陞從三品衙門。改主簿為典簿。又設錄事。置大官、珍羞、良醞、掌醢四署。每署設令、丞、監事。又設孳牧所大使、副使。局庫俱革。三十年、復改司為寺。署令為署正。又設司牲局。仍改孳牧所為司牧局。嘉靖七年、司牧局革。萬曆二年、添設銀庫大使一員

凡祭

天地、社稷、神祇、享

太廟省牲。先一日、本寺卿、與太常卿、同於御前奏知。省牲畢。次日仍同復命

凡奉先殿薦新品物。二月、新冰。三月、鵪鶉、鶿(老鳥)。四月、白酒。五月、煮酒。九月、生酒、石榴、柿子。十月、銀魚、米糕、魚凍、豆腐、蓼花、米糖、細糖、子鱭魚。十一月、天鵝、鴈。俱本寺辦進。正月、韭菜、生菜、薺菜、雞子、鴨子。二月、芹菜、薹菜、蔞蒿、子鵝。三月、茶、鯉魚、鮮筍。四月、彘豬、雉雞、青梅、王□、杏子、櫻桃。五月、小麥麵、沙糖、紅豆、嫩雞、桃子、大麥、茄子、李子、來檎、蒜薹。夏至、李子。六月、冬瓜、甜瓜、西瓜、蓮蓬。七月、葡萄、棗子、鮮菱、雪梨、芡實。八月、茭白、嫩薑、鱖魚、鮮藕、粳米、粟米、穄米、芋苗。九月、(魚扁)魚、小紅豆、沙糖栗子、橙子。十月、山藥、蜜、活兔、柑子、橘子。十一月、蕎麥麵、紅豆、沙糖、獐子、天鵝、鹿、甘蔗。十二月、菠菜、鯽魚、白魚。俱從太常寺辦送本寺供薦。十二月、風鯽魚。從南京解本寺供薦

凡正旦節、立春節、清明節、四月八日佛誕節、端午節、七夕節、中元節、重陽節、冬至節臘八節、每月朔望、萬壽聖節、皇太后聖旦節、皇后令旦節、東宮千秋節、奉先殿祭祀。俱本寺辦進。嘉靖十四年、罷佛誕節祭。以四月五日薦麥

凡奉先殿供養品物。俱本寺辦進

凡各宮殿遇節祝

天供養品物。俱本寺辦進

凡各宮廟祭祀葷素品物。俱本寺備辦

凡內官監、御馬監、兵仗局、神機營、火藥局、祭祀。俱本寺備辦

凡膳羞茶飯等品物。俱本寺辦進。嘉靖二十五年題准、尚膳監刊刻花欄印票。遇取

上用諸物、開寫某日於光祿寺取某物若干。用印鈐蓋、照數支用。本寺仍置立文簿登記、歲終會計稽查。若有冒破情弊、該管官指實參奏

凡聖節、正旦、冬至、或吉慶筵宴。從禮部提調。本寺供辦凡遇節令、文武百官例有宴。如太后聖旦、太子千秋、壽麵。及立春日春餅。正月元宵圓子。四月八日不落莢。五月端午涼糕粽子。九月重陽糕。臘月八日麵。俱先期奏請。至日早

朝畢。復奏設于午門外。本寺照鴻臚寺開送職名、以官品次序、貼于席端。嘉靖十四年、改不落莢為麥餅。宴以四月五日

凡祀

圜丘、賜百官湯飯。孟春祈榖、夏至方澤、及朝日、夕月、祭畢。賜內外官酒飯。耕耤、賜三公九卿、并執事等官酒飯。親蠶、賜內外命婦等酒飯。俱本寺供辦

凡每歲遇有慶成宴。其文武大小應與官員、該用上中下卓不等。奉禮部開送職名、照數備辦

凡諸番國朝貢等使客、并四夷來降土官人等、茶飯物料、支送下程。俱從禮部行本寺備送凡修實錄、并纂修校勘書籍開館、及書完進呈

賜宴。進士恩榮宴。

殿試讀卷執事等官、經筵、日講、東宮講讀、酒飯。俱本寺造辦

凡每旬輪

賜日講官燒鵝麵餅。本寺造辦

凡大臣一品九年考滿、特恩賜宴。本寺備辦

凡早朝文武官、及各王府鎮巡等官、公差人員、見辭、奉旨與酒飯。俱本寺備辦祇待

凡大臣考滿差使等項賞。勞羊酒。疾病

賜米肉醬菜等物。俱本寺辦送凡內外衙門官吏監生人匠等、應給酒飯者。俱本寺支給

凡喪葬合用祭祀品物。從禮部行本寺備辦

凡諭祭文武大臣。俱本寺備辦

凡本寺供用牲口果菜等物。上林苑監四署、照數進納供用。不足、于民間買辦。洪武間令、本司買辦、比與民間交易價錢、每多一分。永樂間、差內官一員、同本寺署官廚役、領鈔于在京附近州縣、依時價、兩平收買。洪熙宣德以來、止差署官廚役、照前收買

○成化四年、令堂上官一員、及戶科給事中、監察御史、各一員。會同戶部主事、順天府官、各一員。估計時價、錢鈔兼支、具數奏領收買。如有奸弊、科道官指實參奏

○又令本寺每季預關

內庫錢鈔。專委堂上官一員收掌。遇買物料、聽戶科給事中、巡視御史、批押印信小票、委該署官一員、齎領收買

○弘治四年、凡奸頑之徒、稱是保頭等項名色、在街強賒作弊害人者。枷號三箇月、滿日從重發落

凡本寺收納一應物料。每月堂上官輪流一員、會同戶科給事中、監察御史、各一員責令各行戶買辦、於本寺

大烹門內驗收

凡本寺供應物料。嘉靖二十年題准、巡視科道官、年終將日逐供應過一應錢糧、造冊進呈。如有侵冒情弊、參究施行

○三十一年、令監察御史一員。每月照刷具奏凡本寺糧米。正統元年議准、堂上官一員、專一提調、眼同署官收管。仍令科道、監臨見數

○嘉靖九年議准、會同科道、驗收查盤

○隆慶四年題准、於大官珍羞二署、比照戶部倉場官員事例、各註選署丞一員、專管支放

凡白糧粳糯米。每年原會計、七萬二千八百七十四石九斗九升有零。隆慶二四等年、加減不一。見徵六萬七千石

○萬曆五年題准、一年本色。一年折色。九年、以米少酌處、每年上白十分、改折二分。中白十分、改折一分。米數詳見各署凡本寺歲會雜糧小麥、細粟米、菉豆、青菉豆、芝麻、蔑秫等。嘉靖三年奏准、徵收折色、俱貯庫。隨時收買備用。其稻榖、黑豆、黃豆、白豆、大青黃豆、山黃米、赤豆、豌豆、蕎麥、大麥、白芝麻、俱本色

○六年題准、俱折價。詳見各署

凡每歲四月初一日起、至九月終止。一應供

上膳羞、并祭祀品味、俱用冰。於內外冰窖取進

凡供用小油紅器皿、俱該工部造辦。後因不敷、本寺自行買料雇匠、相兼造用。弘治十一年奏准、工部歲給銀二千兩買辦

凡扛抬物件。永樂十八年、奉旨不許撞磕損壞。違者治罪

凡本寺進一應食物、并筵宴茶飯等件器皿。正統二年敕令俱用印信揭帖、明白開寫件數照進。仍寫內官某、長隨內使某交領。待用畢。六尚司務要點檢如數、交付尚膳監、照原揭帖數點發出收領。若不知數、隨即具奏挨尋、務見下落。或有失誤損壞、亦要明白交還註銷、以憑稽考。敢有隱瞞私用不發出。及不舉奏者。一體治罪

○景泰二年、令尚膳監差人收拾

凡尚膳監取行一應食物。景泰元年令、有印信票帖者、該署照數打發。如無不與

○宣德七年令、不許閒雜內官內使、至本寺混擾。及在內寄放行李

凡關領料食等項。宣德九年令、差公正御史、同內官、常川糾察。敢有生事攪擾、多索物料者、不問內外官員、參奏治以重罪

凡上林苑監良牧署。歲送孳生牛八百隻。長行豬一千口。醃豬一千口。羊五百隻。羊羔二十隻。嘉靖九年、改徵子粒銀、五千五百二十六兩零。戶部轉發本寺、仍發設監、督令牲戶買辦。後三十等年、恐累牲戶、議發本寺自行買辦。其銀該監准柳栽孳生。留銀一千六十兩四錢二分。今實徵銀、四千四百六十五兩七錢零

凡爐灶遇有損壞。本寺奏行工部撥料、委官帶領匠作、相工修理

凡本寺收貯

上用戧金龍盒、各樣膳盒等件。弘治元年、蓋造器皿廠一所。如有坍損。行工部會計修理

凡廚役懸帶雙魚銅牌。本寺具手本、於內府印綬監關領凡廚役老疾代替逃亡勾補等項。俱從禮部查行

凡各王府缺典膳。吏部行本寺、於年深廚役內、揀選送用

凡傳奉聖旨。本寺附錄文簿。不補本覆奏

凡本寺官吏俸糧。俱於禮部帶支

凡本寺廚役。原額九千四百六十二名。宣德十年以後、添減不一。至正德六年、以六千八百八十四名為定額。節經選革。至隆慶元年、上存三千四百名、永為定額。詳在四署

大官署

凡每歲白粳米。直隸蘇州松江常州三府、浙江嘉興湖州二府、解納四萬九千石。正德三年、添徵四千一百五十一石零。隆慶二年、減去二千一百一石零。見徵五萬一千六百六十九石八斗八升。本折見前凡每歲細粟米。山東、河南、徵解五萬五千石。正德二年、會增五千七百九十七石零。隆慶二年、減去三千二百九十七石零。見徵五萬七千五百石。折銀五萬七千五百兩。以上二項、俱收充每日造飯、祇待

內府衙門官吏監生、錦衣衛將軍力士、及各監局等衙門軍民等匠、食用

凡每歲榖豆、直隸大名順德淮安三府、並河南、徵解粟榖四千石、准米二千石、折銀二千二百兩。稻榖二千石、折銀一千三百兩。菉豆二百石、折銀二百四十兩。黑豆三百五十石、折銀二百四十五兩

凡牲口。每年上林苑監、送孳生鵝一萬八千隻。浙江等處解納鵝三萬二千五十隻。收養供辦祭祀膳羞、及外夷人員、筵宴下程等用。後浙江等處鵝、每隻折徵價銀三錢

凡野味。每歲南直隸廬州等府、額辦活鹿八十四隻、解工部轉送收養供用。今共折銀三百三十六兩

凡每歲時節。

各墳、並內承運庫、教場馬神廟等處祭祀。本署出票、於珍羞良醞掌醢三署。支白麵(□易)糖赤豆、造辦祭物凡旛竿蠟燭二寺飯堂濟貧。舊例日給粟米六石。嘉靖二十四年、更飯堂為捨飯店。每店日增粟米二石。二十五年、又日增一石。隆慶二年題減、仍每日六石

凡本署歲用原額木柴、七百八萬八千斤。有閏、加五十六萬六千六百六十六斤。木炭、三萬四千斤。有閏、加二千八百三十三斤。俱工部坐派臺基廠、逐日領用

凡本署器皿。原額、一千六百五十件。係兩京工部造送。專備膳羞等項應用。每年查貯多寡。不足、則題請添造。有餘則止

凡本署廚役。舊額、三千一百二十名。節年裁減。隆慶元年題准、止存一千三百七十七名

珍羞署

凡每歲直隸常州等府、解納白粳米、一千三百三十石零。白糯米、一百九十七石零。備

供養

膳羞等用

凡每歲順天府、徵解白豆十二石。隆慶二年、減去六石、今解六石。赤豆六百石、減五十石、今解五百五十石。大青黃豆二十石。山黃米七十石。大名府黃豆一千六百石。河南、並順德大名二府菉豆二千石。山東菉豆四百石、減一百石、今解三百石。俱折價

凡直隸等處、解納黑豆九百石、收充餧養牲口等物用。今折價

凡福建等處、解納白沙糖五萬七千斤。黑沙糖四萬五千斤。蜂蜜四萬七千斤。鹽滷三千斤。葉茶一萬五千斤。先春茶芽三千八百七十八斤。收充

供養

膳羞茶飯等用

○弘治十五年奏准、除芽茶外。餘俱減十分之二

○嘉靖五等年奏准、糖蜜等。共折銀六千二百三十三兩零。茶芽照舊

凡野味。每歲南直隸廬州等府、額辦天鵝二百六十七隻、解至工部、轉送收養。供應上用。今俱折銀徵解。止山東魚臺縣、每年解本色二隻

凡乳牛。原額該兵部坐派直隸等處、解納一百九十九隻、擠乳造辦酥油乳餅等物。充

供養

膳羞等用。嘉靖五年奏准、每牛一隻、折銀六兩貯庫。買辦嬭子酥油乳餅應用

凡每歲時節各處祭祀。本署出票、於良醞掌醢二署、支白麵香油餳糖等料。預辦祭品。實用隨時增減

凡本署歲用原額木柴、二百九十六萬五千斤。有閏、加二十四萬七千八十三斤。木炭、一百一十萬五千斤。有閏、加九萬二千八十三斤。領用與大官署用

凡上林苑監、每歲送孳生家鴨一千隻。雞彈一十二萬箇

凡本署器皿。原額五千一百七十七件。係兩京工部造送。專備

膳羞等項應用。添減與大官署同

凡本署廚役。舊額一千四百六十四名。屢經裁減。今存八百五十五名

良醞署

凡每歲蘇州、松江、常州、嘉興、湖州五府、徵解白糯米、一萬七千五百七十六石二斗零。隆慶二年、減去三千七百七十三石三斗零。造酒供辦祭祀、並進

宮、及祇待內外官員四夷筵宴下程、各監局官匠人等用。其內外官員匠等、自五月至八月停給

凡每歲小麥三萬六千石、隆慶二年、減去四千石。見徵三萬二千石。係山東河南順天應天等府解。菉豆九千五百石、減三千七百石。徵五千八百石。係河南順德大名府解。蕎麥五十石、順天府解。蜀秫八千六百石、減三千二百五十石。徵五千三百五十石。係山東順天府解。豌豆一百五十石、係順德廣平府解。大麥三百石、係順天順德廣平三府解。共折銀四萬一千九百七十七兩五錢

凡張家灣宣課司。每歲運納淮麴、四十四萬斤。萬曆四年題准、折銀徵解。共四千四百兩凡每歲長春苦酒、及本署槽房三處、(莉去利改麻)造細麴。領內府丁字庫白麻六千斤。係本色。其順天府採辦(榮去木改林)葉二萬斤、稻草十二擔、蒲草五十斤、蘆葦一百五十束、馬連根一千斤、麥穩三千斤、蓼芽一萬斤。共折銀四百五十四兩三錢四分。每年醡酒絹袋八百條、工部文思院關領供用

凡酒瓶。原額南京光祿寺、每歲運送官細酒一十萬瓶。嘉靖七年奏准、改行本寺自造。將寧國府原解南京光祿寺瓦瓶、內一十一萬五千箇。改解儀真廠、派各糧船官民船、帶運本寺交納

凡牲口。浙江等處、解納綿羯羊一萬七百五十隻、每隻重三十斤。祭祀羊二百五十隻、每隻重五十斤。雞三萬七千九百隻、每隻重二斤。收養供大官署支用。後改徵折色。綿羯羊每隻、山東、山西、陝西、河南、北直隸府州縣、南直隸淮揚二府、徐州、價銀七錢五分。南直隸各府州、江西、浙江、湖廣、福建、價銀一兩。祭祀羊一隻、價銀六兩。惟山西、及順天真定二府、價銀四兩。雞一隻、銀七分

凡瓷器。河南彰德等府、每歲解納缸三百隻。罈三萬二千七百箇。酒瓶一千八百五十箇。嘉靖三十年題准、每缸一口、折銀二錢。瓶一箇、折銀一分

○萬曆二年題准、罈一箇、折銀一分。解寺貯用。如遇缺乏、量派本色

凡拽磨驢。原額九十一頭。嘉靖七年裁止

凡各王府進到慶賀羊隻、俱發本署餧養。聽候取用

凡本署歲用木柴、二百二十萬斤。有閏、加十八萬三千三百三十三斤。領用與大官署同

凡上林苑監、每歲送孳生雞六千隻。長行線雞一千隻。俱本色

凡本署硃紅器皿。原額一千四百二十八件。係兩京工部造送。專備

膳羞等項應用。添減與大官署同

凡本署廚役。舊額一千二百五十名。今存六百四十三名

掌醢署

凡每歲山東、河東、河間、順德、廣平、大名等府、解芝麻一萬三百石。隆慶二年、減四千三百石。見徵六千石。山東、河南、大名府、解白芝麻七百名。順天、順德、廣平等府、解大麥三百。順天府、解大青黃豆二十石。淮安、鳳陽等府、解稻皮四萬斤。共折銀九千五百二十五兩

凡江西等處、解納蓮肉二萬四千斤。膠棗五萬三千二百斤。牙棗二千四百斤。栗子六千四百斤。紅棗七萬四百斤。柿餅六萬九千六百斤。榛子四萬九千六百斤。銀杏一萬四百斤。核桃十二萬七千二百斤。乾葡萄一萬四千四百斤。菱米七千二百斤。帶殼蓮子四百斤。尖頭榛子四百斤。松子一萬一千二百斤。木耳一萬五百六十斤香蕈八千斤。花椒七千二百斤。杏仁六千八十斤。土鹼二萬八千斤。茴香一千四百斤。(石宿)砂一千二百斤。薄荷一千九百二十斤。蒔蘿八百斤。蘑菇三千五百二十斤。大蒜八百斤。火薰豬肉一萬二千四百斤。乾薑七百六十斤。以上二十七樣、俱嘉靖五年折銀。川椒六千八百斤。乾薑一十一萬八千四百斤。以上二樣、二十八年折銀。子鱭魚一萬斤。隆慶二年、除本色五十斤外。餘俱折銀。荔枝圓眼各二萬六千四百斤。菉筍八萬四千斤。以上三樣、隆慶六年折銀。共該銀二萬九千八百四兩一錢六分。青鹽十二萬斤。白鹽三萬二千斤。以上二樣、俱係長蘆運司。本折間解

凡浙江等處、解納祭祀豬一百五十口、每口重一百五十斤。肥豬一萬八千九百口、每口重一百斤。收付大官署支用。後徵折色。祭豬一口、銀五兩。肥豬一口、江北地方、價銀一兩九錢五分、廬鳳及江南、價銀一兩七錢

凡瓷器。河南彰德等府、解納缸五十隻。罈一萬五千七百箇。酒瓶一千二百五十箇。折銀徵派。與良醞署同

凡每歲上林苑監、送醃□茄蘿葡菜、并每日各樣菜、共五十三萬七千六百五十斤。重陽節核桃紅棗栗子、各一百五十石

凡本署於戊字庫、三年二會、胡椒二千斤。嘉靖二十二年起、不領凡本署於天財庫、會領銅錢一千八百萬文。鈔四百貫。嘉靖二十一年奏准、銅錢、折銀一萬六千二百兩。鈔、折銀八百兩。於太倉關領。四十五年夏季起、不領凡每歲該用木柴六十萬斤。有閏、加五萬斤。領用與大官署同

凡本署器皿。原額三千七百四十五件。係兩京工部造送。專備

膳羞等項應用。添減與大官署同

凡本署廚役。舊額一千五十名。今存五百二十六名

司牲司

舊額養牲軍人六十名。民人五十名。羊房一所。嘉靖七年、又將革過司牧局軍人一百五十名、併草場、通歸該司收管。隨減裁軍民人等。止存軍人一百名。房場仍舊。每年孳生羊二百隻

南京光祿寺

建置見前凡奉旨諭祭等項、俱從禮部行本寺辦送。本寺歲用器皿、俱南京工部造辦。官吏俸糧、南京禮部帶支。廚役替代勾補、俱南京禮部查行。供應文卷、每月送南京浙江等道、輪流照刷

大官署

凡奉先殿供養、每月用鵝四十二隻。雞七十隻。羊九隻豬三口

凡每歲

奉先殿薦新。該南京太常寺、送到活鹿獐兔彘豬子鵝等牲口供用

凡每歲立春、正旦、四月初八、端午、七夕、中秋、重陽、冬至、臘八各日、奉先殿祭祀。各用豬一口。羊一隻。酒果春餅烏飯不落莢粽糕饅頭等物。俱夜獻。上元江寧二縣、辦納烏飯葉粽葉陳簑草。全椒縣、辦納不落莢。正旦中秋冬至三祭、各加鵝二隻。雞十一隻。豬羊肉各十六斤八兩

凡每歲時節。各王妃、及內官墳所、開閉庫藏、並大小教場、新江口池河鎮新營等處。祭祀品物。於本寺良醞等三署關支。豬八十六口。羊八十六隻。白麵二千二百五十斤。豆粉三十六斤。沙糖六十斤

凡湖廣、浙江、廣西、並直隸寧國等府、舊例、每歲納活鹿一百五十二隻、醃臘解赴光祿寺供用。後每鹿一隻、折徵銀二兩。解送南京工部、轉送本署、類解工部、轉送光祿寺交收。正德十年奏准、各該地方、徵價徑解工部。又本寺司牲司、送到綿羯羊三十隻。宰淨、送本寺掌醢署醃造。亦解光祿寺交收

凡司牲司、養綿母羝羊一百二十隻。並孳生羔、每年編取七十隻。遇二月初一日、揀選一隻、奉先殿薦新。嘉靖九年、奏准停養。行令上元江寧二縣買辦供用

凡每歲直隸滁州衛、進鶿老鳥八隻。鵪鶉一千一百隻。內除鶿鵖四隻、鵪鶉四十四隻、奉先殿薦新外。其餘付南京尚膳監、解送光祿寺交收。嘉靖九年奏准、薦新隻數、照舊送本署供用。其餘該衛折價、徑解光祿寺

凡每歲直隸松江等府、納次等粳米一萬七千石。白熟粳米六十石。造飯、祇待南京

內府各衙門官吏監生、及軍民匠役食用。又三日一次、宰豬一口、作各官食用。又每歲關本寺掌醢署醬一千八百斤。醋一千八百瓶。花椒六十八斤八兩。鹽二千一百斤。並醋蒜苗青菜、作官吏監生下飯。後醬醋青菜停支

凡牲口料食。該應天府屬縣、納養鵝稻榖五百石。鵪鶉粟榖一十石。嘉靖九年、以鵪鶉折價。粟榖免徵

凡每月江東、淮清、聚寶門三處、飯堂濟貧。共支米一百五十石

凡本署歲用木柴、一百八十萬斤。於龍江瓦屑壩抽分竹木局關支。應天等府出腳價運納

凡本署原額廚役、二百六十六名。女戶三名

珍羞署

凡每歲

奉先殿供養。該應天等府、納白熟粳米八石。黃豆一十三石。日逐造辦雪糕等物。常州等府、納、茶芽七十斤。南京太常寺、每歲送雞鴨子鮮菜等物凡每歲鳳陽等府、解納乳牛一百五十隻。弘治十七年奏減、止解八十隻。嘉靖八年又議減。止解五十四隻、擠乳造辦酥油、充

奉先殿供養

○十二年、奏革司牲司。其原養乳牛九十隻、送本署餧養、擠乳供用

凡每歲時節各處祭祀。造辦茶食二百五十五斤。大頂花十四朵。響糖、芝麻纏各三十箇。雪梨、鮮菱、荸薺、各九十斤。橘子七十斤

凡每歲應天等府、納蜂蜜九千斤。造櫻桃等煎。三起共四千九十八斤一十二兩。付南京尚膳監、差官送京供用。正德二年、加造脆梅木樨紫蘇花紅等煎。添用蜂蜜四百五十斤。黑沙糖一千斤

凡福建建寧府、納芽茶五十二斤。解光祿寺交收

凡每歲四月內、南京太常寺送到雉雞十隻。十月內、送到活鴈十五隻。內除造辦薦新外。其餘於十一月內、宰送本署掌醢署醃造、解光祿寺交收。弘治十八年、奏停醃造。各止送六隻供薦凡每歲直隸滁州衛、送到天鵝六隻。活鴈三十隻。內除天鵝四隻、鴈十二隻、薦新外。其餘付南京尚膳監、解光祿寺交收。嘉靖九年奏准、薦新隻數、照舊送本署供用。其餘該衛折價、徑解光祿寺

凡湖廣、江西、並直隸安慶等府。舊例、每歲送到天鵝四百五十九隻。南京工部轉送本寺醃臘、解光祿寺後天鵝一隻、折徵銀五錢。類送工部、轉送光祿寺交收。正德十年奏准、各該地方、徵價徑解工部

凡司牲司牲口料食。每歲應天府、納黃豆一千五百石。稻榖五百石。太平府、納菉豆四百石。安慶府、納細稻草六萬六千二百包。嘉靖十二年、本司裁革。改赴本署。止納稻草二萬二千六百八十包、黃豆六百三十九石八斗、餧養乳牛、及良醞署磨牛支用。餘各停免

凡本署歲用木柴、一十三萬九百六十斤。關支運納、俱與大官署同

凡本署原額廚役、二百四名。女戶二名

良醞署

凡造酒。計御細煮酒、四千四百六十瓶。充

奉先殿供養、及各處祭祀涼樓糟醃薑菜等用。官細煮酒、一十萬瓶。送光祿寺交收。每歲松江等府、解白糯米二千四百石。太平等府、解菉豆四十石。供造酒用。寧國府解瓶十三萬箇、供盛酒用。嘉靖七年奏准、官細酒、改令光祿寺自造。以數內米、二千二百七十三石。瓶、十一萬五千箇。運赴光祿寺。止解米一百二十七石、瓶一萬五千箇、於本署供應凡造白麵。該直隸徽州府、納小麥一千二百石。造麵一十萬六千二百斤。本寺珍羞大官二署、按月支作

供養祭祀、及掌醢署支作造醬用。其磨牛原額一十一隻、該鳳陽等府解送。弘治十七年奏減、止解八隻

○嘉靖七年奏准、小麥九百九石。折價解光祿寺造酒。其餘二百九十一石、解本署供應○八年、又議減磨牛四隻

凡牲口料食。該應天府、納稻榖四十石

凡每月本署官、帶領廚役、與京縣鋪戶。買雞七十四隻。及孝陵神宮監、送到白烏雞二十二隻。俱本寺大官署、按月支作

奉先殿供養。其合用羊隻、亦該鋪戶買辦。及每月三次、南京江東門宣課司抽分送到。亦准大官署支作

供養並時節各處祭祀

凡每歲五月。南京錦衣衛馴象千戶所、進細番麥四石。八月、六十石。磨麵、充

奉先殿供養

本署歲用造酒木柴五十萬斤。關支運納、俱與大官署同。嘉靖七年、停減造酒。止支四萬五千四百斤。其餘應天府徵價、徑解光祿寺

凡本署原額廚役、一百八十七名

掌醢署

凡每歲京縣、納芝麻六十石。黃豆四十石。稻皮八千斤。打造香油醬醋。充

奉先殿供養、及涼樓醬菜等用。又兩淮鹽運司、該納青白鹽四萬斤。樣鹽二千斤。亦充涼樓醃菜等用

凡每月本署官、帶領廚役、與京縣鋪戶、買辦荔枝圓眼菉豆芝麻等項。亦充

供養、及時節各處祭祀用

凡每歲本寺大官署、送到獐兔雞鴈綿羯等羊、共四十八隻。及直隸通州河泊所、送到鰳魚一千尾。除薦新外。舊例俱醃造、解光祿寺交收。弘治十八年奏准、鰳魚止用一十尾薦新。其餘並獐兔等項醃造、俱停免

凡每歲正月十五等日、造辦鯉(魚參)鱘鰉魚鮓蛤蜊。三月、出江採打鰣魚。取初網。俱進

奉先殿獻新。十月朔日、用豬一口。

奉先殿獻涷魚

凡每歲四月、常州府江陰縣、赴寺領鹽二千五百斤、醃造子鱭魚一萬斤。徑解光祿寺交收

凡司牲司、舊額養雞一百六十八隻。鵝一百七十五隻。鴨一百九十隻。其雞鵝鴨彈、送本署醃造、解光祿寺交收。嘉靖九年。奏准停養。將養牲稻榖折價、買彈造送○十一年奏准將雞鵝房地。佃租買彈

凡每歲該直隸丹陽縣、納蒜苗五萬根。蒜頭四萬四千箇。及南京江東門宣課司、納蘿葡四百斤、醃造、俱充本寺大官署支用

凡每月三次、該南京江東門宣課司、抽分活豬三十五口。於西安等門、并本寺良醞署、支糟糠等物餧養。充本寺大官署支用

凡每月聚寶門等處、飯堂濟貧、放支香油一百五十斤。青鹽一百八十斤。醬一百八十斤。醋一百五十瓶。花椒三十六斤。嘉靖六年、奏准停止

凡本署歲用木柴四萬斤。關支運納、俱與大官署同

凡本署原額廚役、一百四十三名。女戶一名

司牲司、養戶一十六名。軍人一百名。嘉靖十二年、奏革本司。將軍人二十名、改撥珍羞署。同廚役相兼餧養。其餘并養戶、發回該衛縣當差

太僕寺　南京太僕寺








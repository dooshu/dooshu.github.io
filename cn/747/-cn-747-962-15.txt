○为刘幽州请致仕表（开元时）

臣某言：臣海圻陋品，业尚罕称。敛衽衡泌之间，角巾山野之际，夙安环堵之室，罔知荣进之阶。属天步方难，霸图资始，遂偶飞龙之会，预参汗马之期。既而庆集私门，恩被昆弟，历载内外，备蒙选擢。承乏三朝，於兹三十馀载，竟微尘之效，空负亭育之私。加以钟漏已殚，齿历云暮，杖国之年斯及，夜行之惧载深。若勉兹衰迟，久玷刺举，既取紊於官曹，抑贻诮於通识。当今天地休明，贤能方轨，岂可以策驽怀禄，茹怍昧荣？是以量力陈辞，料能写实。天鉴凝远，特希悯照。昔广德休老，方开汉室之恩；阳元请骸，空表晋朝之惠。微臣窃景前懿，敢祈今泽，反初服於东皋，沐薰风於穷巷。倘高舂少驻，敝盖未陈，庶乎瑶池之曲，延望白之宴；仙闾之阿，载奉翠华之谒。犬马之志，实百恒心。临表鲠恋，辞意恳结。


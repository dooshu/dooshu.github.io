○奉送韦中丞使新罗序

昔邹鲁之谚，以ぷ金不如者，盖一经耳。今中丞文博究其五，皆可名家，则扶阳重侯之儒术为践修矣。自外台从事，不四三年，历左史尚书郎，其取青紫，易於地芥。前此以盟津贞师，则授以司武；今兹以鸡林纂代，则俾之锡命。藉奏议以中辍，择专对而遂行，行止之闲，有以见文敏归重也。太平尚仁，多识古训，讣终请嗣，礼之重者，宜乎以儒冠智囊，吊祠临存。佩二印，捧三册，使有截之外，家肥德洽。将渥缛之命，视勤远如夷，其忠信欤？三台隽彦，歌诗宴，至若辰韩息慎之俗，怀方象胥之道，宾将洽之盛，致赐谕旨之荣。自原隰之华，至溟涨之大，气海物，昕昏变化，众君子言之详矣。中丞以佐曹陈君之历司封郎也，今为之代，以德舆之忝驾部郎也，又为之代；凡两掖所赋，盍偕序以为好，宜徵作者，猥及鄙人，直书粗略，敢谢不敏。


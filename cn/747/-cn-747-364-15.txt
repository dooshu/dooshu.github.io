○对礻覃服鼓琴判

〈得邹人告孔丛子居亲，礻覃服鼓琴而作乐。丛子曰此是子舆梁山之琴曲古器，不伏。〉

地惟洙泗，人参邹鲁，阙里之诗书斯在，奄中之礼乐不渝。孔丛子风树摇悲，寒泉动思，霜露云惕，日月其除。是以君子为难，子皋亲丧而永慕；先王制礼，孟献礻覃悬而不乐。既祥丝屦，见孔父之深议；行奏绮琴，闻子舆之雅操。且恩怀罔极，五日乐禁於成声；哀贯终身，逾月礼通於作乐。去顺效逆，鲁史称其速祸；朝祥暮歌，邹人据而兴诮。节哀顺变，虽殊念始之心；以今况昔，未悖送终之礼。欲加之罪，其如词乎？


36　真文忠爲原貸盜賊詔　弄潢池之兵諒非爾志　烈崑岡之火亦豈予心


真文忠爲原貸盜賊詔案：葉紹翁四朝聞見録謂是撫諭江西寇曲赦詔。云：「弄潢池之兵，諒非爾志；烈崑岡之火，亦豈予心？」又云：「自有宇宙至于今日，未聞盜賊得以全軀。」陶侃説王貢曰：「天下寧有白頭賊乎？」其言足以感動人心。

【元圻案】漢書循吏龔遂傳：「海濱遐遠，不霑聖化，其民困於饑寒而不恤，故使陛下赤子盜弄陛下之兵於潢池中耳。」〇岳珂桯史載此二聯，云：「上稱其得體。」〔一〕

〔一〕此條不見桯史，而見於宋陳世崇隨隱漫録。






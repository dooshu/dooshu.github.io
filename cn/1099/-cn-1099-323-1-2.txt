○論京營疏 【 京營】

時趙大洲請罷戎政府更設五營臺省多言不必更変者霍司馬亦以為然制遂不改其後科臣楊鎔論霍司馬霍疑內江主之遂疏論內江上因讓霍罷之而郭乾代矣

國初京營之制、立大小教塲以練五軍將士、永樂初既有五軍營、又有三千神機兩營、是為三大營、各設提督等官領之、景泰初、選三大營中精銳、分為十營團操、其官畧如三大營之制、至成化三年、又分為奮武等十二營、內又各分五軍三千神機三營、其名亦不失　祖宗之舊、正德中又增置東西官廳、則將愈多而兵愈弱矣、我　世宗皇帝斷自宸衷、告于　太廟、修復　祖制三營、并將三千營改為神樞、及定三營大將副參游佐職名、添設練勇參將各二員、神謀睿算、至精至詳、誠萬世無獘者、往時仇鸞之誅、乃將之無良、非法之不善也、趙貞吉深鑒覆轍、建議更制、以收兵權、雖不為無見、但臣等以為法未至于大壞者、無貴于紛更、議有涉于異同者、當從乎眾論、今京營之制、總之為三大營以統其綱析之為三十小營以理其目兵柄不偏于一將、軍法不專于一人、有合操、有分操、有春秋閱視之操、有歲終考覈之操、此正皇上所謂分營練兵、係　祖宗舊制、　聖子神孫所當欽承勿替者、况在廷文武諸臣、多謂京兵之訓練不在于營制之更張。而在于將佐之得人。操練之如法。似皆探本之論、經曰三人占則從二人之言、臣等參酌羣言、窃謂三大營仍舊。則將領不增而占役少。號令不煩而統紀明似属穩便。至謂大將不宜專設。戎政不當有印。此則防微杜漸。相應依擬。餘仍照　祖宗三大營分營操練、內五軍營多餘二枝、均撥神樞神機、每營共為十枝。推智勇將官三員充總、兵官、各請敕一道給關防一顆以便行事、而以文職大臣一員量加職銜、俾之總理、每歲無事、則居營訓練、有警則總兵掛印出征、事完回營、照例繳印、中間未盡事宜聽新推督理大臣及巡視科道官逐項查酌、另行條議以聞


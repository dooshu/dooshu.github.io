招租五则


招租（一）

殷富人家，每每年老即预置寿材，寄放于寺观之中，岁加髹漆。此亦人子慎终之意，不得概以预凶事讥之也。某甲入庙，见有置寿材者，叹曰：“如此佳品，空置可惜。”或笑问：“不空置，将如何？”甲戏拾石灰块，于材面大书“招租”二字。

招租（二）

沪北某所，驻所办事司员某，于所中自辟卧室，下榻其中，初尚勤谨。既而酒食征逐，渐且留连忘返。久之有外遇，遂不归宿，惟逐日照例到所一次，在公事房料理各事毕，即行，久不顾及卧室矣。一日入内取物，见帐檐之下，高标一纸，书“招租”二字，不知何人所为，干笑而已。

招租（三）

某翁多内宠，粉白黛绿，列屋间居。翁对之乐甚，顾不能无爱憎于其间也。一失宠姬请曰：“翁既不喜我，遂不顾我，又不逐我；下堂求去，妾所不敢。顾亦有一下情，愿请于翁者，乞翁怜而允之。”翁问何请，曰：“替我贴一张招租。”

招租（四）

某文士穷极无聊，炊烟屡断，困饿不堪。一日踞坐路旁，于颊上贴一纸曰：“此口招租。”人问：“租汝口何用？”曰：“租给人家吃饭去。”

招租（五）

某大令以风厉著，奉札权某邑篆，夙知邑多流痞，下车之始，命多置站笼。访得痞棍姓字，按名递案，分别枷责监禁。择其尤者，置站笼中站毙之。一时间邑肃然，站笼亦置而勿用。滑稽者为贴一纸于上，曰：“招租”。






代刑部寇相公谢表

臣某言伏奉制命蒙恩特授行刑部尚书仍改赐推诚保德翊戴功臣散官勲封如故者久玷中枢无禆大政合拘司败以正常刑猥颁芝检之文止罢鼎司之任仍进周官之秩尚尘汉陛之班荷玄造之曲成乃具臣之深幸臣某中谢伏念臣识非经远才不逮人徒以禀训日严克传於素业荐名秋赋偶中於悬科旋忝朝伦遽升谏署励诤臣之节尝慕於前修结明主之知誓由於直道乏先容之为助唯孤立以自持先皇帝察其无隐之诚矜以敢言之节擢居上位俾直禁庭未逾再岁之间参掌万机之务洎出临於表海复入赞於持衡虽无开物之才粗有报君之绩输诚不怠於罄竭当官耻効於依违庶坚尽瘁之心少答非常之遇讵能致远但荷包荒寻罢秩於台司更分忧於侯阃式处长人之任荐逢嗣统之初假守盟津改辕冯翊乃至岐阳重镇秦甸奥区亟换圭符莫布周南之化屡更星琯敢忘魏阙之心数年前入觐圣顔?遵宝位俄宠迁於省闼且权涖於神州曲荷保全获逃旷败旋以主计之任适有更张慎柬之难俾之总领属边烽之尚警惟军实之甚繁当旰食之畴咨固治财之无状方慙忝冒莫副倚毗敢谓尊号皇帝陛下独出宸衷力排舆议擢升公辅同掌大钧俯偻叨荣凌兢奉职荷两朝之殊遇但思报於国恩处列辟之具瞻颇不遑於官次矧乃远夷怀德殊俗归仁圣政日跻睿谋天纵万务尚烦於听断三时或轸於忧劳所宜引咎以退身岂合包羞而窃禄竭驽骀之力亦奚补於大猷罄夙夜之诚谅莫资於至化但满盈而是惧实颠覆以为忧敢谓陛下矜坠屦之微深怜於旧物念挈缾之鄙终乏於远图垂覆载之深仁霈生成之大惠俯全薄质特解重权矧又进常伯之显官易功臣之懿号赞书锡命表一人终始之私束带趋朝处三品崇高之秩省循知幸殒越无从顾惟草木之余生曷报乾坤之再造


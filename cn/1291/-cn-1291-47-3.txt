【赠妇诗】三首

〖《诗纪》作留郡赠妇诗。〗三首

嘉为郡上掾其妻徐淑。寝疾还家。不获面别。赠诗云尔。

（西溪丛话无尔字。〇纪容舒玉台新咏考异改上掾为上计。并云：计。宋刻作掾。西溪丛话引此文。注。掾一作计。案汉法。岁终郡国各遣吏上计。郑玄注《周礼》岁终则令群吏致事句。谓若今上计是也。其所遣之吏亦谓之上计。后汉赵壹传。光和元年。举郡上计。
《晋书》宣帝纪。建安六年。郡举上计掾。钟嵘诗品直题汉上计秦嘉。嘉及其妻往来书亦并称为郡诣京师。则作计为是。宋刻误也。冯氏《诗纪》又因汉有上郡。遂倒其文为上郡掾。更误中之误矣。）

人生譬朝露。居世多屯蹇。忧艰常早至。欢会常苦晚。念当奉时役。去尔日遥远。遣车迎子还。空往复空返。省书情凄怆。临食不能饭。独坐空房中。谁与相劝勉。长夜不能眠。伏枕独展转。忧来如循环。匪席不可卷。

（〇玉台新咏一。西溪业话下。
广《文选》十。
《诗纪》四。又《文选》三十拟今日良宴会诗注引晚一韵作答妇诗。吴棫韵补三引返、卷二韵。

〇逯案。

西溪丛话以此为徐淑所作。失之不察。）

皇灵无私亲。为善荷天禄。伤我与尔身。少小罹茕独。既得结大义。欢乐苦不足。念当远离别。思念叙款曲。河广无舟梁。道近隔丘陆。临路怀惆怅。中驾正踯躅。浮云起高山。悲风激深谷。良马不乃鞍。轻车不转毂。针药可屡进。愁思难为数。贞士笃终始。恩义可不属。

（玉台作不可属。西溪丛话同。
广《文选》作不可促。
《诗纪》同。〇玉台新咏一。西溪丛话下。
广《文选》十。
《诗纪》四。又《文选》二十五谢灵运酬从弟惠连诗注引一句。

〇逯案。

此诗末句不可属或不可促。义皆不通。陆士衡君子有所思行。耽毒不可恪。敬齐《古今注》谓不可乃可不之倒。言不可不慎。此末句殆与同例。言不可不属也。又思念叙款曲句。选注作思面叙款曲。於义较胜。汉人五言句常有上三下二者。今面字作念。殆后人不知妄改耳。）

肃肃仆夫征。锵锵扬和铃。清晨当引迈。束带待鸡鸣。顾看空室中。仿佛相姿形。一别怀万恨。起坐为不宁。何用叙我心。遗思致款诚。宝钗好耀首。明镜可鉴形。芳香去垢秽。素琴有清声。诗人感木瓜。乃欲答瑶琼。愧彼赠我厚。惭此往物轻。虽知未足报。贵用叙我情。

（〇玉台新咏一。西溪丛话下。
《文选》五十五刘孝标广绝交论注。
《诗纪》四。）


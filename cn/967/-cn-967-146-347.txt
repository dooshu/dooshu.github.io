李流谦　又次韵彦博游无为寺二首

灵蜕岿然谢垢埃，焚香却立叹奇哉。

自从新岁门常掩，不见青山眼懒开。

飞观千楹孤鸟堕，斋盂万指晓鲸催。

亦知空劫已前事，浪说十生曾去来。

李流谦

李流谦　又次韵彦博游无为寺二首

东风力弱未扬埃，密泛丛兰有意哉。

可是伸眉须酒满，只应弹指又花开。

吹毛句妙无人领，击钵诗工着底催。

照水只愁羞冕绂，勋名盖世亦时来。

李流谦


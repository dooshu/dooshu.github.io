◇夜亭度雁赋

春望山楹，石暖苔生。云随竹动，月共水明。暂消摇于夕径，听霜鸿之度声。度声已凄切，犹含关塞鸣。从风兮前倡融，带暗兮後群荆帛久兮书字灭，芦束兮断衔轻。行杂响时乱，响杂行时散。已定空闺愁，还长倡楼叹。空闺倡楼本寂寂，况此寒夜褰珠幔。心悲调管曲未成，手抚弦，聊一弹。一弹管，且陈歌，翻使怨情多。（《初学记》二十。）


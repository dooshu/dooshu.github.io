○唐西台舍人赠泗州刺史徐府君碑

叙曰：经天地，揭日月，文之义也；掌邦籍，出王命，位之崇也。本乎言行，君子之枢机；成乎易简，贤人之德业：则徐公其人也。昔公奋明哲之姿，当高宗之盛，天保大定，俊用彰，而光耀天台，云飞纶阁，文敏以畅机务，稽古以析嫌疑。礼乐政刑，择三人之令典；典谟训诰，有唐虞之遗风：较然於庶绩者，可得而闻也。其嘉猷谠言，沃心造膝，滋液内润，精微外密，混成於元象者，不可得而闻也。

公讳齐聃，字将道，姓徐氏，东海郯人也。远祖偃王，基仁义於上代；严考孝德，济宏美於近世。公始以宏文生通五经大义，发迹曹王府参军右千牛兵曹潞王府学崇文馆学士兼侍皇太子讲，又芳林门修书。於时中朝硕老，下国英隽，皆忘年请交，不远来谒，望其路者，若晨风之赴北林；得其门者，如众山之仰东岱。公不乐趋竞，雅尚退谧，深以椒房之家，声名太甚，求为外职，出宰桃林。未下车，敕改沛王掾，终岁选拟司绩员外司议郎。并不就，乞补云阳令，到官累日，诏除司城员外郎，迁西台舍人，其为政也，如始云尔。初公幼而殊异，八岁工文，太宗闻其聪明，召试词赋，锡以佩刀金鞘，称曰神童。及中年，高宗嘉其道优，悉命皇子受业，︳谟帝采，许以国钧，故公备更潞、沛、豫诸王侍读，上之在周邸也。公尝来诲诗焉。夫然，集虎观之书，承龙楼之问，二宗之代，矫首辞林，四王之门，从容经席：非有海山之艺，温良之德，仪形以孚，柔嘉维则，其孰能发挥圣智，启迪天人者乎？咸亨元年出为蕲州司马，二年坐事徙於钦州。夫君子大守道而小守位，污隆随时，屈伸以义，去令尹而不愠，失司寇而遂行，蕙兰败不为不芳，日月蚀不为不明。姑务忠信，何陋蛮越？优游钦江，岁馀而没，春秋四十有三。惜乎不登宰衡，以平天下，天夭是<疒豕>，命也欤？既而庆隆嗣子，返公孙之柩；德施後王，拜先师之爵。上元三年某月，归葬於少陵原。中兴神龙元年，赠泗州刺史，褒贤追远，念道尊师，圣人之礼也。

议者以公考果州府君高学才华，香名省闼，武帝贤妃姊也，大帝婕妤妹也；公既高步掖垣，子又践修旧职，同生标藻於鸾殿，重世含章於凤池。自班姬父兄，文雄汉室；左思女弟，词蔚晋宫；悠哉二族，徐氏三矣。才难不其然乎！凡是好文之君，赏音之士，公之逝也，岂不慨然阅青简而存凌云之气，操朱弦而想流水之属哉？厥子曰坚，景龙中加金章紫绶，行礼部侍郎，得以命卿之禄，奉蠲洁之祀。无念烈考，树之家风，刊石立颂，将以识往行，摅无穷，使本支百代，不忘先人之不陨其名也。其词曰：

王言惟令，中禁是司。帝嘉文父，曰汝宜之。终温且惠，习礼明诗。长裾传道，大笔修辞。鸿业润色，元黻缉熙。昊天大戾，君子明夷。苍梧启手，涅而不缁。中兴受命，逝者无追。灵符泗水，崇赠先师。仿像精魄，丕承圣期。教近子贵，荣跻父慈。学嗣三叶，才俱一时。春秋孝享，霜露深思。後之视昔，斯文在兹。


○通元观铜钟铭

唐开元十五年单阙岁纯阳月再旬有三日辛卯，常州江阴县通元观道士缪行崇等，炼众宝以成神钟。其火朵盘龙，掘千钧而驻迥；花开明月，衔五音而照空。威警三天，声搏八极。员渊偶韵，夜息焚烧；紫府聆音，书飞真气。鸿因严备，乃记铭云：

元元圣众炼珍精，铸出神钟响玉京。香台曙击莲花月，华虚宵悬福德声。音飞碧落回真驾，韵度蓬莱喷水鲸。恒沙道力无时尽，就吟仙府警群生。

钱嘉会

嘉会，开元十五年太常博士。


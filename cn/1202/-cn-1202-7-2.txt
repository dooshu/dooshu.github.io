被黜爲吴兴令辞建平王牋

淹本迁徙之徒，非有儒墨之能，亦以转命沟间，待殡岩下，误得步修榥，循高轩，伏层槛，坐曲池，承翠河之润，降璇日之光，载笔奉后，盛饰立朝，於山东百姓，亦已殊甚。虽蓐蝼蚁，拭黄尘，不足以塞惠。而小人狼狈，爲鬼爲蜮，山渊所容，衣剑不贷，黥赭幽圉，皆非报责。仰遭大道之行，草木勿践，辍镬歛火，吹魂拾骨，濯以江【一作河。】汉之流，曝以秋阳之景，樷然黔首，岂不戴天！窃思伏皁九载，齿录八年，以春以秋，且思且顾，竟不能抑黑质，扬赤文，抽精胆，报慈光，而自爲拥肿之异木，卒成踊跃之妖金。所谓孽由己作，匪降自天，犹沐造化余灵，宥以遐邑。方蒙被霜露，裹粮洲岛，缺凿山楹爲室，永与鼋鼍爲羣，犹蹶者不忘起，盲者不忘视。况罪溢朔方，尚驻一等之刑；咎过朱崖，犹缓再重之施。金石无知，何以识答！昔河济荆吴，必获陪从；京辅关毂，长奉帷席。德音在耳，话言如昨。淹乃梁昌，自投东极。晨鸟不蜚，迁骨何日？一辞城濠，旦夕就远。白云在天，山川间之。眷然西顾，涕下若屑。


○唐故太中大夫守太子宾客上柱国襄阳县开国男赐紫金鱼袋罗公墓志铭（并序）

公讳向，其先会稽人。蜀广汉太守蒙晋西鄂节侯宪给事中龚，皆以茂绩焯於前载。曾祖彦荣，皇同州长史。祖思崇，韶睦常三州刺史。父怀操，桂州兴安县令，赠华州刺史。实有清行，藏於家牒。公早孤贫，笃志好学，舅氏徐吏部浩，器以远大，以其兄之子妻之。宝应初上书言事，廷命太祝，由吏资转长水河南二县尉万年主簿，分董计司湘中之赋，授大理司直，嗣曹王以宗室吏师，节制洪荆襄三府，公皆赞其师律。历监察御史殿中侍御史祠部员外郎，府除，徵为奉天令，刺庐寿二州，就加御史中丞，入为司农卿京兆尹。移疾乞告，改太子宾客。凡莅十六官，考绩四十四年，宏厚有局度，辩论通史事。敏而文，忠而能力，缘饰桢干，所居可纪。初结绶，满岁调於有司，会舅氏居选部，上其名於宰府。试言二篇，比兴菁华，及宾曹邸，兼管书奏。下安陆应山露布於朝，矢口雨下，含章迅发，介汉南也。武人因府丧以劫军实，张无状，公立斩首恶十馀曹，且命环棘於庭，俾投所取以贳罪。间一日而金币皆复，微公之才，则一方几乱。其宰陵邑，内官旁午，吏有因缘横猾以犯禁者，榜笞至死，人用知惧。凡田里之辟，庸亡之徕，皆倍於始至，而不书於籍。庐江剧部，号为难理，强家占田，而窭人无告，乡校废落，而冗吏猥多，被病者舍医事求淫祀，公皆去其弊而图其利，人人得尽四支之敏，而务十全之术。修起经师弟子以理庠塾，每岁以廉茂计偕者，倍於他邦，化条简易，和气浃洽。灵芝产，白雀至，连率今司徒岐公上其理状，诏赐紫金命服。寿阳与蔡人接壤，有州师万数，天子命中贵人监理，视方任焉。训武备，饬文事，严重廉清，理行第一。入以材能为九卿，典司金谷，由朱邑之课第，循牟融之事任。其尹京毂，不施钩距，尝请减县内平籴之半，且以尝赋输於公上者充焉。精力惠养，人蒙其利，前史称吏不廉平，则理道衰，旋观夫人之所莅，有以见朝廷理道之所繇也。年耆疹，乃喟然叹曰：“吾以泽国书生，累至二千石，居大农内史，止足休老，其在兹乎？”拜章数上，虽处以储宾优秩，而不得谢。以元和四年冬十一月，启手足於宣平里之私第，逾悬车者四岁。夫人东海徐氏，同州司马参军浚之息女，妇道柔正，不跻偕老。嗣子让，乡举进士博学宏词能直言极谏，三登甲科，为校书郎咸阳县尉。毁瘠孺慕，如不欲生，号奉青车，以某月日归於会稽之兆域。以德舆与公同服大僚，顷岁奉行中执法之诏，又尝读亡友杨懋功放慢金石遗爱之说，公之率履，固为周知。识诸窀穸，不敢辞也。铭曰：

懿彼君子兮，有猷有守。其心不回兮，其进不苟。中外赋政兮，人之父母。金艾被体兮，华缨耀首。月在子兮岁居丑，复东荣兮寝北牖。火黻列兮纟熏元纽，归鲜原兮巾广柳。邱夷谷变兮何不有，追琢贞坚兮天地久。


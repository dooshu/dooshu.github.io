蟾蜍

蟾蜍游于泱瀼之泽，蚵蚾以其族见，喜其类己也，欲与俱入月，使鼁蝤呼之，问曰：“彼何食？”曰：“彼宅于月中，身栖桂树之阴，餐泰和之淳精，吸风露之华滋，他无所食也。”蚵蚾曰：“若是则予不能从矣。予处泱瀼之中，一日而三饱，予焉能从彼单栖于泬漻，枵其胃肠而吸饮风露乎？”问其食，不对，鼁蝤复命，使返而窥之，是方据溷而食其蛆，盐粪汁而饮之，满腹然后出，肭肭然。鼁蝤返曰：“彼之食，溷蛆与粪汁也，不可一日无也，而焉能从子？”蟾蜍蹙额而咍曰：“呜呼！予何罪乎，而生与此物类也！”


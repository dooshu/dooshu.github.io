○二风诗论

客有问元子曰：“子著《二风诗》何也？”曰：“吾欲极帝王理乱之道，系古人规讽之流。”曰：“何如也？”夫至理之道，先之以仁明，故颂帝尧为仁帝；安之以慈顺，故颂帝舜为慈帝；成之以劳俭，故颂夏禹为劳王；修之以敬慎，故颂殷宗为正王；守之以清一，故颂周成为理王，此理风也。夫至乱之道，先之以逸惑，故闵太康为荒王；坏之以苛纵，故闵夏桀为乱王；覆之以淫暴，故闵殷纣为虐王；危之以用乱，故闵周幽为惑王，亡之於积累，故闵周赧为伤王，此乱风也。”订曰：“子颂善上不及羲、轩、汤、武，闵恶又不及始皇、哀、灵，焉可称极帝王理乱之道？”对曰：“於戏！吾敢言极，极其中道者也。吾且不曰著斯诗也，将系规讽乎？如羲、轩之道也久矣，谁能师尊？如汤、武之德，吾则不敢颂，为规法过於是也。吾子审之。”


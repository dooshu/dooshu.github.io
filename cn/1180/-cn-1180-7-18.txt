张文忠公太岳先生诗序


［清］孔自来





尝读明史，而得二事焉。仁宗初政，夏原吉曾有内艰，请修朝制。上曰：“卿老成人，宜共济艰难。卿无母，我有父乎？如卿辞职，我亦不当在此。”因留辅。孝宗朝，都御史戴珊乞休，不得，私邀刘大夏申其情。上曰：“卿与珊言，朕以天下事推诚付托，辟如主人留客坚，客亦当少留。太平未兆，忍舍朕先归乎？”大夏述以语珊，珊泣曰：“臣死此官矣。”由是以推江陵之不得遄归行志者，非必其揽权固宠之恋恋，抑帝与太后挽留之过敦尔。挤之不得，激以大义，同事者意固有在。而一倡众和，罔顾是非，“饶我”“杀我”之谤，无乃已甚乎？

夫主少国疑，群奸侧目，与李文达之时，异同不啻径庭。一峰而在，必不与洪阳同议，纷纷恩怨之口，其足信哉！善乎邹忠介之言曰：“江陵功在社稷，过在身家，国尔之议，死而后已。谓之社稷臣，奚愧焉！”

予既为公作传，以俟信史，因诵其诗而复及之，以告天下之读书论世者。公诗清华庄整，自成一家。阳春集原选若干卷，仍其旧。以公之所以不朽者，不在此区区明矣。






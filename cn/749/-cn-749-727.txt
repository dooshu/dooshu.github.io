彭止


止字应期，自号漫者，崇安人。有刻鹄集，不传。

满庭芳

寿平交五十

月闰清秋，时逢诞节，画堂瑞气多多。遥瞻南极，瑞彩照盘坡。好是年才五十，身当贵、福比山河。无些事，方裙短揭，时复自高歌。

欢娱，当此际，香燃宝鸭，酒酌金荷。恣柳腰樱口，左右森罗。纵有人人捧拥，争得似、正面嫦娥。思量取，朱颜未老，好事莫蹉跎。

留春令

夜来小雨三更作。近水处、小桃开却。玉女向晓掀朱箔。似与花枝有约。

绿池上、柳腰纤弱。燕子过、谁家院落。春衫试着香罗薄。无奈东风太恶。








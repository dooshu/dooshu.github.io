顾教授禄六首

【题桶底仙山图】

昔人夜投逆旅中，戏将指爪呈神工。

飕飕逸响如飘风，桶底刻出蓬莱宫。

状如六鳌拥虚空，戴山出没沧溟东。

琼台瑶阙知几重，千门万户遥相通。

俨然中坐一老翁，星眸霞脸冰雪容。

群真左右来相从，或翳白凤骑青龙。

女仙七十如花红，各执乐器笙与镛。

钧天一曲奏未终，双成劝酒琉璃钟。

谷神长生寿无穷，出入造化超鸿濛。

我欲上天夬紫虹，高步去逐东王公。

【憩山中古寺】

行春过远村，鞍马憩山门。

画壁神仪古，镌厓佛像尊。

鼠翻残瓦坠，龙出小池浑。

亦欲询兴废，苔碑字半昏。

【怀思复钱先生】

每忆钱夫子，才名世少同。

赋传罗刹盛，诗拟拾遗工。

儒术翻多误，官资惜未崇。

空令虞学士，期荐玉堂中。

【次韵夜泊（二首）】

海近潮初上，江清天倒流。

故乡频入梦，此地独维舟。

落雁沈霜镜，潜鱼避月钩。

不眠催早发，历历数更筹。

城郭还依旧，人民似昔非。

故乡南去远，奉使北来稀。

水落波声小，天空月色微。

客舟随处宿，浪迹几时归。

【和袁海叟题老蛟化江叟吹笛图】

千里神龙化作翁，月明吹笛倚龙宫。

曲声不许人间听，散入重湖半夜风。


卷二百二十四

<史部,诏令奏议类,奏议之属,历代名臣奏议>

钦定四库全书

历代名臣奏议卷二百二十四

明　杨士奇等　撰

兵制

宋孝宗时知太平州洪遵乞存留拣中禁军劄子曰臣仰憔陛下锐意武事恢复之志不懈益虔区区防江固无所事然备豫不虞古人所戒臣照对本州控扼大江去和州才五十里最系冲要紧切之地虽有采石一军专听建康都统节制江面阔远如裕溪大信鲁江口等处自中兴以来大将刘光世刘錡相继屯驻刘彪陈敏及李显忠继之最後督府起发诸州拣中厢禁军来此乾道元年以後始无屯驻之军窃见建康池州既有大军逐州兵卒例免起?又添诸州拣中人本州与两州事体一同止有拣中禁军四百二十七人依准指挥尽行起发不惟水潦之後或盗贼乘虚窃发正恐边临大江军势单弱无以弹压委有利害欲望圣慈特降睿旨许与存留就差本州路分团结臣逐日按视教閲依旧置造军装以备缓急调发臣仰冒宸严无任昧死遵知建康府又论军士展俸劄子曰臣闻汉高祖初兴所下之令有曰军士不幸死者吏为衣衾棺敛转送其家四方於是归心史氏以为美谈故能蹷秦殪楚数载而有帝业则此举诚有补哉仰惟陛下奋发刚断举殿中精兵十数万移戍金陵威武之声震慑华夷岂特以系中原之望而已然臣闻诸道路军行非时溽暑之所陶欝涸流之所濡滞廑得善达而阖庐痹湿之不戒疾疹相乘死亡不絶甚可悯也臣涖官之始精治药剂括责医工仅百辈差官监督廵门诊视又使胥徒籍其数迩来安愈浸多惟是军校亡月俸随而倚阁贫者皆有饿莩之忧臣愚欲望圣慈特降睿旨采西汉羽林孤儿之制酌圣朝军士暴露之法今後死者量展一月之俸其子十五六岁以上虽未及等仗许令揷板招刺以须其长孤幼无主者官给钱米抚养庶几辕门之中人人感恩一旦驱之锋镝视死如归而死者亦将结草於地下矣臣触冒宸严惟陛下财幸

虞允文上言曰臣被奉元降指挥委臣同吴璘措置招军买马臣於四月初到璘军前与璘共议於陕西募兵以忠义敢勇为名已先议定赏格及月给钱米施行外据璘与臣说自收复秦陇一带之後修明弓箭手旧法给旧管之田罢敌中创取之租既因其习俗人皆乐为本朝用目今渐见成効臣因筭计敢勇请给以万人为率岁费川钱引二百余万道若募者出於廹强则新归内附之民一咈所欲恐失其心而国用有不继之忧不可不先事而虑臣尝熟思今日陕西事宜惟蕃汉弓箭手旧法实祖宗寓兵於农万世之长策若推广而行之以尽反敌之虐政则民有占籍之田田无输官之租而归正之心坚官无养兵之费岁获因籴之利而生财之道广以至人免招刺之扰得以安其故习而新集之俗自定公私共利诚为今日之宜已即具事因奏知去讫臣与吴璘商量虽令诸军分募其不愿应募之人不得抑勒仍以弓箭手法团结西人比者又收复熙兰等州通前後团结之数已及二万六千余人而王彦一军自今年四五月以来招徕忠义人及大汉军亦及六千余人兵日益广国用无不给之忧士夫之论皆以为得募兵之上策而臣与吴璘见亦优立重赏刺收愿应募者以助军势以补军实所有战马臣於两月之间已买及千余匹并是及格阔壮有脚艺成熟堪战用者而新复边郡所买之马皆未至约至秋冬之间可及一百纲粗见就绪见将御进马於今月初九日计网节次起发外所有诸军战马已先具奏乞降分拨军分去处以凭遵依施行去讫伏乞睿照

允文又上言曰臣比奉圣旨同员琦拍试诸军臣遵依御札凡人马器甲一一尽躬亲呈閲节次增入队之兵及五千余人臣又尝念荆鄂两军皆精锐可用惟是从来习学弓弩大段灭裂盖自去年十月後不住督责至今来拍试升起斗力者已五千余人其七斗八斗弓力既不能以及远又不足以破甲又次等枪手占数颇多臣亦已选摘并令改习劲弩共得六千人合旧管强弩手并臣所募神劲弩手可及万五千人而强弓手不与焉假以旬岁长兵之利何战不克盖敌之所长者铁骑官军之所不敌中国之所长者劲弩敌兵之所甚畏也识者惜此两军积年不留意於此臣已面谕新习弩手人自今分月拍试时以银币激犒之务令斗力增加踏放精熟以待陛下恢复进讨之用臣已具细数附员琦进呈外今先以总数别具札子奏知伏乞睿照

允文又上奏曰臣准三省枢密院劄子坐王彦劄子乞将荆鄂两军人数教枪手四分弓弩手各三分臣即将去年冬至今二月节次改拨教习之数纽计见今枪手已不及四分弓弩手各及三分以上仍每人各教用短枪已於员琦回日开具奏知讫臣窃详王彦所陈谓御敌骑冲突莫如强弓劲弩委合今日事宜止缘未曾筭计改拨见今教习之人以致分数多寡却有差互今来更不须别有加损且依旧人数教阅务令斗力增加以备战用如将来有挽踏不进斗力低小之人却令改作枪手以足四分之数臣已将两军见教三色人分数比较多寡别具劄子进呈仍行下两军施行外伏乞睿照允文又奏曰臣奉圣旨捡照臣今年四月劄子乞以宣谕司招军例物钱下四川诸州打造衣甲应付宣抚司团结陕西弓箭手使用劄臣照会圣德昭明圣虑洪远采臣末议特赐施行岂独除治戎器以收恢复之功而至仁函覆不忍使新附之民赤身以冒矢石心诚所被天人交归全陕之衆闻风効顺戴恩効死必有甚於前日契勘臣五月初元奏系备坐吴璘所乞臣之言曰若年岁之间造得一二万副则璘军前可得精兵一二万人之用今朝廷所行虽多节文尚载年岁间之语而立限止一月立赏又厚虽出朝廷措置以副边方之急臣恐期会急促州县因缘希赏生事伏望睿慈下宣谕司别行措置依臣元奏施行伏候睿旨

允文又奏三衙兵虚冗之数曰臣伏奉宸翰以赵良辅叶衡劄子曲垂宣示眷注至厚伏用感惧臣观所奏论古今用兵之势与虏中盛衰成败之机曲折隐微颇识其要甚有可取诚如圣训至其所论今日诸将多有庸懦衰老之人虚占兵权心骄气满惟恋富贵万一用兵岂能危身为朝廷了事臣揆以所闻所见其说尤得今日弊端累日而思於自治之策诚为先务且以三衙一小事易晓易行者略言之三衙之兵自六十以上至七十八九岁几一万人人之月给约以二十千则岁费二百余万缗以财为不足惜犹可也虚占兵额闇误指准若一旦求为力战之用可乎此盖因具兵籍年甲乃能得此一事尔如弱者幼者病之痼废者籍之虚冒者皆未得而窥测计筭也倘主兵官不屈於富贵果有志百战百胜之功亦岂肯因循度日於军政之易晓易行者不自修饬之至於如此乎古之名将不忍委曲弥缝偷目前之安必思勉策忧勤图後日之用者无他以其根於忠与智故也若无忠与智於事之小者尚不能少自着见事之大者又可知矣臣之至愚因良辅之言窃有所感慨伏惟皇明所照尽得良辅言意之表更加圣虑於三衙之近使凡所谓军实者悉无所欺隐则大江而上抵於汉蜀一军一屯孰不警惕悔惧各新其图各实其务以奔走陛下之号令而趋事赴功乎近者不理一有诞谩则远者怠而无所不至亦人情之常不可不察也良辅又欲陛下多方求才不以品类必用度外之人虽几於自媒然兼收远取积以岁时未必无所得或以谓若於枢密院创一科目专以储中原人材或取其器识或考其议论或验其勇力艺能之类涵养而作成之缓急之用必有可观者况因减吏员之禄而用之於此於有司岁计一无所伤损也亦乞自睿意采良辅之说而裁酌之良辅劄子二件谨复进入所有叶衡看详许子中茶引年限推原政和四年八年所立法虽与今引面所载贩茶半年一季之限文意各明事不相戾欲竢措置有定议别具奏呈伏乞睿照

允文又上言曰臣自发池州後去阙庭益远全不知近日消息虽遡江遵陆行均房大山中未尝不矫首仰望云天之上万里寸心惄然如捣夙夜无以自宁伏准今月十二日庚牌逓曲蒙睿慈宠颁宸翰臣下拜捧读切知渊衷开释圣躬清明臣手足拚蹈不胜宗社生灵之庆利州两路诸军之弊圣训所及悉不逃聦闻臣渐近蜀境所闻日多其甚可忧者失军心也失军心有二蔽私与贪也诸大将子弟亲戚错处於军中廪给於公上而经营其私计占白直者不下百人私役使者又不下百人能振其职者未闻一事而蠧其事者果不一也以至回易之兵方出营寨借使之役交兴甚者饵之以私钱而掠无穷之息又甚者使主私务不问其得利之多寡使耕私田不问其逢年之丰凶不一如约则逐月尅钱粮春秋拘衣赐遇有教射或调发则尽没其犒赏不足则监系囚禁籍其家而不恤所以敢如此与东南军不同者以去朝廷远也士伍日以贫武艺日以荒理必至於如此而又一将一副或黜或陞或去或留贿赂公行请托成风既不计功过不问老壮不择才否则兵律之弛纵军政之不修亦理之必至也虽上下相习以为当然牢不可破若威令必行岂容不革其间有事理闇昧人情危疑未能断然便施行者事亦不一如圣训所及德顺退师丧失不少然询之於衆咸云当时不敢以叛亡尽闻募乙承甲凡甲之老小家业官资悉以付乙虚数固少而冒请者多但岁月既久夫妇之情得男女之爱成势须求得其术以渐而革之乃不至於骇政也圣训以任天锡营私臣未到金州已得其六七兴州之兵六倍於金州不知其能知足知畏亟自悛改否尔臣今日到竹山拍试成兵阅实其数会大雨未果自此至金洋兴元之後当先至兴州然後往利州置司处节次别具奏知圣训又以吴胜愚暗固已无逃圣鉴之明如欲别议易置诚不可不蚤定但未知何人可以当选或圣意已有所择欲望睿慈略赐密谕容臣细加审访密以奏闻盖命令一下利害不轻既难於覆奏又不容於数易也今年四月兴元兵逸关事果有之近据任天锡申巳捕获数人亦有自归者似不可不虑陛下前所赐宸翰以为主帅不得人所致呜呼圣虑自无遗矣臣感陛下不凡之遇苟有所见不敢隐默为自固计伏乞睿察

允文又上言曰臣准金字牌逓伏蒙圣恩赐臣御札一封天光下烛知遇训勉有加臣下拜感激之余伏惟陛下聦明英武沈机料敌举无一策之遗当敌情未得羣言交战而圣断独运不惑不疑视自古大有为之君固已远过至於曲折调护以待今日事势之白着羣疑自亡而大勲可集此又古所未有臣前奏引汉史臣谓中兴之业诚艰难所以叹陛下经营图回之不易也臣愚闇岂能识今日事宜但千载休期遭逢不世出之主思欲竭其一得之虑少图万分之报有不能自已尔伏读训辞所谓观其变絶其使严其备练其兵犹欲静以待之大哉王言德威兼用待敌之术得帝王之万全而圣虑所及以敌帅骄愎今秋必战令军中多置马军弓必劲硬料敌制胜之道殆尽之矣荆鄂两军所患者马数絶少士挽弓七斗八斗者甚衆臣比因呈阅尽令改教劲弩於员琦回已具人数画一劄子奏知并乞给降劲弩又截留马纲以足两军二年内合得马数又於今月十日具奏以敌兵内徙为歇泊之计签民料马以竢秋冬入宼则必胜之筭不一之备凡在我者不可缓也臣区区管见偶合渊衷凡臣所乞必已蒙睿察曲赐施行至军中役使掊克之弊与夏初休息之期臣自当悉力推行仰副陛下惠爱三军之意臣自去秋独留襄阳军政之外别无余事虽疾病中亦不敢辄自懈逸如员琦初到时臣疽发於髀亦必乘马出入终日坐教场细至打硾弓弩斗力亦是一一亲临不敢分委官属正恐一有欺弊不独上辜使令亦失臣尽瘁竭力图报陛下之初心伏奉圣训臣益当书绅朝夕图惟不敢失坠伏乞睿照

允文又上言曰臣伏蒙睿慈遣中使赐臣亲劄谕以今日宜料理事尚多未覩别有密奏昨日谕左相与卿事莫似为可行否臣伏惟陛下以礼接下以圣屈愚恩遇殊异之意感涕交集不能自已臣虽至闇敢不尽其一得之微以图万分之报臣尝泛观今日之事其当辅进主德搜选人材生养百姓涉於大体者条目固多随事尽心苟可输愚臣敢不力而事几之急莫急於兵财如使兵冗而财未裕虽太平至治之时尚不可以国况外有强敌之忧内有水旱盗贼之备而事之最大者世雠未复舆图未归南北生灵未底於休息圣虑宵旰不一顷刻暂忘者乎如拣军一事臣先日奏陈三衙之弊已尝面奏欲革弊事以起诸军之欢心因诸军之欢心去积年之冗籍兵自此强财自此裕已蒙皇明洞照即赐施行但黄牓未出之间议论者或危或惧或是或非及三衙以拘收诸库务回易杂役之人谓诸军自此更无贴支更无激犒以作诸军之怒论议又益皇骇归咎於臣而不知臣前一日已被旨施行矣及三帅至都堂颇有愠容臣以一言开晓之咸欣然而去今閲日已久三军之士惟有一喜搢绅之间遂见异论然後危惧者安而是非者定事之微末尚且如此非常之原又当如何如拣军一事诚是今日之急务但恐羣言纷纷危惧是非有甚於前日初行而亟罢也今诏旨中出委曲宣谕朝廷之上百官之间当无异辞臣今日已与陈俊卿梁克家熟议来日面奏事底于成在圣断先定审於初不移於终而已自古天下之事未尝无弊天下之弊未尝不可去人臣有忧国爱君之心必忘其一身之危以任衆人之怨者无他弊事可去而国事可立也如使积怨於身而国事不立徒使他人得以市恩而自神则失其忧国爱君之初心若不肯默默充位必称病告免而去盖忠愤所廹则富贵可轻考之方册可鉴可叹者甚多也伏惟陛下日月之明於万几之事容光必照无所遗隐而圣德无我急於听言若言者之心无所朋比无所苟且无所希说而咸归於正则假情於直亮者无有也托辞於仁厚者无有也诡计於安静者无有也三者疑似之间实今日士大夫之大弊惟陛下深察之则兵可强财可裕仁义礼乐之事可次第而行陛下之志庶几於可伸而臣卷卷欲报之大者庶几於有立也臣廹於忧国爱君之诚抵突天威伏乞睿察

左司李椿奏曰臣窃惟兵者执干戈卫社稷不可废也然则国用未丰民力未裕养兵当养有用之兵不当养无用之兵臣钦惟太祖皇帝以仁义之兵定天下剏立军制阶级之法兵布诸路可谓至善而以谓无用何哉三衙卫士江上之兵荆襄之兵蜀边之兵有用之兵也诸州厢禁军诸路将兵无用之兵也盖承平百年之後子孙相承人不知战安於姑息而骄矣兵官难得其人不唯难得亦夺其权故私闘则喜公战则怯宣和之末靖康之初固尝集天下将兵悉不战而溃因而作过者多矣绍兴辛巳王权之败诸州禁军先溃也步司辄溃而逃者亦诸州禁军也甲申冬定山之军独不能守者亦诸州禁军也此皆有思归之心无前战之志所以致败犹为有说至如湖南之宼骆科胡邦寜李金广西之宼王宣谢实皆缘将兵禁军败事而致猖獗必待遣发大军而後定江西福建皆然不唯无用平日则欺压良民缓急则崛强难制国家廪赋生民膏血养之非徒无益也臣以谓无用之兵岂厚诬之哉臣愚以谓有用之兵当益无用之兵当销销之之术惟逃亡不招二十年後天下无无用之兵矣将来息兵之日以边上之兵分屯诸路亦不失太祖皇帝之本意也愿陛下密与大臣议应守臣陛辞之日戒之不必降指挥使由之而不知天下幸甚伏乞睿照

信州守王师愈奏曰臣闻古者兵农为一拣其可用者用之汰其不可用者悉归之於农故无後患之可虑後世兵农为二拣汰得其术则可用者固为之用苟失其术则不可用者适足以为害萧俛销兵之覆辙不可不监也臣窃见比来拣汰诸州县土军弓手似未得其术乞为陛下言之昨因建康掌兵官建议尽将诸州土军弓手选为三等强壮堪战者为第一等老弱疾病为第三等上不及於强壮下未至於老弱疾病为第二等选之甚精未为失也因降指挥令将第二等三等人尽行抵换别招人填补既而稍觉其未尽善续降指挥又许拣汰人有子弟却行招收如无子弟方许召募填阙诸州各已奉行第三等人自知老弱疾病甘心拣汰不敢怨尤若夫第二等人虽及中年筋力尚壮久在营寨熟於事艺生其乡土谙於擒捕亦有屡经出戍临阵曾着劳効见有资级颇善部辖者虽使新招少壮之人未必能过之况以拣汰之初亦有一时暴病今已安愈者若一旦弃之不唯可惜且恐其失业无归廹於饥寒轻则犯法禁甚则为盗贼其为州县之害必矣窃见今年六月间江西建昌军南城县吴十三等啸聚被拣汰放停之人不脇而愿从者已多有之幸而吴十三等未几殄灭不然亦非小宼也臣伏覩乾道令节文诸军有战功应放停者虽不堪部辖征役听免放停减充本指挥不管事看营剩员又令诸军有战功应减充剩员者请给各给半分昨来建康掌兵官申请一例抵换於条令未为无碍臣愚欲望圣慈行下有司将诸路州军已经拣选第二等土军弓手再委官重行拣选如土军元因暴病今已安愈果是强壮堪征役者乞与存留元因战功补资级今来筋力未衰熟於事艺善部辖惯擒捕者亦乞存留其间委有战功不堪征役者乞照条令减充剩员给以半粮如无战功尚堪征役者令州军於厢军阙额数内收留至於诸县弓手既无剩员半粮之制其第二等人亦乞拣其可留者留之庶几拣汰抵换之人各得所归不致他时为州县之害

杨万里上疏曰臣闻天下之兵必有所敛有所散有所敛所以集天下有用之士有所散所以去天下无用之人不集其有用则兵不强不去其无用则兵不精明乎敛散之说而兵制无遗策矣臣请言敛之之说盖敛之之说古之为敛者处其一今之为敛者处其三何谓一盖三代之兵出於农此所谓一也兵出於一古也然可用之於古而不可用之於今也盖三代之时内守以诸侯外守以四夷无敌国之兼并无匹夫之崛起故其兵以心而不以力以义而不以诈其所以为胜者非後世之胜也以吾之仁胜彼不仁以吾之义胜彼不义不待行阵而胜负决矣故所谓一者古可用也何谓三曰召募曰子弟曰盗贼此所谓三也然古虽未用今不可不用也今夫两军相当诈力者胜则夫三者之兵不可以不用也非惟不可以不用也亦不得不用也毋以天下观之而以一乡观之今夫一乡之中有所谓良民者有所谓黠民者耕而食织而衣循循以为谨厚默默以为忠信犯之有所不敢校而辱之有所不敢怒此良民也不耕而求饱不织而求温平居博奕饮酒以肆其不逞而有急则椎埋剽夺以快其意此黠民也夫良民者诱之以为非固有所不敢而强之以战闘之事则亦没世而不能黠民者放之则其窃发有所不可制而收之以为兵则其为用亦不少今欲弃其为用而不少者而强其没世而不能者无乃交病也欤且黠民不收之以为兵其肯老死而不动乎抑将猖狂溃冒以至於大乱也夫与其至於大乱孰若收之以为吾用哉何则收之以为吾用则其猖狂者不施之於我而施之於敌其不肯老死者不用之於奸慝而用之於功名此驾驭奸雄之至术也故其所谓三者今不得不用也如是者岂可不择其所以敛之者耶臣请复言散之之说盖散之之说有实未尝散而宜散者有实已散而名不散者实不散而宜散者冗兵也实已散而名不散者虚兵也何谓冗盖以十人而击一人则十者衆一者寡矣宜乎十者之胜也然一有时而胜十则老壮之异也以一人而击百人则一者愈寡百者愈衆矣宜乎一者之负也然百有时而当一则勇怯之殊也老壮之相去至於相十而勇怯之相远至於相百而吾则一之是则一军之士絶多补少而计之食者十而兵者十之三四也无事则蠧国而有事则败事朝廷亦何便於此也此冗兵实不散而宜散者也何谓虚盖其名存其人亡其人亡其食存夫有名而无人无人而有食则其食鬼食之耶则亦有私之者矣某与某死者也而其籍则生也某与某逃者也而其籍则居也某与某未尝募而至也而其籍则已募也彼执籍以责吾食而吾亦按籍以馈之食一军之士而子虚乌有之徒居其十之三四焉是故县官有实费而无实兵主将无实兵而有实利主将则利也县官利乎哉如是而国不贫民不病者无之此虚兵实散而名不散者也如是者盍亦讲其所以散之者耶今朝廷召募之法行故乡里之黠民有所收子弟之军用故营垒之黠者有所泄盗贼非大恶者不杀而贳之以为军故山林之匹夫不至於为乱教而择之将皆卓然可用此敛兵之至计也朝廷既行之矣虽然犹有可散者臣愿朝廷每岁不测遣侍从台谏一人忠而有望者出诸军行视而检押则虚冗之弊可以少革也盖行视必於教阅之地而检押必於司籍之人何则军之老壮勇怯虽不可以尽见而教阅之地亦可以槩见焉至其死生亡存虽不可以遽知而责之司籍之人则彼莫不知焉从其可槩见者而沙汰焉从其莫不知者而开之以首实待之以赏罚焉则冗者何患於不散而虚者何敢以复存哉去冗去虚而实兵见矣此散兵之至计也夫典兵在人用兵在术练兵在法臣之所谓敛散者是则练兵之法也

万里又曰臣闻计天下者不可以狃於利亦不可以惩於害狃於利而必为者害至而不思惩於害而必不为者利必有所遗议者皆曰乡兵之法不可行也民乐於为农而不乐於为兵夺其所乐而强其所不乐时则有扰民之害以农为兵非其习也守则溃战则奔时则有败事之害彼见石晋籍诸州乡兵谓之武定军而民不聊生是以曰扰民见石晋置兵谓之天威军者竟以不可用而罢是以曰败事知此而已矣不知夫有不扰民而安民不败事而成事者也天下未有无害之利也天下而有无害之利则谁不能计之者利於一必害於一越人坐於舟而行之以手燕人见而悦之归而以手行於涂未有不匍匐颠仆而可笑者燕人而为越人固害也越人而不为越人岂不害哉议者见燕人颠仆之害矣未见夫越人千里咫尺之利也民不同地地不同利逆其不同而同之使燕人而为越者也因其不同而不同之使燕者为燕越者为越者也今夫民之生有安地有危地生於安地者以危地为惧而生於危地者亦不以安地为慕内地之民仰父而俯子安居而暇食至有老死而不至州县不识官吏者而况於兵革乎边地之民则不然朝而春熙暮而澟秋今日之安集明日之离散自内地之民视之何可顷刻居也而边地之民宼来则支不支则移宼去则归夫曷不遂徙以避而何乐於归也非乐也势也鱼以渊为归鸟以林为归夫岂以燥湿而相易也哉故夫乡兵者臣以为行於内地则不可行於边地则何为而不可观其寇来则支此已有乡兵之资不支则移此已病於无乡兵之助宼去则归此已有乐为乡兵之意上之人迎其意乘其资而成其助则乡兵之法有不难行者得其人讲其术而行以渐荆襄淮甸之民皆韩信背水之兵也故田单以掘冢墓激齐人而破强燕周德威以土兵据险而制契丹祖宗以河北乡兵而备北敌盖以国守边不若以边守边何则人自为守也夫人自为守者守不以城人自为战者战不以兵守不以城者以人为城也战不以兵者以心为兵也彼石晋者欲举乡兵而行之天下则过矣民不临危必不肯违其安民不见死必不肯捐其生以不危不死之民而望之以不安不生之事此石晋之乡兵所以扰民而无用欤虽然惩石晋之扰并与其不扰者废之惩石晋之不得其用并与其有用者弃之又过矣臣尝爱班固山西出将之说以为陇西诸郡廹近羌人民习战备故风声气俗高尚武勇此说得之夫山西出将非天也地也地廹於羌人而民习於战备则何地不山西也哉或曰淮民之脆非山西比也是不然宋武帝之取关中非借兵於西也陈庆之之取河南非募衆於北也兵岂有常地哉顾所用耳且黥布之兵能使高帝亦避其锋非淮人耶李陵与奇材劒客蹀血虏庭非楚人耶而可谓其脆也哉昔周世宗之侵唐也淮之民方苦於唐政而小民相与聚山泽立堡壁以农器为兵以楮为甲而周师屡为所败唐地多为所复当时谓之白甲军者是也夫民苦於主而犹能拒敌况爱其主者耶百人操兵而攻一虎者虎胜一夫荷锄而遇一虎者人胜非百人之弱而一夫之强也闘而得地者胜不得地者败曷谓地死是也地有所必死则势有所必奋势有所必奋则闘有所必力一夫者居必死之地此其所以必生也彼百人者既以生地自居矣焉得胜故古之善用兵者以死求生而不以生求生边地之民亦死而求生者耶虽然行乡兵之法於边地者决不可自官行之官行之则扰私行之则乐官行之则敌必疑私行之则敌不知其所窥使缘淮郡县不禁土豪之聚衆挟兵而又隂察其才且强者礼而厚之时有以少蠲其征役或因使之除盗而捐一官以报其功庶几边民之乐於战一旦有急敌人未易南下也

广东提点刑狱林光朝奏曰臣窃见摧锋一军在广南东路所至弹压居民自定然兵势合则壮散则携合则气张散则衰且竭也今摧锋一军有二千七百八十七人分屯二十四处韶州重兵八百四十七人樵?厮役负辎重守寨栅者尝过三之一昨来茶贼侵近本路界上摧锋一军择其可战者不过四五百人其他分屯或百里或三数百里或远在千里之外檄书调兵非一月不可致也贼入南雄则必走循梅循梅贼故巢也贼入韶之仁化则其他州郡且将戒严矣以摧锋四五百人分布南雄及韶之仁化则守之为不足若欲并在一处即此贼轻狡是必乘虚而来二百里之中首尾且不相及一或蹉跌更无别项策应之人当是时若贼不宿留於禾山之下直来岭外即胜负未可知也偶迁延岁月调兵俱集统制官路海尝语臣曰若以倍击之何忧不胜臣以知韶州屯驻一军更须增添数百人然後可以制仓猝矣太平长乐二乡见属郴州此为李金出没之处其地稍瘠其人易动岁一不熟即有攘臂轻生之念汀贑循梅四州抵界处椎牛穴坯之人率聚於此前岁自循梅望云山多至十百人剽掠潮惠间此乌可纵而不问也韶州重兵所制仓猝使之每每待一月之程然後可以集事则亦已无及矣若此一处更增添数百人即仓猝有警不须调发可以成禽也然漕计已窘实无以给此增添之数臣欲望睿旨截自来年取会本路出戍荆南三千人阙额衣粮及陞转官资已拨在诸州或前後事故之人岁可省缗钱若干以给此数百人为是军久远之利也臣於警急之间见此利害甚为廹切实非过计也

光宗时周南进兵论曰臣闻贪将以刻剥致怨已然之事举世皆知之贤将以閲习而得谤则人或未谕臣请论之臣闻绍兴罢兵之後御军者岂必皆贤为兵者岂尽知义良由立功以後队伍多是崇资俸赐各各温饱是以军政不问寛严士气无不和乐今兵不用又三十年一军之中白身而经转资者不能什一经转资而得补授者不能百一日请百金而谓之行伍者四居其三口累衆多衣粮不足议者以为若欲少振士气必须先得其驩心然军中犒赏每患无钱朝廷特支不可数得为统制者方惧致怨何敢复问军政之废墯故以击刺则不必精骑射则不必习为军士者亦且利其放纵乐其安闲巧者治其工作技艺黠者蒲博鬻买下者鬻薪织屦以赡其寒馁忽有廉勤之将稍有抚循之意不过因其阅习计其斗力赏以金钱以示优厚然官给之弓官授之矢损坏则有决罚请纳则有糜费自为而私置之则所得不足以偿旬呈月试筋力已穷非时拍试岂能尽中往往相视怨尤以为反不若偷墯之无事若更有缮修役使则怨且怒故昔以贪将而军怨今以贤将而谤生盖久逸而惮劳势则然矣臣闻西陲若阶成和凤之兵有不曾得帛衣其身者而主兵之官未尝不严亦未尝敢怨则以其人习於麤粝之故也今三衙周卫长子育妻衣服浮脆无异都民视沿江诸屯尤为骄墯故日给以钱月给以粟四口以上又特出补助之给往往其贫悴如故陛下若欲修立军政则所当讲求者非止一事若谓增军中公使之钱禁役使劳苦以优易其力亦足以少寛贤将之所忧矣

寜宗嘉定十一年知江州袁燮上便民策曰臣闻国以民安以兵强民安则国安兵强则国强矣今日羣盗之陆梁岂惟民心之揺亦由兵力之弱禁军厢军弓手土军徒有名尔勇怯混淆能否无别阅习不严武艺不精驱之以当剧贼如羔犊扞虎狼尔非其人固如是也莅官者不以是为急因循卤莽以至於斯也臣自始到官深知此弊尝因去秋大阅以银为的募能中者给之竟日无一焉则喟然叹曰竭民脂膏赡养此辈将焉用之乃夺兵官之奉合其卒伍教之射艺无日不然臣亦躬按试之第其能以班赏月至于三兵官激昂奋励勤於阅习始还其奉臣复考核军实检柅奸欺自去秋以至于今削其籍者百六十一人未暇招补始以其赡养之费赏军兵武艺之精者自是人多善射每按阅之时射中者其密如栉而破的者亦无虑数十能者喜於受赏不能者耻其不若皆有勇奋之心夫同此兵尔向也拙今也巧向也怯今也勇向也有军兵之名今也有可用之实教与不教其相远如此哉夫武艺不可一日弛阅习不可一日缓汉之名将尝修攻战之具受命引道不出於一日之间唐之伐蜀命将啓行亦不越於辰卯之顷皆由閲习有素仓卒之际不待办严可出此所以能取胜也夫人岂有不可教者哉孙武立谈之间能使深宫之女左右前後跪起皆应规矩?墨而况军人乎作其勇敢之心移其骄墯之习人人精锐威声震叠虽有桀黠之宼敢窥吾藩篱哉惟圣主涣彂明诏俾天下守臣皆以是为职业申命监司时时察之其能与否悉以名闻而赏罚加焉此弭盗安民之至计也臣不胜惓惓燮为都官郎官轮对劄子曰臣窃惟今日之急务固非一端而备御之计尤不可缓夫敌运既衰覆亡无日决不能与中国竞而臣以为备御不可少缓者何也曰北敌我之深雠也靖康之变耻莫大焉复雠雪耻今其时矣彼有可乘之机而我无乘机之具四顾枵然逡廵退缩得无为奸雄所窥乎故识者深虑之然则何以为备御之计曰是非一事也精思熟讲凡可以壮国家之势而折奸雄之心者无所不用其极始可谓有备矣臣不暇殚举姑即古人所为宜於今者为陛下言之臣闻古之制兵自伍法始休戚利害五人同之战则相应难则相死虽至於甚衆而是法如初故曰治衆如治寡诸葛亮制为八阵以後为前以前为後四头八尾触处为首敌冲其中首尾俱救虽司马懿之雄不敢争锋亮殁而後追之扬仪反旗鸣鼓而懿不敢逼盖以後为前亮之遗法也虽百战而不可败是之谓常胜之兵今之诸将能深晓此法乎古之任将者自阃以外将军制之军功爵赏不从中覆李牧之为赵将也吏得自置财得自用其飨士也日击数牛多设间谍周知敌情非财用有余何所取办今之任将能如是之专乎非独此也募兵之精强能引弓四钧挽弩九石旦及日中得三千五百人有如马隆者乎兵食之丰饶能於六七年间积三千万斛为十万衆五年之食有如邓艾者乎军实之夙具能如吴汉朝受命夕引道无办严之日乎民兵之可用能如李抱真之昭义步兵教之三年悉为精卒乎凡此六条粲然具举岂不甚善若犹未也则是备御之计犹阙如也而可不亟图之乎臣闻战守无二道威声?略可以决战而後可以固守敌虽内讧我难遽动则是未堪战也其能守乎昔者谢安相晋未尝轻用兵也秦师垂至游赏自若桓冲深以根本为忧遣兵入卫安却之曰朝廷处分已定兵甲无阙西藩宜留以为防味已定无阙之语则知讲之有素备之非一日矣以将则良以兵则劲以财则裕仓卒之间随取随足未战则有备既战则有功此臣所谓战守无二道者也欲望陛下神武奋彂明诏股肱心膂之臣图回长久安强之计兵虽未用而有可用之实战虽未胜而有必胜之资俾六师之衆若蛟龙然可以蟠可以伸其蟠也足以固吾圉其伸也足以复旧疆虽有奸?莫窥其隙此长久安强之计也惟陛下留神省察

燮又奏曰臣闻用兵一事虽至治之世所不能免况国威未振国势未强之时乎以言兵为讳以安居为乐变生不虞无以御之其为计踈矣自北方扰攘流民欲归附者甚衆而我虑开边隙皆拒絶之有至於杀戮者流民之怨深入骨髓敌知其然必激怒之曰此地无所得食南朝又不汝容迁延日久必将自毙盍亦就粮於彼界乎方民饥乏一闻斯言跃然从之势之所必至也呜呼事已至此尚可苟安於无事乎尚可以言兵为讳乎臣闻自古善用兵者攻其所必救彼方扰吾边疆而吾举兵北向欲捣彼虚回顾其後必解而去从而蹑之腹背受敌此诚制胜之奇策也不知出此而战於境内不敢有所侵越兵气已不掦矣又安能决胜乎春秋时晋阳处父伐楚以救江汉建武中贼有董宪者自郯以兵围兰陵盖延庞萌请救之光武勅曰可直往捣郯则兰陵自解盖郯者宪之所必救也唐太宗围王世充於郑窦建德救之其徒有?敬者说建德鸣鼓建旗踰太行入上党徇汾晋趣蒲津如此则关中震骇唐必还师自救郑围自解建德不用其言卒以取败後太宗伐高丽江夏王道宗曰高丽倾国以拒王师平壤之守必弱愿假臣精卒五千覆其本根则数十万之衆可以不战而降帝不能从卒贻後悔由是观之今日整军而北廼所以攻其必救保护准甸也且彼犹能侵疆而我不敢越界巍巍中国而残敌之不若臣窃为圣世羞之虽然残敌濒於灭亡而犹敢为是举何也盖窥我朝以仁厚立国未必有用兵之意且激怒流民附益其党尔今王师北指宿亳已伐其谋且复多方传檄晓谕流民汝等中原遗黎本吾赤子久沦敌境岂不相念曩日之不汝受直恐边隙一开反为汝累尔岂意残敌辄敢叛盟乎自今以往有能取一郡一县以来归者即以郡县之地与之开以大信许以世袭离其党与孤其军势解遗民之怨怒振皇宋之威声独不在今日乎古人有言日中必熭操刀必割惟陛下英断不疑

寜宗时袁说友上言曰臣闻事至而为之备患生而为之防此古人之深戒也必先为之防而豫为之备则其应天下之变有余矣书曰惟事事乃其有备有备无患传曰备豫不虞古之善教也然则防危虑患其可仅为仓卒之应乎自累月来风闻敌境多故困於远戎其败亡与否虽未可必然在我岂得不为之备乎譬之盗发於邻人之家则吾之固藩篱严扃鐍以豫为之防者诚不可缓也今日之所豫备者莫先於修军政而军政之最切者尤莫大於治军实夫军实者武艺车徒器械是也春秋之时以数军实为军政之先务臣尝得之於宿将谓军中如弓弩手如枪刀手皆有陞加等则此武艺之要而谓之军实者也弩手之高强者则有四石五与五石焉其用铁搭者则加以三斗矣弓手之高强者则有二石五斗焉枪手之高强者则有五百六百撺者焉刀手之高强者则有格鬭屡胜者焉力愈强则斗力撺力愈高矣有此武艺则有此陞加与之增食钱增衣赐所增多寡视其艺之高下凡此者统帅等日试月比每季属之緫领亲与审拍从实陞加陞加既毕即增请给然後士卒激劝勇者思奋强者竭力平居无事程能校艺日温月习有增无减一遇征行莫非强勇之士摧锋陷阵斩将搴旗无不可者若不激劝於无事之日一旦缓急旋求其孰为勇孰为强何可恃也今江蜀诸屯岂不知此而陞加之法百不举一臣知其说矣军中既无余力緫司复无余财私恐陞加既多月给必广既有犒设复添衣赐自度无以办此不复敢事激劝遂使士卒有勇莫施有力莫见人材沈欝缓急无用岂不深可惜哉臣窃谓诸路緫司前十数年往往财赋所在充牣供军之余所积甚富近年浸皆窘束不知何以遽至於此臣亦略知端倪矣緫所胥吏与钞铺实表里焉务场监官恐有岁终亏分之罚而胥吏绐监官曰每钞一道当减若千钱则客旅即至矣遂堕其计於是钞铺挟百十万之本者尽皆入钱塌买其实客旅皆用元价且复增钱就钞铺买钞而去官中所减之钱亡虑一二十万尽归钞铺胥吏之家矣岁岁如此其渗漏不可数计也年来此弊尤甚而淮东则又甚焉使緫计者酌见此弊深惩而痛革之则可以岁收所减之金以充陞加之用盖甚不乏矣臣愚欲望睿断详酌臣所奏深以陞加之法为军政急务行下诸处统帅将弓弩手枪刀手每日比试籍定斗力石力与撺数格鬬胜数最高强者候至一季取最高者不以人数多寡令緫领同统帅亲与审试不得徇情须从实陞加犒设外照格增添请给等具名奏闻仍仰緫领所措置财赋考核吏奸关防渗漏以供军之余充陞加增添钱物等使用如将来遣官点试见得武艺果是高强者统帅以下当议推赏如更蔑裂今来指挥即当重寘典宪诸军士卒亦皆踊跃自奋愿以勇力竞相呈露一有边警以此遇敌臣知所向无前矣此盖军实之最切者若平日无以豫习而临时乃姑欲应卒焉其为误事非臣所敢知也惓惓之忠惟陛下财幸

陈耆卿上殿奏劄曰臣闻有郡县之兵有边陲之兵边陲之兵可急而不可缓者也郡县之兵似缓而实急者也厥今郡县之兵其数不为少矣养之之费不为不殷矣若是者欲其卫民以固吾圉也虽然岂惟是哉脱有缓急则未免以其所以固吾圉者而施之备塞是郡县之兵即边陲之兵也臣昨以庸驽按兵浙东足迹回环粗访底里大率以养兵为困不以练兵为急老者合汰也今惧其汰而先鬻诸人岂论其人之可兵邪物故者合去其籍也今不去其籍而改刺其子弟岂论其子弟之可兵邪补之不度其材教之果有其法犹之可也今教之果何如哉夫所谓路钤之按阅者岁一及境而已虽目覩其略而不能心知其详也其勇其怯其工其拙要在讲之以豫而持之以久否则虚名而已矣以一射言之甲能而乙不能人所知也至射则不能者或中而能者或不中盖其私相替易以诳主兵者之观听甚可罪也幸而察之固无害不察则能者不赏而不能者赏矣触类而观其他固可想也盖兵有敢死之气而後有必生之理平居肄习既同儿戏猝有调彂则闻金鼓而栗对妻孥而泣而曰我将就死者也夫既自以为就死则安望其却敌而生邪夫古人之兵有所谓以一当百者贵精不贵多也今若是虽多无益臣愚欲乞圣慈严饬诸郡每於补刺之际研核惟谨以痛扫曩时之弊至於简阅一事兵官详督其目守臣亲提其纲兵之勤惰兵官得以赏罚之兵官之勤惰守臣得以赏罚之其有才艺精好者优加旌别岁上其名於密院本路钤緫且时出不意以点摘按视之务使人人自奋出爪距以扞国以之长城江淮清风河洛无不可者惟陛下留神兵部侍郎虞俦上劄子曰臣窃见国家廪给军食内而三衙外而诸屯以至州县厢禁土军皆是就仓打请昔艺祖皇帝定制京城诸军其营之在东者受粮於西仓其营之在西者受粮於东仓南北亦如之盖不欲使之骄惰且习熟其筋力之劳也其用意深矣臣往年假守平江府照得管下常熟县许浦水军其移屯之初亦是令军士逐月赴县仓打请行之数年有建议者乃谓军士负米未免少劳裹粮扉屦未免自备或遇隂雨未免滞留请使本县起纲州府差官运司支破船脚之费按月装彂输之于军朝廷从之行之至今日见其害夫军士安坐而食饱食而嬉习成骄惰此一害也纲米在途夹杂湿恶不堪食用此二害也船户偷盗监系日久破家荡产者甚衆此三害也军吏槩量欠折又多县道填偿不已此四害也为今之计莫若令军中自备舟船尽以前来雇船水脚之直畀之轮差队将赴县仓支拨则军士每月习於舟楫之劳不致骄惰给其水脚之直抑又有所补助网运可以关防不致夹杂湿恶船户免於偷盗监系县道免於填偿欠折军中既自运粮河道淤塞事体相关且将自为开浚利害所在灼然甚明伏望圣慈特降睿旨断然行之使复国家之旧制不胜幸甚宋理宗时许应龙进故事曰李抱真为怀泽潞观察留後凡八年籍户三丁择一蠲其徭租给弓矢令闲月习射岁终大阅第其能否而赏罚之三年皆为精兵得二万人既不廪於官而府库实遂雄山东李德裕为郑滑节度使徙劒南西川至则率户二百取一人使之习战贷勿事缓则农急则战谓之雄边子弟臣谓民兵可用胜如官兵盖边陲之民耳稔乎钲鼓之声目熟乎旌旗之容廹近敌境而间探素审从事鞍马而弓矢素精因其所素习而教阅之亦其所乐趋者况又激之以犒赏孰不知劝兼屋庐妻子皆欲其保护其自卫之计尤切今为之纠合使之扞御非特国之利亦民之利也故民兵之用尤为得力若夫出戍之兵虽给之生劵而居非其乡有思归之念无勇战之心驱之使前虽不敢避然一闻少衂弃甲而溃尚何望其用命哉李抱真昭义步兵足以制山东之变李德裕雄边子弟足以扞南诏之强其成效大验盖可考也为今之计官兵固当激厉使之精锐而民兵尤宜纠集然区处民兵要必有法蠲其力役而使之安教以技击而使之熟择其精锐而重赏之则感激而思奋统以隅緫而倡率之则缓急之足恃抑有所当察者出战则民兵当其锋胜捷则官军争其赏既无所获谁肯效力是以虽有民兵之名而未底安边之绩者其患实繇於此必於奏凯之际为之分别官军有功则赏官军民兵得胜则赏民兵所行既公其谁不服但州县之吏尤当戒其侵扰使平时既失其心则警急曷望其助知此数弊为之处置则孰不乐为吾用比者官军间有败衂阙额未补若就沿边招募於势尤便盖其人精强又习战鬬使之戍守不惟省生劵之费又且无调彂之劳一举而两得实因时施宜之长策也欲望明诏制阃速作施行庶边疆固而国势强矣应龙又进故事曰昔司马光上书言兵务精不务多欧阳修除三弊言兵不在多当以计取范镇论益兵之数言兵不在衆在练之如何耳且谓景德中契丹内宼西夏不服时兵不满五十万西备北御沛然有余侬智高宼岭南狄青卒能取胜者蕃落数百骑耳此兵不在衆之效也臣谓用兵之道不在乎多而在乎精精则可以成功多则适以蠧财老弱不汰训练不严骁勇者无以旌别怠惰者豢於安养是虽有十万之兵而未必有五万之用徒费廪给以耗国计竟何补於战守之大计哉今京襄创残淮蜀凋瘵强敌迭出以纵横国势日沦於委靡分阃者则曰兵少不足以扞御不容於不招谋国者则曰财殚恐无以供给每重於增收请求不已若不听从一或败衂咎将谁执故或增一万二万或添五千三千拨缗以与之招造器以给之用目前之费尚可那融至於米粮生劵之须一兵之费每岁奚止百千增至一万则费百余万使选强壮之人拘以教阅之法旌其勇锐惩其怠惰苟有微劳厚加激劝或由行伍而陞之卒长或自小校而陟之队将孰不踊跃求以自见如此则兵皆精兵虽五千之人可以当万人之敌不明乎此而徒日增兵老弱者收之短小者刺之祗欲充数既入军籍不惟训练之不严又从而私役之或占优闲或使回易被坚执锐既非素熟望敌丧胆谁敢向前如此则虽增十万之兵第为廪稍之蠧内则每忧於窘匮外则无益於扞御不此之察而聼其日增月益何以供亿倘或不赡寜免生变为今之计见在之兵则拣其骁锐者厚给之以旌其能汰其老弱者半给之使不失其所新招之兵则拘以等仗而脆弱者不容进教之技击则强壮者必自奋庶新旧之卒莫不可用又激赏以作其气陞差以酬其劳至於克敌有功则复不次擢用兵不冗则不至於虚费技既精则可资以决胜安边固圉强本折冲殆将无不如意尚何外患之足虑哉虽然兵固当精而将尤不可不择苟非其人则激赏之无术至於临敌则进退之失宜虽有精兵亦不能用必取其多多益办而士卒乐为之用者使之揔戎庶战必胜而攻必取矣

知汉阳黄干上结保伍奏曰臣窃见国家比年以来讲求边备最为详密然臣窃以为外侮固所当虑而内患尤所当忧今之内患莫甚於人心涣散而无统尝观成周比闾族党州乡之法上下相维脉络相关防堤密而奸宄不生法制严而驯服有素夫是以人心有所统摄而缓急不敢以自肆後世保伍之法犹有成周之遗意然州县之间未尝举行不过保正掌追胥户长掌租税而已以一家而緫数十里之地以一身而任数百家之责又每一二年而辄易此岂足以揔摄人心使之久安而无变哉臣尝为临川令当开禧用兵之後隅官之法未尽废其法以五家为一小甲五小甲为一大甲四大甲为一团长一里之内緫数团长为一里正一乡之内緫数里正为一乡官一县之地分为四隅每隅之内緫数乡官为一隅官以察奸慝以护乡井行之三年人以为便今者蒙恩假守汉阳适值大旱细民艰食修举荒政遂推行保伍之法户籍多寡蓄积有无皆可得而周知然亦但为荒政设耳不敢大有所更张也向使熟议而力行之则维持人心防闲变故之道无以易此况湖右之地皆五方杂处之民土地广袤奸盗伏藏往年虏未入境啸呼成羣剽刼闾里者皆此曹也使保伍之法既明则人心素有统属亦何至於肆行而莫之禁耶故知保伍之法乃所以緫摄人心防闲变故而为缓急之虑也苟法制素守人心既孚因其农隙教以武事则伍两卒旅军师之制可以渐复而战攻守御之习亦无不精不惟不使至於为宼而又足以御宼亦何惮而不为乎臣所陈果有可采欲乞行下制置司详议施行干又上修军政奏曰臣窃见州郡之间有厢军有禁军非独以备使令盖将使之执干戈以为攻守之用江北之兵视江南内地为尤重臣独恠江北之兵反不若江南之有纪律朝而来暮而去甲之名乙承之丙又承之累数十人无非甲也累数十年无非甲也十人之中无妻孥者七八苟於趋利轻於犯法屡黥莫之悔也缓急之际求其不相挻而为盗已为幸矣况敢望其备攻守之用乎臣守汉阳尝观诸军之请给厢军月粮五斗禁军倍之夫五斗之米不足以供一卒一月之食薪蔬之费已无所从出尚何暇为妻孥计哉春冬衣赐则以铁钱折支视中州所得五分之一耳夫衣食足则知自爱所施者厚则其报之者亦然今待之如此其薄是驱之使为不肖也臣到任之初厢禁军各添支月粮五斗复与之料钱数百嫁娶生育则助其费疾病则给以药差出日久赡其家无屋可居则为营寨以处之向之单身无家者皆有愿为之室者矣到任一年轻於犯法者絶少而逃窜者则絶无也以此思之则前日不为吾用者责有所归矣臣愚以为有一郡必有一郡之财赋诚能撙节用度检防渗漏以修举军政当务之急莫先於此臣前所言三事皆本军所以行者非敢自言其能也因其已试然後见其可行不敢为诞谩尝试之言也敢辄僭陈之以俟采择

干又上奏曰臣窃见汉阳军地居江北实吴蜀之咽喉武昌之藩蔽财赋窘乏兵籍单弱反不若江南之一小县地逼诸台费倍他郡厢禁军通约五百人而緫漕两司占破其半其余以备差使犹且不给尚何暇教习以为守御之备乎若欲广行招募则事力既乏无以给之今臣愚计可以不费钱粮而坐得数百人之精卒以为州郡之用窃见本军有铁钱监一所置监之初每岁认额十万贯臣到任之始核实其数累数年间桩积极少问之监吏则曰所铸之钱仅足以充监卒请给之费守臣虽任提督点检之责而其权乃属淮西坑冶司任其事者自有监官出入多寡守臣不得而问焉弊之有无臣不敢知也独窃见鼓铸之卒不下三百人类皆伉健可用月有廪给供赡颇厚非厢禁军比也若以钱监之权属之湖北漕司而使守臣掌其收支出入在监之卒悉听守臣之节制不惟监中之弊可革而数百人之卒可以助州郡之军额鼓铸之暇教以武事而为缓急之备此所谓不费钱粮而坐得数百人之精卒计无便於此者如臣言可采乞行下湖北转运司相度施行兵部侍郎曹彦约奏曰臣窃惟今日事势可忧者非一端而外证已见者莫急於淮甸若外证已见而犹欲以安乐法治之人知其非计也臣来自山林不知朝廷事体不敢问淮甸军籍但闻道路之言以为应办於忠义军者常多而馈餫於正军者常少今又主将受辱亲兵战败营寨丧於欝攸财帛荡於席卷积年军器为之一尽方且多求赏帖动以万数虚张冗食有增无减虽欲处之以安静示之以不疑而国用空虚彼所亲见其徒实繁慢心易生不可不亟图之也建立宣阃犹虑张皇增兵维扬易生衅隙若置之不问又非所以为国然则江内之事疑虑所不及处不可不密为之计也金陵陪都从古为大朝会中兴隂制境外率在於此必须选用实才求其少壮气锐可以久任者为之守博采後进求其忠实可以倚仗者为之属使之行其所学条具本末移前时馈遗之礼广宾客以召豪俊察军前朘削之弊招効用以来勇锐深思远虑以定其谋超石抜距以作其气多者得十万人少亦不下七八万人有增兵之实而无增兵之迹有讨贼之备而无讨贼之名一则可以壮内地二则可以制外侮三数年後耸动羣听然後核忠义逃亡之数罢日後招补之额元气既盛邪气自衰意向所在可以有为矣江内之正军稍足凭藉则江外之正军渐可消弭减戍归营以寛擘劵聚兵水次以便馈餫国势民力庶几其少苏也或曰朝廷养兵极矣帑廪之不继亦甚矣无故而创起一军少者亦七八万人多则必十万人揆今日事力何可继也臣请应之曰不然自更化以来谓一卒不可复招者今几年矣然而吝之於其小而不能吝之於其大吝之於可以已而不能吝之於不得已今不思所以制之恐後之不得已者不止此也与之乃所以取之扬之乃所以抑之招及万人则减於外者亦必万人以至招及十万则减於外者亦必十万此特正军耳而忠义军之逃亡事故者犹未与也而或者又曰如此则何异於正军奚必增於此而减於彼也臣又请应之曰书生之管军与武将之管军为不同也昔时之用武将以其善战而不畏死固书生之所不及今时之所谓武将往往畏死而不善战未有优於书生者识字浅则吏奸深势援寡则科率重所以荆鄂之大军不得如长沙之飞虎襄阳之副司不得如江陵之神劲而又招刺之始其勇易贾消沮之後其气易索势使然也然而行此者必有道焉一曰圣德刚健於上不始勤而中辍二曰朝论坚忍於上不喜暂而厌久三曰励士大夫羔羊之行以警诸将四曰责官吏慈祥之政以正内治五曰进忠直而退柔佞使利害易见六曰广访问而察迩言使浸润不行凡所施为与治同道如此则天人助顺夷夏属心阃外之事与政通矣方叔劳於外而张仲居中羊祜谋於边而张华助力此必至之効也若乃君相焦劳於朝而外无爪牙之士以宣其力牧伯奔走於外而朝无正大之治以玉其成皆不谓之称臣投老之年衰疾已甚无筋力可以报国无学问可以济时感陛下推仁爱微小之意愿有补於万分不敢缄默惟陛下财幸

中书舍人袁甫奏乞团结民兵劄子曰臣闻方今边面之患在乎兵少而力分盖兵少则备踈力分则胆薄敌攻其虚如蹈无人之境不待兵刃相接而涣然散矣可为寒心可为太息今欲备之踈者密胆之薄者壮处处有守第第相承敌攻一重而又有一重以为之堤障其惟亟行团结民兵之策乎或谓此策行於平居无事之时则可今势既孔棘将有缓不及事之虑殊不知善作事者当识人情大凡人情安平而使之结集则怨咨易起事急而行之彼各保乡井恋室庐顾坟墓此正民情之所甚欲何怨之有本朝康定初契丹扰北元昊叛西可谓甚急矣始诏河北河东路强壮陕西京东西路新置弓手皆以二十五人为团置闸官四团为都置正副都头各一人五都为指挥置使年二十系籍各置弓弩分番教习官日给粮二升河北在籍者二十九万三千河东十四万四千陕西亦十五万而卒以此制西北二寇未闻事势急遽之时而不可以行团结之策也今者坐视所在兵少力分之弊不亟起而图之北人之来势若风雨乃欲以踈漏单薄之备当飘忽剽悍之敌一处失守则诸处尽瓦解矣譬犹奕棋急有急着死中求生此国棊也若惮彼之衆怯我之寡遽谓搏手无策待其败亡可乎臣之愚计谓宜作急行下应沿边州郡日下举行团结民兵之政其间或有规模已成者更须精加整葺务令缜密如其未曾结集去处宜及今严行要束亟作措置处处有保甲人人知固守无枵虚踈薄之患有周围扞御之功此实当今至大至急之务也朝廷每举一事未尝不曰专委监司郡守其所以鼓舞监司郡守者未尝不曰有赏罚柰之何能言而不能行欤当势之急也则曰仓卒何暇为及羽檄稍稀敌骑稍退又诿之於无事矣如此则是终无可为之时也今者团结民兵一事愿陛下宣谕宰执务在速行如救焚拯溺不容少缓仍责在监司郡守以能否为赏罚郡守不胜任则监司按劾监司不称职则台谏抨弹毋事空言专行实政则备密而胆壮又何敌人冲突之足虑哉臣一得之愚冒昧控陈惟陛下采择

度宗咸淳八年起居舍人高斯得奏曰臣闻有国家者武备为急必申儆而讲肄之然後国威奋扬兵力坚勇以守则固以战则克此保民守国之常道不可废也然有其时焉故曰三时务农一时讲武盖必於农隙而为之也周礼仲冬教大閲所以简军实修战法辨旗物饬车徒其礼比春之振旅夏之苃舍秋之治兵最为详备此三代立武事之正法也春秋之时周官虽废而鲁周公之国也其礼故在威公所当谨守其法以为保民守国之道而乃以盛夏之时行大閲之礼周之八月夏正之六月也是月也神农持功毋起大役此岂劳民动衆以閲武之时乎春秋书之言其非时也程颐春秋传曰无事而为之妄动也有警而为之教之不素何以保其国乎斯言尽之矣臣尝因圣人书法而考诸祖宗之所行孝宗皇帝修攘之事何其与春秋若合符节也茅滩白石大閲禁旅亲乘戎路以临之者凡再驾焉穑人成功顺动以时旗帜精明戈甲焜燿师武臣力士百其勇而又命两淮忠勇诸军率以十月聚教於官官给钱米莫不踊跃奋厉思敌王忾当是时若内若外武备修饬如此何其盛哉陛下上绳祖武修攘之政固无不举然迩年以来疆场多虞士气未振岂所以激昂而鼓舞之者有未至欤臣愿陛下以孝宗皇帝厉志戎略为法申敬将帅毋或忘战废备使国威一张殊隣远憺襄汉之清日月可冀矣惟陛下留神幸甚

金宣宗贞佑三年河东路兵马都緫管胥鼎上言臣所将义军皆从来背本趋末勇猛凶悍盗窃亡命之徒苟无训练统摄官以制之则朋聚党植无所不至乞许臣便宜置緫领义军使副及弹压仍每五千人设训练一员不惟预为防闲使有畏忌且令武艺精熟人各为用上从之

鼎又言平阳岁再被兵人户散亡楼橹修缮未完衣甲器械极少庾廪无两月食夏田已为兵蹂复不雨秋种未下虽有复业残民皆老幼莫能耕种岂足徵求比闻北方刘伯林聚兵野狐岭将深入平阳绦解河中遂抵河南战御有期储积未备不速错置实关社稷生灵大计乞降空名宣敕一千紫衣师德号度牒三千以补军储上曰鼎言是也

四年鼎为尚书左丞又上言曰比者朝廷命择义军为三等臣即檄所司而潞帅必噜阿噜岱言自去岁初置帅府时已按阅本军去其冗者部分既定上下既亲故能所向成功此皆血战之余屡试可者且又父子兄弟自相赴援各顾其家心一而力齐势不可离今必析之将互易而不相谙矣国家粮储常恐不继岂容侥冒但本府兵不至是耳况潞州北即为异境日常备战事务方殷而分别如此彼居中下者皆将气剉心懈而不可用虑恐因得测吾虚实且义军率皆农民已各散归田亩趋时力作若徵集之动经旬日农事废而岁计失矣乞从本府所定无轻变易臣窃是其言时阿噜岱奏亦至诏遂许之

兴定一年资德大夫兼三司使尚书右丞侯挚上言东平以东累经残毁至于邳海尤甚海之民户曾不满百而屯军五千邳户仅及八百军以万计夫古之取兵以八家为率一家充军七家给之犹有伤生废业疲於道路之叹今兵多而民不足使萧何刘晏复生亦无所施其术况於臣者何能为哉伏见邳海之间贫民失业者甚衆日食野菜无所依倚恐因而啸聚以益敌势乞募选为兵自十月给粮使充戍役至二月罢之人授地三十亩贷之种粒而验所收获量数取之逮秋复隶兵伍且战且耕公私俱利亦望被俘之民易于招集也元世祖时赵天麟上策曰臣闻荀子曰齐之技击不可以遇魏之武卒魏之武卒不可以遇秦锐士秦之锐士不可以当桓文之节制桓文之节制不可以敌汤武之仁义於此道以观之夫仁人之在上为下所仰犹子弟之卫父兄手足之扞头目此仁义之兵帝王之事也夫步伍有法帅长有要所屯之处雷电相潜所至之方秋毫不犯有功决赏有罪决刑不攻则已攻斯取矣不战则已战斯胜矣此节制之兵大将之事也夫临敌不惧视死如归驱驰於荆棘之中横突於熊罴之阵如霆之迅如翬斯飞者此锐士之兵也夫希孟贲之力习庆忌之捷望风埃而怒发冲冠值变故而英声载路行所学之絶艺壮无敌之皇威者此武卒之兵也夫襟怀递变机计为先挟弓矢以平驱树戈矛而互动目山借水倏耳犹神击後冲前行藏不测者此技击之兵也且荀子之言虽非一国而所行之事贵在兼全故非技击则武卒何凭非武卒则鋭士畴助非锐士无以副节制之严明非节制而无以见仁义之可用兼之者若泰山之压卵有余胜矣不然则较胜负於一时犹未可决也但其要以仁义节制为之本焉今国家仁义可谓厚矣节制略已明矣臣犹以为士卒之类素非练习或婴孺之流或老羸之辈或市井体娇之子或农亩力钝之徒若言充数不其然乎如此取兵百无一二谨按隆周之时群方已服於是乎中春教振旅中夏教茇舍中秋教治兵中冬教大阅所以不忘战也孔子谓以不教民战是谓弃之其斯之谓欤至於唐朝遂置武举其制有常垜马射步射同射马枪翘关负重身材之选以至军谘将略絶艺奇技莫不兼举盖以有其材者处其职则其职无瘝非其人而居其任则其任将负所以使之知进退疾徐之节审旌旄金鼓之仪也眼熟之心悉之耳精之一旦临阵则无不胜矣伏望陛下审文武之二柄固乾坤之一家先从臣所谓守文化别儒文之法以成持盈保大之规复从臣所谓审兵权设武举之法以尽安不忘危之理以之治内则穆穆巍巍之道益隆以之御外则桓桓赫赫之威弥厉矣所谓设武举者采前代之遗事润色以当今可行之理而行之若有非常之杰不世之彦可以充大将者则以臣所谓诠大将之法而体之俾程其藴焉国家之长策於是乎定矣

顺帝时监察御史五十九言今京师周围虽设二十四营军卒疲弱素不训练诚为虚设倘有不测诚可寒心宜速选择骁勇精锐卫护大驾镇守京师实当今奠安根本固坚人心之急务况武备莫重於兵而养兵莫先於食今朝廷拨降钞锭措置农具命緫兵官於河南克复州郡且耕且战甚合寓兵於农之意为今之计权命总兵官从宜於军官内选委能抚字军民者兼路府州县之职务要农事有成军民得所则扰民之害亦除而匮乏之忧亦释矣帝嘉纳之

历代名臣奏议卷二百二十四








醉乡春

唤起一声人悄，衾冷梦寒窗晓。瘴雨过，海棠开，春色又添多少。

社瓮酿成微笑，半缺椰瓢共舀。觉倾倒，急投床，醉乡广大人间小。

◆《苕溪渔隐丛话·前集》卷五十引《冷斋夜话》云：“少游在黄州，饮于海（棠）桥，桥南北多海棠。有老书生家于海棠丛间，少游醉宿于此，明日题其柱云（词略）。东坡爱其句，恨不得其腔，当有知者。”徐案：“黄州”当为“横州”之误。又王本《补遗》案曰：“国朝闵叙粤述海棠桥在横州西，宋时建。故老传曰：此桥南北，旧皆海棠；书生祝姓者家此。宋秦少游谪横，尝醉宿其家。明日题词而去。”秦《谱》：元符元年（1098），“先生自郴州赴横州。……既至横州，荒落愈甚，寓浮槎馆，居焉。城西有海棠桥……明日题其柱云……此词刻于州志，海棠桥至今有遗迹云”。此说是。（徐培均《淮海居士长短句笺注》）

◎瘴雨：旧时谓湖广一带山林间湿热蒸郁易使人发病的雨水。

◎社瓮：指社日所用的酒。

◎醉之乡去中国，不知其几千里也。其土旷然无涯，无丘陵阪险；其气和平一揆，无晦朔寒暑；其俗大同，无邑居聚落；其人甚清。（唐王绩《醉乡记》）

◎不如驱入醉乡中，只恐醉乡田地窄。（唐陆龟蒙《奉酬袭美苦雨见示》）

◆海棠桥在南宁府横州。桥南北皆植海棠，有书生祝姓者家此。宋秦观尝醉宿其家，明日题一词，云（词略）。（明彭大翼《山堂肆考·宫集》）

◆秦少游谪藤州，一日，醉卧野人家，有词云……（略）。此词本集不载，见于地志。而修《一统志》者，不识“舀”字，妄改可笑。聊着之。（明杨慎《词品》）

◆（结句）学得嗣宗（阮籍）双白眼。（明卓人月《古今词统》）

◆横州海棠桥，长百馀尺，皆以铁力为材，宋时所建者。其地建亭，亦名海棠亭。数年前，建业黄琮守州，改为淮海书院。余尝至访遗迹，有坏碑数通，漫灭不可读；后一小碑，仆于地，拂拭观之，乃刻晁无咎像也。云晁尝不远万里来访淮海，故存其刻云。（清秦瀛《淮海先生年谱》引王济著《日询手镜》）


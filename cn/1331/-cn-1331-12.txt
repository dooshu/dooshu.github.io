牙牌数二则


其一1

苏人某，仕于皖。好作马吊戏，酷信牙牌数。一日卜得一课云：“七十二战，战无不利；忽闻楚歌，一败涂地。”心大郁郁，并马吊亦不敢戏矣。一友为之解曰：“七十二战，战无不利，当是吉征，予胡不求彩票之有七十二号码者购之？”某如言，得湖北签捐票一张，其末二码为七二也。揭晓，获第一，骤致十万金。某拥此巨资，终日戚戚，寸步不敢出门，尤不敢挥霍。人问之，则曰：“前二语验矣，第不知后二语何时方验？余是以戚戚也。”

其二

某岁，上海道出缺。时刘康侯以道员需次江苏，为上海制造局总办，眈眈注视，已非一日，至是尤皇皇然。一面电京师打点；一面具衣冠，焚香点牙牌数，得课云：“朝暾熊熊，过半忽逝；鲁阳挥戈，千古奇事。”既而诏下，以鲁伯扬补此缺。亡何舆论哗然，言官言于内，外人阻于外，鲁竟不克到任，可谓神验。或曰：“此人见刘之眈眈，故造为是言以讥之者。”似近之。

1此标次为编者所加。






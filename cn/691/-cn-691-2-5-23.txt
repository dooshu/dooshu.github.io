◎王总戎

道光辛丑，英夷滋扰江浙，家大人以江苏巡抚兼权总督，篆务带兵赴上海防堵。时提督陈忠愍公（化成）驻吴淞口，徐州镇总兵王某驻上海城外。王，蜀人，躯干英伟，谈论晓畅，下榻城外天后宫楼上，日手拼辟百金方诵之，略能通贯，家大人颇优待之。既思吴淞口岸直达宝山，绵亘数十里，兵将稍单，而城中呼应较灵，兼可控制城外，拟调王总戎移驻吴淞，与陈提戎成犄角之势，较可放心。曾乘间以此探王意，王谓一动不如一静。家大人复以己意驰往吴淞，与陈熟商，陈亦不以为然，似言多此一人亦无甚关系者。未几，而家大人即卸督篆回苏，遂听之。逾数月，夷船陷宝山，直驶吴淞，陈提戎以孤立无援，血战而亡，而上海亦陷。时王总戎已挟所部兵遁松江郡城，即以暴病卒。有参劾其坐视上海之破，不出一兵不发一矢者，旋奉严旨。以既伏冥诛，尽革去生前官职，并饬查其子孙有功名者，尽行革退。无功名者，一概不准应考出仕。江南军民快之。时家大人已引疾归里，于邸报中悉其事，瞿然曰：陈忠愍可谓知人矣。按湖南罗提戎（思举）亦蜀人，临阵不避枪炮，所服战袍为铅丸火烧圆孔无数，然卒不死。尝云：自顾何人，官爵至此，若得死于疆场，则受恩当更渥，苦我无此福分耳。以不能死于兵为无福，洵忠勇之言也。相传战阵之间巧于避死者，往往即死。屹然不畏死者，往往不死。合王总戎、罗提戎并论之，可以劝矣。


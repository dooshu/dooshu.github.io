疟叙论

夫疟，备内外不内外三因。外则感四气，内则动七情，饮食饥饱，房室劳逸，皆能致疟。《经》中所谓夏伤暑，秋 疟者，此则因时而序耳，不可专隅。以此论之，则知瘟病、飧泄、咳嗽，不可拘也。夫疟之始发，先起于毫毛，伸欠乃作，寒栗鼓颔，腰脊俱痛，寒去则内外皆热，头痛而渴，惟欲饮冷者。以阴阳上下交争，虚实更作。若阳并于阴，则阴实而阳虚。阳明虚，则寒栗鼓颔；太阳虚，则腰背头项俱痛；少阳虚，则身体解 ，心惕惕然；三阳俱虚，则阴气胜，骨寒而痛。阴并于阳，则阳实而阴虚。太阴虚，则不嗜食，善呕，呕已乃衰；少阴虚，则热多寒少，呕甚，其病难已；厥阴虚，则腰腹痛，小便不利如癃；三阴俱虚，则阳气胜，热盛，悒 不乐。阴盛则内寒，阳虚则外寒，寒生于内，故中外皆寒；阳盛则外热，阴虚则内热，热生于外，故中外皆热。此皆因外感寒暑风湿，内郁喜怒忧惊，蕴积涎饮，乃至饮食饥饱劳逸之所为也。病气与卫气并居，故病作，卫气昼行阳，夜行阴，得阳而外出，得阴而内搏，所以日作。其气内搏于五脏，横连于募原，其道远，其气深，其行迟，不能与卫气俱出，故间日作。以卫气一日一夜大会于风府，日下一节，以此日作稍晏，至二十五日至 骨，二十六日入脊内，其气上行，故作日益早也。疟气所以更盛更虚，当气之所在者，在阳则热躁，在阴则寒静，极则阴阳俱衰，卫气相离则病休，卫气集则复病也，于是有日作间作早晏不同。又邪气中于头项者，气至头项则作；中于背者，气至背则作；中于腰脊者，至腰脊即作。各随其所中而作，但卫气之所在，与邪气相合，则病作也。更有疫疟鬼瘴等疟，亦以邪气中卫气之所为也。除瘅疟纯热，温疟先热，牝疟无热外，诸疟皆先寒而后热。又《经》曰：无刺 之热，无刺浑浑之脉，无刺漉漉之汗。为其病逆，未可治也。知此则病方来，与正作，与将过，皆不可治，以反伤真气，不可不知。所因备列于后。


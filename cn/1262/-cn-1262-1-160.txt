魏忠贤：

魏忠贤，少饮博无赖，触忿自阉，犹为人行汲。客某奇其貌，资直东宫。后柄用，客避去，其名姓无传焉。万历时宫禄不恒给，皇孙苦之。诸阉戏曰：「陛下万岁，殿下亦万岁。吾辈待小官家登极，鸿恩有河清耳。」而忠贤独恭敬，时进饮啖，中其欲。及上即位，宠任倒柄，势焰熏灼。外廷谄附，实繁有徒。媒孽中宫，则刘志选、杨梦环；罗织善类，则曹钦程、吴淳夫、田吉、许志吉、田尔耕、许显纯、崔应元、张体干、孙云鹤、杨寰、谷应选。魏广微之首附，卢承钦之刊党籍，潘汝桢之倡祠，李承祚之进封。其颂美不置，薛凤翔四十七疏，郭允厚四十疏，周应秋三十九疏，余不胜数也。

闽人某善占字，忠贤召之，书「有」字，对曰：「一人之下，万人之上。」问其故，曰：「有字上半天也，下为日月君臣之象。今月食日，幸肩半天，否则无天矣。」又书「囚」字，某心知其谬，诡曰：「国内幸赖斯人，如无斯人，国且空矣。」忠贤色喜。某旋遁。




○圣泉诗序

元武山有圣泉焉，浸淫历数百千年，垂岩泌涌，接磴分流，下瞰长江，沙堤石岸，咸古人遗迹也。兹乃青绿芰，紫苔苍藓，遂使江湖思远，寤寐寄托。既而崇峦左岐，石壑前萦，丹万寻，碧潭千顷，松风唱响，竹露熏空，潇潇乎人间之难遇也。方欲以林壑为天属，琴樽为日用。嗟乎！古今代谢，方深川上之悲；少长同游，且尽山阴之乐。盍题芳什，共写高情。


○为宰相谢内宴表

臣某言。臣闻古之王道，美在诗人。爰徵式宴之名，则有鹿鸣之什。俎豆既列，筐篚亦陈。群臣享而受之，得使尽其心也。能追古道，实在哲王。臣某中谢。伏惟尊号皇帝陛下圣文有作，临照克明。昨者以告见祖宗，率两宫而偕行重典，祈祷天地，感百神而已报丰年。方属清和，更宏慈惠。遂当暇日，乃辟广场。既接辅臣，兼延卿士。我心则悦，洞开咫尺之颜。不醉无归，毕降献酬之礼。而又深形睿旨，新制乐章。但臣等忠则有思，拙而无补。陛下勉其翼戴，播在弦歌。窃听铿锵，空知惭感。为恩如此，何力可胜。徒以宫殿饰同，（疑）文符混一。舞成奇字，更俟太平。待季子之请观，笑吴宫之教战。尽如解愠，讵异闻韶。况凡有嘉笾，亲令下箸。臣细之事，指顾不违。鸿私曲被於兹辰，宠遇颇逾於往列。仍蒙赐赍，且极纤华。伏自侍宴已来，还家自省。燮理欲酬於元造，终乏嘉谟。传闻空遍於远方，弥光圣德。君臣共乐，史册可书。臣某等无任衔恩涕感欢荣忭跃之至。


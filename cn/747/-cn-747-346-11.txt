○仲秋奉饯萧郎中使君赴润州序

皇帝临轩旰食，忧济在人，择良二千石与之共理。民有疾苦，得以安之；吏有侵渔，得以去之。为风化之本，系黎元之命，不其难哉！故内外阙官自卿大夫以下，多责成元辅。唯剖竹分符，决在禁中，又以政贵有成，化难数易。至於理行超异，公论当徵，但增秩锡金，或移典大郡而已。由是我萧公建隼兹地，化成五年。汉庭群公，方待以右职，而竟有南徐之命，盖天子忧远人而缓徵拜也。公才可以济物，德可以化人；五行之用备，四时之气足。不立法而去弊，不示禁而止奸；寒者有衣，饥者有食。百城万井，若百草之得阳春，不知其所以然而然也。诏书既至，公乃向阙北拜，腰章遂行。南徐之人，望公如归；此邦之人，去公如失。千骑照路，出於东郊，男女满野，壶浆辐凑。泣涕以送，邀遮以留，或攀我车，或维我舟。临风鸣笳，慷慨高秋，君子是谓有古人之遗爱矣！凡工文者，能无诗乎？


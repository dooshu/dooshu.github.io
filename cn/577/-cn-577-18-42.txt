送魏二十四司直充岭南掌选崔郎中判官兼寄韦韶州


选曹分五岭〔一〕，使者历三湘〔二〕。才美膺推荐，君行佐纪纲。佳声斯一作期共樊作不远，雅节在周防。明白山涛鉴，嫌疑陆贾装。故人湖外少，春日岭南长。凭报韶州牧，新诗昨寄一作夜将。

〔一〕选曹：《唐会要》：上元三年，敕桂、广、交、黔等州都督府，所奏拟土人首领，任官简择，宜准旧制。四年，度差强明清正五品以上官，充使选补，仍令御史同往注拟。

〔二〕三湘：《寰宇记》：湘潭、湘乡、湘源，是为三湘。






陈棣　春日杂兴五首

春色遽如许，春愁一望赊。

帘低宜著燕。柳暗欲藏鸦。

鸠妇催疏雨，蜂臣趁落花。

只愁清景促，无计驻曦车。

陈棣

陈棣　春日杂兴五首

地僻近烟萝，门无车马过。

林深宜雨急，野旷觉春多。

草软游人醉，莺娇姹女歌。

颠狂江上兴，可奈少陵何。

陈棣

陈棣　春日杂兴五首

桃李漫芬芳，终然委路旁。

踏青心欲醉，举白兴何长。

梦觉池塘绿，诗成草木香。

懒追时俗好，独立倚苍茫。

陈棣

陈棣　春日杂兴五首

鸭绿前溪涨，鹅黄远柳垂。

微波卷罗带，细叶展颦眉。

爱酒常歌颂，伤春更赋诗。

东君无限思，全在野桃枝。

陈棣

陈棣　春日杂兴五首

料峭寒犹薄，阴云带晚烟。

雨催惊蛰候，风作勒花开。

日永消香篆，愁浓逼酒船。

为君借余景，收拾赋新篇。

陈棣


第七十一大成卦〔正阳处中震雷正东〕：二上三中和好之象

象曰：过我阡陌，驾车辚辚，厥宝伊何，黄金白银，常使丰足，永不忧贫。

颜曰：阳位居中，志应乎外，元亨福禄，不忧其贫。此卦吉。谋望遂，即有喜庆。

何曰：或因人来得物，或往求人得财。百事和合，病者安，行人至，大吉之卦也。

陈曰：人道阳盛，二位相应，富足之象也，故曰云云。

刘曰：过我阡陌，刚柔应也。驾车辚辚，位中正也。永不忧贫，大有庆也。

此课占事皆吉。但无地位，占产之业，皆不利于家乡而利出外。凡无下位之课，大抵如此。

诗曰：受天之禄，必降祯祥。务本不溢，守之乃昌。毋怠毋骄，永保安康。


溪园闲兴得书字二首

沿溪十亩抱吾庐旧业桑麻五世余借木稍编颓去壁随身时带读残书雨过深树来黄鸟风定清池见白鱼谁道先生高枕得闭门频枉故人车

二

归田真作野人居恨少红亭傍碧渠篱畔春添侵径竹花间手种半园蔬病残转悔空躭药老罢才谙未读书看我拙勤徒若此儿曹嬾去复何如


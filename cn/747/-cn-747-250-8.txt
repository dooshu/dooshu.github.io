○授姚崇兼紫微令制

黄门：天之紫微，地在清禁，宰臣为重，庶政攸先，不有殊才，曷云兼寄？金紫光禄大夫兵部尚书同紫微黄门三品监修国史上柱国梁国公姚崇，河山粹气，礼乐清英，德量在宽，公心益厚。词必体要，行之自远，学以穷微，志於可大。允兹忠谠，光我谋，闻善若惊，欲仁斯至。衣冠以为蓍蔡，廊庙资其柱石，朕之钦者管乐，人之杰者萧张。遂能以身许国，开物成务，邦是用，朝惟得贤。北辰环拱，西垣近密，俾因题剑之荣，式演如丝之命。可兼紫微令，馀如故，主者施行。


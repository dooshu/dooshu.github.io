应侯止秦伐周

秦起兵欲攻周，国人皆不与。应侯谓秦昭王曰：“臣之里公孙弗忌，弱其邻之老而谋食饮之，裒其徒谓之曰：‘彼予邻之叟也，富而啬，吾将与若往食饮之。’其徒曰：‘彼虽富而甚啬，其奚以食饮之？’曰：‘我且盗之。’其徒皆愀然。明日又欲往，其徒曰：‘子之谋鄙，盍更诸？’曰：‘我将胁而取之。’其不从者半，弗果往。他日，又曰：‘请以货先为之市，具礼召主人而酬酢之，多取物而日稽其直，且速其子弟以为常，不数岁，吾将竭其藏，何如？’其徒皆欣然从之。夫三言者其以不道取诸人均也，而有从不从焉者，避其名也。今周天下之共主也，无桀、纣之恶，无辞而攻之，谁甘受其名？臣固知国人之不与也。”


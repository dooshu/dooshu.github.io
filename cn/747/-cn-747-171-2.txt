○陈武帝论

孔子曰：“夏道不亡，商德不作；商道不亡，周德不作。”自侯景入寇，萧外奔，西邻责言，南风不竞，篡杀三帝，覆没两都，可谓亡矣。但人育既深，天道亦悔，是以大命集於有陈也。

武帝身长七尺，垂手过膝，盖姚襄、刘备之俦也。惟宽以容物，明以知人，旷荡不羁，雄勇盖世，声振岭表，功济日南。属王室不纲，大难未已，江湖群盗，日寻戈戎，是以投袂而呼，夕不待旦。以梁大宝三年二月，会王僧辨於白茅湾。齐小白之合诸侯，以谋王室；臧子源之要天地，惟讨贼臣。故戮力尽心，有死无二；义声一发，其从如。端居不言，神光满室，建牙将指，飞龙在天，其所志也。叛而伐之，伏而舍之，伐叛刑也。柔伏德也，德刑既举，人知其心，旦为仇雠，暮为宾友。文公指白水，萧王推赤心，不足加也。

若乃侯贼将也，降无季布之疑；安都败帅也。归受孟明之任。重孝穆之义，待之如宾；释欧阳之囚，惟贤是用。故得群材毕用，众勇合威。荡遍地之横流，廓溥天之巨禄。脔侯景於竹町，执王伟於草间。爰其息归，瞻乌遂止。仍以新不间旧，疏不间亲，高让近臣，方求别统。昔魏推袁绍，汉谢项王，道贵能伸，理不嫌屈，及江陵不守，丧君有君，疆场无虞，群臣辑睦。足以摅三瞳（疑）之遗愤，歇万国之夙悲。既上宰变图，假立非次，晋出子圉，秦纳贞阳，陵谷迁移，对之长叹。君臣易位，但觉悲哉！

况乃居汜不归，焉用方伯？在郑未纳，谁曰勤王？於是潜谋腹心，阴召武旅。囚杜陵於别室，告文帝於临时。舟乘旦潮，旗寝夜月。扫重氛於绛阙，反宸极於紫微。役不浃辰，区宇大定。加以北挫萧轨，西拒王琳，圣德日新，元勋渐茂。然後继宋齐之丕业，承舜禹之大名，坛而告上元，分以揖群后。大哉美哉！人无间焉。但雷尚屯，边尘未弭；翌日告渐，缀衣在庭。楚之王孙，叹布衣之未返；燕之太子，践机桥而不归。悲夫！


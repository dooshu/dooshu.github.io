○中书舍人韦贯之授礼部侍郎制

敕：典郊祀之礼，献贤能之书，今小宗伯，实兼二事，非直清明正者，不足以处之。中书舍人韦贯之，沉实坚峻，文以礼乐，行成於内，移用於官，公直之声，满於台阁。顷以词藻，亚禁掖，秉笔书命，时称得人。久积勤劳，宜有迁转，可使典礼，以和神人，可使考文，以第俊秀。仪曹之选，佥议所归，往修乃官，无替厥问。可礼部侍郎，馀如故。


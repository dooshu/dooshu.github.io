乌蜂

杞离谓熊蛰父曰：“子亦知有乌蜂乎？黄蜂殚其力以为蜜，乌蜂不能为蜜而惟食蜜。故将墐户，其王使视蓄而计课，必尽逐其乌蜂，其不去者众哜而杀之。今居于朝者，无小大无不胝手瘃足以任王事，皆有益于楚国者也。而子独邀以食，先星而卧，见日而未起，是无益于楚国者也。旦夕且计课，吾忧子之为乌蜂也。”熊蛰父曰：“子不观夫人之面乎？目与鼻、口皆日用之急，独眉无所事，若可去也。然人皆有眉而子独无眉，其可观乎？以楚国之大，而不能容一遨以食之士，吾恐其为无眉之人，以贻观者笑也。”楚王闻之，益厚待熊蛰父。


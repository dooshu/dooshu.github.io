◎李咸

咸，字元卓，（《陈球传》作「元贞」，与《琉纪》注及蔡邕撰碑不合。）汝南西平人，前将军李广之後。顺帝时举孝廉，除郎中。光禄又举茂才，迁卫相，授高密令，迁徐州刺史，拜渔阳太守，迁度辽将军，徵为河南尹。母忧去官。桓帝时徵拜尚书，历仆射、将作大匠、大司农、大鸿胪、太仆。建宁四年，代闻人袭为太尉。熹平二年以疾致仕。四年卒，年七十六。

（《广传》注引《谢承书》，「李咸以建宁三年自大鸿胪为太尉，」《袁宏纪》则「熹平三年，以河南尹李咸代段为太尉。」《袁纪》当误。然《范史》载咸为太尉，在建宁四年三月，而蔡质《典仪》，「是年七月立宋皇后，袭授玺绶，」又似袭尚未免。诸书互异，所未详也。）


○为陈舍人让官表

臣某言：伏奉今月日诏书，以臣为凤阁舍人。荣命自天，宠章非次，奉惶越，颠沛失图。中谢。臣以诸生，宦不期达，徒以时逢昭泰，迹忝周行，非君子瑚琏之材，通儒青紫之秀，已得评刑北寺，执宪南台，爽鸠之政无闻，骢马之荣已极。陛下天飞践祚，纪命官，阳馆初开，庶政惟始，金章玉式，允恃其人。如臣疲驽，宜所遐弃，岂图尚矜庸劣，昭睹钦明，任同信臣，宠优时辈，豫参详于诏狱，叨奖渥于宸阶，省已循躬，实知非分。陛下不以荣过其量，职越其才，遂欲超绝亲贤，参掌枢要，司言凤，挥翰龙池，愚臣何人，敢冒天造？臣闻紫机务重，青锁任隆，位匪其人，政由有阙。臣才无经济识昧典章，将何以光赞帝猷，奉扬休命？物无异议，政允其中，臣虽小人，必知不可，何况乎君子，岂曰能贤？伏望妙选时英，旁求众议，佥曰惟允，以弼良图。愚臣恳诚，非敢饰让。


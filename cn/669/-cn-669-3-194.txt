194　殺之三與宥之三　王三又之又同宥


「皋陶曰『殺之』三，堯曰『宥之』三」，蘇氏雖以意言之，考之書「明于五刑，以弼五教」，皋陶所執之法也；「與其殺不辜，寧失不經」，舜所操之權也。皋陶執法于下，而舜以其權濟于上，劉頌所謂「君臣之分，各有所司」。王制曰：「王三又，然後制刑。」【原注】「又」與「宥」同。則蘇氏之言，亦有所本。

【元圻案】陸放翁老學庵筆記：「東坡省試刑賞忠厚之至論有云：『皋陶爲士，將殺人，皋陶曰「殺之」三，堯曰「宥之」三。』梅聖俞爲小試官，得之以示歐陽公。公曰：『此出何書？』聖俞曰：『何須出處？』公以爲皆偶忘之，然亦大稱賞。及揭榜，見東坡姓名，曰：『此郎必有所據。』及謁謝，首問之。東坡曰：『何須出處？』與聖俞語合。公賞其豪邁，太息不已。」〇晉書劉頌傳：「頌，字子雅，廣陵人。」又刑法志：「頌爲三公尚書，上疏曰：『君臣之分，各有所司。法欲必奉，故令主者平文；理有窮塞，故使大臣釋滯；事有時宜，故人主制權。』」






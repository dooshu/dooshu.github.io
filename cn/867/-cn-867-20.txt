卷二十（丙戌、丁亥）


正月八日雪

曉起群籟低，有物當簷壓。知是新春雪，來補去年臘。果然纖塵無，一白天地合。空花萬重墮，群玉兩山夾。更喜牆垣無，高下樓台雜。群窗皆玻璃，風拒景仍納。山沉亭立空，寺隱燈表塔。沙鳴冰溜和，竹拜松枝答。只恐斜陽來，銀海去狎恰。急披鶴氅衣，麻鞋滿山踏。

踏此兜羅綿，傾跌無不可。行則仙雲招，僕亦瓊瑤裹。離離珠彈冠，豔豔花沒踝。高枝屈復低，右幹拗而左。凍雀噤欲喑，深溝填且頗。可惜柴門關，天加白玉鎖。清絕竟無客，孤行惟有我。老梅情不禁，衝寒香一朵。

周曼亭屋後得泉索詩

曼亭子，剪茅作堂，稯稯而居。槃散行汲，意不知所如。〈（一解）〉筮卦得《蒙》，曰山下出泉，在屋後不在屋前。〈（二解）〉五剽之土，如芬以脤。蹄通之維，掘之潺潺。果然臣之所居，廉讓之間。〈（三解）〉石兮磷磷，花兮灼灼。竹兮猗猗，柳兮嫋嫋。環泉以居，罔不咸若。〈（四解）〉飲此水者，心和體輕。生女美好男聰明。上池讓其甘，瑤池輸其清。呼桑欽、道元、陸羽來補圖，來著經。〈（五解）〉鄰人許由，手持一瓢。盍往觀乎？二里而遙。戲語曼亭子：天之所生，非汝所獨。吾家袁隗，為南陽守，命酈縣某月送甘穀水四十斛。〈（六解）〉

曼亭畫《牽衣圖》送兒出門，又索詩

垂老別兒，人情可知。兒行次且，牽父之衣。〈（一解）〉父曰：嗟，予子行役，稻粱之謀。豈不爾思，勢不可留。吾不能為負劍辟咡，踦閭而語；又不能如影逐形，步步隨汝。〈（二解）〉乃染我筆，寫牽衣狀；乃擊我缶，聽而翁唱。願江水湯湯，兒行無恙。尚慎旃哉，有白髮倚門而望。〈（三解）〉不必陟岵，而開卷見父；不必趨庭，而如聞叮嚀。登思子之台兮，何月色之皚皚兮！讀《庭誥》之文兮，寧若此之清且真兮！〈（四解）〉

太守沈硯圃有雙松甚古，予乞其一而謝以詩

黃山之松黃堂舞，終日松濤亂官鼓。先生本抱歲寒心，對此益增毛發古。山人一見驚且誇，稽首拜乞嘉樹嘉。先生贈松如贈劍，留其幹將賜莫邪。一盆舁至滿庭綠，瘦蛟崛強蒼龍伏。頗似當年我掛冠，帶得紅塵入幽谷。滿山梅竹避下風，嫌渠曾受大夫封。我獨摩頂戒剪伐，當作甘棠憶召公。

惆悵詞二月二十八日作（有序）

周氏姬待年女也。畜養吳門，為友人索贈去。已而不安於室，仍以見還，則有身矣。為賦《惆悵詞》四章，仍歸友人。

無計奈花何，匆匆細馬馱。珠才還合浦，笛又送《回波》。草色長亭雨，鶯聲《子夜歌》。關心小楊柳，生就受風多。

東君太遊戲，一笑送春來。那料蘼蕪草，先含豆蔻胎。留仙裙宛轉，解珮月徘徊。到底《樓羅曆》，前生注幾回？

記否碧城坊，盈盈步畫堂。分箋教認字，剪鬌待成妝。蘭槳三江月，蓮燈五夜霜。今宵成底事，只剩縷金箱〈（姬留一箱）〉？

老去江淹筆，飛花繞不休。尋春頻入夢，行樂轉生愁。落葉隨風去，垂楊逐水流〈（二姓）〉。平生惆悵事，強半在蘇州。

記得

記得當年侍絳帷，春風楊柳共依依。一生不肯離花住，半醉常教踏月歸。東閣酒痕衣上在，西園燈影夢中違。如何白首傳經客，不及金堂燕子飛！

故人劉魯原起官甘肅，以《乘風破浪圖》屬題

西涼地勢青天上，萬里長風沙作浪。劉侯將往索題圖，我未揮毫先惆悵。憶昔長安聽雨眠，彼此金鞍美少年。卷中須鬢何曾有？燈下杯盤尚宛然。揮手一為別，蒼茫事難說。大海幾回波，落花萬重雪。君拖墨綬領橫塘，予亦尋春返故鄉。同談往事燒紅燭，代發仙符捉鳳皇〈（事見《引鳳曲》）〉。此時面目圖中好，誰知人向圖中老！誤入桃源走逆風，船篷吹墮煙帆倒。卷浪重來氣轉雄，昆明劫後此心空。半生披發橫磨劍，竟掛崆峒第一峰。男兒愛聽《甘涼曲》，全家飽啖黃羊肉。會看西域起班超，那羨南朝有宗愨！三十年來一故人，《陽關》不唱已沾巾。況今真個陽關去，爭使歌成不斷魂。

賀熊滌齋先生重宴瓊林詩

東風吹老大羅天，雁塔題名六十年。聽說瓊林傳盛事，一杯春酒待神仙。

晝錦堂前笑口開，自鐫金字上牙牌。關心八座榮封貴，爭及三朝進士佳！

蒲輪擬向帝城行，銅狄摩挲眼倍青。扶杖曲江風裏立，開元說與後生聽。

半披半曳舊宮袍，回首鈞天夢已遙。一個貞元老朝士，杏花相見也魂消。

小劫《華嚴》事渺茫，一場春夢比人長。宮娥有認先生者，定戴麻姑兩鬢霜。

小西湖畔水鱗鱗，照影休驚白髮身。笑問當年馬蹄疾，紅裙看殺是何人？

如此科名有幾公？熙朝人瑞許誰同！玉堂銀管三千筆，好寫恩榮國史中。

三百霓裳出上林，靈光南望白雲深。大中丞是年家子，寫到名箋笑不禁。〈（公長子巡撫浙江）〉

我亦瓊林折一枝，卅年未滿鬢先絲。他時倘有重來分，還乞先生數首詩。

題史閣部遺像（有序）

像為蔣心餘太史所藏，並其臨危家書，都為一卷。書中勸夫人同死，托某某慰安太夫人。末云：「書至此，肝腸寸斷。」

每過梅花嶺，思公淚欲零。高山空仰止，到眼忽丹青。勝國衣冠古，孤臣鬢髮星。宛然文信國，獨立小朝廷。

已斷長淮臂，難揮落日戈。風雲方慘淡，天子正笙歌。四鎮調停苦，三軍涕淚多。至今圖畫上，如盼舊山河。

且喜家書在，銀鉤字數行。淒涼招命婦，宛轉托高堂。墨淡知和血，篇終說斷腸。當時濡筆際，光景莫思量。

太師留畫像，交付得歐公。展卷人如在，焚香禮未終。江雲千里外，心史百年中。怕向空堂卷，霜天起朔風。

送嵇拙修大宗伯入都

尚書將還朝，招我遠為別。道是再見難，一面千金直。我聞茲言悲，恨不生羽翼。又恐相送時，離愁轉難抑。不如賦《驪歌》，遠寄數行墨。下言鄙人懷，上言君子德。如彼車上鈴，有聲在公側。

我昔罷詞科，落魄長安街。橫山趙夫子，向公稱我才。公道人亦好，非獨其文佳。春宵許移榻，秋月同銜杯。獎借公卿間，掖我登蓬萊。贈以雙南金，資我走風埃。人生出身處，沒齒難忘懷。況乃大賢人，重疊加栽培？知恩心不老，報恩身已衰。豈徒我身衰，公霜亦盈腮。當時兩年少，朱顏如嬰孩。誰知三十年，風輪不停催！耿耿前情重，茫茫後會乖。雪涕向公詢，可有來生來。

中天一卿月，皎潔紫微旁。海內數正人，錯落群生望。公為大宗伯，豐采冠岩廊。今將行赴都，如鳳升朝陽。宰相公家官，於漢為平當。節鉞公家物，於唐為讚皇。平生以識重，自許非尋常。當茲明良會，努力賡虞唐。玉性既縝栗，金心益老蒼。末路日以慎，晚節日以香。賤子甘丘壑，無能效匡襄。但見年穀豐，知公調陰陽。

平生授經者，公家一郎君。其時甫七歲，朝夕與我親。小字呼熹官，翩然獨角麟。果然入玉堂，高步青天雲。聞其好學甚，手不離《典》、《墳》。古人於文字，所重在傳薪。我自掛冠來，著述窮朝昏。於詩兼唐宋，於文極漢秦。《六經》多創解，百氏有討論。八十一家中，頗樹一幟新。惜哉韶光逝，傳者無其人。未免思公子，吾意欲云云。王筠讀沈賦，李漢編韓文。庶幾師友事，垂輝映千春。待渠趨庭時，公為語殷勤。

過丹陽船凍不行，悶而有作

北風吹水水成石，波濤無聲兩槳直。天公欺人行不得，將船封入水晶域。長篙巨斧難摧堅，鑿之空空如下天。千檣柴立萬口唱，《公無渡河》聲接連。既無焦家丸，又無蜀井火；疐前既不能，跋後又不可。望見東方一角紅，知有朝陽來救我。

答望山公見寄

兩年不聽《簫韶》響，千里吹來老鳳聲。三十六章珠一串，人間天上兩關情。

傳聞扈蹕侍君王，手挽強弓射白狼。惹得從圍三百騎，一齊驚看老平章。

敕賜平泉草木新，知公一到倍精神。千紅萬紫來如海，半是君恩半是春。

升平無事早朝歸，定脫朝衫坐釣磯。可覺青山圖畫裏，旁邊少個野鷗飛。

記否西園夜氣清，商量文史坐三更。婆娑元老飄蕭客，相對常如兩學生。

淮浦依依送別秋，高軒臨去怕回頭。至今幾點彭宣淚，灑向黃河尚北流。

滄桑人事二年中，欲說頻教眼欲紅。惟有棲霞老松樹，平安如舊只思公。

柴門久不受人敲，今日傳箋馬又驕。留著門前馬蹄跡，鄰翁看見也魂消。

寄梅岑

衰年送少年，後會渺雲煙。況我升堂客，如君幾個賢？長河青雀舫，細雨菊花天。彼此臨歧淚，痕留絳帳邊。

開眼無餘子，甘心師老夫。鳳凰毛自異，才子貌尤都。立雪瓊枝映，看花鳩杖扶。六年談笑處，佳話滿江湖。

別來勤學否，落筆有千秋。白髮高堂望，蒼生我輩憂。宮花待誰插，閬苑及春遊。莫負相期意，人間第一流。

荀令香才遠，蕭樓跡已陳。門關流水響，苔鎖落花春。每過頻回首，相思倍愴神。幾生修得到，天性少情人。

秋懷

西風吹我作衰翁，瓦上清霜鬢上同。惆悵空階看落葉，樓台一半夕陽中。

落日空山何處行，猢猻贈與一枝藤。平生不說維摩法，為覓黃花去訪僧。

荷葉披披剩半塘，自尋紅樹步斜陽。誰知垂柳風流性，轉比高梧耐得霜！

客至

看山終日踏雲立，忽聞竹外叩門急。手整衣冠出見賓，鞋底還粘幾黃葉。

厭聽人詢得子無，些些小事莫關渠。逍遙公有兒孫累，未必雲煙得自如。

除夕讀蔣苕生編修詩，即仿其體奉題三首

除夕袁子歌不止，聲如爆竹震人耳。老親驚疑小妻視，案上一編蔣太史。問我胡為愛若此，我道其詩竟莫比。白虹一道當空起，千流萬轉仍繞指。走入先生輔頰裏，片片蓮花開舌底。其大難摹幻難擬，天之蒼蒼海彌彌。前有蛟龍後虎兕，長繩三丈走若矢。縱得七尋橫九趾，倒拔鯨牙曳牛尾。五十三參智慧理，七十四變女媧體，都來供給管城使。遇小敵怯大敵喜，四海才人鼓聲死。先生大笑吾戲耳，眼前拈來說便是。非杜非韓亦非李，卿胡愕眙不敢睨？可惜老夫年衰矣，旗鼓相當顙有泚。但歎奇才世有幾，如仲達按孔明壘。長安公卿半委靡，不解鈞天聽宮徵。許其掉頭歸田里，鍾山腳下寄妻子，與餘相交情妮妮。果然四海習鑿齒，自信當如丁敬禮。轉笑當時陳無己，渾身只拍西江水。願讀千遍書千紙，明日元辰大利市，心香供奉從隗始。

仰天但見有日月，搖筆便知無古今。宣尼果然用《韶》樂，未必敷衍笙鏞音。俗儒沴沴界唐宋，未入華胥先作夢。先生有意喚醒之，矯枉張弓力太重。滄溟數子見即嗔，新城一翁頭更痛。我道不如掩其朝代名姓只論詩，能合吾意吾取之。優孟果能歌《白雪》，滄浪童子皆吾師。否則《三百篇》中嚼蠟者，聖人雖取吾不知。籲嗟乎！昆侖、太華山自高，終日孤踞殊寂寥，其下瀟湘、武夷亦足供遊遨。

高君年少眼光好，能以纆牽律詩老。卷中丹書如蠶眠，抉摘瑕疵存異寶。曹瞞困周郎，為少節制師。歐公畏後生，正恐某在斯。高君已獻潢汙芹，賤子更進芻蕘言。勸君莫愛惜，欲表孤花先剪葉；勸君須愛惜，千餅黃金一點墨。西施亂頭粗服故自佳，何不襐飾嚴妝更增色？泥沙雜下誇黃河，何如大海無塵、但見珊瑚木難萬怪相惶惑？俎豆終須刻苦爭，至味還從蘊釀得。君不見太清之中一微滓，世間竟有離婁子；又不見戟叉弓刀弄畢十八門，不如老僧寸鐵能殺人！

愁

白髮悄無語，青山忽自低。愁來如有路，慣在夕陽西。

相逢行贈徐椒林

酒杯愛共荊軻把，唾壺慣招處仲打。徐公三十恥讀書，原是長安殺人者。殺人何處敢橫行？白日青天紫禁城。輕生如作暫時別，放歸不感金吾情。金吾邏騎欺少年，書券逼取青樓錢。公聞命召某某至，一重門入一重閉。彘肩在盆酒在尊，老拳如椎八十斤，請擇於斯一任君。鼠子侁侁驚且奔，懾服三日聲猶吞。君不見徐次子，報仇甘為呂母死；又不見徐元直，被髮堊面曾作賊？家風如此傳雄豪，可肯毛錐換寶刀！千金贈與狡童馬〈（趙四官）〉，一麾出看廬江濤。廬江高城風蕩蕩，排衙權作千夫長。朝編史論挾風霜，暮品丹青寄蕭爽。湖海元龍氣已降，旁人猶惱次公狂。公乃笑吃吃，替人惜眼光。空看周處當官日，不見朱雲年少場。握手秦淮交肺腑，僧房小住聽鍾鼓。腦後偷將鐵彈看，燈前戲拔蛇矛舞。強予踏濕遊倡家，矗矗新樓大道斜。一片香心消不得，滿山代種幽蘭花〈（蒙惠春蘭千本）〉。吁嗟乎！相逢遲，相識早，世上英雄原不少，袁絲袁絲可惜老！

二月十六日蘇州信來，道孀女病危，余買舟往視，至丹陽聞訃

哭婿才揩眼未乾，又教哭女淚闌干。半年合巹三生了，千里呼爺一面難。獨活草生原命薄，未亡人去轉心安。只憐白髮無兒叟，再喪文姬影更單。

廿歲成孀四載餘，輕塵短夢萬緣虛。登樓無復迎爺笑，理篋空存寄母書。雙槳歸遲猶懊惱，九原永訣竟何如！從今齊女門前路，一慟長回墨子車。

路上憶園中梅花

今年春色費相思，小別梅花看女兒。一路月明風定處，輸他寒雀占高枝。

曲檻疏籬小苑東，花應深惜主人翁。萬重香雪連雲起，爭不開窗坐上風？

再哭芷亭方伯

方伯葬後，盜發塚取衾絞含珠。其家適負官課未償，山陰令獲盜，即以其贓充抵。｝宿草青青久失群，佳城鬱鬱聽傳聞。摸金竟有曹瞞尉，上表誰修卞壺墳！

底事長眠偏覺曉，想真九死不忘君。玉魚銀雁輸官庫，還策屍臣未了勳。

謝苕生校定拙集

自愛詩如百煉金，多君辛苦賜神針。姓名敢作千秋想，得失先安一寸心。天上月高花照影，海邊弦絕水知音。如何六代江山大，夢裏空存二鳥吟。〈（苕生夢贈予詩，有「三春花鳥都陳跡，六代江山兩寓公」之句。）〉

永公子竹岩吳門花燭詩

公子三春打槳忙，秦樓甥館在橫塘。遙知一路簫聲好，先有紅雲護女床。

靈簫墨會本天親，空谷寒山正好春。珍重玉台雙管筆，吳宮花草待詩人。

鏡檻珠簾十二重，畫眉分得讀書功。海棠紅雨酴蘼雪，人在濃香淺夢中。

金字書銜玉篆牌，三公門第五雲開。幸虧郎有天人貌，多少吳娘看婿來。

丹青曾寫兩雲鬟，紅袖添香共倚闌。今日月宮真個到，嫦娥不是畫中看。

紅豆同吟未一年，香車小別水如烟。南來倘有文鱗便，寄我房中曲一篇。

（下缺）








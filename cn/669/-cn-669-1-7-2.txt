黄徵乂敘


古人學古入官，而入官之後仍不忘學，仕優則學尚矣。顧有儒林之學，有文苑之學，一則主乎理學經術，一則主乎詞章典故，學之者宜何從？然窮其源流，究其義藴，二者非竟判然也。鳳西先生敭歷中外垂四十年，宦轍所莅，宣上德，抒下情，而暇則説禮樂而敦詩書，仍儒者風。購書至萬餘卷，卿雲輪囷，覆護其上，燕寢公餘，手卷不釋，而其生平所最注意者，則尤在王氏困學紀聞一書。王氏蓋得朱門真氏之淵源者也。是書非博物君子不能作，亦非博物君子不能注，況注於三箋及萬氏集證後也。乃博覽群籍，見於是書有足證明闡發者輒手録，爲之條分件繫，如肉貫丳。約計各門增輯，無慮二千餘條。其用功專且久，而所得若是，是豈疏闊夫政事而與經生争衡哉！唯其優也。乂嘗借其書而觀之，讀一書則如讀無數未見之書，通一義則足通無數未聞之義。前人以儒林而兼文苑，後人以文苑而追儒林，其有功於先哲而餉遺乎士林也，豈徒爲文藝家所取資饜飫枵腹、組織華蟲已耶！鳳西以經術飾吏治，所至政舉而民不擾，本乎才而實恃乎學也。因優而學，因學而仕愈優也，庶幾古之才全而學純者歟？是用諗乎世之學而仕者。道光五年八月望日，姻愚弟黄徵乂敘。






83　吴會謂吴郡會稽郡連稱　吹我東南行南行至吴會　諸書言吴會皆指二郡　時俗以郡縣連稱云吴會


吴會，謂吴、會稽二郡也。【原注】石湖辨之甚詳。魏文帝雜詩：「適與飄風會。」又曰：「行行至吴會。」

【何云】放翁老學庵筆記亦辨之。

【錢氏大昕曰】石湖説見吴郡志。

【元圻案】文選二十九魏文帝雜詩曰：「西北有浮雲，亭亭如車蓋。惜哉時不遇，適與飄風會。吹我東南行，南行至吴會。吴會非吾鄉，安能久留滯。棄置勿復陳，客子常畏人。」〇宋錢康功植杖閒談曰：「平江府州署之南，名吴會坊。按蔡邕傳『亡命江海，退迹吴會』，注引會稽高遷亭椽爲笛事。又諸葛孔明説荆州形勢曰『東連吴會』。王羲之爲會稽内史時，賦役繁重，吴會尤甚。石崇論伐吴之功曰『吴會僭逆』，指言孫氏，則吴會當是吴郡與會稽，不獨爲姑蘇。今坊名吴會，未知何據而然。前漢吴王濞傳『上患吴會輕悍』，即吴、會也。」〇國朝趙氏翼陔餘叢考二十一：「西漢時會稽郡治本在吴縣〔一〕，項梁殺會稽守，舉吴中兵渡江而西。守所治在吴，故殺守即起吴兵。朱買臣本吴人，出爲會稽守，即其鄉郡也。時俗以郡縣連稱，故云吴會。東漢分吴與會稽爲兩郡，故三國志所謂吴會，皆指兩郡言。如孫策傳『策自領會稽太守，以朱治爲吴郡太守』；孫賁傳『策已平吴、會二郡』；朱桓傳『權授桓兵，使部伍吴、會二郡』是也。」〇今老學庵筆記無辨吴會之説。

〔一〕「時」，原作「前」，據續修四庫全書本陔餘叢考卷二一吴會改。






○与张文裕及魏博军书

敕。文裕及魏博三军将士等。骆全讽至，知全纪纲失制，军府离心。众议不容，脱身潜遁。再三省问，惊叹良深。且何氏一门，将相三代。进韬则首推诚义，宏敬则屡建勋庸。全绍袭其芳，主张军旅。亦能输心向义，赴难兴师。虽无荡定之功，颇著勤劳之节。朝廷念其壮武，益以官荣。位列上公，宠兼台座。一时之美，无以过焉。岂谓弛慢生灾，骄荒致患。鼓师徒之怨怒，贻祖父之包羞。三军将士等义勇无伦，忠贞有素。负山西之壮气，因河北之威声。必当洞明祸福之源，深悉变更之体。因以物情积愤，军令乖张。不可保安，致滋骚动。大凡恤人者则父母，虐我者则仇雠。训传所言，古今无异。何全既败戎律，即当举正朝章。韩君雄若合群情，权可主其留事。更俟奏报，当有指挥。将士等切宜禁戢兵戎，肃清疆境。勿因惊扰，妄有杀伤。特遣高品康道伟等专往宣慰，言不尽意，当识朕怀。秋凉，三军将士等各得平安好否？遣书指不多及。


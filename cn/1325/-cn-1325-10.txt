盗尸案


蓝公任普宁令时，有潮阳人王士毅具控云：“从弟阿雄，随母嫁普宁人陈天万为妾，冢妇许妒，鸩阿雄，乞伸雪。”且具诬告反坐结。公准词往验，发其圹，空无所有。士毅呼冤曰：“是移尸灭迹矣。”公讯天万，则云以痢死，并以所服药方呈案。传医者至，问之，所言与天万同，且自承呈案者为己所订方。视许氏，则硕腹膨脝，扶掖蹲踞，云病蛊九年矣，状极愁惨，念不类鸩人者。穷诘邻右人证，均不知尸所在。问尸母林氏：“阿雄死之日，士毅来耶？”曰：“邀之来，不来也。”“他日来耶？”曰：“诘朝来，然不入我室，过其表姊而已。”“姊有夫男耶？”曰：“无夫，有子廖阿喜，年十五六矣。”传阿喜至，问：“二十八日，王至汝家何事？”曰：“遇于途而已，未入吾家也。”问：“何言？”曰：“彼问阿雄已死，埋否，吾对以埋。又问埋何所，我对以后岭。即去矣，无他言也。”公怒曰：“偷尸者王士毅也！”笞之三十，系于舆后，曰：“吾将返署，授以枷刑也。”即鸣驺行。

至半途，呼捕役语之曰：“速入城，趋东门旅店，问王士毅所寓，室中有人，即逮以来。”役承命去，果获一人，曰王爵亭，举动从容，一若无事也者。与王士毅皆言彼此不相识。呼代书至证之，则士毅递呈时，果与爵亭偕也。出纸笔，令书供，则笔迹与士毅原呈符。严鞫之，则曰：“老讼师陈伟度，实主是谋也，盗尸越邑，皆其所使。”问：“置尸何所？”曰：“是惟伟度知之，即士毅亦不知也。”逮伟度至，扑案鸣冤苦，谓：“天万为我族弟，二王无故欲陷吾弟于死；今陷弟不成，又架词以陷其兄矣。乞公烛之。”公闻其为天万兄也，心怦然动，疑其冤。然察其顾盼闪烁，似非善良辈。乃诈之曰：“吾固知汝不同谋，然二王既汝弟之仇，汝何为而在东门旅店与之共饭也？”伟度出不意，遽答曰：“偶然耳。”曰：“连日共饭，皆偶然耶？”曰：“普地无多饭店，不得不尔。”曰：“即不得不尔，又何必相对语屑屑？”曰：“吾为吾弟劝和耳。”复诈之曰：“共食可也，汝又于旅店中与之同宿，何耶？”曰：“无之。”问爵亭，亦曰：“无也，渠自寓城中林泰家。”传林泰父子至，隔别讯问，知爵亭实止于林氏者三宿，切切密语，然不能知所谋也。

知无枉，乃刑讯之，尽服。则伟度以争祖业故，有隙于天万，尝誓报以惨毒。会阿雄死，乃设是谋。谓盗尸越境，不忧检验，隔属不致败露，被告惧罪灭尸，形迹似实，尸终不出，则问官亦将为难，亦绝无后患。且可于快心逞志之后，开门纳贿，听其和息，不难致富。自谓算无遗策也。问尸所在，则在潮阳水都乌石寨外之溪边，其埋处，上斫一树之半截为标识焉。移牒湖阳，得阿雄尸，验无伤，案乃得白。

野史氏曰：伟度之谋毒已哉！发圹而失其尸，使略粗心者当之，陈天万等已备尝三木之苦矣。乃委曲转折而剖白之，蓝公其神乎！蓝公任潮、普，所破奇案甚多，自为笔记，附于专集，以上仅选录其二则耳。






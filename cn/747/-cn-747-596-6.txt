○泉州刺史席公宴邑中赴举秀才于东湖亭序

贡士有宴，我牧席公新礼也。贞元癸酉岁，邑有秀士八人，公将首荐于阙下。古者相觌相祖，有享有宴，事以昭恭俭，宴以示慈惠。二典为用，鲜或克兼。诸侯升俊造于天子，遣之日唯行乡饮酒之礼，则享礼也。肉元酒，莫饮莫食。公念肉不使食，则仁不下浃；酒不使饮，则欢不上交。方欲激邦俗于流ㄤ，致王人乎德行。而贤者仁未伊浃，才者欢未我交，其若蚩蚩何？

秋七月，与八人者乡饮之礼既修，乃加之以宴，肴移已膳，醴出家酝。求丝桐、匏竹以将之，选华轩胜境以光之。后一日，遂有东湖亭之会。公削桑梓之礼，执宾主之仪，揖让升堂，雍容就筵。乐遍作而情性不流，爵无算而仪形有肃，锵锵焉，济济焉。于是老幼来窥，尽室盈岐，非其亲懿，则其闾里，皆内讼而誓迁善焉。於戏！行其教，不必耳提而口授；移其风，不必门扇而户吹。公斯宴，则风移教行其间矣，真尽心竭诚，奉主化民之宰也。

烟景未暮，酒德俱饱，有逡巡避位而言曰：“夫诗者，有以美盛德之形容。君侯因片善，附小能，回一邑之心，成一邑之行，而昭吾人恭俭于嘉享，示吾人慈惠于清宴。回人心，成人行，周孔之才也；昭恭俭，示慈惠，管晏之贤也。不有歌咏，其如六义何？”是日人有《甘棠》《宫》之什，客有天水姜阅、河东裴参和、颍川陈诩、邑人济阳蔡沼佐赞盛事，亦献雅章。小子公之，幸鼓微声，先八人者鸣。捧豆伺彻，时在公之侧，睹众君子之作，遂从卜商之后，书其旨为首序。


○续书序

叙曰：书以记言，其来尚矣。越在三代，左史职之，百官以理，万人以察，扬於王庭，用实大焉。苟非可以燮理情性，平章邦国，敷彝伦而叙要道，察时变而经王猷，树皇极之纲维，资生灵之视听，皆可略也。

昔者仲尼之述书也，将以究事业之通，而正性命之理。故曰吾欲托之空言，不如附之行事。道德仁义，於是乎明；刑政礼乐，於是乎出。非先王之德行不敢传，非先王之法言不敢道。纪千数百岁，断自唐虞，迄於商周，风流所存，百篇而已。以此见圣人言约理举，神明不劳，而体时务之撰矣。故能法象天地，同符易简，借前箸於筌蹄，驱後生於轨物。密而显，宏而奥，久而弥新，用而不竭。非古之聪明圣智，元览博达，孰能为此哉？

孔安国曰：“帝王之制，坦然明白，可举而行。”嗟乎，其言甚大！可使南面称圣人之後矣。自时以降，史述陵迟，人自为家，标指失中，陈事乱而无当，制理参而不一。由是大典散而人文乖，是非繁而取舍谬。与夫古先哲人制述之意，不其疏乎？

我先君文中子，实秉睿懿，生於隋末，睹後作之违方，忧异端之害正，乃喟然曰：“宣尼既没，文不在兹乎？”遂约大义，删旧章，续诗为三百六十篇，考伪乱而修元经，正礼乐以旌後王之失，述易赞以申先师之旨。经始汉魏，迄於有晋，择其典物宜於教者，续书为百二十篇，而广大悉备。嗟乎，贤圣之述，岂多为哉？噫，亦足垂训作则，冒天下之道，如斯而已矣。当时门人百千数，董薛之徒，并受其义。遭代丧乱，未行於时，历年永久，稍见残缺。贞观中，太原府君考诸六经之目，则忘其小序。其有录而无篇者，又十六焉。呜乎，兹不可复见矣！家君钦若丕烈，图终休绪，乃例六经，次礼乐，叙《中说》，明易赞，永惟保守前训，大克敷遗後人。

勃兄弟五六冠者，童子六七，怡怡，讲问伏渐之日久矣。躬奉成训，家传异闻，犹恐不得门而入，才之不逮至远也。是用励精激愤，宵吟昼咏，蔗几乎学而知之者，其修身慎行，恐辱先也。岂声禄是殉，前人之不继是惧。间者承命为百二十篇作序，而兼当补修其阙，爰考众籍，共参奥旨，泉源浩然，罔识攸济。呜乎小子，何敢以当之也，其尽心力乎？始自总章二年，洎乎咸亨五年，刊写文就，定成百二十篇，勒成二十五卷。昔者文中子曰：“汉魏之礼乐未足称，其书不可废也。”尚有近古之对议存焉，制诏册则几乎典诰矣，後之达悟者，将有得於斯文乎？於时龙集阉茂，勉踵前修，在大唐御天下之五十七祀也。


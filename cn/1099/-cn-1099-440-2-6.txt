○荅呂新吾方伯 【 行省】

不奉翰劄、三年于茲、知門下不欲輕以剌通長安客耳、使者來、乃知門下不以長安客例視不佞也、甚厚甚厚、門下榮晉行省、儼然尊重矣、而羣望未厭、士大夫皆望門下即拜中丞、而不佞切以為行省故不減中丞重也、古人外臺行省。皆與內比肩。地方事並取裁決。即國初亦然。自直指出。而外臺之重損。中丞出而行省之職侵。且如陝西一省兩司之上有廵撫有總督。又有經略大臣。不知古人行省。原不滅中丞。昔之總督。即今之經略。今以地方官不足信。而假中朝之銜以為重。久之亦為地方官矣則又出中朝之尊貴者以臨之。禮節滋煩。文移滋費。而彼此牽制。不得行其意。功成則眾任之。事敗而罪亦不獨加也。彼此相仗相委。視蔭玩日。其原皆出于此。如古人凡事皆屬二千石。而刺史紏彈不法。事猶治也。今于二千石刺史增官數等而事反不治此其病不在設官矣且論政體。原出自行省外臺。而直指紏察之。以其身在事外也。今事事皆關白直指。則直指反身在事內。非紏察之旨。而行省外臺。亦稍失其職矣。事相沿巳久。今雖議亦無所施。聊相與論古今任官之體耳。


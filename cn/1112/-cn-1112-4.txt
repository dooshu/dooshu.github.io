尚书大传卷四

大诰

《书》曰：民仪有十。夫《困学纪闻》卷二。

周公先谋于同姓，同姓从，谋于朋友，朋友从，然后谋于天下；天下从，然后加之蓍龟。是以君子圣人，谋义，不谋不义，故谋必成；卜义，不卜不义，故卜必吉；以义击不义，故战必胜。是以君子圣人，谋则吉，战则胜。《太平御览》四百五十人事部九十一○又《六艺流别》卷二十。

《金縢》：

案曰：叶梦得云：《伏生大传》，以天地四时为七政，以《金縢》作于周公殁后。武王杀纣《毛诗》《邶鄘卫谱正义》引此下有立武庚三字。而继公子禄父。《注》：继者，以武庚为商后也。使管叔、蔡叔监禄父。《注》：不及霍叔者，盖赦之也。武王死，成王幼，周公盛养成王。《注》：盛犹长也。使召公奭为傅。周公身居位，听天下为政。《通鉴前编》引为作之。管叔疑周公，《毛诗》《邶鄘卫谱》、《豳风破斧正义》、《左传》定四年《正义》并引此传。管、蔡流言，是管叔下当有察叔二字，《御览》无之，宜据《诗疏》增。流言于国曰：公将不利于王。奄君薄姑。《注》：元或疑焉。薄姑，齐地，非奄君名也。谓禄父曰：武王既死矣，今王尚幼矣，《毛诗》《左传正义》引此句作成王幼。周公见疑矣，此世之将乱也，《毛诗》《左传正义》引此句作百世之时也。请举事。《注》言周弱且不和，欲伐之而复政也。然后禄父及三监叛也。周公以成王之命杀禄父，《太平御览》六百四十七刑法部十三；又《御览》《封建部》四、四夷部一、刑法部七；《毛诗》《邶鄘卫谱》、《豳风》《破斧齐谱》、《左传》定四年诸正义、《通鉴》前编成王二年。《释史》二十二。遂践奄。践之云者，谓杀其身，执其家，潴其官。《毛诗》《豳风》《破斧》正义：《经典释文》《成王政序》下：

案曰：曲阜孔氏《广林》本以遂践奄云云人《成王政篇》，恐非。

成王幼在襁褓，《毛诗》《斯干正义》引《书传》说成王之幼云：在襁褓。褓，小儿被也。案：曰在襁褓三字，当在上传成王幼之下。

周公致政封鲁，老于周，心不敢远。成王欲事文武之庙，公疾，曰：吾死必葬成周，示天下臣于成王。及死，成王葬之毕，而云示天下不敢臣。故公封于鲁，身未尝居鲁。《路史后纪》十《高辛纪》下注○又《诗》《地理考五》引周公封于鲁，未尝居鲁也。案曰：《荀子》《儒效篇》：周公归周，反籍于成王，而天下不辍事周。杨亮《注》：周公所封畿内之国，亦名周。春秋周公黑肩，盖其后也。言周公自归其国也。此周公老于周之事。

三年之后，此句上当依《路史》所引，增周公致政封鲁六字。周公老于丰，心不敢远成王，而欲事文、武之庙。然后周公疾，曰：吾死必葬于成周，示天下臣于成王。成王曰：周公生欲事宗庙，死欲聚骨于毕，毕者，文王之墓也。故周公薨，成王不葬于成周，而葬之于毕，示天下不敢臣也。所以明有功，尊有德，故忠孝之道　　咸在成王、周公之间。故鲁郊成王，所以礼周公也。《通鉴》前编成王十一年○又《仪礼经传通解》续。卷五《丧大记》上《注》节引。

周公疾，曰：吾死必葬于成周。示天下臣于成王也。周公死，案曰：此下当依《儒林传注》，增成王欲葬之于成周八字。天乃雷雨以风，禾尽偃，大木斯抜，国恐。案：曰：当依《汉书》《儒林传注》引作国人大恐。王与大夫开金縢之书，执书以泣曰：周公勤劳王家子幼，人弗及知。乃不葬于成周，而葬之于毕，示天下不敢臣。《汉书》梅福传《注》。

周公死，成王欲葬之于成周，天乃雷雨以风，禾尽偃，大木斯拔，国人大恐。王乃葬周公于毕，示不敢臣也。《汉书》儒林传《注》○又《后汉书》张奂传《注》雨作电。嘉禾，案曰：《汉艺文志》考证云：《大传序》又有《嘉禾掩诰》，今本阙。

成王之时，有三苗贯桑叶而生，同为一穗，其大盈车，长几充箱，民得而上诸成王。《尚书归禾序》正义。

成王时，有苗异茎而生，同为一穗，人有上之者。王召周公而问之。公曰：三苗为一穗，抑天下共和为一乎？果有越裳氏重译而来，《太平御览》八百三十九百谷部三○又《初学记》二十七草部。又《记纂渊海》卷四引并无末九字。《记纂》作异畞同穗。《初学记》穗并作穗。

拔而贡之。尚书归禾序正义：

案曰《尚书正义》引成王之时云云，又引《下传》云拔而贡之，其文不备。今卢本《大传》有越裳氏，上有拔而贡之文王之庙八字。《记纂渊海》卷四引孙氏瑞应图曰：周时嘉禾，三本同穗，贯桑而生，其穗盈箱。生于唐叔之国，以献。周公曰：此嘉禾也，太和气之所生焉，此文王之德。乃献文王之庙。据此，则《大传》当有拔而贡之文王之庙之语，而《书》疏仅存上四字，余无所征，因录《瑞应图》之文以备考。《记纂渊海》又引《大传》，嘉禾茎长五尺，三十五穗。恐非《大传》文，不录。

交阯之南有越裳国，周公居摄六年，制礼作乐，天下和平。越裳以三象重译而献白雉，曰：道路悠远，山川阻深，音使不通，故重译而朝。成王以归周公。公曰：德不加焉，则君子不飨其质。《注》：质亦贽也。政不施焉，则君子不臣其人。吾何以获此赐也？其使请曰：吾受命吾国之黄耇，曰：久矣，天之无烈风澍雨，意者中国有圣人乎？有则盍往朝之。周公乃归之于王，称先王之神致以荐于宗庙。周德既衰，于是稍绝。《太平御览》七百八十五四夷部六。○又《御览》天部九。《后汉书》《马融传》《注》。文选王元长《曲水诗序》《注》、《事类赋》三。成王之时，越裳重译而来朝，曰：道路悠远，山川阻深，恐使之不通，故重三译而朝也。注郑元曰：欲其转相晓也。文选应吉甫《华林园集诗注》

案曰：《御览》引但云重译。文选，应吉甫《诗注》引作重三译，王元长《文注》引作重九译。周公辞不受，曰：正朔不施，则君子不臣也。《通典》七十四，宾礼一。正朔所不加，君子所不臣。《白虎通》卷三王者不臣篇：

周公谓越裳之译曰：德泽不加焉，则君子不享其质；政令不施焉，则君子不臣《毛诗》《臣工正义》。案：《诗疏》引此较《御览》多泽字、令字，惟《白虎通》、《通典》引《政令》作正朔，当是传本各异。久矣。天之无烈风澍雨。《注》：暴，雨也。《御览》十天部十案曰：《御览》天部一本引作天之无烈风，东西南北来也。下六字当是注文误入传案：又曰：刘勰《文心雕龙》云：尚书《大传》，别风淮雨。《帝王世纪》作列风淫雨。列淫义当而不奇，别淮理违而新异，乃谓《大传》字作别淮考。《御览》先引《尚书》说曰：淮雨。《注》，淮，暴雨之名也。下又引《尚书大传》曰：久矣，天之无烈风澍雨。《注》：暴雨也。两书两注各不同，则《尚书》说非《伏氏大传》，而《大传》作澍，不作淮明矣。《御览》《四夷部六》又引作注字，此写误也。《艺文类聚》《天部》引作烈风迅雨，亦非。而烈字诸书不异，郑君亦无注，则《大传》作烈，不作别，又明矣。恐彦和适见误本《大传》，执以为说，未可据也。《尚书》《舜典正义》、《毛诗》《蓼萧序》、《周颂谱正义》并引作烈风淫雨，则唐人因彦和之语，改从《帝王世纪》，并易澍为淫耳。《毛诗》《周颂谱正义》引越裳作越常，裳、常古通，疑《大传》旧本如此。《康诰》：

周公将作礼乐，优游之，三年不能作，君子耻其言而不见从，耻其行而不见随。将大作，恐天下莫我知也；将小作，恐不能扬父祖功业德泽。然后营洛以观天下之心。于是四方诸侯率其群党，各攻位于其庭。周公曰：示之以力役且犹至，况导之以礼乐乎？然后敢作礼乐。《书》曰：作新大邑于东国洛，四方民大和会。此之谓也。《毛诗》《周颂谱正义》○又《礼记》《明堂位正义》《尚》、《书》《康诰正义》《文选圣主得贤臣颂》《注》并节引。

《书》曰：惟乃丕显考文王，克明俊德。《困学纪闻》卷二。天之命文王，非吨吨然有声音也。文王在位而天下大服，施政而物皆听，命则行，禁则止，动摇而不逆天之道，故曰天乃大命文王。文王受命一年，断虞芮之质，二年伐于，三年，伐密须，四年，伐畎夷，五年，伐耆，六年伐崇，七年而崩。《通鉴外纪》卷二○又《毛诗》《文王序正义》引文王受命至末云《尚书》《周传》，又《尚书》《戡黎正义》，又《通鉴前编》《纣十七祀》引文王受命至伐崇○又《文选》褚渊碑文注、《毛诗》《绵皇矣二雅谱正义》、《左传》襄三十一年《正义》、《礼记》《文王世子正义》并节引畎从《皇矣正义》作《礼记正义》，邘作鬼方，误。《注》：畎夷，混夷也。《诗》云：混夷駾矣。四年伐之。南仲一行，并平二寇。《毛诗》《采薇序》《正义》：

案曰：《毛诗》《皇矣正义》云：混夷，《书传》作畎夷，盖畎、混声相近，或作犬夷，则畎字之省也。《二雅谱正义》引作昆夷，《礼记》《文王世子正义》引作鬼方，并误。案又曰：《通鉴前编》：纣十有八祀，西伯伐邘。《注》引徐广曰：邘城在野王县西北。《大传》作于。然则《大传》邘字作于也。《史记集解》引徐广说，下云音于。是《史记》本作邗，不作𨝍。诸家引并作𨝍，非。

子夏曰：昔者三王悫然欲错刑遂罚，《注》：错，处也。遂，行也。平心而应之，和然后行之。然且曰：吾意者以不平虑之乎？吾意者以不和平之乎？如此者三，然后行之，此之谓慎罚。《太平御览》六百三十五，刑法部一。

酒诰

天子有事，诸侯皆侍。尊卑之义。《注》：事谓祭祀。《仪礼》《特牲馈食》疏引《书传》《康诰》云○曲阜孔广林云：仪礼疏康当为酒之误。宗室有事，族人皆侍。终日，大宗已侍于宾奠，然后燕私。案曰：仪礼特牲疏云：大宗已侍于宾。奠者，或有作餕，或有作馂，皆误以奠为正也。《注》：谓卿大夫以下宗室，大宗子之家也。《礼志》云：别子为祖，继别为大宗，继祢为小宗。宾，僚友助祭者。燕私者何也？祭已而与族人饮也。《仪礼经传通解》卷五《五宗传》第七引《传》及《注》。又《仪礼》特牲郑《注》、《毛诗》《湛露正义》、尚书酒诰正义并引《传》，《仪礼特牲疏》亦引《传》及《注》。

宗子燕族人于堂，宗妇燕族人于房，序之以昭穆。《仪礼》丧服不杖章疏。

不醉而出，是不亲也。《注》：出犹去也。醉而不出，是媟宗也。出而不止，是不忠也。《注》：忠，厚。亲而甚敬，忠而不倦。若是，则兄弟之道备。备者成也，成者成于宗室也。故曰：饮而醉者，宗室之意也。德将无醉，族人之意也。是故祀礼有让，德施有复，义之至也。注复，反也。《仪礼经传通解》卷五五宗第七引《传》《注》，连上宗室有事至族人饮也为一条。

古者圣帝之治天下也，五十以下非蒸社不敢游饮，在六十以上游饮也。《大戴礼》四曾子立事篇卢注：

王曰：封，惟曰若圭璧《困学纪闻》卷二《汉艺文志》考证一案曰：王伯厚以此传八字为尚书之逸文。考今文与古文章句多寡异同，非止一二。《酒诰》篇有王曰封，我闻惟曰，在昔殷先哲王之语，《大传》所引，疑或此处之异文，未必为逸句也。梓材。

案曰：金履祥《尚书表注》：案《大传》今文当有周公曰，而无封字。又云：梓材伏生，今文作周公教伯禽之。《书》《通鉴》前编成土七年载梓材云：按伏生今文当作周公曰，而无封字。又云：按《梓材》之书，伏生，《大传》以为周公命伯禽之书。又云：梓材之事，伏生误以为周公命伯禽之书。《大传》所说乔梓之事，固非梓材之本意，然以为周公命伯禽之书，则篇首当有周公曰之语，无王曰封之语矣。

伯禽与康叔见周公，三见而三笞之。康叔有骇色，谓伯禽曰：有商子者，贤人也，与子见之。乃见商子而问焉。商子曰：南山之阳有木焉，名乔。二三子往观之，见乔实高高然而上。反以告商子。商子曰：乔者，父道也。南山之阴有木焉，名梓。二三子复往观焉，见梓实晋晋然而俯。反以告商子。商子曰：梓者，子道也。二三子明日见周公，入门而趋，登堂而跪。周公迎拂其首，劳而食之，曰：尔安见君子乎？《世说新语注》卷七排调。

伯禽与康叔朝于成王，见乎周公，三见而三笞之。二子有骇色，乃问于商子曰：吾二子见于周公，三见而三笞之，何也？商子曰：南山之阳有木名桥，南山之阴有木名梓。二子盍往观焉？于是二子如其言而往观之，见桥木高而仰，梓木晋而俯，《注》晋肃貌此注惟见《艺文类聚》。反。以告商子。商子曰：桥者，父道也；梓者，子道也。二子明日复见，入门而趋，登堂而跪。周公迎，拂其首而劳之曰：汝安见君子乎？二子以实告。公曰：君子哉，商子也！文选王文宪《集》序《注》○又左太冲《招隐诗》。谢灵运《经湖中瞻眺诗》《注》引。相与观乎南山之阳。又长笛。《赋注》引观乎南山之阴。又《艺文类聚》八十九节引晋而俯句作晋然实而俯，拂其首而劳之作拂其首，劳而食之。它书引实而俯，无晋然二字。又《锦绣万花谷》前集卷十六、《记纂渊海》卷九十、《六艺流别》、《绎史》二十一并节引《六艺流别》南山之阴作北山之阴，非。

案曰：《太平御览》五百十八、《宗亲》十八引《周书》、《说苑》《建本篇》，皆与此文略同。

伯禽封于鲁，周公曰：於乎！吾与女族伦。吾文王之为子也，武王之为弟也，今王之为叔父也。吾于天下，岂卑贱也？岂乏士也？所执质而见者十二，委质而相见者三十，其未执质之士百，我欲尽智得情者千人，而吾仅得三人焉。案：千一本作十。以正吾身，以定天下，是以敬其见者，则隐者出矣。谨诸，乃以鲁而骄人，可哉？尸禄之士，犹可骄也。正身之士，去贵而为贱，去富而为贫，面目黧黑而不失其所，是以文不灭而章不败也。慎诸！女乃以鲁国而骄，岂可哉？《通鉴》前编成王元年○又《外纪》用此文。案曰：此篇卢氏本入《洛诰》，盖以为王命周公后之传也。今以类入梓材。

注贽者，所执以至也。君子见于所尊敬，必执贽以将其厚意也。十人，公卿之中也。三十人，群大夫之中也。百人，群士之中也。《荀子》《尧问篇》杨亮《注》引郑《注》云：

案曰《荀子注》引郑《注》作十人，则《前编》引《传》作十二，误。

是其好自用也，以敛益之也。《荀子》《尧问篇》注：

曲阜孔广林曰：杨亮注《荀子》《尧问篇》彼其好自用句云，《大传》作是其好自用也云云，而《通鉴》前编所。载无之。盖前编止取后文，未经全载，当以《荀子》文参考。

附《荀子》《尧问篇》。

伯禽将归于鲁，周公谓伯禽之傅曰：女将行盍志，而子美德乎？对曰：其为人宽好自用，以慎此三者，其美德已。周公曰：呜乎！以人恶为美德乎？君子好以道德，故其民归道。彼其宽也，出无辨矣。女又美之，彼其好自用也，是所以窭小也。君子力如牛，不与牛争力。走如马，不与马争走。知如士，不与士争知。彼争者，均者之气也。女又美之，彼其慎也，是其所以浅也。闻之曰：无越逾。不见士。见士问曰：无乃不察乎？不闻即物少至，少至则浅。彼浅者，贱人之道也。女又美之。吾语女：我文王之为子，武王之为弟，成王之为叔父，吾于天下不贱矣。然而吾所执贽而见者十人，还贽而相见者三十人，貌执之士百有余人，欲言而请毕事者千有余人，于是吾仅得三士焉，以正吾身，以定天下。吾所以得三士者，亡于十人与三十人中，乃在百人与千人之中。故上士吾薄为之貌，下士吾厚为之貌。人人皆以我为越逾好士，然故士至，士至而后见物，见物然后知是非之所在。戒之哉！女以鲁国骄人，几矣！夫仰禄之士，犹可骄也；正身之士，不可骄也。彼正身之士，舍贵而为贱，舍富而为贫，舍佚而为劳，颜色黎黑而不失其所以，是以天下之纪不息，文章不废也。

召诰

成王在丰，欲宅洛邑，使召公先相宅。六曰：乙未，曲阜孔广林曰：六日上当有脱文。王朝步自周，则至于丰，惟太保先周公相宅。《注》：太保，召公，先周公视洛邑也。《太平御览》二百六职官部四。《洛诰》：

《书》曰：乃女其悉自学功，悉，尽也。学，效也。《传》曰：当其效功也。于卜洛邑，营成周，改正朔，立宗庙，序祭祀，易牺牲，制礼乐，一统天下，合和四海，二句又见《文选》求自试表注。而致诸侯，皆莫不依绅端冕以奉祭祀者。《注》：绅，大带也。其下莫不自悉以奉其上者，莫不自悉以奉其祭祀者，此之谓也。尽其天下诸侯之志，而效天下诸侯之功也。

庙者，貌也，以其貌言之也。二句又见《艺文类聚》三十八礼部上。宫室中度，衣服中制，牺牲中辟。《注》：辟，法也。杀者中死，割者中理。搙弁者为文，《注》：搙弁或为振，非。当言拚帚。爨竃者有容，斀杙者有数。注杙者，繋牲者也。太庙之中，缤乎其犹模绣也。《注》言文章之可观也。模，所㭬文章之范。天下诸侯之悉来，进受命于周，而退见文武之尸者，千七百七十三诸侯。《注》八州，州二百一十国，畿内九十三国。此周所因于殷九州诸侯之数，天下诸侯以下，又见《周礼》《大司徒疏》、《礼记》《王制正义》并引作《浴诰传》，又见《通鉴》《地理通释》一、诗考补遗。皆莫不磬折，玉音，金声玉色。《注》：玉音金声，言宏杀之调也。二句又见文选《西都赋》、《咏怀诗》箜篌引《七启》、《四子讲德论》等注。然后周公与升歌而弦文、武：《注》：与诸侯升歌文王、武王之德。又以琴瑟播之。诸侯在庙中者，急然渊其志，和其情。《注》：急。读曰播。播然，变动貌。案曰：《注》播，当为憣字之误。愀然若复见文、武之身。然后曰：嗟子乎！此盖吾先君文、武之风也夫！注子，成王也。案曰：王侍郎《伯申经义述闻》云：嗟子，犹嗟咨。《注》释子为成王，非其义也。及执俎抗鼎、执刀执匕者，负𪪞而歌，愤于其情，发于中而乐节文。注卑贱者尚然，而况尊贵者乎？故周人追祖文王而宗武王也。是故《周书》自《大誓》就《召诰》而盛于《洛诰》也。故其书曰：扬文武之德烈，奉对天命，和恒万邦，四方民是以见之也。孔子曰：吾于《洛诰》，见周公之德光明于上下，勤施四方，旁作穆穆，至于海表，莫敢不来服，莫敢不来享。以勤文王之鲜光，以扬武王之大训，而天下大治。故曰圣之与圣也，犹规之相周，矩之相袭也。《注》圣言太祖。《仪礼经传通解》续二十九《祭义》全引《传》《注》○末三句又见文选《皇太子释奠诗》注。祭者，察也，至也。言人事至于神也。唐王泾《大唐郊祀录》卷一注。

祭之为言察也，察者至也，至者人事至也。人事至然后祭。祭者，荐也，荐之为言在也，在也者，在其道也。注《礼志》曰：斋之日，思其居处，思其笑语，思其志意，思其所乐，思其所耆。斋三日，乃见其所为斋者。祭之日，入室𫣊然必有见乎其位，周旋出户，肃然必有闻乎其容声；出户而听，忾然必有闻乎其叹息之声。是之谓至礼。《志》曰：君子生则敬养，死则敬飨，思终身不忘。是之谓在其道。《太平御览》五百二十四礼仪部三引《尚书》《大传》《周传》全。又《仪礼经传通解》《续祭义》全引《传》《注》○。又《艺文类聚》礼部上。

夏后氏迎于庙庭，殷人迎于堂，周人迎于户。《公羊传》隐二年。《疏》：

古者处师，八家而为邻，三邻而为朋，三朋而为里，五里而为邑。十邑而为都。十都而为师。州十有二师焉。《注》。州凡四十三万二千家。此盖虞夏之数也。《太平御览》百五十七州郡部三。又《礼记杂记》《正义》节引《传》《注》云：《洛诰传》○。又《艺文类聚》八州郡部、《初学记》州郡部。《广韵长安志》卷二节引○。又《玉海》二十《地理户口》引此注云：《洛诰》。

家不盈三口者不朋。由命士以上不朋。《注》。或云。黄帝法。《玉海》二十、地理户口。

八家为邻。三邻为闾。三闾为里。五里为邑。《华严经》第六十七音义卷下末有此虞夏之制也六字，盖《音义》之文。○案：曰：此朋字作闾，疑误。

周公摄政一年。救乱。二年克殷三年践奄。四年。建侯卫。五年营成周，六年制礼作乐，七年致政，成王《隋书》《李德林传》，又《通鉴外纪》卷三○，又《尚书》《康诰正义》、毛诗邶鄘卫谱、《豳风谱》、《王城谱》、《周颂谱》、《清庙序》等正义、《周礼序官疏》、《礼记》《明堂位正义》、《通鉴前编》成王五年、《通志》、《诗》《地理考》并分引。

二年克殷。《注》：诛管蔡及禄父等也。《毛诗》《邶鄘卫谱》正义。多士：

古者百里之国，三十里之遂，二十里之郊，九里之城，三里之宫，七十里之国，二十里之遂，九里之郊，三里之城，一里之宫，五十里之国，九里之遂，三里之郊，一里之城，以城为宫、遂、郊之门，执禁以讥异服，讥异言注𢆯或疑焉。《周礼》匠人营国方九里，谓天子城也。今大国九里，则与天子同。《春秋传》曰：中五之一，小九之一。以此推说，小国大都之城方百步，中都之城六十步，小都之城三十二步三分之一，非也。然则大国七里之城，次国五里之城，小国三里之城，焉为近可也。或者天子实十二里之城，诸侯大国九里，次国七里，小国五里。《仪礼》《经传通解》《王制》之己《集传》、《集注》三十三全引《传》，《注》，《传》末十三字或误入《注》，非。又《礼书》二十四引《传》至以城为宫止，引《注》至末中有脱文。又《礼记》《王制正义》节引云：《伏生多士传》文○又《毛诗》《文王有声正义》、《周礼》《典命疏》、《左传》隐元年《正义》并节引《传》《注》。《周礼》《疏》引作《无逸传》，误。又见《通典》五十三。

天子之堂广九雉，三分其广，以二为内，五分内以一为高。东房、西房、北堂各三雉。以上又见《礼记》《明堂位正义》引作《多士传》。公侯七雉，三分其广，以二为内，五分内，以一为高，东房、西房、北堂各二雉。伯、子、男五雉，三分其广，以二为内，五分内，以一为高，东房、西房、北堂各一雉。士三雉，三分其广，以二为内，五分内，以一为高，有室无房堂。自首至此，又见《仪礼》《释宫》注。《注》：广，荣间相去也。雉长三丈。内堂，东西序之内也。高，穹高也。今士礼有房，此云无房堂也。其桷，天子斲其材而砻之，加密石焉。二句又见《毛诗》《𮤲宫正义》、《礼记》本脱其材而砻加密石焉八字，今补。大夫达棱，士首本，庶人到加。《注》：砻，砺之也。密石，砥之也。棱，菱也。天子贲庸，《注》：贲，大也。墙谓之庸。大墙，正直之墙。天子贲庸至此传《注》又见《初学记》二十四居处部，《太平御览》百八十七居处部十五节引《注》末句并作大墙正直也。诸侯疏杼，《注》：疏犹衰也。杼亦墙也。言衰杀其上下，不得正直。大夫有石材。《注》：柱下礩也。《御览》百八十八居处部十六引注，柱上多石材二字，应补。庶人有石承，注当柱下而已，不外出为饰也。《御览》居处部十六引注，当上多石承二字，应补。自首天子之堂至末传注，《礼书》《四十三全》引。又《朱子文集》亦引《多士传》。

案曰：《汉书》《晁错传》：家有一堂二内。张晏《注》：二内，二房也。《论衡》《别通篇》：富人之宅，以一丈之地为内，贫人之宅，亦以一丈为内。此与《大传》说内之义甚明。王伯申侍郎经义述闻曰：《诗》《唐风》《山有枢篇》：子有廷内。《大雅》《抑篇》：洒扫廷内。廷谓中廷，内谓堂与室也。《周官》寺人：王之正内五人。《夏小正传》曰：燕操泥而就家八人内。此皆兼堂室而言之者也。尚书大传：

天子堂广九雉，三分其广，以二为内；二分其内，以一为高。《汉书》《晁错传》：家有一堂二内。《史记》《封禅书》有芝生殿房内中。续外戚世家：女亡匿内中床下。《论衡》以一丈之地为内。《吉验篇》曰：光武帝生于济阳宫后殿第二内中。此皆专指室而言之者也。案：又曰：《礼记》《礼器》郑《注》：宫室之饰，士首本，大夫达棱，诸侯斲而砻之，天子加密石焉。《正义》引《礼纬》合。文嘉云：大夫达棱，谓斲为四棱，以达两端。士首本者，士斲去木之首本，令细，与尾头相应。《尚书》《大传》所言天子斲其材而砻之云云，本之《国语》、《晋语》，又与《礼纬》合也。然郑君注《大传》，以菱训棱，与孔异义。案：《大传》庶人到加，到古倒字，加当为茄。《尔雅》：荷，芙蕖，其茎茄，其本蔤文选。《西京赋》曰：蒂倒茄于藻井，披红葩之狎猎。《鲁灵光殿赋》曰：圆渊方井，反植荷蕖。《景福殿赋》曰：茄蔤倒植，吐被芙蕖。《魏都赋》曰：绮井列疏以悬蒂，华莲垂葩而倒披。李善引薛综《西京赋》《旧注》曰：以其茎倒植于藻井，其华下向倒披。又引《风俗通》曰：今殿作天井。井者，东井之象也。《淮南子本经训》：木巧之饰，菱杼紧抱。高诱《注》：菱杼，采实。紧，戾也。抱，转也。皆壮采相衔貌也。案：抱当为軳。《广雅》：轸軳，转戾也。《淮南子》又曰：橑檐榱题，雕𤥨刻镂。乔枝菱阿，夫容芰荷。五采争胜，流漫陆离。高诱《注》。阿。曲屋。夫容，藕华也。芰，菱角交萏也。荷。夫蕖也。据此达菱倒茄为一类。皆宫室之饰。殿作天井。以象东井。菱茄水中之物。所以示厌火。天子宫殿施于藻井。大夫以下。惟施于桷而已。庶人无垂葩之饰也。《书传》《注》义自可通。○又案：《汉书》《扬雄传》反离骚《注》，师古曰：茄亦荷字，见张揖《古今字》。诂

毋逸

案曰：《困学纪闻》卷二云：高宗亮。《阴大传》作梁暗。

书曰：高宗梁暗，三年不言。何谓梁暗也？《传》曰：高宗居倚庐，三年不言，百官总已以听于蒙宰，而莫之违，此之谓梁暗。子张曰：何谓也？孔子曰：古者君薨，王世子听于蒙宰，三年，不敢服先王之服，履先王之位而听焉。以民臣之义，则不可一日无君矣。不可一日无君，犹不可一日无天也。以孝子之隐乎？则孝子三年弗居矣。《注》，隐，痛也。字或为殷。故曰义者彼也，隐者此也。远彼而近此，则孝子之道备矣。《仪礼经传通解》《续十五丧礼义引传》。又卷《五丧大记》上引《注》。案曰：《晋书》《二十礼志》杜预等议丧服云：至周公旦，乃称殷之高宗谅暗，三年不言。其《传》曰：谅，信也。暗，默也。预所引书字作谅暗，则古文尚书也。所引《传》解谅暗，与《大传》异，则古文家说也。《论语》作谅阴，《集解》引孔安国《注》，与预正同。今伪孔《书》《传》乃与之合，岂伪孔袭用古文家说与？《礼记》作谅暗，郑《注》以为凶庐，从《大传》义。

高宗有亲丧，居庐三年，然未尝言国事，而天下无背叛之心者，何也？及其为太子之时，尽以知天下人民之所好恶，是以虽不言国事也，知天下无背叛之心。《太平御览》百四十六皇亲部十二。

掩诰

案曰：《困学纪闻》云，《大传》之序有掩诰。曲阜孔广林曰：案百篇无《掩诰》，疑掩即奄也。成王既

践奄，作《成王政》，《掩诰》其即成王政与？寿祺案：孔君此说甚善，然竟以《毛诗》《破斧正义》所引《大传》遂践奄云云入此篇，恐非。今不从，而以遂践奄以下之文入《金縢传》杀公子禄父下，较合。《周传》：

古之帝王者，必立大学小学。《注》：《礼志》曰：小学在公官之左，大学在郊。使王太子、王子群后之子，以至公卿、大夫、元士之适子，十有三年始入小学，见小节焉，践小义焉。年二十入大学，见大节焉，践大义焉。故入小学知父子之道、长幼之序，入大学知君臣之义、上下之位。小师取小学之贤者登之大学，大师取大学之贤者登之天子，天子以为左右。《注》：天子当为太子。《礼志》曰：周公居摄，践祚而治。亢世子法于伯禽，使之与成王居，欲使成王之知父子、君臣、长幼之义，所以善成王也。《太平御览》百四十八皇亲部十二○又《礼书》四十八、四十九。《御览》六百十三学部七。《大戴礼》保传《注》、《礼记》《王制正义》节引《尚书》《周传》，各小异。

案曰：《礼记》《王制正义》引《尚书》《周传》云：王子，公卿大夫元士之适子，十五入小学，二十入大学。是《周传》有此文也。《大戴礼》《保传》《注》引《白虎通》曰：八岁入小学，十五入大学，此太子之礼，尚？《书》大传曰：公卿之太子，大夫元士之适子，年十三始入小学，见小节而履小义；年二十入大学，见大节而践大义。此世子入学之期也。又曰：十五入小学，十八入大学。谓诸子晚成者至十五入小学，其早成者十八入大学。卢辨此注分引书传而疏通之，最为明晰。其书传后一条十五入小学云云，《礼记》《王制正义》亦引。以为书传略，《说文》则与《周传》两篇分见审矣。《大戴》注引公卿之太子云云，《御览》《学部》七、《仪礼经传通解》、《学制》所引并同，而《王制正义》与《御览》《皇亲部》两引又各异。今从《御览》《皇亲部》，而他书异同，附识于此。使公卿之太子、大夫、元士之适子，十有三年始入小学，见小节焉，践小义焉。年二十入大学，见大节焉，践大义焉。故入小学，知父子之道，长幼之序；入大学，知君臣之义，上下之位。故为君则君，为臣则臣，为父则父，为子则子。《仪礼经传通解》卷九学制第十六引多末十六字。

多方，

古者十税一，多于十税一，谓之大桀小桀；少于十税一，谓之大貊小貊。王者十一而税，而颂声作矣。故《书》曰：越维有胥赋，小大多政。《困学纪闻》卷二○又文选报孙会宗书注引王者什一而税。

《冏命案》曰：《汉艺文志》《考证一》大传《冋命》为冏命鲜誓

案曰：《史记》《鲁世家》作《𦙝誓》，《索隐》云：《大传》作《鲜誓》。《困学纪闻》卷二云：《费誓》，《说文》作柴，《史记》作𦙝，《大传》作鲜。

擭捕兽机槛。《经典释文》、《礼记》《中庸音义》。甫刑。案曰：《汉艺文志》考证一《大传》以《吕刑》为《甫刑》。

有虞氏上刑赭衣不纯，中刑杂屦，下刑墨𢄐，以居州里，而民耻之。案曰：《路史后纪》十一《陶唐纪》《注》引《唐传》又云：《甫刑传》以三刑为有虞氏者，非。案曰：《荀子》《正论篇》曰：世俗之为说者曰：治古无肉刑而有象刑，墨黥杨亮《注》或曰：墨黥当为墨𢄐，但以墨巾蒙其顶而已。慅婴注当为澡缨，谓澡濯其布为缨。《礼记》曰：缌冠澡缨。澡或读为草，慎子作草缨也。共艾毕《注》共未详，或衍字耳。艾，苍白色。毕与𫖒同，绂也，所以蔽前。君以朱，大夫素，士爵韦，令罪人服之，故以苍白色为𫖒也。菲对屦《注》对当为䋽。䋽，枲也。慎子作䋽，对或作蒯。杀，赭衣而不纯。《注》纯音准。杀，所介反。治古如是。是不然。《路史后纪》十二注引《慎子》曰，有虞氏之诛也，以画跪当黥，以草缨当劓，以履䋽当刖，以艾毕当宫，布衣无领以当大辟，谓之戮。上世用戮而民不犯。罗氏曰，画跪一作𢄐巾。履䋽一作菲履。艾毕，𫖒也。草缨，荀作慅。黥，墨刑也，与《甫刑传》之说不同。布衣无领，即，赭衣不纯。《路史后纪》、《陶唐纪》谓而民耻之，《唐传》作而反于礼，《甫刑传》以三刑为有虞氏者，非。又引《慎子》，与《甫刑传》之说不同，是《甫刑传》有有虞氏三刑之文甚明。且末句《唐传》作而反于礼，则《甫刑传》作而民耻之又明矣。今据补入。《甫刑传》：

子张曰：尧舜之王，一人不刑而天下治。何则？教诚而爱深也。以上又见《路史后纪》十一《陶唐纪》，子张作子贡曰，下有《传》云二字。今一夫而被此五刑。子龙子曰：未可谓能为书。《注》：二人俱罪。甫侯之说刑也。被此五刑，喻犯数罪也。孔子曰：不然也。五刑有此教。《注》：教，然耳。犯数罪，犹以上一罪刑之。《太平御览》六百三十五刑法部一○又《御览》八十《皇王部》五引首二句。

案曰：《荀子》《议兵篇》：古者帝尧之治天下也，盖杀一人，刑二人，而天下治。此《传》云一人不刑而天下治，即《虞夏传》所谓唐虞象刑而民不犯之意也。古者中刑用钻凿，《御览》七百六十四器物部九。夏刑三千条，《唐律疏义》卷一、《玉海律令》引长孙无忌《唐律疏》。

夏后氏不杀不刑，死罪，罚二千馔。《史记》《平准书》《索隐》。禹之君民也，罚弗及强而天下治。一馔六两。《注》：所出金铁也。死罪出三百七十五斤，用财少尔。《路史后纪》十三《夏后氏纪》引《甫刑传》。

案：曰馔，他本作鐉，非。惟震泽王氏《史记》本不误。案：又曰：郑《注》：三百七十五斤，适合千馔六千两之数。《今文经》云：大辟疑赦，其罚千率。《史记索隐》引《大传》死罪罚二千馔，二字当衍。

决关梁，逾城郭而略盗者，其刑髌；男女不以义交者，其刑宫；触易君命，革舆服制度，奸轨盗攘伤人者，《注》：攘，窃也。其刑劓；非事而事之，《注》：令原作今，误，今改。所不当为也。以上注见《御览》《刑法部》十四。出入不以道义而诵不详之辞者，其刑墨；降、叛、寇、贼、劫、略、夺、攘、矫虔者，其刑死。《周礼》《司刑注》〇又《太平御览》百四十八《刑法部》十四引至其刑墨止。详作祥㚥轨，盗。攘作奸凶攘。伤。○案：曰：其刑髌，诸书引作膑，惟《华严经》《第七十三音义》卷下引《传》首三句作髌，《音义》云：字从骨，今依改。○又《尚书》《吕刑正义》、《毛诗》《召旻正义》、《北堂书钞》并节引。

孔子曰：古之刑者省之，今之刑者䌓之，其教，古者有礼，然后有刑，是以刑省也。今也反是，无礼而齐之以刑，是以䌓也。《书》曰：伯夷降典礼，折民以刑。谓有礼然后有刑也。又曰：兹殷罚有伦。今也反是，诸侯不同听。《注》：听，议狱也。每君异法，听无有伦，是故知法难也。《御览》六百三十五刑法部一○又《孔子集语》卷下引至是以䌓也止。

案曰：孔丛用此文。诸侯不同听，听作德，其义长。疑注听议狱也四字，当在《传》文听无有伦之下。

子曰：吴越之俗，男女同川而浴，其刑重而不胜，由无礼也。中国之教，内外有别，男女不同椸架，不同巾栉，其刑重而胜，由有礼也。语曰：夏后氏不杀不刑，罚有罪而民不轻犯。《孔子集语》卷下。

子曰：今之听民者，求所以杀之；古之听民者，求所以生之。不得其所以生之之道，乃刑杀，君与臣会焉。《孔子集语》卷下。

案：曰：孔丛用此文。《汉书》《刑法志》引孔子曰今之听狱者四句，不言《大传》：

子曰：古之听民者，察贫穷，哀孤独，矜寡，宥老幼不肖无告，有过必赦，小过勿增，大罪勿累。《注》：延罪无辜曰累。注见《御览》刑法部一，又刑法部十八。老弱不受刑，有过不受罚。是故老而受刑谓之悖，弱而受刑谓之暴。不赦有过谓之贼，率过以小谓之枳。《孔子集语》卷下。又《御览》六百三十五刑法部一引有过至谓之贼。○案：曰孔丛用此文。故与其杀不辜，宁失有罪；与其增以有罪，宁失过以有赦。《御览》六百五十二刑法部十八。

听讼之术，大略有三：治必宽，宽之术归于察，察之术归于义。《注》：祭犹审也。是故听而不宽是乱也，宽而不察是慢也。古之听讼者，言不越辞，辞不越情。是故听民之术，怒必思兼，思意小，罪勿兼。《注》：怒，责也。责囚之罪必思意。兼谓思其辞，思其义。思义，罪小，可求以出之罪也。《御览》六百三十九刑法部五○案曰：孔丛用此文辞不越情下有情不越义一句。子曰：听讼者虽得其情，必哀矜之，死者不可复生，断者不可复续也。《孔子集语》卷下○案曰：孔丛用此文。

《书》曰：哀矜哲狱。《困学纪闻》卷二。

狱货非可宝也，然后宝之者，未能行其法者也。贪人之宝，受人之财，未有不受命以矫其上者也。亲下以矫其上者，未有能成其功者也。《御览》六百四十一刑法部七。

子夏曰：昔者三王悫然欲错刑遂罚，《注》：错，处也。遂，行也。平心而应之和，然后行之。然且曰：吾意者以不平虑之乎？吾意者以不和平之乎？如此者三，然后行之。此之谓慎罚。《御览》六百三十五刑法部一。

孔子如卫，人谓曰：公甫不能听讼。《注》：公甫，鲁大夫。子曰：非公甫之不能听狱也。《注》：答而反之。公甫之听狱也，有罪者惧，无罪者耻，民近礼矣。《御览》六百三十九刑法部五非字作。不知从《孔子集语》卷下引改。《集语》无公甫之听狱也六字。

君子之于人也，有其语也，无不听者，皇于听狱乎？《注》：皇犹况也。必尽其辞矣。听狱者或从其情，或从其辞。案曰：孔丛用此文。

大夫有污猪之宫，杀君之地，虽有美菜，有义之士弗食。艺文类聚八十二草部下御览九百七十六菜部一

《尚书大传》卷四　　　　　　受业嘉应吴兰修校。






○冬夜於随州紫阳先生餐霞楼送烟子元演隐仙城山序

吾与霞子元丹、烟子元演，气激道合，结神仙交，殊身同心，誓老海，不可夺也。历行天下，周求名山，入神农之故乡，得胡公之精术。胡公身揭日月，心飞蓬莱，起餐霞之孤楼，炼吸景之精气。延我数子，高谈混元，金书玉诀，尽在此矣。白乃语及形胜，紫阳因大夸仙城，元侯闻之，乘兴将往。别酒寒酌，醉青田而少留；魂梦晓飞，渡渌水以先去。吾不凝滞於物，与时推移，出则以平交王侯，遁则以俯视巢、许。朱绂狎我，绿萝未归，恨不得同栖烟林，对坐松月。有所款然，铭契潭石，乘春当来，且抱琴卧花，高枕相待。诗以宠别，赋而赠之。


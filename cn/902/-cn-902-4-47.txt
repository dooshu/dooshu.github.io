放歌赠吴锦雯兼讯武林诸同志

天风一吹海波立，钱塘东去锦湍急。
片片春帆细雨中，西泠晓发西兴入。
忆昔当年游武林，布帆丝缆清江深。
画船箫鼓卧凉月，朱楼烟雾生秋阴。
此时年才五六许，但觅梨栗未解语。
便知天下有吴生，西陵花月风骚主。
先公风表汉三君，珠履三千昼扫门。
逢人便下南州榻，满座还开北海樽。
吴生此时席中见，十载神交空半面。
援笔千言凌紫霞，元龙湖海人人羡。
那知一别三年来，阊阖不开（一作知）生尘埃。
荆榛古殿铜驼卧，弓剑荒陵金雁哀。
抱石千秋葬鱼腹，王裒泣血羊昙哭。
屠箫犹解问夷门，衣冠半已（一作亡）更胡（一作戎）服。
风尘相遇客为家，齐拂双龙剑上花。
埋名同隐屠羊肆，忍死须臾博浪沙（一本无此二句）。
华堂明烛良宵会，金樽斗酒离人醉。
醉里论心敢放歌，梦中分手还流泪。
几回凭吊旧山河，形胜萧条可奈何。
伍胥祠前暮潮满，苏小墓边秋（一作春）草多。
呜呼，陆郎玉树埋黄土，小陆风流隐屠贾。
柴生卖药不二价，徐子披裘鬻五羖。
君归有语幸相传，忘忧长向酒家眠。
今年白社相招处，回首黄垆竟惘然。
悲歌却话先朝事，抗眉休负生平志。
乘风一寻仓海君，归来访汝吴门市。


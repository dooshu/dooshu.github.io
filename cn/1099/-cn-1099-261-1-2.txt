○與胡梅林一 【 禦倭】

書生操未嘗一日拊循之兵、領八九枝素非同心之將、以攻據巢之賊而監將戰將、皆身當之、真可謂不自量而任之太過矣、仗公成筭、初二初四兩日、將士賈勇入巢、斬獲共得首級四十二顆、皆係真倭無從者、衝鋒則鳥銃手漵浦兵之力也、生獲免狼狽為幸多矣、餘賊據巢者、尚繁有徒、戰後鎮溪兵乃至、將復用之勦平餘賊、此後容再報也、第以崇明事緊、恐有疏虞、不得不急歸、而銃手皆隨僕還矣、區處崇明後、即往杭州候公、計相晤只在半月也、此中賊勢似巳有定、恐不久當走、公書中云欲題本、可且緩之、更看消息何如、承教步步擡營立于不敗。此公老將經畧。甚合鄙見。弟巳造下行營三座。決然可以制賊。而諸將尚不能用之。如盧鏜劉顯等俱不肯用所謂或執拗不肯相聽。或愚闇不能相聽。此亦其一節也。若不用擡營之說。明日再戰。恐又如前之奔耳。雖十戰亦復然。所謂浪戰也。所造行營、當移至杭州演之、


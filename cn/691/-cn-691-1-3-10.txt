◎俞生

江阴俞生，乾隆末乡试，入头场，于初十黎明即裹具欲出。邻号生知其未誊真也，怪而问之，色甚惨沮。力诘之，始告曰："言之罪矣。先君宦游半世，解组而归，弥留时呼予兄弟四人泣嘱曰：'吾平生无昧心事，惟任某县令时曾受贿二千金，冤杀二囚。昨诣冥司对案，法当斩，嗣以祖上有拯溺功，得留一子单传，五世贫贱终身。吾地狱之苦已不能免，倘或子孙妄想功名，适增吾罪，非孝也。汝兄弟其各勉为善而已。'言讫而瞑。后兄弟相继死，惟我仅存。乡试二次，悉污卷，昨三更脱稿，倏见先君揭号帘指责曰：'汝既不能积德累功，挽回天意，违吾遗嘱，致吾奔走，且重获罪。'随以手械一击烛灭，砚翻，遂失所在。予三登蓝榜，不足为恨，所痛先人负疚，拘系九幽，行当削发入山，学目连救拔亡灵耳。"众闻咋舌，同号陈扶青作《归山》诗以送之。


○禁茅山采捕渔猎敕

敕：江南东道采访处置使晋陵郡太守赛董琬，山岳上疏分野，下镇方隅，降福祐於人，施云雨之惠。且茅山神秀，华阳洞天，法教之所源，群仙之所宅。固望秩之礼，中有典常；而崇敬之心，宜增精洁。自今已后，茅山中令断采捕及渔猎。四远百姓有吃荤血者，不须令入。如有事式申祈祷，当以香药珍羞，亦不得以牲牢等物。卿与所由，存心检校。渐寒，卿得平安好。


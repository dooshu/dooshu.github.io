23　金華山詩上有蔚藍天　蔚藍隱語天名亦作鬱藍


金華山詩：「上有蔚藍天，垂光抱瓊臺。」放翁云：「蔚藍乃隱語天名。」按度人經作「鬱藍」〔一〕。

【馬氏校云】「鬱藍」，元板作「鬱繿」。

【元圻案】老學庵筆記曰：「蔚藍乃隱語天名，非可以義理解也。杜子美金華山詩猶未有害，韓子蒼乃云『水色天光共蔚藍』，直謂天與水之色俱如藍耳，恐又因杜詩而失之〔二〕。」〇四庫全書提要曰：「蔚藍，天名，别無所出，惟杜田注引度人經，然度人經所載三十二天，有東方太黄皇曾天，其帝曰『鬱繿玉明』，則是帝名『鬱繿』，非天名『鬱繿』也。陸游説反誤。」〇韓子蒼夜泊寧陵落句云：「茫然不悟身何處，水色天光共蔚藍。」

〔一〕「藍」，元刊本作「繿」。

〔二〕「云水色天光共蔚藍」八字，上衍「韓子蒼」三字，又錯置於「恐又因杜詩而失之」句後，今據中華本老學庵筆記卷六校正。






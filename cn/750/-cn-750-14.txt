卷十四


【陆承孙：词作1首】

○清平乐

吴山梦断。依旧江南岸。惊起湿香飞汗漫。倦听徘徊哀雁。神游极表难成。屏帏曲曲如卿。深院吟蛩疏雨，断肠声外生声。

珊瑚网名画题跋卷八

【陆行直：词作1首】

○○清平乐

重题碧梧苍石图候虫凄断。人语西风岸。月落沙平流水漫。惊见芦花来雁。可怜瘦损兰成。只有一枝梧叶，不知多少秋声。此友人张叔夏赠余之作也。余不能记忆，於至治元年仲夏二十四日，戏作碧梧苍石，与冶仙西窗夜坐，因语及此。转瞬二十一载，今卿卿、叔夏皆成故人，恍然如隔世事，遂书於卷首，以记一时之感慨云。季道陆行直题

楚天云断。人隔潇湘岸。往事悠悠江水漫。怕听楼前新雁。深闺旧梦还成。梦中独记怜卿。依均相思碎语，夜凉桐叶声声。

珊瑚网名画题跋卷八

【陆留：词作1首】

○清平乐

题碧梧苍石图

斜阳目断。秋晚芦花岸。去信来音俱散漫。阵阵新寒惊雁。愁将梧石描成。寄情只为思卿。笔下淋漓水墨，满空雨响风声。

珊瑚网名画题跋卷八

【陆仁：词作1首】

○水调歌头

露冷广寒夜，唤醒玉真愁。银桥忆得飞度，曾侍上皇游。一曲霓裳按罢，两袖天香归后，人去已千秋。笑倚金粟树，斜插玉搔头。忆钱塘，今夜月，也如钩。题诗欲寄红叶，又怕水西流。谁把琵琶弹恨，愁绝多情司马，不是在江州。醉饮玉山里，有雾绕飞楼。

玉山名胜集

【陆文圭：词作28首】

○点绛唇

情景四首

玉体纤柔，照人滴滴娇波溜。填词未就。迟却窗前绣。一幅花笺，适与何人手。还知否。孤灯坐守。渐入黄昏后。

○点绛唇

笑靥多羞，低头不觉金钗溜。凭媒将就。凤枕回双绣。月地云阶，何日重携手。心坚否。齐眉相守。愿得从今后。

○点绛唇

永夜无聊，更堪点滴听檐溜。枕寒难就。堆乱床衾绣。人面桃红，还忆擎将手。君知否。倚门独守。又是清明后。

○点绛唇

闷托香腮，泪痕一线红膏溜。将身错就。枉把鸳鸯绣。柳带青青，攀向行人手。天知否。白头相守。破镜重圆后。

○点绛唇

王仲谦席上，歌者魏都惜求子华写真，为赋

小立娉婷，歌声低遏行云住。不胜珠翠。玉面慵梳洗。除却姚黄，魏紫谁堪比。君描取。卷中人美。得似崔徽未。

○浣溪沙

次伯机

翠玉峰高鹭点明。縠纹波动鸭雏生。湖山宜雨又宜晴。越女荡舟莲叶碧，裴郎驻马柳阴青。折花调客诉衷情。

○减字木兰花

庚申六月三日，同耶律君璋、赵子渊兄弟避暑饮于玄妙观之荷池。君璋不饮，命歌者歌以劝之

双鬟耸翠。低护金莲裙窣地。铁石心肠。无奈梅花一点香。歌声梁绕。流水泠泠云杳杳。白发刘郎。对景须拚醉一场。

○减字木兰花

即席赠歌者夏奴

香肌玉润。花前忽听流莺韵。移步金莲。斜转清眸踏舞筵。因娇无力。蜀锦缠头拚百尺。安处奴乡。且住容山过夏凉。

○阮郎归

舟中赋所见

风吹一捻柳腰轻。春柔力未胜。眉儿喜学远山青。终朝画不成。娇滴滴，笑盈盈。雏莺叶底声。花梢雨过夕阳明。无情渐有情。

○临江仙

坐客有出宠歌者，乃主人旧所欢也

听得雅歌珠一串，飒然吹动梁尘。尊前重见旧时人。主人情未重，情重是嘉宾。飞絮落花无定在，近前遮莫谁嗔。文园倦客最伤神。野亭何处泊，空忆画堂春。

○唐多令

梅隐庵席上，赠歌者

花下笑声微。莺喉高又低。怪穿花、粉蝶成围。唯有禅心清似水，相对坐，两忘机。莫道絮沾泥。狂风也解飞。恨残春、九十将归。回首阳台云缥缈，愁薄暮，雨霏霏。

○唐多令

寄远

明艳注秋波。轻松绾髻螺。怕逢人、先敛双蛾。怯雨羞云情未稳，佳会少，远离多。梁绕忆清歌。兰舟肯再过。为他垂泪染香罗。欲倩鳞鸿将锦字，知别后，意如何。

○满江红

送理伯雍同知改除转运判官

双桧堂深，想前日、清风犹在。才半载、政声传播，与人称快。鞠草圜扉无滞讼，憩棠田舍留遗爱。问方今、循吏几何人，公为最。明而恕，廉而介。官易进，身难退。苦簿书业委，米盐繁碎。雁鹜自怜群里聚，龙猪不计儿时会。望美人、又向碧云西，徒增慨。

○满江红

赠歌者

儿女多情，颇自恨、风云气少。春梦里、莺啼燕语，瞥然惊觉。寸寸凌波莲步稳，弯弯拭黛山眉峭。似红云、一朵罩江梅，天然好。舞腰细，歌喉巧。锦茵退，梁尘绕。更盈盈笑靥，樱唇红小。金盏爱从心里换，玉山偏向怀中倒。奈刘郎、前度看桃花，如今老。

○满江红

己巳二月二十二日游北门，有感

试检春光，都不在、槿篱茅屋。荒城外、牯眠衰草，鸦啼枯木。黄染菜花无意绪，青描柳叶浑粗俗。忆繁华、不似少年游，伤心目。棠坞锦，梨园玉。燕衣舞，莺簧曲。艳阳天输与，午桥金谷。行处绮罗香不断，归时弦管声相逐。怕夕阳、影散近黄昏，烧银烛。

○减字木兰花慢

滕王阁

九皋明月夜，跨一鹤赴仙都。听佩玉锵鸣，骖鸾小住，高阁凭虚。萋萋草生南浦，兴未阑、归去东吴。笑指尊前二客，昨宵良会非欤。庄周蝴蝶两蘧如。变化一华胥。叹物换星移，壶中日月，镜里头颅。芳洲独醒人在，采芙蕖，岁晏孰华予。欲泛兰舟容与。烟沙漠漠重湖。

○减字木兰花慢

和心囦春雪词

怪东风太早，未灯夕放琼花。是何处瑶姬，来看玉树，光彩交加。野人但知三白，喜新年、天意荐休嘉。肯念兵屯北塞，谁上表，贺南衙。西斜日影檐牙。又被黑云遮。叹病骨支离，别怀萧索，空负年华。鳌山已成春梦，归去来，空谷卧烟霞。却笑昌黎才子，浪吟逐马随车。

○念奴娇

茂林修竹，自山阴散后，几番陈迹。修禊年年春故事，懊恨风流非昔。当日兰台，后来菊圃，苗裔江南北。睹君雅号，恍然旧事重忆。岁晚木落天寒，黑貂将敝，尚作新丰客。星斗胸中空灿烂，磨蝎空名何益。袁吕相逢，知音一笑，肉眼无人识。访予梅屋，谈天聊慰孤寂。

○念奴娇

赠王道人性初归茅山

芙蓉城郭，有羽仙骑鹤，来从何处。曾拉茅君峰顶会，瑶佩随风吹去。玉笈偷开，青囊拾得，笑看人间世。藏身壶里，个中别有天地。共约手种蟠桃，缀花结实，已是三千岁。欲脍长鲸麟作脯，倒海聊供一醉。偶忆寒梅，更惭小草，拂袖怀归计。蓬莱清浅，云帆他日相遇。

○念奴娇

送幕职

残花剩柳，正啼鹃声里，邮亭别馆。三叠阳关听未彻，手执离杯引满。政坐诸君，久烦老子，今日才萧散。翩然归去，故园绿树春晚。人世苍白浮云，自舒自卷，不入高人眼。官事如麻何日了，输与闲中不管。翠柏台高，紫薇省近，别有清华选。功名岁晏，江城回首天远。

○念奴娇

洛阳耆英会二首

戴花刘监，算耆英会上，与吾同岁。伊洛山川今如古，人事几番兴废。梦枕初残，黄梁未熟，已换人间世。箪瓢钟鼎，看来一等滋味。天上赤白双凡，东来西往，出没真儿戏。惟有神仙长年诀，长似功名富贵。欲捣玄霜，难寻玉杵，何日蓝桥遇。裴郎老矣，云英那肯随去。

○念奴娇

延年有术，飧古松根下，茯苓千岁。纵是延年如何益，命也道之将废。思古之人，词章节行，杲杲行当世。遗风流韵，渊然尚有余味。无奈先哲凋零，后生坦率，多以儒为戏。每笑唐人书不读，直把黄金买贵。山泽奇才，云林真隐，没齿何曾遇。人生如梦，江流日夜东去。

○水龙吟

次药房韵

西州玉局飞仙，霓裳曾侍槐龙翠。飞花丽句，雅音犹在，有人赓未。千载峨峰，一江川练，又练清气。叹瀛洲路近，刚风吹断，漫自有，凌霄意。草碧寒窗静里。折琼枝、小栏同倚。新吟婉美，西施态度，慵梳洗。按羽调丝，雪儿薄相，为君心醉。恨高楼暮隔，江城花暗，碧云遥睇。

案此下原附史药房作另录

○水龙吟

再次韵一首，寄药房

燕芹香老春深，微风飐动新篁翠。惊敲梦断，忙呼小玉，故人来未。香缕筛帘，游丝堕几，暖薰花气。问春随莺到，又随燕去，谁解得，东君意。涧水流红影里。小楼东、有人孤倚。残桃着雨，鬓容撩乱，未堪妆洗。冉冉年光，悠悠时事，不如沉醉。更韦娘一曲，司空惯见，也应回睇。

○探春慢

和心渊己巳元夕韵

细草黏冰，疏林补雪，衰翁未觉春暖。曝背低檐，燎衣破灶，谁识舞台歌馆。乐事如今懒。谢邻伴、东招西唤。何消看试华灯，月光今夕圆满。念昔繁华帝里，侍凤辇夜游，棚晓人散。迓鼓方催，韵箫正美，忽被西风吹断。簌簌梅花落，忍听得、一声羌管。怀古伤情，泪痕湿，春衫短。

○沁园春

送李同知之官邺都

东西二都，史载循良，不五六人。记南阳有召，颍川有霸，并州如郭，河内如恂。直比朱弦，清伴古镜，吏自秋霜民自春。如公者，守廉平二字，近古名臣。棠阴手种方新。又五马翩翩邺水滨。想台高铜雀，尚留遗迹，堂深画锦，空锁凝尘。琴瑟从容，雅歌缓带，美政遥知达紫宸。期年后，看快行宣召，班冠廷绅。

○沁园春

送杨伯可

雨足江皋，月满中秋，使客将归。看扁舟空载，贫无长物，破囊收贮，富有新诗。清白传家，怀金不受，洁已从来畏四知。民何幸，尽相安南里，乐业熙熙。谁知经界良规。是三代相传古法遗。要讲明有素，施行不扰，宽严相济，表里无私。惭愧偏州，久淹老子，却怪朝家选用迟。公子去，定致身鵷序，接武龙墀。

○金缕曲

代送同僚

乍到蓉城路。听儿童歌谣德政，感恩如父。好人西京循吏传，谁道今人非古。留遗爱、甘棠佳树。节操冰霜清凛凛，看和风、吹作阳春雨。程去速，遽如许。我来不见空怀伫。望彼美、碧云暮合，草萋南浦。信是有才供世用，敢择东西何处。又谁念、婴儿思乳。不恨使君吾不识，恨使君不与吾相辅。聊寄意，短长句。

以上四印斋本墙东诗余二十八首，其中附史药房词另录

【陆祖允：词作1首】

○菩萨蛮

题钱德钧水村图

当年图画知何处。如今身向沧洲住。吾亦爱吾庐。芸窗几卷书。青山天际小。目送飞鸿杳。试问钓鱼船。芦花浅水边。

珊瑚木难卷二

【罗庆：词作1首】

○水调歌头

游武夷

雨晴山泼翠，溪净水拖蓝。闲来共陪杖屦，邂逅已成三。齿齿清泉白石，步步碧桃翠竹，是处辄幽探。行到钓台下，怪树荫空潭。踏芳洲，寻别馆，履巉岩。壶天日月长在，云气满东南。沽得一尊浊酒，唤取山花溪鸟，听我醉中谈。异日再过此，端为解征骖。

武夷山志卷十五

【吕济民：词作2首】

○鹦鹉曲

寄故人和韵

心猿意马羁难住。举酒处记送别那梁父。想人生碌碌纷纷，几度落红飞雨。瞬息间地北天南，又是便鸿书去。问多娇芳信何期，笑指到玉梅吐处。

太平乐府卷一

○鹦鹉曲

朱颜绿鬓难留住。调弄了几拙讷的儿父。算光阴咫尺风波，恍着暮晴朝雨。怎禁他地久天长，睚不过暗来明去。望桃源雾杳烟迷，梦觉也玉人那处。

太平乐府卷一

【马熙：词作18首】

○摸鱼子

并序中执法安阳公初度之辰，熙赋乐府为寿，以买陂塘旋栽杨柳为首句，为新得园池，成公志也。公洎可行都司各和二首，桢和二首。既而可行董浚筑之役，竣事，复八赓公韵，公亦和之，愈出而愈奇，有本者如是夫。公命熙复赓，而鼯技穷矣，搜枯得九首，并倡为十阕，谨录以呈，优希指教

买陂塘旋栽杨柳，参知绿野机务。春花秋月冬宜雪，夏有芰风荷雨。亭北渚。更倚棹观鱼，时憩东西屿。掀髯自语。任黄阁丝纶，彤庭剑履，未换涉园趣。人间世，多少高眠巢许。勋庸终愧伊吕。得闲宰相方为贵，谁识山中诗句。觞玉醑。看老鹤翩跹，舞入南飞谱。清风万古。是旧隐晞韩，新堂醉白，香满菊花谱。

○摸鱼子

买陂塘旋栽杨柳，参知老圃机务。宰相得请归田里，久旱忽逢甘雨。怀鄂渚。怅黄鹤楼前，鹦鹉翔烟屿。清魂可语。奈信美江山，无穷湖海，难得故乡趣。西园地，天意昔年曾许。埙箎近协音吕。筑台浚沼方竣事，更办雪儿佳句。仍酹醑。为祷尔三家，恐有治园谱。今吾胜古。问孟氏芳邻，何时康乐，何似柬之圃。

○摸鱼子

买陂塘旋栽杨柳，参知圭沼机务。石渠虢虢鸣西北，不用九天瓢雨。鱼在渚。又戏藻翻荷，绕遍方圆屿。鱼如解语。道惠子忘言，庄周忘象，岂识水中趣。寒泉上，云影天光如许。高谈曾会朱吕。此中尽有源头水，添我感怀新句。姑却醑。便合着叶嘉，百世云初谱。心源汲古。任眢井无波，方塘好在，余润及蔬圃。

○摸鱼子

买陂塘旋栽杨柳，参知三岛机务。方壶圆峤千夫力，挥汗已能成雨。凫立渚。看两两胎禽，俯伏红云屿。忘机对语。尽较短量长，昨非今是，未害老仙趣。山中计，长吏讵能羁许。糊涂正合晞吕。交梨火枣如缄惠，何必云林漓句。瓶罄醑。问玉醴金浆，通我仙宗谱。尝闻往古。说舟近蓬莱，风犹引出，何处觅县圃。

○摸鱼子

买陂塘旋栽杨柳，参知渔艇机务。巨川冒涉风涛险，此际缆烟维雨。朝泊渚。到日落沧波，移傍寒梅屿。翠禽无语。甚雪意方深，月明空载，独棹始成趣。銮坡梦，年少纷纷权许。功名更欲侔吕。桃花浪暖多肥鳜，不识绿簑词句。常载醑。岂特与、笔床茶灶联文谱。闲忙今古。是世上何人，渊明日涉，董子不窥圃。

○摸鱼子

买陂塘旋栽杨柳，池亭检校公务。团茅时复羲皇上，惊梦每来窗雨。东望渚。却不似西偏，略约连双屿。于时语语。待柳色环堤，荷香入座，方足倚阑趣。园丁戆，直把廉名自许。端如司马家吕。十年护得檐前桧，莫咏蛰龙奇句。谁酌醑。试共看东皋，五斗先生谱。明当仿古。要渠列箕畴，牖县羲画，学取晦翁圃。

○摸鱼子

买陂塘旋栽杨柳，平堤检校公务。近来不用新沙筑，屐齿要深苔雨。兰艺渚。植桂树团团，宛在池中屿。堤应怨语。只有恨柔条，无情飞絮，日与我同趣。周垣下，杖策已蒙神许。饐瓜何用怀吕。丈夫志不期温饱，愧尔碧纱笼句。行且醑。听弦索迎风，吹入新翻谱。由今视古。对草绿西湖，裙腰一道，端合让西圃。

○摸鱼子

买陂塘旋栽杨柳，飞桥检校公务。当年题柱非无意，借用池墨玄雨。沱共渚。早有路潜通，海上三神屿。归来笑语。便玉螮横空，金猊跨海，安有野亭趣。裴中令，别墅相师惟许。倡酬声应钟吕。若教子午成丁卯，容得老渔寻句。忙唤醑。好净洗穷愁，却与论诗谱。西风道古。我欲系匏瓜，匏瓜何在，缑氏已无圃。

○摸鱼子

买陂塘旋栽杨柳，崇台检校公务。西山远巘千岩壑，总解蓄云藏雨。临浅渚。更俯视银涛，万顷摇孤屿。姮娥寄语。约静影浮光，浴金沉璧，方领眺瞻趣。登临地，休逸主人先许。买邻邀我从吕。黄金铸作千钱驾，不及无须新句。斟绿醑。甚欲把、园亭草木随时谱。歌豳验古。看祭韭条桑，薪樗剥枣，纳稼筑场圃。

○摸鱼子

买陂塘旋栽杨柳，梦中还理家务。十年不到衡山麓，孤负楚云湘雨。苹映渚。渺杜若江蓠。香接烟霞屿。口心相语。为蝇骥东西，云龙上下，误却钓游趣。生平志，愿识平舆二许。煌煌岳降申吕。集词敬为先生寿，博得月章星句。毋我醑。只小草幽兰，心醉离骚谱。松存径古。待游遍西园，荷锄归去，吾亦爱吾圃。

○太常引

补和可翁四首

园池多在魏公时。盛极自然稀。天遣可翁回。要扶起、台倾榭欹。圭塘如此，藕花无数，一笑领翁诗。帝里不须期。怕韡似、三司面皮。

○太常引

园中风物水中亭。消得两娉娉。浊酒卷荷倾。早洗尽、筝声笛声。四堤晴柳，一天花气，付与晚山青。飞絮挟云轻。任膝上、瑶琴自横。

○太常引

迟红酣日照修筠。光景一时新。万物却游尘。看出浴、温泉太真。榜上龙虎，班头鵷鹭，无复困冠巾。花亦识天民。问身到、黄扉几人。

○太常引

露桃云杏不胜秾。合让水花红。别种出林东。为冰雪、相看改容。洹堂双瓮，此时千叶，愁绝閟珠宫。贮酒待吟翁。念畴昔、时来一中。

○渔家傲

补和可翁四首

香雾空蒙烟缥渺。青归林木先从杪。若采芳洲繁采沼。花事悄。幽情聊复忘鱼鸟。鸟倦知还亭月老。鱼安浅碧吹斜照。鱼若有言求直钓。秦吉了。也应能唱渔家傲。

○渔家傲

八十邻翁头似葆。为言环翠埋芳草。不似圭塘风物闹。清昼好。来游往往逢郊岛。细浪粼粼风袅袅。柳丝柔直荷钱小。凫短鹤长无用较。舟可棹。扣舷重和渔家傲。

○渔家傲

凉入槐阴门巷杳。秋容次第归苹蓼。潦尽波寒亭影倒。征雁早。一声唤起江天晓。菊外白衣殊未到。沙堤留得西山眺。何事水莲花独少。诗与调。倚风仍度渔家傲。

○渔家傲

池上水枯根岸峭。池边雪霁无行道。三岛遥遥心欲造。舟子诮。拏舟恐受坚冰笑。遵渚一鸿方矫矫。苦饥双鹤从形槁。吾亦安能充尔操。惟善宝。岁寒歌彻渔家傲。

以上周泳先校旧抄圭塘欸乃集本马熙词十八首。

【马需庵：词作12首】

○满江红

双鬓星星，更能消、几番离别。人北去，直教孤负，清明时节。何处池塘春草梦，谁家院落梨花月。但子规、枝上劝人归，空啼血。思往事，云千叠。休倚仗，心如铁。叹风埃褴缕，浩歌长铗。和气已从天上日，暮寒洗尽山阴雪。待我心、飞步到三台，须调燮。

○水龙吟

赠人二首

翩翩诗笔清新，百年谁识青云士。银钩瘦硬，通神白茧，乌丝名世。璞玉浑金难定价，终为良器。秋风一曲，声合太古，算惟有、知音会。天地青蝇扰扰，只依旧、岁寒苍翠。似当时、刘晏点鞭，马上钱流满地。未展经纶，米盐细故，此心如水。待锋车趣召，玉堂挥翰，草金銮制。

以上三首见永乐大典三千零零六人字韵

○水龙吟

元龙豪气消磨，鬓毛衰飒成何事。九衢乌帽，黄尘几色，花前沉醉。落落情怀，悠悠岁月，欲归无地。三年太晏，朝还夕去，笑坐客、青毡弊。一线微官束缚，似秋菊落英无味。暮凉风景，片帆烟雨，长河千里。今日南来，倚楼王粲，不堪憔悴。问荆州早晚，定垂青顾，写平生滞。

○西江月

调张季良文会馆

未要花枝照眼，且教尊酒扶头。人生佳处好迟留。放我论文会友。赢得清时无事，算来白甚闲愁。百年日月水东流。少壮几时回首。

○清平乐

同乐馆

红炉画阁。有酒须同乐。千古独醒终是错。休笑刘伶毕卓。小槽酒滴珍珠。请君任意零沽。试饮三杯春露，出门定要人扶。

以上二首见永乐大典一万一千三百十三馆字韵

○太常引

寄保下郝遂初

人生能得几相逢。漫中夜，忆元龙。白发调儿童。问百巧、谁教百穷。几时携手，浮香亭上，一醉发春红。天地醉乡中。放长袖、婆娑晚风。

○望海潮

寄保下胡仲明

流年如电，归心似水，求田问舍悠悠。蚁穴蜂衙，燕巢鸠计，元龙久厌拘囚。回首羡沙鸥。待清风北渚，明月南楼。奈世事多艰，此身天地一虚舟。青衫白发堪羞。岂儒冠误我，命压人头。太学三年，京华十口，算来依旧淹留。别后几经秋。想音容渐老，文采风流。安得浮香亭上，羯鼓醉梁州。

○水调歌头

寄洪大参

关山渺无际，何处认三韩。辽阳烟树千里，回首路漫漫。暂屈元龙湖海，坐镇东方雅俗，心与野云闲。姓字九天上，早晚召君还。记当时，题好句，醉中看。二难兄弟俱在，门外驻金鞍。一别流年似水，暗想浮生如梦，赢得鬓毛斑。何日一尊酒，相对谢东山。

○江城子

寄王元辅

百年浮世几人闲。说求官。近长安。不道长安，行路古来难。白璧明珠天地里，人不识，暗中看。自怜东野一生寒。两眉攒。锁苍山。须信丹梯，千丈杳难攀。何日举杯凌浩荡，同一醉，尽清欢。

○江城子

寄张世杰

年华都逐水流东。再相逢。一衰翁。不道而今，豪气减元龙。白发青衫人老矣，才又向，舞雩风。片帆烟雨淡溟蒙。渺孤鸿。太匆匆。谁似髯参，依旧醉颜红。明日九重仙诏下，还又见，紫泥封。

○蓦山溪

寄完州诸公

流水易换，客梦迷烟草。回首望高城，记西山、重重翠扫。横塘秋水，云锦万荷莲，思往日，对薰风，沉醉花前倒。而今青镜，白发催人老。后会一尊同，放元龙、座中吟啸。虚名误我，依旧广文寒，归来好。酒阑望断西州道。

以上六首见永乐大典卷一万四千三百八十二寄字韵

○临江仙

题王克明喜神

一幅鹅溪霜雪练，虎头写出丰姿。路人遥指莫相疑。翛然眉宇净，心与海鸥期。安得玉堂挥翰手，为君重赋新诗。紫云歌罢醉芳卮。月明归路稳，犹记送君时。

永乐大典卷二千九百五十二神字韵

【马钰：词作880首】

○满庭芳

立门户内持

全真门户，清净根源。住行坐卧归元。日用时时擒捉，意马心猿。常行无憎无爱，便施恩、先复雠冤。下手处，炼冲和修补，有漏之园。瑞气祥光深处，收神水，徐徐自没潺湲。红锦蛇儿虽小，闲视灵鼋。两般混成一物，现元初、性月团圆。恁时节，礼重阳师父太原。

○满庭芳

立誓状外戒

专烧誓状，谨发盟言。遵依国法为先。但见男儿女子，父母如然。水除气财酒色，弃荣华、戒断腥膻。常清静，更谦和恭谨，无党无偏。布素婪耽度日，饥寒后，须凭展手街前。不得贪财诳语，诈做高贤。常怀慎终如始，遇危难、转要心坚。如退道，愿分身万段，永镇黄泉。

○满庭芳

重阳真人升霞之前

重阳师父，遇吕真人。养成神内之神。心起慈悲不住，开阐良因。时时出神入梦，化人人、要出迷津。登州北，有布王曾见，海里腾身。华表巨才高氏，在东牟郊外，或见其真。曾共南京针李，中都开尊。当初幻躯在日，尚如斯、出现频频。况今也，得成蝉蜕，永占长春。

○满庭芳

重阳真人升霞之后

重阳师父，预指南京。果然得赴蓬瀛。四假凡躯弃下，真性超升。浚仪桥边出现，劝臧公、早做修行。垂教语，遮性命事大，名利休争。更有登州大薛，在终南一遇，端的分明。刘蒋张翁得药，身体康宁。昆明池西人见，向空中、舞袖轻轻。因得道，做神仙，久视长生。

○满庭芳

咏和师叔辞世

和公师叔，猛悟良缘。弃官纳印休权。远俗终南山下，庵盖茅椽。身披麻衣纸袄，乐清闲、笑傲林泉。怀美玉，便韬光隐迹，二十馀年。因甚山侗侍奉，遇风仙曾说，活底神仙。端的非常辞世，满室祥烟。经年忽然空里，便贻子、画钓诗篇。专诫我，莫教失见，休要夸玄。

○满庭芳

谢咸阳王法师

山侗入道，远离巢窝。专心一志如何。决要烟消火灭，保养冲和。谁知因而借宿，稍相违、便起风波。伤功行，起无明怪劣，诗曲嘲他。蓦想从前自咒，将身比驴牛，象马驼骡。追悔无由，不免放效廉颇。专专负荆谢罪，望吾师、痛挞则个。琢磨过，免教真性，再见阎罗。

○满庭芳

邀姚公书

山侗稽首，自别姚仙。思心度日如年。即此清清雨霁，遍润芝田。伏惟神明协相，处安闲、法体翛然。钰如昨，荷寻常留念，书信相传。辄有微言相恳，谭仙去相邀，鹤羽翩翩。傥若携云光访，感激难言。些儿闲中闲事，待贤来、面罄不宣。山侗拜，上玄中玄玉座前。

○满庭芳

寄马行街董公书

同侗稽首，董公道伟。自远清论三岁。渴德之怀，笔舌岂能尽意。伏想迩来法候，愈冲和、燕居无滞。予今则，处环墙养拙，毋劳齿记。幸遇便风经过，把狂吟尺牍，通为一寄。岁月堂堂归去，有如流水。性命速宜了干，启虔诚、幸恕僭易。山侗拜，董公道伟，及诸道契。

○满庭芳

赠刘守初

道家活计，少说些个。清闲一味无过。并没攀缘爱念，俗事相魔。逍遥水云自在，任东西、日月如梭。忺游历，便携筇趿履，项笠披蓑。不论天涯海畔，飚飚地，如痴似醉狂歌。外即虽然疏散，内养冲和。神丹一朝炼就，放霞光、万道非多。恁时节，礼拜风仙，直上大罗。

○满庭芳

赠朱官人张书表

诸公听我，自有神京。垆中亦有蓬瀛。五色霞光上下，来往飞升。识得水云活计，更无劳、足力游行。固性命，便般般打过，有甚闲争。好事先人后己，守清虚，营养一点灵明。应物真常自在，动止安宁。一朝功成行满，去朝元、云步身轻。真了了，似重阳师父，无灭无生。

○满庭芳

赠爨公

蓬头垢面，秘奥埋名。颐神养气忘形。并没纤尘挂染，意静心明。逍遥自然快乐，握玄机、修进长生。清闲处，管胜如火院，苦海冤坑。卧月眠云弄斗，调龙虎，婴娇女姹堪凭。斡运飞金走玉，杳杳冥冥。灵光一点来往，现元初、妙相身轻。乘鸾凤，指蓬瀛路上前行。

○满庭芳

赠权知微

因何绝利，为甚忘名。曾观五岳真形。玉性如珠似印，灿烂光明。从斯假躯识破，便灰心、更不劳生。寻出路，恐灵光一点，落在迷坑。割断攀援爱念，搜玄妙，无中捉个为凭。静静清清湛湛，杳默昏冥。功成七还九转，挂仙裳、鹤羽轻轻。朝元去，指瑶台阆苑云行。

○满庭芳

赠骆先生刘石二先生

诸公学道，莫学奇怪。无为无作无赛。百不歌中四句，偈内持戒。身心木雕泥捏，遇千魔、万难不采。常宁耐，常宁耐常耐，宁耐宁耐。悟彻观天之道，执天行关要，自是交泰。常处真常常应，常静常在。真常真欢真乐，现真如、超越三界。真无坏，真无坏，无坏无坏。

○满庭芳

寄段录事孙助教道友等

诸公学道，略听予言。如同干句家缘。试看登杆踏索，走马行船。何曾说辛道苦，遇艰难、转转心坚。忘危险，更忘身忘命，忘后忘前。不管傍人冷笑，殷勤地，常常谨谨专专。假是苏秦陆贾，说不回肩。人能如斯向道，可搜真、搜妙搜玄。无不悟，又何愁不做神仙。

○满庭芳

赠王知玄

儿孙枷杻，妻妾干戈。惺惺灵利邪魔。蜗角蝇头名利，宠辱惊多。寻思上床鞋履，到来朝、事节如何。遮性命，奈一宵难保，争个甚麽。好伴山侗马钰，松峰下逍遥，醉舞狂歌。膝上琴弹碧玉，调格冲和。炉中养成大药，现胎仙、舞袖婆娑。恁时节，礼风仙，同上大罗。

○满庭芳

臧刘石公献石羊索词

拔山举鼎，射虎穿杨。难同搬运青羊。悟得玄中玄妙，豁豁洋洋。自然如痴似醉，远人情、风害猖佯。环堵里，且埋光隐迹，岂望名扬。但愿人人似我，内行持，云水恣意飘扬。金木随波流转，火运炎炀。自是虎龙交战，吐神珠、结正晶旸。恁时节，驾云轩归去，同礼重阳。

○满庭芳

赠徐道渊

猛抛俗海，一志投玄。全真清静为先。心上无思无虑，无党无偏。无中得些雅趣，守清贫、度日随缘。自然理算，从今至古，罕有人言。惟有神翁苗裔，能承当，身中自是周圆。海底灵龟灵口，灵吸灵泉。灵光复喷绛阙，结金丹、一颗新鲜。无生灭，与山侗，共礼风仙。

○满庭芳

赠宋先生

休夸富贵，莫骋荣华。无常事紧堪嗟。休学云阳朱判，利锁名枷。好继风仙悟道，弃家缘、仙路无差。长久志，炼凡心似玉，绝尽纤瑕。度日唯凭乞化，憨憨地，逍遥云水生涯。常处常清常静，常有黄芽。无中功成九转，现胎仙、手掌灵砂。恁时节，与山侗，同步烟霞。

○满庭芳

赠张小仙

松峰之下，闲饮刀圭。荐杯火枣交梨。抚动心琴，鸾鹤上下争飞。虎龙一齐哮吼，便唬回、六贼三尸。阴魔散，觉天清地静，日月辉辉。斡运金光玉艳，聚祥烟瑞气，结正婴儿。体挂仙裳，足履霞彩云霓。口称不生不灭，指蓬瀛、路上堪归。遮些个，道家活计，说与人知。

○满庭芳

赠长安徐先生

一明玄理，二曜交宫。三才四象究穷。通五彩霞光，来往清雨蒙蒙。六欲七情涤尽，八衢流、运转回风。九窍内，十分颠倒，显现真功。十极晴空虚白，九重门开阐，金玉重重。八色琉璃洞里，卧虎眠龙。七宝花开六出，五方中、四位归宗。三光照，二仪相从，一个神翁。

○满庭芳

赠姜师兄

持功打坐，礼上哦吟。餐霞辟谷看经。符水精专存想，嗽咽劳形。多迷房中之术，服还元、水火为凭。且不罪，这般般功法，错了修行。若悟无为大道，绝攀援爱念，喜怒尘情。意静心清精秘，气结神凝。自然性停命住，起真慈、功行双成。金童诏，便携云跨凤，得赴蓬瀛。

○满庭芳

赠众道友

色财粘惹，如漆如胶，要他清爽爻爻。那更名缰怎解，利锁难敲。终日忧儿愁女，又何曾、暂开眉梢。火院里，把身躯陷了，如灸如炮。若悟无常事紧，将恩爱尘缘，猛烈俱抛。物外逍遥性命，便是知交。日用心清意静，看云涛、龙虎咆哮。神光灿，现本来面目，天地难包。

○满庭芳

寄与平杜公

星移斗转，四时交换。无人暂时思算。恰做婴童，不觉渐为老汉。酒色气财历遍。好休心、也好舍拚。好回首，好把元初事，好生了干。奉劝疾些下手，恐阎罗不测，差鬼叫唤。早与丘刘谭马，物外为伴。静意清心径路，便名为、长生彼岸。神光灿，跨青鸾归去，天地难管。

○满庭芳

劝道友

怜妻爱妾，忧儿愁女。一心千头万绪。竞利争名来往，岂曾停住。如蜂采花成蜜，谓谁甜、独担辛苦。迷迷地，似飞蛾投火，好大暮故。上启阿爷老子，火坑中，谁是留心悯汝。个个唆贤贪爱，他享富贵。死来无人肯替，愿回头、疾些省悟。归物外，处无为清静，便是仙路。

○满庭芳

寄零口孙可道

幻躯模样，走骨行丘。算来骋甚风流。父母生你之处，杀你因由。奉劝疾些识破。恋儿孙、有甚程头。早回首，把家缘撇下，物外真修。一个无为清静，是仙家秘诀，大道机谋。凭此行持，何必身外搜求。自然汞铅易结，九还丹、数日全周。神光灿，乘羽轮飚驾，直入瀛洲。

○满庭芳

赠姜王二先生

人人须道，次叙须知。始初屏子休妻。次则离家乞食。无作无为。但见老人童稚，便须当、礼乐先施。行大善，但生心举意，念念慈悲。挫锐摧强忍，把攀援爱念，莫起些儿。自是灵台渐莹，与道相宜。山上赤龙汞绕，海中间、黑虎铅围。大丹熟，指蓬瀛，跨朵云归。

○满庭芳

赠赵抱玄

抱玄远俗，不恋荣华。恬然滋味无加。一片闲心物外，别有生涯。无为自然清静。结些儿、密妙堪夸。丹田内，便拍塞塞地，白雪黄芽。内有真阳锻炼，把元初根蒂，复变灵砂。得见通明真性，似玉无瑕。功夫十分圆备，访蓬瀛、步步烟霞。空虚里，有金童玉女，迎入仙家。

○满庭芳

赠姚玄玉

道家活计，坦荡蓑衣。住行坐卧相宜。悟彻清贫快乐，绝尽狐疑。生涯逍遥自在，水云游、海角天涯。无系绊，纵闲闲来往，有甚归依。把握玄中妙趣，除心病，修炼有似良医。谁信男儿有孕，不可思议。气结神凝命住，产胎仙、超越九嶷。恁时节，显朝元，归去容仪。

○满庭芳

赠严公

昨宵梦里，幸遇重阳。授予秘密仙方。杳杳冥冥恍惚，太白其黄。便是刀圭颜色，往来流、饮似琼浆。成丸弹，服之一粒，八脉安康。携执增添刚刃，生光彩辉辉，晃耀明堂。諕得邪魔鬼魅，远远潜藏。自然化生儿现，跨青鸾、得赴蓬庄。这玄妙，示同流，各要消详。

○满庭芳

寄＊县晏公及道众

山侗马钰，闲吟闲咏。不是夸强逞俊。谓见人居火院，受苦不忍。时时诗词劝化。启丹诚、阐开玄径。常哭告，望人人回首，个个听信。割断情缰欲索，归物外，无萦无系。无病自在，清闲快乐，修完性命。一朝功成行满，有金童、持诏邀请。如此事，奈人人不肯，折了伊甚。

○满庭芳

赠涂山于先生

闲闲搜获，人家儿女。生前住在何处。有甚亲亲恩爱，与他相聚。生死不相替代，甚劳劳、为他辛苦。还省悟，便须当拆火，拂袖归去。云水姿情游历，无萦系，自然忘机绝虑。三叠心琴，引动姹婴歌舞。虎龙一齐蟠绕，结金丹、转增开悟。积阴德，行功圆，真师来度。

○满庭芳

赠淳化染何先生

染家为作，闲闲思忖。讲些是非试听。揽下绫罗纨绮，满椿一甑。缘甚炼教伤熟，为惜他、颜色故恁。染轴了，更须碾砑，且图光莹。抛散水浆无限，遇人来、取要即当便认。解了瑕头缠缚，自然见姓。恰如修行一著，无萦系、可观真性。常清静，显神光，灿汕有准。

○满庭芳

寄兴平张先生

超然悟道，怡然舍俗。宁肯泥拖水漉。决烈回头趖了，恩山爱狱。堪为风邻月伴，与云朋霞友相逐。无系栏，在人间，先占半仙之福。那更真修真炼，得逍遥自在，澄心遣慾。渐觉溪田芝草，异香馥郁。虎龙绕蟠何处，在丹炉、变成金玉。神光灿，赴前程，蓬莱宝陆。

○满庭芳

赠汝车赵三仙

休言嗽咽，莫说存想。吞霞服气虚妄。打坐持功，抽手挽脚劳嚷。采战神丹散失，服还元、水火不当。端的处，是无为至理，最堪倚仗。心好逍遥快乐，做逍遥快乐，常教豁畅。神好清闲供应，清闲坦荡。冲和自然成宝，得亘初、一点明朗。神光灿，现本来面目模样。

○满庭芳

赠陈公王先生

逍遥自在，云水遨游。身如不系孤舟。坦荡无拘无管，无喜无忧。时时恣情歌舞，任傍人、笑＊飍飍。清贫志，且随缘度日，誓不贫求。处世鹧空相似，如莲花不著，水之踪由。便把三坛等施，六度齐修。自然果圆无漏，心清静、超彼优游。稽首礼，无上尊圣，佛道仙俦。

○满庭芳

师叔和公升霞之后，有临潼县开彩帛铺张公，久患病（原无病字，疑脱）治疗不痊。忽一夕梦见师叔说，以药饵治疗之法，问其姓名，乃终南和先生也。觉来依此服饵，其病自愈。至甲午岁重九日，张公亲诣师叔坟前烧香礼谢，及立碣安於墓塔之上，因以词赠之

和公师叔，升霞之后。奇哉妙矣希有。医可临潼必死，张公道友。神仙不求人报，望贤家、省悟回首。谁知道，却远来地肺，烧香胡走。作个小词奉劝，譬无常决烈，疾些拂袖。物外降心修炼，虎龙交媾。一朝行功圆满，九还丹、自然成就。神光灿，跨鸾归，谢师拯救。

○满庭芳

赠皇甫先生

始初一著，仙凡争交。须知斗敌爻爻。俗意俗心力大，投漆没胶。真心裂来周正，免火坑、里面身炮。牢把捉，切堤防失脚，身卧荒郊。若悟无常不测，仗慧刀刚志，战退猿猱。自是心清意静，龙虎咆哮。神气湛澄凝结，大丹成、天赐仙袍。驾云去，赴蓬莱，宴赏蟠桃。

○满庭芳

赠于九皐先生

休言百岁，七十者稀。那更不测之期。闲想妻男，自己总是行尸。眼前荣华境界，是昏迷、性命根基。如省悟，把家缘撇下，物外修持。灵利翻成懵懂，便蓬头垢面，密护玄机。真息绵绵，祥瑞遍满华夷。欲赴蓬莱径路，仗三千、功满云归。神光灿，与大仙相聚，有甚亏伊。

○满庭芳

赠湖口王先生

山侗谨劝，名利人人。只知富贵安身。岂悟吾门一著，出世根因。虎龙交驰凤阙，更无中、婴姹成亲。谁信道，并不忓凡俗，夫妇婚姻。金木三般问隔，用玄机斡运，混合成真。顿觉男儿怀孕，不神而神。性命不由天地，自心知、永占长春。神光灿，跨云归，参礼洞宾。

○满庭芳

赠姚元明

荣华不藉，富贵不恋。妻男任交生怨。万事俱忘，一志十分修炼。心意常清常静，觉壶中、天开地展。堪赏玩，见龙蟠虎绕，坎离宫殿。或变婴娇女姹，向明堂，便把悲翠帘卷。祥瑞中间，认得本来头面。手擎金丹大药，显无为、功成九转。神光灿，便跨鸾，奔赴琼宴。

○满庭芳

赠三水县三老先生

志当坚确。性常柔弱。心猿意马牢缚。爱欲尘情俗念，一齐拂却。过去未来事理，莫寻思、更休计度。居物外，守清贫潇洒，莫嫌寂寞。慎勿忧愁衰老，如有病，心中转生欢乐。若是临行好弱，境界休著。常守真常无伴，得灵明、自然辉霍。神光灿，管惺惺洒洒，超升碧落。

○满庭芳

赠宁海颜先生

降心一著，有些法度。要你自心省悟。闲想骷髅模样，缘甚作做。因贪气财酒色，损精神、堕於恶趣。如恐怖，管不须擒捉，自然得住。觉照心开坦荡，见浮名浮利，如无归素。内外倒颠颠倒，道家活路。触来不摇不动，遮本来、一点堪顾。神光灿，上九霄，跨云归去。

○满庭芳

赠路宿刘先生

伊予同里。自来交契。各贪浮名浮利。总悟无常，物物般般捐弃。予先别离宁海，又继而、贤来关里。愿同志，更同心同德，同搜玄理。慎勿攀援爱念，便宁心宁意，全神养气。尘世之中，不染不著为最。殷勤完全功行，常清静、有些消息。神光灿，泼焰焰焰地，是你真底。

○满庭芳

赠文登小王先生

身为环堵，重封重锁。无著无漏无破。闲里寻闲，闲中有闲功果。常守常清常静，便独行、独坐独卧。忘机狡，更忘名忘利，忘人忘我。朴实实心实做，把多疑多惑，多多打过。得得来来得得，得个甚麽。真如如如不动，觉灵明、灵灵则个。真消息，是真直相济，真仙来贺。

○满庭芳

赠醴泉县任公

任公决裂，也待风流。专心道上搜求。子细研穷，何者名为真修。认正即心是佛，除心外、匪是良由。无别法，便澄心遣慾，捉住猿猴。心上纤毫不挂，更那堪，时复闲想骷髅。自是心忘境灭，真性优游。常常心怀恻隐，起真慈、功行圆周。神光灿，向大罗，恣意云游。

○满庭芳

赠醴泉吴郎中

黄金满屋，白玉盈房。儿孙罗列成行。饶你般般遂意，难免无常。要脱轮回生灭，除非是、云水溪傍。常清净，也不须礼念，只爇心香。仿效风仙了道，继史公归逝，豁豁洋洋。两个神仙，尽是与你同乡。即非远年传说，是迩来、亲见嘉祥。但放下，便管教云步蓬庄。

○满庭芳

赠淳化老乔先生

顿抛世纲，猛跳迷坑。物外兀兀腾腾。恰似孤云野鹤。来往纵横。遮枚清贫懒汉，谢心神、不肯劳生。无染著，另偎偎拈的，做著修行。藏伏聪明智慧，肯争头竞角，妒贤嫉能。万事俱忘清静，天地归宁。三田自然结宝，现胎仙、当面澄澄。神光灿，指蓬瀛，便是前程。

○满庭芳

赠于瓦罐先生

有荣有辱，有利有害。有喜有忧相待。有得有失，自是有成有败。为人有生有死，但有形、必然有坏。休著有，自古来著，有有谁存在。好认无为无作，道无情无念，无憎无爱。无我无人无染，无著无碍。无心有消业障，这无无、人还悟解。无中趣，得无生无灭，超越三界。

○满庭芳

赠潍州苗先生

休夸美妙。休夸年少。休夸惺惺傻俏。休要夸张，能运心机奸狡。休夸多才多艺，更休夸、善耽家小。休夸衒，也休夸富贵，比贤校少。闲想轮回生死。闲闲看，丹经子书庄老。闲里寻闲，自是通玄明奥。闲中澄心养气，用闲功、炼成真宝。得闲趣，做清闲仙子最好。

○满庭芳

赠乔李郭三仙

修行之士，不在居山。勿劳环堵弯跧。何必驱驱来往，远远相参。休要持功打坐，又何须、耕种艰难。休劳苦，更不须出药，博换衣餐。看你留心何处。但无些染著，打破般般。好向廛中展手，乞觅馀残闲看浮名浮利，叹死生、灰了心间。忘尘念，管将来，位列仙班。

○满庭芳

赠赵雷二先生

听予叮嘱，休捱饥寒。休执外乐歌欢。休做风狂九伯，谄诈多般。休起无明业火，更休思、名利相干。休心急，也休迷休执，休受人谩。只守平常度日，处无为清静，自是长安。大道冲和真气，全在心闲。欲要性停命住，万缘消、自结金丹。神光灿，定将来，云步仙坛。

○满庭芳

赠杜公及众道友

勤勤香火，谨谨看经。专专供养他人。种种作福，惟恐失了人身。明明将来富贵，奈区区、贩骨艰辛。终何济，愿人人听劝，别有良因。拂袖归於物外，占道逍遥自在，燕处申申。相结云朋霞友，风月亲亲。斡运亘初一点，炼本来、真个真真。神光灿，做长生，久视人人。

○满庭芳

赠宋何二先生

舍家学道，争奈心魔。心中憎爱尤多。心意如猿如马，如走如梭。心生尘情竞起，纵顽心、不肯消磨。心念恶罪，皆因心造，怎免阎罗。奉劝专降心意，把胜心摧挫，如切如磋。心若死灰，自是神气冲和。真心无染无著，起慈心、更没偏颇。心念善道，皆因心造，超越娑婆。

○满庭芳

赠曹八先生

妙玄易解，心意难善。穷究如何长便。牢捉牢擒，争奈马猿跳健。十二时中返倒，斗唆人、生情起念。当发愿，便至死来来，与他征战。饶你十分颠傻，却怎禁，坚志专专锻炼。达悟知空，自是内观不见。才方生育天地，药炉中、日月运转。常清静，圣功生，神明出现。

○满庭芳

看清静经，因作是词，赠徐司判

孤眠独处，不迷外境。常常留心内认。悟彻男清女浊，男动女静。即非世间男女，是无中、些儿结正。谁信道，却元来便是，自家性命。捉住这般妙趣，便澄心遣慾，绝乎视听。杳杳冥冥恍恍，忽忽相应。其中有精有物，觉男儿、自然怀孕。常清静，产胎仙，出现有准。

○满庭芳

赠道友徐司判

名缰相引，别离登州。远来积石时秋。司判美任，止是一载因由。才到瓜期相逼，岂都无、行色忧愁。叹往复，是八千馀里，毕竟何求。好学渊明解职，效海蟾纳印，慷慨云游。相继神翁决裂，物外真修。保养先天之物，运自然、火锻丹丘。功行满，驾祥云，趋赴瀛洲。

○满庭芳

赠零口康先生

人人学道，个个心急。急要妙玄端的。搜索刀圭铅汞，洞天月日。采访木金间隔，紧搜求、天机秘密。听予劝，这异名异相，且休寻觅。先断气财酒色，把尘心俗念，速当洗涤。万事俱忘，精气自无走失。心清自然明道，万神灵、自通消息。能如此，望蓬莱三岛咫尺。

○满庭芳

赠武功薛先生

同流相聚，递相觉察。须当外搜内恻。斗做修行，有若争头竞角。见贤思齐休妒，把神珠、时时擦抹。如开悟，便宜乎先觉，觉乎后觉。更且听予重劝，论修行全在，无为绝学。莫使尘缘间隔，本来素朴。净清能分真假，自然明、道非遥邈。功夫到达幽微，神仙掌握。

○满庭芳

赠韩四机宜

机宜韩氏，不就承荫，无心进修举业。惟恐名缰相引，无休无歇。更有一般高见，鼓盆歌、转生欢悦。常落魄，访村杯闲饮，不拘时节。不管儿孙生计，便拖条藜杖，远离巢穴。经载忘归，惟好嘲风咏月。稍似山侗活路，傥留心、搜寻秘诀。转开悟，做真修，仙班同列。

○满庭芳

赠吴知纲先生

外功外行，作福因由。不如身内真修。调养真铅真汞，上下交流。山前金龙嬉戏，大海中、玉虎遨游。便警动，这无形无影，婴姹绸缪。走上灵台对舞，更不须启口，恣意歌讴。烂饮刀圭醉卧，宝藏琼楼。结成胎仙踊跃，引青鸾、稳驾神舟。归蓬岛，有金童邀赴瀛洲。

○满庭芳

化胡了仙兄弟四首

三尸调引，六贼迷惑。自然斗乱魂魄。镇日争财竞气，恋酒贪色。举意先存己便，纵心机、更不厘勒。呆老子，你身躯有限，骋甚标格。寿数休言百岁，从今古人生，七十难得。计日都来，二万五千二百。那堪夜消其半，更堤防、一著不测。如省悟，从山侗，不为凡客。

○满庭芳

心狂意乱，歌迷酒惑。损伤三魂七魄。不顾危亡，一向贪恋财色。追陪花朋酒友，便联镳、夸衒玉勒。宴赏处，向笙歌丛里，卖弄俊格。纵有石崇富贵，这朱颜绿鬓，怎生留得。止是行尸走骨，呆老九伯。时间荣华虽好，奈无常之事怎测。如省觉，做修持，非凡宾客。

○满庭芳

家缘猛弃，更不疑惑。辨认阴魂阳魄。咄出尸虫，屏尽气财酒色。好事先人后己，做憨憨、有似弥勒。修大道，处无为无作，渐通妙格。物外逍遥自在，真欢乐，清中静中招得。功累三千，更要行满八百。时时运行日月，这些儿、他人难测。真了了，便得为蓬莱仙客。

○满庭芳

般般识破，物物难惑。自然安魂定魄。视听如聋如瞽，绝尽声色。身心逍遥自在，没家缘、恩爱系勒。无为作，乞残馀度日，无耻无格。游历恣情坦荡，似孤云野鹤，有谁管得。不羡荣华富贵，革车三百。终日澄心遣慾，觉玄机、密妙易测。功行满，做十洲三岛真客。

○满庭芳

梦中见珍宝不知其数，至於衣襟盈满。次有玄中子姚先生引章台街赵公父子入予环堵。谈话之次，忽闻钟响，人皆惨然。於是赵公跪告诗词，方受纸笔，撒然觉来，遂作神光灿半首，叙梦中之事，录呈堂下道友。翌日，却有云中子苏先生引梦中所见者赵公至，言斯人新悟道，专投全真堂下修行。渠见其词，不胜忻忭，乞缀后篇

昨宵梦见，遍地黄金。珍珠玛瑙盈襟。满目珊瑚琥珀，玉树琼林。蓦闻不时钟响，谑人人、各有灰心。天水子，便前来稽首，索我清吟。接得花笺象管，方吟咏，梦回谁是知音。幸有清风皓月，悦我心琴。些儿的端妙处，看何人、有分搜寻。如同志，定将来，云步高岑。

○满庭芳

和霭戒师师父

戒师和尚，可称吾徒。明禅悟道通儒。子细研穷正觉，并段差殊。温良恭俭让礼，生老病死苦嗟吁。当修进，炼木金水火，土证无馀。三教门人省悟，忘人我，宜乎共处茅庐。物外玄谈，句句营养毗卢。常怀博施济众，气神和、丹结明珠。归兜率，向大罗，蓬岛同居。

○满庭芳

赠三一居士张明道

昔年在俗，常畏三久，三张绵被重重。取笑风仙训诲，三髻山侗。古来马氏三宝，如今有、三被扶风。三一法，便悟来雪里，高卧三峰。从此依凭三教，把三乘妙法，子细研穷。内运三光照耀，坎虎离龙。存三守一三载，觉三田、一粒丹红。三三数，要心琴三叠，得与仙同。

○满庭芳

劝沃州孙仙进道

神仙何处，只在蓬莱。逍遥坦荡奇哉。或向虚无缥缈，去去来来。赏玩十洲三岛，纵闲游、阆苑瑶台。无穷乐，与云朋霞友，携手咍咍。开阐琼林雅宴，遣青衣鼓掌，引凤毰毸。玉女金童，不住歌舞传杯。醉卧清风明月，任祥烟、瑞我来回。勤修道，管将来，得与相陪。

○满庭芳

示同流

修行之士，莫要浮憢。十方饮膳难消。试看锄田日午，汗滴禾苗。匙饭百鞭何啻，诳他人、休望天饶。还省悟，觉寒毛耸耸似水浇。若要不还口债，捱潇潇洒洒，寂寂寥寥。常处常清常静，莫犯天条。大慈大悲心起，助真功、夺取仙标。归蓬岛，享天厨，珍馔琼瑶。

○满庭芳

见人错失，动我心肠。交予怎不悲伤。思想燃指然臂，顶上然香。假饶投崖喂虎，尽舍身、拚命非常。争知得，有些儿妙理，别是嘉祥。清静无为鼎内，觉心中真火，下降肾堂。肾水化为真气，气结红霜。常常熏蒸四大，便玲珑、响喨玎珰。神光灿，得携云，归去蓬庄。

○满庭芳

劝道友

堪嗟夫妇，错了良因。当元未结婚姻。各自人家儿女，并没亲亲。都缘媒妁配偶，贪淫欲、败坏精神。求后嗣，得成群成队，不肯抽身。终日恋儿恋女，岂思量，咫尺失脚沈沦。身喂蛆虫，骸骨化做微尘。若悟如斯冤苦，便回头、保养天真。神光灿，向蓬瀛，赏玩长春。

○满庭芳

劝化

人皆好色，妻常设计。巧笑语言诈伪。日日梳妆，图要见他忔喜。时时耳边低呃，紧唆人、争财竞气。存自便，更不询富贵，义与不义。欢喜冤家没解，岂思量，好意却是弱意。昼要衣餐，入夜偷盗精髓。悟来心惊胆颤，怕追魂、取命活鬼。归大道，处无为，谨修仙位。

○满庭芳

破迷

名成利遂，男婚女娉。不觉容衰霜鬓。转使譊謑，岂想大限将近。小鬼傍观失笑，且从他、残喘胡骋。忽染患，便卢医扁鹊，药无相应。尚自忧家念计，追魂贴前来，讒方自省。都谓儿孙妻妾，送了性命。气断魂归冥路，自心知、并无功行。阎老恶，便教又去，地狱永镇。

○满庭芳

叹骷髅

携筇信步，郊外闲游。路傍忽见骷髅。眼里填泥，口内长出臭莸。潇洒不肯重说，更难为、再骋风流。想在日，劝他家学道，不肯回头。耻向街前求乞，到如今，显现白骨无羞。若悟生居火院，死堕阴囚。决裂心灰慷慨，舍家缘、物外真修。神光灿，得祥云衬步，直赴瀛洲。

○满庭芳

赠洞云散人陈姑

清清净净，搜获玄玄。观天可认根源。敷布参罗万象，日月相传。仿效女娲手段，撮虚无、五色新鲜。下火炼，大功成，了了无缺无圆。得一清宁人地，无为作，自然永永绵绵。杳杳冥冥，娠德产个胎仙。便是本来面目，更明知、无口能言。恁时节，有金童来报，得去朝元。

○满庭芳

赠零口杨悟一

杨姑悟道，猛烈难比。便把镜楼摔碎。识破皮囊臭腐，誓不梳洗。一志蓬头垢面，便披蓑、策杖顶笠。绝聪慧，戒无明业火，自常挫锐。断制男儿何似，比追魂取魄，索命活鬼。富贵荣华弃尽，更不留意。常守常清常静，处无为、自然之理。功行满，向十洲三岛。占个仙位。

○满庭芳

赠姚守清李守静

休将清净，却做寻常。可凭秘密仙方。昼夜行持，决要万事俱忘。奈何从前熟景，便时时、斗乱心肠。常断制，似两家征战，各举刀枪。剿尽尸虫猿马，处无为无作，无事之乡。常应常清常静，常得嘉祥。更凭真慈相助，行功成、得赴蓬庄。乘云去，访重阳师父，师祖纯阳。

○满庭芳

赠小胡村李姑

姑姑修炼，听予重告。先要断除烦恼。擒捉心猿意马，休使返倒。如同男儿决裂，莫踌躇、更休草草。速下手，仗十分苦志，免参阎老。万种尘缘一削，得真欢真乐，渐通玄奥。密护无为清静，自然之道。应物真常幽閴，气神相结成丹宝，功行满，跨祥云，归去三岛。

○满庭芳

寄长安王姑

奇哉慧剑，无影无形。纯钢斩铁截钉。劈碎恩山，斫断爱欲尘情。剿除三尸六贼，不须弹、神鬼皆惊。常把握，镇龟蛇二物，足下安宁。此剑人人皆有，但专心向道，自显功能。更以常清常静，涤刃光明。自然通玄通妙，又何愁、性不灵灵。功行满，也须当，须去蓬瀛。

○满庭芳

赠泾阳县二女姑

奇哉至理，常净常清。易知易晓难行。要做神仙，须索认此为凭。休别搜玄搜妙，便登心、遣欲忘情。无染著，更无憎无爱，无竞无争。悟后触来不动，觉无中尺地，悉皆归宁。日月同官，昼夜团聚光明。不神而神显现，驾祥云、奔赴蓬瀛。朝玉帝，显真功，清静道成。

○满庭芳

赠长安吉祥散人王姑

死生事紧，悬甚儿孙。怡然跳出家门。物外逍遥，住个无事闲轩。常常澄心绝虑，便名为、捉马擒猿。尘念断，觉惺惺洒洒，自悟玄言。至妙精微去处，在风邻月伴，两脚云根。寂静方知洞里，别是乾坤。性命岂由天地，这灵明、返本还元。归蓬岛，更无生无灭常存。

○满庭芳

赠零口通明散人害风魏姑

身为女子，志似男儿。悟来跳出门儿。道上搜寻，恋其美女娇儿。性似孤云野鹤，世尘缘、不惹些儿。真脱洒，便堪称，比个大丈夫儿。认正本来清净，农何须，谓认虎儿龙儿。也不整理离坎，姹女婴儿。无为大功成就，产一个、无相人儿。阳纯了，便得与，太上做儿。

○满庭芳

赠众女姑

嫌风怕日，爱惜容仪。画堂深处相宜。对镜梳妆，整理金缕罗衣。因闻风仙蝉蜕，慕真修、决烈无疑。弃华丽，便蓬头垢面，布素归依。昔日灵根受病，知今却，须当下手亲医。搬运身中日月，直接天涯。自然木金成宝，现神珠、晃曜清沂。主知道，这些儿，不可思议。

○满庭芳

恐人退道预诫之

人人学道，因何退怠。都缘心不宁耐。富贵修行，或遇艰难阻阨。贫者受人供养，自骄矜、必然败坏。或好贿便，自招自揽，非常灾害。或有炼心不尽，起攀缘爱念，决定破戒。若悟韶光迅速，生死事大。常怀慎终如始，处无为、清静无赛。功行满，与九玄七祖，共超三界。

○满庭芳

叹世

行尸走骨，逐利争名。伤神损气劳形。镇日谩天昧地，不顾神明。都缘为儿为女，惹尘劳、一向贪生。何事尽待，无常限到，送入深坑。金玉珍珠弃了，惟留得，平生善恶为凭。甚处分明打算，直至幽冥。无情业镜来照，觉从前、罪弃非轻。放声哭，恨当初，不做修行。

○满庭芳

师父画骷髅相诱引稍悟

风仙化我，无限词章。仍怀犹豫心肠。儿画骷髅省悟，断制从长。欲待来年学道，恐今年、不测无常。欲来日，恐今宵身死，失却佳祥。管甚儿孙不了，脱家缘街上，恣意猖狂。遣兴云游水历，别是风光。经过无穷腾景，更那堪、得到金方。专一志，炼丹阳，须继重阳。

○满庭芳

蒙师父训诲

丘刘谭马，四个小鲜。蒙师钓出深渊。到岸才方磨琢，取火搜烟。餐柴痛如割切，炼顽心、有似油煎。諕得＊，便常常屏气，似不能言。万种千般锻炼，赖予懑，各各志确心坚。苦处曾经乐处，退步争先。惟恐猿颠马劣，见人人、父母如然。常忍辱，处无为清静，谨谨修仙。

○满庭芳

因梦作

时当春社，庵里闲眠。梦魂飞上峰颠。忽见山中神道，万万千千。个个无些喜色，予闲问、因何惨然。闻此语，便一齐大恸，却诉因缘。某等当元学道，都缘谓，贪杯爱恋腥膻。罚做灵只，以是失了神仙。如今才方省悟，便见他、酒肉如冤。须当避，劝先生进道，戒行精专。

○满庭芳

看围棋

争名竞利，恰似围棋。至於谈笑存机。口幸相谩，有若蜜里藏砒。见他有些活路，向前侵、更没慈悲。夸好手，起贪心不顾，自底先危。深类孙庞斗智，忘仁义，惟凭巧诈譊謑。终日相征相战，无暂闲时。常存杀心打劫，往来觅、须要便宜。一著错，似无常限至，扁鹊难医。

○满庭芳

自咏

昔年在俗，常用心机。挑生剜死为谁。欢喜冤家，惹得一向遇痴。恰如飞蛾投火，身焦烂、犹自迷迷。争些个，被儿孙妻妾，送了头皮。因遇风仙开悟，回光照，怨亲不可相随。尽是狼虫虎豹，蛇蝎狐狸。把似养他毒物。又何如、物外修持。功行满，跨云归，侍奉吾师。

○满庭芳

昔年名利，役碎顽心。气财酒色深沈。方寸之间，荆棘仿佛成林。因遇风仙省悟，觉从前、罪业弥深。便改正，便改正改正。改正改正。游历天心地肺，结云朋霞友，月伴风邻。自在逍遥快乐，绝尽搜寻。假使贫人退道，得荣华、富贵人钦。我不肯，我不肯不肯，不肯不肯。

○满庭芳

山侗昔日，火院中间，千斤重担常耽。镇日争名竞利，嫉妒悭贪。万般忧愁思虑，又何曾、时暂心闲。因个甚，养怨亲人口，二十有三。正在迷津受苦，风仙至，专专救度愚顽。二载才方省悟，跳出乡关。如今逍遥坦荡，炼身中、七宝还丹。功行满，访蓬瀛，再见师颜。

○满庭芳

山侗昔日，名利忙忙。身如著箭香獐。心似汤煎火炙，无暂清凉。万般忧愁思虑，为儿孙、恼断肝肠。不知苦，似游鱼在鼎，尚自游扬。因遇心方开悟，觉从前为作，尽是刀枪。唬得心惊胆颤，远离家乡。常析梦也不梦，敢生情、起念思量。人问著，觉浑身汗流，失措张惶。

○满庭芳

山侗昔日，忒煞暮故。肯替儿孙死去。正受艰难，忽尔风仙救度。提出迷津海，到长生、彼岸回顾。方知得，在前时事错，养家冤苦。或问乡中俗里，先号咷，而后恣意歌舞。乐道声音笑貌，有似愚鲁。此者傍人怎晓，我咱知、就中元素。神光灿，处无为玄妙，出自师父。

○满庭芳

波波劫劫，劫劫波波。殷勤葺垒巢窝。只恐儿孙不办，意要如何。欲教轻肥具足，更安闲、坐处笙歌。与他干，肯留心向道，自顾些个。逼得形骸瘦瘁，生华发，流年渐下高坡。尚自愚顽不省，罪业增多。若非风仙救度，定将来、参谒阎罗。争些个，落洪崖万丈，好险马哥。

○满庭芳

人居浮世，身是浮生。贪婪浮利浮名。有若浮云聚散，无准无凭。浮华不坚不固，似浮沤、石火风灯。浮虚事，奈人人不悟，却以为荣。儿女金枷玉杻，厅堂是，囚房火院迷坑。妻妾如刀似剑，近著伤形。无常苦中最苦，细寻思、胆颤心惊。諕得我，便回头，却做修行。

○满庭芳

无涯火院，如牢如狱。气财酒色拘束。万苦千辛，来往波波碌碌。因悟回光返照，叹从前、冤苦不足。说不得，便放声痛哭，痛哭痛哭。今日十分识破，妻男是，冤家债主厮督。有甚因情，不可与他相逐。既没攀援爱念，觉心清、易调金木。神光灿，是大罗，仙福仙福。

○满庭芳

师如子产，我似嘉鱼。儿孙有若校人。放者慈悲，烹者何其不仁。恩雠复当别辨，弃怨亲、参从师真。修大道，免轮回生灭，跳出迷津。便把凡心裂另，常清静自然，结就良因。坎虎离龙嬉戏，无价之珍。瑞云重重笼罩，现胎仙、丈六金身。神光灿，向蓬莱，赏玩长春。

○满庭芳

专违宁海，专游陕右。专来有何干勾。专住环墙，专守天长地久。专远气财酒色，专清静、专修九九。专一志，更专心专意，专寻知友。专垒真功真行，专专地，专心劝人回首。专与云朋，专炼宝瓶真玖。专投玉关金锁，专同饮、琼浆仙酒。专等候，有风仙师父，专来拯救。

○满庭芳

人生七十，罕希寿数。我今四旬有五。一个形骸，便是七分入土。其馀晚霞残照，遇风仙、才方省悟。好险咱，争些儿失脚，鬼使拖去。本合阴司受苦，却如今，物外修行得做。自在逍遥，掌握幽微妙趣。枯树再生花卉，占长生、性命坚固。将来去，向蓬瀛，添个仙侣。

○满庭芳

访友寻朋

披蓑携杖，坦荡逍遥。都缘识破尘嚣。终日狂歌狂舞，有似王乔。好与童稚嬉戏，更有时、相伴渔樵。无萦系，得真欢真乐，真寂真寥。闲访山居禅老，使予心，云鹤引过溪桥。月下归来，拉得三两知交。松间庵前小酌，抚玉琴，宝鼎香烧。无俗论，愿将来，同上丹霄。








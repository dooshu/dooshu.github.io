○马燧浑副元帅招讨河中制

天地殊位，君臣异制，苟不率道，兹谓乱常。退而增修，於是有舞干之义；谕以迁善，於是有文告之辞。若犹不悛，乃用致讨，兴戎动众，岂得巳哉。李怀光擢自军侯，委之节制，亟有勤绩，累加宠荣，总众骏奔，自远赴难，解围逐寇，朕甚德之。位极上台，寄崇总帅，亲之若同体，信之无间言，朕於斯人，亦已厚矣。而器小任重，固贻颠覆，有功自弃，无罪自疑，崇信谗邪，胁逐将帅，养寇资乱，蓄奸幸灾。朕素所推诚，犹谓非实，优容任遇，坦然如初。凶迹既盈，鬼踪弥露，谋危社稷，通结渠魁。公相往来，无复忌畏，穷极凶悖，所不忍言。朕播迁巴梁，违远陵寝，大惧失坠，为列圣羞。赖先泽在人，兆庶知感，朔方将士，忠节不渝。怀光既沮奸谋，诡称效顺，累陈款疏，请诣阙庭。朕深惟旧勋，务欲全贷，授以师保之任，畴其井赋之食，玺书劳问，誓以终始。怀光遂杀辱使臣，完聚守保，将以悖慢之罪，加於忠义之军。因兹胁从，冀与同恶，谓众可罔，谓天可欺，覆载所不容，人臣所共弃，讨除大憝，招辑非辜，爰咨辅臣，以董戎寄。银青光禄大夫检校司空同中书门下平章事、兼太原尹北都留守、充河东保宁军节度使北平郡王马燧，操业端亮，器宇宏达，秉难夺之节，负不羁之才。常持至公，深识大体，感激而三军有勇，弥纶而庶绩允谐。威声所临，郡邑皆复，殿于北土，隐若长城。元从奉天定难功臣开府仪同三司行侍中兼灵州大都督灵盐丰夏等州节度使管内度支营田观察处置押蕃部落等使充朔方宁振武等道奉天永平等军行营节度兵马副元帅上柱国楼烦郡王浑，淳粹积中，仁厚成性，布宽大以容众，著诚信以抚人。事必沉详，临危益办，节惟贞固，在险逾彰。宏济艰难，懋昭勋阀，出纳朕命，光膺具瞻。并文武全材，安危注意，副我忧属，时惟二臣，比德协谋，往清多难。燧可兼充奉诚军及晋绛隰磁等州节度管内诸军行营兵马副元帅，馀并如故。可兼河中尹充河中绛州节度观察处置等使、仍充河中绛州同陕虢等官内诸军行营兵马副元帅。功臣开府本官勋封并如故。呜呼！朕不敏不明，失於君道，连祸未息，劳师靡居，中心自咎，郁若焚灼。又以朔土之众，代著忠劳，横遭污胁，深所悯惜。尔其敬敷朕命，明谕朕怀，务於招绥，非黩威武。惟输诚归顺，罔有不赦；惟执逆拒命，罚止元凶。宁失不经，无滥无罪，列爵悬赏，用俟勋贤。布告远迩，咸令知悉。


○杜亚淮南节度使制

淮海奥区，一方都会，兼水陆漕挽之利，有泽渔山伐之饶。俗具五方，地绵千里，聿求良牧，岂易其才。今又草车方兴，军赋屡调，体於宽大则事缺，务於办集则人残。自非刚柔适中，文武兼备，其何以副我忧属，惠绥南方。正议大夫行尚书刑部侍郎上柱国扶风县开国男杜亚，识精体要，学究宗源，妙於用而有常，通其变而能久。为理敦教化之本，立言参礼法之中，道无缁磷，行有枝叶。回翔省闼，表弥纶献纳之勤；践历方州，著清静循良之称。其严重可以镇俗，其才术可以匡时，休有令闻，辉映朝列。朕以东南思，注意求贤，爰辍名臣，俾宁藩服。往率厥职，时惟钦哉。可扬州大都督府长史兼御史大夫充淮南节度观察处置等使。


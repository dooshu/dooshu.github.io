○书断系论

昔牺后作《易》，周公创《礼》，孔父修《雅》，岂徒异之而已？将实大造化之根，出君臣之义，考风俗之正耳。若三圣不作，则後王何述？故天地非伏皇不昭，长幼非周公不序，《雅》、《颂》又非孔子不列矣。是三圣者，所谓能宏其道而由之也。兹又论夫文字发轫，笺翰殊出，本於其初，以迄今代，三千馀载，渺然难知。而书断之为义也，闻我后之所好，述古能以方之，不谓其智乎？较前人之尤工，陈清颂以别之，不谓其白乎？体物备象，有《大易》之制；纪时录号，同《春秋》之典。自古文逮草迹，列十书而详其祖，首神品至能笔，出三等而备厥人。所谓执简之太素，含毫之万象，申之宇宙，能事斯毕矣。若是夫古或作之，有不能评之，评之有不能文之。今斯书也，统三美而绝举，成一家以孤振。虽非孔父所刊，犹是邱明同事。伟哉独哉！君哉臣哉！前载所不述，非夫人之能谁究哉？

韦回

回，蓟人。天宝中官监察御史。


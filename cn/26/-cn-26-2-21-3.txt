姚洪


姚洪，本梁之小校也。自董璋为梁将，洪尝事璋，后事唐为指挥使。长兴中，遣洪将千人戍阆州。董璋反，遣人以书招洪，洪得璋书，辄投厕中。后璋兵攻破阆州，执洪，璋曰：“尔为健儿，我遇汝厚，奈何负我邪？”洪骂曰：“老贼！尔昔为李七郎奴，扫马粪，得一脔残炙，感恩不已。今天子用尔为节度使，何苦反邪？吾能为国家死，不能从人奴以生！”璋怒，然镬于前，令壮士十人刲其肉而食，洪至死大骂。明宗闻之泣下，录其二子，而厚恤其家。






【庆历元年辛巳公年三十五】

五月庚戌，权同知太常礼院，以见修《崇文总目》辞，许之。八月乙酉，许州对公事回，依旧供职。十一月丙寅，祀南郊，摄太常博士，引终献。十二月，加骑都尉。〈敕：夫三灵之交，莫盛乎大旅；四海以职，毕奉于严。还御端闱，均庆绵寓。矧待时髦之地，素清儒馆之游。宜被徽章，以甄英俊，宣德郎、守太子中允、充馆阁校勘欧阳某：雅材毓秀，吉履敦方。副妙简于石渠，纟由秘文于天禄。列于俊薮，光是珍群。属此推恩，递增勋级。益厉夙秉，庸对宠嘉。可加骑都尉，余如故〉己丑，《崇文总目》成，改集贤校理。


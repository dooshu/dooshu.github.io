○停亲邻代输租庸敕

朕永念黎元，务宏爱育，所以惠政频及，善贷相仍，亦将克致和平，登於仁寿。如闻流庸之辈，渐变归复，浮食未还，其数非广。静言此色，并见其繇，盖为宰牧等授任亲人，职在安戢，稍有逃逸，耻言减耗，籍帐之间，虚存户口，调赋之际，旁见亲邻。此弊因循，其事遂久，寤寐兴念，良用怃然，不有厘革，孰致殷阜。其承前所有虚挂丁户，应徵租庸课税，令近亲邻保代输者，宜一切并停，应令除削。各委本道采访使与外州相知，审细简覆，申牒所繇，分其逃还复业者，务令优恤，使得安存。纵先为代输租庸，不在酬还之限。


去：阳去其阴，阴去其阳，物咸倜倡。

初一：去此灵渊，舍彼枯园。测曰：去此灵渊，不以谦将也。

次二：去彼枯园，舍下灵渊。测曰：舍下灵渊，谦道光也。

次三：高其步，之堂有露。测曰：高步有露，妄行也。

次四：去于子父，去于臣主。测曰：去于子父，非所望也。

次五：攓其衣，之庭有麋。测曰：攓其衣，亦可惧也。

次六：躬去于成，天遗其名。测曰：躬去于成，攘不居也。

次七：去其德贞，三死不令。测曰：去其德贞，终死丑也。

次八：月高弦，火几县，不可以动，动有愆。测曰：月弦火县，恐见咎也。

次九：求我不得，自我西北。测曰：求我不得，安可久也。


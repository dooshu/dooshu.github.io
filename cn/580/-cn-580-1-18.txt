本纪第十八 英宗


英宗睿圣文孝皇帝，讳硕德八剌，仁宗长子也。母曰庄懿慈圣皇后，宏吉剌氏，以大德七年二月甲子生。仁宗延祐三年，议立皇太子，兴圣太后属意于帝，帝入见太后，固辞，曰：“臣幼，宜立臣兄和世<*王束。”太后不从。冬十二月丁亥，立为皇太子，授金宝。六年冬十月戊午，受玉册，诏百司庶务先启皇太子，然后奏闻。七年春正月，仁宗不豫，帝忧形于色，焚香告天，乞以身代。辛丑，仁宗崩，哀毁逾礼，日歠一粥。甲辰，皇太后复以铁木迭儿为中书右丞相。丙午，遣使谳内外讼狱。二月壬子，江浙行省左丞相黑驴为中书平章政事。戊午，祭社稷。辛酉，中书平章政事赤斤帖木儿、御史大夫脱欢并罢为集贤大学士。甲子，逮四川行省平章政事赵世延至京师。丙寅，陕西行省平章政事赵世荣为中书平章政事，江西行省右丞木八剌为中书右丞，参知政事张思明为左丞，中书左丞换住出为岭北行省右丞。己巳，罢上都乾元寺规运总管府。辛未，括诸路系官山场、河泊、窑冶、庐舍。壬申，召陕西行台御史大夫答失铁木儿至京师。丁丑，夺翰林学士承旨李孟韩国公敕命。戊寅，中书平章政事兀伯都剌出为甘肃行省平章政事，阿礼海涯出为湖广行省平章政事。铁木迭儿以皇太后命杀集贤大学士杨朵儿只、崇禋院使萧拜住，并籍其家。

三月壬午，爪哇国来贡方物。戊子，诏诸王、驸马流窜者还就分邑。庚寅，帝即位于大明殿，诏曰：

洪惟太祖应期抚运，肇开帝业；世祖皇帝神机睿略，统一海内。以圣继圣，迨我先皇帝，至仁厚德，涵濡群生，君临万国，十年于兹。以社稷之远图，定天下之大本，协谋宗亲，授予册宝。方春官之与政，遽昭考之宾天。诸王近戚，元勋硕辅，咸谓朕宜体先皇帝付托之重，既深系乎人心，讵可虚于神器，合辞劝进，诚意交孚，乃于三月十一日，即皇帝位于大明殿，可大赦天下。腹里被灾路分，据延祐七年合该丝线，十分为率拟免五分，其余诸路丝线，并江淮夏税均免三分之一。延祐七年以前逋欠差徭税银，并行蠲免，已征入主典之手，不在蠲免之限。各处站赤消乏，毋泛滥给驿。差役不均，监察御史、廉访司严行纠治。远近诸军，其阵亡者常例存恤外，更展限一年，本管官及奥鲁官毋非理科征。两广福建等处啸聚贼徒，诏书到日，限六日内出官自首，许免本罪，限外不悛，依常收捕。务农所以厚民，劝学所以兴化，各处提调官，加意勉求实效。岳渎、帝王诸在祀典者，长吏择日致祭。

是日，尊皇太后为太皇太后，诏曰：“朕惟为治之端，无加于立孝，根本之内，莫大于尊亲。朕肇缵丕图，恪遵彝典。钦惟仪天兴圣慈仁昭懿寿元全德泰宁福庆皇太后，仁明渊静，淑睿懿恭，定大策于两朝，功施社稷，著徽音于四海，庆衍本支。夙荷恩慈，抚予眇质，思仰酬于厚德，宜首进于隆名。谨上尊称曰太皇太后，其应行典礼，令有司讨论以闻。”壬辰，太皇太后受百官朝贺于兴圣宫。铁木迭儿进开府仪同三司、上柱国、太师。丙申，斡罗思等来降，赐钞万四千贯，还其部。戊戌，敕阴阳医官匠人勿承荫。辛丑，禁擅奏玺书。以枢密院兼领左右卫率府。壬寅，翰林学士承旨李孟降为集贤侍讲学士。御史台请诏谕百司，以肃台纲，帝曰：“卿等但守职尽言，善则朕从之，否亦不汝罪也。”甲辰，诏中外毋沮议铁木迭儿。丙午，有事于南郊，告即位。

夏四月庚戌朔，有事于太庙，告即位。诏群臣曰：“一岁惟四祀，使人代之，不能致‘如在’之诚，朕必终身亲莅祀事，谕卿等知之。”廷臣言祀事毕宜赦天下，帝曰：“赦不可屡下，使杀人者获免，则死者何辜！”命中书省陈便宜事行之。河南、湖广、辽阳三行省丞相并降为平章政事，惟征东行省以高丽王不降。乙卯，封诸王彻彻秃为宁远王。戊午，祀社稷，告即位。己未，绍庆路洞蛮叛。平章政事王毅、中书右丞高昉征理京师诸仓库粮帛亏额。庚申，太常礼仪院使拜住为中书平章政事。戊辰，车驾幸上都。封高丽王从子王煦为鸡林郡公。戊寅，有因近侍献七宝带者，帝曰：“朕即位不闻卿等荐贤，而为人进宝，是以利诱朕也。其还之。”照刷宣徽院文卷。

五月庚辰，杀上都留守贺伯颜，籍其家。己丑，中书左丞相阿散出为岭北行省平章政事，中书平章政事拜住为中书左丞相，乃剌忽、塔失海牙并为中书平章政事，只儿哈郎为中书参知政事。辛卯，中书参知政事钦察罢为集贤大学士。乙未，请大行皇帝谥于南郊。戊戌，岭北行省平章政事阿散、中书平章政事黑驴、御史大夫脱忒哈、徽政院使失列门等与黑驴母亦列失八谋废立，事觉俱伏诛。辛丑，知枢密院事铁木儿脱为中书平章政事。甲辰，诏曰：“朕肇登大宝，祗遹先猷，仍图任于旧人，庶共新于治效。岂期邪党辄蕴私心，迩者阿散、黑驴、脱忒哈、失列门、亦列失八等潜结诡谋，挠乱国政，既自作于不靖，固难逭于严诛。贺伯颜轻侮诏书，殊乖臣礼，不加惩创，曷示等威。今已各正典刑，籍没其家。于戏！惟邦国之用刑，以靖群慝，俾人臣之知戒，勿蹈非彝。咨尔有众，体予至怀。”丁未，封诸王王禅为云南王。

六月己酉朔，流徽政院使米薛迷干于金刚山。甲寅，前太子詹事床兀儿坐党附阿散等伏诛。丙辰，召河南行省平章政事埜仙帖木儿至京师。收脱忒哈广平王印。丁巳，江西行省左丞相脱脱为御史大夫，宗正札鲁火赤铁木儿不花为知枢密院事。戊午，罢詹事院。封知枢密院事塔失帖木儿为蓟国公。乙丑，西番酋盗洛各目降。己巳，高丽国遣使贺即位。是月，奉元盩厔县妖僧圆明作乱，伪称皇帝。

秋七月甲申，知枢密院事买驴、哈丹并出为辽阳行省平章政事。乙未，甘肃行省平章政事钦察台知枢密院事。丙申，中书平章政事乃剌忽罢。安王兀都思不花降封顺阳王，寻赐死。始制衮冕。庚子，江南行台御史中丞廉恂为中书平章政事。乙巳，知枢密院事也儿吉尼出为江西行省平章政事。是月，云南花角蛮酋韦郎达叛。

八月戊申，祭社稷。丙辰，祔仁宗圣文钦孝皇帝、庄懿慈圣皇后于太庙。

九月壬辰，土番酋利族、阿俄等寇成谷。循州蛮酋泰元吉叛。庚子，慈利州山民贞公纠合诸洞蛮酋并叛，遣湖广行省讨之。甲辰，云南木邦路蛮酋绐邦遣其子来献方物，赐币有差。马札蛮等使占城、占腊、龙牙门诸国索驯象。是月，奉元路达鲁花赤伯颜获僧圆明，诛之。永宁路蛮酋和俄等叛，渠州吏目李荣贵死之。

冬十月丁未，有事于太庙。丁巳，酉阳州耸侬洞蛮叛，遣四川行省讨之。戊午，车驾至自上都。诏太常院曰：“朕将以四时躬礼太室，宜与群臣集议其礼。此追远报本之道，毋以朕劳于对越而有所损。”安南国遣使贡方物。乙丑，酉阳州蛮酋冉世昌遣其子率大、小石堤洞蛮入贡。癸酉，流诸王阿剌铁木儿于云南。

十一月丙子朔，帝御斋宫。丁丑，有事于太庙，至仁宗皇帝室，呜咽流涕，左右感动。辛巳，以享太庙礼成，御大明殿受贺。甲申，修《仁宗实录》。戊戌，交趾蛮侬志德掠脱零、那乞等六洞。

十二月乙巳朔，诏曰：

朕祗遹诒谋，获承丕绪，念付托之惟重，顾继述之敢忘。爰以延祐七年十一月丙子，被服衮冕，恭谢太庙，既大礼之告成，宜普天之均庆。属兹逾岁，用易纪元，于以导天地之至和，法春秋之谨始，可以明年为至治元年。普免天下至治元年地丁粮十分之二，合该包银除两广、海北海南权且停搁，其余减免三分之一，大都、上都、兴和三路免差税三年。腹里被灾人民，与免丝料三分。燕南、山东、汴梁、归德、汝宁灾伤地面，应有山场、河泊并听民开采。诸人侵盗失限短少减驳合追系官钱粮，如在诏书以前已有追理文案者，先将奴婢财产准折入官，不敷之数并行释免，已征入主典之手不在此例。回回人等典卖蒙古子女为驱者，分付所在官司应付口粮收养，听候中书省定夺。流移户口如欲复业者，官司给付行粮，拖欠差徭课程并行倚阁，原抛田产全行给付，仍免差税三年。诸翼军人消乏众，枢密院分拣合并存恤，管军官放钱利息及翻倒文契者，诏书到日尽行停搁。和林、甘肃、云南、四川、福建、广海新附汉军，除常例外，每名给布一匹，死者给烧埋银。站赤消乏，诸衙门及诸王、公主、驸马差使常加撙节，一切关防约束事理悉从旧制，若有不应差人及多余铺马者，严行断罪。煎盐、冶铁、运粮船户合该杂泛差役，优免三年，腹里权住煽办，以纾民力。经过军马、昔宝赤、八儿赤等不得需索百姓，纵驼马损坏田禾树木。云南、四川、福建、广海之任官员，不幸病故，所在官司取勘应付车船铺马，仍给行粮，如有典卖人口并听完聚，价不追还。商税三十分取一，已有定制，今正额之外又索羡余，非多取于民彼将焉出？仰将延祐七年实办到官数目为定额，已后永不多取。和雇和买、一切杂税差役，除边远军人及自备首思站赤外，不论何户与民一体均当。诸内外七品官以上，有伟画长策可以济世安民者，实封呈览。监察御史、布政廉访司，岁举可任守令者二人。隐居行义不求闻达者，有司具状以闻。复封赠之制，中书省集议举行。

戊申，流前高丽王謜于吐番撒思结之地。丁未，播州皞蛮的羊龙等来降。乙卯，上太皇太后徽号曰仪天兴圣慈仁昭懿寿元全德泰宁福庆徽文崇祐太皇太后。翰林学士忽都鲁都儿迷失译进宋儒真德秀《大学衍义》，帝曰：“修身治国，无逾此书。”赐钞五万贯。丙辰，以太皇太后加号，御大明殿受贺。丙寅，典瑞院使阔彻伯知枢密院事。戊辰，告祀太庙。己巳，中书右丞木八剌出为江西行省右丞，中书参知政事只儿哈郎为中书右丞，江南浙西道廉访使薛处敬为中书参知政事。辛未，上思州猺寇忠州。癸酉，江浙行省平章政事伯颜索儿、江西行省平章政事白撒都，并坐贪墨免官。

至治元年春正月乙酉，高丽国遣使献童女。丙戌，有事于太庙，左丞相拜住为亚献，知枢密院事阔列伯为终献。是月，诏高丽王焘入朝。

二月戊申，祭社稷。改中都武卫为忠翊卫亲军都指挥使司。己酉，建仁宗神御殿于普庆寺。丁巳，畋于柳林。杀监察御史观音保、锁咬儿哈的迷失，杖流监察御史成珪、李谦亨于奴儿干。

三月丁丑，缅国遣使贡方物。庚辰，廷试进士泰普化、宋本等六十四人，赐及第、出身有差。辛巳，车驾幸上都。辛丑，铁失为御史大夫。

夏四月庚戌，有事于太庙。己未，吉阳黎寇宁远县。戊辰，宦者孛罗台为太常署令，太常卿言：“刑人不应与祭。”罢之。

五月壬午，迁武宗皇子图帖木儿于琼州。辛丑，太常礼仪院进太庙制图。

六月癸卯朔，日有食之。丁巳，前中书参知政事敬俨为陕西行台御史中丞。辛酉，赵宏祚等言事，敕勒归田里，仍禁妄言时政。乙丑，遣使铨江浙、江西、湖广、四川、云南五省官选。己巳，上都留守只儿哈郎为中书平章政事。

秋七月丁丑，有事于太庙。癸未，封太尉孛兰奚为和国公。乙酉，浑河决，被灾者二万三千三百户。癸巳，吏部尚书教化、礼部郎中文矩颁即位诏于安南国。

八月戊申，祭社稷。庚戌，知枢密院事铁木儿不花整治军人贫乏，敕有敢扰害者罪之。乙卯，中书平章政事铁木儿脱罢为上都留守。壬戌，帝驻跸兴和，左右以寒甚请还大都，帝曰：“兵以牛马为重，民以稼穑为本。朕迟留，盖欲马得刍秣，民获刈获耳，岂畏寒乎！”雷州路海康、遂溪二县海溢，秦州成纪山崩。

九月丙子，车驾驻昂兀岭。壬辰，中书平章政事塔失海牙坐受赇杖免。丁酉，帝至自上都。

冬十月庚戌，有事于太庙，左丞相拜住为亚献，御史大夫铁失为终献。癸丑，敕翰林、集贤官年七十毋致仕。丙寅，河南行省参知政事你咱马丁坐残贼免官。

十一月戊寅，群臣上尊号曰继天体道敬文仁武大昭孝皇帝。己卯，以受尊号诏天下，左丞相拜住请释罪囚，不允。辛巳，铁失领左、右阿速卫。

十二月辛巳，立亦启烈氏为皇后。癸卯，以立皇后诏天下。戊申，告谢太庙。己酉，封唆南臧卜为白兰王。庚戌，建太庙正殿。

二年春正月辛亥朔，安南国、占城国各遣使来贡方物。丁丑，有事于太庙，赐导驾耆老币帛。戊寅，敕有司存恤孔氏子孙贫乏者。癸未，流徽政使罗源于耽罗。封塔齐儿为兰国公。

二月庚子，立左、右钦察卫亲军都指挥司，拜住兼都指挥使。癸卯，江南行台御史大夫钦察为中书平章政事，江浙行省参知政事王居仁为中书参知政事，薛处敬出为河南行省左丞。戊申，祭社稷。乙卯，辽阳行省平章政事买驴为中书平章政事。

三月己巳朔，御史台、翰林院、国子监同议兴举学校。壬申，张珪复大司徒。丙子，罢京师营役卒四万余人。辛巳，翰林待制沙的使高丽，讯高丽王焘不奉敕书事。丙戌，以享太庙礼成，普减内外官一资。丁亥，凤翔道士王道明坐妖言伏诛。丁酉，车驾幸柳林。驸马许讷子速怯坐诉其父母伏诛。

夏四月戊戌朔，车驾幸上都。

五月己巳，封公主速克八拉为赵国大长公主。庚午，奉符县民王驴儿等谋反，伏诛。癸未，御史大夫脱脱为江南行台御史大夫。立宗仁蒙古侍卫亲军都指挥使司。甲申，车驾幸五台山。只儿哈郎为御史大夫。乙酉，云南行省平章政事答失铁木儿、朵儿只等坐受赇杖免。

闰月癸卯，诸王阿马、承童擅役诸王脱列捏卫士并杖流海南。戊申，铁木迭儿子班丹为知枢密院事。丙寅，沅陵洞蛮叛。禁诸司隔越中书省奏事。

六月丁卯朔，车驾幸五台山，禁扈从者毋践民禾。壬午，辰州江水溢。

秋七月壬子，诸王阇阇秃总兵北边。戊午，车驾次应州。曲赦金城县囚。辛酉，车驾次浑源州。中书右丞张思明有罪杖免，籍其家。

八月戊辰，祭社稷。己巳，道州宁远县民符翼轸谋反，伏诛。甲戌，车驾次奉圣州。庚寅，铁木迭儿卒。

九月辛亥，车驾幸寿安山寺。丙辰，太皇太后崩。庚申，停今年冬祀南郊。

冬十月戊辰，有事于太庙，以国哀迎香去乐。丙子，押济思国来贡方物。杖谪江南行台御史大夫脱脱于云南。甲申，建太祖神御殿于兴教寺。己丑，拜住为中书右丞相。

十一月甲午朔，日有食之。己亥，以授右丞相诏天下。流民复业者，免差税三年；站户鬻妻子者，官赎还之；凡差役先科商贾及富实之家，以优农力；差免陕西税十之三、各路官田租十之二，江淮创科包银全免之。安南国来贡方物。癸卯，京师地震。

十二月甲子朔，建昌州山崩。丁卯，中书平章政事买驴罢为大司农，廉恂罢为集贤大学士，集贤大学士张珪为中书平章政事。甲戌，来安路总管、广西猺岑世兴叛。宣政院使八思吉思坐受刘夔冒献田地下狱，帝谓左右曰：“祖宗制法，非朕所得私。八思吉思虽事朕日久，今有罪，朕不敢枉纵也。”论如律。庚辰，葛蛮安抚司副使龙仁贵叛。知枢密院事钦察台罢为宣政院使，中书参知政事速速为中书左丞，宗仁卫亲军都指挥使马剌为中书参知政事。癸未，绍兴路洞蛮把者叛。御史大夫只儿哈郎为知枢密院事。封诸王彻彻秃为武宁王。以地震、日食，命中书省、枢密院、御史台、翰林集贤院会议国家利害之事以闻。

三年春正月癸巳朔，暹国遣使来贡方物。八番蛮酋韦思正等降，请纳岁租。乙未，有事于太庙。己亥，思明州盗起。壬寅，行中书省复兼总军政。前枢密院使吴元珪、王约为集贤大学士，翰林侍讲学士韩从益为昭文馆大学士，并商议中书省事。辛亥，命铁失振举台纲。壬子，静江路邕、柳诸州獠叛。丙辰，泉州民留应总作乱。

二月丙寅，翰林国史馆进《仁宗实录》。遣教化抚西番降族。戊辰，祭社稷。宾丹、爪哇等国来贡方物。癸酉，畋于柳林。辛巳，司徒刘夔、同佥枢密院事囊家歹有罪，伏诛。颁行《大元通制》。戊子，封鹰师不花为赵国公。辛卯，诸王月思别遣使来朝。

三月壬辰朔，车驾幸上都。丁未，西番参卜郎叛，镇西武靖王搠思班以兵讨之。戊申，祔太皇太后于顺宗庙室，右丞相拜住摄太尉奉册宝上尊谥曰昭献元圣皇后。

夏四月甲戌，释大辟囚三十一人，杖五十七以上六十九人。己卯，行助役法。丁亥，前罗罗斯宣慰使述古妻漂末遣其子来献方物。

五月庚子，大风、雨雹。辛丑，铁失独署御史大夫事。壬寅，云南行省平章政事忽辛坐受赇杖免。戊申，追夺铁木迭儿官爵。帝御大安阁，见太祖、世祖遗衣皆以缣素木棉为之，重加补缀，嗟叹良久，谓左右曰：“祖宗创业艰难，服用节俭如此，朕安敢顷刻忘之！”戊午，奉元行宫正殿灾。

六月丁卯，徽政使丑驴讨参卜郎。戊辰，赠乳母秃忽台定襄郡夫人，其夫阿来追封定襄王。癸酉，增太庙夹室。乙酉，叛王怯伯来降。

秋七月壬辰，占城国王遣其弟保佑八剌遮来贡方物。癸卯，太庙成。乙巳，招谕左、右两江叛酋黄圣许、岑世兴。己酉，封诸王拔都帖木儿为威远王。丙辰，籍铁木迭儿家。御史台请下诏开言路，帝曰：“言路何尝不开，卿等选人未当尔。”

八月癸亥，车驾南还，是夕驻跸南坡。御史大夫铁失、知枢密院事也先帖木儿、大司农失秃儿、前平章政事赤斤帖木儿、前云南行省平章政事完者、铁木迭儿子前治书侍御史锁南、铁失弟宣徽使锁南、典瑞院使脱火赤、枢密院副使阿散、佥书枢密院事章台、卫士秃满及诸王按梯不花、孛罗、月鲁铁木儿、曲律不花、兀鲁思不花等同谋弑逆，以铁失所领阿速卫兵为外应，铁失、赤斤帖木儿先杀中书右丞相拜住，遂弑帝于行殿。在位三年，年二十有一。泰定元年二月，上尊谥曰睿圣文孝皇帝，庙号英宗。四月，上国语庙号曰格坚皇帝。

史臣曰：英宗诛兴圣太后幸臣失列门等，太后坐视而不能救，其严明过仁宗远甚。然蔽于铁木迭儿，既死始悟其奸，又置其逆党于肘腋之地，故南坡之祸由于帝之失刑，非由于杀戮也，旧史所讥殆不然矣。




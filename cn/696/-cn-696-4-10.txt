秋雨同让木泛舟北溪各赋四绝


其一


为有新愁渐欲真，强将画舰泛芳津。
岂知风雨浑无赖，自入秋来喜趁人。

其二


浪引平桥锁暮烟，红亭朱草自何年。
秋风一夜残莲子，几度黄昏未忍眠。

其三


迷离窈竹碧霏霏，小艇红妆冷玉衣。
凉雨疏风何处似，黄陵秋夜照湘妃。

其四


明灭秋星起画图，微云暮雨障清矑。
何曾自定来朝暮，犹怨君家楚大夫。





○落郭峻赵保雍等及第诏

比者以近年贡举，颇是因循，频诏有司，精加试练，所冀去留无滥，优劣昭然。昨据贡院奏，今年新及第进士等所试文字，颇有否臧，爰命词臣，再令考覆，庶泾渭之不杂，免玉石之相参。其刘垣、单贻庆、李颂、徐纬、张觐等，诗赋稍优，宜放及第。王汾据其文字，亦未精当，念以顷曾落，特与成名。熊若谷、陈保衡皆是远人，深可嗟念，亦放及第。郭峻、赵保雍、杨丹、安元度、张、董咸则、杜思道等，未甚苦辛，并从退黜，更宜修进，以俟将来。知贡院右谏议大夫刘涛，选士不当，有失用心，可责授右赞善大夫，俾令省过，以戒当官。


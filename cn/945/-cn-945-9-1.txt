宋故枢密副使正奉大夫行给事中上柱国广平县开国伯食邑八百户食实封二伯户赐紫金鱼袋赠尚书吏部侍郎宋公神道碑铭【并序】

昔许穆公卒于师春秋重其死王事赠公衮以褒德岑江陵薨于行天子嘉其尽臣节罢宵警以申恩皇上廵狩两河驻跸魏郡惟枢密副使宋公典掌机要务烦伤神得疾膏肓终於道路辍视朝於行阙申追命於泉扃痛深股肱见君臣之同体布在方策实今古之相望所以旌忠魂於九原铄休光於百世者也公讳湜字持正其先广平人也自微子归周商丘啓国胙土命氏源深流长处荆蛮者才亚於骚人仕东汉者名参於循吏或树勲於代邸或驰誉於南朝枝叶扶踈华实蕃衍公之远祖占籍关中隐德未融重世始大曾王父泽登州牟平令王父赞雍州万年令皆以时命之数屈於州县咸有清白之训遗於子孙烈考温故晋天福中擢进士第累迁右补阙文雅之誉流於京师骨鲠之风播在台阁及公之贵累赠工部尚书公即其次子也襟韵闲旷风规爽迈凝脂点漆宛是神仙中人虚受兼容居然廊庙之器爰自髫龀卓然不羣了无童心靡杂儿戏初入小学比及大成恣阅黄卷圣贤之言蔑闻青衿城阙之刺既而究六经之微旨通百家之杂说服勤学问日引月长刻意着述朝成暮传迹在丘樊名振辇毂方随乡老之荐适丁先君之忧栾棘伤生几於灭性苴麻终制始让干禄太平兴国五年春太宗凡三临轩亲选多士公提笔就试思若涌泉焕乎成文曾不加点诸生方当於燥吻一人巳喜於同时贾勇先鸣拔乎其萃由是一上登进士甲科解褐将作丞通判梓州榷盐院就拜太子右赞善大夫归朝改着作郎直史馆中谢日赐绯衣银鱼雍熙三年今工部尚书王公化基以谏官佐计相上书北阙自荐其材太宗方求非常之人待以不次之位谓宰相曰李沆宋湜皆佳士也可并试之即日召试制诰於中书明日除右补阙知制诰与二公竝命焉当时朝廷有得贤之议就转库部员外郎兼判尚书刑部面赐金紫会有妖尼诉廷尉断狱不平公职当详谳未尝发擿坐是左迁均州团练副使公论惜之移汝州数月徵拜礼部员外郎直昭文馆复以职方员外郎掌诰命踰年入翰林为学士转兵部郎中知审刑院银台司封駮事皇上嗣位真拜中书舍人修国史并兼内署之职俄丁皇妣扶风县太君淳于氏忧柴毁骨立杖而後起五十而慕昔人所难七日絶?仅成死孝才卒哭诏起复视草禁中公泣血抗章愿终丧纪优诏敦勉不允其请是年冬改给事中参贰机务明年契丹犯边翠华时迈枢机之任一二咨焉露版羽书实司其缓急伍符尺籍专校於耗登乘保鄣险走集者禀於弛张发号令图方略者出於规画乃至议将帅之能否授以指踪揣蕃人之情状辩其狙诈折冲樽俎之际制胜帷幄之中料敌若神谋事鲜过任重责大巧劳智忧而公与今襄阳王丞相并掌其职公竭力尽瘁知无不为蒙犯风霜勤劳夙夜陟降帝右咫尺天顔总领万机便蕃三接焦心极虑外强中乾十二月癸酉上御武帐召近臣议边事公方指画上前俄疾作仆於地若大醉状不能知人同列竞前扶之上命中贵人扶掖以就西序亟令太医切脉且曰疾不可为也上忧形於色日夕候其安否明年正月乙酉乘舆亲至卧内存问公以所疾未愈恳乞先归面可其奏且以御衾褥为赐仍命中使备肩舁什器帷帐汤药饮膳送还京师既发又令近臣慰遣於郊外己丑次澶州憩於法宝寺是夕以不起闻享年五十有一上叹息久之诏赠吏部侍郎辍视朝一日命使者护送灵柩归于上都缘葬所须并从官给公比及弥留且有治命曰上遇我厚必卤簿葬我生无益於国死岂可烦於人诸弟等表其绪言上深所嘉美诏以钱五十万绢五百匹米麦百石赐其家以备襄事即以其年十月癸丑归葬于京兆府长安县义阳乡大郭里从先尚书之兆域礼也公娶清河张氏封本郡夫人婉嬺柔嘉幽闲令淑仁洽宗党教成闺门二子长曰纶以延赏之恩解褐太常寺太祝年甫七岁次佛奴尚在襁褓三女长女适屯田员外郎杨坦其二皆幼公生孝谨之族负王佐之才幼能属文谈必稽古尚书府君之捐馆舍也季父温舒以左拾遗守华原郡公实从行府中牋奏皆令代作公口占五吏应接不休日发百函亲踈有意季父拊背叹息曰真我家国器恨吾兄之不见也至性纯孝出人远甚奉养慈母烝烝膝下调滫瀡以供膳衣文彩以承顔左宦方州单车独往尽留妻妾给侍庭闱杜门端居曾不屑虑及太夫人寒暑遘疾腠理寖深公药必先尝目不交睫祷神请代指景悼生虽曾闵之行无以过也长兄泌职方员外郎越王府记室次兄澣皆先公而逝弟湛任大理寺丞推以友爱成乎敦睦棠棣致美埙箎相须天伦之欢士林耸慕耀州富平簿涣太子中允沆处士澥进士洞殿中丞涛校书郎澹皆公之从父弟也公承高门之庆为保家之主协比诸弟纠合近亲人不间言儿无常父宦成名立率由於公游吉之亢宗张仲之孝友见於是矣公自决科筮仕彯缨登朝至如羊舌肹习於春秋而公分直东观裁成国史公孙挥善为辞令而公入参右掖发挥王言隽不疑之治狱也多所平反而公当祥刑之任民以不寃山巨源之荐贤也密陈啓事而公操审官之柄下无失职严安徐乐并在左右而公步武禁林润色帝载刘放孙资对掌机密而公徊翔丹地秉执国钧至於蹇?匪躬岩岩羣望外庭集议不曲从而诡随宣室论思必有犯而无隐此诗人所称邦之司直又如恂恂善诱拳拳好德博施以济衆功成不居虚己以待物事至而应此仲尼所云古之遗爱雅性冲澹留心释老早岁尝受道籙晚节颇究禅筌悟兹无生用成逹观素善持论酌之不竭多识典训扣之斯应挹量陂者鄙吝之意自冺窥眉宇者名利之念都息接士在贵而思降定交弥久而益恭德迈种而愈勤人服媚而无斁蹊成桃李夫又何言室有芝兰但闻俱化非大雅明哲岂能及是耶公方以将明之才辅文思之政谈弭兵之术议平戎之策使单于之首悬之槀街潦阳之贡陈於宰旅致君尧舜为宋伊周而两楹遘灾二竪为沴天不憗遗人之云亡召公深仁徒结甘棠之爱留侯素志莫遂赤松之游藐是诸孤庶乎有後常所着述遗札颇多自掌命书尤振时誉累当大手笔之事皆为士君子所伏集二十卷传之子孙诸弟等以繐帐犹悬宿草将列忧陵谷之或变虑德音之不昭谋建丰碑以表神道以某尝学旧史曾接生平得以祖述世家论次阀阅叙太丘之德谅无媿词非臧孙之言敢期不朽聊摭梗槩以为之铭铭曰

火德淳耀文明诞敷凤鸟斯至神龟负图时惟宋公矫翼云衢五百之运其在兹乎黄离继明百度思治旰昃临朝斋居决事时惟宋公将顺其美咸平之政既尽善矣八柱承天七圣翊轩弥纶衮职斟酌化源青蒲伏奏温树无言林父忠荩康侯锡蕃三边屡耸六龙顺动借筯前筹属鞬景从美疢弗瘳吾谋犹用城郢遗言涉洹占梦梁木斯坏太素收神易箦而没委顺全真精爽何托上骑星辰如可赎兮人百其身行路咨嗟冕旒凄恻股肱或亏其痛何极尸谏犹切忠魂弥激临死之言不忘社稷卜葬咸阳蓍蔡弗违封树云毕閟兹音徽自古有死吾将畴依逝者可作非公曷归丘垄陵夷光隂迅驶传信方来孰非文字乃刊贞珉式表幽隧怀公之人於斯堕泪


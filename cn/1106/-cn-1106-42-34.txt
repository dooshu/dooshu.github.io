○茆檐下始栽竹

瘴茆葺为宇，溽暑恒侵肌。适有重追疾，（成六年《左传》：有沉溺重追之疾。追，直类切，足肿也。）蒸郁宁所宜？东邻幸导我，树竹邀凉ざ。欣然惬吾志，荷锸西岩垂。楚壤多怪石，垦凿力已疲。江风忽云暮，舆曳还相追。萧瑟过极浦，旖旎附幽墀。（旖旎，旌旗从风貌。旖，音倚。旎，乃倚切。）贞根期永固，（“期”，一作“既”。）贻尔寒泉滋。夜窗遂不掩，羽扇宁复持？（诸葛亮乘素舆葛巾，持白羽扇。）清泠集浓露，枕簟凄已知。网虫依密叶，（《选》沈休文诗：网虫垂户织，夕鸟傍檐飞。“网”，一作“细”。）晓禽栖迥枝。岂伊纷嚣间，重以心虑怡？嘉尔亭亭质，（“嘉”，一作“喜”。）自远弃幽期。（“弃”，一作“契”。）不见野蔓草，（《诗》：野有蔓草。）蓊蔚有华姿。谅无凌寒色，（一作“云气”。）岂与青山辞？


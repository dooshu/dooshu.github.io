○处分朝集使敕（二）

敕朝集使等：朕闻御寰瀛者，不可以独化；养黎献者，必存於共理。故专一方，亲百姓，能致循良之术，必无愁苦之声，非牧伯之贤，畴离於此？所以精求台阁，历选缙绅，常举百寮之要，以先六刺之重，虚想隹政，用成庶绩。自去冬入计者，则循名责实，询事考言，虽不无等差，终未有殊异，得非岁时或浅，风教未洽耶？故一切不除，各再临所典。至於敬耆老，恤茕弱，止奸盗，挫豪强，人不忍欺，吏不敢犯，田畴垦辟，狱圄空虚，徭赋必平，逋逃自复，门杜请谒，庭无滞留：若是者，关乎职思，可以力致。至於弭灾眚，集休祥，尚德义，崇礼乐，儒风大长，道化滂流，耕夫克让，织妇知节，草木不夭，昆虫咸遂，扇彼淳源，登兹寿域：若是者，亦宏之在我，仁远乎哉？岂惟禄秩就加？当以公卿入拜。其或靡副朝奖，不恭朕言，陟既有之，黜故宜及。勉旃俞往，各勤我班瑞之分命。


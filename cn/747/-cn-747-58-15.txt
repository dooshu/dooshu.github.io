○授王涯兵部侍郎制

股肱之任，与国同体，苟或取容於位，启沃无闻，将何以寅亮天工，宏宣景化。朕嗣膺丕业，爰任钧衡，知善必升，见否而退，兹所以推至公於天下也。银青光禄大夫守中书侍郎同中书门下平章事上柱国清源县开国男王涯素以艺文，早登华贯，参我宥密，再处内庭。位践公台，拔於非次，诚宜匪躬峻节，纳诲尽忠；而乃因循自持，谦默无补。期於进道，屡复星霜，空劳虚怀，未副明奖，虽夙夜之勤久著，而具瞻之望何从？君臣之间，义存终始，宜解职於枢务，俾贰曹於夏官，尚谓优崇，勉敬斯任。可行尚书兵部侍郎。


【赐西京作坊使知麟州王庆民奖谕敕书〈十二月十七日〉】

敕王庆民：省所奏“准密院札子节文，以臣撰成麟、府二州绢图一面，并序目二册，诣阙上进”事，具悉。古之用兵者，必因地形制方略，然后可以策胜败之算，运奇正之谋。尔以材武之资，有明敏之识，自膺柬寄，出守边封。而能周知山川险易之形，历览亭障屯防之要，列为凡目，粲尔条陈。不惟指掌于披图，足以因时而制变。遽兹来上，深体乃忠。省阅以还，叹嘉曷已。故兹奖谕，想宜知悉。


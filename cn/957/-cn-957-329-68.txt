王灼　送胡康老

北人事鞍马，笑夸太行高。

岂知相风色，孤帆寄江涛。

雄图搅方寸，不惮舟师劳。

一见武功天，腾踏当有遭。

皇岗馀丝发，海宇半弓刀。

谁人念恢复，此事付英髦。

莼羹伴鲈脍，酒般载蟹螯。

何如噉羊酪，春醅泼蒲萄。

愿言云路稳，勿使闲豹韬。

功成傥乞身，故园剪蓬蒿。

王灼

王灼　送胡康老

胡公起三晋，才如山河雄。

弊裘走上都，气压洛与嵩。

岂无济时策，入对明光宫。

战尘一飘荡，双影随疏蓬。

虎符静为治，使节凛生风。

所出毫末耳，照眼惊儿童。

朼来堕闲冷，玉匣藏霜锋。

忽买巫峡舟，飘飘指吴中。

遥知迁擢近，黼座思夔龙。

他时卧华省，清梦来巴邛。

王灼


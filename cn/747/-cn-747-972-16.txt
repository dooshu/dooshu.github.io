○行朝起居依在京事体奏（天福二年四月御史台）

文武百寮，每五日一度内殿起居。在京城时，百官於朝堂幕次，自文明殿门入，穿文明殿庭入东上阁门，至天福殿序班。今随驾百官，自到行朝，每遇起居日，於幕次东出升龙门，与诸色人排肩杂进。自外缭绕，方入内门。臣窃见升龙门外庭宇不宽，人徒大集，或是诸司掌事，或是诸道使臣，方集贡输，不可止约。若令与衣冠杂进，朝士并趋，则恐有坏天官，见轻朝序。权时之义，事理难安。起今後每遇百官赴内殿起居日，请依在京事体，百官於幕次自正衙门入东出横门，既协京国常仪，兼在行朝便稳。


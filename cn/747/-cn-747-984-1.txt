○对村人借罐判

〈村人借邻家罐，未出门打破。人索陪，云：“未离本处。”准令合比附。〉

变古易俗，因物造器。稽六爻之文，盖取诸益；司百工之事，无或不良。惟彼村人，幸参比屋，既借罐而攸要，非抱瓮而为劳。出门未觏於同人，纟井先惊於敝漏，虽罔离厥所，而谴自己招。异管宁之深仁，愧林宗之妙赏。且官之议事，贵在量情。忝曰村邻，得来得往；详其故误，有重有轻。向若狭肆通，修街隘路，咽绮城之歌舞，暗紫陌之烟尘。物虽见荡，夫何足咎？况属荆扉寂寞，蓬径萧疏。破由彼已，孰当毁椟？事匪因人，爰烦投杼。勒酬半价，良谓合宜，荡物容据减条，损器何援比例。辄云不伏，深觉词游。


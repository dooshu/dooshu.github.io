30　鄭安晚再相應之道草制　彦博重入中書特令納節　王曾再登揆席俛就集賢


鄭安晚再相，閻按：「安晚，清之號。再相於淳祐七年四月。」應之道全云：「應參政，號葺芷。」草制云：「彦博重入中書，特令納節；王曾再登揆席，俛就集賢。」

【元圻案】李燾續通鑑長編三百七十六哲宗元祐元年：「四月，司馬光曰：『臣蒙恩擢爲首相，自知智力淺薄，歷事未多，故乞陛下用文彦博以太師兼侍中行左僕射，而臣佐之。今范純仁、朱光庭以爲彦博元老師臣，不可煩以吏事，此在陛下裁度。若以正太師平章軍國重事，令五日或六日一入朝，因至門下中書都堂，與諸執政商量重事，令執政就宅咨謀，其餘常程文書，只委僕射以下簽書發遣，如此亦足以尊大臣、優老臣矣。』」「平章軍國重事」句下，注云：「彦博今以節度使守太師，猶是使相，若解節去守，則爲正太師，位冠百僚，在宰相上。元祐元年五月詔：『太師平章軍國重事文彦博，已降旨令獨班起居，自今赴經筵都堂，凡同三省、樞密院奏事，並序位在宰相之上。』」〇宋敏求春明退朝録中：「唐節使除僕射、尚書、侍郎謂之納節。」〇長編一百十六仁宗景祐二年：「二月，樞密使、吏部尚書、同平章事王曾爲右僕射兼門下侍郎、平章事、集賢殿大學士。」〇春明退朝録上：「本朝置二相，昭文、修史〔一〕，首相領焉；集賢，次相領焉。」

〔一〕「修史」，原作「修文」，據中華本春明退朝録卷上改。






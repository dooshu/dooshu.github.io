○覆兵科申飭邊防事宜疏 【 邊防事宜】

看得國初九塞之餉。取給民屯。正統景泰。始有請發。成弘以來。歲有新增。視之國初。穴?浸失初意。嘉靖年間虜患告急請討轉煩。四十五年。擬定經制。視之弘正中者不啻倍蓰萬曆六年。刻定會計錄。視之嘉靖中所定者又有增焉。至今三十一年、葢欵虜之費比禦虜之費為減省所以虜情時變而欵局卒不可廢此惟計部及邊鎮詳之臺諫不能詳也在宣大山西以虜王欵塞不至溢額。在薊密等鎮以十九年閱臣重定經制、增損大略相同、惟遼東一鎮。陝西四鎮。視會計所載又數倍之通計一歲所出。共三百九十四萬一千八百四十兩有奇。而民屯塩茶引目不與焉。太倉一歲所入盡以償之臣等每一披閱不勝寒心乃荷戈禦侮、動苦無兵索餉呼庚、又苦兵眾、得無所養非所用所用非所養乎、荷蒙　皇上納科臣之請責令臣等亟圖振刷誠轉虛為實之一會也謹將本部屢題、及見行事例具欵申飭、聽候聖裁、

計開

一定經制、照得九邊原有經制、若今日之經制明日可增則不經不制矣或者地方有警偶行增討原謂事寧即止乃事寧而猶然援請未止也或者請于逃故額內通融、不知士馬迯故、應稽扣還官充抵年例原非可以輕自那移、縱云暫抵、而今年此項既請通融、來歲別項、又請通融、勢將何以繼也請及今閱視之年、速允兵部之請欽定九邊閱視按臣將九塞經制、擬為定例某項應革、某項應存、總計實在若干之數、自後歲以為常不得分外請增其各鎮各額設營□、及督撫標兵而外、一切公差、各官自有應供防護不得別收軍丁、寄名領餉、庶兵有定額餉有常支、

一催民屯、照得國家養兵之法原靠民屯、近來各邊姑息民屯、以為可緩、而侈望京運以為可常、此內帑之所以日虛也該臣屢疏條議凡係民運錢粮、比照解京錢粮責令廵撫會同餉臣、一體參罰軍衛屯田附近有司者、聽有司徵解不近有司者聽該道封櫃發衛徵解、母落奸弁之手、兩奉　明旨、未見遵行相應再行申飭附入考成其各邊有能開墾地畝、上納子粒若干者、即以今見行開納事例取邊郎實收到部、與之應得職銜至于塩商開中塩引務遵　祖制上納本色母得槩狥折色之便致損邊儲亦漢臣移粟實邊之策也

一稽虛冐、照得兵貴精不貴多、國家養兵惟其用也若其以有用之金錢養無用之驕子、出公家之積貯、寔債帥之私囊可容無問乎、一營之中。自將領以至中軍千把總各占役不等下及書記隊長皆占火軍數人士馬逃亡那移時日。止報一二以塞虛文甚有無人而冐粮寄名而存籍者如薊門南兵獨糜厚餉今則人不必皆義烏技不必閑彈射矣各處家丁原稱精銳今則僮稚厮役盡冐雙粮矣合無行令邊臣于收驗之際、嚴加查覈、仍令各營置立花名木?名眼文冊、每軍一名、下虛十二格、填某月支粮、或某月逃故、至某月頂補、逐填格內、一切收粮、必驗准之日為始、母得借名收造、在先幫支粮餉、其單粮補單、雙粮補單、不許稱汰二補一、以滋弊竇、每年邊郎春首、先將各營應支錢粮之數、造冊送部、要見某營通計一年應支銀若干、至年終將支過之數造冊送部、要見某營通計一年巳支過銀若干、該營將領有能于應支銀內、十分為率、節省三分者、移咨兵部、破格擢用、二分者移咨紀錄、溢額者從重參究、近例邊郎復命一疏、其薦劾之辭、不必沿用四六虛語、止開某營某官節省沙汰扣還寔數及破冐實跡、庶便責成以明職掌、至于秋青採艸、每軍一名、自有定規、薪水養廉、每官一員、自有額設、其他供應有司驛逓之事。原與將領無干。山人遊客、星相雜流、奉有　明旨、屢行禁革、倘指此科歛各軍、分外採辦、及隱瞞迯故者、則國家之三尺在矣、相應嚴禁

一親收放、照得倉庾收放、各軍之命脉係焉、京倉近在輦轂監督司官晨夕臨之猶有奸弊、况邊倉于分司窵遠、千百里之外、而委之一二胥役之手乎、合無通行各邊郎中等官、凡遇收放、其鎮倉及附近倉口、務要親自收放、無郎中處、則責之兵道、窵遠百里以外者、則責之管粮通判、母得憑信倉官、恣其出入、其管粮通判、容臣移咨吏部、聽其擇選科甲有才望者為之、准其優遷行取夫邊郎邊道。俱慎重其選。豈以府佐。而獨以邊方為劣者乎。至于召買料艸。有等奸商領銀在手。不行上納。候兵馬到境。臨時折乾虛應尤属可恨。目今閱視之年、應聽閱臣從重查覈、有仍前等弊、則管粮通判、應以不及論處

一查雜課、照得科臣揭稱隆慶四年、題覆疏內、除裁冗費一節、容臣次第疏請、其復塩屯清邊費各一節、巳列上欵外、其通錢法清贖稅核班銀等項、俱皆見行事例、而實效罔臻、誠若科臣所言者、如錢法一節。自二十六年行搭放之法頗覺疏通。然黃銅之在南工恊濟者。歷歲未完。近日召買蕪湖者。尚未就緒。以致動苦無錢。則督催之法當嚴也。各省鼓鑄、屢奉明旨、而事碍通行、或酌地方之便。于存留公費。量准輸納。以示招徠。法行自上。下必有應者。則各撫按之酌議當咨也。惟正之入、自稅粮而外、如商稅罰贖事例稅契弓兵曆日富戶納班等銀、皆四百萬內之額、所當嚴禁借支私費、責令解濟京邊、仍聽廵按御史稽查參處者也、陜西向有開中茶引、或以濟粮艸、或以拯荒民、或以抵衛官之俸、後因碍于茶法、准題不行惟遇年荒有警、暫一舉之、當此匱乏之秋、所當轉行茶臣、量議以暫濟然眉者也、


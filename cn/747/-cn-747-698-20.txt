○授李丕晋州刺史充冀代行营攻讨副使制

敕：晋谋元帅，必有佐军，汉制出师，皆立副贰，所以重戎事而肃王命也。李丕颇有大虑，常好奇功，自为攻拒之书，尤邃揣摩之术，淬其智刃，斫未兆之机，森其礼干，得备严之称。既蝉蜕丹水，鹏搏赤霄，未及岁暮，累见诚节。今以玉璧重地，汾河要津，俾换符，用佐樽俎。庶乎易行而诱，成苗贲之为，不胄而驱，效叶公之入。勉於荡寇，副我知臣。


○进王维集表

臣缙言：中使王承华奉宣进旨，令臣进亡兄故尚书右丞维文章。恩命忽临，以惊以喜，退因编录，又窃感伤。臣兄文词立身，行之馀力，常持坚正，秉操孤贞，纵居要剧，不忘清静，实见时辈，许以高流。至於晚年，弥加进道，端坐虚室，念兹无生。乘兴为文，未尝废笔，或散朋友之上，或留箧笥之中。臣近搜求，尚虑零落，诗笔共成十卷，今且随表奉进。曲承天鉴，下访遗文。魂而有知，荷宠光於幽穸；没而不朽成大名於圣朝。臣不胜感戴悲欢之至，谨奉表以闻。臣缙诚惶诚惧，顿首顿首。谨言。宝应二年正月七日，银青光禄大夫尚书兵部侍郎兼御史大夫臣缙表上。


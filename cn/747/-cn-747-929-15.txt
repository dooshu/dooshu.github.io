○贺收陇州表

臣某伏睹北面军前陇州节度使桑简，以手下兵士及城池归降，收复陇州者。睿算遐宣，元勋效节，才申薄伐，已复雄城。臣某中贺。

伏惟陛下圣迈黄轩，威超周武，运神机於掌内，动有成功；料敌於彀中，举无遗策。自岐郊负义，关外隳盟，深辜敦好之仪，遽绝睦邻之分。拥豺狼之一旅，恃疆土於三州，巢折苇以偷生，坐积薪而称固。小不事大，《春秋》所诛，所以义士盱衡，谋臣扼腕，皆期殄扫，遂举戈矛。六军奋跃以争先，八校喑呜而致勇，蹴土伫摧於吴岳，饮马将竭於渭流。桑简以智合变通，心明向背，倒戈衔璧，效命投诚。献千里之山河，不施寸刃；复一方之户口，无损秋毫。便回毫社之锋，自收商受之众，想回中之路绝，退且无归，顾灞上之雠深，窜将奚？料其元鬼，即见枭擒。广通於八水三山，永统於九州四海，俱颁舜历，尽入禹封。臣获奉昌期，冀观大捷。无任之至。


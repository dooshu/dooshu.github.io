贿赂失人心

北郭氏之老卒僮仆争政，室坏不修且压，乃召工谋之。请粟，曰：“未间，女姑自食。”役人告饥，莅事者弗白而求贿，弗与，卒不白。于是众工皆惫恚，执斧凿而坐。会天大雨霖，步廊之柱折，两庑既圮，次及于其堂，乃用其人之言，出粟具饔饩以集工曰：“惟所欲而与，弗靳。”工人至，视其室不可支，则皆辞。其一曰：“向也吾饥，请粟而弗得，令吾饱矣。”其二曰：“子之饔馌矣，弗可食矣。”其三曰：“子之室腐矣，吾无所用其力矣。”则相率而逝，室遂不葺以圮。郁离子曰：“北郭氏之先，以信义得人力，致富甲天下，至其后世，一室不保，何其忽也！家政不修权归下隶，贿赂公行，以失人心，非不幸矣。”


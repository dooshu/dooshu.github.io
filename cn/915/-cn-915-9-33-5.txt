◇萧骠骑让封第二表（《艺文类聚》作为齐高帝让司空表）

臣某言：写沥愚丹，己续前表。猥降前诏，未垂镜恕。一省惊惭，再悸魂府。静躬自察，启居匪地。臣闻日薄星迥，昊天无以爽其节；山盈川冲，厚地不能亏其度。岂不灵铸言限，神极无失！况世道恒沦，人彝剽夺。数满必洽虚，饰小故乱大。臣才非右贤，任钧左戚，祚开山河，兼金叠组，爵侈常班，宠溢前达，以荣以渥，且惭且。虽嘉铭丰收之恭，更惧循墙之速，矧乃三司业贵。上将地崇总录务广；河汾寄深，寓方启。剑卫增肃，既惊朝野，足震城邑。殷、周富士，犹难其人；汉、魏多才，亦罕兼职。且麟阁之臣，尚有位不及铉；全器之侯，犹或任不并台。名爵无假，前世之雄规；车旗勿滥，中叶之英轨。况鸿诰郁集，懋册顿萃，谅非虚薄，轻所膺符。今殷、夏既声，封国式固，故天地单耀，日月更辉。陛下停若镜之明，流如云之爱。（《艺文类聚》作「暧」。）方求士於版岩，宜思贤於屠肆。而私臣以闱庙，宠臣以帷鼎，位兼文武，职总内外，非所以发梦渭滨，储精河上。镌金刻石，既不可诠；舆歌里诵，其谓臣何！仰绿大道方行，苍祗宅气；威灵所烛，九功咸咏。宁於庸臣，独隔恩耀！誓守愚衷，重扣云日。如蒙恩宥，实生之幸。不任慊款之至。（《本集》，《艺文类聚》四十七。）


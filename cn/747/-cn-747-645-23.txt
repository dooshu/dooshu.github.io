○论户部阙官斛斗疏

今天下州县，皆有户部阙官俸料职田，禄粟见在，计有三百馀万石。旧例便牒诸道监院，准时价粜货，市绫绢送纳户部。巡院官少有公心，皆申报估价，至贱三分无一，未为奸欺。及依来牒令粜，皆是观察、刺史、院官所由等贱价粜将，贫弱百姓惠都不收，市轻价皆贵破官钱。计度所粜斛斗回市轻货，比及到京输纳之时，损折奸欺，十无七八。枉破官物，利入奸人，无益於公，有害於理。臣伏见自陛下嗣位以来，遇江淮饥歉，三度恩赦。赈货百姓斛斗，多至一百万石，少至七十万石。本道饥俭无米，皆赐江西、湖南等道米。江淮诸道百姓，差使於江西、湖南般运，往返数千里，五六个月舟船方到。百姓殍相望，转徙沟壑。盖缘道路遐远，不救急切也。今天下户部阙官斛斗，伏请便令所在州县收贮，如是观察州即令观察判官一人专知判，诸州即录事参军专知判。如有迁转改易，分明交付後人。如交割之时，妄有情故，虚受物数，便惩责承受专知官。如似损坏，即仰於当处州使公用却回，取当年新斛斗。诏书朝到，斛斗暮给，救倒悬之甚急，免般运之艰难，副圣慈忧恤之仁，免饥人僵之苦。若贮贷之外，斛斗甚多，便减价粜，务救百姓艰歉也。


望九华山赠青阳韦仲堪





《太平寰宇记》：九华山在池州青阳县南二十里，旧名九子山。李白以九峰有如莲花削成，改为九华山。因有诗曰：“天河挂绿水，秀出九芙蓉。”今山中有李白书堂基址存焉。又按顾野王《舆地志》云：其山上有九峰，千仞壁立，周围二百里，高一千丈，出碧鸡之类。刘禹锡曰：九华山，在池州青阳县西南，九峰兢秀，神采奇异。昔予仰太华，以为此外无奇；爱女几、荆山，以为此外无秀。今见九华，始悼前言之容易也。《元和郡县志》：青阳县，西南至池州七十里，本汉泾县地。天宝元年，洪州都督徐辉奏于吴所立临城县南置，属宣州。在青山之阳，故名。永泰二年，隶池州。



昔在九江上，[一]遥望九华峰。天河挂绿水，秀出九芙蓉。我欲一挥手，谁人可相从?君为东道主，[二]于此卧云松。

[一]郭璞《山海经注》：九江在浔阳南。江自浔阳而分为九，皆东会于大江。《书》曰“九江孔殷”是也。《通典》：九江在浔阳郡之西北。此诗所谓九江，则指池州之江也。以其承九江之下流，故亦冒九江之称。



[二]《左传》：“若舍郑以为东道主。”






【赐中书门下戒僭奢诏〈五月四日〉】

敕中书门下：朕缵承丕基，抚有方夏，谓教之不可以家至，而行之每务于身先，惟是俭勤，敢忘勉励！期与群庶，臻于富康。而人殆久安，骄于佚欲，物丰太盛，耗以浮虚，苟奉养以自私，忘僭奢之为戾。士民交黩，贵贱靡分，惟其强力之能，无复等威之制。考于著令，虽有旧章，顾在攸司，鲜闻用法。民遂安于常习，弊罔革以滋深，纪纲既紊于度程，风俗以至于流荡。俾朕有欲治之意，不能副余之诚心；而民多自陷之愚，未免烦余之训导。夫令信由于贵始，下化先于上行。眷予一二之臣，其率庶工而警职；俾尔多方之众，勿逾常宪以干刑。庶渐革于侈风，以共趋于治路。凡居室之制，器用之度，冠服之章，妾媵之数，其令中外臣庶，遵守前后条诏，如有违犯，仰御史台及开封府纠察闻奏。其诸路州军，即委转运使、提点刑狱臣寮及逐处长吏施行。布告中外，咸使闻知。故兹诏示，想宜知悉。


卫宗武　赴野渡招赏桂

几年寥落负秋光，剩喜朋簪列耐堂。

枌社重开真率集，桂华新荐广寒香。

故交今日嗟无几，我辈晨星当自强。

况有坐中名胜在，携尊何待菊花黄。

卫宗武

卫宗武　赴野渡招赏桂

插架金英喷月光，园中列树更堂堂。

信从天上灵根出，染得古来诗句香。

今度花迟前度发，三分秋占二分强。

主人健笔供模写，压倒当年苏与黄。

卫宗武


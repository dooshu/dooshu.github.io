○覆朝鮮王請收買律管疏 【 屬國樂器】

准朝鮮國王李峘、咨稱議政府狀啟該禮曹、呈備奉常寺、申本寺、厚貯律管、俱各損舊、致使編鍾等器、不相和應、又兼本寺該用各樂、原習於　中國、近來訛誤居多、無從挍定、查得洪武三年二月內、該高麗恭愍王、移咨都省、乞於中國樂工內、擇取精通眾音者二人、發送傳習、當准回咨、著將合用樂章、令習學人親齎赴京習學、永樂三年四月內、又該本國為因宗廟社稷、樂器損舊、咨請禮部齎價、當蒙本部奏奉　太宗皇帝聖旨、樂器與他、欽此、將樂器給賜外、竊蒙屢朝　皇恩、實出尋常、即今原用律管、歲月既多、所差益甚、兼該寺訛傳巳久、漸失其真、合無差委樂官前赴京師挍定等因、為此、今差樂官一員、樂師三名、齎帶價布、跟隨賀至陪臣、前赴京師、煩為轉達特許收買、及行太常寺、選樂工挍　以同　聖朝律度量衡之制等因、備咨到部、看得朝鮮國王李峘咨稱律管損舊音樂訛誤乞要收買及校習各一節、為照朝鮮之事　朝廷。職貢甚謹。　朝廷之待朝鮮。恩禮素優。其所稱洪武永樂年間事例。盖備述我　太祖　成祖恩遇之隆。同一属國耳觀此而今昔盛衰之際使人流連以深致其慶望之意故有今日。且正朔所及。量衡必同。而况管籥音律。為禮樂之大者。豈敢不請　聖朝。擅自制作。其所據陳請。似應　俯從。合無恭候　命下、本部行移太常寺、選取精通音律樂舞生二名。與差來樂官樂師。逐一校正。其律管合無　俯從收買。惟復　特恩頒賜。以示優禮。嘉靖三十一年十二月二十二日、具題、奉　聖旨、律管著賜與、


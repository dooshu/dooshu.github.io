○手令诫诸子



吾自立身，不营世利，经涉累朝，通否任时；初不役智，有所要求，今日之举，非本愿也。然事会相驱，遂荷州士，忧责不轻，门户事重。虽详人事，未知天心，登车理辔，百虑填胸。後事付汝等，粗举旦夕近事数条，遭意便言，不能次比。至于杜渐防萌，深识情变，此当任汝所见深浅，非吾敕诫所益也。汝等虽年未至大，若能克己纂修，比之古人，亦可以当事业矣，苟其不然，虽至白首，亦复何成！汝等其戒之慎之。



节酒慎言，喜怒必思，爱而知恶，憎而知善，动念宽恕，审而後举。众之所恶，勿轻承信，详审人，核真伪，远佞谀，近忠正，蠲刑狱，忍烦扰，存高年，恤丧病，勤省案，听讼诉。刑法所应，和颜任理，慎勿以情轻加声色。赏勿漏疏，罚勿容亲。耳目人间，知外患苦；禁御左右，勿作威福。勿伐善施劳，逆诈亿必，以示己明。广加谘义，无自专用，从善如顺流，去恶如探汤。富贵而不骄者，至难也，念此贯心，勿忘须臾。寮佐邑宿，尽礼承敬，讠燕飨馔食，事事留怀。古今成败，不可不知，退朝之暇，念观典籍，面墙而立，不成人也。



此郡世笃忠厚，人物敦雅，天下全盛时，海内犹称之，况复今日，实是名邦。正为五百年乡党，婚亲相连，至于公理，时有小小颇回，为当随宜斟酌，吾临莅五年，兵难骚动，未得休众息役，惠康士庶。至于掩瑕藏疾，涤除疵垢，朝为寇仇，夕委心膂，虽未足希准古人，粗亦无负于新旧。事任公平，坦然无类，初不容怀，有所损益，计近便为少，经远如有馀，庶亦无愧于前志也。（《晋书·凉武昭王传》，又《十六国春秋》九十一。）




○对金吾不供畋矢判

〈金吾申不供畋矢，冬狩有阙。〉

制国之用，必岁之杪，量大小而用地，审丰耗以视年。鸠化为鹰，见草木之摇落；豺既祭兽，设罗而以畋。然後顺时出游，因隙校猎，俾虞人以入泽，阅车徒而展事。昆虫未蛰，无以火田，は卵不伤，动必讨叛。金吾申上，由矢不供，职司其忧，冬狩虑阙。然宽则得众，敏则有功。合供虽则不供，恐阙固应未阙。若官曹立限，送者违程。於理难容，请从严断。








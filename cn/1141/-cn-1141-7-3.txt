咏古杂诗

其一

黄河有本源，传自昆崙丘。
堤防苟不固，汎滥将为忧。
章亥度天地，夸父触不周。
目营万里外，心遗径寸谋。
青阳无留景，仄径多倾辀。
弱水不可航，欲济行无由。
喟焉眷周道，止策还优游。

其二

文明盛中古，帝陛存土阶。
相驱递雕斲，大朴无重回。
百家既蜂起，六籍归秦灰。
世变不可极，斯文为之灾。
奔腾过千载，作者横九陔。
周行改岐路，荣木忘故荄。
众草既已蕃，霜雪终皑皑。
宣尼志删述，筮贲有馀哀。

其三

赤帝薄儒冠，得鹿守文治。
斯文有本根，过鲁先孔祀。
墙壁出遗经，诸儒相鼓吹。
辞赋等优俳，讽谏亦无讳。
孝文宽贾生，痛哭肆高议。
谤书訾史迁，身辱书不坠。
风骚许怨诽，煌煌四始义。
杨恽行乐人，片言乃阶厉。
吞声拊缶歌，千春为流涕。

其四

种兰思花多，种瓜思蔓长。
姬周本忠厚，弱祚逾夏商。
祖龙亦何促，黔首栖剑铓。
炎刘袭馀烈，吏酷如探汤。
朝爵拜通侯，夕尸弃道傍。
懿彼从赤松，蝉蜕惟子房。

其五

玉树生倾崖，不如桑与麻。
抱璞贵不毁，党人讵足誇。
膺滂如火烈，刚直成疵瑕。
衽席视汤镬，甘死无咨嗟。
张俭斗筲人，脱身连万家。
惜哉荀爽言，弃掷如尘沙。

其六

卜式本助边，义请烹弘羊。
次公起钱谷，奋身称循良。
毁家纾国难，受爵亦何伤。
志士有逃禄，抗迹独高翔。
徵车卧不起，饮毒何仓皇。
奉钱赎徵聘，咄咄谯君黄。

其七

平勃交欢日，吕狐收族时。
陆生掉寸舌，不使九鼎移。
生才各有用，所贵心相知。
纯钩或绕指，神龙时守雌。
谔谔洛阳生，乃羞绛灌为。

其八

下士多所营，上士少所偶。
寸心怀百忧，毫末非我有。
岂无千夫雄，驰骛求白首。
达哉柱下言，人与骨俱朽。
长跽问犹龙，贱子长年不。
青牛不可追，行就尼山叟。

其九

浮云如车盖，白日蔽馀晖。
冲飙起中路，化作飘蓬飞。
行行无根蒂，持此终安归。
雍门自鼓歌，薛公沾裳衣。
千春谁不死，朝菌良可悲。
君看繁华子，宁忆桑榆时。

其十

独行良踽踽，四顾何滔滔。
富贵徒汩没，不如为客豪。
朝为斗酒会，莫为刎颈交。
翔鹍凌广汉，奋翅求其曹。
张陈既相厄，萧朱非久要。
烈士寸心合，万事轻秋毫。
两人成一身，长嗟左伯桃。

其十一

诗人罕闻道，栗里有徵士。
坦履就田畴，遐尚追皓绮。
称心发高唱，和歌者谁子。
右丞及左司，异代分具体。
枯槁何见嘲，玄液非甘醴。
悟彼高山操，绝弦良有以。

其十二

苍鹰饱搏击，鸾凤无栖枝。
弋人慕彩翰，弓缴将见欺。
文章资叱咤，高步多崄巇。
祢生求白刃，黄祖安足嗤。
辍翰就戎服，弯弓西北驰。
宝刀珠玉饰，白马黄金羁。
常从霍骠骑，不数李贰师。
功成会天幸，虎啸不移时。
今日万户侯，昨日羽林儿。

其十三

驱车适齐鲁，饥渴求善士。
观澜洙泗滨，濯缨沧溟涘。
美哉洵泱泱，大道亦孔迩。
百谷何群飞，天风扬海水。
宾客竞平津，尘埃生阙里。
行行蓟北门，滔滔长安市。
橘柚虽佳树，渡淮化为枳。
众醉思独醒，转叹于陵子。

其十四

昔游嵩与洛，引领箕山岑。
野旷风萧条，落叶下脩林。
高坟独崔巍，流泉清且深。
未知葬者谁，父老传至今。
万乘且不顾，何况挥黄金。
矫立易为节，达生难处心。
哲人冥荣瘁，贵不撄素襟。
垂旒如白屋，楮冠乐鸣琴。
一为抚弦歌，太古留遗音。

其十五

春鸟多好音，鸣我池上楼。
情人盈海甸，夙昔偕宴游。
言当策我驾，顾望还淹留。
出门阻虎豹，安能历九州。
芳兰易摧霣，壮士多烦忧。
平生弦诵地，牧马成荒丘。
何以歌我怀，五噫间四愁。
肉马不可御，翱翔骖赤虬。
欲挽天河水，俯澄浊海流。

其十六

雀衔松树子，飞落枯桑颠。
本自非骨肉，寄生亦缠绵。
谁谓同根株，两心不相怜。
势利生白刃，兄弟成弃捐。
孤竹乐交让，二赵悲独全。
拊膺感至性，三叹不能言。

其十七

三王御海宇，礼乐急斯须。
如金归大冶，巨细成规模。
厉阶彼嬴氏，任法仇诗书。
堂陛迷隔绝，朝仪一何愚。
叔孙采其弊，绵蕞徒区区。
新声传乐府，雅颂竟何如。
两生不肯行，倔彊非世儒。
遗绪振河汾，董薛复先殂。
长河日东下，蔓草谁当除。
嗟尔墙东叟，望古久踟蹰。


其十八

青阳敷淑景，百卉争葳蕤。
商风未及发，花落馀空枝。
华士徇物欲，倾身骛文辞。
雕饰丧其璞，少壮朱颜衰。
自古多作者，名在魂安归。
生为鸾凤吟，死为猿狖悲。
独言慕扬马，谁与曾闵期。



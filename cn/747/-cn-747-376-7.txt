○送王舍人归寿春侍奉序

太子舍人王良辅，时人睹之，呼为玉人；我心重之，有如琼枝。今陇西公，即舍人谭公之亲也。公尤哀而怜之，情义同於长兄，礼秩优於诸弟。夫如是，岂得为万里之别乎？盖以舍人急於倚门之期，切以趋庭之恋。若之何？因留之赠言。赠言伊何？莫过於勤孝。立身伊何？莫过於守正而已。秋天压溟海，白波走洞庭。後期何日？怅惘猿声。


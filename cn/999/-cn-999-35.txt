喻良能　丞相王公挽词

炎统中兴日，淳熙翊赞功。

宪邦同吉甫，待旦类周公。

一品恩荣重，三朝礼貌隆。

欲知勋业盛，请眎鼎彝中。

喻良能

喻良能　丞相王公挽词

维岳钟英粹，兴王有俊良。

文章周卫武，书考郭汾阳。

调燮民庸茂，弥缝主道昌。

中台一宵坼，四海泪滂滂。

喻良能

喻良能　丞相王公挽词

畴昔翘材馆，疏庸获屡游。

衮衣无傲色，吐握有勤求。

辅弼十年久，雍容片善收。

至今天下士，语及泪交流。

喻良能


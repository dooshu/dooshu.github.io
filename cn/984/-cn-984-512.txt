宋庠　晚坐观风亭三首

戍楼西北最凌空，倦客凭兰八月风。

一曲黄河连野浊，半规残日背人红。

山林枉负沈冥志，刀笔终无尺寸功。

犹喜不迷存阙地，绛英瑶斗虎牢东。

宋庠

宋庠　晚坐观风亭三首

百尺空台河上城，远波虚籁助秋声。

过穷旅雁书难得，啼杀饥乌曲未成。

急节何当容白发，流尘只欲傍华缨。

临高莫讶频东顾，忧国思君不为名。

宋庠

宋庠　晚坐观风亭三首

我来秋色逼霞曛，更作凭兰远望人。

山口远衔遥白渡，水头斜略小平津。

年华有恨惊心去，世事无端刺眼新。

深愧具茨芝术在，挂冠终拟狎尧民。

宋庠


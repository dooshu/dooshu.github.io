○为郑相请朝觐表

臣某言：伏以受恩之地，中外则同；恋主之心，遐远愈切。臣素无方略，又乏理能，徒以久侍掖垣，尝叨衮职，罪已彰於负乘，位犹忝於藩维。一违阙庭，累变寒燠，虚当重任，未答鸿恩。常恐愚效未申，官谤将及；敢不誓心奉职，克己临人。哀矜狱情，节省财用，蠲途诫慎，终日忧勤。而百越殊风，庶失业，流庸未复於田里，逋赋乃积於岁时；邕管防虞，尚劳师旅；海南馈饷，犹资费用；军府屡空，物力将竭。至如奉宣化理，恭守国章，臣实尽疲驽，庶裨万一，将使寇戎殄灭，食货丰滋。臣虽策励，终亦无及。伏乞圣慈矜念，天鉴照临，察臣审分之诚，哀臣沥恳之意，傥获言旋京国，重睹天颜，则汲黯无恨於淮阳，马援不辞於瘴海矣。微臣幸甚，无任感恩恋主踊跃之至。

温任

任，和州刺史道冲子。


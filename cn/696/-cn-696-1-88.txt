石斋先生筑讲坛于大涤山即玄盖洞天也予从先生留连累日


其一


明湖连暮霭，积翠万重山。
九折泉声乱，千峰云气閒。
寻真穷石室，卜筑掩松关。
尚有苍生虑，高谈夜未还。

其二


夫子辞金马，君恩万里游。
讲坛依日月，福地少春秋。
窈窕岩花落，空濛玉乳流。
此中堪大隐，何计访披裘。

其三


传闻玄盖洞，远接具区流。
尚与人间近，疑从天外游。
玉芝丹灶夜，石鼓碧云秋。
不见群真会，相携到十洲。

其四


龙卧非间日，鸿飞亦有年。
盖棕临碧涧，种药引红泉。
猿虎窗前度，星辰谷口悬。
翻秋山鬼意，寂寞对婵娟。

其五


三山迷汉使，更起白云坛。
环佩天风满，旌旗海日残。
草侵群帝静，月度九霄寒。
惆怅乘鸾女，焚香独夜阑。

其六


或默还无意，赏心空自知。
鹿衔阶草遍，龙起岭云迟。
金石歌商颂，兰荪写楚辞。
美人烟树外，愁绝眄佳期。

其七


本是行吟侣，翛然意不群。
帘垂天柱雨，楼断海门云。
匪兕存吾道，批鳞乐圣君。
明时多梦卜，蚤晚欲相闻。

其八


小雅原无怒，高真尚有情。
仙人星作佩，弟子玉为名。
山远禽声断，冬晴木叶轻。
风尘天地外，俯仰已心惊。





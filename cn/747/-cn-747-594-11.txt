○灭裂禾赋（以“为功不至，其报则然”为韵）

昔子罕之秉权，有封人之问焉。以为事不可以不敬，物不可以不虔。于是陈曩日，耕大田。予之于禾也，其情易尔；禾之于予也，其状悴然。莫不报其素，莫不答其先。予知其意，遽变予志。倍勤于他时，尽力于兹地。然后萌而密，叶以翠。契本心而罔违，充所养而不匮。故知生寡者其功未既，实稀者其心不至。苟以自强，何之莫致。是以人之从政，士之饬躬。佥黾勉而无极，并陵兢而靡穷。未有不课而名立，未有不勤而道融。所谓君子重其实，贵其功。以行之慎者比其盛，以动之慢者譬其不。惟盛也，著美而可观；惟不也，售能而谁取。信乎卤莽于庶绩，何异灭裂于南亩。草既在兹，众亦弃之。虽有百廛，莫得就而获；虽有万顷，焉可俯而持。哂之者宜夫莞尔，叹之者何莫凄其。则知恶必由人，善随厥操。往无不复，施无不报。虽斯言之细微，实所讽之元奥。足以将惩躁竞，用戒浇漓。勖万代之攸习，励人之所为。若然者，功以之成，利凭而得。实辅政之义理，亦劝学之典则。在稼尚其如斯，人乎曷不鉴之以隐恻。

张复元

复元，贞元中进士。


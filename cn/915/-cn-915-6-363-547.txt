○谏杀朱轨



臣闻圣王之御天下也，土阶三尺，茅茨不翦，食不累味，刑措而不用。亡君之驭海内也，倾宫琼榭，象箸玉杯，截胫剖心，脯贤刳孕，故其亡也忽焉。今襄国、邺宫，足康帝宇，长安洛阳，何为者哉？盘于游田，耽于女德，三代之亡，恒必由此。而忽为猎车千乘，养兽万里，夺人妻女，十万盈宫。尚书朱轨，纳言大臣，以道路不修，将加酷法，此自陛下政之失和，阴阳灾暴降霖雨七旬，霁方二日，虽有鬼兵百万，尚未及修之，而况人乎！刑政如此，其如史笔何！其如四海何！特愿止作徒，休宫女，赦朱轨，允众望。（《晋书·载纪·石虎传》上，尚书朱轨与中黄门严生不协，会大雨霖，道路蹈滞，因谮轨不修道虎杀之轨之囚也，冠军苻洪谏云云，又见《十六国春秋》十七。）

苻健

健字建业，洪第三子，嗣位，去秦王之号，称晋爵。寻自称晋征西大将军都督关中诸军事、雍州刺史，略定三辅，以晋永和七年自称天王大单于，建元皇始。其明年僭即皇帝位，在位四年死，谥曰明皇帝，庙号世宗，後改曰高祖。




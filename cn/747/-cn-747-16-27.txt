○虑囚制

礼防君子，自昔通规；律禁小人，由来共贯。朕情存革务，志在惩愆，欲申作解之恩，虑开侥幸之路，非所以纳人轨物，垂裕后昆。既属阳和之辰，宜敦耕稼之业。三农启候，方陈敬爱之规；百姓为心，爰轸泣辜之念。将申虑降，再释狴牢，庶无滞禁之冤，仍示小惩之诫。其都城之内见禁囚徒，朕特亲虑，令所司具为条例闻奏。


○祭杨校书文

维贞元二十年岁次甲申云云，故校书杨君幼枢之灵。大玉天球，不磨不砻。清庙黄目，森然礼容。先正司徒，德与位崇。恬然清静，以厚时风。幼枢嗣之，天授全识。日新不怠，能世其德。亦既弱冠，声犹四塞。琼树一枝，凤姿五色。登名太常，芸阁为郎。首大府之嘉命，专中军之奏章。目成清冥，足跋康庄。期元成於必复，知公业之不亡。猥以蒙琐，辱当亲娅。嘉礼用时，欢言卜夜。追惟世好，交契逾深。自为声誉，岂止潘任？日闻清机，洒我烦襟。彼松茂以兰臭，谅二人之同心。常谓予曰：居中用晦，明道若昧。姑务其实，姑修其内。名浮於行，所以贾害。直谅之记号，迭承规诲。清和之月，邗沟分袂。间兹一水，使我心。旷怀胜理，缄封相继。不闻移疾，奄此下世。泣读讣书，百骸如碎。寝门一痛，素车来会。观听未移，音容如对。如何返真？迫此短辰，书有遗草，吊无杂宾。涂刍在御，嘉耦方妊。护丧昼哭，反葬咸秦。验熊罴之吉兆，傥世礼之悠久。俨书籍以具存，传义方於身後。呜呼哀哉！或仁而夭，或鄙而寿。彼苍者何？难以理究。颜生短命，叔宝多病。奈何贤达，古今不幸？大钧茫茫，死生其常。痛我幼枢，二纪而亡。严霜夏陨，零落贞芳。向用五福，何人则当？写怀寄诚，在此一觞。哀从中来，雪涕浪浪。尚飨！


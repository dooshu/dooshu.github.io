○藉田颂

正位恭已，体元得一。望之如，就之如日。郊庙致敬，山川咸秩。教先大道，学敦儒术。宪章载记，殷鉴周宣。回舆南亩，驻跸东廛。亲耕帝藉，躬稼大田。方期多稼，介此丰年。富实教资，农惟政本。上敦播植，下勤蓑。荣辱既著，淳朴可反。礼节既兴，登封何远？式敷帝典，载穆王度。元良育德，维城作固。股肱周召，爪牙信布。比汉之兆，方周之祚。


鱼藻

三章，章四句


首章讲：天子燕诸侯，而诸侯美之。曰：人君以一身贻天下之安者，则当以一身享天下之乐。今观吾王，诚有享至治之休矣。





鱼在在藻，有颁其首。

颁，是大首。彼鱼何在乎？在乎藻也。则游泳自适，而有颁其首矣。





王在在镐，岂乐饮酒。

镐，镐京。岂，亦是乐。王何在乎？在乎镐也。则君臣同乐，燕礼以举，而岂乐饮酒矣。乐饮之外，岂复有余事哉？

二章讲：





鱼在在藻，有莘其尾。

莘，长也。鱼何在乎？在乎藻也。则游泳自适，而有莘其尾矣。





王在在镐，饮酒乐岂。

王何在乎？在乎镐也。则明良胥庆，燕礼攸行，而饮酒乐岂矣。乐饮之外，岂复有余事哉？

末章讲：





鱼在在藻，依于其蒲。

鱼在在藻，依于其蒲，则有以得所处之安者矣。





王在在镐，有那其居。

那，是安。况王在于镐，据天下之上游而居重之势得，但见太平有象，至治无虞，岂不有那其居乎？

要之诸侯美天子，惟以乐饮安居为言，而不及保治之事，何哉？盖后天下之乐而乐者，必先天下之忧而忧，乃能致之，则其进规之意，固在言外矣。






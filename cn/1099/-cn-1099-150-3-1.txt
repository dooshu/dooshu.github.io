○福清縣復祥符陂記 【 水利】

嘉靖元年春正月、福清縣復築祥符陂、夏四月陂成。始興水利也。閩八郡其四袵海民之半塩魚以生。福清土益鹵。海益患。其田下下。不蕃粟積而蕃人故四人外給。閩土狹而人眾故恒資于外地恒十之七八焉。宋祥符中、令郎簡相地可田者得五十頃而餘、相水可瀦者得三十里而餘、於是乎疏請截江而堤。廢民居百。浚達而渠之。引源于石湖之嶺。導而界江。瀦奔殺悍。東抵于旗。西臨于玉融。南循于五馬。北極于玉屏之隩。所誇遵義永福永東西文興凡五區。轉瘠卸鹵。田化而上。以始自祥符故曰祥符陂。葢噩乎其浸也。洪武二十三年陂决文興、潮殺稼、越正統七年、邑丞陸忠復之、正德十三年、陂决南臺大娘垠、潮復殺稼、民至是大敝、明年海虞陳侯逅來、又二年、下令于邑中曰、余爾牧也、忍視爾敝敝、今與爾復而陂、以簿楊俊受稽畫、曰、而往監之、凡田頃出十夫。十頃出百夫。約畝受力。駢力宣勤。沉以巨衝。實以沙黃。由是荷鍤執畚。四人雲至。量日齊工。乃湮乃防、田畯報程。餫夫走饟。甫三月而告成績。由是變腴敷膏。候氣執成。江有恒流。歲遂大有。繼自今即有炎嘯罔攸患。由是黧老黃孺呼抃讙躍。舉曰陂之悠悠。樂只有秋。微侯之載。齊民其亡瘳由是某某來致眾情。請永憲于石。水利裨荒政者也。程伯子之上元。朱晦翁之浙東。塞决堤。起涇堰。古則王政也。而時慢之。侯今之舉、無軼代論世哉。侯起甲科、令海邑、毅斷神察、大宜厥官、此其政之一也、余知侯、故樂敘其績云、


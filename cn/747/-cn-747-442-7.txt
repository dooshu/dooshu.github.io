○李树连理赋（有序）

帝在上党，延唐寺有李树连理，上亲视焉。赋曰：

惟彼嘉树，列星之精。耀本扶疏，当元光之降诞；盘根连理，应我后之文明。天之发祥，岂无他木？必曰兹树，是光皇族。所以并修干，连高枝。青房表异，朱仲称奇。察以休徵，不假终军之识；同於树德，宁为简主之知。族茂宗荣，盘根合理。花之发也，霰每乱於青春；实之繁兮，珠更深於寒水。岂徒生於灵井，植彼东园？自感义以相待，但成蹊而不言。此乃兴圣主之符，表天家之姓。一人亲睹，六合称庆。至若锺山之实，玉井之仙，或正冠而垂训，或投赠以成篇。比德於我，彼何有焉？臣炎作赋，天子万年。


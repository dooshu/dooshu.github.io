【贺寿星表〈至和三年二月〉】

臣某等言：天虽不言，事以象见，保佑圣德，其祉无疆。臣某等〈中贺。〉伏惟尊号皇帝陛下，以忧劳勤俭之志，躬自发愤，而以仁慈宽厚之惠，爱养元元。下洎万邦，小大诸物，咸欲各正性命而毕安其生。上天降监，宜有以报。庚寅之夕，星见南方，占考天文，福在人主。惟天去人不远如此，灾祥在德，可不戒哉！臣等忝备词臣，无所裨补。惟愿清心屏欲，以隆之固，而享无疆之休。


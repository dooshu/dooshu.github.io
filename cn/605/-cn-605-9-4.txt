伍孚刃

越骑校尉汝南伍孚，忿董卓凶毒，志手刃之。乃朝服怀佩刀以见卓。孚语毕，辞去。卓起送，至阁，以手抚其背。孚因出利刃刺之，不中。卓自奋得免，急呼左右执杀孚，而大诟曰：“汝欲反耶？”孚大言曰：“恨不得磔裂奸贼于都市，以谢天下。”言未毕而毙。

殿前校，如蠓蠛。腰下刃，白于雪。遇奸雄，思屠裂。事不成，反饮铁。曾闻安禄山，腹大如丘垤。赖有李猪儿，刺出一囊血。今有大脐奴，肝肠寸寸截。咸阳三月火，脐轮烧不灭。厉鬼日夜号，噬脐悔不迭。


◇书品序

玄静先生曰：子遍求邃古，逖访厥初。书名起于玄洛，字势发于仓史。故遗结绳，取诸文，象诸形，会诸人事，未有广此缄滕，深兹文契。是以一画加大，天尊可知；二力增土，地卑可审。日以君道，则字势圆；月以臣辅，则文体缺。及其转注假借之流，指事会意之类，莫不状范毫端，形呈字表。开篇玩古，则千载共朝；削简传今，则万里对面。记善则恶自削，书贤则过必改。玉历颁正而化俗，帝载陈言而设教，变通不极，日用无穷，与圣同功，参神并运。爰洎中叶，舍烦从省，渐失颍川之言，竟逐云阳之字。若乃鸟迹孕于古文，壁书存于科斗，符陈帝玺，摹调蜀漆，署表宫门，铭题礼器，鱼犹舍凤，鸟已分虫。仁义起于麒麟，威形发于龙虎，云气时飘五色，仙人还作两童。龟若浮溪，蛇如赴穴，流星疑烛，垂露似珠。芝英转车，飞白掩素，参差倒薤，既思种柳之谣，长短悬针；复想定情之制，蚊脚傍低，鹄头仰立，填飘板上，谬起印中，波回堕镜之鸾，楷顾雕陵之鹊，并以篆籀重复，见重昔时。或巧能售酒，或妙令鬼哭，信无味之奇珍，非趋时之急务。且具录前训，今不复兼论，惟草正疏通，专行于世，其或继之者，虽百代可知。寻隶体发源秦时，隶人下邳程邈所作，始皇见而重之，以奏事繁多，篆字难制，遂作此法，故曰隶书，今时正书是也。草势起于汉时，解散隶法，用目赴急，本因草创之义，故曰草书。建初中，京兆杜操始以善草知名，今之草书是也。余自少迄长，留心兹艺，澡手谢于临池，锐意同于削板，而蕺山之扇，竞未增钱，凌云之台，无因诫子，求诸古迹，或有浅深。辄删善草隶者一百二十八人，伯英以称圣居首，法高以追骏处末，推能相越，小例而九，引类相附，大等为三，复为略论，总名《书品》。


○对往代为刑是非策

问：乾灵著象，圣人仰则，左生右杀，天之道也。先宽後猛，王之度焉。何则，反鲁删诗，下车而诛少正；入关约法，缔构而封雍齿。为往迹之浮言，为後涂之令则。若云刑法不施於淳朴，杀戮必用於凋讹，则感电前皇，不应染刃；望云後帝，方示草缨。沈吟久之，未知孰是？至於宜狱宜犴，五刑九刑，清室黄沙之肇基，执秩仆区之创迹。墨抵罪，点服记刑。误法理而挥刀，谬刑名而伏剑。咸晦胎祖，侧伫根由。方听安于之言，复迓温舒之奏；景慕埋桐之术，欣闻观璧之规。欲揆何人，得阶斯理。锺繇、王朗，尚且相持；叔向、郑侨，犹疑竞爽。度长大，谁最指南？胜躅高踪，何代为是？

对：天道未ㄤ，混彼我於非马；上德云失，迫聚散於驱鸡。所以圣照几先，贤图事始。创礼崇敬，攸开揖让之端；设法明威，用度奸邪之路。然则昌户受历，斩凶残於凤墟；寿邱驭图，翦奸回於鹿野。将衔勒以控奔马，兴是防以给群流。既系事以惨舒，亦随时而赏戮。遂使仲尼反鲁，先诛少正；高祖入秦，遽封雍齿。上如黄神摄运，丹陵纂历，步骤之轨，仿佛殊途，亭毒之规，依稀一致。况乎时屯竞逐，理便於干戈；道泰让夷，义归於玉帛。斯则铜兵玉，固可举於轩皇；艾服草缨，岂谬施於唐帝？至於宜狱宜犴，诗人因赋以诫时；五刑九刑，晋臣贻书以训俗。卯金启汉，诏请室以惩奸，典午承曹建黄沙而肃物。晋疏执秩，楚设仆区。令尹之调驭长安，点服化探丸之子；唐侯之光宅天下，墨致凿顶之夫。法或谬加，李离伏剑；刑疑滥及，勾践挥刀。属以安于绝简之词，温舒缓刑之奏。候埋桐以察理，拟观璧以照奸。擅彼高踪，虽云可尚？自我作古，夫复何远？且魏朝御史，议驳锺繇之疏；晋室大夫，书谴郑产之鬼。荷校灭耳，迷悔吝於六爻；骋辙荒心，垂钦恤於三锾。欲允时须，议将安属？未若践咎陶之胜躅，诏于公以度长。详彼刑书，无溺情於爱恶；揣兹心称，不挠法於重轻。自然束影还淳，并三皇以比迹；削归朴，并五帝而遐踪。谨对。








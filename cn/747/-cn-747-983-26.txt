○对家贫致墨判

〈易人家贫，致墨以自给。科惰农。〉

藏往知来，道高三圣；内贞外悔，名重九江。所以大决狐疑，先定人志，焉得舍其三《易》，紊彼六官。赐帛无闻，仰滑稽而惭妙；致墨多中，知偻句之不欺。觉筮短而龟长，遽变常而《易》业。虽百钱取给，有慕君平；而四体不勤，孰为夫子？智有所达，钻祀骨而观贞；神则何施？抵凝脂而获戾。且以业为兼善，才贵多能。端策拂龟，罪不加於詹尹；收罟解网，刑请宽於《易》人。


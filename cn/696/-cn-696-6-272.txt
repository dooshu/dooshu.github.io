冰池篇


朔风吹落定昆池，一夜霜摧琼树枝。
初拟鲛人开缟练，还如龙阙起琉璃。
紫鳞黛甲苔文绿，属玉森寒花底宿。
冷气先侵云母屏，清光欲透黄金屋。
金屋云屏不觉寒，美人妆罢倚栏干。
玉梁倒影还栖鹤，石镜分光半舞弯。
仓琅屈戍葳蕤锁，月色盈庭香满坐。
龙脑重添五蕴汤，兰膏再续九微火。
别有深闺冷玉颜，可怜夫婿出阳关。
箧中独贮鸳鸯锦，塞上相思龙雀环。
皓皓层冰结瑶草，珊瑚冻折银瓶杳。
举网曾无双鲤鱼，寄书空忆三青鸟。
晓对金塘敛翠眉，纷纷红泪滴胭脂。
明年依旧成春水，流到君前君不知。





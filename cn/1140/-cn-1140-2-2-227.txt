生日客讌诗

庶类皆吾徒好生帝所与锋刃更相寻杀机簇鼎俎一筵殄羣命所甘能几许口腹成江河横流不可御割鲜日狼藉欢娱变辛楚味多礼数烦伛偻疲客主何如真率会高谈送芳醑五簋与三养俭德有成矩我久戒特杀宾至时一举蔬茗佐肴核随兴命歌舞及我所生日劬劳念父母蚤孤养不逮摧心泪如雨吾既爱吾生彼讵甘就釡临缚争哀鸣札札相告语未死神已泣【见坡公戒杀诗】斯言触肺腑宁敢佞浮屠饕餮怜尽取苹藻荐神明至敬非簋簠百拜告宾筵同心勿我吐


赠张公洲革处士





杨齐贤曰：张公洲，在上元县。琦按《景定建康志》：张公洲，在城西南五里，周围三里。《湖广通志》：张公洲在武昌府城南二十里，晋隐士张公灌园处，因名。是有二张公洲。观诗中所云楚人、云汉水，则是谓武昌之张公洲，而非在上元者矣。



列子居郑圃。不将众庶分。[一]革侯遁南浦，[二]常恐楚人闻。抱瓮灌秋蔬，心闲游天云。每将瓜田叟，耕种汉水滨。时登张公洲，入兽不乱群。[三]井无桔槔事，[四]门绝刺绣文。[五]长揖二千石，远辞百里君。[六]斯为真隐者，吾党慕清芬。

[一]《列子》：子列子居郑圃四十年，人无识者。国君卿大夫视之，犹众庶也。《韵会》：“将，与也。”



[二]南浦，即张公洲，以在城之南，故曰南浦。



[三]《庄子》：孔子逃于大泽，衣裘褐，食杼栗。入兽不乱群，入鸟不乱行。鸟兽不恶，而况人乎!



[四]又《庄子》：子贡南游于楚，反于晋，过汉阴。见一丈人，方将为圃畦，凿隧而入井，抱瓮而出灌，搰搰然用力甚多，而见功寡。子贡曰：“有械于此，一日浸百畦，用力甚寡，而见功多，夫子不欲乎?”为圃者仰而视之，曰：“奈何?”曰：“凿木为机，后重前轻，挈水若抽，数如泆汤，其名曰槔。”为圃者笑曰：“吾闻之吾师，有机械者必有机事，有机事者必有机心。机心存于胸中，则纯白不备。纯白不备，则神生不定。神生不定者，道之所不载也。吾非不知，羞而不为也。”陆德明注：“槔，桔槔也。”《说文》：“桔槔，汲水器也。”



[五]《史记》：刺绣文，不如倚市门。



[六]二千石，谓太守。百里君，谓县令。






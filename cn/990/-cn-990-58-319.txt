孙应时　武担山感事

归心极江海，秋梦著丘园。

鸥鹭白苹渚，年羊黄叶村。

古人真已远，世事渺难论。

相见陶元亮，觞来不得言。

孙应时

孙应时　武担山感事

客里愁如积，朝来意亦欣。

鸣阶无宿雨，度隙有归云。

且免泥盈尺，犹祈岁十分。

中原念淮浙，不忍话传闻。

孙应时

孙应时　武担山感事

身不入莲社，意非同漆园。

间来阅风物，归去老山村。

气味故相许，渊源须细论。

灯前秋夜永，未可付忘言。

孙应时

孙应时　武担山感事

襟怀能坦坦，色笑更欣欣。

似道黄叔度，草玄扬子云。

归舟真已具，别袂不能分。

岁月愁边雁，飞鸣报客闻。

孙应时


○准太学生徒支给厨米敕

古者设太学，教胄子，所以延俊造，扬王庭。虽年谷不登，兵甲或动，而俎豆之事，未尝废焉。顷年已来，戎车屡驾，天下转输，公私匮竭。带甲之士，所务赢粮；鼓箧之徒，未能仰给。由是诸生辍讲，经诵蔑闻。宣父有言，是吾忧也。投戈息马，论道尊师，用宏庠序之风，俾有箪瓢之乐。宜令所司量追集贤学士，精加选择，使在馆习业。仍委度支，准给厨米，敦兹儒术，庶有大成。甲科高悬，好学者中，敷求茂异，称朕意焉。


【祭辞】

〖文心雕龙曰：周之太祝。掌六祀之辞。是以庶物咸生。陈於天地之郊。旁作穆穆。唱於迎日之拜。○大戴礼载下列三辞。不言祭天、祭地、迎日。〗

皇皇上天。照临下土。集地之灵。降甘风雨。（博物志作神降甘雨。）庶物群生。各（博物志作咸。）得其所。靡今靡古。维予一人某敬拜皇天之祜。（大戴礼作□右祭天辞。○大戴礼公符篇。《诗纪前集》六。又博物志五作请雨。引土、雨、所三韵。○逯案。博物志尚有止雨祝一篇。在请雨前。）

薄薄之土。承天之神。兴甘风雨。庶卉百物。莫不茂者。既安且宁。维予一人某敬拜下土之灵。（右祭地辞。○同上）

维某年某月上日。明光于上下。勤施于四方。旁作穆穆。惟予一人某敬拜迎于郊。以正月朔日迎日於东郊。（右迎日辞。○同上○逯案。《尚书大传》四有云。光明於上下。勤施四方。旁作穆穆。至於海表。与此略同。）


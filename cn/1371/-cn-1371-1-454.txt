初夏出游

去去冲朝雾，行行弄夕霏。



移秧晴竭作，坐社醉扶归。



细草迷行径，残花点钓矶。



牸牛将犊过，雄雉挟雌飞。



野寺烟钟远，村墟绩火微。



诸孙殊可念，相唤候柴扉。



初夏出游

平生与世旷周旋，惟有清游意独便。



小灶炊菰山市口，束刍秣蹇海云边。



春融恨欠舒长日，秋爽已悲摇落天。



首夏清和真妙语，为君诵此一欣然。



初夏出游

泥黦棕鞋雨垫巾，闲游又送一年春。

长歌聊对圣贤酒，羸病极知朝暮人。



废堞荒郊闲吊古，朱樱青杏正尝新。



桃源自爱山川美，未必当时是避秦。




83　予有亂十人諸解


論語釋文「予有亂十人」，下云「本或作亂臣十人」，非。左傳襄公二十八年叔孫穆子亦曰「武王有亂十人」。閻按：「今左傳有『臣』字。」〇案：昭公二十四年，萇弘引大誓曰：「予有亂臣十人，同心同德。」亦有「臣」字。劉原父謂子無臣母之理，婦人蓋邑姜也。閻本脱「也」字。然本無「臣」字，舊説不必改。

【元圻案】泰誓中正義曰：「論語引此云『予有亂臣十人』，而孔子論之，『有一婦人焉』。故先儒鄭玄等皆以十人爲文母、周公、太公、召公、畢公、榮公、太顛、閎夭、散宜生、南宫括也。」〇劉原父七經小傳曰：「子無臣母之理。或云古文無『臣』字，如此則不成文。武王即位，已八十餘，未知文母猶存否。以義推之，蓋邑姜，必非文母。」〇朱子論語註、蔡氏尚書傳皆從劉原父之説。林少穎曰：「劉原父謂子無臣母之理，誠是也，而以邑姜爲亂臣，亦恐此理不然。然孔子所謂婦人者，世既久遠，蓋不可必其爲何人矣。蓋經無明文，闕其所疑可也。」〇陽湖趙氏翼陔餘叢考四：「北史齊后妃傳論：『神武肇興齊業，武明追蹤周亂。』武明即神武妻婁氏也，則以亂臣爲邑姜，唐人已有此解。」






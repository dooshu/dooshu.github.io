◇职贡图序

窃闻职方氏掌天下之图，四夷、八蛮，七闽、九貉，其所由来久矣。汉氏以来，南羌旅距，西域凭陵，创金城，开玉关，绝夜郎，讨日逐，睹犀甲则建朱崖，闻蒲陶则通大宛，以德怀远，异乎是哉！皇帝君临天下之四十载，垂衣裳而赖兆民，坐岩廊而彰万国，梯山航海，交臂屈膝，占云望日，重译至焉。自塞以西，万八千里；路之峡者，尺有六寸。高山寻云，深谷绝景，雪无冬夏，与白云而共色；冰无早晚，与素石而俱贞。逾空桑而历昆吾，度青邱而跨丹穴。炎风弱水，不革其心；身热头痛，不改其节。故以明珠、翠羽之珍，细而弗有；龙文、汗血之骥，却而不乘。尼丘乃圣，犹有图人之法；晋帝君临，实闻乐贤之象。甘泉写阙氏之形，後宫玩单于之图。臣以不佞，推毂上游。夷歌成章，胡人遥集，款开蹶角，沿沂荆门，赡其容貌，讯其风俗。如有来朝京辇，不涉汉南，别加访采，以广闻见。名为《职贡图》云尔。（《艺文类聚》五十五）


○册谥承天皇帝文

维大历四年岁次己酉五月甲辰朔十二日乙卯，皇帝遗使某官某乙持节册命曰：於戏！稽於古典，考於谥法，戚藩升号，礼或阙文。爰自先朝，特追尊谥，盖以长而教顺，岂私亲而立制？合之殊礼，允属元勋，天下至公，不可废也。尔故齐王某，庆禀霄极，气陶元和，孝彰纯行。忠表令德，学师申穆，文友徐陈，（阙）东平之诏，尤推达礼，辨南阳之牍，可谓知微，静而有谋，敏亦能断。往以王室多故，翠华西巡，缅怀家邦，首建大义。上戴君父，绍开中兴，会五原之兵车，复四海之疆宇。懋此徵烈，屈於流运，爱深同气，痛结中肠。顷虽裒扬犹未佥允，言念经启之功，载加饰终之数。爰革旧典，追崇大名，是用册王曰承天皇帝，改置园邑，从飨清庙。赠以黄屋左纛，龙九旒，必备王者之仪，用极送哀之礼。庶荣厚穸，有歉於怀，呜呼明灵，尚服休命。


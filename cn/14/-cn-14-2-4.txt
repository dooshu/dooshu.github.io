志第四 天文上


《易》曰：“圣人仰观象于天，俯观法于地。”天文之事，其来已久。太祖革命受终，膺集期运。

宋昇明三年，太史令将作匠陈文建陈天文，奏曰：“自孝建元年至昇明三年，日蚀有十，亏上有七。占曰‘有亡国失君之象。’一曰‘国命绝，主危亡’。孝建元年至昇明三年，太白经天五。占曰‘天下革，民更王，异姓兴’。孝建元年至昇明三年，月犯房心四，太白犯房心五。占曰‘其国有丧，宋当之’。孝建元年至永光元年，奔星出入紫宫有四。占曰‘国去其君，有空国徙王’。大明二年至元徽四年，天再裂。占曰‘阳不足，白虹贯日，人君恶之’。孝建二年至大明五年，月入太微。泰豫元年至昇明三年，月又入太微。孝建元年至元徽二年，太白入太微各八，荧惑入太微六。占曰‘七耀行不轨道，危亡之象。贵人失权势，主亦衰，当有王入为主’。孝建二年至昇明二年，太白荧惑经羽林各三。占曰‘国残更世’。孝建二年四月十三日，荧惑守南斗，成句己。占曰‘天下易正更元’。孝建三年十二月一日，填星荧惑辰星合于南斗，占曰‘改立王公’。大明二年十二月二十六日，太白犯填星于斗。六年十一月十五日，太白填星合于危。占曰‘天子失土’。景和元年十月八日，荧惑守太微，成句己。占曰‘王者恶之，主命无期，有徙主，若主王，天下更纪’。泰始三年正月十七日，白气见西南，东西半天，名曰长庚。六年九月二十七日，白气又见东南长二丈，并形状长大，猛过彗星。占曰‘除旧布新易主之象，远期一纪’。至昇明三年，一纪讫。泰始四年四月二十四日，太白犯填星于胃。占曰‘主命恶之’。泰始七年六月十七日，太白岁星填星合于东井。占曰‘改立王公’。元徽四年至昇明二年三月，日有频食。占曰‘社稷将亡，王者恶之’。元徽四年十月十日，填星守太微宫，逆从行，历四年。占曰‘有亡君之戒，易世立王’。元徽五年七月一日，荧惑太白辰星合于翼。占曰‘改立王公’。昇明二年六月二十日，岁星守斗建。阴阳终始之门，大赦昇平之所起，律历七政之本源，德星守之，天下更年，五礼更兴，多暴贵者。昇明二年十月一日，荧惑守舆鬼，三年正月七日，荧惑守两戒间，成句己。占曰‘尊者失朝，必有亡国去王’。昇明三年正月十八日，辰星孟效西方。占曰‘天下更王’。昇明三年四月，岁星在虚危，徘徊玄枵之野，则齐国有福厚，为受庆之符。”

今所记三辰七曜之变，起建元讫于隆昌，以续宋史。建武世太史奏事，明帝不欲使天变外传，并秘而不出，自此阙焉。






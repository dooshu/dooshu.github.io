谢遣官赐赙疏


臣于本月二十五日闻臣父忧，今日钦奉圣旨，赐臣银五百两，纻丝十表里，新钞一万贯，白米二十石，香油二百斤，各样碎香二十斤，蜡烛一百对，麻布五十匹。该司礼监随堂太监魏朝恭捧到臣私第，臣谨叩头祗领讫。

伏念臣犬马微生，樗蒲贱质，事主不能效民扶之力，事亲不得尽菽水之欢，以致抱恨终天，虽生犹死。仰荷圣慈曲垂悯念，昨既奉慰谕之勤惓，兹又拜赐赉之隆渥，顾此殊恩，今昔罕觏。臣一家父子，殁者衔环结草，存者碎首捐躯，犹不足以仰报圣恩于万一也。臣哀苦愚衷，昏迷罔措，仰天泣血，辞不能宣诚，不胜激切感戴之至。

万历五年九月二十七日。






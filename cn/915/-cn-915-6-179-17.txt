◇鸿雁赋（并序）

余尝游乎河泽之间。是时鸿雁应节而群至，望川以奔集。夫鸿渐著羽仪之叹，《小雅》作于飞之歌，斯乃古人所以假象兴物，有取其美也。余又奇其应气而知时。故作斯赋：

辰火西流，秋风厉起，轩翥鼓翼，抗志万里。起寒门之北垠兮，集玄塞以安处，宾弱水之阴岸兮，有沙漠之绝渚。奔巫山之阳隅兮，彭泽之遐裔。过云梦以娱游兮，投江湘而中憩。昼顾眺以候远，夜警巡而相卫。上挥翮于丹霞兮，下濯足于清泉。经天地之遐极兮，乐和气之纯暖。（《艺文类聚》九十，又《初学记》三十引三条）


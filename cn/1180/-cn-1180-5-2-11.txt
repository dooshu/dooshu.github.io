五侯擅权


汉史纪：成帝初立，以元舅阳平侯王凤为大司马、大将军辅政。诸舅谭、商、立、根、逢时，同日封侯，世谓之五侯。是日黄雾四塞。商、根又相继秉政。王氏一门，乘朱轮华毂者二十五人，分据势要。朝士皆出其门，赂遗四面而至。五侯争为奢侈，大治第室，至为赤墀青琐，起土山渐台像白虎殿，穿城引沣水注第中。群臣及吏民多上书，言王氏威权太盛。上皆不听，于是王氏益横。其后新都侯王莽遂篡汉自立。

西汉史上记：成帝初即位，待太后家王氏过厚，用长舅阳平侯王凤做大司马、大将军，专执朝政。诸舅王谭、王商、王立、王根、王逢时，五人同日都封为列侯，当时人号他做五侯。受封之日，黄雾四塞。天戒甚明如此，而成帝不悟。后来王商、王根又继王凤秉政。王氏一门贵盛，乘朱轮华毂之车者，多至二十五人，都分占势要之官。朝中仕宦，个个是他门下私人。馈送财宝者，四面而至。五侯争以奢侈相尚。大起第宅，穷极壮丽，至用赤土为墀，门户上刻成连琐，而以青色涂之。僭拟朝廷宫殿的制度。园中起土山渐台，恰似白虎殿一般，又径自凿开长安城墙，引城外的沣水到他宅里为池。其奢僭如此。那时群臣及官民人等，多上书说王氏威权太盛，恐不可制。成帝只为溺爱母家，都不听其说。因此王氏越发横恣，无所忌惮。其后平帝以幼年继立，新都侯王莽专政，威权尽归其手，遂毒杀平帝，篡汉自立。

夫人君之于外戚，固当推恩，但不当假以权柄。不幸而有罪，亦宜以法裁之。汉文帝知后弟窦广国之贤而不肯用，诛其舅薄昭之罪而不少贷，后世称明焉。成帝不思祖宗贻谋之意，乃使诸舅更执国政，子弟分据要官，至于骄纵不法，一切置而不问，养成篡弑之祸。岂非千古之鉴戒哉？人主欲保全外家，惟厚其恩赉，而毋使之干预朝政，则富贵可以长守矣。






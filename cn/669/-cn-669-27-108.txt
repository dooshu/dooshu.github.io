108　宋文帝魏太武佳兵不終　佳兵者不祥好還之戒


宋文帝、魏太武佳兵者也，皆不克令終，「不祥」、「好還」之戒昭昭矣。

【元圻案】宋文帝爲太子劭所弑，魏太武爲中常侍宗愛所弑。〇宋書文帝紀論曰：「帝才謝光武，而遥制兵略，至於攻日戰時，莫不仰聽成旨。雖覆師喪旅，將非韓、白，而延寇蹙境，抑此之由。及至言漏衾衽，難結商豎，雖禍生非慮，蓋亦有以而然也。」〇魏書太武紀論曰：「帝掃統萬，平秦隴，翦遼海，盪河源，其功大矣。至於初則東儲不終，末乃釁成所忽。固本貽防，殆弗思乎？」〇老子上經「儉武章」：「以道佐人主者，不以兵强天下。其事好還。師之所處，荆棘生焉。大軍之後，必有凶年。」又「偃武章」：「夫佳兵者，不祥之器，物或惡之，故有道者不處。」






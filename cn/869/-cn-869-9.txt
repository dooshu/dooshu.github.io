卷九　官職類（下）


宰相乞郡

宋宰相出知一府一州，非貶降也，所以均勞逸也，以某官出知者，猶今之學政或以侍郎為之，或以編修、主事為之，其官大小不同，其任學政則一。

明參將、遊擊非守土官

前明之參將、遊擊皆欽差官，與督撫同，非守土官也。守土官惟布、按兩司與都指揮。都指揮者，今之都司也。

寄祿、散官

宋初官制有「寄祿」之稱，漢、唐未有。所謂寄祿者，如尚書侍郎、給事、諫議、諸卿監郎中、員外郎之屬，皆有其名而不任其職，謂之寄祿官以為敘遷之階而已。所謂散官者，則勳封、功臣、食邑之類，徒為文具、無足重輕者也。元豐以後又以尚書、侍郎等皆為職事官，而以舊所置散官為寄祿官，如金紫光祿大夫猶前之吏部尚書也，銀青光祿大夫猶前之五部尚書也，正議大夫猶前之六部侍郎也，朝請、朝散，朝奉猶前之諸曹員外郎也，皆寄其本銜之祿而遷轉予奪之，與外官之俸無與也。東坡以工部屯田員外郎知湖州，罷官後又以朝奉郎知惠州。知惠州、湖州者其現任，而員外郎、朝奉郎則其寄祿也。

公卿三變而稱寺稱少

《隸續》曰：「《漢•百官志》『太傅上公一人』，『太尉一人』，居三九之官者均不加以公卿之字。以公卿名其官，自蕭梁始。」余按六朝以前無稱司徒公、太僕卿者，此一變也。然只稱太僕卿、鴻臚卿，不兼稱衙門也。至明朝乃有太僕寺卿、鴻臚寺卿之稱，是兼帶其衙門稱之，又一變也。今俗稱又有太僕寺正卿、鴻臚寺正卿之稱，以自別於少卿，是三變也。

宋有就差、勾當之稱

曹武惠王平江南歸赴宮門，只稱勾當某事已畢，人嘉其不伐。蓋爾時稱勾當者，即今之幹辦也。余見宋縉雲縣城隍廟碑後題名，一稱文林郎就差權楚州縉雲縣尉，一稱迪功郎就差縉雲縣令管勾勸農公事，又一稱將仕郎縉雲縣丞某而已。其不稱就差者，是本職官也。其既書就差又加一「權」字者，是資格之最輕者也。大抵宋元人書官銜最繁，不似今之省也。古人階秩之尊卑與其現任官不必配合，不似今之文林郎七品，知縣亦七品也。

選法三變而至掣簽

儲六雅先生云：「漢、晉間重尚書選部，黃、散以下皆得銓注。然至北魏崔亮之『停年格』而選法一變，至唐裴行儉之『長名榜』而選法再變，至明孫丕揚富平人行『掣簽法』而選法又一變。」

古調官非今調官

《漢書》「十年不調」，顏師古注：「調，選也。」蓋升遷也。今之調簡，漢人謂之換，《薛宣傳》以平陵之薛恭換钜鹿之尹賞是也。

判官非通判

凡唐、宋稱為某府判官者，幕府之官，非通判也；崔璞守蘇州，辟皮日休為軍事判官是也。通判有監州之責，其權大，如狀元蔡齊除將作監、通判交州是也。

特進非官

鄧禹拜右將軍，後左右二將軍罷，乃以特進奉朝請。特進者，特異乎眾而許其進見之稱，非官名也。

岩郎非尚書郎

漢羽林中郎將用六郡良家子孫補，以便馬從獵，還宿殿陛岩下室中，故號岩郎。是岩郎者，武職之稱，非郎官也。荀綽《百宮表》注云：「岩者，取其嚴肅剌銳之義。」若然，則曰嚴郎亦可。

賜爵

《史記》趙孝成王使趙勝受韓使者馮亭之地，吏民皆益爵三級。惠帝元年，民有罪，得爵三十級免死。應劭曰：「一級直錢二千。」《大事記》載普賜天下民爵自惠帝始。《後漢書》注劉劭曰：「《春秋》不更、庶長已見，商鞅修其法為十八級，合關內侯凡二十等。」《百官表》一級曰公士，二曰上造，三曰簪嫋，四曰不更，五曰大夫，至關內侯而止。有罪者得贖，貧者得賣與人。高祖詔吏善遇高爵，明於文定公不解其制，以為屢遇覃恩天下將無百姓。方密之以為所賜者不過鄉老里長輩，雖曰民，非平民也。唐劉知幾言「具僚九品每歲遇赦必賜勳階，以致緋服多於青衣，象版多於木笏」，此庶官加爵而不及平民之證也。宣帝求漢初功臣之後復其家，史稱皆出庸保之中；及考之《表》，則或云公乘簪嫋，或曰公乘上造，大率皆有爵者。爵至五大夫才得復其身，庶長、左更則二千石之勤事者往往得賜，皆漢法也。《王仲宣集》有《爵論》云：「依律有奪爵法。今爵事廢矣，奪之民不懼，賜之民不喜，是空設文書而無用也。」又曰：「爵自一級轉登十級而為列侯，譬猶秩自百石轉遷而至於公也。近世賞人不由算級，從無爵人封為列侯，原其所以，爵廢古也。古者白起、衛鞅皆稍進爵為五大夫、客卿、庶長以至於侯，非一頓而封也。」魏了翁《古今考》曰：漢武功爵者，造士、良士、元士、戎士、樂卿、軍衛之名與秦異，買者試補吏，先除千夫如五大夫，猶近世迪功郎、登仕郎之類，各有價也。宋天禧元年登州學究鄭異出粟五千六百石賑饑，詔補三班承信郎，嗣後沿以為例。然州縣官不許接坐，只令廷參而已。大抵民賜爵如今老農給八品頂帶之類，官賜爵如給本身封典之類，俱不甚貴重。

漢俸米多錢少

漢百官俸米多錢少，三公俸月三百五十石，減至令史而月猶八石。開元二十四年定百官俸，一品月三十千，遞至九品月一千九百，此則論錢矣。《北漢•劉崇傳》宰相月俸百緡，較之今日猶多一倍。鄭端簡曰：「祿輕自宋始也。惟貤封之典至宋而隆，大父如父母，古未曾有。」

予告、賜告有別

漢予告、賜告有別：予告者許歸家，三公予告，令也；賜告者不得歸家，病滿三月賜告，恩也。大抵賜告如病假之類，馮野王病，滿三月賜告，與妻子歸茂陵就醫，大將軍王鳳劾其不敬。

持節使（按：據文當為「使持節」。）、持節、假節有別

漢之持節有三，曰使持節，得殺二千石以下；曰持節，得殺無位人；曰假節，惟行軍得殺犯令者；皆刺史也。唐武德元年改郡為州，改太守為刺史，亦加號持節。

舍人

顏師古曰：「舍人者，供役使之人。」《史記》嫪毐幸時，諸客求為舍人者以十數；李斯亦為呂不韋舍人。蓋親近左右之通稱也。至六朝而權傾天下，茹法亮以舍人出為司農而泣。

給扶、俠侍之分

常見岑文本畫古帝王像，一帝之側必有左右二人擁侍而立者，亦復冕而貂蟬，但止三旒，非若天子之九旒，不解其制。朱萬同曰：「此魏、晉、六朝所謂給扶是也，宋猶行之，故《陳康伯傳》許肩輿至殿門，仍給扶。」或曰天子無給扶之說，旁侍立者即侍中也，故戴貂蟬。余按《陳書》驍騎之職，天子臨軒則升殿俠侍，韋翽為俠侍將軍；又大行皇帝靈座有俠御人，或岑所畫者其即此歟？

衙門當作吾門

《說文》衙字讀「語」音，不作「牙」音，故漢碑多寫衙為御，《楚詞》「道飛廉之衙衙」，亦然。漢「吾」字乃作「牙」音，如允吾、騶吾、金吾之類。《百官箴》以金吾為吾臣，蓋衙臣也。天子朝群臣曰正衙，庭見曰衙參，走卒曰衙官、牙將，皆從木吾而起，金吾、木吾者，棒也，伍百執之以參於前者，見《古今注》。

上衙門三日

今州縣初到任必具刺上衙門三日，在上官到任則下屬亦往具刺候起居三日，不解所自始。唐岑參為號州上佐，有《衙郡守還》一詩，自注：「衙者，今監司郡守初上事，既受官吏參謁，至晡時僚屬復伺於客次，胥立廷下通刺曰衙，以聽進退之命，如是者三日。如主人免此禮，則翌旦又通謝刺。」蓋自唐已然矣。

三考出身

三考者，試流外之官，一曰書，二曰計，三曰時務。蓋較之試進士科之身、言、書、判，僅少其一耳，見《六典》。《元史•選舉志》吏三考者，或以三十月為一考，或以四十月為一考，大德元年以百二十月為一考，蓋舊以九十月為滿也。三考出身為正七品。

大夫亦有主朝

《古今考》曰「天子有五門三朝」，三朝者，內朝、路朝、外朝也。《玉藻》曰「路寢聽政，退適小寢」，路寢者，大寢也，正寢也，此云諸侯亦有三朝也。今之州縣，大廳，正寢也；小廳，小寢也；別府堂宅，燕寢也。是大夫亦有三朝也。

歷代職官數目

漢官制七千五百員，唐萬八千員，宋三萬四千員。前明成化五年武職已逾八萬，合文職十萬餘員，見《明史•劉體乾傳》中。

典史授都御史

明初典史授都御史，貢土授布政使，秀才授尚書，見《明史•姜采傳》陳啟新疏中。

印

「璽書」二字見《左傳》「季武子以璽書追而與之」，《周禮•司關》「凡達貨賄者以璽節傳出之」，璽即印也。戰國時已用印，蘇秦佩六國相印，項羽刓印而不以與人，漢高帝弄御史大夫印而顧趙堯，其來久矣。王伯厚云：「棄符節而用印，始於周顯德六年。」想符節廢於周耳，非印始於周也。漢晉官員替代皆別鑄印，惟尉只用一印，見《晉書•孔琳之傳》：「琳之請桓元無改鑄印，省金炭之費。」

「省會」二字借用

省者，禁署也。《漢•晤帝紀》帝姊長公主養省中。蔡邕曰：「本為禁中，避元後父名，故曰省中。」師古曰：「省，察也，言入此中者當察視也。」《唐書•百官志》曰官司之別曰「省」、曰「台」，今稱省會者，借用也。唐以中書、門下、尚書為三省。宋元以中書省為宰相所專治。元末署中書分省於濟寧、彰德諸路，設參知政事；又置行中書省於江西、江浙、山陝等處，添設平章，與真相等。明興，分天下為十三中書省，未幾改為十三布政司，從此以官署為地名而有十三省之說。會者，《大官•司會》注「大計也」，聽出入以要會，天官之職也。禹南巡時會計天下賦稅，周公營洛，四方民大和會，而後世遂相因為省會之名。

「府道」二字借用

府，文書藏也，非官也。《論語》「魯人為長府」，太公立九府圜法。《周禮•天官》「府六人」，《尚書》「六府三事允治」，漢有少府、樂府，皆非官名。《趙禹傳》「文深不可為大府」，《諸葛亮傳》「開府治事」，方漸漸有官名之意，然亦非州郡名也。唐初只京兆、河南二府而已。後武后升并州為太原府，明皇升蒲州為河中府，自唐升大州為府，而《地理志》始有府州之名，然惟建都者稱府。宋真宗嘗為襄王，仁宗嘗為慶國公，故升襄陽、慶州為府。至元、明而統縣者皆曰府矣。道，路也，非官也。自唐分天下郡縣為十道，又增為十二道，而明遂因之有巡道、糧道、僉事道、兵備道之名。

在家食俸

今優禮大臣，有在家食其原官之俸者。按《後漢書•鄭均傳》均遷尚書，以病告歸。元和二年，帝東巡過任城，幸均舍，敕賜尚書祿以終其身，號「白衣尚書」。是大臣在家食俸之始。

革職留任

今大臣革去頂戴，仍令在官辦事。按《晉書•陶侃傳》侃刺荊州，討杜曾，戰敗免官，王敦表以侃白衣領職，再討杜弢成功，復還原官。是即今之革職留任矣。唐劉仁軌征百濟亦白衣從軍。

聽事吏

今州縣有聽事吏，按《隋書•百官志》開皇時，因州縣之大小置白直以供役，此即今之聽事吏矣。

頂馬

今貴人街行，前有騎馬者一二人，號稱「頂馬」。按《國語》越王勾踐親為吳王前馬，前馬者，即今頂馬矣。

掌扇、腰扇

今貴人街行，有持大扇遮太陽者，號「掌扇」。按《通鑒》褚淵入朝，以腰扇障日，為功曹劉祥所譏。方密之謂腰扇即今之掌扇，余按胡三省注：「腰扇，今之摺疊扇也。」故可以置之腰間，若掌扇則是雉尾扇之類。

喝道

今官府行街有嗬殿聲，謂之喝道。按《梁書》梁制令僕中丞引喤至街，引喤即喝道也。

需次

《左傳》「敬共朝夕，恪居官次」，《東方朔傳》「待以不次之位」，《荀子》「賢能不待次而舉」。注：「次者，官之次序。」後人訛待為需，故《宋史•馬廷鸞傳》登淳祐進士，調池州教授，需次六年。朱子《答方耕道書》亦曰：「老兄今茲需次，當潛心味道。」

劄付

晉華潭作奏「謹奉還所假左丞相軍谘祭酒版」，版即劄付也。黽錯言裏有假士，又有假五百，即今之劄付官也。

督郵

如淳注《漢官》：「督郵，都吏也。」似督郵是吏，非官。然史弼遷山陽太守，其妻钜野薛氏以三互之禁，轉拜平原相督郵，似乎督郵官卑而權重，此淵明所以有折腰之說。陶侃為廬江太守張夔督郵，太守妻病，侃冒雪為迎醫於數百里之外。或難之，侃曰：「資於事父以事君，禮也。安有父母疾而不盡心乎？」督郵似是功曹、參軍之流。

門卒

東漢庾乘給事縣庭為門士，注：「門卒也。」郭林宗拔之入學，庾自知出身卑，每下坐。嗣後學中人以下坐為尊。

官婢

或問《漢官儀》郎署有女侍史二人，貌妖麗者，為郎官焚香熨被，未知許伴寢否。余按《張安世傳》：郎淫官婢，婢兄自言，安世責其誣汙衣冠。後漢王君公求罷不得，故通官婢，以劾去官，乃得歸隱牆東。是漢律但教侍奉，不許侍寢也。但未審官婢是何家子女，終嫁何人。或云公卿子女以罪籍沒入官者是矣。

公主稱尚

稱尚者，本《易經》「得尚於中行」之義，王弼注：「尚，配也。」顏師古《匡謬正俗》言之甚詳。《漢書》天子女稱公主，姊妹稱長公主，姑稱大長公主，猶之《春秋》所書伯姬、叔姬、季姬者，時君之女也。加主以貴之者，先君之女，時君之姊妹或姑若祖姑也。但帝女亦有稱長公主者，如武陽公主是也。諸王女稱翁主，唐稱郡主，稱鄉主，稱鄉亭公主。公主賜諡，始於唐德宗賜廣安公主。諸王女婿稱儀賓，似始於明。

駙馬

駙馬始於漢武，謂駙御馬而行，親幸之義，非必尚公主也，故金日磾亦拜駙馬都尉。尚公主必先拜駙馬都尉，始見於《齊職儀》。南齊袁樞議公主亡不得兼駙馬都尉，引杜預尚高陵公主，主亡，泰始中追贈公主，而元凱不加駙馬之官。《懶真子》以為駙馬者始於魏武寵何晏，以御馬之副給之，志恩也。宋神宗治平四年詔駙馬不許升行，蓋唐以後子弟一選駙馬，便與父叔齊行。李遵勖崇矩之孫，尚真宗女，御筆升遵勖為崇矩之子、繼昌之弟。繼昌者，其父也，升之與父同行，所以避舅姑之尊也，其無禮亦甚矣。《內府秘典》言明代駙馬不選公卿子弟，多用畿輔少年及武弁世家，所以然者，駙馬受制於公主之奶母，出入有時，起居有節。萬曆冉駙馬受奶母箠幾死，而公主不敢救，已而反目逃回，罰來演禮，革其父職，帝亦悔之。《宋史》開慶初宰相請以進士第一人尚主。時周震炎中狀元，而主從屏後窺之，不悅其貌，乃別尚楊鎮，理宗事也。余道男女相悅為婚，理宗亦自有理。宋章獻太后為仁宗選後。有王氏者，國色也，太后嫌太妖豔，不宜少主；乃另選郭后，非仁宗意，卒至慶黜。後王氏所適者死，仁宗傳旨封為夫人，許入禁中，適富弼作相，格詔不行，見《揮麈錄》。








○贈公孤功臣表序 【 功臣贈公孤】

高皇帝下江左。因勝國之舊。為五等爵以贈勛臣。及文武之死綏者。其後有王公侯伯之典。而罷子男。至公孤絕不以為贈。　文皇帝復因之。有贈爵而無贈官。中間僅一惜朱長史復之相藩邸。胡學士廣之侍左右。皆久而皆五品未及貴。故追崇之。然亦僅至尚書而止。葢五十餘年而寥寥如也。　仁宗即位。復置公孤官以居英公輔尚書義等。于是姚廣孝胡廣得少師。馬京得少傅。墨麟得少保。文臣之贈三孤自廣孝等始也　宣皇帝寵寄夏原吉。其卒也欲爵之而不果。故特崇以太師。而蹇義因之。文臣之贈三公自原吉始也嗣黔公斌之薨也。欲王之則無功。欲毋贈則不容巳。故特優以太師。勛臣之贈三公自黔公斌始也。周太保尚文之卒也。岳都督懋之戰歿也。宜伯而靳之。一崇以太傅。一崇以少師。武弁之贈公孤自尚文懋始也鄒濟少詹事也。王汝王贊善也。於　仁廟為舊宮臣。故即位而贈之太子少保賓客。文臣之得贈東宮大僚自□濟汝玉始也王一寧侍郎也。以閣臣而得太子太師。三品之躐得三太自一寧始也凡國家之典。始則若濫觴。繼則滔滔焉。又繼則湯湯焉。今而猶若有所裁者。則諸典司力也。作贈公孤宮臣表、


卷二百五十六

<史部,诏令奏议类,奏议之属,历代名臣奏议>

钦定四库全书

历代名臣奏议卷二百五十六

明　杨士奇等　撰

赋役

宋神宗时监察御史里行刘挚上奏曰臣昨日准圣旨批下司农曾布劄子为诘臣所言助役事寻已具分析奏闻去讫臣窃以耳目之於人也事物过者必见必闻以赴其心而心必受之未有不信其耳目而反以其能视聼为疑者先王以言置官代天子耳目内外相信无以异於一体之相为用也其言虽直必容虽多必受则国家安治不然则反此故谤木谏鼓不设危乱之国鼎镬斧鑕不在圣明之朝恭以陛下躬上圣之德好问乐善凡延见臣下虽贱官小吏必温恭和容以访逮之此尧舜之盛也然至於臣等以职事为言则使之分析者中外皆知非陛下意乃司农挟宠以护改作大臣设法以蔽聦明尔因事献忠敢一言之今天下之势陛下以谓安耶未安耶治耶未治耶苟以为未安未治也则以陛下之睿智言动起居躬蹈德礼夙夜厉精以亲庶政而天下未至於安治者将谁致之耶陛下即位以来注意责成倚以望太平而自以太平为已任得君专政安石是也三二年间开阖动揺举天地之内无一民一物得安其所者盖自青苖之议起而天下始有聚敛之疑青苖之议未允而均输之法行均输之法方扰而边鄙之谋动边鄙之祸未艾而漳河之役作漳河之害未平而助役之事兴其间又求水利也则民劳而无功又淤田也则费大而不効又省并州县也则诸路莫不强民以应令又起东西府也则大困财力禁门之侧斧斤不絶者将一年而未己其议财也则商贾市井屠贩之人皆召而登政事堂其征利也则下至於历日而官自鬻之推此而往不可究言古之贤人事君行道必驯致之有渐持久而後成至於设施皆有次序今数十百事交举并作欲以岁月变化天下使者旁午牵合於州县小人挟附佐佑於中外至於轻用名器混淆贤否忠厚老成者摈之为无能侠少儇辩者取之为可用守道忧国者谓之流俗败常凿民者谓之通变能附已者不次而进之曰吾方擢才不可招者为名而斥之曰吾方行法凡政府谋议所以措置经画除用进退独与一属掾曾布者论定然後落笔同列预闻乃在布後故奔走乞丐者布门如市虽然犹有系国家之体而大於此者祖宗累朝之旧臣则镌刻鄙弃去者殆尽国家百年之成法则剗除废乱存者无几陛下岂不恠天下所谓贤士大夫比岁相引而去者凡几人矣陛下亦尝察此乎去旧臣则势位无有轧已者而权可保也去异已者则凡要路皆可以用门下之人也去旧法则曰今所以制驭天下者是己之所为而陛下必将久任以听其伸缩也嗟夫此事之实也其名则曰革敝而兴治是以陛下乐闻其名而难察其实也夫赏罚号令乃陛下所以砥砺天下而鼓动四方以为劝信者今有人焉能舞公事以倾勲旧构大狱以逐官吏其事是耶乃其职尔何至超任以为职司耶赵济是也又有人焉以渭源田欺罔始既以此得罪而终复以此增秩王韶是也程昉事漳水以兴大役困一方而无成功赵子几挟情以违法禁按吏以防民言则皆置而不问乃是赏反施於圣人之所当罚罚不及於王法之所当诛也畿邑之民以助钱为诉也陛下圣旨令召情愿东明知县以不能禁民有诉而被効也陛下圣旨止令劾擅升户等之事二者皆独断之善政而中书皆格而不下此则陛下之号令不行也西师无功而曰非朝廷之本谋天下但见给军之费辇出於京师空名之诰驰下於西路又命一知制诰於将幕使专代天子之言报复号令络绎於道苟以为非耶何不止之迨其事败则曰非政府谋也捐费缗钱以千万计秦晋之人肝脑涂地生军旅之怨结敌人之衅而不自请咎乃致陛下发中诏以责躬抑徽号而不受忠义之士谁不痛心而疾首至如助役之法臣尝言之矣其条制纎悉臣虽未能究见然臣大意终以谓使天下百姓赋税贷责公私息利之外无故作法升进户等使之槩出缗钱皆非为人父母爱养基本之所宜为者故臣谓之聚敛非妄言也陛下任遇辅臣如此其重而致主之术乃用此道是皆大臣之误陛下而大臣所用者误大臣也今既颠谬乖错败乱纲纪知天下之不容惧宸衷之回悟以谓虽中外之士畏避无敢言者然其尚敢言者独御史有职尔故又使司农荧惑天听作为偏辞令臣等分析以摧沮风宪之体艰梗言路欲其忧惮苟容而缄默或欲撩其危言从而挤逐不知忠臣节士虽戮辱不惧所以尽事君之义耳今羌夷之欵未入反侧之兵未安三边疮痍疲溃未瘳河北大旱诸路大水民困财力县官匮竭圣君恭勤思治万方之所知而在辅弼者方欲蔽天聦明使下情不得而上逹其何心耶臣愿陛下思祖宗基业之艰难念天下生灵之危苦少回几虑收还威柄深恐异时专权肆志将有陛下所不能堪者则必至於亏失君臣之恩是今日养之适所以害之也若夫冯亰王珪同列预政皆依违自固不扶颠危虽心悟其非而无所捄正已之进退又媕婀而不决皆非所谓辅臣之体臣四海之内孤立独进陛下过听任以风宪尝窃思之近岁台谏官叠以言事罢免岂其言皆无补於事欤岂皆愿为讦激险直之语以自为名而絜去欤尝以谓欲言政府之事者其譬如治湍暴之水可以循理而渐道之不可以堤防激鬭而发其怒不唯难功亦为患滋大故臣自就职以来窃慕君子之中道欲其言直而不违於理辞顺而不屈其志庶几愚衷少悟天听而亦不敢婞然如浅丈夫以一言一事轻决去就致圣朝数数逐去言事者而无所裨补思以上全国体而下亦庶几能久其职业而成功名两月之间才十余疏其言及助法者止三疏耳当天下多事之时而臣言简缓又不足以感悟则其负陛下已多矣不意大臣之怒已至如此令臣等分析分析之事前代无之祖宗无之近年已来乃为此法以摧言者之气方陛下孜孜听治喜於纳谏而大臣所为则不得正目而视此所以发臣之狂而不能默也伏愿陛下深察事物之变用安靖之治以休生民有所措置以大小缓急为先後之序以义利经权为本末之辨自兹凡有献替於陛下者乞有以诱掖奨厉之罢分析之命以尊严朝廷而养多士敢言之气臣不胜惓惓愤懑爱君待罪之心

挚又论弓手疏曰臣伏覩今月七日勅命节文弓手正身不愿充役者许雇曾充弓手之人令逐路转运司相度施行臣窃意朝廷必以差法初行弓手一役乍差乡户未习捕盗次第而旧日应募之人一旦放罢或无所业挟其素艺去而为盗故降今来指挥欲以权其始而待其成臣窃以谓二者非所宜忧也盖差役方复事未就绪若假以岁月则法自成而事定矣昨三月十七日勅弓手曾经鬭战缉捕有功者虽无户等特与存留则收拾旧人已有此法且弓手不可不用差法者盖乡人在役则不独有家丁子弟之助至於亲族婚姻及其里落之衆莫不为之营援同其休戚一有捕限则人人张耳目出方略以求盗贼又其土着自重故无逃遁之患此乃从来弓手得贼所以常多於他警捕之人而祖宗以来弓手所以必用正身也自行雇募以来盗寇充斥盖所募浮惰之人不任其责差之与雇利害如此然则祖宗之法岂无意哉行之百余年不闻上等户以为不便而愿雇人也夫上之使民使其出力则易使其出钱则难此古今之通谊易晓也今朝廷指挥虽云不愿充役方许雇人然官司上下利在旧人惯熟或以人情留占必须沮斥新户使之雇人安能见其愿与不愿之情臣深恐被差之人岁出缗钱不易却须归怨差法奸人因而可以揺动议论兼天下繇役重轻州县风俗各各异宜固当随方制之不可槩以一法臣观五路弓手熙宁以前正身充役之时最号强劲往往逐名家自养马其材艺捕缉胜於他路近日复差以来妥帖就役皆已试之効亦不闻其不乐而愿出钱雇人也访闻惟是川蜀江淅等路昨差至第一等人户充役皆习於骄脆不肯出力为公家任捕察之责故宁出赀雇代自以为便此皆一偏之利而议者不察遂乃一例变动大法今朝廷若未肯追寝许雇之命必欲委曲徇民则宜分别利害大小权为之制自来盗贼最多及弓手正身久有成効者无如五路臣欲乞五路弓手并依祖宗旧法及今年七月三日申明圣旨指挥须得正身祗应外其余路分即依今月七日指挥仍乞将旧有户等差充者及前项曾经战鬭有功存留者与情愿雇人者三色通计不得过正额一半人数所贵新旧相兼渐熟捕盗事体其三色人数内遇有阙额止行差补则一二年间差法成就雇法可罢矣

贴黄朝廷立法不可以事初一二小害槩坏大体所谓弓手正身之小害者唯是南方上等人户其子弟多修学为举人故为未便造起浮言以惑议者之听殊不知每岁出缗钱雇代其为久远之害不细也兼祖宗以来行正身充役之法通於天下已百有余年曾不闻其不便今朝旨虽欲周顺人情下许雇之法然止可作权时指挥宜立限一年或二年候人情习熟即罢代法伏乞详臣今来所请事理特赐施行外其许雇路分仍乞相度人户二丁以下方听依近制雇人代役

参知政事王安石上奏曰今陛下即位五年更张改造者数千百事而为书具为法立而为利者何其多也就其多而求其法最大其効最晩其议论最多者五事也一曰和戎二曰青苖三曰免役四曰保甲五曰市易今青唐洮河幅员三千余里举戎羌之衆二十万献其地因为熟户则和戎之策已効矣昔之贫者举息之於豪民今之贫者举息之於官官薄其息而民救其乏则青苖之令已行矣惟免役也保甲也市易也此三者有大利害焉得其人而行之则为大利非其人而行之则为大害缓而图之则为大利急而成之则为大害传曰事不师古以克永世匪说攸闻若三法者可谓师古矣然而知古之道然後能行古之法此臣所谓大利害者也盖免役之法出於周官所谓府史胥徒王制所谓庶人在官者也然而九州之民贫富不均风俗不齐版籍之高下不足?今一旦变之则使之家至户到均平如一举天下之役人人用募释天下之农归於畎亩苟不得其人而行则五等必不平而募役必不均矣保甲之法起於三代丘甲管仲用之齐子产用之郑商君用之秦仲长统言之汉而非今日之立异也然而天下之人鳬居鴈聚散而之四方而无禁也者数千百年矣一旦变之使行什伍相维邻里相属察奸而显诸仁宿兵而藏诸用苟不得其人而行之则搔之以追呼骇之以调发而民心揺矣市易之法起於周之司市汉之平准今以百万缗之钱权物价之轻重以通商而贳之令民以岁入数万缗息然甚知天下之货贿未甚行窃恐希功幸赏之人速求成効於年岁之间则吾法隳矣臣故曰三法者得其人缓而谋之则为大利非其人急而成之则为大害故免役之法成则农时不夺而民力均矣保甲之法成则寇乱息而威势强矣市易之法成则货贿通流而国用饶矣

知谏院陈襄论役法状曰臣闻方今政有害於民者无甚於役法使民岁出佣钱以资应募之人夫应募之人者莫非游手堕农之辈违慢作过又不足以集事兼出钱人户非是乐输行之数年民力已困上等厚有赀力之家犹可出备自余中产已下多是农民惟以薄业为生别无营入能自足於衣食者盖有数矣今来户户率缗既有定额无由蠲免岁时输入官司敦廹谷益贱而钱益贵常有逋负督责之忧不幸遇岁凶荒一有不足则不免於饥莩流亡之患此大略可见矣若此法不更必恐天下等第之民日益困弊转致失所此不得不虑也如欲更之则莫若且因今来新定簿役之法复为五等依旧差役除衙前重难及州县自来号为重役为民深害者即官与雇人以酒场河渡等钱充为佣直其诸色役并从差纠之法如愿雇人代役者亦听仍乞依司农寺条贯诸系公之人因役人勾当公事及投名公参入直之类取受财物者依常平乞取法及依熙宁编勅官员不得差出三百里外勾当私事条约施行如此等第被役之人差使至经年别无劳费莫不出力愿为而无惮矣此可为不易之良法也谨具状奏闻伏候勅旨张方平论募役疏曰臣伏覩见行役法天下共苦不便陛下天高听卑必闻其利害切恐中外臣僚未有为国家深忧远虑精言其本末者臣既以方拙上荷知眷今拜章乞致仕方俟命解谢念言重恩思有以补报而去故不避诛絶上此奏封极陈保邦便民之大计切务非徒诡?以抗高论而已陛下至圣大明傥察臣言实有益於国家即乞发自清衷特下明诏停罢此法复行旧制之中有所未安稍为增损参定施行诏下之日四方万姓若有匹夫匹妇不慰悦拚蹈上感德泽者则臣请受罔上迷国坏法乱纪之罪投放遐裔以正典刑陛下犹谓臣言未足为信古者有大疑谋及卿士庶人协同而後有作即乞露布臣章俾在廷百辟以至诸路郡县官吏共得尽其公议二者惟在陛下发於神断以定天下是非若但送之中书询之执政无益也则乞留中不下非惟有以保全孤臣抑以致忠义之言以广四聦之远不胜为国忧虑区区之心惟圣明谅察所上劄子具列封进

方平又论免役钱疏曰臣切惟昔者圣人所以治民之道别其四业任之九职农夫効稼穑之力虞衡主山泽之利百工饬化八材商贾阜通货贿各率所事以奉其上而上之所以取於民惟田及山泽关市此财用之所出也顾沿革损益虽历代不同要之必本於此过是则非王制矣伏见近建赋役之法率令输钱夫钱者人君之所操不与民共之者也人君以之权轻重而御诸事制开塞以通政术称物均施以平准万货故有国家者必亲操其柄官自冶铸民盗铸者抵罪至死示不得共其利也夫钱者无益饥寒之实而足以致衣食之资是谓以无用而成有用人君通变之神术也本朝经国之制县乡版籍分立五等以两税输谷帛以丁口供力役此所谓取於田者也金银铜铁鈆锡茶盐香矾诸货物则山海坑冶场监出焉此所谓取於山泽者也诸筦榷征筭斥卖百货之利此所谓取於关市者也权钱一物官自鼓铸臣向者再总邦计见诸鑪岁课上下百万缗天下岁入茶盐酒税杂利仅五千万缗公私流布日用而不息上自宗庙社稷百神之祀省御供奉官吏廪禄军师乘马征戍聘赐凡百用度斯焉取给出纳大计备於此矣景德以前天下财利所入茶盐酒税岁课一千五百余万缗太宗以是料兵閲马平河东讨拓跋贼岁有事於契丹真宗以是东封岱宗西祀汾睢南幸亳未尝闻加赋於民而调度克集庆历以後财利之入乃三倍於前朝而惟日不足何事功之异也举是而言则本末之原有可得而究者矣陛下悯时政之积敝志在变而通之以财成天下之务故创法立制设青苖以赈乏絶建募佣以?繇役所大措置事以十数要在崇德而广业以惠养元元而已臣官在守藩职在长民朝廷政令非敢出位而言至于民事利害以言职也夫民事之利害衆矣顾率钱之患独切故敢具言其事自古田税谷帛而已今二税之外诸色沿纳其目曰陪钱地钱食盐钱牛皮钱篙钱鞋钱如此杂料之类大约出於五代之季急征横敛因而着籍遂以为常今以一陈州言之州四县合二万九千七百有余户夏秋二税凡斛?一十五万八千有零硕正税并和预买紬绢三万有零疋?绵四万九千有零两此常赋也复有盐钱一万五千八百有零贯并夏秋沿纳钱虽缘敝法承习己久然此诸色钱常例亦多用折纳斛?不悉输钱也大槩古今田制未有输钱之法也今乃岁支苖钱六万七千余贯计息钱一万二千三百贯有零岁纳役钱四万七千余贯此乃常赋之外岁输贯钱六万余千以陈之户口不敌诸州之一县率是以准天下之所输可见也凡公私钱币之发敛其则不远百官羣吏三军之俸给夏秋籴买谷帛坑冶场监本价此所以发之者也田庐正税茶盐酒税此所以敛之者也民间货布之丰寡视官钱所出之多少官钱出少民用已乏则是常赋之外钱将安出若募钱输官还以募佣钱既出入非畜聚也夫募钱者率之本民散於惰游市井自如南亩空矣穷乡荒野下户细民冬至节腊荷薪刍入城市往来数十里得五七十钱买葱茹盐醢老稚以为甘美平日何尝识一钱臣闻诸路其间刻薄吏点閲民田庐舍牛具畜产桑枣杂木以定户等乃至寒瘁小家农器舂磨銍釜犬豕凡什物估千输十估万输百食土之毛者莫得免焉故天下之民遑遑无所措手足谓之钱荒吏厉锋气以刻削为功干赏蹈利而赏利从之此岂圣意之然耶必料天聦亦未之详闻也陛下本欲以美利利天下至於施为见於行事非复圣意所存者矣陛下盛旨一出执政奉行稍已增益至於有司苛细甚矣颁下诸路职司之官各出所见展转交害本同而末异朝行而夕改郡县承用以至不胜其敝且民田二税水旱检放自有常制青苖之息或遇灾伤犹暂倚阁募役之钱年虽大杀不可免也豪猾乘民之急举贷取息至或相因陪输诚侵酷矣然不越谷帛民耕织之所有也州县之役若身充若雇佣率三分其费而二分出於薪粒大乡户衆一役代归十余年间安居无所预矣募法之行且三年初年民始大骇吏议法未一或纳或否次年已有伐桑枣卖田宅鬻牛畜今年稍荒歉处民流散多矣推此其可以经久者耶而乃恬弗为怪莫之改图臣恐国家之忧不在四夷而见伏戎於莽矣伏惟陛下深思宗社之重俯察下民之情申命大臣精议输钱之法此大事也非取於高谈虚论苟且而已矣夫苟且者臣下之身谋远虑者陛下家国之计愚而不可欺弱而不可胜者民也傥民情失於抚御大势一有动危虽有智者恐无以善於後矣输钱二事而募法之害尤重臣故勤勤先其重者今所开陈特举大体其为害条目不可悉数也臣上荷圣恩至深至重自念衰疲不任陈力一旦先犬马填沟壑没有遗恨故求一对清光专为陈此愚恳少効补报粗寛愧负事闻天听退就斧钺臣所快也惟陛下留神省察

冯山议免役状曰右臣久官远方不识朝廷忌讳然事干治体苟有所见不敢辄隐以亏臣子之节臣窃见条制之设已经四年内尽羣臣之谋外收天下之议更革创置无所不尽利害本末十见七八惟免役一法未有成効臣伏以朝廷立法之意本以便民除去搔扰抑絶侥幸何所不可而纷纷至今者非去千载之弊而为一代之法不可遽为而速见也臣去年冬自京师授差遣回经京西陕西利州成都梓州五路上自监司下至州县冠盖奔走议论详悉惟恐後至以慢陛下之诏令以违司农之期会然龃龉迟缓未能决然者臣观其由非独四方官吏之过盖巧议错出有司无定之所致也自熙宁四年以後天下始知朝廷新法本在爱民非为聚敛靡不日夜讲究因其乡俗之便为国家画经久之计独衙前弓手之类稍难处画不得不差缓岁月然後成就自去年冬末已後访闻诸处仅能成书方议奏报而旋有新制令依仿府界之法又令四等以下均出役钱未几又令只?税钱不用等第又令那移补助半年之间改动者数四官吏惶骇不知定议文书烦浩旋为弃物然则役法何时而定耶臣窃以天下风俗不同事体各异有司之法将笼而一之则固将得此而失彼利一而害十近见梓州之法亦只以等第为率上等之家所出不过十三贯则其所取者至轻而其所免者甚重设未均一极已寛简按察之议以为可行未及奏闻而例从改易举此一处他州可知民间田亩税钱类不相等推此以往名目甚多岂可直据一端以为定论要其至当俟其均税之法已定然後免役之法可行若犹未也莫若诏诸路监司与郡守县令因其乡俗各自立法不问异同但取其便民而已立以期限过者有罚如此则法顺於民而易行民安於法而不烦则免役之効庶几可见苟未能追改前制臣乞自今已後议者之说且一切置而勿用大体既立则举偏补弊者自然次第而举矣臣窃见前代立法至久而後定何则事非经试虽智者不能极其尽况差役之弊已经数百载间虽知其为害於民而不敢有议更变之者诚难其变之之术也今一旦创起新法既行之後必其纎悉无遗臣未知其可也臣愿陛下下臣所议详择其一使天下重困之人早见成法苟官不废事民不知役则三代仁政何以异此如利害相乘难於经久本实无害徐议罢去亦无累陛下寛仁之盛德也臣近见司农寺指挥尚犹询访官吏未尽未便事理臣之所忧非独为朝廷新法了无休期兼恐缘役事而进者奔趋无己轻取陛下之名器擅自恣放重为新法之病臣伏覩熙宁二年十二月诏书博尽衆议务要除去扰弊使民乐从臣之愚见稍系利害之大者谨具状奏

右司谏苏辙乞更支役钱雇人一年候修完差役法状曰右臣伏见二月九日三省枢密院劄子节文应天下免役钱一切并罢其诸色役人并依熙宁元年以前旧法人数定差更乞指挥诸县官吏看详若依今来指挥别无妨碍即便依此施行若有妨碍致施行未得限?到五日内具利害擘画申本州本州限一季闻奏奏到各随宜修改奉圣旨依奏臣看详上件指挥大纲已得允当其间节目颇有踈略差误未易一一具言全在有司节次修完近见开封府奏开祥两县於数日之内依旧役法人数差到役人臣窃惟自罢差役至今已仅二十年乍此施行吏民皆未习惯兼差役之法关涉衆事根牙盘错行之徐缓乃得详审若不穷究首尾怱遽便行但恐既行之後别生诸弊臣窃见州县役钱所在例有积年余剩今年夏料虽已放罢旧余剩钱犹足支数年欲乞朝廷指挥将见在役钱且依旧雇役尽今年而止却於今年之内催督诸处审议差役令的确可行更无弊害然後於今冬迤逦差拨起自来年役使乡户一则差役条贯既得审详既行之後无复人言二则将已纳役钱一年雇役民力纾缓进退皆便臣深恐诸道以为朝廷已行之命降到即行虽有妨碍更不陈述致差役之条未尽其利若朝廷以臣此言可用欲乞下三省疾速施行谨録奏闻伏候?旨

贴黄新法已来减定役人皆是的确数目行之十余年并无阙事则旧法人数决为冗长天下共知况近降指挥明使州县相度有无妨碍至於揭簿定差亦无日限今来开封官吏更不相度申请於数日之间一依旧法人数差拨了絶如坛子之类近年以剩员充者一例差拨役人监勒开祥两县迅若兵火显是故欲扰民以害成法尚赖百姓久苦役钱乍获复旧更无词说不尔必须争讼纷纭为害不小乞下所司取问开封官吏明知有上件妨碍更不相度申请及似此火急催督是何情意特赐行遣以戒天下挟邪坏法之人

辙又论罢免役钱行差役法状曰右臣伏见门下侍郎司马光奏乞罢免役钱复行差役旧法奉圣旨依奏施行臣窃谓近岁所行新法利害较然其间免役所系尤重朝廷自去秋已来改更略尽惟此一事迟留不决民间倾听想闻德音臣窃料此事既行民间鼓舞相庆如饥得食如旱得雨比之去年罢导洛市易盐铁等事其喜十倍非至仁至圣至明至断谁能行此然臣有愚虑盖朝廷自行免役至今近二十年官私久已习惯今初行差役不免有少龃龉不齐譬如人有重病不治必死医者用药攻疗必有瞑眩不宁要须病去药消然後乃得安乐今中外用事臣寮多因新法进用既见朝廷革去宿弊心不自安必因差役之始民间少有不便指以为言眩惑圣聦败乱仁政兼臣窃观司马光前件劄子条陈差役事件大纲已得允当然其间不免踈略及小有差误执政大臣岂有不知若公心共济即合?光所请推行大意修完小节然後行下今但备録劄子前坐光姓名後坐圣旨依奏其意可知自今以往其必有人借中外异同之论以揺动大议臣愿陛下但思祖宗以来差役法行民间有何患害近岁既行免役民间之弊耳目厌闻即差役可行免役可罢不待思虑而决矣伏乞将臣此奏留中不出时赐省览苟大法既正纵有小害随事更张年岁之间法度自备臣踈远小臣初蒙擢用辄此深言罪在不赦但念臣初无左右之助谏垣之命出自圣意不敢自同它人更存形迹冒昧陈闻惟陛下裁幸

贴黄臣窃详差役利害条目不一全在有司节次修完近则半年远亦不过一年必有成法至於乡户不可不差役钱不可不罢此两事可以一言而决况所在役钱寛剩一二年间必未至阙用从今放免理在不疑前来司马光文字虽有役钱一切并罢之文又却委自州县监司看详有无妨碍臣窃虑诸路为见有此指挥未敢便行放罢依旧催理则凶岁疲民无所从出或致生事欲乞特降手诏大略云先帝役法本是一时权宜指挥施行岁久民间难得见钱已诏有司依旧差役所有役钱除坊郭单丁女户官户寺观依旧外其余限诏到日并与出榜放免其去年已前见欠役钱具数闻奏未得催理听候指挥

辙又言雇募衙前改为招募既非明以钱雇必无肯就招者势须差拨不知岁收坊场河渡缗钱四百二十余万欲於何地用之熙宁以前诸路衙前多雇长名当役如西川全是长名淮南两浙长名大半以上余路亦不减半今坊场官既自卖必无愿充长名则衙前并是乡户虽号招募而上户利於免役方肯占名与差无异上户既免衙前重役则凡役皆当均及以次人户如此则下户充役多如熙宁前矣

辙为陈州学官代张方平上奏曰臣伏以中外臣庶各有职事越职而言国有常宪臣守土陈州非有言责而辄言之计其狂愚兹实有罪然臣伏念顷以老疾不任吏事陛下未忍废弃亲择便地以遂安养将辞之日面奉德音以为大臣之议皆当为国谋虑不宜以中外为嫌有所不尽古人有言虽尔身在外乃心罔不在王室伏惟圣德广大无所不容而臣自到任以来於今一载心目昏眩有加无瘳故尝乞匄余生求还闾舍区区之诚久而未获陛下视臣志气益衰至此岂复有意别白是非而与世俗争议也哉是以得失之间久无所与今日窃有所怀上为陛下参之官吏下为陛下验之百姓而安危之机实在於此自惟受恩累圣邦之休戚身实同之志力虽衰於义不可嘿已然臣之所欲言者非敢远引前古逆探未然以惑陛下之聦明也凡皆陛下之所尝试而臣愚之所与闻者耳臣伏见陛下即位之始计虑深远凡有所建动合天心始议山陵深恤费用之广推明先帝薄葬之命以诏有司四方闻之无不感泣其後一年之间诞布号令劝率宗族崇孝悌之行勉励州郡先农桑之政复转对以广言路议徭役以寛民力盛德之事不可具纪是时天下大变之後而无不翘然想闻德音以忘其忧两宫欢欣九族亲睦羣臣万民蒙福而安纷纭之议不至於朝廷谤怨之声不闻於里闾陛下优游无为而天下已治矣为国如此岂不乐哉陛下自今视之当日之政其可悔恨者凡有几以臣观之非独陛下无所悔恨虽天下之人亦未有以为失当者也何者政令简易而人情之所安耳易曰易则易知简则易从易知则有亲易从则有功有亲则可久有功则可大向使陛下推行此道始终不变则臣以为久大之功可得而致矣其後求治太切用意过当奸臣缘隙得进邪说始议开边以中上旨於是延安有横山之谋保安有招诱之计陛下饶之以金帛假之以干戈小人贪功虑害不远轻发深入结怨西戎攘夺尺寸无用之土空竭内府累世之积大者疲弊秦雍小者身死寇雠西鄙骚然不宁而陛下始一悔矣然而陛下天资英果有汉武宏逹之量虽复兵吏失律而立功之意未尝少衰是以左右大臣测知此心复进财利之说陛下乐闻其利而未暇深究其害於是举而从之置条例司而讲求天下之遗利己酉之秋新政始出自是以来凡所变革不可悉数其最大者一出而为常平青苖再出而为拣兵并营三出而为出钱雇役四出而为保甲教閲四者并行於世官吏疑惑兵民愤怨谏诤者章交於朝诽谤者声播於市陛下不胜其烦为之当宁太息日昃而不食矣然犹幸其成功力排衆人之议而固守之天下方共厌苦而不知其所止也拣兵并营之策其害先见武夫凶悍为怨最深为患最急陛下知其不可於是多支月粮复收退卒以顺适其意而陛下既再悔矣然军中之口犹复汹汹不靖陛下虽推恩抚之而终不以为惠反谓陛下畏之耳不幸边臣失筭再生戎患帷幄之臣谋之不臧不务安而务挠之临遣执政付以疆事多出金币豫书诰敕以成其深入之计当此之时天下之心知其必败矣而陛下与一二臣者方以为万举而万全既而出兵无人之境筑城不守之地困弊腹心以求无益之功使秦晋之民父子流离肝脑涂地戎人徼勌受屈已筑之城随即倾覆救援之兵相继溃叛四方震动君臣宵旰而後下罪已之诏投窜元宰以谢二鄙而陛下既三悔矣夫此三者方其未悔也陛下亦以为是耶非耶陛下犯逆衆心行而不顾其必以为是不以为非也然而其终卒至於此然则方今陛下之所是而未悔者无乃亦类此欤臣闻衆而不可欺者民也勇而不可犯者兵也险而不可侮者隣国也今陛下既已欺民犯兵而侮隣国矣夫犯兵侮隣变速而祸小至於欺民则变迟而祸大变速而祸小者瓦解之忧也变迟而祸大者土崩之患也今瓦解之忧陛下既知悔矣而土崩之患陛下未以为忧此臣之所以寒心也易曰不远复无祗悔元吉事之未败也陛下不悟其非必俟其败而後悔如向三者则陛下之复已远而悔亦大矣且臣观之方今陛下之所是而未悔者亦有三而已青苖助役保甲三者之弊臣不复言矣何也言事者论其不可非一人也百姓毁坏支体燻灼耳目嫁母分居贱卖田宅以自脱免非一家也陛下其亦知之矣徘徊而不改使民无所告诉加之以水旱继之以饥馑积憾之民奋为羣盗浸淫蔓延灭而复起英雄乘间而作振臂一呼而千人之衆可得聚也如此而胜广之形成此所谓土崩之势也臣恐陛下至此虽复悔而无所及矣故臣愿陛下取即位之政与今日之事而试观之天下扰扰不安孰与今日之盛羣臣交口争辨孰与今日之衆陛下听览疲勌孰与今日之多悔恨自责孰与今日之切陛下诚以此较之则不待臣言之终而得失可以自决矣且夫即位之政陛下之本心也今日之事臣下之过计也陛下弃即位之本心而徇臣下之过计臣切以为过也虽然窃听之道路方今陛下则亦悔之矣悔之而不变非陛下之意也廹於建议之臣耳夫人臣进谋於其君苟事之不遂而变以从衆则人主有以测其深浅人主有以测其深浅则其用舍之命在於人主此人臣之所以不便也臣切痛陛下为社稷之计欲改过以安天下而怙权固位之臣持之而不释陛下聦明睿智废置自我而独为此欎欎也臣不胜区区忘身忧国之诚是以势踈而言切惟陛下察之

傅尧俞议坊郭等第出助役钱奏曰臣窃以谓乡村以人丁出力城郭以等第出财谓之差科相与助给公上古今之通道臣不敢远引为证自本朝百余年间祖宗之法未有以城郭之财助乡村之力者今而行之恐未为得凡公人未有不以官事与百姓接者一与关涉必肆诛求但事有大小时有踈数耳况胥吏日夕与百姓从事者乎故州县之官不使公人多见百姓谓之能吏所以百端防检恐其侵渔犹未能禁其一二今惟忧其不足乃无名取钱於坊郭以与之臣深所未谕也其间固有劳逸不至均齐系官吏之能否条禁之精麤惟当督责郡县讲求善法安在人人与钱哉昔者乡村坊郭事体不同故各安其分无有异论自免役之兴不复分别今差役既还未有科配常情槩见则似不平必令出钱愿椿留以备缓急夫以天下之广兆民之衆事常藏於隐微发於人之所忽边鄙河防盗贼水旱岂可必其无有哉庆历中羌贼叛扰借大姓李氏钱二十余万贯後与数人京官名目以偿之顷岁河东用兵上等科配一户至有万缗之费力不能堪艰苦万状此皆以上下完盛之时取於民以为助犹或如此况今民力疲弊乎国家指以为用而不忧者免役寛剩钱耳盖有时而尽岂能持久如闻天下主财利之臣不度朝廷大体沿袭旧弊观望故态虽茶盐酒税常入之数皆不甚究心渐有亏失臣恐数年之後或至不足一有缓急将全取於民不惟人难克当必致生事诚能量使出办钱物歛而藏之严敕有司不得辄用其科扰之事一切禁絶示以必信使人无疑则不徒无词遂将欣懽奔走惟恐输纳之在後耳昨陕西兵兴一路等第人户流离奔迸无地藏匿京西州郡与之犬牙相接晏然无预人之忧乐如隔天壤今若积以为备或一方有事转而济之是通天下之力不其均且易哉若取其财依旧科敛他日之患恐不但怨咨而已臣尝以是白文彦博司马光吕公着此乃国之远图民之实惠愿陛下特断而行之若用以资助役人臣未敢详定今役法大议已定皆韩维等素所裁处如可遵用即乞且修整颁降令州县行用候见抵牾者随加改正三二年间庶几完备如以差法为非自可复为顾法不须无事徒此纷纷今诸路文字来方此改更何日成就臣闻陈力就列不能者止此亦臣之不能为者陛下采用臣言臣敢不悉心供职若谓言与议者不合不可施行乞依苏轼例许臣罢免详定傥以臣上违朝旨将以诫敇不恪虽加重责臣不敢辞郑獬论安州差役状曰伏见安州衙前差役最为困弊其合差役之家类多贫苦每至差作衙前则州县差人依条估计家活直二百贯已上定差应是在家之物以至鸡犬箕箒匕筯已来一钱之直苟可以充二百贯即定差作衙前既已充役入於衙司为吏胥所欺縻费已及百贯方得公参及差着重难纲运上京或转往别州脚乘关津出纳之所动用钱物一次须三五百贯又本处酒务之类尤为大弊主管一次至费一千余贯虽重难了当又无酬奨以至全家破坏弃卖田业父子离散见今有在本处乞丐者不少纵有稍能保全得些小家活役满後不及年岁或止是一两月便却差充不至乞丐则差役不止盖本州士人贫薄以条贯满二百贯者差役则为生计者尽不敢满二百贯虽岁丰谷多亦不敢收蓄随而破散惟恐其生计之充以避差役以此民愈贫差役愈不给虽不满二百贯亦差作衙前一丁既充衙前已令主管场务或又差押送纲运则又不免令家人权在场务其正身则亲押纲运及本州或有时暂差遣则又别令家人应副是一家作衙前须用三丁方能充役本家农务则全无人主管兼家人在场务生踈动是失陷官物及界满则勒正身陪填近时朝廷虽罢衙前而纲运役次犹不减则见充衙前者其病愈甚本州最所重难者紬绢钱纲其入京钱纲或可直给衙前召保约以日限许令直便入京送纳其转江纲运风涛辽远动经半年则许令至真州发运司送纳真州别附纲入京如此则所费稍得减损重难满日亦许作分数指射不系酬奨酒坊或三五名并作一处以为优饶其已经一次衙前者亦乞立作年限方得再差兼自来条贯衙前与免科配及本户税皆纳本色而本州科率折变并亦不免亦乞今後与依条施行臣所亲见止於安州访闻湖北一路类皆如此欲乞圣旨下寛恤民力所令差去湖北路臣寮子细相度裁定其场务利害系自州县亦乞令就本处访问擘画以从寛简谨具状奏伏候?旨

哲宗即位初知陈州司马光乞去新法之病民伤国者疏曰臣窃见先帝聦明睿智励精求治思用贤辅以致太平委而任之言行计从人莫能间虽周成王之任周公齐桓公之任管仲燕昭王之任乐毅蜀先主之任诸葛亮殆不能及斯不世出之英主旷千载而难逢者也不幸所委之人於人情物理多不通晓不足以仰副圣志又足已自是谓古今之人皆莫已如不知择祖宗之令典合天下之嘉谋以啓廸清衷佐佑鸿业而多以已意轻改旧章谓之新法其人意所欲为人主不能夺天下莫能移与之同者援引登青云与之异者摈斥沈沟壑专欲遂其狠心不顾国家大体人之常情谁不爱富贵而畏刑祸於是缙绅大夫望风承流竞献策画务为奇巧舍是取非兴害除利名为爱民其实病民名为益国其实伤国作青苖免役市易賖贷等法以聚歛相尚以苛刻相驱生此厉阶迄今为梗又有边鄙之臣行险徼幸大言面欺轻动干戈妄扰蛮夷夫兵者国之大事废兴存亡於是乎在而其人苟荣一身之官赏不顾百姓之死亡国家之利病轻虑浅谋发於造次御军无法仅同儿戏深入敌境坐守孤城粮运既竭狼狈奔溃筑寨极边功犹未毕轻敌不备阖城涂地使兵夫数十万暴骸於旷野资仗巨亿弃捐於异域又有生事之臣欲乘时干进建议置保甲户马保马以资武备变茶盐铁冶等法增家业侵街商税等钱以供军须遂使九土之民失业穷困如在汤火此皆羣臣躁於进取误惑先帝使利归於身怨归於上非先帝之本志也臣荷先帝大恩常思报效曏在朝廷之时屡言新法非便触忤权贵冒犯衆怒争辩非一先帝怜其孤忠不以为罪仍蒙宠擢寘之枢廷臣以所言未行力辞不受臣非恶富贵而好贫贱正欲感悟先帝知臣为国不为身庶几采纳狂瞽使百姓获安基局永固而已既又自乞冗官退伏闾里虽身处於外区区之心晨夕寤寐何尝不在先帝之左右所以不敢自赴阙廷如此之久者亦犹辞枢廷之志也熙宁七年历时不雨先帝遇灾而惧深自刻责诞布诏书广开言路臣当是时不胜踊跃极有开陈而建议之臣知所立之法不合衆心天下之人必尽指其非恐先帝觉悟而已受误国之罪伏欺罔之刑乃劝先帝继下诏书言新法已行必不可动臣之所言正为新法若新法不动臣尚何言自是闭口不敢复预朝廷论议十有一年矣然每覩生民之愁怨忧社稷之阽危於中夜之间一念及此未尝不失声拊心也葵藿之志犹望先帝一赐召对访以外事得吐心极言退就斧钺死无所恨不意上天降祸先帝升遐臣之寸诚无由披露欎抑愤懑自谓终天及奔丧至京乃蒙太皇太后陛下特降中使访以得失是臣积年之志一朝获伸感激悲涕不知所从顾天下事务至多臣思虑未熟不敢轻有条对但乞下诏使吏民皆得实封上言庶几民间疾苦无不闻逹既而闻有旨罢修城役夫调逻之卒止御前造作京城之人已自欢跃及臣归西京之後继闻斥退近习之无状者戒饬有司奉法失当过为烦扰者罢物货专场及民所养户马又寛保马年限四方之人无不鼓舞圣德传布一日千里颂叹之声如出一口溢於四表乃知太皇太后陛下深居禁闼皇帝陛下虽富於春秋天下之事靡不周知民间衆情久在圣度四海羣生可谓幸甚凡臣所欲言者陛下略已行之臣稽慢之罪实负万死夫为政在顺民心苟民之所欲者与之所恶者去之如决水於高原之上以注川谷无不行者苟或不然如逆阪走丸虽竭力以进之其复走而不可必也今新法之弊天下之人无贵贱愚智皆知之是以陛下微有所改而远近皆相贺也然尚有病民伤国有害无益者如保甲免役钱将官三事皆当今之急务厘革所宜先者臣今别具状奏闻伏愿决自圣志早赐施行议者必曰孔子称孟庄子之孝其他可能也其不改父之臣与父之政是难能也又曰三年无改於父之道可谓孝矣彼谓无害於民无损於国者不必以己意遽改之耳必若病民伤国岂可坐视而不改哉易曰干父之蛊有子考无咎象曰干父之蛊意承考也蛊者事有蛊弊而治之也干父之蛊迹似相违意则在於承继其业承父之美也又曰裕父之蛊往见吝象曰裕父之蛊往未得也裕者饶益之名也若不忍违异益父之过往而不返未为得宜也昔汉文帝除肉刑斩右趾者弃市笞五百者多死景帝元年即改之笞者始得全武帝作盐铁?酤均输等法天下困弊盗贼羣起昭帝用贤良文学之议而罢之後世称明唐代宗纵宦官公求赂遗置客省拘滞四方之人德宗立未三月悉禁止罢遣之时人望致太平德宗晩年有宫市五坊小儿暴横为民患盐铁月进羡余顺宗即位皆罢之中外大悦是皆改父之政而当者人谁非之哉况先帝之志本欲求治而羣下干进者竞以私意纷更祖宗旧法致天下籍籍如此皆羣臣之罪非先帝之过也为今之计莫若择新法之便民益国者存之病民伤国者悉去之使天下晓然知朝廷子爱黎庶之心吏之苛刻者必变而为忠厚民之离怨者必变而为欢誉德业光荣福祚无穷岂不盛哉夫天子之孝在於得万国之欢心以事其亲傥措置如此欢心孰大焉事亲孰备焉今幅员之内所在嗷嗷有倒垂之急延颈倾耳以俟改法庶得苏息若朝廷不以为意日复一日万一遇数千里之蝗旱公私匮竭无以相救失业之民蜂起为盗安知无奸雄乘之而动则国家有累卵之危申屠刚曰未至豫言固常为虚及其已至又无所及朝廷当此之际解兆民倒垂之急救国家累卵之危岂暇必俟三年然後改之哉况今军国之事太皇太后陛下权同行处分是乃母改子之政非子改父之道也何惮而不为哉惟圣明裁察臣光昧死再拜上疏光守门下侍郎又乞罢免役钱状曰右臣窃以百姓出力以供在上之役盖自古及今未之或改熙宁中执政者以为百姓惟苦差役破产不惮增税乃请?家赀高下各令出钱雇人充役按因差役破产者惟乡户衙前有之自余散从承符弓手手力耆户长壮丁未闻破产者也其乡户衙前所以破产者盖由山野愚戆之人不能干事使之主管官物或因水火损败或为上下侵欺是致欠折备偿不足有破产者至於长名衙前久在公庭勾当精熟每经重难差遣积累分数别得优轻场务酬奨往往致富何破产之有夫差役出於民钱亦出於民今使民出钱雇役何异割鼻饲口朝三暮四於民何所利哉又曏者役人皆上等户为之其下等单丁女户及品官僧道本来无役今更使之一槩输钱则是赋敛愈重非所以寛之也故自行免役法以来富室差得自寛而贫者困穷日甚殆非所以抑兼并哀惸独均赋役也又监司守令之不仁者於雇役人之外多取羡余或一县至数万贯以冀恩赏规进取不顾为民世世之患又国家旧制所以必差青苖户充役人者为其有庄田家属有罪难以逃亡故颇自重惜今雇浮浪之人充役常日恣为不法一旦事发单身窜匿何处州县不可投名又农家所有不过谷帛与力自古赋役无出三者自行新法以来青苖免役及赋敛多责见钱钱非私家所铸要须贸易外求丰岁谷贱已自伤农况廹於限期不得半价尽粜所收未能充数家之糇粮不暇更留若值凶年则又无谷可粜人人卖田无所可售遂至杀牛卖肉伐桑鬻薪来年生计不敢复议此农民所以重困也又钱者流通之物故谓之泉布比年以来物价愈贱而闾阎益困所以然者钱皆聚於官中民间乏钱货重物轻借使有人鬻薪籴米米价虽贱薪价亦贱故也臣愚以为宜悉罢免役钱其州县诸色役人并依旧制委本县令佐揭簿定差替见雇役人其衙前先召募人投充长名召募不足然後差村人户每经历重难差遣依旧以优轻场务充酬奨所有见在免役钱拨充州县常平本钱以户口为率常存三年之蓄有余则归转运司凡免役之法纵富强应役之人征贫弱不役之户利於富者不利於贫者及今耳目相接犹可复旧若更年深富者安之民不可复差役矣

元佑元年光又乞罢免役钱依旧差役疏曰臣窃见免役之法其害有五旧日差役之时上户虽差充役次有所陪备然年满之後却得休息数年营治家产以备後役今则年年出钱无有休息或有所出钱数多於往日充役陪备之钱者此其害一也旧日差役之时下户元不充役今来一例出钱免役驱廹贫民剥肤推髄家产既尽流移无归弱者转死沟壑强者聚为盗贼此其害二也旧日差役之时所差皆土着良民各有宗族田产使之作公人管勾诸事各自爱惜少敢大段作过使之主守官物少敢侵盗所以然者事发逃亡有宗族田产以累其心故也今召募四方浮浪之人充役无宗族田产之累作公人则恣为奸伪曲法受?主守官物则侵欺盗用一旦事发则挈家亡去变易姓名往别州县投名官中无由追捕官物亦无处理索此其害三也自古农所有不过谷帛与力凡此所以供公赋役无出三者皆取诸其身而无穷尽今朝廷立法曰我不用汝力输我钱我自雇人殊不知农民出钱难於出力何则钱出民间所铸皆出於官上农之家所多有者不过庄田谷帛牛具桑柘而已无积钱数百贯者也自古丰岁谷贱已自伤农官中更以免役及诸色钱督之则谷愈贱矣平时一斗直百钱者不过直四五十文更急责之则直三二十矣丰年犹可以粜谷送纳官钱若遇凶年则谷帛亦无不免卖庄田牛具桑柘以求钱纳官既家家各卖如何得售惟有拆屋伐桑以卖薪杀牛以卖肉今岁如此来岁何以为生是官立法以殄尽民之生计此其害四也提举常平仓司惟务多敛役钱广积寛剩以为功效希求进用今朝廷虽有指挥令役钱寛剩不得过二分窃虑聚敛之臣犹依傍役钱别作名目隐藏寛剩使幽远之人不被圣泽此其害五也陛下近诏臣民各上封事言民间疾苦所降出者约数千章无有不言免役钱之害者足知其为天下之公患无疑也以臣愚见为今之计莫若直降?命应天下免役钱一切并罢其诸色役人并依熙宁元年以前旧法人数委本县令佐亲自揭五等丁产簿定差仍令刑部捡会熙宁元年见行差役条贯雕印颁下诸州所差之人若正身自愿充役者即令充役不愿充役者任便选雇有行止人自代其雇钱多少私下商量若所雇人逃亡即勒正身别雇若将带却官物勒正身陪填如此则诸色公人尽得有根柢行止之人少敢作过官中百事无不修举其见雇役人候差到役人各放逐便数内惟衙前一役最号重难曏者差役之时有因重难破家产者朝廷为此始议作助役法然自後条贯优假衙前诸公库设厨酒库茶酒司并差将校勾当诸上京纲运召得替官员或差使臣殿侍军大将管押其粗色及畸零之物差将校或节级管押衙前苦无差遣不闻更有破产之人若今日差充衙前料民间陪备亦少於曏日不至有破家产者若犹以为衙前户力难以独任即乞依旧於官户僧寺道观单丁女户有屋业者每月掠钱及十五贯庄田中等所收斛斗及百石以上者并令随贫富分等第出助役钱不及此数者与放免其余产业并约此为准所有助役钱令逐州桩管?所有多少数目约本州衙前重难分数每分合给几钱遇衙前合当重难差遣即行支给然尚虑天下役人利害逐处各有不同欲乞於今来?内更指挥行下开封府界及诸路转运司誊下诸州县委逐县官看详若依今来指挥别无妨碍可以施行即便依此施行若有妨碍致施行未得即仰限勅到五日内具利害擘画申本州仰本州类聚诸县所申择其可取者限?书到一月内具利害擘画申转运司仰转运司类聚诸州所申择其可取者限?书到一季内具利害擘画奏闻朝廷候奏到委执政官再加看详各随宜修改别作一路一州一县?施行务要所在役法曲尽其宜

光又乞不改更罢役钱勅劄子曰臣近以抱病家居恐溘先朝露无以少报盛意是以力疾贪陈所见窃以即日为小民病者无若免役钱欲乞悉行废罢复祖宗差役旧法识虑愚短诚不意朝廷尽从其说非陛下明断不能如是此乃天下之幸非独微臣之幸也然臣闻令出惟行弗惟反彼免役钱虽於下户困苦而上户优便行之已近二十年人情习熟一旦变更不能不怀异同又复行差役之初州县不能不小有烦扰又提举官专以多敛役钱为功惟恐役钱之罢若见朝廷於今日所下?微有变动必须相告曰朝廷之勅果尚未定宜且观望必竞言役钱不可罢朝廷万一听之则良法复坏矣伏望朝廷执之坚如金石虽有小小利害未备俟诸路转运司奏到徐为改更亦未为晚当此之际则愿朝廷勿以人言轻坏利民良法

光又乞申明役法劄子曰臣先曾上言乞直降?命应天下免役钱一切并罢其诸色役人并依熙宁元年以前旧法人数委令佐揭簿定差蒙朝廷一一如臣所请臣窃闻降?之初百姓莫不喜悦一两月间州县定差已了别无词讼人情安帖无何续有雇募不足方行定差指挥人始疑惑既而屡有更张号令不一又转运使各以己见欲令本路共为一法不令州县各从其宜是致州县惶惑不知所从或已差役人却放或已放雇人却收或依旧用役钱雇人或不用钱招人充役朝夕不定上下纷纭往往与二月六日?意相违窃缘臣元初起请及朝廷所降?节文明言委州县官看详依今来指挥若有妨碍致施行未得仰具利害擘画申州州申转运司转运司奏闻委执政官再加看详随宜修改别作一路一州一县?施行务要曲尽其宜岂是当日所言一字不可移易但患转运司州县不肯奏陈耳臣今欲申明元初起请内声说不明不尽事件谨具画一如後

一非谓止收百石即令助役也若尤嫌太少及所收掠误利难知实数即乞应系第三等以上令出助役钱第四等已上放免若本州坊场河渡等钱自可支酬衙前重轻分数得足则官户等更不消出助役钱

一从来诸州招募人投充长名衙前若招募不足方始差到乡户衙前此自是旧法今来别无改更惟是旧日将坊场河渡折酬长名衙前重难令自出卖今来官中出卖坊场河渡收钱依分数折酬长名衙前重难只此与旧法有异若乡户差补已足续有投名者即先从贫下放乡户归农乡户愿投充长名亦听

一臣起请委逐县看详具利害擘画申州本州类聚择其可取者擘画申转运司转运司类聚诸州所申择其可取者擘画奏闻朝廷伏缘知逐处民间利害子细转运司不如州州不如县窃虑逐县逐州有擘画得事理切当而本州及转运司抑遏删去不以上闻致?下之日依旧妨碍施行未得欲乞更降指挥下州县如有似此擘画切当被在上删去者许逐县直申转运司本州直申奏所贵下情无壅曲尽事宜仍乞降指挥下详定役法所只得以诸路州县申到利害详其可否立为定法其不当职之人为高奇之论不切事情者不得施行亦不可将一路一州一县利害作海行条贯

一详定役法所奏请行下指挥若有妨碍难行之事亦乞如臣起请委逐路州县看详具利害擘画申上随宜修改

右臣所言若有可取乞遍下诸州县除此外并依二月六日所降?命施行

光又乞再申明役法劄子曰检会二月六日?文止是罢免役钱其诸色役人并依熙宁元年以前旧法委令佐揭簿定差尚虑诸路州县利害各有不同所以下文云委逐县看详若有妨碍施行未得即具利害擘画申州仰本州类聚诸县所申择其可取者具利害擘画申转运司转运司类聚诸州所申择其可取者具利害擘画奏闻其意欲使本州体量诸县所旧利害之虚实擘画之是非择其实而是者条例申转运司云某县当如何措置某县当如何措置其余已依旧法定差施行转运司得诸州所申亦如此体量条例申奏盖欲随处差役曲尽其宜非谓使逐路共为一法也今访闻诸路转运司不遵用熙宁元年以前旧法又不取诸州县所擘画各以己意撰成一路役法差官分诣诸州县名为商量其实讽谕令随己意却作州县擘画立法申奏州县稍有违异辄加责怒以此多不依应得逐处利便不合民心又诸路州县见朝廷置详定役法所以为当别撰役法颁下往往等候下即定差殊不知看详役法所专候诸路州县具到利害擘画即作一路一州?行下以此观望迁延久不了絶今欲特降指挥下诸州县除有旧法妨碍难行之事速具申陈外其余并依旧法一面定差其看详役法?逐处先申到利害擘画事件如得允当逐旋奏乞令本处依此施行所贵差役之法日近早见结絶

光又乞申?州县依前?差役劄子曰臣伏见御批指挥以臣近建明差役法虑其间未得尽备差韩维吕大防孙永范纯仁专切详定闻奏臣窃以免役钱之病民自曏日臣僚民庶上封事及日近刘挚等奏陈言之甚详非独出臣一人之私意也陛下幸用臣言悉罢免役钱依旧差役诏下之日中外欢呼往来之人闻道路农民迭相庆贺云今後这回快活也然则此令之下深合人心明白灼然无可疑者其间条目未备不能委曲尽善固须有之臣所以乞下诸路州县官吏令看详若有妨碍施行未得即具利害擘画以次上闻诚以畎亩幽隐南北异宜自非在彼亲民小官无以知其详悉故令各具所见指陈利害所以尽下情求民瘼非谓?书一下禁人不得复议也俟其奏到徐议添改何後之有要在早罢役钱复差役为大利而已如构大厦栋宇已立虽户牖未备可以徐图今陛下令韩维等再行详定究利害完补漏略成就良法固无所妨但?下已踰半月州县差役约以及半方行遣纷纭臣愚窃恐闻此指挥谓朝廷前日之勅改更未定或敛钱或差役尚未可知官吏惶惑不知所从衆庶失望怨嗟益甚必有本因新法得进之臣乘此间隙争言免役钱不可罢因聚敛获功之吏称旧条未改督责免役钱愈急是民出汤火濯清泉复入汤火也伏望朝廷特赐申勅州县言今来止为其间条目未备令维等详定所有差役仰州县依前?一面施行候详定到事节续降下次免致於差役中半纷纭之际令出反汗人情大揺实天下幸甚

历代名臣奏议卷二百五十六








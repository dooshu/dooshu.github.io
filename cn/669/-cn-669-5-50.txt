50　周禮三兆之法繇頌諸辭


大卜三兆，「其頌皆千有二百」。夏后鑄鼎，繇曰：「逢逢白雲，一南一北，一西一東。九鼎既成，遷于三國。」懿氏占曰：「鳳凰于飛，和鳴鏘鏘。有嬀之後，將育于姜。」莊公二十二年左傳。成季卜曰：「間於兩社，爲公室輔。」閔公二年。驪姬繇曰：「專之渝，攘公之羭。一薰一蕕，十年尚猶有臭。」僖公四年〔一〕。衞侯繇曰：「如魚竀尾，衡流而方羊裔焉。」哀公十七年〔二〕。漢文兆曰：「大横庚庚，余爲天王，夏啓以光。」皆龜繇也。

【閻按】漏齊世家西伯卜曰：「所獲非龍非彲，非虎非羆，所獲霸王之輔。」晉語史蘇卜曰：「挾以銜骨，齒牙爲猾，戎夏交捽。」漢元后傳：「晉史卜曰：『陰爲陽雄，土火相乘，故有沙麓崩。後六百四十五年，宜有聖女興。』」襄十年孫文子卜曰：「兆如山陵，有夫出征，而喪其雄。」哀九年史龜曰：「是謂沈陽，可以興兵，利以伐姜，不利子商。」

【元圻案】春官：「大卜掌三兆之法，一曰玉兆，二曰瓦兆，三曰原兆。其經兆之體，皆百有二十，其頌皆千有二百。」疏：「頌者，卦繇之辭。」〇墨子耕柱篇：「昔者夏后開採金於山川，而陶鑄之於昆吾。是使翁難乙卜於目若之龜。龜曰：『鼎成三足而方，不炊而自烹，不舉而自臧，不遷而自行，以祭於昆吾之墟，上鄉！』乙又言兆之由曰：『饗矣！逢逢白雲』云云。」〇史記文帝本紀：「高后八年，大臣謀召立代王。丞相陳平等使人迎代王。代王報太后計之，猶與未定。卜之龜，卦兆得大横。占曰：『大横庚庚』云云。」〇沈存中夢溪筆談七：「古之卜者，皆有繇辭。周禮『三兆，其頌皆千有二百』，如『鳳凰于飛，和鳴鏘鏘』，『間于兩社，爲公室輔』，『專之渝，攘公之羭，一薰一蕕，十年尚猶有臭』，『如魚竀尾，衡流而方羊，裔焉大國，滅之將亡，闔門塞竇，乃自後踰』，『大横庚庚，予爲天王，夏啓以光』之類是也。今此書亡矣。漢人尚視其體，今人雖視其體，而專以五行爲主，三代舊術，莫有傳者。」

〔一〕「僖公四年」，原作「莊公二十八年」，據中華本春秋左傳注僖公四年改。

〔二〕「哀公」，原作「襄公」，據中華本春秋左傳注哀公十七年改。






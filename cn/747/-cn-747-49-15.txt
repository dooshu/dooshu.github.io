○改元永泰赦文

叶五纪者，建号以体元；受四时者，布和而顺气。天心可见，人欲是从。爰立大中之道，式受惟新之命。朕嗣膺下武，获主多方，顾以薄德，乘兹艰运，戎麾问罪，今已十年。饮至策勋，虽凶渠之授首；劳师黩武，岂人主之用心。况乃军役屡兴，干戈靡定，茫茫士庶，毙於锋镝。噫！皇穹以朕为子，苍生以朕为父，至德不能以被物，精诚不能以动天，俾我生灵，挤於沟壑，非朕之咎，谁之过欤？朕所以驭朽悬旌，坐而待曙，劳怀罪己之念，延想安人之策。亦惟群公卿士，百辟庶寮，咸听朕命，叶宣乃力，务履清白之道，还兴淳素之风，率是黎元，归於仁寿，君臣一德，何以尚兹？乃者刑政不修，惠化未洽，既尽财力，良多抵犯，静惟哀矜，实轸於怀。今将大振纲维，益明惩劝，肇举改元之典，宏敷在宥之泽，可大赦天下，改广德三年为永泰元年。

自永泰元年正月一日昧爽已前，大辟已下罪无轻重，已发觉未发觉，已结正未结正，系囚见徒常赦所不免者，咸赦除之。仆固怀恩战伐有功，訏谋任重，不终臣节，辄肆奸凶，妄诱异蕃，同为不轨。朕惟务责已，情重旧勋，如能翻然来归，必从宽宥。其下偏裨等，因被驱率，不获已者，及所在山谷草窃，反侧未安者，如能束手而来，一切并无所问。

自广德元年已前，天下百姓所欠负官物，一切放免。在官典腹内者，不在免限。其百姓，除正租庸外，不得更别有科率。刺史县令，与朕分忧。彫瘵之人，切须抚字，一夫不获，情甚纳隍。有能招辑逃亡，平均赋税，增多户口，广辟田畴，清节有闻。课效尤著者，宜委所在节度观察具名闻奏，即令按覆，超资擢授。其有理无能政，迹涉赃私，必当重加贬夺，永为殿累。

农政本也，食人天也。方春之首，重於东作，除军兴至急，馀一切并停，令百姓专营农事。其逃户复业，及浮客情愿编附者，仰州县长吏亲就存抚，特矜赋役。全不济者，量贷种子，务令安集。孝弟力田，怀才抱器，遗逸未经荐达者，各委州府闻奏，亲当策试，量能叙用。应见立仗诸军将士等，宜共赐钱五万贯。《书》称咸秩，《诗》美怀柔，仰惟众灵，念兹多祐。其五岳四渎，名山大川，宜令所管牧宰，精诚致祭。中外寮吏，各扬其职，无或旷官，克副朕意。


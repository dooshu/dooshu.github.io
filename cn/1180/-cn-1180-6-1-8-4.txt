谢赐母首饰等物


臣母伏蒙钦取来京就养，今日仰荷圣恩差司礼监太监张鲸，赍赐臣母金纍丝镶嵌青红宝石珍珠长春花头面一副，银八宝豆叶一百两，红纻丝蟒衣一匹，青纻丝蟒衣一匹，红罗蟒衣一匹、青罗蟒衣一匹，里绢四匹，甜食二盒。又蒙两宫圣母，俱有首饰、八宝、袭衣、珍食之赐。臣谨于私寓，扶侍臣母焚香、望阙叩头祗领讫。

潘舆将母，方承爱日之欢；汉阙恩，忽拜自天之贶。贲荣光于荆布，藉景色于桑榆。宝鬘庄严，巧出天宫之样；金精璀璨，宠颁玉府之藏。珍羞充溢于圆方，华绮炜煌于筐篚。惊传闾巷，荣感簪绅。实臣子不敢觊之殊恩，亦载籍所未闻之盛事。欲酬高厚，惟当移孝以为忠；苟利国家，敢惜捐躯而碎首。臣母子诚不胜顶戴感切之至。

（奉圣旨：览卿奏谢，朕知道了。礼部知道。钦此。）






时迈

一章十五句


首节讲：此巡狩而朝会祭告之乐歌也。若曰：锡天子之位者惟天，而保天子之位者惟君。故验之于行事，则可以知天意矣；慎之于政教，则可以凝天命矣。试言之。





时迈其邦，昊天其子之？

时，革命之时。迈，行也。邦，侯国。其子，王者为天之子。彼爰革商政之始，正人心望治之初也。故我也以时巡狩诸侯之国，所以朝会者在此行，所以祭告者在此行也。是虽帝王之旧规，实我周之新命矣。不知昊天于冥冥之中，其子我为天下神人之主矣孚？我盖不敢以自必也。

二节讲：然天之子我虽不可必，而示之行事则有可征者。





实右序有周，薄言震之，莫不震叠。

右，是尊。序，是次序。周，是武王。震，震动。叠，畏惧。天实尊我周于臣民之上，序我周于夏、商之后矣。是以朝会一行，班玉辑瑞，修礼如器，薄示震叠之威于诸侯，而诸侯莫不震惧，而畏威之不遑矣。





怀柔百神，及河乔岳。

怀，是来。柔，是安。百神，凡天地山林川泽之类。祭告一行，神之涣者，怀以来之；萃者，柔以安之，而百神皆怀柔以至。河之深广，岳之崇高，亦莫不感格焉。





允王维后！

允，信也。王，武王。后，是君。夫人君受命于天，而为神人之主者也。一朝会而诸侯畏之，一祭告而百神享之，则昊天子我之意可卜矣。岂不信乎周王之为天下君哉？

末节讲：夫天既子我而为之君，则岂可不知所以保之哉？





明昭有周，式序在位。

昭，亦明。式序在位，明试考课诸侯也。盖明昭乎我周也，既除乎秽浊之乱而成清明之治矣。故庆赏黜陟，天之所以命德而讨罪也，则以此而式序在位之诸侯，而赏罚功罪各得其宜而不紊矣。





载戢干弋，载櫜弓矢。我求懿德，肆于时夏。

戢，聚也。櫜，藏也。懿，美也。德，文教。肆，是陈。夏，是中国。干弋弓矢，向之所以奉天而伐暴也，则于此戢而櫜之，而求其懿美之德，布之于时夏之中焉。





允王保之！

夫天作君师，付之以政数之柄者也。今政行有以尽作君之责，教行有以尽作师之道，则昊天子我之命益固矣。岂不信乎周王之能保天命哉？

吁！武王一时巡，不敢必天之子，既验之，又欲有以保之，可谓知畏天矣。






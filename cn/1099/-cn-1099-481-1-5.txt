○與李霖寰本兵 【 召募利弊】

召募之役、去春台議、聚精銳以屯要害、至善也、後僕酌量緩急、以河西有鎮兵、邊路增置亦密、而河東列營獨疏濶、有事不相及、又奴氛甚惡、會議添恊設將、獨於遼開致意焉、部署雖小異。而聚精銳以備戰陣之意。則未嘗不同。假令增募之數、得如原議、恊成其為恊、路成其為路、左提右挈、彼此相望、豈不成一軍容氣勢、而竟以訛言中輟矣、僅僅募得一半、而又填之于堡、領之以道、屬之于標下、兵既不以合營。權又不以屬將。揆之事理、殊欠穩妥、又聞原募有關西二百餘人為親兵多亡命之徒、兇滛無賴、居民不保其室、而領兵千總亦西人、恃其不屬恊營、與恊守抗禮而曹弁爭之、遂致搆成嫌隙、尤覺不便竊謂文武同城而處。便當悉以軍事相附。何必自巳管領。無論臨陣不聽武官督率、即設防各處、無人鈐束、騷擾之苦、甚于夷虜、此地方中一害也、夫增兵者為其合眾為強。威夷狄而安百姓也。今東零西散。不為夷狄威。而為百姓害。則增之謂何兵不成旅、而徒有副將遊擊之名、則添恊設將之謂何、以愚計之、見募之兵、除遼陽道外開原寧前兩處、當盡散遣、開原仍舊參將、慶雲仍舊備禦、威遠仍舊堡官、不必留此半殘無用者、虛糜新餉、長為人家口實、如慮兵勢散、為虜所乘、亦須收堡兵解道兵還歸營路、以合其勢、其西人之在開原者、仍應散遣、再召遼人千數、使新改副將遊備、成一模樣、總之此事只有兩說、欲募則當募完、以收增兵之利、不募、則當盡停以去蝕餉之害、若不及今交與地方議一長便、而因以責成之、則今日受成之人、非前日預議之人、陰欲藉兵之力而陽且避增之名得濟則專其功。而不濟則不同其謗。他日之憂、獨老先生與僕當之。况糧餉難繼、計部不認、今雖勉代為措處、其何能久、此尤貴衙門他日無巳之憂也、


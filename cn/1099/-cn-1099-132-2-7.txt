○南贑廵撫批廣東韶州府留兵防守申文 【 留兵防守】

據韶州府申稱、欲將樂昌等縣原編民壯、遵奉明文量留三分之二、其一分减退追銀召募、未免愈加缺人防守、看得本院募兵選士、欲彌盜安民、正恐地利不能齊一、措置或有未周、故期各官酌量潤色、務求盡善可久、今據該府各縣所呈、非惟不能彌盜。而適以啟盜。非徒不能安民。而又以擾民。此豈本院立法之初意哉。除行兵備僉事王大用。備歷所屬親行編選外、仰韶州府知府姚鵬、即行所屬各縣掌印官務體本院立法不得巳之意、各要酌量事勢、通融審處、苟無不盡之心、自無難處之事、兵法謂守則不足。攻則有餘。□守異勢從來如此今各縣所留之兵。止於防守。而兵備所選之士。將以勦襲防守之兵雖老弱皆可以備數而張威勦襲之士。非精銳不可以摧鋒而陷陣况各縣所留尚有三分之二。而兵備所取。止得三分之一。其於大勢。未便虧損。今取三分之一。而遂以為地方不復可守只用民夫亦足為城守之用則不須兵也假使原數止此亦將別無措置之方耶又况剿襲之兵既集則兵威日振。聲東擊西。倏來忽往。賊將瞻前顧後。自然不敢輕出。各縣防守愈易為力此於事理。亦皆明白易見。各官類皆狃於因循。憚於振作。惟知取私便之為利。而不知妨大計之為害。宜各除去偏小之見。共為公溥之謀。若復推調遲延、夾攻在邇、已經　奏有成命、苟誤軍機定以軍法從事、


○对县令有惠化判

晋陵县人王茂，於访察使所称县令任志有惠化，终日清谈，职务修理；每行笞罚，惟以蒲鞭举，请升进。使司以为宽疏不依令式，欲科县令。不伏。

任志庆偶千龄，荣登万室。弹弦作宰，动宓贱之芳声；制锦无伤，追尹何之美政。浃辰行化，方类子平；终日清谈，更同夷甫。有耻且格，宁收贾楚之威；以德代刑，但示蒲鞭之罚。王茂幸编名数，预奉弦歌，欣承赤子之恩。喜沐慈君之惠，属以皇明远散，天使遐巡，思甄三异之能，式举一同之善。访察使官膺珥笔，任总方书，饮骢马於江城，集霜乌於海树。埋轮纠忒，岂谢张纲？揽辔澄清，何惭孟博？眷言褒贬，当适古今；傥昧激扬，遂乖彰瘅。徵刘宽之故事，仁迹斯存；览任志之清猷，嘉声可挹。既称良吏，雅合名闻，忽见吹毛，便兮直指。铜章有术，久垂桃李之阴；铁柱无谋，且寝梧桐之问。


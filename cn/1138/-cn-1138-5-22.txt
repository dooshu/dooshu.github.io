三闾大夫庙

屈子湛身后，凄凉石屋存。
青山环梓里，白日暗湘沅。
悱恻彭咸意，殷勤渔父言。
问天怀侘傺，哀郢泣烦冤。
竟掩重华袂，难招万古魂。
九歌悲帝子，三秀忆王孙。
小雅兼骚体，长江写泪痕。
切云冠岌岌，緤马辔翻翻。
春雨兰荪长，秋原桂树繁。
有时乘赤豹，归去媵文鼋。
巫觋吹新籥，椒浆飨故园。
传芭闻楚些，击汰向夔门。
终愧长沙傅，神其饮桂樽。


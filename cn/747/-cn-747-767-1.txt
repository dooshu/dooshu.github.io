○封棣王制

门下。朕闻王者建植子弟，胙以茅土。将欲蕃昌磐石，深固本根。周汉之隆，率由斯道。及我列圣，每有昝章。所以抚安生灵，保中外。朕恭承天序，敢紊前规。爰加立爱之恩，庶广推公之义。宪宗第十八子惴，生则温柔，性惟聪达。神迈气朗，闻神知方。蕴积中之粹和，资奉上之孝敬。必能副予友爱，始终令图。以耀金枝，以辅王室。是命俾开朱邸，盛建戚藩。载启唐虞之风，用崇麟趾之庆。呜呼！惟兹盛典，用别亲贤。必思继美二南，绍休五等。佩维城之重，思外屏之尊。无怠无荒，服我丕命。可封棣王，仍令择日备礼册命。


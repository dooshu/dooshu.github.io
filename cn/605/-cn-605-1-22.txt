大易用序

夫《易》者，圣人用世之书也。后之读《易》者，亦思用《易》，而卒不得《易》之用者，其所蒙蔽者有三：一曰卜筮，二曰训诂，三曰制科。夫卜筮以象数为主，举天下之事物皆归之象数。训诂以道理为主，举天下之事物皆归之道理。制科以时务为主，举天下之事物皆归之时务。盲人摸象，得耳者谓象如簸箕，得牙者谓象如槊，得鼻者谓象如杵，随摸所名，都非真象。则《易》之不为世用也，亦已久矣。

余少读《易》，为制科所蛊惑者半世矣。今年已六十有六，复究心《易》理，始知天下之用，咸备于《易》。如屯如蒙，如讼如师，如旅如遁，一卦之用，圣人皆以全副精神注之，曲折细微，曾无罅漏。顺此者方为吉祥，悖此者即为患祸。因见古之人虽不学《易》，其见于行事者，必有一端之合，任圣贤之聪明睿知，奸雄之机械变诈，总不能出《易》之外也。故知《易》之道全矣，而不可以全用。人虽至圣若文王、箕子之流，仅守其一卦，复于一卦之中守一爻，以终其身，足矣。非其余者，圣人不足以知之，时有所不能，势有所不可也。故古之成大事者，必审于时势之当然，又察夫己之所履，于是得其一说而执之，可以无患。

凡卦之德，虽处极凶，至于险而不至于杀，至于危而不至于亡。其至于杀与亡者，每不在于守而在于变。故《易》之为用，不可以不变，而又不可以不善变。何也？鹰化为鸠，鸠化为鹰，此以天时变者也。鹬渡汶则死，橘过淮为枳，此以地气变者也。田鼠之为鴽，腐草之为萤，刺猬之为蝶，变蠢冥而为文物，此善变者也。雉入大水为蜃，雀入大水为蛤，燕与蟹入山溪而为石，变飞动而为潜植，此不善变者也。善变者乘几构会，得之足以成大功；不善变者背理伤道，失之足以致大祸。用《易》而不善于变，《易》亦无贵于用《易》者矣。

故尝就学《易》者而深究之，执之失二：谬也，杂也；变之失一：反也。谬者失时，杂者失势，反者失几。李膺、范滂，处蒙而执同人，孔融处坎而执离，刁刘处小畜而执中孚，所谓谬也。苻坚处刚行柔，乾坤紊矣；嵇康内文外污，离遁乱矣；霍光当难忘安，否泰睯矣，所谓杂也。宋武德在师，急于受命，变而为革；唐德宗志在震，三藩一决，变而为需，所谓反也。

呜呼！成败之不可以论人也，固矣。审夫《易》之为用，又岂无说乎？能成天下之务者，愚不可也，智不可也。愚则不知其所操，而智者必亟亟乎屡更其道。夫《易》，如药也，能生人，亦能杀人。不知其病，数易其方，几何而不死哉！


○为东平薛太守进王氏瑞诗表

臣某言，符瑞之兴，实由王政；歌诗之作，本自《国风》。伏见范阳卢某母琅琊王氏，性合希夷，体於静默，精微道本，驰骛元关，帝通天地之心，豫纪休徵之盛。去景龙二载，撰《天宝回文诗》，凡八百一十二字。循环有数，若寒暑之递迁；应变无穷，谓阴阳之莫测。诫其子曰：“吾没之後，尔密记之。当逢大道之朝，必遇非常之主，则真图之制，便可上言。君亲之义不违，犬马之诚斯在。”臣早识其子，常与臣言，星霜屡移，书奏仍阙。以岁月悠远，旨趣幽微，沈吟取耳目之前，倏忽应祯祥之後。伏惟皇帝陛下乘道御极，至圣兴化，参日月之并明，一乾坤而同德。梯航万里，争饮淳和之风；臣妾四夷，尽归仁寿之域。今陛下务於道，道可尽乎；法於天，天实长久。是知与道齐运，比天同休，无疆之休，乃在兹矣！则王氏之美，其可替乎？章句粲然，所谓没而不朽者也。臣某诚惶诚恐，顿首顿首。昔汉幸甘泉，且昧神君之语；周穷辙迹，徒称王母之谣。岂若迥出名言，高悬响像，应皇王之丕命，运宫商於景福？且夫灵芝嘉禾，草木之瑞者；黄龙丹雀，禽兽之瑞者。犹能光扬帝载，标榜颂声，方之真图，彼未为得。特望编之史策，列在乐章，则陛下先於天而听於人也。臣才术浅劣，谬忝藩垣，曾微涓尘，以答万一。恒驰比极，每切子牟之恋；遥奉南山，愿效封人之祝。


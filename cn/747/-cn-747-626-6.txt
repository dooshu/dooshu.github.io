○代百寮贺放浙西租赋表

臣某等言：伏见今月十五日制命，以天下经赋，首於东南，浙右诸州，荐罹灾歉，全以逋债大敷湛恩。人谣勃兴，朝听震动。中贺。臣闻三王已降，绵旷千祀，为邦之政尽在，欲理之主甚众，莫不知《传》戒“独丰”，《语》称“与足”。至於爱人节用之际，约躬纾国之时，则必情随事迁，以欲忘道。故曰：人鲜克举，行之惟艰。伏惟皇帝陛下浚发睿图，绍休圣绪，躬行慈俭，子育困穷，皇明烛幽，惠训不倦。抚临万国，曾未再周，深求疾苦之源，屡下蠲除之诏，裁戎祀之经费，减乘舆之服御。虽邦计之有羡入，忧於未忧；虽生人之所乐输，损之又损。风行号令，日贯精诚，明神听其德音，和气生於文字。将舟车所及，咸升至理之期；岂江湖下方，独被曲成之泽。臣等尸素有日，献纳无闻，尚劳圣心，轸恤人隐。甘同凡品，不敢望於清光；窃与疲，共谢生於元造。无任感忭之至。


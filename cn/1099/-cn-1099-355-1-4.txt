○行惠潮海防道 【 越境追勦机宜】

提督軍門都御史塗為軍務事照得本院見發水陸官兵追勦廣賊、越境行師事宜當載之以備考百凡機宜須當議處周悉、除在境內、并水兵另行外所據陸兵越境監督安插等項。合行處置。為此案仰本道查照後開事宜、預先密處停當、候兵至施行、母得先發漏泄不便、

一大兵征剿在閩廵海道。在廣惠潮海防道。各監督一應機宜。俱與統兵參將協謀計議。共成大功。毋相阻撓。

一眾兵行糧、巳行廵海道齎帶隨營支給、但越境買米。須惠潮海防道。選委彼省能幹府縣官二員隨營。聽廵海道給銀委買。隨處給兵。以杜紛冗。

一眾兵越境。須惠潮海防道選委彼處廵捕官二員。至於十里外引領前行。曉諭地方居民毋得驚恐遇晚分派宿歇安插。仍於兵行住宿去處。諭令諸人廻避。不許突入營伍。以防奸細。

一眾兵越境。須用嚮導。惠潮海防道督令所在該縣選撥伶俐諳曉路逕民快十名。送統領參將引路。務要有身家之人取具保結在官。如或誤事。及透漏軍情。連該縣官吏一併處治。

一兵過去處。但有溪澗江水。惠潮海防道。督令所在官司。多調船隻。聽候渡兵。毋致稽誤。

一兩省官兵。互相策應。但閩兵劄營。不許廣兵私到營內窺探亦不許劄營相近如有公文報事。止於營外報明。辦驗的確。方許喚入。以防奸細。違者各照軍法。該道先行曉諭遵守。

一軍前有招降旗如臨陣之際不到旗下拒敵官兵皆賊也竝聽斬級論功。如有妄稱被虜毀謗妬功者拏究。


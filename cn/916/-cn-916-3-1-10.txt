【秋胡行】

晨上散关山。此道当何难。晨上散关山。此道当何难。（《宋书》原注。一本云。晨上散关山此道当何难。）牛顿不起。车堕（《宋书》作{隋山}。）谷间。坐盘（《宋书》作磐。）石之上。弹五弦之琴。作清角韵。意中迷烦。歌以言志。晨上散关山。（一解）有何三老公。卒来在我傍。有何三老公。卒来在我傍。（《宋书》原注。一本云有何三老公卒来在我傍。）负負揜被裘。似非恒人。谓卿云何。困苦以自怨。徨徨所欲。来到此间。歌以言志。有何三老公。（二解）我居昆仑山。所谓者真人。我居昆仑山。所谓者真人。（《宋书》原注。一本云我居昆仑山所谓真人。）道深有（《文选》注作未。）可得。名山历观。（《文选》注观下有行字。）遨游（《宋书》作游。）八极。枕石濑流。饮泉沉吟不决。遂上升天。歌以言志。我居昆仑山。（三解）去去不可追。长恨相牵攀。去去不可追。长恨相牵攀。（《宋书》原注。一本云去=不=可=追=长=相=牵=攀=。）夜夜安得寐。惆怅以自怜。正而不谲。乃（《宋书》作辞。乐府同。）赋依因。经传所过。西来所传。歌以言志。去去不可追。（四解乐府云。右一曲晋乐所奏。○《宋书》乐志。《乐府诗集》三十六。《诗纪》十一。又《文选》二十九杂诗注引二句。○逯案。有何三老公。三殆一之讹字。何一为汉习语。汉简多此例。如何一男子是。又选注引文与宋志异。盖是则据魏武集。）


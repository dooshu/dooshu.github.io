○一築隄 【 修守】

凡黃河隄必遠築。大約離岸須二三里。庶容蓄寬廣。可免决齧。切勿逼水以致易决難守。仍勘隄址虛實。如有浮沙。量行掘槽。務取真正老土。每高五。寸即夯杵二三遍。若有淤泥。與老土同。但不堪夯杵。須令各分輪番腳躧。俾結成一塊。稍乾更加夯杵。其取土宜遠。切忌傍隄挖取。以致成河積水。刷損隄根。驗隄之法。用鐵錐筒探。或間一掘。試隄式貴坡。切忌陡峻。如根六丈。頂止須二丈。俾馬可上下。故謂之走馬隄。

工費。凡創築者、每方廣一丈。高一尺為一方、計四工、土近者每工銀三分、最近者二分、土遠者四分、如隄根六丈。頂二丈。須通融作四丈折算。此計土論方之法也。如幫隄。則先計舊隄若干。今增高闊各若干。亦以前法折算。


○桃花源记



晋太元中，武陵人捕鱼为业。（渔人姓黄名道真。）缘溪行，忘路之远近。忽逢桃花林夹岸，数百步中无杂树，芳草鲜美，落英缤纷。渔人甚异之。复前行，欲穷其林。林尽水源，便得一山。山有小口，仿佛若有光。便舍船从口入。初极狭，才通人。复行数十步，豁然开朗：土地平旷，屋舍俨然。有良田、美池、桑竹之属。阡陌交通，鸡犬相闻。



其中往来种作，男女衣著悉如外人。黄发垂髫，并怡然自乐。见渔人，乃大惊，问所从来，具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人，来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。馀人各复延至其家，皆出酒食，停数日，辞去。此中人语云：“不足为外人道也。”



既出，得其船，便扶向路，处处志之。及郡下，诣太守说如此。（太守刘歆。）太守即遣人随之往，寻向所志，遂迷不复得路。



南阳刘子骥，高尚士也。闻之，欣然亲往未果，寻病终。後遂无问津者。（本集，《艺文类聚》八十六，《御览》九百八十七。）

卷一百十二

陶潜（二）


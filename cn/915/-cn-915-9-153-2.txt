◇与贞阳侯渊明启

自秦兵寇陕，臣便营赴援，才及下船，荆城陷没，即遣刘周入国，具表丹诚，左右勋豪，初并同契。周既多时不还，人情疑阻，比册降中使，复遣诸处询谋。物论参差，未甚决定，始得侯真信示西寇权景宣书，令以真迹上呈。观视将帅，恣欲同泰。若一朝仰违大国，臣不辞灰粉，悲梁祚永绝中兴，伏愿陛下便事济江。仰藉皇齐之威，凭陛下至圣之略，树君以长，雪报可期，社稷再辉，死且非吝。请押别使曹冲驰表齐都，续启事以闻，伏迟拜奉在促。（《梁书·王僧辩传》）


24　春秋以名勸善懲惡


名不可不謹也。春秋或名以勸善，或名以懲惡，衮鉞一時，薰蕕千載。東漢豪傑恥不得豫黨錮，慕其流芳也。我朝鐫工之微，不肯附名黨碑，懼其播惡也。名教立而榮辱公，其轉移風俗之機乎！

【閻按】鐫工安民，李仁甫長編作李姓，非。余親至西安碑林中辨之〔一〕。

【集證】邵氏聞見前録：「常安民以鐫字爲業。崇寧二年，蔡京又自書元祐姦黨爲大碑，頒于郡縣，令刻石。安民當鐫字，辭曰：『民愚人，固不知立碑之意，但如司馬相公者，海内稱其正直，今謂之姦邪，民不忍刻也。』府官怒，欲加之罪。民泣曰：『被役不敢辭，乞免鐫「安民」二字于石末，恐得罪後世。』聞者愧之。」〇王明清揮麈録：「九江碑工李仲寧，刻字甚工，黄太史題其居曰『琢玉坊』。崇寧初，詔郡國刊元祐黨碑姓名，呼使仲寧。仲寧曰：『小人家舊貧窶，止因開蘇内翰、黄學士詞翰，遂至飽煖。今目以爲姦，不忍下手。』議之者曰：『賢哉，士大夫之所不及也。』」

【元圻案】後漢書皇甫規傳：「規，字威明，安定朝那人也。拜度遼將軍。及黨事大起，天下名賢多見染逮。規雖爲名將，素譽不高，自以西州豪傑，恥不得豫，乃先自上言：『臣前薦故大司農張奂是附黨也。又臣昔論輸左校時，太學生張鳳等上書訟臣，是爲黨人所附也。臣宜坐之。』朝廷知而不問。」

〔一〕「碑林中」，原作「中碑林」，據清嘉慶本改。






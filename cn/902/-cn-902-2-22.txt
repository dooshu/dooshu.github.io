夏日幽居三首

其一

落日西山起暮烟（一作蝉），芙蕖（一作蓉）出水自田田。
百年蓬鬓风前换，一片征帆雨后悬。
白鹭孤洲烟袅袅，黄鹂千树月娟娟。
幽扉习静无人至，读尽南华内外篇。

其二

愁绝关山独枕戈，乱离生计托烟波。
云车无路通阊阖，土室何心咏蓼莪。
走马空城云里失（一作出），啼莺深树雨中多。
不堪极目风尘际，山鬼微寒吊女萝。

其三

一片孤帆入洞庭，两峰晓夹具区（一作一峰）青。
江楼月满人皆醉，渔浦（一作浦口）风来我独醒。
束发羞同孙讨逆，佩刀欲指卫丁零。
何年直捣（一作扫）单于幕，立马燕然拟勒铭。


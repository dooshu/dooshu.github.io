○花馬池邊墻 【 修墻】

近者言官建議、修築寧夏花馬池以至靈州一帶邊墻、此本發自愚臣、中遭沮止、自後屢議修築、竟不果行者、由不得任事之臣故也。今荷　聖朝允行、又命部臣會推才望大臣、專理其事、邊防幸甚但所用之人、必年力精壯、乃能任勞、必器度宏裕、乃能計遠、資淺而優其官秩。使無躁進之心。才充而重其事權使藉可為之勢。令其督同鎮廵等官。親歷邊城。相度事勢。合用錢穀器具。先期措備。遣諜套內無賊二月興工。五月停止。八月興工。十月停止順時量勢以為緩急。期以五年。大工必就墻塹高深。廣闊丈尺。如臣所畫。套中故有伏虜。其勢不過千人。不可以此藉口興武諸營。各有守將。架梁防護。乃其責任寧夏中路參將鎮城遊擊。可至期調取。使之就近防守。仍稍取寧夏兵車數百輛。於興工之所。布列成營。使丁夫有所棲避。待大邊既成。則以其餘力于延綏定邊營以東。至寧塞營。寧夏橫城以北。至黑山營。坍塌邊墻。一切修補。


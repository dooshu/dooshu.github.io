卷五

<集部，词曲类，词选之属，御选历代诗余

钦定四库全书

御选历代诗余卷五目録【四十一字】

点绦唇

宼准

赵拚

王禹偁

韩琦

晏几道【四首】

苏轼【二首】

黄庭坚

秦观

贺铸

毛滂【四首】

舒亶

王安礼

苏庠

苏过

周紫芝

谢逸

廖行之

周邦彦【四首】

曹组【五首】

吕渭老

何籕【二首】

蔡伸【三首】

叶梦得

王庭珪

汪藻

赵师侠

王十朋【三首】

赵鼎【二首】

朱翌

张元干【三首】

张抡【二首】

曾觌

侯寘

曾惇

朱雍

辛弃疾

周必大【二首】

姜夔

吕胜已【二首】

袁去华【二首】

吴琚

赵彦端【四首】

管监

陆游

张辑【二首】

王炎

俞灏

高观国【二首】

史逹祖

汪莘【二首】

杨泽民

卢炳

吴文英【四首】

陈允平【三首】

周密

张炎

石孝友【二首】

方有闻

赵君举

王茂孙

吴大有

李铨

宼寺丞

无名氏【二首】

舒氏

魏氏

李清照【二首】

朱淑真

段克已

李俊民【二首】

元好问【二首】

张弘范【二首】

程钜夫

刘敏中

王恽

詹正

白朴

蒲道源

萧允之

曾允元

张翥

刘基

杨基【二首】

杨慎

吴子孝【二首】

王慎中

焦竑

王衡【二首】

陈继儒【四首】

施绍莘【二首】

叶小鸾【二首】

张引元

御选历代诗余卷五目録

钦定四库全书

御选历代诗余卷五【四十一字】

司经局洗马掌局事兼翰林院修撰加二级【臣】王奕清奉

旨校刋

点绦唇

【取江淹诗明珠点绦唇之句一名点樱桃一名沙头雨一名南浦月一名一痕沙双调四十一字】

点绦唇　　　　　　　　　　　　　　　宼　准

小陌轻寒社公雨足东风慢定巢新燕湿雨穿花转象尺熏炉拂晓停针线愁蛾浅飞红零乱侧卧珠帘卷

前调　　　　　　　　　　　　　　　　赵　拚

秋气微凉梦回明月穿帘幕井梧萧索正遶南枝鹊宝瑟尘生金鴈空零落情无托鬓云慵掠不似伊恩薄

前调　　　　　　　　　　　　　　　　王禹偁

雨恨云愁江南依旧称佳丽水村渔市一缕孤烟细天际征鸿遥认行如缀平生事此时凝睇谁念凭阑意

前调　　　　　　　　　　　　　　　　韩　琦

病起恹恹庭前花影添憔悴乱红飘砌滴尽珍珠泪惆怅春时谁向花前醉愁无际武陵凝睇人远波空翠

前调　　　　　　　　　　　　晏几道

明日征鞭又将南陌垂杨折自怜轻别得音尘絶杏子枝边倚徧阑干月依前缺去年时节旧事无人说

前调　　　　　　　　　　　　晏几道

妆席相逢旋匀红泪歌金缕意中曾许欲共吹花去长爱荷香柳色殷桥路留人住淡烟微雨好个双栖处

前调　　　　　　　　　　　　晏几道

花信来时恨无人似花依旧又成春痩折断门前柳天与多情不与长相守分飞後泪痕和酒沾了双罗袖

前调　　　　　　　　　　　　晏几道

湖上西风露花啼处秋香老谢家春草唱得清商好笑倚兰舟转尽新声了烟波渺暮云移少一点凉蟾小

前调【杭州】　　　　　　　　　　苏　轼

闲倚交牀庾公楼外峰千朶与谁同坐明月清风我别乘一来有唱终须和还知麽自从添个风月平分破

前调　　　　　　　　　　　　苏　轼

月转乌啼画堂宫徵生离恨美人愁闷不管罗衣褪清泪斑斑挥断柔肠寸嗔人问背灯偷揾拭尽残妆粉

前调【重九寄嗣直弟】　　　　　　　　　黄庭坚

浊酒黄花画帘十日无秋燕梦中相见似作枯禅观镜里朱顔又减心情半江山远登高人健寄语东飞鴈

前调　　　　　　　　　　　　秦　观

醉漾轻舟信流引到花深处尘缘相误无计花间住烟水茫茫囘首斜阳暮山无数乱红如雨不记来时路

前调　　　　　　　　　　　　贺　铸

红杏飘香柳含烟翠拖金缕水边朱户门掩黄昏雨烛影揺红一枕伤情绪归不去秦楼何处芳草迷归路

前调　　　　　　　　　　　　毛　滂

柏叶春醅为君竞酌玻瓈盏玉箫牙管人意如春?髪緑长留不使韶华晩春无限碧桃花畔笑看蓬莱浅

前调　　　　　　　　　　　　毛　滂

何处君家蟠桃花下瑶池畔日迟烟?留得春长远几见花开一任年光换今年见明年重见春色如人面

前调【复寻旧游不果】　　　　　　　　　毛　滂

小院重帘那回来处花相向迟迟一晌记得春模様昨夜月明应照芙蓉帐空凝望蜂劳蝶攘谁在花枝上

前调【惠山夜月赠鼓琴者】　　　　　　　　毛　滂

绣岭横秋玉螭吹暑迎凉气碧崖流水流入春葱指半倚朱顔微嚲连环珥通深意月明风细分付知音耳

前调【湖上闻乐】　　　　　　　　　　舒　亶

紫雾香浓翠华风转花随辇洞天云?一片笙歌远水殿龙舟忆侍瑶池宴闲庭院梦回春半云鬓无人见

前调【县斋】　　　　　　　　　　王安礼

秋晩寒斋藜牀香篆横轻雾闲愁几许梦逐芭蕉雨云外征鸿似替幽人语归不去乱山无数斜日荒城鼓

前调　　　　　　　　　　　　苏　庠

冰勒轻颸緑痕初涨回塘水柳州烟际白鹭翘沙觜篛笠青蓑未减貂蝉贵云涛里醉眠篷底不属人间世

前调　　　　　　　　　　　　苏　过

新月娟娟夜寒江静山衔斗起来搔首梅影横牕痩好个霜天闲却传杯手君知否乱鸦啼後归兴浓於酒

前调【桃花落尽赋此】　　　　　　　　　周紫芝

燕子风高小桃枝上花无数乱溪深处满地飞红雨唤得春来又送春归去浑无绪刘郎前度空记来时路

前调　　　　　　　　　　　　谢　逸

金气秋分风清露冷秋期半凉蟾光满桂子飘香远素练寛衣仙仗明飞观霓裳乱银桥人散吹彻昭华琯

前调【送人归新城】　　　　　　　　　廖行之

音信西来匆匆思作东归计别怀萦系为个人留滞尊酒团圞莫惜通宵醉还来未满期君至只在初三是

前调　　　　　　　　　　　　周邦彦

孤馆迢迢暮天草露沾衣润夜来秋近月晕通风信今日原头黄叶飞成阵知人闷故来相趁共结临岐恨

前调　　　　　　　　　　　　周邦彦

征骑初停酒行莫放离歌举柳汀莲浦看尽江南路苦恨斜阳冉冉催人去空囘顾淡烟横素不见扬鞭处

前调　　　　　　　　　　　　周邦彦

台上披襟快风一瞬收残雨柳丝轻举蛛网黏飞絮极目平芜应是春归处愁凝伫楚歌声苦村落黄昏鼓

前调　　　　　　　　　　　　周邦彦

辽鹤归来故鄊多少伤情地短书不寄鱼浪空千里凭仗桃根说与相思意愁无际旧时衣袂犹有东风泪

前调【咏御射】　　　　　　　　　　曹　组

秋劲风高暗知斗力添弓面靶分筠干月到天心满白羽流星飞上黄金盌龙沙鴈云边惊散压尽天山箭

前调　　　　　　　　　　　　曹　组

霜落吴江万畦香稻来场圃夜村舂黍草屋寒灯雨玉粒长腰沉水温温注相留住共抄云子更听歌声度

前调【烛】　　　　　　　　　　　曹　组

蜜炬高烧宝刀时翦金花碎照人欢醉也照人无睡待得灰心陪尽千行泪笼纱里夜凉如水犹喜长成对

前调　　　　　　　　　　　　曹　组

云透斜阳半楼红影明牕户暮山无数归鴈愁边去十里平芜花远重重树空凝伫故人何处可惜春将暮

前调　　　　　　　　　　　　曹　组

沉醉归来洞房灯火闲相照夜寒犹峭信意和衣倒春梦虽多好梦常常少纱窗晓凤帏人悄花外空啼鸟

前调【圣节鼔子词】　　　　　　　　　吕渭老

扇列红鸾赭黄日色明金殿御香葱蒨宝仗香风暖咫尺天顔九奏朝阳管羣臣宴醉霞凝面午漏传宫箭

前调　　　　　　　　　　　　何　籕

春雨蒙蒙淡烟深鎻垂杨院?风轻扇落尽桃花片薄幸不来前事思量徧无由见泪痕如线界破残妆面

前调　　　　　　　　　　　　何　籕

莺踏花翻乱红堆径无人埽杜鹃来了梅子枝头小拨尽琵琶緫是相思调知音少暗伤怀抱门掩青春老

前调【登历阳连云观】　　　　　　　　　蔡　伸

水遶孤城乱山深锁横江路帆归别浦冉冉兰桡暮人在天涯鴈背南云去空凝伫凤楼何处烟雾迷津渡

前调　　　　　　　　　　　　蔡　伸

香雪飘零?风着柳笼丝雨恼人情绪春事还如许宝勒朱轮共结寻芳侣东郊路乱红深处醉拍黄金缕

前调【梅】　　　　　　　　　　　蔡　伸

緑萼冰花数枝清影横疎牖玉肌清痩夜久轻寒透忍使孤芳攀折他人手人归後断肠囘首只有香盈袖

前调　　　　　　　　　　　　叶梦得

高柳萧萧睡余已觉西风劲小牎人静淅沥生秋听厎事多情欲与流年竞残云暝坠巾慵整独立芝兰径

前调【上元鼔子词】　　　　　　　　　王庭珪

玉漏春迟铁关金锁星桥夜暗尘随马明月应无价天半朱楼银汉星光射更深也翠蛾如画犹在凉蟾下

前调　　　　　　　　　　　　汪　藻

高柳蝉嘶采菱歌断秋风起晩云如髻湖上山横翠帘卷西楼过雨凉生袂天如水画楼十二有个人同倚

前调　　　　　　　　　　　　赵师侠

漠漠春隂褪花时候余寒峭数声幽鸟唤起帘栊晓云鬓慵梳淡拂春山小情多少乱萦愁抱风里垂杨袅

前调【酴醿】　　　　　　　　　　王十朋

野态芳姿枝头占得春长久怕鈎衣袖不放攀花手试问东风花似当时否还依旧谪仙去後风月今谁有

前调【梅】　　　　　　　　　　　王十朋

雪径深深北枝贪睡南枝醒暗香疎影孤压羣芳顶玉艳冰姿妆点园林景凭阑咏月明溪静忆昔林和靖

前调【瑞香花】　　　　　　　　　　王十朋

栏槛隂沉紫云呈瑞余寒凛卷帘欹枕香逼幽人寝入梦何年庐阜闻名稔风流甚阿谁题品唤作熏笼锦

前调　　　　　　　　　　　　赵　鼎

惜别伤离此生此会无重数故人何处还送春归去美酒一杯谁解歌金缕无情绪淡烟疎雨花落空庭暮

前调　　　　　　　　　　　　赵　鼎

香冷金炉梦囘鸳帐余香嫩更无人问一枕江南恨消痩休文顿觉春衫褪清明近杏花吹尽薄暮东风紧

前调　　　　　　　　　　　　朱　翌

流水泠泠断桥横路梅枝亚雪花飞下浑似江南画白璧青钱欲买春无价归来也西风平野一点香随马

前调　　　　　　　　　　　　张元干

清夜沉沉暗蛩啼处檐花落乍凉帘幙香绕屛山角堪恨归鸿情似秋云薄书难托尽教寂寞忘了前时约

前调【秋社前一日溪光亭雨】　　　　　　　张元干

山暗秋云暝鸦接翅啼榕树故人何处一夜溪亭雨梦入新凉只道消残暑还知否燕将雏去又是流年度

前调　　　　　　　　　　　　张元干

春晓轻雷采苹洲上清明雨乱云遮树黯淡江村路今夜归舟緑润红香处遥山暮画楼何许唤取潮回去

前调　　　　　　　　　　　　张　抡

何处春来惠风初自东郊至柳条花蕊迤逦争明媚造化难穷谁晓幽微理都来是自然天地一点冲和气

前调【赏花】　　　　　　　　　　张　抡

花满名园万红千翠交相映画阑幽径行乐迷芳景惟有幽人不与浮华竞便幽静兴来独饮花下风吹醒

前调　　　　　　　　　　　　曾　觌

璧月香风万家帘幙烟如昼闹蛾谑柳人似梅花痩行乐清时莫惜笙歌奏更阑後满斟金斗且醉厌厌酒

前调　　　　　　　　　　　　侯　寘

约莫香来倚阑低瞰花如雪怨深愁絶痩似年时节岁一相逢常是匆匆别歌壶缺又还吹彻笛里关山月

前调　　　　　　　　　　　　曾　惇

九日传杯要携佳客栖霞去满城风雨记得潘郎句紫菊红茰何意留侬住愁如许暮烟一缕正在归时路

前调【梅】　　　　　　　　　　　朱　雍

轻艳盈盈相逢曾向寒溪路惜飘零处无计禁春雨素影参差人在琼城步危阑暮年光催度特地香留住

前调　　　　　　　　　　　　辛弃疾

隐隐轻雷雨声不受春回护落梅如许吹尽墙边去春水无情碍断溪南路凭谁诉寄声传语没个人知处

前调【次葛守韵】　　　　　　　　　　周必大

报荅风光满倾琼液休思睡乱莺声碎来往甘棠厎太守新词解释无穷意高歌起浮云闲事浑付烟中翠

前调【七夕赵富文席上】　　　　　　　　周必大

秋夜乘槎客星容到天孙渚眼波微注将谓牵牛渡见了还非重理霓裳舞虽无误几年一遇莫讶周郎顾

前调　　　　　　　　　　　　姜　虁

燕鴈无心太湖西畔随云去数峰清苦商略黄昏雨第四桥边拟共天随住今何许凭阑怀古残柳参差舞

前调【长沙送同官先归邵武】　　　　　　　吕胜已

满路梅花为谁开徧春风萼短亭萧索草草传杯酌送子先归我羡辽东鹤他年约痩藤芒屩与子同丘壑

前调　　　　　　　　　　　　吕胜已

一叶扁舟浮家来向江边住这回归去作个渔樵侣不挂征帆也莫揺双橹天涯路云山烟渚緫是留人处

前调【登郢州城楼】　　　　　　　　　袁去华

楼槛凌风四边浑是青山绕水空相照天末归帆小家在江南三径都荒了何时到暗尘扑帽应被渊明笑

前调　　　　　　　　　　　　袁去华

徙倚虚檐柳隂疎处看飞鸟水平池治云影闲相照点翰舒牋字密蝇头小还了路长山杳寄得愁多少

前调【涂中逢管倅】　　　　　　　　　吴　琚

顦顇天涯故人相遇情如故别离何遽忍唱阳关句我是行人更送行人去愁无据寒蝉鸣处回首斜阳暮

前调【柳】　　　　　　　　　　　赵彦端

春到垂杨嫩黄染就金丝软丽晴新?涌翠千山远为甚年年眉向东风展闲情遣欲归犹嬾渔笛天将晚

前调　　　　　　　　　　　　赵彦端

护雨烘晴紫云缥缈来深院晩寒谁见红杏梢头怨絶代佳人万里沉香殿光风转梦余千片犹恨相逢浅

前调　　　　　　　　　　　　赵彦端

瓦湿鸳鸯夜深霜重江风冷月华明映清浸梅梢粉漏断寒浓惹起当年恨君休问鴈飞欲尽没个南来信

前调　　　　　　　　　　　　赵彦端

雪霁山横翠涛涌起千重恨砌成愁闷那更梅花褪凤管云笙无不萦方寸丁宁问泪痕羞揾界破香顋粉

前调　　　　　　　　　　　　管　监

去岁今朝海棠桃杏都开徧今年花晩不恨春恨浅旋旋花开图得春长远且留恋爱花心眼常与花为伴

前调　　　　　　　　　　　　陆　游

采药归来独寻茅店沽新酿暮烟千嶂处处闻渔唱醉弄扁舟不怕黏天浪江湖上这回疎放作个闲人様

前调【潇湘渔父】　　　　　　　　　　张　辑

来剪蓴丝江头一阵鸣蓑雨孤篷归路吹得苹风暮短髪萧萧笑与沙鸥语休归去玉龙嘶处邀月过南浦

前调　　　　　　　　　　　　张　辑

带醉归时月华犹在吹箫处晓愁情绪忘却匆匆语客里风霜诗鬓空如许江南去岸花迎橹遥隔沙头雨

前调【崇阳夜次】　　　　　　　　　　王　炎

雨湿东风谁家燕子穿庭户孤材薄暮花落春归去浪走天涯归思萦心绪家何处乱山无数不记来时路

前调　　　　　　　　　　　　俞　灏

欲问东君为谁重到江头路断桥薄暮香透溪云度细草平沙愁入淩波步今何许怨春无语片片随流去

前调　　　　　　　　　　　　高观国

天外青鸾几时常向人间住断歌零舞月上阑隂暮憔悴潘郎不解为花主知何处梦云愁雨怕向西楼去

前调　　　　　　　　　　　　高观国

钓月篷间载诗却向旗亭醉翠蒲隂外莫放双鸥起水佩仙裳洒落烟云意来相试玉绡新制要写蓬壶记

前调【夜过西陵桥】　　　　　　　　　史逹祖

山月随人翠苹分破秋山影钓船归尽桥外诗心迥多少荷风不盖鸳鸯冷西风定可怜潘鬓偏浸秦台镜

前调　　　　　　　　　　　　汪　莘

数朶芙蕖嫣然一笑凌清晓谢家池沼秋景偏宜少气挟清霜似把羣花小秋风嫋湘君来了一曲烟波渺

前调　　　　　　　　　　　　汪　莘

晓角霜天画帘却是春天气小园行处双蝶相随至恰向梅边又向桃边觑孜孜地访兰寻蕙谁会幽人意

前调【集句】　　　　　　　　　　杨泽民

雨歇方塘清圆一一风荷举檥舟南浦忘却来时路醉拍春衫便欲随君去【一作住】犹回顾小蛮樊素更有留人处

前调　　　　　　　　　　　　卢　炳

过眼溪山向来都是经行处骖鸾人去冷落吹箫侣小立江亭愁对蒹葭浦无情绪酒杯慵举闲看江枫舞

前调　　　　　　　　　　　　吴文英

推枕南牕拣花寒入单纱浅雨帘不卷空碍调雏燕一握柔葱香染榴巾汗音尘断画罗闲扇山色天涯远

前调　　　　　　　　　　　　吴文英

金井空隂枕痕历尽秋声闹梦长难晓月树愁鸦悄梅压檐花寒蝶寻香到牕黏了翠池春小波冷鸳鸯觉

前调　　　　　　　　　　　　吴文英

时霎清明载花不过西园路嫩隂緑树正是春留处燕子重来往事东流去征衫贮旧寒一缕泪湿风帘絮

前调【越山见梅】　　　　　　　　　　吴文英

春未来时酒携不到千岩路痩还如许晩色天寒处无限新愁难对风前语行人去暗消春素横笛空山暮

前调　　　　　　　　　　　　陈允平

眉叶颦愁泪痕红透兰襟润鴈声将近须带平安信独倚江楼落叶风成阵情怀闷蝶随蜂趁满地黄花恨

前调　　　　　　　　　　　　陈允平

分袂情怀快风一箭轻帆举暮烟云浦芳草斜阳路输与闲鸥朝暮潮来去空凝伫小蛮樊素金屋春深处

前调　　　　　　　　　　　　陈允平

莺语愁春海棠风里臙脂雨酒杯慵举闲扑亭前絮漠漠斜阳截断愁来路凭阑伫满怀离苦分付南楼鼔

前调【访牟存叟南漪词隐】　　　　　　　　周　密

午梦初回卷帘尽放春愁去昼长无侣自对黄鹂语絮影苹香春在无人处移舟去未成新句一砚梨花雨

前调【芍药】　　　　　　　　　　张　炎

独殿春光此花开後无花了丹青人巧不许芳心老密影翻阶曾为寻诗到竹西好采香歌杳十里红楼小

前调　　　　　　　　　　　　石孝友

霁景澄秋晚风吹尽朝来雨夕阳烟树万里山光暮一带长川自在流今古人何处月波横素冷浸蒹葭浦

前调　　　　　　　　　　　　石孝友

醉倚危樯望中归思生天际山腰渚尾几簇渔樵市帆落西风一段芦花水八千里锦书欲寄新鳫曾来未

前调　　　　　　　　　　　　方有闻

七里滩边江光漠漠山如戟渔舟一叶径入寒烟碧笑我尘劳羞对双台石身如织年年行役鱼鸟浑相识

前调　　　　　　　　　　　　赵君举

野岸孤舟断桥明月穿流水鴈声嘹唳双落行人泪去岁吾家曾插黄花醉今那是杖藜西指看即成千里

前调莲房　　　　　　　　　　王茂孙

折断烟痕翠蓬初离鸳鸯浦玉纎相妬早被专房误乍脱青衣犹着轻罗护多情处伤心一缕都为相思苦

前调【送李琴泉】　　　　　　　　　　吴大有

江上旗亭送君还是逢君处酒阑呼渡云压沙鸥暮漠漠萧萧香冻梨花雨添愁绪断肠柔橹相逐寒潮去

前调【牡丹】　　　　　　　　　　李　铨

十二红阑帝城谷雨初晴後粉拖香逗易惹春衫袖把酒题诗遐想欢如旧花知否故人消痩长忆同携手

前调　　　　　　　　　　【失名】宼寺丞

春睡瞢腾觉时鸳被堆香煖起来犹嬾独自情何限深院日斜人静花隂转柔肠断凭高不见芳草连天远

前调　　　　　　　　　　　　无名氏

燕子依依晓来緫为谁归去淡云生处已觉宾鸿度浅笑低颦便面机中素乘鸾女琐牕琼宇会有明年暑

前调　　　　　　　　　　　　无名氏

美满生离据鞍兀兀离肠痛旧欢新宠变作高唐梦囬首孤城依约青山拥西风送戍楼寒重初品梅花弄

前调　　　　　　　　　　【宋媛】舒　氏

独自临池闷来强把阑干凭旧愁新恨耗却年时兴鹭散鱼潜烟敛风初定波心静照人如镜少个年时影

前调　　　　　　　　　　【宋媛】魏　氏

波上清风画船明月人归後渐消残酒独自凭阑久聚散匆匆此恨年年有重回首淡烟疎柳隐隐芜城漏

前调　　　　　　　　　　【宋媛】李清照

蹴罢秋干起来慵整纎纎手露浓花痩薄汗轻衣透见有人来韈剗金钗溜和羞走倚门回首却把青梅齅

前调　　　　　　　　　　　　李清照

寂寞深闺柔肠一寸愁千缕惜春春去几点催花雨倚徧阑干祗是无情绪人何处连天芳树望断归来路

前调　　　　　　　　　　【宋媛】朱淑真

风劲云浓暮寒无奈侵罗幙髻鬟斜掠呵手梅妆薄少饮清欢银烛花频落凭萧索春工已觉点破梅香萼

前调【晨起书所见】　　　　　　　　　段克已

爱酒渊朙无钱休对黄花语一杯谁举寂寞空归去屋上青山山上行云度悠然处是中真趣欲写还无句

前调【重阳菊间小酌】　　　　　　　　　李俊民

秋树风高可怜憔悴门前柳白衣去後闲却持杯手一笑相逢落帽年时友君知否南山如旧人比黄花痩

前调【南斋牡丹】　　　　　　　　　　李俊民

化恨开迟为花迟後为花恼问花开了却恨花开早人貌年年不似花长好还知道年年人貌却笑花先老

前调　　　　　　　　　　　　元好问

绣佛长斋半生枉伴蒲团过酒垆横卧一蹴虚空破颇笑张颠自谓无人和还知麽醉乡天大少个神仙我

前调　　　　　　　　　　　　元好问

醉里春归緑窗犹唱留春住问春何处花落莺无语渺渺吟怀漠漠烟中树西楼暮一帘疎雨梦里寻春去

前调　　　　　　　　　　　　张弘范

春日前村一枝香彻江头路月明风度清煞西湖句昨夜幽欢梦里谁呼去愁如许觉来无语青鸟啼芳树

前调　　　　　　　　　　　　张弘范

独上高楼恨随春草连天去乱山无数隔断巫阳路信杳梅花惆怅人何处愁无语野鸦烟树一点斜阳暮

前调【送王荩臣】　　　　　　　　　　程钜夫

緑鬓青云王郎故是乘骢侣阿龙风度想在乌衣住带得春来又共春归去江头路美人何处官柳吹风絮

前调　　　　　　　　　　　　刘敏中

短梦惊回北牕一阵芭蕉雨雨声还住斜日明高树起望行云送雨前山去山如雾断虹犹怒直入山深处

前调【送董秀才】　　　　　　　　　　王　恽

杨柳青青玉关门外三千里秦山渭水未是销魂地坦卧东牀恐减风云气功名际愿君着意莫揾春闺泪

前调【墨本水仙】　　　　　　　　　　詹　正

缟袂啼香为谁一滴春心碎淡黄轻翠不似当时态东洛缁尘依旧交情耐空憔悴玉人何在细雨疎烟外

前调　　　　　　　　　　　　白　朴

翠水瑶池旧游曾记飞琼伴玉笙吹断总作空花观梦里关山泪浥罗襟满离魂乱一灯幽幔展转秋宵半

前调【赋野茶蘼】　　　　　　　　　　蒲道源

玉蕊珑绕篱盈树知谁种碧云堆重化作飞琼洞勾挽春衫袅袅珠缨弄风微动行人飞鞚着袖清香送

前调【记梦】　　　　　　　　　　萧允之

花径相逢眼期心诺情如昨怕人疑着佯弄秋千索知有而今何似当初莫愁难托雨铃风铎梦断灯花落

前调　　　　　　　　　　　　曾允元

一夜东风枕边吹散愁多少数声啼鸟梦转纱牕晓来是春初去是春将老长亭道一般芳草只有归时好

前调【舟行书见】　　　　　　　　　　张　翥

风起云飞兰舟竞入横塘住恼人何处隔岸花笼雾一水盈盈难送凌波步空相觑正如牛女隔断银河路

前调　　　　　　　　　　　　刘　基

昨夜三更井梧叶上闻鸣雨梦魂归去不到思量处为问灯花厎向愁人吐花无语星河满树白髪三千缕

前调【莺】　　　　　　　　　　　杨　基

何处飞来梅梢一点黄金小哢晴催晓喉舌如簧巧春梦须臾正绕江南道空相恼被他惊觉緑徧池塘草

前调【红白桃】　　　　　　　　　　杨　基

浅碧深红是谁分染桃花片两枝争艳青粉墙头见深是娉婷浅更多娇倩昭阳殿玉环飞燕各自东风面

前调　　　　　　　　　　　　杨　慎

雪暗江郊小灯孤馆长宵半真珠醉艳冻作红冰片晓梦惊回画角声初断南枝畔梅花开徧谁见春风面

前调　　　　　　　　　　　　吴子孝

花信风轻为花日日芳游早曲溪缭绕归棹情多少日映清波良夜春寒小长空皎歌声缥缈醉里愁如埽

前调　　　　　　　　　　　　吴子孝

几日微寒霏霏小雨初晴霁青山迢逓杖屦沾岚翠才试春衣?日醺人醉禽声碎草痕都细官柳黄金缀

前调【光泽寺】　　　　　　　　　　王慎中

门掩青山空庭竹影门长埽一溪斜绕水气香花草木石幽殊禽鸟传昏晓谁知道白云锁了也有人来到

前调【夀徐松山】　　　　　　　　　　焦　竑

轩冕文章肯教换却尊前醉脚根如系不到长安市若问生涯笑指深山处云铺翠虬龙满地有个松千树

前调【送陈仲醇】　　　　　　　　　　王　衡

湿梦沉沉芭蕉雨响灯花?月儿来也人又随潮下?怕登高醉面秋风洒红堪把茱茰看罢半刻重阳假

前调　　　　　　　　　　　　王　衡

刻烛呼卢西风乍急檐头铁故人深热依旧朦胧别山淡云浓渐短憨儿髪杨花月溪桥雨滑坐到微钟歇

前调【题金石斋】　　　　　　　　　　陈继儒

有个人家子云草阁相如壁室虚生白云气堆金石经案茶牀一织香烟织风无力牀头树 色遮断游人屐

前调　　　　　　　　　　　　陈继儒

凉雨初晴放舟独往游三泖寺门僧少一点鸥来搅返入空山竹厎柴门小杯儿倒灯前句好雪里留鸿爪

前调【天池】　　　　　　　　　　陈继儒

钟鼓沉沉寺门落叶归僧独晚鸦初宿影乱墙头竹长啸风前清籁飞空谷松如沐炊烟断续杯厎秋山緑

前调【题泖桥澄鍳寺】　　　　　　　　　陈继儒

烟水茫茫溪云半掩堆僧屋阑干数曲窈窕藏花木三度风吹送我来投宿西牕竹月明茶熟橘柚墙头緑

前调【次眉公韵】　　　　　　　　　　施绍莘

寺枕荒塘时时白浪吞僧屋桥头路曲废井当枯木如此幽闲恰好闲人宿牎敲竹酒醒茶熟天水鹦哥緑

前调【题雪图】　　　　　　　　　　施绍莘

水墨江天蒙蒙野色微微树尽堪题句风雪溪桥路一点人行正在模糊处冲寒去打头狂絮人远天涯暮

前调【咏采　　　　　　　　明媛莲女】叶小鸾

粉面新妆淡红衫子轻罗扇昨宵邻伴来约莲塘玩棹泛扁舟影共莲花乱深深见緑杨风晩空载闲愁返

前调　　　　　　　　　　　　叶小鸾

竹径深深流云晓度罗帏静雨丝几阵满地桐花冷湿翠侵眉纎晕苍苔影看无尽倚屏人映一片潇湘景

前调　　　　　　　　　　【明媛】张引元

时节朱明?风初入芭蕉院归期日盼松尽黄金钏病起南楼愁覩将雏燕无由见白云瞻恋十二阑干徧

御选历代诗余卷五








卷28_9【杂曲歌辞·杨柳枝】  刘禹锡

塞北梅花羌笛吹，淮南桂树小山词。

请君莫奏前朝曲，听唱新翻杨柳枝。

南陌东城春早时，相逢何处不依依。

桃红李白皆夸好，须得垂杨相发辉。

凤阙轻遮翡翠帷，龙墀遥望曲尘丝。

御沟春水柳晖映，狂杀长安年少儿。

金谷园中莺乱飞，铜驼陌上好风吹。

城东桃李须臾尽，争似垂杨无限时。

花萼楼前初种时，美人楼上斗腰支。

如今抛掷上街里，露叶如啼欲恨谁。

炀帝行宫汴水滨，数株残柳不胜春。

昨来风起花如雪，飞入宫墙不见人。

御陌青门拂地垂，千条金缕万条丝。

如今绾作同心结，将赠行人知不知。

城外春风满酒旗，行人挥袂日西时。

长安陌上无穷树，唯有垂杨管别离。

轻盈袅娜占春华，舞榭妆楼处处遮。

春尽絮飞留不得，随风好去落谁家。


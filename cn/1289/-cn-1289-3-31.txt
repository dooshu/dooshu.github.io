足厥阴及股凡二十二穴第三十一


肝出大敦，大敦者，木也。在足大指端，去爪甲如韭叶及三毛中，足厥阴脉之所出也，为井。刺入三分，留十呼，灸三壮。

行间者，火也。在足大指间动脉陷者中，足厥阴脉之所溜也，为荥。刺入六分，留十呼，灸三壮。

太冲者，土也。在足大指本节后二寸，或曰一寸五分陷者中，足厥阴脉之所注也，为输。刺入三分，留十呼，灸三壮。《素问·刺腰痛论》注云：在足大指本节后内间二寸陷者中，动脉应手。

中封者，金也。在足内踝前一寸，仰足取之陷者中，伸足乃得之，足厥阴脉之所行也，为经。刺入四分，留七呼，灸三壮。《气穴论》注云：在内踝前一寸五分。

蠡沟，足厥阴之络，在足内踝上五寸，别走少阳。刺入二分，留三呼，灸三壮。

中郄，一名中都，足厥阴郄。在内踝上七寸 骨中，与少阴相直。刺入三分，灸五壮。

膝关，在犊鼻下二寸陷者中，足厥阴脉气所发。刺入四分，灸五壮。

曲泉者，水也。在膝内辅骨下，大筋上，小筋下陷者中，屈膝得之，足厥阴脉之所入也，为合。刺入六分，留十呼，灸三壮。

阴包，在膝上四寸股内廉两筋间，足厥阴别走此处有缺 。刺入六分，灸三壮。

五里，在阴廉下，去气冲三寸阴股中动脉。刺入六分，灸五壮。《外台秘要》作：去气冲三寸，去阴廉二寸。

阴廉，在羊矢下，去气冲二寸动脉中，刺入八分，灸三壮。






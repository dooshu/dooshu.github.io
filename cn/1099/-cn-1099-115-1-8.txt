○為預防虜患疏 【 將官移駐固原】

該協守延綏等處地方副總兵曹雄、題稱陜西固原等處、近來修築邊塹一道、南離固原二百五十里、北離花馬池四百餘里、賊經花馬池之空深入、任其掏穵、通不知覺、向使固靖地方有久守之將、則戎馬之人、何以似蹈無人之境、合無固靖環蘭等處、添設副總兵一員、提督操練、有警臨鞏秦平官軍、悉聽調遣黃河將凍時月、收歛人畜、肅清郊野、分兵要害、秣馬蓄銳、以待敵至、如此則戰守兩備、責任專一、緩急有濟、該本部覆奏、備咨到臣、看得陜西固原環慶靖虜蘭州。皆緊關要害之地。固原土漢雜處。內有監牧馬匹。所係尤重。河套有賊。寧夏邊墻失守。則固原環慶最先受害。近來山後殘寇。河凍時月。多從寧夏中衞鳴沙州一帶踏?而入。竊伏螺山等處。抄掠固靖。突來忽去。不止套賊。為當隄防。至于蘭州河北一帶。節被莊浪明水湖潛住賊寇。與山後之賊。無分春夏不時侵擾。又不止河凍為當備禦比者、各該地方戰守之具。名存實亡。守備等官。權任輕微。莫能自展。各有信地不相應援。陜西鎮守將官。遇冬至十一二月方纔提兵西向。不過月餘。河?消釋。即便掣回。與調來客兵無異。山川之險。夷關隘之虛實。將領之勇怯。士卒之強弱。茫不與知。上下相安。因循度日。邊備不嚴兵威不振。職此之由。今虜勢猖獗。大非昔比。萬一不肯悔過遠遁。糾合犬羊。長驅深入。則內郡繹騷。根本搖動。不止邊民受害而巳。自此以後鎮臣常駐固原矣若得常守之將。駐劄固原。提督操練各路人馬。遇警分兵要害。調遣應援截殺。委的責任專一。曹雄所言。盖亦有見。其要添設副總兵一員、不無官多人擾、况人馬有限、添官雖多、何補於事、且既設副總兵提督調兵。則主將徒擁虛名。置之無用。亦恐未宜。若將陜西鎮守將官。移來固原駐劄。則官不加多。事為有濟。長久利便之策。宜無過此


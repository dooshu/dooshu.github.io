【白马篇】

妍（文苑作研。乐府同。）蹄饰镂鞍。飞□度河干。少年本上郡。遨游入露寒。剑琢荆山玉。弹把随（乐府作隋。）珠丸。闻有边烽息。飞候至长安。然诺窃自许。捐躯谅不难。占（文苑作召。注云。一作占。）兵出细柳。转战向楼兰。雄名盛李霍。壮气能彭韩。能令石饮羽。复使发冲冠。要功非汗马。报效乃（《类聚》作有。）锋端。日没塞云起。风悲胡地寒。西征馘小月。北去脑乌丸。报归明天子。燕然石（《类聚》作令。《诗纪》云。一作今。）复刊。（○文苑英华二百九。《乐府诗集》六十三。《诗纪》八十五。又《类聚》四十二引端、寒、刊三韵。）


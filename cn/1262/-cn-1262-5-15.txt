郭真顺：

郭真顺，潮阳人，适周伯玉。明初，官兵下岭南，指挥俞良辅征诸寨未下者。伯玉居溪头寨，真顺遮道上诗良辅曰：「将军开国之武臣，早附凤翼攀龙鳞。烟云惨淡蔽九野，半夜出捧扶桑轮。前年领兵下南粤，眼底群雄尽流血。马蹄带得淮河水，洒向江南作晴雪。潮阳僻在南海滨，十载不断干戈尘。客星移处万里外，天子太念遐方民。将军高名迈千古，五方健儿猛如虎。轻裘缓辔踏地来，不减襄阳晋羊祜。此时特奉明主恩，金印斗大龟龙文。大开藩卫制方面，期以忠义酬明君。宣威布德民大悦，把菜一茎谁能夺？黄犊春耕万垄云，牦龙夜卧千秋月。去岁壶阳戍守时，下车爱民如爱儿。壶山苍苍壶水碧，父老至今歌咏之。欲为将军纪勒绩，天家自有麒麟笔。愿为壶民歌太平，磨崖勒尽韩山石。」良辅览诗大悦，一寨得全。




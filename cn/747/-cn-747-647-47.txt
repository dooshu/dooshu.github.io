○赠赙王承宗制

敕：天子之於百辟也，公则有君臣之义，私则有父子之恩，生则有列爵以报功，没则有加荣以锡命，远则罢朝以申悼，近则幸第以临丧。而况於代济勋庸，时方委遇，死而可作，吾何爱焉？故检校尚书右仆射王承宗，海岱孕灵，弓裘袭艺，《诗》《书》《礼》《乐》，禀训於祖先，勇敢谟猷，自生於诚腑。逮居剧镇，益辨长材，每怀恋阙之诚，遂行割地之效。屡陈密款，方俟来朝，天不与年，素志没地。表章前上，忠恳备存，不以二子为忧，且曰三军求帅。承元继志，雅有兄风，雄藩既耀於连枝，宠秩宜加於幽穸。上台之首，左辅之崇，特越彝章，用明加等。忠魂尚在，期尔有知。可赠侍中，仍令所司备礼册命，赙布帛五百段，米粟三百石，委度支逐便支送。


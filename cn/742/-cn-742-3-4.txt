四


○杂文（四）

【跋王文肃公闱牍】

吾州为少保王文肃公故里，其生平手迹，丹铅上下，尺素往来，巾箱万言，赫蹄数字，人皆藏庋以为荣；而南宫首举之故牍最后始出，公之孙烟客奉常，乱后以数百千易诸老兵之手，后生末学得端拜而谛观焉。

伟业少时谒公祠堂，见有觚棱重屋，竦临除道者，为御书楼。知公以元臣蒙眷，神宗显皇帝咨诹政事，慰劳兴居，亲洒宸翰以赐故相，家尊而奉之，天章五色，日月昭而星云烂焉。神祖性好书，文华讲幄，首以学二帝三王大经大法题诸户牖，字画径寸，波磔天成，馆阁老臣曾经侍从者，仰观谟训，追话熙隆，为之肃容叹息。文肃明农七十，杜门却扫，人称其晨起焚香绨几，临摹《黄庭》一再过。在政地，郊庙大文皆出其手；处两宫之际，拥护东朝，皂囊削稿，藏诸金匮石室，多史册之所不载。即此卷为公车拜献，锁院风檐之所就，至今想像其临文下笔，有穆然忠孝之思，五十年𬣙谟定命，早已发端于此，因不止专门名家，大科文字，重洛肆而贵鸡林也。呜呼，君臣一德之会，岂不盛哉！奉常请宗伯钱先生牧斋为文特书之矣，其所以属伟业，则又以同里科名相亚，宜附姓氏于末简。伟业谫劣，愧于公无能为役。犹忆初尘榜墨，主者录首义进御，思陵览至终篇而善之。草茅少贱，经术浅薄，乃荷天语褒嘉，登诸大雅，士感知己，况在至尊！

嗟乎！自丧乱以来，劫灰煨烬，进士题名之碣，类以填马通而搘舂杵，况于春官所藏，残篇断楮，其复有存焉者乎？文肃独以百年遗草，与景锺栒鼎岿然其并峙，是不廑勋名建树之不同，即文章翰墨或存或否，亦有物以司之，不可得而强也。奉常自言，少侍其祖见此卷，向云留严文靖所，迄今六十年，不知何以复出。世之盛也，名德相望，好事收藏，赵璧楚弓，隐见于甘盘，伊陟，世族卿宗为之捧持爱护。王氏子孙摩挲旧物，其感三朝知顾之隆、垂金石而不朽者，亦深且远矣。伟业因备着其事，随宗伯后书之册授奉常，俾以传诸其家。

【题龚司李虞山画册】

异时为李官者，挈凡举要，以察群吏之得失，舍此非其任也。故能以闲暇访所过山川，收其图籍，得风谣土俗之所宜以为政助。今也钱谷征令，一切委之以责其成，靡事不为，日不暇给；其有处繁剧而治以简易，出于簿书期会之外，恢乎其有馀者，讵不谓之贤哉！语曰：“夫唯大雅，卓然不群。”若李龚公之治吾吴，斯近之矣。吾吴属城海虞，山水为尤胜。公尝行部过虞，虞人德之，尽图其所游历历而系之以诗，属伟业书其首简。

夫虞山嶞山也，峰峦涧壑，枫楠松桧之奇，载诸图经，而巫臣、太公、虞仲、言偃为先圣前贤之遗迹，其次则昭明之于文，张颠之于书，黄公望之于画，文采风流，虽奕世犹可想见。况乎拂水之下，东皋之傍，其台榭陂池、车马宾客之盛，吾与公所亲见者，今已不可复作，惟文章风节之岿然者，长与此山垂天壤而同敝。嗟乎，士君子服官行政，可不兴怀于后世之名哉！邑之东北被海，有故淮张时所置旧垒，而白茆为周文襄、海忠介之所疏凿，其故道已湮没不存。尝试与公登高四望，彼夫庐舍既已空，陂渠既已涸，津亭戍鼓之间作，而哀雁跛羊，村烟堠火，时影见于云霞草树之际，其民之负担而疾驰，扶杖而暂憩，若皆有遑遑焉不得已者，又孰从而图之乎？自古达人君子，惓惓于宦历之山川，良思嘉惠于土之人，故流连而不能已也。若夫鞅掌而来，传舍而去，问以某山某水而有不知，彼自以勤于官矣，独不念江山景物之清泠而韶丽者，尚不能使之窅然自失，以暂移其须臾之好，又何有于尪<疒列>疲瘵之斯民，乃肯从而念之而爱之也耶？噫嘻，若龚公者，斯可以风已。

抑吾思夫山简之襄阳，王右军之会稽，居其位不得行其志，习池、兰亭，登临兴慨，为诗文以发之；然则龚公之抚是编而沉吟者，其爱利吾人之志，果得而尽行之乎？此乃图之所不能载，而诗之所不能传者也。余知公者，于是乎言焉。

【为柳敬亭陈乞引】

梅村曰：冯弹铗而歌无家，孟尝君使人给其食用；东方生公车索米，绐侏儒啼泣，遂得亲幸，赐帛百匹。夫士诚自给则已，不然盍早自言，不自言，则虽有滑稽之才、纵横之辩，而拓落穷饿，忧愁晻塞，吾知其必不济矣。

当柳生客武昌时，居宁南帐下，遇诸帅椎牛大享，从灶上骚除，可食万家；军中樗蒱官赌，积钱隐人，分其博进，可富十世；有司簿阅无名田膏腴水碓，令宾客自占，可得数十区；江南丝谷果布，江北鱼盐桐漆，取军府檄，关市莫敢谁何，所赢得可十倍：如是则柳生规陂池，连车骑，游说诸侯，称富人矣。今乃入无居，出无仆，衣其敝衣，单步之吴中，日诙啁谐笑为人抚掌之资，而妻子羸饿，不能名一钱。柳生念久约无穷时，来请余言，言：“吾老矣，不以此时早自言以祈所哀怜之交，一旦衰病疲曳，尚复谁攀乎？”余视柳生长身广颡，面著黑子，须眉苍然，词辩锋出，饮啖可五六升，此其人非久穷困者。今王公贵人已渐知柳生，久之且复振，振则再如客武昌时。即余言为无用，顾柳生故人游不遂，因而来过我，吾贫落不能相存，其所请不能，又以难也。且左宁南将百万之众，一朝溃亡，其有追叙旧恩，反复流涕，俾宁南本志白于天下者，柳生力。夫大丈夫以壶飧一饭，死生契阔，没齿勿忘，况于乡曲故旧为营菟裘，其感慨之节又何如哉！余故因其言为之请，且以明生之不背德焉。

【为周弘叔劝引】

盖闻王象孤穷，杨俊为之立屋；韦泓丧乱，应詹代以营居。无不义切交朋，道敦故旧。吾友弘叔周君者，巨族膏粱，胜流华腴，夙遭屯蹇，屡迫艰难。访岷山之宅，旧有一区；过临邛之家，并无四壁。伤哉黔娄之贫，甚矣原思之病。而人见其撤屋代炊，轻废先人之筑；得钱会戏，终寡自振之方。莫肯定居，何须得食！夫桓温负进，袁彦道为一掷成卢；殷睿拙行，谢微子令千金叫绝。苟令故交念我，何至旁鬼笑人！即五木之漫投，宁一枝之罔托？乃忍视其寄宿乡亭，依栖客馆，牵小船而岸住，就大树以夜休已哉！

敢告同志，共急故人，早治一亩榛芜，为营三间斋室，设茶寮而待客，课菜圃以娱亲。但得蒲柳萧疏，可开北牖；如遇酱酰调美，足试南烹。青门白屋，便成隐士之庐；绿蚁红枭，仍结酒人之社。如此则赁舂庑下，伯鸾自有清高；推宅舍南，公瑾共称长者矣。

【叶公传】

叶为楚同姓，其先令尹子高食采南阳之叶，娶于斗，生子，以是年获白公胜，子高曰：“吾闻克敌以示有功。”因以胜名之。子孙居宛、叶之间，皆胜后也。南阳善贾，习治生，叶为豪宗，顾好嬉戏蒱博，又因母家斗氏，虎所乳以生，负其气横行里中，南阳人苦之。楚灭，汉有天下，求子高之后，复旧封，降爵为子。武帝好方技，而叶子之友韦氏、国氏、壶氏各以艺进。韦好谈纵横，知兵，官至大中正；而国与壶特待诏，为上所嬉弄，然数召见得幸，而叶不显。西晋时，有善丹青者过洛阳，见通人达官湛湎于酒，裸身散发，箕踞绝叫，心好之，归而写其形貌以为笑乐，后人习其传，世监南阳酒税。

元至正中，有虫食于子高庙槐之叶，文为钱刀，大小肉好，累累若贯。史苏占之曰：“吉。视其繇，楚庄王元年诸侯来贺之卦也。叶，庄之昭也，而灭于秦。秦水德也，今白眚微，赤气效矣，叶其兴乎！”未几果有兄弟数人即山铸铜，致缗钱数百万，遵元制入财助军，命以官，为万户、千户、百户，悬金牌以领其众。旌旗尚赤，占风角视旗所向，以顺者取胜。其法用四十人为率，五分之，而虚其一为策应。其四队有长有贰，而偏将军百户者置五花阵为奇兵，虽不胜，其劳与克敌同赏。凡用师之道，有赏有罚，有贺有吊，有捉有放，有比有灭。而任用者曰马、曰槊。马以实营伍，槊以验卤获，而功次则传筹以为记，有不信，请如誓书。然自元季以来，兄弟日寻攻伐，其所谓百万千万者，徒以空名相署置而已。

最后有叶公子者，浪迹吴、越间，吴、越间推中人为之主，而招集其富家，倾囊倒屐，穷日并夜以为高会，入其坐者，不复以少长贵贱为齿。公子性儇巧，能伺人之意色为向背，其势且盛者，即手中无所有，骫膜迁就，务有以顺适其意；势且衰，虽揣摩偶得，必多方以误之，俟其大困，然后诱以小喜，示之不测，终不能偿所失亡，然而人冀万一，不敢有以怨也。久之，宛、叶盗起，其魁曰献、曰闯，公子之军号适与之同，有惎之者曰：“公子虽楚人，其徒皆山东轻侠亡命为盗而降者耳，宜勿与通。”公子曰：“不然。吾之宗先朝有相国者，与奄尹忤，奄之私人取稗官家姓氏以指目善类，凡百二十人，为党录，而吾宗为之魁，无漏脱者。余以其名虽不伦，差胜于刑馀小人，不足以为辱，故至今逡巡其号勿为改，聊以为戏焉尔，而诸君谓信有之乎？且吾之道常以知足持重，先负后克，顾根本而料折冲，一损一益，知进知退，深有合于孙、吴、陶、白之术。若夫黠者以为弊，而愚者以为贪，强者以为叫呶，而怯者以为犹豫，风俗性情使然，岂吾过欤？余见诸君过博进者家，既不能挥斥金钱，而所当之物日以苦恶无所用，甚至以空文塞之，令我负大信于主者，而顾欲以妄言訾謷我，此不足与游。”趣驾去。于是诸子闻之，无不爽然自失也。

或曰：“斗子文之后居燕、赵间，好搏熊斗虎豹，叶子将去而从之。”或曰：“公子散其伴侣，兄弟五人作五章之歌，仍逃于酒。”二者皆未可信。后竟隐不见云。








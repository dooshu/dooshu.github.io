樊佥事鹏四首

【山居和孟无涯】

秋园对晓坐，弱病苦寒侵。

楚地风霜积，江乡草木深。

山高来牧笛，村远送寒砧。

为问林泉事，时时酒一斟。

【六合】

联辔来东邑，朝行暮复还。

市廛通乱水，城郭带秋山。

路出青枫外，江流白雾间。

西行乡思切，愁绝望昭关。

【寄袁双溪】

闻汝行尘在，南阳定汝阳。

古城遥落日，歧路满秋霜。

雁影江流隔，猿声楚塞长。

贾生官不贵，莫怨汉文皇。

【贤隐寺宴别张子言限字】

寺门缥缈对青云，云里钟声落涧闻。

白昼蛟龙时并见，青山麋鹿晚双群。

殿开碧雾千峰湿，窗挂香泉独树分。

明发长安万余里，落花尊酒暂留君。


丘柳城云霄六首

【思家】

木落愁远山，乡心夜来绝。

不见渡溪人，但见渡头月。

高堂忆远征，妻孥望天末。

舞衣生轻尘，自贻此契阔。

白云起江头，直向武夷没。

【吉溪】

游子悲无褐，寒风吹短楂。

问鱼沽酒路，随犬到田家。

茅屋依山静，溪桥逐水斜。

逢人皆荷，相笑失生涯。

【钱塘】

天随望落低低鸟，海欲潮生细细风。

裘恋客边春夜冷，梦依天末翠微重。

云深碧树浑经湿，日落清江半染红。

愁倚西楼芳草合，吴山越水暮烟中。

【北固山江望】

偶来结束成登眺，独立苍茫散暮愁。

地入秦淮千嶂出，天分南北一江流。

潮随返照冲长岛，鸟入深云是故丘。

自信久无蕉鹿梦，浮名应愧钓鱼舟。

【春尽次淮上】

南关何处日孤征，归梦先春几百程。

今日送春犹是客，孤城寒雨不胜情。

【残花】

昨日看花花满枝，今朝烂漫点青池。

无情莫抱东风恨，作意开时是谢时。


○覆議給事中陳侃等進呈使琉球錄疏 【 使琉球】

祠祭清吏司案呈、奉本部送禮科抄出吏科等衙門左給事中等官陳侃等題、切念臣等奉命往琉球國、封王行禮既畢、因待風坐三閱月而後行、無所事事、因得訪其山川風俗人物起居之詳、杜撰數言、遂成一錄、錄之意大略有二、臣等初被命時。禮部查封琉球國舊案。因曾遭回祿之變。燒燬無存。其頒賜儀物等項。請查於內府各監局而後明。福建布政司亦以年久卷案為風雨毀傷。其造船并過海事宜。皆訪於耆民之家得之。至于交際禮儀。無從詢問。特令人至前使臣家。詢其所以。亦各彫喪而不知。後海道往來皆賴夷人為之用。其禮儀曲折。臣等臨事斟酌。期於不辱而已。因恐後之奉使者。亦如今日。故著為此錄。使之有徵。又嘗念國家大一統之治。必有信史以載內外之事。如大明一統誌者。中所載琉球之事。所云落漈者。水移下不回也。舟漂落百無一回。臣等嘗懼乎此。逕過不遇是險。自以為大幸。至其國而詢之。皆不知有其水。則是無落漈可知矣。又云。王所居壁下。多聚髑髏以為佳。臣等嘗疑乎此。意其國王兇悍。而不可與言也。至王宮時。遍觀壁下。亦皆累石。國王循循雅飭。若儒生然。在彼數月。雖國人亦不見其相殺。又何嘗以髑髏為佳哉。是誌之所載者。皆訛也。不特誌書為然。杜氏通典集事。淵海臝蟲錄星槎勝覽等書。凡載琉球事者。詢之百無一實。若此者何也。盖琉球不習漢字。原無誌書。華人未嘗親至其地。胡自而得其真也。以訛傳訛。遂以為誌。何以信今而傳後。故集群書而訂正之。兼以夷語夷字并附于後。實不足以上塵　睿覽。但念海外之事、知之者寡、一得之愚、或可以備史館之採擇、伏惟　陛下恕其狂僣、下之禮部詳議施行等因、奉　聖旨、禮部看了來說、看得琉球國、遠在海濱、華人鮮至其地、是故國俗土風知之者寡、今按一統誌等書所記事本傳聞、殊載未盡者、據給事中陳侃等親歷其地、目擊其事、山川風俗之殊、往來聞見、悉出實錄、因採輯事迹、撰述成書、既以正載籍之所未盡、且俾後之奉使者、有所考見、足見各官留心使職、誠可嘉尚、似應俯從、所請、合無候命下之日、本部將所進使琉球錄、付之史館、以備他日史館採集


○谢皇太子玉华山宫铭赋启

臣敬宗、行成、季辅等启：昨晚内坊丞王君德奉宣令，赉臣等《玉华山宫铭赋》二本，拜承恩贶，骇交怀，跪玩清辞，江河溢目。伏惟殿下天资学府，道贯生知。绚发词林，若春华之丽韶景；漪清碧海，譬秋水之澹晨霞。仙鹤和吟，惭八音於雅韵；神龙缛彩，谢五色於雕文。绮布天庭，云生石砌。理含贞邃，雅达谷处之端；趣极幽闲，妙尽居之体。烟松合翠露桂分红，察彼殊形，翻然共色。究写真之奥旨，擅体物之穷神。若乃汉月钩空，乍临珠箔，石苔垂，式映庄帷，莫不理超辞表，意生文外。自馀清拔，触类奇新，成若神化之工，光乎性道之制。盖由基天挺裕，纂圣凝离。故能迈古超前，纳卿於度内；逾俦绝侣，括启育於胸中。臣等忝荷殊私，曲蒙垂示，见所未见，情百恒品，无任凫藻之怀，谨上启陈谢。谨启。


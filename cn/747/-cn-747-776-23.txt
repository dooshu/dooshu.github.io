○为河东公复相国京兆公第二启

今月某日，潘押衙侍御至，伏蒙仁恩，荣赐手笔数幅。某获依大国，切曰亲邻，将欲违离，弥惊顾遇，但当句涕，用对缄封。伏承凤诏已颁，舟期舣，日临端午，路止半千，不获亲祝松年，躬攀桧楫。持百钱而莫追刘宠，闻五鼓而空忆邓攸。仰望旌幢，恨非巾履；自观符竹，乃是网罗。纵词穷於刀笔之间，终事溢於肺肠之外。感恩恋德，不知所为。


【入华子冈是麻源第三谷诗】

南州实炎德。桂树陵（《类聚》作凌。）寒山。铜陵映碧涧。（李善本《文选》作润。）石磴泻（《类聚》作写。）红泉。既枉隐沦客。亦栖肥遁贤。险径无测度。天路非术阡。遂登群峰首。邈若升（《类聚》作腾。）云烟。羽人绝仿佛。丹丘徒空筌。（《类聚》作荃。）图牒复磨（《文选》作摩。）灭。

碑版谁闻传。莫辨（《诗纪》作辩。）百代（《文选》作世。）後。安知千载前。且申独往意。乘月弄潺□。恒充俄顷用。岂为古今然。（○《文选》二十六。三谢诗。《诗纪》四十八。又《类聚》六引山、泉、贤、烟、荃、传、前、□八韵。）


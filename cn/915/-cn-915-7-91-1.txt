◇诸官出行分道议

每至出行，未知制与何官分道，应有旧科。法唯称中丞专道，传诏荷信，诏唤众官，应诏者行，得制令无分别他官之文。既无画然定则，准承有疑，谓皇太子正议东储，不宜与众同例。中丞应与分道，扬州刺史、丹杨尹、建康令并是京辇土地之主。或检校非违，或赴救水火，事应神速，不宜稽驻，亦合分道。又寻六门则为行马之内，且禁卫非违，并由二卫及领军，未详京尹建康令门内之徒及公事亦得与中丞分道与不？其准参旧仪，告报参详所宜分道，听如台所上。其六门内既非州郡县部界，则不合依门外。其尚书令二仆射所应分道，亦悉与中丞同。（《宋书·礼志》二，《通典》二十四，元嘉十二年，有司奏御史中丞刘式之议。）


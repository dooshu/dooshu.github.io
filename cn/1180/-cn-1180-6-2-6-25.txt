答方金湖计服三卫属夷


辱示屯政云云，俱于整理至当，愿公坚定行之。屯政举，则士得饱食，可以议战矣。

比者辽左之功，固为奇特；朝廷赏功之典，亦极其隆厚。然仆于此，蓄意甚深，谨密以告公。

今九边之地，蓟门为重，以其为国之堂奥也。自嘉靖庚戌以来，虏祸日中于蓟，至罢九边之力以奉之，而内地亦且困敝。然所以酿此祸者，皆属夷为之也。国初弃大宁之地与之，冀其为吾藩屏，而今乃如此，故属夷不处，则边患无已时；然欲处之，非先加之以威，彼固未肯俯首而服从也。

今西虏为贡市所羁，必不敢动。独上蛮一枝，力弱寡援，制之为易。今拟于上榖练得战士二万，辽东二万，多备火器；却令蓟人平时将内地各城堡，修令坚固。视三镇士气已振，度其可用，则属夷求抚赏者，一切以正理处之；凡额外求讨，及捉军要赏者，悉正以军法。彼不遂所欲，必结虏来犯；我则据台以守，遏之边外，使之一骑不入。在我虽无所获，而在彼已为失利，亦策之上也。

如其贼众溃墙而入，则亦勿遽为仓皇。但令蓟将敛各路之兵四五万人，屯扼要害，令诸县邑村落，皆清野入保，勿与之战；而上榖、辽左不必俟命，即各出万人，遣骁将，从边外将诸属夷老小尽歼之；令大将领一万人入关，不必卫京师，径趋蓟地，伏于贼所出路。彼贼虽已入内地，见我不动，必不敢散抢，不过四五日，虏气衰矣。衰则必遁。然后令蓟人整阵以逐之，而宣、辽两军合而蹙击。彼既饥疲，又各护其获，败不相救，而吾以三镇全力击其惰归，破之必矣。一战而胜，则蓟镇士气既倍，土、苏诸酋不敢复窥，而属夷亦皆可胁而抚之以为我用。蓟事举，则西虏之贡市愈坚，而入援之兵可以渐减，九边安枕无事矣。

愚计如此，今先试之于辽左。盖辽人素称敢战，而李将军亦忠勇可用，故厚赏以劝之，悬利以待之，亦致士先从隗始之意也。公视愚计，如以为可用，则幸与雷帅密议，必得战士二万人，多备火器乃可。今各镇巡标下及近处守兵，可得二万否？雷帅胆略，可当此事否？闻白允中有才略，可用为奇兵之将否？此举虽在一二年后，然其工夫须及早图之。

书生狂谈，必为智者所笑。谩以奉闻，伫俟裁教。






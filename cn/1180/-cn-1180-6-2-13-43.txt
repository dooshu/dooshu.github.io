答巡按龚公懋贤


手教，一一领悉。

李公博大宽简，闻望素著，从两司授分陕之任，当时以为得人。乃去岁无端为人所指，今春台谏论拾烦言益滋。或云：议始于旧茶马之不协。果尔，却非公论也。顷科疏下部，鄙意径欲留用。乃铨部谓：“疏中既有未明钱粮，宜与一勘，待其心迹昭雪，用之未晚。”故黾勉从之。公今既灼知其诬，幸速与勘明，旋即推用。不然，窃之疑，终身为累，后人将复用为口实矣。往时刘凝斋在福建，为南科指摘，亦解任听勘。赖商道长为之勘明，随即起用，今为两广总督，而于言者亦无所伤。近二司以至州县长佐、乡贡杂流，勘明复用者，不可缕数，况九卿大僚乎？牛希尹，幸一体勘雪。宜君华州疏，俱属所司议覆。

人旋，病不能手书，口授不悉，统惟鉴存。






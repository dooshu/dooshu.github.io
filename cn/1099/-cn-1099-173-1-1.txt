○議處地方事宜疏 【 貴州地方事宜】

一處調邊軍以實營伍、照得國家防禦、莫重于軍、充軍之罪、莫若于邊、貴州古為牂牁羅施鬼國。外連四省邊疆。內接九夷巢宂、如都勻衛則近廣西南丹等州。普安衞則聯廣西泗城雲南霑盆等州。烏撒衞則同四川烏撒府及近烏蒙鎮雄等府。永寧衛則同四川永寧宣撫司。銅仁府則密近湖廣五寨鎮筸等司所。俱軍夷攙雜。實西南極邊之鄙也。邇者貴州衛所軍人。或因三次逃回、或因為事例應改發定發邊衞與極邊衛充軍、正犯身故、子孫替役、清勾發遣、動差軍舍管押、沿途應付、騷擾驛逓、及至中途或到衛身故、或隨解隨逃、該衛既無實伍之軍原籍又多勾補之擾况貴州巳極邊陲。軍粮折色廉薄。兼放蕎荳征調穵運。身阽危亡。率多逃移事故。所存十無三分之一。若復一例改調。不慮將來。求之尺籍則愈空。揆之事體又無補。合無今後凡遇勾補三次逃軍、及為事應改發問發邊衛充軍者各省自有邊腹腹裏改調即註本省邊方既可以實邊又可免逃亡勾稽腹裏亦便之矣容令臣等酌量地里遠近俱發本省沿邊都勻普安烏撒永寧畢節等處衛所充軍、應該及邊衛分者、調發前項沿邊衛所地方哨堡、常川守哨、永不許更番休息、其問發例終本身者待其身終。子孫仍補原衛。庶窮邊營伍可以少充。而各處官司。得免逓相勾擾。道途亦省供億之費矣

一謹察邊防、以杜後患、切照貴州地方、思南烏撒永寧都勻等府衛所、與四川烏撒府、永寧播州宣撫司廣西南丹泗城雲南霑益等州、湖廣鎮筸地方密邇、雖設有土官。而跡多兇驁。雖僅供粮馬。而大半生苗訪得土官及守禦軍職軍人。溺近忘遠。或與外境土官土人結親往來。及通彼處苗人。耕種買賣。久而啟釁煽禍。以致拽兵讐殺。殘害地方。軍民肝腦塗地。徵諸往事、當思預防、合無議行廣西雲南四川湖廣撫按官、及臣等、各轉行該道守巡官、嚴加禁約鄰近貴州地方土官、今後再不許與貴州衛所軍官軍人土官往來結親。耕種買賣。引惹釁端。拽兵讐害。巳往者或令改正。或絕往來。以後有犯引惹釁端。貽害甚者。鞠問是實。遠方多玩法比例不可不嚴比依境內姦細走透消息於外境律論以斬罪其土官有犯、各從重參奏、處治施行、庶法令嚴明、防邊可固、而將來構煽之禍或可消矣、

一就近用人、以便職業、據貴州布政司呈、議得本省衙門官員、原係裁減、舊官巳去、新官未來、學挍印記、缺人掌管、多以各衛經歷、年長生員代署、又况憚于遠方瘴癘、弃職潛回、或因不服水土、動遭物故、查得天順年間、就祿養親事例、本省儒學訓導官、此例今巳通行各省直矣俱以本省科貢出身者銓註合無查照前例、遇儒學教授學正教諭有缺、將本省科貢出身、選在別處儒官陞補、訓導有缺于本省貢生內、擇其盛年績學者照缺銓注、給憑前來管事、庶學校不致缺人、而文風亦稍振矣、等因轉呈到臣、議照本省教官、累年多缺、實因地方瘴癘險遠。選者畏難。任者物故。士氣不振、教道寖微。莫甚於此。周官鄉大夫群吏獻賢能之書于王。登于天府。退以鄉財五物詢眾庶。使民興賢。出使長之使民興能。入使治之。盖以其賢能長治其鄉里之人者也若于本省科貢出身教官貢生推陞選補。委于人情事體俱便。其府衛等衙門首領官員。亦于本省或附近雲南四川之人選用。均于風土相宜。職業不曠。乞命該部從長查議採擇

一節省文移、以甦邊困、據貴州布政司呈據平溪新添帝??里亦資孔帝??塲水西畢節等驛、各申稱該衛馬舘鋪陳庫役、止是夷人編役答應、亦無解發官錢。及包攬侵剋濫給騷擾等弊。但貴州去京師七千餘里。與腹裏不同。四季造冊。紙劄工食無從取派。該左布政羅方、議將貴州三十三驛、驛傳本冊、按季造報者、每候年終通行類報奏繳等因、轉呈到臣、議照貴州宣慰司并有司所轄、皆諸種苗夷。不通漢語。馬館供費。固守前規。若文移既多則科派無度官吏有督責之擾。夷民苦瑣屑之求。揆其困窮。實難攸措。合無依其所擬。將貴州各驛傳本冊、按季造報者、特以夷方為之裁節、通于年終類造奏繳、若唐時韓愈所論。蠻夷悍輕。易怨以變。故常薄其征入。簡節而疏目。時有遺漏者不究切之意。果有濫給包攬等項情弊。容令臣拏問從重止?帚結。庶使夷人困敝、可以少舒、道途供億之費、亦少節矣


其十九





西上莲花山，[一]迢迢见明星。[二]

素手把芙蓉，[三]虚步蹑太清。

霓裳曳广带，[四]飘拂升天行。

邀我登云台，[五]高揖卫叔卿。[六]

恍恍与之去，驾鸿凌紫冥。[七]

俯视洛阳川，茫茫走胡兵。

流血涂野草，豺狼尽冠缨。

[一]《初学记》：“华山，五岳之西岳也。”《周官》：“豫州，其镇山曰华山。”《华山记》云：“山顶有池，生千叶莲花，服之羽化，因曰华山。”《陕西志》：“华山北上有莲花峰，视诸峰为更高。”



[二]《古诗》：“迢迢牵牛星。”吕延济注：“迢迢，远貌。”《太平广记》：“明星玉女者，居华山，服玉浆，白日升天。”



[三]《古诗》：“纤纤出素手。”《楚辞章句》：“芙蓉，莲花也。”



[四]《楚辞》：“青云衣兮白霓裳。”



[五]慎蒙《名山记》：“云台峰在太华山东北，两峰峥嵘，四面陡绝，上冠景云，下通地脉，嶷然独秀，有若灵台。”



[六]《神仙传》：卫叔卿者，中山人也。服云母得仙。汉元封二年八月壬辰，孝武皇帝闲居殿上，忽有一人乘云车，驾白鹿，从天而下，来集殿廷。其人年可三十许，色如童子，羽衣星冠。帝惊问为谁，答曰：“我中山魏叔卿也。”帝曰：“子若是中山人，乃朕臣也，可前共语。”叔卿本意谒帝，谓帝好道，见之必加优礼，而帝问曰“是朕臣也”，于是大失望，默然不应，忽焉不知所在。帝甚悔恨，即遣使者梁伯至中山，推求叔卿，不得见。但见其子度世，共之华山，求寻其父。未到其岭，于绝岩之下，望见其父与数人博戏于石上，紫云郁郁于其上，白玉为床，有数仙童执幢节立其后。



[七]郭璞诗：“驾鸿乘紫烟。”此诗大抵是洛阳破没之后所作，胡兵谓禄山之兵，豺狼谓禄山所用之逆臣。萧氏以“胡兵”为回纥，以“豺狼尽冠缨”为用官爵赏功，不分流品，似未是。






○八节醮词

伏以大道垂化，元气流形。鼓铸群生，有清浊刚柔之异；舒张八节，定春秋冬夏之方。所以考校吉凶，司明罪福。惠既周於家国，恩亦普於存亡。臣等获值昌期，早钦道化，资神功而生育，荷圣力以裁成。窃虑处俗立身，宁无过咎？前生今世，必有愆瑕！或五行三命之中，遭逢厄会；或暗曜明星之卜，因值照临，以此兢忧，辄思祈醮。爰逢令节，同竭丹诚。是天元启候之期，当大圣延慈之日，翘心灵化，稽首瑶坛，精洁香花，虔恭醮祝。伏冀高尊鉴，众圣哀怜，垂罔极之慈，赐无疆之泽，使积生罪恼，累世冤雠，已往愆非，将来厄运，乘八节自新之力，降三宫肆赦之恩，并赐荡除，永锡贞吉。使臣九元七祖，受福祉於南宫；眷属亲缘，落死名於北府。公私和洽，寿禄遐长，即永荷众圣护之恩。不任。


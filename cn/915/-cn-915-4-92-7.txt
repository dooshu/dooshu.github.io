◇上言选置东宫及诸王国官属

孔子称「性相近，习相远也」。贾谊以为「习与善人居，不能无为善，犹生长于齐，不能无齐言也。习与恶人居，不能无为恶，犹生长于楚，不能无楚言也。」是以圣人审所与居，而戒慎所习。昔成王之为孺子，出则周公、召公、太失，入则太颠、闳天、南宫括、散宜生，左右前后，礼无违者，故成王一日即位，天下旷然太平。是以《春秋》「爱子教以义方，不纳于邪。骄奢淫佚，所自邪也」。《诗》云：「贻厥孙谋，以宴翼子。」言武王之谋遗子孙也。汉兴，太宗使晁错导太子以法术，贾谊教梁王以《诗》《书》。及至中宗，亦令刘向、王褒、萧望之、周堪之徒，以文章儒学，保训东宫以下，莫不崇简其人，就成德器。今皇太子诸王虽结发学问，修习礼乐，而傅相未置贤才，官属多阙旧典。宜博选名儒有威重明通政事者，以为太子太傅，东宫及诸王国，备置官属。又旧制，太子食汤沐十县，设周卫交戟，五日一朝，因坐东箱，省视膳食，其非朝日，使仆、中允旦旦请问而已，明不黩，广其敬也。（《后汉·班彪传》）


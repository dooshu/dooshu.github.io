219　孫武著書魏武削繁　考本傳非筆削爲十三篇


杜牧注孫子序云：「孫武著書數十萬言，魏武削其繁剩，筆其精切，凡十三篇。因注解之。」攷之史記本傳，闔廬曰：「子之十三篇，吾盡觀之矣。」【原注】非筆削爲十三篇也。

【何云】「非筆削」句，亦正文。

【元圻案】太平御覽載魏武帝策曰：「孫子者，齊人也，名武，爲吴王闔廬作兵法一十三篇。試之婦人，卒以爲將。西破强楚入郢，北威齊、晉。後百歲餘有孫臏，是武之後也。審計重舉，明畫深圖，不可相誣，而但世人未之深亮訓説，況文繁富，行於世者失其旨要，故撰爲略解焉。」〇漢藝文志「兵權謀」：「吴孫子兵法八十二篇，圖九卷。」〇杜牧注孫子序：「武所著書，凡十數萬言。曹魏武帝削其繁剩，筆其精切，凡十三篇，成爲一編。曹自爲序，因注解之。然其所爲注解，十不釋一，非曹不能盡注解也。予尋魏志，見曹自作兵書十餘萬言，諸將征伐，皆以新書從事，意曹自於新書，馳驟其説，自成一家事業，不欲隨孫武後盡解其書。今新書已亡，不可復知，予因取孫武書備其注，其曹之所注，亦盡存之，分爲上中下三卷。」






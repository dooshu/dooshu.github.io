○赐石雄诏意

敕石雄：古者有必胜之将，无必胜之人，欲立奇功，实在谋帅。朕所以求鸷鹗於累百，得飞将於无双，总率诸军，以临贼境。况卿受尺一之诏，初无办严，盘丈八之矛，果能荡寇，眷言勋绩，深注馀怀。近闻从谏时百姓相惊云，卿以七千兵至，数告於众，魄兆於人。今天策向晨，已及成军之候，龙骧建旆，必叶渡江之谣，旧史昭然，冥符可验。加以天道在乎西北，顺岁有功，福星焕乎龙庭，为国大庆，勉宏方略，契此休征。昔锺会以二十万兵，顿於剑阁，邓艾才一万众，直抵成都，只在决机，岂由众寡？知卿能办，故谕此怀。然闻卿每自履军，常先士卒，既为轻敌，未足耀奇。朕借卿一举之功，以定必擒之计，至於小阵，不可自行。魏武帝尝戒夏侯妙之曰：“为将当有怯时，不可但恃勇也。”当以勇为本，行之以智计，但无知任勇，一匹夫敌耳。张辽单身入昌犭希家，魏武责曰：“此非大将法。”今卿为万人之帅，启十乘之行，举必贵谋，动资持重，报国在於平贼，不在轻身，为将本於坐筹，宁劳陷阵。卿宜以朕之戒，尝自书绅，务建功名，副兹委遇。


◇上书再让禅

奉今月戊戌玺书，重被圣命，伏听册告，肝胆战悸，不知所措。天下神器，禅代重事，故尧将禅舜，纳于大麓；舜之命禹，立圭告功。烈风不迷，九州攸平。询事考言，然后乃命，而犹执谦让，于德不嗣。况臣顽固，质非二圣，乃应天统，受终明诏。敢受微节，归志箕山，不胜大愿。谨拜表陈情，使并奉上玺绶。（《魏志·文帝纪》注引《献帝传》）


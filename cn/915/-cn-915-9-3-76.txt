◇谢敕赉中庸讲疏启

若睹玄圭，如观金版，洽日九披，流光照灼，庆云五色，垂采氤氲，天经地义之宗，出忠入孝之道，实立教之关键，德行之指归。自非千年有圣，得奉皇门，无以识九经之伦，禀二门之致。窃以周发上圣，问五行於箕子，宣尼照极，访六舞於苌弘，未有悬镜独晓，仰均神鉴，方知始画八卦，风羲有惭，正名百物，轩辕为陋。（《艺文类聚》五十五）


○词状策条皆须务实敕

设官分职，比委仗於公才；询事考言，务恢宏於理道。朕自祗膺大宝，俯育群生，四门无塞其聪明，百辟咸专於谏诤。凡阅事务，各有职司，傥逾越於规绳，必申明於典宪。其有凶顽之辈，游惰之夫，艺不度於荒唐，心每怀於侥幸。或妄陈条策，览寻而多是讹言；或但务讼论，按验而却招情罪。不遵格令，辄冒乘舆，若无止绝之文，何戒因循之弊？今後凡有词状，并须各於所司部据理陈论。如未尽情，或有阿曲，即许经御史台。台司不理，则诣匦投状。若有进献策条，则须审明利害，有益公私，然後投匦。朕当选择施行，不得容易接驾。如敢故违，当行严典。


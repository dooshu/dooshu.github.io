○內夏外夷之限一 【 區處畿甸降夷】

昔人有言、非我族類、其心必異、而古詩亦云、越鳥巢南枝、胡馬嘶北風葢人生天地間、雖有華夷之殊、而其思鄉土黨同類之心、則一也、况彼戎夷、稟性絕與華人不同、而不可律以中國之人情、請以晉諸胡質之、五胡之中、匈奴為大、匈奴之種、在漢已入居中國今建州夷多收中國人為之用亦耕田火食矣歷漢而魏而晉、已數百年矣、其居中國、非不久也、歷代授之以官爵、寬之以力役、非不厚之也、而淵聦者自其高曾以來、皆生長中國、其與故域不相聞也、非一世矣、一旦不幸國家有事、即相呼而起、以為中國大害甚者執天子而折辱之、後世夷狄之處中國者、固未必如晉之多、然涓涓不壅、將成江河、毫毛不折、將尋斧柯、為世道深長慮者、亦不可不防微杜漸也請以今日論之、國初平定凡蒙古色目人、散處諸州者、多已更姓易名、雜處民間、如一二稊稗、生于丘隴禾稻之中、久之固已相忘相化。而亦不易以別識之也。惟永樂以來、往往以降夷置之畿甸之間、使相群聚、而用其酋長、時有征討、起以從行、固亦賴其用矣、然而已已之變、虜犯近郊、其中亦有乘機易服、以刼掠平民、甚至乃有為虜鄉導者、此其已然之效、可為明鑑者也、當時臣親目擊其事、而議者咸謂事平之後即與處置、今又踰三十年矣、而其黨類處京城畿甸間者如故、說者若謂此輩生長中國、受恩厚而染化深、不必他慮、臣竊以為晉之諸胡。經三朝、歷數百年。尚不忘其故俗。為中國禍害。今况入中國。未有百年。而其衣服語言。猶循其舊俗者乎。設使未經變故尚當為之遠慮。況又有已騐之實效乎。天下之事、最難處者、莫甚于此、葢今日慕華歸王之人。久居內地、勞效素著。欲如唐太宗並令渡河。返其舊部。難矣。不得巳而思其次。請凡自西北內附者。除巳建顯功受封爵者外。其餘有官者逓陛一級。給與全俸。處之南方非但離其種類亦以變其□俗耳無官者編入隊伍。月支米比常伍加多。敕兵部銓撥于迤南衛所。衛不過二百。所不過二十官不許專城。卒不許類聚。征操外並免雜役。如此、不失其安輯之道、既得其用、且免其患矣、


程布衣可中二十二首

【除夕短歌】

蜡月全晦岁华暮，原烧偷青春微露。

突冷连朝待束薪，床空半夜抖残絮。

年年逼除贫泥人，今岁颇得贫中趣。

小厖狺狺吠欲喑，操券都来征逋负。

闭门龟缩坚不出，诳言白石庵中去。

东邻贳酒喜盈罂，西家乞米刚半釜。

地炉榾柮四壁红，绝胜龙涎照银炬。

纨蠙膏梁生无分，执鞭未可吾奚慕。

蹇我亦非智术疏，自是君家合豪富。

且呼焚鱼暖浊酒，一劝一杯自宽谕。

妻妾牛衣坐两头，两儿膝畔差韶悟。

得岁有庆失岁罚，椒花欲颂粗能句。

逾艾明朝老秃翁，视此足验平生遇。

玉梅寒香扑鼻来，大杯停手已无数。

【通州杂诗】

涔涔山雨暗，漠漠海云长。

价踊鱼虾市，田荒雁鹜场。

檐风晞素发，篝火炙匡床。

传说佳公子，无由过卖浆。

【铜井道中】

去马秋能健，归怀困暂通。

水沈江画壁，霜净雁书空。

瓦甓占村古，菑畬得岁丰。

依谁成旅宿，篝火护飞虫。

【旌德道中】

底用嗟劳役，空山行自幽。

晓云梳树出，清溜篆沙流。

税毕收蚕市，场喧过麦秋。

驿传东海信，政恐有征求。

【同稚孝鼎卿咏津鼓限阳字】

戍鼓何萧索，阗阗水一方。

停枹留堕月，流响激繁霜。

乡梦秋难稳，津楼夜正央。

三挝遗谱失，悲壮忆渔阳。

【咏沙岸限沙字】

篷窗不自得，随意坐高沙。

痕蚀渔梁浅，莎连鸟迹斜。

善崩防岸柳，余润长汀花。

最喜行粘屐，沿流到酒家。

【宿雄县与善徵观察话旧】

风急平林日御徂，乍惊哀柝散城乌。

壁灯爆尽宵初半，邻杵无声月自孤。

事往拊心怀感遇，忧来顾影叹头颅。

三年汉上曾今日，不谓仍陪楚大夫。

【过白沟河感怀】

白沟河水逝东奔，燕马南来河水浑。

原草百年殷战血，阴风半夜斗游魂。

明堂又喜朝元后，率土空教哭圣孙。

回首漫怜方正学，茫茫青史不堪论。

【介休道中】

征旅聊因当胜游，庶饶那复数中州。

雪融隙地培桑枣，日出通衢噎马牛。

望望绵山侵面出，时时汾水避人流。

太行春色黄河外，犹自严寒满敝裘。

【春兴】

纷纷罗绮竞容芳，明月谁家綍屟廊。

帘静幽禽仍自语，筝寒金雁不成行。

故人易见倾田窦，死友何由觅范张。

惆怅长安看花处，彩绳无计系春阳。

【上谷秋日杂书四首】

列壁风鸣汉帜摇，居庸天迥锁云标。

雨余新爽澄金气，夜半残河插斗杓。

嘉馔土人烹硕鼠，薄寒胡帽制丰貂。

妖姬不解愁砧杵，马上琵琶手自调。

南山冲道厄<石含>砑，井邑萧疏树影遮。

桥断浑河争倚石，地留故苑失飞花。

高排虎落凌云险，强挽乌号却月斜。

谁谓从军无苦乐，翻令征士不思家。

烟火依微带近郛，鸡鸣驿路入平芜。

挽飞百道征军饩，市榷千缗算贾胡。

天寿蟠龙山竞拱，桑乾饮马水堪枯。

秋来节钺提封内，除却椎牛一事无。

关头明月古今情，树引凉飙夜有声。

土木未忘巡正统，封疆无复问开平。

霜迎狼纛秋临祭，风偃龙祠岁守盟。

此日庙谟争画一，空谈莫遣误书生。

【问讯虞二僧孺山居】

侵湖何限竹鱼庄，棘箐丛幽径转藏。

泉韵隔花鸣罅石，竹光分雨到空床。

逸民消得称虞仲，难弟劳教誉季方。

几欲过从惭法供，湘莼采采不盈筐。

【赠茂伯王孙】

云孙几叶忆高皇，社土千秋表旧疆。

周礼未应俱在鲁，汉臣今已半游梁。

花垂右墄春常满，客散西园夜未央。

八斗向来求自试，书成字字挟风霜。

【赠丘鲁生】

旅食无端笑滞淫，邻居犹自费招寻。

风流南郡谈经帐，羞涩长门卖赋金。

送尽花神春未艾，检残药裹病偏侵。

空江日暮灵妃曲，久向天涯负赏音。

【同谢少连伯仁侄步出凤山门寻故宋宫址】

醉凭斜日俯苍茫，拄杖明霞水一方。

道侧断碑埋屃赑，草中残瓦卧鸳鸯。

烟销林影窥宫雰，江落潮痕上女墙。

遗恨弹丸江左地，岳王坟树吊秋霜。

【除夕太原府四首】

雁门南渡路千盘，残历犹从马上看。

醉抱白头灯影下，锦筝搊杀不成欢。

逆旅相留慰苦辛，萧萧同侣二三人。

笛中谁谱梅花引，已送江南十日春。

檀槽铁拨素丝弦，此技都夸三晋专。

里耳只今贪小令，金元遗调渐无传。

城阙春潜雪尽融，谁家花胜出王宫。

更寒缓下葳蕤锁，元旦催传进乐工。


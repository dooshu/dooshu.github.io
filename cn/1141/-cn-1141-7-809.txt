送毛会侯还祥符（时以博学鸿词召试，不得志。）

柳花乍逐东风飞，燕山草绿春已稀。
游子思家正惆怅，故人却向大梁归。
大梁作吏神仙客，鸿笔声名动鸾掖。
文园献赋旧凌云，丹陛谈经应夺席。
几度衔杯共御沟，有时并马西山游。
上书昨日不见收，钓竿归忆严滩头。
剧邑专城殊不恶，饮冰三载偏萧索。
弦歌且看河阳花，寂寞何如天禄阁。



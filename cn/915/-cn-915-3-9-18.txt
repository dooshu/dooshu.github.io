◇治冤狱诏（鸿嘉元年二月）

朕承天地，获保宗庙，明有所蔽，德不能绥，刑罚不中，众冤失职，趋阙告诉者不绝。是以阴阳错谬，寒暑失序，日月不光，百姓蒙辜，朕甚闵焉。《书》不云乎？「即我御事，罔克耆寿，咎在厥躬。」方春生长时，临遣谏大夫理等举三辅、三河、弘农冤狱。公卿大夫、刺史明申敕守相，称朕意焉。其赐天下民爵一级，女子百户牛酒，加赐鳏寡孤独高年帛，逋贷未入者勿收。（《汉书·成纪》）


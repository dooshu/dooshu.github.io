答辽东安巡按


去岁承示长定事，鄙意以其事已成，可置勿论矣。不意该科又有此疏，已奉旨并勘。今惟当据实分别真伪，以俟宸断。量其虚实大小，以为予夺厚薄。明主悬衡鉴以裁照，决不致有枉抑也。辱示事情，一一领悉。去岁之事，不榖到京闻人言啧啧，不独执事言之。今虽欲曲隐，而人之耳目可尽涂乎？

近日彼中督、抚书来，又言执事云，见不榖《奏对稿》中有投降等语，不敢具核册，须使人密探而后行者。此必执事畏诸人之怨恨而托之不榖以自解也。然执事有纠察之责，为朝廷明功罪，慎赏罚，何嫌何畏！惟当核实，作速勘明，则公论自昭，人心自定矣。究竟此事，养善之捷。李帅之功，揭诸日月，懋赏重赉，不待言矣。长定即全属虚妄，朝廷亦必以功疑宥之，不加深治，诸公胡为哓哓如是耶？此后密帖，手书为便，字之工拙不计也。






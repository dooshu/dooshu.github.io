又

问古者井田之设兵农混焉居常力耕不离於畎亩有事调发爰执於干戈盖三代之旧章历战国而无改施及秦汉沿袭渐殊京师建南北之军郡国有材官骑士内增七校外置楼船自是已来不能复古而况五材并用谁能去兵天下虽安未可忘战今国家勤修武备式遏外虞所以保障黎元震耀威德将何以追司马六军之制遵提封百万之规免飞刍挽粟之劳成家给人足之美寓令於疆畔其术如何讲事於蒐苗厥旨安在愿闻婉画以阐大猷


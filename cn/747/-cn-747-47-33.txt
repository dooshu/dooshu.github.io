○给复巴蓬等州诏

朕以黎元者君之肢体，伤之则惨怛；赋税乾国之衣食，均之则赡济。然特图其本，先假贫人之获，安所谓富国，所以厎慎财用，蠲省征徭，期致理於太宁，庶自迩而及远。如闻巴南诸州，自顷年以来，西有蕃夷之寇，南有羌戎之聚，岁会戎事，城出革车。子弟困於征徭，父兄疲於餽饷。赋益烦重，人转流亡，荒田既多，频岁仍俭，户口凋耗，居民萧然。去桑梓之重迁，保山林以自活，念性命於俄顷，或逡巡於敓攘。《传》不云乎：“穷斯滥矣。”顾其闾井，夫岂不怀，哀哉矜人，盖非获已。朕之不德，自咎良深。其巴、蓬、渠、集、璧、充、通、开等州，宜放二年租庸，及诸色徵科，亦宜蠲免。仍委本道观察使及刺史县令，切加招抚。


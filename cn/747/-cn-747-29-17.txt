○卹缘边兵士诏

为国之道，莫不欲家给人足，令行禁止，而族谈者苦边疆之戍役，偶语者伤户口之凋残。且夫怀土重迁，人之常性，离邦去里，孰无其情。或委非其材，或政非其要，致令父不保子，兄不宁弟。井邑有流离之怨，道路有吁嗟之声，静言思之，良可叹息。是以昼分不食，夜不安寝，庶息彼弊政，就此凉风，故发使车，以巡郡县。其承前处置不便，不利於人，即宜当处商量，随事厘革。其缘边兵士等，或远辞乡壤，久事戎旃，饥寒而衣食不充，疾病而医药不拯，边烽忽警，将何以堪？宜令使人，各亲劳苦。其有年齿衰暮，或抱病羸弱，即与军司选择，给粮放还。行人之家，委州县优恤。所到宣抚，称朕意焉。


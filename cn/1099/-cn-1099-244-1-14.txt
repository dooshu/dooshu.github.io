○答倉儲諭一 【 倉儲】

伏蒙　密諭太倉今積可略盈餘否、臣聞近年太倉只有二三年之儲。而一歲所入。又僅足供一歲所出。未見有積。惟上年四月米賤。今米日益貴此法亦不可行矣倉米每石糶銀三錢四五分。臣勸戶部以所收折兌銀。每石五錢給軍。於時軍士既喜於得價之多。而太倉卻留得二十餘萬石之米。緣折兌每石該銀七錢、二十萬石該銀十四萬兩。今給軍每石只銀五錢。二十萬石。只銀十萬兩。則是省銀四萬。計該米八萬。此乃盈餘者耳。其折兌之詳、臣別具一帖進呈　聖覽

折兌一件、若歲歲行之、及以所折之銀、供別項支用。則太倉之積必虧。舊時太倉有八年之積。而今只有二三年者。由此故也。若專主不折。外間或遇水旱。不能辦納本色。而必欲取盈。又非所以便民。况其勢終至于逋負而不能完。則於倉儲亦未見有益也。惟於水旱之處。照常折兌而以所折之銀。收候米賤之時。給放月糧。則軍民兩便。而倉儲亦不致虧損。况折兌每石該銀七錢。今放銀每石只五錢。計三石之銀。可充四石之用。倉儲仍可望增。此只在戶部留意行之耳。


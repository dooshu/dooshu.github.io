郭祥正


祥正字功父，当涂人，自号谢公山人。治平二年（1065）进士。熙宁间，仕至殿中丞、签书保信军节度判官。既挂冠，号醉吟先生。寻通判汀州，继摄漳州，忤使者，陷以他狱，五年而后直。又号漳南浪士。

醉翁操

效东坡

予甥法真祥师以子瞻内相所作醉翁操见寄。

予以为未工也，倚其声作之，写呈法真，知可意

否。谢山醉吟先生书。

冷冷潺潺。寒泉。泻云间。如弹。醉翁洗心逃区寰。自期猿鹤俱闲。情未阑。日暮造深原。异芳谁与搴。忘还。

琼楼玉阙，归去何年。遗风馀思，犹有猿吟鹤怨。花落溪边。萧然。莺语林中清圆。空山。春又残。客怀文章仙。度曲响涓涓。清商回徵星斗寒。








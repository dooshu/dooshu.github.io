○周济止庵词

语云：“管得住身，管不住心。”又云：“丢了青竹杖，忘了弄蛇时。”皆俗谚也。教授衍为虞美人後结云：“留住花枝，留不住花魂。”又云：“才得春晴，都不记春寒。”读之清隽轻圆，初不觉其意在讽刺。教授登嘉庆乙丑进士，司铎淮安，晚岁寓居江宁，有止庵词。蝶恋花云：“络纬啼秋啼不已。一种秋声，万种秋心里。列月似嫌人未起。斜光直透罗帏底。唤向闲庭看露洗。薄翠疏红，毕竟能馀几。记得春花真似绮。谁将片片随流水。”绿阴玉京秋云：“春乍去。金铃系高阁，彩幡虚护。几许嫣红，霎时吹尽，何关风雨。多谢疏帘影，面面遮断，送春心绪。莺休语。不知谁在，绿窗深处。一枕香迷蝶栩。向西园、馀情更苦。记得那回，青骢那回，青骢嘶过，蘼芜横路。忘却珊鞭坠，为忆楼上，盈盈眉妩。空凝伫。惟有垂杨惯舞。”言外俱有意在。


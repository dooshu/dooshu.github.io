○禁僧徒敛财诏

释迦设教，出自外方，汉主中年，渐於东土。说兹因果，广树筌蹄，事涉虚元，渺同河汉。故三皇作乂，五帝乘时，未闻方便之门，自有雝熙之化。朕念彼流俗，深迷至理，尽躯命以求缘，竭资财而作福，未来之胜因莫效，见在之家业已空。事等系风，犹无所悔，愚人寡识，屡陷刑科。近日僧徒，此风尤甚。因缘讲说，眩惑州闾，谿壑无厌，唯财是敛。津梁自坏，其教安施？无益於人，有蠹於俗。或出入州县，假讬威权；或巡历乡村，恣行教化。因其聚会，便有宿宵，左道不常，异端斯起。自今已后，僧尼除讲律之外，一切禁断。六时礼忏，须依律仪，午后不行，宜守俗制。如犯者，先断还俗，仍依法科罪。所在州县，不能捉搦，并官吏辄与往还，各量事科贬。


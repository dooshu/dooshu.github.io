赠杨犹龙侍读

晨星何皎皎参差不成行人生眷明德纒緜结中肠觞至各咏言豁达陈悲凉甯歌嗟饭牛屈骚怨沈湘之子策高足结绶登岩廊欢娯日东出戚戚何内伤坐有江南客含意同慨忼击节再抚膺泪下已浪浪抱弦未忍絶知已安可忘

集张谯明给谏宅同许菊溪赵锦帆张友鸿顾介石沈绎堂吴六益

凤凰出丹穴乃栖桐树枝聨辔满京洛嘉会良在斯惠风东南来珍木郁葳蕤列坐进玄醴薄言叙相思同心发高唱孰云知音稀古人朂令德努力及良时如何展嬿婉行行当别离羲和无停轨杨子悲路岐今日乐复乐岁寒心不移


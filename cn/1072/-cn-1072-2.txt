大明仁宗昭皇帝宝训卷之二


光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅

崇儒 

○永乐二十二年十月甲辰赐衍圣公孔彦缙宅于京师彦缙数来朝皆馆于民 

上闻之顾近臣曰四夷朝贡之使至京皆有公馆先圣子孙乃寓民家何以称崇儒重道之意遂命工部赐宅

○十二月己巳礼部尚书吕震奏有 

旨赐衍圣公孔彦缙一品金织衣衍圣公是二品如旨赐之过矣 

上曰朝廷用孔子之道治家国天下今孔子之徒在官有一品服者孔子之后袭封承先师之祀服之何过且

先帝时五品儒臣有赐二品服者亦何过哉其赐之用称朕崇儒之意 

正风化 

○永乐八年三月己丑 

上为皇太子监国南京都察院左都御史陈瑛启苏州府妖妇诬降邪神法当绞其子累乞代死据法不可从而坚请不已

上曰此亦子情所难可特以子之故曲宥其死然妖人不罪无以示惩杖而释之 

○七月丁丑 

上为皇太子监国南京谓礼部尚书吕震曰人情相爱则祝以多男而民庶者国家之祥近谓京师愚民有厌子息多生辄弃之不育者伤天地之仁失父母之道宜严禁止之再有犯者并两邻加罪

○永乐二十二年九月乙酉灵山卫指挥张忠过真定取民女子为妾已纳聘盖女子先受他聘矣而父母利厚赀更许忠未行其先聘者诉于官事闻

上曰婚姻风化之原既有成言义不可易今嗜利而中易之循夷虏之陋以败风化此父母之过命法司罪主婚者女子归先聘者如忠不知即不坐

○十月戊午免远安王贵爕巴东王贵瑄为庶人敕曰送终人子大事尔兄弟父薨不奔丧五刑三千莫大不孝国之正法朕不敢私今悉削夺王爵降为庶人仍屯荆州于简王坟园居住其原受远安王巴东王册印即封识付使者归纳原随校尉悉令回京尔其深自循省改过易行以副朝廷优容之意盖二人永乐中尝诬告其父有不轨谋至是

上谕礼部尚书吕震曰正风化当自家族始遂降敕削夺云 

○十二月甲辰吏部举奏兴州左屯卫经历李能诈丁忧事 

上曰孝子事亲惟日不足不幸已死初犹以生事之不忍辶□处死其亲今亲在乃诈言死以诳朝廷不孝不忠孰大于此命付法司治之

○洪熙元年三月丁亥 

上谕刑部尚书金纯等曰自宫以求用者惟图一身富贵而绝其祖宗父母不顾古人求忠臣于孝子彼于父母尚不顾岂有诚心事君朕已决意不用此等人然其不孝之罪须惩治今后有自宫者必不贷若加人宫刑乎朕亦恶之盖宫刑下死刑一等耳亦须严切禁止顾大学士杨士奇等曰此事须已诏书行之

谕臣下 

○永乐七年十二月壬子 

上为皇太子监国南京都督谭青率官军赴北京陛辞 

上谕之曰为将以号令严明部伍整肃近闻军士在外往往暴横扰民剽夺财物此皆为将不能约束之过夫兵以除暴卫民乃为暴厉民可乎其及约之毋自取罪责

○永乐十八年十月乙卯 

上为皇太子过滁州登琅琊山指示学士杨士奇曰此醉翁亭故址也因叹欧阳修立朝正言不易得今人知爱其文而知其忠者鲜矣盖

上为文章尤善修每曰三代以下文人独修有雍容和平气象尤爱其奏议切直尝命刊修文以赐群臣且谕之曰修之贤非止于文卿等当考其所以事君者而勉之

○永乐二十二年十一月癸未遣监察御史杨荧等十四人分巡天下考察官吏 

上谕之曰国以民为本民安则国安比年在外牧守之官不体朝廷恤民之意侵削扰害民不聊生故今遣尔等分行考察然人才器不同有专为脂韦謟媚而政事不理殃及于民者有沉静笃实不善逢迎而为政简易民悦服之者有虐于用刑巧于取索而能集事者有廉洁无私谨谨自守而政务不举者尔当明白具实以闻无惑于小人无屈于势要无私于亲故询之于众断之以公可也各赐钞二十锭为道里费又谕之曰御史朕之耳目当勉副朕心必先自治乃可治人若弃廉耻违礼法朕亦不汝贷汝往勉之

○十二月丁未礼科给事中黄骥极陈西域贾胡入贡西人受害乞罢其贡 

上嘉纳之以其奏示礼部尚书吕震曰骥尝奉使西域故具悉西事卿陕西人有不悉耶为大臣当存国体恤民穷毋侵削本根骥所言其皆从之

○洪熙元年正月乙亥敕谕天下文武群臣曰朕惟天地以生物为德人君以安民为务设官分职简贤任能所以相成其功朕祗绍鸿图仰惟

祖宗创业守成之难夙夜惓惓体 

天为治嗣位之初蠲逋负赦有罪不急之务一切停罢选任贤良共图维新之治期与天下安于太平今天下庶事未理生民未安斯朕之责亦尔文武群臣之责尚思勉之咨尔文臣六卿掌国之庶务布政司受任方隅守令典郡邑大小庶官各有攸司其竭忠殚虑以安黎庶铨选必择人赋税必有常礼教必修明兵政必振举刑罚必平恕营缮必樽节凡百政令必勤审度以存恤为心内外相承兴利除害休息以蕃其生劝课以厚其本兴学劝士以正其俗以成其才必使吾民衣食充足礼让成风匹夫匹妇咸得其所斯为称职咨尔武臣都府掌国之军政都司控制一方卫所边圉各有信地其悉心戮力以卫国家简阅训练必公必勤纪律部伍必严必肃器械必坚利城堡必脩缮粮茭储峙必足于用巡逻瞭望必谨以备使奸宄屏迹吾民安于无事其要以抚餋军士为本恤其饥寒念其疾苦用之万全斯为称职至于风宪为朕耳目朝政阙典吏治得失军民利病百官有司孰贤与否悉宜廉察必使官得其人政无不举人咸乐生斯为称职夫君臣一体上下相须朕勉于修德尔尚励于忠贞弼成治化以跻斯民于雍熙泰和之盛不其伟欤朕代天子民恪存戒饬不以小人备任使不以浮费伤财力不以刑罚先教化不以贪黩劳士卒尔尚体予至意以称职任惟忠足以事君惟仁足以恤人惟勤则庶事集惟廉则公道存乃若骄盈纵恣朋比用事贪暴掊克渔猎吾民或阿谀从臾徒务容悦庸庸保位无补于黜陟之明赏罚之公典章具在尔其钦哉

○三月辛卯命安平伯李安为参将往交阯与荣昌伯陈智同掌军务赐敕免之曰尔父明达道理持身谨行尽忠国家朕未尝忘尔亦能卓立继父之志出入军旅通练事机朕用嘉之今特付尔一方之寄其益敬慎尽心效谋＜棥心＞建功业庶几有光尔父而不负朕之委任钦哉

戒饬臣下 

○永乐七年二月戊戌 

上为皇太子监国南京召各城门郎戒谕之曰朝廷设城门郎专以关防守备毋受制于权豪不可纵奸人亦不可阻平人宜尽尔职将别遣人巡视不能尽职有罚

○永乐八年二月癸丑 

上为皇太子监国南京谓都察院左都御史陈瑛曰五城兵马专以巡警京城若畏避权势纵恶长奸将小人得志善良受害尔其戒励之使各脩厥职

○永乐十四年正月乙卯 

上为皇太子监国南京右春坊右中允吴均等言国朝之制京官有犯必奏闻然后逮问永新伯许成擅杖工部主事王景亮违越礼法宜正其罪

上曰成武人不达事体姑宥之已而召成谕曰古之贤臣不恃功而犯法惟能守法然后可长保富贵尔其慎之

○永乐二十一年八月辛未命定国公徐景昌富阳侯李茂芳受学于国子监初文武百官居 

大行皇帝丧皆斋戒出宿公所景昌茂芳等不出宿为给事中所劾至是召二人面谕曰景昌 

皇妣之侄茂芳 

皇考外孙 

皇考宾天臣民如丧考妣尔两人乃安处私室顾情与礼何如此不学之过遂有是命 

○九月乙亥命后军都督府都督同知梁铭镇守宁夏 

上谕之曰宁夏西北重镇其军民艰窭已甚尔为守将务抚绥之且尔既有常禄宜惇廉洁之行果若服食所需不能继当以告朕慎毋贪暴主事以困军民盖铭屡以贪贿致败故申饬之

○洪熙元年正月甲申敕大同参将都督佥事沈清及掌山西行都司都督佥事李谦曰朝廷谓尔等才智托以边事正宜同心协力绥抚士卒勤于操练昼夜以警备为心庶称委任今略不闻边备如何设施城池如何修葺军士如何操习粮储如何蓄积但闻各持私意搜罗过失互相讦奏若此所为何以称朝廷之付托朕念武安侯年老故命清为参将副之一应事务清当与武安侯计议停当乃行清安敢专擅行之李谦职掌都司应有军政须听武安侯发放是非可否自有公论谦安敢与之相抗自古贤将皆务协和以成国事尔等不此视效乃私相忿争果贤乎非贤乎宜深思前过改悔从善否则罚加尔身虽悔无及

○三月己卯敕宁夏参将保定伯梁铭曰尔昔所为屡犯宪纪囚辱顿挫艰苦备尝朕念守城旧劳宥尔之过加尔之爵谓必能惩创为善故授以边寄期尔御遏外侮靖安疆陲庶几朝廷无西顾之忧尔不思感恩图报乃包畜贪心诛求无已且古之为将者与士卒同甘苦暑不张盖军□□龟未成将不先食今尔不恤军士之艰不以防御为重恣情贪虐加以酒色日不事事假如虏寇猝然侵境何以为备自今宜深思前过改易所行洁己恤下尽忠务公庶几副朕之委任若复蹈前非国有明宪尔其省之盖时自宁夏至者言铭罪非一人故降敕切责之

○丁亥 

上谕刑部尚书金纯都察院左都御史刘观大理寺卿虞谦曰往者法司无公平宽厚之意尚罗织为功能稍有片言涉及国事輙论诽谤中外相率成风奸民欲嫁祸良善者輙饰造诬罔以诽谤为说一挂名于此身家破灭莫复辨理今数日间觉此风又萌夫治道所急者求言所患者以言为讳况今所急尤在于通下情卿等宜体朕心自今告诽谤者悉勿治顾大学士杨士奇等曰此事必以诏书行之

振风纪 

○永乐二十二年十一月丙子 

上谓都察院左都御史刘观曰御史朝廷耳目当清心正己以振宪纲比年贪黩之风甚矣自今有差遣者循洪武中例赐以衣钞若复贪黩罪之不恕

○洪熙元年五月辛未 

上谕少师兼吏部尚书蹇义曰御史朝廷耳目之官惟老成识治体者可任新进小生遽受斯职未达政治之体而有可为之权遇事风生以喜怒为威福以好恶为是非甚者贪秽无藉贤人君子正直不阿往往被其凌辱小人阿顺从臾之则相与为胶漆其于政事淂失军民利病略不用心安在其为耳目也尔吏部自今须慎选擢以清风纪既又叹曰都御史十二道之表如都御史皆廉清公正各道御史虽间有不才亦当知畏惮今之不才者无畏惮矣尔其咨访可任都御史者以闻

重名爵 

○永乐二十二年十月甲申嘉河卫指挥阿必察等遣女直头目咬纳等来朝且奏乞授咬纳等本卫指挥 

上顾侍臣曰一来朝辶□处授指挥再朝当授何官且有功者又何以赏之不许赐咬纳等钞币遣还 

○丙辰忽石门卫指挥使沙笼加及头目亦失哈等来朝乞授亦失哈本卫指挥 

上谕之曰今一来朝遽授指挥有 

先帝时累累来朝今尚为千百户者其心必不安矣彼既不安汝得此职岂能自安但永坚忠诚不患无官职也遂赐沙笼加及亦失哈等钞币有差命礼部厚待之遣还因谓尚书吕震曰

祖宗官职当为 

祖宗惜之震对曰外夷人授之官而非有俸禄之费似亦可与 

上曰 

先帝所授外夷人官亦非有俸禄何为不轻授吾重官职以宠此徒而又自轻之可乎且得一人而失众人亦不可也

抑幸进 

○永乐二十二年九月乙亥中军都督府奏本府历事监生七人今考所治吏事皆勤慎请如例送吏部循次授官

上曰为士岂止习吏事而已吏事末也诚能穷经博古达于脩己治人之道吏事何难比士习日下率逐末以图进取而昧于大经大法故用之往往厉民而辱国自今监生历事考称者仍命还监进学俾由科举进庶几士皆可用官得其人于是通政司引奏六科办事监生二十人以满日例应还监幸逢维新之治愿仍就科办事以图报效

上进二十人者谕之曰诸生不患无位但当图所以无忝于位者勿徒怀幸进之心士有才德使人求而用之上也而求用于人下也诸生宜立志国家教育尔等固将用之无自汲汲其归进学学有成朕不汝遗时六科给事中多言诸生萌侥幸之心

上灼知之故有是命 

○戊子长沙府民有自宫求为内侍者通政使司以闻 

上曰游惰不孝之人忍自绝于父母岂可使在左右发为卒戍边 

○十月癸卯兴州左屯卫军徐翊有子尝自宫入为内竖翊奏乞除军籍 

上曰为父当教子为子当养亲尔有子不能教致自伤其体背亲恩绝人道败坏风化皆原于尔尚敢希除军籍耶出其子使代军役

退不肖 

○永乐七年六月壬戌 

上为皇太子监国南京江西道监察御史方恢父丧不丁忧事觉 

上曰御史朝廷纪纲之职彼既不孝何以紏正百僚令锦衣卫执送行在奏请罪之 

○永乐二十二年八月庚申前工部右侍郎伏伯安先坐奸事罚筑城至是遇赦当复职 

上曰淫秽之人不宜污朝行黜为荆门州知州 

○辛酉贬掌中都留守司都指挥佥事牛谅戍交阯初 

上命谅从武安侯郑亨镇守大同谅惮行且不乐属人即诡奏曰令臣往治事乎抑为隶乎 

上曰朝廷重边务命尔从总兵大臣庶几有赞画之益顾为逮是何等语朕初即位尔敢方命不恭如此将朝廷不复使人耶令公侯大臣推问之遂奏谅怀诈不忠无人臣礼法当诛

上不必诛亦不可用遂有是命 

○九月癸酉朔降山西按察使陈谔为海盐知县谔初为湖广按察使攟摭楚上细故 

上素厌之后改山西坐事落职至是遇赦应复 

上曰谔小人也不宜以玷方面遂降知县 

○庚寅黜太常寺少卿周讷为交阯升华府知府讷永乐中为礼部祠祭司郎中尝再上＜锍-釒＞请封禅

太宗皇帝不听后以方宾荐入太常未几亲丧丁忧至是来朝 

上曰谀佞之人宜寘远外不可以玷朝行遂黜之 

○十一月壬午降浙江按察副使赵纬为嘉兴县典史初纬为礼科给事中务掇拾人过失以希进擢至是来朝

上曰此人尚在耶怀蛇蝎之心岂可复置当道故有是命 

防微 

○永乐七年十二月戊申 

上为皇太子监国南京守京城门内使言城门郎擅离所守纵酒废事城门郎亦言尝以母病白内使蹔归即来未尝擅离盖尝以事忤内使故挟私诬构

上曰城门郎无罪内使小人纵私上罔朝廷下诬无罪之人岂可复用命下锦衣卫治之仍命司礼监榜示今后内官使有言事不实及挟私枉人者悉寘重典

○永乐二十二年十一月庚辰内官马骑传 

上旨谕翰林院书敕付骐复往交阯闸办金银珠香时骐被诏召还未久本院官覆奏 

上正色白朕安得有此言卿等不闻渠前在交阯荼毒军民乎交阯自此人归一方如角□羊倒悬今又可遣耶遣之非独诏书不信将坏大事此人近在内间百方请求左右为言再往当有利于国朕悉不答卿等宜识朕意遂止

革弊 

○永乐二十二年九月壬午 

上谕工部臣曰古者土赋随地所产不强其所无比年如丹漆石青之类所司更不究物产之地一概下郡县徵之郡县逼迫小民鸠歛金弊诣京师博易输纳而□贩之徒乘时射利物价腾踊数十倍加有不肖官吏夤缘为奸计民所费朝廷得其千百之十一其余悉肥下人今宜切戒此弊凡合用之物必于出产之地计直市之若仍蹈故习一概科派以毒民者必诛不宥

○十月庚戌 

上谕鸿胪寺臣曰故事视朝后诸司有急切机务不得面陈者许具题本于宫门投进冀得速达今诉私事丐私恩者亦进题本掩奸欺众以图侥幸坏法乱政弊莫甚焉今后惟警急机务不得即面陈者许封进题本其余大小公私之事并令公朝陈奏违者论以重罪仍今三法司知之

○洪熙元年四月戊申命行在锦衣卫指挥使王节遣官于济宁仪真镇江等处巡捕寇盗 

上曰往年所遣捕盗官多不得人厉民更甚于盗今须慎选若复踵前弊尔等与之同罪 

地利 

○永乐二十二年九月乙亥 

上以京师人众而荛薪往往取给千数百里外命工部弛西山樵采之禁尚书李庆奏曰盍惟听官府采用 

上曰古山林川泽皆与民共虽虞衡之禁取之有时用之有节其实亦为民守非公家专有之京师军民数百万家薪非出山何所取给人君于民有父母之道苟可惠民皆当施之况山泽天地所产以利民者其居庸关以东与天寿山相接宜禁樵采余勿禁

○十一月庚辰 

　上以钞法久滞闻南京抽分场旧所积薪及龙江提举司所积竹木甚富有至二三十年者因叹曰积聚本以资人今京师军民得薪甚难与其积久以待腐何若散之以利人遂谕工部臣其二处所积除足岁用外余并以鬻军民每百斤官价钞五贯悉收昏软旧钞庶便贫者

○十二月癸丑罢海子至西湖巡视官盖西湖受房山之水流经城南出注海子凡三十余里官常遣人往来巡视禁民不得取鱼而并缘为奸者其傍近之草及灌田之水民皆不得取至是

上命吏部悉罢之谓尚书蹇义曰古者山泽之利皆与民共朕之心凡有可推以利民者虽府库之储不吝况山泽所产哉

武备 

○永乐八年五月丁卯朔 

上为皇太子监国南京兵部言羽林前等卫故军官之子贾福等三十一人俱以父功免比试照例优给袭职

上曰武官子弟不闲弓马一有缓急将焉用之命都督府依例比试不中者罚 

○永乐二十二年十月癸卯 

上谕兵部尚书李庆等曰城池为民保障今天下无事日久城堕池堙所司玩愒不知脩治一有警急何以卫民宜下各都司令督各卫所委正官巡视城池有倾塞者于军士农种之暇并工脩理务令坚固若临边境则不俟农暇即日修治

○十一月乙亥太师英国公张辅太子少保兵部尚书李庆等奏请令直隶及近京都司官军更畨于京师操备可之

上谕之曰古者务农讲武皆有定期故两不偏废今宜略仿此意无废屯种令毕农事而后来先农事而遣归庶皆不妨误

○洪熙元年正月丙子太子少保兵部尚书李庆劾奏天下都司卫所守御指挥千百户职在治兵而其间多贪暴怠惰纪律不严器械不利城池不脩军士缺伍攻战屯守之法渐至废弛今因其来朝请付法司按治

上召至前谕之曰兵部所言良是国家之政莫重于兵备虽四方无事然不可一日忘备尔等职典斯事而倍慢如此罪诚难恕但嗣位之初未欲遽寘尔罚其归勉图自新实部伍练士卒利器械完城堡明屯守之法而廉洁守己毋纵贪刻以害军士朕将遣人阅视有一不悛必罪不宥

○四月丙午 

上以亲军诸卫军士多缺伍守卫皇城者不得更畨或经月不一归家者命英国公张辅兵部尚书李庆选京师散卫军之精壮者助亲军守卫亲军专守皇城四门京卫军助守端门之外及东上等门时守卫军三日輙有赐钞庆言旧制无散卫军守卫者

上曰大臣执旧制固是朕念人久劳不得息且经月在公不得一见父母妻子皆人情所难今使劳者得更畨而助守卫者亦预被赏赍此姑一时权宜非为定制俟亲军补伍有人悉如旧庆曰守卫事严散卫军岂可尽信

上笑曰人未可尽信亦未可尽疑为人上在布德施仁以得众心耳诚得其心仇敌可化为父子苟失其心素所亲信有反目相噬者古人云舟中敌国盖既往多有之矣庆不能对遂以京卫军权助亲军守卫

备边 

○永乐二十二年十一月丙子 

上谕兵部尚书李庆曰国家虽无事边境不可一日不备缘边诸卫常须核实部伍申饬号令庶几守备坚固寇至无虞比闻边将多玩弃法度军伍之间名存实亡须遣御史核视之

○洪熙元年正月乙未敕大同总兵官武安侯郑亨等曰钦天监言天象有警朕恒以边事为虑盖虏情谲诈或弱而见强或强而见弱或出或没或东或西不可测度为边将者须深思熟虑昼夜关防今自冬及春其声迹无闻不可遽谓安静无事万一兽奔豕突当思有以御之宜整搠军马令各城池屯堡收拾坚固各关隘用心守把各烟墩仔细瞭望顷刻不可怠忽慎之慎之今农务将兴又不可妨误屯种敕辽东甘肃宁夏山海永平宣府开平总兵及备御镇守官亦如之

○二月壬寅敕大同总兵官武安侯郑亨等及宣府总兵官都督谭广曰去冬以来虏寇动静无闻朝廷所遣使亦久不回卿等宜思患预防今长安岭守关指挥奏达贼人马约五十余人直抵隰宁驿劫掠未审是何部落辽东武进伯朱荣亦奏兀良哈鞑靼欲来卖马又哈密近遣人进硫黄从前不闻哈密产此物

先帝时亦不曾有进缘此数端皆湏计虑虏中既有硫黄则制造火器不患无人猝遇战斗亦须有备大同宣府一带空旷虏熟经之路宜整搠军马昼夜严切堤备古云有备无患其慎之慎之庶副朕委任之重仍敕宁夏甘肃辽东山海永平开平诸将一体严备

○三月庚寅敕镇守大同武安侯郑亨常年堤防虏寇皆以秋冬及春夏则恻虏贼谲诈或窥伺无备来袭不可不虑宜严督将士整搠军马坚固城池屯堡用心堤备及督各隘口烟墩十分仔细瞭望守把不可怠忽敕各处总兵备御及镇守官亦如之

○乙未敕辽东总兵武进伯朱荣今钦天监奏天象应东夷有兵卿等须昼夜用心整搠军马严固守备不可须史怠忽敕山海永平等处总兵官遂安伯陈英等亦如之

○丙申敕口外总兵官太子太保阳武侯薛禄所奏山后延烧虽是野火然不可輙有懈怠之意盖虏寇谲诈况近日数有天象其占皆谓边警须昼夜用心关防哨了各关隘及守烟墩军士务要精壮毋以老弱有疾之人抵数误事边上一应事务宜竭心尽力以副委任

○四月甲辰敕诸边将钦天监奏天象应有暴兵宜十分用心整搠军马昼夜严谨堤备不可怠忽 

谕边将 

○洪熙元年夏四月庚子朔辽东总兵官武进伯朱荣奏广宁前屯卫刺梨山百户鲍麟私遣军士还家致为鞑贼所虏

上命巡按御史诣彼审实处麟军法降敕谕荣曰夫将者士＜衣十＞之表为将能廉公勤慎纪律正号令肃斯下人有所禀承无敢纵恣总兵又诸将之表能慎诸己谁敢不慎朕即位以来夙夜惓惓以边务为心屡敕总帅严督将士用心哨了堤备而将士略不遵承察其所自皆由总兵之人不体付托之重恬然自逸未尝一出巡视关隘壮士徤卒拥卫左右饥寒穷苦无资之人则令备瞭望守关口上下相师成风军务都不留意是以寇奄至而不觉人被虏而不知其指挥千百户固难逃罪总兵之人亦复何颜卿先朝老臣朕所倚任但有功必赏有罪必罚

祖宗至公之典须相与共守自今宜加警省严号令明纪律远斥堠慎守备躬勤率下毋蹈前失庶副朕委任之重近阳武侯薛禄等率兵巡边杀获虏寇将士咸论功行赏蓟州虏寇入境劫掠人民其总兵官遂安伯陈英及都指挥陈景先等并停俸禄并谕卿知之

○敕责山海永平等处总兵官遂安伯陈英及都指挥陈景先朕以尔等材智可用命镇守边陲防御虏寇保障民人又屡敕尔严督将士谨慎防备昼夜用心哨了不可怠忽今蓟州境内寇至而汝不觉边人被杀掳而汝不知御史交奏尔罪请付法司朕姑曲贷但敕停尔之禄夫朝廷至公之典有功必赏有罪必罚决无所私近阳武侯薛禄等杀获鞑贼有功将士咸加官赏辽东广宁前屯卫百户鲍麟私役军人致为贼所掳已论军法处死其总兵官朱荣亦遣敕切责所以未付尔于法者盖期尔革前过勉后效尔宜深省躬勤率下以副朝廷委托之重若复蹈前失国典具在朕不尔私遂赐敕遍戒边将

○甘肃总兵官都督费瓛奏送虏中归附人家小五十二口赴京又奏有妇女二十七口存留等候亲戚待后起送

上虑虏情多疑久或生变敕谕瓛曰所存留妇女不问有无亲戚在后即尽数差人送来尔名臣子孙为国重臣

先帝谓尔练习军政付以边寄朕承 

先志付托尤专不意尔比来溺于宴安而懦弱不振低眉俛首受制于人大丈夫所为固若是乎宜痛自惩艾奋志卓立勉图后效庶副朕责望之重盖

上闻军中诸事瓛不能专悉听中官指使云 

○甲子大同总兵官武安侯郑亨等奏请促遣高山等四卫官军诣大同屯守赐敕答曰去冬尔奏此事已敕该府兵部准行但以严寒姑待开春调遣卿等因循不及时催督延至于今方以为言今屯者种已入土若督使动移则所种尽弃况各卫相距大同亦远纵督之急行到彼亦及夏中农时既过何以措力徒使军士彼此失业审若可缓即姑缓之此盖卿等忽略之过然尔职务军旅此治文书者之忽略也今于文职内简有才识者一人遣来专理军机文书凡有文移与之计议可行即行有稽缓错缪则罪在彼非卿等之过若军机调遣则卿等专之彼不得预庶几各任其责

○乙丑敕各处总兵官军中机务贵在谨密而不稽滞比武安侯郑亨处稽缓一事所误非小盖治文书者之失于检点已度卿等亦不免此失况闻诸将多用卒伍之人治文书未及施行已漏泄传播于事非宜今于文职内简重厚有才识者多遣一人来专理文书尔与之计议而行文书有漏泄稽误责在彼若军机调度一切之事彼无预焉

恤将士 

上初为世子 

太祖皇帝召 

上及秦晋周三世子朝夕亲教训之历试诸事尝命分阅皇城四门卫士 

上还奏独后 

太祖问之对曰旦寒甚卫士方食俟其既食乃阅之故后 

太祖喜曰能体恤下人是吾心也 

○永乐二十二年十月戊辰风寒 

上御西角门视朝罢顾谓翰林臣曰今日始寒朕与卿等居重城中犹觉凛凛如此守边将士昼夜严警渐不可胜遂命书敕遣使以钞币赐缘边将士户部尚书夏原吉等曰朝廷待守边者厚矣既预给御寒之具复蒙恩如此昔楚子以寒巡拊三军皆如□□炙纩彼徒施温言人犹感励况今受实恩敢昧报效但愿

陛下常推此心不忘耳 

上曰人君视天下万物为一体况将士为国家躬勤劳瘁岂敢须臾忘之朕所行或有不及须卿等翼辅古人有言为君尽君道为臣尽臣道朕与卿等各尽其道可也

○洪熙元年正月乙未敕平江伯陈瑄曰官军运粮远道劳勤寒暑暴露昼夜不息既有盘浅之费而粮米耗折所司又责倍偿人情难堪洪武中有令许运粮官船内附载己物以资私用今后准此令官府无得阻当

赉功 

○洪熙元年二月乙丑遣敕褒谕总兵官太子太保阳武侯薛禄等曰得奏知虏入边境卿等躬率将士奋驱追之擒捕斩馘虏遂大败狼狈奔溃可为能副委托之重使边将皆然何患不除何功不立朕甚嘉悦特遣太监杨瑛鸿胪寺卿杨善以酒千瓶羊百羊□空往劳官军至京论功行赏

○四月戊申蓟州山海等处镇守都指挥陈景先奏率领官军追袭虏寇寇毙于神铳遂溃走获其器甲及马百余匹并追回所虏人口

上命就以所获马给将士仍命户部复景先禄而遣使赍敕谕景先曰尔前以失机停俸今有功可赎已敕户部还所停俸其即取勘官军有功者并原失机今能用力追剿者分豁等第具姓名报来务合公道毋纵私高下朕将颁赏焉

厚勋戚 

○永乐二十二年十月癸丑故中军都督府都督佥事徐膺绪子景珩来朝 

上谕吏部臣曰我 

太祖高皇帝定天下中山武宁王德最盛景珩兄弟皆其孙且 

皇妣之侄父死时兄弟皆幼废学可择师就其家教之使知为人之道庶几不忝厥世又谕景珩等曰人之善道载于书尔读书则知之知之必行之由是为孝子为忠臣可以有光尔祖尔今虽年长古人多有晚学而成德者能百倍其功何患不成其勉之又顾翰林侍臣曰富贵家子弟习成骄傲虽有良师未必能降心受教尔等其程督之一月两加考试庶使知所勉励

○洪熙元年三月癸未命魏国公徐显宗从学国子监令太子少傅杨荣送之入监曰尔往谕司业此开国元勋之后欲其家与国同久其子孙必能奉法循理务孝与忠乃克保之显宗孤子其加意教训使长成有立不失禄位庶称国家待功臣之道遂赐司业贝泰钞币

恤旧劳 

○永乐二十二年九月丙戌命锦衣卫将军赵信等百二十八人俱为百户补外先日 

上谕兵部尚书李庆等曰此辈事 

皇祖 

皇考久者三四十年近者不下二十年少壮入侍白首不沾一命人情谓何可阅其历年久者明旦引来至是悉授百户与善地众皆感恩顿首

○丁亥命左春坊清纪郎张根司经局校书彭敏致事是时旧宫臣皆有升转独根敏年老赐敕及白金钞币命致事敕曰卿等事朕青宫久矣勤慎小心始终不懈又以笃实令侍诸子讲读朝夕启迪资益良多今朕嗣大位方将显用顾尔苍颜白发趍步惟艰不忍劳以职务特命致事还乡尔尚端志简欲以佚余龄勤善率人以惇里俗用副朕优待旧人之意钦哉根等陛辞

上语之曰尔身尚康徤岁时一来见朕也皆感泣稽首 

○十一月丙戌升太子宾客户部尚书郭资为太子太师命致仕 

上谕侍臣曰资历仕四十余年 

先帝举义之际从朕守城备极艰难事苟有利于国毅然身任不避仇怨今方图任旧人而资老病朕不欲更烦以政故优之是日赐资白金百两钞二万缗彩币二十表里命户部复其家复赐之资敕曰卿事我

皇祖 

皇考四十年历官中外致位通显列于六卿遭遇如斯可为盛矣卿有质实之资刚直之气志之所骛惟在国家有利于上毅然身任不畏强御虽怨聚于已而不暇顾虽害及于己而不知避可谓忠贞笃实之臣矣朕初嗣大统嘉与老成共图治理矧肇建储副兼资赞辅顾卿抱疾累岁步趍惟艰不忍强劳以事今特升为太子太师俾致仕归呜呼念二十年之前与卿同处一城早暮相聚劳勤艰苦何可胜言今太平无事当相与共乐于安逸而卿以疾去能不有感于怀哉今命户部悉免卿户内赋役卿归休乡里强饮食慎医药优游自适以娱暮龄以副朕眷怀后命户部月给支资半俸终其身

○十二月庚戌故兵部尚书兼詹事府詹事金忠子达来朝时达甫十余岁 

上召至前抚问之命左右赐食及衣顾侍臣曰忠事 

先帝于兵戈艰难之际又辅朕于春宫笃厚诚谨良有禆益今朕即位而忠独早殁因慨叹久之遂命吏部授达翰林院检讨月食其禄俾归进学俟年长召用是日召故吏部侍郎许思温之子俊亦至授太常寺赞礼郎俾进学翰林以待用思温初为北平按察副使从

上效守城之劳盖 

上于旧人眷念不忘率如此 

○甲寅加太子少傅兼谨身殿大学士杨荣工部尚书敕曰兹为胡虏梗化累犯边疆我 

皇考太宗文皇帝为 

宗社子孙天下臣民长久之计不得已躬擐甲胄亲率六师往行天讨岂期丑虏畏威远遁班师之日不幸中道

皇考上宾六军在外朕又远违膝下及其崩殂儿孙亦莫能知惟卿尽忠为国报 

先皇帝恩德独为果断致有今日家国宁谥 

宗社尊安今辰奏告忽思至此实感不已卿当赉曩者哀悼怆惶之际报卿甚微今追前愆加赐卿白金五十两彩币表里各十宝钞二万贯白米二十石特升卿为工部尚书前官如故三俸俱支全支尚书本色卿当领服以慰朕怀

○洪熙元年三月丁亥敕开平备御都指挥使齐安曰昔我 

皇考奉天靖难卿奋不顾身效忠行阵栉风沐雨破锐摧坚备尝勤劳以就功业继奉命镇守开平又能竭心殚力协赞戎机辑宁边圉多历岁年肆朕即位以来尤隆委任比闻卿年踰八十壮志虽存体力益衰而边务之殷耄勤不懈朕甚悯焉敕至可即还京优游闲逸以乐寿康用副朕优待老臣之意

○四月甲寅 

上念旧劳赐少师兼吏部尚书蹇义敕曰曩朕监国之时卿以先朝旧臣擢兼詹事日侍左右时肇建两京政务方殷随事筹画适中惟难卿以善翊君以义狥国劳心焦思不恤身家载历艰虞未尝有咨嗟之意及朕嗣承大统赞襄治理用济斯民喻朕于道不懈益恭二十余年夷险一节朕笃不忘兹以己意创制蹇忠贞印一枚赐卿用藏于家传之后世俾尔子孙知前人显荣于国者良不易致宜加保守朕之子孙亦知卿弼予于艰体朕爱卿之心以保尔子孙庶几上下相安与国咸休书曰惟后非贤不乂惟贤非后不食自古君臣相遇难矣往绩惟懋永终是图钦哉敕少傅兵部尚书兼华盖殿大学士杨士奇曰往者国家肇建两京政务方殷朕膺监国之

命卿以翰林亲臣兼职春坊留侍左右赞助庶务敷答章奏筹画之际适中惟难朕恒以为虑尚赖卿一二臣僚同心合德狥国忘身屡历艰虞曾不易志及朕嗣位以来嘉猷入告于内期予于治以惠黎元正固无二简在朕心兹以己意创制杨贞一印一枚赐卿用藏于家传之后世惟卿子孙由是知卿克致显荣不易惟艰思保守之惟子孙亦由是知卿弼朕之功以保全尔子孙与国咸休永世无斁诗曰无言不酬无德不报又曰靡不有初鲜克有终尚克交脩以成明良之誉钦哉

礼群臣 

○永乐七年十一月壬辰 

上为皇太子监国南京命医往视刑部侍郎张本疾初 

上以运军需诸物赴行在者河小水涩运舟丛集阻滞不进持遣本沿河督视本躬勤蚤暮为方略立程度行舟皆通公私便之至是有言本疾

上曰本贞能视国事如家事为臣尽心如本难得命太医院遣医驰往视之仍赐本钞五百贯及貂帽貂裘 

○永乐八年四月庚戌 

上为皇太子监国南京广西总兵官都督同知韩观以疾闻 

上曰观在广西久亦克尽心蛮夷畏服命太医院遣医往视仍遣行人牛肄问疾赐观钞二千贯 

○永乐二十二年十月庚午 

上谕吏部尚书蹇义曰自古人君厚其臣必体其情而及其父母故后世有推恩封赠之典今武臣皆得封赠祖考文臣得者甚少

太祖 

太宗之世既皆行之明著吏部职掌盖褒善劝功励人心于忠孝者在此其举行之但毋越成宪滥及匪人耳

○十一月壬辰 

上谕礼部尚书吕震曰遇节皇亲例赐钞在廷文武股肱之臣朝夕相与可否机务而有故不宴者即同疎远小臣皆给节钞五贯殆非朕礼大臣之道汝识之继今遇节不宴者凡任事之臣公矦伯都督尚书赐钞一千贯侍郎五百贯

○洪熙元年正月壬辰 

上谕礼部尚书吕震曰朝廷臣在任久者今皆令还乡展省其得诰敕者足为家乡之荣然到家有养祭宾客之费往还有道里之费计其在官俸禄给日用外有余赀者鲜矣自今归者皆赐钞公侯伯一品二品赐钞五千贯三品四千贯四品三千贯五品二千贯六品七品一千贯八品以下皆五百贯著为令

○二月戊午升国子祭酒兼翰林院侍讲胡俨为太子宾客仍兼祭酒命致事赐敕谕曰卿以文学事我 

太宗皇帝首居翰林继辅朕春宫未几升掌监学 

先皇帝之宠儒者与儒者之遇 

圣明皆至盛矣而卿居太学不数岁复召入翰林职史事效劳兹多朕嗣位以来笃念旧人而卿以疾不见者数年昨因命卿侍皇太子讲读乃闻卿疾日增弗任厥劳朕用悯然特进卿为太子宾客仍兼祭酒致事还乡已敕户部免卿子孙杂泛差役待卿终身卿其端志坦怀以率乡里优游桑梓以乐余年用副朕始终礼待之意钦哉

褒赠 

○洪熙元年三月壬申 

上谕礼部尚书吕震曰往年刘俊从征交阯陷于贼不屈而死礼官不言妇人尽节于夫有旌褒之典况大臣捐躯为国何可不加褒恤其赠俊为太子少傅令翰林□谧遣人祭之翰林奏谥俊节愍

上叹曰忠臣之心皆欲立功报国不能成功则惟守义若身为大臣惟阿顺取容为保禄固位之计国亦何赖

○甲戌初 

上命礼部尚书吕震谕旨翰林定金忠等谥贺银预焉大学士杨士奇等覆奏 

上曰此数人皆在 

先朝尽心国事有德行重厚表里一致者有洊历艰难始终一心者必旌褒之庶几礼贤厚忠之道但朕意未尝及银盖银之劳可赠官而行不应美谥如加银恶谥又过不若无谥人不得议古人制谥正为定论美恶以示至公卿等宜尽心

明刑 

○永乐七年六月甲辰 

上为皇太子监国南京刑科右给事中耿通等劾启都察院左都御史陈瑛及监察御史袁纲覃珩朋比蒙蔽诬构善良陷之死地纲珩已下狱瑛为长官不宜独宥请并治之初瑛言兵部武库主事李贞受皂隶叶转等四人银各四两请下贞狱

上曰贫贱乃为皂隶亦有银致赂耶无罪者勿枉其审实行之数日贞妻击登闻鼓陈诉御史遣狱吏至蒙传夫之言索首饰银纳赃而索甚急自念夫志守廉洁且家陕西素贫而今始仕未尝有余赀制银首饰也乞为辨理

上曰此冤狱也吾初固已不信必出法司鍜炼命吏部尚书兼詹事府詹事蹇义会六部大臣于詹事府审之义等坐府中自辰至午追贞等不至至者惟皂隶叶转已榜掠不胜询贞等不至之故转曰贞及皂隶三人皆笞死三日矣问贞未死时承伏受银否曰惟不承伏故备极楚毒以死曰尔以何罪曰御史诬转等以银赂贞得早遣就役转四人皆贫民何自有银赂贞如有银当赂县吏不遣为隶京师矣问事之所起转言在狱时闻贞云袁覃两御史尝俱至兵部索皂隶贞猝未有应之御史适见遣转等四人就役遂诈为风闻以兴此狱彼三人者已衔冤同贞死转虽不死去死一间耳言已悲恸号冤义等以闻

上召纲珩面诘之皆承伏于是通等拜劾瑛罪 

上曰瑛大臣盖为下所欺不能觉察耳姑置之纲珩敢纵私杀人其械系之并具其罪状诣行在奏请诛之 

○永乐九年闰十二月庚申 

上为皇太子户部言广东雷州府九月飓风暴雨遂溪海康二县坏庐舍千六百余间田禾八百三十八顷民溺死千六百余人府县匿不以闻

上曰守令民之父母不恤其患又不以闻是岂有人心令御史按视鞫治 

○永乐十四年七月甲寅 

上为皇太子监国南京刑科给事中李能劾启河南布政司左参议王徵巡视民瘼所至恣贪酷杖杀新郑等县吏民数人请治其罪

上曰巡视民瘼求以恤人乃纵私杀人罪奚可容命都察院追鞫之 

○永乐二十二年十月戊申通政使司引兴化县民奏知县李逊苛刻苦民且有子贪黩不可堪录其赃有金银数百两锦绮数百疋他物称是皆赦后所犯并执以闻

上命付都察院鞫之谕都御史刘观曰朝廷择守令使餋民乃厉民如此父为之不足又纵其子民何以堪且赦后不改是终不改矣必论之如律又曰近年人情敢肆行犯法者恃有罚工作之令故有财者悉得幸免自今凡有罪者死生轻重一断如律庶几有所惩劝

○十二月丁未镇守辽东武进伯朱荣奏千户刘彪等七人当备御辽东或逗遛不发或中路逃归命逮至 

上谕彪等曰国家平时养将士正望宣力效劳臣之事君当朝受命夕就道今受命备御边境非有赴汤蹈火之难乃怯避不行使将士皆如此国家不复使人耶命都察院锦衣卫官曰有罪不诛无以示惩即械送辽东令荣集诸军斩以狥其中有诉尝从征被伤未愈及病未能行者

上命刑部讯之且谕之曰有罪不可不诛无罪不可滥诛必得其实耳 

○洪熙元年五月壬申湖广溆浦县民告里人谋反命监察御史陈绍夔往按无状还奏 

上曰反叛极恶是欲枉人于族命诛告者 

恤刑 

○永乐二十二年五月戊子 

上为皇太子监国谓刑部都察院臣曰军民词讼自下而上陈告已有定律今顽民动輙赴京赴诉及逮问十率五六不实虽平民终无罪然道路往还数千里不耐辛苦而死者多矣今后所告非重事悉发巡按监察御史及按察司理问无干涉者就遣宁家有罪者送赴京

○十月丁巳大理寺奏决重囚 

上曰人命甚重帝王以爱人为德卿等理刑宜赞辅德政罔俾无辜含冤地下伤国家之和气昔法吏有于死狱求生道者天有显报不在其身在其后人卿等勉之遂命五府六部通政司六科同三法司于承天门会审特召大学士杨士奇杨荣金幼孜至榻前谕曰比年法司之滥朕未尝不知其所拟大逆不道往往出于罗织煆炼

先帝数切戒之故死刑至四五覆奏而法司略不留意甘为酷吏而无愧自今凡审决重囚卿三人往同审有冤抑者虽细故必以闻遂命三法司今后审决重囚必会三学士同审

○十二月庚戌刑部尚书金纯太子少保兼都察院左都御史刘观等奏刑名毕 

上谕之曰朕于刑法未尝敢以喜怒增损卿等鞫狱之际亦当虗心听察量其情实有罪不可幸免无罪不可滥刑持法明信则人有所畏而不敢犯若不明其情而任已轻重或迎合朕意使人含冤抱恨者朕之所恶卿等其以为戒卿等皆国大臣非独自己当存矜狱之心如朕一时过于疾恶处法失中卿等更须执正毋以乖迕为虑朕不难于从善也

○洪熙元年三月辛未朔敕三法司曰人命至重卿等宜体上帝好生之德明慎用刑不可轻忽务得实情毋深文罗织以逞功能大理职当详审不可偏狥及畏惮势要迁合附会以致枉滥书云钦哉钦哉惟刑之恤哉其敬慎之

○己丑诏天下曰朕恭承大统为天下生民之主惟我 

皇祖 

皇考受民之仁祗率不怠旦夕思念人命甚重哀矜庶狱惓惓在怀夫刑以禁暴止邪道民于善岂专务诛杀哉故律令之制善善长而恶恶短罚之轻重咸适厥中顾执法之吏不能皆平有虗饰其情传致死罪而比附谬妄尤甚枉人朕深悯之夫五刑之条莫甚大辟大辟之施身首异处斯已极矣自今有犯死罪律该凌迟者依律科决其余死罪止于斩绞法司并勿传会昧情失实以致冤滥若朕一时过于嫉恶律外用藉没及凌迟之刑者法司再三执奏三奏不允至于五奏五奏不允同三公及大臣执奏必允乃已永为定制文武诸司自今亦不纵肆暴酷于法外用鞭背等刑以伤人命尤不许加人宫刑绝人嗣续有自宫者以不孝论人之为非固有父子不相为谋者肆虞舜为君罚弗及嗣文王之世罪人不孥自今惟犯谋反大逆者依律连坐其余有犯止坐本身毋一概处以连坐之法古之盛时恒采民言用资戒警今凶险之徒往往摭拾诬为诽谤法吏深刻鍜炼成狱刑之失中民则无措今后但有告诽谤者切勿治尔中外文武群臣宜端乃志悉乃心畏天爱人务从宽恕庶有以佐朕父母斯民之治有或违者必罚不贷布告天下咸使闻知

宥过 

○永乐八年二月甲辰 

上为皇太子监国南京广德州知州杨翰以公事稽程被逮州民耆老二百余人诣阙言翰善于抚字百姓赖之乞贷罪还职

上曰有耆老二百余人言其善必有及民之政矣稽缓公事小过可恕也遂遣行人赍书就道谕之复职仍赐钞三百贯

○永乐二十二年十一月乙亥遣使赍敕谕元良哈官民曰 

皇考太宗皇帝宾 

天朕已钦奉 

天命继承大位主宰天下凡四方万国之人罪无大小悉已赦宥若兀良哈官民能敬顺 

天道许令改过自新仍前朝贡听往来自在生理 

上因谕侍臣曰彼有过而不宥之既无所容必为边患吾不吝屈以安百姓 

○洪熙元年二月辛丑敕谕千户杨木答兀等曰尔等归顺朝廷久效劳勚前因都指挥王雄非理虐害遂生疑惧挈家逃逸我

皇考太宗皇帝体 

上天好生之心遣指挥金声赍敕往谕宽宥前过尔等亦能悔过伏罪即差人陈悃谢恩今朕继承大位主宰天下一民失所时予之责故凡有罪者咸赦宥之今安生乐业独尔等尚栖栖在外未抵宁居朕甚悯之盖尔等前过迫于一时所不得已朕已洞烛尔心今再遣金声赍敕往谕其体朕意即同金声来朝复尔等官职仍回本土安其生业永享太平勿复怀疑以失事机

怀远人 

○永乐二十二年九月辛丑加忠勇王金忠太子太保二俸俱支 

上谕少傅兼吏部尚书蹇义曰朕嗣位以来文武大臣皆有进职此人在列不无希觊之意亦宜有以慰安其心义对曰漠北归附之人居京师者甚众今皆瞻望朝廷待此人如何虽赐赉已厚然名爵亦宜略示优待此怀远之道

上曰然其他职名渠所不谙虏人所谙者惟三师为重可与太子太保但不令预职事尔 

○洪熙元年二月辛丑朔遣中官柴山赍敕往琉球国命故中山王思绍世子尚巴志嗣中山王敕曰昔我 

皇考太宗文皇帝躬膺 

天命统御万方恩施均一远迩归仁尔父聪明贤达茂笃忠诚敬 

天事大益久弗懈我 

皇考良用褒嘉今朕缵承大统念尔父没已久尔其嫡子宜俾承续特命尔嗣琉球国中山王尔尚立孝立忠恪守藩服修德务善以福国人斯爵禄之荣延于无穷尚其祗承无怠无忽仍赐尚巴志冠带袭衣文绮

○三月壬辰敕镇守河州都指挥刘昭及河州必里洮州西宁罕东凉州诸卫比岁边人勤劳艰苦朕夙夜在念图存恤之其洪熙二年各番簇该纳差发马俱且停止俟洪熙六年如旧徵收尔等其加意抚绥毋或扰害以副朕忧悯边人之心钦哉

洪熙二卷终


卷二十四　表


撰表

西京谢上表

谢圣惠方表

谢手诏别録赐生辰国信表

谢传宣抚问表

为夀宁节不任朝觐奏事状

奏侄男表

谢赐侄男大理评事表

缴连夀宁节功德疏表

代吕相公让起复第二表

代王侍郎让官表

代吕相公让右仆射表

为宰臣以彗星见求退表

又谢恩表

为兵部向侍郎谢恩表

为温侍郎谢除礼部尚书表

为兵部张相公谢官表

为史馆李相公让官表【二首】

西京谢上表

臣某言伏奉恩制授臣西京留守已於今月日到任上讫乍远龙庭初临龟洛望冕旒而积恋对宫阙以知荣伏念臣素乏宏才偶逢开国历两朝而窃禄叨三入以无功去岁因染沈痾恳辞重位抗表止期於致仕出纶复委於留司四上让章愿罢已行之命载蒙答诏未谐往诉之诚虑坚卧以要君遂力疾而受命此盖陛下情深念旧礼极退人遂令朽衰之年享此殊常之事入则荣提相印冠四辅以调元出则分务神皋守三公而在外仍启荀池之贵弥彰洛宅之雄增老臣无德之殃实近古未行之典永言宠遇无与比伦而自感泣朝辞扶力上道乍临理所弥耀残年奉列圣之宗祧覩百司之典故对两观而宁忘恋阙俯三川而更切朝宗谒太祖之园陵魂销弓剑扫先臣之坟墓泪滴松楸念往追思既荣且惧惟慙潦倒不称居留亦当?奉朝经旁询属吏卧治上凭於圣化求医庶便於微躯固无禆补之功但感始终之道

谢圣惠方表

臣某言今月日得进奏院状报十日准御书院劄子奉圣旨降太平圣惠方第五十一卷至一百卷并排门目録一卷共五十一册并用紫绫装褫黄绢作签仰进奏院逓到西京赐臣者宸眷曲回上方新制圣惠本沾於黎庶天慈续赐於老臣欲令病废之躯再获康宁之福【中谢】伏惟尊号皇帝陛下与世作范视民如伤穷百病之根源选十全之方术爰自朱邸逮于紫宸垂十五年成一百卷救疾病疮疡之理尽金石草木之情莫不岐伯秦和献其伎术仓公扁鹊奏其方书辨五声五色之微察九窍九藏之动御制别加於序引生灵咸识於指归笑玄宗广济之方一何太简继黄帝亲尝之理千古同辉顷以模印未全施行不广臣方居黄阁首被鸿恩常恐此生不见全集岂谓陛下曲存终始再有颁宣窥天愈觉於高明观海莫知其涯涘惠过反魂之药功深起蹷之鍼进奏谢恩恐自殊於方镇拜章叙感犹窃比於台司更延迟暮之年实自生成之德臣无任感天荷圣激切屏营之至

谢手诏别録赐生辰国信表

臣某言今月日伏蒙圣慈差臣男某官押赐臣生辰者天眷回光私门积耀方动劬劳之感忽承睿圣之知举族为荣百身何报伏念臣才非兼济运偶重熙一言无补於宸聪三入徒尘於相位向以虚羸遘疾筋力不支优容犹别於上台拜谒不拘於常礼死难塞责方期伏枕以上章疾既有瘳亦合悬车而告老尚恋文明之德冀伸补报之心岂谓陛下特记生辰曲回睿眷衣袭六宫之制器分三品之珍出鞍马於内闲分彩缯於天府惟慙老朽不称鲜华无褐无衣益负下民之媿有始有卒空知上圣之恩惟思苦口之言以尽致君之节过此以往莫知所为

谢传宣抚问表

臣某言臣男某押生辰国信至伏蒙圣慈召赴崇政殿面传宣示抚问者俯听圣语如对天顔涕泣感恩兢惶失次伏念臣遭逢有素功业无闻亦尝潜数昔贤略徵近代刘仁轨处保厘之任功着征辽裴晋公兼将相之权勲高伐蔡称为国老不愧後人臣无此勤劳有此名位未谐休退常负忧虞岂意生辰尚关圣念特垂宠锡俾耀衰残词臣草诏於玉堂已循往例家丁授宣於金口事则非常万死百身终难补报无任涕咽感恩之至

为夀宁节不任朝觐奏事状

臣伏念沈痾未愈圣节将临顾筋力以不支望云天而积恨既乖修觐莫敢宁居窃以臣自偶昌朝久叨贵仕入则位崇於三事累玷台司出则名冠於诸侯谬尘居守凡关庆贺皆合率先而况夀宁嘉辰节名新改当百辟称觞之日是二年伏枕之余历夏经秋有增无减莫预欢呼之会仅成病废之身天边空仰於流虹牀下尚迷於鬭蚁倾尧日而虽仝葵藿逼虞泉而自念桑榆遐瞻北极之光恨无迅翼善祷南山之夀但有精诚臣无任祈天祝圣激切忧惶之至

奏侄男表

臣前件侄男某早慕通修比求科试既未精於举业难轻入於文场寻以奏授朝恩补充衙内随从已经於三任蹉跎遂滞於一名况四房昆弟之间唯有此侄念千载君臣之分恐失良时倘蒙甄録之恩粗有公勤之诫干犯宸扆无任兢惶激切之至

谢赐侄男大理评事表

右臣伏蒙圣慈授臣侄男某大理评事者祗荷宠光不任荣惧伏以法寺美官圣朝好爵凡云选授必择器能岂期不调之材遽忝起家之命伏念臣侄男某禀训虽久知书未深但以补署职名侍行藩镇既蹉跎而有素恐仕进以无阶爰因诞圣之辰辄有量材之请伏蒙尊号皇帝陛下不循常例特降殊恩赐犹子之官常念老臣之衰暮谅杀身而何报空举族以知荣臣无任云云

缴连夀宁节功德疏表

右伏以海静山明千载启兴王之运天长地久万邦倾祝圣之心居留既冠於台司?祷宁同於庶位是以集祗园之开士启秘藏之真经仰赞云天不舍昼夜钟梵锵洋於四水香花焕耀於六街预期华渚之星已满周天之月仗西方之圣教祝南面之至尊庶使星望帝车与金轮而永固山齐圣夀历沙刧以长存臣无任云云

代吕相公辞起复第二表

草土臣某言臣方处衰摧忽闻恩命泣血负罪号天自陈诏旨未从荒迷殆絶【中谢】伏念臣燮调无状侍养乖方於国於家非忠非孝不自殒灭招此鞠凶敢期苫块之间更被丝纶之命伏蒙尊号皇帝陛下曲行恩例过念遭逢虽荷宠荣恐伤风教况古人重及亲之禄君子有终身之丧臣虽不才粗闻斯义必将负一抔之土封五尺之坟慰泉下之幽魂赴天下之达礼固非饰诈乃是常情伏望陛下少抑恩私姑全大体寝兹成命俾执通丧免令不孝之名有辱具瞻之地臣无任叫天叩地哀号殒絶之至

代王侍郎让官表

臣某言今月日伏蒙圣慈赐臣官告一通勅牒一道特授臣户部侍郎参知政事兼加阶勳爵邑者位列二卿职参四辅虽听成命实惧旷官叫天阍而自卜远图怀帝泽而诚非饰诈【中谢】伏念臣才非命世学谢通儒雕虫强继於家门射鹄敢希於科第不谓策名之日适当出震之期垂衣方霈於殊恩释褐不循於常调未经历试使立班行不出数年俄居近密佐乃圣乃神之主为旅进旅退之人有何谟猷裨益政化至于断决机务无非禀听聪明尸禄居多黜幽有待虽圣情之未咎在物议而可惊岂谓尊号皇帝陛下猥以謏才入参大政在青坛之行庆虽举彛章佐黄阁之持衡是为非据而又阶勲并进爵邑兼荣苟或不辞岂为度德且陈力就列有不能则止之言惟器与名有不可假人之议愿改已行之命免贻将至之殃伏望陛下特寝新恩令居旧位靡厚素餐之罪庶无覆餗之虞臣则老在谏垣终於密地永知止足敢有觊觎获避斯权是为多福

代吕相公让右仆射表

臣某言今月日伏奉制命授臣守尚书右仆射仍改赐功臣者平章三事绩効无闻师长百僚恩荣不次虽听已行之命实怀非据之忧伏念臣猥以常才骤逢昌运擢第偶叨於殊级効官徧历於清华皆自圣知实无公望顷者入参大政遂正中枢虽坚报主之心且昧化民之术炎凉屡换尸素弥多洎免鼎司犹居冢宰六卿分职既首冠於班行五日延英但祗奉於朝请省躬知忝没齿为荣岂意谬荷圣恩复登台席避让不获兢惶失容自再秉钧衡遽罹寒暑虽身非土木粗欲答於鸿私而职昧经纶终无禆於至化有辜重任罔称具瞻固合黜自庙堂放归田里扬于着位以励事君伏蒙尊号皇帝陛下曲念遭逢俯存终始特加端揆仍赐功臣矜其不逮之心所谓退人以礼然而中台峻秩右相古官若台司无状之人处会府弥高之位则具僚安仰後代何观伏望陛下少抑私恩显从公议特追前诏别授散官庶使好进之流讵敢妄动不才之士得以少惩区区恳诚实非饰让干犯宸严无任感天荷圣激切屏营之至

为宰臣以彗星见求退表

臣某言臣闻平章百姓任系於安危册免三公必因於灾异覩上玄之示谴居大位以何顔伏念臣等俱乏宏才滥司庶政昧燮调之至理乖启沃之嘉谟徒以先帝误知骤加擢用圣君嗣统曲示优容岁月屡更弼谐无状既失具瞻之望果贻覆餗之惩数日以来妖星忽见谋人之国羞皇化之未孚代天之工致乾文之告变此而不责何以致君伏惟尊号皇帝陛下舜孝奉先尧心稽古励克勤之至德推好问之虚怀循列圣之丕基守而勿失委大臣之政柄用之弗疑无一事不赐询求无一言不蒙听纳上下之情靡间小大之政可行所宜臻福庆於黔黎召休祥於苍昊而星纬若此庙谟可知是乃元首至明股肱不称之明验也伏以君臣同体非人不居隂阳未和擢士为相乃邦家之令典今古之彛章伏望陛下思宗社之远图惜庙堂之重任旁求岩穴博采搢绅俯顺人心上答天诫必生良弼用协圣猷克致和平坐销变咎臣等不胜鼎足耻对朝行明降綍纶放归田里免玷秉钧之地甘为击壤之民用此终身实为多幸臣等无任叨荣窃禄战汗待罪之至

又谢恩表

臣等言近以变生乾象罪在鼎司再上封章恳避廊庙伏奉批答未赐允俞【中谢】窃以休咎之徵系于政教宰辅之任职在燮调得人则降祥非人则示谴惟天降鉴若影随形伏念臣等备位三台历事二圣既不能内安百姓使尽辟於污莱又不能外抚四方俾载櫜於弓矢但妨贤路莫报国恩遂致和气未融星文失度易云又谁咎也语曰于汝安乎是以愿罢钧衡请求辅弼庶销天诫克致时雍伏蒙陛下荐降丝纶曲形敦谕虽未加放逐而实不遑宁况复避正殿於宸居减太官之常膳引万方之罪皆在圣躬退三舍之妖必回天意臣等尚容待罪弥积厚顔当主忧臣辱之时抱尸禄素餐之过免冠伏阙再三虑黩於天聪碎首糜躯万一冀伸於臣节敢不精求治本广察物情讨论国经勤恤民隐议边防之措置评刑政之弛张庶几上减焦劳旁销氛祲稍逃官谤免辱圣知区区之诚实在于此臣等无任感天荷圣激切屏营之至

为兵部向侍郎谢恩表

臣某言伏奉制书入参朝政拜章陈让答诏不从兢忧失图黾勉就位伏念臣出于寒素偶玷科名先帝误知骤加擢用圣君嗣统未忍弃遗在臣心而自知听物论之难处岂谓尊号皇帝陛下特颁纶命俾佐鼎司职在弼谐事关理乱自非抱訏谟之业有变通之方上可以启沃四聪下可以赞成三事则何以副搢绅之伫望塞宵旰之虚怀是敢具述恳诚愿罢光宠陛下不移前诏终辱天恩再三虑黩於天心万一冀倾於臣节又念两朝近侍五稔叨荣虽覆载之恩终无补报幸犬马之力未甚衰残谨当知无不为退思补过调四时於玉烛诚愧昔贤誓一命於鸿毛宁忘死地臣无任感天荷圣激切屏营之至

为温侍郎谢礼部尚书表

臣某言伏奉圣慈授臣礼部尚书者罢赞鼎司美迁宗伯推恩掩过省已慙魂伏念臣迹本孤贫才非秀茂当先朝之践祚遇丹陛之较文自忝科名动踰涯分骤登密勿罔効涓涘虽竭精诚略无献替洎罢归谏署出领藩条奔走五年迁移四郡徇公之志中外不渝恋阙之心朝昏在望先皇帝召使荆渚俾佐台司未伸致主之诚遽逼上仙之数薄命虽在孤魂已销伏遇尊号皇帝陛下统嗣不基遵承先旨特迁官秩曲示优容又换炎凉宁无裨补引退难轻於去就恋恩遂涉於因循一事蔑闻两朝冒宠宜从远贬用戒将来伏蒙陛下曲念遭逢特存终始峻陟六卿之列罢参三事之权尘兹显官未塞公议古人所谓进则负天下之望退不失六曹尚书者臣今是也南宫踈远北极崇高欲报鸿恩未知死所臣无任云云

为兵部张相公谢官表

臣某言臣仰遵帝令再践鼎司无非常之才负天下之望任重德薄以荣为忧【中谢】伏念臣猥以庸材骤登贵仕前忝三事行将二年忧畏则多辅弼无効罢归左辖寻改正卿迁移数州奔走万里属先朝厌代方泣血於终天洎圣主承祧幸常参而就日甘在散地以终此生岂谓尊号皇帝陛下过求旧臣曲奉先旨委以万务冠于三台圣眷则隆物论未允恳疏陈让宸慈弗俞勉就岩廊若坠渊谷方今皇泽虽广黔黎未康西北边防不无屯戍东南土俗亦有灾伤当陛下宵衣旰食之时责微臣富国安人之术将何智略以副倚毗但念生逢圣朝年过知命不敢爱死或期报恩苟舍短以从长庶以劳而补过涕泪兢惕不知所为臣无任云云

为史馆李相公让官表

臣某言伏覩制命授臣守本馆平章事监修国史者台辅正名策书重职载循非据曷称具瞻夙夜以来神魂飞越【中谢】伏以承天之序王者所以阐鸿猷秉国之钧宰相所以熙庶绩代天理物负重位高苟非英贤必见壅败伏念臣才非拔俗世乏显官爰自策名适逢昌运继箕裘之业位巳过於先臣践台阁之资身久妨於贤路太宗皇帝擢参大政莫着微功冒荣则多无状罢去皇帝陛下初昇望苑慎择官僚叨宾护之重名佐元良之茂德蔑闻辅导空积岁时伏遇陛下纂嗣皇图复陪相府送往事居之节但极哀荣庇民尊主之方实无措置恐干物议有玷圣猷岂谓陛下过念遭逢特加倚注命之为相恐累知人况吕端以黄髪重名退居傅保李至乃青宫同列出守藩维独臣琐材当此重任乍闻纶命实骇朝端将何以践三事之崇高居两朝之通显苟恃知难之旨必贻覆餗之忧伏望陛下博采搢绅旁求岩穴必有经纶之器出膺宵旰之心惟庙堂之任得宜则祖宗之业不坠由衷斯在得请为期臣无任云云

第二表

臣某言自承制命寻拜封章未赐允俞不遑启处【中谢】伏以知人安民谓之圣主度德量力谓之通贤苟冒宠荣必乖倚注岂独失具瞻之望亦恐伤则喆之明伏惟尊号皇帝陛下负荷二圣之基勤求万机之务必欲化民成俗与古为徒所宜择间出之才辅文思之德然後内安百姓外抚四夷使社稷永康扬太祖太宗之业圣贤相遇成可久可大之功物论人心所望若此如臣斗筲小器章句诸生但以遭逢遂居通显先皇帝擢从内署俾赞中枢莫効涓埃空更岁月洎退居散地自誓终身岂期际会储宫列汉皇之四皓践扬相府预虞舜之五臣当陛下铺张政教之时是微臣倾竭谟猷之日徒有致君之志实微经国之才行将二年未立事业久妨贤路又正台司时来而身不自知诏下而人应失色伏望陛下特回成命别付钜贤俾伸夔契之才用助唐虞之化庶陈力就列遂不能则止之心惟器与名得不可假人之道言非饰让情逼知难伏合拜章期于得请臣无任云云













答福建巡抚耿楚侗谈王霸之辩


辱华翰，并所梓《纶简汇编》，惓惓以奉行德意、安民生、饬军政为急。仰见公之高明，深达治体，识时务者也。

忆昔仆初入政府，欲举行一二事。吴旺湖与人言曰：“吾辈谓张公柄用，当行帝王之道。今观其议论，不过富国强兵而已。殊使人失望。”仆闻而笑曰：“旺湖过誉我矣！吾安能使国富兵强哉？”孔子论政，开口便说“足食足兵”，舜命十二牧曰“食哉惟时”，周公《立政》“其克诘尔戎兵”，何尝不欲国之富且强哉？后世学术不明，高谈无实。剽窃仁义，谓之王道；才涉富强，便云霸术。不知王霸之辩、义利之间，在心不在迹，奚必仁义之为王、富强之为霸也？仆自秉政以来，除密勿敷陈、培养冲德外，其播之命令者，尽不外此二事。今已七八年矣，而闾里愁叹之声，尚犹未息；仓卒意外之变，尚或难支，焉在其为富且强哉？公今不以仆为卑陋，而留心于此，诚生民之福也。第须一一核实考成，乃可有效。若徒腾之文告而已，实意且化为虚文矣。何如？

议留入觐正官及澄汰县令二疏，俱属所司覆行。

丈田一事，揆之人情，必云不便。但此中未闻有阻议者；或有之，亦不敢闻于仆之耳。“苟利社稷，死生以之。”仆比来唯守此二言。虽以此蒙垢致怨，而于国家，寔为少裨。愿公之自信，而无畏于浮言也。






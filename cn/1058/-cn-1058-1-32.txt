神龜賦（并序）


龜壽千歲。時有遺余龜者，數日而死，肌肉消盡，唯甲存焉。余感而賦之曰：

嘉四靈之建德，各潛位乎一方。

蒼龍虬於東嶽，白虎嘯於西崗，

玄武集於寒門，朱雀棲於南鄉。

順仁風以消息，應聖時而後翔。

嗟神龜之奇物，體乾坤之自然。

下夷方以則地，上示隆而法天。

順陰陽以呼吸，藏景曜於重泉。

餐飛塵以實氣，飲不竭於朝露。

步容趾以俯仰，時鸞回而鶴顧。

忽萬載而不恤，周無疆於太素。

感白靈之翔翥，卒不免乎豫且。

雖見尊於宗廟，罹刳剝之重辜。

欲訴怨於上帝，將等愧乎遊魚。

懼沈泥之逢殆，赴芳蓮以巢居。

安玄雲而好靜，不淫翔而改度。



昔嚴周之抗節，援斯靈而托喻。

嗟祿運之屯蹇，終遇獲於江濱。

歸籠檻以幽處，遭淳美之仁人。

晝顧瞻以終日，夕撫順而接晨。

遘淫災以殞越，命剿絕以不振。

天道昧而未分，神明幽而難燭。

黃氏沒於空澤，松喬化於扶木。

蛇折鱗於平臯，龍脫骨於幽谷。

亮物類之遷化，疑斯靈之解殼。






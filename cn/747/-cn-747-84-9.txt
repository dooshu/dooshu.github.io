○答宰臣曹＜石隺＞等请加尊号第四表诏

夫功合天者称皇，德合地者称帝，皇帝二者，朕已享之。况孤寡不谷之名，靡遵於元祖；明圣孝德之号，久忝於冲人。业业兢兢，惟惧不称。南蛮未詟，师旅尤屯；东寇虽平，疮痍尚大。方将罪己，曷敢矜功。卿等修德锐於皋陶，耻君不如尧舜，铺陈故事，增饰洪名。廉恭愈坚，表章叠至，对扬之际，忠恳弥彰。私我以奉先，勉我以从众，亦念乙酉之岁，坚请不渝，今复固违，似矜小让。名实未副，朕当不敢荒宁，始终相成，卿亦勤於献替。勉俞来请，深用愧怀。


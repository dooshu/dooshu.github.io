190　誰能去兵證史


漢世祖罷郡國都尉，何云：「讀後漢書，深以此爲光武之失，不謂厚齋固言之，須詳爲注釋本末。」晉武帝去州郡武備，其害皆見於後。唐穆宗之銷兵，則不崇朝而變生焉。故曰：「誰能去兵？」

【何云】厚齋蓋傷宋初防節鎮尾大之禍，削其兵權，卒也外患疊乘，莫之能禦也。

【集證】唐蕭俛傳：「穆宗初，兩河底定，俛與段文昌當國，謂四方無虞，勸帝密詔天下鎮兵，十之〔一〕，歲限一爲逃、死，不補，謂之銷兵。既而籍卒逋亡，無生業，聚爲盜賊。會朱克融、王庭湊亂燕、趙，一日悉收用之。朝廷調兵不充，乃募市人烏合，戰輒北，遂復失河北。」

【元圻案】後漢書百官志五：「每屬國置都尉一人，比二千石，典兵禁，備盜賊。武帝又置三輔都尉各一人。邊郡置農都尉。又中興建武六年，省諸郡都尉，并職太守，無都試之役。」劉昭補注：「古今注曰：『六年八月，省都尉官。』應劭曰：『每有劇賊，郡臨時置都尉，事訖罷之。』」又應劭漢官曰：「蓋天生五材，民並用之，廢一不可，誰能去兵？兵之設尚矣。自郡國罷材官騎士之後，官無警備，實啓寇心。一方有難，三面救之，一切取辦，黔首囂然。不及講其射御，用其戒誓，一旦驅之以即强敵，猶鳩鵲捕鷹鸇，豚羊弋豺虎，是以每戰常負，王旅不振。張角懷妖僞，遐邇摇蕩，八州並發，煙炎絳天，牧守梟裂，流血成川。爾乃遠徵三邊殊俗之兵，非我族類，忿鷙縱横，多僵良善以爲己功。哀夫民氓遷流之咎，見出在兹，不教而戰，是謂棄之，跡其禍敗，豈虚也哉！」又劉昭注曰：「晉太康之初，武帝詔曰：『上古及中代，或置州牧，或置刺史，置監御史，皆總綱紀而不賦政，治民之事，任之諸侯郡守。昔漢末四海分崩，因以吴、蜀自擅，自是刺史内親民事，外領兵馬，一時之宜爾。今賴宗廟之靈，士大夫之力，江表平定，合之爲一，當韜戢干戈，與天下休息。諸州無事者罷其兵，刺史分職〔二〕，皆如漢氏故事。』」

〔一〕「十之」下原衍「一」字，據中華本新唐書卷一〇一蕭瑀傳删。

〔二〕「史」，原作「州」，據中華本後漢書志第二八百官五劉昭注改。






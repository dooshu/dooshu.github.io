○送洪州李别驾还任序

别驾昔尝宰三县，佐四郡，未始不以廉直为己任，亦未始以廉直已名。仕有馀力，则寄傲於琴，趣远是以曲高，意精是以声全。得於心而形於手，故非外奖所及。当其操弦，如操政焉。时人知其琴，不知其政，善而无伐、光而不耀故也。今也来思，上台解榻，卿大夫士从之如不及，时因观操缦之妙，可以见从政之道。是行也，吾子其懋修乃德，恪儆尔位。夫亦将抑与不暇，求於何有？维汤汤郢音，明旦将远。庐峰湓水，大江间之风景可同，而听不可共，由是众君子赋诗以壮别。且曰：“备《折杨》、《皇华》之韵，用抒他年之相思。”


17　用其言而不用其人


伯宗攘輦者之善，穀梁子非之。案：成五年傳：「孔子曰：『伯尊其無績乎？攘善也。』」注：「取輦者之言而行之，非己之功。」〇余友王汾原煦曰：「無績，無後也。爾雅云：『績，繼也。』後伯尊子州犁犇楚〔一〕。州犁孫嚭犇吴，是其證。」董公遮説漢王，注已見前〔二〕。趙涉遮説條侯，繫天下興亡安危之大幾，用其言而不用其人，何哉？

【何云】李文饒平澤潞，頗採用杜牧之説，而反出之于黄州。

【全云】高宗航海，劉相如力勸張浚迎敵，蓋董公之亞，而其後相如亦蜚遯。

【元圻案】漢書周亞夫傳：「東擊吴、楚，至灞上，趙涉遮説亞夫曰：『吴王知將軍且行，必置間人於殽、黽阨陿之間，將軍何不從此右去，走藍田，出武關，抵雒陽，直入武庫。諸侯聞之，以爲將軍從天而下也。』太尉如其計。」

〔一〕「州犁」，原作「州黎」，據中華本春秋左傳注成公十五年改。下同。

〔二〕按見本書卷一第二八「召平董公四皓魯兩生之流」條注。






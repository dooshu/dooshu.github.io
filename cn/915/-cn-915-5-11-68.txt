◇谢初封安乡侯表（黄初二年）

臣抱罪即道，忧惶恐怖，不知刑罪当所限齐。陛下哀愍臣身，不听有司所执，待之过厚。即日于延津（《文选》曹子建《责躬诗》注作「行至延津」。）受安乡侯印绶。奉诏之日，且惧且悲，惧于不修，始违宪法，悲于不慎，速此贬退。上增陛下垂念，下遗太后见忧。臣自知罪深责重，受恩无量，精魂飞散，亡躯殒命云云。（《艺文类聚》五十一）


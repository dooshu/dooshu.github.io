游碣石山杂记


予家渤海之滨，北望辄见碣石，高峰天际，盖相越仅八十里许。予性乐山，遇崇丘峻岭，每流连弗忍去。而于童年昕夕遥见之碣石，尤为神往。曩者与二三友辈归自津门，卸装昌黎，游兴勃发，时适溽夏虽盛炎不以泥斯志，相率竟至西五峰韩昌黎祠一憩。是日零雨不止，山中浓雾荡胸，途次所经半石径，崎岖不易行，惟奇花异卉，铺地参天，骤见惊为世外桃源，故不以为苦。犹忆五峰前马家山湾，树初入山，不识路径，牧童樵子又以雨不出，陟一峰巅，徘徊不知何往。乃于无意中大呼，“何处为五峰？”而云树缥缈间，竟有声应者口：“此处即是五峰”。遂欣然往，相讶为人间奇境。至则守祠人欢迎于门外。延入祠，则用松枝烹茶，更为煮米粥以进，食之别有清味，大异人间烟火气。守祠者刘姓，此为予与碣石山初度之缘，生平此游最乐，故今犹忆之。古诗有云：“而今再过经行处，树老花残僧白头。”重寄感旧之思。予以重来五峰，青山依旧，森树丛茂，不减当年，守祠人仍为前度刘郎，健干一如曩者，而同游者则易为子默，且仅一人。回首旧游，天涯零散，子蘅则从南下，守恒则执法塞北，际青则侨寓云津，乱离身世，而予尚得漫到此，不胜今昔之感也已！

五峰在昌黎北十二里，仙人顶迤东，群山矗立峻岭亘天，怪石高撑云际，五峰环峙，势若列屏。自东向北西历数：日望海，日锦绣，日平斗，最高日飞不日，日挂月。昌黎祠在山腹，建自有明崇祯年间，本圆通寺旧址，积后叠起，扩其地基，敷筑庭宇盛植花木，于虚无缥缈间，万树深深，拥空中楼阁。凭垣一跳，东南天海一碧，茫无涯际。俯视人寰，炊烟树影，渺然微矣。

圆通寺规模故小，明季关东边患起，蓟、榆一带，为辽东咽喉，京畿屏障，昌黎尤为榆关内之要隘。军务重镇之驻邑城者，游踪时来五峰。今昌黎祠内有二配像，复有四牌位：（一）署钦差巡抚山永等处地方赞理军务都察院右都御史朱，（二）署钦命督师总率关辽歉制昌、蓟、通、保、登、津告等处军务兵部淌书范，（三）钦差分守宣化府兵备道山西布政司参议朱，（四）署知昌黎县事蒋。心窃疑之，迨摩挲断碣，知是祠也，乃朱范等因昌黎三字而建，以五峰名胜，必因人始彰，故借文公名山生色。而四氏之配享，则邑人士所建之生祠也。出祠沿西山坡南行，至挂月峰下，有一洞，石门半掩，苍苔满地，白云出入其中，额曰范公洞。有石刻像，是即祠中配亭之范志完也，相传卒于山中，故邑人造像以志之。余闻之乡先生，满清之关入关也，首攻昌黎，邑人悉数入城坚守之，围七日不破。虏急于据燕京，遂西行，弃之去。全邑民命，获以保全。朱范诸人，既握兵柄，自必与此役。然则强臣重镇，虽不能摧败强敌，捍卫疆土，而当亡国际之际，尚能死守孤城，厥功亦不可没。故谓数子皆明末遗老，鼎革后隐居于此，信有由也。顾吾以为数子者，或握兵符，或膺疆寄，或职亲民，果于戎马倥偬之际，卧薪尝胆之秋，尚忍荒嬉林泉，流连风景，则明之亡，庸岂无故，而数子者，又乌容辞荒职误国之咎。若至事不可为，满人已僭窃中土，始相率隐避，空山歌哭，借保明室衣冠，则数子者，殆亦不失为明季之伤心人也。的之游者，得毋兴故明河山之慨乎！范氏名志完，中州人，予于祠壁见刻其游水岩长歌一首，颇足记此山景物之般，兹录于左游水岩歌（并序）

辛巳春日，予于北平谒孤竹而还，道经昌黎，瞻文公祠。次日、同郡丞冯诗吾蒋魁宇，访胜水岩，过中庵仙人台。东迤则为龙潭、瀑布泉，又东则为西五峰。层峦叠嶂，迥山尘寰。俯而视之，昌邑瀚海，较若列眉，诸峰环峙，若拱若卫，遂据此山之胜，因弄笔记之。

春朝访胜水岩边，桃柳风色正妍。偶延二客来翩翩，掀髯相谈意更玄。叠嶂堆里步蹁跹，行行且止盘旋。山中老树不记年，松子森似球圆。中峰再上半云烟，层峦相对两峰联。老僧引路视龙潭，上有仙岩下有川。石花层层密似竿，古松斜挂如画悬龙潭迤东瀑布泉，银碗称来不用盘。把酒峰前杯胪传，椿头菽芽味正鲜。遥望五峰境如仙，二客乘马我腾颠，须臾相会五峰前，景色幽然别有天，诸峰错落如珠璇，三泉涓涓清且涟。松风乌韵春管弦，石洞幽幽可参禅。昌邑城市灿如廛，瀚海汪洋列画船。登高览胜昔先贤，一僧孤立高峰颠。我欲往从解尘缘，佛骨一表法凛然。文公案前置有枯松，枝作龙形。盖闻祠后有三泉，今仅存其东西二者，中泉正与祠宇相值，巍石壁立，有小泉突出石隙，可一迟。龙侗题壁诗云：“五峰清不断，引入白云中。春后山涯雪，秋空海上风，三钩菩提井（祠后有泉三口），一尺大夫松（石线迸松，长仅尺许，寺僧云已数十年矣）。怪石排如笔，森严拱巨公。”而范氏诗中，亦有“三泉涓涓清且涟”之句，则松与泉已久供诗人吟咏之资，泉水自石罅流贯入口，浸润松根，收天然灌溉之利。厥后泉忽涸而松亦随枯，工人伐木，辄加雕成成形，置案上，为存一故迹也。

挂月峰东南角，层峦高耸，片石突起，作龟形，故名龟石。石上有印月痕，如弓湾然，相传每岁阴历八月十五夜，月华团圞，如挂龟石上，此挂月之所由名也。

自文公祠东绕，出望海峰，下坡沿岭东走，为东五峰，山村四五家，果树环绕，不见屋瓦。山犬不惯见人，辄狺狺狂吠，逐白云出。时值秋梨正熟，与园主话片刻，竟由树摘数十枚赠焉，坚不受价，此种人惟于山陬间尚能遇之，久居都市者乌肯为此。予等坐石上濯足毕，乃踉跄寻故路。途次摘采山花，兼拾松子，不知夕阳已西下岭，倦游归去。长歌采薇，悄然有慕古之思矣。

水岩寺亦碣石胜境之一，在五峰西南五里许。予与子默唱三往，古寺荒凉，了无奇迹。惟画龙点睛殿阶栏有二石柱，八角菱形，镌唐经文，摩挲久之，苔浸雨蚀，已模糊不克尽识，末署保宁元年，盖越代物也。寺东院有得月亭，每值雅迥不若五峰远甚矣。

自邑城入山，东西二馒首山，犄角相持，如天然门户。东馒首山后为桃源山，旧为崔氏有。崔故昌邑望族，累世书香，名流辈出，崔子玉及其哲嗣伯振，均以能文著于时。广修文公祠记，勒碑铭壁，文字俱奇健不群，即子玉作也。录如左：碣石苍苍，溟海茫茫，佳气孕灵，宜有磊落奇伟任大任者，崛起于其乡。孤竹子青风其杳如耶？相与二三同志，俯仰今古，涔涔下岘之泪。客有指顾五峰，称道唐贤韩文公者，公家世邑乘有书。明季朱、范两公购置圆通禅院，建公祠。今春晓山贤裔，以妥神之余，大启尔宇，为谒山祠者游憩地。当夫山雨过檐，海月度岭，披云兀坐，手公遗文一编，朗诵数过，觉涛声万里，沸沸松岩间，时而壮公微言阐道，正论格君，使有唐三百年来天下，如乍闻雷霆而复见日月；时复悲公磨蝎之运，遭际屯蹇而卒，气数不易乐道之胸，谗谤益昭永世之名。不禁酹酒阶前，拜着稽首，望我公翩然来下大荒也。同治十三年春崔树宝。

斯文虽寥寥短幅，足见其胸中蕴积，有奇气，匪俗土所能道其只字。更于壁间见一绝句，题为《桃源山访崔子玉》，诗云：“寂寞遥天带晚霞，云深何处是君家。渔人未识桃源路，不问樵夫问落花。”知其相与过从者，亦为一时隐逸清高之士。名山得名士足迹往还其间，草木云烟，当时亦颇不寂寞。厥后伯振亦尝设馆山中吾友刘允之，即出其门。高躅前修，杳不可复睹，伯振闻亦于近岁以病死。桃源山松梨故宅，近复展转以归他氏有。家山沦落，名士漂零，吾辈游人过其侧者，犹徘徊不忍去。而允之年来牢骚避世，执教鞭于碣阳成美学馆。课余之暇，时或从荒凉云树间，追寻陈迹，故山函丈，形影依稀，纵有松风泉石，亦岂足以塞允之之悲也！

桃源山今主为浙江陈氏，现在燕京，供职督府。闻以束钱四万串购得之。于梨园中构一居宅，颇幽雅。惟以移借道路，与山中入涉讼，恐不得久居此。信乎尘海深山，清浊异趣之捍格不相容也。余居山中，每入城，过陈家山（陈氏改为陈家山），辄羡叹不置，盖吾侪野人，久怀厌倦风尘之思，曩尝与同志抱买山之原，而苦于无钱。噫！安得黄金三百万，买尽空山净土，为朋辈拓隐之所。斯则吾与青山之缘遇何如，且当于吾与黄金之缘遇何如卜之矣！

碣石山中，猛兽绝少，惟傍晚则有狼狐等小兽出没，曩者亦尝有虎豹藏匿其间。数十年前，樵夫尚于平斗峰山得一死豹。近以人迹日多，兽类避去，故独行深山中，也无顾忌云。

余自山中房允之，再往始遇。盖余以京友函招，须西上，且当旋里一行，故匆匆立谈片刻，仅为子默介绍，恐其独处山中嫌寂寞也。迨自返昌黎，复与子默、允之等入山一次，居成美学馆二日，备受杜瀛州夫妇之优遇。宗教家之诚恳与世，其爱綦宏感且不绝于余之心矣。惟此荏苒十日间，昌黎惨毙路警五人，已孤棺冷落，寄地藏寺中。彼倭奴者，乃洋洋得意，昂头阔步于中华领土，以戕我国士，伤心之士，能无愤慨？自是昌黎遂为国仇纪念地，山盟海誓，愿中原健儿，勿忘此弥天之耻辱，所以不与倭奴不共戴天者，有如碣石。

山中十日游兴未尽。其中庵龙潭瀑布泉、仙人顶、石佛洞等处，则期以后日焉。

作者简介：李大钊（1889-1927）中国最早的马克思主义者，中国共产党创始人之一。字守常，河北乐亭人。1913年留学日本，曾参加反袁世凯运动。1916年回国，历任北京《晨报》主笔、北京大学经济学教授兼图书馆主任和《新青年》编辑。俄国十月社会主义革命后，接受和传播马列主义，发表《庶民的胜利》、《布尔什维主义胜利》等著名论文，创办《每周评论》，积极领导了“五四”运动。1920年在北京组织共产主义小组。中国共产党成立后，负责北方区党的工作。后当选为中央委员。在国共合作期间帮助孙中山确定联俄、联共、扶助农工三大政策和改给国民党工作中，起了重要作用。1924年代表中国共产党参加共产国际第五次代表大会。1927年4月6日被军阀张作霖逮捕，28日在北京英勇就义。李大钊也是一位诗人。他写旧体诗，也写新体诗，并搜集歌谣。他的诗文发表在当时的《言治月刊》、《新青年》和《少年中国》等刊物上。






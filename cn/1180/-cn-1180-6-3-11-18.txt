十八


或言大臣子弟应举，不当与寒士争进取者，此论非也。

自晋、唐以来，士人咸重门地，王、谢子孙与六朝相终始。至隋、唐设科取士，寒素乃得登用。而建官要职，仍多用世家。大臣恩荫，皆得至将相。如唐萧、卢、崔、郑，累世宰相，有至八九人者。中唐以后，进士一科最为荣重。而李德裕以其父荫，为备身千牛。或劝之应举，德裕言好驴马不入行，后亦为宰相。盖世家子弟，自有登用之路，不藉科目而后显。是科举大臣子弟一人，则退寒士一人矣。

若本朝，则立贤无方，惟才是用。高皇帝时，用人之途最广。僧道皂隶，咸得为九卿。牧守大臣荫子，至八座、九卿者不可缕数。宣德以后，独重进士一科，虽乡举岁贡，莫敢与之抗衡。而大臣恩荫，高者不过授五府幕僚，出典远方郡守而止。即有卓荦奇伟之才，若不从科目出身，终不得登仕，为国家展采宣猷矣。岂古人所谓乔木世臣之义乎？故大臣子弟不宜与寒士争进之说，在前代则可，非所以论当今之务也。






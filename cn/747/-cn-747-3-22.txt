○命皇太子即皇帝位册文

夫天生蒸民，树以司牧，三灵辅德，百姓与能。粤百夏殷，传业裔祚，轨物长世，率繇兹道。朕祗膺灵命，肇开宝历，声教所覃，无思不服。然而万几填委，九区辐凑，明发不寐，极夜观书，听政劳神，经谋损虑，深思闲旷，释兹重负。咨尔聪明神武，德实天生，君人之量，爰备夙成。王业初基，云雷伊始，英谋独断，秘策潜申。及拓定关陇，澄清河雒，北通元塞，东静青邱，宏图遐举，元功克茂，氛雾廓清，鲸鲵斯尽。泽霑方外，声畅无垠，总统机衡，百工以乂。敷宏德化，四门允穆，讴歌所属，宇内宅心。象纬告徵，灵命斯在，朕是用上稽苍昊。俯顺黔黎，推而弗居，就垂显号，致皇帝位於尔躬。今命司空上柱国魏国公寂、尚书左仆射上柱国宋国公瑀赍玺绶授尔，其纂承洪绪，对扬休命，式隆宝祚。以康四海。


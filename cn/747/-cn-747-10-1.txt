○告柏谷坞少林寺上座书

太尉尚书令陕东道益州道行台雍州牧左右武候大将军使持节凉州总管上柱国秦王世民，告柏谷坞少林寺上座寺主以下徒众及军民首领士庶等，比者天下丧乱，万方乏主，世界倾沦，三乘道绝。遂使阎浮荡覆，戎马载驰，神州糜沸，群魔竞起。我国家膺图受箓，护持正谛，驭舄飞轮，光临大宝。故能德通黎首，化阐缁林，既沐来苏之恩，俱承彼岸之惠。王世充叨窃非据，敢逆天常，窥觎法境，肆行悖业。今仁风远扇，慧炬照临，开八正之途，复九宇之迹。法师等并能深悟机变，早识妙因，克建嘉猷，同归福地。擒彼凶孽，廓兹净土，奉顺输忠之效，方著阙庭；证果修真之道，更宏像观，闻以欣尚，不可思议，供养优赏，理殊恒数。今东都危急，旦夕殄除，并宜勉终茂功，以垂令范，各安旧业，永保休祐。故遣上柱国德广郡开国公安远往彼，指宣所怀，可令一二首领立功者来此相见，不复多悉。


陆游　喜晴

泽国风雨多，春尽尚裘褐；

闭门不能出，饱受鸠妇聒。

今朝云忽归，沟水清活活。

偶为东园行，鱼鸟间何阔？

妇女蚕事终，桑柘光如泼。

布谷汝勿忧，吾裤真可脱。

陆游

陆游　喜晴

三日雨不止，意谓无复晴；

泥深不可出，卧听空阶声。

事有未易料，南风起三更，

阵阵浮云归，杲杲初日明。

穑事既竭作，机杼比屋鸣。

天公真老手，谈笑功皆成。

家家有新酿，欢言相送迎。

蝗櫱幸扫空，努力谋春耕。

陆游

陆游　喜晴

衡门病卧动经旬，岁晚况堪风雨频。

晴日一窗殊慰眼，清霜万瓦更宜人。

开书顿失昏花坠，试茗初看白乳新。

南埭东陂从此好，剩将红蕊插乌巾。

陆游

陆游　喜晴

葛衣初著喜新晴，寂寂虚堂一榻横。

乍坼孤花藏叶罅，晚归双燕拂帘旌。

舞空不断游丝直，掠地还飞落絮轻。

剩欲倚阑寻好句，清笳已复动高城。

陆游

陆游　喜晴

正厌鸠呼雨，俄闻鹊噪晴。

路开知潦退，书展喜窗明。

日透疏帘影，风传暮角声。

儿童竞相报，门有卖朱樱。

陆游

陆游　喜晴

一夜霜风扫积阴，檐间唤起有鸣禽。

满窗零乱梧楸影，邻巷萧条鸡犬音。

文史渐宜精讨阅，湖山仍得饱登临。

园丁也解娱翁意，艺果移花已满林。

陆游

陆游　喜晴

江湖春暮多风雨，点滴空阶实厌听。

剩喜今朝有奇事，一窗晴日写黄庭。

陆游

陆游　喜晴

西风吹雨冷凄凄，道上行人白昼迷。

聊抉重云取朝日，未容嘉榖卧秋泥。

年丰郡府疏文檄，蛮遁边亭息鼓鼙。

寄语农家莫游惰，冬闲正要饱鉯犁。

陆游

陆游　喜晴

久雨群蛙日夜号，1　哉霁色满江郊。

草书已悟屋漏壁，诗句免悲风卷茆。

唤妇晴鸠鸣废圃，归林栖鹘补危巢。

泥乾我亦思来客，未暇移书广绝交。

陆游


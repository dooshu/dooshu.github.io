○杨潜可洋州刺史李繁可遂州刺史史备可濠州刺史制

敕：朝散大夫守尚书金部郎中上柱国杨潜，温厚静专，有端士之操；朝议大夫前使持节吉州诸军事吉州刺史上柱国李繁，精强博敏，有才子之称；将仕郎前使持节光州诸军事守光州刺史云骑尉史备，变通健决，有良吏之用。而能本於文学，辅以政事，为郎见其行，为郡闻其声。夫洋束梁之险，遂居蜀之腴，濠控淮之要，三者皆名郡，而委之三吏。得不思勤俭教导，劳来安辑，膏雨吾土，襦吾人者乎？潜可使持节洋州诸军事守洋州刺史，散官、勋如故；繁可使持节都督遂州诸军事守遂州刺史；备可使持节濠州诸军事守濠州刺史，充团练涡口西城等使，散官、勋如故。


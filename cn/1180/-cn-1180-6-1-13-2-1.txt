贺瑞雪表一


玄穹锡祐，鉴一人昭格之诚；灵泽敷祥，启万宇丰登之庆。赞神明而阐秘，斡造化以成能。喜溢尧衢，欢腾舜亩。

恭惟皇上心涵太始，德合混元。兼覆帱持载之功，草木昆虫咸若；尽裁成辅相之道，雨旸寒燠维时。每惟稼穑之孔艰，无俾烝黎之失所。兹者，一冬已半，三白犹悭。虽玄工未至于愆违，乃宸虑预虞其旱暵。竭精衷而默吁上帝，有赫鉴观；涣纶命而申敕有司，无遗禋祀。纯诚所积，感若邮传；眷祐素隆，应如响答。二仪之炁，倏醖酿以回和；五谷之精，遂缤纷而荐祉。兆丰穰于嗣岁，启农扈于先春。写曜九重，漾瑶殿琼阶之素彩；霏华千里，荡玉关紫塞之尘氛。况节届乎履长，而灾消沴弭，功既妙于扶阳；且庆当夫首度，而迎址集禧，瑞允征于增算。益显参赞弥纶之用，永绥康宁富寿之庥。

臣等幸际熙朝，乐观厘事。衍龟畴而省岁，备纪休征；续麟纪以编年，特书大有。伏愿仙祺茂介，景福崇臻。先天弗违，后天不老，万年调玉烛之和；极地所载，应地无疆，四海巩金瓯之固。






○潢赋（有序）

潢，水之微敢。汲引之际，人皆舍诸。惟有德者知之，荐鬼神以昭忠信。则百川虽广，莫逮其用焉。喻士先沈後升（一作伸）於知已也，辞云：

潢之水，天实降之；散雨绝，渊然在兹。胡禀柔而成性，能处下以任时？善乎浊而徐清，贮之将绿；弃捐池沼之外，隐翳林皋之曲。接九派而何劳？方一勺之自足。至若霁地表，霞开水阴；乾天可鉴，物象是临。山晓映而色近，高净而影深。险阻不行，芥舟宁覆？盈满知节，鸿毛匪沈。产蘩同南涧之有藻，聚飞动异旧井之无禽。斯其善意利也，乃至人之用心。且夫出山者泉，归海者川；汲引无绝，是防在焉。彼苞萧屡浸，束楚不传；惟潢也，独此晏然。其明若昧，其壅若退；竭而自中，盈不侵外。天资其洁，德维贯神明；人弃尔微，道不行亩浍。夫事有小而可广，运有塞而必通。当休明之圣代，徵酌之古风；彼湛然以虚净，盍荐之於王公？俾尔中信，昭明有融；俾尔尝祀，景福延洪。斯则椒浆与桂酒，可以比美而同功。


○送朱拾遗赴朝廷序

上将以道莅天下，先命大臣举有道以备司谏，故朱君长通有拾遗之拜。时议以为明天子在上，百僚奉职於下，化既成矣；而犹广献纳以通讽谕，圣人之心其至矣。初长通以比兴之文，名震翰林；又以元远之致，升闻天朝。其静也，眄沧海以遂志；其动也，披白以受诏。吴中贤士大夫，相贺不暇。长通方移疾饵药，不出东山者三年。或曰：“以君之才之识，宜行而止，宜语而默。且君命召，其可以久乎？”由是不俟驾，亦不敢言病，献岁之吉，涉江而西。夫宴息以宏道，由道以致远，位在乎忠，道在乎辞，盖拾遗之志如此。彼离别之难，秦吴之远，前期之不易，皆付之樽中可也，又曷足置於心胸间？群贤於是乎酒酣歌诗，以代杂之赠。


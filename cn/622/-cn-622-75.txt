杨正见

杨正见者，眉州通义县民杨宠女也，幼而聪悟仁悯，雅尚清虚。既笄，父母娉同郡王生，王亦鉅富，好宾客。一旦舅姑会亲故，市鱼，使正见为脍，宾客博戏于厅中，日昃而盘食未备，正见怜鱼之生，盆中戏弄之，竟不忍杀。既晡矣，舅姑促责食迟，正见惧，窜于邻里，但行野径中，已数十里，不觉疲倦，见夹道花木，异于人世，至一山舍，有女冠在焉，具以其由白之。女冠曰：“子有愍人好生之心，可以教也。”因留止焉，山舍在蒲江县主簿化侧。其居无水，常使正见汲涧泉，女冠素不食，为正见故，时出山外求粮，以赡之，如此数年。正见恭慎勤恪，执弟子之礼，未尝亏怠，忽于汲泉之所，有一小儿，洁白可爱，才及年余，见人喜且笑，正见抱而抚怜之，以为常矣，由此汲水归迟者数四。女冠疑怪而问之，正见以事白，女冠曰：“若复见，必抱儿径来，吾欲一见耳。”自是月余，正见汲泉，此儿复出，因抱之而归，渐近家，儿已僵矣，视之尤如草树之根，重数斤，女冠见而识之，乃茯苓也，命洁甑以蒸之。会山中粮尽，女冠出山求粮，给正见一日食，柴三小束，谕之曰：“甑中之物，但尽此三束柴，止火可也，勿辄视之！”女冠出山，期一夕而回，此夕大风雨，山水溢，道阻，十日不归。正见食尽饥甚，闻甑中物香，因窃食之，数日俱尽。女冠方归，闻之叹曰：“神仙固当有定分，向不遇雨水坏道，汝岂得尽食灵药乎！吾师常云：‘此山有人形茯苓，得食之者白日升天。’吾伺之二十年矣，汝今遇而食之，真得道者也。”自此正见容状益异，光彩射人，常有众仙降其室，与之论真宫天府之事。岁余，白日升天，即开元二十一年壬申十一月三日也。常谓其师曰：“得食灵药，即日便合登仙，所以迟回者，幼年之时，见父母拣税钱输官，有明净圆好者，窃藏二钱玩之，以此为隐藏官钱过，罚居人间更一年耳。”其升天处，即今邛州蒲江县主簿化也，有汲水之处存焉。昔广汉主簿王兴，上升于此。（《太平广记》卷六四）


●卷十七　征榷考四

○榷酤禁酒

《酒诰》："文王诰教小子，有正有事，无彝酒。越庶国，饮惟祀，德将无醉。"矧汝刚制於酒，厥或告曰：'群饮。'汝勿佚，尽执拘以归於周，予其杀。又惟殷之迪诸臣惟工乃湎於酒，勿庸杀之，姑惟教之。

东坡苏氏曰："自汉武帝以来至於今，皆有酒禁，刑者有至流，赏或不赀，未尝少纵，而私酿终不能绝。周公独何以能禁之？曰：周公无所利於酒也，以正民德而已。甲乙皆笞其子，甲之子服，乙之子不服。何也？甲笞其子而责之学，乙笞其子而夺之食。此周公之所以能禁酒也。"

《周官》：萍氏掌几酒、谨酒（几者，几察酤卖过多及非时者。谨者，使民节用而无彝也）。

汉文帝即位，赐民餔五日（餔，布也。王德布於天下，合聚饮食为餔）。

汉兴，有酒酤禁，其律：三人以上无故群饮酒，罚金四两。

十六年九月，令天下大餔。

後元年，诏戒为酒醪以靡榖。

景帝中元三年，夏旱，禁酤酒。

後元年，夏，大餔，民得酤酒。

武帝天汉三年，初榷酒酤。

昭帝元始六年二月，诏有司问郡国所举贤良文学民所疾苦，乃罢榷酤官。从贤良文学之议也。令民得以律占租，卖酒升四钱。

颜氏曰："占谓自隐度其实，定其辞也。武帝时赋敛烦多，律外而取，今始复旧。"

公非刘氏曰："罢酤、占租、卖酒钱，共是一事。以律占租者，谓令民卖酒，以所得利占而输其租矣。占不以实，则论如律也。租，即卖酒之税也。卖酒升四钱，所以限民不得厚利尔。《王子侯表》，旁况侯殷坐贷子钱不占租，皆免侯，义与此占租同。"

先公曰："按：'租'字古时恐以为钱货所直之名。如《食货志》贾谊谏：'法使天下公得雇租铸钱。'颜注'雇佣之直，或租其本'是也。"

王莽篡汉，始立法，官自酿酒卖之。

义和鲁匡言："山泽、盐、铁、钱、布帛、五均赊贷，斡在县官，唯酒酤乃独未斡。《诗》'曰无酒酤我'，而《论语》曰'酤酒不食'，二者非相反也。夫《诗》据承平之时，酒酤在官，和旨便人，可以相御也。《论语》孔子当周衰乱，酒酤在民，薄恶不诚，是以疑而勿食。今绝天下之酒，则无以行礼相养；放而亡限，则费财伤民。请法古，令官作酒，以二千五百石为一均，率开一卢以卖（如淳曰："卢，肆地。"臣瓒曰："卢，酒瓮也。"师古曰："卢者，卖酒之区也，以其一边高，形如锻家卢，故取名耳。"）雠五十酿为准。一酿用粗米二斛、麴一斛，得成酒六斛六斗。各以其市月朔米麴三斛，并计其贾而参分之，以其一为酒一斛之平。除米麴本贾，计其利而什分之，以其七入官，其及糟酨灰炭（酨，酢浆也，才代反）给工器薪樵之费。"羲和置命士督五均六斡，郡有数人，皆用富贾。洛阳薛子仲、张长叔，临菑姓伟等（姓姓名伟也）乘传求利，交错天下。因与郡县通奸，多张空簿，府藏不实，百姓愈病。莽知民苦之，复下诏曰："夫盐，食肴之将；酒，百药之长，嘉会之好；铁，用农之本；名山大泽，饶衍之藏；五均赊货，百姓所取平，卬以给赡；铁布铜冶，通行有无，备民用也。此六者，非编户齐民所能家作，必卬於市，虽贵数倍，不得不买。豪民富贾，即要贫弱，先圣知其然，故斡之。每一斡为设科条防禁，犯者罪至死。"奸吏猾民并侵，众庶各不安生。

东汉和帝永元十六年，诏兖、豫、徐、冀四州雨多伤稼，禁酤酒。

顺帝汉安二年，禁酤酒。

桓帝永兴二年，以旱蝗饥馑，禁郡国不得卖酒，祠祀裁足。

汉末，曹操表奏酒禁，孔融争之。

赵石勒以民始复业，资储未丰，重制禁酿。行之数年，无复酿者。

致堂胡氏曰："用兵以食为尤急，故禁酒，为其糜米榖也。而後世当尚武之时，取利於酒，夺民酤而榷之官，比承平时责利加倍；而军屯所在，又许之置场自酿，争多竞胜，谓足以充军费、省民力，岂古今世变之异欤！不然，何曹操、石勒能行之，而後之君子不能也？

宋文帝时，扬州大水，主簿沈亮建议禁酒。从之。

後魏明帝正光後，国用不足，有司奏断百官常给之酒，计一岁所省米五万三千五十四斛九斗，傠榖五千九百六十斛，麴三十万五百九十九斤，其四时郊庙、百神郡祀依式供营，远蕃客使不在断限。

陈文帝时，虞荔以国用不足，奏立榷酤之科。天嘉二年从之。

隋文帝开皇三年，先时尚依周末之弊，官置酒坊收利，至是，罢酒坊，与百姓共之。

唐初无酒禁。乾元元年，京师酒贵，肃宗以廪食方屈，乃禁京城酤酒，期以麦熟如初。二年，饥，复禁酤，非光禄祭祀、燕蕃客，不御酒。

代宗广德二年，敕天下州各量定酤酒户，随月纳税。此外不问公私，一切禁断。

大历六年，量定三等，逐月税钱，并充布绢进奉。

德宗建中元年，罢酒税。三年，复制禁人酤酒，官自置店酤，收利以助军费，斛收置三千，州县总领，漓薄私酿者论其罪。寻以京师四方所凑，罢榷。

致堂胡氏曰："善政建於古圣王者，後世鲜克遵之，以谓时异事殊，不可胶柱而调瑟也。不善之政兴於聚敛之臣者，後世多不肯改，以为强兵足用，不可既有而弃之也。榷酒茗、算舟车、筦山泽，古圣王所不为，而後世以为大利之源，置官立法，防之严，取之悉，甚於常赋，一有废弛，立见阙匮。不知三代之天下，亦後世之天下，亦廪官吏，亦用军旅，亦赈水旱，亦交四夷，所仰者独贡、助、什一而足，是何道也？故取之有制，用之有节，量入以为出，无侈靡妄费，则贡、助、什一不啻足矣。费出无涯，征求无艺，贡、助常法所不能支，则必榷之又榷，算之又算，筦之又筦，称贷於富家，税陌於大旅，多至於倍蓰，加至於什百，於是财竭下叛，并国而失之。是故知治体者欲罢官榷酒，使民自为之，而量取其利，虽未尽合古制，亦裕民去奢之渐也。德宗尽罢之，善矣，已而侔利最急。故知尽罢之，未若勿榷而以予民之为善也。"

贞元二年，复禁京城、畿县酒，天下置肆以酤者，每斗榷百五十钱，其酒户与免杂差役。独淮南、忠武、宣武、河东榷麴而已。

按：昔人举杜子美诗，以为唐酒价每斗为钱三百。今榷百五十钱，则输其半於官矣。

宪宗元和六年，京兆府奏："榷酒钱除出正酒户外，一切随两税、青苗钱据贯均率。"从之。

十二年，户部奏："准敕文，如配户出榷酒钱处，即不得更置官店榷酤；其中或恐诸州府先有不配户出钱者，即须榷酤。请委州府长官据当处钱额，约米麴时价收利，应额足即止。"

太和八年，遂罢京师榷酤。凡天下榷酒为钱百五十六万馀缗，而酿费居三之一，贫户逃酤不在焉。

会昌六年敕："扬州等八道州府，置榷麴，并置官店酤酒，代百姓纳榷酒钱，并充资助军用，各有权许限，扬州、陈许、汴州、襄州、河东五处榷麴，浙西、浙东、鄂岳三处置官店酤酒。如闻禁止私酤，官司过为严酷，一人违犯，连累数家，闾里之间，不免咨怨。宜从今以後，如有百姓私酤及置私麴者，但许罪止一身；同谋容纵，任据罪处分。乡井之内，如有不知情，并不得追扰，兼不得没入家产。"

昭宗世，以用度不足，易京畿边镇麴法，後榷酒以赡军。凤翔节度使李茂贞方颛其利，按兵请入奏利害，天子遽罢之。

梁开平三年敕："听诸道州府百姓自造麴，官中不禁。"

後唐天成三年敕："三京、邺都、道州府乡村人户，自今年七月後，於夏秋田苗上，每亩纳麴钱五文足陌。一任百姓造麴，酝酒供家，其钱随夏秋徵纳，并不折色。其京都及诸道州府县镇坊界及关城草市内，应逐年买官麴酒户，便许自造麴，酝酒货卖，仍取天成二年正月至年终一年，逐月计算，都买麴钱数内十分祇纳二分，以充榷酒钱，便从今年七月後，管数徵纳。榷酒户外，其馀诸色人亦许私造酒麴供家，即不得衷私卖酒。如有故违，便仰纠察，勒依中等酒户纳榷。其村坊一任沽卖，不在纳榷之限。"

吴氏《能改斋谩录》曰："今之秋苗有麴脚钱之类，此事起於五代後唐。当时虽纳麴钱，而民间却许自卖酒。时移事变，麴钱之额遂为定制，而民间则禁私酤矣。"

长兴元年赦节文："人户秋苗一亩元徵麴钱五文，今後特放三文，止徵二文。"

二年，放麴钱。官中自造麴，逐年减旧价一半，於在城货卖。除在城居人不得私造外，乡村人户或要供家，一任私造。令下，人甚便之。其年七月，以课额不迨，准前禁，乡村百姓造麴，其已造到者，令纳官，量支还麦本。

周显德四年敕："停罢先置卖麴都务。应乡村人户今後并许自造米醋，及买糟造醋供食，仍许於本州县界就精美处酤卖。其酒麴条法依旧施行。"先是，晋、汉以来，诸道州府皆权计麴额，置都务以沽酒，民间酒醋例皆漓薄。上知其弊，故命改法。

吴氏《能改斋谩录》曰："《魏名臣传》，中书监刘放曰：'官贩苦酒，与百姓争锥刀之末。请停之。'苦酒，盖醋也。醋之有榷，自魏已然，乃知不特近世也。"

宋朝之制，三京官造麴，听民纳直以取。诸州城内皆置务酿酒，县、镇、乡、闾或许民酿而定其岁课，若有遗利，则所在皆请官酤。

陈滑蔡颖随郢邓金房州、信阳军旧皆不榷。太平兴国初，京西转运使程能请榷之，乃置官吏局署，取民租米麦给酿，以官钱市樵薪及吏工俸料。岁计获利无几，而主吏规其盈羡，又酝齐不良，酒多漓坏，至课民婚葬，量户大小令酤，民甚苦之。岁俭物贵，殆不偿其费。太宗知其弊，淳化五年，诏募民自酿，输官钱减常课三之二，使易办；民有应募者，检视其资产，长吏及大姓其保之，後课不登则均偿之。是岁，取诸州岁课钱少者四百七十二处，募民自酤，或官卖麴收其直。其後民应募者寡，犹多官酿。

陕西虽榷酤，而尚多遗利，咸平五年，度支员外郎李士衡请增课以助边费，乃岁增十一万馀贯。两浙旧制，募民掌榷。雍熙初，以民多私酿，乃蠲其禁，其榷酤岁课如麴钱之制，附两税均率。雍熙二年，诏："杭州更榷法以来，城郭富豪之家，坐收酤酝之利；乡村贫弱之户，例纳配率之钱。非便，可仍依江南例，官造酒，减价酤卖，其所均钱并罢纳。"天禧四年，转运使方仲荀言："本道酒课旧额十四万，遗利尚多。"乃岁增课九万八十贯。

川陕承伪制，卖麴价重，开宝二年，诏减十之二。既而颇兴榷酤，言事者多以为非便，乃罢之，仍旧卖麴。

太宗皇帝太平兴国元年，诏："先是募民掌茶盐榷酤，民多增常数求掌以规利。岁或荒俭，商旅不行，致亏常课，多籍没家财以偿，甚乖仁恕之道。今後宜并以开宝八年额为定，不得复增。"

真宗景德四年，诏曰："榷酤之法，素有定规，宜令计司立为永式。自今中外不得复议增课，以图恩奖。"

时承平日久，掌财赋者法禁愈密，悉笼取遗利，凡较课，以祖额前界递年相参。

景德初，榷务连岁有羡，三司即取多收者为额，上以其不俟朝旨，或致掊克，乃诏增额皆奏裁。

至道二年，两京诸州收榷课铜钱一百二十一万四千馀贯、铁钱一百五十六万五千馀贯，京城卖麴钱四十八万馀贯。天禧末，榷课铜钱增七百七十九万六千馀贯、铁钱增一百三十五万四千馀贯，卖麴增三十九万一千馀贯。

汉初，犯私麴者并弃市，周祖始令至五斤死。建隆二年四月，以周法太峻，令民犯私麴者至十五斤、以私酒入城至三斗者，始处极典，其馀论罪有差；私市酒、麴者，减造者罪之半。三年三月，再下酒、麴之禁，凡私造，差定其罪：城郭二十斤、乡闾三十斤，弃市；民敢持私酒入京城五十里、西京及诸州城二十里者，至五斗处死；所定里数外，有官署酤酒而私酒入其地一石，弃市。乾德四年，诏比建隆之禁第减之：凡至城郭五十斤以上、乡闾一百斤以上、私酒入禁地二石三石以上、至有官署处四石五石以上者，乃死。法益轻而犯者鲜矣。

熙宁十年以前天下诸州酒课岁额：

四十万贯以上：

东京　成都（二十八务）

三十万贯以上：

开封（三十五务）　秦（十八务）　杭（十务）

二十万贯以上：

京兆（二十三务）　延（十二务）　凤翔（二十五务）　渭（十三务）　苏（七务）

十万贯以上：

西京（二十三务）　北京（二十七务）　齐（二十六务）　郓（十一务）　徐（七务）　许（十三务）　沧（二十三务）　真定（八务）　定（六务）　华（十务）　庆（十三务）　镇戎（六务）　太原（十一务）　亳（十二务）　鄜（六务）　宿（十三务）　楚（五务）　泗（七务）　真（八务）　越（十务）　湖（六务）　婺（九务）　秀（十七务）　江宁（六务）　常（九务）　江陵（十五务）　绵（十四务）　汉（十九务）　邛（十九务）　果（二务）　梓（十八务）　阆（四十二务）

五万贯以上：

南京（九务）　青（十务）　密（五务）　莱（四务）　淄（七务）　淮阳（四务）　兖（九务）　济（六务）　单（四务）　濮（七务）　襄（八务）　邓（八务）　孟（五务）　蔡（二十二务）　陈（六务）　颖（七务）　郑（八务）　澶（九务）　冀（十四务）　瀛（七务）　博（十四务）　棣（十三务）　德（十六务）　恩（十一务）　滨（八务）　相（七务）　邢（十二务）　洺（十一务）　深（五务）　赵（七务）　河中（七务）　陕（十五务）　同（十一务）　耀（五务）　　邠（五务）　宁（八务）　环（二十五务）　保安（二务）　泾（六务）　陇（十务）　阶（六务）　德顺　通远　晋（十二务）　仪（七务）　绛（八务）　隰（八务）　汾（四务）　扬（九务）　　泰（八务）　寿（十六务）　庐（三务）　舒（十九务）　无为（十务）　润（六务）　明（五务）　温（七务）　台（八务）　衢（四务）　睦（七务）　宣（七务）　信（八务）　潭（八务）　鄂（八务）　鼎（三务）　眉（十六务）　蜀（八务）　彭（八务）　嘉（三务）　遂（四务）　合（九务）　兴元（三十六务）　建（十三务）

五万贯以下：

沂（六务）　潍（三务）　曹（四务）　光化（一务）　汝（十务）　滑（四务）　永静（六务）　怀（十务）　磁（十二务）　卫（五务）　祈（三务）　保（一务）　通利（六务）　解（四务）　虢（六务）　商（八务）　坊（四务）　凤（五务）　岷　乾（七务）　忻（二务）　岚（四务）　保德（一务）　岢岚（二务）　石（二务）　海（四务）　通（四务）　蕲（八务）　和（五务）　光（七务）　黄（八务）　涟水（一务）　高邮（三务）　太平（六务）　江（六务）　洪（七务）　饶（九务：　在城，五县，石头，景德，兴利）兴国（三务）　安（五务）　澧（二务）　岳（四务）　简（十五务）　资（十六务）　怀安（十二务）　剑（三务）

三万贯以下：

广济（一务）　随（二务）　金（一务）　均（三务）　郢（三务）　唐（五务）　鄚（四务）　雄（一务）　乾宁（二务）　灞（四务）　安肃（一务）　永宁（二务）　广信（一务）　顺安（一务）　丹（三务）　北平（一务）　熙（一务）　成（三务）　潞（十务）　府（一务）　代（七务）　威胜军（八务）　平定军（四务）　泽（五务）　宪（一务）　慈（三务）　辽（三务）　滁（六务）　濠（七务）　处（八务）　歙（六务）　南康（四务）　广德（二务）　虔（十三务）　池（六务）　抚（一务）　筠（一务）　临江（三务）　建昌（三务）　衡（六务）　汉阳（三务）　陵井监（二十务）　永康（八务）　荆门（一务）　昌（四务）　普（四十三务）　荣（六务）　渠（一务）　广安（三务）　利（六务）　南剑（十五务）　三泉（一务）　蓬（七务）　兴（一务）　洋（五务）

一万贯以下：

登（二务）　信阳（二务）　信安（一务）　保定（一务）　房（三务）　庆成（三务）　宁化军（一务）　南安（二务）　吉（九务）　袁（四务）　永（三务）　邵（二务）　峡（一务）　归（一务）　雅（七务）　泸（一务）　巴（十四务）　邵武（四务）　文（一务）

五千贯以下：

原（十一务）　开宝监　火山军（一务）　道（一务）　郴（一务）　全（务）　桂阳（六务）　戎（三务）　富顺监（一务）　龙（三务）　集（二务）　壁（三务）　大宁监（一务）　渝（四务）　万（一务）　忠（一务）

无定额：

莱芜监　利国监　河　康定军　沙苑监　太平监　司竹监　大通监　麟　丰　永平监　辰　沅　淯州监　黎　茂　威　剑门关

无榷：

夔　黔　达　开　施　涪　雲安　梁山　福　汀　泉　漳　兴化　广南东、西两路州军

右《会要》所载熙宁以前天下酒课岁额，以大数为之第等如此，内大郡课多者，除钱之外，又有总绢布之类，不悉录。

止斋陈氏曰："国初，诸路未尽禁酒。吴越之禁自钱氏始，而京西禁始太平兴国二年，闽、广至今无禁。大抵祖宗条约，酒课大为之防。淳化四年十二月十四日，敕令诸州以茶盐酒税课利送纳军资府，於是稍严密矣。咸平四年五月四日，敕诸州麴务自今後将一年都收到钱，仍取端拱至淳化元年三年内中等钱数立为祖额，比较科罚，则酒课立额自此始，然则藏之州县而已。庆历二年闰九月二十四日，初收增添盐酒课利钱岁三十七万四千一百三十馀贯上京，则酒课上供始於此，从王琪之请也（今户部所谓王福部一文添酒钱是也）。熙宁五年正月四日，令官务每升添一文，不入系省文帐，增收添酒钱始於此，则熙宁添酒钱也。崇宁二年十月八日，令官监酒务上色每升添二文，中下一文，以其钱赡学。四年十月，量添二色酒价钱，上色升五文，次三文，以其钱赡学，则崇宁赡学添酒钱也（五年二月四日，罢赡学添酒钱）。政和五年十二月十一日，令诸路依山东酒价升添二文六分，入无额上供起发，则政和添酒钱也。建炎四年十一月十二日，曾纡申请权添酒钱。每升上色四十二文，次色十八文，以其钱一分州用，一分充漕计，一分提刑司椿管，则建炎添酒钱也。绍兴元年五月六日，令诸州军卖酒亏折本钱，随宜增价，不以多寡，一分州用，一分漕计，一分隶经制。前此酒有定价，每添一文，皆起请後行之，至是，州郡始自增酒价而价不等矣。十二月十八日，令添酒钱每升上色二十文，下色十文，一半提刑司椿管，一半州用。三年四月八日，令煮酒量添三十文作一百五十文足，以其钱起发。五年闰二月二十三日，置总制司。六月五日，令州县见卖酒务，不以上下，每升各增五文，隶总制，而总制钱始於此。六年二月二十二日，令卖煮酒权增升十文，以四文州用，六文令项椿管赡军，是为六文煮酒钱。七年正月二十二日，令诸州增置户部赡军酒库一所，以其息钱三分留本州充本，馀钱应副大军月椿，无月椿处起发，是为七分酒息钱。八年六月十日，令两浙诸路煮酒增添十文足，并蜡蒸酒增添五文足，内六文隶总制。九年七月二十九日，以都督府申请，权添煮酒一十文，内四文木州糜费，六文三省、枢密院椿管，激赏库拘收，是为六分煮酒钱。而又有发运司造舡添酒钱，每升上色三文，次二文；提举司量添酒钱，不以上下色，升一文。盖不知所始。绍兴十一年二月八日，并为七色酒钱，隶经制，而坊场名课亦数增长，与蜀之折估不与焉，则绍兴添酒钱也。酒政之为民害至此极矣，不可不稍宽也。"

仁宗时，河北酒税务有监临官，而转运司复遣官比视岁课，浸以侵民，诏禁之。既而又请场务岁课三千缗以上者，以使臣监临，帝曰："岁入不多而增官，得无扰乎？"乃诏岁课倍其数，乃增使臣。时天下茶盐酒税岁课有比年不登者，诏取一岁中数别为额，後虽羡溢，勿复增。

嘉祐初，又诏酒税场务毋得抑配人户，苛阻商旅，求羡馀以希赏。

乾兴初，言者谓天下酒课月比岁增，无有艺极，非古者禁群饮、教节用之义。遂诏乡村毋得增置酒场，已募民主之者期三年，他人虽欲增课以售，弗听；主者欲自增课，委官吏度异时不致亏负，然後上闻。既而御史中丞晏殊请酒场利薄者悉禁增课，从之。

初，酒场岁课不登，州县多责衙前或五保输钱以充其数。嘉祐、治平中，数戒止之，又诏蠲京师酒户所负麴钱十六万缗。

皇祐中，酒麴岁课合缗钱一千四百九十八万六千一百九十六，至治平中，减二百一十二万三千七百三，而皇祐中，又入金帛、丝纩、刍粟、材木之类，总其数四万七百六十，治平中，乃增一百九十九万一千九百七十五云。

英宗治平四年，诏江南近复村酒场抑民市酒者罢之。

神宗熙宁四年，三司承买酒麴坊场钱率千钱税五十，储之以禄吏。七年，诸郡旧不酿酒者，许以公使钱酿之，率百缗为一石，溢额者论以违制律。

崇宁二年，知涟水军钱景允言建立学舍，请以承买醋坊钱给用。诏常平司计其无害公费乃如所请，仍令他路准行之。

先是，元祐初，臣僚请罢榷醋，而户部以为本无禁文，命加约束。至绍圣二年，翟思请诸郡醋坊日息用度之馀，悉归之常平，以待他用。及是，景允有请，故令常平司计之。

宣和六年，户部奏诸路增酒钱，请如元丰法，悉充上供，为户部用，毋以入漕司。从之。

高宗建炎三年，张浚用赵开总领四川财赋。开言蜀民已困，惟榷酤尚有赢馀，遂大变酒法：自成都始，先罢公帑卖供给酒，即旧扑卖坊场所置隔酿，设官主之，民以米赴官自酿，每斛输钱三十，头子钱二十二。明年，遍其法於四路，於是岁迎增至六百九十馀万贯，凡官槽四百所，私店不与焉。於是东南之酒额亦日增矣。

四川制置使胡世将即成都潼川府、资普州、广安军创清酒务，许人户买扑分认，岁课为钱四万八千馀缗。自赵开行隔槽法，所增至十四万六千馀缗（绍兴元年额），及世将改官监，所入又倍自，後累增至五十四万八千馀缗（绍兴二十五年额），而外邑及民户坊场又为三十九万缗（淳熙二年额）。然隔槽之法始行，听民就务槽酝卖，官计所入之米而取其课，若未病也。行之既久，酝卖亏欠，则责入米之家认定月额，不复覈其米而第取其钱，民始病矣。

中兴後，增添酒价钱入漕计及总制司本末，见前止斋论。

绍兴十三年，诏淮东总所酒止於元置州军，淮西总所止於建康，扬州止於本州，不於别州县村镇添置，其有添置及诸军开沽，并与停闭。

十五年，罢夔路酒禁。夔旧无酒禁，为场店一百四十馀所，建炎末增至六百馀所，约增额钱四万二千九百馀贯，然土荒人少，不以为便。至是，宣抚司与转运司对数补填，遂弛其禁。十二月，诏南北十一库并隶左右司，充赡军激赏酒库。

二十一年，诏诸军买扑酒坊特许依旧监官赏格。四万、三万贯以上场务，增及一倍，减一年磨勘，以下者递赏有差。

乾道间，又诏诸酒库除本任旬发窠名钱外，能补纳前官拖欠者，各有赏劝。又诏十万贯以上场务酒官，任满与减四年磨勘，馀等第推赏有差。

二十五年，罢逐路漕司寄造酒。以侍御史汤鹏举言诸州县寄造，不支本钱，专用耗米，始於李椿年，甚於曹泳故也。

三十年，以检点措置赡军酒库改隶户部既而户部。侍郎邵大受等言："岁计赖经、总制，窠名至多，今诸路岁亏二百万，皆缘诸州公使库广行造酒，别置店沽卖，以致酒务例皆败坏。"乃诏户部行下提刑司检察诸州，将违法酒店日下住罢，其诸州别置酒库如军粮酒库、防椿库、月椿库之类，并省务寄酒及帅司激赏酒库，应未分隶经、制钱去处，并日下立额分隶，补趁亏额。

三十一年，殿帅赵密以诸军酒坊六十六归之户部（又见九年），同安郡王杨存中罢殿岩，复以私家扑酒坊九处上之，岁通收息六十万缗有奇，以十分为率，七分起赴行在，三分应副漕计。盖自军兴以来，诸帅擅榷酤之利，由是，县官始得资之以佐经费焉。

乾道元年，以浙东、西六十四所拨付三衙，分认课额，岁付左藏南库，输馀钱充赡军器等用。五年，三衙以酒库还之户部。

孝宗兴隆二年，右正言晁公武言："私酒、私麴有禁法也，未闻有犯糯米之罚者，乞行禁止。"

二年，臣僚言："赣州并福建、广南等处，以烟瘴之地，许民间自造酒服药。小民无力酝造，榷酤之利，尽归豪户。乞将所造酒经官税毕，然後出卖，其税钱椿发行在。"从之。

八年，详定敕令所以知常德府刘邦翰言："湖北之民困於酒坊，至贫之家，不捐万钱则不能举一吉凶之礼。乞将课额令民随产业均纳，其酝造酤卖听民便。"然以酒课均分民间，即是两税之外别生一税，他日渔利之臣仍旧酤榷而此税不除，反为民害，乃检《乾道重修敕令》，禁止抑买。

淳熙三年，诏减四川酒课钱四十七万三千五百馀贯，令礼部给除度牒六百六十一道，补还今岁减数；自来年以後，於四川合应副湖广总所钱内，截上件钱补足。从制使范成大之请也。

七年，从右正言葛邲之请，诏："民间买扑酒坊，一界既满，无人承买，虽欲还官而官司不受，无以偿还，虚受刑责。仰诸路提刑司委官体究蠲放。"

八年，兵部侍郎芮辉言："潭州自绍兴初剧盗马友行税酒法，一方便之，於官无费，岁得钱十四五万缗。昨守臣辛弃疾变榷酒，人多移徙，乞依旧法。"

按：榷酒之课额既重，官自酝造，则不免高价抑勒人户沽买。欲以课额随民均配而纵其自酿，则又是两税之外别生一税，他日必有税不除而再榷酒之事。惟有於要闹坊场之地听民酝造，纳税之後，从便酤卖，实为公私两利，但恐各处先立定高大之额，则所收税未必能及额耳。县官惟务榷利，而便民之事乃愧於一剧盗，何邪？

《建炎以来朝野杂记》曰："旧两浙坊场一千三百三十四，岁收净利钱八十四万缗，至是，合江、浙、荆湖人户扑买坊场，一百二十七万缗而已。盖自绍兴初概增五分之後，坊场败阙者众故也。"

水心叶氏《平阳县代纳坊场钱记》曰："自前世乡村以分地扑酒，有课利买名净利钱，恣民增钱夺买。或卖不及，则为败缺而当停闭。虽当停闭而钱自若，官督输不贷。民无高下，枚户而偿，虽良吏善政，莫能救也。嘉定二年，浙东提举司言：'温州平阳县言，县之乡村坊店二十五，当停闭二十一，有坊店之名而无其处，旧传自宣和时则然。钱之以贯数二千六百七十三，州下青册於县，月取岁足，无敢蹉跌。保正赋饮户不实，杯盂之酤，罂缶之酿，强家幸免，浮细受害。穷山入雲，绝少醉者，鬻樵雇薪，抑配白纳，而永嘉至有算亩而起，反过正税，斯又甚矣。且县人无沈湎之失，而受败缺之咎，十百零细，承催乾没，关门逃避，攘及锅釜，子孙不息，愁苦不止，惟垂裁哀，颇加救助。伏见近造伪会子抵罪者所籍之田，及馀废寺亦有残田，谓宜赐县就用，禾利足以相直，补青册之缺，释饮户之负，不胜大愿。'於是朝廷恻然许之。命既布，一县无不歌舞赞叹，以纪上恩。夫坊场之有败缺，州县通患也。今平阳独以使者一言去百年之疾，然则昔所谓莫能救者，岂未之思欤！某闻仁人视民如子，知其痛毒，若身尝之，审择其利，常与事称，疗之有方，子之有名，不以高论废务，不以空意妨实，然後举措可明於朝，廷而惠泽可出於君上，此其所以法不弊而民不穷也。"

按：水心此记足以尽当时坊场之弊。祖宗之法，扑买坊场，本以酬奖役人，官不私其利；又禁增价搀扑，恐其以逋负破家，皆爱民之良法也。流传既久，官既自取其钱，而败阙停闭者，额不复蠲，责之州县，至令其别求课利以对补之，而後从则凋弊之。州县他无利孔，而有败阙之坊场者，受困多矣。








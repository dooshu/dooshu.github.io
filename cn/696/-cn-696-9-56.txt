煌煌京洛行

中土和衍，风雨所交。
奄带旧周，西控二崤。
象魏翼翼，灵台𡻝𡻝。
符拔在囿，驺虞游郊（一解）。
玉门以西，震詟威霆。
置尉列邮，殚品殊形。
匈奴耗贰，遂分二庭。
万里烟火，若彼郊坰（二解）。
孰起甲第，梁窦之家。
下包川泽，上拂云霞。
食客监奴，车骑纷拿。
发徒起卒，不敢怨嗟（三解）。
积以不堪，皇奋其威。
非有常侍，孰与断几。
权利所藉，一往不归。
龟鼎再迁，炎精式微（四解）。





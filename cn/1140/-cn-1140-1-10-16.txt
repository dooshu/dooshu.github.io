天然砚铭

工部尚书郎顾子见山为余同年友所藏天然砚盖得之李山人云砚不待劖琢坚润发墨峰壑隐然或谓之砚山李山人居金陵兵舰至自闽舁瓮覆以石瓮堕而石委地弃不顾山人拾之三沐则砚也有宋仁宗御书玺文米南宫黄山谷诸题识前後凡三十字林茂之一见惊曰此弇州集中所记天然砚山也试验之欵识分寸铢两悉合山人昼置几案夜抱卧求者日益衆故高其直大力者迫胁终不肯售一日怀砚千余里走夏阳遗工部谓微公吾谁与此观弇州记自唐宋元明传宝禁闼流及名公贵人端委毕具直作砚世家年表余不能尽徵也然上下千余年来陵谷变迁无纪极而砚山独存既沦没兵火弃汚泥涂中山人得之完好深秘固靳以归工部岂偶然哉工部博雅喜文辞善书画砚可谓得所归矣铭曰

帝锡鸿宝神镂鬼鑴有斐其质有山有川素月冠云轻霞绦天玺书勒铭蛟螭盘旋神物攸归司空是畀琬琰之光岣嵝文字全朴近仁蒙垢类智大文不雕厥寿千世


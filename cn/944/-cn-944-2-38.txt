直夜

杨亿

缭垣峣阙庆云深。画烛熏炉对拥衾。三殿夜签传漏箭。九秋霜籁入风琴。阶前槁叶惊寒雨。天际孤鸿答迥砧。欹枕便成鱼鸟梦。岂知名路有机心。

钱惟演

千庐徼道发传呼。帝宇沉沉璧月孤。重橑祗闻喧斗鼠。危枝谁见绕惊乌。石螭霜重连钩盾。玉虎冰消下辘轳。素发自怜同骑省。一竿何日钓秋鲈。

刘筠

鸡人肃唱发章沟。汉殿重重虎戟稠。綷羽欲栖温室树。金波先上结麟楼。风来太液闻鸣鹤。雾卷明河见饮牛。万国表章频奏瑞。手批天语思如流。


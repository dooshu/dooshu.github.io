◇又上表

臣闻天无贰日，地无贰主。昔中都失统，九域分崩，群凶丘列於天邑，飞鸱目於四海。先皇慈怀内发，愍及戎荒，翦伪羌於长安，雪黎民之荼炭，政教既被，民始宁苏。天未亡难，祸乱仍起，猃狁侏张，侵暴中国，使长安为豺狼之墟，邺洛为蜂蛇之薮，纵毒生民，虐流兆庶，士女能言，莫不叹愤。倾首东望，仰希拯接，咸同旱苗之待天泽，赤子之望慈亲。

臣仰恩天时，以义伐暴，辄东西结连，南北树党，五州同盟，迭相要契，仰冯威灵，千里云集，冀廓除榛莽，以待王师，义夫始臻，莫不瓦解。虏主二月四日，倾资倒库，与臣连营，接刃交锋，无日不战，获贼过半，伏尸蔽野，伏愿特遣偏师，赐垂拯接。若天威既震，足使奸虏溃亡，遗民小大，咸蒙生造。（《宋书·索虏传》，焘遣军屡败，乃自率大众攻之，吴又上表。）


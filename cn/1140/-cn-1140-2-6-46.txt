陈母张太夫人挽诗【学士说岩先生母也】

良臣为国重保训本家成不有徽柔德何由俊彦生母仪今絶少壶范痛难名书受班姬诫才同谢韫鸣深闺爱彤管杂佩尚琼?佐餕晨昏事闻鸡昧旦情鸿妻方燕婉骥子早峥嵘正色胎存敎传经手课程何烦机杼断时挽鹿车行羣盗曾攻堡夫人竟作城匡勷明大义巾帼佐英声肯羡牀堆笏羞称金满籯身膺翟茀贵养谢板舆迎性是簪蒿俭官因却鮓清起居夸矍铄职事厉忠贞岂谓劬劳久俄令疾病并蓼莪肠断絶风木泪纵横　慰谕来中使咨嗟出至诚

朝廷崇孝治生死备哀荣　纶綍新恩锡【时进封淑人】杯圈旧恨盈冻云凄繐帐积雪洒铭旌永诀违含飰坚留实圣明美应锺郝并贤与孟陶争史氏谁为传凭将报九京


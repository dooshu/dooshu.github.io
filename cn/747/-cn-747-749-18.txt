○王钊除皇城留守制

敕。银青光禄大夫检校刑部尚书前兼左金吾卫大将军御史大夫充左街使太原郡开国公食邑二千户王钊。常侍文陛，召见武台，愿以五千，独当一队，思长策久安之术，避必战敢死之虏，颇嗤免胄，独能全师。洎繁缨趋朝，执金入侍，夷险一贯，忠劳两兼，子尾之疾虽平，郗克之步尚蹇。官崇环卫，职实司武，入座副相，不失旧荣，且务优安，勉於遵养。可检校刑部尚书兼右领军卫上将军御史大夫充大内皇城留守，散官如故。


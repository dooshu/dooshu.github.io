示子孙

累叶为儒业不隳，定知贤杰有生时。



学须造次常於是，道岂须臾或可离？



我老已无明日计，心存犹惜寸阴移。

巍巍夫子虽天纵，礼乐官名尽有师。



示子孙

茆屋惟须补漏穿，家人衣食亦随缘。



岂容一事相关白，已过传家十二年。



示子孙

为贫出仕退为农，二百年来世世同。



富贵苟求终近祸，汝曹切勿坠家风。



示子孙

吾家世守农桑业，一挂朝衣即力耕。



汝但从师劝学问，不须念我叱牛声。




刘玘


刘玘，汴州雍丘人也，世为宣武军牙将。梁太祖镇宣武，玘以军卒补队长，稍以战功迁牙将，为襄州都指挥使。山南节度使王班为乱军所杀，乱军推玘为留后，玘伪许之，明日飨士于庭，伏甲幕中，酒半，擒为乱者杀之。会梁遣陈晖兵亦至，襄州平，以功拜复州刺史，徙亳、安二州。末帝时，为晋州观察留后，凡八年，日与晋人交战。庄宗灭梁，玘来朝，庄宗劳之曰：“刘侯亡恙，尔居晋阳之南鄙久矣，不早相闻，今日见访不其晚邪？”玘顿首谢罪，遣还镇，遂以为节度使，徙镇安远。天成元年，以史敬镕代之，玘还京师，未至，拜武胜军节度使，以疾卒于道中，赠侍中。






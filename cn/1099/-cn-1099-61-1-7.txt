○地方事 【 鄖陽】

廵按湖廣御史吳道宏等題、照得荊襄鄖陽西安漢中南陽六府州縣數千餘里。皆深山大箐。窮谷茂林。其中土地肥美。物產富饒自古及今聚隱盜賊臣徧歷所屬。督修道路此地山多人少易于竄伏至今竟為大患自鄖陽一抵西安一抵漢中一抵南陽增置舖舍。疏鑿險阻。今商旅絡繹不絕。公文四達無留。居民樂業。政令流通。尚慮接境四川一邊。南起夔州。北連保寧。其間所屬大寧巫山廣元等處。崎嶇千里。險惡萬狀。物產茶鹽杉鉄之利。往者劇賊石和尚劉千斤。今聞流賊有入蜀者彼以出今以入也皆自大寧巫山突入荊襄小楊兒輩亦自保寧潛跡漢中。殃及流民。勞我師旅。合無行令四川鎮守廵撫等官、會臣計議、督令分廵分守等官、通將前項接境地方。踏勘體量。要見何處可以開修道路舖舍。何處可以增置廵司軍堡。各照地方。如法整治若能如此豈有今日之患總由經理者不得其人耳務使萬山之中烽火?侯相接行旅無虞四通八達悉抵鄖陽遇有賊情。亦要彼此開報。會合應援。倘若違悞。亦聽紏舉。奏抄到部、參照吳道宏奏要會同四川鎮守廵撫官、將夔州保寧所管地方、開修道路舖舍、增置廵司軍堡、以達鄖陽、以便弭盜一節、深為有理但夔州保寧二府地方廣濶、人民稀少、若將所擬數事一時並舉、不無人心疑慮、難責近效、合無行移梅忠張瓚吳道宏、各委四川湖廣三司、分廵分守官員、係四川者。親詣夔州保寧二府所屬大寧巫山廣源等處係湖廣者。親詣四川前項地方接界去處。各再從宜勘議。先其所急。如果道路可開。將該修道路量起地方居住人役。令自備器具於今年冬末來年春初。農閑時月。用工如法開修平處務濶丈五險處亦濶六七尺俱要達於鄖陽。具實回奏。如或轉委屬官、致事無成、聽吳道宏紏舉、候人心喜見成功。無所疑慮。然後經畫。何處應修舖舍。何處應增巡司軍堡。另行奏請定奪。


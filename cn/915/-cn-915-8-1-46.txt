◇敕柳世隆（建元三年）

比有北信，贼犹治兵在彭城，年已垂尽，或当未必送死。然豺狼不可以理推，为备或不可懈。彼郭既无关要，用宜开除，使去金城三十丈政佳耳。发民治之，无嫌。若作三千人食者，已有几米？可指牒付信还。民间若有丁多而细口少者，悉令戍，非疑也。（《南齐书·柳世隆传》）

昨夜得北使启，锺离间贼已渡淮，既审送死，便当制加剿扑。卿好参候之，有急，令诸小戍还镇，不可贼至不觉也。贼既过淮，不容迩退散，要应有处送死者，定攻寿阳，吾当遣援军也。（《南齐书·柳世隆传》）

吕安国近在西土，断郢、司二境上杂民，大佳，民殆无惊恐。近又令垣豫州断其州内商，得崇祖启事，已行竟，近无云云，殊称前代旧意。卿视兖部中可行此事不？若无所扰，春便就手也。（《南齐书·柳世隆传》）


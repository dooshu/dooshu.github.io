春雨

春阴不肯晴，春雨断人行。



惨澹柴荆色，萧条鸡犬声。



香分豆子粥，美啜芋魁羹。

犹胜梁州路，蒙毡夜下程。



春雨

细雨吞平野，余寒勒早春。

未增豪饮兴，先著苦吟身。



幽径萱芽短，方桥柳色新。



闭门非为老，半世是闲人。

春雨

冬旱土不膏，爱此春夜雨。



四郊农事兴，老稚迭歌舞。



相呼长沮耕，分喜樊迟圃。



丰年已在目，亭障静桴鼓。



我归未有期，一官寄仓庾。



幸复宽简书，不敢恨羁旅。



春雨

江头一夜雨，晓路无新花。



我今为陈人，感此重叹嗟。



羲和挟两曜，疾走不可遮。

古今俛仰间，那暇惜物华。



春雨

午夜听春雨，发生端及期。

世忧殊未艾，天意固难知。



士节承平日，人材南渡时。

後生闻见狭，抚枕叹吾衰。



春雨

倚阑正尔受斜阳，细雨霏霏度野塘。



本为柳枝留浅色，却教梅蕊洗幽香。



小沾蝶粉初何惜，暂涩莺声亦未妨。

造物无心宁遍物，凭谁闲与问东皇？



春雨

苦雨何时止，微云又作阴。

傍檐时小立，隐几复微吟。

枝重残红湿，堤平涨绿深。

物华元自好，老病负登临。



春雨

春愁无处避，春雨几时晴？



黯黯阴连月，萧萧滴到明。

窗昏减书课，弦缓咽琴声。



何以娱幽独，新醅手自倾。



春雨

片片红梅落，纤纤绿草生。



无端夜来雨，又碍出门行。



春雨

春阴易成雨，客病不禁寒。



又与梅花别，无因一倚栏。



春雨

胸懹阮步兵，诗句谢宣城。



今夕俱参透，焚香听雨声。



春雨

疏点空阶雨，长明古殿灯。



庐山岑寂夜，我是定中僧。



春雨

拥被听春雨，残灯一点春。



吾儿归渐近，何处宿长亭？



春雨

湖上新春柳，摇摇欲唤人。

多情今夜雨，先洗马蹄尘。



春雨

狼藉残花满地红，拥衾孤梦雨声中。



人生十事九堪叹，春色三分二已空。



但有老盆倾浊酒，不辞衰鬓对青铜。



长贫博得身强健，久矣无心咎化工。

春雨

药炉茶灶淡生涯，听雨犹能惜物华。

蘸岸顿添三尺水，沾泥不贷一城花。



闲摩病眼开书卷，时傍危栏弄钓车。



稚子孤行八千里，喜闻炊熟可还家。



春雨

自笑平生嬾是真，闭门高枕动兼旬。



海棠千片已随水，杜宇一声无复春。

绿酒盈樽足忘老，朱樱上市正尝新。



今朝雨止通溪路，又向沙头岸幅巾。




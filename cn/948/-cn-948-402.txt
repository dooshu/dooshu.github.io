陆游　初冬

初冬常忆宴梁州，百炬如椽满画楼。

三十七年犹未死，茅檐霜冷一灯幽。

陆游

陆游　初冬

鉯犁满野及冬耕，时听儿童叱犊声。

逐客固宜安散地，闲民何幸乐升平。

雪花漫漫荞将熟，绿叶离离荠可烹。

饭饱身闲书有课，西窗来趁夕阳明。

陆游

陆游　初冬

志士逢秋已自伤，老人况复惜年光。

正看溪碓舂粳滑，又见山坡下麦忙。

桐落井床多槁叶，菊残衫袂尚余香。

读书有课真当勉，剩贮明膏伴夜长。

陆游

陆游　初冬

已罢弹冠欲挂冠，一庵天遣养衰残。

雨荒园菊枝枝瘦，霜染江枫叶叶丹。

羹釜带鳞烹白小，蓬门和蔓系黄团。

夕阳更动闲游兴，十月吴中未苦寒。

陆游

陆游　初冬

平生诗句领流光，绝爱初冬万瓦霜。

枫叶欲残看愈好，梅花未动意先香。

暮年自适何妨退，短景无营亦自长。

况有小儿同此趣，一窗相对弄朱黄。

陆游

陆游　初冬

老客人间百事慵，乐哉闭户过今冬。

朝炉兽炭腾红焰，夜榻蛮毡拥紫茸。

蝟刺坼蓬新栗熟，鹅雏弄色冻醅浓。

题诗正自消闲日，本不争先万户封。

陆游

陆游　初冬

落叶纷纷十月时，今年霜比去年迟。

山猿引子饮幽涧，野鹊结巢争堕枝。

岭北片云生峭绝，桥东残水漾沦漪。

病衰自怪诗情尽，造物撩人乃尔奇！

陆游

陆游　初冬

落叶窗前已作堆，地炉微火拨残灰。

梦中无祟败蔬圃，饭後有歌夸芋魁。

袅袅清笳催日晚，萧萧新雁带寒来。

更宽十日可闲出，会挈一壶寻早梅。

陆游


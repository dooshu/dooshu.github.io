荆门州题名记


荆门州者，故荆州府北鄙也。今上龙飞汉郢，升安陆州为府，割旁郡属邑以益之，乃荆门又改隶承天焉。古称东南形势，荆、襄为吴、楚上游。襄阳北距宛、洛，荆州西控巴、蜀。而荆门介居荆、襄间。唐邓瞰其腹胁，随郢益其肘臂。南望江陵，势若建瓴，重关复壁，利以阻守。运奇制胜，亦足以冲敌人之肘胁。故称荆门，言隘地也。详其名义，度其要害，乃知改隶之议漏于是矣。天下幸而无事，关门夜启，行者不道儆，守者不执戈，虽有险，无所用之。即一旦狗吠于垣，烽烟乍警，则步仞之丘，阻于崤函；寻常之流，画为天堑矣。况此州当南北要冲，为荆郡门户。噫，其可忽哉！

余闻长老言，始荆门隶荆州时，人物殷富，蓄积盈囷，食山泽之利，民至老死不睹市廛。今密迩潜邸，供需百出；又当九达之逵，冠盖往来，项背相望，少不如意，即被遣斥。长吏奔走，救过不给，而其民亦颇饰狡狯，骛为一切苟免，无周身之虑。盖旧俗之亡，久矣。夫财不足则争，信不足则伪，大奸之所资也。何以守险？曰人。何以聚人？曰财。财赡而礼义生。即有大奸盗，莫之敢乘。昔者孔子之论政曰：足食足兵，而民信之。非甚不得已，不敢去一。故善为天下虑者，毋使至于不得已也。夫欲先事，弭患息民固士，唯在拊循爱养哉，唯在拊循爱养哉！

按南宋时，荆门为边郡。自象山陆先生守是州，倡明道学，以易其旧俗，又积贮筑城，为守御之备，荆门遂为重镇。然先生收之于疮痍凋瘵之后，而今也养之于国家全盛之日。程时度力，难易又殊矣。余尝读先生语录，至所谓分别义利之辨者，乃使人斤斤焉，神竦心惕。及过荆门，谒先生祠下，又低徊久之不能去。《诗》曰：“高山仰止，景行行止。”苟有志于斯民者，伐柯之则，夫岂远哉？

荆门旧无题名。州守戴君，同知邹君，始创为之。戴君精敏而孚惠，邹君慎清而端悫，皆能其官。故余志之，亦以告后人。






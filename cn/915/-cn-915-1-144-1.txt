◇柳下惠诔

夫子之不伐兮，夫子之不竭兮。夫子之信诚，而与人无害兮。屈柔从俗，不强察兮。蒙耻救民，德弥大兮。虽遇三黜，终不蔽兮。恺悌君子，永能厉兮。嗟乎惜哉，乃下世兮。庶几遐年，今遂逝兮。呜呼哀哉！魂神泄兮，夫子之谥，宜为惠兮。（《列女传》二，柳下既死，门人将诔之。妻曰：「将诔夫子之德邪？则二三子不如妾之知也。」乃诔云云，门人从之以为诔，莫能窜一字。）


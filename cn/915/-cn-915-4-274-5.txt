◇与延笃书

唯别三年，无一日之忘。京师禁急，不敢相闻。岂不怀归？畏此简书。年老气衰，智尽谋索，每有所处，违宜失便。北为儿车所雠，中为马循所困，真欲入三泉之下，复镇之以大石。厄乎此时也。！且太阴之地，冰厚三尺，木皮五寸，风寒惨冽，剥脱伤骨。但此自非老惫者所堪，而复加之以师旅，因之以饥馑，众艰罄集，不可一二而言也。聋盲日甚，气力宀浸衰，神邪当复相见者，从此辞矣！（《北堂书钞》一百五十六，《艺文类聚》三十，《御览》三十四）

吾与叔坚剖心相知岂以流言相猜邪？（《初学记》十八《交友》，《御览》四百十）


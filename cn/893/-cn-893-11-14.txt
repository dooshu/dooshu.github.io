江上赠窦长史





长史，已见七卷注。



汉求季布鲁朱家，[一]楚逐伍胥去章华。[二]万里南迁夜郎国，[三]三年归及长风沙。[四]闻道青云贵公子，锦帆游奕西江水。[五]人疑天上坐楼船，[六]水净霞明两重绮。相约相期何太深，棹歌摇艇月中寻。[七]不同珠履三千客，[八]别欲论交一片心。

[一]《史记》：季布为气任侠，有名于楚。项籍使将兵，数窘汉王。及项羽灭，高祖购救布千金，敢有舍匿，罪及三族。季布匿濮阳周氏。周氏曰：“汉购将军急，迹且至臣家，将军能听臣，臣敢献计，即不能，愿先自刭。”季布许之，乃髡钳季布，衣褐衣，置广柳车中，并与其家僮数十人之鲁朱家所，卖之。朱家心知是季布，乃买而置之田，诫其子曰：“田事听此奴，必与同食。”朱家乃乘轺车之洛阳，见汝阴侯滕公，滕公心知朱家大侠，意季布匿其所，待间，果言如朱家指，上乃赦季布。



[二]又《史记》：楚平王囚伍奢，而召其二子，伍尚遂归，伍胥弯弓属矢，出见使者曰：“父有何罪以召其子为?”将射，使者还走，遂出奔吴。章华台，详见一卷注。台在楚地。伍胥自楚出奔，故曰去章华也。



[三]《华阳国志》：夜郎郡，夜郎国也，属县二千户。



[四]杨齐贤曰：池州雁汊下八十里有长风沙。《江南通志》：长风沙，在安庆府东六十里。李白泊此，作《长干行》。



[五]阴铿诗：“平湖锦帆张。”《南史》：樊勐领青龙八十艘为水军，于白下游奕，以御隋六合兵。《湖广通志》：西江水，在安陆府景陵县境，乃襄江之一派。



[六]沈佺期诗：“人疑天上坐，鱼似镜中悬。”



[七]《西京赋》：“齐栧女，纵棹歌。”李善注：“棹歌，引棹而歌也。”《说文》：“艇，小舟也。”



[八]《史记》：春申君客三千余人，其上客皆蹑珠履。






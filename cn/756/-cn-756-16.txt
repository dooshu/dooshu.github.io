鹊桥仙

纤云弄巧，飞星传恨，银汉迢迢暗度。金风玉露一相逢，便胜却、人间无数。

柔情似水，佳期如梦，忍顾鹊桥归路。两情若是久长时，又岂在、朝朝暮暮。

◎飞星：流星。

◎桂阳成武丁有仙道，常在人间，忽谓其弟曰：“七月七日，织女当渡河，诸仙悉还宫，吾向已被召，不得暂停，与尔别矣。”弟问曰：“织女何事渡河？兄当何还？”答曰：“织女暂诣牵牛，一去后三千年当还。”明旦果失武丁所在。世人至今犹云：“七月七日织女嫁牵牛。”（南朝吴均《续齐谐记》）

◎今日云軿度鹊桥，应非脉脉与迢迢。（唐权德舆《七夕》）

◎由来碧落银河畔，可要金风玉露时。（唐李商隐《辛未七夕》）

◎莫云天上稀相见，犹胜人间去不回。（宋欧阳修《七夕》）

◎玉露初零，金风未凛，一年无似此佳时。（宋晁端礼《绿头鸭》）

◎柔情不断如春水。（宋寇準《夜度娘》）

◎织女七夕当渡河，使鹊为桥。相传七日鹊首无故皆髡，因为梁以渡织女故也。（唐韩鄂《岁华纪丽》引《风俗通》）

◎妾在巫山之阳，高丘之阻，旦为朝云，暮为行雨，朝朝暮暮，阳台之下。（战国宋玉《高唐赋》）

◆相逢胜人间，会心之语。两情不在朝暮，破格之谈。七夕歌以双星会少别多为恨，独少游此词谓“两情若是久长”二句，最能醒人心目。（明李攀龙《草堂诗馀隽》）

◆（末句）数见不鲜，说得极是。（明卓人月《古今词统》）

◆七夕以双星会少别多为恨，独谓情长不在朝暮，化臭腐为神奇。（明沈际飞《草堂诗馀·正集》）

◆按七夕歌以双星会少别多为恨，少游此词谓两情若是久长，不在朝朝暮暮，所谓化臭腐为神奇。凡咏古题，须独出新裁，此固一定之论。少游以坐党（籍）被谪，思君臣际会之难，因托双星以写意；而慕君之念，婉恻缠绵，令人意远矣。（清黄苏《蓼园词选》）

◆夏闰庵云：“七夕词最难作，宋人赋此者，佳作极少，惟少游一首可观。晏小山《蝶恋花》赋七夕尤佳。”（俞陛云《唐五代两宋词选释》）

◆《鹊桥仙》云：“两情若是久长时，又岂在朝朝暮暮。”《千秋岁》云：“春去也，飞红万点愁如海。”《浣溪沙》云：“自在飞花轻似梦，无边丝雨细如愁。”此等句，皆思路沉着，极刻画之工，非如苏词之纵笔直书也。北宋词家以缜密之思，得遒劲之致者，惟方回与少游耳。（吴梅《词学通论》）


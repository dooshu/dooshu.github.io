○敌戒

皆知敌之仇，而不知为益之尤；皆知敌之害，而不知为利之大。秦有六国，兢兢以强。六国既除，施施乃亡。晋败楚鄢，范文为患。厉之不图，举国造怨。孟孙恶臧，孟死臧恤：药石去矣，吾亡无日。智能知之，犹卒以危。矧今之人，曾不是思。敌存而俱，敌去而舞。废备自盈，氐益为。敌存灭祸，敌去召过。有能知此，道大名播。惩病克寿，矜壮死暴。纵欲不戒，匪愚伊耄。我作戒诗，思者无咎。


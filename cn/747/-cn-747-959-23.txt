○唐故处士吴兴施府君墓志铭

府君讳昭字昭，吴兴人也。曾祖献，大父言，厥考，皆不徇微禄，浪迹自怡，善效风规，未尝陨德。是以逐胜避地，就土筑业，乃贸迁泾川。君之昆季有四，而君嗣其嫡。顷因天宝丧乱，遂羽翼分飞，花萼随风，枝叶离散。君守道自适，而仪范特殊。讽（阙）以和清虚肃慎。积财能散，义与道合；礼不越路，信闻於人。（阙二字）尚静物我如一。君夫人颍川汪氏，妇德贞操，兰桂同心。礼适施君，有一子一女。男字清河，孤标慈孝，禀性温厚，亦可比於高孟也。竭力侍省，尝无愠容。膝下之报才申，温清之年不待，夫人先君而故，已五稔焉。心丧之忧始平，昊天之痛旋迫，君以元和四年夏五月遘疾（阙二字）方术不（阙）荏苒六旬，药石不救於膏肓，灾祟乃沉於骨髓。皇天不，歼於淑人，以其年秋七月十九日终於泾之南第，春秋七十有三。号天叩地，泣血无诉。呜呼！光阴不驻，世情倏忽，朝薤露，夜壑藏舟，平生风流，一旦已矣！然则士庶有制，幽明路殊。举厝从时，茔兆将备。龟筮习吉，窀穸乃修；绛引车，哀歌即圹。以是年冬十二月一日岁在乙丑朔次壬申，窆（阙一字）於故夫人之坟东，礼也。原墅乡里，已载夫人之志焉，虽非合葬，有若同穴。亦恐年代（阙二字）将来无闻，乃刻石为文，以昭其墓也。铭曰：

荒坟峨峨，邱陵匪他。夫妻并穴，瘗此南坡。飒飒青松，绵绵女萝。日月其逝，恐易山阿。志於贞石，以赞哀歌。

（阙姓）庠


○对议漕运策

问：昔在隋季，廒庾空虚。爰逮皇家，京坻弥望。既乘前弊，年蓄未登，自东徂西，依常运漕。今送纳之所，物贱本州，欲赍直买输，利益兼倍。

对：什一而税，布政之通规；九稔为储，经国之成务。仓廪实而知礼，夷吾之论有徵；金汤守而惟粟，墨翟之言无守。昔隋季凋残，廒庾并竭。洎皇明缵，黎献咸熙。并孝弟力田，信可封於比屋；家给人足，实委馀而栖亩。於是上直常平，将备水旱；下敛薄赋，以蓄京坻。故远近诸州，随方输转，陆辇车而接轸，川漕引而连樯。但六合时雍，菽粟流而衍；五钱标价，水火埒其饶。若政利从机，惠美无费，以送纳之所，物贱本州，欲令赍直买输，不劳而益。如愚管见，窃未为宜。何者？任土税田，定差於不刊之籍；配租纳税，设条於惟行之令。岂可取越公途，苟从私益，革送纳之通式，开买输之权利者欤？谨对。

顾升

升，显庆时人。


94　無可無不可以五字成文


「無可無不可」，致堂讀史管見謂：「以五字成文。聖人從容中道，無所偏倚。世之通儻不泥者，纔足謂之『無不可』爾。馬援以此稱高帝，亦稔於常談。」

【閻按】元稹亦稱杜子美詩爲「無可無不可」。

【元圻案】後漢書馬援傳：「援，字文淵，扶風茂陵人。隗囂問以京師得失，援曰：『前到朝廷，上引見數十，才明勇略，非人敵也。』囂曰：『卿謂何如高帝？』援曰：『不如也。高帝無可無不可；今上好吏事，動如節度，又不喜飲酒。』囂不懌，曰：『如卿言，反復勝邪？』」






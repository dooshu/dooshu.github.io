○论齐映齐抗官状

右。希颜奉宣进止：“卿等所进齐映替李衡缘江南与湖南接近，齐映、齐抗，既是当家，同任方面，事非稳便，宜别商量者。”

齐映齐抗，同姓别房，既非五服之亲，则与众人无异，圣朝推诚致理，未尝先事示疑。曩之李皋、李兼，邻接方镇，今之韩潭、全义，密迩军城，此例甚多，无足为虑。但以中朝要职，常苦乏人，至如映、抗良才，并当台阁妙选。臣等先请授映礼部，圣旨令且向外商量。傥许移镇江西，亦是渐加恩奖。齐抗文学足用，精敏罕俦，掖垣之驳议司言，南宫之掌赋承辖，俾居其任，皆谓当才。若蒙追赴阙庭，试加顾问，察言稽行，必有可观。可否之宜，伏候进止。


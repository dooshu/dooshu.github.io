答司空雷古和叙知己


不肖昔于门下，有忘年之契。今遇英主御极，正宜简求耆硕，共佐升平。而翁乃顿迹烟霞，高谢轩冕，俾经纶终卷，膏泽自腴，皆不肖蔽贤之咎也。惶愧，惶愧！

不肖猥以浅薄，谬膺重任。窃见嘉、隆以来，纪纲颓坠，法度陵夷，骎骎宋、元之弊。辄自以亲承顾命之重，幸逢英明之主，不揣绵力，欲一举而振之。乃以此致恨于群小，流言不啻于三至矣。然礼义之不愆，何恤于人言？圣贤之学，有举世不见知而无悔者，况高明超旷如翁者犹有取焉。则虽不见知于世，同无闷也。

两承翰教，深荷雅情。贤郎端雅有志，器堪大受，当为翁有子贺。人便，草草附谢，并布腹心。






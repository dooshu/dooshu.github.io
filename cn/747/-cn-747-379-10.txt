○盖地图赋（以圣德感通灵仙降献为韵）

有虞氏提地，享天命；光启九有，缉熙八政。能使坤德以宁，祥符锡庆。神矣王母，通灵感圣；献尔宝图，昌尔金镜。嗣尧之美，於斯为盛。固知冥贶有则，休明无极；非天私我有虞，惟神归於至德。必将永其历数，宁惟锡彼封域？俾皇鉴之昭昭，岂神明之默默？谅可耀寰宇，盛邦国。盖地如何？匪兹不克。懿此图，实昭应感；广竖亥之遐步，资重华之睿览。规方远近，微妙元通；致蛮貊於度内，出山川於卷中。可以明四目，达四聪。《易》曰：“不出户，知天下。”何莫假此神功？徒稽其囊括也。吞八极，尽四溟；霜露所坠，日月所经。莫不总天目，入帝庭；嗤秦政得燕图以拓境，小穆公梦鹑首以称灵。亦有周王御天，汉君求仙；穷人力於宇宙，遍辙迹於山川。孰与夫高居深视，探微洞元；得地理於冥契，拥神休以永年？则知明德在兹，景福是降；播颂声以洋溢，洎寰海与里巷。美矣哉！历选列辟，符瑞钜万。虽元告成，白环入献；曷若斯图之用也，九土宏而庶绩建？


萧正固先生家传　子用道附

萧岐字尚仁自名其斋曰正固学者称正固先生世居泰和县西柳溪上祖与道志节清旷治亭沼自娯尝署其门曰一溪活水五柳高风终隐不仕父方平仕元为书记客死岭南崖山寨岐年十六往收父骸以归发愤力学试有司不利即弃去好古讲道里士爱敬之齎酒馔过从剧饮不乱人目为君子醉有巨室高年举杯属以身後墓铭岐正色曰若好为人庶几不阁吾笔也一坐闻之悚然洪武初高皇帝以贤良徵时天下初定告讦蠭起亡命者相雠辄赴阙告变枉死者无算岐至上十便书言时事所不便者甚悉且面陈小民无尺寸之刃而横坐大逆之名诛杀过当墟闾井而耗户口非圣主所忍闻也上悦赐食是时郡县所举贤良皆许自量能受官岐以老固辞诏为潭王府左长史凡数命皆固辞忤旨谪云南楚雄府教授既行复追还令朔望入朝居岁余授陕西平凉府学训导岐尝梦神人引至一室座有图书至是入学舍如梦中所见叹曰命也训饬弟子一如居里塾时从者甚衆宾兴之岁聘币交至尝主试湖广福建并得士数十人又诏徵考定典籍与宴奉天殿赐衣被数事给道里费比归筑乐在堂於近里之枫山自为志铭曰吾以此见祖宗地下差不辱矣年七十有二端坐卒平生撰着有正固稿京华稿归来稿若干卷尝曰吾为文不能讥谀人片言惟因物赋形欲移甲置乙必不可也其详见衡府纪善周是修所撰行状及学士解缙传中

子遵字用道号坦行侍父岐读书三华山下督之严毅尝谓遵曰父子责善而至相夷是无家教也周公以成王移挞伯禽伯禽敢喘息哉遵奉命惟谨以明经荐官靖江王府长史寻召入校国史永乐元年从王归国遇事当白侃侃无忌讳王遣入奏国用不敷遵力进以节俭且谏王曰至富可得至贵不可得王贵比天子仅降一等复何求哉惟节嗜欲慎起居读书学问非但养成德性亦可怡悦性情非若骑射博奕徒劳力损神也因条陈切务凡八条语皆恳至又作四门箴王为之改容尝以禄不逮养凡遇内宴珍馔不忍醉饱金绣之衣惟朝贺一用退则布衣手书翰不释有仕学斋诗文五百余篇自为墓铭曰才不及於经邦政不及於善俗然在职八年王国安而道无辱虽乏臧武仲之智而得孟公绰之不欲是保全归以从先大夫於枫山之麓人谓之实録云俄得痹疾乞骸忤旨谪宣府鹞儿岭巡检卒於官年五十有五


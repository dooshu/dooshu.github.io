○对氏为量判

〈氏为量，容令人概而不税。所司科之。〉

谨其权量，义叶顺时，范彼金锡，道成厥器。信斗斛而均制，乃钟鼎而齐功。施之以平万商，立之而观四国，罔不以法，贵诸合仪。氏职在为量，功期永启，既改煎而不耗，亦自权而准之，莫不审以方圆，容之豆。炎烟散彩，浮紫气之光芒；洞响函规，应黄锺之宫律。深模正典，实利生民，可以垂范将来，可以行之天下。概而不税，雅符师古之踪；按而将科，殊紊平反之道。氏既无遗失，圄囚（一作梓匠）理合审详，罚乃有词，刑宜用恤。


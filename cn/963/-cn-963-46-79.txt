郭印　次韵曾帅遣意三首

文章游戏里，政事笑谈馀。

种就三田药，编成一帙书。

情忘心自适，神定气长舒。

四海曾人子，何人可学欤。

郭印

郭印　次韵曾帅遣意三首

庶民从号令，喜若听春雷。

顿却寒威退，全呼暖律回。

决癰资砭石，调鼎待盐梅。

坐看罢癃俗，眉间蹙頾开。

郭印

郭印　次韵曾帅遣意三首

每入先生室，欣闻所未闻。

心君降六贼，笔阵扫千军。

炉鼎无人会，刀圭与客分。

清斋时隐几，閒看岭头云。

郭印


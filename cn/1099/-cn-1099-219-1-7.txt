○奏進樂書乞興正樂議 【 正樂】

臣等切惟我　太祖高皇帝定鼎之後、拳拳以復古樂為念、但時當草創、欲為未就、仰惟　皇上以羲黃堯舜之德、際重熙累洽之運期值百年、聖兼述作、既制大禮以定天下之式、必作大樂以平天下之情但、樂之道廣大微玅。非惟情義難明。而其所謂制度者。亦失傳久矣。西漢去聖未遠、樂家有制氏、世在樂官、但能記其鏗鏘鼓舞而不能言其義、况數千載之後乎今遼州同知李文察奏進樂書、乞興正樂一節臣等看得其所進樂記補說補註等書所以明樂聲樂理樂原亦有前人所未發者其議于人聲中考定五音、以為制律候氣之本、其法似為徑截、楊傑雖能議樂而實不能審音當時已譏之昔宋人楊傑議曰八音皆不能無失惟人稟中和之氣而有中和之聲、八音律呂、宜皆以人聲為度、且人言人志詠以為歌五聲隨歌、是為依永、律呂恊奏、是為和聲、此皆取之虞書者也、李文察所議似與此合。惟我　皇上聖德居位、懋建中和之極、實秉制作之權則考定元聲、興復雅樂、今日實惟其時、但考制習文、非朝夕所能。須積之歲月、然後可以成功、所據本官陳奏、相應議處、合無暫以原職留京、與支本俸、太常寺選委典簿等官、熟知音律三四員、并選能歌樂舞童生百餘名、開設樂舘、聽本官協同肄習、待其稍有次第每李終本部委官同該寺堂上官按試、得旨□□察改□常寺典簿協同該寺官郊樂一年之後、本部堂上官再行按試、如果聲律諧恊雅俗判殊、及截管飛灰、吹律候氣、皆有應騐、奏請定議擢用、伏乞　聖裁、


钟髯歌赠钟生

钟髯歌赠钟生[30]

英雄困厄竖子贵，丈夫灭尽须眉气；钟生乃独以髯豪，况复奋髯敢论事。少年浩歌《苍梧怨》，地老天荒写幽恨；生有《苍梧怨》，乃穆宗后崩时作。掉头不住出国门，濩落故山髯尚健。髯参不为为髯仙，沧桑转眼年复年；金丹未成髯已戟，儿女牵挽难登天。掀髯大笑世人惑，流传髯论极豪墨；髯乎其善保此髯，勿与纤儿一作髯儿争白黑！世间不见虬髯公，扶馀坐失无英雄。超伦轶群有髯在，令我神往沧溟东。






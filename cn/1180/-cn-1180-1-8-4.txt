召诰


昔武王克商，欲建都于洛邑，至成王时，始命周公、召公经理之。洛邑既成，召公因周公归，作书陈戒于王。史臣因以“召诰”名篇。





惟二月既望，越六日乙未，王朝步自周，则至于丰。惟太保先周公相宅。越若来三月，惟丙午朏。越三日戊申，太保朝至于洛，卜宅。厥既得卜，则经营。

既望，是十六日。王，是成王。步，是步辇。周，是镐京。太保，即召公。相，是视。宅，是居。越若，是发语辞。朏，是初三日月始生之名。经营，是经理营度。

史臣叙说：惟二月十六日，后第六日乙未，是日之朝，成王步自周京至于丰，以宅洛告于文武之庙，使太保召公先周公行，相视洛邑所居之处。召公自丰起行而来，惟三月初三日丙午，至初五日戊申，是日之朝。召公至洛，以建都事当稽于天，乃命元龟卜其何处可为王城，何处可为下都。既得吉卜，遂经理营度其事，虽未即修建，而基址位次、规模已预定矣。盖周家旧都丰镐，至于成王，以洛邑居天下之中，四方朝贡道里适均，故命周、召经营而定鼎焉。宅中图大之业，实在乎此矣。





越三日庚戌，太保乃以庶殷攻位于洛汭。越五日甲寅，位成。

庶殷，是殷之众民。攻字，解做治字。洛汭，是洛水之内。位，是都邑的位。

史臣记说：召公经营洛邑，择日兴工，自戊申越三日庚戌，乃以已迁在洛的众殷民，攻治兴建都邑之位于洛汭。越五日甲寅，则左祖、右社、前朝、后市的基址皆平定矣。当其举事之初，四方之民，远未能集，而攻位之役，力亦易办，故就殷民已迁者役之也。





若翼日乙卯，周公朝至于洛，则达观于新邑营。

翼日，是明日。达观，是周遍观视。新邑，即洛邑。

召公既以甲寅定位于洛，及明日乙卯，周公以是日之朝亦至于洛，则遍观新邑经营的处所，凡王城下都，经召公规定的，都巡视一周，以相其形胜，审其风气。盖营洛大事，不可不详慎也。





越三日丁巳，用牲于郊，牛二。越翼日戊午，乃社于新邑，牛一，羊一，豕一。越七日甲子，周公乃朝用书，命庶殷，侯、甸、男邦伯。厥既命殷庶，庶殷丕作。

郊，是祭天地。社，是祭后土。书，是役书。邦伯，是统率侯、甸、男服的诸侯。丕字，解做大字。

史臣叙说：周公以乙卯日至洛，越三日丁巳，以营洛事祭告天地，其牲用牛二。明日戊午，祭告洛邑后土之神，其牲用牛一，羊一，豕一。祭告既毕，乃以所用人夫多寡，工程期限之类，作为一役书。越七日甲子，是日之朝，周公以书亲命众殷之民；其在四方者，但命侯、甸、男服之邦伯，使他分命诸侯，传布于下。既以役书命殷众，于是众殷之民，莫不欢欣鼓舞，大来从役，忘其为劳。众殷顽民且然，则四方之服从者可知矣。





太保乃以庶邦冢君出取币，乃复入锡周公，曰：“拜手稽首，旅王若公，诰告庶殷，越自乃御事。

币，是洛邑既成，诸侯来朝会时，所献的币帛。锡，是与。旅，是陈。御事，是左右治事之臣，人臣不敢直指君上，但言御事者，如今人称执事的一般。

史臣记说：经营洛邑之事既毕，周公将归镐京，太保召公有陈戒成王的言语，及诸侯所献的币帛，都托周公以达之王。于是率诸侯自公所出外取入，并自己告王的书，都付与周公说道：“我今拜手稽首，以书币陈于王，而托公转达者，惟以作洛为化殷之地，君身实化殷之本。今新都鼎建，要诰谕庶殷，以作其友顺之风，革其怙侈之习，则必自君身始。此御事者之责也。公其以吾言而达之于王乎？”





“呜呼！皇天上帝，改厥元子，兹大国殷之命。惟王受命，无疆惟休，亦无疆惟恤。呜呼！曷其奈何弗敬？

此以下都是召公警戒成王的说话。

元子，指商纣说。无疆，是无穷。休，是美。恤，是忧。

召公将言天命不可恃，乃先叹息说道：“皇天上帝，其命靡常。昔纣受天命，为元子而有大国殷矣。及其无道，得罪于天，遂改革了他所受的命，使我周代之。然则天命果可恃以为安乎？今王继文武而受命，尊为天子，富有天下，固有无穷之美。然天无常亲，元子大国之命既可改于昔，亦可改于今，岂非无穷之忧乎？”于是又叹息说道：“王曷其奈何弗敬？盖纣惟不敬，故天命去之，今如何可纵肆而不敬乎？盖敬者，人君持身修政之至要，能敬则视听言动，件件循理，好恶用舍，事事合宜，然后民心悦而大命可保矣。”





“天既遐终大邦殷之命，兹殷多先哲王在天，越厥后王后民，兹服厥命。厥终：智藏，瘝在。夫知保抱携持厥妇子，以哀吁天；徂厥亡，出执。呜呼！天亦哀于四方民，其眷命用懋。王其疾敬德！

遐，是远。终，是绝。后王后民，指商纣说。瘝字，解做病字。吁天，是呼天。徂，是往。懋，是勉。疾，是急速不可缓的意思。

召公又说：“今天于大国殷命，既永远弃绝之矣。然此殷之先代，如成汤以下诸哲王，其精爽在天，未尝亡也。彼岂不能哀祈于天，以保佑其子孙乎？但以其后王后人纣之为君，受天明命，不能敬德，播弃黎老。使贤智者退藏，崇信奸回；使病民者在位，同恶相济，毒害其民。民苦虐政，无所控诉，但知保抱其子，携持其妻，以哀号于天；及往而逃亡求以自免，又被有司拘执，无地自容：民之可哀甚矣。彼天阴骘下民，见那四方之民，无辜受害如此，能不哀怜而思以拯救之乎？故虽殷先王在天之灵，亦不能挽回天意，而眷顾之命，昔在于殷者，今改而属于勉德之文武矣。夫祖宗德泽之难恃如此，王其可不汲汲敬修其德，而保民以保天命哉！不然，虽文武在天之灵，亦将无如之何矣。”





“相古先民有夏，天迪从子保，面稽天若，今时既坠厥命。今相有殷，天迪格保，面稽天若，今时既坠厥命。

相，是视。迪，是启迪。从子保，是从其子而保佑之。面，是对越的意思。稽，是考。若，是顺。格字，解做正字。格保，是格正夏命而保佑之。

召公说：“天命无常，常于有德。我观古人有若夏禹之圣，天既启迪之而成就其德矣，又从其子而保佑之，使继世之贤足以敬承其道，天之眷夏如此。当是时，禹亦仰考天心而敬顺不违，凡所以凝固天命，贻厥子孙者，无所不至，宜乎夏之子孙于今尚存也。乃桀为无道，今遂坠失其天命，而以商代之。禹之德泽，其可恃乎？我观近日有若成汤之圣，天既启迪之而成就其德矣，又使其格正夏命而保佑之，遂缵禹旧服以有天下，天之眷殷如此。当是时，汤亦仰考天心而敬顺不违，凡所以奉若天命，敷遗后嗣者，无所不至，宜乎殷之子孙于今尚存也。乃纣为无道，今遂已坠失其天命，而以我周代之。汤之德泽，其可恃乎？夫禹、汤能敬其德，故其兴也勃焉；后世不能敬德，故其亡也忽焉。天命之去留，惟在君心之敬肆，可不慎哉！”





“今冲子嗣，则无遗寿耇。曰其稽我古人之德，矧曰其有能稽谋自天？

冲字，解做幼字。嗣，是继。寿耇，是老成的臣。谋，是度。天，是天理。

召公又说：“人君固当疾于敬德，而亲礼老成，又敬德之助。今王以幼冲之年而继嗣君位，必任用寿耇之臣，不徒隆以礼貌，必倚为腹心，言听计从，朝夕亲近，不可轻遗弃了他。所以然者，盖这寿耇的臣，阅历年久，闻见广博，于古昔帝王的道德，可为师法者，能稽考其事实，如当时亲见的一般，是固不可遗矣。况又德盛智明，凡运筹发虑，以谋度国家之大政，能循理合天，无一些出于功利的意思，此尤不可遗也。盖稽古，则事有所证；稽天，则理无所遗。若没有这等的人启沃于前，则往古兴亡之监，上天精微之理，岂能件件晓得？今王敬德，可不得是人以为辅哉！”大抵老成之人，计虑深远，外似迂阔；而幼冲之君，喜用新进，势常易疏。故伊尹告太甲，以先民时若为言；成汤制官刑，以远耆德为戒，皆是此意，实万世君天下之要务也。





“呜呼！有王虽小，元子哉！其丕能于小民，今休。王不敢后，用顾畏于民碞。

其，是期望之辞。諴，是和。后，是迟缓的意思。碞，是险。

召公叹息说道：“吾王虽是幼冲，乃上帝之元子，受天命而为民主，其责任至大，可不勉哉！盖天命之去留，视民情之欣戚。若小民不和，则天命亦不可保，而有负于元子之责矣。王其大能諴和小民，使之安居乐业，欢忻鼓舞，无有乖怨之意，则民安而天命亦安，国家永保太平之业，岂不为今日之休美乎？夫小民虽若至愚，然抚之则后，虐之则仇，其心碞险而可畏，若以为不足畏而玩视之，鲜有不至于失民者。王必须以民为急务，不敢视为缓图，时时顾畏那小民之碞险，兢兢业业，似登高临深的一般，则庶乎可以和民心而保天命矣。”





“王来绍上帝，自服于土中。旦曰：‘其作大邑，其自时配皇天。毖祀于上下，其自时中乂。王厥有成命治民，今休。’

绍，是继。服，是行。洛邑乃天地之中，故称土中。旦，是周公的名。时字，解做是字。配，是对。乂，是治。

召公又说：“出治之本，在乎君身；民之道，始于新邑。昔者王方幼冲，犹可委政于大臣，今洛邑新成，王年既长，来此继天为治，其责至重。凡典礼命讨，须要件件自家留心，服行于此中土，以总揽万几，不可专倚恃臣下，而自处于逸也。此非臣一人的意见，且旦亦曾说道：‘人君一身，上为皇天之付托，中为百神之主宰，下为万民之依归。今作大邑，岂徒为逸豫之计？盖将自此土中作君作师，以配对上帝；肇称殷礼，以享誉神祇；宅中图治，以和万民。’旦之所言，即臣期望于王之意也。王果能勉而行之，庶几民心悦而天意得，佑命我周者，一成而不易矣。治民至于格天，才是极处。将见治化隆盛，社稷灵长，岂不为今日之休美乎？吾王不可不加之意也。”





“王先服殷御事，比介于我有周御事，节性，惟日其迈。

御事，是治事之臣。比，是亲近。介，是副贰。节，是制。迈，是进进不已的意思。

召公说：“王今自服土中，固以化民为要，然化民当自臣始。使有位者，先抵冒法禁而不忌，则何以令民哉？今殷之多士，化纣之恶，非若我周之臣，习于教令。王要先化那殷家御事的臣，使他与我周之御事，亲近副贰，耳濡目染，相观为善，以节制他往时骄淫之性，则自然日进于善而不能已矣。盖人为习染所坏，是以流荡忘返，日入于恶而不自知。使朝夕与正人居，闻正言，见正事，久之将悔悟奋发，舍其旧而新是图矣。此先王转移民俗之善机也。”





“王敬作所，不可不敬德。

所，是处所。

召公又说：“君身者，群臣所视效。要化服那殷之臣，必谨乎君身。王当把那敬做安身的处所，动静语默，出入起居，常在于是，如人的身住在房屋里面一般，不可暂时离了。盖敬乃一身之主宰，万化之根原。能以敬作所，则此心收敛而德成；不能以敬作所，则此心放纵而德隳矣。王不可不敬德，以为化服臣民之本也。”召公进诰至此，凡三言敬，而意愈恳切，即周公言所其无逸之意。君人者，宜致思焉。





“我不可不监于有夏，亦不可不监于有殷。我不敢知曰，有夏服天命，惟有历年；我不敢知曰，不其延，惟不敬厥德，乃早坠厥命。我不敢知曰，有殷受天命，惟有历年；我不敢知曰，不其延，惟不敬厥德，乃早坠厥命。

监，是视以为法戒。服，是受。延，是久。坠，是失。

召公又说：“我谓王不可不敬德者，正以敬肆之间，乃历年长短之所系，前代兴亡皆不出此。今我王不可不监视于有夏，亦不可不监视于有殷。若二代之君，能敬的，则宜以为法，不能敬的，则宜以为戒。如夏禹受命，历年四百，我不知他为何这等长久。及夏桀嗣位，遂至亡灭，我不知他为何便不能少延。以我看来，惟桀不能敬其德，作威敷虐，得罪于天，乃早坠失了有夏之命耳。殷汤受命，历年六百，我不知他为何这等长久。及殷纣嗣位，遂至亡灭，我不知他为何便不能少延。以我看来，惟纣不能敬其德，沉湎暴虐，自绝于天，乃早坠失了有殷之命耳。盖天命长短，皆不可知，而敬德在我，所当自尽。观禹、汤之所以兴，桀、纣之所以亡，则王自不能不疾于敬德矣。我谓不可不监于夏、殷，正以此也。”夫桀以不敬而亡夏，纣以不敬而亡商，周监于二代，至于幽、厉，又不敬而灭亡，千古兴亡，如出一辙，自周而后，虽百世可知也。





“今王嗣受厥命，我亦惟兹二国命，嗣若功。王乃初服。

嗣，是继。二国，指夏、商。功，是有功德之君。初服，是服行政教之始。

召公告成王说：“我周自文、武造邦，今王嗣位，昭受厥命，虽天眷维新，然今日所受之命，即是夏、商所受之命。夏之子孙不能保，而归于商；商之子孙不能保，而归于我周，是未可恃以为常也。当思二国受命之初，如禹之祗德，汤之懋德，都是有大功德的圣君，能敬德以历年者，必勉力继嗣，务要学他的敬德，乃可以凝固天命，多有历年耳。况王乃新邑初政，服行教化之始，天命去留，所系甚重，可不谨哉！”盖继体守成之君，每以天命为可常，祖宗德泽为可恃，多不能修德，以致乱亡，故召公之于成王，告戒如此。





“呜呼！若生子，罔不在厥初生，自贻哲命。今天其命哲，命吉凶，命历年。知今我初服。

初生，指人幼年说。自贻，是自家遗下的。哲命，是聪明的天性。

召公又叹息说：“今王初政，不可不谨。譬如人家生子一般，都在那初生幼年的时节，能习于为善，则知识聪明日渐开发，到长大时，必然是个好人。这是自家遗下来的明哲之性，非他人所能增益也。若人君能谨于初政，习惯自然，必是个贤圣之君，与自贻哲命的一般，是在吾王自勉而已。我看如今的天意，或命王以明哲之德，或命之以吉，或命之以凶，或命之以历年长久，这都不可知。所可知者，只看我初政所服行何如。若能敬德，便是自贻哲命，自贻吉祥，自贻历年矣。转移天心，全在今日，吾王可不以敬德为急务哉！”





“宅新邑，肆惟王其疾敬德。王其德之用，祈天永命。

宅，是居。肆字，解做今字。疾，是速。祈，是求祷。

召公又说：“如今洛邑新成，我王来居于此，正初服之时，远近臣民，无不瞻仰。今王其及时奋发，速于敬德，以为和小民之本，不可有一毫怠缓之心也。盖天命之去留，系于民心；民心之向背，观于君德。王其用此敬德以和民，使人心悦而天意得，以祈祷上天长久之命，衍国祚于千万年，岂不美哉！盖天命无常，惟德是辅。故人君欲天命之永久，惟在以德祈之，不在乎祷祀以徼福也。”





“其惟王勿以小民淫用非彝，亦敢殄戮；用乂民，若有功。

淫，是过。彝，是常法。乂，是治。若，是顺。

召公又说：“德为化民之本，刑为辅治之具。王当急于敬德，缓于用刑，其勿以小民无知，过为不法，说他顽慢弗率，难以德化，遂果于诛戮，而一意用刑以威之。盖民心至愚而神，顺之则治，逆之则乱，若徒用刑罚驱迫他为善，则民心未必服从。惟躬修敬德，顺其性而利导之，则非彝之习自然化为用德，而可以成治功矣，何用殄戮为哉！”





“其惟王位在德元，小民乃惟刑用于天下，越王显。

德元，是君德首出于天下。刑，是取法的意思。越字，解做于字。显，是明。

召公说：“王者居天下之上，其位固已极尊，然必须德足以称之，乃可以服天下。王其懋敬厥德，使德与位称，巍然立于万民之上，就似高出一头的一般，则王之德足以为天下法矣。将见那百姓每感发兴起，都取于君上之德行，无有过用非法的人。则吾王之德，召著于天下，如日月之照临，岂不益明显乎！如此，则可以小民而祈天命矣。”





“上下勤恤，其曰‘我受天命，丕若有夏历年，式勿替有殷历年’，欲王以小民受天永命。”

上下，是君臣。勤恤，是忧勤。其，是期望之辞。式字，解做用字。勿替，是兼有的意思。

召公又说：“祈天永命之道，上下同任其责。自今我君臣皆当夙夜勤劳忧恤，相与期望说道：夏有天下四百余年，殷有天下六百余年，享国甚久。今我周受命，必大如有夏之历年，又不要失了有殷之历年，务期兼夏、商之历数而有之可也。然欲历年长久，岂必他求。盖天以民为心，国以民为本，惟欲王和小民，常加爱恤，于以固结人心，顺承天意，使国家长治久安，以受上天之永命耳。君臣所当勤恤者，莫大于此。”





拜手稽首曰：“予小臣敢以王之雠民、百君子越友民，保受王威命明德。王末有成命，王亦显。我非敢勤，惟恭奉币，用供王能祈天永命。”

雠民，是殷之顽民，与三监谋叛者。百君子，是殷之诸臣。友民，是周家友顺的民。保，是保守。受，是顺受。末，是终。

召公于篇终，又拜手稽首致敬说道：“洛邑所迁殷之顽民及诸臣，与我周友顺的民，都视君德之修否以为向背者也。王能以德为威，以德为明，则我小臣敢率此臣民，使之畏威怀德，保守而不失，顺受而不违，无有不遵奉法纪，服行教化者，是乃臣之所能为也。然王之一身，又臣民所视效，尚当益修敬德以民，使嗣受的成命，自今终有之而不替，则王之令闻，亦显于后世而无穷矣。我今取币及书以陈于王，岂敢以此为勤劳哉！盖王来洛邑，必有祭祀，以祈天命之永，故我敬奉此币于王，用供王之祈天永命而已。”不曰“祭祀”，而曰“能祈天永命”者，盖祭祀乃祈祷之文，惟能自敬德之君，斯能感格天心，昭受休命，乃祈祷之实，故召公于篇终，深致责难之忠如此。

按：《召诰》一篇，拳拳历年之久近，反复夏、商之废兴，不惟其终，惟其始，不惟其身，惟其子孙，为国家虑可谓长远矣。然究其指归，惟以民为祈天永命之本，以疾敬德为民之本，丁宁告戒，不越乎敬之言。此继体守成之君，所当深思而力行也。






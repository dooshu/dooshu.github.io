○刘泰伦可起复谒者监制

敕：朝议郎前行内侍省内谒者监上柱国赐紫金鱼袋刘泰伦：古者有中涓谒者，皆侍奉亲近之臣也。今之宠秩，亦由旧焉。况泰伦有行艺可以饰身，才干可以掌务，监临内署，朝请中闱，谨密端和，甚宜厥职，久於其事，无之实难。宜加进秩之恩，仍举夺情之典。勉承奖任，勿替初终。可起复朝议大夫行内侍省内谒者监。


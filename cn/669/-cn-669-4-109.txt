109　禘與祫考辨


長發「大禘」，商頌毛傳。箋云：「郊，祭天也。」雝「禘太祖」，周頌毛傳。箋云：「大祭也，大於四時而小於祫。」鄭康成以祭天爲禘，與宗廟大祭同名。春秋纂例趙子已辨其失矣。王肅以禘、祫爲一祭，亦非也。禘與祫異，祫則太祖東嚮，毁廟及群廟之主，昭南穆北，合食於太祖。禘則祖之所自出者東嚮，惟以祖配之。今混禘於祫，宗廟有祫無禘。

【元圻案】長發序正義曰：「祭法云：『殷人禘嚳而郊冥。』注云：『禘謂冬至祭天於圓丘。』則圓丘之祭，名爲禘也。」〇雝序正義曰：「鄭志云：『禘，大祭，天人共之。』禘既大祭而小於祫者，以四時之外，特爲此祭，大於四時，故云大祭。但此大祭五年再爲，一則合聚祭之，一則各就其廟，故以合祭爲祫，就廟爲禘。禘尚大祭，祫大可知。」〇春秋纂例曰：「閔公二年，吉禘于莊公。鄭康成注祭法云：『禘謂配祭昊天上帝於圓丘也。』蓋見祭法所説文在郊上，謂爲郊之最大者，故爲此説爾。祭法所論禘、郊、祖、宗者，謂六廟之外，永世不絶者，有此四種爾。禘之所及最遠，故先言之。又云『祖之自出，謂感生帝靈威仰也』，此何妖妄之甚！此文出自讖緯，始於哀、平間，僞書也。」〇文獻通考：「代宗寶應元年，太常卿杜鴻漸等言：『禘者，冬至祭天于圓丘，周人配以遠祖高祖，非始封之君不得爲太祖以配天。而太祖景皇帝受封於唐，即殷之契、周之后稷也。請以太祖配享。』諫議大夫黎幹以爲禘者宗廟之祭，非祭天，而太祖非受命之君，不宜作配。爲十詰十難以排之。」是禘之爲祭天、祭宗廟，唐時猶聚訟也。宋衞湜禮記集説於祭法首節列鄭注於前，次及孔氏、熊氏，皆從鄭學者也；次及王荆公十二家之説於後，皆從王肅之説者也。朱子注論語，禘之説亦從趙伯循。〇本朝惠氏棟著明堂大道録，禘説專明鄭義。〇書録解題三：「春秋集傳纂例十卷，辨疑七卷，唐給事中吴郡陸質撰。初，潤州丹陽主簿趙郡啖助叔佐明春秋，傳洋州刺史河東趙匡伯循。質從助及伯循傳其學，助攷三傳，舍短取長，又集前賢注釋，補以己意，爲集傳、集注，又撮其綱目爲統例。助卒，質與其子異，繕録以詣伯循，請損益焉。質隨而纂會之。」






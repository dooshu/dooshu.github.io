○拟册晋王文

维某年月日，皇帝若曰：涉河之东，千里而广。右浸卫水，左据常山。蒲版唐尧封之丘；历山，虞舜隐耕之地；晋阳，我高祖誓众之野。本晋国也，而谓之唐。其人忧深思远，有帝尧之遗风焉。故我国家，因之以启王业。将我朝政，保兹旧邦。克建戚藩，以任贤德。咨尔第五男某，和裕秉质，端贞理身。谦似不能，好善知不足。行归於厚，口无择言。本孝克家，资忠体国。固可严奉启圣之域，绥怀积德之邦。锡尔黑社，以藩於北。是用命使某官某乙，持节册命尔为晋王。往钦哉！宜听朕命。於戏！践唐尧之地，理虞舜之人，开高祖之域。尔其兢兢慎，以临其人。思流恺悌之风，祗敬与王之地。无一举足以忘我祖宗艰难之业。往利厥土，以孚於休。


吴培昌：

华亭吴培昌宰仁和，黩货。时岁饥，借完漕贷富民五万金，半私其橐，营荐五千金，内召，还里即被豸绣，谓西台直掇之耳。兄事槜李吴昌时，同舟而北，志意骄溢。癸未四月，河南道御史吴履中，同嘉兴曹溶、给事中长沙廖国遴、松江杨枝起、平湖马嘉值等集松棚下，履中曰，将来匪人玷台矣，公等何不纠之？问其人，曰吴仁和也。各言其黩货，以邻近示便纠，国遴又他对。时侍御史大兴宁承勋，以堂考次等当调，国遴讽履中耸惥之。履中遂语承勋曰，君授职来曾被考乎？曰前被考，未实授。履中曰，君能论吴培昌，则台端生色矣。承勋唯唯，云渠事未详。枝起、溶请任之。枝起列事状，溶草疏，以承勋名上。得旨：下培昌抚按勘理。培昌道德州见报，骇惧亟反。昌时怒言路，谓此非逐培昌，乃逐我也。兼程入京，侦其事，阴代宜兴揭言路，喜中人，往往不识面借陷。如吴培昌事，宁承勋何曾稔之？实枝起、溶等嗾使。陛下试召问，则立破矣。上寻召府部大臣对讫，手勅召承勋，承勋不知所出。上曰，尔纠吴培昌，能诵其奏乎？承勋惘然。上曰，即未全诵，事可悉也。承勋勉叙一二。上曰，奏不自出，当指其实。承勋服而退，各责回奏。承勋趣枝起、溶商之。承勋回奏，培昌秽迹甚着，臣谊当纠，第路远未详，访之枝起、溶，非有他也。章上不问。枝起、溶亦回奏，不问。而昌时憾三人甚，托给事中常熟时敏伺三人起居。三人谓敏同土，倾心告之，且求为昌时地，不知敏卖三人于昌时也。会推孙晋大同巡抚，昌时嗾宜兴揭国遴等有私，国遴、枝起下狱，溶解官听勘，而三人尚乞援昌时，其见卖久矣。




◇求自试启

臣闻春庚秋蟀，集侯相悲，露木风荣，（《艺文类聚》作「萤」。）临年共悦。夫唯动植，且或有心；况在生灵，而能无感。臣自奉望宫阙，沐浴恩私，拔迹庸虚，参名盛列，缨剑紫复，趋步丹墀，岁时归来，讠夸荣邑里。然无勤而官，昔贤曾议；不任而禄，有识必讥。臣所用慷慨愤懑，不遑自安。诚以深恩鲜报，圣主难逢，蒲柳先秋，光阴不待，贪及明时，展悉愚效，以酬陛下不世之仁。若微诚获信，短才见序，文武吏法，惟所施用。夫君道含弘，臣术无隐，翁归乃居中自见，充国曰「莫若老臣」。窃景前修，敢蹈轻节。以（《艺文类聚》作「虽」。）冒不媒之鄙，式罄奉公之诚。抑又唐尧在上，不参二八，管夷吾耻之，臣亦耻之。愿陛下裁览。（《南齐书·王融传》、《艺文类聚》五十一。）


归雁


闻道今春雁，南归自广州〔一〕。见花辞涨海〔二〕，避雪到罗浮。是物关兵气，何时免客愁。年年霜露隔，不过五湖秋。

〔一〕广州：《唐会要》：大历二年，岭南节度使徐浩奏：十一月二十五日，当管怀集县阳雁来，乞编入史。从之。先是五岭之外，翔雁不到，浩以为阳为君德，雁随阳者，臣归君之象也。史称浩贪而妄，公诗盖深讥之。谢灵运《山居赋》：“海鸟违风，朔禽避凉。”注：朔禽，雁也，寒月转往衡阳。卢思道《孤鸿赋序》：《淮南子》曰：东归碣石，违溽暑也。平子《赋》云：南翔衡阳，避祁寒也。《地志》：衡山一阳峰极高，雁不能过。遇春北归，故名回雁。

〔二〕涨海：谢承《书》：交趾七郡贡献，皆从涨海出入。






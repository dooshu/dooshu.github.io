【后汉桐柏庙碑〈延熹六年〉】

右汉《桐柏庙碑》，摩灭虽不甚，而文字断续，粗可考次，盖南阳太守修庙碑也。其辞云“延熹六年正月乙酉，南阳太守中山卢奴□君”，“奴”下正阙一字，当是其姓。又云“尊神敬祀，立庙桐柏，春秋宗，灾异告变，水旱请求，位比诸侯，圣汉所尊。太守奉祀，二十余年，不复身至，遣承行事，简略不敬，明神弗歆，灾害以生。五岳四渎，与天合德。仲尼慎祭，常若神在。君准则大圣，亲之桐柏，来见庙祠，崎岖逼狭。开拓神门，立阙四望，增广坛场”。又云“执玉以沉，为民祈福，灵祗报，天地清和”。其大意止于如此。其后有颂，亦可读，第不见太守姓名尔。然不著他事，惟修庙祀神尔。桐柏，淮渎庙也。治平元年六月十三日书。


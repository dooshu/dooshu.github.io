赠奉政大夫蓼庵田公传

公田姓讳绪宗字彷文一字文起山东德州人曾祖三戒明嘉靖癸丑进士官户部主事祖高父实栗并诸生公为仲子少倜傥自负不屑伍里中儿家贫嗜学冬月聚薪拥足读书常达旦为举子业务伟特成一家言试塲屋久不中人或规以谐时叹曰虎豹之斑凤凰翡翠之羽贵其文异也使吾文而犹夫人也乌用吾文为卒持之不变教授诸弟子有绳尺同里萧侍读惟豫初自童子受业辄以翰苑许之至今服其知人顺治辛卯举於乡明年壬辰登进士除知浙江丽水县立着名迹先是民苦催科淆紊公内外各置一簿核注盈欠吏不得上下手为奸其力役则按籍均徭罔困贫寡故邑处冲津而趋事无後期赋役一清丽水故仕国学校岿然冠檡山之阳昉自唐李邺侯而韩退之为石记乱後荒圯公至则新之会诸生其中讲业课艺名曰丽泽大社由是人士益兴於学邑有通济堰萧梁时所筑障松遂两溪水为四十八派灌田万余亩後大水决堰泉散土龟公单骑往视之曰创於昔而隳於今如吾民何躬畚锸复堰民用利赖田谷以登初公将之官作筮仕自记一编历援古循吏以自励曰使吾行有弗恊於是弗敢为也至是出为政无一不如其言丽民歌之曰邑侯清鸡犬宁邑侯贤妇子安亡何以疾卒於官年四十六邑人为之哭罢市公在县甫五月其得民如此子雯需并进士雯以工部尚书郎陞按察司佥事督学江南需翰林院庶吉士并以文名世其家施子曰史氏传循吏衆矣大抵奉法循职恂恂无奇行以丽水治行方之宁出古人後哉语云见指知臂夫朱邑之爱利文翁之儒雅王景之治河渠彼有其一而传之至今今不待朞月能兼之使天假之年岂独以循绩见哉


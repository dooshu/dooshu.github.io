◎不孝罪不在大

嘉庆某年，泉州乡间土人某，少失恃，父素严督不贷，令就蒙馆近地，以获教学之益。娶室后，某偶回家，父辄促就馆，某以父命不敢违，然心窃窃疑之。一夜潜归，漏三下矣，值其父忽患呕痧病，披短衣起，急扣妇房门，思索汤药。某错愕，微窥之，见其妇披亵衣启视，父手指口画，无所言。某怒，以烟筒向父头上作捶击势，盖以翁戏妇也。及父病旋止，自忖涉瓜李嫌，不敢言。某觉其误，亦不敢言，无有知者。有锦宅黄生，某同研友也，一日暴卒，其魂已到阴府，适阎王升殿，传进跪伏。俄闻一吏呈册云："此生未有恶迹，数亦未尽。"王命遗归，方转身走，见某正受炮烙刑，黄生讶其死，问故？某泣言："夜间击父罪，故先被拘魂谴责，不久当入鬼录矣。"黄生惊寤，急造其馆，缕述奇梦。某惶恐失措，随以误告，且言由此两手无故自痛状，逾月竟卒。嗟夫！父，天也，获罪于天，岂有生理。一过误间，而冥中伺察立至，可见为子者罪不在大，宜加警省也。


琴台

琴台〔一〕


茂陵多病后，尚爱卓文君。酒肆人间世，琴台日暮云。野花留宝靥，蔓草见罗裙。归凤求皇意，寥寥不复闻。

〔一〕琴台：《寰宇记》：相如宅在州西四里。《蜀记》云：相如宅在市桥西，即文君当垆涤器处。又《益部耆旧传》云：宅在少城中笮桥下，有百余步是也，又有琴台在焉。《成都记》云：在浣花溪之海安寺南，今为金花市，城内非其旧，元魏伐蜀，下营于此，掘堑得大瓮二十余口，盖所以响琴也。






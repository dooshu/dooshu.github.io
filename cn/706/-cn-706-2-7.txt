·山头重筑海塘碑记（庚子）

台之缑城，枕山负海；其东鄙，即尾闾也。有乡名长亭，吞吐潮汐，居民日与鱼鳖为邻。而地脉涌出，赘附一沙，与龙山相峙对，地号山头；实沮洳场也。后以冯、袁诸姓来，卜筑于此；为浍以潴山泉、为塘以捍海潮，而其族始盛。其俗，树艺之外，皆鱼盐为业；久之，亦遂殷阜。当我国家盛时，海波不扬，邑多贤长吏；滨海丸封，又鲜戎马驿骚：故上农亦以力田举科，蜑户亦各以网罟盆牢著姓氏。且家礼乐而户诗书，或冠进贤、或补博士弟子员，盖彬彬乎盛哉！但邑介山海间，田阻山则多硗，恆苦暵；田阻海则多盐，恆苦潮。于是乡之人聚族而谋，伐木畚土隆其堤、复其障，微但沧海一变而为桑田，即泻滷胥化而为膏腴矣。

迨国变频仍，鳞介易我冠裳；十余年来，义旌遍海外，戎服繁兴。海滨遗黎朝秦暮楚，供亿竭于两国，民力用是益殚。而保据兹邑者，文则猴冠、武则虎翼，民尚室家不保，遑问封洫哉！由是沉潦内溃、洪涛外啮，外之膏腴者仍归泻滷，桑田亦几变为沧海矣。余自乙酉倡仪，飘泊海曲有年；近复鞠旅于缑城外岛，闻之怅然曰：『国事固沧桑矣，而民事宁可缓乎！且山头地势污下，洪涛喷薄；无论阡陌巨浸，即庐舍亦荡漾波涛中。倘不急为修缮，民其不为鱼乎』？乃出金五十为倡，鸠工经始；而义士冯某等为之醵金钱、聚土木，以虔其事。大抵富者输财、贫者输力，靡不奔走恐后。因就其故址，增以新防：凡埤者崇之、圯者累之、阙者修之、薄者丰之。自冬徂春，盖三阅月而工始告竣。犹虑人情之易媮也，申约：以今时捐财之多寡，为他日授田之广狭；亦可谓计及久远者矣。

义士冯某等以功由余始，思勒诸石；且徵文于余。余曰：『天下事变，孰有甚于沧桑者乎！今乾坤陆沉，余既不能尘沧海而挽皇舆，而独能使一方之桑田不波乎？况尔之自今得以践土食毛者，皆父老子弟力耳，余何知』！遂铨次颠末，以应其求。若夫董其役者，则有参军某、执金吾某，例得并书。


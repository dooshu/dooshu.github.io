○望瀑泉赋

曙无兮川无波，泛余舟於空碧。彼庐山浮重湖之上兮，峨极天之峻壁。凝黛色之深明，噫林岭之岑寂；何神造之杳冥，跃腾泉於山脊？孤流皎皎於苍梁，翠淙千仞兮悬帛；玉绳缒於寥天，银河垂於广泽。春风雷兮{徙}霜雪，穿重而下射；白龙倒饮於平湖，若天地之初辟。委滔滔兮东迤，讵知夫维今之在昔？倚高帆而一望，豁余心兮洒涤。近古有雁门上德兮昭洗尘昏，柴桑开士兮舍印推尊。灵境殊象，诠微究原。人已古兮山在，泉无心兮道存；将默贯於精极，欲置之而不言。


○维摩经略疏序

圣非道不生，道非教不明，教非人不行，是三者相依而住。道有大小权实，故净名以在家成化；人有圣贤浅深，故智者以初依启法。然後因言遣言，即象忘象，俾後学有以得正真之终始，游道义之门户，祖而述之，存乎其人。

天台上人比邱然公，纂智者之法裔，探毗耶之妙赜；一贯文字之学，会归解脱之渊。以为昔智者大师之演是经也，备偏圆顿渐之义，尽方等生苏之体。其旨远，其道微，微言在兹，兹用不惑。故常外阐其训，内澄其照。凡百学者，望崖而归。尝谓门弟子曰：“祖师所述，其道甚著。而嗜简者或病其繁，习精者则遗其粗。吾欲因而就之，以伸其教；删而裁之，以存其要。何如？”弟子比邱众作礼以请。公於是削其浮辞，合为十轴，不失旧则，其义惟明。与前部偕行，号为《净名略疏》。原夫圣人有以见生生根器之不齐也，故用四教五味，经而纬之；有以见万法弛张之不殊也，故用一道一乘，会而成之。然则圣人随感以利物，故其数不得不差；贤哲因感以立诚，故其业不得不传。观其所感，则毗耶之与天台，杜口之与立言，虽阶位不同，广略异宜，至於赴机施化，其揆一也。

肃尝受经於公门，游道於义学，虽钻仰莫能，而嗟叹不足。故序其述作之所以然著乎辞。疏成之岁，岁在甲辰。吾师自晋陵归於佛龛之夏也。


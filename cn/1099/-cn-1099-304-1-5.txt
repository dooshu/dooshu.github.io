○戰守 【 此為薊鎮言也　戰守方略】

嘗謂善戰之兵、貴精而不貴多、能戰之將、鬬智而不鬬力、况胡虜馬弓之長、難與爭鋒、而中國不練之兵、難以卻敵、必須分主客以定勞逸、察聚散以决攻守、或者大舉之鋒可挫也、何也、假如有五萬之眾。分為五營。左右中前後。每營各一萬員名。則營地科方。每一營可以占三里。內留閑地二里。一營可以占五里。五營可以得二十五里矣。哨報于未入之先。設伏于必入之路。胡虜雖強。亦必見利而進。我軍雖弱。固不能直擣以衝彼之鋒。而大軍對壘。在彼亦豈敢四散以掠吾之地乎。况客兵利于速戰。重地無掠。賊必散而後掠大軍在望彼不敢分此確形也彼必挑戰以覘我之虗實。必吾之人馬潰遁。而後彼之擄掠可施也。吾則設立營壘。堅壁以待夫吾不戰而粮可繼也彼不掠則食不足食不足則勢必遁尚敢為吾之相持乎。萬一輕我。三軍縱兵以掠。擡營之時最易衝突非精於陣者不能無患也吾則擡營而往約行數里。依險而駐。彼知吾戰乎。知我守乎。將歛兵備我之不暇。何必貪捕零騎。以遂彼誘軍之謀哉將以為誘定我軍。分兵以掠。則三千之營可誘也。而二十五里皆兵。一望無際。將誘吾之首乎。誘吾之尾乎。用少恐不能誘我之眾。用眾又分彼擄掠之勢。况酋長不一。利歸各主。抑將誰為誘乎。抑將誰為掠乎。設使合謀同志則一半誘我。一半掠我。當此分兵力弱之時。乘其晝夜不備之際晝則驚之以旗鼓。夜則撓之以砲火。使掠我者不敢遠去。而誘我者不敢解甲。至此則主客兵之勢。勞逸之形。孰為鈍乎。孰為利乎。于是而後施吾攻守之術。亦未盡為無策者矣縱使吾不能攻。則一日之掠。不足以供一日之食。安得持久而不返乎。當其既歸之時。乘首尾不顧之處。而兵家之勝。又不可以先傳者。在我雖無斬獲之功。在彼亦失擄掠之志。在我雖無戰勝之勇。在彼亦隳入寇之心。是何也。夷狄之所志者。擄掠也。無利而返。則志怠而心隳。因其所志而筭之。而虜可擒也。


○论颉利部众不便处南河封事

臣闻夷狄者，同夫禽兽，穷则搏噬，群则聚鹿，不可以刑法绳，不可以仁义教。衣食仰给，不务耕桑，徒损有为之，以资无知之虏。得之则无益於化，失之则无损於时。然彼首邱之情，未易忘也。诚恐一旦变生，犯我王略，愚臣之所深虑。如臣计者，莫若因其败亡之後，加其无妄之福，假以贤王之号，妻以宗室之女，分其土地，析其部落，使其权弱势分，易为羁制，自可永保边塞，代为藩臣，此实长辔远御之道。

卢士牟

士牟，贞观初官河南府伊阳县主簿。


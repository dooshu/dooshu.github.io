【代别鹤操】

双鹤俱起时。徘徊沧海间。长弄若天汉。轻躯似云悬。幽客时结侣。提携游（乐府云。一作到。）三山。青缴凌瑶台。丹罗（乐府作萝。）笼紫烟。海上悲（乐府作疾。）风急。三山多云雾。散乱一相失。惊孤不得住。缅然日月驰。远（乐府云。一作已。）矣绝音仪。有愿而不遂。无怨以生离。鹿鸣在（本集作隐。）深草。蝉鸣隐高枝。心自有所存。（乐府作怀。注云。一作存。《诗纪》云。一作怀。文镜秘府作疑。）旁人那得知。（○本集三。《乐府诗集》五十八作别鹤操。《诗纪》五十。又文镜秘府论地卷作鲍照诗。引枝、知二韵。）


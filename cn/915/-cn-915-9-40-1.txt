◇致徐勉书

昔士德怀顾，恋兴数日，辅嗣思友，情劳一旬，故知深心所系，贵贱一也。况复恩隆世亲，义重知己，道庇生人，德弘覆盖，而朝野悬隔，山川邈殊，虽咳唾时沾，而颜色不觏，东山之叹，岂云旋复？西风可怀，孰能无思？加以静居廓处，顾影莫酬，秋风四起，园林易色，凉野寂寞，寒虫吟叫，怀抱不可直置，情虑不能无托，时因吟咏，动辄盈篇，杨生沈郁，且犹覆盎，惠子五车，弥多春驳，一日聊呈小文，不期过赏，还逮隆渥，累牍兼翰，纸缛字磨，诵复无已，徒恨许与过当，有伤准的。昔子建不欲妄赞，陈琳恐见嗤哂後代，今之过奢馀论，将不有累清谈。挺窜迹草莱，事绝闻见，藉以讴谣，得之舆牧，仰承有事砭石，仍成简通，娱肠悦耳，稍从摈落，宴处荣观，务在涤除，绮罗丝竹，二列顿遣，方丈员案，三杯仅存，故以道变区中，情冲域外，操彼弦诵，贲兹观损，追留侯之却粒，念韩卿之辞荣，眷想东都，属怀南岳，钻仰来贶，有符下风，虽云幸甚，然则未喻。虽复帝道康宁，走马行却，由庚得所，寅亮有归，悠悠之人，展氏犹且攘袂，浩浩白水，甯叟方欲褰裳，是知君子拯物，义非徇己，思与赤松子游，谁其克遂，愿驱之仁寿，绥此多福，虽则不言，四时行矣。然後黔首有庇，荐绅靡夺，白驹不在空谷，屠羊豫蒙其赉，岂不休哉！岂不休哉，昔杜真自闭深室，郎宗绝迹幽野，难矣，诚非所希。井丹高洁，相如慢世，尚复游涉权门，雍容乡邑，常谓此道为泰，每窃慕之。方念拥帚延思，以陈侍者，请至农隙，无待邀求。挺诚好属文，不会今世，不能促节局步，以应流俗，事等昌菹，谬彼偏嗜，是用不羞固陋，无惮龙门，昔敬通之赏景卿，孟公之知仲蔚，止乎通人，犹称盛美，况在时宗，弥为未易。近以蒲椠勿用，签素多阙，聊效东方，献书丞相，须得善写，更请润诃，傥逢子侯，比复削牍。（《梁书·伏挺传》。）


○授庞从武宁平难军节度使改名师古制

门下。沛泽遗封，硭山奥壤。俗称雄富，人本质良。古为用武之乡，今乃优贤之地。况自婴多难，极迫扌延灾。蒸黎尝困於流离，全材久专於绥抚。既观试可，爰议正名。时举宠章，用由奖劝。具官庞从，夙怀明略，早负壮图。精专能习於豹韬，瑰伟素推其燕颔。襟灵豁达，气宇刚严。居然将领之才，邈尔深沈之度。差肩颇翦，接武韩彭。扬阃外之休声，富幄中之嘉画。自委之留事，颁我诏条，惠爱行於乡闾，威望扬於士伍。克成谣咏，远副忧勤。临戎既耀於雄棱，抚俗备扬其善政。遄移岁月，足洽宠灵。是宜锡以旌幢，进其官秩。奄有徐夷之一境，爰抚大彭之故都。膺吾眷求，永作藩翰。於戏！敬敷五教，光总十连。践论道之华资，加御贵之荣级。无忘惕励，以奉恩光。可某官，仍改名师古，主者施行。


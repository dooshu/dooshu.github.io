◎张翥梅词

古今梅词甚多，惟张翥六州歌头一首云："孤山岁晚，石老树槎牙。逋仙去，谁为主，自疏花。破冰芽。乌帽骑驴处，近修竹，侵荒藓，知几度，蹋残雪，趁晴霞。空谷佳人，独耐朝寒峭，翠袖笼纱。甚江南江北，相忆梦魂赊。水绕云遮。思无涯。 又苔枝上，香痕沁，幺凤语，冻蜂衙。瀛屿月，偏来照，影横斜。

瘦争些。好约寻芳客，问前度、那人家。重呼酒，摘琼葩。插鬟鸦。唤起春郊扶醉，休辜负，锦瑟年华。怕流芳，不待回首易风沙。吹断城笳。"真有飞鸿戏海，舞鹤游天之势。［卓人月］


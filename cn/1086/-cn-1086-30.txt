卷三十

吐番，在长安西八千里，本汉西羌之地。其种落莫知所出，或云南凉秃髪利鹿孤之后，其子孙以秃髪为国号，语讹谓之吐番。国人号其王为赞普。置大论、小论以统理国事。无文纪，刻木为约。其国王与臣下一年一小盟，三年一大盟。其俗随畜牧，不常其居，然亦有城郭，都城号逻些城。屋皆平头，贵人处于大毡帐，谓之排庐。不知节候，以麦熟为岁首。唐贞观中尝来朝贡，自后吞并诸番，兵力日盛，屡为边患，河西、陇右之地，悉为所取。至大中初，其国乱，朝廷复得六关之地，至唐室末，又为侵据。〈唐分天下为十道，河西、陇右三十三州，凉州最为大镇，土地沃壤，人物繁庶。开元、天宝中，置八监，牧马三十万，杂畜称是。其西复置安西都护府，距长安八千里，羁縻西番三十国，军镇监务大小三百馀，戍守之兵，皆取凉州节度。及安禄山犯关，肃宗在灵武，尽召河西戍卒，收复两京，吐番乘虚，遂取凉、陇，华人百万，陷于腥膻。开成之际，朝廷遣使还番，过凉、肃、瓜、沙，城邑如故，华人见汉旌使，齐夹道泣诉，问皇帝还念陷番生灵否？当时已经再世，虽语言小讹，而衣服未改，至今凉州汉户，犹称上代是郓州戍卒，每帅守阙，则请命于朝廷。〉

梁开平二年正月，遣使朝贡。二月，以吐番入朝使嗢末首领杜论悉伽、社论心为左领军卫将军同正。嗢末苏、论乞禄为右领军卫将军同正。

乾化元年十一月，又遣使来朝，召对于朝元殿，赐金帛等遣之。

后唐天成二年十一月，遣使野利延孙等入贡，并番僧四人，持番书二封，人莫识其字。

三年正月，以入朝使野利延孙等六人并为归德将军。其年九月，又遣使朝贡，以入朝使阎、薛、罗等三人并为归德司戈。　十二月，又以入朝使薛竭、薛王子拨邅为归德郎将，首领十人并为归化司戈。

四年九月，西凉府番官拨心等来朝，十月，首领掇里忙、布蔺邅等来朝，并授归德司戈。

长兴三年二月，又遣使朝贡。三月，以朝贡使、左厢首领野利闾心为归德大将军，右厢首领篯心为归化郎将军，中厢首领李读等并为归德司候，重云都督、对儿六、突儿难等并为归德司陛。其年七月，复遣使入朝，引对于端明殿。问本番牙帐去京师远近。对曰：“在泾州西二千里。”

四年十一月，遣使来贡，召对于内殿，赐以金帛，仍各赐虎皮一张。

晋天福四年十月，罢延族大首领聂褒郎、彝磨标、昌诃、尤罗祇褒等率其属朝贡。

周广顺二年九月，河西节度使申师厚奏：“吐番首领折逋支等请加恩命。”其月敕：“以吐番左厢押番副使折逋支、右厢崔虎心并授银青光禄大夫、检校工部尚书。阳妃谷大首领沈念般授怀化大将军。左厢大首领篯千闵笃为归德大将军。没林葛、于凝卢、伴邅、折逋穷罗并为怀化大将军。右厢大首领鹿悉迦、阿罗岳骚奴并为归德大将军。沈念般、秕与龙、文温光积并为怀化大将军。中厢首领岳阿、西安九十并为怀化大将军。”又奏：“自泾州安国镇至西凉府沿路，三处控扼，各立州名，欲补大首领为刺史，又管州界部落大首领三十馀人，各赐空名告身。”并从之。

高丽，本扶馀之别种，其国都平壤城，即汉乐浪郡之故地，在京师东五千一百里。东渡海，至于新罗。西北渡辽水，至于营州。南渡海，至于百济。北至靺鞨。东西三千一百里，南北二千里。其官大者号大对卢，比一品，总知国事，三年一代，若称职者，不拘年限。对卢以下，官总十二级。置外州县六十馀。大城置傉萨一人，比都督。小城置道使一人，比刺史。其下各有僚佐，分曹掌事。其王以白罗为冠，白皮小带，咸以金饰。其俗多淫祀，事灵星可汗、箕子等神。国城东有大隧，名曰隧神。常以十月，王自祭之。俗好经书，至于庶贱之家，各于衢路造大屋，谓之局堂，子孙昼夜读书习射。前王姓高氏，世通中国，常遣使朝贡。

后唐同光三年十一月，遣使广评侍郎上柱国韩申一、副使春部少卿朴岩来贡方物。至四年正月，授韩申一朝散大夫、试殿中监，朴岩朝散郎、试秘书郎。

天成四年八月，复遣广平侍郎张翂等五十二人来朝，贡银香狮子、银炉、金装钑镂云星刀剑、马匹、金银鹰绦鞲、白纻、白毡、头发、人参、香油、银镂翦刀、钳钹、松子等。

长兴三年二月，复遣使大相王儒来朝。其年六月，以权知国事王建为特进、检校太保、使持节玄莬州都督、充大义军使、兼御史大夫、上柱国、高丽国王。七月，又以其妻柳氏为河东郡夫人。

清泰三年十二月，遣使礼宾卿邢顺等来朝贡。三年正月，以入朝使、礼宾卿邢顺试将作少监，副使崔远试少府监主簿。　其年，又遣使王子太相王规等来贡方物。以太相王规为检校尚书右仆射，副使广评侍郎崔禹试将作监。其随行节级等三十馀人，并授司戈、司陛等职。

晋天福三年八月，青州奏，高丽国宿卫质子王仁翟乞放归乡里，从之。

四年九月，复遣广评侍郎邢顺等七十二人来贡方物。

六年八月，其国王王建为开府仪同三司、检校太师、使持节玄莬州都督、充大义军使、高丽国王。命国子博士谢攀持节就册之。

八年十二月，复遣王子大相王申一等来。

开运元年正月，以入朝使王子大相、守仓部令、上柱国、赐紫金鱼袋王申一为检校尚书右仆射，正朝守、广评侍郎、柱国、丹金鱼袋柳迥训检校礼部尚书，守广评郎中韩李康试卫尉卿，守广评郎中朴立信试太府少卿，守兵部主事韦安试将作监主簿。以进奉贺登极使、正朝前守、广评侍郎、柱国、丹金鱼袋金仁逢可检校工部尚书，副使礼宾卿、柱国、丹金鱼袋金裕可试太府卿，判官、兵部郎中张规可试卫尉少卿。

二年，其国王王建卒，其子武嗣位。十月，遣使广评侍郎韩玄圭、副使前礼宾卿金廉等一十八人来朝。十一月，以权知高丽国事王武为特进、检校太保、使持节玄莬州都督、充大义军使、兼御史大夫、高丽国王。仍命光禄卿范光政、太子洗马张李凝就行册命。王武者，王建之子，本国中大族，国人推而为主，有智勇，兵力日盛，以兵并三韩、百济之地，东夷君长，最为雄盛。汉乾祐末，王武死，其子王昭代立。

周广顺元年正月，遣广评侍郎徐逢等九十七人来朝贡。二月，以权知高丽国事王昭为特进、检校太保、使持节玄莬州都督、充大义军使、兼御史大夫、高丽国王。仍命卫尉卿刘皥、通事舍人顾彦浦持节册之。刘皥寻卒于路，顾彦浦溺海而死。　二年九月，复以太仆少卿王演借卫尉卿，充高丽国册礼使，右卫率府吕继赟借将作少监，充副使。

显德二年十月，复遣使王子大相王融来贡方物，又遣广评侍郎荀质来贺登极。其年十二月，授其国王王昭开府仪同三司、检校太师、高丽国王。

五年七月，命尚书水部员外郎韩彦卿、尚辇奉御金彦英使于高丽，因命赍帛数千匹就彼市铜，以备铸钱之用。

六年正月，又遣其臣王子佐丞王兢、佐伊皇甫魏光等贡名马、织成衣袄、弓剑等。其年八月，遣使进别序孝经一卷、越王孝经新义八卷、皇灵孝经一卷、孝经雌图三卷。〈别序者，记孔子所生及弟子从学之事。越王新义者，以越王为问目，以疏注文之是非。皇灵者，止说延年辟灾之事及志符文，乃道书也。雌图者，止说月之环晕，星之彗孛，灾异之应，乃谶纬之书也。〉其年十一月，遣使贡铜五万斤，紫、白水精各二千颗。

渤海靺鞨，本高丽种，唐总章中，高宗平高丽，徙其人散居中国，置州县于辽外，就平壤城置安东都护府以统之。至万岁通天中，契丹李万荣反，攻陷营府。有高丽别种大舍利乞乞仲象，〈大姓，舍利官，乞乞仲象名也。〉与靺鞨反人乞四比羽走保辽东，分王高丽故地。则天封乞四比羽许国公，大舍利乞乞仲象震国公。乞四比羽不受命，则天命将军李楷固临阵斩之。时乞乞仲象已死，其子大祚荣继立，并有比羽之众，胜兵丁户四十余万，保据挹娄故地。至圣历中，称臣朝贡。中宗命侍御史张行岌就往宣慰，号其都为忽汗州，以祚荣为忽汗州都督，封渤海郡王。国自是称渤海。其俗呼其王为可毒失，对面呼圣王，笺表呼基下，父曰老王，母曰太妃，妻曰贵妃，长子曰副王，诸子曰王子。代以大氏为酋长，终唐室朝贡不绝。

梁开平元年五月，其王大諲譔遣王子大昭顺来贡方物。至二年正月，又遣殿中少令崔礼光来朝。

三年三月，遣其相大诚谔来朝，兼贡女口。

乾化二年五月，又遣王子大光赞来朝，贡方物。太祖厚有锡赐。

后唐同光二年正月，遣王子大禹谟来朝。五月，又遣王子大元让来朝，庄宗赐金彩以遣之。八月，又遣侄学堂亲卫大元谦试国子监丞。

三年二月，又遣使裴璆贡方物，进细女口。五月，以入朝使、政堂省守和部少卿、赐紫金鱼袋裴璆为右赞善大夫。

天成元年四月，遣使大陈林等一百十六人来朝贡，进男口、女口各三人，并人参、昆布、白附子等。其年七月，遣使大照佐等六人朝贡。先是，契丹大首领邪律阿保机兵力雄盛，东北诸番多臣属之，以渤海国土地相接，常有吞并之志。是岁率诸番部落攻渤海国扶馀城，下之。改扶馀为东丹府，命其子突欲留兵镇之。未几，阿保机死，渤海王命其弟率兵攻扶馀城，不能克，保众而退。

四年五月，又遣高正词入朝，贡方物。七月，以正词为太子洗马。

长兴二年十二月，遣使成文角来朝。

三年正月，又遣使来朝贡。

四年七月，以先入朝使成文角为朝散大夫、右神武军长史，奏事右录事、试大理评事高保乂为朝散郎、右骁卫长史，并赐金紫。

清泰二年十二月，遣使列周道等入朝，贡方物。

三年二月，以入朝使南海府都督列周道为检校工部尚书，政堂省工部卿乌济显试光禄卿。

周显德元年七月，渤海国崔乌斯多等三十人归化。

新罗，弁韩之苗裔，其国在汉乐浪郡之地，南东俱限大海，西接百济，北邻高丽，东西千里，南北二千里，有城邑村落。其王所居曰金城，周七八里，卫兵三千人，文武官凡十七等。风俗刑法，与高丽略同，而朝服尚白，人多金、朴两姓，俗重元日，相庆贺，以是日拜日月之神。妇人以发绕头，用彩及珠为饰，发甚鬒美。其王金贞，唐武德四年封乐浪郡王。龙朔三年，又以其国为鸡林州，授其王鸡林州都督，世以金氏为酋长，朝贡不绝。

后唐同光元年十一月，其王金朴英遣仓部侍郎金乐、录事参军金幼卿来朝贡。

二年六月，又遣使朝散大夫、仓部侍郎、赐紫金岳来朝贡，授金岳朝议大夫，试卫尉卿。

天成二年二月，遣使张芬等来朝。其年三月，以新罗国权知康州事王逢规为怀化大将军；新罗国前登州都督府长史张希岩，新罗金州知后官、本国金州司马李彦谟并检校右散骑常侍。其月，又以入朝使、中散大夫、兵部侍郎、兼赐紫金鱼袋张芬为检校工部尚书，副使兵部郎中朴述宏兼御史中丞、判官，仓部员外郎李忠式兼御史。其年四月，新罗国康州遣使林彦来朝贡，召对于中兴殿，赐物有差。

四年二月，青州奏，于登州岸获新罗船一只，进其宝货。

长兴四年四月，权知国事金簿遣使金朏来贡方物。

清泰二年二月，以入朝使、执事侍郎金朏为检校工部尚书，副使司宾大卿李儒试将作少监。

靺鞨，盖肃慎之地，后魏为勿吉，在京师东北六千馀里，东至于海，西接突厥，南界高丽，北邻室韦。其国凡为数十部，各有酋帅，而黑水靺鞨最处北方，尤称劲健。俗皆编发，性凶悍，无忧戚，贵壮而贱老，俗无文字，兵器有角弓、楛矢。唐开元十年三月，安东都督薛泰请于黑水靺鞨内置黑水军，以最大部落为黑水府，以其首领为都督，仍置黑水府长史一员，就其部落监领之。

后唐同光二年九月，遣使兀儿来朝，以兀儿为怀化中郎将，遣还番。

三年五月，黑水胡独鹿遣使朝贡。

天成四年八月，遣使骨至来朝，兼贡方物，以骨至为归德司戈，遣还番。

长兴元年二月，其首领兀儿复遣使朝贡。

二年五月，青州奏，黑水兀儿部至登州卖马。

三年二月，青州奏，黑水桃李花状申，父胡独鹿卒，所有敕赐朱记，未敢行使。

南诏蛮，本乌蛮之别种，在汉永昌之东，姚州之西。蛮俗谓王曰诏，其先渠帅有六，故号六诏。各有君长，不相统摄。唐时中亦时来朝贡。

后唐同光三年闰十二月，魏王继岌奏遣使赍书招谕南诏蛮。〈时初平蜀川，乃募曾使南诏者。有秦州副使徐蔼谙南蛮苴咩城路，且云唐中和年，僖宗在蜀，命嗣王龟年使云南，蔼季父为副使，蔼为判官。时不到苴咩城，祇达善阐回，约为甥舅，许降安化公主。云南使来迎公主，次驿，报收复长安，黄巢东走，乃托以他岁而止。〉

天成元年十月，供奉官李彦楷、高品李光裕云南使回。山后两林百蛮都鬼主、右武卫大将军李卑晚差大鬼主傅能阿花等来朝贡。明宗御文明殿引对，百官称贺。拜李卑晚为宁远将军，大渡河南山前邛川六姓都鬼主、怀安定王勿定摽莎为定远将军。

二年七月，以左金吾卫将军乌昭远为左卫上将军、入蛮国信使。其年九月，西川奏：“据黎州状申：云南使赵和于大渡河南起舍一间，留信物十五笼，并杂笺诗一卷。”递至阙下。〈初，郭崇韬平蜀之后，得王衍昔获俘数千，以天子命令使人入其部，被止于界上。唯国信与蛮俘得往，续有转牒称都督爽大长和国宰相布燮等上大唐皇帝舅奏疏一封，自鸐拓历至几美白崖爽等，又入弄栋演习，自鹦鹉、邵膳、裔爽等，又入平夷、新安、宁远、摽莎，差人转送黎州，其纸厚硬如皮，笔力遒健，有诏体。后有督爽陀酋、忍爽王宝、督爽弥勒、忍爽董德义、督爽长垣纬、忍爽纬杨布燮等所署，有彩笺一轴，转韵诗一章，章三韵，共十联，有类击筑词，颇有思本朝姻亲之意。语亦不逊。其笼中即返其国信，旧封犹存。复命左卫上将军乌昭远往，皆不能去。〉

䍧牱蛮，其地北至兖州一百五十里，东至辰州二千四百里，南至交州一千五百里，西至昆明九百里。无城郭，散居村落，多霖雨，稻皆再熟，无徭役。唯征战之时，乃相屯聚，刻木为契。其法，劫盗者三倍还赃。杀人者出牛马三十头乃得赎死。首领姓谢氏，唐室频遣使朝贡。

后唐天成二年八月，䍧牱清州八郡刺史宋朝化等一百五十人来朝贡，进草豆谷二万颗，朱砂五百两，黄蜡二百斤。各赐官诰金帛遣之。

昆明部落，在黔州西南三千里，山路险阻，住止高栏，亦有羊马。其俗椎髻、跣足，酋长披虎皮，下者披毡。

后唐天成二年八月，昆明大鬼主罗殿王、普露静王九部落，各差使者随䍧牱来朝贡。

占城国，在中国西南，其地东西七百里，南北三千里，东曁海，西曁云南，南曁真腊国，北曁驩州界。东北至两浙，海行一月程。其衣服制度，大略与大食国同。所乘皆象马，粒食稻米，肉食水兕、山羊之类。兽之奇者有犀牛，鸟之珍者有孔雀。前世多不与中国通。

周显德五年九月，其国王因德漫遣其臣甫阿散等来贡方物，中有洒衣蔷薇水一十五瓶，言出自西域，凡水之霑衣，香而不黦。又贡猛火油一十四琉璃瓶。引对于内殿，赐以冠带衣服等。其表文以贝多叶，检以香木函。其年十一月，入朝使甫阿散、金姿叵罗辞各赐缯帛有差。仍命赍金银器一千两，缯彩一千匹，细甲、名马、银鞍勒等，就赐其国王。

后唐天成元年六月十日，御史台奏：“伏睹今月三日入阁班退后，方引对朝贡番客，窃观近制，颇失常仪。且月华门是宰相两省近侍官常朝来往之所，外国番国朝见，不合出在此门，而又殿庭班序先退北者。列其百辟，示彼四裔，俾观多士之羽仪，以显九重之严重，岂可众官退后，番客方来，合自正门，直趋丹陛。此是向来事例，今辰忽有更张。窃以方属中兴，宜循旧典，伏乞宣付中书门下，重令参详，永为定制。”奉敕：“宜令太常礼院捡旧例申奏者。”右太常礼院奏：“臣谨按开元礼，以宾礼待番客有六：一、番国王来朝，二、戒番王见日，三、番王奉见，四、受番使表及币。五、宴番国王，六、宴番国使。从开元定礼之后，本朝故事对诸番客，又并于内殿引对，其殿名曰参殿，事在礼宾使、客省使，不下外诸司，见今施行不一。近制唯回鹘番使则正殿引对。况回鹘见居甘州，其地元属河西道凉州所管，每遣使进表币，待以宾礼。皇帝御正殿，列百辟，铺陈盛仪，酌礼沿情，事恐太重。伏请今后准诸番客例，祇于内殿引对，不临正朝，兼免乖越，又符故事。谨具详酌如前。”奉敕：“四裔来王，历代故事，前后各因强弱，抚制互有典仪。大番须示于威容，则于正衙引对；小番但推其恩信，乃于内殿抚怀。宪司奏论，礼院详酌，皆征故事，咸有明文。正衙威容，未可全废，内殿恩泽，且宜常行。若遇大番入朝，即准旧仪，于正殿排比，铺陈立仗，百官排班，于正门引入对见。”

四年二月敕：“沿边置场买马，不许番部至阙下。”

周广顺三年三月诏：“禁沿边州城兵仗于诸番部。”





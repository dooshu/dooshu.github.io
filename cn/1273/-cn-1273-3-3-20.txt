答王贡南同年　贡南访予不值，留诗而去。四首


浩浩天风入素琴，刺船人去有遗音。不须更恨神山远，留取相思海样深。

弱水三神仙有劫，灵山一会佛无缘。何当再结人天果，铜狄摩挲五百年。

杨柳鹃声荡古愁，陆沉无力挽神州。不如同学希夷蛰，梦醒梁唐晋汉周。贡南《天津书感》有“三月鹃声万杨柳，天津桥上望中原”之句。

十载空随侠客装，扶馀何处有真王？火龙天遁真吾法，万里西风曳剑光。






156　魯宗人釁夏守禮化後人


宗人釁夏之守禮，哀二十四年。聖人遺化也。後世犯葵丘之禁者多矣，漢之劉輔，魏之棧潛，我朝之鄒浩，守經據古，其有魯宗人之風乎！

【閻按】劉輔諫成帝不宜立趙倢伃爲后，棧潛諫文帝不宜立郭貴嬪爲后。

【元圻案】漢書劉輔傳：「輔，河間宗室也。成帝欲立趙倢伃爲皇后，輔上書，謂：『觸情縱欲，傾於卑賤之女，欲以母天下，惑莫大焉。語曰：「腐木不可以爲柱，卑人不可以爲主。」天人之所不予，必有禍而無福。』」〇三國志魏后妃傳：「文德郭皇后，太祖爲魏王時，得入東宫。太子即王位，后爲夫人，及踐阼，爲貴嬪。甄后之死，由后之寵也。黄初三年，文帝欲立爲后，中郎棧潛上書曰：『春秋書宗人釁夏云，無以妾爲夫人之禮。齊桓誓命于葵丘，亦曰「無以妾爲妻」。若因愛登后，使賤人暴貴，臣恐後世下陵上替，開張非度，亂自上起也。』」〇東都事略：「鄒浩，字志完，常州晉陵人也。舉進士，除右正言。時章惇用事，既已廢孟后，遂立劉氏爲皇后。浩上疏曰：『仁宗皇后郭氏，與美人尚氏争寵致罪。仁宗廢后，并斥美人，選於貴族，而立慈聖光獻，所以遠嫌，爲萬世法也。孟氏果與賢妃争寵而致罪，則并斥美人，以示至公，固有仁宗故事存焉。乞追停策禮，别選賢族。』」






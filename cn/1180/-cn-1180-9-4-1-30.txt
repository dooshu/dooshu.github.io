丝衣

一章九句


一章讲：此祭而饮酒之诗也。意曰：王者有事于庙，而多士与焉。非徒以备官也，盖将萃臣工之敬焉耳。





丝衣其紑，载弁俅俅。

丝衣，是祭服。紑，洁也。载，是戴。弁，是爵弁。俅俅，是恭顺。今观我周士之助祭也，丝衣之服于身者，紑然其鲜洁；爵弁之戴于首者，俅然其恭顺。盖以士者之服，而助王者之祭矣。





自堂徂基，自羊徂牛，鼐鼎及鼒。

自，是由。徂，是往。基，门塾。鼐，大鼎。鼒，小鼎。但见方其未祭也，有行礼之序焉。则始而省器也，升自门堂，视壶濯笾豆之属，降往于基，往告主人曰：器皆已濯具矣。次而省牲也，出自门外，从羊至牛，而视之反于基，告于主人曰：牲皆已充矣。又次而省蠲也，出自门外，举夫大鼎之鼐及夫小鼎之鼒，反于基，告主人曰：鼎皆已洁矣。是未祭而谨礼之序如此。





兕觥其觩，旨酒思柔。不吴不敖，胡考之休。

吴，喧哗。敖，骄傲。休，即福。迨其既祭也，有献酬之礼，则称彼觩然而曲之兕觥，酌彼柔然而和之旨酒，笑语卒获，无有于喧哗也；礼仪卒度，无有于怠傲也。是饮酒而谨礼之仪如此。由是敬至而神以孚，神孚而福以降，岂不永锡难老而有胡考之休乎！则所以相一人之祀事者，盖未有既矣，岂直今日之祭饮而已哉？






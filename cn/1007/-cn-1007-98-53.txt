张九成　拟归田园

朝市良可厌，不如归故山。

故山山色好，别来知几年。

威凤翔高冈，神龙潜深渊。

黄鹄志千里，皓鹤恋芝田。

吾意亦如此，志在山水间。

千峰列溪上，修竹满檐前。

樵唱归落照，僧钟鸣晓烟。

晚来閒览镜，白发冠颓颠。

回思人间事，百计不如閒。

吾言奚激烈，此事非偶然。

张九成

张九成　拟归田园

圣贤乃准的，仁义即羁鞅。

遨游君子场，邪私不入想。

时与颜闵徒，结交尚来往。

稂莠日以消，稻粱日以长。

荆棘顿披除，大道何其广。

犹恐忽戒谨，失计成卤莽。

张九成

张九成　拟归田园

所居极幽深，事简人迹稀。

乘兴或登山，兴尽辄复归。

芝杧足吾粮，薜萝富吾衣。

一生澹无营，百事不我违。

张九成

张九成　拟归田园

不必效沮溺，聊与世相娱。

荒山无邻里，人烟在村墟。

所以近城市，幽处卜吾居。

门前草三径，堂下柳五株。

虽无羊酪羹，箪瓢亦晏如。

在我傥知足，清贫乐有余。

子云作甘泉，相如赋子虚。

嗟我懒此学，箧中一字无。

张九成

张九成　拟归田园

安得我辈人，一杯叙心曲。

肝胆已相知，吾事一生足。

长日何以消，忘言书一束。

夜阑相对语，松膏胜华烛。

衮衮不知眠，窗明天已旭。

张九成

张九成　拟归田园

出门何所见，桃李漫阡陌。

东风自有情，万物各有适。

驱驰丧我真，尘垢投其隙。

可怜漫不知，终日常役役。

及其盖棺时，平生无寸绩。

达人深了此，名利终无益。

张九成


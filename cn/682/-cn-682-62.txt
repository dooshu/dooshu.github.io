云居祐禅师

禅师名元祐。王氏。信州上饶人也。年十三。师事博山承天沙门齐晟。二十四得度具戒。时南禅师在黄檗。即往依之。十余年。智辩自将。气出流辈。众以是悦之少。然祐不恤也。南公殁。去游湘中。庐于衡岳马祖故基。衲子追随。声重荆楚间。谢师直守潭州。欲禅道林之律居。尽礼致祐。为第一世。祐欣然肯来。道林蜂房蚁穴。间见层出。像设之多。冠于湘西。祐夷廓之。为虚堂为禅室。以会四海之学者。役夫不敢坏像设。祐自锄弃诸江曰。昔本不成。今安得坏。吾法尚无。凡情存圣解乎。六年而殿阁崇成。弃之去游庐山。南康太守陆公畤。请住玉涧寺。徐王闻其名。奏　赐紫方袍。祐作偈辞之曰。为僧六十鬓先华。无补空门愧出家。愿乞封回礼部牒。免辜庐老衲袈裟。人问其故。祐曰　人主之恩。而王者之施。非敢辞以近名也。但以法未等耳。昔惠满不受宿请。曰。天下无僧。乃受汝供。满何人哉。王安上者舒王之弟。问法于祐。以云居延之。祐曰。为携此骨。归葬峰顶耳。登舆而去。疾诸方死必塔者曰。山川有限。僧死无穷。它日塔将无所容。于是于开山宏觉塔之东。作卵塔曰。凡住持者。非生身不坏。火浴雨舍利者。皆以骨石填于此。其西又作卵塔曰。凡僧化。皆以骨石填于此。谓之三塔。绍圣二年七月七日。夜集众说偈而化。时秋暑方炽。而颜如生。阇维得五色舍利。有光吞饮映夺。久乃灭。山林忽皆华白。阅世六十有六。坐四十有二夏。祐清臞发白不剪。风度英特。说法好讥呵诸方。雅自称王祐上座云。

赞曰。余少时游庐山。谒公于玉涧道林堂。是时公方病起。扶杖出依绳床。瘦骨尽露。神观超诣。如世所画须菩提。所示数语。皆可诵。呜呼今无复见此老矣。其所施为。补丛林甚多。特载其一二。矫蔽彰著者。以激后学云。








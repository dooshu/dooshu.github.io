◇肉刑论

夫天地之性，人物之道，岂自然当有犯何！荀、班论曰：「治则刑重，乱则刑轻。」又曰：「杀人者死，伤人者刑。」是百王之所同也。夫死刑者，杀妖逆也。伤人者不改，斯亦妖逆之类也。如其可改，此则无取于肉刑也。如云死刑过制，生刑易犯，罪次于古当生今独死者，皆可募行肉刑。及伤与盗，吏受赇枉法，男女淫乱，死者皆复古刑，斯罔之于死，则陷之肉刑矣。舍死折骸，又何辜也？犹称以满堂而聚饮，有一人向隅而泣者，则一堂为之不乐。此亦愿理其平，而必以肉刑施之，是仁于当杀，而忍于断割；惧于易犯，而安于为虐。哀泣奚由而息？堂上焉得泰邪？仲尼曰：「既富且教。」又曰：「苟子之不欲，虽赏之不窃。」何用断截乎下愚不移，以恶自终？所谓翦妖也，若饥寒流沟壑，虽大辟不能制也，而况肉刑哉！赭衣满道，有鼻者丑，终无益矣。（《通典》一百六十八）


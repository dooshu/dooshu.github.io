◇悼夭赋（并序）

族弟文仲，亡时年十一，母氏伤其夭逝，追悼无已。予以宗族之爱，乃作斯赋：

气纡结以填胸，不知涕之纵横。时徘徊于旧处，睹灵衣之在床。感遗物之如故，痛尔身之独亡。愁端坐而无聊，心戚戚而不宁。步广厦而踟蹰，览萱草于中庭。悲风萧其夜起，秋气惧以厉情。仰瞻天而太息，闻别鸟之哀鸣。（《艺文类聚》三十四）


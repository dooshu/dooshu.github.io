○讨王世充诏

世充僣逆，拘逼黎元。向化之徒，无繇自达。朕恶烦百姓，不欲兴戎；久戢兵戈，未穷征讨。然而纵溢弥甚，暴虐不悛，愍彼方隅，久遭涂炭。贼既粮尽计竭，众叛亲离，恶稔贯盈，亡徵已见。今则分命骁勇，步骑齐趋，直指雒滨，冲春巢穴。招纳降附，拯救阽危，务在安人，岂实求利。兵马所到，有因事立功擒敌制胜者，重颁爵命，厚加襃赏。其金玉府藏，分赐将士，酬赏之科，仍依另格。宜明申布，咸使知闻。


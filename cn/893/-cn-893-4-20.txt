临江王节士歌





《汉书·艺文志》有《临江王及愁思节士歌诗》四篇，宋陆厥作《临江王节士歌》，盖误合而为一也。太白此题，殆仍其失者欤。



洞庭白波木叶稀，[一]燕鸿始入吴云飞。吴云寒，燕鸿苦，风号沙宿潇湘浦，节士悲秋泪如雨。白日当天心，照之可以事明主。壮士愤，雄风生，安得倚天剑，[二]跨海斩长鲸。[三]

[一]《楚辞》：“洞庭波兮木叶下。”



[二]宋玉《大言赋》：“长剑耿耿倚天外。”



[三]梁元帝《玄览赋》：“戮滔天之封豕，斩横海之长鲸。”






◎潘氏阴德

孟莲友茂才（经国）曰："潘芝轩相国其祖某翁业鹾，家裕，每腊月中旬后，取白金二三百两，各称小包，三五两不等。身被旧褐衣，走乡中僻巷，察其无汁度岁者，量给与之，人不知为谁也。奉行《感应篇》，终身不倦，尝获吉壤，地师以为必发鼎元。翁乃语人以风水在心不在地，《感应篇》即风水书，奉而行之，无不可，期子孙昌大也。按潘氏以吉地发祥，已洋前录，此条当可参观。


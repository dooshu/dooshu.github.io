○对旱判

设官分职，体国经野，风雨不时，山川是。眷彼新郑，地惟故韩，历代升平，俗怀遗爱。百里之任，无制锦之能；四时之愆，乏如丝之雨。青青媚草，卷书带於槐坛；灼灼鲜花，发绶文於李径。密云不雨，徒矫首於龙星；离毕无徵，空舒诚於兔月。其才不淑，县令宁假於钧金；明德惟馨，尸祝劳神於斩木。州佐道优展骥，法峻苍鹰，责其不艺之辜，处以免官之坐。愚谓直笔，理合缄词。

赵抚


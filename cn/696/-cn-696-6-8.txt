暑


白日稍行西，火云犹在东。
炎威盛扬越，旱魃为谁雄。
风力既已竭，纨扇其何功。
鸺鹠晓乱鸣，毒蛇游水荭。
群物各栖息，蚊蚋独骄空。
整衣终不堪，血国恣盈充。
偃蹇本小节，畏客非我衷。
颇思翠水岩，复忆蓬莱宫。
玄霜荐夕膳，海绡障朝栊。
自谋岂不乐，伤彼蒸黎穷。
郊原焦若燬，牛死人罢癃。
盛衰易以迁，世乱如蒿蓬。
贵人都茫茫，贱士徒忡忡。





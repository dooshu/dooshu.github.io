○黄鹤龄词

道光丁未秋，以归妹故，渡海至彰化。黄浣云师［鹤龄］馆台湾郡廨，赋诗如余，佐勾稽者八阅月。师嘉应人，善度支学，好为诗，以香山、义山、遗山为宗，尝自谓三山。後学词，非所喜。余初至台，吴八声甘州一阕，即依调见答云：“正西风、吹老碧梧桐。海外喜萍逢。念戟门厅鼓，侯门挟瑟，一样倥偬。不分赤嵌城畔，重翦烛花红。一十年间事，逝等飘蓬。听说艰难负土，更爻占归妹，远趁飞鸿。问鲸嘘鳌掷，壮鉴几人同。看依然、襟情似雪，只飘萧、潘鬓渐蓬松。怎怪我、须眉霜染，头脑冬烘。”师所著不暇懒斋诗，嘱人携赴台阳，舟覆，没於水，然掇拾丛残，尚得十二卷。余倩符雪樵大令校选一过，力稍有馀，当为刊行，志之以当息坏。


○禁耤田雕饰农器诏

古之圣王，临御天下，莫不务农敦本，宝俭为先，盖用勤身率下也。属东耕启候，爰事耤田。将欲劝彼蒸人，所以执兹耒耜。如闻有司所造农器，妄加雕饰，殊匪典章。况绀辕缥轭，固前王有制；崇奢尚靡，谅为国所疵。静言思之，良用叹息。岂朕法尧舜重茅茨之意邪，其所造雕饰者宜停。仍令有司依农用常式，即别改造，庶万方黎献，知朕意焉。


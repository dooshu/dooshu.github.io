◇请于沔阳立诸葛亮庙表

臣闻周人怀召伯之德，甘棠为之不伐；越王思范蠡之功，铸金以存其像。自汉兴以来，小善小德而图形立庙者多矣。况亮德范遐迩，勋盖季世，兴王室之不坏，实斯人是赖。而蒸尝止于私门，庙像阙而莫立，使百姓巷祭，戎夷野祀，非所以存德念功，述追在昔者也。今若尽顺民心，则渍而无典；建之京师，又逼宗庙，此圣怀所以惟疑也。臣遇以为宜因近其墓，立之于沔阳，使所亲属以时赐祭，凡其臣故更欲奉祠者，皆限至庙，断其私祀，以崇正礼。（《蜀志·诸葛亮传》注引《襄阳记》。又见《宋书·礼志四》、《水经注·沔水上》。案：此事在景耀六年。）


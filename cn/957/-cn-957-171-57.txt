王阮　和陶诗六首　和杂诗

渊明弃彭泽，归欤在柴桑。

我里亦其侧，俯视世秕糠。

顾瞻无所忧，所忧在绝粮。

敢辞躬耕劳，耒耜山之阳。

惜哉命之穷，仍岁螟蟘伤。

去为游手民，足迹已四方。

王阮

王阮　和陶诗六首　和杂诗

遑遑行路难，汲汲艰食迫。

井田邈不再，兼并蔽阡陌。

永怀先父祖，遗我以清白。

出门无所容，疑此天地窗。

秋风瘦遥山，凉意惬行客。

江南记旧游，不历歧王宅。

王阮


诗集卷十二　古今体诗四十八首


去年秋，偶游宝山上方，入一小院，阒然无人。有一僧隐几，低头读书，与之语，漠然不甚对。问其邻之僧，曰：“此云阇黎也，不出十五年矣。”今年六月，自常、润还，复至其室，则死葬数月矣。作诗题其壁


云师来宝山，一住十五秋。读书尝闭户，客至不举头。去年造其室，清坐忘百忧。我初无言说，师亦无对酬。今来复扣门，空房但飕飗。云已灭无余，薪尽火不留。却疑此室中，常有斯人不。所遇孰非梦，事过吾何求。





听僧昭素琴


至和无攫，至平无按抑。不知微妙声，究竟从何出。散我不平气，洗我不和心。此心知有在，尚复此微吟。





僧惠勤初罢僧职


轩轩青田鹤，郁郁在樊笼。既为物所縻，遂与吾辈同。今来始谢去，万事一笑空。新诗如洗出，不受外垢蒙。清风入齿牙，出语如风松。霜髭茁病骨，饥坐听午钟。非诗能穷人，穷者诗乃工。此语信不妄，吾闻诸醉翁。





游灵隐高峰塔


言游高峰塔，蓐食治野装。火云秋未衰，及此初旦凉。雾霏岩谷暗，日出草木香。嘉我同来人，久便云水乡。相劝小举足，前路高且长。古松攀龙蛇，怪石坐牛羊。渐闻钟磬音，飞鸟皆下翔。入门空有无，云海浩茫茫。惟见聋道人，老病时绝粮。问年笑不答，但指穴藜床。心知不复来，欲归更彷徨。赠别留匹布，今岁天早霜。





八月十七日，天竺山送桂花，分赠元素


月缺霜浓细蕊干，此花元属玉堂仙。鹫峰子落惊前夜，蟾窟枝空记昔年。破裓山僧怜耿介，练裙溪女斗清妍。愿公采撷纫幽佩，莫遣孤芳老涧边。





捕蝗至浮云岭，山行疲苦，有怀子由弟，二首


其一


西来烟障塞空虚，洒遍秋田雨不如。新法清平那有此，老身穷苦自招渠。无人可诉乌衔肉，忆弟难凭犬附书。自笑迂疏皆此类，区区犹欲理蝗余。





其二


霜风渐欲作重阳，熠熠溪边野菊黄。久废山行疲荦确，尚能村醉舞淋浪。独眠林下梦魂好，回首人间忧患长。杀马毁车从此逝，子来何处问行藏。





青牛岭高绝处有小寺，人迹罕到


暮归走马沙河塘，炉烟袅袅十里香。朝行曳杖青牛岭，寒泉咽咽千山静。君勿笑老僧，耳聋唤不闻，百年倶是可怜人。明朝且复城中去，白云却在题诗处。





新城陈氏园次晁补之韵


荒凉废圃秋，寂历幽花晚。山城已穷僻，况与城相远。我来亦何事，徙倚望云。不见苦吟人，清樽为谁满。





梅圣俞诗集中，有毛长官者，今於潜令国华也。圣俞殁十五年，而君犹为令。捕蝗至其邑，作诗戏之


诗翁憔悴老一官，厌见苜蓿堆青盘。归来羞涩对妻子，自比鲇鱼缘竹竿。今君滞留生二毛，饱听衙鼓眠黄䌷。更将嘲笑调朋友，人道猕猴骑土牛。愿君恰似高常侍，暂为小邑仍刺史。不愿君为孟浩然，却遭明主放还山。宦游逢此岁年恶，飞蝗来时半天黑。羡君封境稻如云，蝗自识人人不识。





与毛令方尉游西菩提寺二首


其一


推挤不去已三年，鱼鸟依然笑我顽。人未放归江北路，天教看尽浙西山。尚书清节衣冠后，处士风流水石间。一笑相逢那易得，数诗狂语不须删。





其二


路转山腰足未移，水清石瘦便能奇。白云自占东西岭，明月谁分上下池。黑黍黄粱初熟候，朱柑绿橘半甜时。人生此乐须天付，莫遣儿郎取次知。





听贤师琴


大弦春温和且平，小弦廉折亮以清。平生未识宫与角，但闻牛鸣盎中雉登木。门前剥啄谁叩门，山僧未闲君勿嗔。归家且觅千斛水，净洗从前筝笛耳。





赠写真何充秀才


君不见潞州别驾眼如电，左手挂弓横撚箭。又不见雪中骑驴孟浩然，皱眉吟诗肩耸山。饥寒富贵两安在，空有遗像留人间。此身常拟同外物，浮云变化无踪迹。问君何苦写我真，君言好之聊自适。黄冠野服山家容，意欲置我山岩中。勋名将相今何限，往写褒公与鄂公。





回先生过湖州东林沈氏，饮醉，以石榴皮书其家东老庵之壁云：“西邻已富忧不足，东老虽贫乐有余。白酒酿来因好客，黄金散尽为收书。”西蜀和仲闻而次其韵三首。东老，沈氏之老自谓也，湖人因以名之。其子偕，作诗有可观者


其一


世俗何知穷是病，神仙可学道之余。但知白酒留佳客，不问黄公觅素书。





其二


符离道士晨兴际，华岳先生尸解余。忽见黄庭丹篆句，犹传青纸小朱书。





其三


凄凉雨露三年后，仿佛尘埃数字余。至用榴皮缘底事，中书君岂不中书。





李行中秀才醉眠亭三首


其一


已向闲中作地仙，更于酒里得天全。从教世路风波恶，贺监偏工水底眠。





其二


君且归休我欲眠，人言此语出天然。醉中对客眠何害，须信陶潜未若贤。





其三


孝先风味也堪怜，肯为周公昼日眠。枕曲先生犹笑汝，枉将空腹贮遗编。





润州甘露寺弹筝


多景楼上弹神曲，欲断哀弦再三促。江妃出听雾雨愁，白浪翻空动浮玉。自注：金山名。唤取吾家双凤槽，遣作三峡孤猿号。与君合奏芳春调，啄木飞来霜树杪。





单同年求德兴俞氏聚远楼诗三首


其一


云山烟水苦难亲，野草幽花各自春。赖有高楼能聚远，一时收拾与闲人。





其二


无限青山散不收，云奔浪卷入帘钩。直将眼力为疆界，何啻人间万户侯。





其三


闻说楼居似地仙，不知门外有尘寰。幽人隐几寂无语，心在飞鸿灭没间。





平山堂次王居卿祠部韵


高会日陪山简醉，狂言屡发次公醒。酒如人面天然白，山向吾曹分外青。江上飞云来北固，槛前修竹忆南屏。六朝兴废余丘垄，空使奸雄笑宁馨。





次韵陈海州书怀


郁郁苍梧海上山，自注：东海郁州山，云自苍梧浮来。蓬莱方丈有无间。旧闻草木皆仙药，欲弃妻孥守市阛。雅志未成空自叹，故人相对若为颜。酒醒却忆儿童事，长恨双凫去莫攀。自注：陈曾令乡邑。





次韵陈海州乘槎亭


人事无涯生有涯，逝将归钓汉江槎。乘桴我欲从安石，遁世谁能识子嗟？日上红波浮翠，潮来白浪卷青沙。清谈美景双奇绝，不觉归鞍带月华。





次韵孙职方苍梧山


苍梧奇事岂虚传，荒怪还须问子年。远托鳌头转沧海，来依鹏背负青天。或云灵境归贤者，又恐神功亦偶然。闻道新春恣游览，羡君平地作飞仙。





次韵孙巨源寄涟水李、盛二著作，并以见寄五绝


其一


南岳诸刘岂易逢，相望无复马牛风。山公虽见无多子，社燕何由恋塞鸿。自注：昔与巨源、刘贡父、刘莘老相遇于山阳，自尔契阔，惟巨源近者复相见于京口。





其二


高才晚岁终难进，勇退当年正急流。不独二疏为可慕，他时当有景孙楼。自注：巨源近离东海郡，有景疏楼。





其三


漱石先生难可意，自注：谓巨源。啮毡校尉久无朋。自注：自谓。应知客路愁无奈，故遣吟诗调李陵。自注：谓李君也。





其四


云雨休排神女车，忠州老病畏人夸。诗豪正值安仁在，空看河阳满县花。自注：盛为邑宰。





其五


胶西未到吾能说，桑柘禾麻不见春。不羡京城骑马客，羡他淮月弄舟人。





王莽


汉家殊未识经纶，入手功名事事新。百尺穿成连夜井，千金购得解飞人。





董卓


公业平时劝用儒，诸公何事起相图。只言天下无健者，岂信车中有布乎？





虎儿


旧闻老蚌生明珠，未省老兔生於菟。老兔自谓月中物，不骑快马骑蟾蜍。蟾蜍爬沙不肯行，坐令青衫垂白须。於菟骏猛不类渠，指挥黄熊驾黑䝙。丹砂紫麝不用涂，眼光百步走妖狐。妖狐莫夸智有余，不劳摇牙咀尔徒。





除夜病中赠段屯田


龙钟三十九，劳生已强半。岁暮日斜时，还为昔人叹。自注：乐天诗云：行年三十九，岁暮日斜时。今年一线在，那复堪把玩。欲起强持酒，故交云雨散。惟有病相寻，空斋为老伴。萧条灯火冷，寒夜何时旦。倦仆触屏风，饥鼯嗅空案。数朝闭阁卧，霜发秋蓬乱。传闻使者来，策杖就梳盥。书来苦安慰，不怪造请缓。大夫忠烈后，高义金石贯。要当击权豪，未肯觑衰懦。此生何所似，暗尽灰中炭。归田计已决，此邦聊假馆。三径粗成资，一枝有余暖。愿君更信宿，庶奉一笑粲。





乔太博见和，复次韵答之


百年三万日，老病常居半。其间互忧乐，歌笑杂悲叹。颠倒不自知，直为神所玩。须臾便堪笑，万事风雨散。自从识此理，久谢少年伴。逝将游无何，岂暇读城旦。非才更多病，二事可并案。愧烦贤使者，弭节整纷乱。乔侯瑚琏质，清庙尝荐盥。奋髯百吏走，坐变齐俗缓。未遭甘鹢退，并进耻鱼贯。每闻议论余，凛凛激贪懦。莫邪当自跃，岂复烦炉炭。便应朝秣越，未暮刷燕馆。胡为守故丘，眷恋桑榆暖。为君叩牛角，一咏南山粲。





二公再和，亦再答之


寒鸡知将晨，饥鹤知夜半。亦如老病客，遇节尝感叹。光阴等敲石，过眼不容玩。亲友如抟沙，放手还复散。羁孤每自笑，寂寞谁肯伴。元达号神君，高论森月旦。纪明本贤将，自注：段释之本将家。汩没事堆案。欣然肯相顾，夜阁灯火乱。盘空愧不饱，酒薄仅堪盥。雍容许著帽，不怪安石缓。虽无窈窕人，清唱弄珠贯。幸有纵横舌，《说剑》起慵懦。二豪沉下位，暗火埋湿炭。岂似草玄人，默默老儒馆。行看富贵逼，炙手借余暖。应念苦思归，登楼赋王粲。





雪后书北台壁二首


其一


黄昏犹作雨纤纤，夜静无风势转严。但觉衾裯如泼水，不知庭院已堆盐。五更晓色来书幌，半月寒声落画檐。试埽北台看马耳，未随埋没有双尖。





其二


城头初日始翻鸦，陌上晴泥已没车。冻合玉楼寒起粟，光摇银海眩生花。遗蝗入地应千尺，宿麦连云有几家。老病自嗟诗力退，空吟《冰柱》忆刘叉。





谢人见和前篇二首


其一


已分酒杯欺浅懦，敢将诗力斗深严。渔蓑句好应须画，柳絮才高不道盐。败履尚存东郭足，飞花又舞谪仙檐。书生事业真堪笑，忍冻孤吟笔退尖。





其二


九陌凄风战齿牙，银杯逐马带随车。也知不作坚牢玉，无奈能开顷刻花。得酒强欢愁底事，闭门高卧定谁家。台前日暖君须爱，冰下寒鱼渐可叉。





赵成伯家有丽人，仆忝乡人，不肯开樽，徒吟春雪美句，次韵一笑


绣帘朱户未曾开，谁见梅花落镜台。试问高吟三十韵，自注：世言检死秀才衣带上有雪诗三十韵。何如低唱两三杯。自注：世传陶谷学士买得党太尉家故伎，遇雪，陶取雪水烹团茶，谓伎曰：“党家应不识此？”伎曰：“彼粗人，安有此景？但能于销金暖帐下浅斟低唱，吃羊羔儿酒。”陶默然愧其言。莫言衰鬓聊相映，须得纤腰与共回。知道文君隔青琐，梁园赋客肯言才。自注：聊答来句，义取妇人而已，罪过罪过。





成伯家宴，造坐无由，辄欲效颦，而酒已尽。入夜，不欲烦扰，戏作小诗，求数酌而已


道士令严难继和，僧伽帽小却空回。隔篱不唤邻翁饮，抱瓮须防吏部来。自注：道士令，悦神乐中所谓离而复合者。





成伯席上赠所出妓川人杨姐


坐来真个好相宜，深注唇儿浅画眉。须信杨家佳丽种，洛川自有浴妃池。





铁沟行赠乔太博


城东坡陇何所似，风吹海涛低复起。城中病守无所为，走马来寻铁沟水。铁沟水浅不容辀，恰似当年韩与侯。有鱼无鱼何足道，驾言聊复写我忧。孤村野店亦何有，欲发狂言须斗酒。山头落日侧金盆，倒著接䍠搔白首。忽忆从军年少时，轻裘细马百不知。臂弓腰箭南山下，追逐长杨射猎儿。老去同君两憔悴，犯夜醉归人不避。明年定起故将军，未肯先诛霸陵尉。





莫笑银杯小，答乔太博


陶潜一县令，独饮仍独醒。犹将公田二顷五十亩，种秫作酒不种粳。我今号为二千石，岁酿百石何以醉宾客？请君莫笑银杯小，尔来岁旱东海窄。会当拂衣归故丘，作书贷粟监河侯。万斛船中著美酒，与君一生长拍浮。






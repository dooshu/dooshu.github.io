38　乾坤二卦言中庸誠敬


聞之前脩曰：「中庸誠敬，自有乾坤即具此理。乾九二言『龍德正中，庸言之信，庸行之謹，閑邪存其誠』。坤六二言『敬以直内〔一〕』。」

【元圻案】魏鶴山簡州四先生祠堂記曰：「一日有講授於學官者，曰：『伊、洛之學，以中庸爲宗，以誠敬爲教者也。』僕聞之，瞿然曰：『吁，自有乾坤，即具此理，而謂伊、洛云乎哉！乾九二言「龍德正中，庸言之信，庸行之謹，閑邪存其誠」，坤六二言「敬以直内」。然則中庸誠敬，是乃天地自然之則，古今至實之理，帝王所以扶世立極，聖賢所以明德新民，無不由之者。』」〇朱氏震漢上易傳曰：「乾九二之動，龍德而正中者也。庸者，中之用也。顔子擇乎中庸而勿失之，夫子告之以爲邦，九二君德故也。」馮氏椅厚齋易學曰：「易者，理學之宗，而乾坤二卦又易學之宗也。子思、孟子言誠者天之道，先儒謂誠敬者聖學之源，皆本於此。」李氏舜臣曰：「乾九二言誠，坤六二言敬，誠敬者，乾坤之别也，先儒誠敬之學起於此。乾九二言仁，坤六二言義，仁義者，陰陽之辨也，先儒論仁義之用取諸此。」三説皆在鶴山之前。

〔一〕「六二」，原脱，據元刊本、清嘉慶本補。






○築臺規則 【 築臺】

相基之法要在內外合一山平墻低坡小勢衝之處則密之。高坡陡墻之處則疏之。固為一定之勢。但就其灣環遠對之狀。各有相宜之勢。當必建不可巳之處即宋太祖營汴京法也即不合丈尺亦當建築不可移之而必就于合式之地又有內山雖不甚高看之似衝。而口外橫山遠峙只、有鳥道僅通屬夷。其餘通馬處所。相隔千峰萬障似衝而緩者又有山高萬仞。其外梁頗平。雖有墻坡險處。而直對大舉正路似緩而衝者于此酌處又難一律也。　一定臺基以十三丈、收頂以十丈為則、二百四五十人可完一座、每年可完臺七十座。此其大較也。一臺制尤當隨地置形。如墻外地寬。則臺當多出。如地狹。則臺當少出。如脊尖削內外俱狹。則當稍闊其兩面。險其兩傍。以無失周圍十二丈之意。則制度如指諸掌矣。　一邊墻多就外險、故外下而內高。其上當以外面臨虜處。計高三丈。內面但隨山勢。不必拘于三丈。外既險。又係低下。則臺不必出。止就高處起臺不復拘以低處。而臺在墻之外。况山勢迂廻。自有灣突處。是又在相基者有活法耳。　一臺基用石矣、但方石恐難猝得。碎石勢必不固。如石便用石。不便則用磚。有膠粘好土。則以三合土為之。各從便求堅。但三合土須厚。至頂亦得二尺乃堅也。　一臺下暗門、未免稍虛其中、而邊匠率愚拙弗省。恐造不如法。及不堅固。意臺下築實。臺門移而上。外置一梯。虜至則抽去其梯。似亦穩便。然臺用跨墻。則下層止用實築。至第二層。則從城墻開門而上即便矣不必如前式。拘定在臺之中也。


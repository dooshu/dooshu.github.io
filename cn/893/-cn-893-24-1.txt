越中秋怀





越中，唐时之越州，又谓之会稽郡，隶江南东道。



越水绕碧山，周回数千里。乃是天镜中，分明画相似。爱此从冥搜，[一]永怀临湍游。一为沧波客，十见红蕖秋。[二]观涛壮天险，[三]望海令人愁。路遐迫西照，岁晚悲东流。何必探禹穴，[四]逝将归蓬丘。[五]不然五湖上，亦可乘扁舟。[六]

[一]孙绰《天台山赋序》：“远寄冥搜。”李善注：“搜访幽冥也。”



[二]梁简文帝诗：“红蕖间青琐，紫露湿丹楹。”



[三]越地，左绕浙江，江有涛水，昼夜再上。枚乘《七发》曰：“观涛于广陵之曲江。”正谓此江也。



[四]《汉书·司马迁传》：上会稽，探禹穴。张晏曰：禹巡狩至会稽而崩，因葬焉。上有孔穴，民间云禹入此穴。《水经注》：会稽山东有湮井，去庙七里，深不见底，谓之禹井云。东游者多探其穴也。



[五]《诗·国风》：“逝将去女，适彼乐土。”《朱传》云：“逝，往也。”《十洲记》：“蓬丘，蓬莱山也。”



[六]《国语》：范蠡乘轻舟以泛于五湖，莫知其所终极。《史记》：范蠡乃乘扁舟，浮于江湖，变名易姓，适齐，为鸱夷子皮。之陶，为陶朱公。






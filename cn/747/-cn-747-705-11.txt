○公卿集议须便施行其中有未尽处须更令分析闻奏谨具一一如後状

一、议状云：“选将练卒，未甚得人。”今缘边节镇将下群守，谁人最不称职？文武班中，谁人堪任将帅？须指陈其事，不得泛言。

一、又云：“守御要害，未甚有备，犄角之设不相应，辅车之谋不相依。”今何处置兵，即为要害？何处加备，即为相应？并须指言去处。

一、又云：“来即驱逐，去亦勿追。”昨所令集议，出师驱逐，去亦勿追，如此相守，何时得了？军粮日有所费，边境终无安宁。此最关取舍大计，须便堪行用。

一、又云：“部落能自攻讨者，不须止遏。”而边上诸蕃，多者一二千帐，少者力又不足，各有家口畜产，常自护惜。昨者回鹘暂到云州，诸蕃奔逃不暇。杂虏既无统一，谁肯尽心？今欲将何部落讨逐，亦须指言去处。

一、又云：“各敕边将遣自招收，其远征戍卒，请渐令抽罢。”此事朝廷非不素知，只缘去年将江淮六道衣粮，召募天德官健，仅经一年，更无一人应募，李忠顺请自招召，经半年只得六百人，塞上守备处召得一二千人，都未济事。戍卒如何抽罢？亦须更别陈方略。

以前谨具如前。昨所降敕旨云：“且须切应事机，不得更为虚论。”今详议状，并未切事机。臣等商量，望令牛僧孺与夷行同议，仔细分析，两日内闻奏。未审可否？


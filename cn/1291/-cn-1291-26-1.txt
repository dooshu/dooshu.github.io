【安世房中歌】

〖《汉书》曰：汉房中祠乐。高祖唐山夫人所作也。周有房中乐。至秦改名寿人。凡乐。乐其所生。礼不忘本。高祖乐楚声。故房中乐楚声也。孝惠二年。使乐府令夏侯宽备其箫管。更名安世乐。安世房中歌十七章。其《诗》曰：〗

大孝备矣。休德昭清。高张四县。乐充宫庭。芬树羽林。云景杳冥。金支秀华。庶旄翠旌。七始华始。肃倡和声。神来晏娭。庶几是听。


〇

《汉书》礼乐志。
《乐府诗集》八。
《文选》补遗三十四。
广《文选》十一。
《诗纪》二。

〇逯案。

通行本《汉书》此章与下章连为一篇。
《文选》补遗及《诗纪》割七始等四句属下。别为一章。今依汲古阁本《汉书》及《乐府诗集》、广《文选》分厘之。



粥粥音送。细齐人情。忽乘青玄。熙事备成。清思眑眑。经纬冥冥。

（〇同上）

我定历数。人告其心。敕身齐戒。施教申申。乃立祖庙。敬明尊亲。大矣孝熙。四极爰轃。

（〇同上〇《汉书》此与下篇连为一首。今从《乐府诗集》。）

王侯秉德。其邻翼翼。显明昭式。清明鬯矣。皇帝孝德。竟全大功。抚安四极。

（〇同上〇王先谦《汉书》补注引吴仁杰曰：安世房中歌十七章。刊误区分之。一章多或十句八句。少或六句四句。未有奇数者。独王侯秉德一章七句。仁杰案。既醉诗及下文安其所章。皆用叠句。此章当云：王侯秉德。其邻翼翼。其邻翼翼。显明昭式。书本脱误。今改定作八句。）

海内有奸。纷乱东北。诏抚成饰。武臣承德。行乐交逆。箫《一勹》群慝。肃为济哉。盖定燕国。

（〇同上〇《汉书》与下两篇连为一首。）

大海荡荡水所归。高贤愉愉民所怀。大山崔。百卉殖。民何贵。贵有德。

（〇同上〇逯案。刘敞所见本《汉书》荡愉二字皆不叠。）

安其所。乐终产。乐终产。世继绪。飞龙秋。游上天。高贤愉。乐民人。

（〇同上）

丰草葽。女罗施。善何如。谁能回。大莫大。成教德。长莫长。被无极。

（〇同上）

雷震震。电耀耀。明德乡。治本约。治本约。泽弘大。加被宠。咸相保。德施大。世曼寿。

（〇同上）

都荔遂芳。窅{宀瓜}桂华。孝奏天仪。若日月光。乘玄四龙。回驰北行。羽旄殷盛。芬哉芒芒。孝道随世。我署文章。

（桂华〇同上〇逯案。
《汉书》桂华二字冠下文之首。
《乐府诗集》同之。惟又於文章字下刻□□两空格。
《文选》补遗删桂华二字。）

冯冯翼翼。承天之则。吾易久远。烛明四极。

（〇同上〇逮案。
《诗纪》依《文选》补遗、广《文选》以此四句与下文德福两韵共为一首。然检各本《汉书》。此四句悉独立成篇。当是原歌如此。今据以改正。）

慈惠所爱。美若休德。杳杳冥审。克绰永福。

（美芳〇同上〇刘奉世曰：桂华、美芳。皆二诗章名。本侧注前篇之末。传写之误。遂以冠后。又词无美芳。亦当作美若矣。逯案。
《汉书》此与下文连为一篇。而《乐府诗集》则连下文起首二句共为一篇。）

硙硙即即。师象山则。鸣呼孝哉。案抚戎国。蛮夷竭欢。象来致福。兼临是爱。终无兵革。

（〇同上）

嘉荐芳矣。告灵飨矣。告灵既飨。德音孔臧。惟德之臧。建侯之常。承保天休。令问不忘。

（〇同上）

皇皇鸿明。荡侯休德。嘉承天和。伊乐厥福。在乐不荒。惟民之则。浚则师德。下民咸殖。

令问在旧。孔容翼翼。

（《诗纪》云：《汉书》自浚则以下别为一章。今从乐府。〇同上〇逯案。铁琴铜剑楼藏北宋本及汲古阁本各《汉书》。浚则等四句与上文皆连为一章。
《诗纪》云云。不知究据何本。又《文选》补遗及广《文选》则以浚则等四句独立成篇。此盖从《汉书》刊误说。而足成十七章之数也。）

孔容之常。承帝之明。下民之乐。子孙保光。承顺温良。受帝之光。嘉荐令芳。寿考不忘。

（〇同上）

承帝明德。师象山则。云施称民。永受厥福。承容之常。承帝之明。下民安乐。万寿无疆。


〇

《汉书》礼乐志。
《乐府诗集》八。
《文选》补遗三十四。
广《文选》十一。
《诗纪》二。



（此歌《文选》补遗及广《文选》、《诗纪》均署唐山夫人。逯案。
《汉书》仅谓唐山夫人作乐。乐与辞非一事。此质之汉志可知。似不得即署唐山夫人。今依《乐府诗集》编入阙名卷中。又此歌於乐分十七章。於辞实为十七首。郊祀歌仿此。）


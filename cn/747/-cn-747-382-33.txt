○朝阳岩铭（并序）

永泰丙午中，自舂陵诣都使计兵。至零陵，爱其郭中有水石之异，泊舟寻之，得岩与洞，此邦之形胜也。自古荒之，而无名称。以其东向，遂以朝阳命之焉。前刺史独孤忄面为吾翦辟榛莽，後摄刺史窦泌为吾创制茅阁，於是朝阳水石，始有胜绝之名。已而刻铭岩下，将示来世。铭曰：

於戏朝阳！怪异难状。苍苍半山，如在水上。朝阳水石，可谓幽奇。岩下洞口，洞中泉垂。彼高岩绝崖，深洞寒泉。纵僻在幽远，尤宜往焉。况郡城井邑，岩洞相对。无人修赏，竞使芜秽。刻石岩下，问我何为？欲零陵水石，世人有知。








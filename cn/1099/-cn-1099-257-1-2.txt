○又上廵撫陳公書 【 平凱口苗】

都勻府部苗阿向據凱口囤為亂陳公調水西兵征之巳克其囤阿向復紏里苗襲囤盡殺官軍時議欲再征之故上此書

日在銅仁、聞諸道路言、凱口餘孽、復肆猖狂、氓隸無知、妄相眩耀、此小人兒女之見、非君子之所憂也竊料今日賊勢、與昔殊科、攻伐之策、亦當異應、往者一二梟獍、負其窟穴、艸竊為姦者、皆內儲糇糒、外翼黨與、包藏十有餘年、廼敢陸梁、以延歲月、廼今諸賊以亡命之餘、憂在溝壑、冐萬死一生之計、懽呼而起、非有旁寨渠酋、通諜結納、擁群醜以張應援也、守彈丸之地、跧伏其中、無異擁?襁升斗之糧、躡尺五之道、束腓而登、無異哺鷇、非素有紅粟朽貫、積之倉庾、廣畜大豕肥牛以資擊剝也、失此二者、為必敗之形、而欲攝枵腹、張空拳、睅目而前、以膺貔虎、是曰刀鋸之魂、不足慮也、然竊聞之諸賊首禍。一招而合者。亦三四百人。課其十日之糧。亦不下三四十石。費亦厚矣而經月不餒者。無廼有間道捷徑。偷輸濳輓。以給其中者。不然、何所恃以為生也。夫蠻陬夷落之地。事異中原。譬之禦寇于洞房委巷之中。搏擊無所為力。故征蠻之畧。皆廣列伏候。扼險而趣。高四塞以困之。故謂之得地。若我遜其險而彼乘其高。順逆強弱之勢。巳懸倍蓰是以諸賊雖微亦未可以蓐食屠剪也惟在據其要害。斷其芻粟之塗。重營密柵。勤其間覘。嚴壁而居。勿與角利。使彼進無所乘。退無所逸。遠不過一月。而羸疲之屍。槀磔麾下矣。若夫我軍既固。彼勢益孤。食竭道窮。必至奔突。則潰圍之戰。不可不鏖也。相持既久。觀望無端。我忽而衰。彼窮而銳。或晨昏惰臥。刀斗失鳴。則刼營之虞。不可不備也。防禦既周。奸謀益窘。必甘辭納欵。以丐殘息目前雖可妥帖。他日必復萌生。則招撫之說不可從也。又有膚見、宵人狃于詭道、欲出其不意以徼一獲、彼既鑒于前車、我復襲其故轍、不惟徒費、抑恐損威、則偷囤之策。不可不距也。茲數者、雄畧神籌、必有成算、而疏腐之識、敢效區區者、誠忝下屬而綴末班、休戚同情、廢寢食而過計、不敢避越爼之嫌也、至于事平之後、經畫猶煩。夫凱口雖微。亦牂牁之巨阨也。崇山密箐。磴道迫脅。兵不得橫銛。人不得並躅。廼遣一二眇小之官。提數百不練之卒。星散其間。豈能持久。往者爐山之變。亦甚縱橫。幸蒙前列。刊木鑿竇。夷其險棘。開屯設所。經營數年之間。始得寧謐。則今日凱口之議。似不當出爐山之下也。土官王仲武、始以綿弱、失其疆塲、頃蒙上官之力、以保宗祧、雖百口捐軀、猶難報稱、廼今哄然而稱逆者、固其部落之遺也、既不能宣布德化、俾彼投戈、又不能率其左右心腹之雄、先綘效力、是為失職之臣、與叛逆無異。若復仍其名位。錫之土田。是賞姦而獎亂也、竊論此人、當禠爵削籍、移其族屬、編之氓伍、開設縣治、衛以軍屯、若以勢有不行、法當稍假、亦當暴其罪過、聲諸市闤、重以懲罰、庶威振恩覃、快人心而伸國法也


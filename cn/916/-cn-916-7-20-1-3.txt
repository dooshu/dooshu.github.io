【采桑】

春色映空来。先发院（文苑作水。注云。一作院。）边梅。细萍重叠长。新花历乱开。连珂往（《类聚》作住。）淇上。（文苑作连理傍淇水。注云。一作连珂往淇上。）接□至丛台。丛台可怜妾。当窗望飞蝶。忌趺（文苑作跌。）行衫领。熨斗成褫摄。（文苑作裙褶。又注。一作褫摄。又作裾摄。《诗纪》云。一作裙褶。）下床着珠佩。捉镜安花镊。薄晚畏蚕饥。竞采春桑叶。寄语采桑伴。讶今春日短。枝高攀（文苑作手。）不及。叶细笼难满。年年（文苑云。一作年少。）将使君。历乱遣相闻。欲知琴里意。还赠锦中文。何当照梁日。还作入山云。重门皆已闭。方知留客（文苑作客留。）袂。可怜黄金络。复以（文苑作似。）青丝系。必也为人时。谁令畏夫婿。（○文苑英华二百八。《诗纪》六十七。又《类聚》八十八及乐府二十八并引梅、开、台、蝶、褶、短、满七韵。）


◇　日蚀诏（元寿元年正月）

朕获保宗庙，不明不敏，夙夜忧劳，未皇宁息。惟阴阳不调，元元不赡，未睹厥咎。娄敕公卿，庶几有望。至今有司执法，未得其中，或上暴虐，假执获名，温良宽柔，陷於亡灭。是故残贼弥长，和睦日衰；百姓愁怨，靡所错躬。乃正月朔，日有蚀之，厥咎不远，在余一人。公卿大夫，其各悉心，勉师百寮，敦任仁人，黜远残贼，期於安民；陈朕之过失，无有所讳。其与将军、列侯、中二千石举贤良方正能直言者各一人。大赦天下。

（《汉书·哀纪》）




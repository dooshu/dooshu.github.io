赵蕃　通问赣州留尚书并寄三首

畴昔王门耻曳裾，每怀端拜献公书。

简编讫补遣忘后，馈赆分沾忧患余。

只信此心无改事，讵知彼谮欲何如。

属闻盛府重开幕，适此故山归驾车。

赵蕃

赵蕃　通问赣州留尚书并寄三首

去冬曾作送行诗，岂料重临岁甫移。

盍遣德星均四海，愿令竹马快并儿。

使君不独符有剖，刺史还闻节再持。

吏治久安民则化，九重于此有深思。

赵蕃

赵蕃　通问赣州留尚书并寄三首

陛下胡为先一州，是公岂合久诸侯。

东江西江水且涨，南山北山春正浮。

促席久思宣室问，都人愿睹翰林游。

我家怀玉山之下，亦拟探奇谒道周。

赵蕃


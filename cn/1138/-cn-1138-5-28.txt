寄赠高静庵明府

茂宰需仁里，淳风古帝丘。
先人无过举，抚字必诚求。
士学尊三古，民劳汔小休。
朝天双舄去，卧辙一钱留。
庙貌桐乡永，笾房涧芷羞。
牲牷鸣社稷，巫觋杂农讴。
忆辨银獐日，堪思竹马游。
王城趋陇右，子舍恋并州。
榱桷瞻云表，壶浆满道周。
牵衣黄耇泣，揽辔白驹愁。
多难逢妖鸟，馀生困竖牛。
几沉羊舌族，幸脱虎须雠。
不废庚桑楚，全凭郭细侯。
雄文凌七泽，嘉绩最中牟。
桂醑盈觚爵，松寮亟僝鸠。
叔敖仍俎豆，朱邑复春秋。
鹤发欢无斁，兕觥歌有觓。
感君能制锦，愧我学为裘。
讵以前贤重，将贻来者谋。
鲁孙歌锡类，涕泗洒孤舟。


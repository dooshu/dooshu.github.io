郭贯


郭贯，字安道，保定人。以才行见推择，为枢密中书掾，调南康路经历，擢广西道提刑按察司判官，会例格，授济南路经历。至元二十七年，拜监察御史。承诏分江北沿淮草地，劾淮西宣慰使昂吉儿父子专权，久不迁调，蠹政害民。三十年，佥湖南肃政廉访司事。大德初，迁湖北道，言“今四省军马，以数万计，征八百媳妇国，深入为炎瘴万里不毛之地，无益于国。”五年，迁江西道，赈恤饥民，有惠政，入为御史台都事。八年，迁集贤待制，进翰林直学士，奉诏与辽阳行省平章政事别速台彻里帖木儿往镇高丽。十一年，召为河东廉访副使。

至大二年，仁宗至五台山，贯进见，仁宗因问：“廉访使灭里吉歹何以有善政？”左右对曰：“皆副使郭贯之教也。”因赐贯玛瑙数珠、金织文币，入为吏部考功郎，遂拜治书侍御史。四年，除礼部尚书，帝亲书其官阶曰嘉议大夫，以授有司。皇庆元年，擢淮西廉访使，寻留不遣，改侍御史，俄迁翰林侍讲学士。明年，出为淮西廉访使。建言“宜置常平仓，考校各路农事”。延祐二年，召拜中书参知政事。明年，升左丞，加集贤大学士。五年，除太子詹事。贯言：“皇太子受金宝已三年，宜行册礼；又，辅导之官，早宜选置。”从之。六年，加太子宾客，谒告还家。至治元年，复起为集贤大学士，寻致仕。泰定元年，迁翰林学士承旨，不起。至顺二年，以疾卒，年八十有二。赠光禄大夫、河南行省平章政事、柱国，追封蔡国公，谥文宪。贯博学，精于篆籀，当世册宝碑额，多出其手云。






○授辛杲京湖南观察使制

敕：观察列郡之风，督诸军之事，兼兹二柄，守分一方，其在素名，俾之专任。开府仪同三司试太常卿兼御史中丞同朔方节度副使上柱国晋昌郡王辛杲京，居敬可久，尽忠必诚，办郡务，通於典试。谦恭下士，齐其劳苦，先帝简拔，五原从征。尝参领护，早著勋节，藩麾佐朕，夷险一心。关洛事平，莫非胜谋，累书忠於甲令，终不言於赏劳。寻掌南北之军，复贰河汾之镇，内外勤绩，厥惟茂哉。忧国奉公，每形於色，牧人驭众，素有其才。长沙故郡，湘中千里，往建南辕之旆，仍领司空之秩。训戎遵俗，宠以居之。可使持节都督潭州诸军事行潭州刺史兼御史大夫充河南都团练守捉及观察处置使，仍赐散官勋封如故。


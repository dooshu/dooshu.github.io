【献诗】

〖并疏〗

〖魏志本传云。黄初四年。徙封雍邱王。其年朝京师。上疏云云。○《文选》作上责躬应诏诗表。下列疏文。《诗纪》无此题。无疏文。直题上责躬诗应诏诗。〗

臣植言。臣自抱衅归藩。刻肌刻骨。追思罪戾。昼分而食。夜分而寝。诚以天网不可重罹。圣恩难可再恃。窍感相鼠之篇。无礼遄死之义。形影相吊。五情愧赧。以罪弃生。则违昔贤夕改之劝。忍垢苟全。则犯诗人胡颜之讥。伏惟陛下。德象天地。恩隆父母。施畅春风。泽如时雨。是以不别荆棘者。庆云之惠也。七子均养者。鸤鸠之仁也。舍罪贵功者。明君之举也。矜愚爱能者。慈父之恩也。是以愚臣徘徊于恩泽而不敢自弃者也。前奉诏书。臣等绝朝。心离志绝。自分黄耈永无执珪之望。不图圣诏猥垂齿召。至止之日。驰心辇毂。僻处西馆。未奉（魏志作拜。）阙庭。踊跃之怀。瞻望反侧。不胜犬马恋主之情。谨奉表并献诗二篇。词旨浅末。不足采览。贵露下情。冒颜以闻。臣植诚惶诚恐。顿首顿首。死罪死罪。（○《文选》二十。又魏志本传。）


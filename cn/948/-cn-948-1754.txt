陆游　九月初作

莫笑衡茆陋，幽情得细论。

客疏惭歠醢，僧熟认敲门。

杳杳烟中刹，昏昏雨外村。

登高负今岁，老病易消魂。

陆游

陆游　九月初作

菊佩糕盘节物催，老怀抚事一悠哉！

年光半付残编去，诗句时从倦枕来。

零落朋俦今孰在？寂寥事业世方咍。

两丛月桂门前买，自下中庭破绿苔。

陆游

陆游　九月初作

九月都门凛欲霜，羸躯恩免立鵷行。

细书付吏誊初稿，和药呼儿对古方。

陋巷闭门常谢客，高斋扫地独焚香。

此生自计终何取？似有山林一日长。

陆游

陆游　九月初作

碧海仙蓬感旧游，暮年心事转悠悠。

登高此去无多日，扶病重来又过秋。

十里楼台迷巷陌，万家磚杵戒衣裘。

平生剩久观书债，四库留人未许休。

陆游

陆游　九月初作

富贵功名未足云，平生一饭不忘君。

哦诗高韵凄金石，把钓幽情渺水云。

落叶打窗秋已暮，归鸦泊树日将曛。

欲知老病常多感，革带今年减几分。

陆游


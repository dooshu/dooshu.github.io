春日寄献澹石师


鹓生弇兹山，何年当来仪。
束发在朝列，音徽常自持。
天步既多梗，日月难无私。
薆然有烟雾，厌者存危辞。
朝贵不满意，九关恒觺觺。
夫子植大猷，咫尺伤乖离。
鴂啼沅江暮，兰放湘中湄。
立言题楚壁，避地非秦时。
剪棘修昔欢，结绶为世资。
企予缅襄野，踯躅閒龙姿。
苍苍隔云雨，胡然见躨跜。
艳阳布春条，鸣禽弄柔枝。
幽衷易感候，遐心劳佳期。
怀哉素商节，永言慰朝饥。





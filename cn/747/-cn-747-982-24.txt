○对病疾判

〈得甲为郡守，赐告养病，而出界归家。法司科罪。甲不伏。〉

四岳咨命，九土司牧，功共理於伏熊，期得贤於建隼。淮阳卧理，闻汲黯之政誉；渤海行歌，美龚公之化洽。甲官忝列郡，未著能名，庭无致仕之兰，院少延年之菊。漳滨卧疾，虽比迹於古人；颍川流誉，何颜於今吏。膏肓所及，知药石之无施；肝胆具披，果祈求而有遂。赐告养疾，宜辍务於公庭；出境而行，何慢官於私第？断非斥吏，钦汉相之高风；才不逮人，招尸禄之遄谤。予告赐告，议理悬殊，应为不为，自贻诸咎。不敬之罚，曷所逃刑？


卷六十　三王世家第三十

“大司马臣去病

【索隐】：霍去病也。

昧死再拜上疏皇帝陛下：陛下过听，使臣去病待罪行间。宜专边塞之思虑，暴骸中野无以报，乃敢惟他议以干用事者，诚见陛下忧劳天下，哀怜百姓以自忘，亏膳贬乐，损郎员。皇子赖天，能胜衣趋拜，至今无号位师傅官。陛下恭让不恤，群臣私望，不敢越职而言。臣窃不胜犬马心，昧死原陛下诏有司，因盛夏吉时定皇子位。

【索隐】：按；明堂月令云“季夏月，可以封诸侯，立大官”是也。

唯陛下幸察。臣去病昧死再拜以闻皇帝陛下。”三月乙亥，御史臣光守尚书令奏未央宫。制曰：“下御史。”

六年三月戊申朔，乙亥，御史臣光守尚书令、丞非，

【索隐】：按：奏状有尚书令官位，而史先阙其名耳。丞非者，或尚书左右丞，非其名也。

下御史书到，言：“丞相臣青翟、

【索隐】：庄青翟也。

御史大夫臣汤、

【索隐】：张汤。

太常臣充、

【索隐】：盖赵充也。

大行令臣息、

【索隐】：李息。

太子少傅臣安

【索隐】：任安也。

行宗正事昧死上言：大司马去病上疏曰：‘陛下过听，使臣去病待罪行间。宜专边塞之思虑，暴骸中野无以报，乃敢惟他议以干用事者，诚见陛下忧劳天下，哀怜百姓以自忘，亏膳贬乐，损郎员。皇子赖天，能胜衣趋拜，至今无号位师傅官。陛下恭让不恤，群臣私望，不敢越职而言。臣窃不胜犬马心，昧死原陛下诏有司，因盛夏吉时定皇子位。唯原陛下幸察。’制曰‘下御史’。臣谨与中二千石、二千石臣贺等

【正义】：公孙贺。

议：古者裂地立国，并建诸侯以承天于，所以尊宗庙重社稷也。今臣去病上疏，不忘其职，因以宣恩，乃道天子卑让自贬以劳天下，虑皇子未有号位。臣青翟、臣汤等宜奉义遵职，愚憧而不逮事。方今盛夏吉时，臣青翟、臣汤等昧死请立皇子臣闳、

【集解】：徐广曰：“一作‘閞’。”

臣旦、臣胥为诸侯王。昧死请所立国名。”

制曰：“盖闻周封八百，姬姓并列，或子、男、附庸。礼‘支子不祭’。云并建诸侯所以重社稷，朕无闻焉。且天非为君生民也。

【索隐】：左传曰“天生蒸民，立君以司牧之”，是言生人为立君长司牧之耳，非天为君而生人也。

朕之不德，海内未洽，乃以未教成者彊君连城，即股肱何劝？

【集解】：徐广曰：“一作‘敦’，一作‘勖’，一作‘观’也。”【索隐】：谓皇子等并未习教义也。皇子未习教义，而彊使为诸侯王，以君连城之人，则大臣何有所劝？

其更议以列侯家之。”

三月丙子，奏未央宫。“丞相臣青翟、御史大夫臣汤昧死言：臣谨与列侯臣婴齐、中二千石二千石臣贺、谏大夫博士臣安等议曰：伏闻周封八百，姬姓并列，奉承天子。康叔以祖考显，而伯禽以周公立，咸为建国诸侯，以相傅为辅。百官奉宪，各遵其职，而国统备矣。窃以为并建诸侯所以重社稷者，四海诸侯各以其职奉贡祭。支子不得奉祭宗祖，礼也。封建使守籓国，帝王所以扶德施化。陛下奉承天统，明开圣绪，尊贤显功，兴灭继绝。续萧文终之後于酂，

【索隐】：萧何谥文终也。按：萧何初封沛之酂，音赞。後其子续封南阳之酂，音嵯。

襃厉群臣平津侯等。

【索隐】：公孙弘平津侯。平津，高成之乡名。【正义】：公孙弘所封平津乡，在沧州盐山南四十二里也。

昭六亲之序，明天施之属，使诸侯王封君得推私恩分子弟户邑，锡号尊建百有馀国。

【索隐】：谓武帝广推恩之诏，分王诸侯王子弟，故有百馀国。

而家皇子为列侯，则尊卑相逾，

【索隐】：谓诸侯王子已为列侯，而今又家皇子为列侯，是尊卑相逾越矣。

列位失序，不可以垂统於万世。臣请立臣闳、

【索隐】：齐王也，王夫人子。

臣旦、

【索隐】：燕王也。汉书云李姬子。

臣胥

【索隐】：广陵王也。

为诸侯王。”三月丙子，奏未央宫。

制曰：“康叔亲属有十而独尊者，襃有德也。周公祭天命郊，故鲁有白牡、骍刚之牲。

【集解】：公羊传曰：“鲁祭周公，牲用白牡，鲁公用骍刚。”何休曰：“白牡，殷牲也。骍刚，赤脊，周牲也。”

群公不毛，

【集解】：何休曰：“不毛，不纯色也。”

贤不肖差也。‘高山仰之，景行乡之’，朕甚慕焉。所以抑未成，家以列侯可。”

四月戊寅，奏未央宫。“丞相臣青翟、御史大夫臣汤昧死言：臣青翟等与列侯、吏二千石、谏大夫、博士臣庆等议：昧死奏请立皇子为诸侯王。制曰：‘康叔亲属有十而独尊者，襃有德也。周公祭天命郊，故鲁有白牡、骍刚之牲。群公不毛，贤不肖差也。“高山仰之，景行乡之”，朕甚慕焉。所以抑未成，家以列侯可。’臣青翟、臣汤、博士臣将行等伏闻康叔亲属有十，武王继体，周公辅成王，其八人皆以祖考之尊建为大国。康叔之年幼，周公在三公之位，而伯禽据国於鲁，盖爵命之时，未至成人。康叔後扞禄父之难，伯禽殄淮夷之乱。昔五帝异制，周爵五等，春秋三等，

【集解】：郑玄曰：“春秋变周之文，从殷之质，合伯、子、男以为一，则殷爵三等者，公、侯、伯也。”

皆因时而序尊卑。高皇帝拨乱世反诸正，

【索隐】：春秋公羊传文。

昭至德，定海内，封建诸侯，爵位二等。

【索隐】：谓王与列侯。

皇子或在襁褓而立为诸侯王，奉承天子，为万世法则，不可易。陛下躬亲仁义，体行圣德，表里文武。显慈孝之行，广贤能之路。内襃有德，外讨彊暴。极临北海，

【正义】：匈奴传云霍去病伐匈奴，北临翰海。

西月氏，

【正义】：溱音臻。氏音支。至月氏。月氏，西戎国名，在葱岭之西也。

匈奴、西域，举国奉师。舆械之费，不赋於民。虚御府之藏以赏元戎，

【集解】：诗云：“元戎十乘，以先启行。”韩婴章句曰：“元戎，大戎，谓兵车也。车有大戎十乘，谓车缦轮，马被甲，衡鸧之上尽有剑戟，名曰陷军之车，所以冒突先启敌家之行伍也。”毛传曰：“夏后氏曰钩车，先正也。殷曰寅车，先疾也。周曰元戎，先良也。”

开禁仓以振贫穷，减戍卒之半。百蛮之君，靡不乡风，承流称意。远方殊俗，重译而朝，泽及方外。故珍兽至，嘉穀兴，天应甚彰。今诸侯支子封至诸侯王，

【索隐】：谓立胶东王子庆为六安王，常山王子平为真定王，子商为泗水王是也。

而家皇子为列侯，

【索隐】：时诸王称“国”，列侯称“家”也，故云“家皇子”为尊卑失序。

臣青翟、臣汤等窃伏孰计之，皆以为尊卑失序，使天下失望，不可。臣请立臣闳、臣旦、臣胥为诸侯王。”四月癸未，奏未央宫，留中不下。

“丞相臣青翟、太仆臣贺、行御史大夫事太常臣充、太子少傅臣安行宗正事昧死言：臣青翟等前奏大司马臣去病上疏言，皇子未有号位，臣谨与御史大夫臣汤、中二千石、二千石、谏大夫、博士臣庆等昧死请立皇子臣闳等为诸侯王。陛下让文武，躬自切，及皇子未教。群臣之议，儒者称其术，或誖其心。陛下固辞弗许，家皇子为列侯。臣青翟等窃与列侯臣寿成

【集解】：徐广曰：“萧何之玄孙酂侯寿成，後为太常也。”

等二十七人议，皆曰以为尊卑失序。高皇帝建天下，为汉太祖，王子孙，广支辅。先帝法则弗改，所以宣至尊也。臣请令史官择吉日，具礼仪上，御史奏舆地图，

【索隐】：谓地为“舆”者：天地有覆载之德，故谓天为“盖”，谓地为“舆”，故地图称“舆地图”。疑自古有此名，非始汉也。

他皆如前故事。”制曰：“可。”

四月丙申，奏未央宫。“太仆臣贺行御史大夫事昧死言：太常臣充言卜入四月二十八日乙巳，可立诸侯王。臣昧死奏舆地图，请所立国名。礼仪别奏。臣昧死请。”

制曰：“立皇子闳为齐王，旦为燕王，胥为广陵王。”

四月丁酉，奏未央宫。六年

【集解】：徐广曰：“一云元狩。”

四月戊寅朔，癸卯，御史大夫汤下丞相，丞相下中二千石，二千石下郡太守、诸侯相，丞书从事下当用者。如律令。

“维六年四月乙巳，皇帝使御史大夫汤庙立子闳为齐王。曰：於戏，小子闳，

【索隐】：此封齐王策文也。又按武帝集，此三王策皆武帝手制。於戏音呜呼。戏或音羲。

受兹青社！

【集解】：张晏曰；“王者以五色土为太社，封四方诸侯，各以其方色土与之，苴以白茅，归以立社。”【索隐】：蔡邕独断云：“皇子封为王，受天子太社之土，若封东方诸侯，则割青土，藉以白茅，授之以立社，谓之‘茅土’。”齐在东方，故云青社。

朕承祖考，维稽古建尔国家，封于东土，世为汉籓辅。於戏念哉！恭朕之诏，惟命不于常。人之好德，克明显光。义之不图，俾君子怠。

【索隐】：谓若不图於义，则君子懈怠，无归附心。

悉尔心，允执其中，天禄永终。厥有炋臧，乃凶于而国，害于尔躬。於戏，保国艾民，可不敬与！王其戒之。”

【集解】：徐广曰：“立八年，无後，绝。”

右齐王策。

“维六年四月乙巳，皇帝使御史大夫汤庙立子旦为燕王。曰：於戏，小子旦，受兹玄社！朕承祖考，维稽古，

【索隐】：褚先生解云：“维者，度也。稽者，当也。言当顺古道也。”魏高贵乡公云：“稽，同也。古，天也。谓尧能同天。”

建尔国家，封于北土，世为汉籓辅。於戏！荤粥氏虐老兽心，

【索隐】：按：匈奴传曰“其国贵壮贱老，壮者食肥美，老者食其馀”，是虐老也。

侵犯寇盗，加以奸巧边萌。

【索隐】：边甿。韦昭云：“甿，民也。”三仓云：“边人云甿。”

於戏！朕命将率徂征厥罪，万夫长，千夫长，三十有二君皆来，

【集解】：张晏曰：“时所获三十二帅也。”

降期奔师。

【集解】：如淳曰：“偃其旗鼓而来降。”【索隐】：汉书“君”作“帅”，“期”作“旗”。而服虔云以三十二军中之将，下旗去之也。如淳云即昆邪王偃旗鼓降时也。若如此意，则三十二君非军将，盖戎狄酋帅时有三十二君来降也。

荤粥徙域，

【集解】：张晏曰：“匈奴徙东也。”

北州以绥。

【集解】：臣瓚曰：“绥，安也。”

悉尔心，毋作怨，毋俷德，

【集解】：徐广曰：“俷，一作‘菲’。”【索隐】：无菲德。苏林云：“菲，废也。本亦作‘俷’，俷，败也。”孔文祥云：“菲，薄也。”汉书作“棐”。【正义】：俷音符味反。

毋乃废备。

【索隐】：褚先生解云：“言无乏武备，常备匈奴也。”

非教士不得从徵。

【集解】：张晏曰：“士不素习，不应召。”【索隐】：韦昭云：“士非素教习，不得从军徵发。故孔子曰‘不教人战，是谓弃之’是也。”褚先生解云：“非习礼义，不得在其侧也。”

於戏，保国艾民，可不敬与！王其戒之。”

【集解】：徐广曰：“立三十年，自杀，国除。”

右燕王策。

“维六年四月乙巳，皇帝使御史大夫汤庙立子胥为广陵王。曰：於戏，小子胥，受兹赤社！朕承祖考，维稽古建尔国家，封于南土，世为汉籓辅。古人有言曰：‘大江之南，

【正义】：谓京口南至荆州以南也。

五湖之间，

【索隐】：按：五湖者，具区、洮滆、彭蠡、青草、洞庭是也。或曰太湖五百里，故曰五湖也。

其人轻心。杨州保疆，

【集解】：徐广曰：“一作‘壃’。”骃案：李奇曰“保，恃也”。

三代要服，不及以政。’於戏！悉尔心，战战兢兢，乃惠乃顺，毋侗好轶，毋迩宵人，

【集解】：应劭曰：“无好逸游之事，迩近小人。”张晏曰；“侗音同。”【索隐】：侗音同。褚先生解云：“无好轶乐驰骋戈猎。迩，近也。宵人，小人也。”邹氏宵音谡，谡亦小人也。或作“佞人”。

维法维则。书云：‘臣不作威，不作福，靡有後羞。’於戏，保国艾民，可不敬与！王其戒之。”

【集解】：徐广曰：“立六十四年，自杀。”

右广陵王策。

太史公曰：古人有言曰“爱之欲其富，亲之欲其贵”。故王者壃土建国，封立子弟，所以襃亲亲，序骨肉，尊先祖，贵支体，广同姓於天下也。是以形势彊而王室安。自古至今，所由来久矣。非有异也，故弗论箸也。燕齐之事，无足采者。然封立三王，天子恭让，群臣守义，文辞烂然，甚可观也，是以附之世家。

褚先生曰：臣幸得以文学为侍郎，好览观太史公之列传。传中称三王世家文辞可观，求其世家终不能得。窃从长老好故事者取其封策书，编列其事而传之，令後世得观贤主之指意。

盖闻孝武帝之时，同日而俱拜三子为王：封一子於齐，一子於广陵，一子於燕。各因子才力智能，及土地之刚柔，人民之轻重，为作策以申戒之。谓王：“世为汉籓辅，保国治民，可不敬与！王其戒之。”夫贤主所作，固非浅闻者所能知，非博闻彊记君子者所不能究竟其意。至其次序分绝，文字之上下，简之参差长短，皆有意，人莫之能知。谨论次其真草诏书，编于左方。令览者自通其意而解说之。

王夫人者，赵人也，与卫夫人并幸武帝，而生子闳。闳且立为王时，其母病，武帝自临问之。曰：“子当为王，欲安所置之？”王夫人曰：“陛下在，妾又何等可言者。”帝曰：“虽然，意所欲，欲於何所王之？”王夫人曰：“原置之雒阳。”武帝曰：“雒阳有武库敖仓，天下旻?戹，汉国之大都也。先帝以来，无子王於雒阳者。去雒阳，馀尽可。”王夫人不应。武帝曰：“关东之国无大於齐者。齐东负海而城郭大，古时独临菑中十万户，天下膏腴地莫盛於齐者矣。”王夫人以手击头，谢曰：“幸甚。”王夫人死而帝痛之，使使者拜之曰：“皇帝谨使使太中大夫明奉璧一，赐夫人为齐王太后。”子闳王齐，年少，无有子，立，不幸早死，国绝，为郡。天下称齐不宜王云。

所谓“受此土”者，诸侯王始封者必受土於天子之社，归立之以为国社，以岁时祠之。春秋大传曰：“天子之国有泰社。东方青，南方赤，西方白，北方黑，上方黄。”故将封於东方者取青土，封於南方者取赤土，封於西方者取白土，封於北方者取黑土，封於上方者取黄土。各取其色物，裹以白茅，封以为社。此始受封於天子者也。此之为主土。主土者，立社而奉之也。“朕承祖考”，祖者先也，考者父也。“维稽古”，维者度也，念也，稽者当也，当顺古之道也。

齐地多变诈，不习於礼义，故戒之曰“恭朕之诏，唯命不可为常。人之好德，能明显光。不图於义，使君子怠慢。悉若心，信执其中，天禄长终。有过不善，乃凶于而国，而害于若身”。齐王之国，左右维持以礼义，不幸中年早夭。然全身无过，如其策意。

传曰“青采出於蓝，而质青於蓝”者，教使然也。远哉贤主，昭然独见：诫齐王以慎内；诫燕王以无作怨，无俷德；

【索隐】：本亦作“肥”。案：上策云“作菲德”，下云“勿使王背德也”，则肥当音扶味反，亦音匪。

诫广陵王以慎外，无作威与福。

夫广陵在吴越之地，其民精而轻，故诫之曰“江湖之间，其人轻心。杨州葆疆，三代之时，迫要使从中国俗服，不大及以政教，以意御之而已。无侗好佚，无迩宵人，维法是则。无长好佚乐驰骋弋猎淫康，而近小人。常念法度，则无羞辱矣”。三江、五湖有鱼盐之利，铜山之富，天下所仰。故诫之曰“臣不作福”者，勿使行财币，厚赏赐，以立声誉，为四方所归也。又曰“臣不作威”者，勿使因轻以倍义也。

会孝武帝崩，孝昭帝初立，先朝广陵王胥，厚赏赐金钱财币，直三千馀万，益地百里，邑万户。

会昭帝崩，宣帝初立，缘恩行义，以本始元年中，裂汉地，尽以封广陵王胥四子：一子为朝阳侯；

【正义】：括地志云：“朝阳故城在邓州穰县南八十里。应劭云在朝水之阳也。”

一子为平曲侯；

【正义】：地理志云平曲县属东海郡。又云在瀛州文安县北七十里。

一子为南利侯；

【正义】：括地志云：“南利故城在豫州上蔡县东八十五里。”

最爱少子弘，立以为高密王。

【正义】：括地志云：“高密故城在密州高密县西南四十里。”

其後胥果作威福，通楚王使者。楚王宣言曰：“我先元王，高帝少弟也，封三十二城。今地邑益少，我欲与广陵王共发兵云。广陵王为上，我复王楚三十二城，如元王时。”事发觉，公卿有司请行罚诛。天子以骨肉之故，不忍致法於胥，下诏书无治广陵王，独诛首恶楚王。传曰“蓬生麻中，不扶自直；

【索隐】：已下并见荀卿子。

白沙在泥中，与之皆黑”者，土地教化使之然也。其後胥复祝诅谋反，自杀，国除。

燕土墝埆，北迫匈奴，其人民勇而少虑，故诫之曰“荤粥氏无有孝行而禽兽心，以窃盗侵犯边民。朕诏将军往征其罪，万夫长，千夫长，三十有二君皆来，降旗奔师。荤粥徙域远处，北州以安矣”。“悉若心，无作怨”者，勿使从俗以怨望也。“无俷德”者，勿使背德也。“无废备”者，无乏武备，常备匈奴也。“非教士不得从徵”者，言非习礼义不得在於侧也。

会武帝年老长，而太子不幸薨，未有所立，而旦使来上书，请身入宿卫於长安。孝武见其书，击地，怒曰：“生子当置之齐鲁礼义之乡，乃置之燕赵，果有争心，不让之端见矣。”於是使使即斩其使者於阙下。

会武帝崩，昭帝初立，旦果作怨而望大臣。自以长子当立，与齐王子刘泽等谋为叛逆，出言曰：“我安得弟在者！

【索隐】：案：昭帝，钩弋夫人所生，武帝崩时，年才七八岁耳。胥、旦早封在外，实合有疑。然武帝春秋高，惑於内宠，诛太子而立童孺，能不使胥、旦疑怨。亦由权臣辅政，贪立幼主之利，遂得钩弋子当阳。斯实父德不弘，遂令子道不顺。然犬各吠非其主，太中、宗正，人臣之职，又亦当如此。

今立者乃大将军子也。”欲发兵。事发觉，当诛。昭帝缘恩宽忍，抑案不扬。公卿使大臣请，遣宗正与太中大夫公户满意、御史二人，偕往使燕，风喻之。

【索隐】：宗正，官名，必以宗室有德者为之，不知时何人。公户姓，满意名，为太中大夫。是使二人，又有侍御史二人，皆往使治燕王也。

到燕，各异日，更见责王。宗正者，主宗室诸刘属籍，先见王，为列陈道昭帝实武帝子状。侍御史乃复见王，责之以正法，问：“王欲发兵罪名明白，当坐之。汉家有正法，王犯纤介小罪过，即行法直断耳，安能宽王。”惊动以文法。王意益下，心恐。公户满意习於经术，最後见王，称引古今通义，国家大礼，文章尔雅。

【索隐】：尔，近也；雅，正也。其书於“正”字义训为近，故云尔雅。相承云周公作以教成王，又云子夏作之以解诗书也。

谓王曰：“古者天子必内有异姓大夫，所以正骨肉也；外有同姓大夫，所以正异族也。

【索隐】：按：内云有异姓大夫以正骨肉，盖错也。“内”合言“同姓”，宗正是也。“外”合言“异姓”，太中大夫是也。

周公辅成王，诛其两弟，故治。武帝在时，尚能宽王。今昭帝始立，年幼，富於春秋，未临政，委任大臣。古者诛罚不阿亲戚，故天下治。方今大臣辅政，奉法直行，无敢所阿，恐不能宽王。王可自谨，无自令身死国灭，为天下笑。”於是燕王旦乃恐惧服罪，叩头谢过。大臣欲和合骨肉，难伤之以法。

其後旦复与左将军上官桀等谋反，宣言曰“我次太子，太子不在，我当立，大臣共抑我”云云。大将军光辅政，与公卿大臣议曰：“燕王旦不改过悔正，行恶不变。”於是脩法直断，行罚诛。旦自杀，国除，如其策指。有司请诛旦妻子。孝昭以骨肉之亲，不忍致法，宽赦旦妻子，免为庶人。传曰“兰根与白芷，渐之滫中，

【集解】：徐广曰：“滫者，淅米汁也。音先纠反。”【索隐】：白芷，香草也，音止，又音昌改反。渐音子潜反。渐，渍也。滫读如礼“滫溲”之“滫”，谓洗也，音思酒反。【正义】：言虽香草，以米汁渍之，无复香气。君子不欲附近，庶人不服者，为渐渍然也。以旦谋叛，君子庶人皆不附近。

君子不近，庶人不服”者，所以渐然也。

宣帝初立，推恩宣德，以本始元年中尽复封燕王旦两子：一子为安定侯；

正义汉表在钜鹿郡。

立燕故太子建为广阳王，

【正义】：括地志云：“广阳故城今在幽州良乡县东北三十七里。”

以奉燕王祭祀。

【索隐述赞】三王封系，旧史烂然。褚氏後补，册书存焉。去病建议，青翟上言。天子冲挹，志在急贤。太常具礼，请立齐燕，闳国负海，旦社惟玄。宵人不迩，荤粥远边。明哉监戒，式防厥愆。





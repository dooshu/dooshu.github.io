周宫保用八首

【静观】

地偏心更远，卧起了无哗。

养拙从吾道，流年感物华。

读书余左氏，看竹但西家。

数点朝来雨，新开木槿花。

【至徐州】

远戍收宵柝，高风动雪车。

三年同旅雁，一饭厌河鱼。

赤叶寒林晓，黄茅野市虚。

昔时溪水上，日出卧深庐。

【沽酒】

一春白发斗丝长，无奈春归唤酒尝。

日晒一林梅子熟，风吹满店柳花香。

汉江初泼葡萄绿，银海频浮琥珀光。

消得百年三万日，不妨还醉六千场。

【簪花】

老去风流敢自夸，开筵对客许簪花。

百年回首仍春色，三月于人且物华。

乘兴不须憎白发，闻歌犹复恋乌纱。

花前莫笑山翁醉，剩有青钱付酒家。

【落花（四首）】

几日繁花亦有姿，便教飞尽只空枝。

明年有约休孤我，昨夜无风欲怨谁。

蜂慰苦心甘办蜜，蚕羞衰鬓薄萦丝。

鹤林纵谓犹堪赏，携酒明朝已怕迟。

妆华倚艳欲无功，到处芳菲入眼空。

薄影萋迷聊借月，后时衰谢不缘风。

帘钩淡沲闻幽鸟，篆迹依稀见小虫。

清晓关情应不免，数枝惆怅杏园东。

撼白欺红恨已多，新词莫遣雪儿歌。

数株欲借群芳后，三月犹看几日过。

锦席剩香留一瓣，银屏深影蹙双蛾。

离魂转觉难凭藉，尽日风吹无奈何。

满树春红已觉稀，数枝低阁午风微。

裁将织女愁中锦，尽着秋娘嫁日衣。

南国何人歌芍药，东山此日忆蔷薇。

中园未忍违孤赏，拾得余芳肯暮归。


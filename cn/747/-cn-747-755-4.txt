○唐故东川节度检校右仆射兼御史大夫赠司徒周公墓志铭

周平王次子烈封汝坟侯，秦以汝坟为汝南郡，侯之孙因家焉，遂姓周氏。自烈十八世至西汉周仁，继烈封侯。其後逃西晋乱，南去黄冈，灵起仕梁为桂州剌史，生炅，在陈为车骑将军。炅生法明，年十二，一命为巴州剌史，陈灭臣隋，为赵之真定令。隋乱归黄冈，起兵取蕲、安、沔、黄，武德中，籍四州地请命，授总管蕲、安十六州军事光禄大夫，封国於道。太宗命虞世南铭书墓碑。相国为六代孙，曾祖恽，汝州梁县令。祖沛，左拾遗。皇考，右骁卫兵曹参军，赠礼部侍郎。

公少孤，奉养母夫人以孝闻。举进士登第，始试秘书正字湖南团练巡官。母夫人亡，哭泣无时，里人过公庐，曰：“无惊周孝子。”後自留守府监察真拜御史集贤殿学士。李公宗闵以宰相镇汉中，辟公为殿中侍御史行军司马。後一年，复以殿中书职徵归。时大和末，注、训用事。夏六月，始逐丞相宗闵，立朋党语，钩挂名人，凡百日逐朝士三十三辈，天下悼慑，以目受意。附凶者屡以公为言，注、训曰：“如去周殿中，恐人益惊。”竟不敢议。注、训取公为起居舍人。文宗复二史故事，公濡笔立石螭下，丞相退，必召语，旁侧窥帝每数十顾。迁考功员外郎，帝曰：“周某不可不见，宜兼前官。”数月，以考功掌言事。谢日，帝曰：“就试翰林。”公辞让坚恳，帝正色以手三麾之，遂兼学士。迁职方郎中中书舍人，政事细大，必被顾问，公终身不言，事故不传。武宗即位，以疾辞，出为工部侍郎华州剌史，八禁军二十四内司居华下者，籍役等百姓，不敢妄出一辞。李太尉德裕伺公纤失，四年不得，知愈治不可盖抑，迁公江西观察使兼御史大夫。公既得八州，施展教令，申明约束，发虔守陈赃，坐以法死，吏手胶拳，穷乡远井，如公在旁。缚出洞寇刘大朴，大补徒数百人，拨根脉，无有遗失。彭蠡东口戌五百人，上下千里，无一贼迹。迁礼部尚书郑滑节度使。老将某项领不如教约，公鞭背降为下卒，声北入魏，皆曰：“周尚书文儒，能治百姓，仁爱兵士，而复敢尔，是岂可一犯。”九岁，入拜兵部侍郎度支兼户部吏曹事，积边粮谷九十万石。今天子即位，二年五月，以本官平章事。後一月，正位中书侍郎，监修国史，就加刑部尚书。因河湟事议不合旨，以检校刑部尚书出为剑南东川节度使。明日入谢，面加检校右仆射。

公自举进士第，非其人不交言，旁睨後进，镌心镂志。及为将相，近取远挽，悉置於位。李太尉德裕会昌中以恩撰元和朝实录四十篇，溢美其父吉甫为相事，公上言曰：“人君惟不改史，人臣可改乎？《元和实录》皆当时名士目书事实，今不信，而信德裕後三十年自名父功众所不知者而书之，此若垂後，谁信史？”竟废新本。并帅王宰铲所部财货，承事贵幸，自请来朝，声言我取平章事镇大梁。公上言曰：“宰破太原，取汴梁，不知天下治所凡几得知太原汴之大者，可饱宰欲？乞宰还镇，自补其残。”後二日，还宰诏下。驸马都尉韦让求为京兆尹，公言曰：“尹坐堂上，阶下拜二赤县令，属官将百人，悉可笞辱。非有德者，京兆不可为，岂止取吏事。”让议竟陵。自此非道求进者，鼠遁自屏。及镇东蜀一岁，欲归闲洛师，微得风恙。公曰：“我今去是以疾去，疾愈去非晚。”大中五年岁在辛未二月十七日，薨於位，享年五十九。讣至，废朝三日，册赠司徒，命谏议大夫卢懿吊恤其家。

公信於朋友，公於为官。事嫠姊出告反面，家事不敢自专。同曾祖兄弟入门，呵笞奴婢，衣服饮食无二等。免相位西去，送公还者，虽武将散秩，叹息咨嗟曰：“周相公无私，我惜其去，岂有私乎。”夫人义兴蒋氏，先公某年终。生二男一女。长曰宽饶，崇入校书。次曰咸喜，京兆参军。皆孝谨有文学。女嫁起居舍人薛蒙。大中六年岁次壬申二月十三日，归葬先茔河南府河阳县谷阳乡立行里。铭曰。

姬之支封，国自为姓。以周为氏，入唐不盛。烈後几世，厥生贤孙。当唐中兴，为唐相臣。文思天子，跨古为治。提起王道，以公为倚。蹊隙窍，去者鸟驶。谁塞谁棘，劳公评指。三屏大邦，骏壮武事。哺抚稚老，父母赤子。曰将曰相，公其愧几。指古为比，公其无愧。以公遗唐，而後公死。不锡寿考，谁其辨之。


○再乞酌議大閱典禮以明治體疏 【 請緩大閱】

近該南京刑科給事中駱問禮奏稱大閱古禮、非今時所急、不必仰煩聖駕親臨等因、緣臣于去年七月條陳六事內一欵飭武備中議及前事、荷蒙聖明採納允行、原臣本意、止以京營戎務、廢弛日久、緩急無備、雖屢經言官建白、該部題奉欽依釐革整飭、迄今數十餘年、竟無成效、臣竊以為國之大事在戎、今人心懈惰如此、若非假借天威、親臨閱視、不足以振積弱之氣、而勵將士之心、又自　皇上御極以來、如耕籍以示重農之意、親學以彰崇儒之美、一二大典禮皆巳次第舉行、則大閱之禮、亦古者詰兵、治戎、安不忘危之意、且稽之列聖寔錄、在　祖宗朝亦間有行者、遂爾冐昧具奏上請、其意但欲借此以整飭戎務、振揚威武而巳、然自臣原疏觀之、此不過飭武備中之一事、其惓惓納忠之意、委不在此、揆之當今時務、委非所急、今駱問禮欲乞　皇上先其所急、留神萬幾、以勵庶職、此誠根本切要之論、又謂釁端宜防、廵幸宜謹、尤為計慮深遠、非臣淺陋所及、臣聞人臣進言于君。不必其說之盡行。事有至當之論。不必其初之為是。况臣職忝輔導。一言一動。務合天下之公。使江陵公晚年能若此豈不盡善尤不宜拂眾論而執巳見以為是也。伏乞敕下該部再加詳議、如果事體未便、不妨另議停止、夫始以為可行而行之。繼以為當止而止之。唯求以便于國家耳。輔臣科臣之言何擇焉。臣若不自言之、該部無從酌議、輒敢冐昧瀆奏、伏乞　聖明俯覽愚誠、不勝幸甚、


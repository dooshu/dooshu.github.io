○诫谕天下制

顷属昊穹降祸，云驭上仙，外戚成挟主之谋，奸臣起移国之计。皇太子隆基，见危而起，补天立极。朕方息肩朱邸，拭目清时，幸太平之无事，期小山之自逸。温王以推崇叔父，固禅万机；隆基以克奖帝图，进登储贰。此则明有日月，幽有鬼神，朕不敢执私而废公，违众而专意也。今君臣既定，天下已安，钦奉鸿业，思臻至理。推心兆人之上，毕至千秋之下，犹望始终一德，无有贰心。人其视余，天实知我。如闻在外尚有浮言，睥睨朝廷，窥测间隙。或云朕意欲脱屣宸居，或云东宫乃主器非长，呜呼无识，曾莫之思。昔唐尧、帝挚之弟也，昇於帝位；王季、太伯之少也，立为太子。能明俊德，光启邦家。（阙四字）屡有流言，潜图废立，止以为中宗之时，吾乃一王耳，忧危不暇。今静祸难，安社稷，天下利之，所谓非常之事，不可以常礼议之。


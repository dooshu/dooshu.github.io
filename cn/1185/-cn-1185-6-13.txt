海珠谒李忠简公祠①

① 清温汝能《粤东诗海》卷四五题作“海珠寺谒李忠简公祠”。
宋道日南行，番禺分纬象。
腾达菊坡门，风徽宏器奖。
既植外除声，亦触金华赏。
委身小朝廷，乾坤就卤莽。
谕贼障乡邦，疏奸明直谠。
御榻引裾年，气与霜旻上。
清切九阍灵，南人信无党。
贾董实纵横，真魏虚来往。
太乙西湖观，谁与论群枉。
举手响阳堂，端为文溪榜。
海珠石一拳，潮澜奔泱漭。
官津有送迎，城堞横舟桨。
节蒲与瓣香，亦可羞巍像。
荒陬子姓繁⑴，茅邑詹时飨。
俎豆固未夷，声施亦未广。
每自感遗编⑵，端居邑敞惘。
宁知礼佛幢，不见读书幌。
同陟科名间⑶，丰采乃千丈。
百里出孤峰，海天云日朗⑷。
以贻同游客，殷勤致所仰。
⑴ 子姓，清温汝能《粤东诗海卷四五》作“昆姓”。
⑵ “自”字原缺，据清温汝能《粤东诗海》卷四五补。
⑶ “同”字原缺，据清温汝能《粤东诗海》卷四五补。
⑷ “日朗”二字原缺，据清温汝能《粤东诗海》卷四五补。




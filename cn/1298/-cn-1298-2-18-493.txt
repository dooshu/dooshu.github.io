龚涛前身

龚涛仲山。说其母方娠时在衢州。及期将就蓐。遣呼乳医。时已夜半。医居于郡治之南。过司法厅。见门外扰扰往来。云官病亟。及至龚氏而涛生。襁葆毕复还。则司法已死。明日为龚氏言之。司法君姓周氏。为人洁清。好策杖著帽。每出。必呼小史。以二物自随。涛三岁能言时。常呼人取帽及拄杖。其家乃知为周君后身也。


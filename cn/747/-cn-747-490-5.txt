○秦徵君校书与刘随州唱和诗序

儒有秦公绪者，当天宝理平之世，兴丽则鼓盛名於当时。遭多故，道进身退，越部山水，佐其清机，圆冠野服，然自放。宅遐心於事外，得佳句於物表，不知华缨丹毂之为贵者几四十年。方帅时贤，轼闾悬榻。昔郑公通德，有乡门之号；秦君丽句，创里亭之名。慕风骚者，多所向仰。贞元中，天下无事，大君好文，公绪旧游，多在显列。伯喈文举之徒，争为荐首，而寿阳大夫公之章先闻，故有书府典校之拜，时动静不滞於一方矣。七年春，始与子遇於南徐。白头初命，色无愠怍，知名岁久，故其相得甚欢。因谓予曰：“今业六义以著称者，必当唱酬往复，亦所以极其思虑，较其胜败，而文以时之，闻人序而申之。”悉索笈中，得数十编，皆文场之重名强敌，且见校以故敌故（二字疑衍）。随州刘君长卿赠答之卷，惜其长往，谓余宜叙。б夫彼汉东守，尝自以为五言长城，而公绪用偏伍奇师，攻坚击众，虽老益壮，未尝顿锋。词或约而旨深，类乍近而致远，若珩之清越相激，类组绣之元黄相发，奇采逸响，争为前驱。至於室家离合之义，朋友切磋之道，咏言其伤，折之以正，凡若干首，各见於词云。


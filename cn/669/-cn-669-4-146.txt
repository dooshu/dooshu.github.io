146　古香取於蕭脂酒醴　何佟之議用香


「取蕭祭脂」，曰「其香始升」；「爲酒爲醴」，曰「有飶其香」，古所謂香者如此。韋彤五禮精義云：「祭祀用香，今古之禮，並無其文。隋志曰：『梁天監初，何佟之議鬱鬯蕭光，所以達神，與其用香，其義一也。』案：隋書禮樂志一：「梁天監四年，何佟之曰：『南郊明堂用沈香，取本天之質，陽所宜也。北郊用上和香，以地與人親，宜加雜馥。』」無此條所引數語。攷之殊無依據，開元、開寶禮不用。」

【元圻案】宋史禮志一：「凡常祀，天地宗廟，皆内降御封香。凡祈告，亦内出香。遂爲定制。嘉祐中，裴煜請『大祀悉降御封香，中小祀供太府香』。元符元年，左司員外郎曾旼言：『周人以氣臭事神，近世易之以香。按何佟之議，以爲南郊、明堂用沈香，本天之質，陽所宜也；北郊用上和香，以地與人親，宜加雜馥。今令文北極天皇而下皆用濕香，至於衆星之位，香不復設，恐於義未盡。』於是每陛各設香。」〇長編三百十七：「神宗元豐四年，十月，詳定禮文所言，宗廟之有祼鬯焫蕭，則與祭天燔柴、祭地瘞血同意。蓋先王以爲通德馨於神明。近代有上香之制，頗爲不經。按韋彤五禮精義曰：『祭祀用香，今古之禮，並無其文。隋志云：「梁天監初，何佟之議鬱鬯蕭光，所以達神，與其用香，其義一也。」上古禮樸，未有此制。』今請南郊、明堂用沈香，氣自然至天，示恭合質陽之氣。北郊請用上和香，地道親近，雜芳可也。臣等考之，殊無依據。今且崇祀宗廟明堂，器服牲幣一因古典，至於上香，乃襲佟之議。如曰上香亦祼鬯焫蕭之比，則今既上香而又祼焫，求之古義已重複，況開元、開寶禮亦不用乎！」注云：「從違當攷。」據厚齋此條，似議而未從也。〇唐書藝文志禮類：「韋彤五禮精義十卷。」又儀注類：「開元禮一百五十卷。開元中，張説請修貞觀、永徽五禮爲開元禮，命蕭嵩總之。」〇書録解題禮注類：「開寶通禮二百卷。開寶四年，命劉温叟等以開元禮重加損益，以成此書。」〇梁書儒林傳：「何佟之，字士威，廬江灊人。少好三禮。時太尉王儉爲儒宗，頗相推重。高祖踐阼，以佟之爲尚書左丞。是時百度草創，佟之依禮定議，多所裨益。」〇唐書儒學傳：「韋彤，京兆人。彤名治禮，德宗時爲太常博士。」






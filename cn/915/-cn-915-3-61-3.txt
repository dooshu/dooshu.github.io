◇又共为荐杨兴奏

窃见长安令兴，幸得以知名数召见。兴事父母有曾氏之孝，事师有颜闵之材，荣名闻於四方。明诏举茂材，列侯以为首。为长安令，吏民敬乡，道路皆称能。观其下笔属文，则董仲舒；进谈动辞，则东方生；置之争臣，则汲直；用之介胄，则冠军侯；施之治民，则赵广汉；抱公绝私，则尹翁归。兴兼此六人而有之，守道坚固，执义不回，临大节而不可夺，国之良臣也，可试守京兆尹。（《汉书·贾捐之传》）


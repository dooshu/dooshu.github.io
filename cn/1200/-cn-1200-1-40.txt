第四十违克卦〔阴阳违克艮山东北〕：三上二中四下背戾之象

象曰：下不从上，中不制外，上下违克，纪纲乱败。

何曰：所求不得，所作不成，病医无效，行军不胜。行人未至，官事相缠，牢囚难出，如入死门，凡事不吉，未宜变动。正月占得吉，余月并凶。

陈曰：人道柔弱，不能制在下之群小，上有三阳，而中下阴盛，故曰云云。

刘曰：下不从上，阴盛行也。上下违克，以相凌也。纪纲乱败，终不能胜也。

此课上下相克，而柔处中不能制群小，又不能以正从上，其势必致乱败。占者百事皆凶。

诗曰：逢山须避险，遇水且怀忧。归到乡关者，须知两尾牛。


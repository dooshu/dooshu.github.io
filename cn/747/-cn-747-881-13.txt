○御制春雪诗後序

昔者汉宫故事，著成王负之图，鲁殿宏规，纪黄帝垂衣之象，用能昭文昭物，虽十世而可知。如玉如金，更百王而不易。况乎天统建寅之首，皇猷累洽之辰，上瑞方呈，宸游载穆。拱北极，而众星咸在，祝南山而万寿，无逾。明皇花萼之楼，风流不泯。德祖中和之节，雅颂常垂。实奕世之耿光，为中朝之盛观。固当腾之竹帛，饰以丹青。袭六艺以同明，与天文而共丽。皇太弟重离普照，博望凝思，敦古道以致君，法前经而作事。命千秋而指画，召立本以趋驰。粲然後素之功，焯尔彰施之象。煦如就日，肃不违颜。万国式瞻，若奉衣裳之会。群臣仰止，似闻舆马之音。盛德形容，於斯大备者也。初外朝既罢，内宴方陈。赴召者上自副君，逮於戚里。铜壶已晏，圣藻爰飞。或逡巡而载歌，或蹈咏而不作。既而有诏，出示群官。臣建勋、义方、铉等，闻命在前，援简先就，因承中旨，入奉斯筵。而两省众篇，翌日咸集。故奉和者二十一首，而侍宴者十有四人。前序阙遗，被令重述。谨上。


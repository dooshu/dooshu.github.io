邯郸才人嫁为厮养卒妇





胡震亨曰：谢朓有此诗。薪仆曰厮，炊仆曰养。朓盖设言其事，寓臣妾沦掷之感。杨升庵以为此卒即御赵王武臣归者，恐未必然。



妾本丛台女，[一]扬蛾入丹阙。[二]自倚颜如花，宁知有凋歇。一辞玉阶下，去若朝云没。每忆邯郸城，深宫梦秋月。君王不可见，惆怅至明发。[三]

[一]《汉书》：赵王宫丛台灾。颜师古注：连聚非一，故名丛台。盖本六国时赵王故台也，在邯郸城中。《元和郡县志》：丛台，在磁州邯郸县城内东北隅。



[二]沈约诗：“扬蛾一含睇，娟好且修。”



[三]明发，天光初发，谓明旦时也，详见二卷注。






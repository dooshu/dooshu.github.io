○答问



问曰：“其兄是嫡长，家有代封，弟是庶生，遭所生艰，先以第二儿後其嫡兄，嫡兄早卒，其儿于家为是小宗否？答曰：“《记》云‘别子为祖，继别为宗，继祢为小宗’。今此儿乃系数代嫡。伯父所承若是别子，则为大宗，百代不迁者也。所承若是系祢，则为小宗，五代则迁者也。小大之名，系之伯父，此非儿之谓也。”（《通典》七十三）




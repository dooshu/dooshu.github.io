何梦桂　和昭德孙燕子韵

飘零短翅叹谁同，犹记当年系足红。

人事合离梦槐国，岁时来去旅新丰。

新楼绿幕无巢地，故国乌衣隔海风。

说尽兴亡人不识，春风双泪白须翁。

何梦桂

何梦桂　和昭德孙燕子韵

说著兴亡事不同，且斟玄玉驻颜红。

云轩梦断宫花逝，采缕盟寒墓草丰。

处处社时茅屋雨，年年春后楝花风。

人间不是无栖处，要认当年旧媪翁。

何梦桂


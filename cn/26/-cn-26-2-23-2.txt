杨涉


杨涉，祖收，唐懿宗时宰相；父严，官至兵部侍郎。涉举进士，昭宗时为吏部尚书。哀帝即位，拜中书侍郎、同中书门下平章事。涉，唐名家，世守礼法，而性特谨厚，不幸遭唐之乱，拜相之日，与家人相对泣下，顾谓其子凝式曰：“吾不能脱此网罗，祸将至矣，必累尔等。”唐亡，事梁为门下侍郎、同中书门下平章事，在位三年，俯首无所施为，罢为左仆射，知贡举，后数年卒。

子凝式，有文词，善笔札，历事梁、唐、晋、汉、周，常以心疾致仕，居于洛阳，官至太子太保。






◇答曹公书

彪曰：雅顾隆笃，每蒙接纳，私自光慰。小儿顽卤，谬见采录，不能期效，以折所爱。方今军征未暇，其备位匡政，当与戮力一心，而宽玩自稽，将违法制，相子之行，莫若其父，恒虑小儿，必致倾败。足下恩恕，延罪迄今。近闻问之日，心肠酷裂。凡人情谁能不尔？深惟其失，用以自释。所惠马及杂物，自非亲旧，熟能至斯？省览众赐，益以悲惧。（《古文苑》）


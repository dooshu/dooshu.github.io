○对获五甲首判

〈景获五甲首，请隶五家。御史按景干赏蹈利。诉云锐士。〉

休明在时，人忘战。虽塞垣无恐，犹劳御侮之师；而锐士从戎，理急策勋之典。日者白兰尘起，紫塞烟飞，无风而羌笛自吟，有月而胡兵不去。天子闻鼓鼙之响，按剑兴师。将军厉甲胄之容，登坛受钺。景以声雄蓟北，望重关西。斩将搴旗，威推八阵；屠凶执馘，勇冠三军。盛绩攸闻，戎氛自灭。甲首五级，功可传於藁街；请隶五家，罪方招於石室。论咎虽云蹈利，据理抑可酬功。罚疑从轻，景诉诚为顺理；赏疑从重，霜台岂可置刑？既有司存，请依彝典。


豫章兄弟

国初，豫章士人兄弟繇贡入太学，夜梦人语云：「七窍比干心。」如是者数次。翌早言梦，兄弟不殊，未解其义。时五月竞渡，生儒俱出，上河游观，惟兄弟独志不出。偶太祖微行至号舍，见生儒俱出，独闻一号书声，入舍，生惊惧。上喜，见案上有藕一截，上出一对，命二生对曰：「一弯西子臂。」兄弟齐声答曰：「七窍比干心。」上大喜曰：「必忠贞士也。」命铨部选二御云：「夫御史清要之职也。」二生得于一时，鬼神通于一夕，岂非气数之不偶欤？


一


○五言古诗（二十七首）

【下相怀古】

驱车马陵山，落日见下相。忆昔楚项王，拔山气何壮！太息取祖龙，大言竟非妄。破釜救邯郸，功居入关上。杀降复父仇，不比诸侯将。杯酒释沛公，殊有君人量。胡为去咸阳，遭人扼其吭。亚父无诤言，奇计非所望。重瞳顾柔仁，隆准至暴抗。脱之掌握中，骨肉俱无恙。所以哭鲁兄，仍具威仪葬。古来名与色，英雄不能忘。力战兼悲歌，西风起酸怆。废庙枕荒冈，虞兮侍帷帐。乌骓伏坐傍，踣地哀鸣状。我来访遗迹，登高见芒砀。长陵竟坏土，万事同惆怅。

【夜宿阜昌】

我来古昌国，望古思乐生：总将六诸侯，抚剑东专征。下齐功不细，奔赵事无成。草没黄金台，犹忆昭王迎。涕泣辞伐燕，气谊良非轻。此真天下士，岂独因知兵。忠心激旧将，誓死存聊城。惜哉鲁仲连，排难徒高名。劝使东游齐，毋乃伤纵横。

【赠家侍御雪航】

士生抢攘中，非气莫能济。劲节行胸怀，高谈豁心智。吾家侍御公，平生蕴风义。世难初横流，事定犹草昧。召见邯郸宫，军中获能吏。移牒拜谏官，创业更新制。长刀夹殿门，令下谁敢议。扣马忽上陈，挺身艰难际。丈夫持国是，僵仆无所避。封事即留中，天语加褒异。受命巡山东，恩威恤凋弊。会讨泰山贼，无辜辄连治。破械使之归，父老皆流涕。征南甘侯军，豪夺武昌地。可怜黄陵庙，钞略空村闭。君来仗威名，一言释猜忌。坞壁招残民，郊原戢游骑。从此巴丘兵，始识长沙尉。西望浚稽山，黄河绕其背。青羌十七种，骅骝饰文罽。自古于金城，互市有深意。蜀贾蒙山茶，兵火苦莫致。将吏使之然，忧将玉关废。奉诏清河湟，俾复商人利。千车摘岷峨，五花散泾渭。至今青海头，共刻黄龙誓。揭节还归来，公私积劳霡。安卧无多谈，循资蹑高位。却拜极言疏，手板指朝贵。恩深因薄谪，材大终难弃。古之贤豪人，深沉在晚岁。敛尽万里心，日共残编对。学以阅世深，官从读书退。以之轻轩冕，萧条自标置。我来客京师，一身以匏系。老大惭知交，凄凉托兄弟。临风或长歌，邀月非沉醉。论世追黄虞，删诗及曹魏。恐君故乡思，失我穷途慰。家在五湖西，扁舟入梦寐。欲取石上泉，洗濯尘中累。群公方见推，雅志安得遂？朝罢看西山，千峰落浓翠。良友供盘桓，清秋足游憩。待予同拂衣，徐理归田计。

【题河渚图送胡彦远南归】

马背话江南，春山吾负汝。白云能容人，猿鸟不我与。西泠有高士，结庐在河渚。读书尚感激，平生慎推许。独坐长微吟，清言出机杼。秋风忽乘兴，千里长安旅。同好四五人，招寻忘出处。寄迹依琳宫，双松得俦侣。虽入侯王门，不受公卿举。登高见遗庙，颓垣窜鼯鼠。悲歌因卧病，归心入春雨。从此谢姓名，问之了不语。我为作此图，仿佛梅花墅。苍然开南轩，飞泉落孤屿。想见君山中，相思日延伫。

【送何省斋】

哲人尚休官，取志不在岁。贤达恃少年，轻心拨名势。神仙与酒色，皆是供蝉蜕。在己本欢娱，富贵应难累。婆娑彼颓老，匪止妻孥计。栖栖守腐鼠，自信无馀技。嗟我岂其然，今也迹相类！同事有何郎，英怀托深契。三十拜侍中，向人发长喟。拂袖归去来，故园有松桂。世网敢自由，乡心偶然遂。樗散却见留，送之以流涕。我昔少壮时，声华振侪辈。讲舍鸡笼巅，宾朋屡高会。总角能清谭，君家好兄弟。缓带天地宽，健笔江山丽。凭阑见湓口，传烽响笳吹。海宇方纷纭，虚名束心意。夜半话挂冠，明日扁舟系。问余当时年，三十甫过二。采药寻名山，筋力正强济。濯足沧浪流，白云养身世。长放万里心，拔脚风尘际。昔为云中鹄，翩翻九皋唳；今为辕下驹，局促长楸辔。楩楠蟠枯根，天阴虫蚁萃。纵抱凌霄姿，萧条斧斤畏。时命苟弗谐，贫贱安可冀？过尽九折艰，咫尺俄失坠。凄凉游子装，诀绝衰亲泪。关山车马烦，雨雪衣裘敝。长安十二衢，画戟朱扉卫。冠盖起鸡鸣，蹀躞名豪骑。通籍平生交，于今悉凋替。磬折当涂前，问语不敢对。衰白齿坐愁，逡巡与之避。禁掖无立谈，独行心且悸。邂逅君登朝，读书入中秘。父子被诏除，一堂共昆季。呼儿争出拜，索果牵衣戏。回首十六年，踪迹犹堪记。荏苒曾几何，万事经兴废。停觞重剪烛，相对加嘘唏。我行感衰疾，腰脚增疲曳。可怜扶杖走，尚逐名贤队。薄禄贪负闲，忧责仍不细。扈从游甘泉，淅淅惊沙厉。藉草贫无毡，仆夫枕以块。霜风帽带斜，头寒缩如猬。入门问妻孥，呻吟在床被。幼女掩面啼，灯青照残穗。白杨何萧萧，冲泥送归槥。尔死顾得还，我留复谁为？旁有亲识人，通都走声利。厚意解羁愁，盛言推名位。不悟听者心，怛若芒在背。忽接山中书，又责以宜退。卿言诚复佳，我命有所制。总未涉世深，止知乞身易。闷即君过存，高谈豁蒙蔽。苦乐来无方，穷达总一致。同是集蓼虫，以此识其味。人生厌束缚，摆落须才气。君初丞相家，祖德簪缨继。吐纳既风流，姿容更瑰异。披史妙纵横，论诗富裁制。激昂承明廷，面折公卿议。文士寡先容，疏通得交臂。驺哄访当关，休沐杉斋闭。良工铸干将，出匣蛟龙忌。趋驾度太行，踌躇弃骐骥。矫矫朗陵公，竟下考功第。老夫迫枯朽，抱膝端居睡。虽称茂陵病，终乏鸱夷智。逊子十倍才，焉能一官弃。早贵生道心，中年负名义。蹉跎甘皓首，此则予所愧！君今谢尘鞅，轻装去如驶。双桨石头城，木落征骖憩。过我儒林馆，寒鸦噪平地。函丈无复在，依旧晴岚翠。明年春水满，客兴烟波趣。莺啼笠泽船，花发龙沙醉。高堂剖符竹，尽室千山内。郡阁绕鸣滩，日晡散人吏。无书悼迁斥，有梦伤迢递。岭雁时独飞，楚天树如荠。双眼渺荒江，片帆忽而至。家人迎棹立，爱子趋庭慰。谁云谪宦愁，老觉君恩最。共上郁孤台，侧身望燕魏。惆怅念故人，沉吟不能置。三载客他乡，一朝遽分袂。劳生任潦倒，失志同飘寄。少壮今逍遥，老大偏濡滞。举世纵相识，出门竟谁诣？太息行路难，殷勤进规诲。后会良可希，尺书到犹未？相去各一方，天涯隔憔悴。开箧视此诗，恍恍不能寐。

【送宛陵施愚山提学山东三首】

秦皇昔东巡，作歌示来裔。李斯留篆刻，足共神仙配。胡为泰岱巅，苍碑独无字。持此谢六经，免滋后贤议。至今仓颉台，行人尚流涕。君今怀古迹，斯文起凋敝。虫鱼虽改窜，扶桑自天际。千载灵光宫，丹书闭房记。兵火独搜扬，重见锺离意。

△其二

鲁儒好逢掖，伛偻循墙恭。长剑忽拄颐，掉舌谈天雄。诸侯走书币，拥彗梧丘宫。孟尝一公子，珠履倾关东。后来北海相，坐上犹遗风。君愁吴越士，名在甘陵中。无使稷下徒，车马矜雍容。华士苟不戮，横议将安穷？古道诚可作，千里尊龟蒙。

△其三

伊昔嘉隆时，文章尚丹。矫矫济南生，突过黄初作。百年少知己，褒讥互参错。风习使之然，诗书徇然诺。凄凉白云署，前贤遂寥廓。君初领法曹，追踪好栖托。此行过历下，高风缅如昨。太白游山东，后来访庐霍。独爱宣州城，江山足吟谑。读君官舍诗，乡心恋岩壑。目断敬亭云，口衔竹溪酌。借问谪仙人，何如谢康乐？

【矾清湖（并序）】

（矾清湖者，西连陈湖，南接陈墓，其先褚氏之所居也。“矾清”者，土人以水清，疑其下有矾石，故名；或曰范蠡去越，取道于此湖，名“范迁”，以音近而讹。世远莫得而考也。太湖居吾郡之北，有大山冲击，风涛湍悍，而陈湖诸水渟泓演迤，居人狎而安焉。烟村水市，若凫雁之著波面，千百于其中。土沃以厚，亩收二锺，有鱼虾菱芡之利，资船以出入，科徭视他境差缓，故其民日以饶，不为盗。吾宗之繇倩、青房、公益兄弟居于此四世矣，余以乙酉五月闻乱，仓黄携百口投之。中流风雨大作，扁舟掀簸，榜人不辨水门故处，久之始达。主人开门延宿，鸡黍酒浆，将迎洒扫，其居前荣后寝，葭芦掩映，榆柳萧疏，月出柴门，渔歌四起，杳然不知有人世事矣。是时姑苏送款，兵至不戮一人，消息流传，缓急互异，湖中烟火晏然。予将卜筑买田，耦耕终老，居两月而陈墓之变作，于是流离转徙，慬而后免。事定，将践前约，寻以世故牵挽，流涕登车，疾病颠连，关河阻隔。比三载得归，而青房过访草堂。见予发白齿落，深怪早衰，又以其穷愁茕独，妻妾相继下世，因话昔年湖山兵火，奔走提携，心力枉枯，骨肉安在？太息者久之。青房亦以毁家纾役，旧业荡然。水鸟树林，依稀如故，而居停数椽，断砖零甓，罔有存者，人世盛衰聚散之故，岂可问耶！抚今追往，诠次为五言长诗，用识吾慨，且以明旧德于不忘也。）

吾宗老孙子，住在矾清湖。湖水清且涟，其地皆膏腴。堤栽百株柳，池种千石鱼。教僮数鹅鸭，绕屋开芙蕖。有书足以读，有酒易以沽。终老寡送迎，头发可不梳。相传范少伯，三徙由中吴。一舸从此去，在理或不诬。嗟予遇兵火，百口如飞凫。避地何所投？扁舟指菰蒲。北风晚正急，烟港生模糊。船小吹雨来，衣薄无朝筜。前村似将近，路转忽又无。仓皇值渔火，欲问心已孤。俄见葭边，主人出门呼。开栅引我船，扫室容我徒。我家两衰亲，上奉高堂姑。艰难总头白，动止需人扶。妻妾病伶丁，呕吐当中途。长女仅九龄，馀泣犹呱呱。入君所居室，灯火映窗疏。宽闲分数寝，嬉笑喧诸雏。缚帚东西厢，行李安从奴。前窗张挂网，后壁挂耒锄。苦辞村地僻，客舍无精粗。剪韭烹伏雌，斫脍炊雕胡。床头出浊醪，人倦消几壶。睡起日已高，晓色开烟芜。渔湾一两家，点染江村图。沙嘴何人舟？消息传姑苏。或云江州下，不比扬州屠。早晚安集掾，鞍马来南都。或云移民房，插箭下严符。囊橐归他人，妇女充军俘。里老独晏然，催办今年租。馌耕看赛社，醵饮听呼卢。军马总不来，里巷相为娱。而我游其间，坦腹行徐徐。见人尽恭敬，不识谁贤愚。鱼虾盈小市，凫雁充中厨。月出浮溪光，万象疑沾濡。放楫凌沧浪，笑弄骊龙珠。夷犹发浩唱，礼法胡能拘。东南虽板荡，此地其黄虞。世事有反复，变乱兴须臾。草草十数人，盟歃起里闾。《兔园》一老生，自诡读《穰苴》。渔翁争坐席，有力为专诸。舴艋饰于皇，蓑笠装犀渠。大笑掷钓竿，赤手搏於菟。欲夺夫差宫，坐拥专城居。予又出子门，十步九崎岖。脱身白刃间，性命轻锱铢。我去子亦行，后各还其庐。官军虽屡到，尚未成丘墟。生涯免沟壑，身计谋樵渔。买得百亩田，从子游长沮。天意不我从，世网将人驱。亲朋尽追送，涕泣登征车。吾生罹干戈，犹与骨肉俱。一官受逼迫，万事堪欷歔。倦策既归来，入室翻次且。念我平生人，惨憺留罗襦。秋雨君叩门，一见惊清臞。我苦不必言，但坐观髭须。岁月曾几何，筋力远不如。遭乱若此衰，岂得胜奔趋？十年顾妻子，心力都成虚。分离有定分，久暂理不殊。翻笑危急时，奔走徒区区。君时听我语，颜色惨不舒。乱世畏盛名，薄俗容小儒。生来远朝市，谓足逃沮洳。长官诛求急，姓氏属里胥。夜半闻叩门，瓶盎少所储。岂不惜堂构，其奈愁征输。庭树好追凉，剪伐存枯株。池荷久不开，岁久填泥淤。废宅锄为田，荠麦生阶除。当时栖息地，零落今无馀。生还爱节物，高会逢茱萸。好采篱下菊，且读囊中书。中怀苟自得，外物非吾须。君观鸱夷子，眷恋倾城姝。千金亦偶然，奚足称陶朱？不如弃家去，渔钓山之隅。江湖至广大，何惜安微躯？挥手谢时辈，慎勿空踌蹰。

【清凉山赞佛诗四首】

西北有高山，云是文殊台。台上明月池，千叶金莲开。花花相映发，叶叶同根栽。王母携双成，绿盖云中来。汉主坐法宫，一见光徘徊。结以同心合，授以九子钗。翠装雕玉辇，丹髹沉香斋。护置琉璃屏，立在文石阶。长恐乘风去，舍我归蓬莱。从猎往上林，小队城南隈。雪鹰异凡羽，果马殊群材。言过乐游苑，进及长杨街。张宴奏丝桐，新月穿宫槐。携手忽太息，乐极生微哀。千秋终寂寞，此日谁追陪？陛下寿万年，妾命如尘埃。愿共南山椁，长奉西宫杯。披香淖博士，侧听私惊猜：今日乐方乐，斯语胡为哉？待诏东方生，执戟前诙谐。薰炉拂黼帐，白露零苍苔。吾王慎玉体，对酒毋伤怀。

△其二

伤怀惊凉风，深宫鸣蟋蟀。严霜被琼树，芙蓉凋素质。可怜千里草，萎落无颜色。孔雀蒲桃锦，亲自红女织。殊方初云献，知破万家室。瑟瑟大秦珠，珊瑚高八尺。割之施精蓝，千佛庄严饰。持来付一炬，泉路谁能识。红颜尚焦土，百万无容惜。小臣助长号，赐衣或一袭。只愁许史辈，急泪难时得。从官进哀诔，黄纸钞名入。流涕卢郎才，咨嗟谢生笔。尚方列珍膳，天厨供玉粒。官家未解菜，对案不能食。黑衣召志公，白马驮罗什。焚香内道场，广座《楞伽》译。资彼象教恩，轻我人王力。微闻金鸡诏，亦由玉妃出。高原营寝庙，近野开陵邑。南望仓舒坟，掩面添凄恻。戒言秣我马，遨游凌八极。

△其三

八极何茫茫，曰往清凉山。此山蓄灵异，浩气供屈盘。能蓄太古雪，一洗天地颜。日驭有不到，缥缈风云寒。世尊昔示现，说法同阿难。讲树耸千尺，摇落青琅玕。诸天过峰头，绛节乘银鸾。一笑偶下谪，脱却芙蓉冠。游戏登琼楼，窈窕垂云鬟。三世俄去来，任作优昙看。名山初望幸，衔命释道安。预从最高顶，洒扫七佛坛。灵境乃杳绝，扪葛劳跻攀。路尽逢一峰，杰阁围朱阑。中坐一天人，吐气如栴檀。寄语汉皇帝，何苦留人间？烟岚倏灭没，流水空潺湲。回首长安城，缁素惨不欢。房星竟未动，天降白玉棺。惜哉善财洞，未得夸迎銮。惟有大道心，与石永不刊。








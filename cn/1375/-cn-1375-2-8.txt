观海市记


尝谓天下有至神怪而不可知之事，恒见则以为常，罕见则以为异，是固理势之必然，何足怪哉。

丁亥孟夏二十二日，余钦奉上命，始至蓬莱。越二日侵晨，谒文庙毕，与都阃袁公同登蓬莱阁。召守阁之士，问其海市，则曰：“春夏见，秋冬少见；大雾之后天晴见，天阴不见；微风见，无风不见，大风不见。风微急，其见也速而巧；风微缓，其见也迟而拙。”余谓海市有时，难以必见，遂纵观海港，将启行焉。

俄而，从者报曰：“山抬头张口，海将市矣，愿少止而观焉。”翘首视之，牵牛岛见一楼台，其前则低，其后则昂。大竹山见一大城，其色则青白，其高则居山三分之二，其规模制度，则雄伟壮丽，殆若王者之都，人世罕见。顾盼之间，且惊且愕，以为天下有此神怪之事！又自以为眩而妄也。凭阑视之，倏然俱已收矣。余以为海市虽美，特暂焉而已，固不知其有所谓久者也。

俄有报者曰：“珠玑山更见一城，其色则半青半黄，其形则或高或下。其城上之诸楼，则隐显无常。其城角之大楼，则离合不定。视牵牛岛二峰，或开而离，或合而连，或小者忽然而大，或尖者突然而平。虽终日变幻，皆舒迟而模糊。愚又以为海市虽久，特拙焉而已，又不知有所谓极天下之至巧者焉。

俄又有报者曰：“半洋山复见一城，其中初起一楼，次起一楼。二楼并峙，相离咫尺。复合为一大楼，中留一门，仍复塞焉。其东则起三圆亭，皆重檐三叠，透彻玲珑。其西则起三假山，皆孤峰特耸，突兀嵯峨。其大楼之东，复起一小楼，渐与大楼相等。其大者则默移于前，小者则潜移于后，殆如王者前宫后寝之制。既而升者沉，起者伏，遂隐而不见。俄而一楼独大，巍然突起于中；三阁微小，森然环列于左；三屋又小，纷然杂处于右。而前后左右，各起数楼。或行或止，或断或连，或淡而似远，或浓而似近，俨如城郭之上，四面八方，各有楼阁之错综。已而显者微，明者晦，复隐而不见。忽一大殿耸起于中，极其尊严，不事奇巧，虽迭出而不殊；三方楼端拱于左，皆楼上有楼，其帘箔窗牖，闪烁难言；三团松植立于右，皆松上有松，其葆盖台基，形容特异。”愚又以为古今之名画，秦汉之离宫，人为虽巧，终不足以拟其天成之妙。袁公作而起曰：“斯亦旷特之奇观，愿酌而贺焉。”

未几，三松之顶，三楼之脊，微有云气，初如一线，与大殿之脊相连。俄而小者渐大，狭者渐阔，恍然一飞桥，下视三松三楼，皆变为三大桥。柱中涵数洞，昭晰分明，有如苍龙跨海之势。既而通者塞，开者闭。忽变为一大台，又析而为二，破而为三。其中则变为一大宫，如宗庙之正室，其左右则分二小宫，如明堂之傍室。已而缭以垣墙，笼以林树，环以房屋，又合于一，极天下之大家。既而其垣墙则或高或下；其林木则或聚或分；其房屋则或疏或密；杂居散处，又如一大村落，中有数十余家，复又混而为一。或望之如磨，又似杯形；或视之若杯，又如盘制。或脊耸而檐长，犹如大厦之相连；或脊缩而檐短，又如屏风之独立。或方起一楼，未成而复隐；或复起一阁，既显而又微。凝滞多而动荡少，亦如劳者欲佚，作者欲息，动极思静之意。时则日欲将暮，兴已半阑，观者倦而立者疲。仆虽屡更，皆跛倚而临事。余乃起曰：“时已久矣，众皆倦矣。宾主之情，既已尽矣。海市之变，亦已极矣。”命舆将归。袁公复曰：“海市之变无穷，观者之兴已尽，继此而万变迭出，亦未可尽知也。”愚又以为海市虽巧，特见于半洋一山而已。如彼耆老所谓诸山连市，遍海呈奇，又余所未见而不知者也。

且诸海市似云而不飞扬，似雾而不不阴晦，似烟似气，则凝而不散，动而有常。其体则有大小、方圆、长短、广狭之殊；其用则有屈伸、往来、起伏、离合之异；其变化则有久暂、迟速、死活、浓淡、巧拙之等。虽一时同观之人，若心志不专，瞻视不定，或见其左，则遗其右；或睹其后，则失其前。故语之以浓者、久者、死者、迟者、拙而粗者，则人之所见皆同；语之以淡者、暂者、活者、速者而精巧者，则人所见各异。诚所谓天开活画，百巧备藏于中。人皆远而望之，各随其所见，而积压自以为然。如已有所见，已以为然。人已同有所见，人已同以为然，而众人或以为不然。众人皆所见，众人皆以为然，而未见者又或以为不然。已以为然者，已固信之，而人或疑之。人皆以为然者，人固信之，而已或疑之。人已同以为然者，人已固同信之，而众人或疑之。众人皆以为然者，众人固皆信之而未见者又或疑之。众人皆以为然者，众人固皆信之而未见者又或疑之。诚乃天下神怪之至，而不可不知者也。将谓有主之者耶？杳杳冥冥之中，谁从而为之，余回不得而知之也。将谓无主之者耶？奇奇异异之事，何从而有之，余亦不得而知也。不知而不问焉，则终于不知而已矣。将就知者而问之，神怪之事，对人所不语也，予将孰问欤？近而求诸余身，将问诸余心，余心无言而有知也，将告余曰：“昆虫草木，固物也；日月星辰，亦物也，究而极之，其所以为神怪之至，均为造化阴阳之实理，历万古而不易者也。”故因以记之。

题记：本文以议论起结。中间描写观赏海市的一段，极尽铺叙排比之能事，腾挪变幻之姿态。作者用通俗的文字，迭出而常见的比喻，把海市蜃楼规模的宏伟壮丽，结构的精致奇巧，变化的神幻奇诡描绘的淋漓尽致。文章在海市的各种变化之间，都用作者的观感和心理活动作承上启下的过渡。末段议论受柳宗元《小石城山记》的影响，但过于冗长。作者虽不能正确解释各种海市的变化的原因，但他关于人们所见不同，对事物的认识也不同的议论，以及他把神怪之至的现象，归之于物质的变化，认为这是历万古而不易的，这种认识颇具哲理。

作者简介：杨瑀（1285-1361），字元诚，元杭州人。天历间（1329年左右）擢中瑞司典簿。迁任奉议大夫，太史院判官。至正十五年（1355）改建德路总管。进阶中奉大夫，浙东道宣慰使，都元帅。至正二十年（1360）致仕。著有《山居新语》四卷。





●辽夏金元


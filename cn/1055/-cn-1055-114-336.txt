【后汉鲁相置孔子庙卒史碑〈元嘉二年〉】

右汉《鲁相置孔子庙卒史碑》，云：“司徒臣雄、司空臣戒稽首言：‘鲁前相瑛书言，诏书崇圣道，孔子作《春秋》，制《孝经》，演《易·系辞》，经纬天地，故特立庙，褒成侯四时来祠，事已即去。庙有礼器，无常人掌领，请置百石卒史一人，典主守庙。谨问。太常祠曹掾冯牟、史郭玄辞对：故事，辟雍祠先圣，太宰、太祝各一人备爵，太常丞监祠，河南尹给牛羊豕，大司农给米。臣愚以为如瑛言可许。臣雄、臣戒愚戆，诚惶诚恐，顿首顿首，死罪死罪，臣稽首以闻。’制曰可。”按《汉书》，元嘉元年吴雄为司徒，二年赵戒为司空，即此云“臣雄、臣戒”是也。鲁相瑛者，据碑言姓乙，字仲卿。汉碑在者多摩灭，此幸完可读，录之以见汉制三公奏事如此，与群臣上尚书者小异也。又见汉祠孔子，其礼如此。治平元年六月二十日书。


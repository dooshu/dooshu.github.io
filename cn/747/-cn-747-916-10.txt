○仁王护国经道场念诵轨仪序

我皇帝圣德广运，仁育群品，亦既纂历，吹大法螺，利梵言之轻重，警迷途之耳目。伟矣哉！大兴善寺大广智三藏不空与义学沙门良贲等一十四人，开府鱼朝恩、翰林学士常衮等，去岁夏四月，於南桃园再译斯经。至秋九月，诏资圣西明两寺各五十人，百座敷阐，下紫微而千官作礼，经出内而万姓观瞻。遂感庆呈瑞，嘉气浮空。左右两阶，威仪整肃，幡华前引，音乐後随。内外咸欢，京城共喜，阡郭充满，犹墙堵焉。稽缁衣，览青史，自摩腾入汉，僧会游吴，瑞法西来，莫兹并矣！

经云：“若未来世，有诸国王，建立正法，护三宝者，我令五方菩萨，往护其国，令无灾难。”又云：“五菩萨自於佛前，发宏誓言：我有陀罗尼，能加持拥护，是一切佛，本所修行，速疾之门。”若人得闻，一经於耳，所有罪障，悉皆消灭，况复诵习，而令通利。佛即赞言：“若有诵时，此陀罗尼者，我乃十方诸佛，悉常拥护。诸恶鬼神，敬之如佛，不久当得阿耨菩提。”则知此陀罗尼，诸字母之根底，众瑜伽之薮泽，兹实秘藏真诠者矣！是以菩萨演之，王者建之，黎人念之，诸佛赞之。俾其福而广，俾其利而大，於斯传者，可以见圣人之心也。其功既妙，利益隆深，克念应时，殊祥必降。三藏译贝多之文，命良贲法师受从简素，观行印持其道场，念诵仪修为五门。第以位次，一一昭著，庶无懵焉。凡我道俗，将保厥躬，同崇出世之因，共践菩提之路。登仁寿域者，何莫由斯之道矣！

良贲

良贲，俗姓郭氏，河中虞乡人。京师安国寺沙门。永泰中敕令撰仁王护国经疏，大历十二年卒。


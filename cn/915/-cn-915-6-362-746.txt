○妻已没为妻父母服议



“徒从者，所从亡则已”，案郑玄曰“谓君母之党”。又云“有从重而轻者”，郑玄曰“妻之父母也”。然则从重而轻，与徒从者本别。礼，天子诸侯服妻之父母，明其义重也。若谓徒从服必同者，则妻从夫，明与夫从妻其正对，宁可复夫没则已乎？所据君母为异者。且外祖之服，本是亲假而恩疏。妻之父母，本由义合。（《通典》九十五，司徒符问国子博士，博士张凭议。）




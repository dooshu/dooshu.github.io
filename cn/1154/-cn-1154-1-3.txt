三皇本纪

小司马氏　撰

并注

小司马氏云：太史公作史记，古今君臣宜应上自开闢，下讫当代，以为一家之首尾。今阙三皇，而以五帝为首者，正以《大戴礼》有五帝德篇，又帝系皆叙自黄帝已下，故因以五帝本纪为首。其实三皇已还，载籍罕备。然君臣之始，教化之先，既论古史，不合全阙。近代皇甫谧作帝王代纪，徐整作三五历，皆论三皇以来事。斯亦近古之一证，今并采而集之作三皇本纪。虽复浅近，聊补阙云。

太皞庖犧氏，风姓。代燧人氏，继天而王。母曰华胥。履大人迹于雷泽，而生庖犧于成纪。蛇身人首。

按伏犧风姓，出《国语》。其华胥已下，出《帝王世纪》。然雷泽，泽名，即舜所渔之地，在济阴。成纪、亦地名，按天水有成纪县。

有圣德。仰则观象于天，俯则观法于地，旁观鸟兽之文，与地之宜，近取诸身，远取诸物。始画八卦，以通神明之德，以类万物之情。造书契以代结绳之政。于是始制嫁娶，以俪皮为礼。

按谯周《古史考》，伏犧制嫁娶，以俪皮为礼也。

结网罟以教佃渔。故曰宓犧氏。

按事出《汉书·历志》。宓，音伏。

养犧牲以庖厨。故曰庖犧。

【考证】《索隐》单本，以下无庖厨故曰四字。

有龙瑞。以龙纪官。号曰龙师。作三十五弦之瑟。木德王。注春令。故《易》称帝出乎震，月令孟春其帝太皞。是也。

按位在东方，象日之明，故称太皞。皞，明也。

都于陈。东封太山。立一百一十一年崩。

按皇甫谧，伏犧葬南郡，或曰，冢在山阳高平之西也。

其后裔，当春秋时，有任、宿、须、句、颛臾，皆风姓之胤也。

女娲氏亦风姓。蛇身人首。有神圣之德。代宓犧立。号曰女希氏。无革造。惟作笙簧。

按礼明堂位及系本，皆云，女娲作笙簧。

故《易》不载。不承五运。一曰。亦木德王。盖宓犧之后，已经数世。金木轮环，周而复始。特举女娲，以其功高而充三皇。故频木王也。当其末年也，诸侯有共工氏。任智刑，以强霸而不王。以水承木。

【考证】各本，承作乘。今从单本。

乃与祝融战，不胜而怒。乃头触不周山。崩。天柱折，地维缺。女娲乃炼五色石以补天，断鼇足以立四极，聚蘆灰以止滔水，以济冀州。

按其事出《淮南子》也。

天是地平天成，不改旧物。

女娲氏没，神农氏作。

按三皇说者不同，谯周以燧人为皇，宋均以祝融为皇，而郑玄依春秋纬，以女娲为皇，承伏犧，皇甫谧亦同，今依之为说也。

炎帝神农氏，姜姓。母曰女登。有娲氏之女。为少典妃。感神龙而生炎帝。人身牛首。长于姜水。因以为姓。

按《国语》，炎帝，黄帝皆少典之子，其母又皆有娲氏之女。据诸子及《古史考》，炎帝之后，凢八代，五百作年，轩辕氏代之。岂炎帝、黄帝，是昆弟而同母氏乎？皇甫谧以为少典有娲氏诸侯国号，然则姜姬二帝，同出少典氏，黄帝之母，又是神农母氏之后代女，所以同是有娲氏之女也。

火德王。故曰炎帝。以火名官。斲木为耜，揉木为耒，耒耨之用，以教万人。始教耕。故号神农氏。于是作蜡祭，以赭鞭鞭草木。始尝百草，始有医药。又作五弦之瑟。教人日中为市，交易而退，各得其所。遂重八卦为六十四爻。初都陈，后居曲阜。

按今淮阳有神农井。又《左传》，鲁有大庭氏之库，是也。

立一百二十年崩。葬长沙。神农本起烈山。故左氏称，烈山氏之子曰柱。亦曰厲山氏。礼曰。厲山氏之有天下。是也。

按郑玄云，厲山，神农所起，亦曰有烈山。皇甫谧曰，厲山今随之厲乡也。

神农纳奔水氏之水曰听妃詙。为妃。生帝魁，魁生帝承，承生帝明，明生帝直，直生帝氂，氂生帝哀，哀生帝克，克生帝榆罔。凡八代，五百三十年。而轩辕氏兴焉。

按神农之后凡八代，事见《帝王代纪》及《古史考》。然古典亡矣，况谯皇二氏，皆前闻君子，考按古书而为此说。岂至今鑿空乎？此纪示据以为说。其《易》称，神农氏没，即榆罔，榆罔犹袭神农之号也。【考证】生帝魁以下二十字，各本脱，今依单本。

其后有州、甫、甘、许、戏、露、齐、纪、怡、向、申、吕。皆姜姓之后。并为诸侯。或分掌四岳。当周室，甫侯、申伯，为王贤相。齐、许列为诸侯。霸于中国。盖圣人德泽广大，故其祚胤繁昌久长云。

一说，三皇谓天皇、地皇、人皇为三皇。既是开闢之初。君臣之始。图纬所载，不可全弃。故兼序之。

天地初立，有天皇氏，十二头。澹泊无所施为，而俗自化。木德王。岁起攝提。兄弟十二人。立各一万八千岁。

盖天地初立，神人首出行化，故其年世长久也。然言十二头者，非谓一人之身有十二头，盖古质，比之鸟兽头数故也。

地皇十一头。火德王。姓十一人。兴于熊耳、龙门等山。亦各万八千岁。人皇九头。乘云车、驾六羽，出谷口。兄弟九人，分掌九州。各立城邑，凡一百五十世。合四万五千六百年。

天皇已下，皆出《河图》及《三五历》也。

自人皇已后有五龙氏，

五龙氏，兄弟五人，并乘龙上下，故曰五龙氏也。

燧人氏，

按其君鑽燧出火，教人熟食，在伏犧氏前，谯周以为三皇之首也。

大庭氏，栢皇氏，中央氏，卷须氏，栗陆氏，骊连氏，赫胥氏，尊盧氏，浑沌氏，昊英氏，有巢氏，朱襄氏，葛天氏，阴康氏，无怀氏，斯盖三皇已来有天下者之号，

按皇甫谧以为大庭以下一十五君，皆袭庖犧之号。事不经见，难可依从。然按古封太山者，首有无怀氏，乃在太昊之前，岂得如谧所说？

但载籍不纪，莫知姓、王年代、所都之处。而韩诗以为自古封太山禅梁甫者，万有余家。仲尼观之，不能尽识。管子亦曰。古封太山七十二家。夷吾所识十有二焉。首有无怀氏。

【考证】单本，无无字。

然则无怀之前，天皇已后，年纪悠邈，皇王何升而告。但古书亡矣。不可备论。岂得谓无帝王耶。故春秋纬称自开闢至于获麟，凡三百二十七万六千岁，分为十纪。凡世七万六百年。一曰九头纪。二曰五龙纪。三曰懾提纪。四曰合雒纪。五曰连通纪。六曰序命纪。七曰脩飞纪。八曰回提纪。九曰禅通纪。十曰流讫纪。盖流讫当黄帝时，制九纪之间。是以录于此补纪之也。

【考证】赵翼曰：《大戴礼》五帝德，及《史迁》五帝本纪，皆专言五帝，而不言三皇。然三皇之号，见于周礼外史掌三皇五帝之书，不得言三代以前无此称也。第未有专指其名者，其见于秦博士所议，但云天皇、地皇、人皇而已。孔安国书序，乃以伏羲、神农、黄帝为三皇，少昊、颛顼、高辛、尧、舜为五帝。司马迁以黄帝入五帝之内，而无少昊。郑康成依运斗枢注《尚书》中候，乃以伏犧、女娲、神农为三皇。帝鸿、金天、高阳、高辛、唐虞为五帝。司马贞因之作三皇本纪，亦以伏犧、女娲、神农为三皇。孔颍达注《尚书》，最尊安国，故其驳郑注，谓女娲但修伏犧之道，无所改作，不得列三皇。既不数女娲，则不可不取黄帝为三皇。又曰：安国之意，以月令春曰太昊，夏曰炎帝，中央曰黄帝，依次为三皇；秋曰少昊，冬曰颛顼，自此以下，合之高辛、尧、舜，乃为五帝耳。然颍达又云：诸儒说三皇，或数燧人，或数祝融，以配犧农，其五帝皆自轩辕，不数少昊。帝繫本纪家语，又以少昊即黄帝子青阳。是颍达虽尊安国，亦未敢竟以黄帝入三皇之内，少昊列五帝之中，而显与《史记》相戾也。宋五峰胡氏，直断以孔子繫词所述，伏犧、神农、黄帝、尧、舜为五帝。元人胡一桂又从而引伸之，谓《孔子家语》自伏犧以下皆称帝，《易》大传春秋内外传，有黄帝炎帝之称，月令有帝太昊、帝炎帝、帝黄帝之文，可见太昊伏犧氏、炎帝神农氏、黄帝轩辕氏，本皆称帝，秦以前未尝列之于三皇也，其三皇之号，终不可泯，则仍以秦博士所谓天皇、地皇、人皇当之，而不必附会其人，此论较为直捷。然近日王西庄又谓繫辞以羲、农为上古圣人，皇帝、尧、舜为后世圣人，则羲、农宜为皇，黄帝宜为帝。惟三皇中少一人，则司马贞据康成说，以女娲充数，亦未为无据。西庄最尊郑学，故持论如此，要之去古愈远，载籍无考，传闻异词，讫无定论。愚按三皇之名既无定说，何问其事有无？司马贞为补本纪，非也，今录之《索隐序》后，以与史文区别。








答贵州巡抚何莱山


藏僧求贡事，诚制驭虏酋之一机。承示，即入告主上，已荷俞允。其回赐诸物，皆命内库送不榖阅过乃发。圣德柔远之仁，可谓并包无外矣。

阐化求封一节，礼部谓彼中见有阐化王，嘉、隆间皆曾入贡，与复封之说相左。恐有诈冒，不得不一行查。可遣使同顺义一人至藏中一查之，当得其要领也。其所遗不榖者，虽不可峻拒，宜奏知圣主而后受之。托掖川公量为酬答，以慰其意。仍希以鄙意传喻顺义，促之早归。建寺一节，似亦可从，俟宣大军门有疏，即为请行。此酋归，则贡市愈坚，而西镇可安枕矣。若将宾兔一枝携之来归尤妙，不知彼肯从否？






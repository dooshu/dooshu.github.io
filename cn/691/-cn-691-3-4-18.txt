◎鬼知节妇

嘉应州颜提督（鸣汉）祖母杨夫人，年二十而寡，守一子，纺织度日，足不出户限。其室北窗外有荒圃，乱石堆积，闻明季土弁于此为杀人地。每当天阴雨湿，冷风一起，石随以飞，交击空中，砰訇可骇。杨夫人出手窗外，麾曰："勿如此，惊我孤儿寡妇。"石立寂然。一日，其表妹来，值石复起击，表妹昂首窗外詈曰："是何妖怪，当聚粪火烧之。"言未已，空中掷一石下，伤其颊，移时不能苏。杨夫人闻鬼语曰：？吾以为夫人止我，不知是尔村妇大胆耳，速奉一千大锭来，乃饶尔。"如数焚之，乃苏。夫人闻后，每曰："吾家当有兴者矣。"后两孙皆贵，鸣皋为台湾总兵，鸣汉为福建提督。


王县丞肄四首

【题沈孟渊江乡深处（二首）】

村西村北路相连，处处桑麻绿野田。

一带好山如画里，几湾流水到门前。

渔歌唱过鸥边月，牧笛吹残谷口烟。

不独仙源异人境，杏花春雨自江天。

路入江乡觅隐沦，远随流水度前津。

云遮茅屋不知处，舟过柳桥方见人。

白鸟下汀芳杜雨，紫鳞吹浪落花春。

相逢说罢忘机事，一道香风起绿摐。

【题谢孔昭雨中过沈孟渊所诗画】

竹边书屋柳边舟，白发相逢酒一瓯。

回首旧游成远梦，满林风雨不胜秋。

【题沈公济雪中过沈孟渊所诗画】

白发交游二隐沦，西庄一别几经春。

雪中客有重来日，不见当年冒雨人。


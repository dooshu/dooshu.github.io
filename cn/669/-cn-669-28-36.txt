36　唐文宗陷於宦寺之險　裴度陷於程异元稹之沮　誠齋易傳誤言文宗事


誠齋易傳坎九五云：「文宗陷於宦寺之險而未能出。惟裴度可以出之，然度自陷於程异、元稹浸潤之内。」愚謂：稹在穆宗時，异在憲宗時，非文宗事也。

【元圻案】唐書宦者仇士良傳：「帝問周墀曰〔一〕：『自爾所況，朕何如主？』墀再拜對曰：『陛下堯、舜之主也。』帝曰：『所以問者，謂與周赧、漢獻孰愈？』墀惶駭曰：『陛下何自方二主哉？』帝曰：『赧、獻受制强臣，今朕受制家奴，自以不及遠矣！』因泣下。」〇穆宗，憲宗之子；文宗，穆宗之子。〇唐書程异傳，异以憲宗元和十四年卒。元稹傳：「長慶初，禮遇益厚。魏弘簡在樞密，尤相善。裴度出屯鎮州，有所論奏，共沮卻之。」〇長慶，穆宗年號。稹卒官於武昌節度，實文宗太和時也。裴度傳：「文宗太和四年，數引疾。牛僧孺、李宗閔輔政，共短損之，出爲山南東道節度使。」〇四庫全書總目易類三：「誠齋易傳二十卷，宋楊萬里撰。是書大旨本程氏而多引史事以證之。初名易外傳，後乃改定今名。」

〔一〕「墀」，原作「穉」，據中華本新唐書卷二〇七仇士良傳改。






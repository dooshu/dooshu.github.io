孙应时　读通鉴杂兴

南山击缶正乌乌，东市匆匆坐一书。

说道中兴无过事，太阳侵蚀总缘渠。

孙应时

孙应时　读通鉴杂兴

簿书流汗走君房，那得狂奴故意降。

努力诸公了台阁，不烦鱼雁到桐江。

孙应时

孙应时　读通鉴杂兴

清浊无心陈仲弓，圆机聊救汉诸公。

末流不料儿孙误，千古黄初佐命功。

孙应时

孙应时　读通鉴杂兴

柴门三叩略从容，感激聊酬大耳公。

常驱牛趁机春雨，人前元不似英雄。

孙应时

孙应时　读通鉴杂兴

渭上耕屯望一秋，鼓行那复更迟留。

落星误尽痴儿辈，长说宣王抗武侯。

孙应时

孙应时　读通鉴杂兴

建安社稷看文举，正始风流倚太初。

天地一身无处著，诸人休苦恨狂疏。

孙应时

孙应时　读通鉴杂兴

平生作意轻羊舅，岁晚何心佞羯奴。

为问荆齐是三窟，此时容有宦情无。

孙应时

孙应时　读通鉴杂兴

莫怪新亭泣楚囚，王公原不辨中州。

石头门外千年恨，他日相思一涕流。

孙应时


答北边抚院孟丰麓


往时总督，当秋防之时，即移驻怀来、云中三关，声援辽绝，议者每以为言。然南山一带，逼近陵京，今复旧制，令督抚仍驻阳和，居中调度，东西应援可也。乃欲尽撤入卫之兵，弃南山而不守，则失策矣。且防守数年，虏中亦知有此径路，一旦弃而弗守，假令虏乘吾之间，以一军缀上榖守将，而以劲卒掩吾不备，当其时，谁任其咎乎？善谋国者，必不如是之疏也。

大疏请兵，亦为得策，但以京师骄脆之卒，使之乘障远戍，恐不堪用耳。容与本兵计也。






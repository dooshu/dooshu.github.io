○送沙门鉴虚上人归越序

至人不在方，实相无所住，此沙门鉴虚所以顺理而随世也。适游皇都，谈天於重云之殿；今也于归，将休於沃洲之山。泛然无事，独与道俱。遇物成不迁之论，间吟有定後之作，可谓远也矣。曩予师来越，业天台之道，追石门之游，尔来已十数年。长松飞泉，寝寐吟想，送子於往，情如之何？东南高僧有普门元浩，予甚深之友也。相遇之际，幸说鄙夫扰扰俗状，且当澡灌心垢，再期於无何之乡。


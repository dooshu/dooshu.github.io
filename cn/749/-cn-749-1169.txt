陈恕可


恕可字行之，固始人。以荫补官。咸淳十年中铨试，授迪攻郎泗州虹县主簿。至元二十七年（1290）为西湖书院山长。年六十八，以吴县致仕，自号宛委居士。元顺帝至元五年（1339）卒，年八十二。吴讷唐宋名贤百家词本乐府补题、词综卷二十三误作练怒可。

水龙吟

浮翠山房拟赋白莲

素姬初宴瑶池，佩环误落云深处。分香华井，洗妆湘渚，天姿淡泞。碧盖吹凉，玉冠迎晓，盈盈笑语。记当时乍识，江明夜静，只愁被、婵娟误。

几点沙边飞鹭。旧盟寒、无迷烟雨。相思未尽，纤罗曳水，清铅泣露。玉镜台空，银瓶绠绝，断魂何许。待今宵试探，中流一叶，共凌波去。

齐天乐

馀闲书院拟赋蝉

碧柯摇曳声何许，阴阴晚凉庭院。露湿身轻，风生翅薄，昨夜绡衣初剪。琴丝宛转。弄几曲新声，几番凄惋。过雨高槐，为渠一洗故宫怨。

清虚襟度漫与，向人低诉处，幽思无限。败叶枯形，残阳绝响，消得西风肠断。尘情已倦。任翻鬓云寒，缀貂金浅。蜕羽难留，顿觉仙梦远。

又

同上

蜕仙飞佩流空远，珊珊数声林杪。薄暑眠轻，浓阴听久，勾引凄凉多少。长吟未了。想犹怯高寒，又移深窈。与整绡衣，满身风露正清晓。

微薰庭院昼永，那回曾记得，如诉幽抱。断响难寻，馀悲独省，叶底还惊秋早。齐宫路杳。叹往事魂消，夜阑人悄。谩省轻盈，粉奁双鬓好。

桂枝香

天柱山房拟赋蟹

西风故国。记乍免内黄，归梦溪曲。还是秦星夜映，楚霜秋足。无肠枉抱东流恨，任年年、褪匡微绿。草汀篝火，芦洲纬箔，早寒渔屋。

叙旧别、芳刍荐玉。正香擘新橙，清泛佳菊。依约行沙乱雪，误惊窗竹。江湖岁晚相思远，对寒灯、谩怀幽独。嫩汤浮眼，枯形蜕壳，断魂重续。








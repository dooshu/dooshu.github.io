◇天子为庶祖母服

《公羊》明母以子贵者，明妾贵贱，若无嫡子，则妾之子为先立。又子既得立，则母随贵，岂谓可得与嫡同邪？成风称夫人，非礼之正。《谷梁》己自为通。《小记》云：「大夫降其庶子，其孙不降其父」。此谓凡庶子，故郑玄云：「祖不厌孙」耳。非谓承祖之重，而可得申其私服也。庶子为後，不得服其母，以废祭故也。则己卒，己子亦不得服庶祖母可知矣。《小记》言「妾子不代祭」，《谷梁传》言「於子祭，於孙止。」此所明凡妾，非谓有加崇之礼者也。古今异礼，三代殊制。汉魏以来，既加庶以尊号徽旗章服，为天下小君，与嫡不异，故可得重服而庙祭，传祀六代耳，非古有其议也。（《通典》八十一。）


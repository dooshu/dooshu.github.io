白华

八章，章四句


首章讲：此幽王宠褒姒而黜申后，故申后作此。曰：不可解者，夫妇之伦；不可易者，嫡妾之分。今王何悖伦而乱分也乎？





白华菅兮，白茅束兮。

白华，野菅。束，是束缚。今夫白华为菅，则以白茅为束矣。二物至微，犹必相须为用也。然则夫妇至亲，其相依之势，不亦犹是哉？





之子之远，俾我独兮！

之子，指王言。远，即弃也。独，孤独。何之子也，乃远弃我，使我独立无亲，曾菅茅之不如矣。

二章讲：





英英白云，露彼菅茅。

英英，轻明貌。露，即白云散而下降者。英英白云，水上轻清之气也，散而下被，则露彼菅茅矣。是云之泽物，无微不被也。然则夫之亲妇，当无时不然，不犹是乎？





天步艰难，之子不犹。

天步，如言时运。艰，困苦也。难，之子，指手。犹，是图。夫我之独也，固其时运艰难则然，然之子何不思虑图谋，而遽弃我乎？则不如白云之露菅茅矣。

三章讲：





滮池北流，浸彼稻田。

滮，流貌。稻田，种禾之田。池之水也，滮然北流，则有以浸彼稻田矣。是水小犹能受灌也。然则王之尊大，其宠泽不当通乎？





啸歌伤怀，念彼硕人。

啸，是蹙口出声以舒愤懑之气。何王反不能通其宠泽，而使我之不免于独？是以愤懑不胜，不得以舒其气，忧心不已，悲伤日切于怀，而念彼硕人于不忘焉。

四章讲：





樵彼桑薪，卬烘于煁。

卬，是我。烘，是燎。于煁，无釜之灶。彼桑薪宜以烹饪也，今樵彼桑薪，不以为烹饪之用，而特烘之于无釜之灶矣。然则嫡后之尊，不蒙尊宠，而反见卑贱，不亦犹是乎？





维彼硕人，实劳我心。

硕人，指王言。维彼硕人，其所为如此，是以我也伤尊卑之失序，而此心为之忧劳焉。

五章讲：





鼓钟于宫，声闻于外。

声，鼓钟声。鼓钟于宫，则声闻于外矣。此有所感，彼有所动也。然则积诚于己，而可以动人，不犹是乎？





念子懆懆，视我迈迈。

懆懆，忧貌。迈迈，不顾意。今我念子至于懆懆而忧，其用心不可谓不诚矣，而子反视我迈迈，略不加之意也，宁不深叹息哉？

六章讲：





有鹙在梁，有鹤在林。

梁，鱼梁。林，山林。鹙之与鹤，皆以鱼为食者也。今有鹙在梁而鹙则饱矣，有鹤在林而鹤则饥矣。养鹙而弃鹤，人之用爱何甚悖也？然则王于嬖妾而亲之，于嫡后而远之，其何异于养鹙而弃鹤？





维彼硕人，实劳我心。

硕人，俱指王。维彼硕人，其所为如是，是以使我念贵贱之易位，而此心为之忧劳焉。

七章讲：





鸳鸯在梁，戢其左翼。

鸳鸯在梁，则戢其左翼以相依，夫固不失其配耦之常也。然则夫妇相亲，亦宜其有常匹者，不亦犹是乎？





之子无良，二三其德。

今之子所为不善，乃眷我于始，弃我于终，而二三其德之无常焉，曾鸳鸯之不如矣。

末章讲：





有扁斯石，履之卑兮。

扁，卑也。履，践也。有扁斯石，其势本卑也，则履之者亦卑矣。然则嬖妾之贱，而宠之者亦贱，不犹是乎？





之子之远，俾我疷兮。

之子，指王言。疷，病也。何之子也，乃远弃我，而嬖妾之是亲。是以使我忧其失身于卑贱，而念之以至于病焉。

夫申后被黜而作此诗，以叙其怨，言有序而不乱，怨有则而不流，申后亦贤矣哉！






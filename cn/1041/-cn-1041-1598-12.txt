袁甫　和韩履善韵

雨雪霏霏，青山华巅。

能令山老，曷不老泉。

雪高高山，雪深深渊。

山自寂寂，泉自涓涓。

我爱嶙峋，亦爱漪涟。

雪兮入水，我观其澜。

雪也在山，我取而餐。

入水不见，依旧灵源。

在山见雪，不见苍然。

苍然虽改，岿然则存。

见与不见，神光浑全。

悟此雪词，龟龙参前。

一止一流，谁合谁分。

忘言为赘，言本无言。

袁甫

袁甫　和韩履善韵

谈经说史谩支离，大道宁容小智窥。

山峙川流俱是妙，鸢飞鱼跃两忘机。

识天乃乐天之乐，非我安知我不知。

细读新诗消息好，桃花见后更无疑。

袁甫


火不炎上


贞观四年正月癸巳，武德殿北院火。十三年三月壬寅，云阳石燃，方丈，昼则如灰，夜则有光，投草木则焚，历年乃止。火失其性而沴金也。二十三年三月，甲弩库火。

永徽五年十二月乙巳，尚书司勋库火。

显庆元年九月戊辰，恩州、吉州火，焚仓廪、甲仗、民居二百余家。十一月己巳，饶州火。

证圣元年正月丙申夜，明堂火，武太后欲避正殿，彻乐。宰相姚璹以为火因人，非天灾也，不宜贬损。后乃御端门观酺，引建章故事，复作明堂以厌之。是岁，内库灾，燔二百余区。

万岁登封元年三月壬寅，抚州火。

久视元年八月壬子，平州火，燔千余家。

景龙四年二月，东都凌空观灾。

开元五年十一月乙卯，定陵寝殿火。是岁，洪州、潭州灾，延烧州署，州人见有物赤而暾暾飞来，旋即火发。十五年七月甲戌，兴教门楼柱灾。是年，衡州灾，延烧三百余家，州人见有物大如瓮，赤如烛笼，所至火即发。十八年二月丙寅，大雨雪，俄而雷震，左飞龙厩灾。占曰：“天火烧厩，兵大起。”十月乙丑，东都宫佛光寺火。

天宝二年六月，东都应天门观灾，延烧左、右延福门，经日不灭。京房《易传》曰：“君不思道，天火燔其宫室。”九载三月，华岳庙灾，时帝将封西岳，以庙灾乃止。十载八月丙辰，武库灾，燔兵器四十余万。武库，甲兵之本也。

宝应元年十二月己酉，太府左藏库火。

广德元年十二月辛卯夜，鄂州大风，火发江中，焚舟三千艘，延及岸上民居二千余家，死者数千人。

大历十年二月，庄严寺浮图灾。初有疾风震电，俄而火从浮图中出。

贞元元年，江陵度支院火，焚江东租赋百余万。十三年正月，东都尚书省火。十九年四月，家令寺火。

二年七月，洪州火，燔民舍万七千家。元和七年六月，镇州甲仗库灾，主吏坐死者百余人。八年，江陵大火。十一年十一月甲戌，元陵火。李师道起宫室于郓州，将谋乱，既成而火。

大和二年十一月甲辰，禁中昭德寺火，延至宣政东垣及门下省，宫人死者数百人。三年十月癸丑，仗内火。四年三月，陈州、许州火，烧万余家。十月，浙西火。十一月，扬州海陵火。八年三月，扬州火。皆燔民舍千区。五月己巳，飞龙神驹中厩火。十月，扬州市火，燔民舍数千区。十二月，禁中昭成寺火。

开成二年六月，徐州火，延烧民居三百余家。四年十二月乙卯，乾陵火。丁丑晦，扬州市火，燔民舍数千家。

会昌元年五月，潞州市火。三年六月，西内神龙寺火；万年县东市火，焚庐舍甚众。六年八月，葬武宗，辛未，灵驾次三原县，夜大风，行宫幔城火。

乾符四年十月，东都圣善寺火。

大顺二年六月乙酉，幽州市楼灾，延及数百步。七月癸丑甲夜，汴州相国寺佛阁灾。是日暮，微雨震电，或见有赤块转门谯藤网中，周而火作。顷之，赤块北飞，转佛阁藤网中，亦周而火作。既而大雨暴至，平地水深数尺，火益甚，延及民居，三日不灭。






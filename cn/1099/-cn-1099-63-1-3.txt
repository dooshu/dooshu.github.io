○重鹽法以備急用疏 【 鹽法】

切惟鹽課者、國家之重事、民生一日而不可缺者以之備緊急之軍餉。以之救凶荒之民命。誠有國者之大利。濟時之急務也。各處鹽課、兩淮為急、若使法不嚴而利歸於下人、必致用不足而患貽於不測、所以歷代相因、必重其法、仰惟我朝建制之初。其於鹽法尤為嚴重。行鹽各有地方。販賣不許越境。勢要中納者有禁例。軍民私販者有重刑。所以鹽法通行。無敢沮壞。至宣德正統年間、鹽法漸弛、　朝廷屢命內臣、同在京堂上官員前去清理、祛除奸弊、懲治豪強、使存積鹽課。常有數十年之用。或遇緊急用兵。缺乏糧餉。卒不能至。或地方水旱災荒。軍民缺食。乏糧賑濟。方纔召商中納糧米。賴其飛輓以備急用。上納完足。通關繳部。就給引文隨到隨支。得利數倍。所以客商樂於中納。而緩急得其所濟。此我朝鹽法之定規也。自成化年間以來。有乞恩求討者。有織造支用者。加以兩京往來勢要船隻。夾帶私鹽數多。又况行鹽地方之不拘。私自販賣之無禁。考廟時行折色未久巳受其患則知初制之不可擅易雖有中者。及至到邊。多不上納糧料。止是折收銀兩。一遇緊急缺糧。復命大臣前去督理。重復勞民買運。所以祖宗鹽法。壞之極矣。若不通行整理。誠恐有誤大事。乞敕戶部通查鹽法始未舊規、并今日廢壞之由、徑自處置停當、上請定奪、務俾鹽課有餘而緩急得濟。法令嚴明而奸弊革除。緊急之軍餉、不致有誤、飢荒之民命、賴有所活法定之後、永遠遵守、凡一應勢要之家、權豪之人。敢有乞恩沮壞者。許六科十三道官指實劾奏。　皇上斷自宸衷。必置於法。庶祖宗舊制不至於廢弛。軍國重務弗被其沮撓矣。


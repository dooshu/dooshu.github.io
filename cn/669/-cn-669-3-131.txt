131　周興而商民難化　周衰而衞風先變


周之興也，商民後革，百年化之而不足；周之衰也，衞風先變，一日移之而有餘。

【元圻案】畢命曰：「毖殷頑民，遷于洛邑。密邇王室，式化厥訓。既歷三紀，世變風移。四方無虞，予一人以寧。」正義曰：「十二年曰紀，父子曰世。」〇鄭康成邶鄘衞詩譜曰：「以殷餘民，封康叔於衞，七世之頃侯，當周夷王時，衞國政衰，衞風先變。」






○对犯宪罚判（判由阙）

分地而经，立仪三市；陈政以禁，会商百族。虽负贩而有尊，故质剂以结信，莫不同其度量，别以精粗。荒札无征，璋不鬻。君平阅隐，取给成都之钱；汉武沈魂，即睹茂陵之碗。甲托兹，徇彼盈虚。耀边鄙以为心，杂良苦而成务。称无二贾，未偶迹於神仙；坐陷三章，遂沈名於罪网。至若宪罚徇罚，中刑小刑，既分夥於旗亭，固非谬於圜土。主司董训，未尽甄明。举而罚之，虽则罪人斯得；哀而喜也，有爽惟刑恤哉！且播肆之条，诚其过矣！示众之谴，无乃重乎？在甲薄言，均腊肉之遇毒；主司苛政，实刺骨而成冤。复即命渝，改之为贵，义不可辱，事当小惩。宜丽本愆，用申典正。


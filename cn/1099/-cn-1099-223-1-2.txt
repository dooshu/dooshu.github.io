○預擬分布人馬以禦虜患疏 【 分兵防守】

臣准廵撫保定都御史蘇祐咨稱、閱視得諸關備采眾議、倒馬紫荊、最為緊要、葢二關山勢。雖稱險絕。中有河流。山形紏亂。各該隘口。精於地利之言隨險分兵。恐難持久。外恃宣大犄角。勢又在人。若夫龍泉之守。外有平刑故關之險。連年山西修守。俱有次第。似可無虞。前廵撫都御史鄭重咨行軍門、要於宣府鎮摘撥兵馬三千在舊保安州岔道堡駐劄。專備應援馬水口。大同鎮摘撥兵馬三千在平刑關駐劄。專備應援吳王口。仍摘撥別鎮三千在廣昌縣駐劄。專備應援浮圖峪插箭嶺等處但查得舊保安州桃花堡與岔道堡。相去馬水口尤近。相應改移駐劄應援。又查得白羊口與撫屬地方相近。計去京師路實咫尺。勢尢緊要。亦當添兵以防意外之患。該前廵撫都御史鄭重題、行該兵部咨行順天廵撫都御史郭宗皋查處、無容再議、除具題外、今將前項緣繇、合咨前去、煩為查照施行等因、到臣案查先准廵撫保定都御史鄭重咨稱合無將調到兵馬摘撥三千、於舊保安州岔竜堡駐劄三千於廣昌縣駐劄、三千于平刑關駐劄、專備應援馬水口浮圖峪插箭嶺吳王口等處緣繇前來、該臣看得平刑地方隸山西。保安地方隸宣府。廣昌地方軍衞隸宣府。有司隸大同。已經備行各該撫鎮等官從長議處。俱未回報。止據各鎮陸續將分布過人馬數目呈報前來、查得平刑關、已有山西潞安參將李忠統領官軍三千員名、在彼駐劄防守外、其廣昌保安二處、竝無分布人馬、今准前因為照保定前任廵撫鄭重咨要摘撥別鎮客兵三千駐平刑、三千駐廣昌、三千駐保安岔道堡、今廵撫蘇祐咨、要摘撥大同兵三千駐平刑刑、別鎮兵三千駐廣昌、宣府兵三千駐保安、桃花堡、雖其所見、微有不同、要皆思患預防、慎固疆域之意、設若兵力有餘、照前屯布、厚為之備、實不為過、惟其兵有定數、恐不免於顧此失彼、要當度勢量力、為之處分、查得嘉靖二十一年調到別鎮客兵共十枝、二十二年并二十三年客兵共六枝、今歲客兵僅四枝、又准兵部咨、為修關隘屯兵馬以重京師以固畿輔事、該本部題奉　欽依已將遼東遊擊郭都官軍一枝三千員名調駐懷來、止存三枝、專備策應、宣大山西地方延袤千有餘里。就中可屯人馬。扞外固內。較之平刑廣昌保安。尤稱要害者尚多。若儘將客兵三枝。分布前項三處。稽之成規。參之羣謀。度之事勢。恐有弗便。况別鎮客兵止宜於適中之地蓄力揚威聽候臨時調度隨賊向往相機截殺難以拘於一定若畫地而守則主兵事耳宣大山西數年以來。主兵擺列。俱沿邊界。不屯駐於腹裏者。謂兵宜據險。不宜退守。且恐勢分則力弱也。今查山西平刑一帶。既該本鎮屯布主兵人馬。各有分界。似難責之大同、舊保安地方。懷來東近居庸保安西近紫荊去懷來僅百里懷來既有遊擊郭都客兵三千人在彼駐劄。可以往來策應。亦難再發客兵。廣昌巳在倒馬之西北矣廣昌地方與宣府邊界相離遠甚。且無積聚芻粮。臣愚巳行撫鎮等官量摘主兵一枝人馬駐劄蔚州。及俟臨時。或將延綏客兵一枝移近此地以便調遣。芻餉既不缺乏。又可以南扞廣昌浮圖峪等處。北援東西順聖川一帶。似為適中。廣昌即當插箭之隘而廣昌隘口仍以本地壯丁守之。至于應該隨時斟酌。難以預圖者臣又豈敢膠柱。致失事機。所慮宣府一鎮人馬器械、先因主將匪人、狼狽太甚極費整搠、去歲巳致寇啟侮矣、近來節據諜者及投降人口供報賊所覬覦。仍在該鎮雖聲東擊西情難測度。而前車後鑒理當亟防。况其地於京師為近。而東路界鄰順天所屬黃花鎮古北喜峰白羊口等處。尤係可通大舉賊路。防秋事宜隸宣府者。臣當與鎮廵竭心殫力從長計處不敢怠廢。隸順天者。節承廟算。想亦戒嚴。似又無待於臣言者。　勑下該部速行順天廵撫等官、務要於前項黃花鎮白羊口等處通賊要路、比常加謹設備、及預選精銳兵馬一二枝駐劄相應地方。倘遇警報。聽臣從宜調援宣府。庶彼此協謀。緩急可恃。外藩固而京畿自安矣。


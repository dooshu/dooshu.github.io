◇枉状奏孔融

少府孔融，昔在北海，见王室不静，而招合徒众，欲规不轨，云「我大圣之后，而见灭于宋，有天下者，何必卯金刀」。及与孙权使语，谤诎朝廷。又融为九列，不遵朝仪，秃巾微行，唐突宫掖。又前与白衣祢衡跌荡放言，云「父之于子，当有何亲？论其本意，实为情欲发耳。子之于母，亦复奚为？譬如寄物瓶中，出则离矣。」既而与衡更相赞扬。衡谓融曰：「仲尼不死。」融答曰：「颜回复生。」大逆不道，宜极重诛。（《后汉·孔融传》「曹操既积嫌忌，而郄虑复构成其罪，遂令丞相军谋祭酒路粹枉状奏融。」又见《魏志·王粲传》注引《典略》，与此小异。）


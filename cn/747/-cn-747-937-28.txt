○徐耕司空九曜醮词

伏闻天府地司，主张命籍；南宫北斗，统死生。三官持考校之文，五帝领裁成之籍。顾惟下土，实系上元。况乎处世立身，善功难著；乘非蹈过，罪目易盈。早忝殊荣，靡申续效，或理务有刑章之失，或专城有赏罚之差，积尤违於地府天曹，结罪咎於星躔日域，曾无悔谢，莫遂蠲除。又自行运之中，方当厄会，火星飞於小运，天符入於中宫，水曜伏刑厄之乡，土星退愁烦之宿，禄火虽王，辰土尚衰。数年以来，疾苦未减，元元之恳，实切忧惶。窃惟上圣至真，垂慈育物，冥心注念，有感必通。辄凭香火之缘，精展醮祈之礼，虔诚悔过，稽首希恩。伏惟愍鉴庸微，俯宏慈，解已成之灾厄，赦既往之罪尤。南斗延生，北宫落死，潜增年算，克赐安。疾瘵痊平，眷属康泰，即永荷众圣再生罔极之恩。不任。


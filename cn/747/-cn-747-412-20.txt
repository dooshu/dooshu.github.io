○授嗣吴王祗太子宾客制

敕：古者选孝悌闳博有道术者辅翼太子，今以宗室之老，处宾师之位，亦亲亲而教敬也。光禄大夫检校工部尚书兼宗正卿上柱国嗣吴王祗，文昭之庆，蔚于公族，楚元之後，继有忠贤。达道虚怀，宽厚廉谨，藩翰旧德，人伦宪行。更於内外，职事颇修，年在华皓，未尝衰惰。参会府而百工时叙，掌宗卿而九族益亲，每托肺腑，深加优礼。宜以冬官之重，仍在春储之列。可兼太子宾客，其检校工部尚书及散官勋封如故。


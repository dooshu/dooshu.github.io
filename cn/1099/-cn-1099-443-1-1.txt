○議築寧前錦義廣寧開鐵等處敵臺疏 【 遼左敵臺】

議照遼左南面濱海、三面瀕虜曾無折柳樊圃之隔而寧前一線為全鎮咽喉。錦義僻在西北。毳幙鷄犬相聞廣寧遼海居民稍密。素為虜所垂涎之地。開鐵遠在東北。孤懸天末。三岔河蜿蜒其中。東南千餘里之間。五七十萬虜。蜂屯蟻聚。如奴酋叵測、日圖鼾睡于臥榻之側而憨抄宰煖昂乃等酋。朝欵而夕叛。西受賞而東犯搶。日盤據而窺我門庭。加之山路崎嶇林木障蔽。在彼則易于掩伏在我則難于哨瞭往往二五十騎。一二百騎。潛形竊入。或撲捉墩夜。或搶掠耕耘。如鷹鸇之擊鳥雀。無日無有。至其擁眾大舉。豕奔狼突。隨處皆可闌入。比烽傳羽報。防援之兵張皇馳至而賊已退矣及兵去而賊又來矣是賊得多方誤我之謀。我犯無所不備之戒。邊長而兵益寡。備多而力益分。益分益弱。益勞益疲。不待交鋒而敗形已見。故頻年失利、不啻覆軍殞將、而寧前錦義遼瀋一帶、居人殺虜幾空、此皆緣無障可乘。無要可扼。故羣虜出沒無常。以致地方受禍之慘。至此極也。先該前按臣張五典、撫臣張濤、俱議修遼鎮邊墻、該部議覆先以原有二十萬金、漸次興工、今撫臣議建敵樓四十八座、俱于城堡不及之地。虜賊出入之衝。四面皆有圍墻。內仍葢有房屋。與薊門敵樓規制微有不同依然一小城堡。居常則屯軍一隊。有警則屯軍三四百。多置火器。烽烟相望。壁壘相聯即有零竊可以躡而走也大舉可以夾而擊也耕耘可以趨而避也一勞永逸、事省功倍、防邊亦無逾于此者、又自海州一堵墻、起至三岔河止、議築邊墻五十二里、撫臣六月間、親閱其工程、已完十餘里、高堅儘足捍虜、此役成而長城半壁海葢地方、庶可免氷結蹂躪之患使遼瀋開原踵而築之、勿責近效、每年量修三五百丈、十年後可成金湯千里、未必非百年之利也、然而時詘未可輕議也、又東州等六堡、逼近奴巢向因承平日久、俱殘壞塌倒、不能闌犬豕、今奴酋反側未定、宜乘暇俱用甎包砌、以障衞居民、且使奴酋聞之、知我內備、在在戒嚴、寧敢復狎而起戎心乎、


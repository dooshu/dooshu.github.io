思蜀

白首躬耕遇洊饥，江南自笑欲畴依？



凌烟勋业无人许，濯锦园林有梦归。



心似游僧思远适，身如败将陷重围。



客来强欲相宽释，每说人生七十稀。



思蜀

老子馋堪笑，珍盘忆少城。



流匙抄薏饭，加糁啜巢羹。

栮美倾筠笼，茶香出土铛。



西郊有旧隐，何日返柴荆？



思蜀

西游陈迹浩无穷，回首真同一梦中。



柳拂驿墙思凤集，鼓喧市里忆蚕丛。



故人丘陇秋芜碧，旧隐园林夕照红。



自闵未能忘感慨，浩歌弹剑送飞鸿。



思蜀

思蜀寸心折，归吴双鬓衰。

今年脱虎口，昨夜梦蟆颐。



死隔平时友，愁吟别後诗。

江山应好在，谁记踏青期？



思蜀

白帝城边八阵碛，青城山下丈人祠。



英雄不生僊又去，零落草间多折碑。



思蜀

园庐已卜锦城东，乘驿归来更得穷。



只道骅骝开道路，岂知鱼鸟困池笼。



石犀祠下春波绿，金雁桥边夜烛红。



未死旧游如可继，典衣犹拟醉郫筒。



思蜀

二十年前客锦城，酒徙诗社尽豪英。



才名吏部倾朝野，意气成州共死生。



废苑探梅常共醉，遗祠访柏亦俱行。



即今病卧寒灯里，欲话当时涕已倾。

思蜀

一作剑关客，闲游将十年。



不嫌狂骇俗，自许醉知天。

瑞草溪桥路，青衣野庙壖。



霜天猎归处，万里入横鞭。



思蜀

谭侯才气敌文园，日日银鞍画戟门。



奇句入神闻鬼泣，巨觥如海看鲸吞。



一官胄监能令死，万里铭旌忍更论。



湖上秋来频入梦，凭谁词翰与招魂？



思蜀

蜀庄鸣飞隘九区，超然岂止山泽臞。



荒台古井无处所，行子但觅房公湖。



思蜀

来从云栈北，行度雪山西。



故事谈金马，遗踪访石犀。



闲情淡於水，豪饮醉如泥。



坏壁尘封遍，何人拂旧题！

思蜀

玉食峨嵋栮，金齑丙穴鱼。



常思晚秋醉，未与故人疏。

白发当归隐，青山可结庐。



梅花消息动，怅望雪消初。




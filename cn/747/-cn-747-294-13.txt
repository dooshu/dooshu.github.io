○对登城判

甲登城而指，乙告其惑众。甲云：实无妖言。

先王训俗，禁以窥临；君子执身，慎乎登降。惟甲才非入室，教异垂堂，既处隘而乘闲，爰兴高而眺远。平看雉堞，回数人家，遍识山川，周知国邑。殊郑君之伺敌，忽上层埤；同汉后之思乡，且瞻长路。行未闻於能赋，告将惑於妖言。不指不呼，孰云知礼？从轻从重，旋欲议刑。向若甲是卑流，恭随长者，承所视而待问，事缘情而可矜。今者攀陟不宣，惊疑於众，护非有失，虽云李径无言；故犯难容，亦可棘司惩训。严城作限，缓狱何逃？罪自招於指挥，理宣退於心伏。


○诣老君殿修黄斋表

臣某伏奉宣旨，於北帝院奉太上老君，修黄道场三日，设斋散坛，给内庄宅库钱陆拾贯文省除，差选道众二十一人，行道礼忏，须令精洁。

伏惟陛下功包五帝，德懋三皇，凝旒敷有道之风，端畅无为之化。宸心密感，万灵响应以潜通；睿想遐周，四海随而奉圣。故得乾坤交泰，日月贞华，岁阜年康，风恒雨若。神戈所指，长蛇与封豕皆诛；惠渥所覃，虐魃与潜螭自屏。由是仙山邃洞，休瑞继闻。玉印铜符，祯祥间出。今则拯横流之难，兴时雨之师，将廓八溟，同归一统，而又翘心元教，让德皇穹。於中元斋洁之期，备三境香花之会，上答元元圣力。特开黄宝坛，用臻巨福洪休，克固瑶图睿寿。臣获隆圣奖，奏德音，唯励精诚，以虔焚祝，不任荷戴之至。


○授通议大夫行内侍省张建方起复本官制

敕。张建方。古之孝子，有为祖母而行服三年者。虽有异於礼经，而见称於史笔。系尔至性，过绝常流。欲追昔贤，信为高行。然自东西汉以後，南北朝以来，大臣夺情，固已多矣。盖以代更文质，事有变通。若皆徇私怀，则谁当王事？况尔职业至重，委藉方深，宜达奉上之规，用叶得中之理。从我晓谕，是合章程。可依前件。


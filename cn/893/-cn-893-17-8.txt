送窦司马贬宜春





按唐时宜春郡即袁州也，隶江南西道，为上州。上州刺史、长史之下，有司马一人，从五品。



天马白银鞍，[一]亲承明主欢。斗鸡金宫里，射雁碧云端。堂上罗中贵，歌钟清夜阑。[二]何言谪南国，拂剑坐长叹。赵璧为谁点?[三]随珠枉被弹。[四]圣朝多雨露，莫厌此行难。

[一]陈后主诗：“照耀白银鞍。”



[二]斗鸡、中贵，俱见二卷注。歌钟，见《拟恨赋》注。



[三]《史记》：赵惠文王时，得楚和氏璧。陈子昂诗：“青蝇一相点，白璧遂成冤。”



[四]《搜神记》：随侯出行，见大蛇被伤中断，疑其灵异，使人以药封之，蛇乃能去，因号其处为断蛇丘。岁余，蛇衔明珠以报之。珠盈径寸，纯白而夜有光明，如月之照，可以烛室，故谓之随侯珠，亦曰灵蛇珠，又曰明月珠。《庄子》：今且有人于此，以随侯之珠，弹千仞之雀，世必笑之。是何也?则其所用者重，而所要者轻也。






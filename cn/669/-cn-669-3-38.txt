38　班固以諛詞寫史　倪思駁昆命元龜之制


漢董賢册文言「允執其中」，蕭咸謂此堯禪舜之文，非三公故事，班固筆之於史矣。而固紀竇憲之功曰：「納于大麓，惟清緝熙。」其諛甚於董賢之册。當憲氣燄方張，有議欲拜之伏稱萬歲者，微韓稜正色，則無君之惡肆矣。此固所以文姦言而無忌憚也。倪正父駁「昆命元龜」之制，有以也夫。

【閻按】「昆命元龜」，乃史彌遠拜右相制詞。倪思時知福州，讀之駭歎，以爲用舜、禹揖遜文，請貼改。

【何云】倪語非也。蘇子瞻富公神道碑有「重華協明」之語，亦將以爲罪歟？

【方樸山云】以此爲坊，後世猶有來宗道祭崔呈秀之母，稱「在天之靈」者。

【全云】「重華協明」，尚是泛言其德，「昆命」則巽位矣。且觀人當於其素。富公，君子也。蘇公，亦君子也。其行文本無他意，無可致疑。若寶慶大臣，即不至萌無君之心，而諂之者不異班固之於竇憲矣。時草制者爲陳晦，又史氏之私人也。何氏以倪語爲非，强爲之辨，豈知深寧於此固有深慨也夫。

【又云】宋初趙中令制詞亦有此語，陳晦據以絀倪思之説。以史氏之勢，而倪敢論之，其直節自不可殁。

【元圻案】漢書佞幸傳：「董賢爲大司馬衞將軍，册曰：『建爾于公，以爲漢輔。往悉爾心，匡正庶事，允執其中。』蕭咸，望之子也。賢父恭欲與結昏姻，咸曰：『董公大司馬册，乃堯禪舜之文，非三公故事，長老見者，莫不心懼。此豈家人子所能堪耶！』」〇後漢書竇憲傳：「憲與北單于戰于稽落山，大破之，降者二十餘萬人。憲、秉遂登燕然山，去塞三千餘里，刻石勒功，紀漢功德，令班固作銘。」〇文選班孟堅封燕然山銘序云：「車騎將軍竇憲，寅亮聖皇，登翼王室，納于大麓，惟清緝熙。」〇後漢書韓稜傳：「帝西祀園陵，詔憲與車駕會長安。憲至，尚書以下議欲拜之，伏稱萬歲。韓稜正色曰：『夫上交不諂，下交不黷，禮無人臣稱萬歲之制。』議者皆慙而止。」〇宋周密齊東野語曰：「嘉定初元，史忠獻彌遠拜右丞相〔一〕，相麻，翰林權直陳晦之筆也，有『昆命元龜，使宅百揆』之語。時倪文節思知福州，即具申朝省，謂『昆命元龜』，此乃舜、禹揖遜之語，見於大禹謨，非僻書也。據漢書董賢册文云『允執其中』，蕭咸謂此乃堯禪舜之文，非三公故事。今『昆命元龜』，與『允執其中』何異？竊見曩之詞臣，以聖之清、聖之和褒譽韓侂胄，以有文事、有武備褒譽蘇師旦，然亦未敢用人臣不當用之語。乞行貼麻〔二〕。時陳晦已除侍御史，遂具奏之，其詞内云：『兹方艱於論相，顧無異於象賢。「昆命元龜，使宅百揆」，此蓋演述陛下卜相之意甚明，而思乃以爲人臣不當用之語。臣觀尚書所稱「師錫帝曰虞舜」與「乃言底可績」者，其上下文顯是揖遜授受之語。而孫近行趙鼎制曰「亶由師錫之公」，蔣芾行洪适制云「用符師錫之公」，陳誠之行沈該制云「言皆可績，僉曰汝諧」，從大禹謨之文。今以本朝宰相制詞考之，吕夷簡制曰「或營求方獲〔三〕，或枚卜乃從」，富弼制曰「遂膺枚卜，實契具瞻」，王欽若制曰「廟堂虚位，龜筮協謀」，曾公亮制曰「拂龜而見祥，端扆而定制，稽用師言之錫，進居台路之元」，陳執中制曰「考嘉績而惟茂，質枚卜以僉同」，趙鼎制曰「龜弗克違，既驗詢謀之協」，陳康伯制曰「詢於僉言，蔽自朕志」，無非用大禹謨此一段中語。此類甚多，不敢盡述。唐人作韋見素相制曰「爾惟不矜，朕志先定」，本朝蘇軾草范純仁詔亦曰「蔽自朕志」，文彦博詔亦曰「朕命不再」。至於「歷試諸艱」，蓋堯、舜事。軾於吕大防、胡宗愈詔，屢用「歷試」二字，然臣不敢援此爲例，恐未是「命龜」的證。國初，趙普拜相，制曰「詢于元龜，歷選群后」。又有甚的切者，唐裴度拜相，制曰「人具爾瞻，天方賚予，昆命元龜，爰立作相」云云。古人舉事無大小，未嘗不命龜，如洪範、周禮、左傳，皆可考也。今思乃以董賢册文爲比，以聖上同之漢哀云云。』繼得旨：『陳晦援證明白，無罪可待。倪思輕侮朝廷，肆言誣罔，可特降兩官。』其後文節作辨析一狀甚詳。」〇顔氏家訓文章篇：「蔡邕楊秉碑云：『統大麓之重藩。』潘尼贈盧景宣詩云：『九五思飛龍。』孫楚王驃騎誄云：『奄忽登遐。』陸機父誄云：『億兆宅心，敦敘百揆。』姊誄云：『俔天之和。』今爲此言，則朝廷之罪人也。」〇倪思，字正甫，湖州人，謚文節。宋史有傳。

〔一〕「史忠獻」，原作「史忠定」；「營」，原作「形」，皆據中華本齊東野語卷一六昆命元龜辨證本末改。

〔二〕「乞行貼麻」四字上脱「昔歐陽修論韓琦、富弼、范仲淹立黨事，在爲河北轉運使時，故敢援此爲比」二十九字，當補。

〔三〕「史忠獻」，原作「史忠定」；「營」，原作「形」，皆據中華本齊東野語卷一六昆命元龜辨證本末改。






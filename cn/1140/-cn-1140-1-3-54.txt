重修能仁寺记

能仁寺去寜郡而西可四十里盖昉於宋咸淳六年僧惠观其徒万选因而拓之崇为净域毁於元三造於明自正统迄万历踵旧而增华者可辈数其因循朴陋补塞枝梧为旦夕之计者亦往往不免今自万历以来又垂百年颓敝滋甚於是普耀上人慨然募新维诚维敏羣力竞输工事毕举革坏陋於既往振轮奂於今兹其有功於能仁者大且可久而吾友童君舟生爰属予记盖其先人所尝读书处也夫佛氏之说以无为宗佛者之徒以象为教昔之达贤尝舍宅为寺而比丘苦行弘宣其教摩顶放踵以营梵宇或费极於巨万而功究於三世使吾儒之有作必勤誓无作辍尽如比丘岂复有难事哉舟生又为余言此地襟山带溪其冈阜之蜿蜒而来者曰兴福其烟火之聚族而相望者曰寒亭而行廊数峯错峙其後若施屏障南望华阳诸山崒嵂夭矫出没云雾之间亦斯寺灵异之一助也吾尝西望行廊而未得往游今且脂北辕矣聊援笔略书之以纪岁月云尔


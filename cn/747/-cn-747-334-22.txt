○对赐则出就判

〈甲赐则，有司令其出就，诉云未成。〉

钦若典章，丕承政道。九州封域，始昭於禹训；五等爵土，终叶於殷谟。驯致者何？率由斯在。圣朝恢国本，建方位，才优者疏以爵位，功永者颁以邑田。是则秩子男而靡出帝畿，介藩屏而用崇王室。惟德是宅，非贤孰居？甲以克构承宗，畴庸锡社，虽荷封茅之宠，犹居食采之列。成功览分，一篑尚缺於为山；赐则加荣，九等未膺於就国。因而勇退，殊匪躁求；陈力就列，先贤攸重。惟刑与礼，循理何伤？

刘知古

知古，元宗朝绵州昌明县令。


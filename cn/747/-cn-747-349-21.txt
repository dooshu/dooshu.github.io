○送黄钟之鄱阳谒张使君序

东南之美者，有江夏黄公焉。白窃饮风流，始接谈笑，亦有抗节玉立，光辉炯然。气高时英，辩折天口，道可济物，志栖无垠。鄱阳张公，朝野荣望，爱客接士，即原、尝、春、陵之亚焉。每钦其辞华，悬榻见往。而黄公因访古迹，便从贵游，乃侨装撰行，去国遐陟。诸子衔酒惜别，沾巾赠分，沈醉烟夕，惆怅凉月。天南回以变夏，火西飞而献秋。汀葭飒然，海草微落，夫子行迈，我心若何！毋金玉尔音，而有遐心。湖水演沔，勖哉是行。共赋《武昌钓台篇》，以慰别情耳。








◇宽赋诏（天嘉元年三月丙辰）

自丧乱以来，十有馀载，编户凋亡，万不遗一，中原氓庶，盖云无几。顷者寇难仍接，算敛繁多，且兴师以来，千金日费，府藏虚竭，杼轴岁空，近所置军资，本充戎备，今元恶克殄，八表已康，兵戈静戢，息肩方在，思俾馀黎，陶此宽赋，今岁军粮，通减三分之一，尚书申下四方，称朕哀矜之意，守宰明加劝课，务急农桑，庶鼓腹含哺，复在兹日。（《陈书·文帝纪》）


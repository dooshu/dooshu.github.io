○靳濫予以重武階疏 【 內官弟姪恩廕】

近該御用監太監黃錦等題稱司禮監太監黃英病故、蒙遣臣發送事畢、乞將伊弟姪黃富等普賜恩典、節奉欽依、黃英歷事年久、老成勤慎、他弟侄黃富與做錦衣衞指揮僉事、著在南鎮撫司見任管事、黃喜正千戶、黃鉉副千戶、黃銳鏡黃綬百戶、陳昊所鎮撫、俱見任管事、又該酒麪局副使米用題稱司設監太監賈友病故、乞將姪男陞授、節奉欽依、賈通與做錦衣衞正千戶、甫閱崇朝、疊此綸命、臣等疑懼交集、以為　陛下聰明睿智、仁孝恭儉、一日萬幾。鮮有愆度、誠不世出之主、何獨於爵賞一事、重違倖請、臣等屢疏之而　陛下屢咈之、畧不一轉移也竊惟　祖宗之於軍職、非有突鋒排難之功、雖寸級不得輕授列聖繼承、畫一相守、間有一二造膝之人、雖破常格、然且上虞國典、下恤公議、或令行而終止。或恩濫而中裁。逮及　武廟之世。法弛於時窮。弊滋於奸要。紛紜雜沓。斜封墨敕之章。歲無虛日。嗣我　皇上纘緒。懲愆鑒弊。一浣而新之。見諸明詔、以為戡亂宿功。汗馬實績。斷目某歲以上。與非此二途而戚畹世勳者俱仍舊。否者黜。葢去者七。留者三。天下欣欣望治之心。溢諸眉睫矣。既而左右侍御之臣。縟身家而速功利。朝為一辭焉移　陛下。暮為一辭焉移　陛下。時則有若楊總、有若丘清、有若郭昇、有若潘傑范志、以身沒而官其後者幾人、葢進者半、卻者半、未已也然而倖竇浸而開矣、至於年來、　陛下求治之心愈切、而有初之政益乖、諸臣受君之意漸微、而故智之施不易、一遇可借名色、當局者互為鹽梅、轉相藤葛、輒爾強聒、如成憲然、少長不倫、群而官之、親疏不分、既而榮之我　皇上中興羙政、其僅存者、葢無幾矣、據今言之、縱使黃英之於　陛下、勤心納忠、多歷年所、即其寶鏹修塋、旌功賜額、賁幽之典、逈特一時、則英之百年之瘁、能無報乎、九原之魄、能無慰乎、是又不在乎後裔之官與否也、又查得近年司禮監太監張淮秦文炳病故、其弟侄原以指揮乞見任者各一人惟戴義乞千戶者亦止二人、惟扶安病故陳乞故多、彼時科部論列之詞、未嘗脫口、今以英一人、其弟侄得為指揮者一、為正千戶者一、為副千戶者二、為百戶者三、為鎮撫者一、八人之中、尚有異姓如陳昊者、亦獲廁名、曩歲濫觴、未必至此、臣等仰窺　陛下、豈不以福威在上、祈???在側、鍚而厚焉、夫誰不可、抑豈知　朝廷之恩。節則平。優則溢。平則重。溢則輕。重則授之而下足榮。輕則予之而人不德無益有損。豈止於斯。且以八人計之、歲糜常祿、奚啻百餘石、月費俸錢、奚啻百餘兩、影占軍役、奚啻百餘人、車從喧填里閈竦畏、晃耀多矣、但其徒擁虛衘、無所於事、名器之尊、祗見其褻耳、夫名器者。　祖宗賴之以磨鈍勵世者。而　陛下苴芥至此。謂之繩武可乎。伏乞　陛下為　祖宗守法、為天下惜財。塞厥竇而拓其所僅存。返厥初而副其所厚望。官不以私昵而及匪人。賞不以狥情而裂常調。追寢二項成命、將黃富賈通等槩免甄錄則聖政昭、公論愜、實大中至正之道、若　聖衷或有未慊、則將黃富照依張淮等事例、任之南鎮撫以示優渥、雖於事體非宜、然亦毋寧過厚之意也、


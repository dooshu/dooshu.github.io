与孙舍人启

窃以三代誓命着于尚书两汉训词号为尔雅然而经祖龙絶学之後颇多阙文处金马切问之司止令视草故方策之言未备亦润色之业非专尔後慎选台郎入居禁闼殿壁涂粉始更主于文书省树栖鸡亦通掌于制诰施及唐室实司尧言职业涖于掖垣备存六典判署联于台鼎是号五花乃至奉武帐之论思平文昌之奏议泛楼船于汾水举觞中流校羽猎于长扬献赋行在陟降上帝之右亲日月之光华践履赤墀之涂接夔龙之武步盖从臣之佳选固明主之简心舍人素履时中英词鼔动敏行具圣人之体博闻推君子之儒爰自委质休辰飞名华贯鸿都汗简复春秋之旧章螭陛含毫成起居之新注适属畴咨俊乂启迪徽猷俄召试于宰司遂荣登于禁掖言成纶綍用裁诞告之文腰佩龟緺更旌稽古之力钦闻成命允叶至公某夙以孱庸滥尘清切妨贤有素补职无闻媿弥切於滥竽荣遽谐于倚玉盈川自省谬居卢骆之前文园後来合处邹枚之右尚兹始隗安敢望囘踧踖唯觉于负芒澄汰诚甘于幞被忽承牋简过示谦冲仰荷眷私伏增铭悚


○澶州上汉帝疏

臣发迹寒贱，遭遇圣朝，既富且贵实过平生之望，唯思报国，敢有他图？今奉诏命，忽令郭崇等杀臣，即时俟死，而诸军不肯行刑，逼臣赴阙，令臣请罪上前，仍言致有此事，必是陛下左右谮臣耳。今{龙鸟}脱至此，天假其便，得伸臣心。三五日当及阙朝，陛下若以臣有欺天之罪，臣岂敢惜死？若实有谮臣者，乞陛下缚送军前，以快三军之意，则臣虽死无恨。今托{龙鸟}脱附奏以闻。


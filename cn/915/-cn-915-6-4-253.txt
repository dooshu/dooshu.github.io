◇复明堂及郊五帝位诏（十月）

《孝经》：「郊祀后稷以配天，宗祀文王於明堂以配上帝。」而《周官》云「祀天旅上帝」，又曰「祀地旅四望」望非地，则明堂上帝不得为天也。往者众议除明堂五帝位，考之礼文不正。且《诗序》曰：「文武之功，起於后稷，」故推以配天焉。宣帝以神武创业，既以配天，复以先帝配天，於义亦所不安。其复明堂及南郊五帝位。（《晋书·礼志》上、《宋书·礼志》三、《通典》四十二。）


○明分

天下之是非系於人，不悬於迹，一於分，不定於所为。孰谓人？君子、小人是也；孰为分？君子、小人之别是也。彼诚君子矣，为之无不是；彼诚小人矣，动而之非。故君子指人之过为嫉恶，誉人之善为乐贤，言己之光美拟於尧禹、参於天地为昌言，顺则为周公，变则为伊尹。其心定矣，其归一矣，虽万殊百化，一於君子而已。所谓左之右之，君子宜之，右之左之，君子有之。小人者不然，其过人为毁訾，其誉人为比周，言己之光美为矜夸，变则为贼，顺则为伪。其心定矣，其归一矣，虽万殊百化，一於小人而已。所谓天下之恶皆归焉。馀故曰天下是非系於人，不悬於迹，一於分，不定於所为。横天地，绝古今，人之所由者，二而已。


永王东巡歌十一首





刘昫《唐书》：永王璘，玄宗第十六子也。天宝十四载十一月，安禄山反范阳。十五载六月，玄宗幸蜀，至汉中郡下诏，以璘为山南东路及岭南、黔中、江南西路四道节度、采访等使，江陵郡大都督。七月，璘至襄阳。九月，至江陵，召募士将数万人，恣情补署。江淮租赋山积于江陵，破用巨亿，因有异志，肃宗闻之，诏令归觐于蜀，璘不从。十二月，擅引舟师东下，甲仗五千人趋广陵。璘生于宫中，不更人事，其子襄城王偒勇而有力，握兵权，为左右眩惑，遂谋狂悖。



永王正月东出师，天子遥分龙虎旗。

楼船一举风波静，[一]江汉翻为雁鹜池。[二]

[一]骆宾王《荡子从军赋》：“楼船一举争沸腾。”



[二]《汉书·严助传》：陛下以四海为境，九州为家，八薮为圃，江、汉为池。《太平御览》：图经曰：梁孝王有雁鹜池，周围四里，梁王所凿。王筠诗：“日照鸳鸯殿，萍生雁鹜池。”萧士赟曰：咏永王出师而表之以“天子遥分龙虎旗”，夫子作《春秋》书王之意也。百世而下，未有发明之者。





其二





三川北虏乱如麻，[一]四海南奔似永嘉。[二]但用东山谢安石，为君谈笑静胡沙。

[一]《汉书音义》：应劭曰：三川，今河南郡也。韦昭曰：有河、洛、伊，故曰三川也。



[二]晋怀帝永嘉五年，刘曜陷洛阳，百官士庶死者三万余人，中原衣冠之族相率南奔，避乱江左。天宝十四年，安禄山起兵北地，遂破两京，士君子多以家渡江东，与永嘉时事极相似。





其三





雷鼓嘈嘈喧武昌，[一]云旗猎猎过寻阳。[二]秋毫不犯三吴悦，[三]春日遥看五色光。[四]

[一]《荀子》：“雷鼓在侧而耳不闻。”杨倞注：雷鼓，大鼓声如雷者。鲍照诗：“嘈嘈晨鼓鸣。”李善注：“《埤苍》曰：嘈嘈，声众也。”武昌，县名，唐时属鄂州江夏郡，东至寻阳郡六百里。寻阳，亦县名，唐属江州寻阳郡，以在寻水之阳，故名。



[二]《上林赋》：“靡云旗。”张揖注：“画熊虎于旒为旗，似云气。”鲍照诗：“猎猎晓风遒。”吕延济注：“猎猎，风声。”



[三]《后汉纪》：邓禹佐命，位冠诸臣，尝言曰：“我尝将百万众，秋毫不犯，未尝妄杀一人，子孙必当大兴。”范成大《吴郡志》：三吴之说，世未有定论。《十道四番志》以吴郡及丹阳、吴兴为三吴，又以义兴、吴兴及吴郡为三吴。《郡国志》谓吴兴、义兴、吴郡为三吴。又云：丹阳亦曰三吴。《元和郡国图志》亦曰吴郡与吴兴、丹阳为三吴。郦道元注《水经》云：永建中，阳羡周嘉上书，以县远，赴会至难，求得分置，遂以浙江西为吴，东为会稽。后分为三，号三吴，吴兴、吴郡、会稽其一焉。



[四]《越绝书》：军上有气，五色相连，与天相抵，此天应，不可攻，攻之无后。《南史·王僧辩传》：贼望官军上有五色云。





其四





龙盘虎踞帝王州，帝子金陵访古丘。[一]春风试暖昭阳殿，明月还过鳷鹊楼。[二]

[一]《一统志》：南京，古金陵之地，自周末时已有王气，秦始皇谓“东南有天子气”，诸葛亮谓“龙蟠虎踞，真帝王之都”，即此地也。谢朓诗：“金陵帝王州。”



[二]《南齐书》：羊贵嫔居昭阳殿西，范贵妃居昭阳殿东。《隋书》：侯景作乱，遂居昭阳殿。《一统志》：昭阳殿乃太后所居，在台城内。吴均诗：“春生鳷鹊楼。”是皆谓金陵之昭阳殿、鳷鹊楼也。旧注以为在长安者，非是。





其五





二帝巡游俱未回，[一]五陵松柏使人哀。[二]诸侯不救河南地，[三]更喜贤王远道来。

[一]时玄宗在蜀，肃宗即位灵武，故云“二帝巡游俱未回”。



[二]五陵，高祖、太宗、高宗、中宗、睿宗之陵也。《唐会要》：高祖葬献陵，在京兆府三原县界。太宗葬昭陵，在京兆府礼泉县界。高宗葬乾陵，在京兆府奉天县界。中宗葬定陵，在京兆府富平县界。睿宗葬桥陵，在京兆府奉先县界。



[三]杨齐贤曰：河南，洛阳也。时禄山据洛阳。





其六





丹阳北固是吴关，[一]画出楼台云水间。千岩烽火连沧海，两岸旌旗绕碧山。

[一]唐时江南东道有丹阳郡，即润州也，领丹徒、丹阳、金坛、延陵四县，今为镇江府。《太平寰宇记》：北固山，在润州丹徒县北一里。《南徐州记》云：城西北有别岭，斜入江，三面临水，高数十丈，号曰北固。刘禛《京口记》云：回岭入江，悬水峻壁。旧北顾作“固”字，梁高祖云“作镇作固”，诚有其语，然北望海口，实为壮观，以理而推，宜改为顾望之“顾”。《舆地志》云：天清景明登之，望见广陵城如在青霄中，相去鸟道五十余里。《方舆胜览》：北固山，在镇江府州北一里回岭，下临长江，其势险固，即府治所据及甘露寺基。《建康实录》：梁武帝幸京口，登北固楼，改名北顾。





其七





王出三江按五湖，[一]楼船跨海次扬都。[二]战舰森森罗虎士，[三]征帆一一引龙驹。[四]

[一]《周礼》：东南曰扬州，其川三江，其浸五湖。贾公彦疏：按《禹贡》云：九江，今在庐江寻阳南，皆东合为大江。扬州所以得有三江者，江至寻阳南合为一，东行至扬州，入彭蠡，复分为三道而入海，故得有三江也。《韵会》：徐按：江出岷山，至楚都名南江，至浔阳为九道，名中江，至南徐州名北江，入海。琦按：《禹贡》以岷江之委为中江，汉水之委为北江，三江仅有其二，郑康成以彭蠡之水为南江，以备三江之数。其说近是，而驳者纷纷然。详其水道，辨其大小，则诸说未免近讹，不可为据。若他书所称三江之名亦多，各随地而分，与《禹贡》、《周礼》所记之三江不必相同，学者或据其一说而争以相难，其何以异于扣盘扪烛之见也欤?《玉海》：五湖在苏州西四十里。《太平寰宇记》：太湖者，以其广大名之，又名五湖。韦昭《三吴郡国志》云：太湖边有游湖、莫湖、胥湖、贡湖，就太湖为五湖。又云：胥湖、蠡湖、洮湖、滆湖，就太湖为五也。又云：天下如此者五。虞仲翔《川渎记》云：太湖东通长洲松江水，南通乌程霅溪水，西通义兴荆溪水，北通晋陵滆湖水，西南通嘉兴韭溪水，凡五道，谓之五湖。



[二]徐陵《陈王九锡文》：“驰御楼船，直跨沧海。”《左传》：“凡师一宿为舍，再宿为信，过信为次。”



[三]《释名·释船篇》：“上下重床曰舰，四方施板以御矢石，其内如牢槛也。”《周礼》：虎士八百人。郑玄注：虎士，徒之选有勇力者。



[四]徐陵诗：“白马号龙驹，雕鞍名镂衢。”





其八





长风挂席势难回，[一]海动山倾古月摧。[二]君看帝子浮江日，何似龙骧出峡来。[三]

[一]谢灵运诗：“挂席十海月。”



[二]古月，胡字隐语也，出《十六国春秋》，见四卷注。



[三]《晋书·武帝纪》：咸宁五年十一月，大举伐吴，遣龙骧将军王浚、广武将军唐彬，率巴蜀之卒，浮江而下。





其九





祖龙浮海不成桥，[一]汉武寻阳空射蛟。[二]我王楼舰轻秦、汉，[三]却似文皇欲渡辽。[四]

[一]祖龙，秦始皇也。事见二卷注。《水经注》：《三齐略记》曰：始皇于海中作石桥，海神为之竖柱。始皇求与相见，神曰：“我形丑，莫图我形，当与帝相见。”及入海四十里见海神。左右莫动手，工人潜以脚画其状，神怒曰：“帝负约，速去。”始皇转马还，前脚犹立，后脚随奔，仅得登岸，画者溺死于海。



[二]《汉书·武帝纪》：元封五年冬，行南巡狩，自寻阳浮江，亲射蛟江中，获之。



[三]《陈书》：楼舰马步，直指临川。胡三省《通鉴注》：“楼舰即楼船，两面施重板，列战格，故谓之楼舰。”



[四]文皇帝，即太宗也。刘昫《唐书·太宗本纪》：贞观十九年二月庚戌，上亲统六军发洛阳。四月癸卯，誓师于幽州城南，因大享六军以遣之。五月丁丑，车驾渡辽。



萧士赟曰：合十一篇观之，此篇用事非伦，句调鄙俗，伪赝无疑，识者必能辨之。





其十





帝宠贤王入楚关，扫清江汉始应还。初从云梦开朱邸，[一]更取金陵作小山。[二]

[一]《尔雅》：“楚有云梦。”郭璞注：“今南郡华容县东南巴丘湖是也。”邢昺疏：《周礼》：荆州其泽薮曰云瞢。郑注云：云瞢在华容。《禹贡》云：云土梦作乂。又昭三年《左传》：楚子与郑伯田于江南之梦。又定四年，楚子涉睢济江，入于云中。杜预云：南郡枝江县西有云梦城，江夏安陆县东南亦有梦城。或曰：南郡华容县东南有巴丘湖，江南之梦也。云梦一泽而每处有名者，司马相如《子虚赋》云：云梦者，方九百里。则此泽跨江南北，亦得单称云，单称梦。瞢即梦也。郑樵注：江北为云，江南为梦。云，今之玉沙、监利、景陵等县是。梦，今之公安、石首、建宁等县是。《太平寰宇记》：云梦泽，在安州安陆县东南，阔数里，南接荆、襄。谢朓诗：“黄旗映朱邸。”李善注：《史记》曰：诸侯朝天子，于天子之所立宅舍，曰邸。诸侯王朱户，故曰朱邸。



[二]《方舆胜览》：钟山在今上元县东北十八里。《舆地志》：古曰金陵山。小山，用淮南王小山事，然借作山岭用，与古说不同。





其十一





试借君王玉马鞭，指麾戎虏坐琼筵。[一]南风一扫胡尘静，西入长安到日边。[二]

[一]《太平御览》：《语林》曰：诸葛武侯与司马宣王在渭滨，将战，宣王戎服莅事，使人视武侯，素舆葛巾，持白羽扇指麾，三军皆随其进止。宣王闻而叹曰：“可谓名士。”谢朓诗：“端仪穆金殿，敷教藻琼筵。”



[二]日边，杨、萧二注皆引晋明帝“不闻人从日边来”之语，以为后人称帝都为日边因此。琦按：《晋书·陆云传》已有“云间陆士龙，日下荀鸣鹤”之对，似不始于东晋。盖日为君象，故邦畿之地有“日边”、“日下”之名耳。



《渔隐丛话》：蔡宽夫《诗话》云：太白之从永王璘，世颇疑之，《唐书》载其事甚略，亦不明辨其是否。独其诗自序云：“半夜水军来，寻阳满旌旃。空名适自误，迫胁上楼船。徒赐五百金，弃之若浮烟。辞官不受赏，翻谪夜郎天。”太白岂从人为乱者哉!盖其学本出纵横，以气侠自任，当中原扰攘时，欲藉之以立奇功。故其《东巡歌》有“但用东山谢安石，为君谈笑静胡沙”之句，其卒章云：“南风一扫胡尘静，西入长安到日边。”亦可见其志矣。大抵才高意广如孔北海之徒，固未必有成功。而知人料事，尤其所难。议者或责以璘之猖獗，而欲仰以立事，不能如孔巢父、萧颖士察于未萌，是矣。若其志，亦可哀矣。






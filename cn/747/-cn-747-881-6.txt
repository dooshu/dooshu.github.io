○荐处士陈禹状

右：臣伏睹国家裒采群才，搜扬片善，有上书言事者，犹有可取，必加甄录。广纳之意，遐迩知恩。然臣窃尝观之，率皆浅近。止於采取金宝，检榷赋租，制作舟车，斩伐材木，巡察关禁，收捕寇攘，既利害相参，亦虚实略半。食禄者众，成务者稀。若乃先王教化之源，朝廷刑政之本，谓之迂阔，竟尔寂寥。得人之盛，未可致也。去夏有布衣陈禹，诣献纳院上疏，独与众异。其言曰：“五常之教不立，度量之器不均。”又曰：“江乡之民，存不事之以礼，没不祭之於室。”斯实有意於教化，而不汨於流俗者也。臣於是访其为人，则乡曲无过。延之与语，则静默寡词。倘使行顾其言，才副其识，则古之循吏，何以逾之。愿陛下以亲民之职，试其为理，考绩之际，自有常科。臣忝预铨司，顾惭则哲。谬妄论荐，俯伏兢惶。谨奏。


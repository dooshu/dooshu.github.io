【捣衣诗】

〖五章○《诗纪》作五首。非。〗

孤衾引（《诗纪》云。一作纷。）思绪。独枕怆（《类聚》作帐。《诗纪》云。一作帐。）忧端。深庭秋草绿。高门白露寒。思君起清夜。促柱奏幽兰。不怨飞蓬苦。徒伤蕙草残。役役滞风波。游人淹不归。亭皋木叶下。陇首秋云（《类聚》作蓬。）飞。寒园夕鸟集。思牖草虫悲。嗟矣当春服。安见御冬衣。（○梁《书》曰：恽少工篇什。为《诗》云：亭皋木叶下。陇首秋云飞。王无长见而嗟赏。）

鹤鸣劳永叹。采べ伤时暮。念君方远游。（《类聚》作徭。）望（《类聚》作贱。）妾理纨素。秋风吹绿（《类聚》作渌。）潭。明月悬高树。佳人饰净容。招携从所务。

步栏（玉台作檐。）杳不极。离堂（玉台误作家。）肃已扃。轩高夕杵散。气爽夜□甚鸣。瑶华随步响。幽兰逐袂生。踟蹰理金翠。容与纳宵清。

泛艳回烟彩。渊旋龟鹤文。凄凄合欢袖。冉冉（玉台作苒苒。）兰麝芬。不怨杼轴苦。所悲千里分。垂泣送行李。倾首迟归云。（○玉台新咏五。《诗纪》七十九。又《类聚》六十七引端、寒、兰、残、归、飞、暮、素、树、鸣、生十一韵。）


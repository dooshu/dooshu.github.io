瞿参政庄二首

【秀野轩图】

高士闲门日日开，远山如发水如苔。

几时蜕却尘中鞅，布袜青鞋屡往来。

【题慧麓秋晴图】

清游尝饮惠山泉，客里披图思惘然。

尚忆信安祠外柳，萧条犹带汴堤烟。

徐良言一首。以下三人见周玄真《鹤林集良言，常熟人。

【来鹤诗赠周玄初】

九天执法大玄卿，稽首焚香礼玉京。

借得魏君骐骥到，恰如萧史凤鸾鸣。

翩翩绕树香烟近，历历横江夜气清。

欲向群中留一只，相将过海到蓬瀛。


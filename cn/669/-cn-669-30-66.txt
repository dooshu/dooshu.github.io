66　明帝行大射養老禮　明帝至魯詣孔子宅


明帝永平二年，臨辟廱，行大射養老禮。十五年，至魯，詣孔子宅。

【元圻案】後漢書明帝紀：「永平二年，三月，臨辟雍，初行大射禮。十月，幸辟廱，初行養老禮。十五年，幸彭城，還幸孔子宅，祠仲尼及七十二弟子。親御講堂，命皇太子諸王講經。」〇東觀漢記二：「明帝永平八年，上臨辟廱，行養三老五更禮。」






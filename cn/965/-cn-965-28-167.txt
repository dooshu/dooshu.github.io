何梦桂　招隐三首

昔年有约共投簪，回首红尘白发新。

物外烟霞逢野逸，山中风雨望佳人。

好凭野鹤寻和靖，莫待山灵唤孔宾。

迟暮不来松荫落，飞柯恐解折车轮。

何梦桂

何梦桂　招隐三首

别后频惊束带宽，相逢亦复笑苍颜。

只今岁月青牛老，何处烟波白鸟閒。

千古心期寒绿绮，十年世事堕黄间。

修篁倚遍空茳暮，枉杀招呼费小山。

何梦桂

何梦桂　招隐三首

回头五十九年非，千里晨风翼倦飞。

门外黄尘时事改，樽前白发故人稀。

金河沙暖春鸿去，朱雀桥空海燕归。

惟有严陵滩下路，年年潮水上渔矶。

何梦桂


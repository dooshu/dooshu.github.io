○與內閣兵部兵科 【 守瀋兵餉道臣】

前小疏言方畧署四路分番迭擾、或並進、或陰併一路而三路張疑、指兵眾既集。進取時言也。今兵眾未集。不獲如前算。又無將見眾坐食遼陽。聽遼東自消自盡之理。不得不用扼要法。專守瀋路。與賊相持。俾賊不敢別有遠圖。而後可保見在地方于無虞。葢清河城已屠。靉陽寬奠民巳散處村屯。而其城皆空。即賊至得竄避山谷自便。賊既不獲如攻開鐵清撫城郭之利。又憚瀋兵逼近巢穴。不敢遠入。而久蝢于我內地。然後鎮江南衞。可保無恙。而北規東進。皆藉此始基。守瀋所以守遼也他日瀋陽一潰而遼隨之矣此瀋之所以不可不亟守也。雖然守瀋孤注也。瀋之東南四十里為奉集堡。可犄角瀋陽。奉集之西南三十里為虎皮驛。可犄角奉集。而奉集東北距撫順。西南距遼陽。各九十里。賊如窺遼陽。或入撫順。或人馬根單。皆經由此堡。亦可阻截也。此猶易辦于四路布置當時何以終不能應不守奉集則瀋陽孤不守虎皮則奉集孤三方鼎立不各戍重兵三二萬人則易為賊撼而遼陽孤此兵之所以不得不多。非可見在人馬辦也。瀋陽隔代子渾河兩道。奉集虎皮隔代子河一道。每山水漲。輒濔漫七八里。月餘不消。又無船渡。苟不預為兩三月之儲。而一日斷食則立斃。此粮草之所以不得不預。非可陸續供饋應也。諸將帥精神不提掇、則偷、事體不指揮則誤、人眾不彈壓則亂、此補道以駐瀋陽之不得不亟。非可尋常他道比也。四路部署之不得。轉而出于扼要。守瀋巳非本圖。若猶不得應手幹辦。而不肖無所效其犬馬矣。業巳置孤軍于虎狼之側、處不得不守之勢。則　廟堂之上。似亦處不得不應之勢。遼之存亡。國之安危。在斯舉也。


▼次徐山人与倪云林赠答诗韵

昔游紫藤坞，空山鹤鸣秋。

相望隠人居，兴阑竟回舟。

迩来获晤赏，玄谈剧风流。

每欲开南轩，招我共偃休。

天寒鸿雁鸣，芰荷落长洲。

岂无一钓船，访子溪水头。

终惭文墨牵，咫尺成阻修。

听雨掩阁卧，观泉上岩游。

朝览赠答篇，词藻夸两优。

我本丘壑人，猿鹤肯见留。

拟结岁晏期，壶觞展绸缪。

况聆西涧濵，禅宫閟清幽。

夜看太湖月，迟我同登楼。


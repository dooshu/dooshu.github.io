○赐岱岳观敕

景云二年六月二十三日，皇帝敬凭太清观道士杨太希，於名山斫烧香供养，惟灵蕴秘凝真，含幽综妙，类高旻之亭育，同厚载之陶钧。蓄泄烟云，蔽亏日月，五芝标秀，八桂流芳，翠岭万寻，青溪千仞。蜺裳戾止，恒为碧落之庭；鹤驾来游，即是玉京之域。百祥覃於远迩，五福被於黎元。往帝所以驰心，前王由其载想。朕恭膺宝位，嗣守昌图，恐百姓之不宁，虑八方之未泰，式陈香荐，用表深衷，实冀明灵，降兹休祉。所愿从今以后，浃宇常安。朕躬男女六姻，永保如山之寿；国朝官僚万姓，长符击壤之欢。鱼鸟遂性於飞沈，夷狄归心於边徼。实希灵鉴，用副翘诚。今因炼师，遣此不悉。


【贺韩相公〈琦〉罢相转司徒两】

镇节度使判相州书〈治平四年冬〉

右修启。伏审荣被恩俞，勉从恳请，极便蕃之宠命，均休逸于名邦。伏惟司徒侍中诚明发挥，德业久大，三朝顾遇，百辟表仪，挺金石之纯诚，当国家之大事。上所取信，有疑决于元龟；民之具瞻，为望重于九鼎。属圣神之嗣统，方毗倚于老成。而功高不居，志确难夺。爰并推于异数，用显答于元勋。孰不秉旄，讵有兼持于双节；昔尝衣锦，今而盛服于九章。极古今儒者之至荣，保进退君子之全德。顾惟庸懦，久辱知怜，聆诞告之颁行，极私诚之窃。隆寒戒候，大旆启行，伏惟上为庙朝，精调寝膳。倾依瞻颂，笔舌奚殚。


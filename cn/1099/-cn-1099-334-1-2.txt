○都察院左右都御史表序 【 都察院】

都察院。古御史府也。自周官御史掌贊善授法令。秦人因之。自漢益重。置大夫以貳丞相。銀印青綬位上卿。於萬機無所不參攝。每丞相闕。則大夫以次選代。成哀之際。遂為大司空。與丞相大司馬俱封侯。位三公。金印紫綬。後雖旋復旋改。而建武以還。遂定與太尉司徒仍三公故鼎足承君矣。當御史大夫時有中丞二。在內則掌蘭臺秘典。受公卿奏事。舉劾案章。外則督部刺史。與丞相、司直司隸挍尉察舉非法。自大司空設而中丞廢。獻帝時。尊權將曹操併太尉司徒於丞相俾任之。而郄慮以御史大夫為之副。然不復置中丞。至魏黃初建司空官。仍罷大夫不置。而歷晉宋南北朝以至北齊後周。別設中丞主臺事。而御史府自是稱臺矣後魏以至北齊。改中丞為中尉。最號雄峻。若李彪崔暹之類。糾按戚貴。威行朝省。琅琊。帝子之尊。尚假赤捧之威以自張。餘可推也。隋始復置大夫。罷中丞。唐初亦因之。有以其官為大司憲者。以臺為肅政者。而職任如故。開元之際。復為御史臺。而大夫與中丞不並設。其職俱以振綱紀。察姧弊。中丞秩雖卑于大夫。然雄峻過之。至有徑入相者。宋初有中丞。而無大夫。其屬有侍御史監察裏行知襍之類。大約三司使學士承旨以為班。知諫院司諫正言以為表裏。參知樞副丞郎。僉院以階進。監司牧守以待退。至元而尤重其任。設大夫從一品。中丞正二品。侍御史從二品。治書侍御史正三品。皆為長官。當是時札牙篤帝有恒言。中書省樞密院吾左右手也。御史臺治吾左右手病者也。旨矣。　明興其初制一循元舊。當是時左右大夫湯和鄧愈數膺斧鉞寄外出。而中丞劉基章溢理臺事。其後汪廣洋陳寧輩俱遷大夫。洪武十三年。胡氏之事發。而御史臺僅設左右中丞。俱正二品。侍御史正四品而已。十四年。始改為都察院。然僅正七品。其官有御史而無都御史。十六年。仍為正三品。明年。為正二品。于是定設左右都御史正二品。左右副都御史正三品。左右僉都御史正四品。職糺劾官邪。申辨冤抑。而所屬御史分為十三道。御史廵按以至它公委。出則奏請。還則考覈。考覈之權輕則御史忽其長考覈之權重則又竟如堂属噤不復發矣然御史獨不係都察院以示得相糺察之意　建文初改為御史府。設都御史一員。左右副都御史各一員。品如故。十三道御史曰左右兩院監察御史。永樂鼎革。悉復洪武之制。其後移都察院於北京。而留者曰南京都察院。畧如六部矣。後又以左右分南北其以左右都御史而下。摠督提督參贊廵撫各鎮者初自本院出曰公差事完。或得代。則回理院事。其後不勝多。則往往自部佐卿寺藩臬遷轉。亦不復歸院以為恒久。表御史大夫中丞左右都御史及左右都御史之出鎮者。


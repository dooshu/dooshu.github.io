○请淮南等五道置游奕船状

〈淮南（缘疆界阔远，请令出後三百人）、浙西、宣歙、江西、鄂岳（各出一百人）。〉

右，访闻自有还僧以来，江西劫杀，比常年尤甚，自上元至宣池地界，商旅绝行，缘所在长吏，掩闭道路，颇甚怨嗟。望每道令拣前件人解弓弩又谙江路者，每一百人置游奕将一人，须清白强干稍有见会者充，如法造游奕船，船五十只，一百人分为两番，长须在江路来往。淮南游奕至池州界道，浙西游奕至宣州界首，江西游奕至鄂州界首。常须每月一度至界首交牌，各知界内平安，申报本使。其下番人便於沿江要害处置营，不得抽归使下。其粮饷、春冬衣，委使司差人就营所支给。如三度以下擒捉得贼，委使司超与职名，其官健以下，便以贼赃物赏给，务令优厚。如两度有贼不觉察，游奕将科责差替。如容纵贼盗，不问有赃无赃，并委本道差人所在集众决杀。如贼大段巢穴去处，仰数道计会，一时掩捉，倘去根本，军将授官酬赏。所贵邻接之地，同力叶心，江路资贼，因此断绝。臣等今月二十五日已於延英殿面奏，伏蒙圣恩允许。不审可否？


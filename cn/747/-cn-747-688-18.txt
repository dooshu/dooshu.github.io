○寄徐泗张大夫书

明公材略横世，气为人杰，旌节森然，先镇东徐。静则近邹鲁之士，讲《诗》导《礼》；动则驾貔貅之卒，肃清淮海。名闻休烈，风动四方，节士义夫，孰不投心？甚善甚善，真天子文武大臣哉！载迂儒不才，越寻常间，敢以疏钝，切怀风概，如是星霜十周天矣。缅彼山川，辽萧条，世多械束，末由造请。复欲牵文字，试书功德，事无端绪，殆似行佞，怀缄浩思，殊郁郁不快也。值去年秋，有冠军将军李圆者，道来自东，状貌不凡，三扣柴荆。载意其伟士，延坐与语，语酣中起，议及剑术，云尝以青萍贶公，乃发筐箧，出阁下宝剑铭相示。载鉴裁不明，敢悬货人？因览文以异剑，睹剑以奇文，繇是凭之为聪明，依之为肺肠，恣陈芜秽，妄有纪述，摭拾冠军之行迹，郑重执事之美茂，得为通诚导意之因缘也。大凡人之有生，处而道德不滋於身者，窃两曜之光明也；出而功烈不被於世者，偷大君之组也。况乎属一词，屯一事，上不陈教化，次不叙志意，皆游言也，岂曰文为？一昨讽公之制，耸文豪爽，立意健激，首则见定忠固义之分，末则存策勋树绩之心。识者谓公异日必帅诸侯，荡蕃虏，拔锋燧於近塞，洗腥臊於绝漠，黄河九曲，为大国池沼，然後拜阊阁，和阴阳，炎炎赫赫，载勋盟府，岂独拥旄按甲，长於一方而已哉！载不量气力，庶慕区区之分，借如智虑短薄，无裨丝发，亦欲如班孟坚之比，为窦车骑刻燕然之石，公谓之何哉？载今蹶然飞书远闻，伏以冠军缘公而德彰，小子援公而思勇，即托记录之目，辄以《葛溪剑志》为名，属事相交关，谨偕寓献。贵贱不侔，礼实异仪，轻用尘忝，临风震悚。阁下或为休庇，若将献酬，张布锦缋，铺央麻，命使令问讯江君奔走之，仆山中茅舍，偶自详忆耳。不宣。载再拜。


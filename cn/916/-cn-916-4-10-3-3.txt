【宣受命】

〖古思悲翁行。古今乐录曰：宣受命。言宣皇帝御诸葛亮。养威重。运神兵。亮震怖而死。〗

宣受命。应天机。风云时动。神龙飞。御诸葛。（《宋书》、《晋书》作葛亮。）镇雍（《宋书》作□。）梁。边境安。夷夏（《宋书》作民夷。）康。务节事。勤定倾。揽（《宋书》作览。）英雄。保持盈。渊（《晋书》作深。）穆穆。赫明明。冲而泰。天之经。养威重。运神兵。亮乃震毙。（《宋书》作死。）天下（《晋书》有安字。）宁。（○同上）


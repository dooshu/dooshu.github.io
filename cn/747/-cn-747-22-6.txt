○皇太子加元服制

元良所以主匕鬯，奉社稷，贞於万国，祝以三加。皇太子居长德之地，务亲仁之道，爰就师保，克修志业，寝门问安而资敬，大学齿胄而徵善，大猷且酌，元服宜申。史称周诵之年，傅纪鲁襄之礼，粤若敬始，谓之成人，逮兹建正，式展嘉事。可以来年正月加元服，所司择日奏闻，礼官博士，详考故实，允符令典。


续苏长公外纪序

余多病寡懽以读书为卧游尝取古能言之家有得於笔墨之外者以文则蒙庄司马太史苏端明以诗则陶靖节王右丞李供奉韦左司白香山以记则柳柳州皆诵之超然泠然可以解忧可以愈疾然合论数家或有独诣无兼长求其旁见侧出嬉笑怒骂各极才趣自有文人以来子瞻一人而已子瞻才冠当时不自检束讥呵程子未免为大德之累及辗转迁谪琐尾於岭南瘴厉之乡滨死而後返其所为文乃益奇其书画笔札言语之类往往散落於人间盈海内外无所不届殆非迁谪不及此诗虽不逮唐人而古体长歌多非烟火人语当时朝士尝举以方唐李白神宗曰白有轼之才无轼之学其见推如此崇观间以党祸诏毁其墨迹禁其诗文而禁之愈严传之愈盛士大夫以不能诵坡语为耻盖其令名大节见於朝廷被诸天壤者既已炳然如日星而其余技杂见又无所不工故其流风为天下所爱慕至於片言只字宝贵之不衰此得之天授非可强而致也王元美自负子长相如客有以长公拟之者笑而不答晩乃摧心屈服坐卧不释手谓天下未能见公之全也集长公外纪十卷攟拾殆尽今会稽徐埜公好学博闻又取元美所遗散见於诸书及後儒所语及者为续外纪十二卷嗟乎苏氏之书家有之即增此不加益而学者掇辑不能巳何哉蠧鱼三食神仙字为脉望持以望天中星星使立降可求丹度世读是书者譬如仙厨酒馔非世所有其所弃余食之皆可仙去未可与世之吞腥啄腐者言也


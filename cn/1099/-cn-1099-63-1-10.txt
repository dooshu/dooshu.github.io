○為禁伐邊山林木以資保障事疏 【 禁伐邊木】

切惟帝王之有天下、禦外侮、固賴乎兵威之盛。亦藉乎山川之險。故周漢都關中。得四塞之固而國綿延趙宋都汴京。無險阻之利。而虜寇憑陵。仰惟　太祖高皇帝。龍飛淮甸。奄有萬方。定鼎金陵。統馭夷夏。其於四方之險。無所不飭。而於北虜尤注意焉。故于甘肅大同宣府大寧遼東。俱設都指揮使司。并于寧夏設立數衛以屯重兵。又建封肅慶代谷寧遼等王以為第一藩籬其寧夏有賀蘭山黃河之險。復自偏頭鴈門紫荊歷居庸潮河川喜峰口。直至山海關一帶。延袤數千餘里。山勢高險。林木茂密。人馬不通實為第二藩籬而居庸關迤東。又命太傅魏國公徐達修理數年。尤為完固。封疆之險。非前代之所能及。迨我太宗文皇帝、肅清內難、纘紹鴻圖、以為金陵雖古帝王之州。終是偏居一隅。河北之地。切近胡虜。精兵健馬。甲于天下。若非建都。難保無虞。乃遷都北平。一面而制天下。且易于控制北虜。神謀睿算。亦深且遠矣。永樂宣德正統年間。邊山樹木。無敢輕易砍伐。而胡虜亦不敢輕犯。自成化年來。在京風俗奢侈。官民之家。爭起第宅。木植價貴。所以大同宣府規利之徒。官員之家。專販筏木。往往雇覓彼處軍民。紏眾入山。將應禁樹木。任意砍伐。中間鎮守分守等官。或徼福而起葢淫祠。或貽後而修造私宅。或修葢不急衙門。或饋送親戚勢要。伐木一事既損地險又役軍人是邊備失其二也動輒私役官軍。入山砍木。牛拖人拽艱苦萬狀。其本處取用者。不知其幾何。販運來京者。一年之間。豈止百十餘萬且大木一株必數十年方可長成今以數十年生成之木。供官私砍伐之用即今伐之十去其六七再待數十年山林必為之一空矣萬一虜寇深入將何以禦是自失其險阻。而撤其藩籬也。靜言思之。實可寒心。本部雖嘗節次奏准、請給　聖旨榜文、發去沿邊張掛曉諭、禁約軍民人等、犯者俱發烟瘴地面充軍。但立法在乎上。而行法在乎人。今鎮守等官。巳既縱人採取。何以禁約軍民。年復一年。誤事非細。請敕沿邊守臣、嚴飭險阻、以保障京師、謹題請　旨、


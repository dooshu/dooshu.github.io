钱文学明相六首

【村居二首】

闲倚绳床看落晖，疏林烟霭暮霏微。

云边丘陇牛羊下，水外蒹葭雁鹜飞。

白草乱填村舍路，清霜浓缀野人扉。

无端短鬓垂垂老，暂得幽栖愿莫归。

一村茅屋锁寒烟，瘠卤原非负郭田。

乱后蔬飧聊卒岁，秋来禾黍幸逢年。

疏灯梦落苍松晓，短褐霜寒白雁前。

屈指交游吾独老，不堪贫病卧江天。

【游洪济寺】

名山高埒大江隈，秀壁奇峰万叠开。

地拥岚光重远岫，天垂云影衬虚台。

矶头燕欲凌风起，关口龙常跋浪来。

胜览未穷翻吊古，夕阳春草绿成堆。

【京口过杨文襄故第】

铁瓮城边甲第崇，门庭萧瑟相公风。

御书题后楼常锁，法辇过来宅尚空。

径老孤松巢野鹤，台留片石荫疏桐。

怀贤伫想当年事，花马谁终筑塞功。

【白塔河问酒家】

夕阳倒影下江洲，野寺河边暂泊舟。

此地传经曾白塔，谁家从事是青州。

风将送暖衣堪典，柳似招人客可投。

且贳村醪谋一醉，片帆明日任悠悠。

【闻角】

嘹亮城头角吹长，五更声落戍楼霜。

铜符昼戟新开府，白草黄榆旧战场。

万马风生朝凛冽，九旗星闪夜辉煌。

元知纪律中原胜，未许骄夷敢跳梁。


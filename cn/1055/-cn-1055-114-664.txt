【黄庭经一〈永和十二年〉】

右《黄庭经》一篇，晋永和中刻石，世传王羲之书。书虽可喜，而笔法非羲之所为。《黄庭经》者，魏、晋时道士养生之书也。今《道藏》别有三十六章者，名曰《内景》，而谓此一篇为《外景》，又分为上、中、下三部者，皆非也。盖《内景》者，乃此一篇之义疏尔。流俗又有一篇，名曰《中景》者，尤为繁杂，鄙俚之所传也。余尝患世人不识其真，多以《内景》三十六章为本经，因取永和刻石一篇为之注解。余非学异说者，哀世人之惑于缪妄尔。


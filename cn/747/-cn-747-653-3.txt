○诲侄等书

告嵛等：吾谪窜方始，见汝未期，粗以所怀，贻诲於汝。汝等心志未立，冠岁行登，古人讥十九童心，能不自惧？吾不能远谕他人，汝独不见吾兄之奉家法乎？吾家世俭贫，先人遗训，常恐置产怠子孙，故家无樵苏之地，尔所详也。吾窃见吾兄自二十年来，以下士之禄，持窘绝之家，其间半是乞丐、羁游，以相给足。然而吾生三十二年矣，知衣食之所自，始东都为御史时。吾常自思，尚不省受吾兄正色之训，而况於鞭笞诘责乎？呜呼！吾所以幸而为兄者，则汝等又幸而为父矣。有父如此，尚不足为汝师乎？

吾尚有血诚，将告於汝：吾幼乏岐嶷，十岁知方，严毅之训不闻，师友之资尽废。忆得初读书时，感慈旨一言之叹，遂志於学。是时尚在凤翔，每借书於齐仓曹家，徒步执卷，就陆姊夫师授，栖栖勤勤，其始也若此。至年十五，得明经及第，因捧先人旧书於西窗下钻仰沉吟，仅於不窥园井矣。如是者十年，然後粗沾一命，粗成一名。及今思之，上不能及乌鸟之报复，下未能减亲戚之饥寒，抱衅终身，偷活今日，故李密云“生愿为人兄，得奉养之日长”，吾每念此言，无不雨涕。汝等又见吾自为御史来，效职无避祸之心，临事有致命之志，尚知之乎？吾此意虽吾弟兄未忍及此。荩以往岁忝职谏官，不忍小见，妄干朝听，谪弃河南，泣血西归，生死无告。不幸馀命不殒，重戴冠缨，常誓效死君前，扬名後代，殁有以谢先人於地下耳。呜呼！及其时而不思，既思之而不及，尚何言哉。今汝等父母天地，兄弟成行，不於此时佩服《诗》《书》，以求荣达，其为人耶？其曰人耶？吾又以吾兄所识，易涉悔尤，汝等出入游从，亦宜切慎。吾诚不宜言及於此，吾生长京城，朋从不少，然而未尝识倡优之门，不曾於喧哗纵观，汝信之乎？

吾终鲜姊妹，陆氏诸生，念之倍汝。小婢子等既抱吾殁身之恨，未有吾克己之诚，日夜思之，若忘生次，汝因便录吾此书寄之。庶其自发，千万努力，无弃斯须。稹付嵛、郑等。


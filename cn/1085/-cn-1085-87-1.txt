转运盐铁总叙

皇朝自武德永徽以后。姜行本。薛大鼎。褚朗。皆以漕运上言。然未能通济。其后监察御史王师顺。运晋绛之粟。于河渭之间。增置渭桥仓。自师顺始也。

开元二年。河南尹李杰为水运使。大兴漕事。

十八年。宣州刺史裴耀卿上言。请依旧法。敖仓于河口立输场以受米。置河阴县。及河阴。柏崖。集津三门仓。凿崖开山。以车运数十里。积于太原仓。以利漕运。上从之。拜耀卿江淮转运使。仍以郑州刺史崔希逸。河南少尹萧炅为之副。转运盐铁之有副使。自此始也。耀卿主之三年。凡运六七百石。省陆运之佣三千万。旧制。东都含嘉仓。积江淮之米。载以大舆。运而西至于陕。三百里率两斛计佣钱千。此耀卿所省之数也。明年。耀卿拜侍中。而萧炅代焉。二十五年。运米一百万石。二十九年。陕郡太守李齐物。凿三门山以通运。辟三门巅。踰岩险之地。俾负索引舰。升于安流。自齐物始也。

天宝二载。韦坚代萧炅。以浐水作广运潭于望春之东。而藏舟焉。是年。杨钊以殿中侍御史为水陆运使。以代韦坚。先是。米至京师。或砂砾糠秕。杂乎其间。开元初。诏使扬掷而较其虚实。扬掷之名。自此始也。

十四载八月诏。水陆运宜停一年。天宝以来。杨国忠王皆兼重使。以权天下。故转运之事。自耀卿以降。罕有闻者。

肃宗初。第五琦始以钱谷得见。请于江淮分置租庸使。市轻货以济军食。遂拜监察御史。为之使。干元元年。加度支郎中。寻兼中丞。为盐铁使。于是始立盐铁法。就山海井灶。收榷其盐。立监院官吏。其旧业户洎浮人。欲以盐为业者。免其杂徭。隶盐铁使。盗煮私盐。罪有差。亭户自租庸以外。无得横赋。人不益税。而国用以饶。明年。琦以户部侍郎同平章事。诏兵部侍郎吕諲代之。宝应元年五月。元载以中书侍郎代吕諲。是时。淮河阻兵。飞挽路绝。盐铁租赋。皆泝汉而上。以侍御史穆宁为河南道转运租庸盐铁使。寻加户部员外。迁鄂州刺榷。以总东南贡赋。是时。朝议以寇盗未戢。关东漕运。宜有倚办。遂以通州刺史刘晏为户部侍郎京兆尹度支盐铁转运使。盐铁兼漕运。自晏始也。二年。拜吏部尚书同平章事。依前充使。晏始以盐利为漕佣。自江淮至渭桥。率十万斛佣七千缗。补纲吏督之。不发丁男。不劳郡县。盖自古未之有也。至今为法。晏既至江淮。以书遗元载曰。浮于淮泗。达于汴。入于河。西经底柱硖石少华。楚帆越客。直抵建章长乐。此安社稷之奇业也。晏宾于东朝。犹有官谤。公终始故旧。不信流言。则贾谊复召宣室。宏羊重兴功利。敢不悉力以答所知。驱马陕郊。见三门渠津遗迹。到河阴巩洛。见宇文恺立梁公堰。分河入渠。及李杰新堤故事。饰像河庙。凛然如生。步步探讨。知昔人用心。则潭衡桂阳。必多积谷。可以沦波挂席。西指长安。三秦之人。待此而饱六军之众。待此而强天子无忧。都人胥悦。四方旅拒者。可以破胆。三河流离者。于兹请命。公辅明主。为富民侯。此今之切务。不可失也。仆愿湔洗瑕秽。一罄愚诚。以副公之心。且晏勤于官。不辞水火。然运之利与运之病。各有四五焉。晏自尹京。入为计相。共五年矣。京师三辅百姓。唯苦税亩伤多。若使每年得江湖二三十万石。即徭赋顿减。歌舞皇泽。其利一也。东都残毁。百无一存。若米运流通。则饥民皆附。村落邑廛。从此滋多。受命之日。引海陵之仓。衣食巩洛。是计之得者。其利二也。诸侯有在边者。诸戎有侵败王略者。或闻三江五湖。陈陈红粒。云帆桂。输纳帝乡。可以震耀夷夏。其利三也。自古帝王之盛。皆云书同文。车同轨。日月所照。莫不率俾。今舟车既通。商贾来往。百货杂集。航海梯山。圣神光耀。渐及贞观永徽之盛。其利四也。所可疑者。函陕凋残。东周尤甚。过宜阳熊耳。至武牢成皋。五百里中。编户千余而已。人烟萧条。兽游鬼哭。舆必脱辐。牛必羸角。栈车挽辂。亦不易求。今于无人之境。兴劳人之运。故难就矣。其病一也。汴流浑浑。不修则淀。顷因寇难。曾未疏决。泽灭水岸石堕。役夫需于沙津。吏旋于淤泞。千里洄上。罔水行舟。其病二也。东垣底柱。渑池二陵。北河运处。五六百里。戍卒久绝。夺攘奸宄。窟穴囊橐。夹河为薮。豺狼狺狺。舟行所经。寇亦能往。其病三也。东自淮阴。西临蒲阪。亘三千里。屯戍相望。中军皆鼎司元侯。贱卒亦仪同青紫。每云食半菽。又云无挟纩。挽漕所至。船到便留。即非单车使。折简书。所能制矣。其病四也。是愿毕其思虑。奔走之。惟中书详其利病。裁成之。晏见一水不通。愿荷锸先往。见一粒不运。愿负米先趋。焦心苦形。期报明主。丹诚未克。漕引多虞。屏营中流。掩泣献状。自此每岁运米数十万石。自江淮北。列置巡院。搜择能吏以主之。广牢盆以来商贾。凡所制置。皆自晏始。广德二年正月。复以第五琦专判度支铸钱盐铁事。而晏以检校户部尚书。为河南及江淮以来转运使。及与河南副元帅计会开决汴河水。永泰二年。晏为东道转运常平铸钱盐铁使。琦为关内河东剑南三川转运常平铸钱盐铁使。大历五年。诏停关内河东三川转运常平盐铁使。自此晏与户部侍郎韩滉。分领关内河东山南剑南租庸青苗使。至十四年。天下财赋。皆以晏掌之。建中元年。诏曰。朕以征税多门。郡邑凋耗。听于群议。思有变更。将致时雍。宜遵古训。其江淮米。准旨转运入京者。及诸军粮储。宜令库部郎中崔河图权领之。今年夏税以前。诸道财赋多输京师者。及盐铁财货。委江州刺史包佶权领之。天下钱谷。皆归金部仓部。委中书门下简两司郎官。准格式条理。寻贬晏为忠州刺史。晏既罢黜。天下钱谷。归尚书省。既而出纳无所统。乃复置使领之。是年三月。以韩洄为户部侍郎。判度支。金部郎中杜佑。权勾当江淮水陆运使。行刘晏韩滉旧制。先是。晏为宰臣杨炎所恶。贬忠州刺史。寻杀于忠州。兵兴以来。凶荒相属。京师斗斛万钱。官厨无兼时之食。百姓在畿甸者。拔谷挼穗。以供禁军。洎晏既遗元载书。陈转税米利病。岁入米数十万斛。以济关中。代第五琦盐务。法益精密。初年入钱六十万。季年则十倍其初。大历末。通天下之财。而计其所入。总一千二百万贯。而盐利过半。李灵耀之乱。河南节度使据土不奉法。赋税不上供。州县益减。晏以羡余相补。人不加赋。所入仍旧。议者称之。其商确商榷财用之术者。必一时之选。故晏没后二十余年。韩洄。元琇。裴腆。包佶。卢贞。李衡。相继分掌财赋。皆晏门下。晏部吏在千里外。奉教如目前。四方水旱。及军府纤芥。莫不先知焉。其年诏曰。天下山泽之利。当归王者。宜总隶盐铁使。三年。以包佶为左庶子。汴东水陆运盐铁租庸使。崔纵为右庶子。汴西水陆运盐铁租庸使。四年。度支侍郎赵赞议常平事。竹木茶漆尽税。茶之有税。肇于此矣。

贞元元年。元琇以御史大夫为盐铁水陆运使。其年七月。以尚书右仆射韩滉统之。滉没。宰相窦参代之。

五年十二月。度支转运盐铁奏。比年自扬子运米。皆分配缘路观察使。差长纲发遣。运路既远。实为劳民。今请当使诸院。自差纲节级搬运。以救边食。从之。

八年诏。东南两税财赋。自河南江淮岭南山南东道至渭桥。以户部侍郎张滂主之。河东剑南山南西道。以户部尚书度支使班宏主之。今户部所领三川盐铁转运。自此始也。其后宏滂互有短长。宰相赵憬陆贽。以其事上闻。由是遵大历故事。如刘晏韩滉所分焉。

九年。张滂奏立税茶法。郡国有茶山。及商贾以茶为利者。委院司分置诸场。立三等时估为价。为什一之税。是岁得缗四十一万。茶之有税。自滂始也。自后裴延龄专判度支。与盐铁益殊涂而理矣。十年。润州刺史王纬代之。理于朱方。数年而李锜代之。盐院津堰。供张侵剥。不知纪极。私路小堰。厚敛行人。多是锜始。时盐铁转运有上都留后。以副使潘孟阳主之。王叔文权倾朝野。亦以盐铁副使兼学士为留后。故盐铁副使之俸。至今独优。顺宗即位。有司重奏盐法。以杜佑判度支盐铁转运使。治于扬州。

元和二年三月。以李巽代之。先是。李锜判使。天下榷酤漕运。由其操割。专事贡献。牢其宠渥。中朝秉事者。悉以利交。盐铁之利。积于私室。而国用日耗。巽既为盐铁使。大正其事。其堰埭先隶浙西观察使者。悉归之。因循权置者。尽罢之。增置河阴敖仓。置桂阳监。铸平阳铜山为钱。又奏江淮河南峡内兖郓岭南盐法监院。去年收盐价缗钱七百二十七万。比旧法张其估二千七百八十余万。非实数也。今请以其数除为煮盐之外。付度支收其数。盐铁使煮盐。利系度支。自此始也。又以程为扬子留后。四年四月五日。巽卒。自榷筦之兴。唯刘晏得其术。而巽次之。然初年之利。类晏之季年。季年之利。则三倍于晏矣。旧制。每岁运江淮米五十万斛。至河阴留十万。四十万送渭仓。晏殁。久不登其数。惟巽掌使三载。无升斗之缺焉。六月。以河东节度使李墉代之。五年。墉为淮南节度使。以宣州观察使卢坦代之。六年。坦奏。每年江淮运糙米四十万石到渭桥。近日欠阙大半。详旋收籴。递年贮备。从之。坦改户部侍郎。以京兆尹王播代之。播遂奏。

元和五年。江淮河南岭南峡中兖郓等盐利钱六百九十八万贯。比量改法已前旧盐利时价。四倍虚估。即此钱当为千七百四十余万贯矣。请付度支收管。从之。其年诏曰。两税法悉委郡国。初极便人。但缘约法之时。不定物估。今度支盐铁。泉货是司。各有分巡。置于都会。爰命帖职。周视四方。简而易从。庶协权便。政有所弊。事有所宜。皆得举闻。副我忧寄。以扬子盐铁留后为江淮已南两税使。江陵留后为荆衡汉沔东界彭蠡南及日南两税使度支。山南西道分巡院官充三川两税使。峡内煎盐五监。先属盐铁使。今宜割属度支。便委山南西道两税使兼知粜卖。峡内盐属度支。自此始也。

七年。王播奏。去年盐利。除割峡内井盐。收钱六百八十五万。从实估也。又奏。商人于户部度支盐铁三司飞钱。谓之便换。

八年。以崔倰为扬子留后。淮岭已东两税使。崔柷为江陵留后。荆南已东南两税使。

十三年。播又奏。以军兴之时。财用是切。顷者。刘晏领使。皆自案租庸。至于州县否臧。钱谷利病之物。虚实皆得而知。今臣守务在城。不得自往。请令臣副使程出巡江淮。具州府上供钱谷。一切勘问。从之。闰五月。至江淮。得钱一百八十五万贯以进。其年。以播守礼部尚书。以卫尉卿程代之。明年。以本官兼御史大夫平章事。

十四年。卒。以刑部侍郎柳公绰代之。长庆初。王播复代公绰。四年。王涯以户部侍郎代播。复以盐铁使为扬州节度使。文宗即位入觐。以宰相判使。其后王涯复判二使。表请使茶山之人。移树官场。旧有贮积。皆使焚弃。天下怨之。九年。以事诛。而令狐楚以户部尚书右仆射主之。以是年茶法大坏。奏请付州县。而入其租于户部。人人悦焉。

开成元年。李石以中书侍郎判收茶法。复贞元之制也。

三年。以户部尚书同平章事杨嗣复主之。多革钱谷监院之陈事。至大中壬申。凡十五年。多任元臣。以集其务。崔珙自刑部尚书拜。杜悰以淮南节度使领之。既而皆践公台。薛元赏。李执方。卢宏正。马植。敬晖五人。于九年之中。相踵理之。植亦自是居相位。

大中五年二月。以户部侍郎裴休为盐铁转运使。明年八月。以本官平章事。依前判使。始者。漕米岁四十万斛。其能至渭仓者。十不三四。漕吏狡蠹。败溺百端。官舟之沈。多者岁至七十余只。缘河奸犯。大紊晏法。休使寮属按之。委河次县令董之。自江津达渭。以四十万斛之佣。计缗二十八万。悉使归诸漕吏。巡院胥吏。无得侵牟。与之为法。凡十事奏之。六年五月。又立税茶之法。凡十二条。陈奏。上大悦。诏曰。裴休兴利除害。深见奉公。尽可其奏。由是三岁漕米至渭滨。积一百二十万斛。无升合沈弃焉。

十年。裴休出镇泽潞。寻以柳仲郢。夏侯孜。杜悰叠判之。至咸通五年。南蛮攻安南府。连岁用兵。馈挽不集。诏江淮盐铁巡院和雇舟船。运淮南浙西道米至安南。干符中。又以崔彦昭王凝判之。二年。凝以所补吏生赋改官。复命裴坦判之。高骈为润州节度。移镇淮南。亦就判使务。

中和元年。黄巢犯阙。车驾出狩兴元府。又以萧遘韦昭度判之。及命侍中王铎为行营都统。率诸道之兵。收复京城。虑调发不时。乃以昭度兼供运使。至光启中。所在征镇。自擅兵赋。皆不上供。岁时但贡奉而已。由是江淮转运路绝。国命所能制者。唯河西山南剑南岭南西道。洎宦官田令孜自蜀中扈从。召募新军。号左右神策。共四十四部。并南衙官属仅万余。三司转无调发之所。旧日两池榷盐税课盐铁使。特置盐官。以总其事。自乱离之后。河东节度使王重荣兼领榷务。岁出课盐三千车以进。至是令孜以军食阙供。乃举广明故事。请以两池榷务归之盐铁。诏下。重荣上章论诉。竟不能夺。天复中。朱全忠兼镇河中。两池盐课。始加至五十车。自大顺年后。又以孔纬。杜让能。崔昭纬。嗣薛王知柔。徐彦若。韩建。崔允。裴枢。柳璨。相次判之。


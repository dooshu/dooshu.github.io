◇四孤

四孤之父母，是事亥不得存养其子，岂不欲子之活？推父母之情，岂不欲与人为後，而苟使其子不存邪？如此，则与父命後人亦何异？既为人後，何必戴其姓？「神不歆非类」，盖舍己族，而取他人之族为後。若己族无所取而养他子者，生得养己之老，死得奉其先祀，神有灵化，岂不嘉其功乎？唯所养之父自有後，而本宗绝嗣者，便当还其本宗，奉其宗祀，服所养父母，依继父齐衰周。若二家俱无後，则宜停所养家，依为人後服其本亲例，降一等，有子以後，其父未有後之间，别立室以祭祀之是也。（《通典》六十九。）


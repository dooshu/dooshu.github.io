○对集百姓不便判

得魏州贵乡学业士谢希颜告本县令郑国侨：每集百姓，以为不便。劝以六礼，兼用七教。修殷挚之法，後并（一作复伍）其田。百姓被论，国侨法外妄加楚处分。

墨绶临人，国侨随班於邑宰；青襟敬业，希颜齿迹於乡校。将宣风於礼教，道化未敷；议为政之得失，讼声斯起：利害之间，非是相半。何则？修六礼以节性，明七教以崇德，盖阐皇王之风，何亏令长之教？至若废耕释耒，方行殷挚之法；计亩分疆，後施子产之令。风雨惟序，岂资区种之勤？虞芮不争，焉用井田之制？处事则於不便，容或施张；加则於法有违，固须科结。


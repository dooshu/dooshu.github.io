醉归

持酒江头到夕霏，愁城顿觉解重围。



澄波宜月移船看，醉面便风走马归。



末路已惊添白发，故人频报上黄扉。



强随官簿真成嬾，乞我吴松旧钓矶。



醉归

十亩春芜手自犁，瓜牛庐在镜湖西。

禅心每笑弹棋局，道眼长捐刮膜篦。

绝食就官分鹤料，无车免客笑鸡栖。



旗亭酒贱秋风近，夜夜归来醉似泥。



醉归

夜分饮散酒家垆，归路迢迢月满湖。

小竖窃言翁未醉，入门犹记露菖蒲。



醉归

乌桕阴中把酒杯，山园处处熟杨梅。



醉行踸踔人争看，蹋尽斜阳蹋月来。




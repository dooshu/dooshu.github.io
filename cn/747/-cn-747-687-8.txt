○庐陵香城寺碣

州城南偏，寺曰香城。基於乾夫，姓翟名宣。弃地为园，开池引泉。日以昌大，登闻於天。再敕寺人，丰护群鲜。长史承缉，缔构绵连。殿堂峙起，裴高实然。洪收路分，平起之年。奏移古额，始为寺焉。厥后悠久，僧志不专。风消雨淋，蛟漏雀穿。丹白侵剥，阶甍顿迁。朽树堤，涸鲋愁鸢。迄於元和，翔历三传。刺史维崔，嗣绩於前。於是远公，奉命始旃。岁年荒歉，功加不延。郑牧来兹，修架是先。经之营之，门房洞褰。列库丰厨，危危掀掀。郑君既移，谁续其编。炅师作主，亘公来禅。大饰图像，益崇榱椽。百祀来胜，江山助妍。宜序於铭，以刻於坚。既序既刻，光流亿年。


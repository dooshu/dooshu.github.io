○唐赠丹州刺史先府君碑

府君讳骘，字成骘，范阳方城人也。张祖曰挥，帝轩之胤。肇勋弦木，锡姓上矣，《诗》有卿士孝友，史有《留侯世家》。八叶至东汉司空皓，公子宇，北平太守，始居范阳；四叶至西晋司空华，公子韪，散骑常侍，侨江左。昆孙太常，复归河洛，故河东有司空砦，洛阳有散骑里。後司空至府君，十二代不失仁义矣。王父讳弋，周通道馆学士；考讳恪，无禄早世。府君茕生遗育，四代单绪，家世尚儒，不及伯鱼之训；外祖为理，遂读皋陶之书。以明法历饶阳、长子二尉、介休主簿、洪洞丞。以所愿乎下事乎上，以所愿乎上交乎下，反身与人，何往不顺？台选贞白，覆囚山南，人谓是行有典刑矣。昊天不吊，年五十二，调露元年十二月乙卯，捐背於县廨。夫人长乐县太君冯氏，父戚，蓝田丞，敬修法度，践涉图史。顾复幼孤，将就成立，家道不殒，夫人是赖，享年七十有二，倾背於东都康俗里第。光、、说不天，夙遭闵凶，又集荼蓼，先王制礼，不敢从灭。以景龙二年七月己酉，安厝於万安山阳，从周制也。

惟先君不禄俸不奉亲，不机杼不资身，僚旧无鸡黍之接，况非其类乎？族姻无鱼菽之受，况其人吏乎？是全其高而善其独也。过四十始阅六籍：观《诗》得之厚，观《书》得之恒，观《乐》得之和，观《礼》得之别，观《春秋》得之正，观《易》得之元。曰：“君子多乎哉？事斯一言而已矣。”每诵道记，三复三宝，曰：“至人之心，有以垂世。”又闻之太夫人云：“吾有子五十载，非其疾无一日之忧。”先夫人亦云：“吾事夫子三十年，耳无忤声，目无暴色。先君子之违世也，其忧恋者，尊门在殡欤？圣善在堂欤？我诸孤无日敢忘。”及王母终养，二祖封崇，亦尚克家成遗训矣。若夫安亲孝也，宜家义也，翼子慈也：轨迹隐乎含光，故当代耀；馨香发乎潜德，故明神终劳。先大夫久而益荣，没而不朽盖此。

景二年，天子嘉侍臣之匪躬，念前人之蕴德，二月乙巳诏曰：“故官某，毓德高迈，藏器下僚，代载儒雅，家传清白。河东佐邑，长不欺之风；山南覆囚，溢无冤之听。徂谢永久，邱坟不饰，启兹令胤，贞事先朝，宜崇追远之恩，以表扬名之志。可赠使持节丹州刺史。”王泽漏乎泉壤，国礼崇乎宗庙，汉帝论士，恨不见李牧之为人；曾子思亲，泣无逮楚王之厚禄：道存运往，痛矣馀悲。缅寻前哲之所以闻无声於四海，视不见於百代者，匪铭颂欤？桓麟、蔡邕，其则不远。呜呼！霜露交积，松贾滋深，兄弟永怀，相顾将老，胡伯虎岂敢掩大人之清？陈季方何足知家君之德？小子衔恤，非曰能文，莫假辞於他者，务传信於我也。铭曰：

猗严考，用元妙。体太和，竭高志。贞夫一，戒其多。孝於亲，正於家。形于训，清厥心。晦厥迹，畏厥闻。宝如何其？谦俭孝慈。皇哉褒德，永世有词。


○送六合林明府清白名闻上都赴选序

今之为邑者，祗事趣辨而已矣，之子独以公廉不苛闻於朝廷。夫公则能力，廉则不苟，不苛则无害。六合之人，饱是三德，故家肥人让，而名随之。其黜陟考绩之日，首冠贤能之选也宜哉！夫上方勤恤人隐，渴良吏如不及，之子令闻，将与位偕。行将见函洛春物，迎马首於千里之外，勿谓芜城衰草，足怆远别。二三子何以持赠？其歌诗乎？


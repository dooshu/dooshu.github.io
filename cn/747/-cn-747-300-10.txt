○皇帝梦元元皇帝真容见请宣示中外奏

兵部尚书兼侍中牛仙客等奏：臣等因奏事，亲承德音，陛下谓臣等曰：“朕自临御已来，向卅年，未曾不四更初即起，具衣服，礼尊容，荩所为苍生祈福也。昨十数日前，因礼谒事毕之後，曙色犹未分，端坐静虑，有若假寐，忽梦见一真容云：‘吾是汝远祖，吾之形像，可三尺馀，今在京城西南一百馀里。时人都不知年代之数，汝但遣人寻求，吾自应见，汝当庆流万叶，享祚无穷。吾自度其时，今合与汝於兴庆中相见，汝亦当有大庆，吾犹未即言，语毕。’觉後昭然，若有所睹，朕因即命使，兼令诸道士相随，於京城西南求访，果於县楼观东南山阜遇真容。一昨迎到，便於兴庆宫大同殿安置，瞻睹与梦中无异者。”伏以元元大圣，降见真容，感通之徵，实符睿德。陛下体至尊之道，崇清静之源，何曾不礼谒虔诚，为苍生祈福？故得真容入梦，烈祖表灵，求之西南，果与梦协。且兴庆宫者，潜龙旧邸，王业所兴，当此处而告期，与嘉名而相会：斯降於紫府，镇我皇家，启无疆之休，论大庆之应。陛下爰舍正殿，以为法堂，是尊是崇，至敬至极。殊常之理，将万福而俱臻；无外皆覃，亿兆而同庆。臣等昨日伏承圣恩，赐许瞻礼，自然相好，谅绝名言，开辟以来，典籍所载，未之有也。臣等无任庆悦之至，谨奉状陈贺以闻，仍请宣示中外，编诸简册者。

吕延祚

延祚，开元六年官工部侍郎。


○言備邊患事 【 備邊】

近聞陜西地方、虜寇深入、殺掠慘酷、人心驚惶該兵部題奉欽依通行府部科道等衙門悉聽各陳禦虜長策、中外臣僚、巳皆條上、亦云備矣、臣誠愚昧復敢申明事宜上陳以備採擇、嘗觀前代禦戎長策。不出陸贄所謂設險以固軍。訓師以待寇、來則薄伐以遏其深入。去則攘斥以戒於遠追。之四言者。總其大端。不過戰守二策。其要在得人而巳。夫得人則長策可行而積習之弊、又不可不痛革以為之地也、臣嘗竊論天下之弊不一。而其大者則因循廢事。姑息不斷。凡事皆然。而軍中尤甚。軍旅之弊不一。而其大者。則冐功倖賞。失事脫罪。內外皆然。而邊方尤甚。此弊不除。雖有長策。亦虛應故事而巳。伏望　皇上特敕兵部酌羣策之可否、立一定之規模毋狥近見而不為遠圖、母襲前弊而不為後計、以重遺患也、昔宋儒朱熹有曰、聖王制御夷狄之道、其本不在乎威強而在乎德業、其備不在乎邊境而在乎朝廷其具不在乎兵食而在乎紀綱、臣嘗反覆斯言、言雖婉而實切、事若迂而可行、豈非今日治戎之上策乎、更乞　聖明留意兼採群策早賜施行、邊圉幸甚、生民幸甚、開坐謹題請　旨

計開

一設經略、夫寇深入固由邊備之不修、亦由用人之不一、舊設總制廵撫鎮守總兵等官以控制邊方、其經畫不可謂不周矣、第位重則事機易忽權分則心志不專、近來邊備漸弛、虜寇無忌、意者其由是乎、若不預為經略、誠恐邊患日深、後難捍禦、今者給事中徐之鸞首建此議、不為無見、臣愚亦竊願推選異材三四員、量加憲職、每歲夏間領敕分投遼東宣大延綏寧夏甘肅平涼等處廵視經略、至明年交春始還凡將領糧儲營壘戍兵墩臺等類一應防邊事宜。悉聽區畫條上。其有緊急事情。許以便宜行事。歸奏之日、更下本兵大臣會同六卿以下詳議熟處、見之施行、歲以為常、乞敕兵部議處、倘有可採、會舉五品上下京堂、及科道部屬等官、必才識優長、事體練達者、超擢以行、則位不甚高而肯任事、權無所分而能成功矣、

一慎戰守、禦虜之策、非戰無以威敵、非守無以遏寇。戰則必設伏出奇以擣其虛、守則必深溝高壘以挫其銳、虜深入則據其要衝虜將遁則扼其歸路若是大舉入寇、必須列營要害、多張旗幟、廣設疑兵、增竈先聲、懾其心志務使烽火相連、聲勢相接、賊少至我則掩其不備以擊之賊眾至我則堅壁清野以守之虜雖強悍、豈敢越我營陣而深入乎、今日戰守失利、其弊有六、一曰主將不一二曰要害失守、三曰兵無奇正、四曰不相應援、五曰兵分勢弱、六曰功罪不明六弊之中、又在將得其人而巳、臣竊謂選舉邊將、不宜泥于常調、必生長邊方、練達邊務、賢能素著者、方堪任用、乞敕廵邊憲臣會合總兵以下、或於偏裨、或於行伍、各舉所知、明著其能、今未嘗不如此但恐所報失實耳某人智略絕倫、騎射超眾、某人氣節卓越、勇力出羣、及有戰功者、亦各開列奏行、兵部遇有員缺、自大將副參而下推舉之日、仍要開列賢能功次量材補用、必能恩威兼著、料敵設奇、相機戰守、不襲前弊、而制勝有道矣、

一屯要害、切聞先年塞外蹊徑狹隘。林木茂盛。足以限虜騎之馳突。沿邊石墻堅固。隘口嚴密。足以絕虜心之覬覦。近來或潛通樵牧或公行採伐。遂使林木蹊徑。蕩然空闊。而墻隘墩臺。又多土?册塌。任事官吏。因循苟且。假以勞民。不行修備。虜寇一來。徑入剽掠。殺擄人畜。動經數萬。至煩出師。又費以萬計。較之勞民果孰利而孰害哉。此要害之處誠不可以不修也。臣又計備邊之地。東自遼東。西極隴右。大約數千餘里。宣德以前所守不過數處皆據其要害軍聚力全足以制勝正統以後軍卒之數不增于舊皆失險擺邊之故也而寨堡之設日增于前古人所謂我兵雖多分之而寡彼眾雖寡聚之為多者是也夫軍分則勢孤。勢孤則氣怯。軍聚則勢盛。勢盛則氣壯。不必交鋒而勝敗之形具矣。此要害之兵。誠不可以不聚也。乞敕廵兵憲臣督率將領以下。親臨邊境。相度可否。凡邊墻隘口。蹊徑林木墩堡之類。嚴禁樵採。重治私通土?册塌者築之。疏闊者塞之。可增者增之。可併者併之。於目力相及處。立為一墩。屯數十人以備瞭報。於眾墩要害處。立為一堡屯加數倍主一驍勇頭目。使統附近諸墩更于大要害處屯一重兵。主一將領使統諸堡。聲勢聯絡。互相應援。庶我軍分者。緩急有救。而不至勢孤氣怯。聚者彼此相應。而常若勢盛氣壯。邊防嚴備。自無他虞。且今陜西虜寇之深入。非以黃河套之失險乎。吾之守鎮。乃有在河套之外者。風寒河凍。彼常潛渡。屯結其中。以擾內地。誠為可慮更乞敕下兵部會議轉行鎮廵等官。審視可否。圖陳方略。濱河南北。或築城池以為鎮遏。或據要害以為扼塞。或設營堡以防涇渡。計出萬全。保無他弊。然後行之。庶一勞永逸而邊備嚴矣。

一募土兵、戍邊之卒、異于內地之兵、內兵不經戰陣、不諳地利、且多驕脆難用、不若生長邊陲者、諳地利、慣戰鬪、知虜情、耐勞苦、不徒為國而且為家。所以肯捐軀拒敵也。比之內兵。戰守功倍。何必一有警急。遽出內兵哉。臣願沿邊一帶、分定彊界、專責邊將守禦、果是兵數不足、守禦不敷、合于本地諸色人內廣為召募。或負才萟。或有勇力。開列等第。編隸籍冊。厚其資糧以充行伍。似為得策。况今虜寇深入。以我邊人為之姦細。為之鄉導也。若非召募。則反投彼中以為之用。亦非善計。今宜多方設法募用以繫其心。不惟資其拒敵。抑且絕其異志、而軍威盛矣。

一撫軍士、李牧備匈奴、市租皆入幕府、為士卒費、趙充國禦羌戎、亦日饗軍士、葢欲得其死力、故推恩義以慰其心爾、夫軍士所資以養者。月糧也。今月糧且不足。而况于燕賞乎。竊念沿邊軍士。枕戈待旦。朝不謀夕。其勞苦較之內軍百倍。內軍或時得賞賜。而邊軍乃月糧不給。誠為可憫臣聞山西潞州等衛至有六七十月而不給糧者、父母妻子、無所仰賴、方且逃遁之不暇、顧何以責其出死力以禦寇乎、况將領貪婪。雖支糧料。又被剋減。而且科害百般。怨聲交作。不特邊軍為然。而腹裏等衛亦有此弊。乞敕該部轉行撫按等官、凡官軍月糧未給者、多方措置、以時關給每月廵按御史坐委的當文職官員分投放支、具呈年終類奏、仍嚴禁約、不許剋減科害、更於月糧之外、是時邊儲尚裕今則燕賞事絕矣或時加賞賚燕犒是亦感人心作士氣之一事也且沿邊守墩瞭報及夜不收等軍。晝夜不休。常被殺死勞苦萬狀。衣糧犒賞尤宜加厚。陣亡官軍。孤兒寡婦尤為可憫。仍須倍加優給。則生者激勵軍前死者感恩地下而軍心固矣

一嚴勸懲、夫賞罰者。勸懲之具也。賞不當功。則無功者或得濫及。非惟不足勸。而且人心怠矣。罰不當罪則有罪者或得倖免。非惟不足懲而且人心縱矣。豈行師之要哉。我　祖宗賞罰成憲具在、可謂嚴密、近來似失濫及僥免之事、如陜西失事重大、據法不宜寬貸也、而總制等官、乃容規避、罰似輕矣、薊州一路、修築城堡、論功未為殊勞也、而鎮廵等官輒蒙陞賞、賞似濫矣、至于沿邊將士、捨命立功、乳臭冐壯夫之賞將帥奪士卒之功尤為軍中積弊而富豪從征之徒、乃以貨賄奪而有之。真偽莫辨。例蒙陞遷。則人皆曰彼以冐功受賞。我何為出死力斬賊首以資之乎。虜寇入境。有一堡受敵。而隣堡不行救援者。有一哨受敵。而左右不行策應者。及至勘問。受敵失事者得罪。而擁兵自衛者獲免。則人皆曰彼以逗遛免罪。我何為輕性命犯賊鋒以援之乎。賞罰失當。類多此弊。以致人心懈怠。軍功不立。職此之由。何以為勸懲哉。乞敕兵部查照律例嚴立條格、能立顯功者、賞必加而無濫。曾經失事者、罰必及而不私、仍行將官不許多帶從征及詭名冐功者。通行查革。虜一入寇。必察其何路而入。何路而出。所經地方。其分守等官。有能率眾奮勇對敵者。雖獲少利。亦當宥罪而錄其功。擁眾不行救援者。雖宿有功。亦當深究而治其罪。庶勸懲嚴而人心勵矣。

一重出師、夫我　祖宗設立沿邊兵卒、大約踰數十萬、茍撫御有方、操練有法、自足守禦、自後虜間為患朝廷命將出師。葢為邊兵聲援。而將官亦亟出救應。未常延緩悞事。近來邊臣不量輕重。一遇虜入。輒便虛張聲勢。謀脫已罪。急入請兵。閉門束手。不復為計矣及兵部奏遣將官。方且乞旗牌。乞從征。乞軍卒等項。故意延遲旬月。豈能救彼緩急而去年宣大有警嘗出師矣。竟不見虜而還。今年薊州有警。又出師矣。亦將無功而返。近日陜西虜患重大、復入請兵、至廑聖慮、又命總兵張洪等出師、正欲急攘之也、而將官仍襲前弊、逡廵踰月、始得起行、及登途次、更須月餘、舍主兵不練而恃援於數千里外自疲之道也計將三月方到彼地、虜人得利。去已遠矣。我師麋費鉅萬曠日持久。勢必掣回。班師之後。虜或復來。是虜常逸而我常勞。虜常得利而我常失利。非計之得者也。乞敕兵部斟酌輕重、轉行鎮廵等官、責成沿邊將士、今後遇有虜寇、務要嚴飭邊備、分守要害。互相救援。隨即各具輕重寔迹。星馳奏報。以候　聖裁。不許虛張賊勢。輕謀陳請。果是大舉入寇。兵力不支。方許請兵。命下之日。嚴立限程。督促將官啟行其有未備事件。舖馬齎送。兵到彼地。駐劄近邊以為聲援。以圖攘禦。其或逗遛坐失事機嚴加重罪。亦不許邀功生事。庶兵將重而威不襲矣。

一撫疲民、竊聞陜西地方、被虜殺掠、老幼流離、哭聲四徹、暴骨郊原、瘡痍可憫、重以荒旱相繼、黍穀不登、百姓愁苦、盜賊充斥、若不早事綏懷、誠恐致生他變、况大軍一臨、未免騷擾、臣聞民之畏軍。甚于畏虜。葢虜之劫掠有時。而軍之擾害無巳。兼以有司乘勢科征。重為民患。臣恐西顧之憂不在外虜而在內盜也乞敕該部轉行撫按等官、勤加撫恤以固人心、量行安輯以救民患、嚴飭有司、毋事刻剝、違者聽廵按御史劾奏治罪、庶民心固而地方安矣、


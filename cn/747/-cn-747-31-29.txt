○令内外官荐亲伯叔及弟兄子侄堪任刺史县令诏

朕所求才，待之若渴。既旌於岩穴，亦贲於邱园，片善必收，冀无遗逸。然士人藏器，众何以知？岂若父子之间，自相推荐。昔祁奚之举祁午，谢安之任谢元，良史书之，咸以为美。贤彦之士，何代无人？宁限嫌疑，致有拘忌。其内外官有亲伯叔及弟兄并子侄中，灼然有才术异能，风标节行，通闲政理，据资历堪充刺史县令者，各任以名荐，其卑官所举人，听於所繇长官处通状，一时录奏，其考试通人任用之后，如后有亏犯典宪，名实不相副者，所举之人，与其同罚，如政绩著闻，终始廉谨为众所知者，其所举人，与其同赏。


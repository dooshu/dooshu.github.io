○覆废罢让皇帝庙奏

让皇帝庙，去月二十四日诏下太常寺，委三卿及博士同详议闻奏者。臣等伏以让皇帝追尊位号，恩出一时，别立庙祠，不涉正统。既非昭穆所及，无子孙飨献之仪，亲尽则疏，岁久当革。杜鸿渐所议“之月时一祭”者，盖以时近恩深，未可顿忘故也。今睿宗、元宗既已祧去，又文、敬等七太子中亦有追赠奉天、承天皇帝之号，当以停废，则让帝之庙，不宜独存。臣等参详，伏请准中书门下状，便从废罢。沿情定礼，实议叶宜。


师第七

或问曰：“曷为天下善？”曰：“师。”曰：“何谓也？”曰：“性者，刚柔、善恶，中而已矣。”此所谓性，以气禀而言也。“不达”。曰：“刚善，为义，为直，为断，为严毅，为干固；恶，为猛，为隘，为强梁。柔善，为慈，为顺，为巽；恶，为懦弱，为无断，为邪佞。”刚柔固阴阳之大分，而其中又各有阴阳，以为善恶之分焉。恶者固为非正，而善者亦未必皆得乎中也。惟中也者，和也，中节也，天下之达道也，圣人之事也。此以得性之止而言也。然其以和为中，与中庸不合。盖就已发如过不及者而言之，如书所谓“允执厥中”者也。故圣人立教，俾人自易其恶，自至其中而止矣。易其恶则刚柔皆善，有严毅慈顺之德，而无强梁懦弱之病矣。至其中，则其或为严毅，或为慈顺也，又皆中节，而无太过不及之偏矣。故先觉觉后觉，闇者求于明，而师道立矣。师者所以攻人之恶，正人之不中而已矣。师笵立，则善人多；善人多，则朝廷正，而天下治矣。此所以为天下善也。此章所言刚柔，即易之“两仪”；各加善恶，即易之“四象”；易又加倍﹐以为“八卦”。而此书及图则止于“四象”，以为火、水、金、木，而即其中以为土。盖道体则一，而人之所见详略不同，但于本体不差，则并行而不悖矣。


○清軍類序 【 清軍】

國初乘大亂之後。民多流離失恒產此軍衛建立之本也然當是時官皆畏法不敢虐下故建衛徙軍多安其役自後日漸承平。流罪者日改充戍。故人有懷土之思。不能固守其新業。在一再傳時巳見其弊於是乎逃亡者十常八九而清勾之令。遂不勝其煩擾矣。以軍伍消耗為憂者。務嚴其法。然法益嚴而民益擾。終不能使之安其業而不逃。此非法之不善。勢不能也葢民貧不自愛始輕犯法又遠徙為軍亦必不能自存所至逃逸者其勢則然耳至於遠年故絕軍戶。必使有以繼之。則其為害滋甚。又惡乎其可乎故今清軍之法當以寬為主庶幾閭閻少得休息耳况兵貴乎精。而按籍勾補者。率多老弱疲羸。糧餉費而無用。是二者之事理。又有不相當也。然則變通之道宜何如。亦曰募其土著之精銳者撫而用之則兵亦不患其不足矣

為陳愚見以蘇民困事

△為陳愚見以蘇民困事 【 清軍】

看得御史馬錄所奏、清理軍伍重複造冊、勾擾貽累、平民致死情弊。切實簡當、急當准行、今將所言開立前件、查議明白、伏乞　聖裁、

一清理軍伍、　國家重務、前件、查得軍政條例內開所勾軍士、若有丁盡戶絕、并山後等處人民、挨無名籍等項三次有司保結回申、委無勾取、軍衛有司、各另造冊轉繳兵部開豁、今照各處衛所官吏、不行遵守、又將已經五次十次保結無勾軍人。一槩造冊開勾、今後各處衛所、將先曾三五次保結。并今次重行清審明白無勾者。俱且住勾。不許重複造冊勾擾。若有故違、查勘是實。照依奏准榜例。查問。當該官吏。此係見行事例。奈何管軍官旗。據案抄謄。求便一已之私。清軍官員。欲逭巳責。圖輳三分之數。多方捏故。頂名解補。冤抑平民。負累長解。誠有如御史馬錄所言者。合無本部移咨都察院通行各處清軍御史、公同布按二司清軍官選委各府州縣賢能官員、悉心查勘。以為一勞永逸之計。取具各該官吏里書鄰佑人等重甘執結。徒知勾擾之為累不知甘結亦為累也葢亦事體不得不然耳果係丁絕戶盡。累經保勘回申者。備細造冊限一年以裏繳部。以憑轉行各該衛所開豁。其承行官吏人等敢有以見作絕、及將開豁軍名、仍復造冊勾擾冤抑平民、搪塞完號者、俱聽清軍御史參問、庶乎弊源永塞、而軍民安業矣、


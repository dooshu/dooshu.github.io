○李晋陵茅亭记

赵郡李兖（一作政）仲山，大历中由秘书郎为晋陵令，思所以退食修政，思所以端已崇俭，乃作茅亭於正寝之北偏。功甚易，制甚朴。大足以布函丈之席，税履而跻宾位者，适容数人。则仲山约身临人，颛固简一之道可知矣。解龟後，继其任凡六七人，每居於斯，必称作者之美。而仲山安贫养性，寓於旧邑者，十有二年。方牧知之，又檄而摄焉。仲山清德之嗣，孝於家，勤於官。其摄也，念前之非久，政之未成也，乃必躬必亲，必诚必信，慎思不懈，而众务咸叙。未有及者，必访问咨度，择善而从之，则其治足徵也。君子谓仲山居处恭，执事敬，出入一纪，再临斯人，有以见位不苟进，仕不苟行，大来必俟时，於是乎始矣。予曩睹亭之起，今又观进德之美，辄直笔志之，谓之《晋陵茅亭记》。时贞元元年夏五月记。


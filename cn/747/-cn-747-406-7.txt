○对举似已者判

〈景充使举似已者，御史纠按。景称：但成三物，惟善能之。〉

举善国经，为善身守，有观风俗，俾择贤良。故轺传一封，尚且通於锺律；埋轮八使，岂独惧於豺狼？景以星车，达诸天府，惟贤能似，虽雠不忘。御史弹违莅职，肃物临人，谓无失於奉公，乃见伤於与善。使苟为迈，（阙是蔑）畏此简书，则羊舌废而不兴，祁奚谁其请老？制命为义，虽暂威於柏台；察理莅仁，终取连於茅茹。欲成三物，方建一官，所纠之言，其细已甚。


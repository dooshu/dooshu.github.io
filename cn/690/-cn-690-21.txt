卷二十一



卷之二十一

丙午八月庚戌朔，拓建康城。初，建康旧城西北控大江，东进白下门外，距钟山既阔远。而旧内在城中，因元南台为宫，稍庳隘。上乃命刘基等卜地，定作新宫于钟山之阳，在旧城东白下门之外二里许，故增筑新城，东北尽钟山之趾，延亘周回凡五十余里，规制雄壮，尽据山川之胜焉。

以伐张士诚告祭大江之神曰：“惟神奉天明命，主宰大江，察鉴无私，代天行令。予生于濠梁，乃庶民也。曩因兵变，遂列行伍，继为总兵。岁月以来，军民既众，土宇益辟，乃正王位，建国曰“吴”。立业江南，拓土广疆，灭强暴之国，恤兵养民，除贪污之政，于兹十有二年矣。今姑苏张士诚，处我东南之境，数来生衅。伏闻古今以来，民欲安，圣人一；民欲愁，伯者多。予之与张，不可多事，于民并立，以荣其身，必决雉雄，以安民庶。然而剖判在乎天，用事在乎人。其深渊巨峰，淤浅河湖，人力一时不能为者，兹欲奖率舟师，由毗陵之境，委曲通道，进入太湖，与张氏决战，告神鉴知。”

辛亥，命中书左相国徐达为大将军，平章常遇春为副将军，帅师二十万伐张士诚。上御戟门，集将佐，谕之曰：“古人立大功于天地间者，必因其时，以行其志，如伊尹佐汤以伐桀，吕望佐武王以翦商，皆得其时，而志在于天下苍生也。自大乱以来，豪杰并起，所在割据，称名号者，不可胜数。江南乱雄，西有陈友谅，东有张士诚，皆连地千里，拥众数十万，吾介乎二人之间，相与抗者十余年。观二人所为，其志岂在于民，不过贪富贵，聚渊薮，劫夺寇攘而已。友谅败灭，独士诚据有浙西，北连两淮，恃其强力，数侵吾之疆场，赖诸将连岁征讨，克取两淮之地。今惟浙西、姑苏诸郡未下，故命卿等讨之，卿等宜戒饬士卒，毋肆虏掠，毋妄杀戮，毋发丘垄，毋毁庐舍。闻张士诚母葬姑苏城外，慎勿侵毁其墓，汝等毋忘吾言。诸将帅务在辑睦，勿纵左右，欺凌军士，凡为将之功，必资士卒，善抚恤之。大抵克敌者必以成功为效，树德者必以广恩为务，卿等勉之。”诸将皆再拜受命，遂为戒约军中事，命人给一纸。既而，上御西苑，复召达、遇春谕之曰：“今师行，苟张氏全城归命，不劳吾师，吾必全之。若用师，城破之日，生其将士，抚其人民，无妄杀戮，有可用者即选用之。”达等既受命，将发，上问诸将曰：“尔等此行，用师孰先？”遇春对曰：“逐枭者必覆其巢，去鼠者必熏其穴。此行当直捣姑苏，姑苏既破，其余诸郡，可不劳而下矣。”上曰：“不然。士诚起盐贩，与张天骐、潘原明等皆强梗之徒相为手足，士诚苟至穷蹙，天骐辈惧俱毙，必并力救之。今不先分其势，而遽攻姑苏，若天骐出湖州，原明出杭州，援兵四合，难以取胜。莫若出兵，先攻湖州，使其疲于奔命，羽翼既披，然后移兵姑苏，取之必矣。”遇春犹执前议，上作色曰：“攻湖州失利，吾自任之。若先攻姑苏而失利，吾不汝贷也。”遇春不复敢言。上乃屏左右，谓达、遇春曰：“吾欲遣熊天瑞从行，俾为吾反间也。天瑞之降，非其本意，心常怏怏。适来之谋，戒诸将勿令天瑞知之，但云直捣姑苏。天瑞知之，必叛从张氏，以输此言。如此，则堕吾计矣。”

壬子，命博士许存仁进讲经史。存仁讲《尚书*洪范篇》至“休徵咎徵之应”。上曰：“天道微妙难知，人事感通易见，天人一理，必以类应稽之。往昔君能修德，则七政顺度，雨旸应期，灾害不生；不能修德，则三辰失行，旱潦不时，乖异迭见。其应如响，箕子以是告武王，以为人君者之儆戒。今宜体此下修人事，上合天道，然岂特为人上者当勉，为人臣者亦当修省，以辅其君，上下交修，斯为格天之本。”

癸酉，大将军徐达等率诸军发龙江。辛酉，师至大湖。己巳，常遇春击败张士诚兵于湖州港口，擒其将尹义、陈旺，遂次洞庭山。上闻之喜曰：“胜可必矣。”癸酉，进至湖州之毗山，又击败士诚将石清、汪海，擒之。张士诚驻军湖上，不敢战而退，指挥熊天瑞叛降于士诚。甲戌，师至湖州之三里桥，士诚右丞张天骐分兵三路，以拒我师，参政黄宝当南路，院判陶子实当中路，天骐自当北路，同佥唐杰为后继。达率兵进攻之，有术者言：“今日不宜战。”常遇春怒曰：“两军相当，不战何待！”于是达遣遇春攻黄宝，王弼攻天骐，达自中路攻陶院判，别遣骁将王国宝率长枪军直扼其城。遇春与黄宝战，宝败走，欲入城，城下钓桥已断，不得入，复还力战，又败，被擒，并获其元帅胡贵以下官二百余人，张天骐、陶子实皆不敢战，歛兵而退。士诚又遣司徒李伯昇来援，由荻港潜入城，我军复四面围之。伯昇及天骐闭门拒守，达遣国宝攻其南门，自以大军继之，其同佥余德、全院判张德义、陶子实出战，皆败走。士诚又遣平章朱暹、王晟、同佥戴茂、吕珍、院判李茂及其第五子号“五太子”者率兵六万来援，号三十万，屯城东之旧馆，筑五砦自固。达与遇春、汤和等分兵营于东阡镇南姑嫂桥，连筑十垒，以绝旧馆之援。李茂、唐杰、李成惧不敌，皆遁去。士诚壻潘元绍时驻兵于乌镇之东，为吕珍等声援，我师乘夜击之，元绍亦遁，遂填塞沟港，绝其粮道。士诚知事急，乃亲率兵来援，达等与战于皂林之野，又败之，虏其戴元帅及甲士三千余人。

置常德卫。

丙子，上语中书省臣曰：“术者言：‘今岁当旱。’自兵兴以来，连年饥馑，百姓流离，吾甚伤之。若又加以旱，民何以堪？今吾军方东征，恐有贪暴掠人子女、财货，使民嗟怨，岂不重伤天地之和？吾前已戒饬诸将士，中书其以吾意谕军中总兵者，务在安辑，以称吾意。”

九月庚辰朔。

辛卯，张士诚复遣其同佥徐志坚以轻舟出东阡镇，觇我师，欲攻姑嫂桥。常遇春遇之，与战，会大风雨，天晦甚，遇春令勇士乘划船数百突击之，复破其兵，擒志坚，得众二千余人。

己未，命朱文忠帅师攻杭州。上谕之曰：“徐达等取姑苏，张士诚必集兵以拒。今命尔攻杭州，是掣制之也。我师或冲其东，或击其西，使彼疲于应战，其中必有自溃者。尔往，宜慎方略。”

己亥，夏主明昇遣使来聘。上因与语，使者輙自言：其国东有瞿塘三峡之阻，北有剑阁栈道之险，古人谓“一夫守之，百人莫过”，而西控成都，沃壤千里，财利富饶，实天府之国。上笑曰：“蜀人不以脩德保民为本，而恃山川之险，夸其富饶，此岂为国长久之道耶？然自用兵以来，商贾路绝，民疲财匮，乃独称富饶，岂自天而降耶？”使者退，上因语侍臣曰：“吾平日为事，只要务实，不尚浮伪。此人不能称述其主之善，而但夸其国险固，失奉使之职矣。吾尝遣使四方，戒其谨于言语，勿为夸大，恐贻笑于人。盖以诚示人，不事虚诞，如蜀使者之谬妄，当以为戒也。”

乙巳，侍臣王祎等进讲，上问曰：“汉高祖、唐太宗孰优？”起居注魏观对曰：“太宗虽才兼文武，而于为善，未勉矫揉；高祖豁达大度，规摹弘远。以此观之，高祖为优。”上曰：“论高祖豁达大度，世咸知之。然其记丘嫂之怨而封其子为羹颉侯，怨豊之叛而不封雍齿，不肯以豊为汤沐邑，则度量亦未弘矣。太宗规摹虽不及高祖，然能驾驭群臣，各为己用，及大业既定，卒皆保全，此则太宗为优也。”

左丞廖永忠、参政薛显将游军至湖山之德清，遂取之，获船四十艘，擒其院判钟正及叛将贾德成。

张士诚自徐志坚败，甚惧，遣其右丞徐义至旧馆，觇形势，将还报，常遇春以兵扼其归路。义不得出，乃阴遣人约士诚弟士信，出兵与旧馆兵合力来战。士诚又遣赤龙船亲兵援之，义始得脱。与潘元绍率赤龙船兵屯于平望，复弃赤龙船，乘小舟潜至乌镇，欲援旧馆。遇春由别港追袭之，至平望，纵火焚其赤龙船，军资器械，一时俱尽，众军散走。自是，张氏旧馆兵援绝，馈饷不继，多出降。

指挥副使张胜宗讨湘乡易华，斩之。华据黄牛峰，既降而复叛，率其余党益肆剽掠潭湘，民多被其害。至是，参政杨璟命胜宗讨平之。

周文贵复攻掠辰州诸郡。上闻之，遣人谕杨璟、张彬等曰：“湖南地接溪洞，贼人恃险负固，叛服不常，宜多设方略以取之。薄其山寨，绝其樵采粮道。彼乌合之徒，志在掳掠，既无所得，势必溃散，乘机剿捕，无遗后患。其有胁从者，则开释之。收复郡县，留兵镇守，以绥远人。”于是璟等遂分兵进讨。

丙午，遣参政蔡哲报聘于蜀，谕哲曰：“蜀使者多饰浮辞，夸大其国，徒取人不信。汝至蜀，慎无效此，彼有所问，但以实告之耳。”

冬十月己酉朔，以郭永为国子博士，李克正为学正，张孟兼为学录，吕仲善为典膳。

辛亥，大将军徐达以所获张士诚将士狥于湖州城下，城中大震。

壬子，常遇春兵攻乌镇，张士诚将徐义、潘元绍及甘院判拒战不胜，复退走。遇春追至昇山，遂攻破其平章王晟陆寨，余军奔入旧馆之东壁，其同佥戴茂乞降，我师驰入之。是夕，王昇亦降。

甲子，朱文忠指挥朱亮祖、耿天壁攻桐庐，降其将戴元帅。复遣袁洪、孙虎略富阳，擒其同佥李天禄，遂合兵围余杭。

戊寅，徐达复攻昇山水寨，顾时引数舟绕张士诚兵船。船上人俯视而笑，时觉其懈，率壮士数人跃入其舟，大呼奋击，余舟竞进薄之。士诚五太子盛兵来援，常遇春稍却，薛显率舟师直前奋击，烧其船，其众大败。其五太子及朱暹、吕珍等以旧馆降，得兵六万人。遇春谓薛显曰：“今日之战，将军之力居多，吾固不如也。”五太子者，士诚养子也，本姓梁，短少精悍，能平地跃起丈余，又善没水。朱暹、吕珍亦善战，士诚倚之。至是，皆降，士诚为之夺气。

十一月己卯朔。

庚辰，旧馆捷至，父老进贺。上曰：“此民之福也。自此东南可定，转输之劳，亦可少苏矣。汝父老宜戒谕百姓，各立生业，无作非义，庶可共享太平。”父老皆拜而出。

甲申，徐达遣冯国胜以降将吕珍、王晟等徇湖州城下，语李伯昇出降。伯昇在城上对曰：“张太尉养我厚，我不忍背之。”抽刀欲自杀，为左右抱持，得不死。左右语伯昇曰：“援绝势孤，久困城中，不如降。”伯昇俛首不能言，其左丞张天骐、总管陈昧等以城降，伯昇遂亦降。

参政胡德济讨诸暨斗岩山寨，平之。

己丑，徐达既下湖州，即引兵向姑苏，至南浔，张士诚元帅王胜降。辛卯，至吴江州，围其城，参政李福、知州杨彝降。

朱文忠攻余杭，下之。先是，文忠兵至余杭，遣人语谢五曰：“尔兄以李梦庚小隙归于张氏，非尔谋也。尔乃国之戚臣，若降，可保不死，仍享富贵。”谢五答曰：“我诚误计，若保我以不死，我即降。”文忠许之，乃与弟侄五人出降。文忠遂进兵杭州，未至，张士诚平章潘原明惧，遣员外郎方彝诣军门，请纳款。文忠曰：“吾兵适至此，胜负未分，而遽约降，无乃计大早乎？”对曰：“此城百万生灵所系。今天兵如雷霆，当者无不摧破。若军至城下，虽欲降，恐无及，故使彝先来请命。”文忠留之宿。明日，遣还报而驻兵以待。原明即日以款状来，曰：“婴城固守，乃受任之。当为归款救民，亦济时之急务。窃伏自念起身草野，叨位省枢，非心慕于荣华，乃志存于匡定，岂意邦国殄瘁，王师见加。事虽贵于见机，民寔同于归义。念是邦生灵百余万，比年物故十二三。今既入于职方，愿溥覃于天泽，谨将杭州土地人民及诸司军马钱粮之数以献。”文忠至杭州，潘原明及同佥李胜奉士诚所授行省及枢密院、浙西江东两道廉访司印，并执蒋英、刘震出降，伏谒道佐，以女乐导迎。文忠叱去之，进原明等，宣上命，慰谕之，禁戢士卒，城中晏然，凡得兵二万，粮二十一万，马六百疋，执元平章丑得长寿等，与蒋英、刘震皆送建康，并遣元明以下官属入朝。

壬辰，脩公子书及务农、技艺、商贾书成。先是，儒士熊鼎、朱梦炎等至建康，延居上宾馆，令纂修是书。上谓之曰：“公卿贵人子弟，虽读书多，不能通晓奥义，不若集古之忠良、奸恶事实，以恒辞直解之，使观者易晓。他日纵学无成，亦知古人行事，可以劝戒。其民间商工农贾子弟，亦多不知读书，宜以其所当务者，直辞解说，作务农、技艺、商贾书，使之通知大义，可以化民成俗。”至是，书成，命颁行之，赐鼎等白金人五十两及衣帽靴袜等物。

庚子，张士诚同佥李思忠、总管衡良佐以绍兴路降，命驸马都尉王恭、千户陈清、李遇守之。

左丞华云龙率兵攻嘉兴，张士诚将宋兴以城降。

壬寅，海宁州降。

癸卯，大将军徐达等兵至姑苏城南鲇鱼口，击张士诚将窦义，走之。康茂才至尹山桥，遇张士诚兵，又击败之，焚其官渎战船千余艘及积聚甚众。达遂进兵围其城，达军葑门，常遇春军虎丘，郭子兴军娄门，华云龙军胥门，汤和军阊门，王弼军盘门，张温军西门，康茂才军北门，耿文炳军城东北，仇成军城西南，何文辉军城西北，四面筑城围困之。又架木塔与城中浮屠对筑台三层，下瞰城中，名曰“敌楼”，每层施弓弩、火铳于上，又设襄阳炮以击之。城中震恐，有杨茂者，无锡莫天祐部将也，善没水。天祐潜令入姑苏，与士诚相闻，逻卒获之于阊门水栅旁，送达军。达释而用之，时姑苏城坚不可破，天祐又阻兵无锡，为士诚声援。达因纵茂出入往来，因得其彼此所遗蜡丸书。由是，悉知士诚、天祐虚实，而攻围之计益备。达时督兵攻娄门，士诚出兵拒战，我武德卫指挥副使茅成战死。成，濠之定远人，性刚勇。自和州从军，隶元帅常遇春麾下，克太平，始授万户。定常州，宁国升为总管。克衢州，升副元帅。守金华，调领军驻杭州之皋亭山，为应援，改太平兴国翼元帅。从克安庆，还援安豊，讨庐州。庐州未下，从上与陈友谅战鄱阳湖泾江口，复从克武昌，迁武德卫正千户，寻升指挥副。使取赣州、安陆、襄阳、泰州，皆有功，调征浙西，克旧馆。至是，围苏州战娄门，左胁中义。死后，追赠镇国上将军、佥大都督府事、护军、东海郡公。

甲辰，元平章丑的长寿等至建康。上以其元臣，命有司给廪饩，归之于元，而诛蒋英于市。以潘原明全城归降，民不受锋镝，仍授平章，其官属皆仍守旧职，从右丞朱文忠节制。

十二月戊申朔。

乙卯，永宁酃县贼饶一等作乱，指挥副使毕荣讨之，擒伪元帅王子华，余党悉平。

己未，罢浙东行省，开浙江等处行中书省于杭州，升右丞李文忠为平章政事。文忠，上甥也，自幼育之，赐以国姓，至是，命复姓李氏。

升元帅陈德为天策卫亲军指挥使。

改绍兴路为绍兴府，诸全州为诸暨县。

陈友谅将建宁阮德柔遣使来纳款。

是时群臣皆上言：“一代之兴，必有一代之制作。今新城既建，宫阙制度，亦宜早定。”上以国之所重，莫先庙社，遂定议以明年为吴元年，命有司营建庙社，立宫室。

甲子，上亲祀山川之神，祝册曰：“维神开辟以来，钟毓灵秀，盘礴江东。然而气运凝会之处，人莫能知。予自乙未渡江，丙申驻师金陵，抚安黎庶，于今十有二年。拓土广疆，神人翼赞。兹欲立郊社，建宫宇于旧城之东，钟山之阳，国祚绵长。惟山川气运是从。谨于是日，肇庀工事，敢告。”

己巳，典营缮者以宫室图来进。上见其有雕琢奇丽者，即去之，谓中书省臣曰：“宫室但取其完固而已，何必过为雕斵。昔尧之时，茅茨土阶，采椽不斵，可谓极陋矣。然千古之上称盛德者，必以尧为首。后世竞为奢侈，极宫室苑囿之娱，穷舆马珠玉之玩，欲心一纵，卒不可遏，乱由是起。夫上能崇节俭，则下无奢靡，吾尝谓‘珠玉非宝，节俭是宝’。有所缔构，一以朴素，何必极雕巧，以殚天下之力也。”








梁家人传第一


呜呼，梁之恶极矣！自其起盗贼，至于亡唐，其遗毒流于天下。天下豪杰，四面并起，孰不欲戡刃于胸，然卒不能少挫其锋以得志。梁之无敌于天下，可谓虎狼之强矣。及其败也，因于一二女子之娱，至于洞胸流肠，刲若羊豕，祸生父子之间，乃知女色之能败人矣。自古女祸，大者亡天下，其次亡家，其次亡身，身苟免矣，犹及其子孙，虽迟速不回，未有无祸者也。然原其本末，未始不起于忽微。《易·坤》之初六曰：“履霜，坚冰至。”《家人》之初九曰：“闲有家，悔亡。”其言至矣，可不戒哉！梁之家事，《诗》所谓“不可道”者。至于唐、晋以后，亲疏嫡庶乱矣！作《家人传》。






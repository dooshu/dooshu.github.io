○请问生口取贼计策状

右，伏以残寇未平，须广求良计，臣等苟有所见，则合上闻。远则韩信，近则李靖，皆临列免死，後立殊勋，忽有其人，亦不可料。望令勘事中使宣闻，如有奇计秘能，必取刘稹，或可以反间，令自相枭戮，及能计计取彼州县，兼招得都头者，并仰速具事由闻奏。如计画明切，便堪施行，即贷其死命，令於诸军敕命。不妨有可采录，或助戎功。可否之间，在於宸断。


179　宿沙瞿子所善與所得


説文鹽字部：「古者宿沙今説文作「夙」，古宿、夙通。初作煮海鹽。」魯連子曰：「古善漁者宿沙瞿子，使漁于山，則雖十宿沙子不得一魚焉。」見太平御覽九百三十五。又曰：「宿沙瞿子善煮鹽，使煮漬沙，雖十宿沙，不能得焉。」見御覽八百六十五。

【元圻案】漢書藝文志「儒家」：「魯仲連子十四篇。」王氏攷曰：「隋志五卷，録一卷。春秋正義、史記正義、文選注、太平御覽引之。」〇史記魯仲連列傳：「魯仲連者，齊人也。好奇偉俶儻之畫策，而不肯仕官任職，好持高節。」






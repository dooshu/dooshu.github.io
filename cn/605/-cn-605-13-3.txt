跋王文聚隶书兰亭帖

黄山谷曰：“世人但学兰亭面，欲换凡骨无金丹。”盖讥世之临摹禊帖，皆仅得面庞，而未得其精髓也。余友王文聚，为右军四十二代孙。楷法既精，复长汉隶，乃以蔡中郎《石经》笔法，为兰亭开一生面。银钩铁勒，古劲无比。若论其秀颖之气，则仍是《黄庭经》《笔阵图》所夺舍投胎者也。譬之祖父相貌，其子孙肥痴羸瘦或有不同，而至审其骨格规模，未有不相肖者也。昔人云：“公侯之家，必复其祖。”则文聚另具肉身，犹思剔骨还父。


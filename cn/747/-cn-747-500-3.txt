○故州伏陆县令赠左散骑常侍王府君神道碑铭（并序）

国家以孝理天下，[B14A]有功之臣，寄崇元侯，泽及先子，印绶名器，贲於冥冥。繇是王公三受追命，有金貂附蝉之饰。公讳崇术，字敬方，其先太原晋阳人。晋司徒浑之後也，中以阀阅，徙於帝邱，今以名数，籍於毂下。曾王父皇集州司仓参军元素，元素生朝散大夫滑州卫南县令瑰，瑰生蔚州司法参军宏效，皆用儒行自守，故缨毂未华，仕不过郡掾中县大夫，而休问四畅。公即司法府君之子，方严密静，忠厚温克，览六籍三略，如见古人之心。开元中举孝廉，仍岁为有司所诎，因罢卷慨息。慕班超、傅介子之为人，遂从河西节度杜尚书暹，抚剑相合，一命昭武校尉兰州金城府别将，再命州修武府左果毅都尉。伐谋决胜，多咨之。居戏下数岁，因喟然曰：“务功伐而违敬养，岂吾之心耶？”陟屺倚门，慈恋交感，乃嘉仲由而罪吴起，去危事以承欢颜。既至郡，按察使表其义行可移於教化，有诏试守州伏陆令，为之三年，礼俗休和，入有怡声，出有循政，熙熙然千室以仁遂焉。虽宓不齐之理单父，庚桑楚之居畏，不是过也。察廉荐延者方因公以俟上赏，俄丁太夫人忧，丧期斩焉，阕而犹毁，又喟然曰：“向所以不择禄者，备饣善羞耳，今则求志，岂蕲畜於樊中耶？”於是善闭以葆其身，教忠以大其门，语仁义於燕，集宠嘉於後昆。以天宝八年春正月，考终命於濮阳县，享年七十二。

嘉耦北平田氏，夏州司马艺之息女，淑慎柔正，宜於家室，後七岁，没於徐州。有子三人，长曰奇哲，ㄈ傥沈勇，与河内尚衡扶义於河南，积功劳至恒州刺史，蹈难以没，不害於仁。次曰栖荣，说以忠力策谋，至左威卫将军，幼曰栖曜，宽明博大，有文武略，左右征师，炳著威功，埽虿毒於姑胥，静鸱喧於夷门。兴元元年，以太子詹事加御史大夫，繇太原县侯进封琅琊郡王。贞元三年，从晋国韩公来朝京师，拜辅国大将军左龙武军将军。明年，又以御史大夫为坊丹延等州节度观察等使，十二年，就加礼部尚书，纳忠服劳，考礼修职，克禀风训，为时翰垣。旋观赋政之府，乃公筮仕之地，感霜露於怵惕，展蒸尝於吉蠲。盖贻庆考祥，必有所自，不然，何回复宏大於是邦耶？初大历十年，朝廷以尚书偏师策勋，赠公开州刺史，贞元九年，又以抚剑宣力，赠公宋州刺史。是岁，天子以一纯二精，大飨报本。其明年，赠公左散骑常侍，夫人始赠北平郡太君，再封北平郡太夫人，至是三加为燕国太夫人。十年十月，追锡之车服器用，改葬之と青，合於濮阳洛城乡全义里之西原。先是尚书既得吉卜，如始居丧之，累章请乞亲壤树土，以戎阃委重，俾其子正元往襄事焉。噫嘻！追养继志，有哀有敬，义方启迪之远，纂服裕蛊之盛，蕃衍昌阜，丛於子姓，宜哉！斫石旧封，以摅德善。其铭曰：

仕不必贵，难乎其备。抑抑王公，修仁践义。戎昭再命，宏厥武事。美化一同，炳然文吏。燕居就养，消息恬智。从心之年，亦已过二。没代流庆，密章下贲。北追剧藩，乃进常侍。婉彼燕国，柔嘉乐易。光协闺门，克昌後嗣。蝉冠象服，同穴兹地。金石系辞，式昭遗懿。


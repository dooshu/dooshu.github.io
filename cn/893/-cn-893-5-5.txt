凤笙篇





仙人十五爱吹笙，学得昆丘彩凤鸣。[一]始闻炼气餐金液，[二]复道朝天赴玉京。[三]玉京迢迢几千里，凤笙去去无穷已。[四]欲叹离声发绛唇，[五]更嗟别调流纤指。[六]此时惜别讵堪闻，此地相看未忍分。重吟真曲和清吹，却奏仙歌响绿云。绿云紫气向函关，[七]访道应寻缑氏山。莫学吹笙王子晋，一遇浮丘断不还。[八]

[一]邢昺《尔雅疏》：《昆仑山记》云：昆仑山，一名昆丘。



[二]鲍照诗：“淮南王学长生，服食炼气读仙经。”《神仙传》：药之上者有九转还丹、太乙金液，服之皆立登天。



[三]《灵枢金景内经》：下离尘世，上界玉京。注云：玉京，无为之天也，三十二帝之都。《步虚经》：玉京山，在无上大罗天中，玉京之上，七宝玄台，居五忆五万五十五重天最上顶也。《枕中书》：玄都玉京七宝山，周围九万里，在大罗天之上，城上七宝宫，宫内七宝台，有上、中、下三宫如一。宫城一面二百四十门，方生八行宝树，绿叶朱实，五色芝英，上有万二千种芝，沼中莲花，径度十丈。上宫是盘古真人、元始天皇、太元圣母所治，中宫是太上真人、金阙老君所治，下宫是九天真王、三天真王所治。玉京有八十一万天路，通八十一万山岳、洞室。夫以得道大圣众并赐其宫第居宅，皆七宝宫阙。或在名山山岳，群真所居，都有八十一万处。古今有言九九八十一万终天路，玉京山也。



[四]王勃《春思赋》：“狂夫去去无穷已，贱妾春眠春未起。”



[五]梁简文帝诗：“清讴出绛唇。”



[六]陆机诗：“泠泠纤指弹。”



[七]《艺文类聚》：《关令内传》曰：关令尹喜登楼四望，见东极有紫气西迈，喜曰：“夫阳气尽九，星宿值合，岁月并王，九十日之外，应有圣人经过京邑。”至期乃斋戒。其日，果见老子。



[八]《元和郡县志》：缑氏山，在河南府缑氏县东南二十九里，王子晋得仙处。《列仙传》：王子乔者，周灵王太子晋也，好吹笙，作凤凰鸣。游伊、洛之间，遇道士浮丘公，接以上嵩高山。三十余年后，于山上见桓良曰：“告我家，七月七日待我于缑氏山巅。”至时，果乘白鹤驻山头，望之不得到，举手谢时人，数日而去。琦按：此诗是送一道流应诏入京之作，所谓“仙人十五爱吹笙”，正实指其人，非泛用古事。所谓“朝天赴玉京者”，言其入京朝见，非谓其超升轻举。旧注以游仙诗拟之，失其旨矣。






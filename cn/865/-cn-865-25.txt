卷二十五


<集部,别集类,南宋建炎至德佑,石湖诗集

钦定四库全书

石湖诗集卷二十五

宋　范成大　撰

小峨眉【并序】

近得灵璧古石絶似大峨正峰名之曰小峨眉东坡常以名卢山恐不若此石之逼真也作小峨眉歌以夸之

三峨参横大峨高奔崖侧势倚半霄龙跧虎卧起且伏旁睨沬水沱江朝禹从岷嶓过其下奠山着籍称雄豪告成归来两阶舞泗滨锡贡备九韶览观此石三叹息髣髴蜀鎭俱迢嶤惜哉击拊堕簨虚辇送淮海还山椒降商讫周谨呵护磬氏无敢加镌雕刘项蜗争哄灵璧血漂川谷流腥臊水官恐此被染涴氊包席裹吴中逃市门大隐阅千祀苔衣尘网薶孤标尤物显晦定有数昨者惠顾不待招我昔西游踏禹迹暑宿光相披重貂十年境落卧游梦摩挲壁画双鬓凋天怜爱山欲成癖特设奇供慰寂寥恍然坐我宝岩上疑有太古雪未消嵌根襞积巧入妙峰顶箕踞贵不骄炉烟云浮布银界隙日虹贯凝金桥是时岁杪卧衰病健起放杖惊儿曹龙锺绕围喜折屐龟手拂拭寒侵袍太湖未暇商甲乙罗浮天竺均鸿毛小峨之名神所畀永与野老归渔樵作诗贺我得石友且以并贺兹丘遭

烟江叠嶂

烟江叠嶂太湖石也鳞次重复巧出天然王晋卿尝画烟江叠嶂图东坡作诗今借以为名此石里人方氏所藏故物非近年以人功雕斵者比尤可贵

太湖嵌根藏洞宫槎牙石生奫沦中波涛投隙漱且囓岁久缺罅深重重水空发声夜镗鎝中有晴江烟嶂叠谁欤断取来何时山客自言藏奕叶江上愁心惟画图苏仙作诗画不如当年此石若并世雪浪仇池何足书我无俊语对巨丽欲定等差谁与议直须具眼老香山来为平章作新记

天柱峰

天柱峰英石也一峰峭竖特起有昂霄之意天柱本在衡山自黄帝时即以灊山辅南岳汉氏因之遂寓其祭於灊天柱山衡灊盖皆有天柱而灊名特彰九华鴈荡若他山亦皆以此名峰不足算也

衡山紫盖连延处一峰巉絶擎玉宇汉家惮远不能到寓祭灊山作天柱我今卧游长揜关却寓此石充灊山形摹三尺气万仞世间培塿何由攀南州山骨孕清淑乳孽砂牀未超俗神奇都赋小峥嵘雷雨飞来伴幽独哦诗月明清夜阑坐看高影横屋山摩霄拂云政如此吾言实夸谁敢删

甲辰除夜吟

一年三百六十日日日三椽卧衰疾旁人揶揄还叹咨问我如何度四时我言平生老行李蓐食趂程中夜起当时想像闭门闲弱水迢迢三万里如今因病得疎慵脚底关山如梦中重帘复幕白昼静户外车马从西东若问四时何以度念定更无新与故瓶花开落纪春冬窗纸昏明认朝暮行年六十是明朝不暇自怜聊自嘲婪尾三杯饧一楪从今身健齿牙牢

次韵龚养正送水仙花

色界香尘付八还正观不起况邪观花前犹有诗情在还作凌波步月看

元日

屋角峥嵘斗柄移案头萧索烛花垂与时消息评新药若节春秋忆旧诗饥饭困眠全体懒风餐露宿半生痴尊前现在休嫌老最後屠苏把一巵

正月六日风雪大作

滕六无端巽二痴翻天作恶破春迟邀梅勒柳何功业谁与停杯一问之

奇寒何事入芳辰不管灯枝欲试新即日反风吹尽雪东君已费一分春

元夕四首

粉痕红点万花攒玉气珠光宝月团帘箔通明香似雾东君无处着春寒【谓吴中剪罗琉璃二灯】

不夜城中陆地莲小梅初破月初圆新年第一佳时节谁肯如翁闭户眠

药炉汤鼎煮孤灯禅版蒲团老病僧儿女强修元夕供玉蛾先避雪鬅鬠

落梅穠李趂时新枯木崖边一任春尚爱乡音醒病耳隔墙时有卖饧人【谓唱卖乌腻糖者】

去年多雪苦寒梅花遂晚元夕犹未盛开

隔年寒力冻芳尘勒住东风寂莫滨只管苦吟三尺雪那知迟把一枝春灯烘画阁香犹冷汤煖铜瓶玉尚皴花定有情堪索笑自怜无术唤真真

寄题筠州钱有文明府新昌小道院

忠厚平生心学敏明随处民功江左幕中荒政江西县里仁风

勿云私淑小邑可以匹休大邦健笔谁能後赋向来江夏无双

题徐熙杏花

老枝当岁寒芳蘤春澹泞雾绡轻欲无娇红恐飞去

题赵昌木瓜花

秋风魏瓠实春雨燕脂花彩笔不可写滴露匀朝霞

题易元吉獐猿两图二首

择食麕相唤无人意不惊猿啼风动叶机熟两忘情乌逐山公噪惊麕仰望疑春林无一事獝狘自生悲

题张希贤纸本花四首

牡丹

洛花肉红姿蜀笔丹砂染生绡多俗格纸本有真艶

常春

染根得灵药无时不春风倚阑与挂壁相伴岁寒中

红梅

酒力欺朝寒潮红上粧面桃李漫同时输了春风半

鸡冠

号名极形似摹写与真逼聊以画滑稽慰我秋园寂

喜沈叔晦至

澹若论交味嘤其求友声江湖几鱼沬风雨一鸡鸣旧事休重说新诗莫细评烦将忆勤梦归对海山横

惊蛰家人子辈为易疎帘

二分春色到穷阎儿女祈翁出滞淹幽蛰夜惊雷奋地小窗朝爽日筛帘惠风全解墨池冻清昼賸繙云笈籖亲友莫嗔情话少向来屏息似龟蟾【韩尚书新造云笈七籖】

信笔

天地同浮水上萍羲娥迭耀案头萤山中名器两芒屩花下友朋双玉瓶童子昔曾夸了了主翁今但诺醒醒归田赢得多无事输与诸公汗简青

请息斋书事三首

覆雨翻云转手成纷纷轻薄可怜生天无寒暑无时令人不炎凉不世情栩栩算来俱蝶梦喈喈能有几鸡鸣冰山侧畔红尘涨不隔瑶台月露清

刻木牵?罢戏场祭余雨後两相忘门虽有雀尚廷尉食已无鱼休孟尝蝨里趋时真是贼虎中宣力任为伥篱东舍北谁情话鷄语鸥盟意却长

聚蚋醯边闹似雷乞儿争背向寒灰长平失势见何晚栗里息交归去来休问江湖鱼有沬但蕲云水鹤无媒岩扉岫幌牢扃钥不是渔樵不与开

送文季高倅兴元

素衣京洛怅成缁青鬓江吴喜未丝烛暗不眠谈旧事酒阑作恶问行期琴书情话须亲戚风雨残春更别离屈指归来重一笑埽除门巷着旌麾

书怀二絶再送文季高兼呈新帅阎才元侍郎

劒关云栈守非难函谷泥封久未刋今日汉中谁国士莫敎春草上斋坛

西出阳关有旧知薰风渌水泛莲时烦君传语诗书帅更寄台城别後词

寄题石湖海棠二首

手开芳径越城头红锦屠苏结绮楼不把万枝银烛照淡云微月替人愁

老懒居家似出家园林春色雨沾沙海棠尚自无心看天女何须更散花

家人子辈往石湖检校暮归

南浦回春棹东城掩暮扉儿修鸡栅了女挈菜篮归风力虽欺酒花香尚染衣衰翁牢守舍肠断钓鱼矶

枕上闻蒲饼焦

晓寒燕雀噤春阴珍重清簧度好音窗色熹微欹枕听梦成舟檥竹溪深

石湖芍药盛开向北使归过维扬时买根栽此因记旧事二首

竹西歌吹荻花秋遗老垂洟送远游羌?夜阑吹出塞当年如此梦扬州

万里归程许过家移将二十四桥花石湖从此添春色莫把蒲萄苜蓿夸

次韵龚养正中秋无月三首

词客幕天清露下老翁卧病破窗中高吟大醉输公等不见常娥与我同

去年怪雨无端甚今岁痴云亦复然减却新诗酸却酒乘除添得一更眠

丙夜清光些子见儿童惊喜强雄夸阑珊高兴应无几恰似春残看落花

殊不恶斋秋晚闲吟五絶

好风入帘图画响斜照穿隙网丝明檐闲双雀有时鬬壁下一蛩终日鸣

旁若无人鼠饮砚麾之不去蝇登盘天凉睡起枕痕煖日晚慵来香字寒

就食迁居蚁坟壤随风作舍蛛袅丝百年何处用三窟万事信缘安一枝

市声汹汹鼓催阵日影駸駸潮涨痕消磨意气默数息把翫光阴牢闭门

中秋昨已等闲过重九今还如梦来霜鬓数茎羞堕帻黄花三度笑空杯

老陈道人自云梦被召怍地上主者又常受一贵家供祝之曰他日必来吾家作儿戏赠小颂

野人何苦赴官差符使追呼挠道怀幸有于门香积供不如随喜去罗斋

题张戡蕃马射猎图

阴山碛中射生骑马逐箭飞如脱兔割鲜大嚼饱何求荐食中原天震怒太乙灵旗方北指掣辔逃归莫南顾汉家飞将李将军马蹄行踏燕然路

题赵昌四季花图

海棠梨花

醉红睡未熟泪玉春带雨阿环不可招空寄凭肩语

葵花萱草

卫足保明哲忘忧助欢娱欣欣夏日永媚我幽人庐

拒霜旱莲

霜天木芙蓉陆地旱莲草水花云锦尽不见秋风好

梅花山茶

月淡玉逾瘦雪深红欲燃同时不同调聊用慰衰年

乙巳十月朔开炉三首

石湖今日开炉纸窗银白新糊童子烧红榾柮老翁睡煖毺

石湖今日开炉两壁仍安画图万事篆烟曲几百年毳衲团蒲

石湖今日开炉俗家恰似精庐擦涕虽无情绪吟诗却有工夫

有叹二首

春秋兰菊殊调南北马牛异方心醉井蛙海若眼空鹏海鸠枋

贫富交情乃见炎凉岁序方成越秦本异肥瘠鲁卫何曾弟兄

留简伯俊

我昔赋远游万里无亲朋惟君同怀抱相从共茵凭踰岭穿瘴茅扪参倚枯藤随行一瓶鉢澹如云水僧火驰炎热场见此玉壶氷东归常愧君无力相引绳长材屈小邑果以循吏称岂不有荐墨翩然支郡丞五溪在何许水驶山崚嶒漫仕不择地抟扶笑鲲鹏独有故意长问疾访姜肱亹亹谈昨梦一一记吾曾中年畏离别况我雪鬅鬙此意君自解少留对青灯

枕上有感

窗明似月晓光新被煖如薰睡息匀冲雨贩夫墙外过故应嗤我是何人

夜坐有感

静夜家家问户眠满城风雨骤寒天号呼卖卜谁家子想欠明朝籴米钱

十月二十六日三偈

声闻与色尘普以妙香薰昔汝来迷我今吾却戏君有个安心法无时不可行只将今日事随分了今生窗外尘尘事窗中梦梦身既知身是梦一任事如尘

石湖诗集卷二十五








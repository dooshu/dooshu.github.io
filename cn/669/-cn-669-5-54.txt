54　共綏執授辯正


大祝「九祭」，「九曰共祭」。注云：「共猶授也。王祭食，宰夫授祭。孝經説曰：『共綏執授。』」疏云：「孝經説，孝經緯文。共綏執授，謂將綏祭之時，共此綏祭以授尸。」愚謂：疏謂「綏祭」，非也。後漢禮儀志注：「孝經援神契曰：『尊三老者，父象也。謁者奉几，安車輭輪，供綏執授。』宋均曰：『供綏，三老就車，天子親執綏授之。』」永平二年養老詔亦有「安車輭輪，供綏執授」之語，見後漢書明帝紀。蓋取孝經緯。

【元圻案】儀禮少牢饋食禮：「上佐食取四敦黍稷，下佐食取牢一切肺，以授上佐食。上佐食以綏祭。」注：「綏或作挼，挼讀爲墮。」士虞禮：「祝命佐食墮祭。」注：「下祭曰墮。今文墮爲綏，特牲、少牢或爲羞，失古正矣。」疏曰：「鄭不從綏與羞之義也。」賈氏以共綏爲綏祭，蓋據少牢爲説，故王氏援孝經緯、漢書以正之。






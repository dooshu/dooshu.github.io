○为张濠州谢上表

臣沐言：顷陷身凶族，待罪黄沙，戮社衅鼓，职臣之分。陛下照臣以日月之光，察其微恳，拔臣於缧绁之下，授以专城。今日馀生，实圣朝所赐。宠章荣命，岂贱臣之心？碎首粉骨，未答天造。今以某月日到濠州上讫。谨当竭力官守，正身率下，勉励苦节，绥安疲人，冀立犬马之诚，或申丝之效。无任感惧之至，谨附表陈谢以闻。


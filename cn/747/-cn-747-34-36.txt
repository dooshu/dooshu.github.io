○赐贡举人朝堂坐食敕

兴化立理，急於隽贤，呈才效用，属在文武。朕恭默思道，寤寐劳求，长想幽仄，屡申徵贲。今边隅未静，师旅时兴，属听鼓鼙，载怀屠钓。广求百夫之特，以作四方之守。总夫戎政，爰诏武臣，宏我风教，谅惟儒林。卿等或谋虑深远，或学艺该通，来应旌招，深副虚伫。并宜朝堂坐食讫，且归私第，即当有试期也。


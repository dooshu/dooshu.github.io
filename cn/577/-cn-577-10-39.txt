寄高三十五詹事适


安稳高詹事，兵戈久索居。时来如一作知宦达，岁晚莫情疏。天上多鸿雁，池一作河中足鲤鱼。相看过半百，不寄一行书。

至德二载，适节度淮南。兵罢，李辅国恶于上前，左授太子少詹事。故曰“时来如宦达”，婉词以慰之也。适有《酬裴员外》[1]诗云：“小人胡不仁，谮我成死灰。赖得日月明，照耀无不该。留司洛阳官，詹府唯蒿莱。”

	[1] 裴员外：原作“崔员外”，据《高常侍集》卷四改。






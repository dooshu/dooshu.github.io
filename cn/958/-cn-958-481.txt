文同　送坚甫同年

坚甫神太清，不谓久流落。

别来二十载，论议转深博。

其中富所有，种道以文获。

铺张讲治乱，破若劲弩彉。

众人诮青衫，可笑俗眼薄。

兰筋隐瘦骨，垂耳受羁络。

拳挛喙拄地，过者无伯乐。

去蜀持底归，雄藁满坏橐。

朝辞玉垒关，暮上石櫃。

知子者云谁，独我怀抱恶。

文同

文同　送坚甫同年

得数常奇懒下筹，肯来荒徼治累囚。

三年笑别浙江远，万里吟归岷岭秋。

赵壹囊空常骯髒，虞卿书就愈穷愁。

跖香回臭都休问，未有林泉且宦游。

文同

文同　送坚甫同年

春深行剑栈，羡子此时归。

照日江浮马，迎风花聚衣。

下程家累省，对景俗题稀。

若遇西来客，书言不可违。

文同

文同　送坚甫同年

春风吹雪满西窗，此夜无人对酒缸。

若到杭州见苏子，为言常梦过松江。

文同

文同　送坚甫同年

华亭有珍禽，毛丰而骨细。

他日上隋渠，为我致清唳。

文同


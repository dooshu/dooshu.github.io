●大明會典卷之一百七十七

問擬刑名

國朝問刑之法、詳見諸司職掌、後損益事例不一、問刑衙門、或引律、或用例、其文已備載於前、諸係通例無所附著者、並載此

洪武元年令、凡鬥毆詞訟犯人、依律保辜。若所招罪重者、依法監禁。罪輕者、保管在外。其餘原告證佐干連人等。毋令隨衙、妨廢生理。違者究治

○凡鞫問罪囚、必須依法詳情推理、毋得非法苦楚、鍜鍊成獄。違者究治

○凡訴訟之人、有司置立口告文簿一扇、選設書狀人吏一名、如應受理者、即便附簿、發付書狀、隨即施行。如不應受理者、亦須書寫不受理緣由、明白附簿。官吏署押、以憑稽考

○凡差使人員、不許接受詞狀、審理罪囚、違者以不應論罪

○凡告事者、告人祖父、不得指其子孫為證。告人兄、不得指其弟為證。告人夫、不得指其妻為證。告人本使、不得指其驅奴婢為證。違者治罪

○凡特旨臨時處決罪名、不著為律令者、大小衙門、不得引此為例。若輒引比律、致令罪有輕重者、以故出入人罪論

○凡諸姦邪進讒言、佐使殺人者、雖遇大赦、不在原免

○凡以赦前事、告言人罪者、以其罪罪之。若係干錢糧婚姻田土、事須追究。雖已經赦、必合改正徵收者、不拘此例

○凡年老、及篤廢殘疾之人、除告謀反叛逆、及子孫不孝、聽自赴官陳告外。其餘公事、許令同居親屬通知所告事理的實之人代告。誣告者、罪坐代告之人

○凡婦人除犯惡逆姦盜、殺人、入禁。其餘雜犯、責付有服宗親收領聽候。一應婚姻田土家財等事、不許出官告狀、必須代告。若夫亡無子、方許出官告對。或身受損傷、無子代告、許令告訴

○凡各府推官、職專理獄、通署刑名文字、不預餘事。凡有解到罪囚、必先推詳實情然後圓審。各衙門不許差占

○六年令、免

皇親國戚有犯、除謀逆不赦外。其餘所犯、輕者、與在京諸親會議。重者、與在外

諸王、及在京諸親會議。皆取自上裁。其所犯之家、止許法司舉奏、並不許擅自拏問

○十五年、令吏戶禮兵工五部、凡有應問罪人、不許自理、俱付刑部鞫問

○十八年、頒行

大誥、令一切官吏諸色人等、戶有一本、若犯笞杖徒流罪名、每減一等。無者、每加一等

○二十六年定、凡鼓下、并通政司等衙門、送原告連狀到部、先於原告簿內、附寫告人姓名、鄉貫、住址、并將告詞於詞狀簿內、全文抄畢、連人狀判送該部承行。該部先行立案、責差皁隸將引原告前去召保、聽候提人對問、取訖保狀附卷。照出合問人數、具呈本部、具手本赴內府刑科給批差人提取、及提人到部、判送該部歸問、先將犯人名數立案、責令司獄司監收、聽候引問。仍差原召保皁隸前去拘喚原告、與被告通行對問。復行案呈本部、將原給批文、赴內府刑科銷繳。其引問一干人證、先審原告詞因明白、然後放起原告、拘喚被告審問。如被告不服、則審干證人。如干證人供與原告同詞、卻問被告。如各執一詞、則喚原被告干證人、一同對問、觀看顏色、察聽情詞、其詞語抗厲、顏色不動者、事理必真。若轉換支吾、則必理虧。略見真偽、然後用笞決勘。如又不服、則用杖決勘。仔細磨問、求其真情。若犯重罪、贓證明白、故意恃頑不招者、則用訊拷問、情狀既實、取訖供招服辯、判押入卷、明立文案、開具原發事由、問擬招罪、照行事理、死罪徒流者、具寫奏本。笞杖罪名、止具公文、連囚牒發大理寺審候平允回報、復行立案、除十惡重囚、決不待時外。餘令司獄司仍前監收、聽候依時覆奏處決。其餘各赴該部發落。

【 工役付河南部、編軍付陝西部、贓罰付湖廣部】 其有發回寧家者、主事廳出批送應天府經歷司交割、給引寧家

○二十八年、令法司擬罪、許引

大誥減等

○洪熙元年、令一應罪犯、悉依

大明律科斷、法司不許深刻、妄引榜文、及諸條例比擬

○正統四年、令生員有犯姦盜詐偽、挾制官府毆罵師長、教唆詞訟、說事過錢、包占人財物田土等項。廩膳追糧解京。增廣附近軍民衙門、俱贖罪充吏。其犯受贓姦盜、不分廩增照例運磚、運炭、納米、擺站等項滿日、發回原籍為民充警

○成化元年、令凡問囚犯、一依

大明律科斷、照例運磚做工納米等項發落。所有條例、並宜革去、及不許深文妄加參語、濫及無辜。其有奉旨推問者、必須經由大理寺審錄、毋得徑自參奏、致有枉人

○又令凡天下軍民人等、代抱本狀、除道路極邊、與事情迫切、及老弱婦人、依律問罪、遣回聽理。其餘皆遞送押解

○二年題准、各處軍民人等、一應詞訟、悉要自下而上陳告。若軍衛有司、斷理不公、方許赴合干上司訴告。若內外鎮守總兵參將等官、濫受軍民詞訟、及聽信跟隨頭目人等撥置、輒行軍衛有司問理、其軍衛有司、阿附順受、許巡撫都御史、及按察司、並分巡官、應問者、就便拏問。應奏者、奏請定奪

○六年奏准、官員除事干情重、照例改調、若違限失錯、犯笞杖等罪、免其問斷、止令罰贖還職

○七年、令在外官吏軍民人等有犯、除謀逆等項重情、及奉旨差官提勘外。其餘人命贓私違法等情、止行巡按御史、並按察司官勘問。當解京者、提解赴京。若御史按察司官有犯、另行無礙衙門勘理。不許擅擬差人提擾

○弘治十三年奏准、凡軍職犯該公罪、並私罪、不該革去見任者、照舊管事、聽候參提。其餘犯革去見任、帶俸立功降調、及強盜人命等項重情、俱照例革去管事拘繫、然後參提

○十四年奏准、凡軍職有犯、除笞罪收贖外。其杖罪以上、不分收贖、及運灰做工等項、俱依律論功、定議發落

○十五年奏准、凡奉旨於在京拏人、錦衣衛給

駕帖、刑科批日。若差人出外提人、取物、勘事、皆給精微批、齎赴所在官司、比號相同、然後行事。如不同、就擒解京。其法司提在京人犯止用手本、差辦事吏、或防軍、將原告押送各該衙門、認拏被告人犯。其情輕干證、及婦女不係姦盜者、著落店家保領聽牌。情尤輕者、照出聽牌

○凡通政司等衙門、送到詞訟、照被告名籍、分送該司收問。若被告在逃不獲、或病故、公差等項、照原告司分收問。其都察院調到付到囚人、對道分司收問

○正德元年題准、守衛旗軍、逃亡守補、或犯罪該笞杖者、法司不許朦朧的決、有礙收發上直○凡布政司官、不許受詞、自問刑名。撫按官亦不許批行問理。其分守官、受理所屬所告戶婚田土等情、許行理問所、及各該府屬問報○凡內外各該衙門緝事巡捕人員、拏獲竊盜掏摸人犯、務要追究真正姓名、的確籍貫、並為盜次數、開送問刑衙門查問、經問衙門、各另置盜賊囚簿、將略節緣由、附寫封收、以備查考

○凡京城內外、收買粳米粟米、插造燒酒者、法司究問、枷號示眾。兩鄰不首、亦治以罪。官軍人等、買糟餧馬者、該管官員禁治

○嘉靖八年奏准、凡軍職犯該雜犯、准徒五年。若係犯姦例發原籍為民者、免其立功、仍照常發落

○十年奏准、凡起解軍丁、並長解正身、雇人頂替里長四鄰委有知情受贓、容隱不舉者、各照例問發。若但知而不首、別無受贓情弊、照常發落

○十一年題准、各處問刑衙門、除將侵欺正犯、監追變賣、照例發落外。其年遠人亡、家產盡絕並無干連累、及節奉詔應蠲免者、勘實除豁

○十六年奏准、凡親屬有犯重情、或干律應離異之人。悉照已定名分科斷、不得妄生異議、致有出入。事有疑似者、奏請定奪

詳擬罪名

在外問刑衙門、罪至大辟者、皆呈部詳議。議允。則送大理寺覆擬。覆擬無異、然後請旨施行。其情法未當、及已送寺駁回者、俱發回所司再問。事例詳後洪武十七年、諭法司官、布政司、按察司、所擬刑名、其間人命重獄、恐有差誤、令具奏轉達刑部都察院參考、仍發大理寺詳擬、已著為令。今後直隸府州縣所擬刑名、一體具奏○二十六年定、凡各布政司、並直隸府州、遇有問擬刑名、笞杖就彼決斷。徒流遷徙充軍、雜犯死罪、解部審錄發落。其合的決、絞、斬、凌遲處死罪名、各處開坐備細招罪事由、照行事理、呈部詳議。比律允當者、則開緣由、具本發大理寺覆擬。如覆擬平允、行移各該衙門、如法監收聽候、依時差官審決。如有決不待時重囚、詳議允當、隨即具奏差官前去審決。其有情詞不明、或出入人罪、失出入者、駁回改正再問。若故出入、情弊顯然、具奏連原問官吏提問

○三十一年、令軍民人等、犯徒流以下、俱不申詳。上將死罪、並應議文武官員、不分罪名輕重俱監候具由申呈合干上司轉達、待報發落

○三十二年、令徒流雜犯死罪充軍囚犯、仍復申詳。但止將原發招由轉呈、候審允訖、行令照依原擬發落

○正統四年、申明憲綱、凡在外問完徒流死罪、備申上司詳審。直隸、聽刑部、巡按御史。各布政司、聽按察司、並分司。審錄無異。徒流、就便斷遣。死罪、議擬奏聞。照例發審

○嘉靖二十一年奏准、今後但經大理寺詳過奉旨處決人犯、後復奏辯、行勘情真、仍依原擬者只遵照前旨。不必再行開詳

○四十三年題准、凡撫按審錄重囚、已經奉有決單者、悉照京師會官熱審事例、不必再拘干證。先查始末文卷、止將見監囚犯送審、除情真外。如果情罪的可矜疑者、即為奏請定奪。若有異詞、相應再問者、案行守巡道、轉委府州縣正官、或推官、就近拘取原證、再審明確。務要立限速完、不許動延時月。若原證年遠不存、即便明白聲說、不許混提家屬。各府州縣問官、不許轉批首領等官、以滋繁擾。各該干證、只暫保候、不許一概混監。撫按守巡官嚴加禁約、違者、參奏處治

○萬曆十二年令、貪官科歛、贓至五百兩以上、情重者、引例發遣。情輕者、依律問擬。俱追贓還官

○又令、侵欺邊海錢糧、千兩以上、問斬監故者。家產盡絕免追、仍拘伊男發遣朝審

國初有大獄、則必面訊、以防搆陷鍜鍊之弊。其後有會官審錄之例、霜降以後、題請

欽定日期、將法司見監重囚、引赴承天門外、三法司會同五府九卿衙門、並錦衣衛各堂上官、及科道官、逐一審錄、名曰朝審。若有詞不服、並情罪有可矜疑、另行奏請定奪。其情真罪當者、即會題請旨處決、事例具後洪武三十年、令五府、六部、都察院、六科、通政司、詹事府、詳審罪囚

○永樂七年、令大理寺官、引法司囚犯、赴承天門外、行人司、持節傳旨、會同五府、六部、通政司、六科等官審錄○十七年、令在外死罪重囚、悉送京師會官審錄○洪熙元年、令公侯伯、五府、六部堂上官、內閣學士、及給事中、會審重囚。可疑者、仍令再問

○天順二年、令每歲霜降後、該決重囚、三法司、會多官審錄、著為令○成化元年奏准、內閣不必會同審囚

○十四年奏准、凡真犯死罪重囚、推情取具招辯、依律擬罪明白、具本連證佐干連人卷、俱發大理寺審錄。如有招情未明、擬罪不當、稱冤不肯服辯者、駁回再問。若招情明白、擬罪合律、輸情服辯者、本寺將審允緣由、奏奉欽依、准擬依律處決。方纔回報原問衙門監候、照例具奏、將犯人引赴承天門外、會同多官審錄。其審錄之時、原問原審並接管官員、仍帶原卷聽審。情真無詞者、覆奏處決。如遇囚番異稱冤有詞、各官仍親一一照卷陳其始末來歷、並原先問審過緣由、聽從多官從公參詳。果有可矜可疑、或應合再與勘問、通行備由奏請定奪

○弘治七年、命三法司、錦衣衛堂上官、凡捕獲強盜、綁送御前引奏者、仍在午門前會問明白、追贓、擬罪如律、備由具奏奉有欽依、刑科覆奏、隨即處決。中間果有情可矜疑者、明白上請定奪。或有冤枉、亦與辯明

熱審

國朝欽恤刑獄、凡罪囚、夏月有熱審、其例起於永樂間、然止決遣輕罪、及出獄聽候而已。自成化以後、始有重罪矜疑、輕罪減等、枷號疏放、免贓諸例。每年小滿後十餘日、司禮監傳旨下刑部、即會同都察院、錦衣衛、覆將節年

欽恤事宜題請、通行南京法司、一體照例審擬具奏。事例詳後永樂二年、四月、諭三法司官、天氣向熱、獄囚淹久、令五府六部、六科給事中、協同疏決。死罪獄成、秋後處決。輕罪隨即決遣。有未能決者、令出獄聽候

○四年、五月、諭三法司、天氣已熱、除犯斬絞罪外。徒流以下、皆令知在聽候發落

○宣德二年、五月、六月、七月、節

諭三法司、天氣炎熱、見監罪囚、作急問斷。該運土運磚者、照例發落。干礙奏請者、一月一次類奏

○三年、諭法司、令天氣暄熱、獄中一應罪囚、禁錮日久、即將輕重罪犯、具奏發落。不許時刻遲滯

○正統十四年、春夏旱災。

命內臣一員、公同三法司堂上官、會審見監聽決罪囚。情重者、類奏處置

○成化二十一年、夏、命兩京法司、錦衣衛、會審見監罪囚、徒流以下、減等發落。重囚有可矜疑、及枷號者、具奏定奪

○二十二年、夏、諭法司、見今雨澤少降、天氣向熱、內外衙門見監罪囚、恐有冤抑、兩京令司禮監太監、守備太監、同三法司堂上官會審。兩直隸、左刑部郎中各一員、會同巡按御史、各處在城、令巡撫、巡按、同三司掌印官、各府州衛所、令巡按御史、同守巡官、逐一審錄。死罪情可矜疑者、具奏處置。徒流以下、減等發落。不許遲慢

○弘治元年、夏、令兩法司、錦衣衛、將見監罪囚、情可矜疑者、俱開寫來看

【 自後歲以為常】

○十七年議准、五月至六月終、例該枷號人犯、陸續奏請寬貸

○嘉靖元年、諭兩法司、并錦衣衛、見今天氣向熱、見監罪囚、笞罪無干證者、即行釋放。徒流以下、便減等發落。重囚情可矜疑、并枷號者、俱開寫來看 【 自後歲以為常】

○又奏准、五月六月、暑氣正熾、兩京內外問刑衙門、見監輕重囚犯、作急問理、例該枷號者、暫免枷號、依擬發落。待七月仍照舊例行

○十年奏准、兩京法司、凡遇每年熱審、并五年審錄之期、一應雜犯死罪、准徒五年者、一體減去一年

○二十三年奏准、五六月、徒杖笞罪人犯、照免枷事例、一體減等釋放

○四十五年奏准、熱審恩例、京師自命下之日、算至六月終止。南京自熱審文書到日為始、亦計兩箇月足方止

○隆慶五年題准、每熱審之期、一應贓犯、除情重贓多、監禁未久者、照舊追併外。其贓銀止一十兩以上、監久產絕、或正犯身故、累及家屬者、行勘明的、俱免追贓。即照原擬發落。家屬釋放。仍行各問刑衙門、一體遵照

決囚

每年在京朝審既畢、以情真罪犯、請旨處決、候刑科三覆奏、得旨、決囚官即於市曹開具囚犯名數、奏請行刑。候

旨下、照數處決。其南北直隸十三省重囚、奉有決單者、各省巡按御史、會同都布按三司。兩直隸差主事四員、會同巡按御史道府等官。俱於冬至前會審處決。事例詳後凡在京會官處決。洪武元年令、處決重囚、須從秋後、無得非時、以傷生意

○三年令臣民有罪、法當死者、三覆五奏、毋輒行刑

○宣德十年、令死罪臨決、須三次覆奏明白、然後加刑

○正統元年、令重囚三覆奏畢、仍請

駕帖、付錦衣衛監刑官、領校尉詣法司、取死囚赴市

○弘治十三年申明、凡律該決不待時重犯、鞫問明白、曾經大理寺詳允、奏奉欽依處決者。各該部院、並該科、即便覆奏會官處決、不必監至秋後○十六年議准、該決重囚、有與鼓下批手留人事干一連、及赴市曹稱冤者、俱令覆奏

○嘉靖二年題准、今後處決重囚、務在未時以前畢事

凡在外差官審決。洪武二十五年、令刑部詳審在外呈詳獄囚、務得真情然後差官審決。惟雲南路遠、令本處會官詳審處決

○永樂元年、令各布政司所屬死罪重囚、至百人以上者、差御史審決

○宣德八年、遣官分往各處、同三司、巡按監察御史、及府州縣官、公同詳審罪囚。若情犯深重、果無冤枉、聽從處決。如情可矜疑、及番異不服者、仍監候具奏、與之辯理

○弘治二年、令法司每年立秋時、將在外監候一應死罪囚犯、通行具奏、轉行各該巡按御史、會同都布按三司、並分巡分守。南北直隸、行移差去審刑主事、會同巡按御史、督同都司府衛、從公研審。除情真罪當者、照例處決。果有冤抑者、即與辯理、情可矜疑者、徑自具奏定奪。其未轉詳者、責令轉詳。未問結者、督同問結。俱要遍歷衙門、逐一研審。著為令○十三年定、每歲奏差審決重囚官、北直隸、一員。南直隸江南、江北、各一員

○嘉靖七年、令今後決囚官員、務要先期依限前去行事、不許枉道回家

○三十八年題准、大同係重鎮、應決重囚、合改行宣府地方、比照南直隸江南江北事例。北直隸添差關內一員、關外一員。以後每年立秋後、刑部照例選差前去、務要霜降後俱到地方、會同各巡按御史、審決重囚。北直隸去京稍近、冬至以後、限三箇月。南直隸地方隔遠、限六箇月。各事完復命、如有違限者、查參處治

禁刑時月

立春以後　　　　　秋分以前每月禁刑日期

初一　　　　　　　初八日

十四日　　　　　　十五日

十八日　　　　　　二十三日

二十四日　　　　　二十八日

二十九日　　　　　三十日

恤刑

國朝慎恤刑獄、每年在京既有熱審、至五年又有大審之例、自成化間始。至期刑部題請敕司禮監官、會同三法司審錄。南京則命內守備會法司舉行。其矜疑遣釋之數、恆倍於熱審。其在外、則遣部寺官、分投審錄。北直隸、一員。南直隸江南北、各一員。浙江、江西、湖廣、河南、山東、山西、陝西、四川、福建、廣東、廣西、各一員。雲南、貴州、共一員。各奉敕會同巡按御史行事、其例具後凡在京五年大審。天順四年、令法司將見在監累訴冤枉者、會同三法司堂上官、刑科給事中各一員。審錄○成化十七年、命司禮監太監一員、會同三法司堂上官、於大理寺審錄。以後每五年一次、著為令○嘉靖四十三年題准、今後每遇五年熟審、將在監一應追贓軍徒人犯、各加詳審、除侵欺數多情重、例當變賣家產、與家產未盡、不及五年者、仍舊監併。其有坐贓不及百兩、監追已踰五年、節經行勘、果無家產者、免其監追。即定衛廠遣配。其有訪贓疑似、引例牽強、情或冤枉者。亦要勘酌辯理凡在外五年審錄。洪武二十四年、差刑部官、及監察御史、分行天下、清理獄訟

○正統六年、令監察御史、及刑部、大理寺官、分往各處、會同先差審囚官、詳審疑獄

○十二年、差刑部大理寺官、往南北直隸、及十三布政司、會同巡按御史、三司官、審錄。死罪可矜可疑、及事無證佐可結正者、具奏處置。徒流以下、減等發落。若御史別有公務、督同所在有司審錄。原問官故入等罪、俱不追究

○成化八年奏准、今後五年一次、請敕差官往兩直隸、各布政司、錄囚

○嘉靖七年議准、偽造印信、並竊盜三犯者、審錄官不得用可矜之例

○十五年、鑄審錄關防十五顆、給恤刑官

○二十六年令、凡經審錄官奏審過重囚、奉有欽依饒死者、撫按官即遵照發遣、不許仍執決單、故行奏擾。二司官如有故違欽恤、敢為番異、竟致人於死者、巡按御史指實具劾、本部察訪參奏、○又題准、各該司府州縣、遇五年一次、刑部差官審錄、將充軍人犯、除已經解發著伍外。其餘不分曾否詳允、及雖經定衛、尚未起解者、逐一開送審錄。其經審錄官辯釋者、務要遵照發落、不許問官偏抑阻撓

○四十四年題准、審錄官必候事完、方許陞遷○萬曆三年議准、各審錄官量地遠近、嚴立程限、分為四等。出京之後、北直隸、限三箇月。山東、山西、陝西、河南、限四箇月。江南、江北、浙江、江西、福建、湖廣、限五箇月。四川、兩廣、雲貴、限六箇月。入境。以辭朝日為始。復命、以出境日為始。俱先具不違揭帖、送部查考。如違前限、從重參究。堂上官仍不時體訪、如有不諳刑名、行事乖方者、即行參奏降黜

○四年、敕審錄官、軍罪有不用全例、摘引例文、及不分首從濫坐者。如未發遣、即附入矜疑疏內題請開釋雜犯死罪、准徒五年者、並已徒而又犯徒。律該決訖所犯杖數、總徒四年者、各減去一年。例該枷號者、就便釋放。其餘徒流等罪、各減等擬審發落。笞罪放免。其贓犯除侵盜係官錢糧五十兩、糧一百石以上者、照舊監追。如還官銀不足五十兩、並入官給主百兩以上、各贓監追至五年、或正犯身故、逮及子孫、勘無家產者。俱許審實具奏開豁。其各處查盤坐贓、追陪銀兩草束、亦聽查勘正犯存亡、家產有無、具奏裁奪。每一府事完、即便奏請、不必等候通完

○五年、令各審錄官、候一省事完之日、通查前後所奏已經覆議、依准改駁件數多寡、通行考覈。若刑名未諳、改駁數多者、照舊例參究降黜

○十一年議准、在差官、係員外者、得陞郎中。係寺副者、得陞寺正。令以陞職管原差事務、差滿通考








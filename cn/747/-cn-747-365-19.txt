○请搜访国史奏

《国史》一百六卷、《开元实录》四十七卷、《起居注》并馀书三千六百八十二卷，并在兴庆宫史馆，京城陷贼後，皆被焚烧。且《国史》、《实录》，圣朝大典，修撰多时，今并无本。伏望下御史台推勘史馆所繇，令府县招访，有人别收得《国史》、《实录》，如送官司，重加购赏。若是官书，仍赦其罪，得一部，超授官；得一卷，赏绢十匹。


僧可遵好題詩

福州僧可遵，好作詩。暴所長以蓋人，叢林貌禮也，而心不然。嘗題詩湯泉壁間，東坡游廬山，偶見，為和之。遵曰：「禪庭誰立石龍頭，龍口湯泉沸不休。直待眾生塵垢盡，我方清冷混常流。」東坡曰：「石龍有口口無根，龍口湯泉自吐吞。若信眾生本無垢，此泉何處覓寒溫。」遵自是愈自矜伐。客金陵，佛印元公自京師還，過焉。遵作詩贈之曰：「上國歸來路幾千，渾身猶帶御爐煙。鳳凰山下敲蓬戶，驚起山翁白晝眠。」元戲答曰：「打睡禪和萬萬千，夢中趨利走如煙。勸君抖擻修禪定，老境如蠶已再眠。」元詩雖少縕藉，然一時快之。



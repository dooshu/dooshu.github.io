○鸿胪少卿壁记

鸿胪汉官，掌蛮夷归义者。致其饔饩，辨其等威，在周为大行人，在秦为典客，在汉为鸿胪，其属有译官及郡邸丞长。洎後魏太和中，九寺各置少卿两员，掌副卿事。亦由《传》称亚卿，《书》载三少，制位或差於伯仲，受任同归於师长。成务赞礼，择贤而居，即其义也。帝唐亮采立政，稽古命官，柔服远人，绥厥有众，肃慎来贺，渠搜即叙，示之以干羽，通之以冠带。允谐是职，岂易其人？非夫野王之政理，元成之经术，德儒之明识。元方之令望，则曷由臻兹？兰陵萧公，朝之俊德，触邪秉宪，人之雅重，草议为郎，入掌王言，出膺方牧，帝咨惟允，公实来斯。且有皇华之命，适表兼人之美。乃求旧官守，敷陈代迁，明授任之有章，示名器之无假。自嗣圣已後，记於壁焉。


5　鳥鼠朱圉二地考


蔡氏禹貢傳曰：「鳥鼠，地志在隴西郡首陽縣西南，今渭州渭源縣西也。」此以唐之州縣言。若本朝輿地，當云「今熙州渭源堡」。又曰：「朱圉，地志在天水郡冀縣南，今秦州大潭縣也。」按九域志，全云：「王存作。」建隆三年，秦州置大潭縣。熙寧七年，以大潭隸岷州。見九域志卷三。今爲西和州，當云「今西和州大潭縣」。朱文公詩傳曰：「秦德公徙雍，今京兆府興平縣。」按輿地廣記，全云：「歐陽忞作。」鳳翔府天興縣，故雍縣，秦德公所都也。興平乃章邯爲雍王所都之廢丘也。當云：「雍，今鳳翔府天興縣。」

【元圻案】太平寰宇記隴右道二：「渭州渭源縣，本漢首陽縣地。後魏改首陽爲渭源縣。」隴右道一：「秦州大潭縣，本良恭、大潭兩鎮，皇朝乾德元年合二鎮立大潭縣。朱圉山在縣西，俗名白巖山。」〇輿地廣記十五：「皇朝熙寧五年，置渭源堡，屬熙州。有鳥鼠同穴山，今謂之青雀山。」又：「岷州大潭縣，皇朝建隆三年，以良恭、大潭二鎮置大潭縣。熙寧六年來屬，有禹貢朱圉山。」〇史記項羽本紀：「項王立章邯爲雍王，王咸陽以西，都廢丘。」正義曰：「括地志：『犬丘故城，一名廢丘，古城在雍州始平縣東南十里。』」〇輿地廣記十五：「鳳翔府天興縣，故雍縣。秦德公既立，卜居雍，曰：『後世子孫，飲馬於河。』遂都雍。」又十三：「京兆府興平縣，本周犬丘，懿王都之。秦改曰廢丘。漢高帝三年，更名槐里。晉置扶風郡，而改槐里曰始平縣。」〇書録解題地理類：「元豐九域志十卷，知制誥丹陽王存正仲、集賢校理曾肇子開、官制所檢討邯鄲李德芻等删定。輿地廣記三十八卷，廬陵歐陽忞撰。政和中作。忞爲文忠族孫行，名皆連心字。」






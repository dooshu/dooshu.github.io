列传第二十六 乞失里黑等


△乞失里黑〔巴歹　塔里察〕　抄兀儿　哈散纳　绍古儿〔忽都虎〕　铁迈赤〔虎都铁木禄　塔海〕　拜延八都鲁　纽儿杰〔布智儿〕　唵木海〔忒木台儿〕　抄儿　纯只海〔帖古迭儿　大达里　咬住〕

乞失里黑，斡罗纳儿氏。与弟巴歹，俱为也客扯连牧马。也客扯连者，合不勒罕之孙，始附太祖，后与阿勒坛、忽察儿等间太祖于王罕，潜谋来袭。也客扯连至家与其妻言之，且曰：“今设有人往报帖木真，不识彼将何以赏之。”时巴歹适送马乳至，闻其语，出告乞失里黑。乞失里黑往侦之，见也客扯连之子纳都客延坐帐外，磨镞自言曰：“汝自饶舌，安能防人之口。”乞失里黑谓巴歹曰：“信矣。”二人即乘夜告于太祖，避于卯温都儿山阴。太祖灭王罕，以王罕金撒帐、金酒器并管酒局之人赐之。

太祖即位，乞失里黑、巴歹并封千户，赐号答剌罕，遇大宴喝盏。乞失里黑从太祖征西域，平西夏，俱有功。又从太宗伐金，以病卒。

子塔里察，从睿宗间道攻河南，又从塔察儿破蔡州，以功赐顺德为食邑。孙囊家台，从宪宗伐蜀，卒于军中。

抄兀儿，沼列台氏，事太祖为麾下部曲。太祖驻兵彻彻儿山，哈剌赤、散只儿、朵鲁班、塔塔儿、宏吉剌、亦乞列思诸部会于坚河忽兰也儿吉之地，谋奉札木合为局儿可汗，潜师来袭。

有塔海哈者，与抄兀儿为婚媾，抄兀儿往视之，并辔而行。塔海哈以鞭筑其肋，抄兀儿回顾，塔海哈目之。抄兀儿悟，乃下马佯卧，塔海哈遂以诸部之谋告之，曰：“事急矣，汝将何往？”抄兀儿大惊，即驰还。遇火鲁剌人也速该，言其事。也速该曰：“我左右只幼子及家人火力台耳。”因使火力台偕抄兀儿往，且誓之曰：“汝至彼，惟见帖木真夫妇及我婿哈撒儿则告之，苟泄于他人，必断汝腰膂。”

中道遇忽兰八都、哈喇蔑力吉台之游兵，为所执，其人亦心附太祖，赠以獭色马而释之。既又遇送髦车白帐于札木合者，抄兀儿疾驰获免。见帝，悉以所闻告之，帝以兵迎战于海剌儿阿带亦儿浑之野，札木合败走，宏吉剌部来降。太祖赐抄兀儿以答剌罕之号。卒。

子那真，事世祖为也可紥鲁花赤。那真卒，子伴撒袭。伴撒卒，子火鲁忽台袭。致和元年，执倒剌沙使者察罕不花，并其金字圆牌，献于文宗。赐金带。尝奏言：“有犯法者治之，当自贵人始。穷乏不给者救之，当自下始。如此，则得众心。”其言最切于时弊云。

哈散纳，怯烈氏。从太祖征王罕有功，同饮巴渚泐纳水。后管领阿儿浑军，从平西域，下薛迷斯干诸城。太宗时，仍命领阿儿浑军，并回回人匠三千户，驻于寻麻林。寻授平阳、太原两路达鲁花赤，兼管诸色人匠。卒，子捏古伯，从宪宗攻钓鱼山，有功，卒。

绍古儿，麦里吉台氏。太祖时，同饮巴渚泐纳水。扈从亲征，已而从破信安，略地河西，赐金虎符，授洺、磁等路都达鲁花赤。复从破河南，太宗命领济南、大名、信安等处军马。宪宗元年，卒，子拜都袭。

拜都卒，子忽都虎袭。移睢州。从世祖渡江，攻鄂州，还镇恩州。中统三年，从征李璮有功，寻命修邳州城，率所部镇淮南。十一年，从丞相伯颜渡江有战功，又从参政董文炳攻沿海郡县，还镇嘉兴，行安抚司事。十二年，加昭勇大将军，职如故。十四年，授嘉兴路总管府达鲁花赤。寻擢镇国上将军、黄州路宣慰使。寻罢黄州宣慰司，复旧任。十六年，改授浙西道宣慰使，加招讨使。奉诏征占城，以其国降表、贡物入见，帝嘉之，厚加赏赉。二十四年，从征交趾。明年还师，授邳州万户府万户。三十年卒。

铁迈赤，合鲁氏。善骑射，初事忽兰皇后帐前，为挏马官。从太祖定西夏，又从皇子阔出、行省铁木答儿定河南，累有战功。宪宗伐宋，遣元帅兀良哈台自云南捣宋，与诸军合。时世祖方围鄂州，闻兀良哈台至长沙，遣铁迈赤将劲卒千人、铁骑三千迎之。兀良哈台得援，始抵江夏。世祖即位，从讨阿里不哥于昔木土之地。至元七年，授蒙古诸万户府奥鲁总管。十九年卒。子八人，虎都铁木禄最显。

虎都铁木禄，字汉卿。好读书，与士大夫游。其母姓刘氏，故人又称之曰刘汉卿。仁宗尝谓左右曰：“虎都铁木禄字汉卿，虽汉之名卿，何以过之。汝等以汉卿称之宜矣。”至元十一年，从丞相伯颜伐宋。既入临安，遣视宋宫室，护帑藏。谕下明、台等州。又从平章奥鲁赤入觐，授忠显校尉、总把，再转昭信校尉，改奉训大夫、荆湖占城等处行中书省理问官。

一日，以军事入奏，世祖大悦曰：“虎都铁木禄辞简意明，令人乐于听受。昔以其兄阿里警敏，令侍左右，斯人顾不胜耶！”敕都护脱因纳志之。平章政事程鹏飞建议征日本，奏为征东省郎中。帝顾脱因纳曰：“鹏飞南士也，犹知其能，姑听之。候还，朕当擢用。”征东省罢，征虎都铁木禄还，丞相阿里海牙遣郎中岳洛也奴奏留之。二十三年，从皇子镇南王征交趾。北还，时桑哥方擅威福，遂告归。

二十八年，哈剌合孙拜湖广行省平章政事，询旧人知方面之务者，众荐虎都铁木禄。遣使驿致武昌。后奏事京师，称旨，擢给事中，台臣奏为广西海北道廉访司副使，陛辞，帝留之旧职。三十年，湖广行省平章刘国杰奏伐交趾，造战船五百于广东。帝曰：“此重事也，须才干者济之。”遂以虎都铁木禄督其事，敕曰：“汝还，当显汝于众。”未几，帝崩，改福建行省郎中，累迁中顺大夫、湖南宣慰司副使。峒酋岑雄叛，奉诏谕之，雄为帖服。改河南行省郎中，擢同佥枢密院事，拜礼部尚书。

大臣奏核实江南民田，虎都铁木禄奉诏使江西，以田额旧定，重扰民不便，置不问。止奏茶、漕置局十七所，以七品印章敕授局官五十一员，增中统课缗五十万。转兵部尚书，阶正议大夫。未几，出为荆湖北道宣慰使，进中议大夫，已命复留之。延祐三年，浙东商舶以贸易激变，遣虎都铁木禄宣慰闽、浙。后卒于官。从子塔海。

塔海少隶土土哈部下，充哈剌赤。至元二十四年，扈驾征乃颜。二十六年，入觐，帝命充宝儿赤。扈驾至和林，赐只孙服。大德四年，授中书直省舍人，迁中书客省副使。武宗即位，赐中统钞五百锭。寻进和林行省理问所官，改通政院佥事，历和宁路总管，改汴梁路。

先是朝廷令民自实田，有司绳以峻法，多虚报以塞命。其后差税无所出，民多逃窜。塔海言其弊于朝，由是省虚粮二十二万石。

后改庐州总管，有飞蝗北来，民患之，塔海祷于天，蝗自引去，亦有堕水死者，人皆以为异。岁饥，民乏食，开仓减直粜之，全活甚众。天历元年，枢密院奏以塔海守潼关及河中府，赐白金、钞币，宣授佥书枢密院事。未几，西军犯南阳，塔海督诸卫兵御之，赐三珠虎符，进大都督，阶资善大夫。卒。

拜延八都鲁，札剌台氏。幼事太祖，赐名八都鲁。太宗七年，命领所部兵，与塔海甘卜出秦、巩，入蜀，有功。宪宗三年，又与总帅汪德臣立利州城。四年，破宋军鹿角寨，夺其军资。七年，从都元帅纽邻城成都，及围云顶山，宋将姚统制降。帝亲征，纽邻进兵涉马湖江，留拜延八都鲁镇成都，降属县诸城。得其民悉抚定之，赐黄金五十两、衣九袭。诸王哈丹、乃欢、脱脱等征大理还，命拜延八都鲁率兵迎之。道过新津寨，与宋潘都统遇，一战败之。中统二年，元帅纽邻上其功，授蒙古奥鲁官。

子外貌台，孙兀浑察。至元六年，拜延八都鲁告老，兀浑察代领其军。从行省也速答儿征建都，有功。十六年，从大军征斡端，又有功，赏银五十两。二十一年，诸王术伯命兀浑察屯乞失哈里之地，以御海都。时敌军众，兀浑察以勇士五十人拒之，擒其将也班胡火者以献。王壮之，以其功闻，赐银六百两、钞四千五百贯，授蒙古军万户，赐三珠虎符。三十年卒。次子袭，授曲先塔林左副元帅。

寻卒，弟塔海忽都袭，进镇国上将军、都元帅，改授四川蒙古副都万户。至治二年，以疾退。子孛罗帖木儿袭。

纽儿杰，脱脱里台氏。身长八尺，善骑射，能造弓矢。尝道逢太祖骑士别那颜，邀与俱见太祖。视其所挟弓矢甚佳，问谁造者，对曰：“臣自造之。”适有野凫翔于前，射之，获其二，并以二矢献而退。别那颜从之，至所居，见其子布智儿。别那颜奇之，许以女妻布智儿。父子遂俱事太祖。纽儿杰赐号拔都，宪宗时卒。

布智儿，从征回回、斡罗斯等国。每临敌必力战，尝身中数矢，太祖亲视之，令人拔其矢，流血闷仆几绝。太祖命取一牛，剖其腹，纳布智儿于牛腹，浸热血中，移时遂苏。宪宗即位，以布智儿充燕京等处行尚书省事、天下诸路也可札鲁忽赤，印造宝钞。赐七宝金带、只孙十袭，又赐蔚州、定安为食邑。

布智儿性酷暴，一日杀二十八人，内一人既杖，复追斩，以试其刀，为世祖所切责。世祖即位，布智儿附阿里不哥，有二心。帝徙布智儿于中都，使孟速思监护以往。未几，卒。

子四人：长好礼，事世祖，备宿卫。丞相伯颜伐宋，奏好礼督水军，攻襄樊，从渡江，入临安。以功擢昭毅大将军、水军翼万户府达鲁花赤。次别帖木儿，吏部尚书。次补儿答思，云南宣慰使。次不兰奚，袭兄职为水军翼万户招讨使，镇江阴，移通州。子完者不花，辽阳省理问。

唵木海，八剌忽氏。与父孛合出俱事太祖，征伐有功。帝尝问攻城之策，对曰：“攻城宜炮石，力重而能及远。”帝即命唵木海为炮手。九年，木华黎南伐，帝谕之曰：“唵木海言攻城用炮，甚善，汝能任之，何城不破。”赐金符，授随路炮手达鲁花赤。唵木海选五百余人教之，后平诸国，多赖其力。太宗四年，从围南京。宪宗二年，特授虎符，擢都元帅，从宗王旭烈兀征木剌夷、报达俱有功。卒，子忒木台儿。

忒木台儿以战功授金符，袭炮手总管。至元十年，筑正阳东、西二城，置炮二百，与宋人战，却之。十三年，从丞相伯颜伐宋，驻军临安之皋亭山。同忙古歹等八人，率甲士三百入宋宫，取传国宝。宋太后请解兵，延见内殿，期明日出降。至期，果遣贾余庆等奉玺宝至军前。以功授行省断事官，复令其子忽都答儿袭炮手总管。

十四年，进昭勇大将军、炮手万户，佩元降虎符，镇平江之常熟。州有乱民拥众自称太尉者，行省会诸军讨之，忒木台儿父子自为一军，斩贼酋戴太尉，擒朱太尉。十五年，兼平江路达鲁花赤，寻改徽州、湖州，卒。忽都答儿后擢炮手万户，改授达鲁花赤，卒。

抄儿，别速氏。从太祖平诸国有功，又从伐金，殁于阵。子抄海，从平山东、河南，复殁于阵。抄海子别帖，从世祖攻鄂州，又从忽哥出太子西征大理国，亦战殁。别帖子阿必察，至元五年授蒙古千户，赐金符，从伐宋。渡江夺阳罗堡，擢宣武将军、蒙古军总管，领左右手两万户，下广德。又从阿里海涯袭琼州，帅死士夺白沙口。十六年，命管领侍卫军，卒。

纯只海，珊竹台氏。宿卫太祖，从征西域有功。太宗五年，授益都行省军民达鲁花赤。从塔出攻拔徐州。九年，以益都为诸王伊克分地，改京兆行省都达鲁花赤。至怀州，大疫，士卒多病，遂留镇怀孟。未几，代察罕总兵河南，复授怀孟路达鲁花赤。

十一年，同官王荣潜怀异志，伏甲执纯只海，断其两足跟，复以帛塞其口，置佛寺中。纯只海妻喜里伯伦率众夺出之，纯只海从二子走旁郡，乞援，讨杀荣。帝遣使至怀孟，以荣妻孥资产赐纯只海，驱城中万余人，至郭外戮之。纯只海力争曰：“罪在荣一人，于民何与？若朝廷怒使者不杀，吾任其咎。”使者还奏，帝韪其言。纯只海给荣妻孥券，纵为良民，以其宅为官廨，一无所取。郡人德之，为立生祠。入觐，帝以纯只海太祖旧臣，赐第于和林，寻卒，敕葬山陵之侧。皇庆初，赠推忠宣力功臣、金紫光禄大夫、上柱国、温国公，谥忠襄。后又赠宣忠协力崇仁佐运功臣，进封定西王。

六子，知名者曰塔出，曰昂阿剌，曰大达立。塔出袭管军总管，早卒。昂阿剌袭怀孟路达鲁花赤。孙台加，瓜州等处达鲁花赤，改镇守徽州路泰州万户府达鲁花赤。卒，子脱烈袭。脱烈子帖古迭儿。

帖古迭儿，字元卿，袭父职。治军严整，百姓安之。前后累平剧贼。漳州李志甫叛，江浙万户以兵会讨者九人，帖古迭儿伟貌虬髯，贼称为黄胡子万户，见辄败走。平居延接儒生，讲经义，恂恂如寒素云。

大达里，纯只海第六子也。中统初，兄塔出以管军总管卒，其母携塔出子黄头暨大达里入见，诏大达里袭兄职。大达里让于黄头，上嘉其能让，别授大达里怀孟军奥鲁官。中统三年，从大军破李璮。至元六年，从大军攻襄樊，筑万山堡，俱有功。九年，宋将张顺自襄阳乘夜突图走，大达里率所部以火攻之，尽歼其众，生擒都统、副将四人，获战舰二十艘。又从大军围安阳堡。主将录前后功奏上，世祖大悦，曰：“大达里名阀，朕所知，他日当大用之。”赐白金、锦段有差。

十一年，樊城降，进攻襄阳。大达里请说其守将纳款，及入城，守将吕文焕宴大达里于城楼，盟而出。后三日，文焕出降。伯颜与诸将议攻郢州，大达里言：“郢州据北岸，城坚攻不易。”伯颜使大达里率千骑巡视形势，至黄家原，有小河入汉江约十里。归言请越郢不攻，径渡江可也。众谓水浅何以行舟，大达里请编竹藉淖上，曳之行，伯颜从之。郢将赵都统率万骑来追，大达里为殿，败之，斩赵都统。抵汉口，大达里言：“敌皆巨舰，吾舟十不当一。可分攻阳逻堡，夜以劲卒乘战舰，溯流捣其不备，南岸可得也。”伯颜、阿术与大达里意合，诘旦遂登南岸。

鄂、汉、黄、蕲既下，伯颜留大达里与郑鼎守蕲州，曰：“以鼎之勇，大达里之智，足以御敌矣。”十三年，移大达里守建德。未几，衢、婺等州皆叛，宣抚使唆都讨之。大达里宴唆都于射圃，众报贼且至，大达里与诸将击球为乐，如不闻，密与唆都引兵出，大破之，境内以安。十七年，赐金虎符，迁福建道宣慰使兼万户。卒，赠平章政事、柱国、温国公，谥恭惠。子和卓，袭总管。次帖木儿，吏部郎中。次咬住。次合剌，万户。

咬住以功臣子，入直宿卫。从大达里下襄樊，所至有功，授行军上千户。大达里卒，以昭勇大将军、虎符万户将其父军。寻奉旨：“尔祖纯只海事太祖，征带阳汗、回鹘、唐兀。尔父大达里，佐伯颜、阿术伐宋。尔惟胄嗣，可任父官。”即授镇国上将军、福建宣慰使、管军万户。时江南初定，多反侧，咬住弭乱未萌，民翕然颂之。

未几，改怀孟万户府达鲁花赤，又换建德路达鲁花赤。杨振龙叛，咬住擒斩之。行省责咬住擅发兵，竟抑其功赏，咬住词不屈。又从行省平章史杠讨处、婺二州贼，释俘口万余。至元二十九年，省臣入觐，奏咬住劳绩。帝曰：“咬住朕所知者。”擢征行左军元帅。咬住在镇十年，律下严，无敢恣横者。大德二年致仕，以子察罕袭职。七年，起为大宗正府也可札鲁花赤。

至大元年卒，年五十八。赠荣禄大夫、平章政事、温国公，谥懿靖。子铁木儿，袭万户，官至章佩大监。




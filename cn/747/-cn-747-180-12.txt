○入蜀纪行诗序

总章二年五月癸卯，余自长安观景物於蜀，遂出斜之隘道，抵岷峨之绝径，超元，历翠阜，迨弥月而臻焉。若乃采江山之俊势，观天下之奇作，丹壑争流，青峰杂起，陵涛鼓怒以伏注，天壁嵯峨而横立，亦宇宙之绝观者也。虽庄周诧吕梁之险，韩侯怯孟门之峻，曾何足云？盖登培娄者起衡霍之心，游涓浍者发江湖之思。况乎躬览胜事，足践灵区，烟霞为朝夕之资，风月得林泉之助？嗟乎！山川之感召多矣，余能无情哉？爰成文律，用宣行唱，编为三十首，投诸好事焉。


○遵旨撫處屬夷報竣事 【 撫處屬夷】

臣惟中國之馭夷狄也。惟惠與威。非惠無以堅其向慕之心。非威無以折其獷悍之氣。時威時惠。一張一弛。長駕遠馭之術也。朗素為我屬夷、果其率眾入邊殺我守將、其罪何可勝誅、雖陳師鞫旅、大張撻伐、戮鯨觬而築京觀、孰曰不宜但榆関一線、所関最大卼臲巳極、如身寄破屋漏舟中、一著少誤、立見傾危臣謂山海非內外華夷之限。社稷安危天下治亂之関也。河西淪陷之後。潰兵逃民、號呼晝夜、山鳴海沸、不忍見聞、西虜罕孛羅勢擁鉄騎二萬餘壓境而陣、自関以西、洶洶皇皇、都門晝閉、良賤易服、士民商賈、□裝南還者、絡繹於道。此乾坤何等時也、臣身在危関生死呼吸、不可復支矣、急遣都司閻守信通官王擒胡持諭帖宣布　朝廷威德、又遣游擊張定番僧王喇麻從邊外假為使於虎墩兔而遇諸途者。從旁勸誘。仰藉我　皇上寵靈、酋罕聞諭感泣、懷我好音、自發夷帳三百頂、傳令屬夷、發夷帳一千頂、來守関門而後関門之闔者始開賣柴賣米。互相貿易。胡越一家。據撫夷各官冊報諸夷為我運送過大小銃砲一百七十七位。紅黃銅鉛十萬一千二百觔。救送難民男婦八千四百七十七名口。接送馬驘牛驢四百二十二匹頭隻。我之出哨遊騎。始及中前。漸而進于前屯。又漸而進於寧遠廣寧。而関外城堡。雉堞連雲澤鴻安堵。耕獲盈野。橐裝載途。遂使関外二百餘里之河山。還我　祖宗版圖之舊原其始。文?誰紓一籌武弁誰發一矢。不有諸夷護関領哨。吾兵何能東向一步。兩年以來。塵靖烽消。不可謂非屬夷力也。律以八議之法。其功。豈可盡沒。疆塲小隙自古不免惟有議罰抵罪不至失体可耳然論者常欲執此以敗欵局邊臣任事所以難也王楹輕裘緩帶、率爾出邊、巳蹈履虎之戒、賊來不過十數騎耳、丁眾百餘、望塵而奔、楹遂墮馬屢扶屢墮、竟死虜手、實其自貽伊戚、諸夷之詞曰邊外年成不收、偏地是賊、虎墩兔憨之賞、被哈喇漢部夷刦去、我家來暈大之賞、被崑都崙歹成部夷刼去、虜中之有劫猶中國之有盜也既到邊外、那知將官、雖未必其言之盡信、據関外之流傳、其說似不虗、臣惟中國之法。殺人者。有抵而無罰北虜之法。殺人者。有罰而無抵。今郎酋鄉獻真夷。又送進馬牛羊二百九十七匹頭隻既抵且蜀漢法戎索巳兩盡矣若更持之太過。苛責無巳。勢極中變。竊恐入苙之豚。終成出押之虎。榆関屯十餘萬之師。糜數百萬之餉豈其專為此么麼小醜乎。封豕長蛇。尚爾耽耽。何可一日忘備。古人見小敵怯。豈果怯於小乎。養其全力。以待大敵之卒臨也。朗酋初志。止欲挾加新賞。犬羊常態。固可無問。被緣守將被殺。不得不一追求。今法令既行。國體常尊。欵局仍舊。大事尚可圖也既經該道酌議前來、每歲加銀九百五十兩。必俟次年春防無虞、方准給領。其貢賞表裏應聽禮部查明、果無他弊、亦至次年每歲加一表裏。至足四表裏原數而止。臣奉從宜撫處無失事機之命、早夜皇皇、惟恐越軼於事機之外、審之又審、既不吝賞以拂其心。亦不遽賞以驕其志。仍令照舊坐門出哨。我無招募徵調之繁費。有偵探警跡之實用。其於輿情。似為允恊。臣不揣衰憊輒敢一力擔承、葢社稷封疆、安危利害所関者匪細、臣不敢艸艸完事、塞責於目前也伏乞敕下廷臣再加詳議、更望我　皇上俯賜宸斷施行、除將抵命真夷伯彥兒太行該鎮路押解出関、聽樞輔梟示以肅諸夷、其罰贖馬匹牛羊等物、責令各夷從遼東中後所送進查收至於應敘撫夷各官、容臣遵奉　明旨另疏分別敘錄伏乞敕下該部速為議覆施行


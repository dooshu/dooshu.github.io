答边镇巡抚高凤翥


正月承翰示，未及具复。兹又示神、利二堡工完及阳方口边垣奏报疏，即下所司议覆矣。

盘道之工，一向以为难成，皆据道旁之言，即该道非亲履其地。故虽修筑，止具文耳。公一行亲历，而胶土、水泉，应时而出，岂鬼神所输耶？则今昔之虚实较然矣。

公开府一方，事有利于边防者，得以便宜行事。况二工原经奏请者，斟酌赢缩，一任尊裁。公虽不自言功，自有不容掩者。






63　封孔吉爲殷紹嘉侯　宜封孔子世爲湯後　劉向説上興辟廱設庠序


成帝綏和元年二月，封孔吉爲殷紹嘉侯。【原注】匡衡、梅福以爲宜封孔子世爲湯後。劉向説上宜興辟廱，設庠序。【原注】未作而罷。〇見禮樂志。

【元圻案】漢書梅福傳：「成帝久無繼嗣，福以爲宜建三統，封孔子之世以爲湯後。福孤遠，又譏切王氏，故終不見納。元帝時，匡衡議，以爲『王者存二王後，所以尊其先王而通三統也。禮記孔子曰：「某殷人也。」先師所共傳。宜以孔子世爲湯後』。上以其語不經，遂見寢。至成帝時，梅福復言宜封孔子後以奉湯後。綏和元年，遂下詔封孔子世爲殷紹嘉公。」〇成帝紀：「綏和元年二月，封孔吉爲殷紹嘉侯。三月，進爵爲公。」






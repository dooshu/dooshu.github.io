静者居记

浔阳张君来仪以静者居名其所寓之室尝属予记之乆辞而未获也一日与客往候之入其室竹树翳深庭戸虗寂落然无嚣声客顾而叹曰美哉居乎使张君不勤动于外有以自乐而成夫静者非是居乎予谓客曰子何言之戾耶今有人焉处空谷之中栖长林之下干戈之声不闻车马之迹不至其居静矣而利禄之念不忘扵心穷约之忧每拂乎虑虽夷然而行块然而坐颠倒攫攘无异奔骛扵埃者子谓其果静乎又有人焉逰扵邑都宅扵市里邻有歌呼之喧门有造请之杂心倦乎应答身劳扵将迎其居非静矣而抱防退之节慎出处之谊虽逐逐焉羣扵众人而进不躁忽视世之挥霍变态倐往而倐来者若云烟之过目漠然不足以动之子谓其果非静者乎盖静也系扵人不系扵居人能静则无适而不静是居之静无与于人人之静亦无待扵居也虽然亦有待其居而静者矣然非此之谓也传曰居天下之广居广居仁也自克己以复之主敬以守之至扵安重而不迁渊靓而莫测则其体静矣故曰仁者静张君之志盖在于是而假以名其室子岂未之思乎客未有以应张君起而谢曰居静而非静者吾知其所警居不静而静者吾知其所勉若居仁而静者虽非愚所及则愿学之焉子之言备矣岂不足记吾居哉请书之顾予欲静而未能者姑书以识之俟他日从君而从事焉


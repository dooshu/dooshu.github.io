钞诗吏　二首（限支、阳、庚韵）


柏署春凝燕寝香，官闲时节吏偏忙。如刀判罢萧何笔，古锦探来李贺囊。

研麝手寒桦烛下，涂鸦笺误草书旁。使君自是风流甚，移赠休吟小吏张。

冰厅呼吏界朱丝，又是题襟刻烛时。分纸手同麟士写，咬文事与蠹胥宜。

风闻莫误乌台案，日课疑遵鹿洞规。若刻海天霞唱集，更须官本付专司。






○上郑州李舍人状

伏承中元进受治，兼建妙斋。十二叔叶润灵律，凝华霄极，既穷理於多能之圣，复格神於众妙之门。固以紫简题名，黄宁虚位，合兼上治，式统高真。况齐直是因，符图载演，敕地官而校善，合天众以标虔。汤谷传经，当同昔日；寨林合唱，复现今时。信九馆之灵游，实三清之盛会。某常凭元庆，属预嘉招。今者遐启云装，且萦尘累，不获观光鹤岭，赞礼鹿堂，空吟有待之诗，徒郁非才之恨。伏惟亦赐鉴察。


卷十三

<集部，词曲类，词选之属，御选历代诗余

钦定四库全书

御选历代诗余卷十三目录【四十六字】

清平乐【上】

李白【二首】

南唐李煜

韦庄【六首】

欧阳炯

毛熙震

孙光宪【二首】

冯延已【二首】

晏殊【三首】

欧阳修

晏几道【八首】

张先【二首】

苏轼

黄庭坚【二首】

晁补之【二首】

陈师道【二首】

李豸

李之仪【三首】

毛滂【十二首】

赵令畤

王安国

王观

苏庠

刘泾

周紫芝【六首】

谢逸【二首】

吕渭老

王安中【二首】

向子諲【三首】

李邴

蔡伸【三首】

赵师侠【三首】

刘一止

赵长卿【八首】

张元干【二首】

吕本中【二首】

朱敦儒【三首】

曾觌【二首】

侯寘

朱雍

辛弃疾【九首】

张孝祥【二首】

程垓【三首】

徐照

许棐

吕胜已

袁去华【四首】

御选历代诗余卷十三目録

钦定四库全书

御选历代诗余卷十三【四十六字】

司经局洗马掌局事兼翰林院修撰加二级【臣】王奕清奉

旨校刋

清平乐【上】

【或多令字一名忆萝月四十六字换头另叶平韵有托为唐词通体叶仄韵非正格也】

清平乐　　　　　　　　　　　　　　　李　　白

禁庭春昼莺羽披新绣百草巧求花下鬭祗赌珠玑满斗　日晚却理残妆御前闲舞霓裳谁道腰支窈窕折旋笑得君王

前调　　　　　　　　　　　　　　　　李　　白

禁闱秋夜月探金牎罅玉帐鸳鸯喷兰麝时落银灯香灺　女伴莫话孤眠六宫罗绮三千一笑皆生百媚宸衷敎在谁边

前调　　　　　　　　　　　　　　　南唐李煜

别来春半触目愁肠断砌下落梅如雪乱拂了一身还

满　鴈来音信无凭路遥归梦难成离恨恰如春草更行更远还生

前调　　　　　　　　　　　　韦　庄

春愁南陌故国音书隔细雨霏霏棃花白并拂画帘金额　尽日相望王孙尘满衣上泪痕谁向桥边吹笛驻马西望消魂

前调　　　　　　　　　　　　韦　庄

野花芳草寂寞关山道柳吐金丝莺语早惆怅香闺暗老　罗带悔结同心独凭朱阑思深梦觉半牀斜月小牎风触鸣琴

前调　　　　　　　　　　　　韦　庄

莺啼残月绣阁香灯灭门外马嘶郎欲别正是落花时节　妆成不画蛾眉含愁独倚金扉去路香尘莫埽埽即郎去归迟

前调　　　　　　　　　　　　韦　庄

绿杨春雨金线飘千缕花拆香枝黄鹂语玉勒雕鞍何处　碧牎望断燕鸿翠帘睡眼溟蒙宝瑟谁家弹罢含悲斜倚屏风

前调　　　　　　　　　　　　韦　庄

何处游女蜀国多云雨云解有情花解语窣地绣罗金缕　妆成不整金钿含羞待月秋千住在绿杨隂里门临春水桥边

前调　　　　　　　　　　　　韦　庄

琐牎春暮满地棃花雨君不归来情又去红泪散沾金缕　梦魂飞断烟波伤心不奈春何空把金鍼独坐鸳鸯愁绣双窠

前调　　　　　　　　　　　　欧阳炯

春来街砌春雨如丝细春地满飘红杏蔕春燕舞随风势　春幡细缕春缯春闺一点春灯自是春心撩乱非关春梦无凭

前调　　　　　　　　　　　　毛熙震

春光欲暮寂寞闲庭户粉蝶双双穿槛舞帘卷晚天疎雨　含愁独倚闺帏玉炉烟断香微正是销魂时节东风满院花飞

前调　　　　　　　　　　　　孙光宪

等闲无语春恨如何去终是疎狂留不住花暗柳浓何处　尽日目断魂飞晚牎斜界残晖长恨朱门薄暮绣鞍骢马空归

前调　　　　　　　　　　　　孙光宪

愁肠欲断正是青春半连理分枝鸾失伴又是一塲离散　掩镜无语眉低思随芳草凄凄凭仗东风吹梦与郎终日东西

前调　　　　　　　　　　　　冯延已

雨晴烟晚绿水新池满双燕飞来垂柳院小阁画帘高卷　黄昏独倚朱阑西南新月眉弯砌下落花风起罗衣特地春寒

前调　　　　　　　　　　　　冯延已

西园春早夹径抽新草冰散漪澜生碧沼寒在梅花先老　与君同饮金杯饮余相取徘徊次第小桃将发轩车莫厌频来

前调　　　　　　　　　　　　晏　殊

春来秋去往事知何处燕子归飞兰泣露光景千留不住　酒阑人散匆匆闲阶独倚梧桐记得去年今日依前黄叶西风

前调　　　　　　　　　　　　晏　殊

金风细细叶叶梧桐坠绿酒初尝人易醉一枕小牎浓睡　紫薇朱槿花残斜阳却照阑干双燕欲归时节银屏昨夜微寒

前调　　　　　　　　　　　　晏　殊

红牋小字说尽平生意鸿鴈在天鱼在水惆怅此情谁寄　斜阳独倚西楼遥山恰对帘鈎人面不知何处绿波依旧东流

前调　　　　　　　　　　　　欧阳修

小庭春老碧砌红萱草长忆小阑闲共遶携手绿丛含笑　别来音信全乖旧期前事堪猜门掩日斜人静落花愁点青苔

前调　　　　　　　　　　　　晏几道

留人不住醉解兰舟去一櫂碧涛春水路过尽晓莺啼处　渡头杨柳青青枝枝叶叶离情此後锦书休寄画楼云雨无凭

前调　　　　　　　　　　　　晏几道

千花百草送得春归了拾翠人稀红渐少叶底杏青梅小　小琼闲抱琵琶雪香微透轻纱正好一枝娇艳当年独占韶华

前调　　　　　　　　　　　　晏几道

烟轻雨小紫陌香尘少谢客池塘生绿草一夜红梅先老　旋题罗带新诗重寻杨柳佳期强半春寒去後几番花信来时

前调　　　　　　　　　　　　晏几道

春云绿处又见归鸿去侧帽风前花满路冶叶倡条情绪　红楼桂酒新开曾携翠?同来醉弄影娥池水短箫吹落残梅

前调　　　　　　　　　　　　晏几道

波纹碧皱曲水清明後折得疎梅香满袖暗喜春红依旧　归来紫陌东头金钗换酒销愁柳影深深细路花梢小小层楼

前调　　　　　　　　　　　　晏几道

么弦写意意密弦声碎书得凤笺无限事犹恨春心难寄　卧听疎雨梧桐雨余淡月朦胧一夜梦魂何处那回杨叶楼中

前调　　　　　　　　　　　　晏几道

双纹彩袖笑捧金船酒娇妙如花轻似柳劝客千春长夀　艳歌更倚疎弦有情须醉尊前恰是可怜时候玉娇今夜初圆

前调　　　　　　　　　　　　晏几道

莲开欲徧一夜秋声转残绿断红香片片长是西风堪怨　莫愁家住溪边采莲心事年年谁管水流花谢月明昨夜兰船

前调【李阁使席】　　　　　　　　　　张　先

清歌逐酒醉脸鲜霞透樱小杏青寒食後衣换缕金轻绣　画堂新月朱扉严城夜鼓归迟细看玉人妆面春工不在花枝

前调　　　　　　　　　　　　张　先

青袍如草得意还年少马跃绿螭金络脑寒食乍临新晓　曲桥斜度鸾桥西园一片笙箫自欲賸留春住风光无奈飘飘

前调　　　　　　　　　　　　苏　轼

清淮浊汴更在江西岸红斾到时黄叶乱霜入梁王故苑　秋原何处携壶停骖访古踟蹰双庙遗风尚在漆园傲吏应无

前调　　　　　　　　　　　　黄庭坚

黄花当户已觉秋容暮云梦南州逢笑语心在歌边舞处　使君一笑眉开新晴照酒尊来且乐尊前现在休思走马章台

前调　　　　　　　　　　　　黄庭坚

春归何处寂寞无行路若有人知春去处唤取归来同住　春无踪迹谁知除非问取黄鹂百啭无人能解因风吹过蔷薇

前调　　　　　　　　　　　　晁补之

炎天畏景午漏那堪永何苦相仍愁簿领短壑清溪牵兴　瑶台月下曾逢何由却覩冰容一笑为驱烦暑故人元是清风

前调　　　　　　　　　　　　晁补之

寒风鴈度声向千门去也到文闱校文处也到文君绣户　背灯解带魂惊长安此夜秋声早是夜寒不寐五更风雨无情

前调　　　　　　　　　　　　陈师道

秋声殷地叶叶无留意冰簟流光团扇坠惊起双栖燕子　夜堂帘合回廊风帷吹乱凝香卧看一庭明月晓寒不耐初凉

前调　　　　　　　　　　　　陈师道

秋光烛地帘幕生秋意露叶翻风惊鹊坠暗落青林红子　微行声断长廊熏炉衾换生香灭烛却延明月揽衣先怯微凉

前调　　　　　　　　　　　　李　豸

落梅呜咽黯淡城头月吹满江天惊梦蝶唤起画楼伤别　帘风轻触银鈎梧桐玉露新秋底事琐牎深夜素娥常伴人愁

前调【橘】　　　　　　　　　　　李之仪

西江霜後万点縇晴昼璀璨寄来光欲溜正值文君病酒　画屏斜倚牎纱睡痕犹带朝霞为问清香韵絶何如解语梅花

前调　　　　　　　　　　　　李之仪

萧萧风叶似与更声接欲寄明璫非为怯梦断兰舟桂楫　学书只写鸳鸯却应无奈愁肠安得一双飞去春风芳草池塘

前调　　　　　　　　　　　　李之仪

仙家庭院红日看看晚一朶梅花挨枕畔玉指几回拈看　拥衾不比寻常天涯无限思量看了又还重嗅分明不为清香

前调【千叶芝】　　　　　　　　　　毛　滂

镂烟翦雾鞢无层数苜蓿青深烦雪兔引到祥华开处　仙人手翳朝阳清都绦阙相将来覆东封翠辇好遮化日舒长

前调【绦河清三首】　　　　　　　　　毛　滂

绦河千岁一照昇平事万里青铜开碧霁俯见南山晚翠　绀寒不翅湘酃清于练静江澄流向万年觞里玉波可但如渑

前调　　　　　　　　　　　　毛　滂

银河秋浪遥出崑仑上忽变澄澜添碧涨可道昇平无象　黄云浊雾初开荣光休气徘徊试觅当时五老金泥玉检将来

前调　　　　　　　　　　　　毛　滂

天连翠潋九折玻瓈软回挽金堤清宛转疑是蓬莱清浅　吾君欲济如何唐虞风顺无多自有松舟桂楫一帆三代同波

前调【太师生辰】　　　　　　　　　　毛　滂

娟娟月满冉冉梅花暖春意初长寒力浅渐拟芳菲满眼　当时吉梦重重间生天子三公付与人间桃李年年管领春风

前调【月夕小酌娑罗花下】　　　　　　　　毛　滂

云峰秀叠露冷瑠璃叶北畔娑罗花弄雪香度小桥淡月　与君蹋月寻花玉人双捧流霞吸尽杯中花月仙风相送还家

前调【元夕】　　　　　　　　　　毛　滂

东风桂影低拂姮娥镜镜里妆寒酥粉莹越恁十分端正　素光行处随人柳边照见青春一片笙箫何处花隂定有遗簪

前调【春兰】　　　　　　　　　　毛　滂

曲房青琐浅笑樱桃破睡起三竿红日过冷了沉香残火　东风偏管伊家剩敎递与穠华谁送一怀春思玉台燕拂菱花

前调【送贾耘老盛德常还郡】　　　　　　　毛　滂

杏花时候庭下双梅痩天上流霞凝碧袖起舞与君为寿　两桥风月同来东堂且没尘埃烟艇何时重理更凭风月相催

前调【烛下见花】　　　　　　　　　　毛　滂

风揺灺烬吹下桃花影醉倒碧铺眠碎锦谁伴香迷酒凝　少年不解辜春年来减尽春心犹下绣帘遮定不敎风雨侵凌

前调　　　　　　　　　　　　毛　滂

杯深莫厌强看桃花面记得阳和初一线便恁芳菲满眼　明年春色重来东堂花为谁开我在芦花深处钓矶雨绿莓苔

前调　　　　　　　　　　　　毛　滂

锦屛夜夜绣被熏兰麝帐卷芙蓉长不下垂尽银台蜡灺　脸痕微着流霞瞢腾越恁穠华破睡半残妆粉月随雪到梅花

前调　　　　　　　　　　　　赵令畤

春风依旧着意隋堤柳搓得鹅儿黄欲就天气清明时候　去年紫陌青门今宵雨魄云魂断送一生憔悴能消几个黄昏

前调　　　　　　　　　　　　王安国

留春不住费尽莺儿语满地残红宫锦汚昨夜南园风雨　小怜初上琵琶晓来思遶天涯不肯画堂朱户春风自在杨花

前调【应制】　　　　　　　　　　王　观

宜春小苑处处花开满学得红妆红要浅催上金车要看　君王曲宴瑶池小舟掠水如飞夺得锦标归去匆匆不惜罗衣

前调【咏岩桂】　　　　　　　　　　苏　庠

断岩流水香度青林底元配骚人兰与芷不数春风桃李　淮南丛桂小山诗翁合得攀翻身在十洲三岛心游万壑千岩

前调　　　　　　　　　　　　刘　泾

深沉院宇枕簟清无暑睡起花隂初转午一霎云飞过雨　雨余隐隐残雷夕阳却照庭槐莫把珠帘垂下妨他双燕归来

前调　　　　　　　　　　　　周紫芝

芦洲晚静雨罢江如镜属玉双飞栖不定数点晚来烟艇　梦回满眼凄凉一成无奈思量舟在绿杨堤下蝉嘶欲尽斜阳

前调　　　　　　　　　　　　周紫芝

烟鬟敛翠柳下门初闭门外一川风细细沙上暝禽飞起　今宵水畔楼边风光宛似当年月到旧时明处共谁同倚阑干

前调　　　　　　　　　　　　周紫芝

青春欲暮柳下将飞絮月到阶前梅子树啼得杜鹃飞去　人归不掩朱门一成过了黄昏只有琐牎红蜡照人犹自销魂

前调　　　　　　　　　　　　周紫芝

团栾小树天与香无数薄艳不禁风日苦賸着红油遮护　移栽未到江南香山鼻观先参勾引老情偏醉锦熏笼暖春酣

前调　　　　　　　　　　　　周紫芝

浅妆匀靓一点闲心性脸上羞红凝不定恼乱酒愁花病　晚来泪揾残霞坠鬟小玉钗斜细雨一帘春恨东风满地桃花

前调　　　　　　　　　　　　周紫芝

东风庭户红满桃花树准拟蹋青南陌路双凤绣鞵新做　秋千月挂黄昏画堂深掩朱门立尽花隂归去此时别是销魂

前调　　　　　　　　　　　　谢　逸

晓风残角月里梅花落宿酒醒时滋味恶翠被轻寒漠漠　梦回一点相思远山暗蹙双眉不觉肌肤痩玉但知带减腰围

前调　　　　　　　　　　　　谢　逸

花边柳际已渐知春意归信不知何日是旧恨欲无计　故人零落西东题诗待倩归鸿惟有多情芳草年年处处相逢

前调　　　　　　　　　　　　吕渭老

水瓶石砚败壁蜗书篆牎下日舒缝衲线屋角晚风飞霰　上元灯火佳时长廊笑语追随高卧一幡纸帐觉来月贯南枝

前调　　　　　　　　　　　　王安中

花时微雨未减春分数占取帘疎花密处把酒听歌金缕　斜风轻度浓香闲情正与春长向晚红灯入坐尝新青杏随觞

前调　　　　　　　　　　　　王安中

烟云千里一抹西山翠碧瓦红楼山对起楼下飞光流水　锦堂风月依然後池莲叶田田缥缈贯珠歌里从容倒玉尊前

前调【桂二首】　　　　　　　　　　向子諲

秋光如水酿作鹅黄蚁散入千岩桂树里惟许修门人醉　轻钿重上风鬟不禁月冷霜寒步障深沈归去依然愁满空山

前调　　　　　　　　　　　　向子諲

人间尘外一种寒香蕊疑是月娥天上醉戏把黄云挼碎　使君坐啸清江腾芳飞誉无双兴寄小山丛桂诗成棐几明牎

前调【岩桂赠韩叔夏】　　　　　　　　　向子諲

吴头楚尾蹋破芒鞵底万壑千岩秋色里不耐恼人风味　而今老我芗林世间百不关心独喜爱香韩夀能来同醉花隂

前调　　　　　　　　　　　　李　邴

露花烟柳春思浓如酒几阵狂风新雨後满地落红铺绣　风流何处疎狂厌厌恨结柔肠又是危阑独倚一川烟草斜阳

前调　　　　　　　　　　　　蔡　伸

彩舟双橹六月临平路小雨轻风消晚暑遶岸荷花无数　玉人璨枕方牀遥知待月西厢昨夜有情风月今宵特地凄凉

前调　　　　　　　　　　　　蔡　伸

南牎月满绣被堆香?若恨春宵更漏短应讶郎归又晚　征帆初落桥边迎门一笑嫣然今夜流霞共酌何妨金盏垂莲

前调　　　　　　　　　　　　蔡　伸

明眸秀色肌理凝香雪罗绮丛中标韵别捧酒歌声清越　不辞醉脸潮红却愁归骑匆匆回首绿牎朱户断肠明月清风

前调　　　　　　　　　　　　赵师侠

舞风轻燕缭绕深深院昼永人闲帘不卷时听莺簧巧啭　清和天气隂隂南风初奏薰琴唤起午牎新梦愁添一掬归心

前调　　　　　　　　　　　　赵师侠

一宵风雨春与人俱去春解再来花作主只有行人无据　殷勤满酌离觞阳关唱起愁肠苦恨无情杜宇声声叫断斜阳

前调【迎春花一名金腰带】　　　　　　　　赵师侠

纤浓娇小也解争春早占得中央顔色好装点枝枝新巧　东皇初到江城殷勤先去迎春乞与黄金缕带压持红紫纷纷

前调　　　　　　　　　　　　刘一止

相望吴楚远信无凭据欲倩东风吹泪去化作愁云恨雨　春应已到三吴楚江日夜东徂惟有泝流鱼上不知尺素来无

前调【梅花】　　　　　　　　　　赵长卿

楚梅娇小好是霜天晓宿酒恼人香暗绕浸影碧波池沼　生成素淡芳容不须抹黛匀红准拟成隂结子莫敎枉费春工

前调　　　　　　　　　　　　赵长卿

霁光摇目春入郊原绿残雪压枝堆烂玉时向林间簌簌　杖藜细履平沙醉中一任敧斜落日数声啼鸟香风满路梅花

前调　　　　　　　　　　　　赵长卿

秋容眼界随寓浑堪爱远岫连天横淡霭望断孤鸿飞外　夕阳红树林垧重重锦障横陈一段江南景色倩谁为下丹青

前调【早起闻莺】　　　　　　　　　　赵长卿

绮疏新晓学语雏莺巧烟暖瑶阶梧叶老满地东风芳草　少年不合风流偿他酒债花愁望断绿芜春去销魂嬾上层楼

前调【晚晴赏荷】　　　　　　　　　　赵长卿

水乡清楚襟袖消袢暑绰约藕花初过雨出浴杨妃无语　葡萄满酌玻璃已?一醉酬伊浪卷夕阳红碎池光飞上帘帏

前调【初夏舞宴】　　　　　　　　　　赵长卿

清和时候底事休敎痩满酌流霞看舞袖步步锦裀红绉　六么舞到虚催几多深意徘徊?了明朝中酒为伊更饮琼杯

前调　　　　　　　　　　　　赵长卿

鸿来燕去又是秋光暮冉冉流年嗟暗度这心事还无据　寒牎露冷风清旅魂幽梦频惊何日利名俱赛为余笑下愁城

前调　　　　　　　　　　　　赵长卿

紫箫声断牎底春愁乱试着青衫羞自看窄似年时一半　一春常自厌厌新来愁思重添香冷倦熏金鸭日高不卷珠帘

前调　　　　　　　　　　　　张元干

明珠翠羽小绾同心缕好去吴淞江上路寄与双鱼尺素兰桡飞取归来愁眉待得伊开相见嫣然一笑眼波先入郎怀

前调　　　　　　　　　　　　张元干

乱山深处雪拥溪桥路晓日乍明催客去惊起玉鸦翻树　翠衾香煗檀灰一枝想见疎梅凭仗东风说与画眉人共春回

前调【柳花】　　　　　　　　　　吕本中

柳塘新涨艇子操双桨闲倚曲楼成怅望是处春愁一様　傍人几点飞花夕阳又送栖鸦试问画楼西畔暮云恐近天涯

前调　　　　　　　　　　　　吕本中

故人何处同在江南路百种旧愁分不去枉被飞花留住　旧愁百种谁知除非是见伊时最是一春多病等闲过了荼蘼

前调【木樨】　　　　　　　　　　朱敦儒

人间花少菊小芙蓉老冷淡仙人偏得道买定西风一笑　前身元是江梅黄姑点破冰肌只有暗香犹在饱参清似南枝

前调　　　　　　　　　　　　朱敦儒

乱红深翠楼阁春风外蝴蝶成团飞照水睡鸭无人惊起　身闲更觉身轻酒壶歌扇随行芳草绿杨堤畔一声初听啼莺

前调　　　　　　　　　　　　朱敦儒

相留不住又趁东风去楼外夕阳芳草路今夜短亭何处　杏花斜压阑干珠帘不卷春寒惆怅黄昏前後离情酒病厌厌

前调　　　　　　　　　　　　曾　觌

松姿不老独立蓬莱杪风卷流苏香雾晓又是江梅开了　丹青早画麒麟貂蝉自属王门闻道碧桃花绽一枝枝祝千春

前调　　　　　　　　　　　　曾　觌

艳苞初拆偏借东君力上苑棃花风露湿新染臙脂顔色　玉人小立帘栊轻匀媚脸妆红斜插一枝云鬓看谁剩得春风

前调　　　　　　　　　　　　侯　寘

忍寒滋味枝染蔷薇水揽照青溪花影碎笑杀夭桃穠李　一生占断春妍偏宜月露娟娟欲寄江南春信乱鸦点破云笺

前调【梅】　　　　　　　　　　　朱　雍

雪开瑶径素蕊迎春影楼上玉声三弄定无奈幽香翻阵　凌晨不事铅华化工却付春花流水残阳江上清随月色低斜

前调　　　　　　　　　　　　辛弃疾

茅檐低小溪上青青草醉里吴音相媚好白发谁家翁媪　大儿锄豆溪东中儿正织鸡笼最喜小儿无赖溪头看剥莲蓬

前调【宿博山王氏庵】　　　　　　　　　辛弃疾

遶牀饥鼠蝙蝠翻灯舞屋上松风吹急雨破纸牎间自语　平生塞北江南归来华发苍顔布被秋宵梦觉眼前万里江山

前调【山园书所见】　　　　　　　　　辛弃疾

连云松竹万事从今足拄杖东家分社肉白酒牀头初熟　西风棃枣山园儿童偷把长竿莫遣旁人惊去老夫静处闲看

前调【梅】　　　　　　　　　　　辛弃疾

断崖疎竹竹里藏冰玉路转清溪三百曲香满黄昏雪屋　行人系马疎篱折残犹有高枝留得东风数点只缘娇嫰春迟

前调【木樨二首】　　　　　　　　　　辛弃疾

月明秋晓翠盖团团好碎翦黄金敷恁小都着叶儿遮了　折来休似年时小牎能有高低无顿许多香处只消三两枝儿

前调　　　　　　　　　　　　辛弃疾

东园向晓阵阵西风好唤起仙人金小小翠羽玲珑装了　一枝枕畔开时罗帏翠幙低垂恁地十分遮护打牎早有蜂儿

前调【忆吴江赏木樨】　　　　　　　　　辛弃疾

少年痛饮忆向吴江醒明月团团高树影十里水沉烟冷　大都一点宫黄人间直恁芬芳怕是秋天风露染敎世界都香

前调【呈赵昌甫】　　　　　　　　　　辛弃疾

云烟草树山北山南雨溪上行人相背去惟有啼鸦一处门前万斛春寒梅花可煞摧残使我长忘酒易要君不作诗难

前调【书王德由主簿扇】　　　　　　　　辛弃疾

溪回沙浅红杏都开徧鸂鶒不知春水暖犹傍垂杨春岸　片帆千里轻船行人想见攲眠谁似先生高举一行白鹭青天

前调　　　　　　　　　　　　张孝祥

光尘扑扑宫柳低迷緑鬬鸭阑干春诘曲帘额微风绣蹙　碧云青翼无凭困来小倚云屏楚梦未禁春晚黄鹂犹自声声

前调【咏梅】　　　　　　　　　　张孝祥

吹香嚼蕊独立东风里欲冻云骄天似水羞杀夭桃穠李　如今见说阑干不禁月冷霜寒岭上驿程人远城头戍角声乾

前调【红木樨答友】　　　　　　　　　程　垓

秋香谁买散入琉璃界点缀小红全不碍还却铅华余债　夜来月底相期一枝未觉香迟恰似青绫帐底绦罗初试裠儿

前调【咏雪】　　　　　　　　　　程　垓

疎疎整整风急花无定红烛照筵寒欲凝时见筛帘玉影　夜深明月笼纱醉归凉面香斜犹有惜梅心在满庭误作吹花

前调　　　　　　　　　　　　程　垓

绿深红少柳外横桥小双燕不知幽梦好惊起碧牎春晓　起来瞢多时玉台金镜慵移多少春愁未说却来闲数花枝

前调　　　　　　　　　　　　徐　照

绿围红绕一枕屏山晓怪得今朝偏起早笑道海棠开了　迎人卷上珠帘小螺未佛眉尖贪敎玉笼鹦鹉杨花飞满妆匳

前调　　　　　　　　　　　　许　棐

凤双鸾偶天上人间有檐玉无声花影痩夜浅春浓时候　别来几度寒宵六桥风月迢迢灯下有谁相伴一方红湿鲛鮹

前调　　　　　　　　　　　　吕胜已

红尘久住仙驭凌波去本似行云无定处那更腊残风雨　瑶芳片片轻飞但留青子栾枝孤负岁寒幽意如今却与春宜

前调　　　　　　　　　　　　袁去华

嫩凉新霁明月光如洗长笛一声烟际起人在危楼独倚　夜深风露娟娟抱琴谁和流泉只有乘鸾仙子见人愁絶无眠

前调　　　　　　　　　　　　袁去华

春愁错莫风定花犹落鬬草蹋青闲过却乳燕鸣鸠自乐　行人江北江南满庭萱草且恁忘忧可矣只他怎解宜男

前调【赠歌者】　　　　　　　　　　袁去华

移商换羽花底流莺语唱彻秦娥君且住肠断能消几许　劝觥斜注微波真情着在谁那只怕如今归去酒醒无奈愁何

前调【瑞香】　　　　　　　　　　袁去华

争妍占早只有梅同调紫晕丁香青盖小比似横枝更好　日烘锦被熏香老夫恼得顚狂把酒花前一笑醉乡别有风光

御选历代诗余卷十三








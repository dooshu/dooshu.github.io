策勋府行


长安日暮尘蔽天，雕墙绣宇东华边。
只疑身在云台上，不尔家与椒房连。
胡为非勋复非故，凶阉干纪开旌旃。
七年茫茫闭白日，恶名千载随荒烟。
忆昔先皇委神辔，一朝丛借中常侍。
宫中阿父自纵横，海内清流日憔悴。
五等重开画戟门，千秋遍视丹书字。
一家襁褓尽封侯，三事公卿称下吏。
岂独骄矜窃大弓，已怀叵测窥神器。
起第连云横道周，徵材楚蜀黄金流。
司空使者董木石，将作大匠来持筹。
隙地能包沁水里，高轩直比望云楼。
秦人只识华阳君，汉家不数富平侯。
衣冠望尘便先拜，一言叹息缇衣收。
真人龙跃乾坤朗，红霞阊阖排神仗。
卓脐已照西京城，莽头更悬沧海上。
弯弓亲自扫欃枪，铸鼎犹思刊魍魉。
事成各拟盟山河，事败犹宽戮支党。
此辈至今满天下，朱帘画栋空尘莽。
昨朝赐第镇金书，日暮官家易银榜。
策勋之府胡为乎，君王有意平匈奴。
爵以上公赏十万，归来朝请宅一区。
男儿富贵不足道，何时独身取单于。
生平切齿乱贼辈，还君甲第归五湖。





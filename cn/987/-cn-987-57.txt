苏轼　病中闻子由得告不赴商州三首

病中闻汝免来商，旅雁何时更著行。

远别不知官爵好，思归苦觉岁年长。

著书多暇真良计，从宦无功漫去乡。

惟有王城最堪隐，万人如海一身藏。

苏轼

苏轼　病中闻子由得告不赴商州三首

近从章子闻渠说，苦道商人望汝来。

说客有灵惭直道，逋翁久没厌凡才。

夷音仅可通名姓，瘿俗无由辨颈腮。

答策不堪宜落此，上书求免亦何哉。

苏轼

苏轼　病中闻子由得告不赴商州三首

辞官不出意谁知，敢向清时怨位卑。

万事悠悠付杯酒，流年冉冉入霜髭。

策曾忤世人嫌汝，易可忘忧家有师。

此外知心更谁是，梦魂相觅苦参差。

苏轼


苧罗仙女



士人王轩，因游诸暨苧罗山，过西施滩，题诗石上云：



岭上千峰秀，江边众鸟春。



今逢浣纱女，不见浣溪人。



轩回顾，忽一女子，素衣琼珮至，与轩论。因答以诗云：



妾自吴宫离越国，素衣千载无人识。



当时心比金石坚，今日为君坚不得。



轩知其异，乃贻诗四韵云：



佳人去千载，溪山夕寂寞。



野水浮白鸥，山花自开落。



猿鹤旧清音，风月闲楼阁。



无语立斜阳，幽人入天幕。



女曰：「诗则美矣，未尽妾之所寄也。」又答诗一绝云：



高花岩外晓相怜，幽鸟雨中啼不歇。



红云飞过大江西，从此人间怨风月。



于是留轩月余乃归。有郭素者闻其事，亦往留诗，寂无所见。或嘲之曰：



三春桃李若无言，却披斜阳鸟鹊喧，



借问东邻效西子，何如郭素学王轩。




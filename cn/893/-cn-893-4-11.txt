王昭君二首





《乐府古题要解》：王昭君，旧史王嫱，字昭君。汉元帝时，匈奴入朝，诏以王嫱配之，号宁胡阏氏。一说汉元帝后宫既多，不得常见，乃使画工图其形，按图召幸。宫人皆赂画工，多者十万，少者亦不减五万。昭君自恃容貌，独不肯与。工人乃丑图之，遂不得见。及后匈奴入朝，选美人配之，昭君之图当行。及入辞，光彩射人，悚动左右。天子方重失信外国，悔恨不及，穷究其事，画工有杜陵毛延寿，安陵陈敞，新丰刘白、龚宽，下杜阳望、樊青，皆同日弃市，籍其资财。汉人怜昭君远嫁，为作歌诗。晋文王讳“昭”，故晋人改为“明君”。石崇有妓曰绿珠，善歌舞，以此曲教之，而自制《王明君歌》，其文悲雅，“我本汉家子”是也。按《乐府诗集》：张永《元嘉技录》：相和歌《吟叹四曲》，其二曰《王明君》。



汉家秦地月，流影照明妃。一上玉关道，天涯去不归。汉月还从东海出，明妃西嫁无来日。燕支长寒雪作花，[一]蛾眉憔悴没胡沙。生乏黄金枉图画，死留青冢使人嗟。[二]

[一]《元和郡县志》：燕支山，一名删丹山，在甘州删丹县南五十里。东西百余里，南北二十里，水草茂美，与祁连同。杨炎《燕支山神宁济公祠堂碑》：西北之巨镇曰燕支，本匈奴王庭，汉武纳浑邪开右地，置武威、张掖，而山界二郡间。连峰委会，云蔚黛起，积高之势，四面千里。



[二]《太平寰宇记》：青冢，在振武军金河县西北，汉王昭君葬于此。其上草色常青，故曰青冢。《一统志》：王昭君墓，在古丰州西六十里，地多白草，此冢独青，故名青冢。



顾宁人曰：按《史记》言：匈奴左方王将直上谷以东，右方王将直上郡以西，而单于之庭直代、云中。《汉书》言：呼韩邪单于自请留居光禄塞下。又言：天子遣使送单于出朔方鸡鹿塞。后单于竟北归庭。乃知汉与匈奴往来之道，大抵从云中、五原、朔方，明妃之行亦必出此，故江淹之赋李陵，但云：“情往上郡，心留雁门。”而玉关与西域相通，自是公主嫁乌孙所经。太白诗：“汉家秦地月，流影照明妃。一上玉关道，天涯去不归。”误矣。《颜氏家训》谓：文章地理，必须惬当，其论梁简文《雁门太守行》，而言“日逐康居，大宛月支”，萧子晖《陇头水》，而云“北注黄龙，东流白马”。沈存中论白乐天《长恨歌》“峨眉山下少人行”，谓峨眉在嘉州，非幸蜀路。文人之病，盖有同者。





其二





昭君拂玉鞍，上马啼红颊。

今日汉宫人，明朝胡地妾。






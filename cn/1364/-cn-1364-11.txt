泰娘

韋尚書家善謳者。會樂工琵琶新聲，尚書薨，爲蘄州刺史張懸所得。懸死，泰娘無所歸，抱樂器而哭，其音焦以悲。劉禹錫歌曰：

泰娘家本閶門西，門前綠水環金堤。

有時妝成好天氣，走上皋橋折花戲。

風流太守韋尚書，路旁忽見停隼旟。

斗量明珠鳥傳意，紺幰迎入専城居。

從郎西入帝城中，貴游簪組香簾櫳。

低鬟緩視抱明月，纖指破撥生胡風。

繁華一旦有消歇，佩劍無光履聲絶。

蘄州刺史張公子，白馬親到銅駞里。

自言買笑擲黄金，月墮雲中從此始。

安知鵩鳥坐隅飛，寂寞旅魂招不歸。

秦家鏡破前時結，韓壽香銷故篋衣。

舉目風煙非舊時，歸尋岐路多參差。

如何將此兩行淚，更洒湘江斑竹枝。



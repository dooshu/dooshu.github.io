152　沙門德士互興替


北齊文宣敕道士剃髮爲沙門，徽宗令沙門冠簪爲德士，其相反如此。

【元圻案】邵公濟聞見後録二十九：「北齊敕道士剃髮爲沙門，宣和中敕沙門着冠爲道士，古今事不同如此。」〇梁谿漫志曰：「宣和庚子，改僧爲德士，一時浮屠有以違命被罪者。獨一長老上表乞入道，其辭有『習蠻夷之風教，忘父母之髮膚。儻得回心而向道，便更合掌而擎拳』等語。彼方外之人，乃隨時迎合如此，亦可怪也。」






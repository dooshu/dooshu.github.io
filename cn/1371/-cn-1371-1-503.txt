春寒

渔艇水流去，柴门风自开。



余寒为醉地，多病作慵媒。



沙草锄还出，鸥群去复来。



流年殊衮衮，残鬓不禁催。



春寒

故岁无多雪，新春乃尔寒。



柴车归里社，茅舍老江干。



客熟沽醨啜，孙痴索饭抟。

更怜菘芥长，殊胜仰园官。



春寒

冉冉年华过上元，梅花如雪照江村。

云归翠窦初收雨，人清怕寒嬾出门。

香烬已残炉未冷，客谈方剧酒重温。



尚嫌尘境妨幽致，过埭船声暮正喧。



春寒

滔天来洚水，震瓦战昆阳。

此敌犹能御，春寒不可当。



春寒

高楼坠绿珠，恶客碎珊瑚。



未抵春寒夜，贫翁丧故襦。




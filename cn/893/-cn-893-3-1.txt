远别离





江淹作《古别离》，梁简文帝作《生别离》，太白之《远别离》、《久别离》二作，大概本此。



远别离，古有皇、英之二女[一]，乃在洞庭之南，潇湘之浦。[二]海水直下万里深，谁人不言此离苦。[三]日惨惨兮云冥冥，[四]猩猩啼烟兮鬼啸雨，[五]我纵言之将何补。皇穹窃恐不照余之忠诚，[六]雷凭凭兮欲吼怒，尧、舜当之亦禅禹。君失臣兮龙为鱼，权归臣兮鼠变虎。或云尧幽囚，[七]舜野死，[八]九疑联绵皆相似，[九]重瞳孤坟竟何是。[十]帝子泣兮绿云间，[十一]随风波兮去无还。恸哭兮远望，见苍梧之深山。苍梧山崩湘水绝，竹上之泪乃可灭。[十二]

[一]《列女传》：有虞二妃者，帝尧之二女也，长娥皇，次女英，娥皇为后，女英为妃。



[二]《水经注》：大舜之涉方也，二妃从征，溺于湘江。神游洞庭之渊，潇湘之浦。潇者，水清深也。《湘中记》曰：湘川清照五六丈，下见底。石如樗蒲矢，五色鲜明，白沙如霜雪，赤崖如朝霞，是纳潇湘之名矣。故民为立祠于水侧焉。



[三]“海水直下”二句是倒装句法，谓生死之别，永无见期，其苦如海水之深，无有底止也。



[四]惨惨，无光貌。冥冥，阴晦貌。《楚辞·九叹》：“云冥冥而暗前。”



[五]左思《蜀都赋》：“猩猩夜啼。”刘逵注：“猩猩生交趾封溪，似猿，人面，能言语，夜闻其声如小儿啼。”



[六]潘岳《寡妇赋》：“仰皇穹兮叹息”。李善注：“皇穹，天也。”



[七]《史记正义》：《括地志》云：故尧城，在濮阳鄄城县东北十五里。《竹书》云：昔尧德衰，为舜所囚也。又有偃朱故城，在县西北十五里。《竹书》云：舜囚尧，复偃塞丹朱，使不与父相见也。《广弘明集》：汲冢《竹书》云：舜囚尧于平阳，取之帝位，今见有囚尧城。琦按：今《竹书》并无此荒谬之说，意者起自六朝，君臣之间多有惭德，乃伪造此辞，谓古圣人已有行之者，以自文释其过欤?太白虽用其事，而以或云冠其上，以见其说之不可信也。



[八]《国语》：“舜勤民事而野死。”韦昭注：“野死，谓征有苗，死于苍梧之野。”



[九]《山海经》：南方苍梧之丘，苍梧之渊，其中有九疑山。舜之所葬，在长沙零陵界中。郭璞注：山今在零陵营道县南，其山九溪皆相似，故云九疑，古者总名其地为苍梧也。《述异记》：九疑山，隔湘江，跨苍梧野，连营道县界，九山相似，行者望之有疑，因名九疑山。



[十]《宋书》：“舜生于姚墟，目重瞳子，故名重华。”



[十一]《楚辞》：“帝子降兮北渚。”王逸注：“帝子，谓尧女也。”鲍照诗：“垂彩绿云中。”



[十二]《述异记》：舜南巡，葬于苍梧之野，尧之二女娥皇、女英追之不及，相与恸哭，泪下沾竹，竹上文为之斑斑然。



萧士赟曰：此篇，前辈咸以为上元间李辅国张后矫制迁上皇于西内时，太白有感而作。余曰：非也。此诗大意谓无借人国柄，借人国柄则失其权，失其权则虽圣哲不能保其社稷、妻子，其祸有必至之势。诗之作，其在天宝之末乎?按唐史《高力士传》曰：天宝中，帝尝曰：“朕春秋高，朝廷细务问宰相，蕃夷不龚付诸将，宁不暇耶?”又尝斋大同殿，力士侍，帝曰：“海内无事，朕将吐纳导引，以天下事付林甫，若何?”力士对曰：“天下大柄，不可假人。威权既振，谁敢议者?”自是国权卒归于林甫、国忠，兵权卒归于禄山、舒翰。太白熟观时事，欲言则惧祸及己，不得已而形之诗，聊以致其爱君忧国之志，所谓皇、英之事，特借之以隐喻耳。曰日，曰皇穹，比其君也。曰云，比其臣也。“日惨惨兮云冥冥”，喻君昏于上，而权臣障蔽于下也。“猩猩啼烟鬼啸雨”，极小人之形容，而政乱之甚也。“尧、舜当之亦禅禹”而下，乃太白所欲言之事，权归臣下，祸必至此，诗意切直着明，流出胸臆，非识时忧世之士，存怀君忠国之心者，其孰能与于此哉!胡震亨曰：此篇借舜二妃追舜不及、泪染湘竹之事，言远别离之苦，并借《竹书》杂记见逼舜禹、南巡野死之说，点缀其间，以着人君失权之戒。使其词闪幻可骇，增奇险之趣。盖体干于楚《骚》，而韵调于汉铙歌诸曲，以成为一家语，参观之，当得其源流所自。






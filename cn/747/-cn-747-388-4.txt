○送武康颜明府之鄂州序

多故以来，干禄者进必欲速，大抵悉弃夷道而趋捷径。颜子独曳儒服，非其知己之命不苟合，非稽古力所致不妄动。今其来斯也，不以贿，不以名，不以游眺，挟策读书，艺成而去，君子哉若人邪！将以特舟片帆，氵斥洄於大江秋涛之中。涉彭蠡，历西塞，浮於潜，逾於沔。吾子安於忠信，亦当安於风波，况滔滔江汉、茫茫禹迹乎？於此乘渚反顾，齐吴榜以击汰，其声可想。司马子长浮沅湘，窥九疑，亦此路也。足以览古乘兴，穷极视听，行将搜异不暇，惧於何有？凡今赋诗，以抒居者之思，且以用勖吾子四方之志云尔。


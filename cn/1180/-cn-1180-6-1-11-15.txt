送起居馆论边情记事


先是，蓟辽总督梁梦龙塘报，虏酋土蛮大举寇辽东。辅臣张居正以警报封奏。上遣文书官命居正等拟旨谕兵部，议驱剿之策。

居正等入奏，言：九月初间，有北虏俺答部下头目恰台吉差人于土蛮营中侦知，土蛮欲纠众向辽，讲求贡市。臣即驰语总督梁梦龙，令其再侦的实，多方设备；传示辽东总兵李成梁、巡抚周咏，虏若纠大众至，勿轻与战，但坚壁清野，使之野无所掠，虏气自挫。又使梁梦龙亲率师东行，发劲兵二枝，出山海关，为辽东声援。令蓟镇总兵戚继光选精锐，乘间出塞，或捣其巢，或邀其归以挠之。

今据报，各官具如臣指。梁梦龙已东驻山海，遣参将许汝继、杨栗出关截杀，戚继光移驻一片石，伺间邀击。辽东收保已毕。虏以十月初二日，至宁前向中所地方，此中地狭人稀，虏众无所掠，势不能久，旦夕必已退遁。今敕本兵，姑议驱剿，已后相机别议，且彼中戒备颇严，谅无疏失。伏惟皇上，少宽圣怀。

上曰：“先生费心处置，朕知道了。”乃叩头出。






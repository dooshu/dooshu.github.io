太阳女

太阳女者，姓朱名翼，得内修之要，吐纳之益，敷演五行之道，用之深妙，行之甚验。年二百八十岁，颜如桃花，口如含丹，肌肤充泽，眉鬓如画，光彩射人，视之如十七八者，奉事绝洞子。绝洞子姓李名修，能寅龙申虎之术，着书四十篇，名曰《道源》，在人间已数百岁。翼事之甚勤，尽得道要，戒之曰：“我之所修，以柔胜刚、弱制强。行之者，谨敬为本，如临深履危，御奔乘惊，差之毫厘，丧尔之荣，勤而守之，可以长生矣。”其后炼金液之丹，丹成服之，而俱得升天。


◇与何胤书

想恒清豫，纵情林壑，致足欢也。既内绝心战，外劳物役，以道养和，履候无爽，若邪擅美东区，山川相属，前世嘉赏，是为乐土。仆推迁簿官，自东徂西，悟言素对，用成睽阕，倾首东顾，曷日无怀，畴昔欢遇，曳裙儒肆，实欲卧游千载，畋渔百氏，一行为吏，此事遂乖。属以世道威夷，仍离屯故，投袂数千，克黜衅祸，思得瞩卷谘款，寓情古昔，夫岂不怀，事与愿谢。君清襟素托，栖寄不近，中居人世，殆同隐沦，既俯拾青组，又脱屣朱黻，但理存用舍，义贵随时，往识祸萌，实为先觉，超然独善，有识钦嗟。今者为邦，贫贱咸耻，好仁由己，幸无凝滞，比别具白，此未尽言，今遣候承音息，矫首还翰，慰其引领。（《梁书·何胤传》，高祖霸府建，引胤为军谋祭酒，与书。）


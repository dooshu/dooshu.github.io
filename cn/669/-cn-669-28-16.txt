16　李泌傳言辭學士加大　崔圓相肅宗在李泌前　學士爲大學士之過程


李泌傳：「加集賢殿、崇文館大學士。泌建言：『學士加大，始中宗時，及張説爲之，固辭，乃以學士知院事。』至崔圓復爲大學士，亦引泌爲辭而止。」愚按：崔圓相肅宗在泌前。會要：「貞元四年五月，泌奏張説懇辭『大』字，衆稱達禮。至德二年，崔圓爲相，加集賢大學士，因循成例。望削去『大』字。」此乃泌引圓爲辭，傳誤矣。

【方樸山云】此事洪容齋已言之。

【元圻案】唐會要六十四：「開元十三年，改集仙殿麗正書院爲集賢院，以張説爲大學士，辭曰：『學士本無「大」稱，中宗欲以崇寵大臣，景龍中修文館有「大學士」之名，如臣豈敢以「大」爲稱。』上從之。」又：「貞元四年，李泌奏：『伏蒙以臣爲集賢殿大學士，竊尋故事，中書令張説中朝元老，碩德鴻儒，懇辭「大」字，衆稱達禮。其後至德二載，崔圓爲相，加集賢殿大學士，其後因循，遂成恒例。望削去「大」字，崇文館大學士亦准此。』敕依。」〇宋吴縝新唐書糾繆三：「案李泌傳云云，明皇帝及肅宗本紀：天寶十五載丙申六月，劍南節度使崔圓爲中書侍郎、同中書門下平章事，至乾元元年戊戌五月罷。而崔圓本傳亦與紀同。其傳末云『大曆中卒』，案大曆止於十四年己未，而李泌以貞元三年丁卯方爲宰相，設若崔圓以大曆十四年卒，至李泌爲相之年，崔圓之卒亦已九年矣，何云至崔圓復爲大學士，亦引泌爲讓而止乎？且又此乃李泌議學士不可加『大』而固辭朝命之詞，既而殊不言朝廷之聽否，乃遽述崔圓爲相之事。疑此句顛倒錯亂，其間脱字必多，全不可考。」〇容齋三筆亦云：「崔圓乃肅宗朝宰相，泌之相也，相去三十年。」〇唐書宰相表：「崔圓以肅宗至德元載六月相，較之本紀則遲一年，會要則早一年。李泌以德宗貞元三年六月相，與本紀合，較之會要則早一年，未知孰是。」〇猗覺寮雜記亦云「崔圓爲大學士，引李泌爲讓而止」，蓋承唐書之誤。






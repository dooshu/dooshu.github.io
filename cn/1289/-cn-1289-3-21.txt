腹自不容夹幽门两旁各一寸五分至气冲凡二十四穴第二十一


不容，在幽门旁一寸五分，去任脉二寸，直四肋端，相去四寸，足阳明脉气所发。刺入五分，灸五壮。《气府论》注云：刺入八分。又云：下至太乙各上下相去一寸。

承满，在不容下一寸，足阳明脉气所发。刺入八分，灸五壮。

梁门，在承满下一寸，足阳明脉气所发。刺入八分，灸五壮。

关门，在梁门下，太乙上足阳明脉中间穴外延 ，足阳明脉气所发。刺入八分，灸五壮。

太乙，在关门下一寸，足阳明脉气所发。刺入八分，灸五壮。

滑肉门，在太乙下一寸，足阳明脉气所发。刺入八分，灸五壮。

天枢，大肠募也，一名长溪，一名谷门。去肓俞一寸五分，夹脐两旁各二寸陷者中，足阳明脉气所发。刺入五分，留七呼，灸三壮。《气府论》注云：在滑肉门下一寸，正当脐。

外陵，在天枢下，大巨上，足阳明脉气所发。刺入八分，灸五壮。《气府论》注云：在天枢下一寸。《水穴论》注云：在脐下一寸，两旁去冲脉各一寸五分。

大巨，一名液门，在长溪下二寸，足阳明脉气所发。刺入八分，灸五壮。《气府论》注云：在外陵下一寸。

水道，在大巨下三寸，足阳明脉气所发。刺入二寸五分，灸五壮。

归来，一名溪穴，在水道下二寸。刺入八分，灸五壮。《水穴论》注云：足阳明脉气所发。

气冲，在归来下，鼠鼷上一寸。动脉应手，足阳明脉气所发。刺入三分，留七呼，灸三壮，灸之不幸使人不得息。《刺热论》注云：在腹脐下横骨两端鼠鼷上一寸。《刺禁论》注云：在腹下夹脐两旁，相去四寸，鼠鼷上一寸，动脉应手。《骨空》注云：在毛际两旁，鼠鼷上一寸。






方回　二月十七日偕宾昫市饮二首

误著儒冠玷甲科，休官重到旧沙河。

未妨缓步微行好，犹恐傍观窃议多。

我辈相逢唯酒可，桃花如许奈春何。

雪儿人物今难得，一曲离骚醉自歌。

方回

方回　二月十七日偕宾昫市饮二首

无官岂畏犯金科，饮量真能海纳河。

人老自于春色淡，花开最恨雨声多。

向来伴侣今都尽，乃后光阴复几何。

更挈残樽趋曲巷，小姬摘阮和燕歌。

方回


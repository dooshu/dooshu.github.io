绿米


南海梁简卿孝廉，世居西樵，出馆于省垣。留妇乡居，主家政。一日，有来化米者，非僧非道。婢与以米，不受，曰：“须汝主妇授我也。”婢告主妇，主妇怒，诃婢。婢出，诃化米者。其人怒，举米撒门内，米顿成绿色。自是祟大作，举室不安。贻书促孝廉归，祟益甚：或火发于橱，启视，又无恙；或烟焰蔽室，大惊惶，呼水扑救，而烟焰已熄，绝无火灼痕；忽檐际火星迸射，若花炮然，移时始止。孝廉曰：“是幻术耳，无能为也。”嘱家人勿惶怖。俄而火发，毁其室两楹。或言：“某道士善治鬼魅，宜求之。”孝廉诺。道士应召至，言可祈禳。设坛作法，亦无他异。惟坛供鸡卵如干枚，禳毕剖之，皆失其黄。及夜，云送妖至社坛，戒仆人先至坛，爇香烛，即走避勿近，谓恐为妖伤也。有黠者窃匿坛后伺之。道士即席，禹步作法。良久，作追逐状，奔社坛下，喃喃若有所祷。人受其戒，多不敢近。黠者窥之，见其于坛置香炉内，检出绿米一撮，以纸裹之，袖藏而返云。然自是祟竟不作矣。或谓化米者与道士实相狼狈，以妖术诈人财者。说似近之。






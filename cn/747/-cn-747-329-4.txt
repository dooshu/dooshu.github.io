○对投笺获弟判

〈河内县荀君林乘冰省舅，冰陷而逝。兄伦求尸不获，遂作笺与河伯。经宿冰开，获君林执笺出，乡人告称妖惑。〉

覃怀旧坏，野王遗迹，元凯造舟於後，忿生食邑於前。自晋启山阳，郑锡河沃，精灵有作，人物代兴。相彼君林，实为茂族，感如存之念，恭自出之心。凭河履冰，自贻陷溺，终坠而死，当奈若何？类无忌之永休，比元阳之相负。况原称咏，本在急难，凡今之人，莫如兄弟。嫂溺礼通於援手，季殁义切於投笺。孝弟之心，聪明正直，灵鉴在斯。信宿之间，克备丧礼，诚有应於今日，事无隔於古人。告以为妖，未符通识，诬人之罪，法有恒规。请据愆尢，以定刑典。

李龟年

龟年与其弟彭年、鹤年，同著名於开元时。


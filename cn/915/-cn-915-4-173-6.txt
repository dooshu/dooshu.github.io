◇封梁冀议

冀前以亲迎之劳，增邑三千，又其子胤，亦加封赏。昔周公辅相成王，制礼作乐，化致太平，是以大启土宇，锡以山川，开地七百，郊祀天地，行天子礼。此百世未有，唯周公宜之耳。今诸侯以户邑为制，不以里数为限。萧何识高祖于泗水，霍光定倾危以兴国，皆益户增封，以显其功。冀可比邓禹，合食四县，赏赐之差，同于霍光，使天下知赏必当功，爵不越德。（袁宏《后汉纪》二十一，又《后汉·黄琼传》少五语）


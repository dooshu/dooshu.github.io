111　少而端慤則長大無情欲　謹防其端禁於未然


隰有萇楚箋云：「人少而端慤，則長大無情欲。」胡邦衡解學記取之。

【元圻案】玉海三十九「胡銓禮記傳十八卷」，經義考云：「佚。」今四庫全書亦不著録。〇衞湜集説學記「大學之法」節，載盧陵胡氏曰：「易蒙卦初六『發蒙』，則知未發猶童蒙之初也，其志不分，防之宜早。康衡曰：『謹防其端，禁於未然。』詩傳：『人少而端慤，長大無情欲。』十有五而志于學，三年而通一經，三十而五經立。此皆學之時不陵節，若學詩學禮之次。」






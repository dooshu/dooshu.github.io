霜夜

梅花欲动梦魂狂，橙子闲搓指爪香。



莫怪草堂清到骨，一梳残月伴新霜。

霜夜

月淡霜清夜漏迟，疏钟杳杳度南陂。



灯残有恨欲谁语，鸡老无声如我衰。

使入蜀川方在道，书传淮浦定何时？



艾为可遣闲愁得？

独拥寒炉爇豆萁。



霜夜

黄甘磊落围三寸，赤蟹轮囷可一斤。



更唤东阳麴道士，与君霜夜策奇勋。



霜夜

土床纸帐卧幽寂，枕上细听城上更。

榾柮烧残地炉冷，喔咿声断天窗明。

风霜欲透草茨屋，盐酪不下荠糁羹。



犹恨扶犁老无力，向来枉是请躬耕。



霜夜

澹月窥窗似有情，更堪梅影向人横。



放翁不受天魔恼，独拥青毡睡到明。


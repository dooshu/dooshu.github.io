○赵州刺史何公德政碑

惟六祀，大鸿胪何公再践诸侯，奉若明命。尹兹赵人，人赖惠浃。聿兴歌之颂之，懿铄布，逖听洋溢。恒之伯受钺统牧，实旌异政，俾幕宾缮部员外郎兼侍御史王公载扬休烈，垂裕长世。刻贞石无以节省，顺人欲也；序婉辞无以勤思，崇茂德也。其文见乎意，曰惟恪修连率之职，择兹令典，明于东土，敦叙邦教，抚柔元元。次云咨我良二千石，叶汉宣之议，激流扬波，辉光奕叶，式遵谠言，用集器宇，益称慎行，克和厥中，服勤於理，简易其俗。君子曰：“王公之笔，直而不污。”夫采其英声，睹其仪形。声乃颂而不腆其实，形乃表而不忒其素。或曰：“理道之要，龚黄未优；成师之最，卫霍犹劣。”吾侪小人，尝与二三子稽核今古，否臧时政，格於群议，莫出公右。由是讼庭肃肃，无留事焉。郡佐寮吏，望公高轨而已。公墙宇外嶷，管库内严，非礼不动，唯义是训。见危受命全其节，临难抗志忘其身。所以驰骛丧乱之间，宠锡和平之际。昔尧命四岳，商朝诸侯，周建牧伯，作六瑞以等将劝；亲人莅事，惟明公其至矣。州人属荐饥之岁，如享公之膏粱；寒露之时，如服公之衣裘。存安在危，肃理在扰。豪右奸宄伏其威，绳枢寡弱怀其德，而使商农工贾，朝夕从事，不异视而迁焉。公尝曰：“未战修备，兵之势也；未用资置，物之理也。推此例而理之，万货之源可见矣。”故询诸体物，较之成用，徵於前古，其谁俦之？夫颂德纪功之事，不书其细，而焕然昭，明大体也。论等忝窃幕吏，敢摅无穷，鲁史之末，固亦有制。岂直叙述遗事，益以广扬不朽，兼诸官属，具纪碑阴。

李舟

舟字公受，水部员外郎岑之子。以尚书郎奉使，出为虔州刺史，封陇西县男。


○册皇太子赦文

门下：朕丕承宝图，抚有方夏，夙夜寅畏，不敢荒宁。永惟祖宗之鸿业，历考前王之令典，思所以垂统立极，事神保人，推明至公，安固大本，尊庙祧而主匕鬯，严社稷而奉粢盛，俾开春闱，乃命元子，斯古今之通谊也。皇太子宁，清明体仁，庄敬好礼，服典谟之谊，一君亲之诚，允谐询谋，用建储贰。爰以吉日，册於明廷，鼓钟载和，文物大备，盛礼云毕，庆咸良深。

是宜布泽申恩，自中达外，厥有前躅，举而行之。自元和四年十月十八日昧爽以前，天下应犯死罪，非杀人者降从流，流罪已下递减一等。左降官未经量移者即与量移。文武常参及诸州府长官子为父后者赐勋两转。应缘册礼行事官赐阶及勋爵有差，邓王府官量与进改。

夫辅翼元良，教谕成德，使目睹正事，耳闻正言，形於施为，渐於心术，非斋庄忠悫之士，不在兹选。工部侍郎归登，给事中吕元膺，并践履端方，行义修洁。通於经训而得其要，达於教化而蹈其中。侍讲承华，师范磐石，访乃公议，副予精求。并可充皇太子诸王侍读，登宜加一阶，元膺宜赐紫金鱼袋。天下孝子顺孙先旌表门闾者，委所管州县各加存恤。五岳四渎名山大川，委所在长吏量加祭祀。


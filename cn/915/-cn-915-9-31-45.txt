◇使四方士民陈刑政诏（天监六年正月辛酉）

径寸之宝，或隐沙泥；以人废言，君子斯戒。朕听朝晏罢，思瘅政术，虽百辟卿士，有怀必闻，而蓄响边遐，未臻魏阙。或屈以贫陋，或闲以山川，顿足延首，无因奏达。岂所谓沈浮靡漏，远迩兼得者乎？四方士民，若有欲陈言刑政，益国利民，沦碍幽远，不能自通者，可各诠条布怀於刺史二千石。有可申采，大小以闻。（《梁书·武帝纪》中，《初学记》二十以为觉约作。）


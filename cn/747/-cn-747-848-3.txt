○梓材赋（以“理材为器、如政之术”为韵）

猗嗟抡材者梓，必将有以。抡者动不妄施，材者用之为美。涂其丹ぬ之色，契乃斫雕之理。成乎器用，孰不勤止。则知能者轨物，其利博哉。达於道必获乎象，酌於事实在乎材。材罔不奇，戒乎不知。应时可重，匪饰胡为。须度长而大，谅方矩而圆规。役是司者，勉矣厥宜。亦犹德必辅人，材不假器。人失德而奚取，器非材而奚利。材滥则过於梓人，德乖则失乎尔位。其有取非轮桷，性实散樗。以不材而见弃，思入用其焉如。岂比山有之亦修短惟准，工度也而削理有馀。既罕节而抱直，成大厦之厥居者哉。夫如是，则工以理材为难，国以教人为圣。圣体材而存道，材象道而成政。宏之在人，慎乃出令。藏器俟时，人罔越思。达乎至极，钦哉有司。惟试可矣，以材校之。守而弗失，其德秩秩。以人观材，以材观实。非独陈伊周之宏义，将以翊我唐之政术。傥小材之不遗，愿雕焕於兹日。


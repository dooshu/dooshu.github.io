陕西：

西安府临潼县东南二里，骊山温泉，下乃矾也。秦始皇于此砌石起宇，汉武加修饰，唐时建温泉宫。

蓝田县西南四十里，石门汤泉。口武功县太乙山有水，沸涌如汤，可疗百疾。凤翔府宝鸡县，太白山有温泉，可治百病。世传清则疾愈，浊则无验。

平凉府北城之阃有温泉，即古柳河也。深数寻，溢出灌溉诸园圃，冬暖不冰。赵时春《平凉府志》曰，平凉府为川者二十而赢，为泉而冬不冰者以数百，而冰者不与焉。

镇原县盐池东有泉，冬温。又有泉可植莲，皆东入高平乡。

隆德县城东百步，温泉出石穴，寒冱不冰，萍草冬青。下有废莲池，围可二里。灵台县保山之阴温冷泉，半温半冷，浴之愈疾。

静宁州城东五十里有暖泉，冬弗冻。又城东三十里，干硙川有温泉。

延安府治南泉有七眼，味甘，冬温夏冷。遇大寒，流溢不冻，甚济居人。

甘泉县南四十三里，温泉山下有温泉。

陕西行都指挥使司永昌卫城西南三十里，暖泉二穴涌出，四时常温，东北流入水磨川。

宁夏灵州守御所西南一百余里，山东滚泉自地涌出，高丈许，其沸如汤。

宁夏韦州暖泉，在盐池西南。




祭秦白崖先生文


吁嗟乎！造化无端，譬彼蒙倪。始余不信，今乃知之。夫先生初起海也，含菁咀华，怀珍抱墣，揖班扬，掩陆谢，出入铜龙，升降金马。此时视九列与三事，殆计日而可跻。曾无几何，素丝见缁，嫮颜蒙垢。遂使威凤之羽，将摩霄而遽蹋；逸骝之足，望长路而中。一信一诎，谁其尸之？及其暮年，身栖林壑，名重岩廊。于是龙光贲于丘园，逸驾返乎宣室。先生方将畏此简书，肃征戒两，而阙庭未觐，高车已摧；贺者未归，吊者随至。一出一处，又谁驱之？假令先生，上无汲援，下无推毂，谢安之诏不下于东山，蒙叟之舟得藏于巨壑。则先生必且终老林泉，从容正寝。何致委弃亲昵，毕命路隅！一生一死，又谁使之？呜呼！昔人有言：天地蘧庐耳，奚足怪乎？畀之何丰，攫之何匮，修乎何忻，促乎何怼。贾生睹而长悲，尼父觏麟而兴喟。岂崇替之所由，在圣智而犹蔽？唯冥契以达观，乃昭晰而不昧。某等夙承芳誉，遥藉徽音；托交令弟，比翼词林。听鹡鸰之哀噭，伤连枝之半倾。乃寄辞于柔翰，托生刍以写忱。






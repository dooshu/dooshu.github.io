小石城山记

自西山道口径北，逾黄茅岭而下［1］，有二道。其一西出，寻之无所得；其一少北而东，不过四十丈，土断而川分，有积石横当其垠。其上，为睥睨梁欐之形［2］；其旁，出堡坞［3］，有若门焉。窥之正黑，投以小石，洞然有水声，其响之激越，良久乃已。环之可上，望甚远。无土壤而生嘉树美箭，益奇而坚，其疏数偃仰［4］，类智者所施设也。

噫！吾疑造物者之有无久矣［5］。及是，愈以为诚有。又怪其不为之于中州，而列是夷狄［6］，更千百年不得一售其伎［7］，是固劳而无用。神者傥不宜如是，则其果无乎；或曰：“以慰夫贤而辱于此者。”或曰：“其气之灵，不为伟人而独为是物，故楚之南少人而多石。”是二者，余未信之。

【注释】

［1］黄茅岭：在今湖南零陵西南。

［2］睥睨：同“埤堄”，城上的矮墙。梁欐：屋的正梁。

［3］堡坞：小城堡。

［4］数：密。

［5］造物者：古人指创造万物的上帝。

［6］列是夷狄：排列布置这样的美景在偏远地区。

［7］伎：同“技”，技巧，此处指小石城山的奇景。








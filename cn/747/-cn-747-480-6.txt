○唐右补阙梁肃文集序

叙曰：皇甫士安志好闲放，不荣轩冕，导情适志，作《高士传》，赞记遗韵，风猷尚在。而公早从释氏，义理生知，结意为文，志在於此，言谈语笑，常所切靡刂，心在一乘，故叙释氏最为精博，与皇甫士安之所素尚，亦相放焉，则今天台大师元浩之门弟子也。抠衣捧席，与余同焉，故能知其景行，收其制作，编成二十轴以为儒林之纲纪云。若夫明是非，探得失，乃作《西伯称王议》。宗道德，美功成，作《溪铭》、《四皓赞》、《钓台碑》、《圯桥碑》。当世，激清风，作《先贤赞》、《独孤常州集序》、《观讲论语序》。美艺文，善章句，作《李补阙集序》、《隐士李君遗文序》。备教化，彰讽咏，作中书侍郎赠太子太傅《李公集序》开国公《包君集序》。总名实，树遗风，作《常州独孤公遗爱颂》、《太常卿常山郡开国公崔公神道碑》。恶戎鬼，思康济，作《兵箴》。叙宗系，思祖德，作《述初赋》。病流滥，悦故居，作《过旧园赋》。明大道，宗有德，作《受命宝赋》。其馀言志导情，记会叙别，总存诸集录。归根复命，一以贯之，作心印铭。住一乘，明法体，作《三如来画赞》。知法要，识权实，作《天台山禅林寺碑》。达教源，周境智，作《荆溪大师碑》。大教之所由，佛日之未忘，盖尽於此矣。若以神道设教，化源旁济，作《泗州开元寺僧伽和尚塔铭》。言倍事，齐律仪，作《过海和尚塔铭》、《幽公碑铭》。释氏制作，无以抗敌，大法将灭，人鲜知之，唱和之者或寡矣。故公之文章，粹美深远，无人能到，此事可以俟於知音，不可与薄俗者同世而论也。余之仰止，未尽其善，盖释氏之鼓吹欤？诸佛之影响欤？余所不者，道其穷欤？常怀不言之叹，杳冥之恨，尔後之人，识达希夷，意通响象，知我之言之不怍耳。若以叙人伦，正[B14A]贬，则人皆知之，非独情至而称其制作也。大约公之习尚，敦古风，阅传记，然以此导引於人，以为其常，米盐细碎，未常挂口，故鲜通人事，亦贤者之一病也。夫子所谓：“君子多乎哉？不多也。”故无适时之用，任使之勤，余故以皇甫士安比之，若管夷吾、诸葛亮，留心济世，自谓栋梁，则非公之所尚也。所谓善古而不善今，知贤而不知俗，故论赞碑颂，能言贤者之事，不能言小人之称。享年若干，以某年月日，终于长安某里。朝廷尚德，故以公为太子侍读；国尚实录，故以公为史馆修撰；发诰令，敷王猷，故以公为翰林学士。三职齐署，则公之处朝廷，不为不达矣。年过四十，士林归崇，比夫颜子黄叔度，不为不寿矣。其碌碌者，老於郎署，白首人世，又何补哉！於达者不可以夭寿之叹，而病於促数焉。公遗孤殁後而生，今巳成立，则友朋之知臧孙之後，存於此也。

韦稔

稔，魏州人。


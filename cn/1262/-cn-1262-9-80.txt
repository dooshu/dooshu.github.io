海市：

海市见于登莱，然不独登莱也，凡滨海皆如之。人不经值，故无得而称焉。海盐周翁家澉浦西门外，尝曰万历中于葫芦山观剧，忽海上现城郭楼台，女墙内行人如织，或负戴，或荷盖。可二十刻，颓其一隅，余渐沦没。浙江观察中牟张天机石平，尝行部海盐，登城楼望见海中有浮屠高三十仞，白云滃滃从之，初谓绝岛所未有之奇也。已而石塘阗沸，人皆走，且呼曰「海市矣，海市矣。」未几，赤壁矗起，甃城剥落若堵墙，少间色变，白色楼数十间涌出其际。窗棂玲珑，金碧如画。忽苍烟飞来，复阁尽没。而修竹万丛，松柏槎桠，层城睥睨，横亘异状。烟尽，楼脊尽出，顿还旧观。乃有长桥出于水上，隐隐历历，车马无声，楼船旗帜，似有人队介而立。其余若鼎若珰者、幡盖者、盘盂杯枪者，目之所接，手之所指，盖不可胜数。而又倏忽尽矣。石平为吴太史骏公述之，见太史记中。

嘉靖四年四月二十三日，福宁州海中浮来五山，自笔架山外而至。笔峦突兀，上有草木人马往来贸易。阖城聚观，自午逾申乃没，盖海市也。




○仁圣文武章天成功大孝皇帝改名制

王者照临万宇，名岂尚於难知，敬顺五行，理宜避於胜伏，征诸前史，义实炳然。昔炎汉之兴，洛旁去水，所都名号，犹乃避之。况我国家运昌土德，岂可以王气胜於君名？所以宪宗继明之初，实已舍水，必有冥数，叶於祯祥。汉宣帝柔服北夷，宏宣祖业，功德之盛，侔於周宣，御历十年，乃从美称。朕远惟大汉之事，近禀圣祖之谋，爰择嘉名，式遵令典，敬承天意，永保鸿休，宜改名为炎。仍令所司择日，法铧宰臣，告天地宗庙。其旧名中外奏章不得更有回避。布告遐迩，咸使闻知。


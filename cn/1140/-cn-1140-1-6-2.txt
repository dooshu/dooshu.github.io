翰林院侍讲学士曹公顾庵墓志铭

曹氏自华亭徙嘉善世显儒术六传至豹明知某县八传铣兵部郎中并起家明进士有声弘治隆庆间至君考讳勲崇祯戊辰举会试第一官礼部右侍郎兼翰林院侍读学士世所谓峨雪先生者也有子五人君为长复官

本朝翰林院侍讲学士父子以文名天下士论荣之君讳尔堪字子顾别号顾庵十岁能属文十二善诗词时人拟之圣童顺治丙戌举浙江乡试壬辰登第改翰林院庶吉士授编修为文敏给博丽兼长衆体阁试两称最同馆皆逊服之乙未春分校礼闱得士二十二人如陈尚书鼓永胡学士简敬皆有闻当世是时

世祖章皇帝力崇文治数召试诸词臣品目甲乙君扈从瀛台南苑

上霁顔顾问尝受诏与吴学士伟业等同注唐诗书成称旨时被褒嘉中外惊传其语无何以侍郎公忧归服除补旧秩俄迁侍读陞侍讲学士故事翰林官皆积岁待迁君半岁迁至再殆殊遇也

章皇帝升遐

今上登极遇

国恩追赠其两世君益勤厥职坐族子逋赋累夺级南归适僮奴与县卒角误触尉怒尉肤愬长吏语过激事闻坐谪当徙关外先是君不交公府当事吏多不悦又自恃无罪不诣吏求解故卒坐法实非其罪也一时朝士亲交惜君者争助私钱用营建例得赎无出塞自是箨冠芒履北抵秦晋南涉荆楚中历嵩洛海岱之间铭记词赋动盈卷帙辛亥春尝一过京师诸公卿欲为白复其官龃龉不果行君亦掉头兴尽曰六十老人岂复梦金马门哉然酒酣雄辩四座尽倾纵笔为诗歌益复颠倒啸呼累日夜不倦君淹博多识掌故又强记所过山川厄塞无不指画形势士大夫一与之游积久不忘无贵贱具能识其姓氏爵里家世无毫髪误即虞世南之称行秘书李守素之号人物志亡以过之今国家方开史局使出其记问资纂修岂不一代盛事而惜乎其不获遇也生右文之代膺

天子特达之知而细故蹉跌卒弃置以死岂非命哉君居亲丧瘠毁推所有让诸弟所留旧物惟一几一榻仲氏尔坊贤而早世手鞠其数岁孤监伦成进士今官庶常父事之惟谨讣至余往吊其邸相抱而哭盖余亦少孤倚先叔父成立故相视尤哀逾年得葬日二子监平监章书来属庶常君请铭且谓先学士数称公文章意盖有属於乎余何足以当君万一哉初君客都下余以事适至与沈宋王陈诸公为文字交甚懽君会必有诗诗必数首新城王侍读士祯于时荟蕞为八家诗刻之吴中他所着有南溪文略二十卷词略二卷行世其编辑未竟者尚数十卷藏於家君生明万历四十五年丁已七月二日元配?人吴惠而孝俭而知礼族党称为女宗先十年卒君义不更娶今合葬於某山之原长子监平康熙壬子顺天乡试举人候补内阁中书舍人监章杭州府学生入国子监今改知县候选女四人一适已丑进士河南汝南道副使孙君洁初子候选知县复炜一适前丁丑进士吏部文选司郎中钱君仲殷子文学煜一适已丑进士通政司左参议柯君岸初子候补中书舍人崇稷一许字太学生钱君德舆子焯孙男五人孙女十一人嫁娶不胜书君享年六十三以康熙十八年已未十一月二十七日卒铭曰

烂朝霞其东出兮驱使文字肆阳春之惠风兮鼓吹气类既乘云而上征兮曰掌帝制羌顿辔于林臯兮虽踯躅兮不憔悴赋远游于九州兮曾不可乎一世拾骚歌以为铭兮盖悲其中路而失志


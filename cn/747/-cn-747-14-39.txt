○册谥孝敬皇帝文

维上元二年八月五日，天皇若曰：於戏，咨！夫御图箓者，至圣荷提衡之业；承宗庙者，元良膺受命之期。渺寻千古之外，纵观百王之表，成功不处，高让之躅惟崇；在贤斯授，则哲之风逾远。眷彼勋华，鼎祚傅於有德；洎夫汤武，宝历归於孟侯。揖前载之宏谟，成后王之茂范者也。炎精失驭，巨猾挺突，普天陷涂炭之危，区宇坠豺狼之毒。我高祖神尧皇帝应天御物，拨乱反正，斩白蛇而定天下，誓苍兕而会诸侯。底绥万邦，乂宁六合。太宗文武圣皇帝循机统极，出震开阶，炼彩石而补乾纲，拯横流而恢地络。远穆迩肃，时清颂平。朕式纂昌基，钦承睿绪，幸凭累圣之福，高居兆人之上。灵符叶赞，天命允集，是以昭报先功，镂玉於升中之观；聿崇严配，禋珪於布政之宫。俗阜岁丰，化淳刑措，幽明以之郊社，夷夏由其乂安。驭朽逾兢，寝绳多愧。尝以人之所宝者位，虽处位以思冲；心之所存者道，希察道而求逸。是以载想褰迎，虚襟屣脱，凝神不宰，宣游汾水之阳；涤厉无为，访道襄城之野。咨尔故皇太子宏，克岐克嶷，有德有行，事亲以孝，爱敬极於寝门；奉上以忠，恭慎形於驰道。孝慈不犯，惠以及人，载隆三善之规，无俟八繁之诫。发挥弦诵，逊业之道弥光；黼藻温文，承祧之望攸重。抚军监国，大阐良图，百揆万几，伫令居摄。庶几乾坤交泰，主鬯之业方新；日月重光，继照之明斯远。顷炎象戒节，属尔沈疴，实美惟痊，释予重负，粤因瘳降，告以斯怀。尔忠恳特深，孝情天至，闻言哽咽，感绝移时。因此弥留，奄然长逝。伊川可望，泣笙驾之无追；瑶岭难逢，痛琴风之永绝。循今念往，震悼良深。然事欲必行，礼虽崇而（阙二字）德（阙）可尚，身已谢而宜尊，加以尊名，允符心许。是用谥尔为孝敬皇帝，式昭典册，俾夫位光一德，叶帝载於将来；名参四大，播天声於无极。明灵若存，享兹宝命。呜呼哀哉！


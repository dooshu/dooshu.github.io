◇上昭明太子集别传等表

臣闻无怀有巢之前，书契未作，尊卢赫胥之氏，坟典不传。若夫正少阳之位，主承祧之则，口实为美，唯称启诵，自兹厥後，罕或闻焉。昭明太子禀仁圣之姿，纵生知之量，孝敬兼极，温恭在躬，明月西流，幼有文章之敏，羽东序，长备元良之德，蕴兹三善，弘此四聪，非假二疏，宁劳四皓，虎贲恧其经学，智囊惭其调护，岂止博望延宾，寿春能赋，问疑枣据，书戒马陵而已哉？玉折何追，星颓靡续，地尊虢嗣，外阳之术无徵，位比周储，缑山之驾不反。臣以不肖，妄作明离。（《初学记》作明两。）出入铜龙，瞻仰故实，思所以揄扬盛轨，宣记德音，谨撰昭明太子别传文集，请备之延阁，藏诸广内，永彰茂实，式表洪徽。（《艺文类聚》十六，又五十五，《初学记》十。）


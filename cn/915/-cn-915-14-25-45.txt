◇广州刺史欧阳墓志（天嘉四年）

公家习尚书，少府孺高于汉册；世居渤海，太守文重乎晋原。中原丧乱，避地南徙。公孝敬纯深，友悌敦睦，家积遗财，并让诸季，兼同壤。公含章内映，远识沈通，窒嗜欲，谨言行，资贞干，事谦隅。梁室不造，凶羯凭陵，公被锐执凶，有志匡复。梁孝元帝授散骑常侍、东衡州刺史、始兴县侯。而犬戎弑逆，宗社播迁，陈纂揖让，攸归高祖，恩加惟旧。授使持节、都督南衡二十二州诸军事、广州刺史，进为开府仪同三司、山阳郡公，进号征南将军，加鼓吹一部。巫山远曲，喧骑吹于日南；芳树清音，肃军容于海截。追赠车骑将军、司空。公涉猎六经，优游百氏。宽徭省赋，化百越之归心；抚寒投醪，感三军之死力。在室如宾，宁惭屋漏？不贪为宝，每畏人知。杀青无兼两之疑，薏苡岂怀珠之谤？如羊如粟，不改夷齐之心；遗庆遗风，方留豹产之德。（《艺文类聚》五十）


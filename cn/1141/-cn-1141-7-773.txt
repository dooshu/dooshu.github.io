酌水歌赠张两水

酌水欢四坐，请为两水歌。
昔时共学并年少，今日相看鬓已皤。
鬓已皤，可奈何。
儋石虽屡空，令名一何多。
昔汝大父维尚书，铨衡手握澄冰壶。
睥睨权珰能岳立，早爱青山归五湖。
懿靖先生尤卓荦，不官独嗣旴江学。
中年战胜兼逃禅，鹿门妻子皆藜藿。
多君世胄贫不愁，卖药街头韩伯休。
得钱供母苦不足，便学何颙断酒肉。
避人蒿径隔山斋，返哺乌巢傍茅屋。
尚书祠前水清妙，锦树丹霞相照曜。
君家三世称贤豪，万事浮云堪一笑。
请看阀阅存几家，回头尽作风中花。



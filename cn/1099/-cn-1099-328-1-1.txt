○答雲南廵撫何萊山 【 計處安酋】

所示安酋事、具見高識遠猷　朝廷可逭南顧之憂矣、追念安酋庚午之事、本守臣處置失宜所致、及釁端巳搆、遂欲調三省之兵、捐數十萬之費以剿之、僕竊以為非計、乃選用阮沙城廵撫、授以五章之約、阮公幸用吾策、不用一卒、不費斗糧、而黠酋稽顙繫組、納質請罪、此巳事之明効也、夫土夷雜種。譬之狐鼠鼪鼬。據險為固。得其地不可耕也。得其人不可使也以　國初兵力之強。　高皇帝之威。豈不能畫野而郡縣之。勢不可也。其種類忿爭相殺。固其性然。又非可盡以漢法繩也。究觀近年之事。皆起于不才武職。貪黷有司。及四方無籍奸徒。竄入其中者。激而搆煽之。星星之火。遂至燎原。守土者又不深為地方長久之計輕信偏辭。遽為騰奏。小則搆訟。大則用兵。驅無辜之民。置之鋒鏑。以為夷狄報仇。幸而勝。兵罷財費。將吏冐賞。于　國家無秋毫之益。不幸而敗。三軍暴骨。損威傷重。其禍又有不可勝言者。此巳事可鑒也。故僕以為制禦土夷之道。惟在謹修內治。數語盡之矣廉察邊吏毋令貪吏需索結怨起釁禁戢四方姦徒母令教唆播弄致生嫌隙鎮之以威。示之以信。毋以小術欺誘之。但令遵奉約束。不廢貢職而巳。此外不必過求。其中或有爭忿相訟者兩是而俱存之槩行會勘。亦毋輕為奏請。待其彼此相戕。勝負巳决。吾視其理直而為眾所服者。因而撫之。理曲而為眾所不悅者。因而除之。即疆塲定矣。何致紛紛勞民動眾。敝內以事外乎。南北夷虜之勢不同。其處之之道亦異。管見如此、惟高明擇之、


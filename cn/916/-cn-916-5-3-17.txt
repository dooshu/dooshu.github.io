【入彭蠡湖口诗】

客游倦水宿。风潮难具论。洲岛骤回合。圻岸屡崩奔。乘月听哀□。□露馥芳荪。

春晚绿野秀。岩高白云屯。千念集日夜。万感盈朝昏。攀崖照石镜。（《御览》作境。）牵叶入松门。三江事多往。九派理空存。灵（李善本《文选》作露。）物{乂/厷}珍怪。异人秘精魂。金膏灭明光。水碧缀（六臣本《文选》注云。五臣作辍。）流温。徒作千里曲。弦绝念弥敦。（○《文选》二十六。三谢诗。《庐山记》四。《诗纪》四十八。又《御览》四十八引门一韵。）


梅尧臣　咏怀

西方有鸟鼠，生死同穴居。

物理固不测，孰言飞走殊。

雄雌岂相匹，饮啄岂相须。

一为枝上鸣，一为莽下趋。

苟合而异向，世道当何如。

梅尧臣

梅尧臣　咏怀

一身头面间，所用盖有长。

两耳主於聪，两目主於光。

维鼻主於嗅，维舌主於尝。

以耳辨黑白，以目分宫商。

以鼻识酸咸，以舌闻嗅香。

各各反尔用，安得无悲伤。

此能而兼彼，自劳由不量。

寄言世上人，欣欣蹈其常。

梅尧臣

梅尧臣　咏怀

东方有野父，禳田一豚蹄。

复操一盂酒，祝谷满吾栖。

百金请救兵，所欲奢所齰。

彼何滑稽生，仰天独笑齐。

梅尧臣

梅尧臣　咏怀

自余居田野，未免病与贫。

常把神农书，每以药物亲。

处方犹持法，义比君使臣。

但恨无余资，岂及疗我邻。

笔头不中书，聊可备急人。

昨日除吏来，吾邦为长民。

欲溺复燃灰，败笔前已陈。

梅尧臣

梅尧臣　咏怀

风驱暴雨来，雷声出云背。

若决千仞溪，追奔下天铠。

堂堂亚夫军，吴楚不足碎。

旱气沃原田，烦蒸洗陎陎。

深料生注射，聚沬犹壅碍。

青葱草树鲜，断殁虹霓在。

向晚留霁晖，天容染新黛。

梅尧臣


◇遗王秀之书

仆闻居《谦》之位，既刊於《易》；傲不可长，《礼》明其文。是以信陵致夷门之义，燕丹收荆卿之节，皆以礼而然矣。丈夫处世，岂可寂漠恩荣，空为後代一丘土？足下业润重光，声居朝右，不修高世之绩，将何隔於愚夫？仆耿介当年，不通群品，饥寒白首，望物嗟来。成人之美，《春秋》所善，荐我寸长，开君尺短，故推风期德，规於相益，实非碌碌有求於平原者也。仆与足下，同为四海国士。夫盛衰迭代，理之恒数，名位参差，运之通塞，岂品德权行为之者哉？第五之号，既无易於骠骑，西曹之名，复何推於长史？足下见答书题久之，以君若此非典，何宜施之於国士？如其循礼，礼无不答，谨以相还，亦何犯於逆鳞哉？君子处人，以德不以位，相如不见屈於渑池，毛遂安受辱於郢门，造敌临事，仆必先於二子。未知足下之贵，足下之威，孰若秦、楚两王？仆以德为宝，足下以位为宝，各宝其宝，於此敬宜。常闻古人交绝，不泄恶言，仆谓之鄙。无以相贻，故荐贫者之赠。（《南齐书》王秀之传》，又略见《南史·四十二《豫章王嶷传》）


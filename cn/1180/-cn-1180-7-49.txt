文忠诸子传


［清］宋学洙





张敬修，字炎州，江陵人，文忠长子。万历庚辰进士，授礼部仪制司主事。籍没命下，刑部侍郎丘橓等至荆，方酷暑，暴诸子烈日中，掠治惨烈。因讽以诬所不快，且旁摭荆大姓。敬修狱中报橓书，有“先人在国数十年，赏赉之外无私入，赐第之外无别椽。刚介之节，海内共知”等语。橓得书愈怒，考掠愈急。敬修乃咋血为书，报诸乡人，决计一死，以快怨者之心。怨者谓张四维，为文忠引居政府，至是倾挤无遗力。敬修投缳死事闻，诏留田千亩，室一区，赡其祖母。并下诏切责当事失罪人不孥之义，自是事少解。敬修妇高氏闻变，拊心大哭，投缳求死不得。一日，忽就婢手夺茶匕刺其目，血流被面，左目遂枯。孤甫五岁，高抚之成立，凡二十七年而终。万历辛亥，直指以事闻，诏建坊旌表。崇祯即位，复敬修官，以旌其孝。还文忠二荫，敬修孙同敞荫中书舍人。

懋修，号斗枢，相国四子也。万历庚辰进士，殿试第一，授翰林修撰。积学好古，清约如寒素。中遘家难，冤愤投井，不死。不食者累日，又不死。遂脱屣一切，日抢文忠手迹，每有感触，则呜咽哭不成声。崇祯间，公论昭雪，始搜其散亡梓之。年八十卒。著有《墨卿潭乘》《太史诗略》。仲兄嗣修，丁丑榜眼。齐名一时。

允修，字建初，文忠第六子。尚宝司司丞。甲申正月，献贼掠荆，允修不食死。留诗于北门主家之壁：“八十空嗟发已皤，岂知襄骨碎干戈。纯忠事业承先远，捧日肝肠启后多。今夕敢言能报国，他年漫惜未抡科。愿将心化铮铮铁，万死丛中气不磨。”

（《（康熙）荆州府志》）






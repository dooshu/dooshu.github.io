汪晫　次韵丁簿杂兴

诗坛一何峻，寻盟休论且。

弟子性嗜酒，白莲许入社。

寒水巫阳峡，暮日苍梧野。

大雅久不闻，今侯真作者。

汪晫

汪晫　次韵丁簿杂兴

宴坐读侯诗，凛凛竖发毛。

平实未是卑，秀爽非为高。

清如幽谷花，羞杀李与桃。

无怨而有哀，请歌楚离骚。

汪晫

汪晫　次韵丁簿杂兴

高士亦主簿，漫士可一笑。

轻云出岩阿，皎月生海峤。

官曹无公事，老木有鹤叫。

侯已诗道尊，时亦参众妙。

汪晫

汪晫　次韵丁簿杂兴

侯家好兄弟，森森如立竹。

侯今白首去，乃复坐矮屋。

要当振龙鬣，宁更淹骥足。

吉人天相之，富贵在晚福。

汪晫

汪晫　次韵丁簿杂兴

祥凤鸣高梧，{左斤右鸟}鷃伏短篱。

人行谨所趋，畏途或平逵。

如饮钵中水，冷暖能自知。

我愿歌考槃，侯遇亦未迟。

汪晫


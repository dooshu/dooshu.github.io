卷一百五十二

永乐十二年六月壬寅朔驻跸清流港下令五军将士今深入虏地一二日必破虏临阵之际齐力奋勇所诛者惟首虏毋夺财物毋掠妇女毋虐老稚毋杀降附违者斩

○辽王植第十二子生赐名贵火聂

○癸卯  皇太子改礼科给事中刘伯蕴为户科给事中工科给事中史寿为吏科给事中广东按察司副使李祥为云南按察司副使升行人吴渊为浙江按察司佥事

○甲辰驻跸双泉海即撒里怯儿之地前锋都督刘江等兵至康哈里孩遇虏与战斩虏数十人驰报  上度虏必大至命江等严哨了下令各营曰虏中亦有能汉语者或夜假言语相通因而劫营当谨备之

○乙巳前锋获虏谍言马哈木太平等兵距此百余里  上喜曰朕固知虏不远令诸军秣马以俟早发

○丙午车驾发双泉海次三峡口前锋都督刘江等哨见虏众驰报  上率师兼程而进命皇太孙于宝纛同行专以铁骑五百护卫

○丁未夜有星如盏大光烛地出羽林军东南行至近浊

○戊申驻跸忽兰忽失温是日虏寇答里巴马哈木太平把秃孛罗等率众逆我师见行阵整列遂顿兵山颠不发  上驻高阜望寇已分三路令铁骑数人挑之虏奋来战  上麾安远侯柳升等发神机铳炮毙贼数百人亲率铁骑击之虏败而却武安侯郑亨等追击亨中流矢退宁阳侯陈懋成山侯王通等率兵攻虏之右虏不为动都督朱崇指挥吕兴等直前薄虏连发神机铳炮寇死者无算丰城侯李彬都督谭青马聚攻其左虏尽死斗聚被创都指挥满都力战死  上遥见之率铁骑驰击虏大败杀其王子十余人斩虏首数千级余众败走大军乘胜追之度两高山虏勒余众复战又败之追至土剌河生擒数十人马哈木太平等脱身远遁会日暮未收兵  皇太孙遣骑兵四出觇视知虏已败走  上始还帐中  皇太孙入见  上语以虏败之故  皇太孙叩头称贺  上曰此虏尚未远夜中尤须慎防迟明追扑之必尽歼乃已  皇太孙对曰  陛下督战勤劳天威所加虏众破胆矣今即败走假息无所宁敢返顾乎请不须穷追宜及时班师  上从之

○是日  皇太子免直隶杨州府通州被水灾田九十一顷六十四亩租税

○后军都督佥事谢芳运德州等处粮十一万四千六百石至北京

○己酉赐名忽兰忽失温地曰杀胡镇诸将请追寇  上曰寇穷矣何用远追遂议班师遣官赐祭都指挥满都

○庚戌班师  上以寇虽穷败必尚有潜遁山谷者命诸将回军须严阵待之既行果有残寇乘高觇望者  上麾兵薄之皆散走自是虏不复见踪迹矣

○是日置高阯乂安新平顺化三卫演州守御千户所乂安卫南靖守御千户所时总兵官英国公张辅以四府与老挝占城暹蛮接境土地广远夷民繁夥宜有控制同黔国公沐晟议请于各府置卫所籍土军以土官指挥千户理其事仍请给印信  皇太子从之

○湖广按察司佥事戚文鸣坐事谪为交阯承差

○辛亥  车驾发杀胡镇

○驻跸回流甸遣使以击败马哈木等谕和宁王阿鲁台

○壬子监察御史刘恺等劾左军都督梁福中军都督蔡福受命讨思州台罗等塞苗贼乃生事扰民私役军士脩建尼寺与尼同奸强娶人妇女减军士月粮索蛮酋金马荒淫不律十余事请置于法  皇太子曰此辈诚可罪然  上之所命俟  车驾还日闻奏

○癸丑驻跸平山镇命纪功督阵官具将士有功及临阵退衄者并所获人马之数以闻

○甲寅驻跸清源峡命诸将凡将士被伤及有疾者皆给马载之粮不足者计日给之

○夜月犯心宿大星

○戊午驻跸三峰山之西南和宁王阿鲁台遣所部都督朵儿只昝卜等来朝命中官王安赍敕往劳阿鲁台

○是日  皇太子赐国子监琉球生益智每等二人罗衣布衣各一袭及襕衫靴袜衾褥帐等物赐其从之人有差

○己未赏河南山东馈运官军万七千百三十八人钞四万三千七十五锭

○夜有星如盏大青白色尾迹有光出右旗西北行入紫薇东蕃内

○庚申驻跸饮马河西岸和宁王阿鲁台遣所部都督锁住来言有疾不能朝  上遣使指挥徐晟同中官锁住赐之米百石驴百匹羊百牵别赐其部属米五千石

○辛酉户部言四川蛮夷平夷二处采木军夫缺粮乞于今年夏税内拨运给之  皇太子从之

○壬戌驻跸饮马河南岸命成安侯郭亮护将士有疾者归且命缘途加意抚绥无令失所

○丙寅驻跸野马泉和宁王阿鲁台遣人来朝谢恩及病不能朝之罪赐敕慰谕之

○是日  皇太子遣官祭中霤

○丁卯  皇太子命户部赈济直隶常熟县被水饥民万三千四百陆十余户计谷四千二百三十石

○戊辰  皇太子以故山东都指挥佥事杨青子胜袭父旧职为金吾右卫指挥同知锦衣卫指挥佥事黄铉子鼎袭指挥佥事

○己巳  车驾次黑山峪敕皇太子以班师告  天地  宗庙  社稷遂颁诏天下诏曰朕祗奉  天命抚驭华夷惟欲乂安咸得其所瓦剌黠虏僻处穷荒与其丑类岁相讐杀败亡丧殁存者无几朕即位之初抚摩存恤授以封爵数年以来凭仗朝廷始得休息乌合为群即复骄恣辜德负恩背违信义抵弑其主执我使臣侵扰边境豺狼无厌朕不得已躬率六师以讨之师至撒里怯儿之地贼兵迎战一鼓败之追至土剌河贼首答里邑马哈木太平把秃孛罗不度智能扫境而来兵刃才交如摧枯朽追奔逐北兽狝禽戮杀其名王以下数千人余虏宵遁遂即日班师至饮马河和宁王阿鲁台之众悉诣军门朝推诚待之劳徕抚辑令回部落呜呼奉行天威扫腥膻于绝塞绥宁顺附覃恩慈于远人用靖边陲佚我黎庶故兹诏示咸使闻知

○是日  皇太子除河南府嵩县户绝荒田租四千四百六十石有奇

○庚午  皇太子擢监生石篪于文通徐长渊季燧顾达盛伟王继行汤云张昶刘璧陈斌阖胜先商盘许彦唐著杨义俱为监察御史








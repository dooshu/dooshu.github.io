○上吳自湖翁大司馬 【 軍需】

伏自元老勦平倭寇時、曾得一瞻風度、其時每欲有所陳說、而侍側高論、領畧神謀、或稍測至其邊岸、則又皆元老巳施行、而有成效者、是以括囊至今、然窃念元老夙興夜寐、遠慮深思以勤我子民、乃錢糧靡措、恊濟無繇、上未全奉存留之　命而下終不可欠者、大軍之需、斯誠不可不早為之所、是用忘陋布愚、併近稿一帙、上塵清覽　一請開龍門鐵冶之利古者富國強兵之術、以鹽鐵為首務、兩廣鐵貨所都、七省需焉、每歲浙直湖湘客人腰纏過梅嶺者數十萬、皆置鐵貨而北、近年惠潮鐵罄、告開龍門鐵山、迄未准行、客商艱于得鐵、多懷空銀回家、竊以為當此大窘之時。宜多方招商起冶。凡有鐵山塲。聽令煎鑄上禆軍餉、下業貧民、一施行間實陰錫貧民十萬工作之給也、或以為窑冶所起、聚集奸人、為他時地方禍此橫議也、天下鐵山何限。若皆慮患封錮。民間當無鐵以為釜錡。倘御得其道以大商領眾因其便宜。申其約束。繕其營壘。設其堡伍。官府結之以恩。寬之以利。予之以法。定之以和。山寇出沒。約令自守財賄。自捄黨與。得敵者與軍官同陞。保眾者與文職同錄。商人因利獲福。有效力爭先者。是不但無禍且種谿峝無窮之祉也今告者發勘展轉留難、遠人沮喪、深為可惜、古稱卻眾庶以益敵、藉寇兵而齎糧、得毋類是一請開各處銀鑛之利、聞昔之大商、知盈縮之計者、每擇出產銅鐵金銀之山以居、卒收百萬之貲、未聞執紀綱之柄、總百粵之財、攬山川寶藏之都、而束手嘆窘乏者也銀鑛出廣東西甚多、近年厲私開之禁、犯者罪至死、亦以盜賊所趨、為地方害故也、今禁之數年、而盜賊彌熾、豈鑛之為祟竊以為宜弛此禁、凡有鑛所在、聽民納餉開煎、以裨國課、或擇利大而害博者、就撥軍馬一枝駐劄其地、揀清廉才幹軍文職官統之、官自開煎、倘得足給工費亦養此一枝無糧軍卒况或有羨餘以充別餉哉。昔　朝廷責雲南取鑛銀、都堂下各府、各府少得利、獨龐知府親身監煎、數月得銀五六萬兩、此一明徵也、傅稱有人此有土、有土此有財、所謂財者豈專在田畝間。虞書水火金木土穀謂之六府。六府者財貨所都。土穀其一耳　一請收省城稅榷之利、書稱底慎財賦、言慎揀掌財之官、劉晏以淮鹽足國用、所委任皆文士。有風裁廉幹者。得底慎之緒餘。乃收效若是。今省城魚鹽竹木牲酒。凡百瑣碎之物。經稅課者。皆司之以雜流出身之輩。卑污苟賤之官。而又把握於積年廵攔之徒。賣十抽一。使民脂民膏。多入蛇鼠之穽。深為可惜。乞委科甲勤廉官員專管痛查。决有禆補　一請慎抽分官員以清宿蠹、梧州木植。南雄椒木。各處盤鹽皮張等廠。皆貨賄之所聚。軍需之所出。不可不慎揀其人昔年多容幹濟差管。近日頗加選委。庶幾得人。然利之所在。其獘淵深。廠中經紀人役。皆積年奸猾。老於其局之徒。雖勤廉精悍官長。未易馭也。唐時宰相多領度支以國計所在宰相亦不得不知也昔房玄齡為相度支員缺未得其人乃自領之此事真可深念竊以為前項抽分職事。非甲科強明者莫可委。非掌印正官莫可委。不肯躬親細事者。莫可委也。　一請行無力徒工之贖、犯罪問徒、審無力者押發擺站、謂其罪大於不應、是以苦之、如此乃押發到驛。專為官吏開一騙局。無銀拜見者、百般欺凌、骨立鬼形而未巳、有銀拜見者、一味容縱、月供歲獻以為常、無益官工。有資吏弊。莫此為甚。查得近行有准折徒工之例、審果無力倍折、夫不應之贖民易完輸。官增經費。每驛徒犯多者四五十名、闔省何啻數千。折贖似不少也。或者嫌此例弛法長奸、是以廢格不行、然與其賣法作奸於彼、孰若姑弛於此之為得也、右瑕所陳數事、鄙末不足觀聽、且或多係見行、望恕其煩凟幸甚、瑕昔承乏慈谿、通縣糧三萬七千餘石、轉而供軍者三萬石、其餘百司俸給、學較餼廩、京師額解、不過七千餘石、此乃天下通例、瑕嘆曰、國之養兵。可謂厚矣。而又力役之征。有廵司弓兵數百名。歲以二千兩。中葉加民壯之征。歲以三千兩。民之膏髓盡矣。乃無事坐食百姓之膏脂。有事坐視百姓之塗炭。究其所以。豈非紀綱不立。信義不孚。上下苟安姑息從事之致耶。魯具申浙直軍門論列一二、譚二華公見之、以為頗切時務、昨上青田翁罪言、稍及此意、未竟心悰、今幸覩明臺振敕紀綱秉崇信義、文武職役、遵承約束之不暇、老姦巨猾、強梁不可使者、奉令戰慴無措、斯誠制勝之本源、定治之樞紐、倘及此遠邇畏威之時、委托文武兼資大將。將各處衞所軍士。加意簡稽。清其冊籍。核其冐濫。汰其老弱。足其衣糧。較其軍職。教技藝以精練之。多調遣以勤勞之。令赴敵以擾習之。拔其鷙烈以獎率之。一半歲之間。鈍可使利。弱可使強耳、天下豈有有能之將。而顧不能治無能之兵哉。廵海二道民壯、各廵司弓兵、尤當選肄、母令市井官門游惰包占食民、近日威令所孚、海防嚴整、鄉落稍寧、然未是十分太平、望更加意焉、此三軍者可使。則兵食皆在其中矣


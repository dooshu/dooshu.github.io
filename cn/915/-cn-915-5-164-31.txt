◇横海将军吕君碑铭

君讳□□□□□□博望人也。其先四岳，出自炎帝。□□□□□□□□内辅机衡，外司方职，是以□族繁毓，申吕并兴，君其胄也。君天姿果毅，仍□于武，武而不害，当值季未，汉失其御，群雄争逸，海内□隔，王途秽塞。君以中勇，显名州司，试守雉长，执戈秉戎，慎守易，兵不顿于敌国，坠不侵于四邻，拜武猛都尉厉节中郎将裨将军，封关内侯。王师南征，与充军从，奄有江汉，舍爵册勋，封阴德亭侯，领郡。鸠集荒散，为民统纪，三考有成，转拜平狄将军，改封卢亭侯，莅国赋政，十有三年。正身帅下，俭以足用，食不贰膳，坐不重席，厩无食粟之马，出无副车之从，生不利家，死不托孤，可谓良大夫也。虽叔敖相楚，晏婴在齐，不能尚也。行师御众，暑即不盖，寒即不裘。其于战也，即履矢石之所及，锋刃之所先，虽古良将，不能逾也。会水□阙羽猖獗为寇，荡摇边鄙，虔刘民人，而洪水播溢，泛没樊城，平源十刃，外渎潜通，猛将骁骑，载沈载浮。于是不逞作慝，群歹凶鼎沸，或保城而叛，或率众负旌，自叩敌门，中人以下，并生异心。君威怀之信，临难益著，故能桀然攘除奸逆，独存社稷，连城十三，民无虺蝎。帝加其庸，转拜横海将军，徙封西鄂都乡侯，食邑并七百户，将遂迷声于方表，扫丑虏于南域，建元功于大魏。书洪□于宗彝，不吊昊天，降兹灾咎，寝疾一旬，大命陨隧，年六十有一，黄初二年正月□子薨于□□□□□帝主闵□，□寮伤悼，使谒者吊祠，赙赠有加，臣吏士庶，莫不哀□。于是故郡吏□□杨向□□追惟惠君，攀慕网极，乃共刊石勒铭，昭示来裔。其辞曰：

灾灵降精，岳祚後昆。膺期诞授，实生我君。桓桓□毅，抑之以文。□整军容，入在惠民。御敌用威，附下以仁。义刑既著，允济□勋。钻功金石。（下缺。《隶释》十九）


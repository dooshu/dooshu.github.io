○中书门下请上尊号第一表

臣炎等言：臣闻自古帝王，配天受命，必建微号，传之无穷。号者功之表也，三五以降，皆约所著之功，以彰厥德。则牺、农、轩、顼之号，或质胜文而文胜质，悉以一时盛烈而崇号焉。伏惟皇帝陛下缵戎立极，绍庭应运，居域中之大，为天下之君。圣敬日跻，孝理时义，放珍禽奇兽，为异方远物，略嘉禾美瑞，俾良史不书。洪惟成汤一德，率先老氏三宝，舞干是务，和戎是利。惟贤是登，惟恶是去。虽夏后卑宫菲食，汉文帷囊弋，绨，与我比崇，彼实惭德。今陵园永，升云毕，孝思罔极，达於神明。克克祀，卜时撰吉。载命元子，光启储君。礼无不备，道无不洽，而鸿名未扬，典故犹缺。将何以告清庙，谒圣祖，对越神祗，昭格上下？伏乞许臣等上尊号以备大礼，有以答乾坤之贶，有以符亿兆之欢。臣等才非启沃，职忝近侍，远愧赓歌，空怀赤实。不胜恳愿屏营之至！谨奉表陈请以闻。


96　祭義術省之之術與述同


祭義曰「術省之」，賈山至言「術追厥功」，師古注：「術亦作述。」術與述同。

【集證】毛詩「報我不述」，韓詩作「術」。墨子非命篇「窮人術之」，術與述同。

【元圻案】祭義鄭注：「術，當爲述，聲之誤也。」正義：「術，述也。省，視也。循述而省視之，反復不忘，此孝子思念親之至也。」〇漢書賈山傳：「山，潁川人。孝文時言治亂之道，借秦爲諭，名曰至言。」〇熊朋來經説：「學記『術有序』注云：『術當爲述，聲之誤也。』月令『審端徑術』，則本注直云周禮作『遂』。愚按遂、述古字通用。春秋文十二年『秦伯使術來聘』，公羊作『遂』。詛楚文『遂取吾邊城』，『遂』字書作『述』。術字從行，述字從辵，皆人所經行之地，術、述亦同義也。」






雷应春


应春字春伯，郴人。嘉定十年（1217）进士，分教岳阳，除监行在都进奏院，擢监察御史。归隐九年，又起知临江军。

好事近

梅片作团飞，雨外柳丝金湿。客子短篷无据，倚长风挂席。

回头流水小桥东，烟扫画楼出。楼上有人凝伫，似旧家曾识。

沁园春

官满作

问讯故园，今如之何，还胜昔无。想旧耘兰惠，依然葱茜，新栽杨柳，亦已扶疏。韭本千畦，芋根一亩，雨老烟荒谁为鉏。难忘者，是竹吾爱甚，梅汝知乎。

茅亭低压平湖。有狎鹭驯鸥尚可呼。把绛纱准

拟，新官到也，寒毡收拾，贱子归欤。略整柴门，更芟草径，惟有幽人解枉车。丁宁著，与做添棋局，砌换茶罏。








九罭

四章，一章四句，三章章三句


首章讲：此亦东人喜见周公之诗。言：夫人有愿见之心者，则必深以得见为幸；有得见之喜者，又必以将去为悲，若今日之于公是已。





九罭之鱼，鳟鲂。

彼凡罭之网，用之以取鱼，而丽于其中者，果何有乎？则鳟鲂之鱼者矣。





我觏之子，衮衣绣裳。

我，东人自我。之子，指周公。衮衣，公之服。况我觏之子，以天朝之重臣，而莅止于东者，果何有乎？则有衮衣绣裳之服者矣。自山龙以至黼黻，而上下之辉映。以圣人之德，服上公之服，而我东人一旦得以快睹之，不亦深可幸耶？

二章讲：夫公之来也，吾人固甚喜矣。其如公之不可以久留何哉？





鸿飞遵渚。公归无所，于女信处。

遵，循也。渚，小洲。公，周公。女，乃东人相谓。彼鸿之飞，则遵渚矣。况我公之归也，盖将持衡政府，出入庙堂之上，岂无所乎？今计其在东之日，不过于女信处而已。信处之外，虽爱公之至者，亦不可得而留矣。

三章讲：





鸿飞遵陆。公归不复，于女信宿。

高平曰陆。不复，不后来也。一宿曰宿，再宿曰信。彼鸿之飞，则遵陆矣。况我公之归也，盖将留相王室，永居冢宰之任，岂复来乎？今计其在东之期，不过于女信宿而已。信宿之外，虽爱公之深者，亦不可得而挽矣。

末章讲：





是以有衮衣兮，无以我公归兮，无使我心悲兮。

夫惟我公，信处信宿于此，是以东方有此服衮衣之人，以为吾人之瞻依者矣。然公之留也，吾人以之为喜；公之去也，吾人以之为悲。吾愿其留于此，无遽迎公以归，无使我喜幸之心，转而为伤悲之念也。夫喜幸于始见之时，致留于将归之际，东人惓惓于公，可谓爱慕之至矣。然非周公之忠诚感人，而有是哉？






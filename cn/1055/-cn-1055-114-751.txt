【与丁学士〈宝臣，字元珍〉五通】

△一〈皇四年〉

某启，自闻南方寇梗，思欲附问凶祸。闲居难求的便，虽在哀殒，翘想之心不可道也。元珍学行优深，才当远用。遘此不幸，古人多然，在处之有道尔。古之君子之所以异于常人者，能安常人之所不能安也。所恨某居此际，不能奔走耳。某衰病，无复生理。今秋欲扶护归乡，恐趁葬期不及，则且权厝乡寺，俟他年耳。忽偶黄莘先辈过，云贤兄在舒州，因得附此。草草不能尽鄙怀，当续驰讯也。秋热，宽中自爱。某再拜。

△二〈嘉四年〉

元珍淹屈于外，交游所宜出力，既默无所为，而至于书问亦不能时致其勤，其为惭罪，不待言矣。某自蒙恩归院，虽稍清闲，而忽忽度日，公私无所益，此处京师者汩汩之常态也。幸非甚愚，颇知脱此而远去，然事有不得遂去者，古人所谓不如意十常八九者，殆此类也。今岁廷试，得人之盛，中外共庆，况在佳婿，此岂非久滞中一可喜事哉。今因胡推官行，谨奉状。相次陆君行，当别布恳。

△三〈嘉四年〉

某向在府中，困於烦冗，久不奉状，徒用瞻思，专人遽来，特辱嘉问，承涉夏已来体气清福，深所欣慰。元珍才行并高，而困蹇如此，吾徒之责也。某昨被烦使，初不敢辞。然几案之才，素非所长，加以早衰多病，筋力不支，屡自陈乞，蒙恩得解去，实出天幸。然请外之志，尚未获素心，又以残史终篇有期，夏秋之交，可决南去。相见未涯，千万鄙怀临纸不能悉布。惟慎重自爱，以顺休复。

△四

元珍屈处冗务，士夫所欢，清议尚存，自当奋滞！惟通塞有时，少须之耳。某碌碌於此，为庸人出处之计，前以屡陈矣。

△五

冗务诚非贤者所处，然屈申之际，又非贤者不能安也。凡在交旧，莫不以此为虑，而未知所以为之奈何。自古贤达之士，固尝有所屈申，其所以处之者，乃其平生所学者耳。足下所存远大，故知必能及此，敢道之。


◎一生不破口

吾乡有封翁某，素谨厚，出身微贱，不能自给，杂佣作中糊口而已。然翁虽非文人学士者流，而言动雅饬，回异同侪。吾乡执贱役者，出口秽骂，人率以为常，翁一生独无破口，有闻人秽骂人者，辄掩耳却走，盖数十年如一日。晚年始有室，甚以不读书为耻，生子一，幼即送入义塾，求塾师先以敦礼义尚廉耻为训。没时年八十余，尚及见其子成进士、入翰林也。特以出身微贱，姑隐其名云。


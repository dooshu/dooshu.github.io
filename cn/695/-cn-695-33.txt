王宾

初戴元礼得丹溪之学，避名吴中为木客时，为人治病，但疏方而不处剂，往往有奇验。时王光庵宾等谓曰：「元礼名医，盍往访之？」至则一见倾倒，命酒赋诗。久之，宾谓元礼曰：「若宾年长，医亦可学乎？」元礼曰：「君家固素医，亦何难乎？」「然则当从何始？」元礼亦不肯轻授，谩曰：「君能读素问、难经、伤寒论等书则可。」已而别去。朞年元礼复至，因复请问医，曰：「素、难之书已读否？」曰：「已读。」「能记忆否？」曰：「公试举问。」元礼摘问，宾随口皆诵如流，虽笺注异同亦能口述，元礼叹曰：「坏吾医名者，此人也。」然终不授以方。宾归，处剂漫不知要，固叩之，元礼曰：「吾固不求货，独不能以礼事我乎？」宾曰：「吾春秋已高，官尚不欲为，又肯为人弟子乎？」一日诣元礼，值元礼不在，见其书八册，遂携以去。元礼回，叹惜，固求不得，宾自是得其传。宾不娶无子，与其弟不相能。弟尝戍北边归，颇诧其富，宾曰：「吾得医耳。」明日，其弟撤其药，独署外科，曰：「吾自得之异僧。」示非其术也。宾将死，以其书授盛启东、韩叔旸云。（「以其书授盛启东韩叔旸云」，「叔旸云」原作「云已哉」，据明纪录汇编本改。）


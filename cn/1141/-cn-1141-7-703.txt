射乌楼行（为周栎园先生纪事。）

越王城边乌哑哑，射乌楼头乌不下。
周侯破冠此城头，到今杀气城乌愁。
先皇丙申岁七月，寇来海畔成山丘。
疾如长鲸吞巨舟，城中号哭声啾啾。
侯方解官听吏议，争推要害守乌楼。
抗言立功须宿将，使贪使过皆保障。
中有健手王老虎，陷阵摧锋气偏壮。
群凶争踞豹头山，咫尺乌楼正相向。
蚁附蜂屯顷刻间，何人敢立女墙上。
周侯清啸决戎机，誓师慷慨裹铁衣。
指顾中坚发大炮，须臾万骨黄尘飞。
紫袍戎首正麋烂，一军气尽舆尸归。
总戎援兵适继至，三山是日解重围。
当涂方略固多有，功成乃出閒官手。
烽烟既息乌楼空，乌楼壮绩在人口。
他年再集头白乌，射乌还有周侯无。



出塞曲

北风吹急雪，夜半埋毡庐。

将军八千骑，万里逐单于。



汉家如天臣万邦，欢呼动地单于降。



铃声南来金闪铄，赦书已报经沙漠。



出塞曲

千骑为一队，万骑为一军，朝践狼山雪，暮宿榆关云。



将军羽箭不虚发，直到祁连无雁群。



隆隆春雷收阵鼓，蜿蜿惊蛇射生弩。



落蕃遗民立道边，白发如霜泪如雨。

褫魄胡儿作穷鼠，竞裹胡头改胡语。



阵前乞降马前舞，檄书夜入黄龙府。



出塞曲

佩刀一刺山为开，壮士大呼城为摧。



三军甲马不知数，但见动地银山来。



长戈逐虎祁连北，马前曳来血丹臆；却回射雁鸭绿江，箭飞雁起连云黑。



清泉茂草下程时，野帐牛酒争淋漓；不学京都贵公子，唾壶麈尾事儿嬉。




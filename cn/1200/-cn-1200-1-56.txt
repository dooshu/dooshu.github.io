第五十六祈享卦〔阴极上下坤地西南〕：四上二中四下宜祷之象

象曰：宗庙祭祀，凶祸消止。福来及门，殃去万里。

颜曰：群阴在上，宗庙之象。官事散，病者瘥，梦寐颠倒。凡事宜祭祀求福，祈神则吉也。

何曰：见怪及凡事祭庙求福乃吉。孕生女。家宅防火烛。

陈曰：天人之鬼交集，人道阴弱，此鬼气生病之象。虽祭祀求解，后必有灾，故曰云云。

刘曰：宗庙祭祀，神所凭也。敬以承之，福无殃也。

此课上下皆四阴，上为宗庙，下为丘墓，而二以少阴居中位，如人之奉神鬼，恭敬顺承，不失其礼，则受福而无殃。占之者吉。

诗曰：棹无一脚难安实，鼎有二足立应难。所望所求终费力，切宜祈福免伤残。

又曰：孝以动天，诚以感神。来享来格，福裕后人。


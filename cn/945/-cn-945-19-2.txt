谢赐诏书钦恤刑狱表

臣某言今月十日本州进奏院递到勅书一通赐臣钦恤刑狱者臣当时集军州官吏宣示仍下管内诸县施行讫天网虽踈尚多於婴拂夏日可畏用示於哀矜尺一之诏俯临圜土之人何幸臣某中谢窃以世质民淳唐虞以之画象政平讼息文景几於措刑盖由五听无寃三章不滥上怀钦恤之旨下萌耻格之心用臻太和式符至治伏以崇文广武圣明仁孝皇帝陛下忧劳庶政涵育羣生化远被於不毛仁必沾於行苇隐悼伏念表视民之如伤震曜垂仪示临下之有赫政经载肃治具毕张矧於流烁之辰独轸系累之苦皇华遣使在犴狱之已清紫素裁书复德音之荐降虑及米盐之细恩同雨露之濡疾疢者既示医治贫困者仍加廪给昔周聚毒药止疗於邦畿汉设淖糜不沾於囹圄足以彰皇猷之冠古实以固率土之宅心伫去杀以胜残永无为而无事臣忝分符竹肃奉丝纶徵慎罚之前言体泣辜之深旨金科玉律期适於重轻丛棘黄沙敢令於系滞誓倾勤瘁仰奉钦明臣无任欢呼激切之至


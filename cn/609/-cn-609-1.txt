卷一 盛德部

陶庵曰：冯子犹集古今笑，以德行为迂腐，遂将献章求嗣、周木问安，皆以一笑抹之。则古之二十四孝，泣竹扇枕，何事不是儿戏，而至今称为绝德耶？《论语》记“乡人傩，孔子朝服立于阼阶”。圣人遇极儿戏之事，必存一分正经，用以持世。乃敢以极正经之事而概视为儿戏也哉？集盛德第一。

刘文成曾祖濠，为宋翰林掌书，每阴雨积雪，踞高阜望其突，无烟者赈之。宋亡，林融为宋起义，元使使簿录融，株连尽其里。濠盛治牛酒，延使者其家，醉之，胠其箧，私记其渠率二百人，而自火其室。使者走，火失录。濠佯为使者游核，第以所记二百人上，而里人所全者以千计。

吴尚书琳家居，太祖遣使察之。使者至公舍，旁见一人，坐小杌，拔秧布田，貌甚端谨。问曰：“此间有吴尚书者，家何在？”公敛手对曰：“琳是也。”使者还，白状。召入为冢宰。

冢宰陈恭介致政归，夫人遣舍人儿迓于西湖，索绹盖数百。恭介讶问故，对曰：“夫人言，杌陧数椽，何恃不为暑雨计？”闻者嗟叹。

张少参继孟，年未五十致仕，家徒四壁，居旁建茅屋三楹，扁曰一笑亭，日觞咏其中。客至，第肃至阶，送亦不出门。即朝贵往访，止折简相答。间留客，不过脱粟饭，或出蔬果杯酒，三五巡即止。凡造门者，得公一饭，深以为荣。

黄副使卷，盛年归里。家去城一二十里，经岁不一至。至则市童见敝舆群指曰：“黄公来矣！”居常好客，客在座，徐起临庖，服犊鼻衣，治具无兼味，毕乃盥手，更衣出，率以为常。常借农具于邻，其人欲舁送之，力辞，自肩至田。

王新建封拜，见父执，事之甚谨。冬节拜牌，新建貂蝉乘马，从者言韩尚书在后，新建亟下马立道左。韩至，不下舆，第拱手，曰：“伯安行矣，予先往。”新建拱立，俟其过，乃上马。时人两贤之。

罗春坊洪先大魁天下，官修撰，侍其父宪副双泉公于家。客至，令衣冠行酒，拂席授几，如命从事。公欣然服役。

太祖筑泗州陵寝，中多杂冢，有司请徙之，太祖曰：“此皆我家旧邻舍，祭时可人予一分面。春秋仍许其出入祭扫。”

钟山孝陵成，门外有吴大帝冢，工部请择地别徙，太祖曰：“孙权亦是好汉子，留他守门。”

南京宫殿成，太祖与高后往视，见轮奂嵯峨，辄叹曰：“胡做乱做，做出如许事业！”仰视，见有画工在上，自悔失言，呼下欲除之。高后示画工以意，自摸其耳，画工遂假作耳聋，屡呼不应。太祖使人摘下，问是耳聋，遂赦之。

太祖常怒宋濂，使人即其家诛之。高皇后是日茹素，上问故，后曰：“闻今日诛宋先生，妾不能救，聊为持斋，以资其冥福耳。”上悟，即驰驿赦之。

萧山何兢父舜宾，以御史谪戍，赦归，忤县令邹鲁。诡言赦无验，械送戍所，属解人掩杀于昌国寺。捕兢，兢窜奔父友王鼎家。伺鲁迁官，兢募死士，伏钱唐沙上，击鲁垂毙，矐其目，弃道旁，仇民以粪涂其口得活。兢诣廉访自首，廉访语稍阿鲁，兢啮臂肉喷入公座，廉访不能断。上闻，遣官即讯，坐鲁死，兢比唐梁悦例，戍福宁。正德改元，赦还。

朱太守明和，事亲极孝，自县令至知府，皆奉其封公以往。凡坐堂，于堂后设一帘，每事必告而后行。岁时燕会，必于堂上设筵，封公上坐，自隅坐侍饮，极声伎之奉。常自言曰：“朱瑞凤可为荣亲极矣！”郡中缙绅有设席者，必着人问曰：“有封公帖否？”无封公帖，则不赴。

朱明和待兄弟极友爱。作县时，出谒司道，其弟得狱中重囚贿，悉纵之，狱吏仓皇走白，屡言之不应，狱吏长跽曰：“纵囚，大事也，有碍主人官守，何置之不问？”明和笑曰：“蠢才，衙内相公放去，决不是白白放去，你急他怎也？”

朱明和在仕途，其族人有假其书牍当道关说者，事露，家人请治之，明和曰：“朱瑞凤乡会报至，我族人皆欣欣有喜色，却是为何？”

先文恭少年读书龙光楼，有秘室，为太仆公私藏。凡亲戚臧获盗取货物者，进出其前，文恭埋头读书，都如不见。

先文恭试礼部，出罗文懿门，发榜日，挟门生刺往候，文懿笑曰：“我与若结发友也，奈何以一日遂废半生？”固辞不受。文恭熟视良久，曰：“诚哉言也！然非罗康洲不肯，非我张阳和不敢。”遂坐上座。

朱文懿当国，有江右房师子以贡入廷试，文懿知之往拜。房师子造宅回拜，百结鹑衣，自挟一刺。文懿款之书斋，欲属选司授一美缺，言之不应。夜冷加暖耳，强而后受。次日以暖耳进门上，不辞而归。文懿去位，方出就选。

陶恭惠以八座家居，一敝袴十年不易，补缀无完幅。朱少师衡岳里居，侍养封公，客至，常身自行酒，毫不介意。

席应珍髫年即辞家学老氏，孝于母。母死之后，祀享必恸哭。或谓：“亲爱既割，何必若此？”应珍曰：“吾法当割爱入道，然世间岂有不孝神仙？”

薛文清与王振同乡，振荐之起用，不肯赴振谢。振怒，中以危法，当刑。门人皆奔走哭，文清神色自若。振有老仆，伏灶下抱薪而哭，振怪问之，仆曰：“闻今日薛夫子将刑，故哭也。”振感悟，遂得释。

苏人范从文，文正公的裔也，洪武中为御史，忤旨，下狱论死。上阅狱案，见其姓名籍贯，遽呼问曰：“若非范文正后乎？”对曰：“臣仲淹十一世孙也。”上命取帛五方，御书“先天下之懮而懮，后天下之乐而乐”二语赐之，谕曰：“免汝五次死。”人称上怜才，而叹文正遗泽之远也。

杨铁崖避地松江，有一贵游子弟破产流落，数踵先生门。一日，竟持先生所购倪云林一画去。左右欲发之，先生曰：“吾哀其困，使往见一达官，以书画为介耳，非盗也。”竟置不言。

杨尚书翥，有厚德。居京师，乘一驴，邻翁老而得子，闻驴鸣辄惊，公遂鬻驴徒行。天久雨，邻垣穴潴水其宅，家人欲与竞，公曰：“晴日多，雨日少。”后复侵越其址，公作诗曰：“普天之下皆王土，再过些儿也不妨。”金水桥成，诏简有德者试涉，廷臣首推公焉。

杨二山至孝，为吏部侍郎，朝参毕，辄闭户谢客，终日侍母侧。盥漱卮盂、搔摩扶掖，必躬任之。春时为村妆，负太夫人迤逦行花丛中，婆娑香荫，供取娱悦。

文征仲书画盛行，有以赝笔就正者，必曰“真迹”。有人问其故，曰：“卖画求售，是必贫子。我一言阻之，举家受困矣。”

陆师道师事文衡山，人谓：“陆公已贵，胡折节乃尔？”公曰：“文先生以艺藏道，无适非师。”奉之益笃。

洪武初，有孝子王渐，作《孝经义》五十卷。凡乡里有斗讼之事，渐即诣门高声诵义一卷，情即解释。后有病者亦请诵书。

刘祭酒弟琎，方轨正直。祭酒常夜呼与语，琎必下床着衣立，然后应。祭酒怪其久不答，琎曰：“向束带未完。”

家始祖松庵公，与某人同开药铺。先生四子，而是人乏嗣，欲求公为种一子。一日，留公于其家，酒醉之，扶入内寝，命其妻侍寝。公酒醒，见其妻，大惊，起，其妻挽住道其故。公曰：“不难，呼若家长来，吾有话说。”其妻走觅其夫，公逸出。次日语其夫曰：“汝无子皆因斫丧之故，今后伴我宿，候内人经期过，则放汝入内。”如公言，后果得一子。公后病革时，梦神人告之曰：“汝有阴德，与你子孙纱帽一船。”












卷一 盛德部(2)

孔寺丞坦率宏恕，于物无争。所居园圃近水，有盗夜涉，盗其蔬果，寺丞曰：“晦夜涉水，恐有沦溺。”即为造桥。盗惭不复渡。

姚苏州善下车，访知处士王宾，命驾往见之。及门，宾望见驺从，趋告姚曰：“恐惊老母，乞损驺侍。”善至里门下车，徒步自入，教人毋从。

董进士损斋以差过岳州，刘忠宣宅懮在里，损斋造谒。忠宣留之饭，饭麦糈，馔惟糟虾，无他具。损斋感省，终身砥砺清节。

太宰屠襄惠公，度量宽厚。里有柴姓者，假称屠公子，沿途骚扰，人以闻于公。公但呼而戒之曰：“汝为吾子，置汝父于何地耶？法有明禁，自今慎无复为此。”其人顿首，谢罪而退。

杨文懿公守陈，以洗马乞假归。行次一驿，其丞不知为何官，与之抗礼，且问公曰：“公职洗马，日洗几马？”公曰：“勤则多洗，懒则少洗。”俄而，报一御史至，丞乃促公让驿。公曰：“此固宜，然待其至而让未晚。”比御史至，则公门人也，长跽问起居。丞乃蒲伏谢罪，公卒不较。

邹立斋智，年十六中四川解元。迎宴日，闾巷观者藉藉叹羡。公马上占绝句云：“龙泉山下一书生，偶占三巴第一名。世上许多难了事，市儿何用喜相惊。”比上春宫，里中朝贵谓曰：“予见某省解元与子相芳也。”公喜其为同志，亟访之。其人忽问曰：“子省榜首坊金，视众举子增几何？”公大恚，即拂衣起，不答而出。

丰布政庆，一日行部，有知县以赃败，闻公至，乃以白金为烛馈之，公未之省。既而厅子以告，公佯曰：“试燃之。”厅子曰：“燃而不着。”公曰：“燃不着，则还之。”次日，从容谓知县曰：“汝烛燃不着，将去换来。”终不露其事。

吉水彭教，天顺八年会试，宿逆旅，楼上倾盆水，有金钏堕地，其苍头匿之。行十余日，资斧乏，乃白其事。公曰：“急返之。”仆曰：“如返，则误试期矣！”公曰：“此必女子所堕，父母以其私与人，征求急，必致死。人命事大，试事小耳！”亟返，其女政欲自尽，见钏得活。至京，果逾期，是年闱中灾火，八月重试，彭乃状元及第。

松江曹定庵以宪副归里，家甚贫。太守使人馈粟以斗计。易箦前，太守以粟至，曹公不受，作书曰：“老夫不食三日矣，不敢虚贤府公之赐。”其清介如此。

三原温纯封翁，少鬻豆腐，日必羡银数分，留以防老，四十余年，银且盈百。一日他出，封婆闻邻家卖妻女完官，分别甚惨，为之堕泪。封公归，问，封婆告之故，封公曰：“渠所欠几何？何不以我所藏与之。”封婆曰：“我亦有是意，虑汝不舍耳。”封公曰：“亟与弗迟。”邻人得银，事解，妻女亦免去。是夜梦天赐一子。封婆年逾六十，而癸水复至，遂生温纯。少年登第，官至尚书。而二老皆寿登百岁。

胡参政存斋好周旋宾客，多所贻赠，家人厌之。有客来访，属阍人辞以出外。存斋无事燕居，即悬一牌在门，曰“胡存斋在家”。

杨椒山读书容城宁国寺，寺门有屠者供其饘粥，三年不怠。公既登第，屠者不复来见。及令诸城，一至署候公，公赠以一缣、白金二十两。屠者曰：“某岂为金帛来耶？”辞不受。后公以忤嵩下狱，每秋谳，必侍其夫人母子入京，候问甚谨。公赴义，家人不知，独屠者经纪其藁葬事，设奠痛哭而去。

冀元亨以通濠事下狱，臬司逮其妻李氏与二女，俱不怖，曰：“吾夫平生尊师讲学，岂有他哉！”狱中治麻枲不辍，暇诵书歌诗。事旦白，守者欲出之，李氏曰：“未见吾夫，吾出安归？”臬司诸僚妇召见之，辞不赴。已，洁一室就见之，则以囚服见，手不释麻枲。问：“尔夫何学？”曰：“吾夫之学不出闺门衽席间。”闻者悚然。

刘方伯毅督学山东，考某学，至晚掩门，号灯下有士子稿完，而誊止半篇者，方伯就灯下阅其稿，谓曰：“汝文不特冠场，且将连捷。”撤案前烛与之，坐至二鼓，俟其誊完，遂定第一。士子名吴光龙，丙午、丁未捷两榜，为浙江巡鹾御史。

张庄懿公巡按山东，初到临清行香，偶酒家望子掣落其纱帽，左右皆失色。公恬不介意，取纱帽着之径行。明日，知州锁押酒家请罪，公徐语曰：“此上司往来处，今后酒标须高挂些。”亦不与知州交一言，径遣出。

陈白沙访庄定山，庄携舟送之。有士人附载，滑稽无忌，定山怒，至厉声色。白沙则否，当彼谈时，若不闻其声；及彼既去，若不识其人。定山大服。

江缵石公偶立门首，遇一醉人呼名骂之，公徐入。次日，里人牵其人登门谢罪，方恐其不解也，公乃诧曰：“何为至此？”其人叩头求释，公曰：“我昨日并不出门，何曾有人骂我。”酒食而遣之。

孝子丘铎既葬母，乃结庐墓侧，朝夕上食如生时。当寒夜月黑，悲风萧飕，铎恐母岑寂，辄巡墓号曰：“铎在斯，铎在斯！”其地多虎，闻铎哭声，辄避去。

李远庵居官清介，即门生故吏，不敢以一物馈之。郑晓，其得意门人也。袖一布鞋，逡巡不敢出手。远庵问：“袖申何物？”郑曰：“晓之妻手制一布鞋，送老师。”远庵遂取而着之。生平受人馈，止此而已。

江文昭公，凡所著衣衫，不论好恶，人至者，任衣之而去，竟不问。后有韩尚书罹无妄之祸，公归问夫人云：“家中所有几何？”夫人云：“举家所有不过尔尔，恃以为饥寒备者。”公曰：“韩公有事，安论家为？”即尽纤悉赠之。

朱少师恒岳侍养其封公，有所指使，不命臧获，必身亲为之。夏畦辛苦，封公命以黍肉饷长年，少师必亲携行烈日中，恐拂封公意，不敢张盖。

朱少师元配庄夫人晋封一品。易箦之时，子妇皆集，庄夫人曰：“吾将死，无以教训若辈。”因指所服布裾，补缀无完幅，曰：“此吾适朱氏妆奁裾也，吾服之三十年，未尝易一新裾，汝辈志之。”

庄夫人随朱少师之苏州府治，解任之日，夫人行扛有大卷箱六，捆载甚固，少师骇异，命于堂上发之，皆夫人在署所纺绵丝，别无他物。少师笑曰：“村妇行藏不能改也。”命封固载还之。

先君大涤，以鲁国相署篆嘉祥。前令赵二仪缺库银千两，胥吏留难其丧輀、妻孥。先君见其妻孥相向哭，自解其橐金完库，复熔其金带赠行。邑人为立张国相捐金碑。

先君子待婢仆极宽厚，即有过犯，未尝少加声色。见儿辈有怒笞臧获者，辄诵陶渊明诫子书曰：“彼亦人子，可善视之。”

余状元煌封公心咸先生，性卞急，待其诸子极严厉。公及第后，少忤封公意，辄令长跽厅事。有时扑责，则伏地受杖，非命起不敢动移。童仆、亲朋有窥见者，急出避之。

会稽谢寤云以武科状元官至都护，家居患病时，川黔不通，附子一枚价直八十两，用以入药，命苍头炙之。苍头不慎，煅以猛火，遂成煤炭。寤云知之，曰：“误也。”举炭弃之，一字不加谯诃。

歙县程铎，万历丁酉上公交车，扬州夜泊，见一妇携周岁儿赴水。救起问之，言邻家失火，急起走避，其衣不全，恐天明，故赴水。程留之前舱，解衣衣之，黎明，送其起岸。十三科后为崇祯戊辰，程入场，邻号一少年，烛欹焚其卷。程阅其稿，甚佳，请以为我，少年许之，遂得中式。一日少年问曰：“先生际遇之奇，曾有阴德否？”乃言及此事，少年惊起曰：“此吾母也，周岁儿即某也。当年吾父谓吾母昏夜投客舟，遂弃吾母，吾母无以自白。如先生言，先生其今之柳下惠矣！场中焚卷，天以此报先生也。归当述之吾父。”后少年父母相好如初。

南阳李文达大父家种棉花，载卖湖湘。有三商交值三百两讫，忽邸舍失火，烧罄。三商穷蹙，几欲自尽。公慰之曰：“汝货未及船，尚为我物。物失值存，我应还汝，汝若失此货本，何以为生？”即悉还之。












卷一 盛德部(3)

吴江徐孝祥，隐居好学。偶到后园，见树根坍陷，有石瓮，皆白金，揜而勿取。逾三十年，值岁饥，祥曰：“是物当出世耶？”乃启瓮，尽数收籴以散贫人，全活甚众。

张知在上庠日，有白金十两，同舍生发箧取之，学官集同舍生检得。知曰：“非吾金也。”同舍生感激，夜袖以还。知怜其贫，以半遗之。夫遗人以金可能也，仓卒得金不认不可能也。

徐铉市宅以居，后见故宅主贫甚，召谓曰：“得非售宅亏价以致是乎？予近获撰碑钱二百千，可偿尔矣。”故宅主坚辞不获，命左右辇以付之。

余姚王华馆一富翁家，翁妾众，无子。一夕，有妾奔王寝所，出一纸曰：“欲借人间种。”王即书其旁曰：“恐惊天上人。”终不纳，明日遂行。是秋中乡榜。太守梦迎状元，旌上有一联云：“欲借人间种，恐惊天上人。”明春大魁。太守质所梦，讳而不言。

嘉靖时，广东张连倡乱，镇海县汪一清为贼所获。已而执一妇人至，汪视之，则友人妻也，因绐贼曰：“此吾妹氏，请无污之，以待赎。不则吾与妹俱碎首于此，若曹阿利焉？”贼因并汪与妇人闭空室中，昏夕相对，凡匝月始赎归，终不乱。

魏文靖公骥，在南都时，官舍止一苍头，举俸赀付之同乡子。其人请封钥，公曰：“后生何待先辈薄乎？”时同乡子有婿以伪银易之。比公归，令工碎之，则伪也。工语苍头曰：“某尝为此物，出予手，得无是乎？”苍头以告，公告之曰：“慎勿泄，彼将不安。”已而事稍露，同乡子携赀以偿，公曰：“误矣，予银故在，未有以伪易者。”

夏忠靖原吉，曾夜阅文书，抚案叹息，笔欲下而止者再，夫人问之，答曰：“适所批者，岁终大辟奏也，一下笔，死生决矣。是以惨阻不忍下也。”

胡镜水先生曾祖、祖皆为清白吏，家贫，不能举火。少时入乡塾，多枵腹。恐人笑之，高声诵读，反异群儿。时人呼之“胡虸蟟”。

周宁宇先生里居恬退，意甚简朴，入其庭，阒若无人，除读书外，不见一人，亦不与一事。缙绅有公事传单至者，先生书其名下曰：“若有不与者，则愿在不与之列。”

山东许道光为学士，母丧家居。一日族叔负米囊置于路，见学士曰：“汝为我负之。”公欣然肩负随行，送至其家而去。

胡少保总制浙直，威权甚重。家僮过淳安，知县海瑞略不为意，家僮诉总制，总制竟无让。一日语藩臬曰：“昨闻海令为母寿，市肉二觔矣。”盖异之也。

海忠介在狱，会世庙宾天，提牢主事设盛馔款之。忠介饱啖饮酒逾常度，主事曰：“先生有所闻乎？何欢之甚也。”忠介曰：“欲作饱鬼耳。”盖故事明日赴西市，前一夕必与酒饭一次，故忠介自分必死。主事曰：“非也。”附耳曰：“宫车宴驾，先生旦夕出此，且大用矣。”忠介问曰：“果否？”曰：“果矣。”即大恸投体，肴酒尽呕出，狼藉满地。绝而复苏，扶归禁处，终夜哭不辍声。于此见忠介骨鲠批鳞，罔非忠爱。

海刚峰卒于官，同乡苏户部简点其官囊，破簏中存俸金八两，葛布一端，旧衣数袭而已。王弇州评之曰：“不怕死，不爱钱，不立党。只此九字，为我明一人。”

徐存斋督学浙中，年未三十。一士子用“颜苦孔之卓”，置四等，批曰：“杜譔。”发落日，士子领责，执卷请曰：“宗师见教诚当，但‘颜苦孔卓’实出《扬子法言》，非杜譔也。”存斋起立曰：“本道侥幸太蚤，未尝学问，承教多矣。”拔置一等。

周文襄忱阅一死狱，欲活之无路，形于懮叹。使吏抱成案读之，至数万言，背手立听，至一处，忽点首曰：“幸有此，可生矣！”遂出此人。

萧山方伯王三才，为某省提学，别太夫人之任，太夫人曰：“汝父在日，凡遇考试，虑考劣等，寝食为之不宁。汝今作提学，须记吾言，不可多发劣等。”后三才考试，六等极少，而四、五不过数人。

太司空墨池王公精于佛理，登第后即断荤血，绝嗜欲，后竟不食盐醋，服淡二十余年。其夫人师事之，朝夕晤对，执弟子礼甚谨。

陈玄宴先生为余诸叔蒙师。万历癸卯，大父延至邸馆，于司马郎署应顺天乡试。揭榜日，先生中式，于小寓闻报后，仍至馆中课业如故。大父意其落第不敢问，少顷，见小录，趋贺先生，先生谢曰：“诚得侥幸附名。”神色不动。

陶兰亭公住陶堰，城中造新宅。其尊人念斋公卒于京邸，旅榇归，公扶榇入城，迎入新宅。凡厨湢、厩库无不遍历，至一处，必向榇告曰：“此地作某事用。”纤悉告之。仍供中堂三年，然后出殡。

胡冏卿璞完先生，性极长厚。元旦出拜年，乘小舟过水冈，妇人泼水适中公舟，袍帻皆湿。从人与哄，公曰：“新春元旦，人家都要吉利，一与角口，则举族惊惶，万万不可。”遂敕反棹归家，易衣再出。

徐参政檀燕，通籍三十年，家业不逾中人。族人两缙绅争尺寸地，治兵相杀，讼累岁不已。檀燕出橐中赀，各与百五十金，争乃罢，有古人“毁璧止斗”之风。罢官归，惟耽于诗酒，常梦中得句曰：“风清鸟定泉鸣枕，夜静僧归月满床。”其襟期之旷达如此。













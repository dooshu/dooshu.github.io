○福洋五寨會哨論 【 會哨】

五寨之設宛如珠聯璧絡烽火門水寨。設于福寧州地方。以所轄官井沙埕羅浮。南北中三哨。其後官井洋添設水寨。則又以羅江古鎮分為二哨是在烽火官井。當會哨者有五。

小埕水寨。設于福州府連江縣地方。以所轄閩安鎮北茭焦山等七巡司。為南北中三哨。是在小埕寨。當會哨者有三。

南日水寨。設于興化府莆田縣地方。以所轄冲心莆禧崇武等所司為三哨。而文澚港哨。則近添設于平海之後。是在南日。當會哨者有四。

浯嶼水寨。設于泉州府同安縣地方。上自圍頭以至南日。下自井尾以抵銅山。大約當會哨者有二。

銅山水寨。設于漳州府漳浦縣地方。北自金山以接浯嶼南自梅嶺以達廣東。大約當會哨者有二。

彼此會合循環無端一似織錦迴文由南而哨北。則銅山會之浯嶼。浯嶼會之南日。南日會之小埕。小埕會之烽火。而北來者無不備矣。

由北而哨南。則烽火會之小埕。小埕會之南日。南日會之浯嶼。浯嶼會之銅山。而南來者無不備矣。哨道聯絡。勢如常山。會捕合併。陣如魚麗。防禦之法。無踰于此。


胡副都缵宗一十二首

【登天柱阁】

与客上江楼，横江山欲浮。

云当天柱出，月傍小姑流。

帆外收吴楚，尊前落斗牛。

弥漫忽千里，倚槛思悠悠。

【太湖（三首）】

茫茫四郡尘嚣外，渺渺五湖烟雾中。

若更无山天地溷，纵还有石水云空。

澄潭日出渔帆集，遥浦潮平贾棹通。

为谢东庄王相国，金庭玉柱属三公。

即看鹤驾盘湖上，拟有仙曹集洞中。

日月隔桥生碧海，星河当户点瑶空。

天围春树千村合，山漏秋涛十郡通。

独放扁舟领丹诏，白云深处问三公。

傍海月生潮不出，缘江路隔水还连。

两山云出东西树，五夜星摇上下天。

洞口鳞鳞千顷玉，水心皛皛万家烟。

鸟喧花发壶觞乱，太守颓然醉欲仙。

【林屋洞】

系马灵宫第几天，紫霞丹灶坐群仙。

金庭空阔蛟龙斗，玉柱玲珑日月悬。

改火欲烹山乳食，扫云初藉石床眠。

隔凡不隔岳阳水，黄鹤飞飞何处边。

【拟古（四首）】

惊喜君王至，西华夜启扉。

后车三十乘，载得美人归。

收犬海子北，放鹰海子南。

驰辇且归去，今朝猎未酣。

迎佛何年至，驼经事恐虚。

行宫方听法，休上退之书。

上马入皇城，嫖姚典禁兵。

犹言恩宠薄，下马坐团营。

【闻大驾幸楚恭记】

闻道銮舆晓渡河，岳云缥缈护晴珂。

千官玉帛嵩呼盛，万国衣冠禹贡多。

销钥北门留统制，璇玑南极扈羲和。

穆天八骏空飞电，湘竹皇皇泪不磨。

【上之回】

上之回，自回中。陇山晴，秋云空。

上之回，自终南。罢期门，调云骖。

上之回，自岱宫。带三观，盘六龙。

上之回，自汾河。泛楼船，横棹歌。

上之回，自灊岳。射赤蛟，导神雀。

上之回，自大宛。驾龙驹，飞凤幰。

居九重，垂衣裳。一人端拱，千祀无疆。

【东飞伯劳歌】

东飞伯劳西飞雀，佳人两两春相约。

长安游子紫霓裳，垂柳飞花空断肠。

墙头桃李争红白，朱甍翠槛谁家宅。

雨余缓辔踏芳辰，急管繁弦无那春。

紫骝嘶入晴烟去，窈窕秦娥隔花语。


○书带草赋

彼碧者草，云书带名。先儒既没，後代还生。有味非甘，莫共三山芝校。无香可媚，难将九畹兰争。叨词林畔种，在经苑中荣。翠影临波，恐被芙蓉见鄙。贞姿傍砌，愁为芍药相轻。发叶抽英，因天受性。纷稚圭池上之宅，拂仲蔚门前之径。不省教施异术，安得返魂。未尝辄入明廷，何当指佞。几临寒日，幸到青春。莎蕊未传於渔父，蒲茸窃咏於诗人。霜亦曾沾，潘令偏知白Ε。风尝遍起，宋生惟道青。栽培只倚於贤邻，搴撷长忧乎稚戏。出惭无用，舒还有异。当琴操发伯牙山水之情，值儒编动凿齿阳秋之思。敢曰求友，宁忘慕义。吴娃楫上，空羡苔滋。魏主帷中，惟通蕙气。或乃兰荣越徼，薰茂周原。幽搜莫及，兴咏徒存。此则对仲举萧疏之室，处子山摇落之园。不识深宫，岂是曾为帝女。非侵远道，谁言能忆王孙。徒爱其敛疏烟，披晓露，弱可揽结，匀能布。萧萧而不计荣枯，漠漠而何于好恶。金灯照灼，尚惊秦帝之焚。粉蝶留连，真谓羽陵之蠹。尔乃高超篱菊，瑞许阶萤。我则惟亲志士，每聚流萤。岂便离蒿莱於隙地，希杜若於遥汀。倘遇翰林主人之一顾，庶长保於青青。


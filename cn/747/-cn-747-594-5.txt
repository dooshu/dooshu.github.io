○明水赋（以“元化无宰，至精感通”为韵）

祭祀上洁，精诚克宣。伊明水之为用，谅至诚以为先。积阴以成，符嘉应于冥数；以鉴而取，感无私于上元。将假以表敬，式彰乎告虔。皎皎泛月，降天。既禀气在阴，亦成形于夜。有无虽系于恍惚，融结宁随于冬夏。明者诚也，我则暗然而彰；水惟信焉，吾非倏尔而化。徒观其清霄雾敛，朗月轮孤。鉴清荧而类镜，水滴沥而疑珠。混金波而共洁，迷玉露而全无。感而遂通，配阳遂之为火；融而不涸，异寒冰之在壶。彼既无情，此何有待。始同方而合体，宁望远而功倍。故能佐因心于霜露，均润下于江海。有形有实，徒加以强名；无臭无声，孰知其真宰。是以昭其俭，洁其意。含水月之淳粹，修粢盛于丰备。作元酒而礼崇，登清庙之诚贵。嗤潢污之野荐，陋甘醴之莫致。祀事孔明，其仪既精。无关而有，不为而成。二气相临，本自瞻赊之魄；三危莫比，殊非沆瀣之英。至道自元而兆，醴泉因地而生。原夫月丽于天，水习乎坎。物有时而出，故方诸而夜呈；事有关而因，故阴灵而下感。大满若冲，其来不穷。风尘莫染其真质，天地不隔其幽通。况国家崇仪礻勺祀，荐敬穹。方欲行古道，稽淳风。客有赋明水之事，敢闻之于宫。

李宗和

宗和，贞元九年进士。


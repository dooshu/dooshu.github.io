○为户部王叔文陈情表

臣某言：臣母刘氏，今月十三日忽患风发动，状候非常，今虽似退，犹甚虚忄。惊惶忧苦，不知所图。臣惟一身，更无兄弟，侍疾尝药，难阙须臾。伏乞圣恩，停臣所职。今臣见在家扶侍，其官吏等并已发遣讫。臣以庸微，特承顾遇，拔自卑品，委以剧司。夙夜兢惶，惟思答效，至诚至恳，天眷所知。岂虑未放涓尘，遽迫方寸，以开塞重轻之务，加焦劳忧灼之怀，虽欲徇公，无由枉志。况忠孝同道，臣子之心，许国诚切于死生，报恩忍忘于顾复！进退穷蹙，昧死上陈。候母刘氏疾小廖，冀微臣驽蹇再效。无任惶惧恳倒呜咽之至。


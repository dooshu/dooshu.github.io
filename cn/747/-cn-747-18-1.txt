○受禅制

门下：朕闻自古帝王，珧膺图箓，则尊尊亲亲之义，著於典谟，谅在至公，盖非获已。我大唐乘时抚运，累圣重光。当四海之乐推，受三灵之眷命。大行皇帝奄弃宇县，痛结仇雠，朕志扫巨逆，保宁嗣主。今皇帝哀茕在疚，托於朕躬，勤恳再三，愿成兹意，朕以不德，猥承丕绪。念今追昔，载感於怀。若涉大川，罔知攸济。思荷宗祧之业，属此惟新；式扬涣汗之恩，与之更始。可大赦天下。


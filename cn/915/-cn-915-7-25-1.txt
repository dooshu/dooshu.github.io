◇礼敬太子生母议

礼云，妾既不得体君，班秩视子为序，母以子贵，经著明文，内外致敬贵妃，诚如庆绪议。天子姬嫔，不容通音介於外，虽义可致虔，不应有笺表。（《宋书·礼志》二，泰始二年九月，有司奏皇太子所生陈贵妃礼秩既同储君，未详宫臣及朝臣并有敬否。妃主在内相见，又应何仪？博士王庆绪议云云，尚书令建安王休仁议，诏可。）


○皮子世录

皮子之先，盖郑公之苗裔贤大夫子皮之後。在战国及秦时，无谱牒可考。自汉至唐，其英雄贤俊在位者，往往有焉。前汉时名容者，以善为，容官至大夫。後汉时名巡者为太医令，三国时无闻焉。晋朝名初者为襄阳太守，名京者为贤处士。宋朝名熙祖者与徐广论议，苻王世名审者为坚侍郎。後魏世名豹子者为魏名将，子道明袭爵，弟喜为使持节侍中都督秦雍梁益诸军事大将军仇池镇将假公如故。喜以战守之功，累加勋爵，後转散骑常侍安南将军豫州刺史，卒於天宗爵。喜弟双仁冠军将军仇池镇将。北齐时名景和者以功大官封王，名延宗者为黄门侍郎。隋朝名子信者为刺史。至於吾唐，汨汨於民间，无能以文取位。惟从祖翁讳瑕叔举进士有名，以刚柔不合时，受蜀聘为幕府，累官至刺史。从翁讳行修明经及第，累官至项城令，以盗不发贬州掾卒。时日休之世，以远祖襄阳太守，子孙因家襄阳之竟陵，世世为襄阳人。自有唐以来，或农竟陵，或隐鹿门，皆不拘冠冕，以至皮子。呜呼！圣贤命世，世不贱不足以立志，地不卑不足以立名。是知老子产於厉乡，仲尼生於阙里。苟使李乾早胎，老子岂降？叔梁早嗣，仲尼不生，贤既家有不足，为立大功致大化振大名者，其在斯乎？


○敕突厥可汗书

敕儿突厥可汗：朕与先可汗结为父子，及儿绍续，情意日深，至於国计，亦欲无别。儿去年东讨，虽有先言，然两蕃既归国家，亦即不合侵伐，朕既与儿无，终不以此为怀。契丹及奚，诸蕃穷者，土地不足以放牧，羊马不足以贪求，远劳师徒，兼冒锋镝，胜不为武，不胜亦危：以此言之，当务其大者。突骑施本非贵种，出自异姓，惟任奸数，诳诱群胡，十数年，又承国家庇荫，因其荒远，遂得苟存。近日以来，敢兹背德，又知儿意亦欲破之，前与先可汗举哀，其使不肯就哭，当时辞拒，彼使具知。儿若总兵西行，朕即出师，相应安西瀚海，近已加兵，欲以灭之，复保难也？傥事捷之日，羊马土地，总以与儿，子女玉帛，别有优赏，信是长策，可孰思之，与儿情亲，故言及此耳。今有少信物，至宜领取，春初尚寒，儿与平章事首领百姓已下并平安好，遣书指不多及。


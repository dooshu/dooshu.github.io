◇　并州箴

雍别朔方，河水悠悠。北辟獯鬻，南界泾流。画兹朔土，正直幽方。自昔何为，莫敢不来贡，莫敢不来王。周穆遐征，犬戎不享。爰貊初学记作「藐」）伊德，侵玩上国。宣王命将，攘之泾北。宗幽罔识，（《初学记》作「崇幽罔识」，《古文苑》作「宗周罔职」）日用爽蹉。既不俎豆，又不干戈。犬戎作难，毙于骊阿。太上曜德，其次曜兵。德兵俱颠，靡不悴荒。牧臣司并，敢告执纲。

（《艺文类聚》六、《初学记》八、《古文苑》。）






十月之交

八章，章八句


首章讲：此亦忧乱之诗。





十月之交，朔日辛卯。

交，是晦朔之间。朔，乃每月初一日。十月日月交会之际，其朔之日，则辛卯焉。夫辛为阴金，而卯为阴水也，当此纯阴之月，而值群阴之辰，则阴之盛可知矣。





日有食之，亦孔之丑。

食，无光也。于此之时，日有食之，是阳衰不足胜阴，阴胜反以亢阳，不亦可丑之甚哉？





彼月而微，此日而微。

微，亏也，即食也。夫月为阴精，彼月而微，乃阴为阳所胜，固其宜也。至于日为阳精，所以制阴，本不宜亏也，而今亦亏焉，则是天变之大而乱亡兆矣。





今此下民，亦孔之哀。

今此下民，固将受其殃者，不亦可哀之甚乎？

二章讲：然日食之变，岂无自而致哉？





日月告凶，不用其行。

凶，即日食。行，常道。诚以日月之食，皆有常度。使月常避日，则有当食而不食者矣。今日月告凶，而有相食之变，乃月不避日，失其道也。





四国无政，不用其良。

政，纪纲。良，善人。所以然者，良以四国无善政，而又不用贤人故也。





彼月而食，则维其常。

如此，则日月之食，为僭忒之应，皆非常矣。然就而较之，彼月而食，乃阴亢阳而不胜，犹可言也，则维其常矣。





此日而食，于何不臧？

臧，善也。此日而食，则阴胜阳，而掩之不可言也，果何如其不臧耶？

三章讲：然不但有日食之变已也。





烨烨震电，不宁不令。

烨烨，电光也。震，雷声。宁，是安。令，是善。当此十月，乃阳伏之候，不宜有雷电也。乃今然震雷而电，违时失序，盖有震惊下土而不宁矣，愆戾流行而不令矣，是天道变于上也。





百川沸腾，山冢崒崩。高岸为谷，深谷为陵。

沸腾，水不定意。冢，山顶。崒，崔嵬。高岸，防水之堤。谷，山坑。且百川沸腾，而失其润下之性；山冢崒崩，而易其艮止之常。高岸崩陷，而为谷矣；深谷填塞，而为陵矣。是地道又变于下也。





哀今之人，胡憯莫惩？

灾异叠见，乃天心仁爱人君，而欲其修省也。哀今之人，胡乃以天变不足畏，曾不恐惧修省，而莫之惩乎？

四章讲：夫日食之变，固以行政用人之不善。而所以行政用人不善，而致日食山崩水溢之变者，则有故也。





皇父卿士，番维司徒

皇父，是字。番，姓也。彼兼总六官者，卿士之职也，而皇父实为之。司徒掌邦教，以训兆民也，而番实为之。





家伯冢宰，仲允膳夫。

家，是字。仲，字也。冢宰掌邦治，以均四海也，而家伯实为之。掌王之饮食膳羞者，膳夫也，而仲允实为之。





棸子内史，蹶维趣马，

棸，是姓。蹶，姓也。掌王之废置八法者，内史也，而以付之棸子。趣马掌王之马政，而维蹶氏则任之焉。





楀维师氏，艳妻煽方处，

楀，是姓。艳，美色。煽，炽也。方处，未变徙意。师氏掌司朝之得失，而维楀氏则任之焉。群邪缔结，布在左右，小人之党盛矣。以至后妃正位乎内，深宫警戒恒赖之，宜求淑女，以为之配也。今则美艳之妻，其宠方盛，方居其所，而未之变迁焉，嬖妾之权盛矣。夫有小人用事于外，又有嬖妾蛊惑居心于内，此用人行政之所以不善，而灾异之所以繁兴也与！

五章讲：然小人用事，而皇父实为之魁也。吾以皇父之恶言之。





抑此皇父，岂曰不时？

不时，农隙之时。彼兴作必以其时，抑此皇父受畿内之封，其作不目，以为不时。





胡为我作，不即我谋？

作，即迁徙。即，就也。谋，相议。迁徙贵谋于众也。皇父欲动我以徙，乃不即我谋。





彻我墙屋，田卒污莱。

彻，折毁也。污，贮水。莱，生草。而逃彻我之墙屋，使我田不获沼，卑者污，而高者莱。





曰予不戕，礼则然矣。

曰，皇父之言。戕，害也。夫墙屋彻则无所安息，田屋业则不得衣食，如是则其戕我甚矣。而独曰：非我戕女，乃女下供上役之礼当然耳。夫下供上役，固礼之当然，然岂有欲作大事、动大众而不通众志者哉？其不仁于下，有如此者。

六章讲：然不特不仁于下也，抑且不忠于上焉。





皇父孔圣，作都于向。择三有事，亶侯多藏。

圣，通明之称。作，经营。都，邑邦。择，拣选。三事，即三卿。亶，信也。侯，惟也。多藏，富而多蓄。彼人惟不自圣，则必求贤以自助，而择人以事君也。今皇父乃自以为圣人矣，而以他人莫己若矣。故其作都于向也，其择三卿，惟取多藏之富人焉。





不慭遗一老，俾守我王。

慭，勉强意。老，老成之人。守，辅佐。又不强留一老成之臣以卫天子。





择有车马，以居徂向。

有车马，即是富人。徂，往也。惟择有车马者，则悉与之徂向焉。自便身图，使人主孤立于朝，其不忠于上，而但知贪利以自私又如此者。

七章讲：然皇父虽虐，而吾职则当尽也。





黾勉从事，不敢告劳。

黾勉，勤意。从事，供皇父之役。告，即言也。劳，苦也。故虽作向而兴非时之役，我必黾勉以从事，而不敢以告劳焉。





无罪无辜，谗口嚣嚣。

辜，即罪字。嚣，众多。宜可以免咎也，抑且无罪无辜，而遭谗口之嚣嚣，饰成其罪，而祸有所不免矣。





下民之孽，匪降自天。

孽，灾害也。若然，则下民之孽，岂真自天降哉？





噂沓背憎，职竞由人。

噂，众也。沓，重复。背，背后。憎，疾恶。职，是主。竞，是力。人，谗口之人。盖噂噂沓沓，而多言以相悦，退有后言，而背则相憎。专力为此，以交构乱祸者皆由谗口之人耳。乌可归咎于天耶？

末章讲：夫乱之不能避者时也，而我之所当安者命也。





悠悠我里，亦孔之痗。

悠悠，忧也。里，居也。痗，是病。当此之时，小人构乱天下，均受其病矣。然我心悠悠，独忧我里之甚病焉。





四方有羡，我独居忧。民莫不逸，我独不敢休。

羡，余也。居忧，即受病也。逸，暇也。休，休息。盖我居皇父之邑，而犹为切近之灾。故四方虽困于财也，然犹得以居室耕田，而有余财矣。我则墙屋以彻，田皆污莱，而独居忧焉。百姓虽疲于力也，然犹得间有休息，而有间暇之力矣。我则黾勉从事，不敢于告劳，而独不敢休焉。我里之甚病，为何如耶？





天命不彻，我不敢效我友自逸。

彻，均平。效，法也。

然要之人有余而我独居忧，人皆逸而我独劳者，是皆莫之为而为，莫之致而至，乃天命之不均也。我亦安之于命而已矣，岂敢效我友之自逸哉？






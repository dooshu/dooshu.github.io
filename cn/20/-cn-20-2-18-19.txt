裸虫之孽


梁太清元年，丹阳有莫氏妻，生男，眼在顶上，大如两岁儿。坠地而言曰：“儿是旱疫鬼，不得住。”母曰：“汝当令我得过。”疫鬼曰：“有上官，何得自由。母可急作绛帽，故当无忧。”母不暇作帽，以绛系发。自是旱疫者二年，扬、徐、兖、豫尤甚。莫氏乡邻，多以绛免，他土效之无验。

大宝二年，京口人于藏儿，年五岁，登城西南角大楼，打鼓作《长江櫑》。鼓，兵象也。是时侯景乱江南。

陈永定三年，有人长三丈，见罗浮山，通身洁白，衣服楚丽。京房占曰：“长人见，亡。”后二岁，帝崩。

后主为太子时，有妇人突入东宫而大言曰：“毕国主。”后主立而祚终之应也。

至德三年八月，建康人家婢死，埋之九日而更生。有牧牛人闻而出之。

祯明二年，有船下，忽闻人言曰：“明年乱。”视之，得死婴儿，长二尺而无头。明年陈灭。

齐天保中，临漳有妇人产子，二头共体。是后政由奸佞，上下无别，两头之应也。

后主时，有桑门，貌若狂人，见乌则向之作礼，见沙门则殴辱之。乌，周色也。未几，齐为周所吞，灭除佛法。

后周保定三年，有人产子男，阴在背上如尾，两足指如兽爪。阴不当生于背而生于背者，阴阳反覆，君臣颠倒之象。人足不当有爪而有爪者，将致攫人之变也。是时，晋荡公宇文护专擅朝政，征伐自己，阴怀篡逆。天戒若曰，君臣之分已倒矣，将行攫噬之祸。帝见变而悟，遂诛晋公，亲万机，躬节俭，克平齐国，号为高祖。转祸为福之效也。

武帝时，有强练者，佯狂，持一瓠，至晋荡公护门而击破之，曰：“身尚可，子苦矣。”时护专政，因朝太后，帝击杀之。发兵捕其诸子，皆备楚毒而死。强练又行乞于市，人或遗之粟麦，辄以无底袋受之。因大笑曰：“盛空。”未几，周灭，高祖移都，长安城为墟矣。

开皇六年，霍州有老翁，化为猛兽。

七年，相州有桑门，变为蛇，尾绕树而自抽，长二丈许。

仁寿四年，有人长数丈，见于应门，其迹长四尺五寸。其年帝崩。

大业元年，雁门人房回安，母年百岁，额上生角，长二寸。《洪范五行传》曰：“妇人，阴象也。角，兵象也。下反上之应。”是后天下果大乱，阴戎围帝于雁门。

四年，雁门宋谷村有妇人生一肉卵，大如斗，埋之。后数日，所埋处云雾尽合，从地雷震而上，视之洞穴，失卵所在。

六年，赵郡李来王家婢产一物，大如卵。

六年正月朔旦，有盗衣白练裙襦，手持香花，自称弥勒佛出世。入建国门，夺卫士仗，将为乱。齐王暕遇而斩之。后三年，杨玄感作乱，引兵围洛阳，战败伏诛。

八年，有澄公者，若狂人，于东都大叫唱贼。帝闻而恶之。明年，玄感举兵，围洛阳。

十二年，澄公又叫贼。李密逼东都，孟让烧丰都市而去。

九年，帝在高阳。唐县人宋子贤，善为幻术。每夜，楼上有光明，能变作佛形，自称弥勒出世。又悬大镜于堂上，纸素上画为蛇为兽及人形。有人来礼谒者，转侧其镜，遣观来生形像。或映见纸上蛇形，子贤辄告云：“此罪业也，当更礼念。”又令礼谒，乃转人形示之。远近惑信，日数百千人。遂潜谋作乱，将为无遮佛会，因举兵，欲袭击乘舆。事泄，鹰扬郎将以兵捕之。夜至其所，绕其所居，但见火坑，兵不敢进。郎将曰：“此地素无坑，止妖妄耳。”及进，无复火矣。遂擒斩之，并坐其党与千余家。其后复有桑门向海明，于扶风自称弥勒佛出世，潜谋逆乱。人有归心者，辄获吉梦。由是人皆惑之，三辅之士，翕然称为大圣。因举兵反，众至数万。官军击破之。京房《易飞候》曰：“妖言动众者，兹谓不信。路无人行。不出三年，起兵。”自是天下大乱，路无人行。






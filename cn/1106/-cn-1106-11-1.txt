○故试大理评事裴君墓志

（君之讳字，考之史表皆不详。元和十四年卒，志亦是时作也。）

裴氏之昭，（《说文》：庙昭穆，父为昭，南面。子为穆，北面。系从父坐。昭，音韶。）曰赠户部尚书讳某。（讳守真。）穆曰起居郎讳某。（讳侨卿。）生均州刺史讳某。（讳叔猷。）均州与其弟大理（大理，名伯言，为刑部员外郎，赠大理卿。）更为刑部郎，用文史名于朝，善杜礼书。长子曰某，（长子，叔猷之长子也。）射进士策，不中。去过汴，韩司徒弘迎取为从事，（弘为汴州刺史、宣武军节度使。）以闻，拜太子通事舍人，进大理评事。当伐蔡及郓，（蔡，谓吴元济。郓，谓李师道。）汴常为军首，赞佐有劳。既事，将侍太夫人于京师，道发疽，（子余切。）元和十四年月日，终于河南敦厚里。年若干，字曰某。弟某，以其丧归葬于某县某里。未果。娶，有男子二人，女一人。男之长曰某，通两经，始杖且庐。铭曰：

世守不迁，秀于士乡。不利有司，爰客于梁。（谓射进士策不中，去为汴州从事。汴，大梁也。）梁委其躬，乃相戎政。宫人理属，（人，一本作臣。宫人，谓为太子通事舍人。理属，进大理评事也。）仍受国命。南蔡北曹，（北曹，亦李师道也。师道有郓、曹、濮等十二州。）五载首兵。柔刚辅理，平视太平。马牛既宁，（谓放牛归马，皆获安宁也。）告养于京。（即上云将侍太夫人于京师。）栈车草草，我来周道。（《诗》：有栈之车，行彼周道。栈车，役车也。周道，洛阳。栈，仕板切。）载饥载劳，神夺其孝。形经于洛，魂其焉如？庶终尔诚，阴侍里闾。膳饮不违，有弟之恭。既安且盈，厥志斯从。铭之故人，以慰尔衷。


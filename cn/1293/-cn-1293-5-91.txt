○张星耀洗铅词钱塘张砥中［星耀］，本名台炷，徐紫山清波小志言其人品甚不足道，而词甚尖新。著有洗铅词。浪淘沙云：“昨夜梦魂中。翠袖轻笼。月华低照锦香丛。若使个人同此梦，也算相逢。今夜恰惺忪。好梦无踪。孤帏寂寂听寒蛩。一点漏声千点泪，月挂疏桐。”苏幕遮云：“翠帏深，香梦浅。一夜东风，春色都吹遍。红日满窗蒸睡暖。帘外莺儿，唤起梁间燕。信难传，人又远。蛛网檐楹，日日丝千转。飘泊不知归早晚。生就杨花，心性无拘管。”感怀为袁箨庵赋金缕曲云：“岁月留难住。数年来、功名何物，尽成尘土。我已银丝生双鬓，何况秋娘眉妩。更莫话、旧时歌舞。无限伤心言不得，解金貂、且付当炉女。歌未阕，泪如雨。西风历历传更鼓。倩江头、晓来鸿雁，漫催行路。十五年间天涯客，才是归来一度。早又向、北燕南楚。马上寒雨下，指万山、树黑无人处。独自个，掉鞭去。”紫山名逢吉，亦钱塘人。厉樊榭称其词清微婉妙，绝似宋人。小志中自录其坐学士桥春望，少年游云：“蛇蟠眢井，狐穿破冢，辇路已全荒。燕子飞来，桃花不语，阅过几沧桑。小桥浮在岚烟外，恰好近鸥乡。坐我春人，绿蓑衣底，相对话斜阳。”风格颇近玉田生。


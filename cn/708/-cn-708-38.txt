卷三十八 诙谐部


诙谐

晏婴（出《晏子》）

齐晏婴短小，使楚，楚为小门于大门侧，乃延晏子。婴不入，曰：“使狗国，狗门入。今臣使楚，不当从狗门入。”王曰：“齐无人耶？”对曰：“齐使贤者使贤王，不肖者使不肖王。婴不肖，故使王耳。”王谓左右曰：“晏婴辞辩，吾欲伤之。”坐定，缚一人来。王问何谓者，左右曰：“齐人坐盗。”王视婴曰：“齐人善盗乎？”对曰：“婴闻橘生于江南，至江北为枳。枝叶相似，实味不同，水土异也。今此人生于齐，不解为盗，入楚则为盗，殆水土使之然也。”王笑曰：“寡人反取病焉。”

袁次阳（出本传）

后汉袁次阳妻，扶风马季长女。初婚，装遣甚盛。次阳曰：“妇奉箕帚而已，何乃过珍丽乎？”对曰：“慈亲垂爱，不敢逆命。君若欲慕鲍宣、梁鸿之高者，妾亦请从少君、孟光之事矣。”次阳又问曰：“弟先兄举，世以为笑。今处姊未适，先行可乎？”曰：“妾姊高行殊邈，未遭良匹；不以鄙薄，苟然而已。”次阳默然。

伊籍（出《三国志》）

蜀伊籍使吴，孙权闻其才辨，欲逆折其辞。籍适入拜，权曰：“劳事无道之君。”籍应声对曰：“一拜一起，未足为劳。”吴主大惭。

诸葛恪（出《启颜录》）

孙权使太子嘲恪曰：“诸葛元逊食马矢一石。”恪答曰：“臣得戏君，子得戏父。乞令太子食鸡卵三百枚。”上问恪曰：“人令君食马矢，君令人食鸡卵，何也？”恪答曰：“所出同耳。”吴主大笑。

邓艾（出《世说》）

邓艾口吃，语称艾艾。晋文王戏之曰：“艾艾为是几艾？”对曰：“凤兮凤兮，故是一凤。”

蔡谟（出《晋史》）

晋王导妻妒。导有众妾在别馆，妻知之，持食刀将往。公遽命驾，患牛迟，手捉麈尾，以柄助打牛。蔡谟闻之，后诣王谓曰：“朝廷欲加公九锡。”王自叙谦志，蔡曰：“不闻余物，唯闻短辕犊车，长柄麈尾。”导大惭。

诸葛恢（出《启颜录》）

晋诸葛恢与丞相王导，共争姓族先后。王曰：何以不言葛王，而言王葛？”答曰：“譬如言驴马，驴宁胜马也。”

郝隆（出《世说》）

晋郝隆为南蛮参军，三月三日作诗曰：“娵隅跃清池。”桓温问何物？答曰：“蛮名鱼为娵隅。”桓曰：“何为作蛮语？”隆曰：“千里投公，始得一蛮府参军，那得不作蛮语。”

张融（出《谈薮》）

宋张融尝乞假还。帝问所居，答曰：“臣陆居非屋，舟居非水。”上未解，问张绪，绪曰：“融近东山，未有居止，权牵小船上岸，住在其间。”上大笑。太祖尝面许融为司徒长史，敕竟不出。融乘一马甚瘦，太祖曰：“卿马何瘦？给粟多少？”融曰：“日给一石。”帝曰：“何瘦如此？”融曰：“臣许而不与。”明日，即除司徒长史。融与弟宝积，俱谒太祖。融于御前放气，宝积起谢曰：“臣兄触忤宸扆。”上笑而不问。须臾食至，融排宝积，不与同食。上曰：“何不与贤弟同食？”融曰：“臣不能与谢气之口同盘。”上大笑。

何承天（出《谈薮》）

宋东海何承天，徐广之甥也。除著作佐郎，年已迈，诸佐郎并名家少年。颍川荀伯子嘲之，尝呼为“妳母”。承天曰：“卿当知凤凰将九子，何言妳母耶？”

何勗（出《因话录》）

宋江夏王义恭，性爱古物，常遍就朝士求之。侍中何勗已有所送，而王征索不已。何甚不平。尝出行，于道中见狗枷、犊鼻，乃命左右取之还，以箱擎送之。曰：“承复须古物，今奉李斯狗枷、相如犊鼻。”

刘绘（出《谈薮》）

齐刘绘为南康郡，郡人郅类所居，名秽里。绘戏之曰：“君有何秽，而居秽里？”答曰：“未审孔子何阙，而舍阙里？”绘叹其辩。

徐孝嗣（出《谈薮》）

齐仆射东海徐孝嗣修辑高座寺，多在彼宴息。法云师居萧寺，日夕各游。二寺邻接，而不相往来。孝嗣尝谓法云曰：“法师尝在高座，而不游高座寺？”答曰：“檀越既事萧门，何不至萧寺？”

沈昭略（出《谈薮》）

齐黄门郎吴兴沈昭略，性狂，使酒任气。尝醉，负杖至芜湖苑，遇琅琊王约，张目视之曰：“汝王约耶，何肥而痴？”约曰：“汝沈昭略耶，何瘦而狂？”昭略抚掌大笑曰：“瘦已胜肥，狂又胜痴。”

胡谐之（出《谈薮》）

齐豫章胡谐之初为江州治中，太祖委任之。以其家人傒俣语不正，乃遣宫内数人，至谐之家，教其子女。二年，上问之；“卿家语音正未？”答曰：“宫人少，臣家人多，非惟不能正音，遂使宫人顿傒语。”上大笑。

徐陵（出《谈薮》）

梁徐陵聘魏，是日甚热。魏主客魏收曰：“今日之热，当由徐常侍来。”陵答曰：“昔王肃至此，为魏始制礼仪；今我来聘，使卿复知寒暑。”收不能对。

北齐使来聘梁，访东海徐陵，问其齿，曰：“小如来五岁，大孔子三年。”谓七十五也。

梁武（出《谈薮》）

梁高祖尝作五字叠韵曰：“后牖有榴柳。”命朝士并作。刘孝绰曰：“梁王长康强。”沈约曰：“偏眠船舷边。”庾肩吾曰：“载匕每碍埭。”徐摛曰：“臣昨祭禹庙，残六斛熟鹿肉。”何逊用曹瞒故事曰：“暯苏姑枯卢。”【眉批】曹瞒故事未详。吴均沉思良久，竟无所言。高祖愀然不悦。俄有诏曰：“吴均不均，何逊不逊，宜付廷尉。”

僧重公（出《谈薮》）

沙门重公，尝谒高祖。问：“四声何者为是？”重公应声答曰：“天保寺。”既出，逢刘孝绰，说以为能。绰曰：“何如道天子万福。”

孙绍（出《启颜录》）

后魏孙绍历职内外，垂老始拜太府少卿。谢日，灵太后曰：“公年似太老。”绍重拜曰：“臣年虽老，卿年太少。”后大笑曰：“是将正卿。”

魏市人（出《启颜录》）

后魏孝文帝时，诸王及贵臣多服石药，皆称石发。乃有热者，亦云服石发热，时人多嫌其诈作富贵体。有一人，于市门前卧，宛转称热，众人竞看。同伴怪之，报曰：“我石发。”同伴人曰：“君何时服石？”曰：“我昨市米，中有石，食之，今发。”众人大笑。【眉批】妙谑。自后少有人称患石发者。

魏彦渊（出《谈蔽》）

北齐济州长史李翥尝为主人，朝士咸集。幽州长史陆仁惠不来，翥甚衔之。著作郎巨鹿魏彦渊曰：“一目之罗，岂能获鸟？”翥眇一目，陆号角鸱，故云。又崔儦谓彦渊曰：“我拙于书，不能儦字使好。”彦渊曰：“正可长牵人脚，斜飘鹿尾。”

李庶（出《酉阳杂俎》）

世呼病瘦为崔家疾。北齐李庶无须，时人呼为“天阉”。崔谌谓之曰：“教弟种须法，以锥遍剌作孔，插以马尾。”庶曰：“持此还施贵族，艺眉有验，然后树须。”崔氏世有恶疾，故庶以此嘲之。

卢询祖（出《北史》）

齐主客郎顿丘李恕身短，卢询祖腰粗。恕曰：“卢郎腰粗带难匝。”答曰：“丈人身短袍易长。”恕又谓询祖曰：“卢郎聪明必不寿。”答曰：“见丈人苍苍在鬓，差以自安。”

北海王晞（出《谈薮》）

齐北海王晞，字叔朗，为大丞相府司马。尝共相府祭酒卢思道褉饮。晞赋诗曰：“日暮应归去，鱼鸟见留连。”时有中使召晞，驰马而去。明旦，思道问晞：“昨被召以朱颜，得无以鱼鸟致责？”晞曰：“昨晚陶然，颇以酒浆被责，卿等亦是留连之一物，何独鱼鸟？”晞好文酒，乐山水，府寮呼为“方外司马”。及昭孝立，待遇弥隆。而晞每自疏退，谓人曰：“非不爱热官，但思之烂熟耳。”

徐之才（出《谈薮》）

齐高平徐之才博识，有口辩。父雄，祖成伯，并善术，世传其业。纳言祖孝征戏之，呼为“师公”。之才曰：“既为汝师，复为汝公，在三之义，顿居其两。”之才尝以剧谈调仆射魏收，收熟视之曰：“面似小家方相。”之才答曰：“若尔，便是卿之葬具。”

侯白（出《启颜录》）

隋侯白，州举秀才。至京，机锋辩捷。尝与越公杨素并马言话，路傍有槐树枯死，素乃曰：“侯秀才理道过人，能令此树活否？”曰“能。”素云：“何计得活？”曰：“取槐树子于树枝上悬著，即当自活。”素云：“因何得活？”答曰：“可不闻《论语》云：‘子在，回何敢死？’”素大笑。开皇中，有人姓出，名六斤，欲参素，赍名纸至于省门。遇白，请为题其姓。乃书曰：“六斤半。”名既入，素召其人，重询姓名。答曰：“是出六斤。”曰：“何为六斤半？”曰：“向请侯秀才题之，当是错矣。”即召白至，谓曰：“卿何为错题人姓名？”对云：“不错。”对曰：“若不错，何因姓出名六斤，请卿题之，乃言六斤半？”对曰：“向在省门，仓卒无处得称，既闻道是出六斤，斟酌只应是六斤半。”素大笑。素关中人，白山东人。关中下俚人言音，谓“水”为“霸”；山东亦言“擎将去”为“搩【眉批】搩，其列反。刀去”。素尝戏白曰：“山东固多仁义，借一得两。”白曰：“何为得两？”答曰：“有人从某借弓者，乃曰‘搩刀去’，岂非借一而得两？”白应声曰：“关中人亦甚聪明，问一知二。”素曰：“何以得知？”白曰：“有人问：‘比来多雨，渭水涨否？’答曰：‘霸长。’岂非问一知二？”素于是伏其辩捷。素爱剧谈，每上番日，即令白谈戏，或从旦至晚，始得归。才出省门，即逢素子玄感，乃云：“侯秀才可与玄感说一个好话？”白被留连，不获已，乃云：“有一大虫，欲向野中觅肉，见一刺猬仰卧，谓是肉脔，欲衔之。忽被猬卷着鼻，惊走不休，直至山中困乏，不觉昏睡。刺猬乃放鼻而去。大虫忽起欢喜，走至橡树下，低头见橡斗，乃侧身语云：‘旦来遭见贤尊，愿郎君且避道。’”白仕唐，尝与人各为谜。白云：“必须是实物，不得虚作解释，浪惑众人。若解讫，无有此物，即须受罚。”白即云：“背共屋许大，肚共碗许大，口共盏许大。”众人射不得，皆云：“天下并无此物，必须共赌。”白与众赌讫，解云：“此是胡燕窠。”众皆大笑。又逢众宴，白后至，众令作谜，必不得幽隐难识，及诡谲希奇。白即应声云：“有物大如狗，面貌极似牛。此是何物？”或云是獐，或云是鹿，皆云不是。即令白解，云：“此是犊子。”白初未知名，在本邑。令宰初至，白即谒，谓知识曰：“白能令明府作狗吠。”曰：“何有此理？诚如言，我辈输一会饮食；若妄，君当输。”于是入谒。知识俱门外伺之。白谓令曰：“公初至，民间有不便事，望咨公。公到前，甚多贼盗，请命各家养狗，令吠惊，自然盗贼止息。”令曰：“若然，我家亦须养能吠之狗，若为可得？”白曰：“家中新有一群犬，其吠声与余狗不同。”曰：“其声如何？”答曰：“其吠声怮怮者。”令曰：“君全不识好狗吠声。好狗吠声，当作号号。”伺者闻之，莫不掩口而笑。白知得胜，乃云：“若觅如此能吠者，当出访之。”遂辞出。

隋朝吃人（出《启颜录》）

隋朝有人敏慧，然而口吃。杨素每闲闷，即召与剧谈。尝岁暮无事对坐，因戏之云：“有大坑深一丈，方圆亦一丈，遣公入其中，何法得出？”此人低头良久，问曰：“白白白日，夜夜夜地。”素云：“何须云白日夜地，若为得出？”乃云：“若不是夜地，眼眼不瞎，为甚物入入里许？”素大笑。又问云：“忽命公作军将，有小城，兵不过一千已下，粮食唯有数日，城外被数万人围。若遣公向城中，作何谋计？”低头良久，问云：“有有救救兵否？”素云：“只缘无救，所以问公。”沉吟良久，举头向素云：“审审如如公言，不免须败。”素大笑。又问云：“计公多能，无种不解，今日家中有人蛇咬足，若为医治？”此人应声云：“取取五月五日南墙下雪雪涂涂即即治。”素云：“五月何处得有雪？”答云：“若五月五日无雪，腊月何处有蛇咬？”

刘焯（出《启颜录》）

隋河间刘焯与从侄炫并有儒学，俱犯法被禁。县吏不知其大儒也，咸与枷著。焯曰：“终日枷中坐，而不见家。”炫曰：“亦终日负枷坐，而不见妇。”

长孙无忌（出《国朝杂记》）

唐太宗宴近臣，戏以嘲谑。【眉批】想见当时君臣如家人父子。赵公长孙无忌嘲欧阳询曰：“耸膊成山字，埋肩不出头。谁家麟阁上，画此一猕猴？”询应曰：“缩头连背暖，当畏肚寒。只因心溷溷，所以面团团。”帝敛容曰：“欧阳询，汝岂不畏皇后闻？”赵公，皇后之兄也。

长孙玄同（出《启颜录》）

长孙玄同初上，府中设食。其仓曹是吴人，唤“粉粥”为“粪粥”。时肴馔毕陈，蒸炙俱下。仓曹曰：“何不先将粪粥来？”举坐咸笑。玄同曰：“仓曹乃是公侯之子孙，必复其始，诸君何为笑也？”玄同任荆王友，所居差摄祭官祠社，于坛所清斋，玄同在幕内坐。有犬来，遗秽于墙上。玄同乃取支床砖，自击之。傍人怪其率，问曰：“何为自彻支床砖打狗？”玄同曰：“可不闻，苟利社稷，专之亦可。”

许敬宗（出《国朝杂记》）

唐吏部侍郎杨思玄恃外戚之贵，待选流多不以礼，为选人夏侯彪之所讼。御史中丞郎余庆弹奏免。中书令许敬宗曰：“固知杨吏部之败也。”或问之，答曰：“一彪一狼，共着一羊，不败可待？”敬宗性轻傲，见人多忘之。或谓其不聪，曰：“卿自难记，若遇何、刘、沈、谢，暗中摸索著，亦可识。”

高崔嵬（出《朝野佥载》）

唐散乐高崔嵬善弄痴，太宗命给使捺头向水下，良久，出而笑之。帝问曰：“水中见何物？”对曰：“见三闾大夫屈原，向臣云：‘我逢楚怀王无道，乃沉汨罗水。汝逢圣明主，何为来？”帝大笑，赐帛百段。

裴玄本（出《大唐新语》）

唐裴玄本好谐谑。为户部郎中，时左仆射房玄龄疾甚，省郎将问疾。玄本戏曰：“仆射病，可问之。既甚矣，何须问也？”有泄其言者。既而随例看玄龄，玄龄笑曰：“裴郎中来，玄龄不死也。”

任瓌（出《御史台记》）

唐管国公任瓌酷怕妻。太宗以功赐二侍子，瓌拜谢，不敢以归。太宗召其妻，赐酒，谓之曰：“妇人妒忌，合当七出。若能改行无妒，则无饮此酒；不能改，可饮之。”对曰：“妾不能改妒，请饮酒。”遂饮之。比醉归，与其家死诀，其实非鸩也。既不死。他日，杜正伦讥弄瓌，瓌曰：“妇当怕者有三：初娶之时，端居若菩萨，岂有人不怕菩萨耶？既长，生男女，如养儿大虫，岂有人不怕大虫耶？年老面皱，如鸠盘茶鬼，岂有人不怕鬼耶？以此怕妇，亦何怪焉？”

裴谈（出《本事诗》）

中宗朝，御史大夫裴谈崇释氏。妻悍妒，谈畏之如严君。时韦庶人颇袭武后之风，中宗渐畏之。内宴，共唱《回波词》，有优人词曰：“回波尔时栲栳，怕妇也是大好。外边只有裴谈，内里无如李老。”韦后意色自得，以束帛赐之。

李镇恶（出《传载》）

唐李镇恶，即赵公峤之父，选授梓州郪县令。与友人书云：“州带子号，县带妻名，由来不属老夫，并是妇儿官职。”

卢廙（出《御史台记》）

唐殿中内供奉卢廙持法细密，虽亲贵无所畏避。举止闲雅，必翔而后集。尝于景龙观监官行香，右台诸御史亦预焉。台中先号右台为高丽僧，时有一胡僧徙倚于前庭，右台侍御史黄守礼指之曰：“何胡僧而至此？”廙徐谓之曰：“亦有高丽僧，何独怪胡僧为！”一时欢笑。廙与李畲俱非善射者，尝三元礼射。廙、畲虽引满射，俱不及垛而坠。互言其工拙。畲戏曰：“畲与卢箭俱三十步。”左右不晓。畲曰：“畲箭去垛三十步，卢箭去身三十步。”欢笑久之。

松寿（出《启颜录》）

唐韦庆本女选为妃，诣朝堂欲谢。庆本两耳皆卷。时长安公松寿见庆本而贺之，因曰：“仆固知足下女得妃。”庆本曰：“何以知之？”松寿乃自摸其耳而卷之曰：“卷耳，后妃之德也。”

杜延业（出《启颜录》）

唐华原令崔思诲口吃，每共表弟杜延业递相戏弄。杜常语崔云：“延业能遣兄作鸡鸣，但有所问，兄即须报。”旁人云：“他口应须自由，何处遣人驱使？若不肯作，何能遣之？”杜即云：“能得。”既而旁人即共杜私赌。杜将一把谷来崔前云：“此是何物？”崔云“谷谷”。旁人大笑，因输延业。

赵谦光（出《谭宾录》）

唐诸郎中，不自员外郎拜者，谓之土山头果毅。言便拜崇品，有似长征兵士，便授边远果毅。赵谦光自彭州司马入为大理正，迁户部郎中。户部员外贺遂涉咏曰：“员外由来美，郎中望不优。宁知粉署里，翻作土山头。”谦光答曰：“锦帐随情设，金炉任意薰。唯愁员外署，不应列星文。”人以为奇句。

刘朝霞（出《开元传信记》）

天宝初，玄宗游华清宫。刘朝霞献《驾幸温泉赋》，词调倜傥，杂以徘谐，文多不载。首云：“若夫天宝二年，十月后兮腊月前，办有司之供具，命驾幸于温泉。”又云：“青一队兮黄一队，熊蹋胸兮豹拏背。珠一团兮绣一团，玉镂前兮金钑鞍。”其后述圣德云：“直获得盘古髓，掐得女娲氏娘。遮莫你古来千帝，岂如我今代三郎！”其自叙云：“别有穷奇蹭蹬，失路猖狂，骨撞虽短，伎俩能长。梦里几回富贵，觉来依旧凄惶。只是千年一遇，扣头莫五角而六张。”上览而奇之，将加殊赏，命改去“五角六张”字。奏云：“臣草此赋，若有神助。自谓文不加点，笔不停缀，不愿改之。”上闻，顾左右曰：“真穷薄人也。”遂授宫卫佐而止焉。

裴度（出《卢氏杂说》）

裴晋公度在相位日，有人寄槐瘿一枚，欲削为枕。时郎中庾威，世称博物，召请别之。庾捧玩良久，白曰：“此槐瘿是雌树生者，恐不堪用。”【夹批】腐甚。裴曰：“郎中甲子多少？”庾曰：“某与令公同是甲辰生。”公笑曰：“郎中便是雌甲辰。”

姚岘（出《因话录》）

唐姚岘有文学，而好滑稽，遇机即发。仆射姚南仲廉察陕郊，岘初罢艰服候见。以宗从之旧，延于中堂。吊罢，未语及他事。陕当两京之路，宾客谒无时。门外忽投刺云：“李过庭。”南仲曰：“过庭之名甚新，未知谁家子弟？”左右皆称不知。又问岘：“知之乎？”岘初犹俯首眉，顷之，自不可忍，敛手言曰：“恐是李趋儿。”南仲久方悟而大笑。

周愿（出《因话录》）

唐周愿好谐谑。尝谒尚书李巽。巽素性严毅，预戒从事，庄以待之。愿无由得发。一日，馔亲宾，愿亦与焉。李适有故人子来投，落拓不事。遍问别墅、家童，及图书有名者，悉云货却。李惆怅久之，复问：“有一本虞永兴手书《尚书》在否？”此子惭惧，不敢言货。但云：“暂将典钱。”愿忽言曰：“此《尚书》大迍厄。”李都忘先戒，遂问曰：“《尚书》何迍？”愿曰：“已遭尧典舜典，又被此儿郎典。”李大开颜，自此更不拒周。

陆长源（出《国史补》）

陆长源以旧德为宣武军行军司马，韩愈为巡官，同在使幕。或讥年辈相悬，陆曰：“大虫老鼠，俱为十二属，何怪之有？”

袁德师（出《嘉话录语》）

唐汝南袁德师，故给事高之子。尝于东都买得娄师德故园地，起书楼。洛人语曰：“昔日娄师德园，今乃袁德师楼。”

杨虞卿（出《本事诗》）

唐郎中张又新与虔州杨虞卿齐名，友善。杨妻李氏，即鄜相之女也，有德无容。杨未尝介意，敬待特甚。张尝语杨曰：“我年少成美名，不忧仕矣。唯得美室，平生之望斯足。”杨曰：“必欲求是，但与我同好，定谐君心。”张深信之。既成婚，殊不惬心。杨秉笏触之曰：“君何太痴？”言之数四。张不胜其忿，回应之曰：“与君无间，以情告君，君悮我如是，何为痴？”杨于是历数求名从宦之由，曰：“岂不与君皆同邪？”曰：“然。然则我得丑妇，君讵不同邪？”张色解，问：“君室何如我？”曰：“特甚。”张大笑，遂如初。张既成家，乃为诗曰：“牡丹一朵直千金，将谓从来色最深。今日满栏开似雪，一生辜负看花心。”

沈亚之（出《摭言》）

唐沈亚之尝客游，为小辈所试，曰：“某改令，书俗各两句：伐木丁丁，鸟鸣嘤嘤；东行西行，遇饭遇羹。”亚之答曰：“如切如磋，如琢如磨；欺客打妇，不当喽啰。”

苏味道（出《本事诗》）

苏味道与张昌龄俱有名，暇日相遇，互相夸诮。昌龄曰：“某诗所以不及相公者，为无银花合故也。”苏有《观灯诗》曰：“火树银花合，星桥铁锁开。暗尘随马去，明月逐人来。”味道云：“子诗虽无银花合，还有金铜钉。”昌龄赠张昌宗诗曰：“晋日浮丘伯，今同丁令威。”遂与抚掌而笑。

张祜（出《摭言》）

张祜客淮南幕中，赴宴。时舍人杜牧为御史，座有妓人索骰子赌酒。牧微吟曰：“骰子逡巡裹手拈，无因得见玉纤纤。”祜应声答曰：“但知报道金钗落，仿佛还应露指尖。”祜未识白居易，白刺史苏州，始来谒，才相见，白谓曰：“久钦藉甚，尝记得有款头诗。”祜愕然曰：“舍人何所谓？”白曰：“鸳鸯钿带拋何处？孔雀罗衫付阿谁？非款头何耶？”张微笑答曰：“祜亦尝记得舍人目连变。”白曰：“何也？”曰：“上穷碧落下黄泉，两处茫茫皆不见。非目连变何邪？”【眉批】目莲变谓目莲寻母。唐人画有地狱变相。遂欢宴竟日。赵公令狐镇维扬，祜常预狎宴。公因熟视祜，改令曰：“上水船，风太急。帆下人，须好立。”祜答曰：“上水船，船底破。好看客，莫倚柁。”

交广客（出《卢氏杂说》）

交广间游客，各求馆帖。所至迎接甚厚，赆赂每处十千。广帅卢钧，深知其弊。凡求馆帖者，皆云：“累路馆驿，供菜饭而已。”有客赍帖到驿，驿司依帖供讫，客不发。驿吏曰：“恐后更有使客，前驿又远，此非宿处。”客曰：“食帖如何处分？”吏曰：“供菜饭而已。”客曰：“菜饭供了，还我而已来。”驿吏相顾，莫知所为。客又迫促，无计。吏问曰：“不知而已何物？”客曰：“大于驴，小于骡。若无可供，但还我价直。”驿吏问：“每一而已，其价几何？”客曰：“三五千。”驿吏遂敛送之。

杨茂直（出《御史台记》）

杨茂直任拾遗，有补阙姓王，精九经，不练时事，每自言明三教。时有僧名道儒，妖讹。则天捕逐甚急。所在题云：“访僧道儒。”茂直戏谓王曰：“敕捕僧道儒，足下何以安闲？”云：“何关吾事！”茂直曰：“足下明三教，僧则佛教，道则老教，何不关吾事？”乃惊惧，兴寝不安，遂不敢归，寓于曹局数宿，忧惧不已。遇人但云：“实不明三教事。”茂直方宽慰云：“别访人，非三教也。”乃敢出。

卢肇 丁棱（出《摭言》，又《玉泉子》）

唐卢肇江西解试，为试官末送。肇有启事谢曰：“巨鳌屃赑，首冠蓬山。”试官谓之曰：“某昨限以人数挤排，虽获申展，深惭名第奉凂，焉得翻有首冠之句？”肇曰：“必知明公垂问。大凡顽石处上，巨鳌载之，岂非首冠耶？”一座大笑。

故事：放榜讫，则须谒宰相。其导启词语，一出榜元者，俯仰疾徐，尤宜精审。时状元卢肇，有故不至；次丁棱也。棱口吃，又形体小陋。迨引见，即俯而致词。意本言棱等登科，而棱然发汗，鞠躬移时，乃曰：“棱等登，棱等登。”竟不能发其后语而罢。左右皆笑。翌日，有人戏之曰：“闻君善筝，可得闻乎？”棱曰：“无之。”友人曰：“昨日闻棱等登、棱等登，非筝声邪？”

李寰（出《因话录》）

唐李寰镇晋州，表兄武恭性诞妄，又称好道，及蓄古物。遇寰生日，无饷遗，乃箱擎一故皂袄与寰云：“此是李令公收复京师时所服，愿尚书功业，一似西平。”寰谢之。后闻知恭生日，箱擎一破弊幞头饷恭曰：“知兄深慕高真，求得一洪崖先生初得仙时幞头，愿兄得道如洪崖。”宾僚无不大笑。

裴休（出《松窗杂录》）

曲江池，本秦时丰州。唐开元中，疏凿为胜境。南即紫云楼芙蓉苑，西即杏园慈恩寺，花卉环周，烟水明媚。都人游赏，盛于中和上巳节。即锡宴臣僚，会于山亭，赐太常教坊乐。池备彩舟，唯宰相、三使、北省官、翰林学士登焉。倾动皇州，以为盛观。裴休廉察宣城，未离京，值曲江池荷花盛发，同省阁名士游赏。自慈恩寺各屏左右，随以小仆。步至紫云楼，见数人坐于水滨。裴与朝士憩其旁。中有黄衣半酣，轩昂自若，指诸人笑语轻脱。裴意稍不平，揖而问之：“吾贤所任何官？”率尔对曰：“喏，郎不敢，新授宣州广德令。”反问裴曰：“押衙所任何职？”裴效之曰：“喏，郎不敢，新授宣州观察使。”于是狼狈而走。【眉批】轻薄后生，视此可戒。同座亦皆奔散。不数日，布于京华。后于铨司访之，云：“有广德令请换罗江矣。”宣皇在藩邸闻是说，与诸王每为戏谈。其后龙飞，裴入相，因书麻制，回谓枢近曰：“喏，郎不敢，新授中书门下平章事。”

孔纬（出《北梦琐言》）

唐宰相孔纬尝拜官，教坊伶人继至求利市。有石野猪独行先到，有所赐。乃谓曰：“宅中甚阙，不得厚致。若见诸野猪，幸勿言也。”复有一伶至，乃索其笛，指窍问曰：“何者是浣溪沙孔子？”伶大笑之。

宇文翰（出《北梦琐言》）

唐道士程子宵登华山上方，偶有颠仆。郎中宇文翰致书戏之曰：“不知上得不得，且怪悬之又悬。”

王铎（出《北梦琐言》）

唐郎中令。王铎，位望崇显，率由文雅，然非定乱才。出镇渚宫为都统，以御黄巢。携姬妾赴镇，而妻妒忌。忽报夫人离京在道，铎谓从事曰：“黄巢渐似南来，夫人又自北至，旦夕情味，何以安处？”幕僚戏曰：“不如降黄巢。”王亦大笑。

卢延让（出《北梦琐言》）

唐卢延让业诗，二十五举方登第，卷中有“狐冲官道过，狗触店门开”之句。租庸调张浚亲见此事，每称赏之。又有“饿猫临鼠穴，犬舐鱼砧。”为中书令成讷所赏。又有“栗爆烧毡破，猫跳触鼎翻。”为蜀王建所赏。卢谓人曰：“平生投谒公卿，不意得力于猫鼠狗子也。”【夹批】骂得忒毒。

顾夐（出《北梦琐言》）

伪蜀王先主起自利、阆，亲骑军四百人，皆拳勇之士。执紫旗，各有名号，加“黑云都”之类。凡战不利，麾紫旗以副之，莫不披靡。此团将卒多达，或至节将。时顾夐亦尝典郡，戏造武举牒曰：“大顺年，侍郎李吒叱下进士及第三十余人：姜癞子、张打胸、李嗑蛆、李破肋、李吉丫、樊忽雷、日游神、王蹏、郝牛屎、陈波斯、罗蛮子等，试《亡命山泽赋》，《到处不生草诗》。”

石动筒（出《启颜录》）【眉批】以下皆优人。

北齐高祖尝宴近臣为乐。高祖曰：“我与汝等作谜，可共射之：‘卒律葛答。’”诸人皆射不中。石动筒云：“臣已射得，是煎饼。”高祖笑曰：“是也。”又曰：“汝等作一谜，我为汝射之。”诸人未作。动筒为谜，复云：“卒律葛答。”高祖射不得，问曰：“此是何物？”答曰：“煎饼也。”高祖曰：“我始作之，何因更作？”动筒曰：“乘大家热铛，更作一个。”高祖大笑。高祖尝令人读《文选》，有郭璞《游仙诗》，嗟叹称善。诸学士皆云：“此诗极工，诚如圣旨。”动筒即起云：“此诗有何能，若令臣作，即胜伊一倍。”高祖不悦，良久语云：“汝是何人，自言作诗能胜郭璞一倍。岂不合死！”动筒即云：“大家即令臣作，若不胜一倍，甘心合死。”即令作之。动筒曰：“郭璞《游仙诗》云：‘青溪千余仞，中有一道士。’臣作云：‘青溪二千仞，中有两道士。’岂不胜伊一倍？”高祖始大笑。又尝于国学中看博士论云：“孔子弟子达者七十二人。”动筒因问：“七十二人，几人已著冠？几人未著冠？”博士曰：“经传无文。”动筒曰：“先生读书，岂合不解。冠者三十人，未冠四十二人。”博士曰：“据何文以辨之？”曰：“《论语》云：‘冠者五六人。’五六三十人也；‘童子六七人。’六七四十二人也。岂非七十二人乎？”坐中皆大笑。

黄繙绰（出《松窗杂录》及《因话录》）

唐玄宗与黄繙绰戏语，因曰：“吾欲良马久之，谁能通于马经者？”繙绰奏曰：“三丞相悉善马经。”上曰：“吾与三丞相语政事外，悉究其旁学，不闻有通马经者。尔焉得知之？”繙绰曰：“臣自日日沙堤上，见丞相所乘，皆良马也。是以必知通马经。”上因大笑。又尝登苑北楼，望渭水，见一醉人临水卧，问左右是何人？左右不知。将遣使问之，繙绰曰：“臣知之，此是年满令史。”上曰：“尔何以知？”对曰：“更一转入流。”又与诸王会食，宁王对御座喷一口饭，直及龙颜。上曰：“宁哥何以错喉？”繙绰曰：“此非错侯，乃是喷帝。”

李可及（出《唐阙史》）

唐咸通中，俳优人李可及滑稽谐戏，独出辈流。尝因延庆节，缁黄讲论毕，次及倡优为戏。可及褒衣博带，摄齐升座，自称三教论衡。偶坐者问曰：“既言博通三教，释迦如来是何人？”对曰：“妇人。”问者惊曰：“何也？”曰：“《金刚经》云：‘敷座而座。’使非妇人，何烦夫坐然后儿坐也？”又问：“太上老君何人？”曰：“亦妇人也。”问者益不谕。乃曰：“《道德经》云：‘吾有大患，为吾有身；及吾无身，吾有何患？’倘非妇人，何患于有娠乎？”又问：“文宣王何人也？”曰：“妇人也。”问者曰：“何以知之？”曰：“《论语》云：‘沽之哉，沽之哉，我待价者也。’向非妇人，待嫁奚为？”上意极欢，宠锡颇厚。

安辔新（出《北梦琐言》）

天复元年，凤翔李茂贞入朝。昭宗安福楼见之。翌日，宴于寿春殿。茂贞肩舆被褐，入金銮门，易服赴宴。前代跋扈，未之有也。先是茂贞入关，放火烧京阙，居人殆尽。是宴也，教坊优人安辔新，号茂贞为火龙子。茂贞惭惕俯首，仍窃怒曰：“他日会杀此竖子！”安闻之，因请告往岐下谒茂贞。茂贞见之，大诟曰：“此贼胡颜敢来耶，当求乞耳！”安曰：“只思上谒，非敢有干也。”茂贞曰：“贫俭若斯，胡不求乞？”安曰：“京城近日但卖麸炭，便足一生，何在求乞？”茂贞大笑，厚赐之。

穆刁绫（出《北梦琐言》）

光化中，朱朴自毛诗博士拜相；而朴恃其口辩，谓可安致太平。由藩王引导，闻于昭宗，遂有此命。对之日，陈言数条，每言臣必为陛下致之。洎操大柄，殊无所成。自是恩泽日衰，中外腾沸。内宴日，俳优穆刁绫作念经行者，至前朗讽曰：“若见朱相，即是非相。”翌日出宫。

胡趱（出《玉堂闲话》）

九优太史胡趱好博奕。尝独跨一驴，日到故人家棋，多早去晚归。每到其家，主人必戒家僮曰：“与都知于后院喂驴。”趱甚感之，夜则跨归。一日非时宣召，趱仓忙索驴。及牵前至，则觉喘气，通体汗流，乃正与主人拽硙耳。趱方知自来与其家拽磨。明早，复展步而至。主人亦曰：“与都知抬举驴子。”曰：“驴子今日偶来不得。”主人曰：“何也？”趱曰：“只从昨回，便患头旋恶心，起止未得，且乞假将息。”主人亦大笑。








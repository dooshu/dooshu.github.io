2　春秋始於隱公之義


筆談全云：「沈括作。」曰：「史記年表：『平王東遷三年，魯惠公即位。』纂例『隱公』下注云：『惠公三年，平王東遷。』不知啖、趙得於何書？」鹽石新論以爲「啖、趙所云出何休公羊音訓，當作『平王東遷三年，惠公立』，此休一時記録之誤。」安定謂：「平王東遷，孝公之三十七年也。明年，惠公立。綱目、前編從之。春秋不始於孝公、惠公者，不忍遽絶之，猶有所待焉。歷孝踰惠，莫能中興，於是絶之，所以始於隱公也。」

【元圻案】夢溪筆談十四：「按史記年表，周平王東遷三年，魯惠公方即位，則春秋當始惠公，而始隱，故諸儒之論紛然，乃春秋開卷第一義也〔一〕。惟啖、趙都不解始隱之義，學者常疑之。唯於纂例隱公下注八字云：『惠公三年，平王東遷。』若爾則春秋自合始隱，更無可論，此啖、趙所以不論也。然與史記不同，不知啖、趙得於何書？」〇唐書啖助傳：「助字叔佐，爲春秋集傳，復攝其綱條爲例統。」〇經義考一百七十六載趙氏匡春秋闡微纂類義統十卷。章拱之曰：「趙氏集啖氏統例、集注二書及己説可以例舉者，爲闡微、義統十二卷，第三、第四亡逸。」

〔一〕「乃」，原作「入」，據四庫本夢溪筆談卷一四藝文一改。






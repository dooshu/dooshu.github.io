卷二十三 寓情门

曹修古立朝謇谔，尝见池上有一所似者，作小诗曰：“荷叶罩芙蓉，员青映嫩红。佳人南陌上，翠盖立春风。”《青箱杂记》

唐僖宗朝，自内制袍千领，赐塞外吏士。神策将士马直于袍中絮得金锁一枚、诗一首，云：“玉烛制袍夜，金刀呵手裁。锁情寄千里，锁心终不开。”直货锁于市，为人告其将，并得诗奏闻。僖宗令马直赴阙，以宫人赐直为妻。有情者为《金锁曲》流于世。《翰府名谈》

蜀人皆呼营妓为校书，韦南康镇成都罢之。故胡曾有诗赠薛涛曰：“万里桥边薛校书，枇杷花下闭门居。扫眉才子知多少，管领春风总不如。”涛再为连帅所喜，因事获怒而远之，作《五离诗》以献，遂复喜焉。一曰《犬离家》：“出入朱门四五年，为知人性足人怜。只因咬着亲情脚，不得红丝毯上眠。”二曰《鱼离池》：“一入池中四五秋，常将朱尾玩银钩。近缘戏触红莲折，不得随波自在游。”三曰《鹦鹉离笼》：“惯向侯门养此身，飞来飞去羽毛新。近缘言语无方便，不得笼中再唤人。”四曰《竹离丛》：“蓊郁栽成四五行，常持坚节待秋霜。近来春笋钻阶破，不得垂枝对画堂。”五曰《珠离掌》：“一颗明珠内外通，分明皎洁水晶宫。近缘一点瑕相累，不得朝朝在掌中。”《鉴戒录》　《摭言》谓此是薛书记上元微之，未知孰是。

成都女郎张窈窈，上任事者诗曰：“昨日买衣裳，今朝卖衣裳。衣裳都卖尽，羞见嫁时箱。有卖愁应缓，无时心转伤。故园胡虏隔，何处是蚕桑！”亦可观也。《鉴戒录》

郑还古博士东都闲居，与柳将军往还。柳富有家姬，郑与笑语，柳知不怪也。郑将入京，柳饯之，郑赠姬诗曰：“冶艳出神仙，歌声杂管弦。眼看《白苎曲》，欲上碧云天。未拟生裴秀，如何知郑玄？莫教金谷水，横过坠楼前。”柳见诗，曰：“俟荣归，当为遣充贺礼。”及除国子博士，柳遣姬入京师，至嘉祥驿而郑已物故，柳甚悼之。《古今诗话》

张祜客淮南幕中，赴宴，时杜紫微为支使，座中有属意处，索骰子赌酒。牧之微吟曰：“骰子逡巡裹手拈，无因得见玉纤纤。”祜应声曰：“但知报道金钗落，仿佛还应露指尖。”同前　《南部新书》谓此诗乃李义山作。

封特卿为湖州军倅。与同年李大谏诗酒唱酬。以疾阻欢，及愈，有诗曰：“已负数条红画烛，更辜双带绣香球。白蘋洲上风烟好，扶病须拚到后筹。”后有《离别难词》：“佛许众生愿，心坚石也穿。今朝虽送别，会却有明年。”一座无不凄怆。《杂志》

李翱尚书牧江淮郡日，进士卢储投卷来谒，李礼待之。置文卷几案间，赴公宇视事。长女及笄，见文，寻绎数四，谓小青曰：“此人必为状头。”李公闻之，深异其语，乃慕为婿。来年，果状头及第，才过殿试，径赴佳姻，《催妆诗》曰：“昔年将去玉京游，第一仙人许状头。今日已成秦晋会，早教鸾凤下妆楼。”卢止官舍，迎内子入庭，花开，乃题诗曰：“芍药斩新栽，当庭数朵开。东风与拘束，留待细君来。”《南部新书》

房千里初上第，游岭徼，有韦滂自海南邀赵氏，十九岁，而许为房妾。房迫于游从，暂与赵别，后寄诗曰：“鸾凤分飞海树秋，忍听钟鼓越王楼。只应霜月明君意，缓抚瑶琴送我愁。山远莫教双泪尽，雁来空寄八行幽。相如若返临邛市，画舸朱轩万里游。”万里桥也。房君至襄州，逢许浑侍御赴弘农公番禺之命，千里以情托焉。到府访之，赵氏已适韦秀才矣。许与房韦，俱有布衣之旧，不陈之，则负房之言；欲陈之，则伤韦之义：作诗寄千里曰：“春风白马紫丝缰，正值蚕娘来采桑。五夜有心随暮雨，百年无节抱秋霜。重寻绣带朱藤合，却认罗裙碧草长。为报西游减离恨，阮郎才去嫁刘郎。”《云溪友议》

薛宜僚，会昌中为左庶子，充新罗册礼使。青州泛海船，船阻恶风雨，至登州却漂回，淹泊青州邮传一年。节度使乌汉正尤加待遇。有席中饮妓东美者，薛颇多情，连帅置于驿中。薛发日，祖筵呜咽流涕，东美亦然。乃于席中留二诗曰：“经年邮驿许安栖，衔命他乡别恨迷。今日海帆飘万里，不堪肠断对含啼。”“阿母桃芳方似锦，王孙草长正如烟。行云行雨今辞梦，惆怅欢情却一年。”薛到国，未行册礼，旌节晓夕有声。旋染疾，谓判官苗用曰：“东美何频在梦中乎？”数日致卒。苗摄大使行礼。旅榇回青州，东美乃请假至驿，素服致奠哀号，拊柩一恸而卒。情缘相感，颇为奇事。《唐贤抒情》

赵嘏颇有诗名，不拘小节。饮中赠歌者曰：“倚风无处避梁尘，雅唱清歌日日新。来值汉亭花欲尽，一声留得万家春。”后因酒失，悔过以诗上歙州守曰：“叶覆清溪滟滟红，路横秋色马嘶风。犹携一榼郡斋酒，倾对青山忆谢公。”

敬相牧庐州，有朝客留意饮妓，祖送短亭，妓车后至，相赠之曰：“望断苏娘小小坡，竹埿金雁展轻莎。客卿幸有凝情意，何必临尊始转波！”同前

大中年，有江淮郡守名郎，登楼纵饮，见二游女，罗衣飘飘，目送久之，因咏曰：“两朵红英值万金，教人不负看花心。高楼日晚东风急，吹落千家何处寻。”在省日，宣宗顾问称旨，摄中郎将，有诗曰：“宫娃引入玉为行，金殿齐趋近御床。不见圣明亲顾问，如何得摄汉中郎！”风神俊迈，后拥节旄。《南部新书》

李尚书擢罢歙州，吴员交代。有佐酒录事名媚川，颇留意缘，以纳籍中妓韶光，托于替人令存恤。酒酣临发洪饮，不胜离情，有诗曰：“经年理郡少欢娱，为习干戈间饮徒。今日临行更交割，分明留取媚川珠。”吴答曰：“曳履长裾日日欢，须言违德泪汍澜。韶光今已输先手，领取蠙珠掌内看。”同前

郑详纵情诗酒，至庐江谒郡守，留连吟醉，因赠妓曰：“台盘阔狭才三尺，似隔中当有阻艰。若不骑龙与骑凤，乐营门是望夫山。”同前

江陵有士子，游于交广间，而爱姬为太守所取，纳于高丽坡底。及归，寄诗曰：“惆怅高丽坡底宅，春风无复下山来。”守见诗遣还。

白乐天任杭州刺史，携妓还洛，后却遣回钱唐。刘禹锡有诗曰：“其奈钱唐苏小小，忆君泪点石榴裙！”

越水李主簿游广陵，迨春未返，其姬寄诗曰：“去时盟约与心违，秋日离家春不归。应是维扬风景好，恣情欢笑到芳菲。”答曰：“偶到扬州悔别家，亲知留滞不因花。尘侵宝镜虽相待，长短归时不及瓜。”

会昌中，张暌防戎有功，勒留蕃徼十年。妻侯氏绣锦回文诗作龟形献进，曰：“暌离已是十秋强，对镜那堪重整妆。闻雁灯前修尺素，见霜心痛裂衣裳。开箱叠练先垂泪，拂杵调砧更断肠。绣作龟文献天子，愿教夫婿早还乡。”

崔左辖瓘牧江外郡，祖席夜阑，一营妓先辞归。崔与诗曰：“寒檐寂寂雨霏霏，候馆萧条烛尽微。只有今宵同此宴，翠娥佯醉欲先归。”并同前

朱滔括兵，不择土族，悉令赴军，自阅于球场。有士子，进趋闲雅，因问曰：“何业？”曰：“学诗。”“有妻否？”曰：“有。”即令作《寄内诗》，曰：“握笔题诗易，荷戈征戍难。惯从鸳被暖，怯向雁门寒。瘦尽宽衣带，啼多渍枕鸾。试留青黛着，回日画眉看。”又令《代妻答》，曰：“蓬鬓荆钗世所稀，布裙犹是嫁时衣。胡麻好种无人种，正好归时又不归。”滔怜之，遗束帛遣归。《古今诗话》

韩晋公镇浙西，戎昱为郡刺史，有郡妓美而善歌，公召置籍中。昱作诗以遣之，且曰：“至彼令歌，必首唱是词。”既至，公持杯，妓歌昱诗。公曰：“使君于汝寄情耶？”对曰：“然。”赠百缣而遣之归。其词曰：“好去春风湖上亭，柳条藤蔓系人情。黄莺久住浑相识，欲去频啼四五声。”(同前)

韩翃少负才名，邻居有姓李者，每将倡妓柳氏至其居，必邀韩同饮。愈熟，柳每窥所往来皆名人，因乘暇语李曰：“韩秀才甚贫，然所与游必时贤，是必不久困，宜假倚之。”李深然之，具酒，邀韩至，谓韩曰：“公，当今名士；柳，当今名色：名色配名士，不亦可乎？”遂命柳与韩，韩恳辞。李曰：“大丈夫相遇杯酒间，一言道合，尚相许以死，一妇人何足辞？夫子贫，柳资数万，可以取济。”长揖而去。韩辞之，柳曰：“此豪达者，昨暮具言之矣。”俄就柳归。来岁成名，淄青节度使辟为从事。韩以世方扰，不敢以柳同行，置之都下，期至而迓之。三岁不果，寄之诗曰：“章台柳，章台柳，昔日依依今在否？纵使长条拂地垂，如今攀折他人手。”柳答曰：“杨柳枝，芳菲节，可惜年年赠离别。一叶随风忽报秋，纵使归来不堪折！”(《异闻集》)

卢渥舍人应举京师。偶临御沟，见一红叶，上有一绝云：“流水何太急，深宫尽日闲。殷勤谢红叶，好去到人间。”卢得之，藏于巾箧。及宣宗有旨许宫人从人，卢所获人，因睹红叶而吁怨久之，曰：“当时偶题，不谓君得之。”(《古今诗话》)

顾况在洛，乘间游苑中，水上得大桐叶，有诗曰：“一入深宫里，年年不见春。聊题一片叶，寄与有情人。”明日，于上游亦题于叶，泛之波中，曰：“花落深宫莺亦悲，上阳宫女断肠时。帝城不禁东流水，叶上题诗寄与谁！”十日余，有客寻春苑中，又于叶上得诗，以示况，云：“一叶题诗出禁城，谁人酬和独含情。自嗟不及波中叶，荡漾乘春取次行。”[《名贤诗话》]

开元中，赐边将军士纩衣，制于宫中。有兵士短袍中得诗曰：“沙场征戍客，寒苦若为眠！战袍经手作，知落阿谁边？留意多添线，含情更着绵。今生已过也，重结后生缘。”兵士以诗白帅，帅进呈。明皇以诗遍示宫中曰：“作者勿隐，不汝罪也。”有一宫人，自言万死。明皇深悯之，遂以嫁得诗者，谓之曰：“吾与尔结今生缘。”边人感泣。(《翰府名谈》)

张又新郎中尝为广陵从事，有歌妓常致情，而终未果纳。二十年后，妓犹在籍中。张罢江南郡，道由广陵，时李绅镇淮南，宴饮极欢。张以指染酒，书一绝于盘上，相府命妓歌以侑张酒，其词曰：“云雨分飞二十年，当时求梦不曾眠。今来头白重相见，还上襄王玳瑁筵。”酒罢，令妓侍张归。(《古今诗话》)

大和初，有御史分务洛都，有姬善歌。时李逢吉留守，欲一见。既不可辞，遂往焉。李有姬四十余辈，皆在其下。既入，不复出。作诗两篇投李曰：“三山不见海沉沉，岂有仙踪尚可寻！青鸟去时云路断，姮娥归处月宫深。纱窗暗想春相忆，书幌谁怜夜独吟。料得此时天上月，只应偏照两人心。”一首已失。李但含笑曰：“大好诗。”

陈太子舍人徐德言尚叔宝妹乐昌公主。陈政衰，谓其妻曰：“国破，必入权豪家，倘情缘未断，尚慕相见。”乃破镜，各分其半，约他日以正月望日卖于都市。及陈亡，其妻果为杨越公得之，乃为诗曰：“镜与人俱去，镜归人不归。无复姮娥影，空留明月辉。”乐昌得诗，悲泣不已。越公知之，怆然，召德言至，还其妻，因与德言乐昌饯别，令乐昌为诗，曰：“今日甚迁次，新官对旧官。笑啼俱不敢，方信作人难。”

乐天姬樊素善歌，小蛮善舞。尝为诗曰：“樱桃樊素口，杨柳小蛮腰。”樊素年既长，小蛮方丰艳，因为《杨柳词》曰：“一树春风万万枝，嫩于金色软于丝。”

唐戎昱守零陵，妓籍中有善歌者，湘帅于公頔遽索之，昱乃遣行。比至，令歌，乃昱送妓辞也。其辞曰：“宝钿香娥翡翠裙，妆成掩泣欲行云。殷勤好向襄王道，莫向瑶台梦使君。”公曰：“大丈夫不能立功业为异代所称，岂可夺人爱姬为己之娱！”遂赠以帛，送归零陵。

《玉溪论事》云：蜀尚书侯继图，本儒士。一日秋风四起，偶倚栏于大慈寺楼，有大桐叶，飘然而坠。上有诗云：“拭翠敛双蛾，为郁心中事。搦管下庭除，书成相思字。此字不书石，此字不书纸。书向秋叶上，愿逐秋风起。天下有心人，尽解相思死；天下负心人，不识相思意。有心与负心，不知落何地。”侯贮小帖，凡五六年，方卜任氏为婚。尝讽此事。任氏曰：“此是妾书叶时诗，争得在公处？”曰：“向在大慈寺阁上倚栏得之。即知今日聘君非偶然也。”侯以今书较之，与叶上无异。并同前

李茂复为会府从事，出逢一小青衣，有色，马上目之，作诗曰：“行尽疏林见小桥，绿杨深处有红蕉。无端眼界无分别，安置心头不肯销。”其内子甚妒，晚年牧泗州，有诗云：“落日西山近一竿，世间恩爱极难拚。近来不作颠狂事，免被冤家恶眼看。《南部新书》

谢郎中有女，数岁能吟咏，长嫁王元甫。元甫调官京师，送别云：“此去惟宜早早还，休教重起望夫山。君看湘水祠前竹，岂是男儿泪染斑？”《青琐集》









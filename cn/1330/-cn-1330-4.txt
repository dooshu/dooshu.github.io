后二怪物


左红玉、杨韵兰而后，复有二怪物，则李香、赛金花是。

天下有望之似身世堪怜，而察之实行为可鄙者，如李香是已。香本姓黄氏，松江之乡人；时人有为之传者，又谓为皖人，而居于松江者。盖莫可考矣。传者又谓其父曾官广文云。幼读书，学作小诗。长适刘氏。有所谓潘郎者，与之私焉，香遂属意于潘。商于其母，策划成，禀诸翁姑，诳称侍母进香天竺，暗挈潘去。至杭，市一槥，实以木石瓦砾，寄某寺中。其母驰书告刘氏，谓香暴病死。刘遣人来，迎其榇以归，葬之，加封植焉。香遂与潘订永好，奉其母寓于杭。潘故无赖子，无可觅食，三人遂辗转流寓于苏。青阳地既辟商场，形式略拟上海，而犹以剧场为胜。京伶何家声，时在苏遇之，知其通翰墨，为之揄扬于侪辈，纷纷出素箑索书，而酬以润，略可免饥寒矣。

既而相将至沪，复无所得食，乃隶入幺二妓院，自署名曰李金莲。押客有知其能诗者，遂出以语人，名大噪。不数月，迁长三，易名李香，而潘之追随之如故也。自此凡自以为名士之流，莫不争趋之，大人先生亦每加青眼焉。某封翁，颇眷好之，而封翁之子若孙均与订交，其孙情好尤笃。事为宅眷所闻，招之至公馆，罚令长跪，严加诃斥。香大狼狈。既出，语人曰：“吾，妓者耳，顾我者皆客。彼自陷于聚麀而责我，我岂能于客之来者，均索观三代履历而后延之耶？”一时传为笑柄云。所谓潘郎者，至是久已被文绣，餍膏粱，而曳尾于泥涂中矣。会有客拟纳香，潘闻而大惧，以为此一株摇钱树苟失去，则一生吃著将谁赖？乃购人以暧昧事兴讼，或冒为香父，或冒为香舅，琐碎猥亵，哓哓公堂。官乃判香不得复为娼。香既出，走宁波。年余又返沪，变姓名为谢文漪，而为娼如故也。

君子曰：“有文无行，士且不可，况女子乎？”李香于是乎有定论矣。或曰：“李香自改名谢文漪后，仅以书画自给，士流颇多怜其遇者，至有割爱典前贤墨宝以助其从良之举。”果尔，则香之晚节，当可盖其前愆乎？愿香勉旃！或曰：“上海娼亦多矣，子何独责一李香？”曰：正以其识字故。

赛金花，初名傅玉莲，混迹于苏州灯船中。苏州显者洪某见而悦之，纳为小星，大见宠幸。会洪某被命出洋，携玉莲俱行。玉莲遂得游欧洲，习欧人语。既返国，洪某以病告归，无何，得瘫痪病。玉莲私于仆，视显者卧不能起，益无忌惮。显者忿懑死。说者谓洪某负心之报也。

初，洪某少年登一榜，应春宫试时，道出烟台，恋一妓曰小红。既而资斧乏绝，不能成行，小红鬻簪铒以赠之。洪某感甚，与订白头约，盖时洪尚未婚也。既试胪唱，列状头，乃避道南下。以为吾今已作第一人，纳妓为妻，将不利于人口也。小红闻捷报，即杜门谢客。姊妹行咸来庆贺，称之曰“状元夫人”。小红亦窃自喜幸。乃俟之久，无耗，使人侦之，得负心状。小红大恚，仰药死。此论者所以有负心之报之说也。甚有谓玉莲为小红后身者，此则巫蛊之言，不足道矣。

显者既死，玉莲遂出，至沪上，易名为曹梦兰，悬牌应客。而与伶人孙小三结不解缘，声名殊狼藉。既而更名赛金花，走津门，又至京师。会庚子之变，联军陷北京，金花以通欧语故，大受欧人宠幸，出入以马，见者称为“赛二爷”。辛丑和议定，以招摇故，被坊官递解返苏州。未几复到沪，畜二雏姬，遇之虐。为济良所闻，控于官，审之信，乃递解安徽原籍。于是乃知其为安徽产也。






○代武相公谢借飞龙马表

臣元衡言：伏蒙圣慈，借飞龙马若干匹，至京兆府界首者。臣谬处台司，将明薄效。自忝方任，恩礼特加，奖谕绸缪，宠锡辉焕。寒衣病药，悉出圣慈，匹马一人，咸经御选。远览图史，近徵耳目，如臣蒙幸，未见其伦。实有何功，敢当斯遇？尽节竭诚，在臣子之本分；杀身致命，报君亲之常道。竟将何力，上答殊私？空保丹诚，以致灰粉。王程靡处，天驷言旋，仰服皂之有期，恨违颜之方始，精魂自越，顾步莫留。权奇之姿，向云阙以骧首；悃款之恋，与星影而共驰。瞻望天庭，罔知所措。无任感戴彷徨之至，谨奉表陈谢以闻。


○请上尊号表

粤以惟帝奉天，惟臣奉主。就阳展礼，一人虔报本之心。揆德宏猷，万国切归尊之愿。载扬明号，思称洪休。瞻旒冕以献言，望昊穹而垂允。臣等顿首。臣闻德所以诞敷四海，名所以驰裕万邦。苟黼藻之颂不传，则就望之容何著。故质文迭用，宾实相符。礼有常尊，臣子合遵於旧典。功无与让，君亲当协於至公。

伏惟皇帝陛下清明在躬，纯德受命。宏要道於天下，畅贞风於域中。通达无方，渊源不测。此所谓圣以合道也。外宣百度，上法三光。铜浑昭乾健之规，玉烛朗阳舒之景。无幽不烛，有感皆通。此所谓明以烛远也。至如用姬公之典，以御十伦。敬孔子之祠，以兴四教。观书乙夜，徇铎孟春。远服殊邻，王道无偏而荡荡。亲平叛垒，天网不漏而恢恢。虏帐以是销魂，并土以之胁息。此所谓文以兴教，武以宅功也。又若煦妪万物，昭苏九围。协天载以无声，恢帝猷而有截。涵如东海，固比南山。此所谓仁以阜成，德以顺正者也。皇帝陛下圣广造化，明均照临。同文班黼黻之章，常武蓄雷霆之势。仁兼孝以并率，德与道而相权。总集众方，光扬茂实。臣等不胜大愿，谨上尊号曰“圣明文武仁德皇帝”。恭惟雍熙之代，开泰之朝，君臣崇相正之规，天地无不交之象。《书》曰“一人有庆”，当皇极之盛隆。《诗》曰“万国作孚”，在鸿名之远逮。臣等幸逢景运，获事朝廷。表端位而列群司，各承丰泽。章至尊而舒盛德，敢怠前规。沥恳倾输，望恩俞允。


卷三百三十一

<史部,诏令奏议类,奏议之属,历代名臣奏议>

钦定四库全书

历代名臣奏议卷三百三十一

明　杨士奇等　撰

御边

宋?宗元佑元年三月守庆州范纯粹乞以弃地易被虏之人疏曰臣自元丰元年在陕西路备员监司适当军兴之时至七年乃得还朝故於陕西边事粗知始末昨蒙除授今任赴官过阙虽蒙特许朝觐累状乞上殿奏禀职事寻准枢密院劄子催发出门故欲敷奏职事了不获陈今既到任身远朝廷须至披露论析仰黩圣听切以西夏之国効顺岁久边隅无事夷夏晏然秪因种谔沈括数辈希功造事欺罔朝廷以谓夏国失势衆怨亲叛无甚劳费席卷可平或请覆巢长驱或请进筑开拓致朝廷大举戈甲诸路并兴固尝长驱而无功亦已进筑而失利衆说并试一无所成徒致关辅疮痍公私困弊百姓流徙国兵残耗虽诸路各有收复故砦废州多非中国所利之地深在敌境剏为兴修横添兵屯倍置器械加费金币益耗刍粮尽关辅公私之力曾不足以自支故日烦朝廷自内应副而边防衅隙日在可忧彼夏国者深沈自居未即报应盖亦以频年应敌部族疲劳横山之人失业良久势力未复举动良难故但比时以来数数遣使迹如効顺实廼有谋外则不议土疆内则不修常贡既形欵我之计又为自资之谋臣闻累番使人货贩滋广通约所得不减三数百万其自资之谋亦可见矣诸路军兵经累次凋瘵之余虽将招填略充旧数而新人眇小未堪战闘朝廷但知兵籍数目而未知士卒之气全未振奋臣未测朝廷谋画所向但见近降朝旨应因军兴增置兵将官吏及添戍军兵并已抽还外议以谓朝廷晏然自以为无事人切忧之则其欵我之计亦已行矣常贡未修彼所以言边事之未竟也疆土不议彼所以为将来举事之端也理势灼然无可疑者然则边防大事未见成画臣恐岁月滋久彼力渐全待草丰谷实之秋当弓劲马肥之际称兵有请暴肆跳梁仓卒之间何以遣应若临时欲议许可则国体有伤若至期复举干戈则生灵被害唯编户之方困岂再籍之能堪臣心之忧言有不忍臣昨者既不得奏禀圣筭寻曾往见执政大臣语此边事虽所虑亦或切至而为谋未知所从如臣之愚亦何敢以此自任唯是思虑所得参访羣言不敢内有所怀愿陈其说臣切以谓诸路所取夏人之地固未足系彼国存亡之机而彼之所以乘困而必争者盖以谓日侵月削而不敢校则小国之势在所可忧故自保之计不得不然一国共谋岂不及此由是推之乃知必争之地未弃则边衅无时而可除也夫中国者礼义之所自出也今彼之与我必争者顾礼义当何如耳臣窃观近时之论边事者独以谓彼既困怠无所能为加以数年可期柔服臣窃以谓不然彼所以嘿嘿自处未有所请但为自全之计者乃所以养锐待时也是岂终困之理哉谓新地自兴复以来糜耗钜万斥弃为难殊不思前日之已费者不足复追而它日之未费者尚可救也臣伏覩陛下即位以来累降德音凡聚敛掊积之令有害民生者悉行蠲除四海兆民懽呼爱戴蒙被圣泽可谓盛矣臣窃思念天下之费莫大於馈边若边事未有措置他日一有调度帑藏空虚无以取济则聚敛伤民之令恐不能辄已此又不可不虑者也臣愿陛下静占往鉴断自圣心因彼遣使再三而未有所请之时乘彼词理恭顺而奸谋未露之日特降诏旨槩述先帝所以问罪之意具道秉常所以复国之由嘉其忠荩之诚谕以逆顺之理趣令先以前後战阵虏陷官员使臣将吏丁夫悉归朝廷其所削之地并从给赐如此则边衅可期於止息生灵有望於安全亦足使四夷知朝廷前日兴师之意在於拯患问罪而不在乎疆土之利也中国陷寇之人又知朝廷爱人而不爱地也神功伟绩可谓难名臣非不知危言异议自速祻悔伏念不独守边之职理当建明重以事君之方义无可避臣於先帝临御之日数论边事屡竭迂浅伏蒙先帝曲赐优容每有称可非敢独於此日骤为首尾异同之论古人有言曰知予之为取者政之宝也取予之间正在今日伏望陛下察臣诚在忧国志切爱君以臣今言少关圣虑如其粗有可采即乞宣付三省枢密院令大臣共议事贵机速伏乞早赐处决庶不为朝廷异时之患则天下幸甚传曰事君有犯无隐臣则无隐矣其如位卑言高妄议朝廷机政实犯天宪不敢以诛窜自逃

贴黄臣顷者或闻北敌曾有文字到朝廷请勾下西边兵马臣昨充北朝国信使日其接伴之使尝语及夏国之事亦云曾有文字教南朝罢兵臣是时随宜应对寻具奏闻臣以谓西北唇齿之国万一北敌狡慢或一日又以夏国所失疆土为言即朝廷至时却已难为处决今日机会恐不可忽此臣所谓事贵机速也

臣窃见所得西夏旧城堡砦如河东路葭芦吴堡鄜延路米脂义合浮图环庆路安疆等寨皆系深在贼疆於汉界地利形势略无所利而所费刍粮皆是倍价计置及岁岁劳烦税户远入输纳至于运致钱帛器械置官遣戍一一艰苦今日若行斥弃委是并无关害唯是鄜延路塞门一寨系当中路之冲平川广阔去帅府地里甚近别无地利控扼之险自得塞门增远四十余里可为中路屏蔽粗为边防之利兼此塞门一寨旧是汉城弃陷以来年岁未远似与其余城寨利害有殊朝廷若议存守则理或有名更系朝廷裁决所有兰会之地耗蠧尤深如闻朝廷已遣使相视勘会更不敢缕细开陈

平章军国重事文彦博奏曰臣伏读圣问有可御西夏之术臣去年夏始闻西人欲求内臣以谓方国家多事务早安静奏乞朝廷恢天海之量广示开纳御四夷之术覊縻而已由此可以息兵止固吾圉外夷怀服中夏安宁则太平之风浸隆浸久兼曾缴进神宗专令臣男贻庆齎赐臣亲书诏一本所贵审知神宗本意止务安边不欲轻举皆是边臣希望功赏为国生事徼幸万一以致兵食困匮财力殚耗必料此诏已经圣览今复蒙下问所御西夏之术臣愚何足以仰副虚伫臣切见西人自去年已来凡数次入朝即未见修岁时常贡之礼亦未闻请常赐之物度其奸心必有所待当此之际朝廷亦须有以待之边臣亦必有以制之若更如向时种谔徐禧辈料敌不精谋攻失策致误边事即关中之人其心揺矣自灵武永乐王师不振之後兵势民力尚未完复狡羌窃发必能制乎即如向时种谔辈皆云西人乱弱取如拾芥又可信乎国之大事岂可数为狂计所误朝廷於此固当熟计而深念事欲美成计须先定当责成边臣审料贼势精选谍者密窥贼形必先事以待之使贼计不行边垒有备此亦固羌夷之策为人谋之小胜或西人欵塞请觐诘其所由出於善意即导之使来俟至延安帅臣密察亦当得其要领先时奏闻庙堂之上可以预料而审度之俟至阙下知其所来必有所为因其所为之可否或议或诘审而应之可者即从否者即已若议及疆土须庙堂之上衆谋大同苟有後艰同任其责或取与之间谋有同异即各述利害理须明白後或不应谋果不臧自任其责庙谋一定边计粗寜天下小康堂上高枕矣伏惟陛下圣明远大之计固已先定出於衆智岂俟臣之过虑然采刍荛择狂言亮其诚而不责其妄幸甚

元年彦博又奏曰中外臣僚上言夏国受朝廷封册恩礼极优锡赉尤厚而敢忘恩背惠辄行公牒传达疆吏自絶於天不修贡奉天地所不容人神所共怒乞行天讨以正有罪欲乞降诏边帅及出勅牓以谕中外若朝廷姑务息民推天地之大德曲示含容抑羣情之怒忿不与丑羌计较即乞明谕边臣严加守备静以待之必取全胜所有朝廷续遣大兵且令分屯次边州军以备缓急边上勾抽

元佑元年十一月吏部尚书吕大防荅诏谕西事疏曰臣伏准诏问戎人狡狯未测其诚心臣愚以为四裔之情自古无信西夏自继迁以来专事谲诈惟朝廷御得其道则诈无所施或失其方则骄而益肆待遇之体不可不审然以臣观之今日夏戎之情略可见矣羌人重於酬报先帝举大兵径抵灵武几入其国而不能以数万人之衆入塞为报永乐诸将寡谋败事使北敌仅得以藉口然自是王师深入不虞之咎非其本国举兵之成功盖未足以为美敌之无能为一也自来开边进筑之始敌必极力决争乘其未坚至於三四不能得而後已昨兰州之城攘斥甚广虽一再至争不能得去岁冰合遂不复来城既益坚敌望亦絶此虏之无能为二也比闻秉常极孱劣梁氏既死而秉常已亡则内难未已何暇外图虽使秉常得存亦不足畏今数遣使入朝而不早布诚欵者盖苟欲观望迁延不敢先发以示弱以臣愚计切闻敌使旦夕到阙可使押伴臣僚且以私意问其来使今主上嗣登宝位自大辽诸国皆遣使入贺夏国是朝廷蕃臣何故独不至以观其意足以测其伪矣又诏问向者所得边地虽建立城寨亦虑孤僻不易应援弃之则弱国威守之则终恐戎人在念臣以谓新收疆土议者多言可弃盖思之未熟也诏旨以为弱国威真庙筭之远虑然臣犹谓弃之不止弱国威而已又有取侮於四夷之端焉不可不审计也况兰州西羌之地本非夏国封境又其君长尝受朝廷禄秩元昊以来方盗?其地延庆城寨则接近汉界一旦举而弃之未见其可今日措置之宜只可降诏下本路将会州一处更不攻取其兰州及延庆两路新建城寨只据见得地界守御亦可以稍安敌情而为议和之计矣议者不过谓戍兵少则不足以出战多则无力以供馈臣愚以绥兰之地皆并塞美田增招民兵垦以足食则供馈之费省专事守计少存战兵则骑兵可大减矣其增招民兵垦辟旷土分守战之计减供馈之费如以为可即乞下臣条析子细利害又诏问边计合如何措置向去如何守御臣愚以为今日边计唯择将帅为先转运使为次其他施设皆可取办伏闻国初西戎之患多在环庆太祖皇帝择姚内斌董遵诲二骁将以守二州租赋之入兵械之费一切付之而听其自为西人畏之不敢入寇今以四海九州之力奉边而不足太祖以二州租入之费御戎而有余以此言之守御之方在於得人而已臣愚以陕西五路宜择威名忠亮之人不限文武为之统帅其次以为将佐又择公正强明之臣以为转运使副俾各择其才能以充其任使属官备边之城专事守计而出战救援之兵蓄於内郡平居则散而耕寇至则聚而守且为内郡之兵以援之视寇入之多寡深浅而必报之无使其得志亦不妄动以生事守兵虽见大利不得出战战兵虽见大利不得久在边如此则费省而易供守坚而不堕其计矣

给事中孙觉乞弃兰州上奏曰臣顷在谏职尝议兰州可弃两次奏闻未蒙赐可切闻西人在馆以兰州为请而朝廷大臣议论不一或以为可弃或以为不可臣切思之二者皆有所见非苟而已也以为不可者以戎人难保弃信忘义今日得地明日侵边未可知也与其割要地以利之而不能巳其侵冒孰与守其要害而坐制其弊哉以为可者则以为兰州之地乃彼所素有吾虽得之增兵益戍未尝有毫髪之益而岁糜一百七十余万羌人又尝大举围闭久之乃罢终为中国之患而生西人之隙恐西人今请不已用兵未有巳时二者所见虽不同然皆为中国计虑忧深思远有志之士也以臣观之今者朝廷之於西羌幸可乘其无事保养三数年间亦可以休息边人困苦之弊万一西羌不如所请跳踉桀骜如元丰时则臣知庙堂之上忧未艾也臣以为弃之便凡臣所谓弃之者非谓直弃以与之而已盖欲於未与之时先与之要约西界寨栅往时所谓要害羌人取之而去者有几令西人先以还我约束既定乃议与之如此则吾所得者亦不少矣伏望圣慈因其来请特与之勿牵於异议拘於常守而失此机会也汉宣帝明主也赵充国良将也以宣帝之明充国之老练其论羌事往返至於五六年从其策而事乃集广谋博议古之人不免要在明主择而行之

哲宗时侍御史刘挚论边事上言曰臣伏见元丰中出兵西界增创城垒议者讲求利害久矣臣亦尝具三策上於朝今夏人泛遣使者已到邸累日其势必有邀请虽庙议默定而区区不能自已谨复条列一二补前奏之未备以待采择议者之论臣尝询访本末备得其说为弃地之议者曰往年兴师本以吊民伐罪既取地自利其势必争伤财害民以争非其地其势不得不弃困而後弃不如一捐空城予之以示恩惠此言是也然难者谓予地所以息争若虎狼亡厌争求不已得地据险益扰近郡其能保不为患乎为守地之议者曰顿储设阻增募土兵远斥近援何地不守且先皇帝之所得而以予人非是此言亦是也然难者谓敌不得地兵难不解日引月长边衅益大其能保终守此地乎故议者之论非不曲尽事理至於弭未然之患如难者所忧则虽好谋之人莫敢任责窃料朝廷深计远虑未欲遽决亦必以此臣愚不佞独谓用兵以终守其地诚难保也弃地而使不为患臣虽老矣愿保没齿不见边境之忧惟陛下赦其愚使毕其说臣闻向所得地在熙河为兰州在鄜延为五寨兰州本西蕃故地而五寨本夏戎所有也其地道里迂直产利厚薄所须守兵多寡转饷劳逸皆朝廷所熟?臣不复道而自夏人视之为必争之地彼将以誓约为请固请而固不予彼将兽困而闘借兵北戎以逞其忿朝廷且有西顾之忧使我师每战每胜臣犹以为非国之利又况杀伤相当成败未可知皇帝陛下谅隂之际太皇太后垂帘称制正思与民休息而顾欲戮力血战以争尺寸无用之地所谓以隋侯之珠弹千仞之雀由此言之终守其地是臣之所以不敢保也国朝自祖宗以来岁捐金帛数十万遣使修约而西虏稽首顺命者数十百年矣蛮貊好事亡厌固天性也然且如此则恩深利厚足以覊縻其心故也今乘先帝讨击之威因其屈服之势旷然推惠归侵地复岁赐丁寜戒勅分弃前患复谨旧约彼虽有桀黠眦睚之意既一杜塞其欲无所发则亦将感激退听复如前日何苦必欲动衆犯顺以自鱼肉其民虽彼之国寜独利乎古之养虎者时其饥饱适其怒心虎或可养而况四裔乎由此言之弭患息争非独臣以死保之自祖宗以来御此敌者用此道也臣愿采议者之论观异日之势而断以此意大计既决其余措置纎悉施行次第在朝廷裁之而已虽然臣犹有拳拳之愚不敢不尽今夫请地在彼予地在我是以主制客以逸待劳之势也为彼计则不得不急为我计正宜从容闲暇镇以无事臣切怪近日议者皇皇汲汲视此地如金城汤池唯恐不守不然如附赘悬疣唯速去之为快异议纷起先自惑乱又何其迫遽无大体也今使者虽在邸臣愿且毋遽许以地而厚礼荅之善词遣之或先复岁赐而微示以不爱地之意度其効顺坚决至於再至於三然後以岁月予之所谓许四裔不一而足夫岂晚乎臣愚不知大计惟陛下裁幸

殿中侍御史吕陶上虑边五疏一曰四夷为中国患从古有之虽纯王极治所不免然无如今日匈奴之盛强也御戎之策前世止言中下虽搢绅之儒介胄之士备见利害互论得失或专和亲以苟一时之安或务讨伐以洗数世之耻然无如今日制御之失也盛强之渐非一日而能盖自光启以来善窥中原之多故起掠旁邻以广部族至於石晋则又藉其兵势以取天下乃割地以报之夫十六州者皆据宅要害天之所设以限四裔前世聚兵置帅控扼之地既已弃而为其巢穴矣而乃划千里平广之野以自守御且藩墙不完而户庭易觇则寇兵奋臂以入又安恠其南牧之患哉是以晋祚之末悉衆来寇如蹈无人之境而得志以归於是有轻中原之意国家之兴数从数叛景德之役气焰大丧始露讲好之请章圣皇帝以休息天下为虑有为民屈已之说可其盟约因而罢兵而天下之武备渐以弛废至宝元康定之间西鄙不庭王师未克敌人观我之衅外自连结以邀利於上多张虚声屡出慢言以骇惑朝廷之听而当时之势顾有未安乃议增其金帛以至五十万今三十年矣时献一书岁驰一介设难可之求发非常之问以观吾君吾相之应答而朝廷拳拳然若奉盟主未尝辄忤其意寜忍愧耻不敢兴事惟重赂柔辞以固邻好举天下生民之膏血刧以鞭扑聚以锥刀而归於敌者几千万也古之外敌强盛有如今日者乎古之制御外敌有如今日者乎然而恃以为长久之计亦窃为执事者不取也夫兵家之要先?地利不然则善屈敌人之力而胜之故军志曰先处战地趣战者劳又曰以佚待劳以饱待饥谓之理人力彼十六州者古称险固之会而我皆失之则地利有不及也所恃者独中国之富强耳而掊剥吾民岁为供馈使之坐得厚贿以充其强悍之力而我之生民日趋困弊王兵未举而邦本先摇动则素所恃者亦不足矣始防外忧而终召内患也虽曰和戎为利又安获其利哉臣恐积日持久我虚彼实彼佚我劳一旦乘隙而发则势将不可是和之愈久则害愈深而祸愈大所谓养虎遗患也善制四裔者不若是叛戾不率则有战困穷而驯伏然後与之和战亦在我和亦在我是故中国不可料以一隅而四夷无得计今我常欲和彼常欲战则彼能测我之所欲而以战邀利於我乃其计之得也彼之所欲者亦未必然耳夫如是则中国何事於畏战而好和哉今日尤宜思之矣景德之战彼力既屈而谋臣猛将欲乘其败以鏖之此万世之举矣贷而不戮则固有噬脐之悔及其以地为请而议者不思远图廼许之以金币垂三十年而请地之衅复作於庆历之始则又从而增之庆历距今亦三十年矣知天子之新即位而欲窥中国备御之浅深强弱乃其谋也向之虚声慢言而有请者疑其旦暮闻於朝廷矣臣虽甚愚不知何以御之哉彼方窥吾之备御而苟失其策则陵侮之势无休已时也将拒之以兵邪则平日畏战而不欲加兵矣将益之以赂邪则民力有限敌心无厌而国之大费日益不给用以制之者适足助之也藉以为利者隂受其害也名为惜民而实乃戕民也势至於此则莫若一任威断而不可不用兵矣用兵之略臣敢继而备论焉

二曰朝廷畏战甚矣天下之士疑焉而未知其端也以体言之而谓不顺乎则中国固可鞭笞四夷而隆主威也以义言之而谓无衅乎则慢求僭请接踵以至而衆心积愤也以地言之而谓其广乎则我之享有四海而彼乃一隅也以兵言之而谓其多乎则我之成军百万而彼才什二也以材言之而谓其足用乎则桀黠之族不若多士之贤也以力言之而谓其富厚乎则马羊之饶不若宝币之积也中国之直且强敌之曲且弱也如此然犹畏战而不敢用兵以正其罪论者乃曰兵凶器战危事不可?议而妄举也斯大不然兵所以禁暴也惟其穷兵则受弊战所以殄寇也惟其好战则取亡国家方有四裔侵侮之患而未尝一议诛削之策是以中国之气欝欝不振而天下之心不胜其憾苟一日奋扬皇威以申九伐之令则岂及於穷兵好战之失哉持是谈者胶柱於一偏而未能应变也度今之势必可不至於兵战惟甘言厚币结其心而致万世之安乎虽天下之愚夫曲士皆知其不足以结之而必至於兵战也知甘言厚币之不足结则何事极竭吾力以填卢山之壑而饱寇雠之力哉知兵战之不可免则又何惮夫凶器危事而不讲求其具也昔者六国并力以攻孤秦百战而归於覆亡者岂兵之不可胜欤盖以地赂秦而不知其地尽而兵亦弱也今天下之势固万万异於六国然以辽人与我为敌之情而言则亦有类於秦与六国之事彼常邀赂而无厌者欲穷我之力也以赂与之而不以兵御之则何以息其见穷哉然则臣之所谓用兵者亦非大举六师长驱深入轻吾民之命犯天下之危力决於一胜而骤平其巢穴盖亦大为之防先严其备而次絶其赂示以必战而求其成功於终也夫困则卑顺强则骄逆者敌之情也有田钦祚之胜然後有开宝之盟有达兰之败然後有景德之好今肆其陵慢务求於我而不已者岂其势力必能乘中国之衅哉盖六十年间狃於国家之仁治珍藏之财岁岁厚遗而无穷已壮夫猛士不敢弯弓而北向彼方之人少而耳所闻长而目所见惟知中国货财之可取而不知中国威武之不可犯故也是以强而不困骄逆日甚而卑顺日远幸今陛下缵治之始乾健离明运炤万物天威霆怒震惊四海殊方犷俗深有未测而方觇伺於我则固宜乘此机会而更张备御之策示之以无所贷忍之意而有所必诛之道以变易其视听而破坏其奸心夫讲求边备申严军政慎择将帅精练士卒分屯要地以为犄角之势谨固封略以全守御之形然後罢其岁赂而使之无素蓄之具则敌之计反覆皆穷而不知所出欲以赂为请乎则我之财不复可觊欲以战为事乎则我之兵可用而无所惮夫内之既失於货贿则其力自困外之又逼於守备则其势无所得如此而部族之不微党与之不溃者从古未尝有也不过十年敌必衰矣苟非屈服於我以就命则必逃遁亡匿於幕北寒苦无水草之域而不之见也夫然乘坐胜之势复燕蓟之地遵祖宗前定之策即范阳故府建堡置戍以遏三路入寇之渐则勲高古今而福及庙社岂不伟哉与夫平日委百万之赀与人而拱手以待寇至者孰为愈也

三曰今天下之势内无强臣跋扈之渐外无僭国割裂之危朝廷之上早夜深忧切计孜孜而不已者惟二边之患臣尝语其详而奏於前篇矣及西戎逆顺之情状臣亦窃觇其大略焉夫以五州之地数万之衆而敢肆其豺狼之心求犯天子之威怒而不知惧者其故何哉盖彼之部族日以盛大而我之制御失其策也灵武之地方广千里表里山河草木肥茂足为放牧耕战之所而一旦舍之以资彼寇使西域诸羌坦无隘碍合而为一则其类益广其势益强不足恠也昔之制北敌者必通西域以弱其助今之所以不能通者由弃灵武而夏人安处其间为之障蔽也西域之不能通则北敌有以连结而夏人之强梗岂可量哉且自国初而来逆顺固非一也兴国之际继捧既奉朝贡则继迁为寇故端拱之诏赐国姓授节钺以羁縻之至淳化之初侵掠不已是以太宗皇帝奋扬武怒锐意诛翦王师一举而俘其酋领蕃汉之户来归者八千余族因隳夏城徙民於内及至道之始则又有五路之伐然而诸将缓期不援遂丧大功资养余孽以遗害於後世至今天下深惜之洎乎章圣嗣位遽请蕃任朝廷虽察变诈姑务寜息乃有刺史功臣之拜其後清远灵武之役起於咸平而二垒尽?德明幼弱则有景德之归向元昊狂悖则有宝元之僭叛此始终顺逆其情状可见者也赐之以国授之以节钺封之以功臣加之以王爵朝廷之恩信极於此矣皆不足以悦来其心而屈服其志於是赂之以厚币以固结盟好幸其不犯边吏而免用师之劳岂惠中国绥四夷不战而屈人兵之长计乎臣故曰彼之部族日以盛大而我之制御失其策也况比岁已来服容官号不复循习旧俗皆窃取朝廷之制而仿用之多遣介使以伸难塞之请屡传阅集以惊近塞之耳目招致逋逃又与之谋议叛衅之萌已数年矣而朝廷不为备虑从而养之甚可痛也臣计其逆戾之意不过两端而已大则欲举衆犯塞徼幸於一胜之利而徐图所向小则欲益吾之岁赂而饱其贪心就两端而窥之则所谓举衆犯塞者亦未必能尔惟求益岁赂则固其心焉兵说有之词卑者进词强者退昔冒顿匿壮士健马不以示汉使盖有攻汉之心也夸人以形声者岂必有其实哉由此而言则夏人为彼不庭之态者欲求益岁赂而已也彼以形声夸我而遂益其赂乃逆计之得矣则无厌之求何时而息乎此天下之共议而庙堂之宜慎动也就使举衆入寇则胜败之际亦有两端而已战而胜邪则谓吾畏之而必益其赂战而败邪则必曰近塞诸羌擅用兵尔为此说者欲吾岁赐之不絶也彼之得失两获其利而吾可以不计哉内府之财羣生之力舍之以啗寇则贻害益甚孰若取之以养兵而强威也事之施设必有先後而利亦有大小今之所先者莫若精武备谨边略不为形声之所骇动而遂自处於柔弱恐惧之地来则御之去则守之毋畏其兵毋继以赂使之不测国家临制之术夫然则其利虽小可弭数十年边鄙之患而无旦夕之忧苟欲谋其大者而涤除本根之害则必复灵武而後可也

四曰朝廷之弃灵武凡几十年矣议者以为殊方絶塞无用之地昔汉武以英材雄略征伐天下举造阳之地九百里而弃之元帝以捐之一言遂罢朱崕不复讨击皆足以垂裕後世然则何必疲弊中国之力而兴事於彼哉臣虽狂愚辄谓不尔今西边诸郡多与蕃戎接迹旦夕惴惴常有侵掠之虞者盖失灵武而致其境土迫於我也况西域不能通而北鄙无以弱乎昔东汉之世西羌屡扰邓隲欲弃凉州虞诩以为不可其议乃曰今羌所以不敢入?三辅为心腹之害者以凉州在後故也其土人所以推锋无反顾之心者为其臣属於汉故也若弃其境或徙其人衆必生异志虽太公白起为将恐不足御今灵武久弃而西羌盛大二鄙连结而中国之忧不已亦何异此故臣愚以为必复之则本根之患庶几可以除也然则臣所谓复之之策者非经营朞月之间而速求其効盖亦久而不懈而要以成功於终其措置之大略有三而已一曰离旁邻之助二曰启向化之心三曰分兵以困其力且西鄙诸羌类族至衆有地可守有兵可战虽强弱大小其势不一而其心不能相君臣此固中国以四裔伐四裔之资也昔景德之初罗支能以部族出讨继迁卒致败灭当时议臣欲加王爵褒宠其効今之不附於夏人者其谓谁乎则固宜敷导恩信谕之祸福厚赐金币重假名器以怀结其心而感其力必有输忠义而为梗於彼者使诸羌类族攻战不暇则外有所忌而内不敢抗於中国此之谓离旁邻之助臣又闻戎酋之性自用而好忍比岁以来虽腹心之人往往罹陷诛杀是故为其役属而处於要重者窃有欵塞効顺之意然而惧乎无见容之地而退就刑戮旁徨犹豫计莫能决则固宜择任土人为之诱导可其来归之请而抚存之且以索求其左右之奸谋则夏人之党与将渐携贰此之谓启向化之心况今西夏之兵不满二十万已寇於我悉衆而至大抵长於聚而不长於散可以独支於一隅而不可杂出於诸路是故犯秦陇则泾渭为无虞逼环庆则麟府未尝警此虚实衆寡可见者也傥任吾犄角之势而更相援助彼掠於东则击其西彼扰於南则追其北则力有不逮而气亦丧矣此之谓分兵以困其势为是三说而济以久而不懈则已失之地庶几必复而西域有可通之渐乃中国数世之利也柰何不图长远之计而过务姑息幸朝夕之无寇至岂不惜哉今之所谓禁地者吾不可徒步辄履而彼得以放牧其间今之所谓廵照者吾不可张弓西向而彼得以纵暴於我言之国体殊未壮也苛法细禁徒自损弱而不敢奋然革易者得非畏康定之失乎昔之失也盖万事弛废变生於仓卒而莫能支矣以今况昔则边不失备兵已知战而犹甘心以欺侮者诚亦未之思也

五曰自周而下外域之势稍稍抗於中国而朝廷时有遣将用师之役其见於载籍可得而拟议者在诗则有采薇出车杕杜六月采芑江汉常武之类分列二雅而咏歌之至於齐桓以大国之资起为盟主而卫王室其於异域最号有功虽春秋实予而孔子称其一正天下大槩皆务攘除驱逐而不使之有损於中国亦不以四夷为难制汉氏初兴大乱甫定羌戎之患屡起故其计议杂出於一时之不得已而以和亲为说於是中国四夷之分始交而失其别及乎积久而国家旦夕常有四夷之忧是以才谋智识之士探穷原本而务为经远之策志在力平边鄙之难而不欲使之一日辄犯於中国其思虑精密而规模恢广虽时异事变亦可仿而用焉夫欲特设一官以主蛮夷之事使吾日理而彼日危然後施三表五饵而系其颈令千家为一国而处之塞外此贾谊之术也夫欲徙民实边使远方无屯戍之劳塞下之民父子相保而无系敌之患则与东方戌卒不习地势而心畏敌者功相万矣此鼂错之议也夫欲度羌人故田及民所未垦愿罢兵分屯要害赋以农事益积畜省大费以待寇之自弊此赵充国之计也夫欲令陇西以北定安以西八郡之民罪非不赦者皆得输粟於公以赎其过且广边?而为守战之具此张敞之言也今二边之衅中国以为大患而百官不尸其责疆场之谋日劳於吾君吾相之念虑而未闻成功天下之务或委废而不暇修讲则孰若特建一官以专其任使之广询博听竭其智力而办之哉此贾谊之术可施於今日也三边之地严於扞敌一夕不敢忘备而土兵无几聚四方凶悍不逞之徒坐食塞下如寄於逆旅之中而督以殄寇则孰若募近塞愿徙之民及以罪而迁者一切寛假而命之久安於彼以为御卫哉此鼂错之议可施於今日也一方少警则四海有馈饷之劳岁掊月敛竭耗民力以养不耕不战之卒而势不可已则孰若募人为屯以垦塞下之闲田而助足兵足食之利哉此赵充国之计可施於今日也不惜国家之公利召富商入谷而给之倍价以王官易民之钱刀假浮屠法以度非类而为馈边之修则孰若贷民之?罪而命之以粟赎过且有纾於急匮哉此张敞之言可施於今日也臣窃惟方今之敝盖危而後为之谋及乎暂安则置而不议皆苟於一时之利而不若古人经营之久以图其功於永世故也惟吾君吾相深思极虑参求古今之宜而慎其施设则四子之策孰云无补於朝廷乎勿谓其区区既往之陈迹而不之考也

陶又乞徙泸州戎兵归内郡上奏曰臣切见昔年泸州乞弟入寇始因求索一髦骨价事至毫末而边吏贪功觊赏擅行杀戮以至败军覆将骚动一方上烦朝廷两次命帅西讨调发数万公私之费其数不赀两蜀疮痍今未全复初林广统领大兵深入巢穴及到乞弟住坐处止有茅屋数间贼亦遁去竟不能获乃是以天下之力与蝼蚁计较毫厘以生民膏血弃如粪土尔此朝臣固未详知也其後以王光祖为泸南安抚意欲生致贼酋光祖怙权作威肆其残虐蕃汉被害怨沦骨髓经营数年亦无所得此朝廷亦未详知也今泸州内外屯兵万余作为声势欲致此贼其策亦疎矣夫欲致贼而不匿其形贼不可得且万兵之费馈运日劳虽无寇至坐耗民力臣愚以谓乞弟之存亡违顺不足上烦朝虑宜一切置而不问唯徙重兵归内郡以省横费戒边臣守疆场示不必取之意要以岁月当有成効

元佑二年九月八日翰林学士朝奉郎知制诰兼侍读苏轼因擒果庄论西羌夏人事宜劄子奏曰臣窃见近者熙河路奏生擒果庄百官称贺中外同庆臣愚无知窃谓安危之机正在今日若应之有道处之有术则安边息民必自是始不然将骄卒惰以胜为灾亦不足恠故臣区区欲乞陈前後致寇之由次论当今待敌之要虽狂愚无取亦臣子之常分昔先帝用兵累年虽中国靡弊然夏人困折亦几於亡横山之地沿边七八百里不敢耕者至一百余里岁赐既罢和市亦絶敌中疋帛至五十余千其余老弱转徙牛羊堕坏所失盖不可胜数饥羸之余乃始欵塞当时执政大臣谋之不深因中国厌兵遂纳其使每一使赐予贸易无虑得绢五万余疋归鬻之其民疋五六千民大悦一使所获率不下二十万缗使五六至而累年所罢岁赐可以坐复既使因吾资以德其民且饱而思奋又使其窥我厌兵欲和之意以为欲战欲和权皆在我以故轻犯边陲利则进否则复求和无不可者若当时大臣因虏之请受其词不纳其使且诏边臣与之往返商议所获新疆取舍在我俟其词意屈服约束坚明然後纳之则敌虽背恩反覆亦不至如今日之速也敌虽有易我意然不得西蕃解仇结好亦未敢动夫阿里库栋戬之贼臣也挟契丹公主以弑其君之二妻栋戬死匿丧不发逾年衆定廼诈称嗣子伪书果庄温希沁等名以请於朝当时执政若且令边臣审问果庄等以阿里库当立不立若朝廷从汝请遂授节钺阿里库真汝主矣汝能臣之如栋戬乎若此等无词则是诸羌心服既立之後必能统一都部吾又何求若其不服则衅自彼爵命未下曲不在吾彼既一国三公则吾分其恩礼各以一近上使额命之果庄等各得所欲宜亦无患当时执政 不深虑此专以省事为安因其妄请便授节钺阿里库自知不当立而忧果庄之讨也故欲借力於西夏以自重於是始有解仇结好之谋而果庄亦不平朝廷之以贼臣君我也故怒而盗边夏人知诸羌之叛也故起而和之此臣所谓前後致寇之由明主不可以不知者也虽既往不咎然可以为方来之鉴元昊本怀大志长於用兵亮祚天付凶狂轻用其衆故其为边患皆历年而後定今梁氏专国素与人多不协方内自相图其能以创残呻吟之余久与中国敌卒料其奸谋盖非元昊亮祚之比矣意谓二圣在位恭默守成仁恕之心着於远迩必无用武之意可肆无厌之求兰会诸城鄜延五寨好请不获势胁必从猖狂之後求无不获计不过此耳今者?闻朝廷降诏诸路敕励战守深明逆顺曲直之理此固当今之急务而诏书之中亦许夏人之自新臣切以谓开之太易纳之太速曾未一战而厌兵欲和之意已见乎外此复蹈前日之失矣臣甚惜之今欲闻果庄之捷或有渐欵塞之谋必将为恭狠相半之词而继之以无厌之请若朝廷复纳其使则是欲战欲和权皆在敌有求必获不获必叛虽媮一时之安必起无穷之衅故臣愿明主断之於中深诏大臣密敕诸将若夏人欵塞当受其词而却其使然後明敕边臣以夏人受恩不赀无故犯顺今虽欵塞反覆难保若实改心向化当且与边臣商议苟词意未甚屈服约束未甚坚明则且却之以示吾虽不逆其善意亦不汲汲求和也彼若心服而来吾虽未纳其使必不於往反商议之间遽复盗边若非心服则吾虽荡然开怀待之如旧能必其不叛乎今岁泾原之入岂吾待之不至耶但使吾兵练士饱斥候精明敌无大获不过数年必自折困今虽小劳後必坚定此臣所谓当今待敌之要亦明主不可以不知者也今朝廷意在息民不惮屈已而臣献言乃欲艰难其请不急於和似与圣意异者然古之圣贤欲行其意必有以曲成之未尝直情而径行而有获其意者也若权其利害究其所至则臣之愚计於安边息民必久而固与圣意初无小异然臣窃度朝廷之间似欲以畏事为无事者臣窃以为过矣夫为国不可以生事亦不可以畏事畏事之弊与生事均譬如无病而服药与有病而不服药皆可以杀人夫生事者无病而服药也畏事者有病而不服药也乃者阿里库之请人人知其不当予而朝廷予之以求无事然事之起廼至於此不几於有病而不服药乎今又欲遽纳夏人之使则是病未除而药先止其与几何臣於侍从之中受恩至深其於委曲保全与衆独异故敢出位先事而言不胜恐悚待罪之至

二十七日轼又乞诏边吏无进取及论果庄事宜劄子奏曰臣闻善用兵者先服其心次屈其力则兵易解而功易成若不伏其心惟力是恃则战胜而寇愈深况不胜乎功成而兵不解况不成乎顷者西方用兵累年先帝之意本在吊伐而贪功生事之臣惟务杀人争地得尺寸之土不问利害先筑城堡置州县使四夷憎畏中国以谓朝廷专欲得地非尽灭我族类不止是以并力致死莫有服者今虽朝廷好生恶杀不务远略而此心未信憎畏未衰心既不服惟有鬭力力屈情见胜负未可知也今日新获果庄威震异域边臣贾勇争欲立功以为河南之地指顾可得正使得之不免筑城堡屯兵置吏积粟而守之则中国何时息肩乎乃者王韶取熙河全师独克使韶有远虑诛其叛者乃以忠顺即用其豪酋而已则今复何事其所以兵连祸结罢弊中国者以郡县其地故也往者既不可悔而来者又不以为戒今又欲取讲王城曰此要害地不可不取方唐盛时安西都护去长安万里若论要害自此以西无不可取者使诸羌知中国有进取不已之意则寇愈深而兵不解其祸岂可量哉臣愿陛下深诏边吏叛则讨之服则安之自今已往无取尺寸之地无焚庐舍无杀老弱如此朞年诸羌可传檄而定然朝廷至意亦自难喻将帅未必从也虽日行文书终恐无益宜驿召陕西转运使一员赴阙面敕戒之使归以喻将帅而察其不如诏者臣又窃闻朝论谓果庄犯顺罪当诛死然譬之化外不足深责其子孙部族犹足以陆梁於边全其首领以累其心以为重质庶获其用此实当今之良策然臣窃料果庄凶豪素贵老病垂死必不能甘於困辱为久生之计自知生存终不得归徒使其臣子首鼠顾忌不敢复雠必将不食求死以发其衆之怒就使不然老病愁愤自非久生之道果庄若死则其臣子专意复雠必与阿里库合而北交於夏人此正蛮貊同舟遇风之势其交必坚而温希沁介於阿里库夏人之间地狭力弱其势必危若见并而吾不能救使二敌合三面以窥熙河则其患未可以一二数也如臣愚计可诏边臣与果庄约若能使其部族讨阿里库而纳赵纯忠者当放汝生还质之天地示以必信果庄若从则稍富贵之使其信臣而喻至意焉果庄既有生还之望不为求死之计其衆必从以果庄之衆与温希沁合而讨阿里库其势必克既克而纳纯忠虽放还果庄可以无患此必然之势也西羌本与夏人世仇而果庄本与阿里库不协若许以生还其衆必相攻纵未能诛阿里库亦足以使二盗相疑而不合也昔太史慈与孙策战几杀策策後得慈释不诛放还豫章卒立奇功李愬得吴元济将李佑解缚用之与同卧起卒擒元济非豪杰名将不能行此度外事也议者或谓果庄之获兼用近界酋豪力战而得之仇怨已深若放生还此等必无全理臣以谓不然若果庄死於中国其衆雠此等必深若其生还其雠之亦浅此等依中国为援足以自全自古西羌之患惟恐解仇结盟若所在为雠敌正中国之利无可疑者臣出位言事不胜恐悚待罪之至

十月七日轼又乞约果庄讨阿里库劄子奏曰臣近者窃见刘舜卿贺表具言阿里库罪状又窃闻舜卿奏乞削阿里库官爵续又闻阿里库上章请命议者或欲许其自新以臣愚虑二者之说皆未为得何者阿里库凶狡反覆必无革面洗心之理今闻其女已嫁梁伊伯之子度其久远必须协力致死共为边患今来上章请命盖是部族新破衆叛亲离恐吾乘胜致讨力未能支故匿情忍诟以就大事若得休息数年蓄力养锐假吾爵命以威胁诸羌诛不附已者羽翼既成西北相应必为中原之忧非独一方之病也且夏贼逆天犯顺本因轻料朝廷以为必不能讨已今若便从阿里库之请则其所料良不为过西蕃小丑朝为叛逆暮许通和则夏国之请理无不许二寇淊天自若欲战欲和无不可者则西方之忧无时而止矣然遂从舜卿之请削夺官爵即须发兵深入致讨彼新丧大首领举国戒惧我师深入苟无他奇恐难以得志臣愚以谓当使边将发厚币遣辩士以离其腹心坏其羽翼今闻温希沁等诸族已为所质势未能动而又有凌戬在其肘腋迹同而心异若用臣前计使边臣与果庄约若能使其部族与温希沁凌戬等合而讨阿里库纳赵纯忠即许以生还此政所谓以敌人攻敌人计无出此者若朝廷便许阿里库通和即须推示赤心待之如旧不可复用计谋以图此贼数年之後必自飞扬此所谓养虎自遗患者也故臣愿朝廷既不纳其通和之请又不削夺其官爵存而勿论置之度外隂使边臣以计图之似为得策臣屡凟天听罪当诛死

八年十一月十一日轼知定州又乞增修弓箭社条约状奏曰臣窃见北敌久和河朔无事沿边诸郡军政少弛将骄卒惰缓急恐不可用武艺军装皆不逮陕西河东远甚虽据即目边防事势三五年间必无警急然居安虑危有国之常备事不素讲难以应猝今者河朔沿边诸军未尝出征终年坐食理合富强臣近遣所辟幕官李之仪孙敏行亲入诸营按视曲折审知禁军大率贫窘妻子赤露饥寒十有六七屋舍大坏不庇风雨体问其故盖是将校不肃敛掠乞取坐放债负习以成风将校先违法不公则军政无缘修举所以军人例皆饮博逾滥三事不止虽是禁军不免寒饿既轻犯法动辄逃亡此岂久安之道臣自到任渐次申严军法逃军盗贼已觉衰少年岁之间庶革此风然臣窃谓沿边禁军缓急终不可用何也骄惰既久胆力耗惫虽近戍短使辄与妻孥泣别被甲持兵行十数里即便喘汗臣若严加训练昼夜勤习驰骤坐作使耐辛苦则此声先驰北敌疑畏或致生事臣观祖宗以来沿边要害屯聚重兵止以壮国威而消敌谋盖所谓先声後实形格势禁之道耳若进取深入交锋两阵犹当杂用禁旅至於平日保境备御小寇即须专用极边土人此古今不易之论也鼂错与汉文帝画备边策不过二事其一曰徙远方以实广虚其二曰制边县以备敌宝元庆历中赵元昊反屯兵四十余万配刺宣毅保捷二十五万人皆不得其用卒无成功范仲淹刘沪种世衡等专务整缉蕃汉熟户弓箭手所以封殖其家砥砺其人者非一道藩篱既成贼来无所得故元昊称臣今河朔西路被边州军自澶渊讲和以来百姓自相团结为弓箭社不论家业高下户出一人又自相推择家资武艺衆所服者为社头社副录事谓之头目带弓而锄佩劔而樵出入山坂饮食长技与北敌同私立赏罚严於官府分番廵逻铺屋相望若透漏北敌及本土强盗不获其当番人皆有重罚遇有警急击鼔集衆顷刻可致千人器甲鞍马常若寇至盖亲戚坟墓所在人自为战敌甚畏之体问得元丰二年北界羣贼一火约二十余人在两界首不住打刧为患久不败获有北平军大悲村本社头目冉万冉昇及长行冉捷等部领社人与盗贼鬭敌赶趂捉杀直至北界地名北当山峪内被冉万射中贼头徐德冉捷赶上斫获首级并冉昇亦斫到第二贼头贾贵本路保明申奏朝廷并已於班行内安排以此知弓箭社人户骁勇敢战缓急可用先朝名臣帅定州者如韩琦龎籍皆加意拊循其人以为爪牙耳目之用而籍又增损其约束赏罚奏得仁宗皇帝圣旨见今具存昨於熙寜六年行保甲法准当年十二月四日圣旨强壮弓箭社并行废罢又至熙寜七年再准正月十九日中书劄子圣旨应两地供输人户除元有弓箭社强壮并义勇之类并依旧存留外更不编排保甲看详上件两次圣旨除两地供输村分方得依旧置弓箭社其余并合废罢虽有上件指挥公私相承元不废罢只是令弓箭社两丁以上人户兼充保甲以至逐捕本界及化外盗贼并皆驱使弓箭社人户向前用命捉杀见今州县委实全藉此等寅夜防托显见弓箭社实为边防要用其势决不可废但以兼充保甲之故召集追呼劳费失业今虽名目具存责其实用不逮往日臣窃谓陕西河东弓箭手官给良田以备甲马今河朔沿边弓箭社皆是人户祖业田产官无?毫之给而捐躯扞边器甲鞍马与陕西河东无异苦乐相辽未尽其用近日覇州文安县及真定府北寨皆有盗贼惊刧人户捕盗官吏拱手相视无如之何以验禁军弓手皆不得力向使州县逐处皆有弓箭社人户致命尽力则盗贼岂敢轻犯边寨如入无人之境臣已戒饬本路将吏申严赏罚加意拊循其人去讫辄复给用庞籍旧奏约束稍加增损别立条目欲乞朝廷立法少赐优异明设赏罚以示惩劝今已密切取会到本路极边定保两州安肃广信顺安三军边面七县一寨内管自来团结弓箭社五百八十八村六百五十一火共计三万一千四百一十一人若朝廷以为可行立法之後更敕将吏常加拊循使三万余人分番昼夜廵逻盗边小寇来即擒获不至狃?以生戎心而事皆循旧无所改作敌不疑畏无由生事有利无害较然可见谨具所乞立法事件画一如左

一看详嘉佑四年龎籍已获朝旨事件除见可施行外有当时事体与今来稍有不同须至少有增损今参详到下项

弓箭社人户但系久来团结地分并依见今已行体例不拘物产高下丁口衆寡并每户选择强壮一丁充弓箭手【贴黄高强人户与下等各出一丁虽似不均缘行之已久下等人户无词乞且一切仍旧若上户添差人数即恐行法之初人心不安又缘保甲法虽上户亦止一丁所以今来不敢增损】

每社置长社副社録事各一名为头目并选有物力或好人材事艺衆所推服者方得差补农事余暇委头目常切提举阅习武艺务令精熟齐整如无盗贼非时不得勾集

每社及百人以上选少壮者三人不满百人者选二人不满五十人者选一名充急脚子并轮番一月一替专令探报盗贼如探报不实及稽留後时有误捕捉者并申官乞行严断

逐社各置鼓一面如有事故及盗贼并须声鼔勾集若寻常社内声鼔不到者每次罚钱一百如社内一两村共为一火地里稍远不闻鼔声去处即火急差急脚子勾唤若强盗入村鼓声勾唤及到而不入贼者并罚钱三贯如三经罚钱一百一经罚钱三贯而各再犯者并送所属严断如能捉获强盗一名除依条支赏外更乞支钱二十贯如两次捉获依前支赏外仍与免户下一年差徭如三次以上更免一年无差徭可免者各更支钱十贯折充如获窃盗一名除依条支赏外更支钱二贯以上钱用社内罚钱充如不足并社衆均备逐社各人置弓一张箭三十只刀一口内单丁及贫不及办者许置枪及扞棒一条内一件不足者罚钱五百弓箭不堪施放器械虽有而不精并罚钱二百若全然不置即申送所属乞行勘断逐社每夜轮差一十人於地分内往来廵觑仍本县每季给历一道委本社头目抄上当廵人姓名有不到者罚钱二百如本地分失贼其当廵人委本社监勒依条限捕捉限满不获送官量事行遣其所给历除每季纳换及知佐下乡因便点检外不得非时取索

弓箭社人户遇出入经宿以上须告报本社头目及邻近同保之人违者罚钱三百文

社内遇捉杀贼盗因鬬致死除依条官给绢外更给钱一十贯付其家被伤重者减半并以系省钱充社内所纳罚钱令社长等同共封记主管须遇社会合行酬赏者方得对衆支给破使即不得衷私别作支用

社内遇丰熟年只得春秋二社聚会因便点集器械非时不得乱有纠集骚扰

已上并是龎籍起请已获朝旨事件自宁熙六年圣旨废罢後来民间依旧衷私施行令参详增损修定

一弓箭社人户为与强敌为隣各自守护骨肉坟墓晓夜不住廵逻探伺以此廵捡县尉全藉此人为耳目肘臂之用每遇冬教内有本社弓箭人户见系保甲人数者即须勾上一月教阅其称捕盗官司不敢放心以至化外盗贼既知逐社人户勾上村堡空虚即皆生心窥伺公私忧恐又人户勾集弥月诸般费用不少深为患苦臣窃谓保甲人户每年冬教本塞与人气俗相似以战鬬为生寝食起居不释弓马出入守望常带器械其势无由生踈欲乞应弓箭人户今後更不充保甲仍免冬教【贴黄保甲法须是主户两丁以上方始差充其弓箭社一丁以上并差即无已充保甲而不充弓箭社人户者今来所乞本社内人户更不充保甲只是减罢重叠虚名即非幸免】显无妨碍而使人户稍免无益之费专心守御又免教集之月村堡空虚以生戎心公私安枕为利不浅其减罢保正长并却令充本社守阙头目

一弓箭社人户既任透漏失贼之责动辄罚钱科罪及均出赏钱显见与其余人户苦乐不同理合稍加优异欲乞应弓箭社人户并免两税折变科配今已取会到本路州军所免折科钱物数目比之和买价例每岁剩费钱七千九百九十八贯五十六文所获精锐可用民兵三万余人费小利大可行无疑

一弓箭社头目并是乡村有物力心胆之人责以齐衆保境亦须别加旌劝欲乞立定年限每句当及三年如无透漏及私罪情重者委本县令佐及捕盗官保明申安抚司给与公?公罪杖以下听赎又及三年无上件过犯仍与保明给公?与免本户差徭内别有功劳者委自安抚司相度如委是卓然显效虽未及上件年限亦与比类施行若更有大段劳绩难以常格论赏者即委自本司奏乞録用

一弓箭社地分本系人户私下情愿自相团结皆是缘边之人衆共相约要害防托之处行之已久北敌不疑所以庞籍奏请并是因旧略加约束今来不可更有移易地分及增添团结去处永远只以今来所管五百八十一村为定所贵事事循旧不至张皇事如本地分内人户分烟析生即各据户眼定差或外来人户典买到本社田地亦许收入差充弓箭社户若两处有田产者不得缘此带免别处折变委所属官司常切觉察【贴黄弓箭社五百八十八村内有八十九村系两地供输人户勘会上件人户元是有些小虚名税赋自来北界差人过来计会本县收衆户抱脚供输其人户并是一心扞边可信之人切虑朝廷欲知其实】

一今来立法整齐弓箭社人户及免冬教即须委自安抚司逐时差官按视内有武艺胆力出衆之人即须与例物激赏不惟使人户竞劝亦所以致朝廷及将帅恩意缓急易为驱使今取会到辖下两州三军弓箭社人户兼充保甲者每年冬教按赏合用钱一千五百八十二贯七百八十八文今来既免冬教即保甲司却合出备上件钱数与安抚司为上件激赏之用但人数既多上件钱数微少支用不足欲乞每年破五千贯除上件钱数外其余并以本路回易库见在钱贴支

右谨件如前臣窃见西山之下定保之间山开川平无陂塘之嶮澶渊之役敌自是入寇见今本路只有战兵二万五千九百余人分屯八州军若有警急尚不足於守而况战乎论者或以保甲之衆缓急可恃臣窃谓保甲皆齐民也集教止是一月武艺无缘精熟又平时无?毫之利有得於官每岁所获按赏例物不偿集教一月之费一旦驱之於战守死地恐未可保惟弓箭社人户所处皆必争之地世世相传结发与敌战若朝廷许依臣所乞少有以优异其人既免折科间复赎罪免役岁以五千缗赏其尤异者深致朝廷将帅恩意则此三万余人真久远可恃者也今録白到嘉佑四年庞籍奏获圣旨事件兼取会到本路两州三军弓箭社火人数及免折科每年和费用钱数年免冬教所省按赏例物数目缴连在前仍画到地图一面帖出接连边面及逐社住坐去处随状进呈伏望圣慈详酌施行谨録奏闻伏候勅旨

历代名臣奏议卷三百三十一








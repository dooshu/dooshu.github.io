吴母胡孺人七十夀序

歙人之游处江淮者户相比也溪南吴君尔世独喜接名人贤士为文字之游问其所欲言则具为其母胡太孺人苦节愿有闻於来季其言曰先大人蚤世母氏年二十三恸不欲生而是时不孝方在娠乃叹曰奈何从诸九泉而令夫不祀天乎其尚畀我有子用是饮泣忍死称未亡人踰四月始生不孝孤先王父持之哭锡名延支字曰尔世志母氏之不絶我吴也上事堂上诸尊人甚懽下抚藐孤持门户迄今四十年不倦吾力不能请之於朝如吾母何如吾母何言已辄泣客皆为改容由是观之是母是子之贤其概可知矣岁顺治庚子母春秋六十余适过?江夀以诗又十年为庚戌则孺人七十矣尔世已不禄惟二子出见嗟乎自刘向传列女范晔因之以附史传古妇女之记载者衆矣要惟守身苦节为难孺人筓年蚤寡鞠遗腹之孤以有成立可谓难矣夫人之所难天之所佑百神之所敬护也脱令假尔世数岁俾贤子列筵具食聚内外宗亲子弟起奉觞为母夀里中观者叹慕佥称节母之贤且夀康具享景福岂不差强人意哉砥节於五十年之久而天靳此一日之懽则又何也松柏之干千仞不能保无枝折而饱历风霜灵气所锺能郁为琥珀蒸为芝草以见珍於世孺人既尝有贤子今二孙又能世其业其可老而传矣溪南吴为歙着姓与吾施氏最旧今八月望日为孺人设帨之辰尔世季父芋生率其孤承勋来请序夫孺人之孝慈勤约施及宗党懿行多可纪予独先其大者冀後之史氏尚有采焉


○十会斋文

夫万殊苦恼，神慈普救於幽冥。十会区分，王道同归於平等。当觳觫求哀之地，是佥喁就涸之时。辟夷路於前程，遏胜波於沸鼎。欲使天人共感，存没均休，乃此日设斋之意也。况属丰穰，方登仁寿。宜属大众，共缔良因。无缘则三道宝阶，如登剑树。有愿则十方净域，便越尘区。今则妙供已陈，散花乍雨。维摩赴会，捧瑞露以同沾。罗汉飞空，曳危峰而亦至。斋众某等，或辕门上列，或金穴豪家。将雏则骥子超群，命侣则庞眉狎至。轩车竞路，士女倾城。法鼓雷良，震泉扃而动钥。天香馥烈，拥日气以盘空。於是跪捧宝炉，连枝玉轴。冀将功德，奉事庄严。伏愿诸王及五道六曹真官，永作尊神，益匡善道。使幽冥共仰，灵蠢知归。缗缯不让於乐输，齐洁复申於众恳。诸曹并受，群品旁沾。伏觊过去尊灵，见存家眷，皆凭护念，免怖沉沦。恃王心而若恃私心，观地府而如观天府。必致清凉山上，逢异鸟而先告吉祥。黑暗空间，遇神光而别回照烛。虽营魂游岱，去住无常，而苦海登舟，冤乐共济。生生随愿，免在殊乡。处处安居，便同极乐。凡闻诵梵，遽脱羁愁。用显含灵，咸苏密网。


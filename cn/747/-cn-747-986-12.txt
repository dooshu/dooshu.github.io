○修行道地经序

《造立修行道地经》者，天竺沙门，厥名众护，乃出中国圣兴之域。幼学大业洪要之典，通尽法藏十二部经。二达之智，靡不贯博；钩元致妙，能体深奥。以大慈悲，宏益众生，助明震光照悟盲冥，致尊甘露荡荡之训。权现真人，其实菩萨也。愍念後贤，庶几道者，傥有劣力，不能自前。故总众义之大较，建易进之径路，分别五阴成败所起，变趣机微生死之苦，以劝迷励惑，故作斯经。虽文约而义丰，探喻远近，防制奸心，但以三昧禅教为务，解空归无众想为定。真可谓离患之至寂，无为之道哉！


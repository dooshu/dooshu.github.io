伥鬼


清远某翁率其子，荷虎骨全具，贩于佛山。既得售主，交易毕，翁抚所获金而悲。怪致究诘，翁泫然曰：“难言之矣！此虎已伤吾家三口，几灭门，幸而有今日，是以悲耳。”叩其故，曰：“吾长子死于虎。长子妇馌于田，亦死于虎。吾妻入山樵，久之而不归，越日，邻人以其遗衣来，云得自山陬，血犹涔涔也，计亦葬虎口矣。”指其子曰：“此吾少子也，夜梦其母来，谓之曰：‘某山某树下有窖金，掘而取之，一生吃着不尽矣。’醒以告吾，妖梦置之而已。越宿，复梦曰：‘母命也，而以为妖耶？且吾亦何必诓汝？明日以晡往，吾阴魂当佐汝也。’醒而异之。明日，既晡，携楮帛往，将祭山神及其母，而后取之。将抵其处，可望而见矣，一老者遮要之，曰：‘日且晡矣，山行多虎狼，子何冒昧也？’颇怪其预他人事，不答，复前行。老者牵之还，曰：‘必不可往，往则祸作。’子曰：‘吾奉母命而往者，曷由得祸？’曰：‘若母非死于虎者耶？’骤念近村无是人，彼何由知之？转诘之曰：‘翁何以知我？’曰：‘宁独知此，子将取窖金，吾且知之。窖金不可必得，而先蹈危机，非智也。’子大惊，问：‘翁岂神耶？’曰：‘神则不敢知。’指一树曰：‘子盍登此以望？将有所见。’从其言，猱升一古榕树上，俯视老者，已失所在，四顾了望，都无踪迹，益窃疑讶。日既暝，忽闻虎啸声，木叶簌簌下。大惧，藏叶浓深处，窃窥之。见其母引虎至彼树下，彷徨四望，如有所觅；引虎与语，相去远，不知其云何矣。语未竟，虎咆哮怒吼。母抚虎项，若慰藉之者，虎少驯。母复徘徊瞻眺，啾啾作鬼声，虎又咆哮。如是竟夕。闻村鸡远唱，始相率去。既曙，战栗而下。疑老者为山神而感之也，焚所携楮帛以谢之。踉跄归，备述始末，相戒不复入山。讵是夕，虎竟入村，来撼我家门，格格作响。父子大惧，计无所逃。院有巨瓮二，所以贮水者。至是，去其水，覆以自蔽。俄而虎竟毁门入，鬼声啾啾，若为之导，求人弗得，啸而去。掀瓮而出，则室中多所毁坏。及明，村人咸来慰问，具以前事告。虑其后来也，设阱以俟之；遥设酒馔，以祀伥鬼。虎果以夜至，陷于阱，铳弩并发，乃获之。村人怜吾损失多，而以虎归吾。故思之犹有余悲也。”

趼人氏曰：谚有之：“虎毒不食子。”伥其毒于虎哉！虽然，彼伥而既鬼矣，失其本性，又何足怪？吾独怪夫今之伥而人者，引虎入境，脔割其膏腴，吮食其血肉，恬不为怪，且忻忻然自以为得计。若是者，殆人其面目，而鬼其肺肠者矣！






○授葛从周兖州节度使制

门下。建牧立监，施亭育之深仁。显忠遂良，表激扬之茂典。其有声驰军伍，绩著郡符。威令夙振於戎行，美化{滂}流於封部。允契求材之念，宜当分阃之荣。遂举宠章，俾膺重寄。具官某，学洞元符，智苞黄石。抱刻铭燕然之志，蕴刊石勃弄之心。气薄天，义凌霜雪。以和为贵，用壮处谦。御下而宽猛有经，料敌而锱铢罔失。朕以邹鲁重镇，兵革连年。慎择可人，用苏疲俗。得於佥论，叶我敷求。昔魏延以勇略逸群，自偏裨而登上将。吕蒙以材智拔萃，舍行阵而总戎麾。况乎早践方州，屡登崇秩。绩效已彰於靡盐，奖酬宜示於优恩。仍加水土之尊，式宠旌旄之寄。尔其静训骁勇之士，惠鲜独之人。布我忧勤，康其凋瘵。膺兹超擢，无忘恪恭。


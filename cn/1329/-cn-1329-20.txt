鬼求医


相传上海初辟商埠时，某医士名噪于时。吴淞某营官病，召使诊之，乃乘舆往，归已暮矣。时虹口一带犹为丛葬处。舆夫四人，以二人笼灯前导。途次，忽一老媪遮要之曰：“得非某先生耶？”曰：“然。”曰：“吾家娘子病殆，乞先生一临诊也。”问何处，曰：“前村不远。”诺之，媪为先导。抵一处，宏楼大厦，似显者居，而灯烛昏暗。降舆入，媪导至一室。医坐定，出烟壶嗅鼻烟。媪移几近榻前，医就几侧坐。纱帐中出一纤手，瘦削若春笋。诊之，辨为鬼脉。大惊，踉跄出户，登舆呼疾行。行数武，顿忆烟壶置案上，未携出，乃命一舆夫往取。舆夫至原处，则荒冢累累。举灯烛之，烟壶俨然置冢上也。医归，以惊悸死。初闻此事时，谓是张玉书事。后叩诸老人，言玉书卒于河豚，非惊悸也，当是别一人事。






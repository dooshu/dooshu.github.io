王令　暨阳居四首

出无王事牵，入不治居舍。

蒿藜入墙屋，尘垢变几架。

糟糠苟无忧，智力取自暇。

逢诗即废日，得客辄忘夜。

积懒遂成性，习勤反如诈。

几不类怠傲，愧耻将何谢。

王令

王令　暨阳居四首

身非爵与官，车马久不谋。

家无田仓储，雀鼠非我仇。

朝出从入居，诗书讲前修。

暮从儿子嬉，欢笑何所忧。

闲将筋力疲，懒使志虑收。

斗糈尚烦送，谁谓能无求。

王令

王令　暨阳居四首

自吾暨阳居，已见月四周。

流年不我谋，寒暑忽已遒。

老来何足叹，苟死固可羞。

子今用力薄，暮齿将何收。

王令

王令　暨阳居四首

斯道久泯泯，斯人固悠悠。

归豚非吾心，在礼恶不酬。

从人效屈伸，俯仰不自由。

於命有当然，信矣何足羞。

王令


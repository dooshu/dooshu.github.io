○漳州图经序

谨按本州，在《禹贡》为扬州之南境。周为七闽之地，秦汉为东南二粤之地。汉武平粤，为东会稽治县，并南海揭阳之地。晋宋以来，为晋安、义安二郡之地。皇唐垂拱二年十二月九日，左玉钤卫翊府左郎将陈元光平潮州寇，奏置州县。敕割福州西南地置漳州，初在漳浦水北，因水为名。寻以地多瘴疠，吏民苦之，耆寿余恭讷等乞迁他所。开元四年，敕移就李澳州置郡，故废绥安县地也。自初置州，隶福州都督府；开元二十二年四月二十二日，敕割隶广州；二十八年敕复隶福州。州本二县：一曰漳浦，即州治也；一曰怀恩。二十九年十一月二十二日，敕以户口逃亡废之，并入漳浦，又割泉州龙溪县隶本州。大历十一年，福建观察使皇甫政奏割汀州龙岩县来属，十二年五月二十七日，敕从之。天宝元年，改为漳浦郡。乾元元年，复为漳州。兴元二年，剌史柳少安请徙治龙溪，福建观察使卢录奏。贞元元年十一月十六日，敕从之。遂以龙溪城为州定，管龙溪、漳浦、龙岩三县。山川清秀，原野坦平。良山记董奉之游，九侯传夏后之祀。赵佗故垒，越王古城，营头之雉堞依然，岭下之遗基可识。陈将军忠贞冠代，王使君勋烈标时，周先辈之奇才，潘侍郎之重德。大同有九虬之瑞，开元出祥云之符。灵迹应祈，筋山屏盗。遗芳未泯，胜概可寻。蔚为江外之名邦，不特闽中之要地。凡诸可纪，悉具於後。

李演

演，贞元时人。（谨按李演见《唐书》者凡四：一为江安元王祥九世孙；一为让皇帝十世孙；一为宪宗孙，封临川郡王；一从李晟收京，攻朱Г於光泰门，率骑士先登者。《东林寺碑》作於贞元十一年，惟江王孙及从李晟立功者时代相合。）


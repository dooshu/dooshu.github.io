驷驖

三章，章四句


首章讲：此亦夸美其君之词。意曰：吾君膺侯爵之封，而举蒐狩之典。吾人得于创见之下，宁能已于夸美之私乎？





驷驖孔阜，六辔在手。

驷驖，四马黑如铁色。彼吾君之行狩也，驰驱必资于马，则驷驖孔阜而肥大。御马必资于辔，则六辔在手而可观。





公之媚子，从公于狩。

公，指秦君。媚，亲爱也。斯时也，有公所亲爱之人，而从公于狩，以举夫田猎之典焉。是车马盛备，使令有人见于往狩之始有如此者。

二章讲：





奉时辰牡，辰牡孔硕。

时，是也。辰，时也。牡，兽之公者。

及其方狩也，虞人则奉时辰牡，以待我公之狩。辰牡则孔硕而肥大，足供三杀之献。





公曰左之，舍拔则获。

公，即秦君。舍拔，发矢也。获，获兽。斯时也，公命御者使左其车，以射兽之左焉。公舍拔则获，而遂收乎左膘之功矣。是礼仪之备，射御之精，其见于方狩之时有如此者。

末章讲：





游于北园，四马既闲。

迨夫毕狩也，吾君无事于舍拔矣，媚子无事于举柴矣，虞人亦无事于翼兽矣，于是相游北园之中，而优游以休焉。以言乎四马，则因其北园之游，而从禽非所事也，见其有调习之美者矣。





輶车鸾镳，载猃歇骄。

輶，是轻。鸾，是铃。镳，马衔。载，载之于车。猃、歇骄，二犬名。以言乎车，则因其北园之游，而驱逆非所用也，闻其有鸾镳之声者矣。至于长喙之猃，与夫短喙之歇骄，亦不烦于追逐走兽，则皆载之于车之中，以休其足力矣。是其终事之从容整暇，见于毕狩之时，又如此者。

夫观吾君行狩终始之事，是皆昔所未有也。而今有之，则吾人何幸，而得以创见之耶！诚有不容于夸美者矣。






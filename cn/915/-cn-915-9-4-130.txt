◇庄严寺僧法师碑

夫宏才妙物，云液之所降生；独振孤标，伦类之所远绝。是故随光烛魏，非折水之恒珍；和璧入秦，岂润山之常宝。僧法师，盖天地之淳精，宇宙之环器，本姓孙氏，有吴开国大皇帝其先也。法师道蔼二仪，德充四海，含春夏之生长，抱日月之贞明，辞旨清新，置言闲远。千门万户，必臻其奥；九部五时，若指诸掌。坦然夷易，豁尔洞开。故缁素结辙，华戎延道。晨风之郁北林，龙鲁之趣深泽。哲人云逝，指南谁属。铭曰：

永离百非，闻之寂灭。苟云未树，共归今辙。方坟结构，伽蓝罢设。朱火一潜，青松长列。（《艺文类聚》七十六）


◇敕释智越

皇帝敕：皇帝敬问括州国清寺沙门智越法师等，僧使智ロ至，得书具至怀。天台福地，实为胜境，所以敬为智者建立伽蓝，法缘既深，尊师义重，欲使宗匠遗范，奉而弗坠，菩萨净业，久而弥新。然则去圣久远，学徒陵替，规求利养，不断俗缘，滋味甘腴，违犯戒律，此乃增长罪垢，岂谓福田？师等离有为法，求无上道，弃俗诸漏，鉴在雅怀，犹须奖训未学修净行。俾夫法门等侣，咸归和合，诸佛禁戒，毕竟遵行。又此寺嘉应，事表先觉。既理由冥感，即号国清寺。并有施物，用申随喜。冬序甚寒，道体清豫。朕巡省风俗，爰届江都，瞻望山川，载深劳想，故遣兼通事舍人卢政力往指此，不多具。（《释藏》起四，《国清百录》四）


○新修曲阜县文宣王庙记

皇帝御寓之十年，岁在己丑，夫子三十九代孙鲁国公节镇汶阳之三载。秋霜共凛，冬日均和。里闾无桴鼓之声，耆艾有襦之咏。道已清矣，政已成矣。於是瞻故乡以徘徊，想庙貌而怊怅。乃谓僚佐曰：“伊予圣祖，实号儒宗。英灵始谢於衰周，德教方隆於大汉。爰因旧宅，是构灵祠。粤自国朝，屡加崇饰。文榱绣桷，虽留藻绘之功；日往月来，颇有倾摧之势。故老动凄凉之思，诸生兴嗟叹之音。今忝镇东平，幸迩乡里。虽无由展敬，而敢忘修营。”既而飞章上陈，请以私俸葺饰。由是命工庀事，饰旧加新。浃旬之间，其功乃就。

门连归德，先分数仞之形；殿接灵光，重见独存之状。ㄧ容穆若，更表温恭；列侍俨然，如将请益。丹楹对耸，还疑梦奠之时；素壁高标，宛是藏书之后。槐影疏而市晚，杏枝暗而坛孤。不假大夫，幽兰自满；无烦太守，刺草全除。稷门之旧业俄兴，阙里之清风再起。既可以传芳万古，亦可以作范一时。

且开辟以来，霸王之道，言其德也，莫逾於汤武；语其功也，无尚於桓、文。坟土未乾而邱陇已平，子孙纵存而蒸尝悉绝。夫子无尺寸之地，微一旅之众。修仁义者取为规矩，肆强梁者莫不钦崇。生有厄於栖迟，殁居尊於南面。而樵苏莫采，庙貌长存。道德相承，簪裾不绝。则夫子之道，妈可章於积善；鲁公之德，实无愧於聿修。防目睹灵踪，躬寻盛绩。仰圣姿而如在，叹休烈而难名。承命纪功，让不获已。刻诸贞石，深愧菲才。谨记。








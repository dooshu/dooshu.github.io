卷二十六



卷之二十六

吴元年冬十月甲辰朔，遣起居注吴林、魏观等以币帛求遗贤于四方。

乙巳，置苏州卫指挥使司。

徙苏州富民实濠州。

上御戟门，与给事中吴去疾等论政务，因谓之曰：“吾以布衣起兵，与今李相国、徐相国、汤平章皆乡里，所居相近，远者不过百里，君臣相遇，遂成大功，甚非偶然。今扫除群雄，抚有江南，免离乱之苦，每终夜思之，不能安枕。人心难安而易动，事机难成而易坏，苟抚之失宜，施之不当，乱由是生。今中原未平，正焦劳之日，岂能坐守一方而忘远虑乎？正当练兵选将，平定中原，诸将小心忠谨者惟徐达听受吾言，可任斯寄；常遇春果勇有为，可以佐之，其余或为偏裨，或以守城，皆有可用之才。天若辅吾，诸将足以了之。”去疾对曰：“知臣莫若君。主上知人善任使，平定之功不难矣。”

丙午，命百官礼仪俱尚左，改右相国为左相国，左相国为右相国，余官如之。

升湖广行省参政杨璟为湖广行省平章政事，阶荣禄大夫，仍于荆州分省署事。

定国子学官制：祭酒，正四品；司业，正五品；博士，正七品；典簿，正八品；助教，从八品；学正，正九品；学录，从九品；典膳省注。升博士许存仁为祭酒，刘承直为司业，学录苏伯衡为学正，以陈世昌署典簿，陈宗义署博士，高晖署助教，张溥为学录。

改太史监为院，设院使，正三品；同知，正四品；院判，正五品；五官正，正六品；典簿、雨晹司、时序郎、纪候郎，正七品；灵台郎、保章正，正八品；副，从八品；掌历、管勾，从九品；以太史监令刘基为院使。

上谓侍臣曰：“吾自起兵以来，凡有所为，意向始萌，天必垂象示之，其兆先见，故常加儆省，不敢逸豫。”侍臣曰：“天高在上，其监在下，故能修省者蒙福，不能者受祸。”上曰：“天垂象所以警乎下人，君能体天之道，谨而无失，亦有变灾而为祥者。故宋公一言，荧惑移次；齐侯暴露，甘雨应期。灾祥之来，虽曰在天，实由人致也。“

朱亮祖兵至黄岩州，方国瑛烧廨宇民居，遁海上，守将哈儿鲁降。

辛亥，置长淮卫指挥使司于临濠。

赏克苏州将士有功者米有差。先是，王师攻苏州阊门、胥门之战，大将军徐达定赏格，出印帖付获功者，至是师还，奏之，命悉依所定格给之。

上敕礼官曰：“自古忠臣义士，舍生取义，身殁而名存，有以垂训于天下。后世若元右丞余阙守安庆屹然，当南北之冲，援绝力穷，举家皆死节义凛然；又如江州总管李黼身守孤城，力抗强敌，临难死义，与阙同辙。自昔忠臣义士，必见褒崇于后代，盖以励风教也。宜令有司建祠肖像，岁时祀之。”

壬子，置御史台及各道按察司御史台：设左、右御史大夫，从一品；御史中丞，正二品；侍御史，从二品；治书侍御史，正三品；殿中侍御史，正五品；经历，从五品；都事，正七品；照磨、管勾，正八品；察院监察御史，正七品；各道按察司按察使，正三品；副使，正四品；佥事，正五品；经历，正七品；知事，正八品；照磨，正九品。以汤和为左御史大夫，邓愈为右御史大夫，刘基、章溢为御史中丞，文原吉、范显祖为治书侍御史，安庆为殿中侍御史。钱用壬为经历，何士弘、吴去疾等为监察御史，基仍兼太史院使。上谕之曰：“国家新立，惟三大府总天下之政，中书政之本，都督府掌军旅，御史台纠察百司，朝廷纪纲，尽系于此。而台察之任，实为清要，卿等当思正己以率下，忠勤以事上。盖己不正，则不能正人，是故治人者必先自治，则人有所瞻仰。毋徒拥虚位而漫不可否，毋委靡因循以纵奸长恶，毋假公济私以伤人害物。诗云：‘刚亦不吐，柔亦下茹。’此大臣之体也，卿等勉之。”又谕御史大夫汤和曰：“卿以武臣而位处文职，当求儒者讲论。自古人臣立身行己，事君治人之道，尽心所事，以成功业。他日名书史册，垂耀千载，岂不美哉！”和顿首谢。

命放广德府民义四百六十人归农。初，广阳、建平等县验丁出兵，谓之“民义”，以守广德。至是，上闻其妨农，悉放罢之。

癸丑，置定远卫亲军指挥使司，以庞龙、戈预为指挥佥事。

命御史大夫汤和为征南将军佥大都督府事，吴祯为副将军，帅常州、长兴、宜兴、江阴诸军讨方国珍于庆元。上谕之曰：“尔等奉辞讨罪，毋纵杀戮，当如徐达下姑苏，平定安辑，乃副吾所望也。”

右御史大夫邓愈等各言便宜事，上览之，谓愈等曰：“治天下当先其重且急者，而后及其轻且缓者。今天下初定，所急者衣食，所重者教化，衣食给而民生遂，教化行而习俗美。足衣食者在于劝农桑，明教化者在于兴学校。学校兴则君子务德，农桑举则小人务本，如是为治则不劳而政举矣。今卿辈所言，皆国家不可阙者，但非所急，卿等国之大臣，于经国之道、庇民之术，尚当为予尽心焉。”

甲寅，复遣使檄谕温、台、庆元之民曰：“庆元方国珍始由海上细民，因元失政，首倡祸乱，盗据三郡，兄弟子侄，伪列官曹，肆其贪虐，为民巨害。昔常遣人纳降，吾念尔民之故，即许之不疑。彼怀奸匿诈，旋即背叛，交构闽寇，犯我边疆。故命师往讨，罪止方氏，其他士民有诖误者，皆非本情，毋妄致疑，各归本业，有能仗义擒斩魁党来归者，吾爵赏之。”

命中书省定律令，以左丞相李善长为总裁官，参知政事杨宪、傅瓛、御史中丞刘基、翰林学士陶安、右司郎中徐本、治书侍御史文原吉、范显祖、经历钱用壬、监察御史盛原辅、吴去疾、赵麟、崔永泰、张纯诚、谢如心、大理卿周祯、少卿刘惟敬、大理丞周浈、评事陈敏、孙忠、按察使李详、潘黼、滕毅、佥事程孔昭、傅敏学、王藻、逯永贞、张引、吴彤为议律官。初，上以唐、宋皆有成律断狱，惟元不仿古制，取一时所行之事为条格，胥吏易为奸弊。自平武昌以来，即议定律。至是，台谏已立各道按察司，将巡历郡县，欲颁成法，俾内外遵守。命善长等详定，谕之曰：“立法贵在简，当使言直理明，人人易晓。若条绪繁多，或一事而两端，可轻可重，使奸贪之吏得以夤缘为奸，则所以禁残暴者反以贼良善，非良法也。务求适中，以去烦弊。夫网密则水无大鱼，法密则国无全民。卿等宜尽心参究，凡刑名条目，逐日来上，吾与卿等面议斟酌之，庶可以为久远之法。”

乙卯，上谓台宪官刘基、章溢、周祯等曰：“纪纲法度，为治之本，所以振纪纲、明法度者，则在台宪。凡揭纪纲法度以示百司，犹射者之有正鹄也，百司庶职操弓矢以学射者。于台宪乎取法，故审己不可以不慎，苟不知其本，察于小物而昧于大体，终非至正之道。尔等执法上应天象，少有偏曲，则纪纲法度废坏，而民不得其安。况或深文以为能，苛察以为智。若寗成、郅都、周兴、来俊臣之徒，巧诋深文，恣为酷虐，终亦不免；若于公阴德子孙，乃致贵显，天道昭然，深可畏也。”

丙辰，遣使以书谕元将李思齐、张思道曰：“曩者，元君失驳，天下土崩，群雄欲成霸功者甚众，然处非其地徒扰扰以伤民，今十有七年矣，功业之建，概乎无闻。迩者，吾将军傅友德守徐州，师次中滦，获王保保部将，始知二公割据秦中，而王氏亦已守之，三分其险，数年之间，民无一定之归。使人旁观，似无智者，以吾料之，非智不足也，患在因循，假元君之旧号，决智不速，而使民横遭涂炭耳。区区虽昧于见闻，然常与高明长者、才能之士论访海内形势、天运去留之几，颇知一二。况人之常言：‘天道所助者在德，地利可据者在险。’今百二山河，二公割据，不相上下，必欲相为犄角，分富贵于其中，恐可保其暂，未可保其终也。今吾不畏二公之怒，直辞相告，二公当揣其福德、威力足慰民望者，推一人为尊抚定关中，以一民心，拥精兵，守要害，虎视太行之东、大河南北，使君尊于上。公卿将相，各安于下，家乐其业，人全其生，不亦可乎？若乃各据一隅，以杀戮相高，虽快志一时，必有不测之祸，脱有不虞，身名俱灭。比之屈节揣分，尊朋友有德者为君，己为公卿将相，永保功名富贵，其贤不肖，岂不大相远哉？吾若以用兵争强之事相告，使二公彼此角力，以决雌雄，是秦民未有休息之日，终非贤人君子知天运者之所为。今以相尊相让之事告二公者，盖欲休兵息民，为二公之福不浅也，二公当度之、揣之，其势、其德，可尊者谁？苟为不然，鹬蚌相持，渔者获利，悔将无及。”

丁巳，上宴功臣于西楼，既罢，谕诸将曰：“自古豪杰开基创业，非用贤能，何以集事？吾起于布衣，赖诸将相化家为国，但累岁征伐，跋涉戎马间，其劳甚矣。近讨张氏，始不复亲行阵，大将军达、平章遇春等能出死力，擒王缚将，以成厥功，为一代之元勋，光著史册，名垂不朽，吾推心腹以任之，彼竭心膂以报，吾上下一心，故能至此。往年陈友谅既灭，唯诛其首恶，余有才者悉用之，岂但待以不死，虽剖心与语，而终自怀疑间，有英杰一见与语，即复输心，出入左右，侍之如一，无间新旧，使反侧自安。又若张氏之臣，不思为国尽力，唯贪金帛子女，以肥其家，一旦摧败，万事瓦解，此近事明鉴也。及张氏既灭，惟大将军于货宝无所取，妇女无所近，其深谋远略，盖谓中原未平，民未苏息，岂可遽恃为安乎？尔等当如大将军所存，共图大勋，康济宇内。”于是诸将皆顿首谢。

戊午，考正四庙雅乐，命协律郎冷谦校定音律及编钟、编磬等器。

思州宣慰使田仁厚遣其镇抚田谨晋贡马及方物。

庚申，上以书谕元守陈州谭右丞曰：“吾观古昔豪杰之士，有出于畎亩者，有出于市廛者，有出于衣冠之胄者，或得事明主，则功施社稷，名垂青史，盖豪杰之人，奋臂昏暴之世，其得天眷福盛者为君，其得所归有能者为将，故能济世安民，庆及子孙。吾闻将军起自淮西，亦农耳，因时多事，以勇名达于四方，若大展其能，何所不至？惜乎！近年以来，坐守陈州，未遂其志，盖陈州之兵，不足以称将军之用，陈州之民不足以供将军之费，使人闻之，深为叹。惜夫!以熊虎之将而淹滞于荒残之地，况今正当立志之时，而乃尚听无志之士，约束古之豪杰，果如是乎？将军必能有以自处，书至，宜悉此意。”

上将命诸将北伐，谓信国公徐达等曰：“自元失其政，君昏臣悖，兵戈四兴，民坠涂炭。予与诸公仗义而起，初为保身之谋，冀有奠安生民者出，岂意大难不解，为众所附，乃率众渡江，与群雄相角逐，遂平陈友谅，灭张士诚，闽、广之地，将以次而定。尚念中原扰攘，人民离散，山东则有王宣父子，狗偷鼠窃，反侧不常；河南则有王保保，名虽尊元，实则跋扈，擅爵专赋，上疑下叛；关陇则有李思齐、张思道，彼此猜忌，势不两立，且与王保保互相嫌隙，元之将亡其机在此。今欲命诸公北伐，计将何如？”鄂国公常遇春对曰：“今南方已定，兵力有余，直捣元都，以我百战之师敌彼久逸之卒，挺竿而可以胜也。都城既克，有破竹之势，乘胜长驱，余可建瓴而下矣。”上曰：“元建都百年，城守必固，若如卿言，悬师深入，不能即破，顿于坚城之下，馈饷不继，援兵四集，进不得战，退无所据，非我利也。吾欲先取山东，撤其屏蔽，旋师河南，断其羽翼，拔潼关而守之，据其户槛，天下形势，入我掌握，然后进兵元都，则彼势孤援绝，不战可克，既克其都，鼓行而西，云中、太原以及关、陇可席卷而下。”诸将皆曰：“善。”上顾谓信国公徐达曰：“兵法：‘以庙算胜者，得算多也。’卿其识之。”

癸亥，定乐舞之制：乐生用道童，如故舞生，以军民俊秀子弟为之，文、武各六十四人，文生唐帽紫、大袖袍，执羽籥；武生唐帽绛，大袖袍，执干戚，俱革带皂靴。寻改用幞头绯、紫袍、靴带仍旧。

甲子，命中书右丞相信国公徐达为征虏大将军，中书平章掌军国重事鄂国公常遇春为征虏副将军，率甲士二十五万，由淮入河北取中原；又命中书平章胡廷瑞为征南将军，江西行省左丞何文辉为副将军，率安吉、宁国、南昌、袁、赣、滁、和、无为等卫军，由江西取福建；以湖广参政戴德随征湖广；平章杨璟、左丞周德兴、参政张彬率武昌、荆州、益阳、常德、潭、岳、衡、澧等卫军取广西。上召诸将谕之曰：“征伐所以奉天命，平祸乱，安生民，故命将出师，必在得人。今诸将非不健斗，然能持重，师有纪律，战胜攻取，得为将之体者，莫如大将军达；当百万之众，勇敢先登，摧锋陷阵，所向披靡，莫如副将军遇春。然吾不患遇春不能战，但患其轻敌耳，吾前在武昌，亲见遇春，才遇数骑挑战，即轻身赴之，彼陈氏如张定边者，何足称数，尚据城指挥，遇春为大将，顾与小校争能，甚非所望，切宜戒之。若临大敌，遇春须领前锋，或敌势强，则遇春与参将冯宗异分为左、右翼，各将精锐以击之；右丞薛显、参政傅友德皆勇略冠诸军，可各领一军，使当一面，或有孤城小敌，但遣一将有胆略者，付以总制之权，皆可成功；达则专主中军，策励群帅，运筹决胜，不可轻动。古云：‘将在军，君不与者胜。’汝等其识之。”又谕达曰：“阃外之事，汝实任之，兹行必自山东，次第进取。山东古云十二山河之地，师行之际，须严部伍，明分数，一众心，审进退之机，适通变之宜，使战必胜，攻必取，我虚而彼实，则避之，我实而彼虚，则击之。将者，三军之司命，立威者胜，任势者强，威立则士用命，势重则敌不敢犯。吾常与诸豪杰并驱，观其取败者，未有不由威不立而势轻也，汝其慎之。”谕友德曰：“此行，汝当努力。昔汉高祖与项羽争衡，彭越宣力于山东，今用师自山东始，汝其勉之。”谕廷瑞曰：“汝以陈氏丞相来归，事吾数年，忠实无过，故命汝总兵往取福建，何文辉为尔之副，湖广参政戴德从汝调发，二人皆吾亲近之人，勿以此故，废军政，凡号令、征战，一以军法从事。吾昔微时，在行伍中，见将统御无法，心窃鄙之，及后握兵柄，所领一军，皆新附之士，一日驱之野战，有二人犯令，即斩以徇众，皆股栗，莫敢违吾节度。人能立志，何事不可？为闻汝往年常攻闽中，必深知其地里险易，今总大军进征，凡攻围城邑，必择便利可否，为之进退，无失机宜，克定之功，全赖于汝。”文辉初为上养子，赐姓朱氏，至是复何姓。

是日，上亲祭上、下神祗于北门之七里山，祝曰：“元君失道，天下兵兴，豪雄割据，角逐无治民之方，而有损民之患，予甚悯之。自帅师渡江以来，抚定江东、豫章各处山寨，亦就殄除，遂平陈友谅，灭张士诚，今则东连沧海，西抵峡口，南有湖、湘，北有两淮，兼跨中原。民人虽未获享治安之乐，然揆十年之前，此地之内，称帝者三，称王者二，及诸豪强深沟高垒，掊歛残虐，则今日之民已无向者之苦，料其事体，终归于一。近因姑苏班师，诸军日集，金陵皆言中原、广西、福建扰攘未已，民有倒悬之急，予畏天命，必当拯救，今命诸将分道率师征讨，未知上天之心奚鉴、山川之神奚助，是以兵行不敢不告。”祝毕，上复大召诸将士谕之曰：“今命尔诸将，各率所部，以定中原，汝等师行，非必略地攻城而已，要在削平祸乱，以安生民。凡遇敌则战，若所经之处，及城下之日，勿妄杀人，勿夺民财，勿毁民居，勿废农具，勿杀耕牛，勿掠人子女。民间或有遗弃孤幼在营，父母亲戚来求者，即还之，此阴隲美事，好共为之。”复谕璟等曰：“南方之地，皆入版图，惟淮北、山东尚未宁一，两广、八闽尚未归附，已命丞相徐达、平章常遇春等北定中原，平章胡廷瑞等分道南征，以取八闽，俟八闽既定，就以其师航海趋广东，故命尔等率荆、湘之众，进取广西，两军合势，何征不克，何坚不摧？尔其务靖乱止暴，抚绥顺附，使远人畏服，懋建乃勋，毋替予命。”诸将皆顿首受命，各引兵发。

乙丑，上遣世子标、次子樉往临濠谒陵墓，因谕之曰：“世称商高宗、周成王为贤君者，汝知之乎？高宗旧劳于外，知民疾苦；成王早闻无逸之训，知稼穑之艰难，故其在位不敢暇逸，能脩勤俭之政，为商、周令主。今汝诸子生于富贵，未涉艰难、人情，习于宴安，必生骄惰，况汝他日皆有国有家，不可不戒。今使汝等于旁近郡县，游览山川，经历田野，因道途之俭，易以知鞍马之勤，劳观小民之生业，以知衣食之艰难，察民情之好恶，以知风俗之美恶，即祖宗陵墓之所，访求父老，问吾起兵渡江时事，识之于心，以知吾创业之不易也。”于是命中书择官辅导以行，凡所遇郡邑、城隍及山川之神，皆祭以少牢。世子至太平府，访陈迪家，赐白金五十两，以初诞其家也。至临濠，以上意告祭皇祖考妣、皇考妣诸陵及皇兄皇姊，其文曰：“惟我祖宗，积德深厚，始由泗郡迁居钟离，益衍德泽，日见昌隆，至于眇躬，上承余庆，因元末兵乱，倡义于乡，南渡江左，自始至今，十有六年，重荷先庇，肇启疆土，每思鞠育，深恩难报，兄姊同气，亲义在怀。又念长子年甫十三，次子年甫十二，生长江南，未至乡里，兹特命其拜扫先陵，敬陈荐奠，以表孝思，追想音容，昊天罔极。”

丙寅，檄谕齐、鲁、河、洛、燕、蓟、秦、晋之人曰：“自古帝王临御天下，中国居内，以制夷狄；夷狄居外，以奉中国，未闻以夷狄居中国治天下者也。自宋祚倾移，元以北狄入主中国，四海内外，罔不臣服，此岂人力，实乃天授，彼时君明臣良，足以纲维天下，然达人志士，尚有冠屦倒置之叹。自是以后，元之臣子，不遵祖训，废坏纲常，有如大德废长立幼，泰定以臣弑君，天历以弟酖兄，至于弟收兄妻，子烝父妾，恬不为怪，其于父子、君臣、夫妇、长幼之伦，渎乱甚矣。夫人君者，斯民之宗主；朝廷者，天下之本根；礼义者，御世之大防，其所为如彼，岂可为训于天下、后世哉！及其后嗣沉荒，失君臣之道，又加以宰相专权，宪台报怨，有司毒虐，于是人心离叛，天下兵起，使我中国之民，死者肝脑涂地，生者骨肉不相保，虽因人事所致，实天厌其德而弃之之时也。古云：‘胡虏无百年之运。’验之今日，信乎不谬。当此之时，天运循环，中原气盛，亿兆之中，当降生圣人，驱逐胡虏，恢复中华，立纲陈纪，救济斯民。今一纪于兹，未闻有济世安民者，徒使尔等战战兢兢，处于朝秦暮楚之地，诚可矜悯。方今河、洛、关、陕虽有数雄，忘中国祖宗之姓，反就胡虏禽兽之名，以为美称，假元号以济私，恃有众以要君，凭陵跋扈，遥制朝权，此河洛之徒也；或众少力微，阻兵据险，贿诱名爵，志在养力，以俟衅隙，此关陕之人也，二者其始，皆以捕妖人为名，乃得兵权，及妖人既灭，兵权已得，志骄气盈，无复尊主庇民之意，互相吞噬，反为生民之巨害，皆非华夏之主也。予本淮右布衣，因天下乱，为众所推，率师渡江，居金陵形势之地，得长江天堑之险，今十有三年，西抵巴蜀，东连沧海，南控闽越，湖、湘、汉、沔、两淮、徐、邳，皆入版图，奄及南方，尽为我有，民稍安，食稍足，兵稍精，控弦执矢，目视我中原之民，久无所主，深用疚心。予恭天成命，罔敢自安，方欲遣兵北逐群虏，拯生民于涂炭，复汉官之威仪，虑民人未知，反为我讎，挈家北走，陷溺尤深，故先谕告。兵至，民人勿避，予号令严肃，无秋毫之犯，归我者永安于中华，背我者自窜于塞外，盖我中国之民，天必命中国之人以安之，夷狄何得而治哉？予恐中土久污膻腥，生民扰扰，故率群雄，奋力廓清，志在逐胡虏，除暴乱，使民皆得其所，雪中国之耻，尔民其体之。如蒙古、色目，虽非华夏族类，然同生天地之间，有能知礼义，愿为臣民者，与中夏之人，抚养无异，故兹告谕，想宜知悉。”

丁卯，大将军徐达等师至淮安，明日遣人往沂州，以书谕王宣父子，使来降。

己巳，上以大军进取中原，恐王保保弟脱因帖木儿，乘吾大举，潜师窃发，侵扰边民，乃命中书省臣遣人戒饬庐州、安丰、陆安、濠、泗、蕲、黄、襄阳各处守将，严兵备守。

湖广行省遣千户蔡添禄率兵取宝庆、新化县，击元将麻周，破之，获其部将李八等三十四人，送京师。

参政朱亮祖自黄岩进兵温州，陈于城南七里，方国珍部将率兵拒战，我师击败之，破其太平寨，追北至城下，斩首六十余级，获马八十匹余，兵奔入城。亮祖复遣指挥张俊、汤克明攻其西门，徐秀攻东门，指挥柴虎将游兵往来应援，晡时克其城，获其员外郎刘本，方明善先已挈其妻子遁去，亮祖入城，抚谕其民，分兵徇瑞安，枢密同佥谢伯通以城降。

辛未，沂州王信既得大将军书，乃遣使纳款，具奉表贺平张士诚，其略曰：“天地覆载，日月照临，共仰无私之化；江汉朝宗，星辰拱北，同知有德之归。矧兹鹾氓，敢干国纪，恭惟殿下克宽克仁，乃文乃武，初征自葛来苏，绍于商书，以伐崇墉致附；隆于周雅，神人交赞，遐迩同欢。臣信等仰戴威光，欣逢盛事，执玉帛者万国，庆大会于涂山，舞干羽于两阶，熙重明于衢室。”表至，上遣徐唐臣李侍仪、李少卿等往沂州，授信为荣禄大夫、江淮行中书省平章政事，麾下官将皆仍旧职，所部军马，令悉听征虏大将军节制，且以书谕之曰：“惟古豪杰之士，天下扰攘之秋，集群众以鹰扬，据一方而虎视，然遇真主者出，遂知天命所归，乃披露其诚，归于有德，如窦融献河西之地于汉，李勣归黎阳之众于唐，能达时务之机，故享富贵之福，名昭史册，世谓英贤。惟尔父子，久据沂州，近使苗副枢来通附顺之忱，吾遣侯正纪往答殷勤之意，两旬已过，一介未还。且虑天将改物，元政不纲，谁能霖雨，以苏民方，见龙蛇之起陆，拯此涂炭，责实在予，爰命征虏大将军徐达、副将军常遇春统率大军，水陆并进，往戡众乱，平定中原。方我师之出，适尔使复来，摅情悃于表词，纳版图于我国，岂非感天地之神明，成风云之庆会哉？予嘉汝义，终始不忘，汝其一德，辅济苍生，更为悉尔兵力，用讨邻封，以广海岱之区，益我职方之典，毋使融、勣之功，独擅汉、唐之美，共保富贵，同我永昌。”时信与其父宣阴持两端，外虽请降，内实脩备。上知之，乃遣人密谕大将军徐达曰：“王信父子反覆，不可遽信，宜勒兵趍沂州，以观其变。如王信父子，开门纳款，即分两卫军守其地，信父子及部将各同家属，遣至淮安；若益都、济宁、济南俱下，各令信军五千及我军万人守之，其余军马分调于徐、邳各州守城，然后发遣其家属与居，惟土兵勿遣，分调之后，仍选其马步精锐者，从大军北伐。苟闭门拒守，即攻之。”

壬申，世子等还自临濠。

立茶陵卫指挥使司。








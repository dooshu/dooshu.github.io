○谢除柳州刺史表

早以文律，参于士林，德宗选于众流，擢列御史。陛下嗣登宝位，微臣官在礼司，百僚称贺，皆臣草奏。臣以不慎交友，旋及祸讠凶，圣恩宏贷，谪在善地。累更大赦，获奉诏追，违离十年，一见宫阙。亲受朝命，牧人远方，渐轻不宥之辜，特奉分忧之寄。铭心镂骨，无报上天，谨当宣布诏条，尽竭驽蹇，皇风不异于遐迩，圣泽无间于华夷，庶答鸿私，以塞余罪（云云）。


○太学生刘仁范等省试落第挝鼓申诉准式卯时付问头酉时收策试日晚付问头不尽经业更请重试台付法不伏

刘仁范青衿胄子，黄卷书生，非应奉之五行，异王充之一览。天下第一，希闻胡广之才；日下无双，罕见黄童之誉。春秋一月，徒弃光阴；文史三冬，虚淹岁月。有司试策，无黾错之中科；主者铨量，落公孙之下第。理合逡巡敛分，退坐受铨，岂得俯仰自强，肆情挝鼓？伏称问头付晚，策自难周。铨退者即恨独迟，简得者不应偏早。诉人之口，皆有爱憎；试官之情，终无向背。傲不可长，骄不可盈。若引窥觇之门，恐开侥幸之路。豸冠奏劾，自合甘从；马喙无冤，何烦苦诉？宜从明典，勿信游辞。


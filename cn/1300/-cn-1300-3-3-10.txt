高唐神女赋

宋玉《高唐》、《神女》二赋，其为寓言托兴甚明。予尝即其词而味其旨，盖所谓发乎情，止乎礼义，真得诗人风化之本。前赋云：“楚襄王望高唐之上有云气，问玉曰：‘此何气也？’对曰：‘所谓朝云者也。昔者先王尝游高唐，梦见一妇人，曰，妾巫山之女也，愿荐枕席。王因幸之。’”后赋云：“襄王既使玉赋高唐之事，其夜王寝，梦与神女遇，复命玉赋之。”若如所言，则是王父子皆与此女荒淫，殆近于聚麀（yōu）之丑矣。然其赋虽篇首极道神女之美丽，至其中则云：“澹清静其愔嫕（yì）兮，性沈详而不烦，意似近而若远兮，若将来而复旋。寨余帱而请御兮，愿尽心之惓惓。怀贞亮之洁清兮，卒与我乎相难，頩薄怒以自持兮，曾不可乎犯干。欢情未接，将辞而去。迁延引身，不可亲附。愿假须臾，神女称遽。遽然而冥，忽不知处。”然则神女但与怀王交御，虽见梦于襄，而未尝及乱也。玉之意可谓正矣。今人诗词，顾以襄王藉口，考其实则非是。頩，音正零反，敛容怒色也。柳子厚《谪龙说》有“奇女頩尔怒”之语，正用此也。


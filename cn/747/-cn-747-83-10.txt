○授杨收平章事制

门下：古先圣哲之御天下也，莫不劳於择贤，逸於恭己，是以岩求匪易，殷代称宗，畋获甚难，周王膺命。肆朕在位，天授正人，於言语侍从之间，得亮采惠畴之俊，固亦高迈前烈，垂休当朝。敬遵用汝之文，爰举弼予之典，雅符不让，断自无私。翰林学士承旨朝议大夫守尚书兵部侍郎知制诰上柱国赐紫金鱼袋杨收，器茂浑金，宝钦大玉，莹清冰於溽暑，挺绿桂於严霜。行过曾颜，道兼夷惠。文冠一时，而若非游艺；学该千古，而似不能言。自鸿飞名场，鹭振班列，宪署每闻其守法，曲台咸著於推公。所莅有声，历试皆可。才彰简要，已洽誉於含香；业擅精徵，遂腾辉於视草。戒慎攸至，初终莫渝，常怀造膝之忠，备见沃心之旨。谢安体识，王俭精能，动为佥论所谐，居益具瞻之望。由是擢於禁苑，升以台阶，俾申匡辅之勤，用（阙）燮和之重。尔其慕伊周之志，宏皋益之谟，九流既分，百辟斯正。嘉猷可舒於前席，妙略尚在於止戈，式序三才，允归一德。懋乃致主，副予知臣，无使载笔之襃，独称於姚宋也。可守本官同中书门下平章事，散官勋赐如故。主者施行。


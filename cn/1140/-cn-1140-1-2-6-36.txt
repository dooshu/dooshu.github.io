祝张氏妹六十序

岁癸亥之三月张氏妹六十矣家人请撰祝词余谓无庸文也余早失怙恃终鲜兄弟与我同出者实惟张氏妹一人余妹也与哉吾弟也妹之母为胡太宜人继我母马太宜人而来归者其鞠我也不啻其腹我也妹生三岁而失母痘又濒殆而苏先大母吴太孺人先大夫怜爱之又不啻其怜爱闰章也始妹未出腹吾施与张故世讲即相约为婚姻後两家父兄雕丧家又中落几不能婚嫁吾叔父之遣吾妹也重念孤女视所生梅氏妹为较厚盖吾施氏之家法如此自此归次周昧旦相警未尝嗟食贫所居曰曹塘枕山面水居则有提瓮出汲之风出则有我耕子饁之意所谓计有无而持门户者虽百其口弗能悉也如是者十有余岁内外宗姻皆称曰贤甚矣吾妹之难也迄余通籍妹稍有寜宇儿女成行又往往而夭惟一子士纶幸存吾於妹重有感也今夫厚其施者必赢其报逋於人者必偿於天物理之固然也张氏世有隐德至翼真先生与先大父中明公以讲学显赀累千金散之立尽且急人婚丧而赈之於冻饥活之於?独无告者不可胜数也先大夫尝语人曰使天必录善张氏之後其兴乎今既再世矣天其竟忘之乎吾力薄不克为妹计妹相夫子治生良苦然薄田给饘粥且种秫自酿客至则命酌吾甥士纶能读书见颖补弟子员时时寓书省我渭阳情不薄使学焉弗辍当为我成宅相矣安知今日之分灯课子者不即含饴弄孙以?绳振振乎且吾妹数举儿女皆自乳用早衰耗十数年前尝衔哀抱疴戚戚然有蒲柳自视之感而今与次周相守无恙已周甲子矣天其意者不终忘乎行以吾言劵之也吾老而将归旦暮抵里门当举酒相劳苦矣

学余堂文集卷十







学余堂文集卷十一

钦定四库全书

学余堂文集卷十一

翰林院侍读施闰章撰


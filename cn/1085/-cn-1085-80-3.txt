朝臣复谥

文献。赠司徒申国公高士廉。赠并州大都督乐成县公刘仁轨。赠太子少保梁国公姚崇。赠太尉博陵王崔元暐。礼部尚书徐国公刘幽求。赠司空赵城县公裴耀卿。赠荆州大都督始兴县公张九龄。赠司徒赞皇县子李栖筠。赠尚书右仆射郑珣瑜。太常博士徐复议。请谥珣瑜文献。兵部侍郎李巽驳曰。夫谥所以昭德也。德既昭矣。则文无以加焉。故相国郑公。端操特立。寡言慎行。及居台司。有蠲逋恤人之美。有知难不污之节。虽无文若之进拔。无孟子之是非。无赈施之仁。无謇谔之义。然足以称贤相也。夫文者。大则经纬天地。次则润色王猷。周文以至德为西伯。季孙以道事其主。咸谥曰文。为美无以尚也。亦焉用两字。然后为备哉。窃以两字之谥。或有兼德。一字不足以尽盛德之形容。故有两字起焉。然而兴于近古。非三代两汉之事也。夫举典之道。信其正。不信其邪。春秋之大旨也。则两字之谥。非春秋之正也。故相国郑公之谥。为文足矣。焉用献哉。为献可矣。焉用文哉。两字兼谥。窃所未喻。请下太常重议。博士徐复议曰。郑珣瑜令德清规。坐镇风俗。治人而善政浃洽。作相而谋猷密勿。其终始事迹。当时罕俦。所以表贤易名。实曰文献。夫文者。焕乎大行。献者。轩然高名。合而褒之。厥有经义。亦犹贞惠文子。累数其功。至于再三。以劝事君者。今奉驳议。议其无进拔。无是非。无赈施。无謇谔。且曰二字之谥。非三代两汉之事。愚以为巽之驳。所谓进拔者。岂不以推择群萃。致之于庭乎。珣瑜往司铨衡。既当钧轴。流品式叙。英髦在朝。若无奖拔之明。则何以至此。但如来议寡言慎行。故其端兆不可得而窥也。当先朝之日。上体不平。奸臣王叔文。擅权作朋。将害于国。其视丞相如无也。轻诣相府。不循旧章。珣瑜意虽欲诛。力固不足。移疾高谢。万情所归。则是非之明。孰大于此。夫所谓赈施者。在礼。家施不及国。贤人君子。广爱为心。莫不开称物之源。布厚生之政。曩者恤灾患。免逋租。亦既当之矣。其于笃亲庇族。衣无常主。践名教者。谁则不行。若以分孤寡之资。同于赈施。珣瑜之所羞言也。奚谓无哉。至于蹇蹇匪躬。前议已书其微婉矣。既承高论。敢不指明。德宗季年。李实为京兆尹。殊恩昼接。贵幸无比。而实以羡余称职。莫之敢非。珣瑜众诘所由。上陈利害。且曰。取于人而未雠其直。焉得有余。是其言不可谓之无蹇谔矣。伏以国朝宰辅。谥文而兼字者。代有人焉。故房元龄谥曰文昭。狄仁杰谥曰文惠。魏征。陆象先。苏瑰。宋璟。张说。崔佑甫。并谥曰文贞。刘仁轨。刘幽求。姚元崇。裴耀卿。张九龄。并曰文献。李元纮。韩休。并曰文忠。薛元超曰文懿。卢怀慎曰文成。苏颋曰文宪。杨绾曰文简。其余不可悉数。若以文包美。不宜以他字配之。则房元龄狄仁杰以降。昭惠。贞献。忠懿。成简。皆不得其正矣。我唐声明文物。垂二百年。更阅群才。发挥王度。岂议名之典。独未得中耶。不然。何轻沮之为。驳正所谓。但当论谥之当否。不宜诘字之多少。苟有不当。虽一字可乎。若皆允宜。虽二字何害。如韦巨源附会凶党。李北海夺其嘉名。所言至公。人则悦服。今既曰贤相。而又非之。君子于其言。岂得苟而已乎。若云二字非三代两汉之规。则又异乎愚所学矣。夫威烈慎靓。周王之文谥也。文忠文成。汉祖之佐命也。霍光为宣成。孔光为宣烈。中代之勋德也。刘宽为昭烈。杨赐为文烈。东都之鼎臣也。安谓其无二字哉。况文之为名。其义多矣。有经纬天地焉。有忠信接礼焉。有寡立不慑。坚强不暴焉。有敏而好学。不耻下问焉。夫匪一端。各有所当。若皆俟西伯季孙之德。然后可称文。则鲁侯与文伯歜之类。皆不为文矣。故诔谥之制。因时旌别。有前状议珣瑜之行曰。为一代之名臣。斯其旨欤。谨上采礼经。旁观旧史。参诸国典。以定二名。请依前谥曰文献。兵部侍郎李巽再议曰。夫谥者。春秋褒贬之旨也。仲尼书法。随类推广。虽一字褒贬。其文犹传。盖欲指明事业。昭示后代。俾后之人。惩其恶而扬其善。故不可苟。夫谥一字。正也。尧舜禹汤周公召公是也。两字非正也。故谥法不载。或人臣不守彝章。苟逞异端。威烈慎靓是也。或时主之权以功德。加厚于臣也。萧何。霍光。房元龄。魏征是也。不当加而加。僭也。孔光。刘宽。薛元超。李元纮是也。三字过也。贞惠文子是也。亦谥法所不载也。古今。无有也。公叔文子。是卫君之过也。卫之乱制也。不然。记之失也。以一善加一字。即尧舜禹汤。当累数十字以谥。夫礼记非尽圣贤之意。非尽宣尼之所述也。当时杂记也。昔后苍为曲台记。其弟子戴圣。增损刊定为小戴礼。今礼记是也。若尽宣尼之所述。即戴圣岂得而增也。昔宣尼修春秋。游夏不能措一词。以知礼记非尽宣尼所述。故戴圣得以增损也。则贞惠文子之谥。卫君乱制也。古今无有也。非宣尼所述。又何足法哉。前珣瑜和茂修整。始终无缺。可谓美矣。至于议行考功。而度越等辈。比于郑文成。梁文昭。魏文贞则不侔。而谥号无差。轻用国典。失春秋之旨矣。向者。郑梁数公。皆经纶草昧。辅翼兴王。以道辅君。致于化洽。彰灼千古。言之者凛然。生今而以珣瑜齿之。岂无愧于心哉。夫数公者。皆时王感风云之会。怀谟明之美。故加于常典。以明其德。亦所以笃君臣之义也。然非正也。权制也。若后之人。非数贤之比。则当循常以避贤地。其刘仁轨。薛元超等。加字之谥。皆黩国典。而昧彝伦。言之可为寒心。岂当举之为训也。其余姚元崇。宋璟。刘幽求。或辅相一世。致治平之化。或忘身徇难。成中兴之业。又岂珣瑜之比。以典选为进善。以辞疾为嫉恶。皆尚口为辨。非守典确论也。夫以典选者皆为进善耶。若然者。则国家有天下二百年。何裴行俭。马戴。卢从愿等数贤。独见称于时也。循资置署。谓为进善。皆异乎余之所闻也。又珣瑜之病。数月而终。岂伪疾也哉。借使伪疾。犹可责也。昔子路之冗食家臣。尤欲杀身徇难。而珣瑜履台辅之重。当危难之际。居平则享其高爵厚禄。见危则奉身目退。以此为是非之明。即董狐之书赵盾。为妄作也。珣瑜之辞疾可责。而太常举以为德。信君臣之义。非常人之所知也。珣瑜之下诘李实。诚中其病。可谓美矣。然则珣瑜自始筮仕。至于启手足。垂四十年。历谏职。持风宪。其忠规激发。恐有过于此者。今第举其诘李实。未为多也。谓为蹇谔者众矣。岂能使汲黯魏征有惭色哉。前巽议云。三代两汉。无两字之谥。此未学之过也。无荀令君之进善。无孟轲之是非。无文子之赈施。无周舍之蹇谔。以珣瑜之行清而无缺。可谓掩之。不足辨也。今所议两字之谥。亦又不当其议。故不足斥也。前巽之言过也。但两字之谥。加等之美。以萧何房元龄言。不在珣瑜也。巽虽不敏。而于言谥美以惑人听。此当所激而不平也。终不欲有以齿于萧何房元龄之宗。又不欲有造次拟于魏文贞。姚元崇。宋璟。刘幽求之谠言悟主。茂绩殊勋也。夫前车之覆。后车所以易辙也。前有司之失。后有司当以矫之也。不矫之。则逶迤遂远。后至于乱制也。此有国之诫也。若威烈。慎靓。孔光。刘宽。薛元超之同于禹。汤。文。武。萧何。霍光。房元龄。魏征。前有司之过也。后之专笔削者。宜有以矫之也。不矫之。则典礼寝乱矣。有司不可以尤而效之也。不可党所见而遂僭典也。郑珣瑜两字谥。请下太常重议。若一字不足尽珣瑜之盛德。必须两字。则敢俟再告。竟从复议。谥文献。

文贞。赠太尉郑国公魏征。赠司空许国公苏瑰。赠尚书左丞相兖国公陆象先。赠太尉广平郡公宋璟。赠太师燕国公张说。太常卿初谥为文贞。左司郎中杨伯威驳曰。谥者。德之表。行之迹。将以激励风俗。检束名教。固无虚誉。是存实录。准张说罢相制云。不肃细微之人。颇乖周慎之旨。又致仕制云。行亏半石。防阙周身。未免瓜李之嫌。而諠众多之口。且玉之有瑕。尚可磨也。人之斯玷。焉可逭也。谥曰文贞。何成劝沮。请下太常。更据行事定谥。工部侍郎张九龄又议。请依太常为定。众论未决。上为制碑文。赐谥曰文贞。众议始定。赠太傅崔佑甫。赠太子太师牛僧孺。大中十三年十二月。中书侍郎平章事白敏中。上疏请行赠谥。上从之。请下太常谥之。

文懿。赠礼部尚书永兴县公虞世南。贞观十二年十一月敕。虞世南学综古今。行笃终始。至孝忠直。事多宏益。易名之典。抑有旧章。前虽谥懿。未尽其美。可谥曰文懿。赠太师韩国公苗晋卿。初。太常谥为懿献。及敕出。改为文懿。赠司徒李回。赠太尉王起。

文昭。赠太尉梁国公房元龄。赠司徒郑畋。

文忠。赠尚书右仆射河南县公褚遂良。赠太子少傅清水县男李元纮。赠太子少师宜阳县子韩休。赠司徒鲁郡公颜真卿。

文康。赠太常卿阳翟县公褚亮。

文惠。赠司空梁国公狄仁杰。

文宪。赠尚书右仆射许国公苏颋。赠太尉卫国公杜鸿渐。

文成。赠荆南大都督渔阳县伯卢怀慎。

文孝。赠礼部尚书王珣。

文简。赠司徒杨绾。初太常谥杨绾为文贞。比部郎中苏端驳曰。古者美恶无私。褒贬必当。将以嘉善而退恶。为列辟之明典也。可不慎欤。今谨详前谥。文贞者。稽法考事。恐非光允时论。发扬来训矣。夫道德博闻曰文。清白守节曰贞。且元载与司徒友敬殊深。推为长者。首举清要。人莫与京。及司徒宠望渐高。载畏其逼。又知载隳坏纲纪。心二于君。既惧其疑。因而疏间。有口皆知载恶。而独曾无一言。或有发载之恶。证告未明。抱诚坐法者。司徒时居上列。奏达非难。不能因此披衷正词。全志士之命。露凶狡之私。而乃晏安自泰。优游过日。使元载祸大灭身。竟劳圣上防伺之虑。岂守节不隐耶。岂怀道无毒耶。非谓文贞亦明矣。洎元载将谋不忠。罔圣蔽聪。啬恩于下。招怨于上。使北塞人劳。有过时之戍。西郊虏入。无吊灾之惠。磁邢坚义之士。将死复生。梁宋伤夷之人。或寒或馁。搜访旌恤。中外所急。载皆绝之。使王泽不及于下。为行路所叹。而杨公当圣上维新之时。居天下得贤之望。诚宜不俟终日。造次速言。乃寥寂起悟。禁闭谟猷。食万钱之赐。虚承一心之顾。使防河之人。家闻采菉之叹。近甸诸邑。多兴祈父之忧。岂慈惠爱人乎。既曰不慈不惠。何以谓之文。有隐有毒。何以谓之贞矣。古者。诸侯有国。卿大夫有家。上以报祖宗。下以处子孙之义也。杨公历处厚俸。人谓儒宗。曾不立家。又无私庙。宁使人世阙敬祖之礼。位极无祭祢之宫。凡在衣冠。谁不叹恨。又乖大义克就。愍仁接礼之义矣。曰文与贞。曷可以议。圣人立谥。有公无私。所以周宣不敢私于父。谥曰厉。汉宣不敢私于祖。谥曰戾。百王明制。列圣通则。公叔文子有死卫之节。修班制之勤。社稷不辱。方居此谥。爰及太宗初。魏公征有匡救公直之忠。中宗末。苏瑰有保安不夺之节。所以诸贤甚众。谥文贞者。不过数公。至于燕国公张说。先朝轮能。名节昭著。省司尚谓不可。至今人故称之。由是言之。焉可比德。请牒太常。更详他谥。以守彝章。庶乎青史之笔。不乖于周汉。黄泉之魂。免惭于苏魏。大历十二年二月二十二日。别敕谥为文简。赠司空郑肃。

懿文。赠太子太保薛元超。

景武。赠司徒卫国公李靖。

贞武。赠太尉英国公李绩。

忠武。赠司徒鄂国公尉迟敬德。赠太师汾阳郡王郭子仪。赠太师西平郡王李晟。

庄武。赠太傅北平郡王马璲。赠太师刘济。

武烈。赠太尉霍国公王思礼。

忠献。赠太师魏国公裴光庭。开元二十三年。博士孙琬以其用循资格。非奖劝之道。请谥为克。光庭与萧嵩不协。时人以为希嵩意上闻。特下诏赐谥光庭曰忠献。

忠简。赠太尉安定王武攸暨。

忠烈。赠中山郡公王晙。赠太子少傅薛景仙。赠太尉段秀实。兴元元年二月谥忠烈。初。朱泚盗据宫阙也。泚以秀实尝为泾原节度。颇得士心后罢兵权。以为蓄愤且久。必肯同恶。乃召与谋。秀实初诈从之。阴说大将刘海宾。何明礼。姚令言。判官岐灵岳。同谋杀泚。以兵迎乘舆。三人者。皆秀实夙所奖遇。遂皆许诺。泚时遣其将韩旻。领马步三千。疾趋奉天。时苍黄之中。未有武备。秀实以为宗社之危。期于顷刻。乃使人走谕灵岳。教其窃令言印。不遂。乃以司农印倒印符以追兵还。至洛驿。得牒。莫辨其印。惶遽而回。秀实谓海宾等曰。旻之来。吾党无类矣。我当直搏杀泚。不得则死。终不能向此贼称臣。乃与海宾约。事急为继。而令言明礼应于外。明日。泚召秀实议事。源休。姚令言。李子平皆在坐。秀实戎服。与休并膝。语至僭位。秀实勃然而起。执休腕。夺其象笏。奋跃而前。唾泚面。大骂曰。狂贼。吾恨不斩汝万段。我岂从汝反耶。遂击之。泚举臂自捍。纔中其颡。流血匍匐而走。凶徒鄂然。初不敢动。而海宾等不至。秀实乃曰。我不同汝反。何不杀我。凶党群至。遂遇害焉。至是加褒赠。赠太师王武俊。赠太尉张允伸。

忠壮。赠扬州大都督褒国公段志元。赠瀛州刺史平原县公刘感。

忠孝。赠尚书右仆射郇国公韦陟。

忠贞。赠司空邠国公韦见素。

忠惠。赠户部尚书太原县公王翃。

忠勇。赠武威郡王李嗣业。

忠肃。赠太傅郑国公韩滉。赠太子太师王处存。赠观军容使杨复光。

贞褊。赠司空宋国公萧瑀。太常初谥曰德。尚书省谥曰肃。太宗以易名之典。必考其行。萧瑀性多猜贰。有失其真。更据实谥曰贞褊公。

贞穆。赠工部尚书范阳郡男张廷珪。赠司空李。

贞肃。赠尚书右丞相魏县公杜暹。初谥贞肃。右司员外郎刘同升。都官员外郎韦康廉驳曰。暹有忠孝之美。太常所谥。不尽其行。博士裴总执曰。杜尚书往以墨缞受职。事虽奉国。不得为孝。请依旧为定。暹子孝友诣阙陈诉。上闻。而更令所司详定。竟谥曰贞肃。

贞简。赠太傅汧国公李勉。赠司徒李藩。

贞烈。赠侍中颍川县公韩瑗。赠兵部尚书卢奕。太常博士独狐及议曰。卢奕刚毅朴忠。直方而清。励精吏事。所居可纪。天宝十四载。洛阳陷没。于时东京人士。狼狈鹿骇。猛虎磨牙。而争其肉。居位者皆欲保性命而全妻子。或竞先策蹇。争脱羿彀。或不耻苟活。甘饮盗泉。奕独正身守位。仗义不去。以死全节。誓不辱身。势窘力屈。以朝服就死。犹慷慨数贼枭獍之罪。观者股栗。奕不变色。西面辞君。而后受害。虽古烈士。方之者鲜矣。或曰。洛阳之存亡。操兵者实任其咎。非执法吏所能抗。师败将奔。去之可也。委身寇雠。以死谁怼。奕以为不然。勇者御而忠者守。必社稷是卫。则死生以之。危而去之。是智免也。忠于何有。荀息杀身于晋。不食其言也。仲由结缨于卫。不避其难也。元冥勤其官而水死。守位而忘躯也。伯姬待姆而火死。先礼而后身也。彼四人者。死之日。皆于事无补。夫岂爱死而贾祸。以为死轻于义而捐生。古史书之。使事君者劝。然则禄山乱大于里丕。奕廉察之任。切于元冥之官。分官所系。不啻于保姆。逆党兵威。烈于水火。于斯时也。与能执干戈者同其戮力。挽之不来。推之不去。岂不以师可亏。免不可苟。身可杀。节不可夺。故全其特操于白刃之下。孰与夫怀安偷生者。同其风义。谨案谥法。图国忘死曰贞。秉德遵业曰烈。奕执宪戎马之间。志藩王室。可谓图国国危。不能拯而继之以死。可谓忘死。历官十一任。言必正。事必果。而清节不挠。去之若始至。可谓秉德。先黄门以直道佐时。奕嗣之忠纯。可谓遵业。请谥曰贞烈。从之。

贞宪。赠太傅赵憬。

肃愍。赠泰州都督平阳王敬晖。

昭定。赠太常卿河东郡公薛讷。

恭肃。赠益州大都督河东郡侯张嘉贞。赠故刑部尚书右仆射李逊。

献穆。赠太尉冀国公裴冕。

襄愍。赠户部尚书史翙。

简怀。赠开府仪同三司王玙。

成肃。赠太保张延赏。赠太傅薛平。

庄威。赠司空李元谅。

献武。赠太师张茂昭。

威武。赠宣武节度使刘元佐赠司徒高崇文。

忠穆。赠太保严震。赠太傅王景崇。

襄武。赠太尉刘悟。

敬勇。赠司空李昭德。

毅勇。赠礼部尚书崔无诐。

忠愍。赠司徒武元衡。赠故镇州节度使太师田宏正。

贞惠。赠礼部尚书刘通。

贞孝。赠太子太保权皋。赠太师崔安潜。赠司空杨于凌。

宣宪。赠司空杜黄裳。

宣简。赠吏部尚书崔邠。

景襄。赠司徒王士贞。

懿穆。赠太尉乌重允。

元靖。赠太傅贾耽。

恭惠。赠太傅董晋。赠司徒窦易直。

缪丑。赠尚书右仆射韦绶。博士刘端夫谥通丑。博士欢安复谥为缪丑。

武烈。赠司徒曲瑰。

安简。赠太傅杜佑。初。太常博士柳应规谥佑忠简。博士尉迟汾又议曰。佑之宽容得众。全和葆光。不病于物类。其能考终。得不为宽容乎。和好不争。自卑仕而极重任。一心于治以惠物。洁行廉正。人无尤怨。得不为一德不懈乎。请谥为安简。

灵愍。赠兵部尚书卢虔。

成纵。赠故中书侍郎同中书门下平章事元载。太常博士崔韶请谥曰荒。左司郎中韦宏景请下太常重议。博士王炎改谥成纵。二议交持。故事不行。尔后太常王彦威议曰。元载谥成。则不得为纵。谥纵。则不得为成。成纵兼施。美恶齐致。考之常法。实不通经。夫萧瑀谥贞。诏命加褊。事出恩制。不可据依。尔后崔韶以平厉谥杨炎。以壮缪谥伊慎。此皆惑于贞褊。混淆不可之文。详在驳议。今明其说。恐误后来。事寝不报。

平厉。赠故左仆射杨炎。初谥肃愍。左丞孔戣。请下太常重议。太常博士崔韶请谥曰平厉。刑部侍郎刘伯刍又驳。请下太常更加议定。太常未报。

壮缪。赠太子太保伊慎。崔韶请谥曰壮缪。吏部尚书韩皋驳议。未报。

宣武。赠太师范希朝。太常博士冯定请谥忠武。礼部员外郎王源中驳。请下太常复位。太常请如前谥忠武。王源中重驳。博士王塾改谥宣武。未经会议闻奏。故不载其文。

恭懿。赠礼部尚书齐映。赠司徒李吉甫。太常请谥吉甫曰恭懿。博士尉迟汾请为敬宪。度支郎中张仲方驳议曰。古者。易名请谥。礼之典也。处大位者。举其巨节。蔑诸细行。昭范当世。彰示后人。然后书之。垂于不朽。善善恶恶。不可以诬。故称一字。则至明焉。定褒贬是非之宜。泯同异纷纶之论。李吉甫禀气生材。乘时佐治。博涉多知。含章炳文。燮赞阴阳。经纬邦国。惜乎通敏资性。而便媚取容。故载践枢衡。迭致台衮。大权在己。沈谋罕成。好恶徇情。轻诺寡信。谄泪在脸。遇便则流。巧言如簧。应机必发。夫人臣之翊戴元后者。端恪致治。孜孜夙夜。缉熙庶绩。平章百揆。兵者凶器。不可从我始。及乎伐罪。则料敌以成功。至使内有害辅臣之盗。外有怀毒虿之孽。师徒暴野。戎马生郊。皇上旰食宵衣。公卿大夫且惭且耻。农人不得在亩。纺妇不得在桑。耗赋敛之常资。散帑廪之中积。征边徼之备。竭运挽之劳。僵尸流血。胔骼成岳。酷毒之痛。号呼无辜。剿绝群生。逮今四载祸乱之兆。实始其谋。遗君父之忧。而岂得谓之先觉者乎。夫论大功者。不可以妄取。不可以枉致。为资画。着体理。不显不竞。而岂妨令美。当削平西蜀。乃言语侍从之臣。擒翦东吴。则记谟廊庙之辅。较其功则有异。言其力则不伦。何取其所轻。而舍其所重。录其所小。而略其所大。且奢靡是嗜。而曰爱人以俭。受授无守。而曰慎才以辅。斥谏诤之士于外。岂不近之蔽聪乎。举忠烈之庙于内。岂不近之匿爱乎。乌有蔽聪匿爱。家范无制。而能垂法作程。宪章百度乎。谨按谥法曰。敬者。夙夜警戒。敬以直内。内而不肃。何以刑于外。宪也者。刑也。法也。戴记曰。宪章文武。又曰。发虑宪。义以为敬恪终始。载考历位。未尝劾一法官。谳一小狱。及居重位。以安和平易。宽柔自处。考其名。与其行不类。研其事。与其道不侔。一定之辞。惟精惟审。异日详制。贻谙史官。请俟蔡寇将平。天下无事。然后都堂聚议。亦未为迟。宪宗方用兵。恶仲方深言其事。怒甚。贬为遂州司马。敕谥曰恭懿。

庄肃。赠太师北平王罗宏信。

孝穆。赠左仆射杨嗣复。

昭襄。赠太子太师崔圆。

贞壮。赠尚书令罗绍威。


21　屈經申傳引緯汩經之人　三傳之學穀梁所得最多　諸家之解范甯之論最善


文中子謂：「范甯有志於春秋，徵聖經而詰衆傳。」蓋杜預屈經以申傳，何休引緯以汩經，唯甯之學最善。

【全云】六朝清言成俗，甯獨能罪王、何以救世道，真儒也。

【集證】晁公武曰：「三傳之學，穀梁所得最多。諸家之解，范甯之論最善。」日知録：「宋黄震言：『杜預注左氏獨主左氏，何休注公羊獨主公羊，惟范甯不私於穀梁，而公言三家之失。』今考集解中，糾傳文者得六事：莊九年『公伐齊，納糾』，傳解云：『惡内之言，傳或失之。』僖元年『公子友帥師敗莒師于麗，獲莒挐』，傳解云：『季友令德之人，豈當舍三軍之整，佻身獨鬭，以決勝負者哉！』僖十四年『季姬及繒子遇于防』，傳解云：『左氏傳近合人情。』襄十一年『作三軍』，傳解云：『周禮、司馬法：「王六軍，大國三軍，次國二軍，小國一軍。」總云諸侯一軍，非制也。』昭十一年『楚子虔誘蔡侯般，殺之于申』，傳解云：『般弑父之賊，人倫所不容，王誅所必加。禮，凡在官者殺無赦，豈得惡楚子殺般乎？』哀二年『晉趙鞅納衞世子蒯聵于戚』，傳解云：『經稱蒯聵爲世子，則靈公不命輒審矣。此矛楯之喻也。』皆能糾正傳文之失。」

【元圻案】中説天地篇：「子謂陳壽有志於史，依大義而削異端。范甯有志於春秋，徵聖經而詰衆傳。」






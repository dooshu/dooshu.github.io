八阵图

八阵图〔一〕


功盖三分国，名成八阵图。江流石不转，遗恨失吞吴〔二〕。

〔一〕八阵：《寰宇记》：八阵图，在奉节县西南七里。《水经注》：江水又东经诸葛亮图垒南，石碛平旷，望兼川陆，有亮所作八阵图，东跨故垒，皆累细石为之。自垒西去，聚石八行，行间相去二丈，因曰八阵。既成，自今行师，更不覆败，皆图兵势行藏之权，自后深识者所不能了。《荆州图记》云：永安宫南一里渚下平碛上，有孔明八阵图。聚细石为之，各高五尺，广十围。历然棋布，纵横相当。中间相去九尺，正中间南北巷悉广五尺，凡六十四聚，或为人散乱。及为夏水所没，冬水退，复依然如故。《成都图经》：武侯之八阵有三，在夔者六十有四，方阵法也。《嘉话录》：王武子曾为夔州，之西市，俯临江岸沙石，下看诸葛亮八阵图，箕张翼舒，鹅形鹳势，象石分布，宛然尚存。峡水大时，巴蜀雪消之际，大树十围，枯槎百丈，破硙巨石，随波塞川而下。水与岸齐，雷奔山裂，聚石为堆者断可知也。及乎水落川平，万物皆失故态，唯阵图小石之堆，标聚行列依然。如是者垂六七百年，陶洒推激，迨今不动。刘禹锡曰：是诸葛公诚明一心，为玄德效死。况此法出《六韬》，是太公上智之材所构。自有此法，惟孔明行之，所以神明保持，一定而不可改也。桓温征蜀过此，布常山蛇阵，遂勒铭曰：“望古识其真，临源爱往迹。恐君遗事节，聊下南山石。”陆法和亦曾征蜀，及上白帝城，插标云：“此下必掘得诸葛镞。”掘之得箭镞一斛。

〔二〕吞吴：按先主征吴，败绩，还至鱼复。孔明叹曰：“法孝直若在，必能制主上东行，不至倾危矣。”公诗意亦如此。世传子瞻云云，坡无此言，纤儿伪托耳。






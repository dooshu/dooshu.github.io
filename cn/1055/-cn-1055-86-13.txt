【辞宣徽使第二札子】

臣前月二十九日，伏蒙圣恩差中使赍赐臣告敕，除臣宣徽南院使、判太原府事。臣寻已具奏陈，未敢祗受。今辄再沥危恳，上干天聪，意迫言烦，敢避诛戮。伏念臣自至青州，忽已逾岁。适值年时丰稔，盗讼稀少，足以偷安窃禄。而臣自以年齿日加，衰残日甚，心识昏耗，难于勉强，以谓一路九州不可常幸于无事，每忧缓急，有误寄委。所以去冬累陈衰病，乞移一淮、颍间小郡。未赐允俞之间，遂接春阳戒候，为风气上攻，眼目骤加昏痛，因此服药过度，发动渴淋旧患，甚于初得疾时，腰脚枯瘦，行履艰难。自三月后来，不免两次交割却本州公事，在假将理，百方治疗，终未痊损。敢期于疾告中，忽被睿恩，有此差遣，不惟宠命优异，非臣敢当，兼以久病淹延，筋力难强。欲望圣慈曲赐哀悯，特许检会臣前所陈乞，于淮、颍间移一小郡，俾养残年。所有太原重任必难久阙人，伏乞别选用人，上副忧寄。今取进止。


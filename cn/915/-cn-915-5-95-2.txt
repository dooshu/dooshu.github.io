◇赐谥议

古之谥，纪功惩恶也，故有桓、文、灵、厉之谥。今侯始封，其以功美受爵士者，虽无官位，宜皆赐谥，以纪其功。且旌奉法，能全爵禄者也。其斩将搴旗，以功受爵，而身在本位，类皆比列侯。自关内侯以下，及名号赐爵附庸，非谥所及，皆可阙之。若列侯袭有官位，比大夫以上，其不莅官理事，则当宿卫中劝，或身死王事，皆宜加谥。其余袭爵，既无功劳，官小善微，皆不足录。（《通典》一百四。尚书赵咨奏云云。黄门侍郎荀闳议云云，一本作「荀攸」，疑误。攸为黄门侍郎在汉灵帝少帝时，赵咨为尚书在魏明帝时，故知是荀闳也。后汉亦有《赵咨传》，不言为尚书。）


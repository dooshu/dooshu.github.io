心源吕先生传略

公讳坚字定夫别号心源旌德之鲤塘人明隆庆戊辰用恩选判广信府委勘铅山诸县田清豪滑渔占民碑其绩迁知路南州同知桂林府事七登荐牍会忤一朝贵摭事谪巨津州转河南周王府长史耆年硕望弼王以道王礼异之数引疾不可万历戊辰请为王购书金陵遂归卧不出年九十无疾终太史焦澹园竑为状其行公历官廉静布衣蔬食若寒生尸居必整衣冠待人即童仆无疾声厉色在路南师事李见罗先生讲学宦归遂与先大父允升公倡同仁兴仁等会偕六邑人士力为发明至老不倦非公事不至城郭郡守金公励延至论学甚懽数岁言不及私金公益敬惮焉始周王赠賫图书器物甚厚又舁巨盎牡丹数十种遗之邑令苏疑有瘗金索贷无以应遂构他狱坐公子抵罪事久始得直先大父捐馆公年八十余来吊哭甚哀语先子曰仆老无可赠愿君他日仕进无受钱吾雅慎取与惟滥官俸千余金坐是家破子陷刑狱几不祀钱帛之毒甚矣哉闻者感悚公所记着多讲学格言以乱毁於兵惜哉

赞曰竦若岳峙皎若氷清束身寡欲惟道是营为王傅相为士仪型危言着戒听者沾缨卫武九十终享令名


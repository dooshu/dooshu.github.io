172　曲引所宜則廣陵止息　廣陵散止息皆古曲　廣陵散之散猶引非敗散意


嵇叔夜琴賦：「曲引所宜，則廣陵、止息。」李善注：「應璩與劉孔才書曰：『聽廣陵之清散。』」傅玄琴賦曰：「馬融覃思於止息。」明古有此曲。全云：「通考有廣陵止息譜。」〇案：李善注：「廣陵等曲今並存，未詳所起。」又曰：「引應及傅者，明古有此曲，轉以相證耳，非嵇康之言出於此也。」韓皋謂：「嵇康爲是曲，當晉、魏之際，以魏文武大臣敗散於廣陵始。晉雖暴興，終止息於此。」今以選注考之，廣陵散、止息皆古曲，非叔夜始撰也。【原注】魏揚州刺史治壽春，亦非廣陵。顧況廣陵散記云：「曲有日宫散、月宫散、歸雲引、華嶽引。」然則「散」猶「引」也，敗散之説非矣。

【元圻案】韓皋廣陵散解云：「妙哉嵇生之爲此曲也，其當魏、晉之際乎！其音商，主秋聲。秋也者，天將摇落肅殺，其歲之晏乎！又晉乘金運，商，金聲也，所以知魏云季而晉將代也。慢其商絃而與宫同音，是知臣奪君之義也，此所以知司馬氏將篡也。王凌謀立荆王彪，毌丘儉、文欽、諸葛誕相繼爲揚州都督，咸有匡復魏室之謀，皆爲司馬懿父子所殺。叔夜以揚州故廣陵之地，彼四人者皆魏室文武大臣，咸敗散於廣陵，故名其曲爲廣陵散也。止息者，晉雖暴興，終止息於此也。叔夜撰此，將貽後代之知音者，且避魏、晉之禍，所以託之鬼神也。」〇顧況王氏廣陵散記云：「衆樂，琴之臣妾也。廣陵散，曲之師長也。琅邪王淹兄女未笄，忽彈此曲，不從地出，不從天降，如有宗師存焉。中散没而王女生，其間寂寥五六百年云云。」〇夢溪筆談音樂一亦引韓皋之説而辨之曰：「散自是曲名，如操、弄、序、引之類。」〇宋何薳春渚紀聞八：「韓皋初不詳考，漢、魏時揚州刺史治壽春，廣陵自屬徐州，至隋、唐乃屬揚州耳。又劉潛琴議稱杜夔妙於廣陵散，嵇中散就其子猛求得此聲。按夔在漢爲雅樂郎，魏武平荆州，得夔甚喜，因令論製樂事。在夔已妙此曲，則慢商之聲似不因廣陵興復之舉不成而製曲明矣。」〇魏氏春秋止云：「康臨刑援琴而鼓，既而歎曰：『雅音於是絶矣！』」惟嵇康别傳稱康臨終之言曰：「袁孝尼嘗從吾學廣陵散，吾每固之不與，廣陵散於今絶矣。」韓皋遂曲爲之解。〇魏氏春秋、别傳之説，俱見三國志二十一王粲傳注。〇韓皋，字仲聞，太傅滉子，穆宗以舊恩加檢校尚書右僕射。唐書本傳稱其生知音律。






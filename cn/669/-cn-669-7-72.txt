98　經解之説以詩爲首　七略藝文志所記易居前


經解以詩爲首，七略、藝文志、阮孝緒七録用易居前，王儉七志，孝經爲初。

【全云】今世著録皆從阮氏例，以時世之先後次之也。

【元圻案】釋文序録曰：「禮記經解之説，以詩爲首。七略、藝文志所記，用易居前。阮孝緒七録亦同此次。而王儉七志，孝經爲初。」大戴禮：「衞將軍文子問于子貢曰：『吾聞夫子之教也，先以詩。』」〇漢書劉歆傳：「歆，字子駿，河平中受詔與父向領校祕書。向死，卒父前業。歆乃集六藝群書，種别爲七略。語在藝文志。」〇梁書處士傳：「阮孝緒，字士宗，陳留尉氏人也。年十三，徧通五經。屏居一室，非定省未嘗出户。所著七録等書二百五十卷，行於世。」〇南齊書王儉傳：「儉，字仲寶，瑯琊臨沂人也。祖曇首，父僧綽。儉上表求校墳籍，依七略撰七志四十卷。又撰定元徽四部書目。」






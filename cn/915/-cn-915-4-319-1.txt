◇奏罢鸿都文学

伏承有诏敕中尚方为鸿都文学乐松、江览等三十二人图象立赞，以劝学者。臣闻传曰：「君举必书。书而不法，后嗣何观。」案松、览等皆出于微蔑，斗筲小人，依凭世戚，附托权豪，亻免眉承睫，徼进明时。或献赋一篇，或鸟篆盈简，而位升郎中，形图丹青。亦有笔不点牍，辞不辩心，假手请字，妖伪百品，莫不被蒙殊恩，蝉蜕滓浊。是以有识掩口，天下嗟叹。臣闻图象之设，以昭劝戒，欲令人君动鉴得失。未闻竖子小人，诈作文颂，而可妄窃天官，垂象图素者也。今太学、东观，足以宣明圣化。愿罢鸿都之选，以消天下之谤。（《后汉·阳球传》）


5　墨子使衞載書甚多　周公朝讀書夕見士


墨子南使衞，載書甚多，弦唐子見而怪之，墨子曰：「昔周公旦朝讀書百篇，夕見七十二士。相天下猶如此，吾安敢廢此也！」【原注】今本闕。墨子七十一篇，今止十三篇。「外史掌三皇五帝之書」，「大訓在西序」，「讀書百篇」，謂此類也。

【閻按】今墨子七十一篇，止闕其八。「墨子南使衞」之文，現載貴義篇。此云十三篇，與陳氏書録解題合。

【何云】聞之前輩，七十一篇者出於道藏。

【元圻案】漢書藝文志：「墨子七十一篇。名翟，爲宋大夫，在孔子後。」隋書，新、舊唐書，宋志皆作十五卷，惟通志藝文略又别出三卷者一本，蓋即陳氏書録所載止存十三篇之本。郡齋讀書志：「墨子五十卷，七十一篇，以貴儉、兼愛、尊賢、右鬼、非命、尚同爲説云。」是宋時亦有完本，厚齋未之見也。






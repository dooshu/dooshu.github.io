●大明會典卷之三十九

廩祿二

俸給

凡官員俸給、有本色。有折色。本色三、曰月米、每月一石。曰折絹米、歲兩月。曰折銀米、歲十月。後定絹一疋。折銀七錢。折色二、曰本色鈔。曰絹布折鈔。後又分上下半年之例。上半年、支本色鈔錠。下半年、以胡椒、蘇木、折鈔關支。後又以綿布折支。每俸一石、該鈔二十貫。每鈔二百貫、折布一疋。後又定布一疋、折銀三錢。其本色鈔錠不敷、或將贓罰廣盈等庫附餘綾羅絹布衣物等件折支。先後事例不一、具列于後正一品、歲該俸一千四十四石。內本色俸、三百三十一石二斗。折色俸。七百一十二石八斗。本色俸內、除支米一十二石外。折銀俸二百六十六石。折絹俸五十三石二斗。共該銀二百四兩八錢二分。折色俸內、折布俸三百五十六石四斗。該銀一十六兩六錢九分二釐。折鈔俸三百五十六石四斗。該本色鈔七千一百二十八貫

從一品、歲該俸八百八十八石。內本色俸二百八十四石四斗。折色俸、六百三石六斗。本色俸內、除支米一十二石外。折銀俸二百二十七石。折絹俸四十五石四斗。共該銀一百七十四兩七錢九分。折色俸內、折布俸三百一石八斗。該銀九兩五分四釐。折鈔俸三百一石八斗。該本色鈔六千三十六貫

正二品、歲該俸七百三十二石。內本色俸、二百三十七石六斗。折色俸、四百九十四石四斗。本色俸內、除支米一十二石外。折銀俸一百八十八石。折絹俸三十七石六斗。共該銀一百四十四兩七錢六分。折色俸內、折布俸二百四十七石二斗。該銀七兩四錢一分六釐。折鈔俸二百四十七石二斗。該本色鈔四千九百四十四貫

從二品、歲該俸五百七十六石。內本色俸、一百九十石八斗。折色俸、三百八十五石二斗。本色俸內、除支米一十二石外。折銀俸一百四十九石。折絹俸二十九石八斗。共該銀一百一十四兩七錢三分。折色俸內、折布俸一百九十二石六斗。該銀五兩七錢七分八釐。折鈔俸一百九十二石六斗。該本色鈔三千八百五十二貫

正三品、歲該俸四百二十石。內本色俸、一百四十四石。折色俸二百七十六石。本色俸內、除支米一十二石外。折銀俸一百一十石。折絹俸二十二石。共該銀八十四兩七錢。折色俸內、折布俸一百三十八石。該銀四兩一錢四分。折鈔俸一百三十八石。該本色鈔二千七百六十貫

從三品、歲該俸三百一十二石。內本色俸、一百一十一石六斗。折色俸、二百石四斗。本色俸內、除支米一十二石外。折銀俸八十三石。折絹俸一十六石六斗。共該銀六十三兩九錢一分。折色俸內、折布俸一百石二斗。該銀三兩六釐。折鈔俸一百石二斗。該本色鈔二千零四貫

正四品、歲該俸二百八十八石。內本色俸、一百四石四斗。折色俸、一百八十三石六斗。本色俸內、除支米一十二石外。折銀俸七十七石。折絹俸一十五石四斗。共該銀五十九兩二錢九分。折色俸內、折布俸九十一石八斗。該銀二兩七錢五分四釐。折鈔俸九十一石八斗。該本色鈔一千八百三十六貫

從四品、歲該俸二百五十二石。內本色俸、九十三石六斗。折色俸、一百五十八石四斗。本色俸內、除支米一十二石外。折銀俸六十八石。折絹俸一十三石六斗。共該銀五十二兩三錢六分。折色俸內、折布俸七十九石二斗。該銀二兩三錢七分六釐。折鈔俸七十九石二斗。該本色鈔一千五百八十四貫

正五品、歲該俸一百九十二石。內本色俸、七十五石六斗。折色俸、一百一十六石四斗。本色俸內、除支米一十二石外。折銀俸五十三石。折絹俸一十石六斗。共該銀四十兩八錢一分。折色俸內、折布俸五十八石二斗。該銀一兩七錢四分六釐。折鈔俸五十八石二斗。該本色鈔一千一百六十四貫

從五品、歲該俸一百六十八石。內本色俸、六十八石四斗。折色俸、九十九石六斗。本色俸內、除支米一十二石外。折銀俸四十七石。折絹俸九石四斗。共該銀三十六兩一錢九分。折色俸內、折布俸四十九石八斗。該銀一兩四錢九分四釐。折鈔俸四十九石八斗。該本色鈔九百九十六貫

正六品、歲該俸一百二十石。內本色俸、六十六石。折色俸五十四石。本色俸內、除支米一十二石外。折銀俸四十五石。折絹俸九石。共該銀三十四兩六錢五分。折色俸內、折布俸二十七石。該銀八錢一分。折鈔俸二十七石。該本色鈔五百四十貫

從六品、歲該俸九十六石。內本色俸、五十六石四斗。折色俸、三十九石六斗。本色俸內、除支米一十二石外。折銀俸三十七石。折絹俸七石四斗。共該銀二十八兩四錢九分。折色俸內、折布俸一十九石八斗。該銀五錢九分四釐。折鈔俸一十九石八斗。該本色鈔三百九十六貫

正七品、歲該俸九十石。內本色俸、五十四石。折色俸、三十六石。本色俸內、除支米一十二石外。折銀俸三十五石。折絹俸七石。共該銀二十六兩九錢五分。折色俸內、折布俸一十八石。該銀五錢四分。折鈔俸一十八石。該本色鈔三百六十貫

從七品、歲該俸八十四石。內本色俸、五十一石六斗。折色俸、三十二石四斗。本色俸內、除支米一十二石外。折銀俸三十三石。折絹俸六石六斗。共該銀二十五兩四錢一分。折色俸內、折布俸一十六石二斗。該銀四錢八分六釐。折鈔俸一十六石二斗。該本色鈔三百二十四貫

正八品、歲該俸七十八石。內本色俸、四十九石二斗。折色俸、二十八石八斗。本色俸內。除支米一十二石外。折銀俸三十一石。折絹俸六石二斗。共該銀二十三兩八錢七分。折色俸內、折布俸一十四石四斗。該銀四錢三分二釐。折鈔俸一十四石四斗。該本色鈔二百八十八貫

從八品、歲該俸七十二石。內本色俸、四十六石八斗。折色俸、二十五石二斗。本色俸內、除支米一十二石外。折銀俸二十九石。折絹俸五石八斗。共該銀二十二兩三錢三分。折色俸內、折布俸一十二石六斗。該銀三錢七分八釐。折鈔俸一十二石六斗。該本色鈔二百五十二貫

正九品、歲該俸六十六石。內本色俸、四十四石四斗。折色俸、二十一石六斗。本色俸內、除支米一十二石外。折銀俸二十七石。折絹俸五石四斗。共該銀二十兩七錢九分。折色俸內、折布俸一十石八斗。該銀三錢二分四釐。折鈔俸一十石八斗。該本色鈔二百一十六貫

從九品、歲該俸六十石。內本色俸、四十二石。折色俸、一十八石。本色俸內、除支米一十二石外。折銀俸二十五石。折絹俸五石。共該銀一十九兩二錢五分。折色俸內、折布俸九石。該銀二錢七分。折鈔俸九石。該本色鈔一百八十貫

武職府衛官、俸級視文職。惟本色米折銀、例每石二錢五分。其月米、折絹布鈔、俱與文職同。優給優養官、視見任。惟月米亦如例折給、不支本色。武品止從六。外有試百戶。月俸五石。署試百戶。月三石。米鈔兼支。若三大營副參遊佐官、每員月支米五石。巡捕營提督、並參將亦如之。京營選鋒把總官、月支米三石。巡捕中軍把總官、月支口糧九斗。旗牌官半之。以上因事別給者、不在常祿之限

凡在京文武官俸。洪武二十三年、令六部都察院所屬歷事官、三年無私過者、給全俸。一年者、給半俸

○二十六年、令凡在京府部等衙門官吏俸給。每歲於秋糧內起運、撥付各衙門收貯。按月造冊支給。其各衛軍官俸給。對定人戶、編給勘合、自行送納。其首領官吏俸給。該衛造冊到部。定倉放支。年終通為稽考

○永樂元年、令在京文武官、一品、二品、四分支米。六分支鈔。三品、四品、米鈔中半兼支。五品、六品、六分米。四分鈔。七品、八品、八分米。二分鈔。每新鈔二錠、折米一石。該衙門按月、自赴該庫關支

○九年、令在京文武官、九品、至七品、八分米。二分鈔。六品、七分米。三分鈔。五品、六分米。四分鈔。四品、至一品米鈔中半兼支。雜職官全支米。辦事官、該支半俸者、月支米二石。餘折鈔

○十九年、以行在衙門裁革、令隨從在京官員、一品、至五品、三分米。七分鈔。六品、至九品、四分米。六分鈔。其米每月在京支五斗。餘於南京倉支。不願者、准在京折鈔。雜職官、有家小者、月支六斗。無者、四斗五升。餘折鈔。各衙門支半俸辦事官、不分有無家小、月支米三斗。餘折鈔。在京達官、并入番等項官、該支全米者、米鈔中半兼支。南京文武官、一品、至九品、二分米。八分鈔

○二十二年、令在京文武官折俸鈔。俱給胡椒蘇木。胡椒每斤、准鈔一十六貫。蘇木每斤、八貫。仍自一品至九品、每月在京、各添給米五斗。共一石。其米於折鈔內扣除。雜職官、有家小者、添給四斗、共一石。無者、添給一斗五升、共六斗

○洪熙元年詔、官員有父母年老、不得離職侍養、願分俸於原籍奉養者、聽○宣德三年、令停止各衙門辦事官月米

○四年、令各處鎮守總兵官俸、願移支所在官司者、聽○六年、令以承運庫生絹、折在京文武官十一月十二月本色俸。每疋折米二石

○七年、令文武官、月支本色俸一石、以兩京贓罰庫衣服布絹等物折給

○八年、令兩京文武官折色俸、每鈔一十五貫、折米一石。仍以十分為率。七分折絹。三分折布。絹每疋准鈔四百貫、布每疋二百貫

○九年、令仍以胡椒蘇木、折兩京文武官俸鈔。胡椒每斤、准鈔一百貫。蘇木每斤、五十貫

○正統元年、令在京文武官折色俸。每歲上半年、折鈔錠。下半年、折胡椒蘇木

○議准、在京軍官本色俸米、於南京關支不便。令每石折銀二錢五分解部。轉送內庫交納。以便支給

【武職俸折給定例始此】

○二年、令在京文武官、每月該支俸、仍給本色。其十月十一月、南京該支米數、照舊折絹

○四年、令南京文武官、五品以上、原二八分支者、每月添本色米一石。六品以下、三七分支者、每月添五斗。雜職每月添二斗。北京文武官、自一品至九品、俱添本色米一石。雜職、每月添二斗

○五年、令在京文武官、係山西、陜西、雲南、四川、北直隸保定等府者、不許分俸

○八年、令在京武職官、願分南京俸於原籍者、照文職例支給

○又題准、南京官吏俸糧。令府部院寺等衙門、各自委官、收受放支

○九年、令在京文武官、該支南京四月五月俸。并在京軍官、該折銀。俱照折絹例、折支綿布。每疋、折米一石

○又題准、將贓罰等庫衣服布絹顏料皮張等物、准作在京文武官上半年折色鈔錠

○十一年、令兩京文武官、十月十一月本色俸折絹、改為七月八月之數

○景泰元年、令在京文職官、該支南京俸。照在京武職例折銀。不願者、聽。各府都督、亦照此例

○又令以龍江鹽倉檢校批驗所存積鹽、折支南京文武官本色俸。每鹽五十斤、折米一石

○三年、令在京文武官折色俸。於大倉庫收貯折草銀內、照行使價值、每鈔五百貫、折銀一兩放支

○七年、令鈔七百貫、折銀一兩

○又以甲字庫三梭布、折在京文武官俸。每布一疋、准絹一疋

○天順元年、令在京文官俸、仍照正統時例、於南京支本色米

○七年、令兩京文武官、七月八月本色俸折絹、改為四月五月之數

○八年、令各處巡撫鎮守等官、有帶家小隨住者、量分本色米、於所在官司支給

○又令在京官、原分俸於原籍養親者、南京本色、盡數分回

○成化二年、令各衙門官員、在任患病三月者、住俸

○又令南京文武官本色俸、每歲間月折支絹

○又令在京文武官折俸鈔、每十貫、折米一石

○四年、令在京文武官折色俸、錢鈔兼支。三分鈔。七分銅錢。每錢三文、折鈔一貫

○七年、令文武官下半年折色俸、以甲字庫綿布、每疋折鈔二百貫支給

○十一年、令錢二文、折鈔一貫

○十五年、令宛平縣、大興縣官俸、照南京上元江寧二縣例。知縣三七分。縣丞以下四六分。米鈔兼支

○十六年、令在京文武官折色俸鈔。折支闊白三梭布、每疋、折米三十石

○二十年、令五府六部等衙門官員、三分四分本色俸、每石暫折銀七錢。以後如舊例

○弘治元年、令五府六部等衙門官員本色俸、仍折支銀

○又令太醫院辦事醫學訓科、照舊支食米七斗

○四年、令在京各衛經歷等官、該支南京本色俸、每石折銀七錢

○六年、令在京文職官、分俸於原籍養親者、不許分在京折絹俸

○九年題准、官員俸祿糧米、每石折銀七錢。起解兩京戶部交納支給

○十一年、令京衛武學及順天府所屬在京衙門官員俸、俱照在京衙門例支給

○十三年、令南京各衛軍職俸糧折支絹疋。改於四月支絹。八月支布

○十六年、令兩京文武官折色俸、每米一石、折鈔二十貫

○正德二年題准、蘇、松、常三府、徵解折銀俸糧、俱送太倉銀庫收貯。各衙門徑赴銀庫支給

○六年奏定、各都督府教書訓導、每月支米。本色一石六斗。折色一石四斗

○嘉靖七年題准、各處解納文武官折俸。絹每一疋、派銀七錢。布每一疋、派銀三錢。解部支給

○八年議准、各衙門傳陞乞陞大小官員、非勳戚廕敘者。通查量為裁革。存留者、與支半俸。匠官年老殘疾、并藝業不精者、冠帶閒住。見應役者、亦支半俸

○十年題准、各處巡撫、并總兵鎮守等官、有帶家小隨住者、量分食米一石、於所在官司支給。仍行戶部知會、酌量會派、以省輸運

○又題准、錦衣衛官吏舍人、及旗校軍士、象奴、俸糧。坐派京倉關支。匠役、仍舊通倉關支

○十一年題准、通州右等衛官員、上下半年俸折布絹、照京衛官員例折銀

○三十三年題准、儹運官員、自嘉靖三十四年為始。每月應支食米、聽於各住劄地方司府存留米內支給。其巡撫鳳陽都御史、及各官折俸折絹折布等項、俱照在京則例、各依品級、於所在官司、應解本部、或地方存留、及庫貯官銀內、動支給與。部屬等官、三年一年差者、以各該年分滿日為止。餘月仍俟赴京給領。除山陜宣大遼薊等邊原無解部銀兩、及本色米不便、仍舊在京關支外。其餘但凡京差官員、帶有家小駐劄各地方行事者。俱以到地方之日為始。一體在外關支。戶部及工部等衙門、將各官在京原支俸給扣出。不必造支。其儹運郎中、監兌主事等官、不帶家小、及不係一年三年差者、仍在京關支

○四十二年議准、將在京府部等衙門、原額俸糧六萬餘石。各衙門自收者、改於祿米倉收納。各衙門按月造冊關支

○隆慶五年議准、南京戶部、查將錦衣衛烏龍潭等倉官攢。照四門倉、三馬房草場官攢事例。應支俸糧、每米一石、折銀七錢

○六年議准、在京各衙門文職官員折俸。七分支銀。三分支錢。今自本年春季起、以十分為率。九分支銀。一分支錢。金背錢六釐每八文、折銀一分。火漆錢二釐、嘉靖鏇邊錢二釐、俱每十文、折銀一分

○萬曆九年題准、行在京各府衛掌印官、查將各官關支俸銀、如有事故等項、即行截日扣送太倉庫。以後照例、永為遵守

凡在外文武官俸。洪武二十六年、令在外各布政司府州縣官吏俸給、每米一石、折鈔二貫五百文。於官錢鈔內支給。其支過數目、歲報戶部查考

○永樂元年、令各都司。并河南、浙江、江西、山東、山西、五布政司、按察司。及王府官俸。舊全支米者、米鈔中半兼支。湖廣、福建、廣東、廣西、陜西、北平、四川、雲南、八布政司、按察司官俸。米鈔兼支。及所屬府州縣等官俸、全支鈔者、俱仍舊

○十六年奏准、浙江等都司、布政司、按察司、長史司、中都留守司、堂上官、并各衛所軍官俸。一品至五品。俱二分支米。八分支鈔

○宣德八年奏准、在外文武官折俸鈔。每十五貫、折米一石

○正統元年、令萬全大寧都司所屬、及北直隸衛所官折俸。每歲上半年支鈔。下半年支胡椒蘇木

○又令北直隸府州縣等衙門文職官、月支本色米一石

○二年、令貴州布按二司官、月支本色米二石

○三年、令雲南布按二司、并所屬官員俸。一半、每石折支海(貝巴)三十索。并贓罰不堪布疋絹(土商)等物。相兼本色米支。一半、折鈔

○四年、令福建四品以上官俸、四分米。六分鈔。五品以下、米鈔中半兼支。浙江、湖廣、江西、廣東、山東、四川、直隸蘇州等處文武官、正五品以上、米鈔二八分支。從五品、月支本色米三石二斗。六品七品、米鈔三七分支。八品以下、見支一石者、增二斗。大寧都司并北直隸衛所都指揮指揮、每月加二石。衛鎮撫、千百戶、所鎮撫、加一石。俱折布絹。餘處照舊。遼東甘肅諸處備禦官、自百戶而下、該增米、俱折絹

○五年、令陜西

王府審理工正等官、照有司官例、月支米二石。餘折鈔

○六年、令在外文武官俸折鈔。每石二十五貫。廣寧等十衛、并定遼左等衛指揮等官、月增米四斗。首領官、及倉副使、二斗

○八年、令廣東都布按三司、并所屬官俸、五品以上、四分支米。六分折鈔。六品以下、米鈔中半兼支

○又令貴州都司、并所屬衛所官俸、俱三分本色。七分折鈔。本色、於湖廣布政司附近府州縣稅糧內、折徵綿布十萬疋。每二疋准米一石。運赴貴州鎮遠府、准作貴州迤東興隆等衛所官軍俸糧。四川布政司、折徵綿布十萬疋。亦准米五萬石。內四萬疋、運赴永寧衛、准作貴州迤西普安等衛官軍俸糧。六萬疋、運赴貴州布政司、准作附近衛所官軍俸糧。其折鈔、仍於四川布政司官庫支給

○九年、令甘肅沿邊官俸、五品以上、二分米。八分鈔。六品以下、三分米。七分鈔

○又令各處稅課司局官俸、照品級、米鈔兼支。革罷巡欄供給

○十年、令河泊所官、照稅課司局官例給俸

○十一年、令提督北直隸衛所屯田僉事俸、於戶部帶支

○十二年、令浙江三司、及各府縣官、二品至五品、月仍支米三石。六品至九品、月支米二石。雜職一石。雲南都布按三司、并府州縣衛所等衙門文武官、三品以上、月支米二石五斗。四品至五品、二石。六品至七品、一石五斗。八品至九品、一石二斗。雜職八斗。餘照舊折支

○又令貴州都布按三司所屬、及貴州宣慰使司等衙門、大小文職流官。俱於俸給內、月支本色米一石。餘俸於原籍官司、米鈔兼支

○又令在外文武官折俸鈔、仍每十五貫、准米一石

○十三年、令廣東都布按三司、并所屬衛所府州縣官、五品以上、二分米。八分鈔。六品以下、三分米。七分鈔

○十四年奏准、雲南三司堂上官、月支米三石。武職官、指揮、月支米三石。正副千戶、衛鎮撫、百戶、二石五斗。試百戶、所鎮撫、二石。文職官、四品、二石。五品至七品、一石五斗。八品至雜職、一石。每米一石折海(貝巴)六十索

○景泰三年、令軍職官調各邊者、患病十日之外、即住俸

○六年、令以張家灣鹽倉收積掣摯客商餘鹽、并私鹽、給通州、并通州等五衛、及附近密雲等六衛官折俸、每鹽一百四十斤、准米一石

○天順元年、令大同等處武職官、應襲兒男、有功陞官者、准支半俸

○又令納粟軍職官、月支米一石。俱令管事差操。若病故、子孫襲替、一依父祖之例。其有功陞職者、如獲功一級、加與小旗糧。二級、加與總旗糧。三級、加試百戶俸。至功級多者、照陞授官加俸。後子孫替職、一依前例

○二年詔、在外官員、有父母年老在家、願分俸助養者、准於原籍關支

○成化六年、令在外官、不許分俸原籍養親

○又令長蘆山東鹽場官、俱給月俸

○七年、令各處倉官、及收糧經歷、守支二年以上未盡者、仍聽全支俸給

○十三年、令在京都指揮選調各都司管事、願分俸養親者、以本色三分之一、存原衛。二分并折色、在任關支

○又令陜西三司、并衛所首領、及府州縣等官、俱照甘肅例、五品以上、亦二八兼支。六品以下、三七兼支。不彀二石者、照舊支本色

○弘治三年、令在京武職選調在外都司官俸、通行隨任關支

○十六年、令都指揮以下、為事立功、并遇革回衛、例應帶俸差操。不許管軍管事者。都指揮、指揮、月支米三石。本色一石。折銀二石。衛鎮撫、正副千戶、月支米二石。本色一石。折銀一石。其餘俱折鈔布。五年以後、改過自新、遇例考選、方照全俸、本折兼支

○嘉靖二十六年題准、各衛閒住將官、不拘都督都指揮、但係功陞者、與支本等俸給。係推陞遇例者、止支祖職俸糧。其柴薪皂隸、雖係功陞者、一體查革

○三十三年題准、雲南府自同知以下、馬丁銀兩、查照舊例編給分攤概省均徭人戶

○三十九年、令各省直、查照設官員數品級、額該俸糧馬夫銀若干、除見任支給外。其餘陞遷給由事故等項離任者。即與扣除貯庫。每季終、類解本省府、各項銀兩、類總解部

凡教官生員俸廩。共武初、令教授俸照品級。學正而下、照雜職例支給

○十三年、令師生廩膳米、每人日一升

○十五年、定廩饌月米一石

○永樂初、令鳳陽等府、河南、山西、陜西、湖廣、浙江、福建、廣東、廣西、四川各府州縣、貴州及四川行都司所屬各衛、師生俸廩、俱米鈔中半兼支

○九年奏准、各處師生俸米全支

○正統元年奏准、各處教授俸、見支五石者、照舊。見支二石、及一石五斗、一石者、俱增為三石。餘折鈔。學正見支二石五斗者、如舊。見支一石五斗、及一石者、俱增為二石。餘折鈔。教諭訓導見支一石五斗、及一石者、俱增為二石。餘折鈔。其師生廩米、見支一石者、照舊。見支五斗者、增為一石。北直隸米糧艱難去處、增為六斗。餘四斗折鈔

○十四年奏准、各處教官廩米停支其俸月支本包米一石。生員月支本色廩米五斗。餘折鈔

○景泰六年、令教官俸廩、照舊支給。口外邊城、及糧少處、暫為減支

凡監生人等月糧。洪武二十九年、令天文生、月支食米六斗。歷事監生、月支米一石

○永樂九年、令天文生、不分有無家小、全支米

○十六年、令監生有家小者、月支米四斗。無者三斗

○宣德三年、令太醫院醫士、有家小者、月支米五斗。無者三斗。醫生二斗

○九年奏准、四夷館習字監生、并回回達官子弟習字者、月支米一石

○正統六年、令各衙門歷事監生、有家小者、月支一石。無者六斗。南京各衙門歷事監生、有家小者、月支八斗。無者六斗

○景泰六年、令刷卷監生、有家小者、月支米六斗。無者四斗

○成化十年奏准、醫士有家小者、月支米增為七斗。無者五斗。醫生有家小者四斗。無者三斗

○嘉靖十七年題准、清理軍職貼黃監生、有家小者、月支米六斗。無者一斗八合。俱每石折支銀七錢。事完停止

凡吏員、知印、承差、人等月糧。洪武七年、給天下諸司典吏俸

○十三年、奏定吏員月俸、一品二品衙門提控、都吏、月支米二石五斗。掾史、令史、二石二斗。知印、承差、典吏、一石二斗。三品四品衙門令史、書吏、司吏、月支米二石。承差、典吏、一石。五品衙門司吏、月支米一石二斗。典吏、八斗。六品至雜職司吏、月支米一石。光祿寺等典吏、六斗

○又奏定、在京三品以下衙門典吏、月俸一石。六品以下衙門典吏、六斗

○令在外各衙門吏典、俸一石。折鈔二貫五百文

○三十一年奏准、在京吏典、有家小、原支一石以上者、每石減支二斗。無家小、減支五斗。提控、都吏、胥掾、令史等項、不分有無家小、原支米二石者、減五斗。原支米二石五斗者、減八斗。各處布政司、并直隸所屬府州縣、及各都司衛所吏、全支鈔

○永樂九年、令在京各衙門吏典、不分有無家小、俱全支米

○十六年、令在京各衙門吏、月支米一石。餘折鈔。南京各衙門辦事吏、舊支食米五斗者、住支

○十九年、令在京各衙門吏、有家小者、月支七斗。無者四斗五升。餘折鈔。南京各衙門吏、照舊支給。每米一石、折鈔二十五貫

○二十二年、令在京各衙門吏、有家小者、月增米四斗。無者一斗五升。其折色鈔。亦照文武官例、給胡椒蘇木

○宣德三年、革各衙門辦事吏月支食米

○正統元年、令南京各衙門吏月支米、有家小者、增二斗。無家小者、增一斗五升

○又令在京刷卷人吏俸、照各衙門吏典例支給

○六年、令在京令史、典吏、知印、有家小者、月支米一石。無者六斗

○七年奏准、在外大小衙門通吏、令史、司吏、月支米三斗。餘折鈔

○八年、令各處都布按三司知印、承差、月支米三斗。餘折鈔

○成化四年、令在京吏典折色俸、照文武官例、錢鈔兼支

○十六年、令戶部書算、月支米五斗

凡外夷歸附官員俸糧。永樂八年奏准、安插來降達官、每大口、月支糧四斗。小口、二斗。三歲以下、及續生者、不支

○宣德三年、令在京達官俸、不拘品級、月支米二石。餘於南京倉支。其折鈔、照文武官例

○十年、令在京達官俸、舊全支者、減半。半支者、減十之三四。新降附達官、自指揮而下、遞減

○又令遼東安樂自在州達官頭目俸糧、該支半俸二石四斗。而減支者、添本色米一石。該支半俸二石、而減支者、添本色米八斗。餘抄鈔

○景泰元年奏准、來降達官俸、本色三分、俱於在京支給

○五年、令安插達官人等病故、無子孫承襲者、家屬仍月支二石

凡收支俸糧。洪武初、令官吏俸給、旗軍月糧、按月關支。每月不過初五

○永樂元年、令各衙門官吏監生人等、遇有事故、凡關過俸糧五斗以下者、俱免還官

○宣德二年、令俸糧過期不關者、改折鈔

○四年奏准、公差官員無家小者、明白開報。候回日補支。其餘。見在者、務依期關支、不許出月。如過三月不關者、扣除

○八年、令各衙門官吏俸糧、文書至倉一月以上不關者、扣除

○正統元年、令在京軍官折俸銀、戶部按季取數類奏、赴該庫關出。於午門裏、會同司禮監官、及給事中、御史、唱名給散

○八年、令在京官吏月支米、本部每歲扣算一年該用之數、定撥各衙門、徑自委官收放。仍每歲各將所收糧數、造冊送部、類送戶科、每月計支過數註銷。其積出餘糧、歲終戶部委官盤量作數

○十年、令在京官吏等項俸糧折色、各具手本、送戶部查明。另具手本、送天財庫知會。各衙門自行關支

○十二年奏准、順天府、及大興宛平二縣、都稅司等衙門官吏俸糧、照五府六部例、於儹運糙粳米內、撥發本府收支

○景泰二年、令各衛所官軍俸糧折色、如上半年鈔、延至次年正月。下半年蘇木、延至次年七月終者。俱住支。口外官軍、不在此例

○三年、令南京各衙門、見收官吏人等俸糧、照在京例、開立年分、造冊送科。候放支、按月具手本、委官赴科註銷。正糧支盡。仍令南京戶部委官查盤

○五年、令在京軍衛有司衙門官吏旗軍俸糧折鈔。若過半年、不行造冊關支者、住支。如有依期造冊、而該庫無鈔者、方准補給

○又令各衛所官軍俸糧折色、委官齎冊赴部、轉送該府會關。該府仍不拘衛所多寡、赴庫關領○成化八年、令在京文武官折色俸糧、自文書到日、經五箇月不關者、扣除

○十七年、令在京各衛所掌印軍政者、及各邊巡撫鎮守把總等官、督屬造冊、及委官關支俸糧折鈔。仍先具委官職名、呈報本部、及各處管糧官員。如過四十五日、不造冊關支、及關支不盡者、糧米扣除。委官俸糧、亦依所違月日住支。若各衛所、不以委官職名呈報者、掌印軍政把總官、一體住支

○十八年奏准、天津等二十四衛官軍俸糧折色、每歲先行造冊、委官親齎。上半年限三月內。下半年限九月內。赴府投文。轉送內府庫關支。如過一年不到者、照例扣除。關出鈔絹等物、本府仍委官押運至彼。令管糧郎中等官、公同該衛官給散

○令兩京營繕所、文思院、官員俸糧、工部、并南京工部、按季造冊、繳送南京戶部。照在京各衛經歷等官例、定撥南京衛倉支給。其有冊到一十五箇月、不赴部告支者、扣除

○二十年、令兩京各衛關支官吏人等折色俸糧、俱自戶部比號日為始、定限三箇月以裏、務委官依數赴該庫關出、送衛所。公同掌印管事、并首領官給散。具數同報本部查考。如有刁蹬留難、及用強准折私債、聽委官與被害之人、指實呈告。依律追究。如委官通同掌印管事、及買頭人等、包買折債、不行給散。或違限、不赴該庫關領。有贓者、以贓論。無贓者、參問畢、俱帶俸差操。其積年買頭包買之人、照包攬錢糧例發落

○弘治元年奏准、在外并各邊衛所軍官折色俸、令各分巡分守官、督該掌印官按季造冊。每歲上半年、限次年六月以裏。下半年、限次年十一月以裏。送赴合于司府關給。存留在庫鈔貫如不敷。凡贓罰市貨器皿衣服頭畜之類、皆計鈔折支。每銀一兩、折鈔七百貫。若該衛所過期不造冊、照例扣除

○十一年、令各邊官軍俸糧、每遇春間米貴、支與本色。秋間收成、照時價支折色。其餘月分、銀□間支。如或米賤、願折銀者、亦不許過支六箇月

○十三年奏准、官員、監生、吏典、旗軍人等、關過俸糧、及預支應得糧米、遇有事故調用等項、五年以上、失於還官者。事發。止問不應。追糧還官

○十四年、令興州左前、并鎮朔三衛官員折俸布絹鈔錠、自本年以後、俱改撥薊州官庫關支。如不敷、量將直隸山東河南原解京庫布絹撥輳

○十五年、令錦衣衛堂上官吏、并五所官俸糧。每年於京倉蘇松等處白粳米內坐放。旗校人等、照舊於京通二石粳粟米麥內兼支

○正德九年、令錦衣衛左千戶等七所鎮撫司、馴象所、官員俸糧、於京倉關支粳米

○十年、令長安等四門倉官攢俸糧、比照十庫官攢事例、於京倉關支

○嘉靖七年議准、在京各衙門文職官員俸銀、關支不敷。於收貯揚州船料銀內放支。以後各季有缺。俱准於各司解到折糧等項銀兩內借支。候本司原派俸銀解到、停止

○八年奏准、文武各官折俸布絹、扣算總該數若干、通行原派司府州縣。將絹每疋折銀七錢、布每疋折銀三錢、傾錠解部。轉送太倉銀庫、依時支給

○十年、令各該撫按官、將所屬雜職卑秩官員、應得俸糧。照舊與府州縣官員俸糧、同日放支。或遇災傷、一體折銀。不許自分多寡先後○十一年奏准、各衛營等衙門關支俸糧。除正月仍在前十二月關放。其餘月分、俱在二十日以前造冊。二十五日以後坐撥。初一日以後關支。初十日放完。若有造冊及關支、違期十日以下者、將經該掌印首領委官識字人等俸糧扣除。若違半月以上、及冒支盜賣者、參送法司問罪

○十五年詔、公、侯、駙馬、伯、并文武大小官員支俸、以後俱五年一次關給

○十七年題准、撫按官行各問刑衙門。如遇軍職有犯、即將俸折抵扣贓銀算明、行管糧官知會、照數扣除。按季將除過緣由、回報原問刑衙門完卷。年終、都司備查各衛所有犯軍職扣俸准贖緣由、造冊一樣三本、送撫按官、及戶部查考。在京衛所、刑部將軍職抵扣俸糧數目、一體造冊、開報戶部

○十八年、令五府嚴督各衛所監局、每月將該開俸糧文冊造完。定限前月二十五日以前送部、定撥倉分。如過限不送、照例將掌印首領把總官該月俸糧、不分本折、通行住支。若有別弊、從重問擬

○隆慶六年題准、武舉中式千百戶指揮等官、於祖職俸糧外、加武舉米三石、如有革任閑住等項、原加米三石截日住支。敢有隱情冒支者、并掌印官、各照侵欺事例問罪

○萬曆三年議准、今後凡遇題准降俸罰俸官員、自司道以至府州縣等官、俱以文到日為始。各該撫按、查降罰年月級數、紀錄在簿。待滿日申呈之時、計數催解布政司、及各府收貯。另立項款、造入年終報部冊內。戶部先立簿籍、案候稽考。如有凶荒賑濟、先期咨呈本部知會、以憑題請動支

凡陞俸、成化十四年、令文職有軍功陞俸級者。後雖陞職、仍舊帶支

○正德元年議准、凡文職因軍功陞俸。後雖遷官、止於本等俸級外、帶支原陞軍功一級二級。並不隨官陞轉、逐次加多。非軍功陞俸者。後陞官、與所加俸級相等、原俸即不帶支

○嘉靖七年題准、凡有軍功陞俸、俱於原職上加陞。其支俸日期、在京以除授日為始。在外以文書到日為始

○十年題准、匠官陞級、悉照見行例支與半俸。奏擾者治罪

○二十三年題准、匠官加俸、後又陞級者、止照今陞品級支半俸。其節次所加之俸、不許重支

○二十九年議准、軍功陞俸、並帶支柴薪皂隸名數、從九品月俸五石。軍功陞俸一級、支正九品俸、該米五石五斗。以正九陞從八俸者、月六石。以從八陞正八俸者、月六石五斗。以正八陞從七俸者、月七石。以從七陞正七俸者、月七石五斗。以正七陞。從六俸者、月八石。以從六陞正六俸者、月十石。以正六陞從五俸者、月十四石。以從五陞正五俸者、月十六石。以正五陞從四俸者、月二十一石。以從四陞正四俸者、月二十四石。以正四陞從三俸者、月二十六石。以從三陞正三俸者、月三十五石。以正三陞從二俸者、月四十八石。以從二陞正二俸者、月六十一石。以正二陞從一俸者、月七十四石。以從一陞正一俸者、月八十七石。以上加俸之後、遇有陞遷仍照所加原俸帶支、至正一品俸而止。其柴薪、從九至正八、原額俱二名、有軍功俱不加。從七正七、俱額二名。內近侍官、俱三名、知縣四名。從六正六、俱額四名。有軍功加俸外、仍各加柴薪一名。從五正五、俱額四名。從四正四、俱額六名。從三正三、俱額十名。從二正二、俱額十二名。有軍功、俱加柴薪二名。其從一正一、俱額十四名而止、雖有軍功不加。其九年考滿陞俸官員、照依所陞俸級關支俸薪。陞遷之後、非係軍功、止支本等原陞俸米柴薪、不許帶支。乞恩等項陞俸、例不僉撥柴薪皂隸

廩給

國初設廩給分例米、以待公差使客。後不支廩給者、支食米、又有口糧名色。後復定官支廩給。非官者支口糧。照關文給與。後以關文冗亂、分為勘合。後勘合復多詐冒、設法稽核。至今始清。驛遞稱少弊云

洪武元年、令凡經過使客、正官一員、支分例米三升。從人一名。支米二升。宿頓使客。正官支米五升。從人支米三升。水路俱支經過分例。陸路遇晚、關宿頓分例

○凡各站有分例去處、所在有司、於商稅、及諸色課程內、撥留糧米。差點司役人員掌管。遇有使客、依例支給。不許稽停

○二十六年定、凡公差人員廩給、已有定例。其驛傳、并府、州、縣、應該支用去處、必須照依文憑、驗日支給。仍將歲支收目、通類開報合干上司、以憑稽考

○正統四年、令鎮守巡撫甘肅內外官員、不支廩給。每月支食米三石

○六年、令跟隨甘肅總兵官指揮千百戶等官、每人月給口糧四斗五升

○成化十三年、令延綏巡撫官、照甘肅例、出巡每日支廩給米五升。在倉支五升。回日通在倉支一斗

○十六年奏准、凡使客該支廩給者、多係有職之人。如便道經過非公幹去處、每驛則支三升。宿亦支三升。如本等公幹去處經過、每驛亦支三升。宿支五升。一日經過兩三驛以上、俱許支給。但止宿者、次日起程。不許巧立名色、多支起關廩米。從征把總領軍官、並跟隨頭目例支廩給。日行一程、止許關支一次。使客該支口糧者、不拘便道經過止宿去處、及本等公幹經過止宿去處。每驛一例、俱支一升五合。一日經過兩三驛以上、俱許支給。跟隨巡撫、巡按、清軍、刷卷、巡鹽、巡河、盤糧、勘事等項有役之人、支廩給。南京大理寺差來官、請旨待報發落罪囚、支廩給。若非官者、支口糧。南京各衙門差郎中、主事、御史、給事中等官、並各處鎮守總兵、巡撫、巡視、撫治、巡按、副總兵、參將、遊擊等官、差官赴京奏事公幹等項回還、俱支廩給。若非官、支口糧。齎捧詔敕制諭飛報軍務重事、及奉特旨差使人員、支廩給。公、侯、駙馬、伯、都督、各許帶從人一名、支口糧。其公差巡按、清軍、刷卷、巡鹽、巡河、盤糧、勘事、巡捕等項官員、並旗校、一體支廩給。各處

王府、並鎮守總兵、巡撫、巡按、三司等官、差儀賓千百戶等官、進表箋、進貢繳敕、謝恩、並奏機密賊情、緊急聲息等項重事、及乞恩、回奏繳冊繳圖軍器糧草燒荒等項不急常事、俱支廩給。非官者支口糧。衍聖公、並顏孟二氏五經博士、年例赴京往回、及衍聖公差來掌書、俱支廩給醫獸家人廟丁、支口糧。正一嗣教大真人、並隨行法師人等、自貴溪縣起至南京、俱支廩給。琉球、安南、占城、朝鮮國、差來使臣、支廩給。南京各衙門差進表箋官、支廩給。來降夷人、支廩給。在京各衙門差郎中員外主事御史等官、不及百里、巡視倉場等項、支廩給。

親王

郡王、差儀賓千百戶等官回還、支廩給。總小旗軍校、支口糧。雲南貴州都布按三司、四川陜西行都司、差進表箋官、支廩給。留守司、並各處都布按三司等官、及行太僕寺苑馬寺、差人赴京奏事、公幹回還、係官者、支廩給。非官者、支口糧。虜中走回人口、不堪收充勇士者、及婦女送回原籍者、一體支口糧。在京在外病故官員、遺下家口還鄉者、支口糧。哈密癿加思蘭赤斤蒙古等地面、差來使臣人等、朵顏三衛建州等衛、差來進貢人員、四川雲南貴州湖廣烏思藏董卜韓胡土官通事把事番僧人等、陜西岷州洮州西寧番人番僧人等、俱支廩給。貴州湖廣土官衙門頭目捨人官族土人從人土民人等、支口糧。南京太常寺差官赴京關領香帛等項、支廩給

○嘉靖二十年、令寧夏巡撫官、照甘肅延綏例、關支廩米

○又詔、守巡兵備、分守守備等官、分駐地方。除本等廩給外。索要供應下程、設置筵宴、低價強買貨物等項。著各該撫按官、嚴加禁革、訪察參問

行糧馬草

凡行糧、馬草、專為從征軍馬而設。其例有操備、出哨、守墩、瞭高、燒荒、修邊、防秋、及各色公幹人役。驗日、驗程、支給。或出境一百裡至三百裡、或計程五日、或本折、或暫支、或輪季、各有例具後洪武二十六年定、凡遇行軍馬匹、日支糧草、已有定例。其應付一節、該衛先具軍馬數目、開呈戶部。主案出給批文、差官齎領。經過官司並驛分、照依坐去軍人馬匹數目、照例驗程支給其有為事編發應支行糧人數、亦合照例關支。仍仰所在官司、將支過數目、申達上司作數。其作齎批文、候至所止地方、隨即赴官告繳。遞回本部、於原編底簿內銷註

○三十五年、令

親王之國隨行內外官員、及有執事旗校廚役人等、沿途有司、應付口糧。本府駕馬、並隨駕馬騾、及護衛官軍下隨侍馬匹、應付草料。隨侍官軍回還、亦准支

○又令大同守邊軍士出哨、巡邊、守墩、瞭高等項公差、驗日計程、關給行糧

○永樂四年、令從征旗軍人等、沿途給與行糧。日行一程、止關一次

○宣德三年奏准、各處鎮守總兵等官、帶去官軍、皆按月支行糧四斗五升。邊衛軍士、隨總兵官出境征進、追剿達賊者、准驗日支行糧。其餘不時差遣沿邊探聽聲息、及境外巡邏瞭哨者、不支

○又令各處選調在京操備官軍、月支行糧三斗。民匠民夫四斗

○十年令各衛旗軍調於大同操備者、月支行糧五斗

○正統二年、令大同巡邊軍士、月給行糧五斗。料豆一石二斗

○四年、令沿邊各衛砌關口旗軍、離衛四百里以上者、准月支口糧三斗

○又令廣東往來伴送使臣赴京公幹旗軍人等、回還口糧、每名日支一升。若一日經過兩處者、不許重支

○又令甘肅寧夏等處、各衛征操軍士、若遇警、隨總兵官出境征進、追勦達賊、及差出探聽聲息、巡邏哨瞭者、每月行糧三斗。驗日支給

○五年、令梁城守禦千戶所官軍、在京操備者、月支行糧四斗。陜西都司都指揮管領旗軍、於甘肅寧夏及綏德等寨堡備禦者、照甘肅備禦旗軍例、月支米五斗

○六年、令大同境外衝要守墩官軍、及離城百裡之上者、給行糧。其內地不及百里者、不給

○又令遼東沿邊城堡守墩瞭哨官軍行糧、每人月給四斗五升

○又令各邊哨備官軍在邊者、月給行糧。回衛即罷支

○七年、令密雲各衛邊軍出境巡哨夜不收人等、驗日、於古北口日支行糧一升。守關操備、非出境外者、不支

○又令各處進貢馬、每疋日支料四升。草一束

○又令各處草場、每歲牧放馬匹官軍、沿途官司日支口糧一升。一日經過兩處、不許重支

○八年、令河南山東等處在京操備官軍、月給行糧四斗

○十年議准、寧夏沿邊修砌軍、查照離城百里、日支行糧一升。不及百裡者、就於本等月糧內食用、不許再支行糧

○十三年、令遼東各營堡操守餘丁舍人、原無月糧者、准支行糧

○十四年、令寧夏官軍遇差巡哨者、日支行糧一升

○景泰三年、令松潘等衛所官軍、差出三百里之外、巡哨貼守、經五日之程者、支行糧

○又令南京各衛駕船軍餘往來、經兩月之程者、人支行糧八斗。半年者、二石八斗

○天順五年奏准、凡都督等官、率領達官軍人征勦者、都督、都指揮、日支行糧三升。指揮、千百戶、鎮撫、頭目旗軍、一升五合。舍人、儒士、家人一升。馬每匹、日支料四升。草一束。南京達官軍人等、亦照此例

○成化八年、令征進達官軍舍、不分官舍軍餘、沿途每人日給米二升半。如一日經過兩站者、不許重支。到邊、仍照行糧常例

○十五年、令各邊防護修墩燒荒官軍、若在百里及五日之內、堪自備糧料者、不許關支行糧馬草。若五日及百里之外者、聽令關支。仍將支過數目、於在營下月冊內扣除。其遇警截殺、探賊按伏官軍、不能自帶糧料者、並聽隨處關支鎮守等官、於無事點視邊防等項、許本鎮城堡軍馬護送不得多帶人馬濫支草料

○弘治二年奏准沿邊各衛所征哨并按伏備堡等項官軍、出百里之外者、俱日支口糧一升五合。都指揮與把總等官、日支廩米三升。備禦官軍、日支行糧一升七合。馬日支料三升。草一束。在營草料住支。如在百里之內、起關濫支廩米行糧口糧者、聽巡撫巡按官參奏

○四年、革中都留守司、各都司、并南直隸衛所、京操官軍沿途口糧。如有私起關文支給、及買頭人等、通同有司驛、分官吏應付者、領班管操官員、調發邊衛差操。旗軍、及有司驛分、俱坐盜支官糧罪

○九年、令各邊內外官帶領關支廩給口糧頭目。鎮守不過五名。分守并守備不過三名

○十八年、令今後如有出戰夾帶私馬、及虛報馱馬者。聽巡撫管糧官員將冒支軍人、問擬侵盜官糧罪名。該支行糧馬草、如勒要新米將草束倚勢亂撦作踐者、以那移出納、打攪倉場論罪。仍將把總等官、指實參究

○正德七年、令動調京邊官軍、照依支給糧料草束。其各該存操官軍、必係總督提督官會調隔別地方截殺、方許支給。若本處防守本等月糧外不許妄支

○嘉靖二年議准、南京倉糧缺乏。戶部轉行徽州等府新安等六衛上班官軍行糧自本年七月為始、俱在徽州等府關支折色就行管軍官通領到京、按月支給。候積有京儲之日、另行議處

○六年議准、遼東鎮夜不收、以後年分月給行糧二斗

○十一年題准、沿邊各鎮從征軍士、遇敵戰守、及緊急哨探者、行糧每日加給五合

○十三年題准、總兵官遇有聲息出兵按伏截殺之日、先將人馬數目造冊、用印信明文、送撫按巡關衙門、及管糧郎中處、方許動支行糧馬草。其原支月料、截日住支。事完照舊

○二十八年議准、四川湖廣征調土兵行糧、照官軍例、日支一升五合。願支本色者、月給米四斗五升。支折色者給銀二錢二分五釐

○二十九年題准密雲、馬蘭谷、太平寨、河營、四路墩軍、俱以防秋為始。自每年七月起、至十月止、計四箇月。每名每月添支行糧二斗。及將馬蘭谷等三路夜不收行糧、亦照密雲一路、每名每月再添一斗。連前共支三斗

○三十一年題准、大同掣回班操官軍、照舊分為春秋二班。每名月支行糧四斗五升。照依寧武官軍支給事例、每石給銀六錢三分

○三十二年議准、三關鎮把總等官及跟官旗牌、務遵弘治二年例。如遇征調出百里之外、把總若係都指揮、支廩米三升。領軍頭目、不分指揮千百戶并旗牌官、日支行糧一升五合。事寧截日住支。其各邊鎮主兵馬匹、俱有屯田草場、足以自給。今後各巡撫清查、責令各軍、夏秋趁時牧放。仍會同總兵官、將年例秋青草束、派軍採辦、運赴該場上納、以備冬春支用。其民納召買草束、止備客兵支用。不得一概靡費

○三十三年題准、蘇松浙江禦倭將士、除百里內、月糧自給外。其餘征行。調集百里外、總兵參將守備、都督、都指揮等官、日支米五升。千把總、署都指揮等官、日支米三升。管隊官、不分指揮千百戶并旗軍、俱日支行糧一升五合。馬匹俱料三升。草一束。如本色數少、查照時價量折銀兩。總兵參將守備所部軍馬外、有奏帶員役、依例支給。不許假以家丁冒費

○三十四年議准、將薊州、密雲、昌平一帶官軍征調遣出百里之外者、准全給行糧五十里以外者、係防秋之日果有賊勢壓境、晝夜擺守、間日一支若稍緩、及非防秋之日、即行停止。五十里以下者離家不遠、省令自備糧餉。不准支給。若果與賊對壘相持、事勢急迫、不能供送間支者、暫准全支。不支者、暫准間支。賊退即止

○又議准、馬匹除防秋四箇月草料外。五月六月、每馬各月給貼料銀三錢。十一月至四月、照例料豆本色四斗。折色五升。草每月給與十束

○又題准延綏客兵行糧、賊至百騎、踰日不退、雖在百里之內、亦聽支給

○三十六年題准、京營并標下人馬選用火器手、每軍每月月糧之外隨倉各支口糧二斗。待練成歸營之日、仍舊額、止支本等月糧

○四十一年題准、薊遼曹家寨軍士、專隨遊擊操練、與別項班軍不同。令照客兵行糧則例、每月支米四斗五升

○四十三年議准、薊鎮各總兵官標下馬匹、凡遇出征、在夏秋六箇月內、支過行料、回營免其扣除。若在秋冬六箇月內、既支行料、不許重支月料。各營有馬官軍、春季三箇月、每月給草三十束照例每束折價銀一分七釐。遇有出征、支給行草。亦令截日告支

○四十四年議准、薊鎮墻石古北三路、地薄人稀。每軍每月、准支行糧三斗、下班住支

○又題准、遼東鎮所屬沿邊城堡哨守夜不收墩軍額數、每名月支行糧二斗

○隆慶二年題准、薊遼巡撫新募軍馬、自隆慶二年正月為始。照例一體給行糧草束。本折兼支

○三年題准、各邊防秋事規。自八月以後、各邊應用軍夫、逐一查明。暫于主客免調省下兵餉銀內、量行支給行糧

○五年題准、薊永昌密四鎮兵馬、調遣百里之外者、全支行糧料草。五十里內外、查照原題、有無晝夜擺守、與賊對壘、分別支給。如係平常不許一概濫支

○又議准、新選通州五衛軍士、照常支米八斗。若遇調遣、一體關支行糧。其新領馬三百匹、比照舊馬二百匹事例。每年春冬二季、止給料喂養

○六年議准、三關秋防各營馬匹、每月原額料豆九斗。照依彼中時估、准各給折色。止許一月。若遇有征調、例當支給行糧料草、不准折支

○萬曆七年題准、中都河南山東三都司班軍行糧。每班各給本色三箇月。折色三箇月。俱以到京實數實日造支








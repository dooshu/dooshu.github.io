○康帝哀策文



感广厦之空寂，悲俎奠之虚陈，痛皇神之邈远，哀灵景之长泯。仰瞻辰极，俯凭鸾轩。五情摧裂，号恸烦冤。遂命国史，述德铭熏。事以言显，功以名存，其辞曰：



招拒降灵，笃生我皇。岐嶷妙哲，幼有璋，含贞发曜，兰风载芳。厥初肇建，宗国是胤。承师友，执心淑慎。徽猷恺悌，金质玉润。固天所启，应兹灵运。入继皇祚，龙腾凤迅。因假任物，惟精委顺。穆穆我皇，风流凝广。聪鉴遐照，思心内朗。应变无方，从善如响。矩仪可虑，法物可象。覆寿群生，靡物不养。如何一旦，神游灵爽。仰攀擗踊，触物咸想。卜吉有期，将即玄冥。太常既建，千乘列庭。皓皓舆服，翩翩素旌。笳箫寥咧，扌免夫齐声。六骥踌躇，萧萧悲鸣。是用增哀，雨泣沾缨。痛贯五内，哀切三情。道隆名贵，德享弥光。灼灼皇猷，终焉允臧。垂美兆祀，芳风休扬。（《艺文类聚》十三）




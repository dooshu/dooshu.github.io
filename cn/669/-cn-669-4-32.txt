32　無衣詩閔周非美晉


無衣非美晉，蓋閔周也。自僖王命曲沃伯爲晉侯，而篡臣無所忌。威烈王之命晉大夫，襲僖之迹也。有曲沃之命，則有三大夫之命，出爾反爾也。

【何云】曲沃以庶孽而奸大宗，三大夫則以庶姓賊臣篡竊六百餘年之建國，又豈得並論哉！

【全云】深寧此説，亦本朱子。

【元圻案】詩序：「無衣，美晉武公也。」朱子辯説曰：「此詩若非武公自作以述其賂王請命之意，則詩人所作以著其事而隱刺之耳，序乃以爲美之，吾恐其奬奸誨盜，而非所以爲教也。」〇史記晉世家：「曲沃武公伐晉侯緡，滅之，盡以其寶器賂獻于周釐王。命曲沃武公爲晉君，列爲諸侯，於是盡併晉地而有之。武公稱者，先晉穆侯曾孫也，曲沃桓叔孫也。桓叔者，始封曲沃。武公，莊伯子也。自桓叔初封曲沃以至武公滅晉，凡六十七歲，而卒代晉爲諸侯。」又周本紀：「威烈王二十三年，九鼎震，命韓、趙、魏爲諸侯。」〇朱子綱目：「威烈王二十三年，初命大夫魏斯、趙籍、韓虔爲諸侯。」〇王氏通鑑答問曰：「有魯桓之命，而後有曲沃之命。有曲沃之命，然後有韓、趙、魏之命。王無天，諸侯無王，大夫無君，其所由來者漸矣。」〇武公，晉穆侯之曾孫也。晉侯緡，穆侯曾孫之孫也。武侯尚忍於晉侯緡，則三大夫何有於晉君俱酒哉！出爾反爾之戒深矣。






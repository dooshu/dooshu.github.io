○奉送泉州席使君赴任序

使君至德初以一命领太原尉，俄历御史、参丞相军事。所从之主，则李侍中、王黄门其人。当时议者谓翰音上腾，非决起所及。展转禄仕，三十馀年，乃以宰邑功次除晋安守，其恬於名利如是。体命者欤？後时然乎？《传》称士任重而道远。惟先尚书文公，茂德盛名，光乎前朝，吾子淑慎其身，荷伯父覆露，银章皂盖，秩二千石。方将布王泽以牧闽人，得不谓重且远乎？行当变未善之俗，使至齐鲁，然後祗承优命，超处蕃阃，乃其盛也。七月之吉，火云在天，征车徂东，瞻望不及。所当慎者，残暑而已，岂以远道为戒哉？掺袂如之何？序以道意。


○从母父服适族议



案礼记，同姓从宗合亲属，异姓主名理际会。从母嫁于绝属族父，则无服从母之名，谓不宜有服。戢以为理际会者，患班序易位，及嫂叔无名耳矣，服以恩生，班以义断，虽门外之事义掩恩，至门内之事恩掩义矣。同宗之道，处恩义之间，故宜资之恩义。今彼此获中据易位无名，便废骨（弃有脱字。）之服，实是所疑。既有属从，郑玄说子为母党之服。案属从者，自非出母党，及庶子受重，自于其所生之党，则所无厌降之文。又记云，六代亲属竭，以郑说六代之外亲尽。尔雅，族昆弟之子为亲同姓。案从母嫁于无属名者，即与嫁他姓不异，则宜服从母嫁于他姓之服矣。又尝见贺公书，称贺新渝夫人为从姨母，寻所以不主名于际会者，亦是有恩掩义，谓宜服也。（《通典》九十五）




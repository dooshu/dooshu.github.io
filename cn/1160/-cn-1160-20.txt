卷二十　序


撰序

诏臣僚和御制赏花诗序

冯氏家集前序

皇华集序

商於驿记後序

左街僧録通惠大师文集序

送郑褒序

孟水部诗集序

送薛昭序

送上官知十序

送廖及序

送李蕤学士序

送柳宜通判全州序

送翟骧序

送徐宗孟序

送江翊黄序

诏臣僚和御制赏花诗序

臣闻周文灵沼诗人着鱼跃之词汉武横汾史氏载鴈归之什义存小雅语焕青编属在昌朝继兹盛事我法天崇道皇帝诞膺骏命光啓鸿基当千年下武之期为一代好文之主皇坟帝典穷步骤於宸机壁宿奎星焕文章於御笔然而动循礼法志尚忧勤来燕来宜式叶鳬鷖之咏弗洒弗扫恐招蟋蟀之讥於时淳化之年暮春之月蓂荚初生於一叶牡丹乍折於千苞乃召侍臣爰开曲讌入内园而洞啓望绮席以霞舒风递鸣梢乍见七香之辇波揺水殿齐瞻八彩之眉欢呼方到於轩墀侍从共登於栏槛亲承睿旨竞剪宫花露湿冠缨表君恩於湛露香笼襟袂杂帝座之天香次临积翠之池咸举不纲之钓忽宣奇韵俾赋新诗既奉诏以援毫各争妍而构思天顔咫尺强叩於芜音圣语褒扬实同於华衮俄颁御制复见宸踪兼尧舜禹汤文武之才备锺王欧虞禇陆之体咏歌无斁传玩为荣怳若梦中入阆苑瑶池之景浑疑天上得金简玉字之书既而尚辇更衣保章告刻观乳鱼而罢钓自契深仁思中鹄以为娱未忘习礼於是奏驺虞之节挽乌号之弓振振盘石之士子赳赳登坛之将帅心平体正发金镞以无虚目骇神惊捧金罍而献夀尧樽潋灔舜乐锵洋合经义於五豝自同往哲逞雄心於一豕堪诮前王不醉无归尽欢而罢越明日复出御制赏花之什五章章八句十章章四句首示辅臣次传近位文含五纬韵叶八风锵乎治世之音大矣经天之作雅颂之道虽易俗而移风元首之謌亦君唱而臣和让章虽上宸旨弗移况两制三馆之臣幸当文治美千载一时之盛寜寝颂声各进数章共成一集虽羣星向日更无嘒彼之光而衆草偃风亦助穆如之势其间有燃萁欲速既醉成篇或体律未谐或风骚无取上咸令甄録曾不弃捐亦犹朝百谷於沧溟未尝辞露会九江於云梦足得包荒臣叙事非工言词鲜妙五吏写诏无王勃之雄才百僚和诗非太真之高等久在育材之地躬承善诱之恩用纪文明辄为序引书之国史何慙天马之歌垂作人文不愧景龙之集谨序

冯氏家集前序

仲尼以三百篇为六经之首以其本於人情而基於王化故也然而删其义次其章系乎国风雅颂而已不显乎人之氏族也洎卜商作序篇之首始或着焉若鸱鴞之什直云周公救乱也成王未知周公之志公乃作诗以遗之荡之什又云召穆公伤周室大坏云汉之什亦云仍叔美宣王之类是也其余或称国人怨而作是诗或称大夫刺某王某公也故诗人名氏阙者多矣逮乎离骚则自云帝高阳之苖裔朕皇考曰伯庸後之人故知其为屈平也且夫删诗无圣人序诗无子夏采诗无古官则作诗者得不以家集自见乎盖存其诗人可知矣察其人国可知矣诗之集也岂徒然哉亦国风雅颂之遗制耳冯氏家集者故江南常州观察使始平冯公之诗也公讳谧字某其先彭城人也唐末避地徙家夀春当李氏之建大号也公之长兄某实为国相公亦以文章器业历践清显典掌诰命出入台阁者数十年然以气直道孤尝被放弃进退以道识者是之周显德中将平淮甸公以祠部贰卿为东都副留守【江南以扬州为东都】王师之平维扬也公督励士卒坚守不下竟以援兵不接城?而来世宗一代真主素闻公名见而奇之曰忠於所事名节之士也擢拜太府卿留阙下三载公朝之暇与中朝卿大夫以诗酒自乐篇咏间发传於人口今首台李仆射方掌内制与公卜邻投分颇厚故集中有赠李学士诗云邻居才十步交分已三年既而江南割地内附愿比藩臣世宗许之因授公尚书刑部侍郎且令持节归国南辕之日揆相赋诗一首书罗巾以赠之公答云罗巾挥逸翰送我出夷门保惜安怀袖流传与子孙其与时贤相知也如此公既归故园慨然有挂冠之意李氏待之益厚不得已复授中书侍郎历吏部尚书遂有毘陵之拜实以某年某月日终於位太祖平吴之岁金陵罹於兵火士流之书盖煨烬矣隶公府者仅有存焉初公尝以所业文集献於本国至是亦入贡矣【为下揆相赐得公诗集张本】俄而公之诸子归於朝廷首台犹为翰林承旨见公之子弟怃然有故人之念且徵其家集焉对以兵戈之中丧失殆尽相国叹息久之且曰上尝以江表图籍赐於近臣【时太祖末年故云上】某获先君子诗一编凡百余章常耽味之混同已来俟得全集今尽亡矣子孙何观焉遂出而付之因得传写於昆仲间公之季子太子中允伉字仲咸某之同年生也某去岁自西掖左官来商於仲咸方佐是郡居一日携家集相示且具道其始末焉某再拜而受之三复而阅之见其词丽而不冶气直而不讦意远而不诡有讽谕有感伤有闲适落落焉铿铿焉真一家之作也惜乎公之文不可得而见矣公之诗幸可得而传矣公之志从可得而知矣匪独藏於家亦将行於世後之人有如吴季札者国风可辨也有如韩宣子者周礼可见也岂徒录遗文彰余庆而已哉翟公曰一死一生乃见交情李相之谓乎周太史曰不在其身在其子孙者冯氏之谓乎盛乎哉公之长子僎今泰州海陵令次子侣国子博士并文学策名於江左次子仪岳州推官次子价渝州从事暨仲咸皆登御前进士第与夫诸弟诸孙奉箕裘服名教诜诜济济驰骤於好文之代庸讵测其涯岸乎夫如是则公之负伟才遇多难入为王官终於陪臣位虽至而道不行矣天其或者贻於後嗣而行於圣朝耶君子是以知冯氏有後於宋矣某辱同年之顾览文人之作敢序梗概少扬休美庶垂於不朽焉先是公之孙元度自序先集附於篇末故某之所述特曰前序云时淳化三年正月五日序

皇华集序

古者天子五载一巡狩肆觐羣后观省风俗黜陟幽明而已後代沿革命使巡行两汉已来其任尤重非稽古有识之士不得与焉皇上黜霸道立民极褒拔秀茂辑寜黎元以为四海之大蛮夷殊於华夏非号令则教不被兆民之衆惸嫠困於豪右非询问则情不达百方之广循良杂於苛暴非考核则人不劝举行幸之典虑供亿之劳乃诏辅臣精择邦彦按郡国之政张朝廷之威召于延英授以密旨膺是命者凡若干人济阳丁君实使闽越君始以文学高第进复以政事课最闻朝佥曰然帝命惟允君之出也名贤惜其去天子重其任惜其去者以为书典谟备顾问惟君称其职矣重其任者以为八州之政万里之俗非君孰可使矣於是黄枢密勿之臣青宫调护之客两制三馆造士名儒咸赋诗以送总若干首今春赴朝集之期奏风谣之事虚怀见纳前席移时黜者无怨言陞者无异议尽以民瘼达於帝聡上心豁如咸可其奏重慰远俗劳而遣之都门祖行即席探韵又得若干首合为一集播於四方道出维扬以序为请敢徵古义命曰皇华年月日序

商於驿记後序

有唐都长安三百年商於为近辅地望雄剧亚於同华其择用郡守皆尚书名郎暨诸寺少列入拜中丞谏议者往往有之自大历贞元之後王室微弱李希烈陷大梁李錡继叛由是汴路或不通焉吴越江淮荆湘交广郡吏上计皇华宣风憧憧往来皆出是郡盖半天下矣故邮传之盛甲於它州会昌中刺史吕公领是郡新是驿请翰林学士承旨户部侍郎韦琮文其记太子宾客柳公权书其石秘书郎李商隐篆其额皆一时之名士也观其文不独记斯驿之盛大率颂吕公之政耳自唐风不竞鼎入於梁长安废为列藩商於化为小郡轺车罕至传舍孔卑古驿无余遗文空在运历五代时踰百稔痛乎吕公之政事三贤之文章世莫得而闻也皇宋淳化三年诏太子中允始平冯公知斯郡才大务简居多闲暇一日读商於驿记见数字刓缺慨然叹之且虑碎於樵牧之手亟命移徙立於使厅四贤之风想像在目俾夫後之好事者模印传写无翼而飞自冯公始也冯公名伉字仲咸尝策名於江左归朝由同州户曹掾举进士得御前第某之同年也式序始末题於石隂吕公记不书名盖贵之也又惜其今之人弗遂知矣地僻无书未获讨阅俟学唐史者补其阙文某年十月十九日序

右街僧録通惠大师文集序

释子谓佛书为内典谓儒书为外学工诗则衆工文则鲜并是四者其惟大师大师世姓高氏法名赞寜其先渤海人隋末徙居吴兴郡之德清县祖琄考审皆隐德不仕母周氏以唐天佑十六年岁在已卯某月某日生大师於金鹉山别墅时梁贞明七年也武肃王钱某专制江浙後唐天成中出家清泰初入天台山受具足戒习四分律通南山律长兴三年武肃王薨文穆王某嗣位大师声望日隆文学益茂时钱氏公族有若忠懿王某宣德节度偡奉国节度亿越州刺史仪金州观察使俨故工部侍郎昱与大师以文义切磋时浙中士大夫有若卫尉卿崔仁骥工部侍郎慎知礼内侍致仕杨恽与大师以诗什唱和又得文格於光文大师彚征授诗诀於前进士龚霖由是大为流辈所服时钱塘名僧有若契凝者通名数一支谓之论虎常从义者文章俊捷谓之文虎大师多毘尼着述谓之律虎故时称三虎焉置本国监坛又为两浙僧统历数十年像法修明缁徒整戢太平兴国三年忠懿王携版图归国大师奉真身舍利塔入朝太宗素闻其名召对滋福殿延问弥日别赐紫方袍寻改师号曰通惠故相卢朱崖深加礼重参知政事李穆儒学之外善谈名理事大师尤为恭谨八年诏修大宋高僧传听归杭州旧寺成三十卷进御之日玺书褒美居无何徵归京师住天夀寺参知政事苏易简奉诏撰三教圣贤事迹奏大师与太一宫道士韩德纯分领其事大师着鹫岭圣贤録又集圣贤事迹凡一百卷制署左街讲经首座至道元年知西京教门事今上咸平元年诏充右街僧録先是故相文贞公悬车之明年年七十一思继白少傅九老之会得旧相吏部尚书宋琪年七十九左谏议大夫杨徽之年七十五郢州刺史判金吾街仗事魏丕年七十六太常少卿致仕李运年八十水部郎中直秘阁朱昂年七十一庐州节度副使武允成年七十九太子中允致仕张好问年八十五大师时年七十八凡九人焉文贞公将讌於家园形於绘事以声诗流咏播於无穷会蜀寇作乱朝廷出师不果而罢今九老之中李宋杨魏张已先逝矣大师年八十二视听不衰於本国历武肃文穆废王忠懿凡四世於朝历梁两帝後唐庄宗应顺清泰晋高祖少帝汉高祖隐帝周太祖世宗梁王我太祖英武圣文神德皇帝我太宗神功圣德文武皇帝通今上凡十五朝而能受洪范向用之福处浮图具瞻之地岂所谓必得其夀必得其位者乎大师以述作颇多叙引未立猥蒙见托不克固辞总其篇题具如别録凡内典集一百五十二卷外学集四十九卷览其文知其道矣因徵其世家行事备而书之使後之传高僧铭塔庙者於兹取信云

送郑褒序

闽人郑生成之举进士来辇下会诏罢去枉趾滁上是岁日官置历闰在孟秋暑之烦酷於前一月为甚某性不能耐热每见生不表絺綌而出且虑生怒某之失礼生退则卧凉轩更仆交扇而流汗不减因留生俟秋而行生曰褒有母且老向之去数千里别数百日者欲干名而显亲故虽远且久若褒之在母左右也今诏已下将及闽及闽则乡人必以吿【句】吾母必算程数日以待褒也後一日即贻母之忧用是不敢闻命矣某曰生其纯孝欤昔颍考叔以遗羹之意感郑庄公丘明美之某无怙恃不足以应生教为生泣而赋诗亦足以警世之为人子者

孟水部诗序

余总角之岁就学於乡先生授经之外日讽律诗一章其中有絶句云那堪雨後更闻蝉曾絶重湖路七千忆昔故园杨柳岸全家送上渡头船余固未知谁氏之诗矣及长闻此句大播人口询於时辈则曰江南孟水部诗也游宦以来求其全集卒不可得咸平已亥岁余自西掖出领齐安未几诏除太子中舍孟唐为黄州司马访其氏族即水部之子也因捧其家集且请为序水部讳宾于字某生於连州其先太原人故其诗云吾祖井州隔万山吾家多难谪郴连幼擅诗名吟咏忘倦後唐长兴末渡江赴举岐帅李泰王曮馆於门下晋相和鲁公凝礼部王尚书易简翰林承旨李学士慎仪刑部李侍郎详咸推荐之由是诗名籍甚游举塲十年故有十载恋明主之什凡八章五上登第故诗云两京游寺曾题牓五举逢知始看花晋天福甲辰岁礼部侍郎蒙门人也寻以拜庆就养归於长沙时马氏专据湖湘大开幕府遂以宾席縻之俄出为永州军事判官历阳山县令汉乾佑末马希光兄弟?墙寻戈不已江南李氏命边镐为将以兵陷湖南尽俘马氏之族於建康水部遇乱无依携光啓年县印归於金陵李氏方僭称唐得之甚喜故有水曹朱绂之命顷之辞归玉笥山着道士衣吉州高使君奏为郡倅不得已用冠褐就职旋归旧隐是时江左士大夫若昌黎韩熙载东海徐铉甚重之会高越以江南命使回岭表访其所居同舟而出强起为丰城令既而引去嬉游吟啸者二十年老求致仕得本曹郎中分司南都服章金紫【江南以洪州为南都】太祖平吴以老病不任朝谒听还故里後以令终有金鳌集者应举时诗也湘东集者马氏幕府诗也金陵集者李氏诗也玉笥集者吉州诗也剑池集者丰城诗也总五百五首今合为一集以官为名盖古之诗人多求水部何逊张籍是也唐之诗流多出孟氏浩然东野是也况姓氏官纪萃於一家又其没後二十余年得余为序是以振令名而雪遗恨也至於雅澹之体警策之句知诗者开卷可见矣此不复云

送薛昭序

今上即位之五年庚辰岁仆始随计吏来举塲中闻用晦名籍甚有司考艺俱登甲科覆试殿廷不中上旨虽命未遇而交愈亲矣故仆送用晦下第诗有明年同醉杏园春之句擢第之日卒如斯言补吏以来於今八载洎仆历东观践西垣迁谏官掌书命殆三年矣而用晦尚以光禄丞领维扬关市之赋青衫痩马受代而来囊括其文未始衒露何其自待之多也先是用晦之在淮海也虽屈其才亦干厥事故总漕运按风俗者奏课以闻至是或谓用晦曰可移文相府请酬前劳则增秩之命可得矣用晦闻而答曰非知言也吾学古圣贤之道以取禄位不幸而司管库又乌以羡财而为功乎如有用我者则关讥而不征矣岂终为俗吏耶士君子闻而壮之内翰武功苏君即薛氏之出也视用晦为外兄敦勉诱激俾献文以自试不得已而从之始以所业四十编拜章进御天子嘉之试於凤阁文不加点数刻而成灿乎千言耸动台阁翌日循近制改着作佐郎延英中谢上又誉之未几有建阳通理之命是行也位虽未充而名以大矣恩虽未渥而知则深矣讵非历试之渐大来之阶乎且将慰慈母省元昆浮舟东下吟啸山水闽之才子得以师其道闽之远俗得以观其政又何穷达先後之足云乎於是两制三馆之士为謌诗以饯行且命不才序冠其首

送上官知十序

古者大夫三月而葬战国已来礼文残缺葬祔之制动或踰年筮仕者复贪功好名率曰忠臣不得为孝子甚无谓也故吏部着式祖考未葬者不与调选亦救弊之一端耳今圣人以礼示万方以孝治百姓陈力就列上得忠於国生事死葬下得孝於家臣子之道焕乎有光中吴通理奉常丞上官公起家倅於洋再命涖於苏丁先明府忧丧问既至夺情诏来衔哀在公绰有勤政越明年国家展圜丘之礼洒漏泉之泽幽明存没靡不沾浃赠先明府太子洗马亦既受代飞章帝阍请改葬於高密诏许之先明府为宰字之官有循良之誉贞遯田里乡人法之又见其子擢进士第历廷尉评迁大匠丞登朝为赞善大夫令终之日锺是贲饰非积善有後畴能与於此乎是行也郡县郊迎父老改观禠朱绂具衰裳号窀穸之前火丝纶之命外姻同位得无羡欤苏台郡守士庶荣而饯之长洲长王某属邑也序以志云

送廖及序

泽被天下者天下人戴之为帝皇化行一国者一国人望之如父母故五等诸侯南面而治皆人君也但隆杀有异耳仲尼不耻中都之小者行乎道也宓子贱巫马期尽心殚力一邑者为乎人也岂以位之高下为意乎今之宰邑者异乎是哉不顾已之道不恤民之病率曰吾耻折腰也叹徒劳也曾不知十室之邑必有忠信况百里乎彼百里之民尊其宰而望其惠矣苟施泽於下尽礼於上固邑宰之职然也矧未能爱下而欲慢上耶是则天子利及百姓教流万国不当父天母地修圜丘方泽之礼矣所以然者不自大而示有所尊也况臣下哉宰邑者其志之钜鹿古之名郡也今之通邑也戎车未息民赋且繁惨舒之权虽制於郡国字育之道亦系於令长廖君由文学之科探政事之要是行也当行道而惠人矣肯以下僚为念哉

送李蕤学士序

唐韦处厚由考功员外郎出刺盛山为诗十二章当时名士自元白而下皆和之韩文公为之序以为考功显曹盛山僻郡非处厚道胜自遣不能乐於诗什流播编简以为美谈司封李学士尝以文行策名江左上即位之二祀鏁厅举进士中甲科在馆殿十余年其间司外计典大郡亦尊矣又以史职出佐庐江而怡然自得何道胜之若是耶将见乎吟咏江山传闻辇毂俾朝之名士若元白者属和成集某希韩者愿为序以继其美告行有期聊以为送

送柳宜通判全州序

河东柳无疑江左之闻人也在霸国时褐衣上疏言时政得失李国主器之累迁监察御史多所弹射不避权贵故秉政者尤忌之继出为县宰所在有治声皇宋平吴之明年随伪官得雷泽令雷泽仆之故里也始与之交逮今几十五载建尹三邑州县之职困於徒劳居低摧穷辱之中有死丧疾病之事旅髩生雪朱衣有尘知其器业者共惜之淳化元祀始以任城宰来抵阙下携文三十卷叫阍上书且请以文章自试天子壮之下章丞相府翌日召试且举汉时以粟为赏罚事使析而论之无疑援引剖判灿然成文吾君吾相皆以为识治体而合经义也故改官芸阁通倅湘源其官尚卑其郡亦小然由文艺而取故有识者荣之与夫谄权媚势奴顔婢膝因采风谣司漕运者言而得之者远矣於是沿汴达淮浮江湖入湘潭是时也可以吏隐未可以行道况江山猿鸟云泉竹树为天下甲民讼甚简兵赋甚鲜固可卧而理也如能致身於不才之间放意於无何之域则又不知县令为着作耶着作为县令耶或过故国动黍离之情伤远行有于役之念叹下位起山苗之刺则於道远矣於生劳矣勉哉无疑善饭自爱

送翟骧序

士君子谓不由进士第者为终身之耻贵而不归者有夜行之刺禄不及亲者立不仕之戒兼此三者士龙是行之谓乎士龙尝策名江表有年矣皇朝平吴之明年始归於我兵革之後旅食於京师悬於养亲不暇择禄因随伪官署一簿於雷夏考满改一尉於彭城折腰作吏六七年混无名之徒食有道之禄士龙耻之八年复举进士科中第迁从事於广陵广陵即其里也故庐半空乔木斯拱物华人事依然旧情飘飘彩衣奉版舆而东下昆弟妻子罗列目前手调蓴鲈躬扫坟墓孝子之愿毕矣噫大丈夫得其时而行其道者必能师表一人利泽百姓匪独善人之谓也然立大功居显位必由乎命士龙岂无志乎如见其策美名归故里侍偏亲亦旅人之小亨也行乎哉士龙宜自爱

送徐宗孟序

余去年出内廷临滁上境与合淝接闻其郡大狱繁号为难治而使车游客往往道合淝从事徐宗孟者能佽助长吏咸得其中未几以书遗我见其文好奇而尚义者今年果被召赴阙路出吾郡与之言又见其孜孜不忘於仁义也宜乎慕孟轲而名焉且从余乞言因书以为送

送江翊黄序

仆直翰林时进士钱易数以文相售其中往往有赠江翊黄诗怪其名异於常所谓进士者今京西转运太常姚丞铉赴职时来与余别盛言生之才用是於生之名甚熟不知果如何人也夏六月自内廷谪官滁上下车数日生缝掖而见观其风骨秀朗言论和雅则钱之交姚之荐斯得之矣又继之以好古近道趣向不俗修之不已可为闻人况一第哉遽来告行书此为送













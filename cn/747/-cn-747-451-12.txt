○谢赐冬衣表（三首）

臣某言：中使某至，伏奉敕书手诏，赐臣及兵马使都虞候冬衣各一副。拜受纶言，跪承珍服，荷同山岳，惧比冰渊。臣某中谢。臣功微草芥，寄重藩条，每怀尸禄之羞，实负旷官之耻。岂谓天文回照，不隔於遐方；御府颁衣，更蒙於陋质。傍沾偏将，曲被殊私。挟纩既及于三军，酬恩将期于万死。无任云云。


写哀

其一


悬黎天下贵，洵美且为瑕。
不信马生角，方知鼠有牙。
艰难催白发，生死付黄沙。
自古愁消骨，微躯敢怨嗟。

其二

旧与金闺彦，连镳白玉除。
鹓鸿羞比翼，鲂鱮欲裁书。
左校存亡讯，同人急难初。
平生知己泪，沾洒万行馀。

其三

故国饶泉石，先人杖履游。
莺花深岁月，雨雪泣松楸。
多难惭身隐，馀生愿首丘。
终焉遂疏放，没齿更何求。
录者按：稿本此题十首，其四、五、六、八、九为《写哀（五首）》，其一、二为《写哀又二首》，此为其三、七、十。


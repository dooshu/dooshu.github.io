○贺章仇兼琼克捷表

臣邕等言：伏见中书门下章仇兼琼奏称，吐蕃数万围逼於城，皆遵奉九重，决胜万里。臣闻雷之震者，可以破山；风之威者，可以荡海。伏惟陛下允答天地，丕应鬼神，吸之而百川却流，吹之而万物倒植。是以劳貔武，一扫戎羌，高屋用於建瓴，戈申於破竹。岂云怀县？独有获嘉；何止绛城？复称闻喜。光风动处，草树为之欣荣；晴天转时，日月为之融朗。况臣等分官寄切，报国身轻，蹈舞徘徊恐门庭之地窄；咏歌踊跃，贺邦家之庆深。无任欣悦豁快之至，谨诣朝堂奉表陈贺以闻。


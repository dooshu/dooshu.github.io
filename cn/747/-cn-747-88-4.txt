○优恤扈驾兵士并训饬神策诸军诏

政在有经，动惟可久，事能师古，安则易持。今者初复旧京，须申定制，大汉之术兼王霸，先儒之权有弛张，重举纲条，且务辑睦，未遑改作，尤贵适时。夫万乘抗威，四方从令，虽资强干，是切安人。迎驾诸军都士等，扈从经年，乡关积念，永言忠力，合假恩优，节级议功，爵秩无吝。其情愿住京邑者，便充填两军，欲归本道者，即仰所司各与公牒，到本道后，递加粮赐，别立名额，给复终身。如诸都中人数稍多，优赏未遍，即令所司计其积欠，指挥某郡某县，或各逐将校任去处，上供财赋，令自差人请领。神策军自经乱离，久未训整，孤儿渐散，壮骑多亡，羽林之垂象空存，天阵而疾雷不震。虽言无战，岂忘有虞，宜委中书门下与本军商量，案旧籍裁减冗数，惟务摭实。仍令三司资助，各修营垒，贵使缮完。又金吾诸卫等，城禁日严，徼巡务切，须令集事，不可阙人，亦宜条录修补。


方回　丙申元日五绝

新年仍着旧年衣，老健深惭七十希。

一炷炉香拜天地，今春早早买船归。

方回

方回　丙申元日五绝

五更春雨细无声，石路溅泥齿屐鸣。

后饮屠苏懒奔走，可能也喜鹁鸠晴。

方回

方回　丙申元日五绝

雪余连雨满城泥，喝道宵行万马蹄。

昨夜隔年书未点，瓶梅灯畔一枝低。

方回

方回　丙申元日五绝

送寒迎暖柳梢知，风自东来着意吹。

百万人家贺新岁，几家荼垒有新诗。

方回

方回　丙申元日五绝

案上瓶梅阅两年，添花未有买花钱。

东风恰似怜穷客，吹到新诗四五篇。

方回


○大唐博陵郡北岳恒山封安天王铭（并序）

遁甲开山，以方色受土，水行作镇，元枵司野，截巨壑以波委，指平陆而海清。压旄头，柱王国，蔽亏日月，栖泊雷电，可久可大，取诸恒也。恒之灵，藏往知来，威远惧迩。阴阳不测之谓神，神聪明正直，害盈福谦，裨我淳黎，荒札不勃。拯膏雨，佐秋成，再蚕献功，六扰呈逸，有孚孕缶，奚贵而无位哉？古者天子望于山川，遍于群神，未尝王五岳而公四渎。大唐开元大宝圣文神武应道皇帝登泰山，蹑社首，范围天地，幽赞於神明，柔兆载上元。庚寅诏曰：“五方定位，岳镇总其灵；万物阜成，雨施其润。上帝攸宅，寰区是仰。其岱宗西岳，先已封崇。其中岳三方，典礼犹阙。降神布泽，同致福於生人；肆类尊崇，未齐名於礼秩。永言光被，同叶灵心。其北岳可封为安天王。”所司择日奏闻，龙集丁亥律中姑洗壬午，锡以金检玉册庋县，礼也。夫圣人以天地为本，阴阳为端，五行为质。北岳水正也，乙酉水命也。大君有命，如彼北岳，鼎然不渝，受兹介福，益无方也。骠骑大将军员外置同正员兼范阳郡长史柳城郡太守平卢节度支度营田陆运两蕃四府河北海运兼范阳节度经略支度营田副大使采访处置使兼御史大夫上柱国柳城县开国伯常乐安公曰禄山，国之英也。八柱承天，三门出将，风顺辽海，霜明宪秋，山戎朝鲜，系颈请命。明威将军守右威卫将军使持节博陵郡诸军事兼博陵郡太守北平军使上柱国赐紫金鱼袋武威贾公曰循，时之杰也。康侯分符，师贞受律，英略外断，沈谋内融，清潭无私，虚谷必应，赵人化之，如春阳也。朝议郎摄别驾上柱国赏绯鱼袋信都冯公承相、中散大夫行长史上柱国赏紫金鱼袋清河张公元瓒，人之望也。利物足以和义，贞固足以干事，威摇商秋，德湛行露。通直郎行录事参军荥阳郑文、宣义郎行司功参军汝南同帝З、奉义郎行恒阳县令高平郄怀玉，吏之雄也。貂蝉称家，冰水作吏，方劲，球琳有声，佥曰圣王先成其人，而後致力於神，国其祉也。昔省方展礼於虞帝，敬鬼尚祀於殷，未有加望秩之荣，锡封崇之号，斯盖我皇之能事也。燕山有石，硕儒有文，既述且刊，超变陵谷，铭曰：

维恒兮作镇壬癸，善利万物兮德配诸水。雄峰屹立而朝山逦迄，闪电雷、神鬼。其神灵兮福之所履，福善祸淫而正直如矢。（其一）君恩覃兮流汤汤，汨神道、荡鬼方。四渎为公兮五岳王，山戎臣首而犬戎北亡。勒贞石以一固，浮大海之三桑。（其二）

邵混之

混之，开元二十四年官鹿泉县令。


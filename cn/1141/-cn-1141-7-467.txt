送刘瑞生归金陵客舍

海神自嫌丑，畏人写其貌。
吾面老瞿昙，太瘦每自笑。
几辈擅丹青，刻画苦难肖。
刘生称健手，濡翰得清妙。
貌我丘壑间，閒旷如海峤。
嗒然把一卷，含情传夙好。
客皆抚掌看，共讶天机到。
都下传盛名，飞鞚五侯召。
传神喜佳士，标格见奇峭。
图绘无閒时，乡心系归棹。
远梦幔亭云，近忆秦淮钓。
江南山水地，高卧可长啸。



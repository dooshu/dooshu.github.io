○二气合景星赋（以“其状无常，出有道之国”为韵）

景丽天中，君居人上。观星文之高朗，见君德之洪畅。矧乎景以为名，气之可望。徒亘其二方之色，靡知其千变之状。故隐不可思，见无与期。必潜拱而元感，乃粲然而著之。谅精诚之尽达，若影响而相追。且夫浩浩阴骘，昭昭元吉。匪乘运而生，将俟时而出。方今统三才而不爽，叶一德而无失。所以列其数而惟三，等其色而如一。既参差而比象，亦错落而为质。非烟非雾，相幂历以氤氲；散彩耀芒，远精明而成实。懿其烛彼天衢，同日月之列於三无；瑞我元首，旌号令之敷於九有。不然，何以浑青赤之悠扬，掩斗牛之荧煌。或助月於晦朔，或偶圣而昭彰。昔在周公之摄赞幼主，周武之肆伐大商。皆立功而本政，亦效祉而垂光。未若明庭而治国，无事而降康。斯时也，岂虚其应；斯瑞也，则惟其常。是以莹霏微之中，形璀璨之色。仰嘉气之来辉焕，喻他方之归道德。陋虞舜之近加於房，小唐尧之才出於翼。瞻之踊跃，如北面之事一人；照之清明，若南向之观万国。岂同乎ィ彼躔次，行诸岁时。昏在昴中，示春物之将蠢尔；申为斗建，兆秋风之欲凄其。虽穷运数於晷刻，未甄邦国之清夷。绵邈兮元造，在休徵兮载考。何炜煜於重霄，信恢宏於治道。手目骇兮，载赓歌於大宝。


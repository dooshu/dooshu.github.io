◎嗣子起家

卓海帆阁老云：闻吴中某封翁者，五岁时为伯父嗣，后嗣父宠婢连生五子，遂憎厌封翁。庶出子居长者，更狡险，娶妻某氏，尤极凶悍阴毒。日事谗构封翁，事事掣肘，隐忍顺受者数十年。家本殷富，析箸时，诸弟俱拥厚赀，封翁所得不及每股之半。家渐落，封翁素节俭，生平不妄用一钱。嗣父没后，诸弟益肆淫荡，禁之不止，遂觅屋异居。后诸弟与人构讼累年，已耗其家赀之半，长者夫妇俱暴卒，子四人连夭其三，其余亦死丧叠见，生计萧然。而封翁两子俱登科第，官清要，夫妇齐眉，孙曾林立。知其事者，咸啧啧于天道之不爽也。


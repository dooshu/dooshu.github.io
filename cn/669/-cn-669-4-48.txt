48　采薇作於懿王政衰時　變風之作齊衞爲先


史記周紀：「懿王之時，王室遂衰，詩人作刺。」漢匈奴傳：「懿王時，王室遂衰，戎狄交侵，暴虐中國。中國被其苦，詩人始作，疾而歌之，曰：『靡室靡家，獫狁之故。』『豈不日戒？獫狁孔棘。』」注云：「小雅采薇之詩也。」古今人表「懿王時詩作〔一〕」，閻本校云：「元板作『懿王堅詩作』。」注：「政道既衰，怨刺之詩始作。」然則采薇爲懿王之詩矣。【原注】史記匈奴傳不云「懿王」。詩譜序：「懿王始受譖，烹齊哀公。夷王失禮之後，邶不尊賢。」正義謂：「變風之作，齊、衞爲先，齊哀公當懿王，衞頃公當夷王，故先言此也。」愚謂采薇正雅，當從毛氏，若變風則始於懿王。

【元圻案】詩序：「采薇，遣戍役也。文王之時，西有昆夷之患，北有玁狁之難，以天子之命，命將率，遣戍役，以守衞中國，故歌采薇以遣之。」正義引皇甫謐帝王世紀曰：「文王受命四年，昆夷氏侵周，一日三至周之東門。文王閉門修德而不與戰。」「尚書傳『四年伐昆夷』，注云：『犬夷，昆夷也。』」〇周禮正義引伏生書大傳曰：「文王受命四年，伐昆夷。采薇爲伐昆夷而作。」〇朱子集傳：「此遣戍役之詩，蓋無由證其爲文王也。」〇逸齋詩補傳曰：「班氏謂懿王時，重歌此詩以勞士卒耳。」〇史記齊世家：「哀公時，紀侯譖之周，周烹哀公而立其弟静，是爲胡公。」〇詩譜序正義曰：「莊四年公羊傳曰：『齊哀公烹乎周，紀侯譖之。』徐廣以爲周夷王烹之。鄭知懿王者，以齊世家云『周烹哀公而立其弟靖爲胡公』，當夷王之時，哀公母弟山殺胡公，則胡公之立在夷王前矣。受譖烹人，是衰闇之主。周本紀云：『懿王立，王室遂衰，詩人作刺。』是周衰自懿王始，明懿王受譖矣。本紀言『詩人作刺』，得不以懿王之時雞鳴之詩作乎？衞世家云：『貞伯卒，子頃侯立。頃侯厚賂周夷王，命爲衞侯。』是衞頃公當夷王時。郊特牲云：『覲禮，天子不下堂而見諸侯。下堂而見諸侯，天子之失禮也。由夷王以下。』是夷王身失禮也。柏舟言仁而不遇，是邶不尊賢也。」

〔一〕「時」，元刊本作「堅」。按漢書卷二〇古今人表即作「懿王堅詩作」。






○饶州刺史谢上表

臣某言：今月五日，中使刘元晏奉宣圣旨，擢授臣饶州刺史，兼赐官告，仍至当州送上者。臣与元晏以某月二十三日至州上讫，臣伏以郡守分符，朝有常典，王人赐告，荣并贵臣。事出非常，恩超往例。拜舞之际，悲欢失容。臣某诚欢诚喜，顿首顿首。臣闻千年一圣，生圣时者为遭逢；万朝一昌，遇昌期者为嘉会。臣顷者每念生圣时，逢圣运，而职在遐外，莫能自通。何尝不顾影独悲，扪心屡泣！昼望白日，夜瞻北辰。岂谓分寸之绩未施，丹恳之诚若感。微藿倾心，盖草木之常分；太阳回烛，及幽远而不遗。今陛下降不次之恩，授分忧之地，拜章承旨，皆自中人。圣渥沾濡，天威咫尺。从此万里，不为孤臣。臣某诚欢诚喜，顿首顿首。臣又闻臣子之道，犬马代劳，义不辞难，分当竭命。臣窃以饱食厚禄，肥生泽肤。犹愿荷戈於逐虏之疆，免胄於捐躯之所。至於理财均赋，惠寡安贫，劝农桑，敦学校，儒史之常节，驽骀顾何以堪！当此殊荣，少答元造，高秩以忝，鸿私未酬。凄凄此诚，没齿无怠。不任感涕屏营之至。


韩氏双烈诗

其一


百尺寒松拂女萝，西风摧折恨如何。
自从环佩归天上，应笑人间青冢多。

其二

孔雀东飞雏凤随，青陵台畔草离离。
但令一日慈姑在，何用双题幼妇碑。

其三

江海年来半陆沉，寒泉埋骨不埋心。
云中青鸟依稀见，风雨如闻漆室吟。

其四

鹃血千家宿雨腥，秋原萧瑟野燐青。
英魂不逐烽烟散，夜夜双悬婺女星。


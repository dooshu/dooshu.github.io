○灵应庙记

天子以吴郡公为东川节度，命中使锡节旄。绵州刺史杨守厚留中使，举兵向东川，阴结东川督将窦行实为应，龙剑节度杨守正武宣节度杨守忠以兵助之迫城。顾公斩行实，纵兵击守厚走之。龙剑武宣二军，往来绵剑间，掠人民，焚庐舍，入灵应行祠。翦伐林木，饲马殿庭，其军病死向半。公曰：“顺济王奠吾土久矣。今渎亵斯甚，神宁居之。”故庙距府十舍，躬行视祀则离镇，委於吏属则不虔。於是遥祀於北山上，陈徙庙之意。命司存鸠工度材，六月兴役，十月就功。邃宇重门，腾廊飞轩。大殿东向，南僚北吏。置位施器，简工揆用，皆公智匠，触类长之。则知他日佑天子，镇寰宇，肃庙朝，扶教化，正上下，辨等衰，抡才任之，使万物各得其所，亦如是也。

苏图元

图元，大顺元年乡贡进士。


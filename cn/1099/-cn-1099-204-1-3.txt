○與都憲趙循齋書 【 柘林城】

柘林築城一節、起大事、動大眾苟非詢謀僉同、安可輕有舉動、且此城議築、原發于某、昔日塗任齋在吏部時、某數與論事、任齋頗采納其言、後任齋贊畫裁庵幕中、某作書與之、以為柘林雖一小鎮、然灘近而易于泊舟、路逕而通無阻絕實蘇松之門戶、嘉湖之喉舌也、不築一城以扼之、則是開門延賊、非長策便計也、任齋即持書八白裁庵公、裁庵公亦以其言為可采、遂命任齋草疏上之、即蒙廟議允行、後有司以財力困匱、侵尋廢格、近大廵尚先生深體國憂、近詢民瘼、欲舉　朝廷既寢之令、為東南數百年久遠之圖甚盛德也。然有司仍蹈故轍。且欲苟塞上官督責之命。為一切目前苟且之矢?見。將原議城基。減去大半。殊不知凡舉大事必當深思遠慮。計出萬全。苟或不然。後悔何及。某請籌之。夫城之必欲展之使大者。何也守城正不必恃軍耳葢欲城不破必須軍民恊守。夫軍之所居者。營房也。所食者月糧也。既不土著。亦無積聚。欲望其寇至而不去得乎。且如柘林若築一城。則西去金山城五十里。東去青村城三十六里。其間皆無堅城可恃。四散之民。必集于城中。則城中皆土著之民。有妻子。有積聚。夫人孰不欲顧其私。葢好義奮勇之人。千百人纔一二人耳。則人之所以守死而不去者。豈必盡忠勇耶。夫亦顧其私也。苟獨使孤軍守之。既無私可戀。萬一寇至。棄城而走。則雖有堅城。何所用之。徒為賊保耳。故某謂不可不慎之于始者此也。若夫城基之必起于某處。必止于某處者。則非某之所敢議也。何也方　太祖創業之初。命信國公定建天下城邑。葢信國公既明將畧。兼曉地理。夫不明將畧。則不知形勢之險要不曉地理。則不知水泉之向背。險要既失。則不足以扼賊之衝。向背若差。或不能保其久而不廢。是何可以不慎耶。


卷六十二

<史部,诏令奏议类,奏议之属,历代名臣奏议>

钦定四库全书

历代名臣奏议卷六十二

明　杨士奇等　撰

治道

宋理宗时牟子才为史舘捡阅官上奏曰臣蜀之鄙人也起身虀盐世忝科第顷岁纂修会要寓局成都猥以非才充员末属今四朝大典鈆椠方新复以繙阅之微缀班册府兹因轮对获望清光而又适当陛下慨叹时事欲新庶政之始臣何幸获际休明其敢掇拾陈言以塞一时之责谨条今日所当加意者六事为陛下言之惟陛下幸听臣闻大臣之辅佐人主也惟当公其心以裁天下之事尤当和其心以济天下之事二者相须阙一不可宰天下者率用此道也恭惟陛下爰立二相置诸左右适丁是时而天命人心之去留内忧外患之纷错顾不当开诚布公以裁事机同寅协恭以起治功欤然徵诸行事往往私心胜而正理或亏偏见生而公道不建以无偏陂之心而置之於人欲横流之冲以至广大之理而运之於智巧杂出之地大臣而如此天下之事奚其正验之几微往往党与分而气类不齐外貌同而肺肠各异以大有为之岁月而付之於隂相畦畛之中以尚可为之事机而委之於形迹弥缝之际大臣而如此天下之事奚其济且大臣之所当事者何也曰格君心之非也伸敢言之气也开衆正之路也守祖宗之法也弭人心之怨也惩边议之误也陛下守宫庭之行知所治心矣然箴戒之作不能止酣歌之讥溺爱之偏莫或掩道涂之议女冠者流未必事事请托然或为苟进之媒貂璫等辈非必口含天宪然或侵大臣之柄竈奥夤缘於贵戚权纲窃畀於私亲内降不由於中书禨祥多惑於左道深宫燕游之媟不如大昕视朝之庄近习狎昵之私不如亲近儒臣之简振厉之初求所以格去诸妄非大臣责耶是必同心协谋积诚感动使人主立於无过之地而後大臣格非之功为无负不然惮於劘切之言济以弥缝之术非所以正君心也谏宪以补阙爲心触邪为事然古今之通患每易於谏人主而难于言大臣敢於攻人主之短而不敢忤大臣之意比者言事之臣数论权要发於公道久欎之余可谓不畏强御矣然嫌隙一开相挺而去曾未半岁议论数更或是或非居然可见今也不计其言之当否不察其心之是非或例畀美除或姑与假告去者渺不可即朝廷判然相忘是掩覆虽至而讳忌实彰形迹虽无而踈远滋甚振厉之初求所以主张公道非大臣责耶是必同心协谋扶植假借使言者无不伸之气而後大臣右贤之志为无慊不然是非淆混邪正同涂非所以伸直气也更化以来知辟正涂矣然自陛下疑君子之无效而後左右亲昵之人皆得以操荐士之权自大臣喜小人之有才而後平生亲故之人皆得充荐士之目故布满周行参错州郡非天子之故人则大臣之乡曲也非天子之戚属则大臣之姻娅也非天子之近亲则大臣之故旧也当宁听唱之端二府观瞻之地苟以一毫私意临之则无以示天下之公也振厉之初求所以肃清朝着非大臣责耶是必同心协谋博采望实使四海无不来之旌聘而後大臣求贤之心为无愧不然以爵禄为吾家之物以表着为营求之地非所以用正人也次道揆者曰法守迩年以来朝廷不知絶私情而崇公道惟知坏法守而乱纪纲滥恩幸赏涂而归之给舍为陛下守此法也大臣不能如杜衍之裁抑已为有愧今乃委曲宣谕志在必行是封驳之职不废於给舍而废於大臣也奸?狼籍?而治之台谏为陛下守此法者也大臣不能审择之於初已为可议今乃收拭録用不踰旬时是弹劾之法不废於台谏而废於大臣也堂除部阙区而别之吏部为陛下守此法者也大臣不能公取士之监固巳欿然今乃片纸批谕下侵有司之权是选举之法不废於吏部而废於大臣也振厉之初求所以恪遵成宪非大臣责耶是必同心协谋各扬乃职使祖宗无不守之法度而後大臣尊祖之心为无慊不然狃偏爱之私徇人情之曲非所以重法守也我朝以仁立国陛下以仁得民足以寜固邦本矣然自辛卯以来敌国深入岁事殱屠民靡有黎具祸以烬而襄蜀荆湖之民怨自清野令下淮流过江饥火驱之相与为乱而两淮之民怨自铜楮泛滥和籴艰难重之以科须加之以焚戮而列郡之民怨自四月至九月不雨穑事大乖运舟尽絶而浙西之民怨自公私困匮米斗千钱细民委命洪波甚者至於相食而亰畿之民怨振厉之初求所以消弭羣怨非大臣责耶是必同心协谋劳来还定使天下无不获之夫而後大臣安民之功为可纪不然忘其自为怨咨听其自为生死非所以挽囬人心也边议得失国家安危之机也自破蔡之役误於援敌而敌巳有窥伺之心入洛之师误於恢复而敌已有报复之心反覆叛乱之臣误於招纳而敌已有忿我之心南北介使之往来误於和好而敌已有轻视之心此内之四误也自京湖之帅误於信畔而襄岘至浮光弃两淮之帅误於清野而蕲至宝应弃四蜀之帅误於劫寨而三泉至成都破夔门之帅误於守江而南浦至秭归破此外之四误也内外交误而大势乖本欲拓境今乃不能守境本欲辟国今乃至蹙其国振厉之初求所以惩曩误非大臣责耶是必同心协谋谨固封守使金瓯无毫发之缺而後大臣保境之心爲无愧不然寄事权於诞谩置境土於渺茫非所以谨边议也夫天下大物也宰相重任也君心薄蚀欲其格非直气不伸欲其扶植正人沈抑欲其振拔成宪败坏欲其保守生民愁怨欲其安集国论乖误欲其惩创非公无以裁天下之事非和无以济天下之事也臣愿陛下申命二相继自今其明白洞达毋尚存私意其开心见诚毋尚存形迹毋阳为尽心而隂有所主毋面相阿徇而退各有心处一事但论其是非毋曰此某人之所言也而互相猜忌用一人但论其贤否毋曰此某人之所厚也而隂肆挤倾进一谟但论其当否毋曰此某人之所建也而隂相摇撼格一非但计其听否毋曰此某人之意也而隂加谗毁去一凶但计其是否毋曰此某人之所恶也而隂致其弥缝施一惠但计其广狭毋曰此某人之所行也而强分於彼此如此则二人同心可以济艰危可以成治功可以消朋党不惟无负陛下所以更新圣化之初心而二相亦有无穷之闻则亦有无疆之休矣虽然内而宫壼外而朝廷近而生民远而边鄙二相固当加之意而一心之微在陛下亦当致其严陛下闵事变之横流嗟异证之狎至而欲改纪其政此固今日作新治功之机也然心为万物之原而不求有以去其旧习其何以爽邦而新国耶是故利慾之心昔所以蠧吾治也今则去其蠧逸豫之心昔所以害吾政也今则去其害必多亲贤士大夫之论以涵养圣性必深绎五三六经之言以缉熙圣学使吾之一心湛然其天不为外习之所诱以之出治则天下无不调之弦瑟以之集事则天下无不振之规摹其或治源未澄政本未立则天下之言治者亦故而已是岂今日所以望於吾君吾相哉是岂今日刷励图治之初心哉臣位卑言高触犯天听死有余罪惟陛下矜而赦之子才为太常博士又奏曰臣么琐孤踪分甘远外嘉熙庚子待罪史筵尝因三馆之对班获穿延和之细仗首论宰相不公不和之害次陈国势或盛或衰之机一远阙庭七更寒暑兹缘愚戆复齿朝行荷恩过深其忍自嘿适值延和之再御敢忘贱悃之毕陈惟陛下幸听臣泛观今日之天下主势其孤乎国势其卑乎理势其逆乎事势其危乎地势其蹙乎祸势其廹乎臣非好为是危言也当危急存亡之秋见其势之所趋如是若又有所怀隐而不言是欺陛下也为人臣而以欺事陛下是不忠也不忠而欺臣实有罪敢昧死言之人君之身天人之所交归也扶持之有道则合两间而归一人奄四海而居大宝否则寡助之至廉陛虽严而势易孤矣莫大乎天命也而雪闭雷蛰梅隔旱乾土填逆行太隂过蚀几若有絶陛下之心莫切乎人心也而峒寇?张淮流蜂起蜀卒负固衢民啸凶几若有离陛下之心忠智之士知其身之不容也则卷怀吾道絶望王朝鲠直之臣知尽言之无益也则唶舌缄辞饮气下土去者往而不返留者兆足以行几若有去陛下之心不特此也淳佑之党人叨陛下之爵禄非不厚也而私语诸人则曰恩我者权相也淳佑之将帅膺陛下之宠渥非不隆也而每对人言则曰私我者权相也下至佞人憸夫知有私室权势之可趋而不知有王室君父之可尊宦官女子知有私门货赂之可贪而不知有公家富贵之可宝往往利在近习则趋近习而不顾陛下利在女谒则趋女谒而不顾陛下遂使一人之尊惸然独立岂不大可惧哉臣所谓主势孤者此也国家以仁义为利也清明在躬则崇德义而风俗行贱货财而廉隅立否则上好下甚惟利是趋而势易卑也且财者天下所共宝也自贱货尊德之教不兴而天下始宝私财远利尚德之风不作而天下始务殖货罅隙一开趋者澜倒今日某丞相进金珠若干万而经营复入明日某执政进宝货若干万而侥觊柄用矣今日某尚书进金银若干万而保全宠眷又明日某殿帅进金钱若干万而图久任矣今日某?吏进缗钱若干万而得美除矣下极其力之所至而有所贡上视其数之几何而有所报君臣之间相觌以货相赂以利如市道焉固已非矣而宫闱之秘奥左右之便嬖邸第之亲贵苞苴亦皆得而行焉吁此何等气象而见於今日耶虽得之道涂未必尽实然功效神速声势张皇愚者言之贪者焮之遂谓天下之富贵果可财利而得於是求之宫?求之宦寺求之诸邸鞭靴狼籍金宝纵横所谈者钱神所逐者臭腐举天下冒没利欲货贿之中不复知有德义之可尊所为卑污以至此极其何以耸国势於九天之上哉臣所谓国势卑者此也理势以顺为贵也有以整齐之则纲常举而人心明上下辨而民志一否则本根乖刺而势易逆矣且君尊臣卑顺也今见利则逝见便则夺几有无君之心则臣不臣矣父慈子孝天性也今衣锦食稻禽犊自如几有无父之志则子不子矣兄友弟恭顺也自棠棣之诗废而孔怀之爱衰斗粟之謡兴而友于之念薄无怨而为有怨无心而为有心则失其所以为友悌矣上衣下裳顺也自缘衣之诗作而黄裳之美遂亡四星之宴兴而太阳之尊几渎贱或至於妨贵淫或至於破义则失其所以为卑顺也内中国而外四鄙春秋之义也今边疆日侵兵戍久困则中国忧外患矣内君子而外小人交泰之道也今闒茸尊显方正倒植则君子反在外矣右贤左戚而鲍宣鲠直之言不敌擅权之王氏先义後利而陆贽蓄义之说不胜奸蠧之延龄藩臣而抗朝廷外权而重人主则重不足以驭轻外台而訾朝议表臣而诋王官则内不足以制外或将军跋扈不知有天子之尊或士卒淩迟未免渎主将之分德色谇语之俗日滋枕冠苴履之风日盛本末倒置体统乖张臣所谓理势逆者此也天下以国本为安危也有以纲维之则泰山四维大器一置而其势易安否则累卵其危邦之?杌矣自昔人君之欲尊宗庙而安社稷其要不在乎他而在乎国本盖国本早定则天下之望有所归而奸雄不敢有睥睨之心汉唐诸君受制於宫闱取决於宦寺奸谋邪说蔽惑聪明祸难相仍如出一辙此可为天下万世之监也陛下春秋四十有四御极二十有三年矣前星未曜匕鬯尚虚天下忧之缙绅议之乃者天诱圣衷亲洒宸翰妙?岐嶷昭示意向千万载无疆之休亿万姓无疆之福实兆於斯举矣然而选择之意虽定而父子之名未正资善之命虽颁而内外之势尚分岂妃嫔近习之言有以惑陛下之心乎抑感生祈福之说有以误陛下之听乎抑二三大臣不以韩琦赵鼎之所以事君者事陛下乎不然何其迟留而不决牵制而未定以至於此也矧今天下外患方炽而内寇益深国事日非而私情日盛失今不图後悔奚及陛下当与二三大臣深思之审图之先正名号以消怀奸之虑次择宫嫔以防意外之虑又谨择教谕以去纵欲之虑使奸谋不得与於其间则一祖十二宗之业可以传万世而无穷不然付大事於缪悠臣恐奸邪侧目牵掣之计得行则神器转移臣所谓事势危者此也地势国家之所必守者也有以保全之则首尾聨络唇齿掎角而其势全否则日蹙国百里矣太祖金戈铁马之天下不幸而分裂於南渡然郊圻申画封守谨固半天下之势固自若也自精神折冲之谋不谨於庙堂而四分五裂之势始形於天下始也宿师於淮北今淮北入於敌而退守淮南之地矣始也城守於襄汉今襄汉入於敌而退守荆湖之地矣始也聚兵於山东今山东归於敌而分戍涟水海道之地矣始也重兵屯三关今三关入於敌而退守泸渝之地矣始也羁縻宜邕今宜邕警於敌而严守桂林之地矣始也重兵屯淮轻兵守江今淮江震於敌而防拓江隂毗陵之地矣夫吴蜀连衡襟带万里中兴半天下之业非有伤阙也寜考既全而畀之陛下当全而保之以传万世今不幸而失其半所存者江浙湖湘闽广数千里之地耳已失之地无复可言仅存之州不过如黑子之着面今遴选枢臣进屯要地东尽淮海西极荆湖若有意乎日辟之功矣然庙堂之意向督府之规橅搢绅之议论几若重於守江而轻於守淮矣守淮乃所以守江也今一则曰守江二则曰守江则是规画在江面矣规画在江面则虽不止於守江而守江之势已重虽不显於弃淮而守淮之势已轻轻重之说乱其中而蹙之又蹙是弃淮矣会稽之栖易危江东之事或去不岌岌乎其殆哉臣所谓地势蹙者此也内患人心之所共忧也有人焉以消弭之则疽根拔而痛斯定火势远而心渐纾否则萧墙有忧祸至无日矣且边警外也流民盗贼内也淮戍新兴云南新附使藩篱立则门户自牢郊圻画则封守自固未易入我堂奥也惟两淮流离分布数郡且在吾邦域中矣雨阳时而年谷登则生理安而心志定今种不入土穑事荒唐饥寒之忧廹逐其後流离转徙就食他乡亦其势之必至也旬日以来渐闻有自京口而迁毗陵者流转不已则自毗陵而苏湖自苏湖而杭秀駸駸廹我畿甸使为郡守能任抚绥之责则凡塩酒之利苟可以资其生理者听其自为经营则目前可以苟活不然则聚而为寇雠激而为剽掠如已亥之冬者有之矣况淮民素习戎事步骑器械皆所自有其视殿严厢禁仅同儿戏之兵每每狎易脱或丛然而起其将何以御之乃若桂东之寇廹我江西建昌之寇廹我江东常山之寇廹我辅郡长兴之寇迫我近畿虽已捣巢穴殱渠魁无复余虑矣而臣之私忧尚有二说其一郡县间尚多贪吏万一不知惩创争利锥刀则民不聊生复出为乱腹心之地又爲所扰矣其二枢臣分阃好事张皇万一恠政骇令惊动四方则民怀等死激而为变腹心之地又为所扰矣呜呼天下之大犹人之一身今边警扰其肢体流民扼其咽喉盗贼又溃其腹心而欲望其为全人难矣哉臣所谓祸势迫者此也虽然六者之失势之偏也矫其偏而使之无六者之失则在陛下也然则矫之将奈何固不以已德不敬为感格亦不以已私自用为规摹固不以浅谋诞易为事功亦不以邪说觊觎为付托修实德以一天人之归崇德义以洗卑汚之习立大本以齐上下之纲坚圣断以广燕翼之基审庙谟以全中天之业输远虑以弭腹心之患纯一之德必谨则天人应而贤哲归殖货之念必除则功利泯而道德尊尊卑之势必严则本末顺而大体崇圣明之断必果则国本强而天下定庙筭之胜必多则境土辟而旧观还抚绥之德必行则内患弭而人心安不然则秦孤立之弊邾卑小之风汉舛逆之病隋危亡之证梁破碎之忧晋廹切之患萃于一朝臣亦末如之何矣惟陛下亟图之

子才为着作郎又奏曰臣窃惟当今弊事不可不革而革弊不可不审考之易鼎之初六曰鼎颠趾利出否夫革物莫善於鼎鼎实之汚以不善败之也因其颠仆而出之然後足以尽致洁取新之利是弊不可以不革也然蛊之繇辞则曰先甲三日後甲三日传者谓先甲先於此究其所以然也後甲後於此虑其将然也然则先三日而图之所以治蛊一日二日至於三日虑之深推之远故能革前弊弭後患久而可行陛下以刚明转万化以名实责二相以精白厉百官粤元日所下御书闻者莫不踊跃忻奋举手加额以爲太平可坐致也然臣愚窃有忧焉昔庆历中仁宗既有范仲淹等责治甚急一日开天章阁给笔劄使条上所宜於是抑侥幸罢宂官减任子端绪未竟而小人不便譁然攻之而朋党之祸作矣司马光相元佑首罢青苗市易雇役差役之法而一时勇於奉行者蔡京也京岂真助我元佑者其实包藏不测以爲异日报复之地若是者臣之所以深忧而今所当熟虑也臣敢条其详为陛下言之夫朝廷者政化之原也比年以来廉不足以律贪谲不足以表正弥缝宫府之脉络而二三执政反有踈远之形浃洽家人之恩意而端人庄士反有弃置之迹笃密姻聨之情好而学士儒生反有厌簿之心中书之务率多纠纷大臣之体几至琐屑是朝廷之否也今圣化更新宸翰戒饬固将以革弊之事望朝廷也然更弦易辙贵审不贵骤立政造事宜平不宜激谨思於解瑟更张之时调平於乘舟轻重之际使发号施令之地日融氷泮形迹两忘不然以否济否其否愈滋安望其朝廷之清明耶纪纲者名分之司也比年以来本末或至於逆施上下或至於淩替户部大农之权归於他司而均节出入之柄大臣不得而专中书政本之地时挠於腐夫而内庭唘拟之权冢宰不得而制法令或烦特旨之放行狱讼时劳内批之宣谕县令繁难之官多搀部阙场务猥琐之职亦就堂除名曰不用例而援例者如故名曰必守法而坏法者自如是纪纲之否也今圣化更新宸翰戒饬固将以肃清之举望朝廷也然整齐名分贵审不贵遽森严堂陛宜密不宜踈致思於直情酬应之时加谨於快意挽囬之际使国家凭藉扶持之地风清弊絶分限截然不然一否未去一否复生安保其纪纲不紊耶名器者砥砺之具也比年以来私足以灭公货足以掩德鸳班鹭序有贡金馈玉之讥虎节菟符有日进月献之目帅臣竭帑藏以冀迁擢戎将罄囊槖而望超升货赂公行苞苴充斥是官无大小无内外皆以财贿为事也亏损国体污辱政涂一至此极是名器之否也今圣化更薪宸翰戒饬固将洗清之事望朝廷也然肃清官常当示意向谨重除授先定规模周密於唘拟之间精详於选择之地使爱惜名器之心川流日掲内外翕合不然惩创不行滋长不已安望其名器之能重耶士习者风俗之枢机也比年以来惟其私而不惟其公志於利而不志於义进焉而柔良以自梯退焉而刚方以自诡固有游於权贵之门专以吻舌爲事出彼入此间谍是非鼓唱异说扇为非语或刺取外事以効小忠或指摘隂私以快其意但营一已之私不顾十目之视亦有緫揽省闼之事身效胥史所为包藏其心高下其手以人情为厚薄以贿赂爲缓急驱去复来了无愧怍既舍复用何有廉隅但知排闼之荣不思挞市之辱又其甚者簸弄钧衡以为招权纳贿之媒囊槖户部以足予取予求之欲是士习之否也今圣化更新宸翰戒饬固将以洗涤之事望朝廷也然转移人心在上不在下刷磨习俗以化不以政挽囬於风俗伤败之余振起於廉耻道丧之後使国家忠厚之意胥训胥效靡然成风则士风激昂忠义奋发不然前习未改旧习复滋安望其风俗丕变哉人心者邦家之根本也比年以来内而妄兴营造既有伐木冢墓科夫田闾之苦外而轻开兵端复有夫役丛兴馈运烦扰之害骚骚於淮襄之境降斗小哄也耡耰棘矜之扰已徧於畿甸冯翊之邦塩夫小衅也焚荡杀戮之毒巳流於江闽湖湘之地或起於贪吏之侵渔或困於急符之诛索帅守牧养小民者也既以厚馈得之则安保其无掊尅责偿之患监司按察所部也既以势力取之则安保其无党奸护恶之举是人心之否也今圣化更新宸翰戒饬固将以休息之事望朝廷也然保民之道当用平和凝民之政贵行寛大迪畏於小民难保之时抚摩於田里愁叹之後使行苇忠厚之泽渐被浸渍无远不暨则人心爱戴四海一心不然其为害岂止扰扰而已哉边防者备御之大经也比年以来不以内修政事为急而妄意於攻攘不以保固边防为务而锐情於恢复轻唘边阃不待机至几类经制西戎经理燕云之事彼其说不过以为固宠保位之计而不知边衅一开兵连祸结猝未可解彼其意又不过以此为要功补过之计而不知生灵因之肝脑涂地此为辜呜呼生民残毙之余国力枯竭之後无故生此衅端冬哨未几春哨当虑骇机蠭出祸隙难堤是边防之否也今圣化更新宸翰戒饬固将以镇抚之事望朝廷也然经理疆事不可轻踈保全旧疆所宜审重申辽夏戒饬之说以固封疆絶奸京望表之图以惩曩误使国家谨重之意行於国中孚於境外则金汤屹然敌气自屈不然度外功名侥幸一掷天下事去矣臣久违天朝攅眉时事欲为陛下一吐之久矣兹因入觐清光不敢自嘿条分虽六一言以蔽之则在陛下明理欲之界严义利之辨以为端本澄源之地耳尚虑知闻不广包括靡竟无以仰裨圣断臣复以元佑用人翼其说而陛下试终听焉臣尝闻之熙寜元佑之间未尝无君子也自安石惠卿逐异已者以快其私遏能言者以行其私国家元气消铄殆尽一旦天道好还更新庶政元佑之盛卓然一时人才之多不可殚纪然所谓元佑诸贤之盛非借才于异代也作新观感之实见於行事之间丁寜恳恻之真形於言辞之表所以隂驱而潜率之者无一毫之伪一息之间故能数月之间精采夐异国家三百年之天下未有如元佑人才之盛者也昔嘉绍间魏了翁尝以是说为献臣受学於了翁者也敢援此为陛下言之欲望陛下下采此言参稽史册明谕大臣自今除受之间公听并观一以元佑用人为法使才器分量大小各得其当则纯忱实意孚布中外善人君子皆将引类而至而天下事可以次第举行矣诗曰国虽靡止或圣或否民虽靡膴或哲或谋或肃或艾幸毋以乏才为叹天下幸甚

子才又奏曰臣往岁尝以狂瞽之言告于陛下同时诸臣亦皆自靖自献罔有囬隐凡皆嫠不恤纬拳拳爱君初无他肠也而当时言者周坦陈垓诸人徔而媒孽排摈之所不在网中者惟臣与徐霖刘梦炎三人而已今天啓宸衷黜奸屏邪於是流落摈远者一旦悉加收召然後知陛下好贤一念本自清明未尝以前日浮云之之翳为太空之累也然臣在草野得之传闻往往谓权幸之臣专以好名一说陷害君子殊不知人臣直道事君以言为献亦欲在上者采纳而见之施行使膏泽下於民而名岂其所好哉夫使好名而无祸犹可也而言及乘舆尚多优假事关廊庙忿怒斯形大则窜斥小则抑压初亦何利而敢於触拂之以求所谓名者耶藉使果有好名之心彼既惟名之好则凡世之所谓不可好者未必甘心好之是好名之说适足以彰君子之实枋国者亦何苦以此名雠之耶自昔权臣当国残害善良率有指名秦桧之在绍兴则立为道学之名韩侂胄之在庆元则立为伪学之名见士大夫稍修洁稍有操守辄以此名穽之以好修为害以好学为过相与讥诮以疑其进窥议以揺其居於是贤士惴栗中材解体相与潜深伏奥以避此名而异时乱朝廷坏国家乃顽钝无耻之辈其得失槩可知己欧阳修曰欲空人之国者必进朋党之说夫为好名之论者何以异此臣愿陛下监烛此心推原其弊使好名之说不得复陈於陛下之前则善类获安宗社幸甚

子才又奏曰宰相之体可重也亦可轻也重则国与重轻则国与轻是轻重之势不在国而在宰相之身也然则宰相者其可不求其所谓重去其所谓轻者乎我朝宰相之贤项背相望列圣委任号称得人臣尝考其行事之实大抵三变国初风气胚浑圭角不露时则有若赵普范质李昉吕蒙正张齐贤吕端李沆王旦向敏中诸臣镇压事机涵养元气其浑厚质实之风譬诸蛟龙之宅深渊虎豹之在林薮隐然有不可测识之威此一变也中叶以後人文贲饰圣化修明时则有若毕士安寇凖王曾吕夷简韩琦富弼文彦博司马光吕公着刘挚范纯仁吕大防诸臣别白邪正作新精神其声猷望实之宏譬诸秋霜烈日之澟澟泰山乔岳之岩岩屹然有不可媟近之势此一变也中兴以来光岳气分事变叠作时则有若李纲吕颐浩张浚赵鼎虞允文陈康伯赵汝愚诸臣康济时屯扶持国步其弥纶经济之才如驾蒙冲於号风怒涛之中行坚车於太行羊肠之道卓然有不可穷诘之用此又一变也虽因材致用随世就功而宰相之体皆不变其所谓重焉故历大变故大患难而国家之体不与之俱靡者实宰相之体有以镇压之也陛下拔去凶邪登庸辅弼天下莫不谓有德进则朝廷尊矣本强则精神折冲矣延颈企踵凡九阅月始而悚动久而玩矣始而诵咏久而议矣但见其气象泮涣晶光黤黮鼓而不张挈而不动日趋乎轻矣然所以轻者岂无故哉无乃格君之正学未展而本原昧欤无乃更化之定力未充而意向杂欤无乃处事之大纲未举而规置乖欤无乃用人之实意未明而流品混欤臣敢援春秋责备之义以为明时规宰相以正君心爲事业也曩之大臣恩旧缠绕无格王正事之美而有遇主于巷之讥无辅台纳诲之学而有逢君於恶之诮今当深鉴其非而乃近习其迹圣性高明易以理悟使开陈明白亦岂不可转移而宰相则候望顔色有畏威寡罪苟逃其责之心圣性寛仁易以心感使积诚动悟亦岂不能挽回而宰相将顺意旨有隂拱熟视浮沈取容之讥惟天惟祖宗所以养陛下敬畏之心也举动一不与天地相似行事一不与祖宗相合则巧譬善谕以去其不善使天与祖宗之意顾諟不忘可也何所惮而不为乎惟天伦惟国本所以养陛下孝敬之心也意向一与天伦相捩戾谋谟一与翼子相背违则纳约自牖引之以当道使父子兄弟之际裁处得宜可也何所惮而不为乎其事不可行固无望其缴纳内降积至数十矣一语执奏岂至大违顔情乎某人所当用固无望其补拾奏纸不惮再三矣一语敷陈何至遽忤旨意乎岂未能无过而不敢尽救正之规未能无私而不敢效责难之义乎上所玩视表倡何观此格君之正学未展毋恠乎相体之轻也宰相以新化弦为事业也聿号更化今几何时岂不昭宣令猷而庸意鄙论所以梗之者何未絶岂不惟怀永图而疵政粃令所以累之者何未革表着当清明而夤缘请托流弊未除纪纲当严肃而希承风旨故态犹在唯阿养谀犹前日之风俗苟且偷安犹前日之官曹名为举廉而实芘贪名为去邪而实赖奸虽招来贤士藉为羽仪然貌敬之心居多乐与之意常少虽剗除宿蠧具有条画然厘革之意徒锐忠厚之心终隐尽言不受而去留形渊膝之间未免有前时讳谤之心谀语喜闻而趋舍在燥湿之表似不改前日嬖甘之意积弊转淫羣疑滋惑此则更化之定力未充毋恠乎相体之轻也宰相以裁处大事为事业也今命令轻杂理体不谨斜封墨敕匪彛莫惩而欲息侥幸之风剟帘搴器无纪如是而欲絶觊觎之望不能整齐宫府之统体而屑屑於六曹之常程不能谨择监司之廉察而区区於听讼之末务外患甚悍孰为忧边思职水旱频仍何取亮工熙载楮币顿轻已觉低昂之无术窽籍日甚未见招刺之有方除授不谨区处失宜殿上戏舞岂无如邓通爱幸者而檄召之举罔闻奸邪反覆岂无如任守忠间谍者而勾追之威未振大事摸棱细娱玩愒精神不殚於谋国而殚於鬬智意向不专於进贤而专於立党各为持保之计岂有宏远之谋此则处事之大纲未举毋恠乎相体之轻也宰相以进退人才为事业也今鲠挺与容悦并用意向何在迂踈与敏鋭并好课效孰优磊落魁伟不用而所用者跅弛泛驾也重厚笃实不用而所用者精神不纯也显劾贿相者不用而所用者苞苴彰露之人也力排权奸者不用而所用者刀笔贪劾之辈也一鲠士来一醇儒去而君子之党类渐孤一奸朋退一戚属进而小人之气脉不断故欲进恬淡则乐道不仕之程颐不可不召也欲退躁竞则两及吾门之张师德何不抑乎欲进有德则深自晦默之吕公着不可不召也欲退险薄则他日後悔之丁谓何不黜乎欲奨平实则尽心民事之向敏中不可不召也欲惩浮薄则新进喜事之梅询何不却乎欲起事功则善干国事之张咏不可不召也欲退阿谀则巧言令色之贾谈何不折乎人才当涵养韩公爱人以德之说亦可行於今乎人才当察识刘吕彼此求助之意亦可察於今乎此用人之意实未明毋恠乎相体之轻也积是四失遂成四轻譬如百金之家奴隶所司盗贼所窥闘?一开欺侮立至?丈之圃荆棘所丛?豚所伏威恠不形苟玩外见轻莫甚焉况当天时人事方棘之秋国势民情交病之际设有大利害将不镇定消弭乎设有大艰难将不毕力共济乎奈何不知所以矫其轻也矫其轻在去其失而已惟大臣以天下自任以王佐自许以羣公先正为宪以前言往行为法必正本源自格君始必明意向自更化始必定规模自立政始必清流品自用人始公以行之和以济之则相业有光而相体重矣不然日来月往声实顿亏上无以副圣主责成之意下无以慰苍生愿治之心内无以逃君子责备之义外无以闭小人窃笑之口则虽遏人言以养安重难危之势植朋党以成牢固不拔之形臣不知其可也二相时所倚瞩在臣何敢瑕疵特以古人上下相规儆致其爱助之拳拳耳苏轼在熙丰不阿於熙丰在元佑不阿於元佑士君子以爲立身之的臣窃慕之故不敢阿其所好以欺陛下若夫踦闾而立出入视势龙断而望左右罔利则有其人而非陛下之所利赖也亦非臣之所愿效也惟陛下察之

子才为军器少监又奏曰臣执经崇义日觐清光非无可言之时而充员柱下则有直前故典在臣虽至愚极陋其敢废此典而无一言乎窃惟方今中外多故所谓圣哲驰骛不足时也谓宜衆建辅弼以图康济而日者御笔专任一相陛下所以责成之意可谓至矣或曰前是并相心不同肘相掣今政柄独专宜可乐也臣窃以为不然夫并相犹可分忧独相则忧责愈深矣并相犹可诿责独相则无所逃其责矣况大火之余气象非前日比诸贤之去而事体与昔日殊曾谓独相而可乐乎臣多见其可忧也忧之如何亦思所以图之可也宰天下之道亦多矣而其要有三言焉曰起人主之畏心定天下之大事辨人才之忠佞采之国史则李沆韩琦富弼其人也大臣既已专一身之任则亦将萃天下之责奈何以浅近自期而不知所取法哉李沆曰沆在政府无以补报国家但诸有人上害利一切不行每朝必以四方水旱盗贼不孝恶逆之事奏闻上为之变色惨然不悦既退同列以爲非沆曰人主一日岂可不知忧惧也若不知忧惧则无所不至矣其所以为人主心术虑者如此今之大臣有之乎如其有之则必不喜将顺而畏触突必不嬖甘谀而惮矫激遇有可喜之事则必不极意逢迎惟恐拂人主之爱而人主必无轻视宰相之心天下必无宰相发蒙之诮矣而臣则未之见也仁宗春秋高继嗣未立天下以爲忧韩琦数乘间伏奏乞选立皇子一日挟孔光传进对曰汉成二十五年无继嗣已议立定陶王为皇太子仁宗感悟始以英宗判宗正寺琦复唘曰事犹豫不决招谗慝生变故名体一定父子之分明则浮议不复摇矣仁宗欣纳其所以为国本虑者如此今日之大臣有之乎如其有之则必不玩细娱而昧大猷必不喜近功而忘远虑有可言之机则必不观望事情而不敢赞人主之决有猜嫌之说则必不顾惜左右而不敢破人主之疑盗贼小人必无以肆窥觇之谋宦官宫妾必无以行嬖惑之计矣而臣亦未之见也富弼言天子无职事惟辨君子小人而进退之此则天子之职也君子与小人并处其势必不胜君子不胜则奉身而退乐道无闷小人不胜则必交结揺扇千岐万辙必胜而後已小人复胜遂肆毒於善良无所不为求天下不乱不可得也其所以爲世道虑者如此今日之大臣有之乎如其有之则必不乐便嬖而恶激烈必不喜平和而疾忠鲠遇天变当言之时则必不颦眉蹙额而目为幸灾乐祸之徒遇极言世事之际则必不咨嗟叹息而訾为喜功不静之辈而时人必无纷纭譁竞之说御笔必无矫激朋比之讥矣而臣亦未之见也方今之大要孰有出於此者而皆莫之见者何欤岂造膝之言隐无得而闻欤岂有所待而後言欤抑亦言之而不能捄欤臣每旦侍立螭陛但见一二大臣分班合班立谈数刻而已退而阅之报目亦不过条呈一二常程细故而已今何如时独如此而可治也何大臣不以臣沆臣琦臣弼之心而为心也夫顺人主之意而不能救正者患得患失为之也忽天下之大本而不之图者死生祸福怵之也懵忠邪之辨而弗之别者爱憎好恶乱之也是以一已之私而忘天下大虑非今之所望於大臣者也大臣盍亦念忧责之匪轻思安危之攸繋慨然举三臣之所爲而身任之三者之本既立则所谓革弊政正朝纲抑侥幸寛民力裕邦储饬边备等事特举而措之耳大臣而以此爲任则宗社有赖虽独相而有光大臣而不以此自任则宗社无依纵独相而何益惟陛下与大臣实利图之臣立朝具有本末未尝迹涉朋比岁在丁未又以触忤要权屏退者五载遇陛下更化之初召之使来正当相垒角立之时羣趋澜倒之日每以苏轼不阿熙丰不阿元佑为法实不敢轻於俯仰苟於附丽凡所论奏居多责备宰相不独今日爲然也区区之心惟知倚公议以自立为君父而输忠岂计见嫉於党人哉兹又仰恃眷知强聒不已傥蒙采其愚虑少见施行臣即斥归从诸臣於涧谷有余幸矣

子才为秘书少监兼直舍人院又转对曰臣待罪蓬山轮当转对谨抒短见少効朴忠臣闻治天下之繁者必以至简制天下之动者必以至静四海之广万民之衆属而治之者君与相而已必欲事事亲之力亦不足矣故选择忠贤以为辅相而不分其权者人主之职也荐进人才布满中外而不侵其官者宰相之职也尧以不得舜为已忧舜以不得禹臯陶为已忧既得舜禹臯陶矣所谓庶政百度则命九官咨二十有二人分任之未尝裁之以独见也故赓歌之末专以元首丛脞为戒盖君道无为才侵臣职便爲丛脞此起喜之後继之以丛脞之言可谓得人君之体矣後世不知人君之体固自如此有所谓独运万几之说以为不如是则权势下移太阿倒植权非人主所得操矣不思得宰相以进退百官即吾之进退百官也得宰相以折冲御侮即吾之折冲御侮也得宰相以综理政事即吾之综理政事也使宰相得人足以任事则万几理而君不劳君不劳则从容暇逸思其关宗社之大者而所见高矣不知出此牵聨爱欲之根纷纠事为之末谓智力足以控制海宇无所事乎道德也而智力有时而不能运谓权利足以犇走羣衆无所事乎诚信也而权利有时而不可驱谓材能足以兴起事功无所事乎经术也而材能有时而不足恃是独运万几之说非人君之所当事也昔冉有退朝孔子问其何晏对曰有政孔子曰其事也如有政虽不吾以吾其与闻之说者讥冉有以事爲政又以明大夫之职当与政不与事也夫为大臣而以庶事必躬亲而行之则於大政必有偏而不起之处矣故太宗谓房杜以广求贤人随才授任为宰相之职而词讼细务则以为当属之左右丞陈平对文帝以佐天子理隂阳为宰相之事而狱讼钱谷则以为当问廷尉内史是宰相之体不可轻也後世不知宰相之职固自如此有所谓下行有司之说以为不如是则事功不举精采不扬政非宰相所宜爲矣不思中书之属曰舍人门下之属曰给事尚书之属曰尚书侍郎二十四司莫非事也使三省之属各得其人则庶事理而相不劳相不劳则雍门闲暇思其关国体之大者而所见远矣不知出此而蹇浅之是图琐碎之是务谓精神可以牢笼庶务无所事乎简要也而精神有时而不能运谓智力可以灼知衆事无所事乎仁义也而智力有时而不能周谓权数足以驾驭羣情无所事乎正大也而权数有时而不能久是下行有司之说非宰相者之所屑为也恭惟陛下天资高明识见超卓阅历久而见理益明更张屡而数事浸熟侈然有高天下之心遂谓天下之事有不足为於是运其独断凡琐微繁细悉经省览酬酢区画日不暇给以遂成其独运之偏陛下之意不过曰曩恩旧之相迭操政柄吾不得行其志今恩旧歇矣牵掣亡矣吾亦欲有所为以纾积年之愤自是心一起而陛下独运万几之政盖已十之五六矣宗亲之除授姻娅之藩屏外亲之特命虽邸第祈求有非圣心之得已者而处分实出於陛下如废法何天庭之进状台府之两造市井之琐事虽左右经营有非圣心之所乐者而裁制实出於陛下如挠政何其他如御笔频烦宣政末年之弊事也而貂使往来施行急遽陛下不以爲惮章疏节贴绍兴权臣之妄作也而词旨峻严覆护弥切陛下不以为非甚至论文体士气之卑而隂沮敢言之气因御药仆奴之閧而显逐台察之臣放还朋嵩罔上之党而轻唘奸邪复出之机阔略赂垓媒进之夫而增长附丽匪人之恶国家机括所在无出於此数事而陛下不以掣肘外庭为疑臣恐行之不已汉世意轻丞相之讥唐家兼行将相之失复见於今日岂不开私谒之门唘捷出之径乎此独运万几之说在今日不可不察也一相爰立事权浸专阅世多而识虑益深藏用久而制事悉晓於是总而归之於一已凡两省属官之所掌悉属剸裁六曹诸案之所行总归割决以遂成其下行有司之失大臣之意不过曰赂相浊乱贪焰烁天奸尹贪婪聚敛成市诸事未免轇轕今碁局转矣化弦更矣亦欲核究其颠末以解积年之疑自是心一起而大臣下行有司之事已十之八九矣绳愆纠缪以辅君德此格非之大者而扞格不行扶植纪纲以守法度此体国之大者而龃龉莫遂簿书之出入钱谷之盈亏期会之应报此何等琐屑而以污丞相之听耶旌忠邪以昭公道此知人之大者而意向未白振拔抑屈以囘君心此达贤之大者而嗜好未真部阙之注援衢道之通塞士民之鬬殴此何等烦碎而以污丞相之听耶其他如李沆报罢中外所陈利害以明意向如王旦称东南民力竭矣朝廷榷利至矣以规使者如韩琦以头子勾任守忠立庭下数其过以惩反覆皆未能有所施行而常程奏禀熟事勘当的例指定则上下往复酬应不怠近者累月远者一二年未免迂回而宰相不以亏损大体为疑甚至分限考核逆疑六曹之为欺剖破拘挛下行京兆之琐事国家猥琐之务无出於此数者而宰相悉行之臣恐行之不已曹参避堂舍盖之规丙吉当春牛喘之问未暇衡虑也岂不夺大小之伦汨中书之务乎此下行有司之说在今日不可不戒也或曰汉宣帝緫核名实而政事文学法理之士咸精其能未尝不独运也为人君不核名实不揽威权则失所以爲君之道臣应之曰天下至大也万几至繁也以简御繁犹惧不暨区区焉屈至尊之势以代臣下之劳则力耗心疲不免有衡石量书之诮屑屑焉留意於无益之虚文不急之细务则先後舛逆而听其所为也有给舍以?其失於未出命之先有台谏以救其失於已施行之後彼此夹持庶几不至於失败也昔仁宗尝曰天下事正不欲自朕出不若付之大臣公议行之行之不当则台谏得而纠之近习或有干事则听大臣执奏此可为君天下者之良规也以简御繁其有大於此者乎或曰诸葛亮为相自二十罚以上未尝不躬揽其事为大臣而不亲政事则失所以为臣之道矣臣应之曰宰相自有体羣臣各有职以逸待劳尚犹弗济若劳思毕知於簿书期会之间以为称职疲精竭神於钱谷狱讼之事以为得体则六曹旷职而中书烦劳两省偷安而大臣多事臣非谓直付之两省六曹而听其所为也上有法守之可遵下有台谏之伺察内外相正庶几其无阙失也绍兴初胡安国建言请自今以往宜令庶事并决於六曹仍命六曹官长皆得专达并如元佑大臣所请自非事关大体更不咨白则宰相之事简此可为相天下者之良法也以逸待劳其有大於此乎呜呼领挈而裘自整纲举而目自张臣愿陛下专责宰相以进退贤否为官择人分布庶位使各得其当为己任至於薄物细故则勿复问如是则元首股肱上下喜起人君之体尊朝廷之事举而关宗社之大者可以次第举行矣审於音者聋於官明於小者暗於大臣愿宰相谨柬六曹长贰精择三省属寮裁决庶务使大小各就条理为己任至於常行细事勿复留神夫如是则道揆法守不相夺伦中书之务清百司之事治而关国体之大者可以渐次施行矣虽然抑又有说敬者立心之本公者立事之基人主以一心立於事物交来之地若非一主於敬则理欲之界限不明而天与人之辨或鹘突於方寸之中义利之疆畔不严而公与私之别几於汨没於事为之际故臣於囊封之末复谆谆於此者正欲以奉盈之说望陛下也诚使察其端於暗室屋漏之际而持之以不欺定其见於深渊薄氷之时而守之以无妄克一私焉必翦絶其根源制一欲焉必莹彻其表里举天下皆付於公听并观之余岂不能新美其德乎表记曰君子庄敬日强安肆日偷敢诵此爲陛下献大臣以一身立於衆弊筑底之秋若非一本於公则私意缭绕安能济大事於世变纷扰之秋隂浊横流安能集大功於人情睥睨之际故臣於奏对之终复拳拳於此者正欲以持衡之说望一相也诚使公其见於立政造事之冲而守之以无私平其心於处已接物之际而行之以无事发一言焉必以谨守法度为说制一行焉必以裁抑侥幸为要举天下皆付之於清明公正之中岂不能光明相业乎周官曰以公灭私民其允怀敢诵此以为相臣劝惟君相实图利之又曰陛下自改纪以来御笔数下几有宣政末年气象乃三月壬寅御笔申警台臣弹劾并须审实毋攟摭细故摘发隂私此陛下礼遇士大夫保全人才之盛心也或者乃谓沮抑言路莫此为甚且或者之言何为而然也臣尝思之无所爲而发则斯言诚中今日之病万一有焉或者之议似未为过臣方幸或者所言之不信曾未五日陛下果以御笔逐二台官矣由是人心愈疑前日之言果有所为而发也虽陛下经帷宣谕有云此言非专为台谏而设而一时人情终莫之信是御笔之出果不可以不谨也夫台官论事失当犹当迁以美官今未有显过而并与未供职者逐而去之臣虽至愚亦且皇惑矧衆口諠传又谓台官中贵之仆互有争閧激而至此耶吁审如是无怪乎外议之纷纷也且威福陛下之威福也北司反得窃之以逐天子耳目之官威福之柄下移至此此而可忍脱或与宰执忤必窃而逐宰执矣与侍从给舍忤必窃而逐侍从给舍矣与百执事忤亦必窃而逐百执事矣谗譛隂行善类蒙害陛下方当人物眇然之时亦何以利於此乎臣得之傅闻北司之权从来恣横其举动足以回山海其呼吸足以变霜露在於平时已不可遏自逐台官以後气势尤张凡市井之细事台府之猥讼一皆总揽包括假宣谕以行之彼自谓手握王爵口含天宪人不敢抗而不知回挠纪纲贼害贤智剥割黎庶所以胎变召祸者至矣陛下深居九重亦尝知之乎闻之而不戒之知之而不制之又从而纵弛之是增长其气势而自坏其纪纲其不为中常侍之恣横大谒者之骄纵者鲜矣臣愚窃谓台谏当谨择不当轻逐轻逐则朝廷之纪纲坏而台谏之气屈北司当严戒不当稍纵稍纵则天子之威福去而北司之气扬二者不可以并立惟陛下权其轻重而扶持之臣一介幺微何敢与北司抗然不敢爱死缕缕以告者亦欲圣心翻然悔悟则纪纲之地犹将有赖焉愚戅之臣何所逃罪

历代名臣奏议卷六十二








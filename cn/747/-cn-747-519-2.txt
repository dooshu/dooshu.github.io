○吴县令厅壁记

在春秋时，列国各有属邑。其主者，鲁谓之宰，楚谓之尹，晋谓之大夫。秦时天下始置令长，宅一同之内，操赏罚之柄。有民人焉，有社稷焉，风俗成败本乎身，黎元安否系乎政，其体大矣。自京口南被於氵制河，望县十数，而吴为大。国家当上元之际，中夏多难，衣冠南避，寓於兹土，参编户之一。由是人俗舛杂，号为难治。加以州将有握兵按部之重，邑居当水陆交驰之会，承上抚下之勤，征赋邮传之繁，百倍他县，夥乎其中，不可胜纪。大历十一年，天官精选可以长民者，於是范阳卢公由太原府祁县令为之。公外宽内明，敬事而信，政本於仁，饰身以文。下车三年，阖境之人，安土乐义，而不知安乐之所从来，盖平之以和也。士君子立身，论道之通塞，不论位之升降。吴县下畿服一等，公俯而为之。抑选部为官择人，而公履道从政，所由然也。予知公者，敢录其实，书於东序，以播其令闻。时十四年二月甲子，翰林学士梁肃记。


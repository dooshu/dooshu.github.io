○谕徐州军民诏

朕昨迫於军情，遂临帝位，已曾示谕，想备闻知。汝等初得耗音，争无疑惧？一则顾身，擐甲闭关，须至如是。今览汝等报姚武文字，备悉心诚。况汝等始则为使主竭忠，终则向朝廷顺命，秉持甚善，节义可嘉，伫俟旌，何烦忧惧？近者已有敕旨，汝等并授郡符，只候新节度使入州，即便施行恩命。朕当示信於天下，汝宜谕旨於城中，凡在军民，各宜安堵，其诸元从职员，并宜安抚。


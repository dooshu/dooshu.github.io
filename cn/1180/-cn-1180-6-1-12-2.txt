代谢赐御制答辅臣贺雪吟疏


嘉靖三十年十二月某日，恭遇皇上躬祈雪泽，应期降瑞。臣等谨已奉表称贺。某日，伏蒙圣恩遣某赍捧御制俯答贺雪吟七言诗一章颁赐，臣等者诚欢诚忭，稽首顿首上言：

伏以玄殿延禧，已沐祥霙之降泽；皇情兴豫，惊看睿藻之流光。湛恩随灵霈以交流，奎翰与瑶华而继曜。非天人之协应，讵动宸欢；顾翊赞以何功，谬承眷奖。荣逾华衮，宝重琬琰，俯愧荒芜，仰瞻云汉。兹盖恭遇我皇上，德迈始初，功登三五。日跻圣敬，至道合乎重冥；天授神灵，多能乃其余事。

兹者，轸念穷民，躬祈明贶，勤诚潜运，渥泽随敷。臣等仰格天之洪化，自知雀跃难胜；而皇上鉴翼圣之微劳，遽有鸿慈遍及。爰勤睿思，宠以宸章。欣甲子之应辰，验化机之不爽。宝墨云缄，宛降从于天上；瑶编日丽，忽光动于人间。且事本为民，歌由发德。是宜拟君臣相说之乐，宁间黄竹之酣吟；允为被金石不朽之文，奚羡幽兰之丽曲？

顾臣等冒忝公孤，谬参密勿。龙光贲及，知寡和乎阳春；鳖负奚堪，赖受持于玄力。竞睹丝纶之焕，俱深犬马之情。敢不益励初心，祗承休命。事吾君如事天，忠敬敢忘于夙夜；捐微躯而徇国，涓涘期补于沧溟。






卷三百五十

钦定四库全书

历代名臣奏议卷三百五十

明　杨士奇等　撰

四裔

宋宁宗嘉定四年着作佐郎真德秀奏曰臣窃惟今日北敌有必亡之势三可为中国忧者二盖自有天地以来边境盛衰不常然未有昌炽百年而无忧变者也女真盘据中原九十载矣自其立国唯以刑威杀戮劫制上下非有欢然心服之素也持此而欲久存虽秦隋不能况区区无道之女真乎此其必亡者一方阿固达尼雅满之徒崛兴穷海之滨尚力喜争云屯雾集用彼国所长以凭陵诸夏故所向莫能当今数十年豢养之余亡复前日坚悍之气而蒙古小国欻起而乘之干戈相寻情见力诎盖今之女真即昔之亡辽而今之蒙古即乡之女真也以垂亡困沮之势既不足以当新胜之锋而衆叛亲离安知无他变乘之者此其必亡者二方其隆时用民力如犬马戕民命如草菅人情携离亡一敢畔者积威约之素也今其溃散四出犹川决防不可遏止至用赦以安之瓦解土倾其形巳露岂待智者而後知哉此其必亡者三嗟夫元元赤子敌人戕之翼翼故都禾黍生之有志之士思欲壹洗久矣而曩者病於机会之难逢间者败於权奸之轻举顾今何幸彼自阽危而臣复以为忧何也盖传有之自非圣人外宁必有内忧孟子亦曰无敌国外患者国常亡方陛下更化之初和议未坚边警未撤君臣上下惕然有不敢康之心迨夫聘頫交驰遽巳狃目前之安而忘前日之患万一此敌遂亡莫或余毒上恬下嬉自谓无虞则忧不在敌而在我矣此臣所谓可忧者一也事会之来应之实难毫厘少差祸败立至设或外夷得志邀我以夹攻豪杰四起奉我以为主从之则有宣和结约之当戒张觉内附之可惩如将保固江淮闭境自守彼方云扰我欲堵安以此为谋尤非易事此臣所谓可忧者二也今之议者大抵以为外裔之衰乃中国之利抑不思匈奴五单于之争汉尝获其利矣拓拔氏河南之警頋反为萧梁之害何耶盖有国者不当问敌人之盛衰惟当计吾政之修否当汉宣时内有股肱之良外有爪牙之勇朝廷纪纲本末备具边陲备御斥候精明使匈奴盛强尚当宾服况於浸微弱之後乎若梁武则不然舍正道而溺异端弃人事而谈空寂内则三蠧弄权轻作威福外则诸王忿?骨肉相图保境靖民犹惧不足况欲乘人之敝以徼幸万一之功哉繇是观之使今日能为汉宣之所为则敌之存亡俱不足患抑犹未也多事之端方自此始臣愚窃独忧之伏惟陛下日与二三大臣深求自治之策勿以惩羮之故而谓雠耻可忘勿为视?之谋而谓幸安可恃修实德以格天命敷仁政以结民心奨忠实以作兴天下之材省科歛以培养天下之力至於某人可将某兵可用某城当缮某器当修无日不计于朝而申训之庶几国势日尊敌人自慹则乘机取胜可以制蚌鹬之危养威俟时足以保金汤之固矣惟陛下毋以臣愚贱而忽其言

十年袁燮上己见劄子曰臣区区愚忠二月三日获对威顔具陈正月雷雪非常之变宜修边防为战守之计臣非敢为此臆说也按春秋鲁隐公九年三月癸酉大雨震电庚辰大雨雪周之三月夏之正月也孔子以八日之间再有大变故谨而书之又臣恭览国史绍兴三十一年正月丁亥风雷雨雪一夕交作侍御史汪澈殿中侍御史陈俊卿皆以为隂盛阳微外国窥中国之象是冬金人果提兵大入今残敌衰微虽非昔比而雷雪作孽无异曩时臣所以不得不先事言之累月以来淮襄间幸稍寜息然敌人之心变诈万端安知其不养力蓄鋭伺隙而作乎蜀被其害所过为墟雷雪之变既昭然矣秋冬之间又将若之何夫备御有素虽强大之敌不足多畏苟安无策虽仅存之敌亦能肆毒而或者之论则曰我朝兼爱南北间不免於用兵而终归於和好今亦和而已矣岂必他求臣以为不然曩时戎人部落去中国甚远粮运难继故不敢轻动而和可以久今假息之地密迩于我利苟在焉猝焉而至岂复頋盟好哉不可一也汴都四平难以立国欲夺我险要为驻足之地首犯浮光肆及襄汉駸駸以至蜀观其志愿非专为岁赐也彼无求和之意而我强欲与通和大有邀索何以堪之不可二也且所以欲和者图省费尔往年四月聘使之还甫入吾界而犯顺之兵亦以是日入难信如此和可恃乎戍可撤乎输转之费生劵之费犹自若也夫何省之有不可三也忠义之流排难解纷实赖其力既与敌为仇矣彼方仇之我则和之倒戈反噬莫与为御不可四也堂堂大朝卑辞厚礼谨奉垂亡之敌自示削弱谁不侮之不可五也推此以往其不可者尚多有之夫既不可和则计将安之曰自古立国固有终不与戎人通好者石勒来聘晋焚其币苻坚虽强晋不少屈而卒成淝水之功何独今日欲通好欤毋溺於宴安而常轸渊氷之虑毋乐於顺从而急闻药石之言思天变之可畏惧国势之将危无一日不修攻战之具无一日敢忘侵侮之耻选择将帅如恐不及练习士卒常若寇至而絶口勿言通和此则帝王之雄略也呜呼财用未足兵力未强姑?和好似为体国以通和为戒若非体国者究其实而言之求和自我不保其往将有无穷之悔絶不通和事虽难办是乃久安之策然则臣之愚忠为国虑也深矣虽然谋之寡不若谋之衆臣愿陛下肆颁明诏博谋羣臣凡可以制服戎人者毕陈於前而择其至当者亟施行之古者国有大疑谋及卿士至于庶人盖所以广其聪明也庶人犹且及之而况在廷之臣乎惟陛下留神则天下幸甚

寜宗时卫泾论治内备外曰臣闻忧先於事故能无忧事至而忧无捄於事臣观中国之与北敌其势决不能以两立而较今日之事体恐不能如日前之久安无事所当先事而忧者也何以明之敌人盘据中原莫如元魏之久然考其传序虽十六主而不克令终者十世始终虽百余载而号称全盛不过五六十年惟兹勍敌崛起东夷之崛穴奄有中原之土宇六十有四年靖康之祸考之前古又为巳甚诚宗社不磨之辱子孙必报之雠也高宗皇帝至仁兼覆隐忍三十二年之间大志未获伸至尊夀皇遵养时晦勤劳二十八年之久大业未获就陛下以英武神圣嗣临大宝宸谟庙略得於问安侍膳之余凡高宗未获伸之志夀皇未获就之业皆陛下今日所身任也彼立国既久未必怀不自安之心而戎心亡厌犹每有不相忘之意是则名为和好而实则仇雠名为息兵而实则观衅复雠之举直须时耳故曰其势决不能以两立自昔之有天下未有更一二君之身历五六十年之久晏然无一日之危动者前代之君不暇悉论惟祖宗混一太平极治之世亦莫不然矧今以偏方之势与敌约和自绍兴以来五十余年无大战自隆兴以来几三十年无小鬭今之敌人非前之敌人比也故主历尝患难逮其得位志在偷安新君少不更事血气方刚必有驰骛喜功之心国内稍安必谋外略间隙之生远不过五六年耳故曰不能如日前之久安无事此明识远见者所以为国深忧也今为偷安之说者乃曰敌运将终灭亡可待又曰彼有内难必不能动又曰童稚庸才不足多忌夫五行之数终於六十以其时考之固为已盈之运矣嗣主得国不以序羣下颉颃肘腋之变诚未可保然其新立之後措意造事类若有谋恐未易以庸才忽之彼果内难也果庸才也建炎绍兴之间亦有之矣然一敌弊一敌出其势愈炽曷尝为中国利哉古人有言无恃其不来恃吾有以待之天下之事岂当计其在彼者亦頋其在我者如何耳使吾内治具举外备素修敌虽强不足虑苟吾自治之策阙然不讲左支右吾仅足以了目前敌虽弱犹有可忧何暇乘敌之隙哉臣诚愿陛下奋发英断规恢远图修德以感天心施惠以固民志不以小康为已足不以富贵为可娱念雠耻之未复念版图之未归念夀皇付托得人之望为甚深念中原遗黎思汉之心为久鬰卧薪尝胆不忘北乡圣志先定然後与二三大臣日夕孜孜讲求大计委任而责成之国计未强所以足国计者何策民力方困所以寛民力者何道将偷而未练何以为择将帅之方兵冗而未精何以为励士卒之术君臣之间悉心悉意不存形迹休戚忧乐相与同之凡足以为内治外备之具无不修举人事既尽天时自来则大雠可复大义可举矣傥陛下立志不坚大臣不知任责百执事苟且以安禄位岁月悠悠大计不立天下委靡日趋於弱一旦有变皆诿曰非我责独以忧劳遗陛下臣恐後时之悔无及矣孟轲曰国家闲暇及是时明其政刑虽大国必畏之矣国家闲暇般乐怠敖是自求祸也臣愚不胜拳拳忧国爱君之私惟陛下赦其狂僭

泾奉使囬奏事劄子曰臣等猥以庸虚误叨隆委将聘敌庭陛辞之日玉音宣谕令因而询访蒙古事宜不可张皇臣等窃谓觇国者春秋之法咨询者使臣之事钦承圣训夙夜究心道涂往来必加体问有如敌长荒淫无度主德之不修频岁水旱相仍天时之不顺百姓科敛烦急人心之已离凡比年使者之所条陈近日廷臣之所论奏虽或未免过实而亦有所由来臣等得於见闻不过若此数事第敌法素严今尤疑畏初至北境间有言者而未敢谓然及抵伪都正欲询求而防闲甚密深惧无以称塞明诏今参考事迹复摭其一二言之大抵北敌狃於宴安习成骄惰非复曩时之旧而蒙古生长西北其人骁勇剽悍地产壮马加以新集之衆意气方鋭倏来忽往捷於风雨契丹遗类蒙国诸戎挟其世雠环视而动左枝右梧之不暇虽侈宫室盛仪卫外示强大之形臣等见其在廷班行人才委靡上下窘蹙若有旦夕肘腋之变而所过河南州郡凋弊太甚供备牛马取办军须十室九空殆同清野怨讟并作至有及汝偕亡之謡遗老尚存咸起徯我来苏之望盖非特中原之民素不怀附而蕃兵部落亦有离心公出怨言无复頋避河北河东累行佥刷每战辄败或望风犇溃士马物故粮械丧亡部送馈运至於乏使防护使客骑兵类多疲驽老弱今两敌相持犹在亘抚等州而临潢被围踰时未解在边之兵仅三十万复期以九月决战臣等囬至涿州安肃军屡见介使奔驰调发军马曾无虚日观其事势蒙古诸部虽未足以灭之而侵扰者衆转鬭未休久而祸结兵连必至民愁盗起危亡之兆端在於斯天道好还敌运将尽岂非天开陛下以大有为之期邪然臣等区区愚衷有不能自已者观人之国虽古不废而自治之策尤今日所宜素讲使吾治具毕张备御无阙敌虽强不足畏傥偷安岁月仅了目前一弱寇灭一强敌生犹未足以为喜也臣等伏愿陛下奋发英断规恢远图旰食宵衣急於自治强君德隆主威振纪纲守法度谨爵赏此自治之本也选将帅厉士卒蓄财用备器械审形势此自治之末也君臣交修本末具举平居暇日国势奠安威望震叠有以系中原思汉之心絶奸雄窥伺之望逮其机会之至则乘瓦解之势兴席卷之师一举而版图可归雠耻可雪矣若不量其在我而徒欲乘敌之多事譬之贲育与有力者鬭未知孰胜有一人焉幸其不戒而捣其虚或不足以制贲育之命後患将若何传曰盍姑内省德乎无阙而後动惟陛下留神幸甚

泾又进故事曰汉文帝十六年冬匈奴寇边上亲劳军勒兵申教令欲自征匈奴皇太后固要上乃止後元二年六月匈奴和亲诏曰间者累年匈奴并暴边境夫久结难连兵中外之国将何以自寜今朕夙兴夜寐勤劳天下忧苦万民为之恻怛不安未尝一日忘於心故遣使者冠盖相望结辙於道以谕朕志於单于今单于反古之道计社稷之安便万民之利新与朕俱弃细过偕之大道结兄弟之义以全天下元元之民和亲以定始于今年

弭兵者帝王之远谋息民者国家之实利夫民犹支体也兵犹爪牙也支体充盈气血强壮而後爪牙可用之御侮自昔仁贤之君明智之臣非无刚健之志忠愤之谋审事量力终于屈志以保民待时而养晦者此非举事而辄沮图功而不竟也所以为国计者至深长也盖民力之虚实乃命脉之根本伤耗虑在目前而事机之成否他时犹可图也汉文帝其知此矣平城之仇嫚书之辱皆文帝之耳目所亲闻见候骑烽火之警至通甘泉金絮采缯之奉颇疲县官文帝岂一念虑忘此敌哉方十四年身御鞍马鋭志亲征真有长驱殄灭之意及其熟察中外事势之详载念水旱疾疫之变而坚忍和亲确然不摇非与始谋自异也能发而能收者真虑国保民之善图也其和亲诏书曰朕忧苦万民为之恻怛不安又曰计社稷之安便万民之利以全天下元元之民可见其以民心为心而灼知国计之当出乎此也是以文帝弭兵而海内安富武帝兴师而户口灭半其利如此其害如彼前事之验後事之师可不监欤

理宗绍定六年知泉州真德秀应诏上封事曰臣?覩正月一日御笔令内外小大之臣悉上封事凡朝政得失中外利病尽言无隐者臣愚不肖往者陛下龙飞五位召自长沙一对便朝再侍经幄玉色晬然頋访甚宠臣於是时仰窥圣学之高明巳知为不世出之主矣狂踈妄发自速辠愆投迹山林繋念宸极一饭弗舍此心如丹陛下以天地之仁不弃小物复擦拭而使令之政虽捐躯未足论报而天佑我宋默启圣心躬揽大权更张庶政乾动雷发观聼一新方且劳谦弗居亲御翰墨诞告中外凡曰臣子皆许尽言伏想荐绅之士洋洋动心直辞正论交进阙下况如臣者受恩思报其敢忘言而伏念旬时未知所以言者迩者窃闻京湖帅臣以八陵之图来上陛下恭览再三悲喜交集命卿监郎官以上诣省恭眂集议以闻盖将稽按旧章遣使朝谒以慰一祖六宗之灵而远方传闻未知其的或谓敌人以河南归我而朝廷因有经略中原之谋审如所传是将复蹈宣和之辙也日夕恐惧不知所云及观从臣集议之辞乃知朝廷之上务存审重遣使一节犹不敢轻经略之谋断所不苟然臣区区犹以为忧者盖强敌暴兴接我疆场虎狼之敌近在藩垣应接少差事变难测臣自嘉定四年国信使余嵘归自燕境适因面对论金人必亡者三中国当图者二其後叨尘柱史宿直玉堂中夜以思惕然不寐亟陈祈天永命之说未几衔命聘敌道梗莫前归对延和深陈所以备敌之策既又直前奏事谓敌能越三关之阻以攻燕岂不能踰黄河一带之水以趋汴盍图自立之计以谨未然之防而一时憸人交相姗笑臣以孤直不胜衆谀因以便亲匄外而去陛辞之日犹献瞽言及在江东复上封奏举宣和之十失愿今日之深惩盖臣愚忠知国家异日必与敌邻既与之邻安能无隙既与之隙不免交兵势所必然理当豫虑故不敢徇衆人之所忽而独陈私己之深忧欲於未雨之时大为彻桑之备距今二十有四年矣不幸故相讳闻人言独任私智凡臣所陈一不訾省乃今中原无主遗黎思宋扫清河洛兹惟厥时而士无智愚佥曰未可者以二十余年之间政出私门谋犹回遹隳祖宗之法度坏朝廷之纪纲民力朘剥而无余人材衰飒而不振虽陛下赫然振起风采顿殊然非坚持一意行之十年未可以冀中兴之效也然以今日之名义揆诸宣和固有不同者盖宣和之於契丹与国也今日之於女真世雠也伐与国为非义灭世雠为当然幽燕之失敌取之於前代中原之失敌取之於本朝前代之憾可捐而祖宗之耻不可以不雪惟其名义之不同故或以规恢为当举然名必有实之相副义非徒说之可行求之在我力未足为而欲借助於外援则臣未见其可也臣观荆襄露布之上具述得蔡之由若尽出於我者然以微卢燕貉等语观之是又不能不藉於敌何邪自有载籍以来与外裔共事者未尝无祸惟周汉之兴无求於彼而彼自乐从所谓多助之至天下顺之者也若唐高祖则求助於突厥矣肃宗则求助於回纥矣然伐隋之役主谋者太宗而奋力者诸将下西河破霍邑者太宗而非突厥也略扶风渡渭水者诸将而非突厥也入关之师二十万而康稍利以兵至者才五百人岂尝专恃之乎其复长安也郭子仪为主将李嗣业王思礼副之王师取胜於前而回纥始袭击於後广平王俶统蕃汉之兵十五万而叶护以兵至者才四千人岂尝专恃之乎高祖肃宗惟求助於外裔是以有後日之祸惟不专恃於外裔故其祸未至於极焉乃若宣和则异於此童贯图幽燕不能得而女真得之谭稹图云中不能得而女真得之我师败於兰沟甸又败於白沟又败於燕城而女真之兵所至辄克我不能自取寸土而即彼以求之故岁币百万之须吾不能却也借粮之请犒师之请各以二十万计吾不能拒也驱职官富户以往而遗我空城吾不能争也背云中之约而自取之吾不能校也我无可恃之实而惟敌是恃故其祸至此而极臣尚忍言之哉今观从臣所议盖巳深得事宜独虑帅臣既以为功欲其亟遂敌情未顺必求好以悦之道涂尚梗必借力以通之如此则今之恃敌如昔恃金国家多事?此始矣夫敌人之性冒没贪惏一与之接乌能中絶独不观宣和海上之盟乎方其齎诏市马亦未决然与之共事也其後裕陵悔悟固尝中辍而敌责元约欲止不能侵寻蹉跌稔成大咎今帅臣既遣小使与之往来又命师徒与之会合虽曰未尝交通不可得巳若朝陵之行又复赖之臣恐无餍之求难塞之辞自此狎至虽竭吾力以奉之未足以饱敌人之欲也或谓故疆之复天实命之天与不取反受其咎臣以为不然当宣和之世契丹溃败涿易来归不可谓非天予也而人谋弗臧适以贾祸今治化修明固非昔比然图恢复之功必有恢复之人有恢复之人必有恢复之具谋臣勇将者恢复之人也聚财积粟者恢复之具也宣和之时羣邪用事寜有远谋然西兵宿将尽萃阙下老成持重有如种师道骁悍敢战有如杨可世而驱之即敌每向辄北今羣贤在列岂曰乏材大抵文致虽优往往弗闲武略宣威制阃实难其人翰取翰守孰可以继储材待事所宜蚤图而环眎诸将亦未见有种杨比者以种与杨犹不克济而况弗若者乎此臣之所甚忧者一也宣和承平熙洽公私富实可知用兵曾未几时而改盐钞法科免夫钱所至骚然民不堪命版图未复羣盗蝟兴今之事力视昔何若权门有丘山之积公家无旬月之储在在枵虚人人愁叹江湖闽浙寇警甫平民未怀生幸祸者衆拊之以循吏恤之以寛条疾痛呻吟庶几少息而师期一起科敛必繁官吏缘此以诛求奸雄因之而煽动岂细故哉此臣之所甚忧者二也况於移江淮之甲兵以守无用之空城运江淮之金谷以治不耕之废壤其费甚钜其力甚难富庶之效茫未可期根本之虚其弊立见方女真以燕城遗我也其臣有漏言者曰此可仅保三年盖谓我之葺理粗成彼之夺攘必至及其背盟入寇果如所云强暴之情今昔岂异此又臣之所甚惧也伏惟陛下亲政以来清明在躬志气如神二三辅臣虚怀无我进退用舍多叶物情正涂方开善类吐气此乡治之机也但能持之以坚忍守之以兢畏奸声乱色不汨清明幸臣懿戚不窃威福庙堂行事常公而无私台谏言事有直而无枉君子得行其志而小人不敢为欺正论益以开明而邪说不容眩惑则虽庆历元佑之治指日可期国家安荣社稷长远为陛下计孰便於此若乃释乐成之业而冀难必之功聼可喜之言而忘立至之患此又臣之所甚惜也臣虽懦庸亦知英主有为之志臣子所当奉承頋今更张俶尔百度阙然譬犹宿疢方瘳正须保养所当厚壅深培以固元气不当轻举妄动以摇本根愿陛下日与辅臣筹之委常务於有司讲安危之大计缓谒陵之礼而急扞塞之防修理内之政以为御外之本凡可以自强其国者汲汲而图之使吾之元气实根本牢则形势自张气?自着敌虽强暴岂能干有道之国哉然後审度事情为之应接或用祖宗交辽之典故或仿东晋絶敌之规模因时制宜期於适当至於中原旧物岂可弭忘必量吾力之能为然後随机而善应与其藉敌以启後患不若竢时姑固吾圉昔晋建元中北方溃乱商浩将谋讨伐王羲之谏曰今虽有可喜之会而内求诸己所忧乃重於所喜功未可期遗黎殱尽莫若先为不可胜之基须根立埶举谋之未晚既而洛阳有变浩遂帅师以往修复园陵王彪之亦言未宜轻进皆不见从浩果丧败而归晋室益以不竞今虽未有此举然二王之言可为龟监惟陛下审之重之毋使制阃之臣误事如商浩而臣窃知言之名不胜大愿贴黄臣窃见宣和平燕之议本自奸臣徽庙初无固必其始也布衣尧臣上书斥童贯蔡京妄开边衅大臣乞加窜殛上曰言路蔽塞久矣岂可重罪即命以官此徽庙本心也故其时内而执政外而边臣犹有以正论进者其後邪说浸淫上误圣聼师行之日诏妄议北事者必罚无赦而宋昭以上书狂妄编窜海南於是言路絶而祸阶成矣陛下盛德谦冲开道求谏羣臣仰体圣意当此大议必有昌言言之异同均於为国惟陛下悉加容纳毋以沮事罪之

理宗时侍御史李鸣复论敌使引见不必临轩上奏曰臣窃闻敌使之来引见有日都司官条具欲陛下临轩以接之道路传闻虚实未可尽信若果有此恐於礼未安臣窃以谓更宜商确或曰临轩择士临轩释囚圣天子未尝不临轩也何独於此而用其靳臣谓不然三岁一取士宰执读其程文呼名而进之谓公卿大夫由此其选也每岁一释囚宰执读其情犯呼名而释之谓清问下民不可不亲也今泛使之来无国书可进如常仪引见赐之例物足矣必异其礼临轩以接之何为也哉或者又曰彼使人也来自外国未知陛下为何如主也临之以天威咫尺彼将心悦而诚服光武之於马援是也臣又谓不然龙凤之姿天日之表俨然人望而畏之帝王固自有真也何俟进移黼座而後足以悦其心乎下堂而见诸侯昔人以为失礼临轩以见敌使今頋以为得礼乎且又有一说都司条具之始闻曾引临轩释放罪人为例万一使人知之必谓陛下临轩乃是以待罪人之例待已将以悦敌反以怒敌矣臣愚切以谓一如常仪为便乞陛下与二三大臣更加商确

贴黄臣检閲国史绍兴三年金国元帅府遣使副李永夀王诩等到阙议事上特御後殿引见八年金国军前遣乌凌噶思谋石庆充等来朝朝辞宣陞殿乌凌噶思谋以下执礼甚恭然则北使之来御後殿引见则有之朝辞而宣其陞殿则有之迁御座以受其礼则未之前闻也今引见敌使如欲使之稍近天顔当察其果有恭顺之实候朝辞日特宣陞殿以示恩意却有前朝故事可以遵行并乞睿照

元世祖时东平布衣赵天麟上太平金镜策宥不庭曰臣闻文德者养平之膏粱武威者定乱之药石当太平之时而耀威振武所谓以药石代膏粱之用其为害也实曰非轻是以定乱右武守成上文乃国家久长之计也方今龙飞九五臣服亿兆太祖以神武开基受天眷命奄有区夏诞照多方先帝以圣德乘时绳其祖武蛮荆沐化异域来庭今陛下若稽上古之勲光绍前王之蹟普惠黎庶屡降德音今臣幸生於太平之世窃见国家近年以来越山浮海征讨不庭谨献愚议惟陛下察之臣伏以殊方辽邈风壤特异天下有故则窥隙而先叛天下巳定则观化而後服五帝之所不决羁三王之所不强臣然其见利则趋见害则避之心与中国之人一也若将糜之以辨计良图震之以长抢大劒则彼方据险依阻罄力偷生遂使吾之军士身膏异域之风沙及其纳欵则吾之军士亦已伤矣且吾之军士皆中国之民也中国之民皆国家之赤子为民父母者因无用之地而伤其赤子亦独何心哉臣固知斯非国家之本心但恐偶未之思而过聼下言或有此事也昔舜帝舞干羽於两阶而有苗格文王修德政於西土而崇国降臣亦非谓放牛归马不用兵也但中国迓衡则越裳不召而自来肃慎效诚而自至矣安用征讨为哉伏望陛下载宣天旨明谕军帅厉兵秣马藩卫边疆春夏屯田秋冬校武于其无事则备之而内守脱有不虞则应之而不逐殊方之属欲来则听其来不来则不以威胁之但务内崇文化发政施仁振我皇纲一我王度信我赏罚兴我礼乐风以之移俗以之易上下和悦内外无虞体舜之无为希大庭之不宰欲致越裳肃慎之类亦岂难哉此盖太平当务之资守成上文之理故曰元气调而无不顺之四时心术定而无不安之四支中国盛而无不来之四远圣人极致委在於兹又金镜策务柔服曰臣闻羣生有类万物分方施仁於一类而同类咸臻扩化於一方而余方并至此寔王者仁化之圣也天道无私降生庶物得五行之全锺二气之正者其惟人乎彼四远之外虽不沾先王之化圣人之治然其怀仁慕义好是懿德之心则无异焉中国者四远之根抵也四远者中国之枝干也自万殊而言之分虽不同以理一而推之其趣一也耀之以兵而欲其知畏则彼方奋其釜鱼之余命而挟怒以相敌矣结之以信而欲其来服则彼方将违其天日之明鉴而舒虿以相陵矣谕之以言而欲其回心则彼方将背其盟誓之大约而恃强结援以轻中国矣然则何为而可哉莫若柔已服以感之而已矣柔之法奈何崇其道以临之昭其礼以制之厚其诚以孚之寛其命以逸之定名分以晓之降优诏以抚之置诸度外以待之如是则使余国未服者闻之而皆曰彼已服者既能托大国以自固而又无刻剥督责之苦吾属奚为而独逆皇天所辅有道之君哉自然相率而来服矣今国家六合羣辟奔执豆笾中华之区贡赋有常其边裔巳服之域正宜行此柔之之道以尽感之之方又何须徒费钱粮犒赏以兴当偃之师以征荒僻之地以劳不可下之民哉其所以柔之者非但感未服之国亦所以尽其在我者当然之理也郤缺有言曰叛而不讨何以示威服而不柔何以示怀非威非怀何以示德臣是以知讨以威之服以怀之皆所以示其德也或者以为四远可以威威不可以德德臣愚以为不然成汤解三面之网文王息二君之讼汉南诸侯闻之而归者四十余国又闻至治之极鸟兽鱼鼈咸若岂有不可以德德之人哉或者以为不服则巳既服而置诸度外不亦甚乎臣亦以为非也夫王者之临下其理本於安人也非欲求土地之广也隆周之时越裳自至周公犹以为德泽不加君子不享其质政令不施君子不臣其人岂宜杀人以求之哉然而方今或有是事者皆羣下不能副朝廷之意而曲说请行故也伏望陛下幸从臣议凡已服之国行柔之之道焉将见铭心刻骨荷乾坤再造之恩同类余方仰父母一家之化矣

秘书监赵良弼奉使日本还入见帝询知其故曰卿可谓不辱君命矣後帝将讨日本三问良弼言臣居日本岁余覩其民俗很勇嗜杀不知有父子之亲上下之礼其地多山水无耕桑之利得其人不可役得其地不加富况舟师渡海海风无期祸害莫测是谓以有用之民力填无穷之巨壑也臣谓勿撃便帝从之

历代名臣奏议卷三百五十





○应道侔伊吕科对策第一道（并问）

问：兴化致治，必俟得人；求贤审官，莫先慎举。圣朝受命，於今百龄，尧封比屋，魏纲斯顿，史曹之职，衡镜攸归，岁时高集，士窬累万。借使崔、毛重起，裴、乐复存，观貌察言，且犹未暇，考行徵实，其可得乎？若远循汉魏之规，复存州郡之选，即务辞会府，权归外台，牧守之明，何法能鉴？变通之要，厥路奚由？文武之道，并用无偏，军旅之制，事宣经远，而越骑飞，皆出畿甸。丁年负甲。耆日释戈，亡殁盖多，军容每阙。今欲均井田於要服，遵兵赋於革车，恐俗滋深，虑始难就，揆今酌古，其衷若何？且惠在安人，政惟重，顷承平既久，居泰易盈，编户流亡，农桑莫瞻，精求良吏，未之能补。遂其宽施，则莫惩游食；峻其科禁，则虑扰疲人：革弊适时，应有良术。子等并明於国体，允应於旁求，式陈开物之宣，无效循常之对。

对：嗣鲁王道坚所举道侔伊吕科徵仕郎行秘书省校书郎张九龄，伏览睿问，大哉国体！九品流弊，尝所懵焉，幸因对扬，庶言其可。古者诸侯贡士，司徒论士，必讲礼观能，乡举里选。故十五十八之岁，大学小学之节，诵习以时，教化以礼：则孝悌之行，可知於乡曲；政事之业，可升於国朝，先王务教，此其大者。及周道既衰，斯文将丧，秦氏灭学，唯力是亲，仁义大坏，俊造亦亡。汉高以马上非礼，复修三代之事；魏武以军中是务，权立九品之仪：後代因循，莫能改作，纷纷横调，滔滔皆是，天下公器，可谓伤心。伏惟陛下神启睿图，天佑明德物不终否，故受之以泰；弊不遂极，鼎之以新：涤瑕荡秽，今其时也。伏愿图之：夫正其本者万事理，劳於求者逸於使，岂有大明御宇，虑此假权之人？循良择人，安得谢恩之议？是则外台会府，真若满於贮中；济理适时，复何殊於掌上者也。且有备无患，亡战必危，是以振旅茇舍之仪，羽林飞之卫，汉家徵选，咸出五陵，周制供王，不窬千里：此以均其远近，会其中正，王者之制，岂虚乎哉？必开井赋於要服，俾褒益於畿甸，虽经始之规，何施不可？而图远之业，犹愿勿遵。且将振九品之颓纲，维百王之绝略，使官有位次，资有等衰，才苟不侔，时所勿取。使夫能者代上帝之理，议者息高门之谈，吏精其心，人享其利，流庸不日而来复，耕桑何忧乎不稔？动之斯应，绥之斯来。若惟作法於末途，非救弊之本意，盛德大业，孰与归乎？某怖栗尘埃，栖栖非得言之地；慷慨禾莠，因献策之时。何敢望焉？尽心而已。谨对。


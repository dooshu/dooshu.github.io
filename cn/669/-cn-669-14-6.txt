31　孫應時解舉直錯諸枉


「舉直錯諸枉，舉枉錯諸直。」孫季和全云：「餘姚燭湖先生孫應時，象山弟子。」謂：「舉直而加之枉之上，則民服，枉固服於直也；舉枉而加之直之上，則民不服，直固非枉之所能服也。」【原注】若諸家解，何用加二「諸」字。

【閻按】此尤與「舜有天下，選于衆，舉皋陶」，不言錯四凶引證合。

【集證】經義考：「孫應時論語説，今佚，僅存説『舉直錯諸枉』一條於困學紀聞。」

【元圻案】四庫全書總目别集類：「燭湖集二十卷，附編二卷，宋孫應時撰。應時，字季和，自號燭湖居士，餘姚人。登淳熙乙未進士，知常熟縣，移判邵武軍。考楊簡作應時壙志及張淏會稽續志，均稱其紹熙初嘗應蜀帥丘崈辟，預料吴曦逆謀，其言果驗。」






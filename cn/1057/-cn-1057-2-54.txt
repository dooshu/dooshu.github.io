将赴吴兴登乐游原一绝

 (1)


清时有味是无能 (2) ，闲爱孤云静爱僧 (3) 。欲把一麾江海去 (4) ，乐游原上望昭陵 (5) 。

(1) 《通典》：“吴兴郡湖州，今理乌程县。”《长安志》：“朱雀街第四街南昇平坊东北隅，汉乐游庙，汉宣帝所立，因乐游苑为名，在高原上，余址尚存，其地居京城之最高，四望宽敞，京城之内，俯视诸掌。”

(2) 李陵《答苏武书》：“策名清时。”《史记·冯唐传赞》：“冯公之论将率有味哉。”《文子》：“法度有常，下及无能。”

(3) 陶潜诗：“万族皆有托，孤云独无依。”

(4) 《韩诗外传》：“不得处于大国，而处江海之陂。”《野客丛书》：“《笔谈》曰：今人守郡，谓之建麾，盖用颜延年诗‘一麾乃出守’事，此误也。延年谓一麾者，乃指麾之麾，非旌麾之麾也。自杜牧之有‘拟把一麾江海去’始谬用一麾，自此遂为故事，此沈存中所言也。仆因考唐人诗，如杜子美、柳子厚、许用晦、独孤及、刘梦得、陆龟蒙等，皆用一麾事，独牧之谓‘把一麾’为露圭角，似失延年之意，若如张说诗‘湘滨拥出麾’，如此而言，初亦何害？《缃素杂记》谓：牧之意则善矣，言‘拟把’则谬也。自谓一麾于理无碍，但不可以此言赠人。宋景文公诗曰‘使麾请得印垂腰’，又曰‘一封通奏领州麾’。是真得延年之意，未尝谬用也。仆谓黄朝英妄为之说耳。牧之之误，正坐以指麾之麾为旌麾之麾，景文之误亦然。朝英乃取宋斥杜，谓牧之不当言‘拟把’，而景文自用为宜。然则牧之‘拟把一麾江海去’，岂不自用，景文‘使麾请得印垂腰’，独非旌麾邪？朝英又谓一麾事但不可以赠人。仆谓以景文诗使麾、州麾字语人，又何不可？所谓贬辞者，麾去云尔，既是旌麾，何贬之有？朝英又谓景文用一麾事，真得延年之意，则是延年以一麾为旌麾之麾，初非指麾之麾也。其言翻覆，无一合理，甚可笑也！《笔谈》谓今人守郡为建麾，谓用颜诗事，自牧之始。仆谓此说亦未为是。观《三国志》‘拥麾守郡’，《文选》‘建麾作牧’，此语在牧之前久矣，谓‘把一麾’之误自牧之始则可，谓‘建麾’之误则不可。”

(5) 《元和郡县志》：“京兆府醴泉县太宗昭陵，在县东北二十五里九嵕山。《唐书·魏徵传》：帝即苑中作层观，以望昭陵。”《续演繁露》：“宁戚《饭牛歌》曰：生不逢尧与舜禅。则太斥言矣。杜牧曰‘清时有味’云云，一麾而出，独望昭陵，此意婉矣。”






○論宣大二鎮疏 【 足邊儲審地形】

臣聞忠智之士、防未然之患於數十年前、非假術數小技、在審勢見機而巳、今天下未形之禍。在宣大二鎮。盖二鎮去京師不數百里。地據要害。兵號精強。所賴以扼北虜之吭者也。數十年來。邊廩不收五穀。而收折銀半為債帥之侵漁半係凶年之減價軍士所得。已不足供給甚或會計不周。并所謂折銀者。亦不能給。軍士傷心久矣。而正德間中原盜起。又賴此輩入而平之。使得縱橫河南北。山東西。又留京邑。出入禁闥有年。則見中土之富貴安佚。不啻數百倍。而又習知中土武備廢弛。人民脆弱。則以積怨之人。據要害之處。能保其不生事乎。禍之將萌。機必先露。如五藏受病。症必外見。故江彬方動反謀於三年之前而大同即戕撫臣於三年之後既又以李某??山王?而驕之胡某往而激之。撫勦兩乖。威德並失。世庙時處置大同軍変事亦未能盡法故其後変事數起乃近日滴水崖馬營又告變矣。如此而不早圖。可言智乎。臣以為今日之計有二、當不俟終日而即行者也、一曰足邊儲以收未叛之心、二曰審地形以調輕重之勢、所謂足邊儲者、先行兩地廵撫、會計二鎮兵馬歲用實費若干。半歲本色。其數若干。半歲折銀。其數若干。及查各處解到之數若干。尚欠若干。行戶部補足。然年有豐歉價有低昂則各處解運之數可常而戶部補足之數不可畫一凡此又當通融酌處。必足以備主兵一歲之用而後可也。此外又當發銀每鎮各二十萬兩。趁熟糴買糧料草束。專備客兵之用。每用過五萬兩以上。即如數解補。必使毋虧二十萬之額可也今之弊。戶部解銀各邊歲有定數。謂之年例。而主兵之足否不問也值本地有年。可以糴粮則苦於無銀。及本地有事。雖不吝高價。又無糧可糴。每損三倍之利。不得一倍實用。甚則行穵運之下策。費數石運一石而不暇恤。是三邊士卒。日枵腹以防不虞。何以收其叛渙之心乎。所謂審地形者。大同之左。則榆林。榆林之邊儲既足。而軍威振。則大同知所畏矣。宣府之右。則遼東。是時大同數叛故欲強左右翼以制之遼東之邊儲足而軍威振。則宣府知所畏矣。此犄角之勢以不治治之之法也此四鎮者。京師之羽翼爪牙。外可以捍夷狄。內可以威奸宄。四鎮忠順。則京師安。而天下安矣。然制禦在得筭。而握算在得人。今榆林遼東宣府之廵撫似得人矣惟大同蔡某年勞巳深。勢當更易。但某入鎮之時。正值危疑之際。既示寬大以安眾心則姑息有餘風力不足一旦易寬以猛處之實難似當待經畫既定之後。特遣深謀有定力如李承勛者。特往廵視。先補其粮餉以施惠。後振其綱紀以示威。自廵撫以下。聽其易置之權。而蔡某因以更動。則四鎮主將一新。而隱然長城不在山川甲兵。而在　皇上掌握中矣。夫儒者論兵。必木仁信而貴先謀。伏乞深信而必行之。但凡此皆當自出皇上特旨者忌言語泄也為著事功之累耳。

皇明經世文編卷之一百八十終








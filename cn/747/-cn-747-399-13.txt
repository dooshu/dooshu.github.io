○对太室择嗣判

〈甲於太室而择嗣，先幼者，或非之，称神所命。〉

纳约自牖，是修袷，於穆清庙，肃供神人。既不专而为名，当干蛊而承办孝。惟於甲也，克构是思，择乎太室，期以当阼。压纽斯兆，想平王之旧仪；佩玉忘哀，痛石骀之绝继。神保是格，信龟筮之叶和；人谋佥同，乃匕鬯而不丧。就诸臣位，尚檀弓之所嗤；辱以临丧，盖子游之习礼。先乎幼者，岂曰迟回？诬善之人，何词以免？韦贤後嗣，谋之允臧；季历嘉猷，谁执为咎？或委咸股，诚为朵颐，自羝羊而触藩，侔<鼠石>鼠而非据。小惩是诫，宜在执牛，忿疾於顽，无行射隼。

康子季

子季，开元时擢书判萃科。


○命皇太子监国仍亲总师徒东讨诏

通三立极，正维之业大；明两作离，继照之功博。是以贞我万国，必在元良，弼予一人，归之上嗣。将寄丈人之律，实资长子之师，亦既戒严，当除群慝。皇太子亨，仁明植性，孝友因心。禀上德之粹灵，宅中和之正气。恭敬之虔，岂伊桥梓，刚柔之适，无取韦弦。韫公忠而事君，总文武而行己，既不绝驰之美，可称问膳之勤。以三善之明，助百揆之务，迩安远肃，天平地成。属凶险负恩，称兵向阙，人神同愤，命尔抚军。将徼福於宗祧，以保安於社稷。凭天之德，何响不济？顺人之心，所战必克。庶清彼氛沴，以宁我国家。宜令太子监国，仍即亲总师徒，以诛叛逆，取今月二十三日先发。所司准式，务从省便，无使劳烦。布告遐迩，咸令知悉。


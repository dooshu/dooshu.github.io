○为敬晖等论武氏宜削去王爵表

臣晖等言：臣闻神器者天下之至公，必归於有德；皇极者域中之大宝，必顺乎天命。历考前古，详观帝业，皆不并兴，莫不更王。故三皇氏没而五帝氏兴，夏殷氏衰而周汉氏作。何则？帝王之历数，必应乎五行：水盛则火衰，木衰则金盛；天地之运也，必合乎四时：春往则夏来，暑退则寒集。则知五行之数，帝王不可违，违之则宗社不安，生人不理；四时之序，天地不能变，变之则霜露不均，水旱交错。自有隋失御，海内崩离，天历之重，归於唐室。万方乐业，荷拨乱之功；三圣重光，布生成之德：可谓有功於四海，有德於蒸人。自宏道遏密，生灵降祸，百姓哀号，如丧考妣。则天皇帝临御帝图，明目达聪，躬亲庶绩，则有谗邪凶孽，诬惑德，构害宗枝，诛夷殆尽，英藩贤戚，百不存一，馀类在者，投窜荒裔。冤酷人神，感伤天地，忠臣义士，实所痛心。自天授之际，僭称改革，武家子侄，咸树封建，十馀年，实亦荣极。时唐室藩屏，岂得并封？故知事有升降，时数匣也。今则天皇帝厌倦万务，神哭大宝，重归陛下，百姓讴歌，欣复唐业。上至卿士，下及苍生，黄发之伦，童儿之辈，莫不欢欣舞，如见父母。岂不以唐家恩德，感幽之心；陛下仁明，顺天下之望？

今皇业重构，圣祚中兴，神之道，有助於先德矣；黎人之诚，无负於陛下矣。臣又闻之，业不两盛，事不两大，故天无二日，土无二王，前圣之格言，先哲之明诫。自皇明反正，天命惟新，武家诸王，封建依旧：生者既加茅土，死者仍追赋邑。万姓失望，卿士寒心，何则？开辟以来，有斯理；帝王之道，实无此法。陛下纵欲开恩以行私惠，岂可违五行之历数乎？乖四时之寒暑乎？又海内众情，朝廷窃议，为武氏诸王身计，亦适将有损。何则？处之未得其所，居之实恐不安。陛下虽欲宠之，翻陷之，不遵古典故也。且唐历有归，周命已去，爵重则难保，禄薄则易全。又则天皇帝亲政之时，武氏诸王，亦分外职，今并居京辇，不降旧封，天下之心，窃将不可。陛下纵欲敦崇外戚，曲流恩贷，奈宗庙社稷之计何？奈卿士黎人之议何？伏愿陛下为社稷之远图，割私情之小爱，内崇经邦之要，外顺遐迩之心，岂不固宗庙之本，允人灵之愿？则陛下巍巍之业，贯三光而洞九泉；亲亲之义，上有伦而下有序。臣等特承荣宠，思竭丹衷，既为唐臣，实为唐计。伏乞圣慈，俯垂矜纳。

卢亻甫

亻甫，中宗朝为右补阙，迁秘书少监，开元时为修图书副使。


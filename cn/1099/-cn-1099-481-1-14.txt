○答周毓陽中丞 【 約酋討奴之非】

台翰言馬帥密約宰煖卜三酋殺奴討賞事情、何馬帥信之輕而見之滯也。用夷攻夷之說。從來有之。如漢誘南北庭自相屠殺。而我得乘敝以臣之之謂。非餌虜而委曲求助也唐人自有猛將精兵故可以用吐蕃用回鶻未有內□全不□□而專仰于外夷者唐餌匈奴吐蕃取天下復天下長安東都之掠。今古寒心。即我　文皇帝三衞靖難。而左臂之斷。至今為患。古名臣善用夷者。惟汾陽一人。今有汾陽其人否。三酋有感恩畏威如藥師羅其夷否。憨酋體面頗大。賦性頗直。要賞則挾賞、安能嫗嫗作効勞語以為騙局。而宰煖狡舛?鳥。慣作伎倆。彼見春秋賞有成例。不便開口。故借此以增賞。賞一得而歲以為例。安問殺奴。即質有親子頭目二三人。而彼亦索我一官為質。即明明渝盟。我終未敢殺質以速釁。究亦被挾拱手而還之。攢刀說誓。此濫套語。遼中何虜不攢刀。何日不說誓。禽獸無恥。未足恃也。况就稟中情節、不止卜兒亥子為可疑。即如所稱宰賽不欲煖兔卜兒亥等知。臨時自來先討些賞。如宰賽差使往約北關解仇同盟。金白二酋謂宰酉向無信實。且恐宰酋不忘前仇。誘兵於外。再有暗兵剋彼兩寨等情。是時宰酋最黠是宰酋且瞞煖卜先騙賞也。是金白且信宰酋不過。而恐其暗圖也。安望其為我同盟殺賊。而馬帥遽謂左聯金白。右連三酋。此時金白情形與三酋不同金白與奴為仇而三酋與奴比也一鼓掃蕩。何言之易也。即令各酋同心同盟為我殺賊真確無疑。且問三酋之師進于何路。欲繞北關之後。從東北角入。則三酋必以為遠。欲從北關境過。則北關必以假道。欲從我內地直入。而我輩未敢保也。且問三酋之師進于何時。欲附大兵同進。而我兵將安在。甲馬安在。器械色色安在。約之此時得無早計。欲如馬帥自言帶領家丁另一作用。竊恐未能圖奴而反而奴圖吾輩亦未敢保也。况用夷而勝有勝之害。不勝有不勝之害。無窮醞釀。未可悉陳。總之中國之體自尊。中國之力自全。偶一衂挫而遂卑辭厚幣。此王撫之所恃而失廣寧也餌狡舛?鳥不可知之虜。以求其助。無論中奴之誘與否。而其取笑四夷。貽譏萬世。亦巳多矣。初入部門、一二相知言及此者、弟頗以為非、載承明問、不敢不以直對、但狡酋原欲借此効小勒騙賞計、今既勘破。勢必羞忿。幸與馬帥善作善收。切勿說明不用本意。弟借北關不諧為辭。而委曲謝之。或設他辭以緩之。使其不疑不怒。不然是一奴未巳。而又生一奴也。

皇明經世文編卷四百八十一終








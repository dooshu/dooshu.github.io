一丛花

年时今夜见师师，双颊酒红滋。疏帘半卷微灯外，露华上、烟袅凉飔。簪髻乱抛，偎人不起，弹泪唱新词。

佳期谁料久参差？愁绪暗萦丝。想应妙舞清歌罢，又还对秋色嗟咨。惟有画楼，当时明月，两处照相思。

◆清徐釚《词苑丛谈》卷七引《词品拾遗》云“秦少游赠汴城李师师《生查子》”，其词姑存疑，然可证《一丛花》作于汴京。案《续资治通鉴长编》卷四六三：“元祐六年八月戊子朔……以赵君锡《论秦观疏》付三省，刘挚私志其事云：‘初，除观为正字，用君锡之荐。既而，贾易诋观不检之罪。同日君锡亦有章云：臣前荐观，以其有文学；今始知薄于行，愿寝前荐。’”所谓行为“不检”，“薄于行”，当指与歌妓来往。词云“年时今夜”，又云“对秋色嗟咨”，当指事发之前，盖为元祐五年庚午（1090）八月中秋前后所作。（徐培均《淮海居士长短句笺注》）

◎年时：宋时方言，犹当年或那时。

◎师师，泛指当时名妓。

◎参差：错过。见前《水龙吟》注。

◎今夜鄜州月，闺中只独看。遥怜小儿女，未解忆长安。香雾云鬟湿，清辉玉臂寒。何时倚虚幌，双照泪痕干。（唐杜甫《月夜》）

◆是其末路仳离，与唐时泰娘绝相类，较明之王媺、卞玉京，所遇尤不如。惟子野系宋仁宗时人，少游于哲宗初贬死藤州，均去徽宗时甚远，岂宋有两师师耶？（清丁绍仪《听秋声馆词话》）


○谢赐冬衣状

右。伏以元律戒时，祁寒应候。王人传诏，御府颁衣。伏惟皇帝陛下盛德御天，至仁育物。每念藩方之任，屡加宠锡之恩。臣绩效未施，尘忝兹久。捧温密之诏，喜若朝天；被轻纤之衣，暖同就日。况抚寒之问，下及师人；锡服之荣，遍周戎校。喜气乍传於封部，阳和先及於荆衡。争驰恋阙之诚，各励酬恩之志。


陈子壮传

陈子壮，南海人，年二十二岁，成万历己未科一甲第三名进士，授编修。天启中，魏珰秉权，子壮父熙昌以给谏疏当罪，廷杖谪戍。子壮亦以甲子浙江乡试录诽谤黜。崇祯初起用，累官至礼部侍郎。纠唐藩不法。时议以宗室授文武官，又力言不可，忤旨下狱遣戍。

乙酉，起南京礼部尚书，复忤时相马士英罢归。南京破，桂恭王方避乱寓梧州。子壮发檄远近，言桂王乃神宗皇帝子、光宗弟，当立。时唐王已立于闽。广督丁魁楚以子壮人望也，集多官议之。子壮持前议益坚。海道汤来贺让子壮曰：『如公议，闽立一君，粤复立一君；内自为敌，蚌鹬即无死，谁为之渔人者』？议遂寝。魁楚以擒靖江王功封平粤伯，汤来贺进江闽总督。以人望，亦召子壮入阁；辞不行。

丙戌冬，桂王子由榔监国，以子壮前议，即其家拜大学士、太保、兵部尚书，节制江、广、闽、楚军务。会唐王弟聿■〈金粤〉至广州自立，子壮未果行。

十二月，清兵克广州，唐王死。明年春，清兵出广西。前兵部侍郎张家玉，兵科给事陈邦彦及新会王兴、高凉崔良槚、潮阳赖其肖等前后聚众，攻克各州县。夏六月，子壮起于南海之九江村，与邦彦约攻会城。提督李成栋方东击家玉，会城空虚，故指挥杨可观、杨景晔及子壮婿前知州梁若衡等结花山降盗三千人，谋阴召子壮，期以七月七日兵至，内外举火应。子壮喜甚。先二日，率水军薄城。谍者入郭，被执事露。可观等皆死。子壮兵驻五羊驿。李成栋已破家玉兵于新安，趋归击败之，子壮奔回九江村。前御史麦而炫破高明，迎子壮入居之。

十一月，李成栋入高明，子壮、而炫与前知县朱实莲俱被执，总督佟养甲置于馆，厚享之。狱具，以犯旗示子壮曰：『不处公极刑，则威不立』。遂衣以赭裤，舁之游城内外遍。更集诸降绅燕饮聚观，有奋足蹋子壮面大唾骂者。临刑，举酒属诸绅曰：『畏否』？诸绅以头抢地曰：『敢不畏』！左右皆掩口笑。子壮身被数十刀，大呼太祖高皇帝、崇祯烈皇帝不绝口。汉人多垂泪，而旗下兵丁大笑之。与而炫等同日死于市。其子上图亦在获，以家僮伯卿请寸斩以赎主人之孤，得免死。

戊子春，李成栋叛，子壮弟给事子升上书请恤，得赠番禺侯，谥文忠，上图荫锦衣指挥使司正使。


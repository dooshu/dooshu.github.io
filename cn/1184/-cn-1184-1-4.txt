●南疆绎史勘本卷四

霅川温氏原本

古高阳氏勘定

目录

纪略四

永明王（上）

右粤中纪略第四。

○嗟夫！粤中之立国也，仅矣。崎岖黔、粤之间，与蛮獠杂处，鎗攘窜越，几不暖席；然犹支撑倾侧历十五年。其始也，瞿、严绸缪于内，何、堵捍御于外，陈、张之徒义旗云举，辑忠贞营数十万之众，分疆驻守；然后金、王反正于江右，成栋投戈于粤左，李、王、杨、沐经营滇、蜀，骎骎乎画江、汉而守之，似可有为矣。然进寸退尺，朝得夕失，仓卒不能称有树立。盖大命有归，强阳余闰，固天之所不能庇者也。自瞿、何致命而后文吏偷安，武将骄暴；倚寇盗为长城，托绝域以寄命。蝥贼内讧，忠良屠戮，而遗烬以息。「诗」曰：『人之云亡，邦国殄瘁』；岂不谅哉！

纪略四

永明王（上）

·永明王（上）

永明王讳由榔，神宗之孙、桂恭王常瀛少子也。常瀛，李贵妃出；万历二十九年封。天启七年，恭王就国衡州。衡在江、湖之表，地僻远。崇祯九年，封由榔为永明王。十六年张献忠陷衡州，王由永州入粤西，为贼执，系道州。征蛮将军杨国威遣部将焦琏率兵至，攀城破械，出之；王病不能行，琏乃负王以趋，渡河始得免。

乙酉南都覆，□东在籍尚书陈子壮将奉恭王监国，会闽中好王立，遂寝议。是年，恭王薨于苍梧，遂葬焉。长子安仁王由僾袭封，旋病卒。

丙戌春，闽中遣司礼太监庞天寿封王为桂王，居肇庆府。

秋九月，大清兵下汀州。唐王聿键就执；粤中总督丁魁楚、巡抚瞿式耜、巡按御史王化澄与旧臣吕大器、李永茂、晏日曙、汤来贺、董天闳、朱治■〈忄间〉、周鼎瀚、朱容藩、方以智、林佳鼎、程源等议所立，乃共推永明王。昔者，唐王尝语群臣曰：『永明神宗嫡孙，统系最正。朕无子，后当属诸』！时桂大妃王氏曰：『诸臣何患于无君。吾儿仁柔，非拨乱才，愿更择可者』！魁楚等请之坚，遂以冬十月十一日（壬午）监国肇庆，祭告天地宗庙。以魁楚为东阁大学士兼戎政尚书、大器大学士兼兵部尚书；式耜大学士兼吏部右侍郎，摄尚书事。永茂请终制。化澄以下皆进秩有差。

壬辰，湖广督师大学士何腾蛟、巡抚兵部右侍郎堵胤锡等上表劝进，优诏答之。司礼监太监王坤至自汀州，知唐王已殂；群臣请即位。

是月，大清兵破赣州。魁楚闻报，与太监王坤仓卒奉王奔梧州。

福王旧辅苏观生，粤人也；尝贻书魁楚欲预拥戴功，遣陈邦彦来劝进。魁楚与观生素不协，拒之。观生乃自南韶还师，适唐王弟聿■〈金粤〉浮海至广州；十一月癸卯朔，观生与布政使顾元镜、总兵林察等拥聿■〈金粤〉入广州城自立，伪号绍武。招海上郑、石、马、徐四姓盗，授总兵官；以与肇庆相拒。

甲寅，王还肇庆。先是，王出奔时，式耜等力争之不得。至是，定议迎还，于庚申即位，称号永历。追尊皇考曰端皇帝，尊继母太妃王氏为皇〔太〕后、生母马氏为皇太妃。册妃王氏为皇后。上隆武尊号曰思文皇帝。大赦，封太后弟王国玺武靖伯、皇后父王略长洲伯、太妃侄马九功镇远伯。

使给事中彭耀宣谕广州，观生杀之。乃以兵部侍郎林佳鼎总督兵事，御观生于三水。佳鼎故粤中监司，与林察同姓相善。察使群盗诈降，佳鼎信之；十二月甲戌，乘胜追至三山口，乱作，全师皆覆。佳鼎同佥事夏四敷赴水死，肇庆大震。

复以王化澄为兵部侍郎，代佳鼎督师。尚书吕大器辞官入蜀，即以化澄行尚书事。李永茂为大学士；未几，亦罢去。

时大清遣巡抚佟养甲、总兵李成栋提兵由福建直趋惠、潮，俱下之。望日丁亥，潜师袭广州，执聿■〈金粤〉。观生自缢，祭酒梁朝钟、太仆寺卿霍子衡等死之；余皆降。聿■〈金粤〉与周、益、辽等二十四王俱及于难。

报至肇庆，式耜请守峡口；太监王坤不从。乃以朱治■〈忄间〉为两广总督，守肇庆；奉王复走梧州。

是月，大兵取四川，张献忠伏诛。

大清顺治四年（丁亥）春正月癸卯朔，永明王在梧州，称永历元年。李成栋分兵徇南韶，自率劲卒抵肇庆，朱治■〈忄间〉走之。城破，王由梧州走平乐。丁魁楚走岑溪、王化澄走浔州，皆弃王去；从者惟瞿式耜、吴贞毓、吴炳等。李成栋别遣将下高、廉、雷三府。

癸亥，王由平乐抵桂林，欲幸楚。遣使湖南慰劳督师定兴侯何腾蛟等，并趣其兵入卫。

乙丑，梧州破，广西巡抚曹晔降。兵科给事中陈邦彦起兵于高明、兵部右侍郎张家玉起兵于东莞。征四川吏部尚书文安之、云南吏部侍郎王锡衮入阁，道阻不至；乃以翰林学士方以智为东阁大学士，同式耜入阁办事。未几，以智为僧去，锡衮寻为沙定洲所杀。以周堪赓、郭都贤、刘远生等为六卿，丁时魁、金堡等为给事中。

当是时，献忠部将孙可望等由蜀至黔，转入云南。丁魁楚入岑溪，辎重累多，舳舻相属；为大兵追及，薙发以降。李成栋与有隙，录其家数百人杀之；魁楚乞一子，成栋笑曰：『汝身且莫保，尚求活人耶』？至藤江，并杀之。平乐亦不守。桂林闻报，大恐；会武冈镇将刘承胤以兵至全州，王坤请赴之。

二月丙戌，王如全州。瞿式耜极陈桂林形势，请留；不听。因日请留守，与城存亡，许之；进文渊阁大学士兼吏、兵二部尚书督师，赐剑便宜从事，以总兵新兴伯焦琏兵隶麾下。封刘承胤安国公；陈邦傅思恩侯，守昭平。锦衣指挥马吉翔、郭承昊、严云从等皆为伯；御史毛寿登争之。吉翔怒，激承胤胁王杖寿登并刘湘客、吴德藻、万六吉于牙门外，承胤又为申救得免，皆夺职。以礼部尚书吴炳兼东阁大学士，入阁办事。承胤以五千人援桂林，挟王归武冈州。

三月癸亥，王至武冈，改曰奉天府；以岷王府为行宫。大清兵攻桂林，与焦琏连战城下，退屯昆阳。

封式耜临桂伯、琏新兴伯。

是时，长沙、常德俱失。何腾蛟与郝永忠等退保衡州。张先璧走宝庆，堵胤锡走永定卫。忠贞营李赤心等攻荆州不克，溃入归、巫两江间，马进忠、王有才等遁五溪山中。先，承胤所遣桂林援兵在城与焦兵主客不和，击伤琏，大掠而去；式耜檄诛首恶二十余人，劾承胤驭兵无状。武冈远在宝庆西，惟依承胤为重，政事皆取决焉；承胤遂专恣益甚。

夏六月庚午朔，何腾蛟朝行在；王慰劳再三，赐金币，以赵印选、胡一青兵隶之。承胤前在湖南以腾蛟荐，受节制；腾蛟以藤溪之捷，请加永忠援剿左将军、先璧右将军，承胤怒。至是，以长沙不守，奏解腾蛟兵柄。王乃密召腾蛟入，将以图承胤也；先璧劾承胤专擅，腾蛟翻和解之。

大学士陈子壮起兵九江镇，与张家玉等破东莞、高明诸县。

秋七月甲辰，进围广州，不克。命腾蛟督诸镇兵守衡州；未至，衡州已破，永忠等南走。腾蛟退保永州。湖南巡抚章旷徇永安，卒于军。

八月己巳朔，以户部侍郎严起恒为东阁大学士。

壬午，大清兵破宝庆，直趋奉天城外；刘承胤拒战败绩，举城降。参将谢复荣战死。马吉翔等奉王及两宫斩关出，夜走靖州。出古泥，总兵官侯性、司礼太监庞天寿将兵入卫，以舟来迎；由信道县入蛮境，达柳州。会天雨，宫眷、内竖狼籍泥淖中，饥饿无人色；性供帐储备。王喜，封性商邱伯，以天寿掌司礼监印。大学士吴炳扈世子以行，中道被执，死之。

九月，王在柳州；式耜请回桂林。我兵李成栋破清远，兵科给事中陈邦彦被执，不屈见杀。

冬十月，土司单鸣珂与守道龙文明挟仇相攻，陷柳州；文明走，鸣珂大掠城中，矢及王舟。

丁丑，王南走象州。

兵部尚书张家玉兵败，死之。

时大清兵已定湖南，西入黎平，永州亦破；郝永忠、卢鼎等俱还桂林。何腾蛟与严起恒、刘湘客随至，与留守瞿式耜议分地给诸将，俾各自为守。式耜督焦琏兵已先复阳朔及平乐府，陈邦傅亦由滨州复浔州，合兵复梧州，粤西全省稍定。

十一月丁酉朔，王回桂林，式耜与起恒、化澄并入直，腾蛟督师出全州。王坤、庞天寿掌司礼监事。

大清兵破高州；大学士陈子壮被执不屈，磔死。

大清顺治五年（戊子）春正月丁酉朔，王在桂林，称永历二年。巡按御史钱邦芑疏报四川全省恢定九州一百三十余县，王视朝受贺。叙全州功，晋腾蛟定兴侯、柱国太师，兵部尚书，赵印选新宁伯，胡一青兴宁伯，焦琏新兴侯；封王祥等侯伯职有差。擢邦芑右佥都御史，巡抚四川。

癸亥，江西提督金声桓、王得仁叛大清，以南昌内附。

二月，大兵至灵州。广东巡抚佟养甲与总兵李成栋亦叛之，以地内附。郝永忠之兵溃于兴安，奔还桂林；纵兵大掠，挟王夜走南宁。滇营兵亦入城纵火相攻，朝士皆被僇辱。腾蛟在永福闻警驰回，与式耜同调诸镇兵入城守御。

三月丁巳，大清兵至桂林北门；式耜城守，腾蛟等拒战，却之。时大兵闻江西叛，遂旋师。

金声桓使人间道赍佛经置密疏其中，赴南宁输款。

以礼部侍郎朱天麟为礼部尚书，旋进东阁大学士。王应熊卒。进吕大器为少傅，尽督西南诸军，代应熊；赐剑，便宜从事。

闰三月丙寅朔，王子慈烜生，大赦；正妃王氏出。

夏四月乙未朔，遣吏部侍郎吴贞毓、商邱伯侯性敕劳李成栋于广东，封惠国公；并封佟养甲襄平伯。

五月，何腾蛟复全州。壬午，复宝庆。

六月甲午朔，王幸浔州。封陈邦傅庆国公。

秋七月甲子朔，次梧州，谒兴陵。成栋请移驻广东，使其将罗成耀率甲士五千迎驾。瞿式耜请回桂林；众议肇庆监国之地，居两省中，遂移居焉。

八月癸巳朔，王还肇庆。拜成栋翊明大将军；以其子李元胤为锦衣卫指挥使，掌丝纶房事。袁彭年为左都御史（彭年以广东布政使与成栋密谋内附者也）。

宗室朱容藩自称楚世子、天下兵马副元帅，建行台于夔州；督师吕大器传檄诸路声其罪，命川将李占春诛之。

九月，召旧辅何吾驺、黄士俊入阁。

冬十月，何腾蛟攻永州、衡州，克之。成栋命其子元胤以兵三千宿卫，遂为禁旅。

是时，江西、广东俱复，惟赣州为高进库所守；金声桓使王得仁攻之不能克，命成栋率师助之。比成栋至，而大清兵已抵南昌，得仁还救；成栋战不利，退屯南康。

十一月，盗杀佟养甲于梧州。

李亦心与大兵战，破线国安于湘潭，遂复益阳、湘潭、湘乡、衡山等县。堵胤锡围长沙。

十二月辛丑朔，封李元胤南阳伯、马吉翎文安侯。

长沙告急，诸将溃，腾蛟退保湘潭。

大清顺治六年春正月庚申朔，王在肇庆，称永历三年。

壬申，朱天麟罢。

戊寅，南昌破；金声桓、王得仁皆死。

二月庚寅朔，湘潭破，马进忠败走。督师定兴侯何腾蛟被执，不屈；至长沙死之。李成栋亦败于信丰，渡河堕水死。事闻，王震悼，赠腾蛟中湘王，谥「忠烈」；成栋宁夏王、声桓南昌王，设坛祭之。以杜永和为两广总督；驻广州；罗成耀守南雄。

忠贞营之众亦溃于茶陵，由道州以入粤西。堵胤锡以胡一青、赵印选兵守衡州。三月，大清兵至，胤锡走道州。衡、永二府俱不守。

夏四月，孙可望遣使奉表投诚，请封王爵；廷议不可。可望自丁亥春入滇，据有全省，称国主，以干支纪年；其党李定国等抗不相下。云南监军杨畏知诱之来归，冀得封以制其党。议久不决；武康伯胡执恭驻思恩，便宜矫册印入滇封可望为秦王，而肇庆不知也。

六月己丑朔，堵锡胤至肇庆，加文渊阁大学士、封光化伯；使招李赤心等出楚。

秋七月，实封可望为平辽王，赐名朝宗；刘文秀、李定国、艾能奇等皆为公。可望却不受。

冬十月己丑，马进忠、王进才克武冈；乙卯，克宝庆、靖州。

何吾驺、王化澄罢。封黔镇皮熊为匡国公、滇镇王祥为忠国公，防守滇、黔。

十一月辛巳，督师大学士堵胤锡卒于浔州；赠浔国公。

十二月戊申，以史馆乏员，王亲试士；取刘■〈艹洍〉、钱东锡、杨在、李来、吴龙桢、姚子壮、涂宏猷、杨致和八人，俱授庶吉士。

大兵入粤东，罗成耀自南雄遁回。

大清顺治七年（庚寅）春正月乙卯朔，王在肇庆，称永历四年。

己未，闻庾关不守，问备御之策；群臣无对。

辛酉，王登舟。

戊辰，韶州复破。辛未，王西幸。问（？）戎政尚书刘远生、给事中金堡宣谕广州诸将，令杜永和出师；留马吉翔、李元胤居守。

庚辰，王至梧州，驻舟江干。内阁黄士俊以疾归，召朱天麟入直。

二月，大清兵至广州，围之。调陈邦傅、高必正等东援。

丁亥，户部尚书吴贞毓等合疏论袁彭年、金堡、丁时魁、蒙正发、刘湘客朋党误国十大罪。王以彭年反正有功，置不问：余下锦衣狱遣戌。

戊戌，大兵破武冈，马进忠退守靖州。

三月己未卯刻，日赤如血。

五月，必正与邦傅相雠杀，率所部西回；惟邦傅出屯肇庆。马宝等袭清远，败归。李元胤、马吉翔进驻三水，观望不敢进。而梧州郝永忠、惠州黄应杰俱已降，广州被围日久不能救；惟进封杜永和等为侯，以虚名慰劳而已。

六月，文安之入朝，命入阁办事。

秋八月，孙可望复遣使至梧州，自称秦王，且以不愿改号为请；付从官集议。

九月，可望由云南东袭贵州；皮熊走清浪，追执之，夺其兵。又使贺九仪袭遵义，滇镇王祥师败，自刎死。于是张先璧、马进忠等皆归可望，势益强，地与粤西相接矣。

冬十月辛巳朔，日有食之。

十一月辛亥，广州破，范承恩降；杜永和奔琼州。

甲寅，桂林破，留守大学士瞿式耜、总督兵部侍郎张同敞皆死之。初，衡、永俱破，胡一青、赵印选等南走粤，式耜命与焦琏、杨国栋等扼榕江。既而全州复破，榕江尽溃。

报至梧州，乙卯，王乘唬船夜发；比晓，从官踉跄遁走。陈邦傅在清远闻广州失，飞帆先归，劫从官于藤江，部郎潘骏观、童英、许王凤等皆被杀。内阁王化澄、吏部尚书晏清等俱走北流，不得达。马吉翔、李元胤追及于南宁，从官稍集，饥冻无人色；乃括行槖并吉翔所献金四千，散给之。赵印选、胡一青率滇兵驻滨州。

袁彭年自佛山遁，复投大军降。

十二月，命文安之出督师，经略川、秦、楚、豫。封赵印选为开国公、胡一青为卫国公、王光兴等俱为侯伯；所谓十三家之兵也。

「勘本」曰：此粤中纪略，亦多简脱不完处。今从天末山樵「南樵外纪」增益之，分作上下两卷；然犹有所未尽也。案时以逆臣翻覆，政令靡常；金声桓之于江右、李成栋之于粤中，交错其会，纪载亦未能尽晰。温氏以成栋事附其子元胤传，今「勘本」并削诸，因节其翻覆厓略于此。方大兵之下岭也，成栋以降将先驱，摧锋拓地，皆出其力；佟养甲以重臣视师，拱手受成而已。及奏功，养甲得为制府，而成栋仍官总兵加都督衔。上事日，戎服廷参，心怏怏；所取故明印信迨五十颗，而独匿「总制」印不缴。尔际阁部陈子壮、尚书张家玉、给事陈邦彦及霍师连、韩如璜辈兵四起，成栋犹尽力相赴；而所望殊迁，终不得。时袁彭年为布政使，乃密与之谋。会赣州告急，养甲拨饷八万，令成栋往援之；彭年故言额匮，迁延不发。成栋潜招花山群盗大至广州，郭门昼闭；绐养甲曰：『干州旦暮亡，而此间土寇深，五岭且不保。彼声言复故国耳，曷若权宜许之，俟治军再剿』！养甲故庸懦，知其不可而无如何。群盗受所指，纵火焚野，呼声震天地；不得已，出示安民，但书「甲子」。榜既下，成栋宣言曰：『制府降矣』！即用所藏总制印，奉永历朔，上表南宁；养甲仓皇逊位。王遂加成栋大将军、惠国公，养甲兵部尚书、襄平伯。先是，陈阁部子壮之死，养甲寸磔之，投骨四郊。论者谓子壮先朝大臣起兵，亦各为其主。杀之足矣，而乃处以极刑；且未足，而至无完骸，忍过矣！至是，子壮赠太师、番禺侯，谥「文忠」；即遣养甲为谕祭使，养甲媿欲死。而遗臣又时相挫辱，乃密令人赍表北行，将自归，为逻者所得。旋遣祭兴陵（即桂端王墓）；成栋子元胤以兵擒之江中，磔杀之。元胤恃功浸骄，父子且不相属。后成栋于国事复多观望；江右告急，将兵往援，而迁延不进。渡桥马蹶，人马俱坠下，直立水中以死。








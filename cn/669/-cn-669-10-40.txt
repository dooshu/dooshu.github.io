40　劉敞深於春秋而張洞非之　稽經議禮難矣


劉原父深於春秋，然議郭后祔廟，引春秋「禘于太廟，用致夫人：致者不宜致也，且古者不二嫡，當許其號而不許其禮」。張洞非之曰：「按左氏，哀姜之惡所不忍道，而二傳有非嫡之辭，敞議非是。」然則稽經議禮，難矣哉！

【元圻案】僖八年：「禘于太廟，用致夫人。」左傳以夫人爲哀姜；公羊以爲齊之媵女先至，脅公使立爲夫人者；穀梁以爲言夫人而不以姓氏，非夫人也，立妾之辭也。〇李仁甫長編一百九十仁宗嘉祐四年：「八月，知制誥劉敞言：『伏聞禮官倡議，欲祔郭氏於廟，臣竊惑之。昔春秋之義，夫人不薨於寢，不赴於同，不反哭於廟，則不言夫人，不稱小君。郭后之廢，雖無大罪，然亦既廢矣。及其追復也，許其號而不許其禮，且二十餘年。今一旦欲以嫡后之儀致之於廟，恐其未安於春秋也。「禘於太廟，用致夫人」，致者不宜致也，不宜致者以其不薨於寢、不祔於姑也。古者不二嫡，則萬世之後，宗廟之禮，豈臣子所能擅輕重哉！』禮官張洞駁議曰：『郭氏正位中宫，母儀天下，無大過惡。陛下閔其偶失謙恭，旋復位號，位號既復則謚册祔廟，安得並停？況引春秋「禘于太廟，用致夫人」之例，據左氏則哀姜之惡所不忍道，考二傳之説，復有非嫡之文，以證本朝之事，恐非其當。若曰「不薨於寢，不祔於姑」，則郭后之没，不得其所，責當歸於朝廷，死者何罪，而始儷宸極，終不廟食耶？』」〇張洞，師事劉子望、孫明復。見石守道上范文正公書。周益公跋歐陽公與張洞書曰：「洞字仲通，開封人。晁无咎雞肋集有傳。任潁州推官，文忠實爲守，甚重之。官至工部郎中。」






黄庭坚　寄上叔父夷仲三首

少年有功翰墨林，中岁作吏几陆沈。

庖丁解牛妙世故，监市履猯知民心。

万里书来儿女瘦，十月山行冰雪深。

梦魂和月绕秦陇，汉节落毛何处寻。

黄庭坚

黄庭坚　寄上叔父夷仲三首

艰难闻道有归音，部曲霜行璧月沉。

王春正月调玉烛，使星万里朝天心。

颇令山海藏国用，乃见县官恤民深。

经心陇蜀封疆守，必有人材备访寻。

黄庭坚

黄庭坚　寄上叔父夷仲三首

关寒塞雪欲嗣音，燕雁拂天河鲤沈。

百书不如一见面，几日归来两慰心。

弓刀陌上望行色，儿女灯前语夜深。

更怀父子东归得，手种江头柳十寻。

黄庭坚


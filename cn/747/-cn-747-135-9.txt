○立庙议

臣谨按汉丞相韦元成奏立五庙，诸侯同五，刘子骏议开七祖，邦君降二，郑司农踵元成之辙，王子雍扬国师之波，分涂并驱，各相师祖。咸玩其所习，好同恶异，遂令历代祧祀，多少参差，优劣去取，曾无画一。传称名位不同，礼亦异数。《易》云：“卑高以陈，贵贱位矣。”岂非别嫌疑，慎微远，防陵僭？尊君卑佐，升降无舛。所贵礼者，义在兹乎。若使天子诸侯，俱立五庙，便是贱可以同贵，臣可以滥主。名器无准，冠屦同归，礼亦异数，义将安设？《戴记》又称：“礼有以多为贵者，天子七庙，诸侯五庙。”才与子男相埒，以多为贵，何所表乎？愚以为诸侯立高祖以下，并太祖五庙，一国之贵也。天子立高祖以上，并太祖七庙，四海之尊也。降杀以两，礼之正焉。前史所谓德厚者流光，德薄者流卑，此其义也。伏惟圣祖在天，山陵有日，祖严配，大事在斯，宜依七庙，用崇大礼。若亲尽之外，有王业之所基者，如殷之元王，周之后稷尊为始祖。傥无其例，请三昭三穆，各置神主，太祖一室，考而虚位，将待七百之祚，递迁方处。庶上依晋宋，傍惬人情。


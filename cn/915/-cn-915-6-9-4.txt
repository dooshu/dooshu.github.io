◇手诏徵王敦（元年三月）

孤子绍顿首：天下大事，绍以眇身，弗克负荷。哀忧孔疚，如临于谷。实赖冢宰，以济艰难。公迈德树勋，遐迩归怀，任社稷之托，居总己之统。然道里长远，江川阻深，动有介石之机，而回旋之间，固以有所丧矣。谓公宜入辅朝政，得旦夕讠州谘，朝士亦佥以为然。以公高亮忠肃，至心忧国，苟其宜然，便当以至公处之，期於静国宁民，要之括囊无咎。伏想暗同此志，愿便速克近期，以副翘企之怀。（《魏书·晋司马绍传》。王敦将为篡，讽绍徵己，乃为书云云。案：《晋书·明纪》不载此文，但云帝乃手诏徵之。）


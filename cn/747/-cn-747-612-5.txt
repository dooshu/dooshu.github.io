○册太子礼毕赦文

门下：王者司牧黎元，绍膺统绪，必建储贰，以贞家邦。故《春秋》垂冢祀之文，《易》象著震方之位。朕属承景运，嗣守丕图，稽前王之令谟，奉列圣之彝训，上以严宗祧之顾，下以系亿兆之心，无疆之休，用崇主鬯，祗荷承宪，敢怠於怀！皇太子恒，忠孝温文，率义由礼，宽粹庄重，自诚而明，庆灵所积，姿器夙茂。能办南阳之牍，允符东海之贵。承华载启，命以居之。撰吉展仪，神人允洽。举是典册，授之轩墀。百辟在庭，四方来贺。以言承序，所感则深。永惟国本，为庆滋大。宜宏钦恤之令，亦覃命赐之恩。与众共之，无远不被。可大赦天下：自元和七年十月七日昧爽已前，天下应犯死罪，非杀人者，递减一等；左降官流人，并与量移；如因流贬所亡殁，及得罪之人，并任归葬。文武常参官及诸州府长官子为父後者，赐勋两转。应缘册皇太子行事，加阶赐勋爵有差，文武常参官及陪位官并宗子诸亲，赐勋一转，遂王府量与进官。春闱毓德，肇锡嘉名，磐石联华，义深敦序，礼王宽宜改名恽，深王察宜改名，洋王寰改名忻，绛王寮改名悟，建王密改名恪。夫习近迁性，圣贤所慎，详观古昔辅正元良，必惟其人朝夕讲训，然後明君臣父子之道，通礼乐教化之情，自非学究宗源，行可师范，则无以膺兹茂选，式是仪刑。其皇太子及诸王侍读，宜委中书门下精择二人，具名奏闻。天下孝子顺孙，先旌表门闾者，及高年废疾者，委所管州县，各加存恤。五岳四渎，名山大川，委所在长吏，量加祭祀。布告遐迩，咸使闻知。


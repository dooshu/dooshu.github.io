○读春令赋

首四时曰春，贞百度曰圣；复其度必圣之元，定其时惟春之孟。太史先谒，以明在木之文；上公奉仪，乃读行春之令。故汉王修之以展礼，晋后奉之以施敬。伊历载之或亏，洎我唐之斯盛。若夫太昊统节，勾芒御辰；历以元而天地更始，气直震而物候惟新。皇上乃顺时令，序彝伦；载青旗之容与，服苍玉之玢。辨色而金貂列位，迎春而玉辂回轮。爰奉令以进读，遂授时而发春；俯偻前止，精诚上陈。晓色分於丹陛，韶华发於紫宸；遂焕爵以颁秩，乃布德而昭仁。则知臣职不愆，国典靡阙；修阳事而考阴令，祀朝日而享夕月。陈而未读，千门之寒气犹飞；捧而既宣，九有之春辉已发。览读斯竟，庆赐乃行；缓政刑於肃杀，遂性命於生荣。习习和风，扇万物而条畅；迟迟丽景，照八极之文明。陈盛礼於元辰，酌宏谋於往旧。祀为国本，燔柴斯用乎上辛；食惟政先，祈谷必当於太蔟。莫不汨之则斯祸，叙之则斯；所以敕上公之恒典，俾畴人之敬授。穆穆秘殿，明明我皇；体乾道以从事，阅春令而颁方。可谓君奉时而罔失，臣出言而有章；时历克正，宪度克扬。既同文於戎貊，亦暨教於要荒；谅皇家之宏务，将永世而观光。

贾登

登，开元时官中书舍人。


【薤露】

惟汉二十（《宋书》作二十二。乐府、《广文选》同。）世。所任诚不良。沐猴而冠带。知（《宋书》作智。）小而谋强。（乐府作强。《广文选》同。）犹豫不敢断。因狩执君王。白虹为贯日。已亦先受殃。贼（乐府误作赋。）臣持（《广文选》作执。《诗纪》同。乐府云。一作执。）国柄。杀主灭宇京。荡覆帝基业。宗庙以燔丧。播越西迁移。号泣而且行。瞻彼洛城郭。微子为哀伤。（乐府云。右一曲魏乐所奏。○《宋书》乐志。《乐府诗集》二十七。广《文选》十三。《诗纪》十一。）


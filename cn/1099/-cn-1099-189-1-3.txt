○立邊防以禦虜患以保地方疏 【 修邊】

臣惟難禦者虜患。難知者邊事、臣先任陜西提學副使五年有餘、聞諸邊人、皆云禦虜先要修邊、及見經略之臣、亦多以修邊為務、竊疑至計、或不在此、而今謬司邊務四年有餘、每見無堅好邊墻去處。虜輒易犯。兵亦難禦。其地耕稼不興。孳牧不蕃。居人蕭條。行路者輒被撲捉。至於有堅好邊墻去處。虜之入也既懼我兵遏其衝。而出也又懼我兵擊其尾。是以不敢輕犯。即有犯時。兵馬驅逐。亦隨散矣。故其地稼穡布焉。牛馬蕃焉。居人頗可度日。行路者亦鮮遭虜。此不修邊與修邊之明驗也。正如花馬池至定邊營八十餘里、乃逓年虜入凉固涇靜要路、每至秋高、則百騎千騎、往來飄忽、人莫寧居、近該前總制尚書王瓊與臣先後將一帶邊墻修築完固、賊之犯時遂少。聲息之區。漸為樂上。嘉靖十三年七月內虜十萬突至花馬池墻下、官軍倚墻、雜用軍器、火藥擊射、虜眾被傷遂不入、乃由定邊營馬跑泉墻盡去處地名乾溝以入安會搶掠、葢花馬池有墻。故入之難。乾溝無墻故入之易爾。又有乾溝迤東舊安邊、及迤南新安邊、永濟石澇新興三山等營堡、俱在新墻之外。雖沿邊畧有舊墻。既低且薄。可跨而入爾。以故賊往往到於舊安邊近地住牧據為巢穴。不惟新安邊等堡可危。而附近環慶地方亦不能安。尤所當深慮者也。為今之計、必湏自乾溝定南入墩、至石澇池堡寧朔墩一十七里、無墻去處築高厚新墻。以杜乾溝深入之路。則安會及凉固涇靜地方。庶少侵軼。又於寧朔墩至永濟堡地名昌平墩九十餘里、俱倚舊墻幫築高厚。以衛舊安邊孤懸之勢。則新安邊永濟石澇新興三山等營堡俱有保障。環慶等處亦免驚虞。計若無善於此者矣。如其此墻不築。則乾溝不塞。舊安邊難保。乾溝不塞。則安會凉固涇靜等處之患。固未歇也。舊安邊難保。則新安邊永濟石澇新興三山等堡皆在岌岌之中。而環慶走馬槐安一帶。亦所蹂躪之地矣。地方利害之大者。實在於此。夫修邊則勞費並起。豈不知之。豈不念之。邊墻之說可行于陜西而不可行于宣大者地勢之不同不可相律也但修邊與調軍防守勞費一而巳。修邊雖勞費於一時。邊既修完。遇虜大舉。則調兵防守。若零騎出沒。惟責成該地方參將守備。人馬自足禦之。可免調兵之累節縮休養。亦有在焉。若不修邊。則無分大舉零騎。俱合調兵防守矣。其所勞費。不既多乎。正如今春虜賊移營舊安邊近地住牧、以窺乾溝先調副總兵梁震下奇兵三千、繼又調遊擊吳瑛下遊兵三千、前來防守、巳經數月餘。每一人一馬。每日費口粮一升五合。料三升。艸一束。積六千人馬。則每日費粮九十石料一百八十石。艸六千束。總其勞費。殆彀築墻三之一矣。一勞者永逸。忽遠慮則貽近憂豈敢不言乎。乞敕兵部從長計議、如果臣言有益邊防、即行延綏廵撫都御史總兵官督同管粮僉事分守參將守備等官、俱親詣前地方揆度地形、經畫封守、合用錢粮、具疏詣官銀、合用人夫、查照副使張大用修定邊營墻舊規、酌加僉派、先將乾溝定南八墩起至寧朔墩一十七里、加築新墻、次及寧朔墩至昌平一帶。俱倚舊墻幫築。俱要高厚以立兩路之防。以峻四夷之守。則腹裏邊境營堡。俱可免於虜患矣、


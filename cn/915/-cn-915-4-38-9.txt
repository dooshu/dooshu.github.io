◇桓子新论中

△谴非第六

王者初兴，皆先建根本，广立藩屏，以自树党，而强固国基焉。是以周武王克殷，未下舆而封黄帝、尧、舜、殷之后，及同姓亲属、功臣德行，以为羽翼，佐助鸿业，永垂流（旧校云「流」恐「统」）于后嗣。乃者强秦罢去诸侯，而独自恃任一身，子弟无所封，孤弱无与，是以为帝十四岁而亡。汉高祖始定天下，背亡秦之短计，导（旧校云「导」恐「遵」）殷、周之长道，褒显功德，多封子弟。后虽多以骄佚败亡，然汉之基本得以定成，而异姓强臣不能复倾。至景、武之世，见诸王数作乱，因抑夺其权势，而王但得虚尊，坐食租税，故汉朝遂弱，孤单特立。是以王翁不兴兵领士而径取天下。又怀贪功独专之利，不肯封建子孙及同姓戚属，为藩辅之固，故兵起莫之救助也。传曰：「与死人同疾者不可为医，与亡国同政者不可为谋。」王翁行甚类暴秦，故亦十五岁而亡。失（当作「夫」）猎射禽兽者，始欲中之，恐其创不大也。既已得之，又恶其伤肉多也。鄙人有得延（本作「延」，依《御览》四百九十二、八百上五改。《御览》引本注音檀，生肉酱也，又音延）酱而美之，及饭，恶与人共食，即小唾其中。共者怒，因涕其酱，遂弃而俱（本作「但」，依《御览》改）不得食焉。彼亡秦、王翁欲取天下时，乃乐与人分之。及己得而重爱，不肯与，是惜肉唾延（本作「耆」，依《御览》改）之类也。（《群书治要》）

昔齐桓公出，见一故墟而问之。或对曰：「郭氏之墟也。」复问：「郭氏曷为墟？」曰：「善善而恶恶焉。」桓公曰：「善善恶恶，乃所以为存，而反为墟，何也？」曰：「善善而不能用，恶恶而不能去。彼善人知其贵己而不用，则怨之。恶人见其贱己而不好，则仇之。夫与善人为怨，恶人为仇，欲毋亡，得乎？」乃者王翁善天下贤智材能之士，皆征聚而不肯用，使人怀诽谤而怨之。更始恶诸王假号无义之人，而不能去，令各心恨而仇之。是以王翁见攻而身死，宫室烧尽；更始帝为诸王假号而出走，令城郭残。二主皆有善善恶恶之费，故不免于祸难大灾，卒使长安大都坏败为墟。此大非之行也。北蛮之先，与中国并，历年兹多，不可记也。仁者不能以德来，强者不能以力并也。其性忿鸷，兽聚而鸟散，其强难屈而程难得，是以圣王羁縻而不专制也。昔周室衰微，夷狄交侵，中国不绝如线。于是宣王中兴，仅得复其侵地。夫以秦始皇之强，带甲四十万，不能窥河西，乃筑长城以分之。汉兴，高祖见围于平城，吕后时为不轨之言。文帝时，匈奴大入，烽火候骑至雍、甘泉。景、武之间，兵出数困，卒不能禽制，即与结和亲，然后边甬（疑作「竟」）得安，中国以宁。其后匈奴内乱，分为五单于。甘延寿得承其弊，以深德呼韩邪单于，故肯委质称臣，来入朝见汉家。汉家得以宣德广之隆而威示四海，莫不率服，历世无寇。安危尚未可知，而猥复侵刻匈奴，往攻夺其玺绶，而贬损其大臣号位，变易旧常，分单于为十五，是以恨恚大怒，事相攻拒。王翁不自非悔，及（当作「乃」）遂持屈强无理，多拜将率，调发兵马，运徙粮食财物，以弹（当作「殚」）索天下。天下愁恨怨苦，因大扰乱，竟不能挫伤一胡虏，徒自穷极竭尽而已。《书》曰：「天孽可避，自作孽不可活。」其斯之谓矣。夫高帝之见围。十（当作「七」）日不食。及得免脱，遂无愠色。诚知其往攻非务，而怨之无益也。今匈奴负于王翁，王翁就往侵削扰之，故使事至于斯。岂所谓「肉自生虫，而人自生祸」者邪？其为不急，乃剧如此，自作之甚者也。（《群书治要》）

王莽（本书作「王翁」，征事者辄变其词）时，置西海郡，令其吏皆百石亲事。一曰为四百石，二岁而迁补。（《续汉·百官志五》注。案：《莽传》「居摄元年，西羌怨莽夺其地作西海郡」。）

汉宣以来，理姓赋钱（《御览》作「敛」）一岁为四十余万万。吏俸用其半，余二十万万藏于都内为禁钱。少府所领园地作务之八十三万万，以给宫室供养诸赏赐。（《文选·永明九年策秀才文》注，《御览》六百二十七）

王莽（当作「翁」）起九庙，以铜为柱甍，大金银错镂其上。（《御览》五百三十一）

举火夜作，燃炭干墙。（《御览》八百七十一）

夫（当作「灾」）异变怪者，天下所常有，无世而不然。逢明主、贤臣、智士、仁人，则修德善政，省职慎行以应之，故咎殃消亡而祸转为福焉。昔大戊遭桑生朝之怪，获中宗之号；武丁有ず雉升鼎之异，身享百年之寿；周成王遇雷风折木之变，而获反风岁熟之报；宋景公有荧惑守心之忧，星为徙三舍。由是观之，则莫善于以德义精诚报塞之矣。故《周书》曰：「天子见怪则修德，诸侯见怪则修政，大夫见怪则修职，士庶见怪则修身。」神不能伤道，妖亦不能害德。及衰世薄俗，君臣多淫骄失政，士庶多邪心恶行，是以数有灾异变怪，又不能内自省视，畏天威，而反外考谤议，求问厥故，惑于佞愚而自诖误，而令患祸得就，皆违天逆道者也。（《群书治要》）

武帝出玺印石，财有兆朕，子侯则没印。帝畏恶，故杀之。（《史记·封禅书》索隐）

余前作王翁掌教（当作「乐」）大夫时，有男子毕康杀其母，有诏燔烧其子尸，暴其罪于天下。余谓此事不宜宣布，主封事云：「昔宣帝时，公卿大夫朝会廷中，丞相语次言：『闻枭生子，子长，且食其母乃能飞，宁然耶？』时有贤者应曰：『但闻枭子反哺其母耳。』丞相大惭，自悔其言之非也。群士人皆少丞相而多彼贤人，贤人之言有益于德化也。是故君子掩恶扬善，鸟兽尚为之讳，而况于人乎？不宜发扬也。」（《意林》。《御览》四百九十一，又九百二十七）

呈衣冠于川。（《述异记》上）

董贤女弟为昭仪，居舍号曰椒风。（《后汉·班固传上》注，《文选·西都赋》注，又《宣贵妃诔》注，《御览》一百八十一）

楚之郢都，车毂击，民肩摩，市路相排突，号为朝衣新而暮衣弊。（《北堂书钞》一百二十九，《御览》七百七十六）

道路皆蒿草，寥郭狼藉。（《文选·蜀都赋》注）

或言：「往者公卿重臣缺，而众人咸豫部署，云：『甲乙当为之。』后果然。彼何以处知而又能与上同意乎？孔子谓子贡亿则屡中。今众人能与子贡等乎？」余应曰：「世之在位人率同辈，相去不甚胶著。其修善少愈者，固上下所昔闻知也。夫明殊者视异，知均者虑侔，故群下之隐，常与上同度也。如昔汤、武之用伊、吕，高宗之取傅说，桓、穆之授管、宁、由、奚，岂众人所识知哉！彼群下虽好意措，亦焉能责斯以可居大臣辅相者乎？国家设理官，制刑辟，所以定奸邪，又内量中丞御史以正齐毂下，故常用明习者，始以欲（有脱误）」分正法，而终乎侵轻深刻皆务酷虐过度，欲见未（当有误）尽力而求获功赏，或著能立事而恶劣弱之谤。是以役以棰楚，舞文成恶，及事成狱毕，虽使皋陶听之，犹不能闻也。至于言语小故，陷致人于族灭，事诚可悼痛焉。渐至乎朝廷，时有忿ぉ，闻恶弗原，故令天下相放，俱成（疑有脱）惑，讥有司之行深刻云：下尚执重，而令上得施恩泽。此言甚非也。夫贤吏正士为上处事，持法宜如丹青矣。是故言之当，必可行也；罪之当，必可刑也。如何苟欲阿指乎？如遭上忽略，不宿留而听行其事，则当受强死也。哀帝时，待诏伍客，以知皇（当作「星」）好方道，数召（当有「见」字）。后坐帝（「帝」字衍）事下狱。狱穷讯，得其宿与人言，汉朝当生勇怒子如武帝者，刻暴。以为先帝为怒子，非所宜言，大不敬。夫言语之时，过差失误，乃不足被以刑诛。及诋欺事，可无于不至罪？《易》言「大人虎变，君子豹变」，即以是论谕人主，宁可谓曰：「何为比我禽兽乎？」如称君之圣明与尧、舜同，或可怒曰：「何故比我于死人乎？」世主既不通，而辅佐执事者复随而听之，顺成之，不亦重为蒙蒙乎？（《群书治要》）

九江太守庞真按县令高受社祭，有生牛肉二十斤，劾以主守盗，上请逮捕。诏不赃。天下缘是，诸府县社腊祠祭灶，不但进孰食，皆复多肉米酒脯腊，诸奇珍益盛，是故诸郡府至杀牛数头。（《御览》八百六十三）

△启寤第七

龙无尺水，无以升天；圣人无尺土，无以王天下。（《意林》）

谶出《河图》《洛书》，但有兆朕而不可知。后人妄复加增依托，称是孔丘，误之甚也。（《意林》）

张子侯曰：「扬子云，西道孔子也，乃贫如此。」吾应曰：「子云亦东道孔子也。昔仲尼岂独是鲁孔子？亦齐、楚圣人也。」（《意林》）

画水镂冰，与时消释。（《意林》，《御览》六十八）

孔子以四科教士，随其所喜。譬如市肆，多列杂物，欲置之者并至。（《意林》）

圣人天然之姿，所以绝人远者也。（《文选·陆士衡宴玄圃宣猷堂诗》注）

昔颜渊有高妙次圣之才，闻一知十。（《文选·应休连与曹长思诗》注）

子贡对齐景公曰：「臣之事仲尼，譬如渴而操杯器，就江海饮，满腹而叠右江海之深？」（《文选·运命论》注，《头陀寺碑文》注）

夫不剪之屋，不如阿房之宫，不琢之椽，不如磨砻之桷。玄酒不如苍梧之醇，控揭不如流郑之乐。（《初学记》十五，《御览》五百六十九）

谚言：「三岁学，不如一岁择师。」（《御览》四百四）

孔子，匹夫耳，而卓然名著。至其冢墓，高者牛羊鸡豚而祭之，下及酒脯寒贝，致敬而去。（《御览》八百六十）

吴之玩水若鱼鳖，蜀之便山若禽兽。（《御览》九百三十二）

△祛蔽第八

颜渊所以命短，慕孔子，所以殇其年也。关东鄙语曰：「人闻长安乐，则出门西向而笑。」知（《六贴》十六「知」字作「如闻」二字）肉味美，则对屠门而大嚼。此犹时人虽不别圣，亦复欣慕。如庸马与良马，相追衔尾，至暮，共列宿所，良马鸣食如故，庸马垂头不复食，何异颜渊与孔子优劣。（《意林》，《北堂书钞》一百四十五，《艺文类聚》七十二，《文选·曹子建与吴季重书》注，《初学记》二十五，《六贴》十六，《御览》三百九十一，又四百九十六，又八百二十八，又八百六十三，又八百九十七）

余少时见扬子云之丽文高论，不自量年少新进，而猥欲逮及。尝激一事而作小赋，用精思太剧，而立感动发病，弥日瘳。子云亦言，成帝时，赵昭仪方大幸，每上甘泉，诏令作赋，为之卒暴。思精苦，赋成，遂困倦小卧，梦其五藏出在地，以手收而内之。及觉，病喘悸大少气，病一岁（《北堂书钞》作「病发一年而死」。《甘泉赋》注作「明日遂卒」。《御览》三百九十三作「一年卒」，三百九十九、七百三十九作「病一岁卒」，皆误。）由此言之，尽思务精神也。（《意林》，《北堂书钞》一百二，《艺文类聚》五十六，又七十五，《文选·甘泉赋》注，《文赋》注，《白孔六贴》八十六，《御览》三百九十三，又三百九十九，又五百八十七，又一百三十九）

庄周病剧，弟子对泣之。应曰：「我今死则谁先？更百年生则谁后？必不得免，何贪于须臾？」（《意林》）

余前为王翁典乐大夫，见乐家书记，言「文帝时，得魏文侯时乐人窦公，年百八十岁，两目皆盲。文帝奇而问之曰：『因何服食而能至此邪？』对曰：『臣年十三失明，父母哀其不及众技事，教臣为乐，使鼓琴。日讲习以为常事。臣不能导引，无所服饵也，不知寿得何力。』」余以为窦公少盲，专一内视，精不外鉴，恒逸乐，所以益性命也，故有此寿。（《汉书·艺文志》注《辩正论》引陈思王《辩道论》，《御览》三百八十三，又七百四十）

齐桓公行，见麦（宋本《初学记》作「」）丘人，问其年几何。对曰：「八十三矣。」公曰：「以子寿，祝寡人乎？」对曰：「使主君甚寿，金玉是贱，以人为宝。」（《初学记》八，《太平寰宇记》十二《谯县》）

余尝过故陈令同二房，见其读《老子》书，言「老子用恬淡养性，致寿数百岁。今行其道，宁能延年却老乎？」余应之曰：「虽同形名，而质性才干乃各异度，有强弱坚脆之恣焉，爱养适用之，直差愈耳。譬犹衣履器物，爱之则完，全之久。」余见其旁有麻烛，而垂一尺所，则因以喻事。言「精神居形体，这然烛矣。如善扶持，随火而侧之，可毋灭而竟烛。烛无，火亦不能独行于虚空，又不能后然其。犹人之耆老，齿堕发白，肌肉枯腊，而精神弗为之能润泽。内外周遍，则气索而死，如火烛之俱尽矣。人之遭邪伤病，而不遇供养良医者，或强死，死则肌肉筋骨常若火之倾刺风而不获救护，亦道灭，则肤余干长焉余尝夜坐饥内中，然麻烛，烛半压欲灭，即自日敕视，见其皮有剥钅乞，乃扶持转侧，火遂度而复。则维人身或有亏剥，剧能养慎善持，亦可以得度。又人莫能识其始生时，则老亦死不当自知。夫古昔平和之世，人物蒙美盛而生，皆坚强老寿，咸百年左右乃死，死时忽如卧出者，犹果物谷实，久老则自堕落矣。后世遭衰薄恶气，娶嫁又不时，勤苦过度，是以身生子皆俱伤，而筋骨血气不充强，故多凶短折，中年夭卒。其遇病或疾痛恻怛，然后中绝，故咨嗟赠恶，以死为大故。昔齐景公美其国，嘉其乐，云：『使古而无死，何若？』晏子曰：『上帝以人之殁为善，仁者息焉，不仁者如焉。』今不思勉广日学自通，以趋立身扬名，如但贪利长生，多求延寿益年，则惑之不解者也。」或难曰：「以烛火喻形神恐似而非焉。今人之肌肤时剥伤而自愈者，血气通行也。彼蒸烛缺伤，虽有火居之，不能复全。是以神气而生长，如火烛不能自补完，盖其所以为异也，而何欲同之？」应曰：「火则从一端起，而人神气则于体，当从内稍出合于外，若由外腠达于内，故未必由端往也。譬由炭火之燃赤，如水过渡之，亦小灭，然复生焉。此与人血气生长肌肉等，顾其终极，或为炙，或为耳。曷为不可以喻哉！」余后与刘伯师夜燃脂火坐语，灯中脂索而炷樵秃，将灭息，则以示晓伯师，言人衰老亦如彼秃灯矣（《御览》八百七十作「秃炷矣」）。又为言前燃麻烛事。伯师曰：「灯烛尽，当益其脂，易其烛。人老衰亦如彼自蹶续。」余应曰：「人既禀形体而立，犹彼持灯一烛，及其尽极，安能自尽易？尽易之乃在人。人之蹶傥亦在天，天或能为他。其肌骨血气充强，则形神枝而久生，恶则绝伤，犹火之随脂烛多少长短为迟速矣。欲灯烛自尽易以不能，但促敛旁脂以染渍其头，转侧蒸干，使火得安居，则皆复明焉。及本尽者，亦无以燃。今人之养性，或能使堕齿复生，白发更黑，肌颜光泽，如彼促脂转烛者，至寿极亦独死耳。明者知其难求，故不以自劳；愚者欺或，而冀获尽脂易烛之力，故汲汲不息。又草木五谷，以阴阳气生于土，及其长大成实，实复入土而后能生。犹人与禽兽昆虫，皆以雄雌交接相生。生之有长，长之有老，老之有死，若四时之代谢矣。而欲变易其性，求为异道，惑之不解者也。」（《弘明集》五，又略见《御览》八百七十）

卫后园有送葬时乘舆马十匹，吏卒养视，善饮不能乘，而马皆六十岁乃死。（《御览》八百九十七）

余与刘子骏言养性无益。其兄子伯玉曰：「天生杀人药，必有生人药也。」余曰：「钩吻不与人相宜，故食则死，非为杀人生也。譬若巴豆毒鱼，石贼（一本作「杀」）鼠，桂害獭，杏核杀猪，天非（一本作「非天」）故为作也。」（《御览》九百九十）

△正经第九

学者既多蔽暗，而师道又复缺然，此所以滋昏也。（《文选·颜延年皇太子释奠会诗》注）

秦近君能说《尧典》，篇目两字之说至十余万言，但说「曰若稽古」三万言。（《汉书·艺文志》注。案《文心雕龙·论说篇》曰：「若秦君延之注《尧典》十余万字，朱普之解《尚书》三十万言，所以通人恶烦，羞学章句。」近君、君延，必有一误。）

子贡问蘧伯曰：「子何以治国？」答曰：「弗治治之。」（《意林》）

《易》，一曰《连山》，二曰《归藏》，三曰《周易》。《连山》八万言，《归藏》四千三百言。《连山》藏于兰台，《归藏》藏于太卜（已上十二字，依《北堂书钞》一百一加。《连山》，《书钞》作「厉山」）。古文《尚书》旧有四十五卷（案：《汉志》作四十六卷）为十八篇（句有脱误。《汉志》作五十七篇，师古引郑玄《叙赞》云「后又亡其一篇」，故五十七，则此当云五十八篇。）。古衤失《礼记》有四（《汉志》作「五」）十六卷。古《论语》二十一卷，与齐、鲁文异六百四十余字（「与齐下十一字，依《经典释文叙录》加）。古《孝经》一卷二十章（《汉志》作二十二章），千八百七十二（《汉志》注作「一」，《意林》与此同）字，今异者四百余字。嘉论之林薮，文义之渊海也。（《御览》六百八）

维四月，太子发上祭于毕，下至孟津之上。此武王已毕三年之丧，欲卒父业。升舟而鱼入，则地应也。燎祭降乌，则天应也。二年，闻纣杀比干。囚箕子，太师、少师抱乐器奔周，甲子日月若连璧，五星若连珠。昧爽，武王朝，至于商郊牧野，从天以讨纣，故兵不血刃而定天下。（《御览》三百二十九）

人抱天地之体，怀纯粹之精，有生之最灵者也。是以貌动于木，言信于金，视明于火，听聪于水，思睿于士。五行之用，动静还与神通。貌恭则肃，肃，时雨若；言从则，，时若；视明则哲，哲，时燠若；听聪则谋，谋，时寒若；心严则圣，圣，时风若。金木水火皆载于土，雨燠寒皆发于风，貌言视听皆生于心。（《五行大义》四）

王者造明辟雍，所以承天行化也（《初学记》九，《御览》五百三十三）。天明，故命曰明堂，上圆法天，下方法地，八窗法八风，四达法四时，九室法九州，十二坐法十二月，三十六户法三十六雨，七十二牖法七十二风（《续汉·祭祀志中》注）为四面堂，各从其色，以仿四方（《艺文类聚》三十八，《初学记》十三）。王者作圆池如璧形，实水其中，以环壅之，故曰辟雍，言其上承天地，以班教令，流转王道，周（《御览》作「终」）而复始。（《艺文类聚》三十八，《御览》五百三十四）

《左氏传》遭战国寝废，后百余年，鲁人梁赤为《春秋》，残略多所遗失。又有齐人公羊高缘经文作传，弥离其本事矣。《左氏传》于经，犹衣之表里，相待而成。经而无传，使圣人闭门思之，十年不能知也。（《意林》，《经典释文叙录》，《史通》十四，《御览》六百十。案：君山推崇《左氏》如此。《史通》十四又引《东观汉记》「陈元奏云：光武兴立《左氏》，而桓谭、卫宏并共毁訾，故中道而废」。事与《新论》违异，所未审也。）

诸儒睹《春秋》之记录，政治之得失，以立正义，以为圣人复起，当复作《春秋》也。自通士若太史公，亦以为然。余谓之否。何则？前圣后圣，未必相袭。夫圣贤所陈，皆同取道德仁义，以为奇论异文，而俱善可观者，犹人食皆用鱼肉菜茄，以为生熟异和，而复居美者也。（《美堂书钞》未改本九十五。《御览》六十八）

吴之篡弑灭亡，衅由季札。札不书上放周公之摄位，而下慕曹臧之谦让，名已细矣。《春秋》之趣，岂谓尔乎？（《古文苑·郦炎对事》）

尧能则天者，贵其能臣舜、禹二圣。（《意林》）

△识通第十

刘子政、子骏、子骏兄子伯玉，三人俱是通人，尤珍重《左氏》，教授子孙，下至妇女，无不读诵者。此亦蔽也。（《意林》，《北堂书钞》九十八，《御览》六百十，又六百十六）

汉高祖建立鸿基，侔功汤、武。及身病，得良医弗用，专委妇人，归之天命亦以误矣。此必通人而蔽者也。（《文选·谢灵运庐陵王墓下诗》注）

汉太宗文帝有仁智通明之德，承汉初定，躬俭省约，以惠休百姓，救赡困乏，除肉刑，减律法，薄葬埋，损舆服，所谓达于养生送终之实者也。及始从代征，时谋议狐疑，能从宋昌之策，应声驰来。即位而偃武修文，施布大恩，欲息兵革，与匈奴和亲，总撮纲纪（《北堂书钞》十五作「纪纲」），故遂褒增隆为太宗也。而溺于俗议，斥逐材臣，又不胜私恩，使嬖妾慎夫人与皇后同席。以乱（本作「混」，依《文选·宦者传论》注改）尊卑之伦，此其所蔽也。（《御览》八十八）

充寮殷富。（《北堂书钞》十五。疑是言文帝。）

汉武帝材质高（《御览》作「英」）妙，有崇先广统（《御览·作「崇文广业」》）之规，故即位而开发大志，考合古今（《艺文类聚》作「今古」，《北堂书钞》十二与《御览》同）模范前圣故事，建正朔，定制度，招选俊杰，奋扬威怒，武义四加，所征者服（《北堂书钞》十三引此二句），兴起六艺，广进儒术，自开譬以来，惟汉家为最盛焉故显为世宗，可谓卓尔绝世之主矣。然上乃多过差，既欲斥境广圭，乃又贪利，争物之无益者。闻西夷大宛国有名马，即大发军兵，攻取历年，士众多死，但得数十匹耳。又歌儿卫子夫因幸爱重，乃阴求陈皇后过恶而废退之，即立子夫，更其男为太子。后听邪臣之谮，卫后以忧死，太子出走，灭亡不知其处。信其巫蛊，多征会邪僻，求不急之方，大起宫室，内竭府库，外罢天下，百姓之死亡不可胜数。此可谓通而蔽者也。（《艺文类聚》十二，《御览》八十八）

《汉书·陈遵传》云：「张竦为贼兵所杀。」李奇曰：「竦知有贼当地反支日，不在为贼所杀。桓谭以为通人之蔽也。」

扬子云为郎，居长安，素贫。比岁亡其两男，哀痛之，皆持归葬于蜀，以此困乏。雄（当作「子云」。《御览》变其词耳）察达圣道，明于死生，宜不下季札。然而慕怨死子，不能以义割恩，自令多费，而至困贫。（《御览》五百五十六）





卷十五

◎桓谭（四）

△离事第十一

举网以纲，千止皆张，振裘持领，万毛自整，治大国者，亦当如此。（《意林》）

以贤代（《意林》作「伐」。下同）贤谓之顺（《意林》作「烦」），以不肖代不肖谓之乱。（《意林》，《御览》四百二）

关并字子阳，材智通达。（《汉书·沟洫志》注。案：此以下皆言治河事。孟坚采《新论》以为《志》，首尾略具，故附载焉。《志》云，王莽时，征能治河者以百数。其大略异者，长水校尉平陵关并言：「河决，率常于平原、东郡左右，其地形下而土疏恶。闻禹治河时，本空此地，以为水猥，盛则放溢，少稍自索。虽时易处，犹不能离此。上古难识。近察秦、汉以来，河决曹、卫之域，其南北不过百八十里者。可空此地，勿以为官亭民舍而已。」）

大司马（当有「史」字）张戎仲功，习溉灌事（《汉书·沟恤志》注，《御览》六十一，《事类·河赋》注），议曰：（《事类·河赋》注）「河水浊，一石水，六斗泥。而民竞引河溉田，令河不通利。至三月，桃花水至，则河决，以其噎不泄也。可以禁民勿复引河。」（《御览》六十一，《事类·河赋》注。案：《沟恤志》云：「大司马史长安张戎言：『水性就下，行疾，则自刮除成空而稍深。河水重浊，号为一石水而六斗泥。今西方诸郡，以至京师东行，民皆引河、渭山川水溉田。春夏干燥，少水时也，故使河流迟，贮淤而稍浅；雨水多，暴至，则溢决也。国家数堤塞之，稍益高于平地，犹筑垣而居水也。可各顺从其性，毋复灌溉，则百川流行，水道自利，无溢决之害矣。』」）

韩牧字子台，善水事。（《汉书·沟恤志》注。案：《志》云：「御史临淮韩牧以为『可略于《禹贡》九河处穿之，纵不能为九，但有四五，宜有益』。」）

王平仲云：「《周谱》言定五年年，河徙故道（《水经注·河水五》作「故渎」。）今所行处，非禹所穿。（《意林》。案：《沟恤志》云：「大同空掾王横言：『河入勃海，渤海地高于韩牧所欲穿处。往者天尝连雨，东北风，海水溢，西南出，浸数百里，九河之地，已为海所渐矣。禹之行河，水本随西山下东北去。《周谱》云定王五年河徙，则今所行，非禹之所穿也。又秦攻魏，决河灌其都，决处遂大，不可复补。宜却徙完平处，更开空，使缘西山足，乘高地而东北入海，乃无水灾。』沛郡桓谭为司空掾，典其议，为甄丰言：『凡此数者，必有一是。宜详考验，皆可豫见，计定然后举事，费不过数亿万，亦可已事。诸浮食无产业民，空居与行役，同当衣食；衣食县官，而为之作，乃两便，可以上继禹功，下除民疾。』王莽时，但崇空语，无施行者。」）

四渎之源，河最高而长。从高注下，水流激峻，故其流急，为平地灾害。（《水经注·河水一》，《艺文类聚》九）

通历数家算法，推考其纪，从上古天元以来，讫十一月甲子夜半朔冬至，日月若连璧。（《初学记》四，《岁华记丽》四）

余前为郎，典漏刻。燥湿寒温辄异度，故有昏明昼夜。昼日参以晷景，夜分（《御览》作「暮夜」）参以星宿，则得其正。（《北堂书钞》未改本一百三十，《初学记》二十五，《御览》二）

扬子云好天文，问之于黄门作浑天老工，曰：「我少能作其事，但随尺寸法度，殊不晓达其意，然稍稍益愈。到今七十，乃甫适知，已又老且死矣。今我儿子爱学作之，亦当复年如我乃晓知，已又且复死焉。」其言可悲可笑也。（《北堂书钞》未改本一百三十，《御览》二）

通人扬子云因众儒之说天，以天为如盖转（「如」字「转」字依《初学记》一加），常左旋，日月星辰随而东西，乃图画形体行度，参以四时、历数、昏昼夜，欲为世人立纪律，以垂法后嗣。余难之曰：「春秋昼夜欲等平。旦日出于卯，正东方；暮日入于酉，正西方。今以天下人占视之，此乃人之卯酉，非天卯酉。天之卯酉，当北斗极。北斗极天枢。枢，天轴也，犹盖有保斗矣。盖虽转而保斗不移，天亦转周币，斗极常在，知为天之中也。仰视之，又在北，不正在人上。而春秋分时，日出入乃在斗南，如盖转，则北道近，南道远，彼昼夜刻漏之数，何从等平？」子云无以解也。后与子云奏事待报，坐白虎殿廊庑下。以寒故，背日曝背。有顷，日光级，不复曝焉。因以示子云曰：「天即盖转而行，其光影当照此廊下而稍东耳。无乃是反应浑天家法焉？」子云立坏其所作。则儒家以为天左转，非也。（《晋书·天文志一》，《御览》二，《事类·天赋》注）

五藏。（《释藏》百字二号，梁释僧《世界记序》云「桓谭拒问，率五藏以为喻。」）

言太山之上有刻石，凡千人八百余处，而可识知者七十有二。（《初学记》九，《御览》五百三十六）

太史《三世表》，旁行邪上，并效《周谱》。（《梁书·刘杳传》）

汉之三主，内置黄门工介。（《文选·长微赋》注，繁休伯《与魏文帝笺》注）

昔余在孝成帝时为乐府令，凡所典领倡优伎乐，盖有千人。（《北堂书钞》未改本五十五）

圣贤之材不世，而妙善之技不传。（《文选·王元长曲水诗序》注）

扬子云大才而不晓音。余颇离雅乐而更为新弄，子云曰：「事浅易善，深者难识。卿不好《雅》《颂》而悦郑声，宜也。」（《御览》五百六十五）

惟人心之所独晓，父不能以禅子，兄不能以教弟也。（《文选·魏文帝典论·论文》注）

五声各从其方，春角夏徵，秋商冬羽，宫居中央而兼四季。以五音须宫而成，可以殿上五色锦屏风谕而示之。望视，则青赤白黄黑各各异类；就视，则皆以其色为地，四色文饰之，其欲为四时五行之乐，亦当各以其声为地，而用四声文饰之，犹彼五色屏风矣。（《北堂书钞》未改本一百三十二，《御览》七百一）

余年十七，为奉车郎，卫殿中小苑西门。（《御览》二百十五）

谭谓扬子曰：「君之为黄门郎，居殿中，数见舆辇、玉蚤、华芝及凤皇三盖之属，皆元黄五色，饰以金玉、翠羽、珠络、茵席者也。」（《续汉·舆服志上》注，又《后汉·班固传上》注，《北堂书钞》未删改本一百四十一，《文选·西都赋》注，《寡妇赋》注，《宋孝武宣贵妃诔》注）

虽不见古路车，亦数闻师之说，但素舆而蒲茵也。（《北堂书钞》未删改本一百四十一）

宓牺之制杵臼，万民以济。及后世加巧，因延力借身，重以践碓，而利十倍。杵舂又复设机关，用驴骡牛马，及役水而舂，其利乃且百倍。（《御览》七百六十七，又八百二十九）

刘歆致雨具，作土龙、吹律，及诸方术，无不备设。谭问：「求雨所以为土龙，何也？」曰：「龙见者，辄有风雨兴起以迎送之，故缘其象类而为之。」（《续汉·礼仪志中》注）

难以顿牟、磁石不能真，是何能掇针取芥。子骏穷，无以应。（《论衡·乱龙篇》）

扶风漆县之分阝亭，部言本太王所处，其民有会曰，以相与夜市。如不为期，则有重灾咎。（《续汉·郡国志一》注，《初学记》二十四，《御览》一百九十一，又八百二十七）

太原郡民以隆冬不火食五日，虽有疾病缓急，犹不敢犯，为介子推故也。（《北堂书钞》一百四十三，《艺文类聚》三，《御览》二十七，又《后汉书·周举传》曰：「太原一郡旧俗，以介子推焚骸，有龙忌之禁。至其亡月，咸言神灵，不乐举火。由是士民每冬中辄一月寒食，莫敢烟爨。」注曰：「其事见桓谭《新论》。」）

天下有鹳鸟，郡国皆食之，而三辅俗独不敢取之，取或雷霹雳起。原夫天不独左彼而右此，其杀取时，适与雷遇耳。（《御览》十三，又九百二十五）

余小时闻闾巷言：「孔子东游，见两小儿辩斗，问其故。一儿曰：『我以日始出时近，日中时远。』一儿以日初出远，日中时近（案：殷敬顺《列子释文》卷下云：「怆怆，桓谭《新论》亦述此事，作怆凉。」据知《新论》原文，具如《列子·汤问篇》，惟怆凉字小异。《法苑珠林》既载《列子》于前，故于《新论》有所删节也。今《列子》与殷敬顺所见微异，附载之。「一儿曰：『日初出大如车盖，及日中则如盘盂，此不为远者小而近者大乎？』一儿曰：『日初出沧沧凉凉，及其日中如探汤，此不为近者热而远者凉乎？』孔子不能决也。」《金楼子·立言篇》亦载此事。）长水校尉平陵关子阳，以为「日之去人，上方远而四旁近。何以知之？星宿昏时出东方，其间甚疏，相离丈余。及夜半，在上方视之甚数，相离为一二尺。以准度望之，逾益明白。故知天上之远于傍也，日为天阳，火为地阳，地气上升，天气下降。今置火于地，从旁与上诊其热，远近殊不同，乃差半焉。日中正在上覆盖人，人当天阳之冲，故热于始出时。又新从太阴中来，故复凉于其西在桑榆间。大小虽同，气犹不如清朝也。」桓君山曰：「子阳之言，岂其然乎？」（《隋书·天文志上》，《法苑珠林》七）

公孙龙，六国时辩士也。为《坚白》之论，假物取譬，谓白马为非马。非马者，言白所以名色，马所以名形也。色非形，形非色。人不能屈。后乘白马，无符传，欲出关，关吏不听。此虚言难以夺实也。（《由贴》九，《御览》四百六十四）

世俗咸曰：「汉文帝躬俭约，修道德，躬先天下，天下化之，故致充实殷富，泽加黎庶，谷至石数十钱，上下饶羡。」（《北堂书钞》一百五十六，《御览》三十五，又八百三十七。案：此下当引「成帝问刘向」云云，如《风俗通》所载也。）

太史公造书，书成，示东方朔。朔为平定，因署其下。太史公者，皆朔所加之者也。（《史记·孝武纪》索隐，又《太史公自序传》索隐作「迁所著书成，以示东方朔，朔皆署曰太史公」）

雒阳李幼宾有小玉检。谒卫者史子伯素好玉器，见而奇之，使余报以三万钱，请买焉。幼宾曰：「我与好事长者传之，己顾十万，非三万钱主也。」余惊骇云：「我若于路见此，千钱亦不市也。故知之与不知，相去甚远」。（《御览》八百五）

△道赋第十二

余少时好《离骚》，博观他书，辄欲反学。（《北堂书钞》九十七）

扬子支攻于赋，王君大习兵器，余欲从二子学。子云曰：「能读千赋则善赋。」君大曰：「能观千剑则晓剑。」谚曰：「伏习象神，巧者不过习者之门。」（《意林》。案：此约文。《北堂书钞》一百二引云：「余少好文，见扬子云赋颂，欲从学。子云曰：『能读千赋则善之矣。』」《艺文类聚》五十六引云：「余素好文，见子云工为赋，欲从之学。子云曰：『能读千赋则善为之矣。』」《书钞》一百二十二引云：「君大素晓习万剑之名，凡器但遥观而知，不须手持熟察，言能观千剑则晓知之。」此三条与《意林》相当，今难复并矣。又子云为《甘泉赋》，梦五藏出在地。《艺文类聚》等书以事相涉，每牵连引之。《意林》一属《祛蔽》，一属《道赋》，今故分录，不紊原次云。）

谚曰：「侏儒见一节而长短可知。」孔子言：「举一隅足以三隅反。」观吾小时三赋，亦足以揆其能否。（《御览》四百九十六）

余少时为奉车郎。孝成帝出祠甘泉、河东，部先置华阴集灵宫，武帝所造，门曰望仙，殿曰存仙。书壁为之赋，以颂二仙之行。（《北堂书钞》一百二。案：《艺文类聚》七十八有此赋并序）

△辨惑第十三

五福：寿、富、贵、安乐、子孙众多。（《意林》）

百足之虫，共举一身，安得不济。（《意林》）

无仙道，好奇者为之。（连江叶氏本《博物志》七，今本五）

曲阳侯王根迎方士西门君惠，从其学养生老之术。君惠曰：「龟称三千岁，鹤称千岁。以人之材，何乃不及早鸟邪？」余应曰：「谁当久与龟鹤同居，而知其年岁耳！」（《意林》，《御览》七百二十）

圣人何不学仙而令死邪？圣人皆形解仙去，言死者，示民有终也。（《意林》，《文选·颜延年五君咏》注）

天下神人五：一曰神仙，二曰隐沦，三曰使鬼物，四曰先知，五曰铸凝。（《文选·江赋注》，《五君咏》注，《谢元晖敬亭山诗》注，《任彦升谢修卞忠贞墓启》注）

淮南王之子嫂（当误。安二子，太子迁，孽子不害，未知孰是）迎道人作金银，云：「钅公字金与公，钅公则金之公。而银者，金之昆弟也。」（《御览》八百十二）

琥帝有所爱幸姬王夫人，窈窕好容，质性佞。夫人死，帝痛惜之。方士李少君言能致其神魂。乃夜设烛张幄，置夫人神影。令帝居于他帐中，遥望见好女，似夫人之状。还帐坐。（《史记·武纪》集解，《北堂书钞》一百三十二，《文选·藩安人悼亡诗》注，《御览》六百九十九）

元帝被病，广求方士。汉中送道士（《艺文类聚》作「逸人」，《御览》七百五十七作「道人」，今依《水经注》）王仲都至。诏问：「何所能为？」对曰：「但能忍寒暑耳。」乃以隆冬盛寒日，令袒衣，载以驷马，于上林昆明池上环冰而驰。御者厚衣狐裘，甚寒战，而仲都独无变色。卧于池台上。曛然自若。因为待诏。至夏大暑日（案：《华岁纪丽》二说此事，以为服飞雪散），使曝坐，又环以十炉火，口不言热，而身不汗出。（《水经注·渭水下》，《三辅黄图》五，《艺文类》五，《初学记》三，《御览》二十二，又三十四，又七百五十七）

近哀、平间，雎陵（《御览》六百四十三作「临淮」，九百四十四作「雎陵」）有董仲君好方道，尝犯事坐重罪系狱，佯病死，数日，目陷虫出。吏捐弃之，既而复活。故知幻术靡所不有。又能鼻吹口歌，吐舌《齿牙》，耸眉动目。荆州有鼻饮之蛮，南城有飞头之夷，非为幻也。（连江叶氏本《博物志》二，今本四，《法苑珠林》七十六，《御览》六百四十三，又七百三十七，又九百四十四）

哀帝时有才（当作「老」）人范兰，言年三百岁。初与人相见，则喜而相应和，再三则骂而逐人。（《御览》四百六十六）

史子心见署为丞相史，官架屋，发吏卒及官奴婢以给之。作金不成。丞相自以力不足，又白傅太后。太后不复利于金也。闻金成可以作延年药，又甘心焉。乃除之为郎，舍之北宫中，使者待遇。（《抱朴子·内篇》十六《黄白》）

余尝与郎冷喜出，见一老翁粪上拾食，头面垢丑，不可忍视。喜曰：「安知此非神仙？」余曰：「道必形体如此，无以道焉。」（《御览》三百八十二）

刘子骏信方士虚言，谓神仙可学。尝问言：「人诚能抑嗜欲，阖耳目，可不衰竭乎？」余见其庭下有大榆树，久老剥折，指谓曰：「彼树无情欲可忍，无耳目可阖，然犹枯杭朽蠹，人虽欲爱养，何能使不衰？」（《辩正论》·引陈思王《辩道论》，《艺文类聚》八十八，《御览》九百五十六）

黄（《御览》作「期」）门郎程传好黄白术，娶妻得知方家女。伟常从驾出，而无时衣，甚忧。妻曰：「请致两端缣。」缣即无故而至前。伟按《枕中鸿宝》作金不成，妻乃往视伟，伟方扇炭烧筒，筒中有水银。妻曰：「吾欲试相视一事。」乃出其囊中药，少少投之。食顷发之，已成银。伟大惊曰：「道近在汝处，而不早告我，何也？」妻曰：「得之须有命者。」于是伟日夜说诱之，卖田宅以供美食衣服，犹不肯告伟。伟乃与伴谋挝笞伏之。妻辄知之，告伟言，道必当传其人，口虽而心非者，虽寸断支解，而道犹不出也。」伟福之不止，妻乃发狂，而走，以泥自涂，遂卒。（《抱朴子·内篇·黄白》，《御览》八百十二）

吕仲子婢死，有女儿年四岁，葬后数来抚循之，亦能为儿沐头浣濯。甚恶之，以告方士。云：「其家青狗为之，杀之则止。」婢遂不复来。杨仲文亦言，所知家妪死，己敛未葬，忽起饮酒食，醉后而坐棺前祭床上。如是三四，家益厌苦。其后醉行坏垣，得老狗，便打杀之。推问，乃里头沽家狗。（《御览》八百八十五，又九百五）

△述策第十四

或云：「陈平为高帝解平城之围，则言其事秘，世莫得而闻也。此以工妙踔善，故藏隐不传焉。子能权知斯事否？」吾应之曰：「此策乃反薄陋拙恶，故隐而不泄。高帝见围七日，而陈平往说阏氏。阏氏言于单于而出之，以是知其所用说之事矣。彼陈平必言汉有好丽美女儿年四岁为道其容貌，天下无有。今困急，已驰使归迎取，欲进与单于。单于见此人，必大好爱之，爱之则阏氏日以远疏。不如及其未到，令汉得脱去，去亦不持女来矣。阏氏妇女有妒面之性，必憎恶而事刂去之。此说简而要，及得其用，则欲使神怪，故隐匿不泄也。」刘子骏闻吾言，乃立称善焉。（《史记·陈丞相世家》集解，《汉书·高纪》注，《艺文类聚》十八，《白孔六贴》二十一，《御览》三百八十一）

△闵友第十五

谚曰：「有白头如新，倾盖如故。」言内有以相知与否，不在新故也。（《史记·邹阳传》集解）

庄尤字伯石。（《后汉·光武纪》注）

高君孟颇知律令，尝自伏写书。著作郎署哀其老，欲代之。不肯，云：「我躬自写，乃当十遍读。」（《北堂书钞》一百，《御览》六百十四）

扬雄作《玄书》，以为玄者，天也，道也。言圣贤著法作事，皆引天道以为本统，而因附属万类、王政、人事、法度，故宓羲氏谓之「易」，老子谓之「道」，孔子谓之「元」，而扬雄谓之「玄」。《玄经》三篇，以纪天、地、人之道，立三体有上、中、下，如《禹贡》之陈三品。三三而九，因以九九八十一，故为八十一卦。以四为数，数从一至四，重累变易，竟八十一而遍，不可损益。以三十五（当作「六」）蓍揲之。《玄经》五千余言，而传十三篇也。（《后汉·张衡传》注，《通鉴》三十注）

王公子问：「扬子云何人邪？」答曰：「扬子云才智开通，能入圣道，卓绝于众。汉兴以来，未有此人也。」国师子骏曰：「何以言之？」答曰：「才通著书以百数，惟太史公广大，其余皆丛残小论，不能比之子云所造《法言》《太玄经》也。《玄经》数百年，其书必传（已下对大司空王邑、纳言严尤问也，见《汉书·雄本传》）。世咸尊古卑今，贵所闻，贱所见也，故轻易之。老子，其心玄远而与道合（语未竟，《雄本传》作「昔老聃著虚无之言两篇，薄仁义，非礼学，然后世好之者，尚以为过于《五经》，自汉文、景之君及司马迁皆有是言。今扬子之书，文义至深，而论不诡于圣人。」），若遇上好事，必以《太玄》次《五经》也。」（《论衡·超奇篇》，《文选·东京赋》注，袁彦伯《三国名臣赞》，《史通·内篇·自序》，《御览》四百三十二，又六百二）

时农。（《元和姓纂·支韵》。案：此条未知所属，姑载于此。）

通人如子礼。（《元和姓纂·渔韵》）

余同时佐郎官有梁子初、杨子林，好学，所写万卷，至于白首。常有所不晓百许寄余，余观其事，皆略可见。（《御览》六百十九）

茂陵周智、孙胡，不为赋讼酬应之文。为大司徒掾，见使典定文义，兼领众事。（《北堂书钞》未改本六十八）

昔神农氏继宓羲而王天下，上观法于天，下取法于地，近取诸身，远取诸物，于是始削桐为琴，绳丝为弦，以通神明之德，合天地之和焉（《意林》，《艺文类聚》四十四，又八十八，《文选·月赋》注，《鲍明远白头吟》注，《御览》五百七十九，又八百十四，又九百五十六）。琴长（此二字意补）三尺六寸有六分，象期之数；厚寸有八（当有「分」字），象三六数；广六寸（《道藏》本《意林》作六分，今依官本），象六律。上圆而敛，法天；下方而平，法地；上广下狭，法尊卑之礼（《意林》）。琴隐长四寸五分，隐以前长八分（《文选·七发》注。）五弦，第一弦为宫，其次商、角、徽、羽。文王、武王各加一弦，以为少宫、少商（《通典》一百四十四。此下尚有说者不同。「又琴之始作，或云伏羲，工云神农，诸家所说，莫能详定」二十一字，当是杜佑语，不录。）下徵七弦，总会枢要（《文选·长笛赋》注），足以通万物而考治乱也（《文选·思玄赋》注，《初学记》十六，《御览》五百七十九。）八音之中，惟丝最密（《初学记》作「惟弦为最」），而琴为之首（《初学记》十六，《御览》五百七十九）琴之言禁也，君子守以自禁也（《玉篇》十六）。大声不震哗而流漫，细声不湮灭而不闻（《文选·啸赋》注）。八音广博，琴德最优（《文选·芜城赋》注，《长门赋》注）。操似鸿雁之音（《文选·长笛赋》注，又《琴赋》注作「操似鸿雁咏之声」），达则兼善天下，无不通，故谓之。《尧》经逸不存（《意林》，《文选·琴赋》注，《七发》注）。《舜操》者，昔虞舜圣德玄远（《北堂书钞》「玄」作「达」），遂升天子，喟然念亲，巍巍上帝之位不足保，援琴作操，其声清以微（《意林》，《文选·琴赋》注）。《禹操》者，昔夏之时，洪水襄陵沈山，禹乃援琴作操，其声清以溢，潺潺志在深河（《北堂书钞》未改本一百九）。《微子操》，微子伤殷之将亡，终不可奈何，见鸿秸高飞，援琴作操，其声清以淳（《意林》，《文选·琴赋》注，《御览》九百十六）。《文王操》者，文王之时，纣无道，烂金为格，溢酒为池，宫中相残，骨肉成泥，璇室瑶台，蔼云翳风，钟声雷起，疾动天地，文王躬被法度，阴行仁义，援琴作操，故其声纷以扰，骇角震商（《北堂书钞》四十一，《御览》八十四）。《伯夷操》（《文选·舞赋》注，《长笛赋》注。案：此语未竟。《长笛赋》注「伯夷操」下有「似鸿雁之音」五字，乃总说操字，义当在上文，非专说伯夷），《箕子操》，其声淳以激。（《意林》。右一章，采各书引见三十四事，依《意林》次第之，佚阙尚多。本传：「《琴道》一篇，未成，肃宗使班固续成之。」注引《东观记》曰：「《琴道》未毕，但有发首一章。」案：《文选·琴赋》注：「《七略》：《雅》第十七曰《琴道》，曰《尧》，逸。又曰，达则兼善天下，无不通，故谓之。又曰，《微子操》，微子伤殷之将亡，终不可奈何，见鸿秸高飞，援琴作操。」足说《要》所载，正是发首一章，故刘歆采用之地。）

晋师旷善知音。卫灵公将之晋，宿于濮水之上，夜闻新声，召师涓告之曰：「为我听写之。」曰：「臣得之矣。」遂之晋。晋平公飨之，酒酣，灵公曰：「有新声，愿奏之。」乃令师涓鼓琴。未终，师旷止之曰：「此亡国之声也。」（《后汉·陈元传》注）

雍门周以琴见孟尝君，孟尝君（《蜀志》注不重言「孟尝君」，盖转写脱，今依《文选·笙赋》注，《别赋》注，《豪士赋序》注加）曰：「先生鼓琴，亦能令人文悲乎？」对曰：「臣之所能令悲者，先贵而后贱，昔（《笙赋》注改「故」）富而今贫，摈压穷巷，不交四邻；不若身材高妙，怀质抱真，逢罹谤，怨结而不得信；不若交欢而结爱，无怨（《别赋》注作「故」）而生离，远（弱晖《和王主簿怨情诗》注作「一」）赴绝国，无相见期；不若幼无父母，壮无妻儿（《恨赋》注作「子」），出以野泽为邻，入用堀穴为家，困于朝夕，无所假贷。若此人者，但闻飞乌（李陵《答苏武书》注作「鸟」）之号，秋风鸣（《答苏武书》注作「萧」）条，则伤心矣。臣一为之援（《别赋》注作「挥」）琴而长太息，未有不凄恻而滋泣（《别赋》注作「凄怆而流涕」）者也。今若足下，居则广厦高堂，连闼洞（《陆士衡日出东南隅行》注作「邃」，《说宛·书说篇》亦作「邃」）房，下罗帷（刘休玄《拟古诗》注作「帐」），来清风；倡优在前，谄谀侍侧，扬激楚，舞郑妾，流声以娱耳，色以淫目；水戏（《西京赋》注、《七》命注作「嬉」）则舫龙舟，建羽旗，鼓吹（《蜀志》注作「钩」，依沈约《宋书·乐志》一改）乎不测之渊；野游则登平原，驰广囿，强驽下高鸟，勇士格猛兽；置酒娱乐，沈醉忘归：方此之时，视天地曾不若一指，虽有善鼓琴，未能动足下也。」孟尝君曰：「固然。」雍门周曰：「然臣窃为足下有所常悲。夫角帝而困秦者君也，连五国而伐楚者又君也。天下未尝无事，不从即衡；从成则楚王，衡成则秦帝。夫以秦、楚之强，而报弱薛，譬（《蜀志》注无「譬」字，依《魏都赋》注加。《说苑》作「譬之」）犹磨萧斧而（《魏都赋》注作「摩萧斧以」）伐朝菌也，有识之士，莫不为足下寒心酸鼻（《蜀志》注无「酸鼻」二字，依王重宝《褚渊碑文》注加。《说苑》作「酸鼻者」）。天道不常盛，寒暑更进退，德秋万岁之后，宗庙必不血食；高台既以倾，曲池又已平，坟墓生荆棘，狐兔（《蜀志》注作「狸」，依《恨赋》注、张孟阳《七哀诗》注、任彦升《为卞彬谢修卞忠贞墓启》注改）穴其中，游儿（《七哀诗》注、谢修《下忠贞墓启》注作「樵儿」。《豪士赋序》注作「游童」）牧竖，踯躅其足而歌其上，行人见之凄怆（此六字依《七哀诗》注加），曰：「孟尝君之尊贵，亦犹若是乎（《七哀诗》注作「如何成此乎」！）」于是孟尝君喟然太息，涕泪承睫而未下。雍门周引琴而鼓之，徐动宫徵，叩（《豪士赋序》注作「挥」，《说苑》作「微挥」）角羽，初（「初」字依《豪士赋序》注加。《说苑》作「切」，亦「初」之误。《说苑》异文尚多，以非本文，不具载）终而成曲，孟尝君遂欷而就之曰：「先生鼓琴，令文立若亡国之人也。」（《三国志·蜀正传》注）

宣帝元康、神爵之间，丞相奏能鼓雅琴者，渤海赵定，梁国龙德。召见温室，知趣为侍郎。（《北堂书钞》七十一，《御览》二百四十八）

黄门工鼓琴者有任真卿、虞长倩，能传其度数，妙曲遗声。（《文选·司马绍统赠山涛诗》注）

成少伯工吹竽，见安昌侯、张子夏鼓琴，谓曰：「音不通千曲以上，不足以为知音。」（《御览》五百八十一）

卷十六


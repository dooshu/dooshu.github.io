元绛


绛字厚之，钱塘（今杭州）人。生于大中祥符二年（1009）。天圣八年（1030）进士。以直集贤院为广东转运使，迁工部郎中，历两浙、河北转运使，擢天章阁待制，知福州，进龙图阁直学士，徙广、越、荆南。为翰林学士、知开封府。拜参知政事。出知颍州。加资政殿学士，留提举中太一宫，以太子少保致仕。元丰七年（1084）卒，年七十六。赠太子少师，谥章简。

减字木兰花

绿杨阴下。短帽轻衫行信马。过尽春风。踏尽青青打尽红。

舞鸾歌凤。人面湖光红影动。醉眼归时。人在朱楼曲角西。

映山红慢

谷雨风前，占淑景、名花独秀。露国色仙姿，品流第一，春工成就。罗帏护日金泥皱。映霞腮动檀痕溜。长记得天上，瑶池阆苑曾有。

千匝绕、红玉阑干，愁只恐、朝云难久。须款折、绣囊剩戴，细把蜂须频嗅。佳人再拜抬娇面，敛红巾、捧金杯酒。献千千寿。愿长恁、天香满袖。








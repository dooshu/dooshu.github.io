○诛王涯郑注加恩中外德音

朕以翼翼之心，孜孜求理，十年之内，庶政未凝。极其焦劳，志在博采，聿观奇士，冀获长才。取其节焉，不顾发迹，故李训郑注，咸得进言。望其沃心，每许造膝，邪人奸色，顺非而泽，信行听言，深心厚貌，包藏不怍，伪辨无疑。枭獍为心，祸乱忽作，意欲翦除中外，悉去大臣，志愿非常，自谋安泰。赖上天垂祐，宗社降灵，同恶虽多，奸谋竟败。忠臣输力，保护朕躬，是日弭宁，已尝布告。尚闻闾里，未悉予心，犹有浮言，谬相诳惑。朕君臣之际，疑间不行，致此妖妄，惭非哲惠。前月二十一日，王涯、贾餗、舒元舆、李训、郑注、李孝本、韩约、罗立言、王璠、郭行馀、魏逢等，亲率金吾兵仗，又郭行馀、王璠领所部将健，持兵上殿，叶谋不轨，倾覆社稷，谋害中外。凡此凶徒，悉已枭戮，绝其遗类，以谢忠良。内外庶臣，卿士百辟，体予前志，宜即自安，无惑浮言，尚相恐怖。

式布维新之庆，宜申在宥之恩。京百司见禁囚徒，死流罪递减一等。未结正者，推问毕日，准此处分。诸色所繇官吏，陷於胁从，虽有名籍，涉於诖误者，一切不用更问，仍付左右神策两金吾京兆府御史台，并准恩赦处分，休便追捕。其有潜藏回避，限令出三日，各归本司。逆人亲族，已处置外，其馀周亲已上，一切不问。所在更不用系留闻报。其先有定名捕捉者，所在寻追，获日奏闻，不得漏网。昨者有擅入逆人之家，盗掠财物，拥无故之利，生怙乱之心；尚有纵酒聚徒，妖言惑众，志於掠盗，恐吓居人；假托军司，辄持兵器，及以前月二十一日事妄相告讦者，委御史台京兆府严加伺察，擒捉奏闻。所在集众决杀，不在恩赦之限。

於戏！齐晋之难，桓文是兴；注训之妖，朕志先定。识邪正之路，辨消长之端，睹众臣宣力於急难，见禁旅摧凶於顷刻，当危急之际，识臣节之勤，藏於予心，何日可忘？宣示中外，宜体朕怀。


○審度兵勢虜情預擬督調戰守以成安攘疏 【 虜情】

查得連年徵調延綏寧固遼東等處客兵、嘉靖二十一年共十枝、以後俱六枝四枝、應援宣大二十八年延保二枝、老營堡一枝、大同一枝、二十九年延綏保定遼東共四枝、俱應援宣府、葢重宣府也。重宣府者。重京師也。近准兵部咨為陳戰守除虜患以振國威事、該京營總兵官太子太保咸寧侯仇鸞題本部覆議各兵應援當視虜情緩急以為先後、若京師有警、則宣大為輕、京師無警則宣大為重、延綏遊兵、徵調宣大應援、係節年故事、今使赴調京師、路由宣大、亦不相左、而况駐劄宣大、以聽京師調用、實有兩便、合行宣大總督官預將此兵量布、儘東隆永滴水崖以便京師調用等因、題奉欽依、備咨前來、周謀詳論、固巳籌筭無遺、臣竊惟兵不預圖、無以應戢守、探不真實、無以中机宜、若使探報既真。則後發先至。自可以奪虜之心。彼此不失。自可以投机之會。是徵兵在先而探報貴審。則兵為有用。虜不足平矣。查得虜患節年侵犯、如在山西、則急山西、在大同、則急大同、在宣府、則急宣府、如今年在薊州、則又當急薊州、信矣、然俺答諸部落。實在宣大之間。套虜聯合而入。亦不能越度宣大。倘有侵犯。東行必先大同。次宣府次薊州探虜情之真者。必先大同。次宣府。次薊州。近御史胡宗憲奏稱探報虜營。大同得其情。宣府得其形薊州因魔問病。不足憑矣固以虜巢在西北。大同有大邊宣府無大邊。薊州借聽于属夷。自有不同。該部覆奉欽依如擬施行、則是探報者。固當責之各鎮。務得真情。庶向往有期。督發無悞。東西咸中。犄角可憑。實兵家之首事也。且諸鎮雖皆虜衝。而府逼近京師。實為緊要。薊州正當畿甸。尤切腹心。審重度輕。則防禦之兵。似當先薊州而後宣府。然虜有所由入。兵有所由會審机度勢。則防禦之兵。又當先宣府而後薊州何也、薊州宣府。雖俱京師後門宣府在西。與虜隣近其所由入可以探知。整兵防禦。其所由會。亦属樞鈴各路主客兵馬。督調應援。不悞哨探。心志既一。勢力亦均倘犯宣大。自可追逐庚戍虜徒薊門入故當時急在薊門然先是宣大屡報東行大將軍移師備居庸矣若犯薊州。一關之限。聞警疾馳。稽日計程。不失筴應。臣愚謂備宣府可應薊州備薊州則不能應宣府此兵勢也。探報可憑。則防守不失。若止聽属夷譸張相誘。利在犒勞。妄報虜情。不審聽聞。即預徵調。關門甫度。虜遂乘虛。則宣府入寇之路。有誰堵遏。不無顧此失彼。重致憑陵。臣愚謂探報防禦。必先宣大而後薊州。此兵機也。較之常歲。虜之侵犯。多在秋高。其餘時月。縱有警傳。亦止近塞。天寒地凍。巳難馳騁至于深入。尤所未能。葢虜之衝突全藉馬力。草枯臕損。可少解嚴。方宜休飬兵騎。以待征調。若不審時量地。聽憑虛喝。不惟調遣不時。致增外患。屯兵日久。亦將內疲。是亦兵之忌也。竊料虜賊驕貪。理當覆滅。似不可拘守故常。使機事或成牽制。臣愚謂宜行各邊如賊無侵犯、不許貪圖小利以起釁端、但加防禦戒嚴、無墮賊計、如果不逞、侵犯地方、犄角勦除、以慰西顧、仍預量擬精騎、以備搜搗、至如套虜過河。則全陜兵馬。先得探報。大加搜搗。虜雖犬豕。亦重室家。豈敢長驅而無內顧。兵法曰攻其所必救。此亦齊人救韓直走大梁之說。是亦兵之奇也。昔人謂醜虜雖眾、不當漢一大縣、今縱倍之、封疆萬里、豈遽稱難、近日捧讀　聖諭、加意戎師、兵充粮足、允服廟筭、袛誦三復、敵愾溢衷、臣愚又謂時當全勝、事貴早圖、欲張兵威以奪虜氣、須大破常格、多發帑銀、委任戶部重臣、添買芻粟議行九鎮、大簡精銳聲言衛護京師。相机委諸閫外。秋高馬肥。乘我有時。肆驕利貪。彼豈無隙。時方有出塞之謀故耳然用兵貴精。制勝在謀。將見幕南可空。名王可虜。雖所費不貲然一勞永逸、將在此舉、昔管仲霸齊、乃作內政、寄軍令、葢亦機事貴密、兵道尚詭、斯尤臣愚惓惓之朴忠也、若使連年備虜、縱有斬獲、不過零騎、得不補亡、虜何挫衄、日復一日、未見所終、試以近事、一年所費、總括其數、召大司農以所積貯徵解、亦總括其數、量入為出、將恐日益不足、臣之私憂、殊忘食寢、諺云、耕當問僕、織當問婢、豈僕婢之智、固賢諸他人、亦惟專且習耳、臣待罪邊方、叨任總督、似有一得、輒敢上陳、如蒙　皇上軫念虜患日深謀事貴預、敕下戶兵二部、會集廷臣從長計議、速為題請宸斷施行、邊疆幸甚、臣愚幸甚、


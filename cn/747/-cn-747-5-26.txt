○水潦大赦诏

天地播气，垂生育之德；皇王御极，宏覆帱之仁。故能财成万类，光宅八表。朕祗奉慈训，嗣守鸿业，承百王之季末，属四海之凋残。夜兴夕惕，无忘兆庶。克己勤躬，思隆政道。欲使阴阳顺序，干戈载戢，庶几前烈，致兹刑措。而山东之地，频年不稔，水雨为灾，饥馑相属。蠢尔西戎，屡扰边境，事不获已，遂劳兵车。良由诚未动天，德不被物，兴言念此，抚己多惭。加以浇伪尚繁，典刑仍用，虽复留心听断，明慎庶狱，尝恐缧绁之中，含冤靡诉，宪网所及，无辜致罪。一物有怨，责深在余。今岁惟暮春，时属生长，宜顺天布泽，与物更新，可大赦天下。自贞观九年三月十六日昧爽以前，大辟罪已下，皆赦除之。其常赦不免者，不在赦例。鳏寡茕独不能自存者，所在官司，量加赈恤。


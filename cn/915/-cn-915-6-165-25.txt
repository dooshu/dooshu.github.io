◇紫华赋（并序）

紫华一名长乐华，旧生于蜀，其东界特饶，中国奇而种之。余嘉其华纯耐久，可历冬而服，故与友生，各为之赋。

有遐方之奇草，禀二气之纯精。仰紫微之景耀，因令色以定名。刚茎劲立，纤条繁列，从回风以摇动。纷兰而蕙洁，蔚青葱以增茂。并含华而未发。于是散绿叶，秀紫荣，蕴若芝草之始敷，灼若百枝之在庭。炳参差以昭耀兮，何光丽之难形。葩艳挺于碧枝兮，焕若珊瑚之萃英，涣涣昱昱，而夺人目精。下无物以借喻，上取象于朝霞。妙万物而比艳，莫兹草之可嘉。（《艺文类聚》八十一，《御览》八百七）


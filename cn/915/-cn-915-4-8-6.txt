◇立宋贵人为皇后册文

维建宁四年七月乙未（案：《后汉·灵纪》作「癸丑」）。制诏：「皇后之尊，与帝齐体，供奉天地，祗承宗庙，母临天下。故有莘兴殷，姜任母周，二代之隆，盖有内德。长秋宫阙，中宫旷位，宋贵人秉淑媛之懿，体山河之仪，威容昭曜，德冠后庭。群寮所咨，人曰宜哉。卜之蓍龟，卦得承乾。有司奏议，宜称绂组，以母兆民。今使太尉袭使持节奉玺绶（《通典》作绂），宗正祖为副，立贵人为皇后。后其往践尔位，敬宗礼典，肃慎中馈，无替朕命永终天禄。」（《续汉·礼仪志中》注补引蔡质《典仪》，又见《通典》五十八）


读韩杜集

 (1)


杜诗韩集 (2) 愁来读 (3) ，似倩麻姑痒处搔 (4) 。天外凤凰谁得髓 (5) ？无人解合续弦胶 (6) ！

(1) 《隋书·经籍志》：“别集之名，盖汉东京之所创也。自灵均以降，属文之士众矣。后之君子，欲观其体势而见其性灵，故别聚焉，名之为集。”余见卷一《冬至日》。

(2) 一作“笔”。

(3) 《老学庵笔记》：“南朝词人谓文为笔，故《沈约传》云：‘谢玄晖善为诗，任彦昇工于笔’，约兼而有之。”又《庾肩吾传》：“梁简文帝《与湘东王书》曰：‘诗既若此，笔亦如之。’又曰：‘谢朓、沈约之诗，任昉、陆倕之笔。’《任昉传》又有‘沈诗任笔’之语。老杜诗云：‘贾笔论孤愤，严诗赋几篇。’杜牧之亦云：‘杜诗韩笔愁来读，似倩麻姑痒处抓。’亦袭南朝语尔。往时诸晁谓诗为诗笔，亦非也。”按《西溪丛语》亦云：“称文为笔，始六朝人，牧之语实所本也。”《文心雕龙》云：“今之常言，有文有笔，以为无韵者笔也，有韵者文也。夫文以足言，理兼诗书，别目两名，自近代耳。”予观《宋书》称谢惠连赠杜德灵诗十余首，文行于世，而殷景仁亦曰“臣小儿时，便见世中有此文”，则当时亦兼谓诗为文也。牧之集各本，俱作“杜诗韩集”，惟《万首绝句》则作“韩笔”，观宋人每特论及此，知当时所见多是“笔”字。

(4) 《神仙传》：“麻姑手爪不似人形，皆似鸟爪，蔡经心言背大痒时，得此爪以爬背，当佳也。”

(5) 《吴志·吾粲传》：“应龙以屈伸为神，凤凰以嘉鸣为贵，何必隐形于天外，潜鳞于重渊哉。”

(6) 《十洲记》：“凤麟洲在西海之中，洲四面弱水绕之，鸿毛不浮，不可越也。洲上有凤麟数万，各各为群，亦多仙家，煮凤喙及麟角合煎作胶，名之为续弦胶，此胶能续弓弩已断之弦。”






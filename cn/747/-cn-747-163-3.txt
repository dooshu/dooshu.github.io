○驳论徐馀庆处斩奏

谋反大逆，罪极诛夷，殄其族未足以谢愆，污其宫宁可以塞责？今据馀庆罪状，颇共虺冲交涉，为冲理债，违敕是情，於冲致书，在反为验。既属永昌恩赦，在庆罪即合原。状据永昌元年赦曰：“其与虺贞等同恶徒党，魁首既并伏诛，其支党事未发者，特从赦原。谨详魁首两文，在制非无所属。”《尚书》曰：“歼厥渠魁。”《名例律》曰：“造意为魁首，即其帅首乃元谋魁帅。首谋已露者既并伏法，支派党与未发者特从原宥。”有伏诛既标并字，足明魁首无遗。馀庆赦後被言发觉，即为支党，必其庆是魁首，当时寻已伏诛。若从魁首逃亡，亦应登时追捕。进则不入伏诛之例，退则又异追捕之流，将同魁首结刑，何人更为支党？况非常之恩，千载空遇；莫大之罪，万死蒙生。岂令支党之人，翻同魁首；应坐之伍，更入死条？嫉恶虽臣子之心，好生乃圣人之德。今赦而复罪，即不如无赦；生而又杀，则不如无生。窃惟圣朝，伏当不尔。馀庆请依後断为支党处流。


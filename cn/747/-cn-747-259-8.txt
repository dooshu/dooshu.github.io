○对书史百家策

问：卦分江使，图演天文，文籍於是滥觞，书契以之抽绪。皇坟帝典，述纪言以联镳；五传六经，伫礼乐而齐骛：斯并悬诸日月，焕乎文章。至如诸子相腾，小说奔竞，有惭屑玉之化，无异杂铅之宝。请用於火，恐招博奕之讥；将扇其风，复爽芟夷之义。二涂交战，一为解环：百两之篇，孰关其善？七分之术，孰著其能？谁求天下之书？谁决冢中之？识二简者何子？观四辙者何人？京兆耆旧之篇，起於何代？陈留神仙之传，创自何人？谁先孝子之图，谁首逸人之记？倘无谈於雕棘，将有荐於拔茅。

对：自龙马出河，爰分八卦；灵黾荐洛，见九畴：文字以兴，典谟斯起。即有姬公秀出，制礼乐以匡周；宣父挺生，删诗书而反鲁：莫不宪章文武，祖述唐虞，开兆庶之心灵，启群生之耳目。洎乎尼山落构，梁木兴歌；大义云亡，诸子爰起。於是墨承清庙，儒系司徒；文子开教於五神，范蠡逞能於千树；孙武绚其韬略，蒙叟混其鹏蜩；葛洪述内外之篇，刘安论黄白之秘；杨托思於全性，邹锐想於谈天；商君既擅於刑书，尹文亦谅於名实；吕韦博识，载ゼ悬市之文，鬼谷多才，爰创《飞箝》之作。自兹以後，其流甚繁，虽云有异於微言，（阙一字）亦可观於小道。或激扬仁义，或囊括政刑，或富国成家，或惩恶劝善。进既资於助国，退亦取於理身，实翰墨之泉源，信文章之隆薮。故马迁修史，列之九流；班固叙书，著之《七略》。今欲议其删削，语以芟夷，便是绝学者之多闻，爽国家之广略。学业虽不敏，未敢从命。谨对。








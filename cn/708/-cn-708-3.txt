卷三 仙部


仙三

阴长生（出《神仙传》）

阴长生，新野人，汉皇后亲属。不好荣贵，专务道术。闻马鸣生得度世之道，乃寻求之。相见，便执奴仆之役，如此十余年不懈。同时共事鸣生者十二人，皆悉归去，唯长生执礼弥肃。鸣生乃将入青城山中，煮黄土为金以示之，立坛西面，授以《太清神丹经》。鸣生别去，长生乃归，合之丹成，服半剂不尽，即升天。乃大作黄金十数万斤，以布惠天下贫乏。著书九篇，云：“上古仙者多矣，不可尽论。但汉兴以来，得仙者四十五人，连余为六矣，二十人尸解，余并白日升天。”

【总评】抱朴子曰：洪闻谚书有之曰：“子不夜行，则安知道上有夜行人？”今不得仙者，亦安知天下山林间不有学道得仙者？【眉批】此论却是。夫草泽间士，以隐逸得志，以经籍自娱，不耀文采，不扬声名，不修求进，不营闻达，人犹不能识之，况仙人亦何急急，令闻达朝阙之徒，知其所云为哉。

李阿（出《神仙传》）

李阿，蜀人，传世见之不老。尝乞于成都市，所得复散与贫者。夜去朝还，市人莫知所止。或往问事，阿无所言，但占阿颜色。若颜色欣然，则事皆吉。若容貌惨戚，则事皆凶。含笑则有大庆，微叹则有深忧。【眉批】古仙与民同患，仙犹圣也。如此候之，未曾不审。

尹思（出《神仙传》）

尹思，字小龙，安定人也。晋元康五年正月十五夜，坐屋中，遣儿视月中有异物否，儿曰：“今年当大水。中有一人被蓑带剑。”【眉批】儿亦可笑。思目视之曰：“将有乱卒至。”儿曰：“何以知之？”曰：“月中人乃带甲仗矛，当大乱。三十年后，当小清耳。”后果如其言。

张定（出《仙传拾遗》）

张定者，广陵人也。童幼入学，天寒月晓，起早，街中无人，独行百余步，有一道士行甚急，顾见之，立而言曰：“此可教也。”因问：“汝何好？”答曰：“好长命耳。”道流曰：“汝有仙骨，求道必成。且教汝变化之术，勿泄于人。十年外，吾自迎汝。”因以口诀教之。定谨讷小心，于家甚孝。【眉批】所以可教。与父母往涟水省亲，至县，有音乐戏剧，众皆观之，定独不往。父母曰：“此戏甚盛，亲表皆去，汝何独不看邪？”对曰：“恐尊长要看，儿不得去。”父母欲往，定曰：“此有青州大设，亦可看也。”即提一水瓶，可受二斗，空中无物，置于庭中，禹步绕三二匝，乃倾于庭院内，见人无数，皆长六七寸，官僚将吏，士女看人，喧阗满庭。局筵队仗，音乐百戏，楼阁车棚，无不精审。如此一日，至夕，复侧瓶于庭，人物车马，千群万队，逦迤俱入瓶内。父母取瓶视之，亦复无一物。每见图障屏风，有人物音乐者，以手指之，皆能飞走歌舞，言笑趋动，与真无异。父母问其从何学，答曰：“我师姓药，海陵山神仙也。已锡升天之道，约在十年，今七年矣。”辞家入天柱潜山。临去，白父母曰：“若有意念，儿自归来，无深虑也。”如是父母念之，即便还家，寻复飞去。一日谓父母曰：“十六年后，广陵为瓦砾矣。可移家海州，以就福地。”留丹二粒，与父母服之，百余年无疾，自此不复归。父母服丹，神气清爽。遂移居海州，乾符中犹在。

郭文（出《仙传拾遗》）

郭文，字文举，洛阳人也。隐余杭天柱山，或居大壁岩。太和真人曾降其室，授以冲真之道。晦迹潜修，世所不知。有虎张口至石室前，若有所告。文以手探虎喉中，得骨，去之。自此虎常驯扰于左右，文出山，虎必随焉。虽在城市中，俛首随行，不敢肆暴，如犬羊耳。【眉批】虎可恩结，况于人乎！或以书策致其背上，亦负而行。文尝采木实竹叶，以货盐米，置于筐中，虎负而随之。晋帝闻之，征诣阙下。问曰：“先生驯虎有术邪？”对曰：“自然耳。人无害兽之心，虎无伤人之意，何必术为。抚我则后，虎犹民也。虐我则仇，民犹虎也。理民与驯虎，亦何异哉！”帝高其言，拜官不就，归隐鳌亭山，得道而去。后人于其卧宋席下得蒻叶，书《金雄诗》《金雌记》，其言皆当时谶词。

吴猛 许逊（出《十二真君传》）

吴真君，名猛，字世云，家于豫章武宁县。七岁，事父母以孝闻。夏寝卧不驱蚊蚋，恐去而噬其亲也。及长，事南海太守鲍靓，因语至道。将游钟陵，江波浩淼，猛不假舟檝，以白羽扇画水而渡，观者奇之。一日，狂风暴起，猛乃书符掷于屋上，有一青鸟衔符而去，须臾风定。人或问之，答曰：“南湖有遭此风者，其中二道人呼天求救，故以此拯焉。”后人访寻，果如所述。

许真君，名逊，字敬之，汝南人也。弱冠，师大洞君吴猛，传三清法要。乡举孝廉，拜蜀旌阳令。寻以晋室棼乱，弃官东归，因与吴君同游江左。会王敦作乱，一日，二君与郭璞同候敦，敦谓二君曰：“孤梦将一木，上破其天。孤禅帝位果十全乎？”吴君曰：“木上破天，是未字也。明公未可妄动。”敦怒，因令郭璞筮之。卦成，景纯曰：“无成。”又问其寿，璞曰：“明公若起事，祸将不久。若住武昌，寿不可测。”敦大怒，问：“卿寿几何？”璞曰：“尽今日。”敦令武士执璞出，刑焉。时二真君方与敦饮酒，许君掷杯梁上，飞绕梁间。敦等举目看杯，二君坐中隐身。于是南出晋关，抵庐江口，因召船师载往钟陵。船师曰：“虽有船，无人力乘驾。”二君曰：“但以船载我，我当自行。”仍诫曰：“汝入船，闭门深隐，不得辄窥。”于是腾舟离水，凌空入云。二君谈论端坐，顷间，已抵庐山紫霄峰顶。龙行拽拨林木，戛剌响骇，其声异常，舟师偷目潜窥，二龙知人见之，委舟峰顶而去，船底遗迹尚存。后于豫章遇一少年，容仪修整，自称慎郎，许君与语，知是蛟蜃之精。念江西累苦洪水，若非翦戮，恐致逃遁。蜃精知真君识之，潜于龙沙洲北，化为黄牛。真君以道眼遥观，谓弟子施大王曰：“彼之精怪，化作黄牛，我今化为黑牛，手巾挂膊可认。汝见牛奔斗，当以剑截后。”真君乃化身而去。俄顷，果见黑牛奔趁黄牛而来。大王以剑挥牛，中其左股，因投入城西井中。许君所化黑牛，趁后亦入井内。其蜃精复从此井奔走，径至潭州，却化为人。先是蜃精化为美少年，聪明爽隽，而又富于宝货。知潭州刺史贾玉有女端丽，欲求贵婿。蜃精乃广用财宝，赂遗贾公亲近，遂获伉俪。【眉批】贾刺史以贪婿，妖自取之也。每至春夏间，常求旅游江湖，归则宝货万计，贾之亲姻童仆，莫不赖之而成富。至是蜃精一身空归，且云被盗所伤。举家叹惋之际，典客者报云：“有道流姓许，字敬之，求见使君。”贾公遽见之。真君谓贾公曰：“闻君有贵婿，略请见之。”贾公乃命见。慎郎怖畏，托疾潜藏。真君厉声言曰：“蛟蜃老魅，焉敢遁形！”于是蜃精复变本形，宛转堂下，寻为吏兵所杀。真君又令将其二子出，以水噀之，即化为小蜃。妻贾氏几欲变身，父母恳真君，遂与神符救疗。仍令穿其宅下丈余，已旁亘无际矣。真君谓贾玉曰：“汝家骨肉几为鱼鳖也。今须速移，不得暂停。”贾玉苍皇徙居，俄顷之间，官舍崩没。【眉批】危哉！

【总评】《朝野佥载》云：许旌阳于豫章西山江中拔剑斩蛟，剑没于水。后渔人网得一巨石，击之，声闻数十里。唐朝赵玉为洪州刺史，破之，得剑一双。视其铭，一有许旌阳字，一有万仞字，又《广异记》云：开元末，太原武胜之为宣州司士，知静江事，忽于滩中见雷公践微云逐小黄蛇，盘绕滩上。有人戏投以石，中蛇，铿然作金声，雷公乃飞去。使人往视，得一铜剑，上有篆许旌阳斩蛟第三剑云。

按《墉城仙录》：婴母谌氏（谌姓婴字）父法于孝道明王。吴许二君又受法于婴母，此豫章法派也。又《玉皇玄谱》：猛为御史，逊为高明大使。十二辰，逊领玄枵之野，于辰为子；猛统星纪之邦，于辰为丑，许阶在吴上。

陶真白（出《列仙传》《谈薮》及《尚书故实》）

丹阳陶弘景，字通明。母初娠，梦青龙出怀，及生，标异。因读葛洪《神仙传》，便有志于养生。每言仰视青云白日，不以为远。年十七，与江、褚炫、刘俊，为宋朝升明四友。仕齐，历诸王侍读。年二十余，稍服食。后就兴世观主孙先生咨禀经法，精行道要。乃拜表解职，答诏优叹，赐与甚厚。公卿祖之于征虏亭，供帐甚盛，咸云宋齐以来未有斯事。遂入茅山，又得杨许真书，遂登岩告静，自称华阳隐居，书疏亦以此代姓名。【眉批】士安之玄晏，稚川之抱朴，真白之华阳隐居，皆代名之表表者。造三层楼栖止，身居其上，弟子居中，接宾于下。齐高祖问之曰：“山中何所有？”弘景以诗答曰：“山中何所有，岭上多白云。只可自怡悦，不堪持寄君。”高祖赏之。尤好著述，长于诠正谬伪，著《太清经》，一名《剑经》。凡学道术者，皆须有好剑镜随身。又说干将、莫邪剑，皆以铜铸，非铁也。造浑天仪，转之，天相会。及梁武帝革命，帝既早与交游，手敕咨迓。先生因画二牛，一散放于水间，一著金笼，一人执绳，以杖驱之。帝笑曰：“此人欲效曳尾龟，岂可致耶？”其时每有大事，无不前陈，时人谓之山中宰相。以大同初，献二刀，一名善胜，一名成胜，为佳宝。【眉批】《芝田录》云：真白居其都山中，常蓄二刀，一名善胜，一名宝胜。往往飞去，人望之，如二条青蛇。先生尝作诗云：“夷甫任散诞，平叔坐谭空。不信昭阳殿，化作单于宫。”其时人皆谈空理，不习武事。侯景之难，一如所言。

王烈（出《神仙传》）

王烈，字长休，邯郸人也。常服黄精及铅，年三百三十八岁，犹有少容，登山历险，行步如飞。少时本太学书生，五经百家，无不该博，【眉批】天上无不读书的仙人。嵇叔夜甚敬爱之，数数就学，共入山游戏采药。后烈独之太行山中，忽闻山东崩地殷殷如雷声，烈往视之，乃见山破，石裂数百丈，两畔皆青石，石中一穴，经阔尺许，中有青泥流出如髓。烈取泥试丸之，如热之状，随手坚疑，气如粳米饭，嚼之亦然。烈合数丸如桃大，携归与叔夜，曰：“吾得异物。”叔夜甚喜，取而视之，已成青石，击之如铜声。叔夜即与烈往视之，断山已复如故。烈入河东抱犊山中，见一石室，室中有石架，架上有素书两卷。烈取读，莫识其文字，不敢取去，却著架上，暗书得数十字形体以示康，康尽识其字。烈喜，乃与康共往读之。至其道径，了了分明，比及，又失石室所在。烈私语弟子曰：“叔夜未合得道故也。”按《神仙经》云：“神山五百年辄开，其中石髓出，得而服之，寿与天相毕。”烈前得者必是也。

孙登（出《神仙传》）

孙登者，不知何许人也。恒止山间，穴地而坐，弹琴读易。冬夏单衣，天大寒，人视之，辄被发自覆身，发长丈余。【眉批】以发为衣，甚奇。又雅容非常，历世见之，颜色如故。市中乞得钱物，转乞贫下，更无余资，亦不见食。时杨骏为太傅，使传迎之，问讯不答。骏遗以一布袍，亦受之。出门，就人借刀断袍，上下异处，置于骏门下，时人谓为狂。后乃知骏当诛斩，故为其象也。骏录之，不放去，登乃卒死，骏给棺埋之。后数日，有人见登在董马坡，因寄书与洛下故人。嵇叔夜有迈世之志，曾诣登，登不与语。叔夜乃扣难之，而登弹琴自若。久之，叔夜退。登曰：“少年才优而识寡，劣于保身，其能免乎？”竟如其言。叔夜善弹琴，于是登弹一弦之琴，以成音曲，叔夜乃叹息绝思也。

蓝采和（出《续仙传》）

蓝采和，不知何许人也。常衣破蓝衫，六黑木腰带，阔三寸余。一脚着靴，一脚跣行。夏则衫内加絮，冬则卧于雪中，气出如蒸。每行歌于城市乞索，持大拍板，长三尺余，常醉踏歌，老少皆随看之。机捷谐谑，人问，应声答之，笑皆绝倒，似狂非狂。行则振靴言踏歌：“踏歌蓝采和，世界能几何？红颜一春树，流年一掷梭。古人混混去不返，今人纷纷来更多。朝骑鸾凤到碧落，暮见苍田生白波。长景明晖在空际，金银宫阙高嵯峨。”歌词极多，率皆仙意，人莫之测。但以钱与之，以长绳穿，拖地行，或散失，亦不回顾。或见贫人，即与之，及与酒家。周游天下，人为童时至斑白见之，颜状如故。后踏歌于濠梁间酒楼，乘醉，有云鹤笙箫声，忽然轻举于云中，掷下靴衫、腰带、拍板，冉冉而去。【总评】王遥五舌簧，孙登一弦琴，采和三尺大拍板，一副仙乐。

伊用昌（出《仙传拾遗》）

伊用昌，不知何许人也。妻甚少，有殊色，音律女工事，皆尽妙，夫虽饥寒丐食，终无愧意。豪富子弟或以言笑戏调，尝有不可犯之色。其夫能饮，多狂逸，人皆呼为伊风子。多游江左庐陵、宜春诸郡，出语轻忽，【眉批】世法谓之轻忽，仙家谓之率真。每为众所殴击。爱作《望江南词》，夫妻唱和。或宿于古寺废庙间，遇物即咏，其词皆有旨。《咏鼓词》云：“江南鼓，梭肚两头栾，钉著不知侵骨髓，打来只是没心肝，空腹被人漫。”余多不记。天佑癸酉年，夫妻至抚州南城县，有村民毙一犊，夫妻丐得牛肉一二十觔，于乡校内烹炙，一夕俱食尽，至明，夫妻为肉所胀，俱死。吏民以芦席裹尸，于县南路左百余步瘗之。其镇将姓丁，是江西廉使刘公亲随，一年后得替归府，刘公已薨。忽一旦，于北市棚下，见伊风子夫妻唱《望江南词》乞钱。既相见，甚喜，便叙旧事，执丁手上酒楼，三人共饮数斗，丁大醉而睡。伊风子遂索笔题酒楼壁云：“此生生在此生先，何事从玄不复玄。已在淮南鸡犬后，而今便到玉皇前。”题毕，夫妻连臂高唱而出城。其丁将于酒楼上醉醒，怀内得紫金一十两。后人开其墓，但见芦席两领，裹烂牛肉十余斤，臭不可近，余更无别物。

曹老人（出《神仙感应传》）

于涛者，唐宰相琮之侄也。琮南迁，经平望驿，维舟方食，有一叟自门而进，直抵厅侧小阁子，以诣涛焉。叟之来也，驿吏疑从相国而行，不之问。相国疑其驿中人，又不之诘。既及涛所，涛问叟何人，对曰：“曹老儿。”问其所来，对曰：“郎君极有官职，此行不用忧。”涛方虑远陟，闻语，欣然揖之，即席问焉。叟云：“郎君此后官职高显，不可一一叙，请濡毫随语记之。”涛录数章，词多隐密，若谣谶。时表弟薛校书同行，因问薛如何，叟曰：“千里之外，遇西则止。其有官职，虽非真刺史，亦作假郡守。”涛又问其京中宅内事可知否，叟俛首良久曰：“京宅甚安。今日堂前有某夫人、某尼，宾客名字一一审识。某廊下有小童某，牵一铜龟子驰戏。”涛皆于编上，荏苒所载，已是数幅。相顾笑语，即等昏暝。涛因指薛芸香姬者，谓叟曰：“此人如何？”对曰：“极好，三千里外亦得好官。”【夹批】奇！涛初随语书事，心志锐信，及闻此姬亦有好官，讶其疏诞。意亦中怠矣，时涛表弟杜孺休给事刺湖州，寄箬下酒一壶，可五斗，因问：“叟颇好酒否？”叟欣然为请。即以银盂授之，令自酌饮。顷之酒尽，已昏晦矣，遂以银盂枕首而睡。时蚊蚋盛，无有近叟者。及旦，失叟，唯银盂在焉。方惊问访求，莫知所止。人或云：“此即曹休博士也。”曹休，魏之宗室，仕晋为史官。齐梁间，或处朝列，得神仙之道，多游江湖间，往来贾贩，常拯救人，人多有见之，受其遗者。涛自后授泗州防御使歙州刺史，佐淮南吴王杨公行密为副使，相国寻亦北归。薛校书佐江西宾幕，知袁州军务，值用军之际，挈家之闽，至一小邑。姬者俄以疾终，山中无求器之所，托一村翁辍其寿棺而瘗。斯棺装漆金彩，颇甚珍华。既瘗之后，方验得好棺之言；及京宅是日宾客，小童牵铜龟游戏之事，无不验者。

轩辕先生（出《杜阳编》）

罗浮先生轩辕集，年过数百，颜色不衰。立于床前，则发垂至地。坐暗室，则目光可长数尺。或民家具斋饭邀之，虽一日百处，无不分体而至。若与人饮，即袖出一壶，才容三二升，纵宾客满座而倾之，弥日不竭。或人命饮，则百斗不醉。夜则垂发于盆中，其酒沥沥而出，曲药之香，辄无减耗。【眉批】酒仙。唐宣宗召入内廷，遣嫔御取金盆覆白鹊以尝之。集才及玉阶，谓曰：“盆下白鹊，宜早放之。”宣宗笑曰：“先生早已知矣。”赐坐御榻前，命宫人传汤茶。有笑集貌古布素者，而缜发朱唇，年始二八，须臾变成老妪，鸡皮鲐背，鬓发如丝，于宣宗前涕泗交下。宣宗知宫人之过，遂令谢先生，而貌复故。宣宗因话京师无豆蔻荔枝花，俄顷，二花皆连叶，各近百数，鲜芳如才折下。又赏赐柑子，曰：“臣山下者，味逾于此。”遂取御前碧玉瓯，以宝盘覆之，俄而彻盘，即柑子至矣。芬馥满殿，其状甚大。宣宗食之。叹其甘美。更问曰：“朕得几年作天子？”即把笔书曰：“四十年。”但十字跳脚。宣宗笑曰：“朕安敢望四十年乎？”及晏驾，乃十四年也。

马自然

马湘，字自然，杭州盐官人也。尝醉于湖州，坠霅溪，经日方出，衣不沾湿，坐于水上，言曰：“适为项羽相召饮酒，大醉。”【眉批】重瞳得与仙家酬酢，知非强鬼。酒气犹冲人，状若风狂，路人多随看之。又时复以拳入鼻，及出拳，鼻如故。又指溪水令逆流食顷，指柳树令随溪水来去，指桥令断复续。后游常州，会唐宰相马植谪官，量移常州刺史，素闻湘名，乃邀相见。问曰：“幸与道兄同姓，欲为兄弟，冀师道术可乎？”湘曰：“相公何望？”植曰：“扶风。”湘曰：“相公扶风，马湘则风马牛，但且相知，无征同姓也。”植留之郡斋，益敬之。或饮食次，植请见小术，乃于席上以瓷器盛土种瓜，须臾引蔓，生花结实，取食众宾，皆称香美，异于常瓜。又于遍身及袜上摸钱，所出钱不知多少。人有收取，顷之复失。又植言：“此城中鼠极多。”湘书一符，令人贴南壁下，以箸击盘长啸，鼠成群而来，就符下俯伏。湘乃呼一大者近阶前，曰：“汝微物，何得穿墙穴屋，昼夜扰于相公？且未尽杀，宜便相率离此！”大鼠乃回，群鼠阶前若叩头谢罪，遂作队莫知其数，出城门去，自后城内绝鼠。【眉批】常州不闻绝鼠，岂复至耶？或终马植之任耳！后与弟子王知微、王延叟南游越州，方春，见一家好菘菜，求之不能得，仍闻恶言，命延叟取纸画一白鹭，以水噀之，飞入菜畦中啄菜，其主赶起，又飞下再三。又画一子，走赶捉白鹭，共践其菜，一时碎尽。其主见道士嘻笑，遂来哀乞。湘曰：“非求菜也，故相戏耳。”于是呼鹭及犬，皆飞走投入湘怀中。视菜如故，悉无所损。又南游霍桐山，入长溪县界，夜投旅舍宿，舍少而行旅已多，主人戏言无宿处，道士能壁上睡，即相容。已逼日暮，知微、延叟切于止宿。湘曰：“尔但于俗旅中睡。”而湘跃身梁上，以一脚挂梁倒睡。适主人夜起，烛火照见，大惊异。湘曰：“梁上犹能，壁上何难？”俄而入壁，久之不出。主人拜谢，移知微、延叟入家内净处安宿。及旦，主人留连，忽失所在。知微、延叟前行数里寻求，已在路傍。自霍桐回永康县东天宝观驻泊，观有大枯松，湘指之曰：“此松已三千余年，即化为石。”自后松果化为石。【眉批】人化石，有情而之无情。松化石，有生而之无生。或人有疾告者，湘无药，但以竹拄杖打痛处。腹内及身上百病，以竹杖指之，口吹杖头如雷鸣，便愈。【眉批】自然杖，此语可赠医家。有患腰脚曲，拄杖而来者，亦以竹杖打之，令放拄杖，应手便伸展。所游行处，或宫观岩洞，多题诗句。其《登杭州秦望山诗》曰：“太乙初分何处寻，空留历数变人心。九天日月移朝暮，万里山川换古今。风动水光吞远峤，雨添岚气没高林。秦皇谩作驱山计，沧海忙忙转更深。”【眉批】诗佳。

陈复休（出《仙传拾遗》）

陈复休者，号陈七子。贞元中，来褒城耕农樵采，与常无异，如五十许人。多变化之术，褒少年多设酒食以求学。复休约之曰：“我出西郊，行及我者，授以术。”复休徐行，群少年奔走追之，终不能及，遂止。常狂醉市中，褒帅李谠怒，系于狱中。忽不食而死，寻即臭烂，虫蛆流出。旋还家，复在市中。谠始加礼异，为筑室于褒城江之南岸，遗与甚多，略无受者。昌明令胡仿，常师事之，将赴任，留钱五千，为复休市酒。笑而取，曰：“吾金玉甚多，恨不能用耳。”以锄授仿，使之地，不二三寸，金玉钱货随而出。曰：“人间之物固若是矣，但世人赋分有定，不合多取。若吾用之，岂有限约乎？”【眉批】骨语。仿之：昌明，复休祖之于仙流江上，指砂中，令仿取酒器，仿攫砂数寸，得器皿五六事，饮酒毕，复埋砂中。又戏曰：“吾于砂中尝藏果子，今亦应在。”又令取之，皆得。蜀相燕公高骈使人致书至褒城，延召复休。同日离褒城，使人经旬方达，复休当日已至成都。而又有一复休与使者偕行，未尝相舍。燕公诸于使者，益奇待之。常于巴南太守筵中，为酒妓所侮。复休笑视其面，须臾妓者髯长数尺。【夹批】趣。泣诉于守，为祈谢，复休咒酒一杯使饮之，良久如旧。

殷天祥（出《续仙传》）

殷七七，名天祥，又名道筌。尝自称七七，俗多呼之，不知何所人，亦不测其年寿。面光白，若四十许人，到处游行，姓名不定。曾于泾州卖药，时灵台蕃汉，疫疠俱甚，得药者入口即愈，皆谓之神圣。得钱却施于人。周宝旧识之于长安，寻为泾原节度，延而礼之。及移镇浙西，数年后，七七忽到，复卖药。宝惊喜，召之，师敬益甚。每日醉歌曰：“琴弹碧玉调，药炼白朱砂。解酝顷刻酒，能开非时花。”宝试之，悉有验。鹤林寺杜鹃高丈余，每春末，花烂熳。寺僧相传，言贞元中，有外国僧自天台来，盂中以药养其根来种之。自后构饰，花院锁闭，时或窥见三女子，红裳艳丽，共游树下，人有辄采花折枝者，必为所祟，俗传女子花神也。【眉批】折花者先为花崇矣，何怪花神崇之。是以人共宝惜，繁盛异于常花。其花欲开，探报分数，节使宾僚官属，继日赏玩，其后一城士女，四方之人，无不载酒乐游。连春入夏，自旦及昏，闾里之间，殆于废业。宝一日谓七七曰：“鹤林之花，天下奇绝，尝闻能开非时花，此花可开否？”七七曰：“可也。”宝曰：“今重九将近，能副此日乎？”七七乃前二日往鹤林宿焉，中夜，女子来，谓七七曰：“道者欲开此花邪？”七七乃问女子何人，女子曰：“妾为上玄所命，下司此花。然此花在人间已逾百年，非久即归阆苑去。今与道者共开之。”于是女子瞥然不见。来日晨起，寺僧忽讶花渐折蕊，及九日，烂熳如春，乃以闻。宝与一城士庶惊异之，游赏复如春间。数日，花俄不见，亦无落花在地。后鹤林犯兵，火焚寺，树失根株，信归阆苑矣。七七偶到官僚家，适值宾会次，主宾趋迎，有佐酒倡优甚轻侮之，七七乃白主人：“欲以二栗为令，可乎？”咸喜，谓必有戏术，资于欢笑。乃以栗巡行，接者皆闻异香惊叹，唯佐酒笑七七者二人，作石缀于鼻，掣拽不落，但言秽气不可堪。【夹批】趣甚。二人共起狂舞，花钿委地，相次悲啼，粉黛交下。及优伶辈一时起舞，鼓乐皆自作声，颇合节奏，曲止而舞不已，一席之人，笑皆绝倒。久之，主人祈谢于七七，有顷，石自鼻落，复为栗，嗅之异香，及花钿、粉黛悉如旧，略无所损。又酌水为酒，削木为脯，使人退行，指船即驻，呼鸟自坠，唾鱼即活，撮土画地，状山川形势，折茅聚蚁，变成城市，人有曾经行处见之，历历皆似，但少狭耳。凡诸术不可胜纪。

王子芝（出《神仙感遇传》）

王子芝，字仙苗，自云河南缑氏人。常游京洛间，莫知其甲子，好养气而嗜酒。故蒲帅琅琊公重盈作镇之初年，仙苗居紫极宫，王令待之甚厚。又闻其嗜酒，日以三榼饷之。间日，仙苗出，遇一樵者，荷担于宫门，貌非常，意甚异焉。因市其薪，厚偿厥直。樵者得金，亦不让而去。子芝潜令人伺之，樵者径趋酒肆，尽饮以归。他日复来，子芝谓曰：“知子好酒，吾有中令所饷醇醪，偿子薪价，可乎？”曰：“可。”乃饮之数盂，因谓子芝：“是酒佳矣，然殊不及解县石氏之酝也。”子芝因与拥垆，祈于樵者曰：“石氏芳醪可致否？”樵者索丹笔书一符，置火上，烟未绝，有一小竖立于前。樵者敕之：“尔领尊师之仆，往石家取酒。”时既昏夜，门已扃禁。小竖谓芝仆曰：“可闭目。”因搭其头，人与酒壶偕出自门隙，已及解县，携酒而还，因与子芝共倾焉。其甘醇郁烈，非世所俦。中宵，樵者谓子芝曰：“已醉矣，余召一客伴子饮，可乎？”子芝曰：“诺。”复书一朱符置火上，瞬息闻异香满室，有一人来，堂堂美须眉，拖紫秉简，揖樵者而坐，引满两巡，二壶且竭。樵者烧一铁箸以授【夹批】授，《云笈七籤》作焌。紫衣者云：“可去。”时东方明矣，遂各别。樵者因谓子芝曰：“识向来人否？少顷，可造河渎庙视之。”子芝送樵者讫，因过庙，所睹夜来共饮者，乃神耳。铁箸之验宛然。

田良逸 蒋含弘（出《因话录》）

唐元和初，南岳道士田良逸、蒋含弘，皆道业绝高，远近钦敬，时号田蒋。侍郎吕渭、杨凭，相继廉问湖南，皆北面师事。杨尝迎田至潭州，田方跣足，使至，乘小舟便行。侍者以履袜追及于衙门，即坐阶砌着袜，傍若无人。【眉批】胸中无一尘故。杨再拜，亦不止之。后郎中吕温刺衡州，因来谒，左右先告以使君是侍郎之子，及温入，下床拊其背曰：“你是吕渭儿子耶？”【夹批】今人那敢。温泫然降阶，田亦不止，【眉批】吕温亦不易得。其真朴如此。母为喜王寺尼，尼众皆呼先生为师。常日负薪两束奉母，或有故，不及往，即弟子代送之。或传寺尼早起，见一虎在门外走，因以告。媪曰：“止应是小师使送柴来，不足畏也。”蒋兄事田，始善符术，自晦其道，人莫之知。后居九真观，曾命弟子至县市斋物，不及期还，诘其故，云于山口见一巨兽当路，良久不去，以故迟滞。蒋曰：“我在此，何敢如是？”即以一符置所见处，明日，兽踣符下。蒋闻之曰：“我本以符却之，岂知不能自脱，既以害物，安用术为？”取符本焚之，【眉批】得意处能舍，方是豪杰。自此绝不复留意。有欧阳平者，行业亦高，又兄事蒋。平一夕梦三金炉自天而下，若有所召。既寤，潜告人曰：“二先生不久去矣，我继之。”俄而田蜕去，蒋次之，平亦逝。

王十八（出《逸史》）

唐宰相刘晏，少好道术，而无所遇。后游长安，常闻异人多混迹市肆间，遂至一药铺偶问，云常有三四老人，纱帽拄杖来取酒，饮讫即去。或兼觅药看，亦不多买，似非凡俗者。刘公曰：“早晚当至？”曰：“明日合来。”刘公平旦往。少顷果有道流三人到，引满饮酒，谈谑极欢，傍若无人。良久曰：“世间还有得似我辈否？”一人曰：“王十八。”遂去。自后每忆之，不可寻求。及作刺史，往南中，过衡山县，时春初，风景和暖，吃冷淘一盘，香菜茵陈之类，甚为芳洁。刘公异之，问邮吏曰：“此菜何所得？”答曰：“县有官园子王十八能种。”刘公惊曰：“园远近？行去得否？”曰：“即馆后。”遂往，见王十八衣犊鼻灌畦，状貌山野，望刘公，趋拜战栗。渐与同坐，问其乡里家属，曰：“蓬飘不省，亦无亲族。”刘公异之，命坐，索酒与饮，固不肯，却归。晏乃诣县，自请同往南中。【眉批】刘公亦非常人。县令当射发遣，王十八亦不拒。破衣草履，登舟而行。刘公渐与之熟，令妻子见拜之。同坐茶饭。形容衣服，日益秽弊，家人并窃恶之。刘公不懈。去所诣数百里，患痢，朝夕困极，舟船隘窄，不离刘公之所，左右掩鼻罢食，不胜其苦。刘公都无厌怠之色，但忧惨而已。数日遂毙，刘公嗟叹涕泣，乃葬于路隅。后一年，官替归朝，至衡山，县令郊迎。既坐，曰：“使君所将园子，去寻却回，应是不堪驱使？”刘公惊问何时归，曰：“后月余日即归，云奉处分放回。”刘公大骇。当时步至园中，茅屋虽存，都无所睹。邻人云：“王十八昨暮去矣。”怨恨加甚，向屋再拜，涕泣而返。审其到县之日，乃途中疾卒之辰也。往发其墓，空衣而已。数月至京城，官居朝列。偶得重疾，将至属纩。家人围视号叫，俄闻叩门甚急，阍者走呼曰：“有人称王十八令报。”一家皆欢跃迎拜。王十八微笑，入其卧所，疾已不知人久矣。乃尽令去障蔽等及汤药，自于腰间取一葫芦开之，泻出药三丸，如小豆大，用苇筒引水半瓯，灌而摇之。少顷腹中如雷鸣，逡巡开眼，蹶然而起，都不似先有疾状。夫人曰：“王十八在此。”晏乃涕泗交下，牵衣再拜。妻女及仆使并泣。王十八凄然曰：“奉酬旧情，故来相救。此药一丸，可延十岁。至期，某却来自取。”啜茶一碗而去。刘公固请少淹，不可。又欲与之金帛，复大笑。后刘公拜相，兼领盐铁，坐事贬忠州，三十年矣。一旦有疾，【眉批】丹在腹，何以有疾？王十八复来曰：“要见相公。”刘公感叹颇极，延入阁中，又恳求。王十八曰：“所疾即愈，且还吾药。”遂以盐一两投水令饮，饮讫大吐，吐中有药三丸，颜色与三十年前服者无异。王十八索香汤洗之，刘公堂侄侍疾在侧，遂攫其二丸吞之。王十八熟视笑曰：“汝有道气，我固知为汝掠也。”趋去不复言别。刘公寻痊，复数月，有诏至，乃卒。

【总评】能延年而不能免祸，王十八亦无如数何。夫神仙而无如数何，人亦可引数以自宽矣。

韩愈侄（出《仙传拾遗》）

【眉批】本传云韩愈外甥。今从《酉阳杂俎》改作侄。世传韩湘子，不知何据，然为侄无疑。

唐韩文公愈，有疏从子侄自江淮来。年甚少，吏部令学院中伴子弟。不近诗书，唯与小臧赌博；或厩中醉卧三日五日；或出宿于外。吏部惧而朂之，因问所长，云善卓钱。试令为之，植一铁条尺余，百步内，卓三百六十钱，一一穿之，无差失者。又于五十步内，双钩草“天下太平”字，点画极工。吏部甚奇之。因说小伎，云能染花，红者可使碧，或一朵具五色，皆可致之。是年秋，与吏部后堂前染白牡丹一丛，云来春必作含棱碧色，内合有金含棱红间晕者，四面各合有一朵五色者。自其根下置药，而后栽培之，俟春为验。无何潜去，不知所之。是岁，上迎佛骨于凤翔，御楼观之，一城之人，忘业废食。吏部上表直谏，忤旨，出为潮州刺史。至商山，泥滑雪深，颇怀郁郁。忽见是侄迎马首而立，拜起劳问，扶镫接辔，意甚殷勤。至翌日雪霁，送至邓州，乃白吏部曰：“某师在此，不得远去。将入玄扈倚帝峰矣。”吏部惊异其言，问其师，即洪崖先生也。东园公方使柔金水玉，作九华丹，火候精微，难于暂舍。吏部加敬曰：“神仙可致乎？”曰：“得之在心，失之亦心。校功铨善，黜陟之岩，仿王禁也。某他日复当起居，请从此逝。”吏部为诗以别之曰：“一封朝奏九重天，夕贬潮阳路八千。本为圣朝除弊事，岂将衰朽惜残年。云横秦岭家何在？雪拥蓝关马不前。知汝远来应有意，好收吾骨瘴江边。”与诗讫，挥涕而别，行入林谷，其速如飞。明年春，牡丹花开数朵，花色一如其说，但每一叶花中，有楷书十四字，曰：“云横秦岭家何在？雪拥蓝关马不前。”书势精工，人所不及。【眉批】一说贬潮阳，在花开之后，文公感此二句，续而成诗。

石旻（出《补录记传》）

会昌中，有石旻者，蕴至术。尝游宛陵，宿雷氏林亭。时雷之家僮网获一巨鱼，以雷宴客醉卧，未及启之。值天方蒸暑，及明日，其鱼已败，将弃之，旻曰：“吾有药，可令活。何弃为？”雷请之。旻遂以药一粒投鱼口中，俄而鳞尾皆动，鲜润如故。雷大奇之，因拜请延年之饵。旻曰：“吾之药，至清至洁，尔曹嗜欲无节，脏腑之内，诸秽委集，若遽食之，如水火相攻，宁有全人乎？但神仙可学，人自多累，如笼禽槛猿，徒有骞翔腾跃之志，安可致焉。”【眉批】内丹成，然后外丹可致。即此理也。

夏侯隐者（出《仙传拾遗》）

夏侯隐者，不知何许人。大中末，游茅山天台间，常携布囊竹杖而巳。饮食同常人，而独居一室，不杂于众。或露宿坛中，草间树下。人窥觇之，但见云气蓊郁，不见其身。每游三十五十里，登山渡水，而闭目善睡。同行者闻鼻鼾声，而步不差跌，足无蹶碍，至所止即觉，时号睡仙，后不知所终。








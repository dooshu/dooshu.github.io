○皇祖实录

公讳楚金，谘议诏第二子。明经出身，初授卫州参军，又授贝州司法参军。夫人清河崔氏，父球，兖、郓、怀三州剌史。公伯兄惟慎，太原府寿阳县丞。性旷达乐酒，不理家产。每日赍钱一千出游，求饮酒者，必尽所赍然後归。其饮酒徒，善草、隶书张旭其人也。公事寿阳如父在，每事必请於寿阳。寿阳曰：“汝年亦长矣，若都不能自治立然，每事必扰我何为？”公曰：“不请，非不能为此也，不满乎人心。”其请如初。及在贝州，剌史严正晦禁官吏於其界市易所无，公至官之日，养生之具皆自卫州车以来，又以二千万钱入，曰：“吾食贝州水而已。”及正晦黜官，百姓旧不乐其政，将俟其出也，群聚号呼，毙之以瓦石，扬言无所畏忌。录事参军不敢禁，惧谓公曰：“若之何？”公曰：“录事必不能当，请假归，摄录事参军斯可矣。”乃如之。公告正晦曰：“若以威强不便於百姓，百姓俟使君行，加害於使君。使君更期出，其为使君任其患。”於是集州县小吏得百馀人，皆持兵，无兵者持朴，埋长木於道中，令曰：“使君出，百姓敢有出观者，杖杀大木下。”及正晦出，百姓莫敢动。或曰：“剌史出，可作矣，如李司法何？”贝州震恐。後剌史至，委政於公，奸吏皆务以情告不敢隐，贝州於是大理。寿阳之夫人郑氏，贤知於族，尝谓寿阳曰：“某观叔贤於君，某之质不敢与叔母较高下，君之家和，子孙必有兴者。”寿阳之第二子为户部侍郎。初户部氏兄弟五人，妹一人，其丧母也皆幼。公每日必抱置膝上，或泣而伤。诸侄之安於叔父也，如未失母时。有子三人，曰某，祗承父业，不敢弗及。夫人清河崔氏，能以柔顺接於亲族，其来归也。皆自以为己亲焉。翱生不及祖，不得备闻其景行，其贝州事业，亲受之於先子，其馀皆闻之於户部叔父。伏以皇祖之为子弟时，若不能自任也，及莅官行事，则刚勇不回也如此，其行事皆可以传於後世，为子孙法。盖闻先祖有善而不知，不明也，知而不传，不仁也。翱欲传，惧文章不足以称颂道德，光耀来世，是以顿首愿假辞於执事者，亦惟不弃其愚而为之传焉。


○祭崔常侍文

维太和元年岁次丁未二月丙午朔七日壬子，中大夫守太子宾客分司东都上柱国赐紫金鱼袋白居易，谨以清酌庶羞之奠，敬祭於故秘书监赠礼部尚书崔公。惟公之世禄家行，文章政事，播於时论，此不复云，今但叙旧好，写衷诚而已。呜呼！居易兄弟，与公伯仲，前后科第，同登者四五，属为僚友，三十馀年。又膳部房与公同声尘之游，定胶漆之分，两家不幸，十年以来，哀衅所锺，零落殆尽，我老君病，唯馀二人，天不遗，公又即世。不登大位，不享永年，夙志莫伸，幽愤何极？居易方属疾恙，不遂执绋，遣侄阿龟，往展情礼，此如不祭，永痛奈何！呜呼重易，平生知我，寝门一恸，可得而闻乎？呜呼重易，平生嗜酒，奠筵一酌，可得而歆乎？呜呼哀哉！伏惟尚飨。








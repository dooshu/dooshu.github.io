102　經無長衞之文傳不足信


劉文公合諸侯于召陵。及皋鼬，將長蔡於衞。衞侯使祝佗私於萇弘，乃長衞侯於盟。定四年。考之春秋，是年三月會于召陵，蔡侯已在衞侯之上矣。五月盟于皋鼬，不序諸侯。經無「長衞」之文，傳未足信也。

【閻按】盟與會不同，盟較會之次爲重。傳固云「乃長衞侯於盟」，非會也。會在召陵，蔡在衞上；盟在皋鼬，衞則在蔡上。異地復異事，王氏于此析猶未精。

【全云】宋、虢二盟，皆是楚先于晉，而經仍以晉先楚，蓋亦晉長于會，而楚長于盟，故宋公兼享晉、楚之大夫，仍是趙孟爲客，可證也。左氏以爲先有信則妄矣。

【方樸山云】閻按得之。

【元圻案】僖二十八年經正義曰：「會之班次，以國大小爲序。及其盟也，王官臨之，異姓爲後，故載書之次與會異也。定四年，召陵之會，傳稱『祝佗言於萇弘曰：「踐土之盟，衞成公不在，夷叔，其母弟也，猶先蔡。」萇弘説，告劉子，乃長衞侯于盟。』如彼傳文，則踐土、召陵二盟，衞皆先蔡，而經書諸國之序，二會皆蔡在衞先者。釋例曰：『周之宗盟，異姓爲後，故踐土載書，齊、宋雖大，降於鄭、衞。斥周而言，止謂王官之宰臨盟者也。其餘雜盟，未必皆然。踐土、召陵二會，蔡在衞上，時國次之。至盟乃正其高下者，敬恭明神，本其始也。』是言盟會異次之意也。」閻氏之説本此。






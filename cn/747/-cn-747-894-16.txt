○谢崔舍人启

某启。某镂冰伎短，缘木计疏。去年舍人俯念穷迷，猥垂慰荐。竟以梁危易折，气俗难医。负麈尾之高谭，困龙津之骇浪。虽怀感激，长抱忧惭。今月八日见某官，伏知德水回波，重沾涸鲋。灵丹减粒，已救伤蛇。当莺刷羽之秋，是海燕窥梁之日。岂谓舍人未容祈祷，遽赐保明。树立孤株，栽培弱蔓。跪听而泪沾胸臆，仰承而背负邱山。而况俗渐轻讹，时交势利。或朝游夕处，或贵族华宗，至於取事之时，与能之际，犹须必成桃李，方许扶持。若某者，迹未及萧阶（一作斋）陈榻之严，目未睹巢阁栖梧之瑞。门寒於光逸，命薄於黔娄。纵饶委曲所私，其奈纤毫无取。必舍人知其杀青废业，二纪於兹。垂白倚门，一生禺望。乃施阴德，以慰归心。言念徘徊，不知所处。谨启。


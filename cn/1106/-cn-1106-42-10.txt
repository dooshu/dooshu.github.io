○觉衰

久知老会至，不谓便见侵。今年宜未衰，稍已来相寻。齿疏发就种，（《左传》：卢蒲曰：“余发如此种种，余奚能为？”种种，发短也。种，音踵。）奔走力不任。咄此可奈何，未必伤我心。彭、聃安在哉？周、孔亦已沉。古称寿圣人，曾不留至今。但愿得美酒，朋友常共斟。是时春向暮，桃李生繁阴。日照天正绿，杳杳归鸿吟。出门呼所亲，扶杖登西林。高歌足自快，《商颂》有遗音。（《庄子》曰：曳纵而歌《商颂》，声满天地，若出金石。）


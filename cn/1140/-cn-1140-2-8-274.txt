题徐大中丞小照

隐囊乌几坐题诗轼辙郊祁又一时廿四中书书上考何如天壤大名垂

对客风流四坐春批鳞忧国不谋身谁知抗疏回天手依旧焚香把卷人

直笔沉埋董史余龙门去後复何如多公伯仲称能事寸管重繙七略书【监修明史令伯兄先生又为总裁】

社稷臣如汲黯难风仪麟凤立云端安危久系中朝望图画应传四裔看【史称契丹使至望见文彦博立于朝门却立改容曰此潞公邪真天神也】


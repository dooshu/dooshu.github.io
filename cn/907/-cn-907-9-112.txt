▼梅花九首

琼姿只合在瑶台，谁向江南处处栽。

雪满山中高士卧，月明林下美人来。

寒依疏影萧萧竹，春掩残香漠漠苔。

自去何郎无好咏，东风愁寂几回开。

§其二

缟袂相逢半是仙，平生水竹有深缘。

将疏尚宻微经雨，似暗还明远在烟。

薄暝山家松树下，嫩寒江店杏花前。

秦人若解当时种，不引渔郎入洞天。

§其三

翠羽惊飞别树头，冷香狼藉倩谁收。

骑驴客醉风吹帽，放鹤人归雪满舟。

淡月微云皆似梦，空山流水独成愁。

几看孤影低徊处，只道花神夜出游。

§其四

淡淡霜华湿粉痕，谁施绡帐护香温。

诗随十里寻春路，愁在三更挂月村。

飞去只忧云作伴，销来肯信玉为魂。

一尊欲访罗浮客，落叶空山正掩门。

§其五

云雾为屏雪作宫，尘埃无路可能通。

春风未动枝先觉，夜月初来树欲空。

翠袖佳人依竹下，白衣宰相住山中。

寂寥此地君休怨，回首名园尽棘丛。

§其六。

梦断扬州阁掩尘，幽期犹自属诗人。

立残孤影长过夜，看到余芳不是春。

云暖空山栽玉徧，月寒深浦泣珠频。

掀篷图里当时见，错爱横斜却未真。

§其七

独开无那只依依，肯为愁多减玉辉。

帘外钟来初月上，灯前角断忽霜飞。

行人水驿春全早，啼鸟山塘晚半稀。

愧我素衣今已化，相逢远自洛阳归。

§其八

最爱寒多最得阳，仙游长在白云乡。

春愁寂寞天应老，夜色朦胧月亦香。

楚客不吟江路寂，吴王已醉苑台荒。

枝头谁见花惊处，袅袅微风簌簌霜。

§其九

断魂只有月明知，无限春愁在一枝。

不共人言唯独笑，忽疑君到正相思。

歌残别院烧灯夜，妆罢深宫览镜时。

旧梦已随流水远，山窗聊复伴题诗。


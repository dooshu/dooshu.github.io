○山川出云赋（以“维岳降神，生甫及申”为韵）

天地为大，不能独生，山川通气，然後化成。故云者气也，感时而先出；雨者施也，凭云而後行。亦由将有邦家，神必生其贤智，获其辅佐，化乃洽於文明。且触石爰分，陵空可睹，杂峰峦而势逸奇状，掩山川而气腾雄怒。变而可大，随风散以飞扬；用而有成，从龙作为霖雨。因知云之将出，合君臣之道；贤之将来，为帝王之辅。所以神致命於开周，岳降神而生甫者已。天不我欺，云出以时，济旱灾而有望，播膏泽而无私。则臣既在兹，君当以维，黄彩有丰年之验，青光表举贤之期。岂独郁郁纷纷，合嘉气以成庆；朝朝暮暮，向阳台而有思。其为体也且多，其为状也难及，舒则杳冥而无际，卷则涓液而并入。况至帝乡，而散城邑，随荩状以徐转，对阵影而遥集。君无谓轻，虚而不真，君无谓悠，扬而不亲。有以通天地而为化，有以合阴阳之至神，与道兴灭，随时屈申。为君重阴，覆万人於炎暑；为君载雨，涤四海之埃尘。蔽亏穷巷，绕山扉以升降；回旋翠幄，拂仙家而绵邈。应贤为瑞，愿浮色於洛川；改容非烟，冀腾光於昆岳。

李歆


○请落第举人得自陈诉奏

臣谬蒙眷渥，叨掌文衡。实忧庸懦之材，不副搜罗之旨。敢不揣摩顽钝，绝杜阿私。上则显陛下求贤，次则使平人得路。但以今年就举，比常岁倍多。科目之中，凶豪甚众。每驳榜出後，则时有宣张。不自省循，但言屈塞。互相朋扇，各出言词。或云主司不公，或云试官受赂。实虑上达圣聪，微臣无以自明。昼省夜思，临深履薄。今臣欲请令举人落第之後，或不甘心，任自投状披陈。却请所试与疏义对证，兼令其日一甲，同共较量。若独委试官，恐未息词理。倘是实负抑屈，则所司固难逭宪章。如其妄有陈论，则举人乞痛加惩断。冀此际免虚遭谤议，亦将来可远久施行。倘蒙圣造允俞，伏乞降敕处分。


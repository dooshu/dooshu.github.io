志第六十七 兵志三


△马政

蒙古游牧之国，札木合称太祖之强曰：“有騸马七十二匹。”王罕饮青马乳，太祖尤慕羡之，盖国俗如此。世祖混一之后，牧马之地，东越耽罗，北逾火里秃麻，西逾甘肃，南暨云南，又大都、上都及玉你伯牙、折连怯呆儿，周回万里，皆监牧之野。在朝置太仆寺，典御马及供宗庙、影堂、山陵祭祀，与玉食之挏乳。取之百姓者曰抽分。有兵事则和买民马，和买不及则用拘刷之法，亦军政之大者也。太祖定制，千、百户之子选为护卫，傔从十人或五人，所乘马于千、百户内取之。牌头之子则取于十户之内。牧马者曰哈赤、曰哈剌赤，有千户、百户世其官。

至元六年，敕科取乳牝马，除蒙古千户、百户、牌甲外，其只鲁瓦处业经寻常科取，勿再索之，若己拘刷者还之。七年，始立群牧所，掌阿塔思马匹。二十二年，立大都等路群牧都转运司，以掌刍秣之事，未几罢。二十四年，改群牧所为太仆寺。

皇庆元年，立经正监掌蒙古之牧地，又立群牧监掌兴圣宫御位下之马。延祐七年，太仆寺官忠嘉、阿剌帖木儿奏：“所管各项官孳畜，去岁风雪倒死，差人计点，每三十匹为一群，六马补一，牝马两补一，用官印烙讫，取勘实有数目。”从之。

至治三年，敕每三年于各爱麻选騬马之良者以千数，给尚乘寺备驾仗及宫人出入之用。泰定元年，太仆卿浑丹等奏：“自耽罗选牛八十三头，至此不习水土，乞付哈赤换作三岁乳牛，印烙入官。”是年，浑丹等又奏：“各爱麻马多耗损，请市马一万匹以实之。”俱从之。二年，太仆寺卿燕帖木儿奏：“各处官马短少，太仆寺官及怯薛人赴各处点数明白，以册上。”三年，太仆寺卿阔怯、燕帖木儿等又奏：“系官马匹已备有细数，再遣太仆寺官至各处覆点。”

天历二年，立典牧监，掌皇太子御位下之马。是年，敕各属内哈赤黑玉面马、五明马、桃花马，于三等毛色内选择进呈，又马主隐匿有毛色牝牡马亦里玉烈者，或首告发露，以马与首人，杖一百七下。又敕异样马命都儿阿鲁赤专掌之，经正监别赐草地，自为一群。太仆寺卿撒敦等奏：“旧制皇帝登宝位，太仆官亲至各处点视官马，请依例差官点数。”敕如所请。至顺元年，云南行省言：“亦乞不薛之地所牧国马，岁给盐，以每月上寅日饲之，则马健无病。比因伯忽之乱，云南盐不到，马多死。”诏令四川行省以盐给之。

凡车驾巡幸，太仆卿以下皆从，先驱马出建德门外，取其有乳者以行。自天子以及诸王百官，各以脱罗毡置撒帐，为取乳室。车驾还，太仆卿先期征马五十酝都来京师。酝都，承乳车之名也。既至，使哈赤、哈喇赤之为大官者亲秣之。黑马乳以奉玉食，谓之细乳。诸王以下亦供马乳，谓之粗乳。自世祖以下诸陵寝，各有酝都，取马乳以供祭祀，号金陵挤马。逾五年，尽以畀守陵者。官马以印烙马之左股，号大印子马。其印有兵古、贬古、阔卜川、月思古、斡栾等名。自夏至冬，逐水草以居，十月各归本地。朝廷遣太仆寺官驰驿阅视，较其多寡，产驹即烙印取勘，收除现在数目，造蒙古、回回、汉字册籍以上。凡病死者三，则令牧马偿大牝马二，病死者二则偿以一，病死者一则偿以一牝羊，无马则以羊、驼折纳。其籍于太仆寺者，总数不可考，惟至大元年中书省言：“去岁诸卫饲马九万四千匹，外则饲马十一万九千余匹。”可以略见其大概云。

其御位下、正宫位下、随朝诸色目人员，甘肃、土番、耽罗、云南、占城、芦州、河西、亦乞不薛、和林、斡难、怯鲁连、阿剌忽马乞、哈喇木连、亦乞里思、亦思浑察、称海、阿察脱不罕、折连怯呆儿等处草地，内及江南、腹里诸处，应有系官孳生马、牛、羊、驼、驴，点数之处，一十四道牧地，各千户、百户等名目如左：

一、东路折连怯呆儿等处，玉你伯牙、上都周围、哈喇木连等处，阿剌忽马乞等处，斡金川等处，阿察脱不罕，甘州等处，左手永平等处，右手固安等处，云南亦乞不薛，芦州，益都，火里秃麻，高丽耽罗国。

一、折连怯呆儿等处御位下：折连怯呆儿地哈喇赤千户买买、买的、撒台、怯儿八思、阔阔来、塔失帖木儿、哈喇那海、伯要、也儿的思、撒的迷失、教化、太铁木儿、塔都、也先、木薛肥、不思塔八、不儿都、麻失不颜台、撒敦。按赤、忽里哈赤千户下百户脱脱木儿。兀鲁兀内土阿八剌哈赤阔阔出。彻彻地撒剌八。薛里温你里温斡脱忽赤哈剌帖木儿。哈思罕地僧家奴。玉你伯牙断头山百户哈只。

一，甘州等处御位下：口干子哈剌不花一所。奥鲁赤一所。阿剌沙阿兰山兀都蛮。亦不刺金一所。宽彻干。塔塔安地普安。胜回地刘子总管。阔阔思地太帖木儿等。甘州等处杨住普。拨可连地撒儿吉思。只哈秃屯田地安童一所。哈剌班忽都拙里牙赤耳眉。

一，左手永平等处御位下：永平地哈剌赤千户六十。乐亭地拙里牙赤、阿都赤、答剌赤迷里迷失，亦儿哥赤马某撒儿答。香河按赤定住、亦马赤速哥帖木儿。河西务爱牙赤孛罗。漷州哈剌赤脱忽察。桃花岛青昔宝赤班等。

大斡耳朵位下：河西务玉提赤百户马札儿。

一，右手固安州四怯薛八剌哈赤平章那怀为长：固安州哈剌赤脱忽察，哈赤忽里哈赤、按赤不都儿。真定昔宝赤脱脱。左卫哈剌赤塔不。青州哈剌赤阿哈不花。涿州哈剌赤不鲁哈思。

一，云南亦奚卜薛帖木儿不花为长。

一，芦州。

一，益都哈剌赤忽都帖木儿。

一，火里秃麻太胜忽儿为长。

一，高丽耽罗。

和买马。太宗十年，敕札鲁花赤胡都虎、塔鲁虎、讹鲁不等：“自今诸路系官诸物，并由燕京、宣德、西京经过，其三路铺马，难以迭办。今验紧慢定铺口数目，通由天下户数科定，协济三路。旧户二百一十七户四分著马一匹，新户四百三十四户八分著马一匹。旧户一百六十九户二分著牛一头，新户三百三十八户四分著牛一头。现以南路分牛马难得，约量定价，马一匹银三十两，牛一头银二十两。若自愿置头匹分付者听。合得协济路分，东平府路验户二十三万四千五百八十五户，内有复数民户时重数讫五千八百五十户，为不见新旧，权作旧户免征外，实征二十二万八千七百三十五户。内有本路课税所勘当新旧户，照铺头口分例，另行科征送纳，总合著马七百八十五匹五分五厘，牛一千一十七头二分四厘。旧户十一万五千二百四十七户，合著马五百二十九匹一分五厘，牛六百八十一头八分。新户十一万三千四百八十八户，合著马三百五十九匹四分，牛三百三十五头四分四厘。民户二十三万二千六百二十九户，重数户、课税所户在内。标拨与宗王口温不花、中书吾图撒合里并探马赤、查剌温火儿赤一千七百五十八户。宗王口温不花拨讫一百户，内旧户三户，新户九十七户。中书吾图撒合里拨讫新户三百四十五户。秃赤怯里探马赤拨讫新户六户。查剌温火儿赤伴等回回大师拨讫新户三十户。曹王讹可拨讫新户十户。罗伯成拨讫新户三户。夺活儿兀兰拨讫新户七户。查剌温火儿赤等以下出气力人拨讫一百八十三户。乞里并以下出气力人拨讫户三百三十六户。笑乃并以下出气力人拨讫户四百六十七户。孛里海拔都拨讫一百户。课课不花拨讫五十五户。合丹拨讫一百十六户。是时无和买之例，惟科定各路民户合著马若干匹，以协济燕京、宣德、西京三路铺马。

中统元年，始敕宣抚司于本路和买騬马一万匹，依市价课银一锭，买马五匹，临时斟酌高低定价。凡有騬马之家，五匹存留一匹。有职事官吏亦许存留一匹。和买见数印烙讫，达鲁花赤、管民官管押至开平府交割。计燕京路二千四百匹，真定路八百匹，北京路二千匹，平阳路八百匹，东平路八百匹，济南、滨棣两路四百匹，大名路四百匹，西京等路二千四百匹。二年，帝谕中书省曰：“前阿里不哥败于昔木土脑儿，今北方雪大，又将复至。据随路无论何人等马匹，尽数和买，每五匹价银一锭。”又论陕西、四川等路：“和买马匹，其数目先差使臣奏闻。”四年，谕中书省：“据阿术差来使臣抹喜奏，马匹阙少，可于东平、大名、河南路宣慰司今年差发内，不论回回、通事、斡脱，并僧、道、答失蛮、也里可温、畏兀儿诸色人马匹，每钞一百两通滚和买肥壮马七匹，付阿术等，给与军人。”总计和买一千五百五十匹，都元帅阿术一千六十四匹，长寿十九匹，怀都六十九匹，也先不花三百九十八匹。

十四年，敕中书省：“收到和买马匹，内盲者、瘤者、嗓者、怀驹者，印烙毕，俱分付本主。又漕运司牵船马匹，别委本司印烙，沿途官给刍秣，应付人夫槽{艹则}。”二十年，丞相火鲁火孙等奏：“忙古拔都军二千人，每人给马三匹。今见有一千匹，乞降价再买五千匹，每三匹内两牝马、一騬马，于大王只必铁木儿、驸马昌吉两位下民户内并甘肃州察罕八哈剌孙数处，差人和买。”从之。

二十六年，尚书省奏：“和买马并支放钞数：一，至元钞一万锭，差官管押前去各处。燕南河北道至元钞二千四百锭，山东东西道钞二千锭，河南等路一千八百锭，太原路、平阳路各一千锭，保定路、河间路各三百锭，平滦路二百锭，本部关支发付。都城诸衙门马匹钞四百锭，大都路钞六百锭。陕西等处行省就用保官钱支放。一，委本道宣慰司、各路总管府官一同和买。一，站赤每正马一匹许留贴马二匹，余仿上和买。一，差官押运钞数至彼，依数收管呈省。其和买事止责本路官吏。一，马四岁以上堪中和买，至年老之马，若肥壮亦行和买。一，权豪势要之家隐占马匹，决杖一百七下，其马没官。一，各路官员若同心办集，马匹肥壮，别议奏闻。其怠慢及马劣者治罪。一，除陕西行省、平阳、太原径赴河东山西道宣慰司交纳外，其余各路每一、二百匹作一运，如沿途比原纳脿分但有瘦弱倒死，勒令押马官陪偿治罪。一，和买马开具原主名姓、毛齿、脿分、价直呈省。一，探马赤、唐兀、秃鲁花军人，除原有马数不在收买之限，不得转买他人马匹，犯者买主、卖主各决一百七下，马与价俱没官。一，马价以中统钞为则。騸马每匹上等五锭，中四锭，下三锭。曳剌马每匹上等四锭，中等三锭，下等二锭。小马每匹上等三锭，中等二锭二十五两，下等一锭。”是年丞相桑哥奏：“与月儿鲁等共议，京兆等二十四处郡县免和买。彼处所有之马，若也速儿并忽兰帖哥烈所领军内有上马者与之，其余腹里郡县所有之马，若尽买之，窃恐绝种，军户、站户马免买。各处科一万匹，但买騸马、牡马，不买牝马。”从之。

三十年，中书平章帖哥、刺真等奏：“前者为收马事，令臣等议奏。今与枢密院、御史台阿老瓦丁、伯颜、赛因囊加等共议，凡请俸人员，令出俸钱买马一万匹。今用马之时，有司与钱更买一万匹，若再拘刷，恐损民力，乞减价与五锭买之。”帝曰：“朕不知，卿等裁之。前者昔宝赤辈言，真定种田人或一百或二百人，骑马猎兔，似此等马皆当拘之。”剌真又奏：“众议斟酌一马价五锭，臣等恐太多，作三锭若何？”又奉诏：“朕不知，卿等裁之。前者刷马事，盖暗伯以李拔都儿之言上请，卿等与暗伯共议以闻。”于是月儿鲁、帖哥、暗伯、剌真、李拔都等共奏：“各省科买马一万匹。”诏如所请。大德五年，中书省议：“拟于上都、大同、隆兴三路和买马匹，隆兴路委本路总管也里忽里，河东宣慰司委本道宣慰使法忽鲁丁，上都留守司委本司副达鲁花赤撒哈秃，不妨本职提调。依和买十岁以下、四岁以上堪中肥壮騸马，曳利马，小马；每匹通滚价直不过中统钞五锭。”又变通至元旧制，稍增其价焉。

括马又名刷马。至元十一年，括诸路马五万匹。二十三年丞相安童奏：“定议中原括马，斡儿脱、达鲁花赤官、回回、畏兀儿并闲居富户，有马者三分取二。汉人尽所有拘取。又军、站、僧、道、也里可温、答失蛮欲马何用，乞亦拘之。”又奏：“马价续当给降，隐藏及买卖之人乞斟酌轻重杖之。”帝曰：“此卿等事，卿自裁之。”总计刷到马十万二千匹。一，赴上都交纳八万匹。大都路一万匹，保定、太原等路各六千匹，真定、安西等路各七千匹，延安、平滦等路各二千匹，河间、大名等路各六千匹，东平、济南等路各四千匹，北京路八千匹，广平路三千匹，顺德路二千匹，益都路五千匹。一，赴大都交收，省部差官，择好水草牧放，听候起遣马二万二千匹。彰德路三千匹，卫辉路一千匹，怀孟路一千匹，东昌路二千匹，淄莱路一千匹，济宁路二千匹，恩州路五百匹，德州五百匹，高唐州五百匹，冠州三百匹，曹州七百匹，濮州五百匹，泰安州五百匹，宁海州五百匹，南京路三千匹，归德府路一千匹，河南府路一千匹，南阳府一千匹，平阳路二千匹。为灾伤赈济量拟马数。

二十四年，帝自将讨乃颜，括江南僧、道马匹总计一千五百三匹，百官以职守不扈从献马以给卫士。又括平滦路马匹。二十五年，括隆兴府一百四十三匹，交付北征军人。又敕太原路应付阿只吉大王位下七百步行人，每名騸马二匹，及两月粮。二十六年，答思、秃剌帖木儿等奏：“所领渐丁无马。”敕隆兴府拘刷给之。又丞相桑哥等奏：“臣等议行省官骑马五匹，宣慰司官、三品官各骑马三匹，四、五品官各骑马二匹，五品以下各骑一匹，军官、军、站马免刷。”从之。二十七年，中书省奉敕，移咨各省：“除军官、站户、品官合留马外，不论是何人户应有马匹，尽数拘刷到官。”总计九千一百三十七匹。江淮省六千二百五十四匹，福建省二百三十匹，湖广省一千八百二十匹，江西省六百九十六匹，四川一百三十六匹。支拨六千八百十三匹，哈剌赤收三千二百九十六匹，贵赤卫收一千五十七匹，四怯薛阿塔赤等收一千三百九十九匹，起赴上都阿速卫等收二千一百八十八匹，见在马一百十五匹。札付太仆寺收管讫。

三十年，诏：“叛王仍不悔过，用军之际，随处行省括马十万匹，后偿其直。”其合行事理：

一，诸人应有马匹除病嗓不堪者，及带驹牝马，打讫退印，分付原主，其余尽数收括。若将堪中马匹隐弊，及不行印烙者，当该官吏断罪罢职。

一，养马之家应尽数赴官，如有隐藏影占、抵换马匹者，决杖一百七下，马没官，其价钱付告人充赏。

一，站户正马一马许留贴马三匹，其余马匹尽数赴官印烙。

一，探马赤、阿速、贵赤、哈剌赤、唐兀、秃鲁花、大都六卫军马免刷，余正军、贴户应有马匹尽数别用印记印烙讫，分付各主，知在听候。

一，押马官从各处官司与差去官一同拣选，知会牧养头匹达鲁花赤、色目正官管押前来。每运不过一百匹。一，官员存留马，一品五匹，二品四匹，三品三匹，四、五品二匹，六品以下一匹。听除官员，色目人二品以上留二匹，三品至九品留一匹；汉人一品至五品，受宣官留一匹，受敕官不须存留。

一，外路在闲官员，除受宣色目官留一匹，其余受敕以下并汉官马匹，无论受宣、受敕，尽行赴官印烙解纳。

一，随朝衙门并六部断事官、通事、译史、令史、宣使、奏差、知印人等，旧有马匹者，止留一匹，无者毋得劫行置买，违者杖五十七下，其马没官。

一，差去官并各处刷马官、押马官等，不得抵换马匹，及取受钱物，看循面情。违者治罪。

又中书平章政事帖哥、剌真等奏：“在前刷马皆由一道赴都，聚为一处，搔扰百姓，践踏田禾，马亦倒毙。今各处刷马，宜分数道赴都。”敕从之。计刷马十一万八千五百匹。江南行省马二万四千匹。江浙省一万匹，福建省马二千匹。两省马到宿迁县计会，都省所委官指拨，由泰安州、东平路、益都路分三道至大都；湖广马八千匹，江西省马四千匹，由汴梁、怀孟两路至太原、大同迤北交纳。腹里行省、宣慰司并直隶省部路分马九万四千五百匹：河南省马二万匹，汴梁等五路并荆湖等处马由怀孟路至太原、大同迤北交纳；淮东道马至宿迁县，由泰安州、东平路、益都路分三道至大都；淮西道马由大名路至大都。陕西、辽阳两行省收拾马匹现数，就木省地面牧放。陕西省八千匹，付阿难答大王收管。辽阳省五千匹，四川省一千匹，押赴陕西省交割牧放。山东宣慰司一万五千匹，从便赴大都。河东道宣慰司一万匹，大同迤北交纳。直隶省部路分十二处，直赴上都交纳者。平滦路二千匹，由太原路至大同迤北交纳者。卫辉路一千匹，彰德路二千匹，怀孟路一千匹，从便赴大都交纳者。大都路八千匹，保定路四千匹，恩州三百匹，冠州二百匹，大名路四千匹，河间路四千匹，由飞狐口前去大同迤北交纳者。真定路五千匹，广平路二千匹，顺德路一千五百匹。

大德二年，丞相完泽、平章赛典赤等奏：“臣等观世祖皇帝时，刷马五次，后一次括十万匹。虽行讫文书，止得七万余匹。为刷马之故，百姓养马者少。今乞不定数目，除怀驹带驹马外，三岁以上者皆刷之。”帝从之。又诏：“刷马之故，为迤北军人，久在军前，欲再添赴敌军数，以此拘刷耳。”总计马十一万一千七百五十五匹。行省三万七千二百十二匹：河南省一万六千八百七十二匹，陕西省一万八千四百十九匹，四川省一千八百五十九匹，辽阳省六十二匹。腹里七万四千五百四十三匹：大都路八千二百二十三匹，保定路二千九百六十七匹，河间路三千二百十九匹，济南路六千二百二十三匹，般阳路二千七十七匹，益都路五千二百四十四匹，高唐州二百三十六匹，恩州二百四十四匹，冠州二百十八匹，德州一千二百八十五匹，曹州一千六百五十六匹，东昌路一千三百二匹，济宁路二千六百五匹，广平路二千二百三十三匹，真定路八百六十七匹，濮州一千九十八匹，彰德路二千八百四十一匹，大名路三千三百八十二匹，顺德路一千十一匹，东平路一千六百三十二匹，泰安州一千一百三十四匹，平滦路三百五十四匹，卫辉路二百九十六匹，宁海州二百三匹，怀孟路一千六百六十七匹，平阳路九千八百六十八匹，大同路二千八百四十四匹，太原路九千五百十六匹。未几，平章政事赛典赤、暗都赤等奏：“民间闻刷马，私下其直卖之。臣等今罢马市，察私卖者罪之。世祖皇帝时，拘刷都城合骑、合纳官者，皆令印烙讫，无印字者刷之，以此不乱。今难于在先怯薛歹、诸王、公主、驸马等皆在都城中，依例合刷合回主者，不可印烙。蒙古怯薛歹等乞依汉人例，有隐藏者罪之。”诏如所请。

三年，枢密院奏：“前者奉敕振给红胖袄军物力，今省臣议，每人支马价五锭。臣等谓虽有给钞之名，虚费不得用，因与省臣议，察忽真念不烈百姓，又忙哥歹百姓，及河西不曾刷马之地，和尚、先生、也里可温、答失蛮马匹，尽行拘刷，依例与直。如更短少，然后再支马价。”帝曰：“卿等议是也，不敷则以钱给之。”四年，遣刘深等征八百媳妇，敕云南行省，每军士给马五匹，不足则补以牛。

至大三年，丞相别不花奏：“西面察八儿诸王久不奉朝命，今始来降，振起其军、站物力，应刷马给之。”敕准腹里、行省刷马四万一百三十匹。腹里路分三万四千三百二十四匹：晋宁路二千七百七十五匹，冀宁路二千三百匹，真定路九百四十六匹，怀孟路六百零十二匹，广平路一千二百四十三匹，顺德路六百七十三匹，彰德路四百五十四匹，卫辉路六千二匹，中都留守司五百五十九匹，大都路四千八百八十八匹，保定路四百三十六匹，河间路九百四十五匹，德州路一百九十匹，曹州路二百四十一匹，大名路一千二百十五匹，济南路七百二十三匹，高唐州一百六匹，恩州一百五匹，永平路五百二十六匹，冠州一百三十三匹，东昌路二百十四匹，濮州四百二十六匹，益都路一千六百二十四匹，济宁路四百四十八匹，般阳路一千十三匹，东平路二百十九匹，广平路四十七匹，泰安州一百九十六匹，宁海州六百三十五匹。塔思哈剌牧马官、卫尉、太仆院使床兀儿平章等收之。行省刷马一万五千八百九匹：河南江北行省七千七百九匹，中都刷马大宗正府札鲁花赤别帖木儿平章等收之；湖广行省二千六百四十二匹，中都刷马官别帖木儿平章等官收之；江浙行省三千四百五十八匹，大都刷马官刑部尚书王伯胜收之；江西行省二千匹，中都刷马官别帖木儿平章等收之。除事故、寄留、倒死、走失，及给散站马外，收马三万一千四百四十六匹。凡刷马以军事急，和买不及，故科民马以应之。今诸王入朝，以和买赐之可矣，亦刷行省之马，使百姓受累，非制也。

延祐三年右丞相帖木迭儿等奏：“起遣河南行省所管探马赤军，各给马二匹，千户、百户、牌头内有騸马、牡马、牝马皆行，不足于附近州县拘刷，四马以上之马，各贴为二匹。”四年，帖木迭儿等又奏：“前者军人上马之时，大都、上都、西路拘刷马匹。今济南、益都、般阳等路，又北京一带辽阳省所辖各路，并未拘刷，乞依例刷之。”俱从之。总计二十五万五千二百九十一匹。腹里十六万四千五百二十三匹：上都留守司二千六百二十匹，冀宁路二万八千二百八十匹，晋宁路一万六千二百九十匹，益都路一万八千七百三十八匹，大同路二千二百四十匹，济宁路五千九百三十六匹，般阳路六千四百三十四匹，河间路一万七百五十二匹，永平路三千二百六十六匹，恩州二百七十六匹，德州三千一百十九匹，怀孟路一千七百三十三匹，宁海州二千六百二十五匹，兴和路七百五匹，保定路三千八百八十九匹，大都路一万六千九百六十一匹，濮州六千六百二十匹，顺德路一千五百二十匹，卫辉路一千一百七十六匹，彰德路二千六百六十五匹，高唐州七百六十五匹，广平路二千一百六十一匹，大名路二千二百六十二匹，泰安州一千一百八十七匹，济宁路八千六十七匹，真定路九千八百七十二匹，东昌路三千三百三十六匹，冠州七百三十二匹，曹州二千四百四匹，东平路八百九十二匹。辽阳省所辖七千九百六十八匹：广宁路九百匹；辽阳路四百五十九匹，沈阳路三百八十三匹，开元路六百五十二匹，金复州万户府二千一百四十二匹，大宁路三千一百五匹，懿州四百二十六匹。河南省八万二千八百匹，各交付四万户蒙古军人：淮东道九千七十二匹，荆湖北道五千九百二十三匹，南阳府五千三百二十一匹，安庆路三千七百七十五匹，归德府五千三百十二匹，汝宁府七千六百四匹，汴梁路二万二千二十七匹，襄阳府三千七十二匹，安丰路七千七百二十二匹，扬州路一千一百五十五匹，德安府三千五百六十四匹，河南府二千六百三十九匹，庐州路五千四百十一匹，黄州路二千一百三匹。

五年，中书省奏：“阿撒罕等叛乱之时，陕西省不分军、民、站赤，一概拘刷马匹，后各回复原主。前年各路刷马之时，不及陕西。今军、站辛苦，乞刷陕西省马匹以赡之。皇太后懿旨，亦欲差人拘刷。”敕依延祐四年定例，差官与各路正官同刷，堪中马匹，印烙明白交割。其章程视至元三十年，稍有损益，不具录。六年，参议中书省钦察等奏：“去岁奉命拘刷陕西省马匹，今行省官及台官上言：‘阿撒罕等叛乱，搔扰百姓，拘收马匹，又兼年谷不登，百姓阙食，乞罢刷马之事。’臣等谓其言有理，万户斋都军五千人，请止给两匹騬马、一匹牝马之价。”从之。七年，右丞相帖木迭儿等奏：“起遣押当吉（译言贫民。）回籍，奏准于汉地和买马三万匹给散。今年为整治军力，钱币空虚，权于附近州县刷马三万匹给之，俟秋成拨还其值。”总计刷到马一万三千三百十三匹：河间路三千八百六十一匹，大都路五千二百七十七匹，保定路二千一百五十六匹，永平路二千十九匹。是年七月，帖木迭儿等又奏：“怯薛歹用马，乞于大同、兴和、冀宁三路，依前例差人拘刷。”总计马一万二千四百五十二匹，兴和路四百六匹，大同路三千八百八十六匹，冀宁路八千一百六十匹。延祐五年以恤军、站刷马，六年以起遣押当吉刷马，又以怯薛歹用马刷之，皆非军事，盖拘刷益滥矣。

致和元年九月，文宗自江陵入大都，平章速速等启：“战士即日用马，乞令大都南、北二城，除见在官外，回回及答失蛮等骡马，限二日内赴总管府交纳。违限不纳者重罪。”又丞相燕帖木儿、别不花，平章速速，郎中自当，员外郎举里，都事朵来等启：“遣断事官捏古伯、兵部侍郎罕赤赴真定路刷马。除见在官员、军、站、弓兵户计，三岁以下及怀驹引驹马匹外，其余不论是何人等尽行拘刷，隐匿及换易者依条断罪。”别不花等又启：“前河间、保定、真定等路，降钞以四锭、五锭为率，和买马匹。军事急，比及和买，诚恐迟误。乞拘刷三路马匹。”俱奉令旨准，敬此。

天历元年，平章政事速速等奉准，拘刷晋宁、冀宁二路马匹。敕遣吏部员外郎辛钧赴冀宁路，同知保禄赴晋宁路。速速等又请拘刷山东各路，从之。总计腹里刷到马匹一万七千六百九十五匹：真定路二千四百匹，河间路八百二十匹，保定路八百二十六匹，益都路三千六百十一匹，济南路一千五百二十八匹，东平府八百二十匹，东昌路二百三十六匹，濮州三百五十一匹，济宁路一千三匹，泰安州三百四十四匹，曹州四百二十六匹，高唐州二百十二匹，德州四百八十六匹，般阳路三百三十二匹，大都路四千二百六十八匹。河南省刷到三万九千八百二十八匹：淮东道六千七百九十匹，荆湖北道九千一百七十九匹，汴梁路九千三百二匹，黄州路一千五百十一匹，庐州路五千二百十一匹，安丰路三千一百一十匹。后至元二年，敕汉人、南人、高丽人，凡有马者悉拘之。时盗贼窃发，以拘刷为防乱之计，尤非政体云。

抽分羊马。太宗五年，敕田镇海、猪哥、咸得卜、刘黑马、胡土花、小通事合住、绵厕哥、木速、孛伯，百户阿散纳、麻合马、忽赛因、贾熊、郭运成并各官员等：据斡鲁朵商贩回回人等，其家有马、牛、羊及一百者，取牝牛、牝羊一头入官。牝马、牝牛、牝羊及十头，亦取牝马、牝牛、牝羊一头入官。有隐漏者尽没之。定宗五年，敕诸色人等，马、牛、羊群十取其一，隐匿者罪之。宪宗二年，敕诸人孳畜百取其一，隐匿者及官吏受财故纵者、不得财而搔扰者，皆有罪。

大德七年，兵部议：“抽分羊、马人员，每岁扰累州县，苦虐人民。拟令宣徽院立法，严切拘钤。至抽分时，各给印押差札，开写所委官吏姓名，不得多带人员。及长行头匹，经由通政院倒给铺马分例前去。各该路、府、州、县同本处管民正官，依例抽分羊、马、牛只，随即用印烙讫，趁好水草牧放。如抽分了毕，各取管民官印署保结公文，申覆本院，委官押领，依限赴都交纳。其余一切搭盖棚圈并常川马匹草料饮食等物，不须应付，庶革扰民欺诓之弊。”从之。八年，中书省奏：“旧例，一百口羊内抽分一口，不及一百者见群抽分一口；探马赤羊、马、牛不及一百者免抽分。今御史台及行省官皆言，见群抽分一口损民，拟后三十口者抽分一口，不及者免，实于官民便益。臣等谓应依先例一百口内抽分一口，见群三十口内抽分一口，不及三十口者免；宣徽院差选见役廉慎人与各处管民官一员公同抽分，将在先滥委之人罢斥。”从之。

皇庆元年，枢密院奏：“世祖皇帝定例，探马赤军马、牛、羊等一百口抽分一口，与下户贫乏军人接济物力。去年中书省奏，遣爱牙赤于军中，再加抽分一半马、牛、羊，一半钞锭、毡子等物。如此重叠，军力必至消乏。乞止依薛禅皇帝定例施行为便。”敕：“军人与百姓不同，其依旧例行之。”延祐元年，中书省奏：“前哈赤节次阅讫官牝羊三十余万口，本欲孳生，以备支持。因年远，哈赤等将孳生羯羊不肯尽实到官，宣徽院失于整治，致为哈赤等所私用。每岁支持羊口，皆用官钱收买。又每遇抽分时，将百姓羊指作官羊夹带影庇，不令抽分，拟依照原定则例，从实抽分。若有看循作弊，从严究治。哈赤牧放官羊，亦仰从实分拣，除牝羊并带羔羊存留孳生外，应有堪中羯羊，印烙见数拘收。如有隐匿者，从严追断施行。”总计抽分之地凡十有五，曰：“虎北口，南口，骆驼岭，白马甸，迁民镇，紫荆关，丁宁口，铁门关，浑源口，沙净州，忙兀仓，车坊，兴和等处，辽阳等处，察罕脑儿。




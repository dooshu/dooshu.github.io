○请治修葺太庙慢官并止委中使鸠工疏

臣伏见今月五日敕，将作监等修葺太庙稽迟，各已罚俸，特命亲臣专知缮理。有以见陛下奉宗孝思之至也。臣闻吏举其职，国家所以治；事归於正，朝廷所以尊。夫设制度，立官司，事存典故，国有经费。而最重者，奉宗庙也。伏以太庙当修，诏下逾月，有司弛堕，曾不加诫。宜黜慢官，以惩不恪之罪；择可任者，责以缮完之功。此则事归於正，吏举其职也。而圣思不劳，百职不旷。今慢官不恪，止於罚俸；宗庙所切，便委内臣。是许百司之官，公然废职，以宗庙之重，为陛下所私。群官有司，便同委弃。此臣窃为圣朝惜此事也。事关宗庙，皆书史策，苟非旧典，不可率然。伏乞更下诏书，得委所司营缮，则制度不紊，官业交修。


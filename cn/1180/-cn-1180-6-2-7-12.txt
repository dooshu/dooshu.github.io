答浙抚谢松屏言防倭


浙无倭患久矣，一旦联舟突犯，必有勾引之奸。且地方安恬日久，骤寻干戈，恐无以待寇。幸激以忠义，鼓以赏罚，悉力一创之，庶将来不敢再窥。亟剿此寇，然后徐究其祸本而除之可也。浙人咸云：“谢公非用武才，恐不能了此事。”仆曰：“不然，谢公沉毅有远虑，贼不足患也。”愿公勉就勋庸，以副鄙望。






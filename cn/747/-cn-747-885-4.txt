○大唐故中散大夫检校司徒使持节泰州诸军事兼泰州刺史御史大夫洛阳县开国子贾宣公墓志铭

公讳潭，字孟泽，洛阳人也。周先同姓，即列国之诸侯。汉得名臣，乃洛阳之才子。攀鳞河北，岂须方面之功。借箸谯都，自有良平之策。源长派远，德厚流光。史不绝书，後将必大。当先天之内禅也，我七代祖黄门侍郎平阳公曾实演丕命。及至德之中兴也，我六代祖黄门侍郎晋国公至实赞大猷。旷古已还，一家而已。五代祖荪，衡州刺史。高祖童，司门员外郎。曾祖昶，太子司议郎。祖琛，河南密令。皆有韬世之量，济众之仁。大位不跻，馀庆斯洽。考，以经术擢太常第，以才用为诸侯卿。捍寇输粟，有劳王室。於是佩金紫，升朝廷，上疏论宁节度王行瑜恃功恣横，坐贬爱州掾。及行瑜就戮，优诏徵还。复出常州刺史盐铁江淮留後。属宗社中绝，官司解弛，计吏未上，哲人其萎。公有世德之资，负夙成之器。风神爽迈，智术通明。景福二年，以学究一经，射策高第。释褐京兆府参军事，迁秘书郎。侍从南迁，进修不懈。天丁卯岁，居先君忧，服丧过哀，宗党称孝。楚泗郡守，宣城廉使，虚左交辟，三府驰名。俄丁内艰，戚忧如礼。

义祖武帝创基分陕，侧席求才。素与公周旋，即加礼命，奏记书檄，一以委之。内赞谟猷，外为词令，出应盟会，入陪樽俎。霸功光赫，公有力焉。十有馀年，任用无间。既而楚云告变，穆醴不陈。已酬国士之知，亦得退人之礼，改宣池观察判官。烈祖高皇帝受命中兴，不忘旧德，徵拜秘书少监，充仪礼副使，迁中书舍人崇英翰林学士。周慎密命，润色王言。公望无渝，朝奖弥厚。保大嗣统，拜兵部侍郎，知制诰学士如故，充永陵仪礼副使。同轨胥会，大礼无违，迁兵部尚书，修国史，考定郊庙之乐，褒贬归正，击拊允谐。会六夷南侵，天眷北顾，命公持节使於契丹，宣大国之威神，得诸戎之要领。及轺轩还轸，而控弦出塞矣，报命称旨，时论具瞻。於是避宠台衡，就安关辅，除泰州刺史。视事数月，丕变土风。遘疾还京，保大六年九月二十有一日，卒於江宁永安里官舍，享年六十有八。皇上轸悼，再不视朝。饰终之礼，务从加等。太常考行，赐谥曰宣。以某年月日，葬於某所，与夫人杨氏合焉，礼也。长子朝散大夫行大理司直彬次子泰州司仓参军穆少子修等，咸负当世之才，皆为保家之主。种德垂范，未易可量。长女用文，适水部员外郎杨元鼎，不幸早世。次曰用柔，适膳部员外郎知制诰张纬。次曰用光，适进士姜某。少曰季芳，尚幼。惟公事业当寿，昭映一时。族望婚姻，熏灼当代。自非天监与善，孰能若斯。虽大用未光，而能事毕矣。铉以世亲之旧，执随行之敬。服义承教，惟公在焉。刊勒论撰，盖感遇之万一也。其铭曰：

於维茂族，实有世德。七叶继轨，嘉猷允塞。矣君子，其仪不忒。修辞立诚，以匡王国。言以文行，兵由威克。东畿之政，为邦之则。天地长在，春秋代迁。今朝丧善，何日生贤。蒿里谁地，佳城许年。永安是里，门馆依然。寝邱传邑，京兆开阡。勒名泉石，以配青编。


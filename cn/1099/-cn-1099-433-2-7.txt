○上三院 【 征播】

此書詳播州□制存之備考

初四日抵播、首經桃溪、循溪入賊衙院、及諸尋樂處、規制幾萬廈、盡付一炬、所存者望月臺、垂綸放舟處、望鹿城、合抱古杉、垂楊夾道、入播自打銅街、歷獅子橋抵白田壩一望但見瓦礫、入播治、四牌坊三層樓俱烏有、從煨燼中得其忠孝堂、及家廟遺址、所未燬者、州後玉皇閣、與龍山香山東山數寺、千年剏建之播、一朝成墟、見者無不徘徊咨嗟、初六目間關抵海龍埧水西營、在囤後新闢之路、砍山伐箐、攀木緣磴、雖咫尺而迂迴三十里非徒跣不可只得暫劄外營。次日會川東左監軍登養雞城。望鐵柱關、是日酋以死報、信疑相半、職漫意酋死則無主必亂。囤上必有潰散投奔者。何至晏然如故。左監軍以為然督諸路兵鼓之、城下銳砲火器俱發、城上石弩雨下、我兵被傷者不少、城下詰之云酋死且乞降、何以拒敵、城上應云、汝以砲加我萬眾性命所繫、無奈以弩應、其眾尚未離也、酋之狡百出、各路刻定時日、前攻後打、左擊右應、但一處歇手者、即以逗遛論、申嚴土司、屯劄囤腳、晝夜把截、脫在信地疏虞、雖曰不以賄行、誰其信之、密喚一二漢把、諭以大利大害、無敢不唯唯者、天稍霽、職即徒步入箐親監之、惟是共逐之鹿。有犄者。必有角者。功在後路。前門寔守之。功在前門。後路實逐之。兩翼可推。使人各得一體。則人爭用命。脫大憝未縛。忮端巳見。三省既為岐路。一省又自為岐路不曰某兵可不必用。則曰某將可不必來。恐有專功者即有隳成者雖有發蹤、不遺追逐、是在霜臺一條布之、則以數十萬眾合圍、蕞爾一囤、賊雖欲以詐死緩須臾之死、必無幸矣、


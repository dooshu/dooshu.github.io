○浑京畿金商节度使制

王者之制，安不忘危；宏其道则文武齐致，教其人则农战兼务。故虽县内，不可去兵，况密迩寇虞，干纪稔慝，都邑郊甸，骚然靡宁。聿求信臣，特建戎号，济人夷难，允属勋贤。京畿渭北节度使兵部尚书行在左都虞侯浑，忠贞博厚，温恭简肃，持重不挠，好谋而成。居业克敦其诗书，受赐每陈於廊庑，能推诚而抚下，不伐已以拒人。委任中外，咸著声绩，夷险一贯，隐然殿邦。朕越在郊，Τ於凶鬼，授之师律，式是戎昭，侍卫增严，斥候无爽。检身齐众，同士伍之劳苦；敦阵整旅，壮行列之威容。静以代谋，动而制胜，临危励节，予有赖焉。王圻之内，沃壤千里，绵亘商岭，屏於南门，观风靖人，诘禁诛暴，俾尔兼领，用孚於休。可京畿渭北渭南金商节度观察处置等使，馀并如故。


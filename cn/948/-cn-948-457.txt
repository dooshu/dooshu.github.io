陆游　初夏出游

去去冲朝雾，行行弄夕霏。

移秧晴竭作，坐社醉扶归。

细草迷行径，残花点钓矶。

牸牛将犊过，雄雉挟雌飞。

野寺烟钟远，村墟绩火微。

诸孙殊可念，相唤候柴扉。

陆游

陆游　初夏出游

早缘疏拙遂归耕，晚为沉绵得养生。

药鑱钓竿缘已熟，海村山市眼偏明。

安西万里人何在？广武千年恨未平。

但使莲峰归路稳，亦无闲手揖公卿。

陆游

陆游　初夏出游

平生与世旷周旋，惟有清游意独便。

小灶炊菰山市口，束刍秣蹇海云边。

春融恨欠舒长日，秋爽已悲摇落天。

首夏清和真妙语，为君诵此一欣然。

陆游

陆游　初夏出游

泥黦棕鞋雨垫巾，闲游又送一年春。

长歌聊对圣贤酒，羸病极知朝暮人。

废堞荒郊闲吊古，朱樱青杏正尝新。

桃源自爱山川美，未必当时是避秦。

陆游


候人

四章，章四句


首章讲：此刺其君远君子而近小人之词。言：人君之用舍贵当，设一有不当，则君子小人必有不得其所者矣。





彼候人兮，何戈与祋。

何，揭也。彼候人者，王迎送宾客之官也。故何戈与祋，以执迎送之役宜矣。





彼其之子，三百赤芾。

其，指小人。三百，人之多也。赤芾，大夫之服。彼其之子，其于日宣浚明之德，何有也？乃三百之多，而皆服大夫赤芾之服，何哉？

二章讲：夫不宜服而服之，则于君之宠服，岂其称哉？





维鹈在梁，不濡其翼。

鹈，水鸟。彼鹈必在水，方濡其翼。今维鹈在梁，则不濡其翼矣。





彼其之子，不称其服。

其，指小人。夫人必有大夫之德者，方无愧于赤芾之服。今彼其之子，其德何如也，则岂称其服乎？夫以其服而使不称之人，得之于名器，不亦滥耶！

三章讲：





维鹈在梁，不濡其咮。

咮，鸟喙。鹈必在水，方濡其咮。今维鹈在梁，则不濡其咮矣。





彼其之子，不遂其媾。

其，指小人。遂，称也。媾，宠也。夫人必有大夫之德者，方无忝于赤芾之宠。今彼其子，其德何如也，则岂遂其媾乎？夫以其媾而使不遂之人，得之于爵赏，不亦妄乎！

末章讲：夫小人得志，则君子晦处。其低昂之势，可胜道哉！





荟兮蔚兮，南山朝隮。

彼南山之草木，荟蔚极其盛多，而朝旦之间，云气腾升于其上，益有以动人之观瞻矣。然则小人三百之多，又极贵宠而气焰盛，不尤是乎？





婉乎娈兮，季女斯饥。

彼深闺之季女，婉娈极其少好，而自守之贞，不肯妄于从人，盖不免于饥饿之穷困矣。然则君子以道自守，反至贫贱，而晦处不耀，不犹是乎？

夫亲小人以盛其势，远君子以穷其身，而于举错之间，倒置甚矣，其将何以为国哉？






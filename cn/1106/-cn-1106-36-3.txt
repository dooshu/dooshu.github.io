○礼部贺册尊号表

（一本无礼部字。古今序中皆题云《礼部贺册尊号表》，非也。宪宗元和三年，初加尊号“睿圣文武皇帝。”至元和十四年七月，再上“元和圣文神武法天应道皇帝”。公是时已为柳州刺史，表疏可见非礼部表也。当题云：《柳州贺册尊号表》。）

臣某，伏奉月日制，（元和十四年七月己丑，群臣上尊号。）陛下膺受尊号，率土臣子，庆无穷。臣闻立极之大，四海无以报神功；配天之尊，万物不能崇圣德。唯有徽号，是彰中兴，所以上探天心，下极人欲。

伏惟“元和圣文神武法天应道皇帝”陛下，统承千载，光被六幽，蟊贼尽除，（蟊贼，并食苗虫。蟊，音矛。）福应皆集。有首有趾，咸识太平。勋臣增爵禄之荣，戎士加赏延之宠，片善必录，微功尽升。独惟圣谟，事绝酬答，万国觖望，（觖望，怨望也。觖，古穴、窥睡二切。）百功怨思。（“百功”，合作“百工”。）是以启元和之盛典，延穹昊之景祚，理历凝命，实曰圣文；和众定功，时惟神武；运行有法天之用，变化乃应道之方。鬼神协谋，夷夏同志，大礼既建，鸿恩遂行。欢呼远匝于九围，（一作币。帝命式于九围。）渗漉普周于八裔，（渗，所禁、所锦二切。漉，音鹿。）庆超遂古，美冠将来。

臣获守蛮荒（公时为柳州刺史。）远承大典。潢污比陋，河清幸遂于千年；（《文选·运命论》：黄河清而圣人生。注：黄河千年一清。）尘壤均微，山呼愿同于万岁。（汉武帝元封元年，礼祭中岳太室，吏卒咸闻呼万岁者三。）无任屏营之至。


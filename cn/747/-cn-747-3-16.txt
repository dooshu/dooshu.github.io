○徙居大安宫诰

《书》云：“知人则哲，唯帝难之。”《易》曰：“通其变，使民不倦。”故太伯端委，周室以隆，东海就国，汉基方永。立权致治，不其然乎？朕世袭缁衣，家传鼎业，佐魏及周，勤劳王室。有隋御历，地居戚里，尝以补天在虑，纳揆为心。大业道丧，皇极如毁，倾维折柱，天下分离。涂炭纳隍，黔黎殆尽，顾兹九有，锋镝纵横，静念持扶，计无所出。世民幼怀大度，性合天道，韫经纬之奇文，包汤武之宏略。深谋秘策，沃朕拯溺之心；壮思雄图，起予救焚之志。因其感激，许以经纶，纠合义师，投袂而起。车次於平阳之郊，剑及於孟津之会，元戎所指，冰消雾卷。曾未浃旬，廓清京邑，定非常之业，建不世之功，三古以来，未之闻也。朱旗西指，则仁杲丧元；白羽东临，则世充泥首。摧武周如拉朽，收建德若拾遗。至若黑闼逋诛，圆朗小丑，三捷七擒，不可胜计。一人之力，冠今超古，暴之遐迩，岂待昌言。

往以建成嫡长，冀其养德日就，不谓匿怨友于，忌能毁善，谗言屡发，殆至铄金。赖天启朕心，宗社降福，密悟凶邪，指麾歼殄。朕丑受浸润，深念元功，乃敬授帝图，先天传政。惧其溢满骄上，未称三灵之心；纵欲肆情，不恤万方之重。朕故仍居紫极，处之肃成，察其复礼，观其齐政，露往霜来，四载于兹矣。比闻思我王度，克难克艰，昧旦丕显，去奢去泰。朝夕视膳，蒸蒸之性日严；昃景忧民，翼翼之情日慎。南越骤水，北狄款关，四海晏然，五兵偃戢。招君璋之众，只用尺书；屠师都之城，无亏寸刃。公卿辑睦，远迩乂安，金鼓绝於疆场，玉镜悬於亿兆，尽善尽美，吾无閒然。匪天祐之，孰能至此？令月吉辰，风调雨顺。朕俯观人事，仰鉴穹旻，当养性别宫，使其正位居极。宜令有司具礼，务在周备，朕得脱屣高蹈，拟迹於轩辕；授历传玺，爰属於启诵。大宝既固，卜年惟永，付托有所，何乐如之。

百辟卿士等，或晋阳从我，同披荆棘；或秦邸故吏，早预腹心。并以德举言扬，进忠显孝，保乂社稷，天平地成。惟当带砺山河，与国休戚，可悉心辅弼，无党无偏，罔或隳哉！替尔丕绩，善事元首，称朕意焉。


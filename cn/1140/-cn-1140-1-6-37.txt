吴母汪孺人墓志铭

歙吴母汪氏为邑西郑村孟明公之女处士吴君文长之配笄而归三十而寡又二十有二年而卒自妯娌姑姒及乡之姻娅妇女辈皆谓天夺我母仪俾无所矜式至为出涕溪南吴族大而奢母独节俭衣澣布及事舅姑待宾客则无不尽礼饮食必旨以丰尝岁祲道殣相属赞处士公收瘗之仍治糜给粟赡饥者存活甚衆处士公体羸力学得瘵疾刲股药不愈请殉不可岁乙丙之间江南多故所在揭竿起母新寡二子呱呱在侧乡里无赖争鱼肉大室不餍不已母从容调摄隂厚啖其豪黠者数人俾毋譁其党遂定当是时里中破家者无算而母无一缕之失人皆以为能又十余年长君补诸生能存立有家人产在广陵为主计者所落母恚曰若欺我未亡人邪吾斑白矣何忍使十世业委它人扫地携二子亲往校理居月余病卒盖其惠足以恤族里智足以持门户大略若此文长公之父曰肇一叔曰大年皆尝从先大父受业二君之母亦汪也赀数十万馆客盘餐皆手出先大父尝亟称其贤今处士之妻则冢孙妇也用能世其家法是乌可以不志男子二人长曰爔邑诸生次曰熿某年月日将葬母某山之麓熿来乞铭铭曰

维吴先世汪有阃德三叶及今母仪不忒琢石幽宫徽音是式


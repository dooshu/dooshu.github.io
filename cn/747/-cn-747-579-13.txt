○送元师序

中山刘禹锡，明信人也。不知人之实，未尝言，言未尝不雠。元师居武陵，有年数矣，与刘游久且昵。持其诗与引而来，予视之，申申其言，勤勤其思，其为知而言也信矣。予观世之为释者，或不知其道，则去孝以为达，遗情以贵虚。今元衣粗而食菲，病心而墨貌。以其先人之葬，未返其土，无族属以移其哀，行求仁者以冀终其心。勤而为逸，远而为近，斯盖释之知道者欤？释之书有《大报恩》十篇，咸言由孝而极其业。世之荡诞慢施者，虽为其道而好违其书，于元师，吾见其不违且与儒合也。元陶氏子。其上为通侯，为高士，为儒先。资其儒，故不敢忘孝；迹其高，故为释；承其侯，故能与达者游。其来而从吾也，现其为人，益见刘之明且信，故又与之言，重叙其事。


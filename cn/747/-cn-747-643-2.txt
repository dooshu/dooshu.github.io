○鼋鼍为梁赋（以“王师远征，水族冥感”为韵）

周穆穷辙迹之所经，驾鼋鼍而感灵。所以济浩汗，所以通杳冥。委委蜿蜿，以代造舟之利；匪雕匪刻，皆连外国之形。谅人力之不剿，信神功而永宁。当其师旅阗阗，旌旗肃肃。临九江而澶汗，驻八骏而。望既济於未济，终叹无梁；思载沉而载浮，孰能刳木。得不乞灵於水府，假道於介族。则鼋也不得而深藏，鼍也不得而潜伏。既而擘波有声，异状可惊。出层潭而栉比，驾飞浪而砥平。连足俄维，比浮柱之初立；镂甲叠映，同版筑之相成。齐首而绳墨勿用，曳尾而规模自呈。其利惟博，其安无倾。殊沧海之龟构，异银河而鹊征。彼诡类之可览，实至诚之所感。假以临深，托盘跚而习坎。其势逦迤，其状参差。无远不届，惟危具持。照赫奕之五刃，度张皇之六师。乘以周旋，且异琴高之鲤；载於沈溺，还符毛宝之龟。渔者徒惊，工人有耻。同え共罗而罔及，画雄虹而莫拟。题之不可，长卿之见书；抱之则难，谢尾生之沈水。是知伐鼍以冒鼓，其用匪良；解鼋而染指，其谋匪臧。孰若奋功於舟楫，感圣於君王。昔在深泉，惧屑没於其穴；今符至德，忽结构而成梁。固蹂躏而无害，将腾跃而有光。我皇仁洽道丰，文修武偃。要荒毕服，淳离斯返。何必驱鼍而驾鼋，劳师以袭远。


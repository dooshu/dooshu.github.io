○疾愈推恩敕

朕比寒暑致疾，绵滞经时。今旬朔之间，寝膳已复。蒙天地保祐，宗社宠灵，既疾痛之有瘳，念疲羸之无告，为之父母，得不悯伤。虑赦令之或频，则奸人之得计，倘恩惠之远布，冀穷氓之稍苏。应天下百姓僧尼道士女冠等，有年七十以上，疾病症痼，委顿床榻者，宜各赐绢两匹。在军旅行阵，经敌伤害手足眼目，不能营生，亦各赐绢两匹。应州县病坊贫婚，多处赐米十石，或数少处，即七石、五石、三石。其病坊据元敕各有本利钱，委所在刺史录事参军县令纠勘，兼差有道行僧人专勾当，三年一替。如遇风雪之时，病者不能求丐，即取本坊利钱，市米为粥，均给饥乏。如疾病可救，即与市药理疗。其所用绢米等，且以户部属省钱物充。速具申奏，候知定数，即以藩镇所进贺疾愈物支还所司。此敕到，仰所在州县写录敕，榜於州县门，并坊市村闾要路。其州县所给恤绢米，恐下吏之所隐欺，仍委刺史县令设法颁布，不得令不到本身。所在给恤之后，一一分析闻奏，俾令速济疾病，称朕意焉。


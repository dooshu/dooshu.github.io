送韩准裴政孔巢父还山





《旧唐书》：孔巢父，冀州人，字弱翁。早勤文史，少时与韩准、裴政、李白、张叔明、陶沔隐于徂徕山，时号竹溪六逸。永王璘起兵江、淮，闻其贤，以从事辟之。巢父知其必败，侧身潜遁，由是知名。德宗幸奉天，迁给事中，河中、陕、华等州招讨使，寻兼御史大夫，充魏博宣慰使，遇害。



猎客张兔罝，[一]不能挂龙虎。所以青云人，高歌在岩户。韩生信英彦，裴子含清真，孔侯复秀出，俱与云霞亲。峻节凌远松，同衾卧盘石。[二]斧冰漱寒泉，[三]三子同二屐。时时或乘兴，往往云无心。[四]出山揖牧伯，[五]长啸轻衣簪。昨宵梦里还，云弄竹溪月。今晨鲁东门，帐饮与君别。[六]雪崖滑去马，萝径迷归人。[七]相思若烟草，历乱无冬春。[八]

[一]《诗·国风》：“肃肃兔罝。”《毛传》曰：“兔罝，兔罟也。”



[二]成公绥《啸赋》：“坐盘石，漱清泉。”李善注：“《声类》云：盘，大石也。”



[三]魏武帝《苦寒行》：“担囊行取薪，斧冰持作糜。”



[四]陶渊明《归去来辞》：“云无心以出岫。”



[五]《尚书正义》：《曲礼》曰：九州之长曰牧。《王制》曰：千里之外设方伯，八州八伯。然则牧、伯一也。伯者，言一州之长；牧者，言牧养下民。郑玄曰：殷之州牧曰伯，虞夏及周曰牧。后人称太守曰牧伯，本此。



[六]帐饮，谓于旷地张帐而饮也。《别赋》：“帐饮东都，送客金谷。”



[七]王融诗：“雪崖似留月，萝径若披云。”



[八]鲍照诗：“忧来无行伍，历乱如覃葛。”






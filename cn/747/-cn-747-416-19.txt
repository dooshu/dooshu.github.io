○中书门下请进膳表

臣某言：伏奉以华阳公主摄和稍乖，思念所切，斋宫亲褥，辍膳终朝。臣等下情，不遑寸刻，窃以经时之疾，变节或加，分至所临，晦明异状。渐过其後，旋即如初，顷尝验之，多亦然矣。陛下以海内之众，子育宁殊，岂天属之间，皇慈独轸？伏愿忘怀澹虑，常膳以时，保安圣躬，用慰臣下。属兹烦暑，尤切恳诚。谨奉表陈露以闻，无任兢惶迫切之至。


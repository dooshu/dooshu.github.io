○史馆王相公进和诗表

臣某言。臣闻在心为志，发言为诗。志通而若启源流，诗作而自合律吕。伏惟陛下道惟恭默，禀在文思。永图欲渐於无为，睿览且明於多暇。因临丹壑，遂蹑金绳。喜物象之澄清，假咏歌而放旷。声传天籁，韵合霜钟。篇殊黄竹之名，辞掩白云之美。臣等逢时窃位，敢并韦平。应诏属词，文非颜谢。徒偶昭融之运，获闻雅正之音。倾听不知，愧延陵之季子。试吹必滥，比南郭之先生。但思参列辅臣，安敢首违圣旨。辄同击壤，仰和贯珠。诚怀郑卫之惭，但感宫商之说。星辰自转，难参旭日之光。鼙鼓空鸣，莫续春雷之响。其奉和御制五言七言诗二首，谨录进上。尘黩圣鉴，臣无任循省惶越之至。


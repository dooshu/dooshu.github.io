▼独游山中忆周记室砥

借居水北邻云岩，醒游醉卧月满三。

空山孤愁似放逐，践蛇冲虎穷幽探。

缘梯上窥万仞壁，垂绠下汲千丈潭。

幽萝翳壑变朝晦，怪卉发涧留春酣。

青山识我岂生客，曾与周子来联骖。

是时秋高鹤声厉，霜降两崦才收柑。

饭余洗足上堂坐，手挥谈麈风毵毵。

如今故人亦远去，帆叶暮落吴江南。

断崖苍藓漫旧刻，往梦追想情何堪！

巴僧不厌客屡至，篝灯夜禅同一龛。

风回忽洒石门雨，日出尽消溪布岚。

乃知山水有深趣，天意独许穷人谙。

我今岂是慕高隐，非才滥进能无惭？

业缘种种去略尽，惟有佳句犹相耽。

便求安心向佛祖，不待婚嫁女与男。


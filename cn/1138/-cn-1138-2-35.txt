寄候宝鸡党太傅

其一


上相悬车出蓟丘，至尊亲解御貂裘。
千官祖帐荣疏傅，五岳还丹羡邺侯。
黄绮自邻君子里，赤松元伴帝师游。
钓璜溪畔明农客，时向东皋一问牛。

其二

履声再上近星辰，薄海惊看社稷臣。
天下君宗推伯起，阁中宾客笑平津。
主恩在昔尊三老，父执于今有几人。
惭愧西州门下士，感深不独为车茵。

其三

忆昔仓曹忝备官，紫宸朝罢佩珊珊。
忧时鬓发才垂白，正色威仪想渥丹。
桂树一枝阶下秀，莲峰高掌杖头看。
古来贤达如公少，神武门前两挂冠。

其四

闻道东山有草堂，清秋蒹菼露苍苍。
散金宗族门常满，争席田翁醉不妨。
甲第惟馀宫一亩，午桥可有树千章。
何时来访乌衣宅，再拜趋陪弟子行。


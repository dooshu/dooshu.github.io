○为李林甫让中书令表

臣某言，臣闻百工允，方可咸熙庶绩；九流不杂，所以弥奖人伦。苟非其才，胡颜妄处？臣某中谢。臣智识凡近，艺能琐薄，徒以遭逢运遇，预奉休明。谬忝宗枝，特承甄拔，爰从散职，拜以中司。三入仙台，两登禁掖，久於近密，众莫能过。念臣愚者圣慈，收臣直者天断。顷者外总戎律，曾无决胜之谋；内参钧衡，实寡推贤之举，将何以弥纶庶政、翊赞雍熙？以此惭惶，无忘鉴寐。况中书理本，军国务重，事无巨细，禀於睿旨。愆时雨，陛下每降於亲祈；未有边尘，陛下尚劳於遥诏。无幽不烛，有感必通。在臣何人，叨居大任！虽愿荷恩效力，更勉驱驰，其如窃位妨贤，自多鬼耻。鸿私茂宠，於臣已极，纤营薄效，在国何施？况贞观以来，相无宗子，唯臣忝越，擢自宸衷，诚宜粉骨碎首，（阙七字）尸素之嫌，久招舆议，屏退之分，臣之宿心。实恐上累明时，下玷良史。比因趋奏，屡有陈祈，天眷未回，圣情犹阻。伏惟陛下察臣之情，悯臣之诉，赐臣止足之分，恕臣不逮之力，赐停今职，退守闲司。且臣感恩至深，报效殊浅，傥中外任使，众所辞难。臣愿先登，冀罄诚节，岂敢偷安重禄，片保优闲？特望更选群贤，以秉成绩，庶使朝无阙政，天下称公。区区恳诚，期於必遂，不胜战汗惶惧之至，谨奉表诣朝堂陈乞以闻。


167　淮南子天文訓論音律　京房六十律相生法　錢樂之三百六十律


淮南子天文訓云：「律以當辰，音以當日。一律而生五音，十二律而爲六十音。因而六之，故三百六十音以當一歲之日。」京房六十律，錢樂之三百六十律本於此。

【繼序按】錢樂之三百六十律，何承天、劉焯已譏之。而萬寶常爲百四十四律，歐陽之秀申其説曰：「百四十四律爲之體，或變之又得二百一十六爲之用。」仍錢樂之法也。杜佑十二變律，蔡季通六變律，亦皆從京房六十律得來。

【元圻案】後漢書律曆志上：「元帝時，郎中京房知五聲之音，六律之數。上使韋玄成試問房於樂府，房對：『受學故小黄令焦延壽。六十律相生之法：以上生下，皆三生二，以下生上，皆三生四，陽下生陰，陰上生陽，終於中吕，而十二律畢矣。中吕上生執始，執始下生去滅，上下相生，終於南事，而六十律畢矣。十二律之變至於六十，猶八卦之變至於六十四也。宓犧作易，紀陰陽之初，以爲律法。建日冬至之聲，以黄鍾爲宫，太蔟商，姑洗角，林鍾徵〔一〕，南吕羽，應鍾變宫，蕤賓變徵。此聲氣之元，五音之正也。故各統一日。其餘以次運行，當日者各自爲宫，而商徵以類從焉〔二〕。』」〇隋書音樂志：「宋元嘉中，太史錢樂之因京房南事之餘，引而伸之，更爲三百律，終於安運，長四寸四分有奇。總合舊爲三百六十律，日當一管。自黄鍾終於壯進，一百五十律，皆三分損一以下生。自依行終於億兆，二百九律，皆三分益一以上生。唯安運一律爲終，不生。」

〔一〕「徵」，原作「祉」，據中華本後漢書志第一律曆上改。下同。

〔二〕「以」，原作「之」，據中華本後漢書志第一律曆上改。






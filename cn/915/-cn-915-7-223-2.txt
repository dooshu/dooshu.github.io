◇吊哭

《礼》，君自吊其臣，主人出迎於外，见君马首，不哭，先入门右，北面。众主人袒即位。升自阼阶，西面。主人前，至中庭，君哭。主人哭，拜，稽颡成踊，先出。君去，主人哭拜，送於外门外。明日，主人拜谢於朝。今代人君吊，主人出迎，见马首拜。君遣吏吊。主人布席於丧庭，孝子左贯首，待於席南，北面，不哭也。吏持版吊於席北面，向孝子。再拜讫，伏，吏跪读版，孝子再拜。有吊宾，主人迎即位中门外，西面北上。众宾东面者北上。门西北面者东上，主人拜宾旁三拜，众宾不答拜。主人入，即堂下朝夕哭位。众随入，如外位也。知生者吊，知死者伤。主人哭，吊者皆哭。退出。主人拜中门外如初。吊辞，至主人前曰：「闻君有某之丧，如何不淑。」伤辞诣丧，前曰：「子遭离之，如何不淑。」此各主于其所知也。若有知生又知死者，伤而且吊也。」又曰：「同僚宾客相吊也，因主人朝夕哭而往吊也。」又曰：「凡宾客来吊，孝皆当位东阶下西面，不得庐中。长吏自吊，其人左贯首出迎，还入门。君至门，谢孝还位，乃从命还位。若不谢遣者，君向柩哭，则孝当伏。孝当後哭先止，所以不使君甚哀也。哭讫，君遣还位，乃从命，还位则哭，不得入庐也。哭位在东阶下。辞去，孝子哭也。君先出。孝後出，於门外见马而拜，讫，哭而还也。若有命止令勿出，亦便随从命也。羸可使人自扶，若病不能者，君至，自杖而已。（《通典》八十三。）


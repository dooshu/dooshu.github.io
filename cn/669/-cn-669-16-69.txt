69　仁勝不仁故曰仁者無敵


「商鞅富强之術，誘三晉之民，力耕於内，而使秦民應敵於外。」閻按：「『商鞅』四句出杜氏通典，爲君卿語。」使梁王用孟子之言，施仁政於民，秦焉得誘之？仁勝不仁，如春融冰泮，故曰「仁者無敵」。

【何云】所謂仁義未嘗不利也。

【集證】通典食貨門：「秦孝公任商鞅，以三晉地狹人貧，秦地廣人寡，故草不盡墾，地利不盡出。於是誘三晉之人，利其田宅，復三代無知兵之事，而務本於内，而使秦人應敵於外。故廢井田，制阡陌，任其所耕，不限多少，數年之間，國富兵强。」






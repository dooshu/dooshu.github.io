答潘巡抚


宁州之贼，从来已久。事关两省，宜约会夹剿之，庶可收功，固难以旦夕定也。新除兵宪，恐不足以办此。铨部谩尔升授，仆知而使改之，则无及矣。公试观之，若果不相应，当速奏调改。

又公退居既久，近来政令，或未尽知，宜查近年旨意，并题准事例，有与抚按相关者，籍记而时阅之，则自无废格错谬之虞矣。






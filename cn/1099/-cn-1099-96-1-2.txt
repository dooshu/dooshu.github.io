○馬政疏 【 冏寺馬政】

一議養京營戰馬、竊見團營軍馬、內衛京師、外備征調軍精馬壯、二者相資、乃可以壯威而禦侮也、近年以來、營中之馬日見消耗、告稱倒死無日無之、多者十數匹、少者四五匹、以有限之馬、供無窮之死、誠可嘆惜、原其所以葢因軍士貪圖、艸料私賣。以養馬為累。倚恃朋銀買補。以馬死為幸。把總之官。又多狥私派領不恤貧軍姦頑之徒。又多延推比較。以覬恩宥。若不議處。弊壞愈深。臣等風聞團營官軍、大約不下十萬、團營之馬、大約不下三萬、以十萬之軍、豈無三萬之家。衣食稍餘。產業稍足者哉。但恐揀閱不精。派養不當耳。如蒙乞敕提督大臣、各營選委忠實軍職一員、將所轄官軍、從一詢驗家產財力、分為三等、上等悉令養馬。不足以中等補之。其馬十四歲以下倒死、責令全賠、十四歲以上者、止賠半價、二十歲以上者免賠革去椿頭朋銀之例。絕其眾輕易舉之私。編成格眼文冊、兵部用印鈐縫、一本收貯營中以備科道等官點騐、一本送太僕寺以憑本寺少卿點騐、如有倒補轉換事故、各該官員、就註冊眼、為照官軍養馬、既按月關支艸料、又以時下塲牧放、若處置有法。騎養得人、逓年作踐瘦死之弊。亦可以漸保其無矣。議者必曰騎軍步卒。練習巳久。若通行選閱。未免更張。臣等不知兵事。然考古兵法騎亦可以為步步亦可以為騎非如天生兩不可易者此論極透若平時騎步不能相通臨敵决戰何以出奇制變乎查得本寺給與京營馬匹、除先年不開外、弘治十六年給馬三千匹、十七年一萬一千匹、十八年又一萬匹、內五千匹未領每匹直銀二十餘兩、皆竭民膏血所得、一旦付之軍士骨立稿死、暴殄可憐、積以歲月、八九匹中、僅賠一二矮小老弱、國家何所賴哉、此臣所以痛心而言也、一議减馬政文冊、照得本寺所轄養馬地方南北直隸及河南等處、各該府縣內外衛所及宣府等處各該城堡、每年各項文冊解造甚多、臣等撿看有舊有而今可省者、亦有新增而不可少者、有季報馬冊。一年四季開報舊管新收開除實在數目者是也。有孳生馬冊。每年開報孳生馬駒。并馬戶姓名。本寺具數類冊。交與御史出差印記者是也。有備用馬冊。派取寄養馬未到。先繳一本。馬巳到。隨繳一本。以憑查對者是也。又有點馬簿冊。少卿寺丞等官按臨所在臨期投逓。以憑點閘者是也。以寄養馬冊計之本寺一本。督理少卿一本。分管寺丞。一本。該府通判一本。是一事而四本矣。以孳生馬匹計之。本寺一本。寺丞一本印記御史一本。該府通判一本。是亦一事而四本矣各項文冊。計其工食解送之費、加之官吏人等、因而科擾、所費不貲。皆出於民。况其所造、不過抄謄舊冊、略有增損、各該官員、視為文具、亦不撿閱、勞民傷財、於事無益、臣等豈敢坐視不為之處、看得孳生馬冊、各該衙門每年止湏二本、一留本處備照。一候御史寺丞會印之時投逓。每年三月以裏。止具總數申文到寺。以憑轉報。他本可以盡免矣。備用馬冊。亦止湏二本。一留備照。一候解馬到寺之日。就同依准投逓凡先繳文冊。皆可免矣。點馬簿冊。本寺於寄養馬匹。行令各該衙門一體照式編造可以常用。少卿一年滿日。交與接管少卿。寺丞三年滿日交與接管寺丞其餘點冊點單手本之類。可以盡免去矣。惟季報文冊。乃欽定條例所載。臣等昧死言之。若將一年四季、分併半年一造、一年止造二次、每造止二本一留本處以備遺忘、一解本寺以備查照、則似於舊制無違兼之民財亦損。但臣等不敢擅議、伏乞　聖裁、各項文冊、如蒙准言、乞敕兵部通行各該衙門、并南京太僕寺永遠遵守、造冊差人、止許掌印正官動支無碍官錢、不許管馬官吏仍歛民財、督理分管官員、非奉欽依、不許別生事端、擅令造冊、州縣屬府者木府類解、衛所屬都司者都司類解、如無所屬者、方徑解、違者各坐以罪、庶為便益、訪得各該衙門籍冊、亦多徒費無益。若推類行之亦為民造福一端也。乞敕該部議處幸甚

一議處管馬官員、照得順天等府所屬州縣、寄養兒騸馬匹、田有定額、戶有定丁、比之別處牧養孳生馬匹者、事體繁簡、大有不同、今該府馬政官員、既有本寺少卿提督、又有寺丞分理、又有各府通判專管、事少而官多、令煩而民擾、至於文移簿冊之費、迎送廩給之需、積少成多、皆為民累、查得少卿係奉敕督理官員、難以更改、合無將分管寺丞盡行减省、管順天府者、改委別府、管保定河間二府者、止令管理孳生馬匹、至於寄養馬匹專委少卿、各府通判等官、悉聽約束如此則職專而可責成。民安而無多擾矣。再照宛平大興二縣先該欽差給事中等官王庭等奉敕查勘、宛平縣原額免糧養馬地一千一百七十九頃、四十八畝有零、編養馬一千二百九十匹、大興縣地五百八十六頃五十三畝有零、編養馬五百二十六匹、大率計之、為田八九十畝。養馬一匹。比之別縣止五十畝養馬一匹者。例巳不同。編戶造冊、詳於舊法民安事久、巳為定規、續該順天府建言、要將宛大二縣馬匹。分派別縣寄養。管馬官員起送吏部別用。該部覆奏行移本寺。臣等看得民間種地。莫非王土。養馬者免糧。出稅者免馬。此不易之道也。此皆勳戚寺宦隱占之故今兩縣地土。幾及二千頃。既不養馬。又不納糧。卻將馬匹加派別縣。揆之事理。可謂不均。况兩縣密邇輦轂。全無馬匹。緩急調用。何以應付。該府所言。可謂知其一。未知其二也。合無仍將管馬官吏。存留辦事。免糧人戶照舊領養。庶幾先事有備。民無不均。若謂京邑之民。差使繁重。宜加優恤。許令原養二匹人戶。共養一匹。則恩澤之施。又加於他縣一倍矣。如兩縣管馬官員得留。本府管馬通判可以革去。議者必曰他府不革。獨革順天府可乎。葢他府管孳生之馬。事多不可革。順天府止養之馬。事簡可革也。

一議清塲畝租銀、照得各該養馬地方、俱有牧馬艸塲、先年事體歸一、專令牧養馬匹、近年法制更改、秪是徵納租銀、除真定等府、每年陸續解銀到寺、近又該兵部差官清查外、惟順天府所屬二十七州縣、永平府所屬六州縣、保定府易州淶水定興新城新安容城雄縣七縣、河間府青縣任丘靜海三縣、每艸塲有一叚百十畝者、有數叚幾百頃者、每年租銀有三四十兩者、有五七十兩者、自弘治六年起例以來、各府徵收、並無分文解送到寺、既廢牧馬之舊規。又失徵租之常例。若不查理。其弊愈深。及照先該都御史洪奏將順天等府免糧養馬空閑地土、每年照畝徵銀、秪行二年、續該本寺奏准免徵、除例前巳行給民買馬外、未給之數、亦未清查、臣等切思前項銀兩。俱緣馬政而設。比與別項課稅不同。既巳徵收在官。又非小民拖欠可比。如蒙乞差本寺少卿一員遍歷所屬。督令各該掌印并管馬官員逐一清查。要見某處原設有牧養馬艸塲田土若干。自弘治六年起每年各收租銀若干。見在何衙門交收。其別項支費者。奉何衙門明文可據。及查免糧空閑地畝某處某年分該徵銀若干。巳給與人戶者若干。見收在官庫若干。在官者悉令起解。該徵者立限催完、其各年徵收在官銀兩。或為官吏侵欺。或欺稱別項支費。查無明文憑據。悉聽差去官應拏問者拏問。應參奏者參奏。追徵清理完日。通將各處艸塲頃畝。坐落里至。佃種人戶花名、并每年該徵銀兩等則之數。造冊二本。一送兵部備照。一留本寺查考。如此則不惟革官吏侵欺之弊。且可助邊方買馬之資。其於馬政。亦為小補。


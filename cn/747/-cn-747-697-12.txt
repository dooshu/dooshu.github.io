○瑞橘赋（并序）

清霜始降，上命中使赐宰臣等朱橘各三枚，盖灵囿之所植也。臣伏以度淮而枳，由地气而不迁，吹谷生黍，信阳和之所感。昔汉武致石榴於异国，灵根遐布，此西域柔服之应也。魏武植朱橘於铜雀，华实莫就，乃吴人未格之兆也。考於前史，照晰可知。岂非天地和同，灵物效祉，去蛮夷之陋，获近太阳，感王化之盛，更承膏露。草木尚尔，况乎人心。汉宣帝宫馆山泽，意有所感，必诏近臣赋之。臣幼学为文，忝列枢近，敢稽首献赋曰：

美南州之嘉树，受烈气於炎德。固一志於殊方，遂不迁於上国。贞枝凝碧，蔚湘岸之夕阴；华实变黄，动江潭之秋色。杂丹枫於溪畔，映绿┠於岩侧。翡翠以之列巢，雏於焉栖息。虽同沾於雨露，窃自得於雕饰。终获誉於皇明，岂因人而羽翼。感洪钧之独运，斡造化之元力。思六合之同风，采孤根而移植。播元气之茂育，谅英灵之不测。逮乎霜飞文囿，风落秦川。金茎炫於朝日，玉树青葱於霁天。峨方壶之翠岛，列灵沼之清涟。上郁松柽，下秀荪荃。朱草与屈轶，华灵芝与宾连。灵卉毕植，而嘉橘在焉。冰心独润，金衣更鲜。天汉之华星，阆风之珠树粲然。香若团於野露，色疑炫於江烟。既而大官献新，奇果列筵。非厥包之自远，何菲陋之莫传。树隐方塘，比丹萍之初实；盘映皎月，与赤瑛而共妍。东鄙孤臣，谬陈三事。既乏和羹之用，犹沾可口之味。并食不割，窃愧晏婴之知；捧之以拜，重感桓荣之赐。庶不朽於雪霜，永酬恩於天地。


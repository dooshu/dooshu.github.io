奉酬寇十侍御锡见寄四韵复寄寇


往别郇瑕地，于今四十年。来簪御府笔，故泊洞庭船。诗忆伤心处，春深把臂前。南瞻按百越，黄帽待君偏〔一〕。

〔一〕黄帽：师古曰：刺船之郎，皆着黄帽，因号曰黄头郎也。





杜员外兄垂示诗因作此寄上


郭受

新诗海内流传遍，旧德朝中属望劳。郡邑地卑饶雾雨，江湖天阔足风涛。松醪酒熟旁看醉〔一〕，莲叶舟轻自学操。春兴不知凡几首，衡阳纸价顿能高〔二〕。

《唐诗纪事》：受大历间为衡阳判官。

〔一〕松醪：裴硎《传奇》：酒名松醪春。《原化记》：有松花酒。

〔二〕纸价：吴若本注：衡阳出武家纸，又云出五里纸。






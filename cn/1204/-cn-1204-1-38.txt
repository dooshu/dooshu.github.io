◎李八郎

乐府声诗并著，最盛於唐开元、天宝间。有李八郎者，以能歌擅名天下。时新及第进士开宴曲江，榜中有名士，先召李易服隐姓名，与同至宴所，曰："表弟愿与座末。"众皆不顾。既而酒行乐作，歌者曹元谦奏念奴娇，众皆咨嗟称赏。

名士忽指李曰："请表弟歌。"众皆哂，或有怒者，及转喉发声，一曲未终，众皆泣下，罗拜曰："此李八郎也。"［李清照］


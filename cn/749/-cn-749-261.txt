胡舜陟


舜陟字汝明，自号三山老人，绩溪人。元丰六年（1083）生。大观三年（1109）进士。为监察御史。建炎中，以集英殿修撰写知庐州，景官广西路经略使，封绩溪伯。绍兴十三年（1143）系狱死。

感皇恩

丐祠居射村作

乞得梦中身，归栖云水。始觉精神自家底。峭帆轻棹，时与白鸥游戏。畏途都不管，风波起。

光景如梭，人生浮脆。百岁何妨尽沉醉。卧龙多事，谩说三分奇计。算来争似我，长昏睡。

渔家傲

江行阻风

几日北风江海立。千车万马鏖声急。短棹峭寒欺酒力。飞雨息。琼花细细穿窗隙。

我本绿蓑青箬笠。浮家泛宅烟波逸。渚鹭沙鸥多旧识。行未得。高歌与尔相寻觅。








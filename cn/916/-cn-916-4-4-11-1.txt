【答石崇赠诗】

於铄我舅。明德塞违。俾□东藩。在徐之邳。载播其惠。载扬其威。济宽惟（《类聚》、《诗纪》作以。）猛。方夏以绥。光启先业。增曜重晖。咨余冲人。艰苦攸离。过庭无闻。顽固匪移。□赖慈诲。导之轨仪。仰遵嘉咏。（《类聚》作训。《诗纪》同。）俯蹈明规。如葛斯蔓。如つ之（《类聚》、《诗纪》作斯。）垂。旋机回度。逝者如流。日与月与。稔冉代周。自我之旷。载履春秋。瞻望遐路。邈矣其悠。心之云慕。思结绸缪。人亦有言。爱而勿劳。谁谓河广。曾不容刀。乃徂来迈。适此西郊。在乾之二。爰著兹爻。我遘君子。仰之弥高。严严其高。即之惟温。居盈思冲。在贵忘尊。纵酒嘉燕。自明及昏。无幽不研。（文馆词林作折。）靡奥不论。人乐其量。士感其敦。（○文馆词林百五十六。又《类聚》三十一、《诗纪》三十并作答棘腆诗。引违、邳、威、绥、晖、离、移、仪、规、垂、高、温、尊、昏、论、敦十六韵。）


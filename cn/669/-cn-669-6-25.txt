25　鄉先生謂父師少師　大夫士致仕歸教閭里


「鄉先生」，謂父師、少師，教于閭塾也。古者仕焉而已者，歸教於閭里，書大傳謂之父師、少師，白虎通謂之右師、左師。

【元圻案】士冠禮：「遂以贄見於鄉大夫、鄉先生。」注：「鄉先生，鄉中老人爲卿大夫致仕者。」疏：「此即鄉飲酒與鄉射禮『先生』，及書傳『父師』，皆一也。先生亦有士之少師，鄭不言者，經云『鄉大夫不言士』，故先生亦略不言士，其實皆當有士也。」〇書大傳略説：「大夫士七十致仕，退老歸其鄉里，大夫爲父師，士爲少師。新穀已入，耰鉏已藏，祈樂已入，歲事既畢，餘子皆入學。十五始入小學，見小節，踐小義。十八入大學，見大節，踐大義。距冬至四十五日始出學，傅農事，上老平明坐于右塾，庶老坐于左塾，餘子畢出，然後皆歸。夕亦如之。」鄭注：「上老，父師也；庶老，少師也。」〇後漢書班固傳：「天子會諸儒講論五經，作白虎通德論，令固撰集其事。」注：「章帝建初四年，詔諸王諸儒會白虎觀，講議五經同異。」〇白虎通辟雍篇：「古之教民者，里皆有師。里中之老有道德者爲里右師，其次爲左師。」






丁雁水佥事购书百馀册见遗赋谢

别梦溯双江，川路邈难度。
好风从南来，眷言相契阔。
吾衰滥史职，购书苦力薄。
远道烦网罗，见贻资笔削。
灿然列架陈，群言富斟酌。
如饥饫鼎烹，如羸得大药。
郁纡千载心，相思有深托。
官舍临高台，江山在铃阁。
回首睇燕云，振衣收庐霍。
何以写我怀，缠绵应有作。
去日梧桐华，昨日芙蓉落。



君牙


君牙，是臣名。穆王命君牙为大司徒。史臣录其诰命之词，以“君牙”名篇。





王若曰：“呜呼！君牙：惟乃祖乃父，世笃忠贞，服劳王家，厥有成绩，纪于太常。

笃，是厚。太常，是旌旗之名，画日月于上。古时人臣有功于国家，则书之于太常，示不忘也。

穆王命君牙为大司徒，乃先叹息而叙其先世之功绩说道：“惟尔祖尔父，在我先王时，相继为司徒之官，皆能尽心而不欺，守正而不挠，世世笃厚于忠贞，以服役效劳我王家。凡教养斯民，绥和四海之事，罔不竭力以图之。其成功之美，纪载于太常之旗，迨今犹炳然如见也。尔祖父有光辅国家之业如此，尔可不思所以仰匹其休乎！”





“惟予小子，嗣守文、武、成、康遗绪；亦惟先正之臣，克左右乱四方。心之忧危，若蹈虎尾，涉于春冰。

绪，是国家的统绪。乱字，解做治字。春冰，是春天冰冻将解而难涉者也。

穆王又叙己求助之意说：“我周家王业，肇创于文、武，纂绍于成、康。至予小子以眇躬嗣守祖宗的遗绪，任大责重，亦思有忠贞服劳，如我先王之臣，用能左右予一人以治天下。然恐贤才难得，委任非人，则化理难图，大业将坠。故心之忧危，惴惴焉惧弗克胜。就如履虎尾者，有噬啮之患；涉春水者，有陷溺之虞。尔君牙当勉修职业，以慰我之心可也。”





“今命尔予翼，作股肱心膂。缵乃旧服，无忝祖考。

翼，是辅翼。膂，是脊。股肱心膂，是一体相成的意思。服，是事。忝，是辱。

穆王又勉君牙说：“我今命尔仍祖父之旧，居司徒之官，以辅翼朕躬。其职任亲重，倚毗专切，就如我的股肱心膂一般。盖人必得股肱心膂以成身，若一体或亏，则持行运动无所赖；君必得贤臣以成治，若任贤不专，则经纶康济无所资。其关系之重，非有二也。然尔欲尽职，岂必他有取法哉！忠贞服劳，尔祖考之事我先王者，旧事具在。尔惟遵守家法，以祖考之事先王者而事我，无或不勉，坠失其先世之业，而忝辱于祖考也。”





“弘敷五典，式和民则。尔身克正，罔敢弗正。民心罔中，惟尔之中。

式，是敬。

穆王又说：“司徒掌邦教，而教莫先于明伦。如君臣有义、父子有亲、夫妇有别、长幼有序、朋友有信，五者乃典常之道。汝必弘大而敷布之，使天下都晓然率由于彝伦之内。又此五典乃民所受于天，至当不易之则。汝必敬慎而和协之，使天下都怡然顺适于物则之中。此乃教人之方也。然立教之本，又在于尔。尔身之正与不正，民之观望所系也。若尔之身能周旋于典则，而无弗正，则下民亦有所视效，同归于正矣。民心之中与不中，尔之感化所征也。若民之心或乖违乎典则，而有弗中，亦惟以尔之中，倡率于上焉耳。夫既能敷典和则，以广道化之施，又能修身治心，以立中正之极，司徒之职，有不尽者哉？”





“夏暑雨，小民惟曰怨咨；冬祁寒，小民亦惟曰怨咨。厥惟艰哉！思其艰，以图其易，民乃宁。

咨，是咨嗟。祁，是大。

穆王又说：“人之为道，衣食既足，而后礼让可兴。故欲兴民之德，先须厚民之生。而民生甚难，不可不知也。夏而暑雨，那小百姓每暴身露体，在田亩之中，盼望着新谷未登，不能勾得食，则相与怨恨咨嗟，而啼饥之声作焉。冬而大寒，小百姓每手足肌肤尽皆冻裂，日愁着无衣无褐，当不得寒冷，则怨恨咨嗟，而号寒之声作焉。盖人情一日不再食则饥，终岁不制衣则寒，饥寒切身，则生怨咨。盖亦自恨其生计之艰难耳，岂得已哉！汝为司徒，须时时思念那百姓每这等艰难困苦，替他图谋所以为衣食之易者。或劝农桑、教树畜，以利导于前；或轻徭役、省赋敛，以拊恤于后。事事都详为之所，然后男有余粟，女有余布，饥者得食，寒者得衣，怨恨咨嗟之声悉转为欢乐讴歌，而民生乃见其安宁矣。尔君牙可不勉尽斯道哉！”

前一节是教民的事，这一节是养民的事。司徒职专教养，故穆王谆谆以命君牙如此。然人君身处九重，富有四海，轻肥之欲，既餍足于口体；誉谀之声，复充塞于左右。使非体仁迪哲，加志民艰，则寒暑饥寒之状，咨嗟违怨之情，有漠然若罔闻知者矣。岂能念而图之哉？若穆王者，亦可谓贤矣。





“呜呼！丕显哉，文王谟！丕承哉，武王烈！启佑我后人，咸以正罔缺。尔惟敬明乃训，用奉若于先王，对扬文、武之光命，追配于前人。”

丕，是大。谟，是谋画。烈，是功业。若字，解做顺字。先王，指成、康。前人，指群牙的祖父。

穆王叹息告君牙说：“惟我周家，自文王肇造区夏，咸和万民，其谟远猷，经画于当时者，大矣哉，何其光显而莫及也！武王一着戎衣，大定天下，其鸿功骏业，恢拓乎先绪者，大矣哉，何其善承而无歉也！然此谟烈，非特显承于一时而已。以是开启佑助我后人，事事都合乎天理，当乎人心，无有一之弗正者；其大纲振举，细目毕张，又无有一之或缺者。夫以文、武谟烈垂裕之美如此，是乃光命之所在也。尔之祖父，盖尝佐佑我先王成、康以对扬之矣。今尔所居者，乃祖乃父之职；所治者，文、武、成、康之民。必须敬明尔司徒之训，以化成天下，上焉弼亮朕躬，奉顺先王之旧，以对扬文、武之光命，使显谟承烈愈益光大。其在于尔，忠贞世济，亦将追配前人，而垂功名于旗常矣。可不勉哉！”





王若曰：“君牙！乃惟由先正旧典时式，民之治乱在兹。率乃祖考之攸行，昭乃辟之有乂。”

先正，也指君牙祖父。式，是法。乂，是治。

穆王于篇终呼君牙而申命之说：“惟尔祖父，世笃忠贞，佐佑王家，其政绩昭然在人耳目。今尔为司徒，不必他有取法，但由先正之旧职，而遵守以为法式焉可也。盖司徒掌邦教、敷五典、扰兆民，其任甚重。使尔能式旧典，则政教修而民治；不能式旧典，则政教弛而民乱。治乱之机，关系在此，可不慎哉！若尔果能率尔祖考之所行，凡所以正民德、厚民生者，一皆恪家法，不致失坠，则四海之内，彝伦叙而礼乐兴，衣食足而生养遂，雍熙乐利之化成，而天下乂安矣。岂不昭显尔君，有致治之美乎！”

观《君牙》篇中，论敷典和则，图易思艰，乃人君教养斯民之大务。而又惓惓于顾念旧德，亲任世臣，亹亹然若家人父子相告语者，周家忠厚之风，尚可想见。此孔子所以采录而示后世也。






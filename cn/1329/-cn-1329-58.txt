制煤油


石油，或谓之“洋油”，亦谓之“煤油”。某观察出身清贵，以识时务名于时，当道多交章荐之。某年，忽于重庆广收煤斤，积如山而不用，煤价为之陡涨，人皆不知其意。某国驻渝领事疑之，就地方官叩何意，官以问观察。观察曰：“将以制煤油也。”官据以转告领事。领事诧为未闻，问：“此法出何国？用何机器？”官又以问观察，则曰：“吾闻诸某耳，未审其详也。”问：“某何在？”曰：“在沪。”“盍电询之？”观察诺。已而回电至，曰：“吾亦闻诸人言耳。”






代宰相谢赐御札许士庶游宴及休假放朝表

臣某等言伏奉今月十一日御札许士庶任便宴乐及赐内外百司休假并文武职官军员将校遇祁寒盛暑及大雪雨当议放朝者寛大之诏濬发於穆清涣汗之恩旁流於溥率实太平之盛事振史册之休光臣某等中谢窃以饮食之会所以合欢休沐之文存乎着令在昔禁网踈濶称炎汉之爱民仪制申明自开元之垂法而犹聚宴有罚乃至於赐酺沾服必朝止延於传点恭惟尊号皇帝陛下凝神玄扈观象璇枢契千载之昌会立一王之宪度导德齐礼临下以寛简之风利用厚生驱民於仁夀之域至仁不伤於行苇大信爰及於渊鱼九叙惟歌尚侧身而思道一言之善必虚已以畴咨寅畏天明勤劳夕惕故得昊穹眷命蕃锡嘉生异俗怀柔输诚景附边尘息警一尉候以无虞农亩有秋万仓箱而流咏玄化神行而独运蒸民日用而不知而陛下嘉朝野之欢娱因闾阎之富庶恺乐之惠思及於羣黎鞅掌之繁俯矜於百执一笑相乐念坐曹之或非零雨其滂亦假盖之不易特颁明诏式霈鸿慈俾宴衎及於公私而假告遵乎令式辨色谒帝免衣裳颠倒之讥洗沐在家絶簿领沉迷之叹固将恩德沦於骨髓歌颂播在管弦事国无憔悴之人卒岁有优游之适一日之泽更陋於前编中衢之謡岂迷於玄造臣等幸居着位获奉德音拚蹈之诚实异伦品


○與王對滄少司馬 【 計處哱賊】

昨見制府疏請招安叛賊、不勝驚異、叛賊之惡極矣、遣將徵兵、聲罪致討、未有寸效、巳議招安、損威廢法、而隳紀綱、未有如此之甚者也、九邊之亂、從此日起、無復憚矣、且往年大同所以用招安者。葢未有首惡主名。未有僣稱官爵。未敢公謀反逆。故尚可撫諭而定耳。今賊勢既有顯不可赦之罪。又有的不可掩之跡。即使招安。豈有容身之理。且我鋒巳頓。賊勢未減。何急何畏。而請招安。且賊果急果畏。則束身歸虜。盡劫城中貲以媚虜耳。豈肯安然于廷尉望山頭耶。不敗而稱急。無約而請降。賊之狡計。殆欲驕我而乘我不意。或緩我以待秋期耳。朝廷原無招安之意。事勢必無招安之理。而制府輕上此奏。其中必自有說。觀所謂久聚不散。難于明言者則其意可知矣。兵久則變生、事苦則慮易、安居無事時有譟讙、危苦在前、能無反側、守壘有不計之餉、攻城無可圖之功、此必其巳有怨咨之言、漸露驕橫之跡、故制府欲乘機退師、借招安為名耳、今日之計。增餉急于益兵。野戰愈于攻城。撫將變之軍急于破巳叛之賊若招安之請。斷難從也。惟門下留意深詳之、


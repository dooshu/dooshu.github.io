◇缮写三部一切经愿文

三有分区，四生禀性，共游火宅，俱沦欲海，所以法王当洲渚之运，觉者应车乘之期，导彼沈迷，归兹胜地。自宝云西映，法河东泻，甘露横流，随风感授。皇家统天，尊道崇法，拔群品于有待，驱众生于不二。所以刻檀作缋，构石雕金，遍于万国，尘沙数等。复诏司存，有事缁素，精诚逾于皮骨，句偈尽于龙官，金口所宣，总勒缮写，各有三部，合若干卷用此功德，心若虚空，以平等施，无思不洽，藉我愿力，同登上果。（《广宏明集》二十三。）


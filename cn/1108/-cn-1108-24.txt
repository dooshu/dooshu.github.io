卷二十四

[集部,别集类,汉至五代,柳河东集]

钦定四库全书

柳河东集卷二十四

唐　柳宗元　撰

序十一首

送从兄偁罢选归江淮诗序【考新史柳氏年表偁无见焉其曰自淮阳从调抵于京师罢选而归此序当在贞元十七八年在京师时作】

伯氏自淮阳从调抵於京师冬十月牒计不至摄衽而退顾谓宗元曰昔吾祖士师生於衰周与道同波为世仪表故直道而仕三黜不去孔子称之遗佚而不怨厄穷而不悯孟子赞之今吾遑遑末路寡偶希合进不知向退不知守所不敢折其志戚其心遵祖训也然而阙滫瀡之养【滫息有切米泔也瀡息委切滑也】乏庾釡之畜逼迸无成【逼笔力切廹也迸北诤切走也】东辕淮湖虽欲脱细故於胷中味道腴於舌端勉修厥志惧不恒久子当慰我穷局之怀袪我行役之愤博之以文发於咏歌吾非子之望将谁望焉宗元再拜曰夫闻善不慕与聋聩同见善不敬与昬瞽同知善不言与嚚瘖同则闻之先达久矣矧吾兄有柔儒之茂质恢旷之弘量敢无敬乎有述祖之美谈安道之贞节敢无慕乎覩徽容而敬闻嘉话而慕敢无言乎言不称德文不尽志适为累而已矣於是赋而序之继其声者列於左凡五十七首遂命从侄立编为後序终焉送从弟谋归江陵序【公之高祖讳子夏徐州长史其曰吾与谋从高祖而异其别当自此然谋之父祖考之年表质之谱系皆无见焉序言吾触罪屏摈楚越间六年此元和五年间作】

吾与谋由高祖王父而异谋少吾二岁往时在长安居相迩也与谋皆甚少独见谋在衆少言好经书心异之其後吾为京兆从事谋来举进士复相得益知谋盛为文辞通外家书一再不胜惧禄养之缓弃去为广州从事复佐邕州连得荐举至御史後以智免归家江陵有宅一区环之以桑有僮指三百有田五百亩树之谷艺之麻养有牲出有车无求於人日率诸弟具滑甘丰柔视寒燠之宜其隙则读书讲古人所谓求其道之至者以相励也过永州为吾留信次具道其所为者凡士人居家孝悌恭俭为吏祗肃出则信入则厚足其家不以非道进其身不以苟得时退则退尊老无井臼之劳和安而益寿【一作安和而益寿】兄弟衎衎以相友【衎空旱切乐也】不谋食而食给不谋道而道显则谋之去进士为从事於远始也吾疑焉今也吾是焉别九岁而会於此视其貌益伟问其业益习叩其志益坚於虖吾宗不振久矣识者曰今之世稍有人焉若谋之出处庸非所谓人欤或问管仲孔子曰人也谋虽不识於管仲其为道无悖亦可以有是名也抑又闻圣人之道学焉而必至谋之业良矣而又增焉志专矣而又若不足焉孔子之门不道管晏则谋之为人也【有字】也其可度哉吾不智触罪摈越楚间六年筑室茨草为圃乎湘之西穿地可以渔种黍可以酒甘终为永州民又恨徒费禄食而无所答下媿农夫上惭王官追计往时咎过日夜反覆无一食而安於口平於心若是者岂不以少好名誉嗜味得毒而至於是耶用是愈贤谋之去进士为从事以足其家终始孝悌今虽欲羡之岂复可得谋在南方有令名其所为日闻於人吾恐谋不幸又为吾之所悔者将已之而不能得可若何然谋以信厚少言蓄其志以周於事虽履吾迹将不至乎吾之祸则谋何悔之有苟能是虽至於大富贵又何栗耶振吾宗者其惟望乎尔

送澥序【以新史年表考之柳氏自晋侍中景猷生二子耆纯耆太守号西眷耆之子恭四传而为方舆公其下五子皆有传焉纯又别而为二其子卓有子四人号东眷其六世孙懿三传而至道茂又别为二而各有传焉子厚耆之裔也故柳氏在高宗时并居尚书省者为衆登即芳之子本传元和初为大理少卿公绰温之子永贞初为刑部郎皆有传可考公曰终老於夷序当在永州作澥音邂】

人咸言吾宗宜硕大有积德焉在高宗时并居尚书省二十二人遭诸武以故衰耗【一有武氏败犹不能兴七字】不能为尚书吏者间数十岁乃一人永贞年吾与族兄登并为礼部属吾黜而季父公绰更为刑【一有吏字】部郎则加稠焉又观宗中为文雅者炳炳然以十数仁义固其素也意者复其兴乎【一无其字】自吾为戮人【戮音戮】居南乡後之頴然出者吾不见之也其在道路幸而过余者独得澥澥质厚不謟敦朴有裕若器焉必隆然大而後可以有受择所以入之者而已矣其文蓄积甚富好慕甚正若墙焉必基之广而後可以有蔽择其所以出之者而已矣勤圣人之道辅以孝悌复向时之美吾於澥焉是望汝往哉见诸宗人为我谢而勉焉无若大山之麓止而不得升也其唯川之不已乎吾去子终老于夷矣

送内弟卢遵游桂州序【韩昌黎铭公墓谓舅弟卢遵涿人性谨慎学问不厌自子厚之斥遵从而家逮其死不去既往葬又将经纪其家序云以余弃于南服来从余居五年矣即铭之意时当在元和四年作】

外氏之世德存乎古史扬乎人言其敦大朴厚尤异乎他族由遵而上五世为大儒兄弟三人咸为帝者师其风之流者皆好学而质重遵余弟【一有子字】也广而不肆巽而不慑孝敬忠信之道拳拳然未尝去乎其中盖由其中出者也浸润以诗易动揺以文采以余弃于南服来从余居五年矣未尝见其行有悖乎义【悖音佩又蒲没切】言有异乎行者则余之弃也适累斯人焉以爱余而慰其忧思故不为京师游以取名当世以桂之迩也而中丞之道光大多容贤者故洋洋焉乐附而趍以出其中之有夫如是则【一无则字】宜奋翼鳞乘风波以游乎无倪往哉其渐乎是行也

送表弟吕让将仕进序【吕渭之子凡四曰温恭谦让渭温皆有传温自道州移衡州让取道於永求序耳温元和六年卒序当前作】

吾观古豪贤士能知生人艰饥羸寒蒙难抵暴捽抑无告【捽昨没切说文持头发也】以吁而怜者皆饱穷厄恒孤危忡忡【音怡】东西南北无所归然後至於此也今有吕氏子名让生而食肉厌粱稻欺纨縠幼专靖不好游不践郊牧垧野不目小民农夫耕筑之倦苦不耳呼怨而独粹然怜天下之穷甿【与氓同说文田民也】坐而言未尝不至焉此孰告之而孰示之耶积於中得於诚往而复咸在其内者也彼告而後知示而後哀由外以铄已【上式灼切】因物以激志者也中之积诚之得其为贤也莫尚焉吕氏子得贤人之上资增以嗜儒书多文辞上下今古左程右凖以为直道【直一作其】其於远且大若稼而谷圃而蔬不丐买而有也今来言曰道不可特出功不可徒成必由仕以登假辞以通然後及乎物也吾将通其辞干於仕庶施吾道愿一决其可不可於子何如余曰志好焉【好一作存】学不至焉不可也学存焉辞不至焉不可也辞存焉时不至焉不可也今以子之志且学而且文之【一无而下且字】又当主上兴太平贤士大夫为宰相卿士吾子以其道从容以行由於下达於上旁施其事业若健者之升梯举足愈多身愈高人愈仰之耳道不误矣勤而不忘斯可也怠而忘斯不可也舍是吾无以为决子其行焉

陪崔使君游宴南池序【使君崔敏也刺永州卒以元和五年九月公尝志其墓又尝为文以祭有曰某等咸以罪戾谪兹炎方公垂惠和枯槁以光鸣鸾适野泛鷁沿湘广筵命乐华烛飞觞与此序意同序云于暮之春当在元和五年春也】

零陵城南环以羣山延以林麓其崖谷之委会则泓然为池【泓乌宏切下深貌】湾然为溪【湾乌还切水曲也】其上多枫柟竹箭哀鸣之禽其下多芡芰蒲渠【芡音俭鸡头也芰音骑小荷也】腾波之鱼韬涵太虚澹灧里闾【澹徒滥切灧音艳】诚游观之佳丽者已崔公既来其政寛以肆其风和以亷既乐其人又乐其身於暮之春徵贤合姻登舟于兹水之津连山倒垂万象在下浮空泛景荡若无外横碧落以中贯陵太虚而径度羽觞飞翔匏竹激越熙然而歌婆然而舞持颐而笑瞪目而倨【瞪文证切直视】不知日之将暮则於向之物者可谓无负矣昔之人知乐之不可常会之不可必也当欢而悲者有之况公之理行宜去受厚锡而席之贤者率皆在官蒙泽方将脱鳞介生羽翮夫岂趦趄湘中【趦千资切趄千余切】为顦顇客耶【顦音憔顇音悴】余既委废於世恒得与是山水为伍而悼兹会不可再也故为文志之

愚溪诗序【公元和五年与杨诲之书云方筑愚溪东南为室而此言丘泉沟池堂溪亭岛皆具诗序当在溪室既成而作序云於是作八愚诗纪于溪石上而集无见焉岂逸之耶良可惜也】

灌水之阳有溪焉东流入於潇水或曰冉氏尝居也故姓是溪为冉溪【为一作曰】或曰可以染也名之以其能故谓之染溪余以愚触罪谪潇水上爱是溪入二三里得其尤絶者家焉古有愚公谷【列子汤问第五太形王屋二山方七百里高万仞北山愚公者年且九十面山而居惩山北之塞出入之迂也聚室而谋曰吾与汝毕力平险指通豫南逹于汉隂可乎】今予家是溪而名莫定土之居者犹齗齗然【齗鱼斤切说文齿本也】不可以不更也故更之为愚溪愚溪之上买小丘为愚丘自愚丘东北行六十步得泉焉又买居之为愚泉愚泉凡六穴皆出山下平地盖上出也合流屈曲而为愚沟遂负土累石塞其隘为愚池愚池之东为愚堂其南为愚亭池之中为愚岛嘉木异石错置皆山水之奇者以余故咸以愚辱焉夫水智者乐也【乐五孝切】今是溪独见辱於愚何哉盖其流甚下不可以溉灌又峻急多坻石大舟不可入也幽邃浅狭蛟龙不屑不能兴云雨无以利世而适类於余然则虽辱而愚之可也甯武子邦无道则愚智而为愚者也顔子终日不违如愚睿而为愚者也【二事见论语】皆不得为真愚今余遭有道而违於理悖於事故凡为愚者莫我若也夫然则天下莫能争是溪余得专而名焉溪虽莫利於世而善鉴万类清莹秀彻锵鸣金石能使愚者喜笑眷慕乐而不能去也余虽不合於俗亦颇以文墨自慰漱涤万物牢笼百态而无所避之以愚辞歌愚溪则茫然而不违昬然而同归超鸿蒙混希夷寂寥而莫我知也於是作八愚诗纪于溪石上

娄二十四秀才花下对酒唱和诗序【娄君即图南也集有送图南游淮南将入道序有酬娄秀才病中见寄诗有酬娄秀才将之淮南见赠之作娄去永而之淮南在元和三年则此诗序必其未如淮南之前作云】

君子遭世之理则呻呼踊跃以求知於世而遯隐之志息焉於是感激愤悱思奋其志略以効於当世故形於文字伸於歌咏是【一有故字】有其具而未得行其道者之为之也娄君志乎道而遭乎理之世其道宜行而其术未用故为文而歌之有求知之辞以余弟同志而偕未逹故为【一无为字】赠诗以悼时之往也余既困辱不得预覩世之光明而幽乎楚越之间故合文士以申其致将俟夫木铎以间於金石大凡编辞于斯者皆太平之不遇人也

法华寺西亭夜饮赋诗序【寺在永州公尝为作西亭记其诗亦具於集以记考之亭已作於元和四年诗序当必继作】

余既谪永州以法华浮图之西临陂池丘陵大江连山其高可以上其远可以望遂伐木为亭以临风雨观物初而游乎颢氛之始【氛一作气】间岁元克巳由柱下史【周藏书室史之柱下也因以为官名老?尝为柱下史焉】亦谪焉而来无几何以文从余者多萃焉是夜会兹亭者凡八人既醉克已欲志是会以贻於後咸命为诗而授余序昔赵孟至於郑赋七子以观郑志克已其慕赵者欤【左氏襄公二十七年郑伯享赵孟於垂陇子展伯有子西子产子太叔二子石从赵孟曰七子从君以宠武也请皆赋以卒君贶武亦以观七子之志於是子展赋草虫伯有赋鹑之贲贲子西赋黍苗之四章子产赋隰桑子太叔赋野有蔓草印段赋蟋蟀公孙段赋桑扈二子石即印段公孙段也】卜子夏为诗序使後世知风雅之道余其慕卜者欤诚使斯文也而传於世庶乎其近古矣序饮【集有钴鉧潭西小丘记云其石之突怒偃蹇争为奇恠者不可胜数其然相累而下者若牛马之饮于溪今所谓向之为记所谓牛马之饮者离坐其背即潭西小丘之地也娄图南者见前篇潭西小丘记作於元和四年此序当作于记後】

买小丘一日锄理二日洗涤遂置酒溪石上向之为记所谓牛马之饮者离坐其背实觞而流之接取以饮乃置监史而令曰当饮者举筹之十寸者三逆而投之能不洄于洑【洄胡雷切说文席洄也洑房六切伏流也】不止于坘【音迟与坻同】不沉于厎者过至【一无至字】不饮而洄而止而沉者饮如筹之数既或投之则旋眩滑汩【眩荧绢切】若舞若跃速者迟者去者住者衆皆据石【一有位字】注视懽拚以助其势?然而逝【突?没切】乃得无事於是或一饮或再饮客有娄生图南者其投之也一洄一止一沉独三饮衆乃大笑驩甚余病痞【部鄙切腹内结痛】不能饮酒至是醉焉遂损益其令以穷日夜而不知归吾闻昔之饮酒者有揖让酬酢百拜以为礼者有叫号屡舞如沸如羮以为极者有裸裎袒裼以为逹者【裸鲁果切裎音呈裼音锡】有资丝竹金石之乐以为和者有以促数糺逖而为密者【数音朔】今则举异是焉故舍百拜而礼无叫号而极不袒裼而逹非金石而和去糺逖而密简而同肆而恭衎衎而从容於以合山水之乐成君子之心宜也作序饮以贻後之人

序棊【棊出公之新意然观其末曰余墨者徒也观其始与末有似棊者故叙其谪居零陵时游戏间有所寓意焉耳其二弟宗直宗一晏元献公本题云序饮序棊二篇古本或有或无云】

房生直温与予二弟游皆好学予病其确也思所以休息之者得木局隆其中而?焉其下方以直置棊二十有四贵者半贱者半贵曰上贱曰下咸自第一至十二下者二乃敌一用朱墨以别焉房於是取二毫如其第书之既而戏者二人则视其贱者而贱之贵者而贵之其使之击触也必先贱者不得已而使贵者则皆栗焉惽焉亦鲜克以中其获也得朱焉则若有余得墨焉则若不足余谛视之以思其始则皆类也房子一书之而轻重若是适近其手而先焉非能择其善而朱之否而墨之也然而上焉而上下焉而下贵焉而贵贱焉而贱其易彼而敬此遂以远焉【易以?切】然则若世之所以贵贱人者有异房之贵贱兹棊者欤无亦近而先之耳有其果能择其善否者欤其敬而易者亦从而动止矣有敢议其善否者欤其得於贵者有气不扬而志不荡者欤其得於贱者有不貌慢而心肆者欤其所谓贵者有敢轻而使之者欤所谓贱者有敢避其使之撃触者欤彼朱而墨者相去千万不啻有敢以二敌其一者欤余墨者徒也观其始与末有似棊者故叙

柳河东集卷二十四








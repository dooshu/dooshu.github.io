和一筠上人见赠奉访不遇六绝句

其一


闻逐莺啼到荜门，残花吹落几枝存。
焚香童子懒迎客，自摘仙矾供世尊。

其二

相逢何事凿颜坯，曾共东林一笑回。
世味看来同嚼蜡，诗情争似未寒灰。

其三

绳床瓶杖复何如，一卷离骚两汉书。
白鹤自鸣支遁屋，碧云常绕惠休居。

其四

论文拟借佛前灯，竹影参差月似冰。
莫讶周颙为俗客，十年踪迹是孤僧。

其五

爱尔清吟废管弦，五言半偈世同传。
鹁鸠唤雨不归去，欲共龛中弥勒眠。

其六

独携筠杖代青骢，华发心期对朗公。
种得芭蕉供染翰，只愁惊起钵中龙。


○參楚省勦苗失律官員疏 【 勦苗失律】

該臣看得上皮林之事、在諸苗誠無所逃罪、顧跡其始事、止於截路殺死二人、此盜之白晝搶奪者耳。後以兵挾勘而敵殺八九人、此盜之拒捕殺人者耳。誠以盜治之。懸購其首惡。離散其黨與。一獄吏數游徼之力足矣。即欲問罪伸威。一勞永逸。亦須播事既定。鼓其餘勇。亦自遊?有餘。何必亟亟滅此朝食為也詳其始末、禍葢獨起於該府推官丘獻可之易言兵、而參將黃冲霄之輕舉妄動、幸功而貽禍也、夫苗以萬數、不為不多、三千兵豈易敵之、而率爾深入、一何急也。邇來衛所兵疲敝脆弱、各省皆然、今所恃者、乃該衛款兵千五百、與其餘之零星烏合者、且撤征播之兵三百、竝止偏橋上班之兵以益之、一何易也。陷入伏中、略無知覺、一何愚也。二十世官、三千甲士、駢首就戮、又何懦也。主將奔回、城門晝閉、綿花千斥、銀七十兩、盟之城下而與之、若非衣巾土生之緩頰、幾有牽羊繫頸之事、又何其備極醜態也。葢黃冲霄自以為惡苗無幾、一皷下之、張武功而受上賞、亦足以明得意矣、而不自知其兵不可用、與已之不能用兵、舉數千人之命、嘗試以慱功名、於心安乎、夫將有懦者。每畏敵而不出。然尚足以全軍。亦有勇者。或與率而併命。然亦足以立節。冲霄於二者何居焉。此宜盡失機本法寘之於理、始足償二十武職之寃命、而慰三軍之幽魂者也、若丘獻可者不知兵、又不知將、倖一擲以快雄心、而不意流禍至此極也、顧其事在將領、將不足任、彼亦無如之何、此宜量行議處以警文職之喜事者、永從縣知縣龔一麐始事既鮮綢繆、臨事又失駕馭、損威貶體、貽恨一方、亦應竝議罰治以警庸懦者也、若該道副使王應霖、地其所隸、兵其所司、失律納侮、何以自解、第其始而持議、原止挾勘而未及征勦、繼而舉事、方駐偏沅而不在行間、當該參倉皇苗警之秋、正該道拮据播事之日、所宜量行罰治以戒失職、仍候播事通論以責後効者也、顧臣尤有說焉、臣之得督三省也、以征播。則一播之外。餘宜勿問矣、用兵一隅必顧全局所以能成功也今之督撫惟願各畫信地以幸自免豈連師之義乎顧征播豈易言哉。士馬不精彊。則不能征。錢糧不饒裕。則不能征。人心不齊一。地方非寧帖。則不能征。此宜舉三省之遠近上下。一意從事而後可襄厥功者也乃臣以二月初三日誓師、十二日進兵、而該省以初四日勦苗矣。又無何而告敗矣。此其於征播得無相妨否。夫臣所督者三省軍務也。漢土官兵。例得管轄。大小軍機。例得與聞。敕諭昭然。節經申飭奈之何各院道俱有詳。而獨無一字詳臣也。既不詳則宜竟不詳矣。又何失事之後。而始倉皇詳臣也。葢此事上下相視以苗為易與謂一舉滅之、當以功報、而不意其决裂至此、始不得不以相聞、然晚矣、臣請著為令、自今以後、二省兵事。除尋常強竊盜賊。不必瑣瑣相聞外。但凡土司郡縣衛所漢夷一切有關兵馬錢糧重大事情。應詳者詳。應騐者騐。即事在當機。難以遠請者。亦一面舉事。一面報聞。庶臣得以參酌贊成。或未必毫無禆補。臣生平職掌之外。不好多事。惟是有感於皮林寨之事。如黃冲霄之不任專征。與衛所軍之不堪剿苗。知之頗真。當征播之時。不宜別有舉措。以亂大謀。籌之頗預。使其有一字之聞亦未必無一言之助。幸而事止於此。若更大。則此省之進兵有阻。當是時而後重加參處。巳無及矣。


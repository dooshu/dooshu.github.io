○严断服饰逾品诏

乱离斯久，法制多隳，不有举明，从何禁止？而衣服鞯马之流，多逾品式。今後三京及州使职员名目是押衙兵马使指挥使已上，骑马得有暖坐；诸都将衙官使下系名籍者，只得衣紫；皂庶人商旅，只著白衣。此後不得参杂。兼有富户，或投名於势要，以求影庇；或希假於摄贵，以免丁徭。须议条流，以惩逾越。如有此色人，仰所在禁勘，追索文书申奏。当行严断，以肃奸欺。


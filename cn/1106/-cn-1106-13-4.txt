○亡姑渭南县尉陈君夫人权厝志

（贞元十七年，公时调蓝田尉。）

唐贞元十七年九月六日甲子，（实乙丑。）前渭南县尉颍川陈君之夫人河东柳氏，（颍川陈君名苌。京之兄也。夫人柳氏，公叔父殿中君之女。）终于平康里。将终，告于陈君曰：“吾生四十有四年，为陈氏介妇九年，谨饬不怠，以至于此，（一无“于”字。）命也。既成妇矣，宜于皇姑，从兆于三原，然而不幸中道而有痼疾，既不及养于舅姑，又不得佐于蒸尝，生君之子，不期月而殒；尝谓君宜有贵位，而不克见；执亲之丧，不得终纪，皆天谴之大者也。且愿杀礼，（杀，削也，降减也。杀，所介切。）以成吾私，迩先夫人之墓而窆我焉。将俟君之不讳，而归复于正，其可也。”陈君乃卜十二月十八日，权厝于城南，原曰栖凤，如夫人之志。且以时日甲子，授于宗元曰：“子之姑，孝于家，移于我之长；睦于族，施于我之党。是用宾而礼之，如益者之友，今则去我，已矣，吾无以报焉。他日尝谓子悫而文，愿以为志，庶幸而有知，将安子之为也，苌无恨矣。”呜呼！贵不必贤，寿不必仁，天之不可恃也久矣。遂哭而受命，书夫人之世，以记于兹石。

夫人六代祖讳庆，五代祖讳旦，位皆至宰相。高祖讳楷，为济州刺史。曾祖讳某，（讳子夏。）为徐州长史。祖讳某，（讳从裕。）为清池令。考讳某，为临邛令。妣李氏，赵郡赞皇人。其他则俟改葬而后备。


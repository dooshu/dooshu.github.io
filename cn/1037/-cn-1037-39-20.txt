钱选　题雪霁望弁山图

弁山之阳冠吴兴，峮嶙巀巐望不平。

焕烯仙宫隐请其，众山所仰青复青。

雪花夜积山如换，乘兴行舟须放缓。

平生不识五老峰，且写吾乡一奇观。

钱选

钱选　题雪霁望弁山图

夜来天雨雪，万木同一变。

饥鸦觉余起，观览立须俨。

遥山琼成积，平田玉如碾。

老夫醒眼看，树树何其灿。

钱选

钱选　题雪霁望弁山图

城市我所居，遥看弁山雄。

积雪最先见，皓影照诸峰。

我今远城市，薄游留此中。

忽焉岁云暮，更觉樽屡空。

开门未然烛，飞花舞廻风。

万木同一缟，四野变其容。

钱选

钱选　题雪霁望弁山图

倚天苍弁独崔嵬，仙阙游遨愧不才。

揽镜频嗟双鬓改，推窗三见六花开。

山中酒户冲寒去，城里行人踏雪来。

安得时晴风日好，竹林深处且衔杯。

钱选

钱选　题雪霁望弁山图

子猷安道何为者，自是相忘意最真。

千载寥寥风雪夜，始知乘兴更无人。

钱选

钱选　题雪霁望弁山图

一冬飞雪又将春，能报牛丰不救贫。

我亦曾闻散花手，不知天女意何勤。

钱选

钱选　题雪霁望弁山图

眼前触物动成冰，冻笔频枯字不成。

独坐火炉煨酒吃，细听扑簌打窗声。

钱选

钱选　题雪霁望弁山图

阶檐积雪动经旬，犹自霏霏夜向晨。

四望莫分天地色，一时遮尽海山尘。

舞风不住缘何事，见日还销亦快人。

独欠故交来叩户，洛中高卧是前身。

钱选

钱选　题雪霁望弁山图

乱山积雪郁崔嵬，对景惭无倡和才。

晴日旧曾梅下饮，好怀今为竹林开。

仙人千劫能居此，俗客三生始一来。

未许扁舟落吾手，明朝相约共传杯。

钱选


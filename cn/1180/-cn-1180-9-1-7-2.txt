将仲子

三章，章八句


首章讲：此淫奔者有所畏而歌。曰：





将仲子兮，无逾我里，无折我树杞。

将，是请。仲子，男子之字。逾，越也。我，女子自我。将仲子兮，我里有树杞焉。夫固有内外之限矣，汝慎无逾我之里，无折我树杞可也。





岂敢爱之？畏我父母。

之，指杞。然我岂敢爱一树杞，而不结仲子之欢哉？特以畏我父母有所制而不敢焉耳。





仲可怀也，父母之言，亦可畏也。

盖仲子固可怀也，而父母之言亦可畏也。焉得肆然不顾，而纵一己之私情乎？

二章：讲同。





将仲子兮，无逾我墙，无折我树桑。岂敢爱之？畏我诸兄。仲可怀也，诸兄之言，亦可畏也。

之，指桑。

末章：讲同。





将仲子兮，无逾我园，无折我树檀。岂敢爱之？畏人之多言。仲可怀也，人之多言，亦可畏也。

之，指檀。






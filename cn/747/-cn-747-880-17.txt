○水部郎中方讷可主客郎中东都留守判官制

敕：某官方讷。朕以分陕之任，非亲贤不可，故迭用子弟以居守。复以佩Δ之齿，唯训导是务，故慎选名德以从行。而朕在东朝，先皇命尔讷列我宾席，恭慎文雅，挹其风度，将顺规讽，揖其忠诚。寻又奉予爱子，益固是道。今所授任，非讷而谁？客曹正郎，留台幕职。往示兼宠，尔其敬哉。乃心不渝，懋典宁忘。


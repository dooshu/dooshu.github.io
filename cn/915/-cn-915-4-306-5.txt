◇女诫

《诗》云：「泉源在左，淇水在右，女子有行，远父母兄弟。」明当许嫁，配适君子，竭节从理，昏定晨省，夜卧早起，和颜悦色，事如依恃，正身洁行，称为顺妇，以崇《螽斯》。百叶之祉，婚姻九族，云胡不喜。圣人制礼，以隔阴阳。七岁之男，王母不抱；七岁之女，王父不持。亲非父母，不与同车；亲非兄弟，不与同筵。非礼不动，非义不行。是故宋伯姬遭火不下堂，知必为灾，伯母不来，遂成于灰。《春秋》书之，以为高也。（《艺文类聚》二十三。）


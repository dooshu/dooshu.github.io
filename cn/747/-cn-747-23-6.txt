○封唐昌公主等制

邦女下嫁，义著周经，帝子建封，制存汉传。朕训导诸子，旧有女师，因其婉娩之性，进成肃雍之德。能鉴图史，颇知法度。今选婚华族，待礼笄年，宜国玺绶之典，俾开汤沐之赋。第四女可封唐昌公主，第六女可封常山公主，第八女可封宁亲公主，各食实封五百户。唐昌公主出降张垍，俱用八月十九日，所司详备礼物，式遵故事。


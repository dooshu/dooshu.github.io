○刘洽检校司空充诸道兵马都统制

论道经邦，允归硕望，建牙统众，必藉雄才。中外具瞻，安危注意，今以二柄，付之元臣。开府仪同三司检校尚书左仆射同中书门下平章事、持节宋州诸军事兼宋州刺史、充宣武军节度使度支营田宋亳颍等州观察处置等使、仍权知汴滑宋亳等州都统兵马事怀德郡王刘洽，秉志端亮，饬躬简俭，博厚足以容众，和易足以长人。纯孝荣亲，尽忠事国，分我阃寄，殿於大藩。扼制淮夷，保障楚甸，戎捷继至，军声再扬。殪群凶於宛邱，驱大憝於梁野，控引漕挽，委输京师。予嘉乃勋，懋乃贞节，用锡丕命，俾扬洪休，燮赞三台，纪纲群帅，式是大任，尔惟钦哉。可检校司空同中书门下平章事依前宣武军节度使度支营田宋亳等州观察处置等使，仍充宋亳颍等州管内诸军兵马都统，散官勋封如故。


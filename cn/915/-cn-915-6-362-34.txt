◇吊陈伯华书（二首）

大君远资，高数世之瑰玮。当光裕大业，茂垂勋名，柰何日朝，早尔丧坠。自闻凶讳，痛心割裂，追惟哀摧，肝心破剥，痛当柰何柰何！相念夙年，奄婴哀叹。扳慕不及，当可为心。牵役远路，无因奔驰。东望灵宇，五情哽咽，割切哀慕。书重感猥不次。

昔与大君，分义款笃。弥隆之爱，恩加兄弟。凭此烈好，要以始卒。何图大君独先早世，远闻讣问，若丧四体，拊心恸楚，肝心如割，柰何柰何！岂况至性，当何可言。今遣吏恭集薄祭，不得临丧，以叙悲苦。计往人到贵舍之日，挥涕而已。投笔欷。


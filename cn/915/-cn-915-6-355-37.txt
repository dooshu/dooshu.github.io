◇南阳长公主诔

昔唐女嫔妫，《书》叙厘降之美；周姬适齐，《诗》咏肃雍之歌。汉之新野，以节义垂号千载；伊晋之献主，以聪明睿智。考终定谥，兹可谓母仪纯备，迈踪古烈者也。惜乎不永，背世湮沈。爰托素旗，式章徽音。主之诞育，既慕洪胄。德之休明，亦固天授。思心婉娈，淑质纯茂。母仪不忒，内则靡疚。肇自弱笄，有馥其芬。言告言归，作合于荀。在贵思降，处逸能勤。上虔诸姑，下接支嫔。内谐闺阈，外和族姻。终温且惠，淑慎其身。积善馀庆，启兹名胤。厉以惠肃，诲以柔顺。主实体化，不言而信。二子遵式，匪严而峻。於穆献后，（《初学记》十作「献主」。）奕代熙盛。重作大司，黎牧火正。国之仁姑，家之慈母。天道辅贤，宜享遐寿。如何短命，曾不华首？寝疾弗兴，繁荣摧朽。呜呼哀哉！容车戒路，祖奠在庭。骖踌躇，服马悲鸣。皇舆亲临，望旗失声。列辟咸起，洒泪沾缨。呜呼哀哉！既次墓门，降柩升盾。灵衣从风，素幕生尘。明燎守夜，竦绋俟晨。敫敫遗嗣，茕茕孤臣。号无废音，涕不辍巾。


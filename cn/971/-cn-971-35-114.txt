刘黻　寄西弟六首

寂寂书堂秋夜凉，一编心画一炉香。

弟兄动是经年别，羞见天边有雁行。

刘黻

刘黻　寄西弟六首

儒生事业戒悠悠，凿井求泉须到头。

要识汝兄勤苦事，顶门白发一茎秋。

刘黻

刘黻　寄西弟六首

千里家山入梦频，又封书尺寄行人。

未惭定省多疏阔，守道安贫即是亲。

刘黻

刘黻　寄西弟六首

汝兄望汝撑门户，汝水耽书奈汝何。

汝看二程兄弟传，肯将几月付蹉跎。

刘黻

刘黻　寄西弟六首

向上工夫肯惮难，须知篑上可为山。

若还志力无回转，直透龙门亦等閒。

刘黻

刘黻　寄西弟六首

一别狮山千载期，萧条吟屋费修治。

手栽门户新杨柳，试问春风长几枝。

刘黻


○谏大赦後迁配王世充窦建德党与表

臣闻王言无戏，自古格言。去食存信，传诸旧典。故《书》云：“尔无不信，朕不食言。”又《论语》云：“一言出口，驷不及舌。”以此而论，言之出口，不可不慎。伏惟陛下光临区宇，覆育群生，率土之滨，谁非臣妾？丝纶一发，取信万方，合闻之者不疑，见之者无惑。陛下今月二日发雨之制，光被黔黎，无所间然，公私蒙赖。既云常赦不免者皆赦除之，此非直赦其有罪，亦是与天下断当，许其更新。以此言之，但是赦後，即便无事。因何王世充及建德部下，赦後始欲迁之？此是陛下自违本心，欲遣下人若为取则？若欲子细推寻，逆城之内，谁无罪者？故《书》云：“歼厥渠魁，胁从罔治。”若论渠魁，充等为首，渠魁尚免，胁从何辜？且古人云：“跖狗吠尧，盖非其主。”在东都城内及建德部下，乃有与陛下积小故旧，编友朋，犹尚有人败後始至者，此等岂忘陛下，皆云被壅故也。以此言之，自外疏者，窃谓无罪。又《书》云：“非知之艰，行之惟艰。”上古以来，何代无君？所以祗称尧舜之善者何也？直由为天子者实难，善名难得故也。往者天下未平，威权须应机而作，今四方既定，设法须与人共之。但法者，陛下自作之，还须自守之，使天下百姓，人而畏之。今自为无信，欲遣兆人若为信畏哉。故《书》云：“无偏无党，王道荡荡。无党无偏，王道平平。”赏罚之行，达乎贵贱，圣人制法，无限亲疏。如臣愚见，世充、建德下伪官经赦合免责情欲迁配者，请并放之，则天下幸甚。


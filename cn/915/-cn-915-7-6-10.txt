◇与沈文秀诏（正月）

皇帝前问督青州徐州之东莞东安二郡诸军事建威将军青州刺史。朕去岁拨乱，功振普天，於卿一门，特有殊泽。卿得延命至今，谁之力邪？何故背国负恩，远同逆竖。今天下已定，四方宁壹，卿独守穷城，何所归奉？且卿百口在都，兼有坟墓，想情非木石，犹或顾怀。故指遣文炳，具相宣示。凡诸逆节，亲为戎首，一不加罪，文炳所具，卿独何人，而能自立。便可速率部曲，同到军门，别诏有司，一无所问。如其不尔，国有常刑。非惟戮及弟息，亦当夷卿坟垄。既以谢齐土百姓，亦以劳将士之心，故有今诏。（《宋书·沈文秀传》，上遣文秀弟文炳诏文秀，三年二月，文秀归命请罪。）


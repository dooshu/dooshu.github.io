○停度支盐铁奉常使敕

唐虞之际，内有百揆，庶政惟和。至於宗周，六卿分职，以倡九牧。《书》曰：龙作纳言，帝命惟允。《诗》云：维仲山甫，“王之喉舌”。皆尚书之任也。虽西汉以二府分理，东京以三公总务；至于领录天下之纲，综核万事之要，邦国善否，出纳之由，莫不处正於会府也。令、仆以综详朝政，丞、郎以弥纶国典，法天地而分四序，配星辰而统五行，元本於是乎在。九卿之职，亦中台之辅助，小大之政，多所关决。自王室多难，一纪於兹，东征西伐，略无宁岁。内外荐费，徵求调发，皆迫於国计，切於军期，率於权便裁之，新书从事，且救当时之急，殊非致理之道。今外虞既平，罔不率俾，天时人事，表里相符。将明画一之法，大布维新之命，陶甄化原，去末归本。

魏晋有度支尚书，校计军国之用，国朝但以郎官署领，办集有馀。时艰之后，方立使额，参佐既众，簿书转烦，终无宏益，又失事体。其度支使及关内、河东、山南西道、剑南西川转运常平盐铁等使宜停。礼仪之本，职在奉常，往年置使，因循未改，有乖旧制，实旷司存。委太常卿自举本职，其使宜停。汉朝丞相与公卿已下，三日一决事，帝亲断可否。且国之安危，不独注於将相；政之理乱，固亦在於庶官。尚书、侍郎、左右丞及九卿，参领要重，朕所亲倚，固当朝夕进见，以之匡益也。并宜详校所掌，具陈损益，如非时宜，须有奏议，亦听诣閤请对，当亲览其意，择善而从。

朕受昊天之成命，承累圣之鸿业，齐心涤虑，夙夜忧劳。顾以不敏不明，薄於德化，致使旧章多废，至理未宏，其心愧耻，终食三叹。虽诏书屡下，以申振卹，且朝典未举，犹深郁悼。思与百辟卿士，励精於理，俾国经王道，可举而行。各宜承式，以恭尔位。诸州置屯亦宜停。


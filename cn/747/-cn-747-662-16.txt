○姚成节右神策将军知军事制

敕：朝议郎前使持节成州诸军事守成州刺史充本州守捉使赐紫金鱼袋姚成节，尝为天平军裨将，当刘悟之立忠勋也，谋成事集，尔有助焉。虽授一城，未足酬奖，况闻信厚勤恪，宜於爪牙肘腋间居之。昔汉文帝以宋昌忠劳，擢拜将军掌宿卫，今吾用汝，犹前志也。环拱之职，得不勉欤？可毅果校尉守右神策将军知军事，馀如故。


【大魏篇】

大魏应灵符。天禄方甫（《文选》注作兹。）始。圣德致泰和。神明为驱使。左右宜供养。中殿宜皇子。陛下长寿考。群臣拜贺咸悦喜。（《宋书》作说善。）积善有馀庆。宠禄固天常。众喜填门至。臣子蒙福祥。无患及阳遂。辅翼我圣皇。众吉咸集会。凶邪奸恶并灭亡。黄鹄游殿前。神鼎周四阿。玉马充乘舆。芝盖树九华。白虎戏西除。含（乐府作舍。）利从辟邪。骐骥（《宋书》作[□]。）蹑足舞。凤皇拊翼歌。丰年大置酒。玉樽（《宋书》作王尊。）列广庭。乐饮过三爵。朱颜暴己形。式宴不违礼。君臣歌鹿鸣。乐人舞鼙鼓。百官雷抃赞若惊。储礼如江海。积善若陵山。皇嗣繁且炽。孙子列曾玄。群臣咸称万岁。陛下长寿乐（《宋书》作乐寿。）年。御酒停未饮。贵戚跪东厢。侍人承颜色。奉进金玉觞。此酒亦真酒。福禄当圣皇。陛下临轩笑。左右咸欢录。杯来一何迟。群僚以次行。赏赐累千亿。百官并富昌。（○《宋书》乐志。《乐府诗集》五十三。《诗纪》十三。又《文选》六十吊魏武帝文注引始一韵。）


早望海霞边





四明三千里，朝起赤城霞。日出红光散，[一]分辉照雪崖。一餐咽琼液，[二]五内发金沙。[三]举手何所待，青龙白虎车。[四]

[一]《楚辞章句》：《凌阳子明经》言：“春食朝霞者，日始出赤黄气。”《真诰》：“日者霞之实，霞者日之精。君惟闻服日实之法，未知餐霞之精也。夫餐霞之经甚秘，致霞之道甚易，此谓体生玉光、霞映上清之法也。”



[二]《南岳魏夫人传》：“有冉酣琼液而叩棺。”



[三]《参同契》：“金砂入五内，雾散若风雨。”



[四]《太平广记》：沈羲，吴郡人，学道于蜀中，能消灾除病，救济百姓，功德感天，天神识之。羲与妻贾共载，诣子妇卓孔宁家，道逢白鹿车一乘，青龙车一乘，白虎车一乘，从者皆数十人骑，皆朱衣，仗矛带剑，辉赫满道。问羲曰：“君是沈羲否?”羲愕然，不知何等，答曰：“是也。何为问之?”骑人曰：“羲有功于民，心不忘道，自少小以来，履行无过。受命不长，年寿将过，黄老今遣仙官来下迎之。侍郎薄延之，乘白鹿车是也；度世君司马生，青龙车是也；送迎使者徐福，白虎车是也。”须臾，有三仙人羽衣持节，以白玉简、青玉册、丹玉字授羲，遂载羲升天。






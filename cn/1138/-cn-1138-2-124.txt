寄怀席紫阁

其一


浙江潮满桂轮秋，棘院追陪上客游。
青眼长歌催按拍，月明狂啸共登楼。
左骖谊比绨袍重，七尺身从鼎镬留。
为报更生今已老，遥将双泪寄炎州。

其二

使君丰采亚胡威，高卧羊城讼牍稀。
料得故人官似水，那堪客子赋无衣。
魂销旅燕来江上，梦绕梅花度岭飞。
苦忆罗浮峰顶月，烟波淼淼寸心违。


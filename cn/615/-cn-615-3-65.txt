纪六十五 穆宗隆庆四年庚午至六年壬申



纪六十五起上章敦牂，尽玄默涒滩，凡三年。
穆宗庄皇帝 隆庆四年
春，正月，已已朔，日有食之。【考异】《明史·本纪》作“乙巳朔”。“乙”字盖“己”字之误也。《三编》及《史稿》皆作“己巳”，今据改。免朝贺。
辛未，上避殿，诏修省三日。癸未，复月食。
工科给事中陈吾德言：“岁首日月并食，天之大灾，陛下宜屏斥一切玩好，应天以实。”疏人，报闻。
是月，倭人广海卫城，大掠而去。
总督刘焘以战却闻，给事中温纯劾其欺罔。会召焘督京营，置不问。
改总督三边都御史王崇古总督宣大、山西军务。
崇古在陕七年，数建袭塞功。至是谍报谙达将大举，乃有是命。
崇古禁边卒阑出，而纵其素通寇者深人为间，又抚降番汉陷寇军民及西番卫拉特等，一岁中降者逾二千人。【考异】据《明史》崇古本传，以嘉靖四十三年总督三边。传言“在陕七年，以是年正月改
1819 明通鉴卷六十五
督宣大、山西”，今据书之，为巴噶奈济归降张本。
二月，己亥，大学士赵贞吉兼掌都察院事。
初，都御史王廷发给事中张齐取贿事，为故辅臣徐阶修隙。及高拱再相，悉反阶所为，廷虑其报复必及己，乃与刑部尚书毛恺先后乞休以避之。拱以内阁主吏部，贞吉负才好胜，不相下，言于首辅李春芳，亦兼掌院事，自是二人遂有隙。
廷、恺既罢逾年，给事中周芸、御史李纯朴复讼齐事，谓“廷，恺阿徐阶意，罗织不辜”。下法司议，斥廷为民，恺夺职，皆高拱主之也。【考异】《明史·本纪》不载。《史稿》系之是月己亥，正
正月考察先后事也。《明史·七卿表》，王廷，毛恺皆以二月致仕，赵贞吉之掌都察院及葛守礼之代毛恺，皆在二月。今据《史稿》日分，参《列传》书之，为下文贞吉罢相张本。
乙丑，更京营制。
时辅臣赵贞吉言：“旧制，内外卫兵分隶五府。永乐末年，因聚府兵北伐，旋师之后，遂结营团操，乃以三千、神机二营附之，因号为三大营，其实皆五府之兵也。夫五府之兵，因调发而聚之为营、既归即当散还各府矣，所以久聚团操而不散者，以当时常有戒严征伐之事，故不暇耳。然犹以五军名营，实未变五府之旧制也。沿至正统末年，变为十团营矣，宏治间，又加为十二团营矣，正德间，又增置东、西官厅矣。然旧营之制尚存老家军之籍，则五营之号未泯，而五府之意犹存也。至嘉靖庚戌，严嵩建议于五府之外特设戎政府，括内外兵籍，铸总督戎政之印而授之仇鸾，于是祖制大坏，而贼臣得肆觊觎之计；向使鸾迟于伏诛，则时事之危，未可测也。鸾诛而以镇远侯顾寰代之，寰惟知退让自守以保勋名，而营制则日弱矣。
臣窃谓分府设将之制未易猝复，而分营统兵之法犹可遵行。盖将才难得，以一人统十万之众，非韩、白不能，以十万众分委之数人，则称职易耳。议将见操官军分为左、右、中、前、后五1820
纪六十五
营，各择一将以分统之，责令训练，而以文臣巡核之，加赏罚焉。收戎政府印归之内府，有事则领敕挂印而命将于阃外，事完则缴敕纳印而归将于营中。是则太阿之柄独持于上，而辇毂之下常有数万精兵，可战可守，随所用而无不宜矣。”
疏入，诏下廷臣议。尚书霍冀，前与贞吉议不合，颇不然其言，廷臣亦多谓“强兵在择将，不在变法。”冀等乃上议：“三大营宜如故。惟以一人为总督，权太重，宜三营各设一大将，而罢总督，以文臣为总理。”报可。
于是三大营各设总兵一，副将二，其参佐等官，互有增损，各均为十人。而五军营兵均配二营，以侯、伯充总兵官，复设文臣三人核其事。【考异】更京营制，《明史·本纪》二月乙丑。《辑览》系之五月，后修《三编》据《实录》改入正月，盖贞吉建议在前，下诏在后也。今仍据《本纪》系之二月，次于赵贞吉掌都察院之下。
是月，兵部尚书霍冀罢。
冀议营制，与赵贞吉不协。会给事中杨镕劾冀贪庸宜罢.镕为贞吉乡人，冀疑出贞吉意，乃各上疏辨，求去。上不直冀，责令闲住，而慰留贞吉。起故兵部尚书郭乾以代冀。又以毛恺罢，起葛守礼为刑部尚书。
是春，应天巡抚海瑞请开白茆河。
先是瑞莅吴，首请疏吴淞江下流淤地万四千丈有奇，工未竣。至是复言：“三吴入海之道，南止吴淞，北止白茆。今吴淞方在挑疏，土人请开白茆，计浚五千余丈，役夫百六十四万余。”又请“开吴淞东西二坝”。并从之。
瑞锐意兴革，民赖其利。而素疾大户兼并，力摧豪强不少贷，一时奸民乘机告讦，故家大姓时有被诬负屈者；又裁节邮传冗费，士大夫出其境，率不得供顿，由是怨兴。都给事中舒化，论“瑞迂滞不达政体，宜以南京清秩处之”，上犹优诏奖瑞。已而给事中戴风翔劾“瑞庇奸民，鱼肉缙绅，沽名乱政”；遂改南京粮
1821 明通鉴卷六十五
储。
瑞抚吴甫半岁，小民闻去皆遮留，号泣载道，家绘像祀之。瑞寻履新任，复为张居正所构，遂谢病归。【考异】事见《明史》瑞传。瑞以去年六月巡抚应天，传连书其请浚白茆事。证之《河渠志》，特书于七年之春，今从之。
夏，四月，戊戌，京师地震。
丙午，谙达寇大同、宣府，遂及山西，官军拒却之。【考异】《明史·本纪》“寇大同、宣府”，《史稿》“寇大同、宣府、山西”，《明书》贝云“敌犯山西”。今据《史稿》并书之.
是月，陕西贼寇四川。
巡抚严清以闻，巡按御史王廷瞻劾清纵寇。辅臣赵贞吉言：“贼起郧、陕，贻害川微，不宜专责之四川。臣蜀人，深知清约已爱人，省事任怨。今蜀地岁荒民流，方倚清如父母，奈何弃之！”疏奏，不允，命清解官听调。清遂不出，久之始起。
五月，癸酉、下给事中李己于狱。
先是上从中官崔敏言，命市珍宝，已在户科，执奏不从。已偕工科给事中陈吾德复上疏曰：“伏睹登极诏书，罢采办、蠲加派，且云：各监局以缺乏为名，移文苛取，及所司阿附奉行者，言官即时论奏，治以重典。海内闻之，欢若更生。比者左右近习，干请纷纭，买玉市珠，传帖数下，人情皇骇，咸谓诏书不信，无所适从。迩时府库久虚，民生困瘁，司度支者日夕忧危。陛下奈何以玩好故，费数十万赀乎！敏等献谄营私，罪不可宥，乞亟谴斥，以全诏书大信。”疏入，上震怒、杖己百，锢之狱中。斥吾德为民。
六月，内阁高拱请重边方有司之选。其略言：“边方有司，实兼牧民御虏之责，宜择年力精壮才具超卓者除补，不宜付杂流及迁谪者。其课最以三年为率，比内地加等升迁或不次擢用，不职者降三级别用或罢斥治罪。”又“请增置兵部侍郎以储总督之选，
1822
纪六十五
由侍郎而总督，由总督而本兵，中外更番，边才自裕。”又以“兵者专门之学，非素习不可卒应，储养本兵，当自兵部司属始；宜慎选司属，多得智谋才力晓畅军旅者，久而任之，勿迁他曹，他日边方兵备督抚之选皆于是取之。更各取边地之人以备司属，如铨司分省故事，则题覆情形，可无扞格，并重其赏罚以鼓励之。”疏入，皆报可，著为令。
拱练习政体，负经济才。其在吏部，欲遍识人才，授诸司以籍，使署贤否，志爵里姓氏，月要而岁会之，仓卒举用，多得其入。其所经画多类此。【考异】语见《明史》高拱本传，诸书皆系之六月，今参书之。
秋、七月，已巳，禁章奏浮词。
时高拱言：“比来章奏，铺缀连牍，言多意晦，端绪难寻，反可窜匿事情，支词假饰，非人臣奏对之体，请严加禁约。”从之。戊子，大学士陈以勤致仕。
初，以勤人阁，徐阶为首辅，而高拱方向用，朝士各有所附，交相攻，以勤中立无所比。及拱再人，与赵贞吉相轧，张居正复中构之。以勤与拱旧僚，贞吉其乡人，而居正则所举士也，度不能为解，恐终不为诸人所容，力引疾乞休。遂进兼太子太师吏部尚书，赐敕驰传归。归六年卒，赠太保，谥文端。
乙未，免四川被灾税粮。是月，户部尚书刘体乾罢。
初，诏取太仓银三十万两，体乾言：“太仓银所存三百七十万耳，而九边年例二百七十六万有奇，在京军粮商价百有余万，蓟州、大同诸镇例外奏乞不预焉。若复取以上供，经费安办？”又言“国计绌乏，大小臣工所共知。今所搜括，尽以供无益费。万一变起仓卒，如国计何？”于是给事中李己、杨一魁、龙光，御史刘思问、苏士润、贺一桂、傅孟春交章乞如体乾言，阁臣李春芳等亦以为言，乃命止进十万两.
1823 明通鉴卷六十五
体乾又奏：“太和山香税，宜如泰山例，有司董之，毋属内臣。”忤旨，夺俸半年。至是义乞减承运库税额二十万，为中官崔敏所格。承运库又以白札索部帑十万，体乾执奏“白札非体”，竟取之。是时内供已多，数下部取太仓银，又趣市珍珠黄绿玉诸物，体乾数执争，积忤上意，竟夺官。给事中光懋、御史凌琯等交章请留，不听。以户部侍郎张守直升任代之。
八月，庚戌，谙达及子锡林阿大举人寇，宣大告警。
时李春芳虽为首辅，而政自高拱出。一时京师戒严，拱请命侍郎曹邦辅、王遴督师列阵以待；以都御史栗永禄守昌平，护陵寝，起刘焘于天津，守通州仓储，命总督王崇古、谭纶主进剿机宜，戴才理粮饷，边境得无事。
九月，癸酉，陕西大水，诏州县发仓廪振济，并蠲免税粮。甲戌，河决邳州。
时总督河道翁大立，内召为工部侍郎，旋改兵部，受代者未至。而山东沙、薛、汶、泗诸水骤涨，决仲家浅诸处，黄河又暴至，茶城复淤。已而淮水亦大溢，自泰山庙至七里沟亦淤十余里。乃起潘季驯以故官再理河道，未至，而河复决邳州，自睢宁白浪浅至宿迁小河口，淤百八十里，粮艘阻不进。
大立言“比来河患，不在山东、河南、丰、沛而专在徐、邳”，乃议开泇河口以避洪水之险。时部议主塞决口，而大立亦旋罢，事遂中寝。
壬午，免北畿及湖广被灾税粮。
癸未，谙达犯大同，副总兵钱栋死之。
戊子，锡林阿复犯锦州、总兵官王治道、参将郎得功以十余骑入敌，死之，乃擢副总兵李成梁为辽东总兵官。
是时谙达诸部数犯塞下，十年之间，殷尚质、杨照及治道三大将死焉。成梁乃大修戎备，甄拔将校，收召健儿以为选锋，军声始振。【考异】犯锦州，据《明史·鞑靼传》系“鸿台吉”。《李成梁传》1824
纪六十五
作“锡林阿”，《三编》从之。是时谙达诸部皆在塞下，而锡林阿、鸿台吉皆谙达之子.奏报异文，故《明史稿》多以寇书之。
甲午，罢京营文武提督，仍置总理、协理二臣如旧制。
先是营制屡更，寻改三营总兵官皆为提督，又设三文臣，亦称提督，遂有文武六提督，遇事各持意见，旬月不决。给事中温纯极言其弊，乃罢之，赵贞吉亦不能争也。
谭纶之总督蓟镇也，请与戚继光专任其事，勿令巡按、巡关御史参预其间。未几，巡抚刘应节果异议，而巡按御史刘翾，巡关御史孙代又劾纶自专。上用高拱言，悉以兵事委纶，而谕应节等毋挠。
纶乃分蓟镇为十二路，路置一小将。总立三营，分为东、中、西三路，以时训练，互为犄角，节制详明。是秋，诸部人寇，独蓟镇无警。旧调陕西、河南、真定兵防秋，至是悉罢。
冬，十月，癸卯，谙达孙巴噶奈济旧作把汉那吉求内附，许
巴噶奈济者，谙达弟三子替克贝台吉子也。旧作铁背台吉。幼孤，育于谙达妻伊克哈电所。旧“伊”作“一”。既长，娶必济。旧作比吉。不相得，复自聘鄂尔多斯女，旧作袄儿都司，号三娘子，即谙达外孙女也。谙达见其美，夺之，巴噶奈济恚，率属十余人来归.大同巡抚方逢时告总督王崇古曰：“机不可失也。”率五百骑往受之.
崇古上言：“巴噶奈济来归，非拥众内附者比，宜给官爵，丰馆饩，饰舆马，以示谙达。谙达急，则令缚送板升诸叛人，不听、即胁诛巴噶奈济牵沮之；又不然，因而抚纳，如汉置属国居乌桓故事，使招其故部徙近塞。谙达老且死，鸿台吉立，则令巴噶奈济还，以众与台吉抗，我按兵助之，此安边之良策也。”
奏至，朝议纷然，高拱，张居正力主崇古议。丁未，诏授巴噶奈济为指挥使。
1825 明通鉴卷六十五
壬戌，诏考察给事中、御史。
先是御史叶梦熊因论受降，引宋郭药师、张毂事为喻，遂忤旨。而自郑履淳、詹仰庇、李己、陈吾德等数以言事得罪，上颇恶之，乃有是命。
时高拱掌吏部，赵贞吉掌都察院事，皆主考察。贞吉因上言：“陛下严谕考核言官，并及升任在籍者。应考近二百人，其中岂无怀忠报主謇谔敢言之士？今一以放肆奸邪罪之，窃恐所司奉行过当，忠邪不分，致塞言路，沮士气，非国家福也。”上不从。
时拱考察多挟私憾，以贞吉得其情，憾甚。至是届考察，拱欲去贞吉所厚者，贞吉亦持拱所厚以解，于是斥者二十七人，而拱所恶者咸预焉。拱意犹未慊，乃谋去贞吉以快其私，贞吉遂不安于其位云。
是月，改议方士王金等罪。
初，法司坐金等子弑父律，论死系狱。及高拱再入阁，欲归罪徐阶，乃复上疏曰：“人君陨于非命，不得正终，其名至不美。先帝临御四十五载，得岁六十有余，末年抱病，经岁上宾，寿考令终，曾无暴遽。今乃谓为王金等所害，诬以不得正终，天下后世视先帝为何如主？乞下法司改议。”
于是刑部尚书葛守礼等言：“金妄进药无事实，但习故陶仲文术，左道惑众。应坐为从律编戍。”给事中赵奋言：“法司为天下平，昔则一主于人而不为先帝地，今则一主于出而不恤后世议。罪有首而后有从，金等为从，孰为首？将以陶仲文为首，则仲文死已久。为法如此，陛下何赖哉！”疏人，报闻，由是金等竟从末减。
拱再出，专与阶修隙，所论皆欲以中阶，重其罪，赖上仁柔、弗之竟也。【考异】王金等之狱，法司论死在元年，改议遣成则在四年，益高拱再人阁后也。《通纪》牵连并记于元年法司议下、然其言“刑部尚书葛守礼会多官鞠于午门外”，则是年守礼任刑尚后事也.守礼以二月起1826
纪六十五
刑尚，十一月改左都御史，而十月当朝审之期。证之《佞幸传》，特书王金等减死戍边于四年之十月，今从之。
释给事中李己于狱。
己以争珍宝事得罪系狱，刑科给事中舒化等请释己。刑部尚书葛守礼等，因言：“朝审重囚，情可务疑者，咸得末减。己及内犯张恩等十人谳未定，不列朝审中，恐瘐死犴狴，有累深仁。”上乃释己，而恩等系如故。法司以恩等有内援，欲借以脱己，及己独释，咸翕然称上仁明。【考异】语见《明史·李己附传》。诸书多系之八月，据舒化等论救月分也。证之刑部奏称朝审期，则释己当在十月朝审时，今据之。
十一月，乙丑，太白昼见，凡三日。丁丑，谙达乞封贡。
先是巴噶奈济内附，谙达方西掠土番，闻之，急引还，约诸部入寇。王崇古檄诸道严兵御之，敌不得利。
伊克哈屯思其孙，日夜哭，谙达患之，使来请命。巡抚方逢时遗译者鲍崇德往，令缚送板升诸叛人以易巴噶奈济。崇德入其营，请达盛气待之。崇德曰：“朝廷待尔孙甚厚，今称兵，是速之死也。”谙达疑其孙已死，闻言心动，使使诇之，崇古令巴噶奈济绯袍金带见使者，谙达喜过望。崇德因说之曰：“赵全等旦至，巴噶奈济夕归。”谙达因屏人语曰：“我不为乱，乱由全等。天子若封我为王，长北方诸部，孰敢为患？即死，吾孙当袭封，彼衣食中国，忍背德乎！”遂遣使致书逢时。而全方怂恿用兵，谙达又惑之。全尝投书逢时，欲归中国，逢时以示谙达，始有执全意。锡林阿奄至大同，逢时以巴噶奈济箭示之，锡林阿执箭泣曰：“此吾弟替克贝台吉故物也。我来求巴噶奈济，今既授官，当更计之。”会谙达召锡林阿还，锡林阿遂引去。
于是谙达遗使偕崇德来乞封，请互市，且定缚送全等之约。崇古以闻，诏悉许之。
1827 明孤盛三番10
明通鉴卷六十五 已卯，祀天于南郊。
旧制，郊毕行庆成宴，自世宗倦勤，久不举，上即位三载，亦未及行，至是礼部尚书殷士儋始考定旧仪行之。
乙酉，大学士赵贞吉罢。
高拱谋去贞吉，嗾门生给事中韩楫劾其庸横及考察有私状。贞吉疏辨，乞休，且言：“臣自掌院务，仅以考察一事与拱相左。其它坏乱选法、纵肆作奸，昭然耳目者，臣噤口不能一言，有负任使，真庸臣也。若拱者，斯可谓横也已。臣放归之后，幸仍还拱内阁，毋令久专大权，广树众党。”疏人，竟允贞吉去，而拱握吏部权如故。
贞吉名辈居拱及张居正先，而进用在后，卒龃龉以去。归十二年，以万历十年卒。赠少保，谥文肃。
己丑，以礼部尚书殷士儋兼文渊阁大学士，预机务。
士儋与陈以勤、高拱、张居正，并裕邸旧臣，三人皆柄用，士儋仍尚书，不能无望。拱恶其不亲己，不为援、士儋遂藉太监陈洪力，取中旨人阁。
是月，升礼部侍郎潘晟为本部尚书，改刑部尚书葛守礼左都御史，以南京户部尚书刘自强代之。
十二月，丁酉，谙达执叛人赵全等九人来献，诏王崇古遣使送巴噶奈济归。巴噶奈济犹恋恋，感泣再拜去。
乙卯，磔赵全等于市。上以罪人既得，行受俘礼，祭告郊庙。加王崇古太子少保、兵部尚书，总督如故，方逢时以下升赏有差。
五年
春，正月，己丑，京师大风，扬尘四塞。
是月，大学士李春芳言：“先朝故事，东宫未出阁时，阁臣以朔望次日行谒见礼，不惟臣等获遂瞻仰之私，而东宫亦藉以娴习1828
纪六十五
礼仪，养成储德。即今春和，乞举行如例。”上许之，命以二月二日谒见。
二月，甲午，廷臣及朝觐官谒皇太子于文华左门。己未，封皇子翊镠为潞王。翊镠，上第四子也。是月，谪御史汪文辉为宁夏佥事。
时内阁高拱兼掌吏部，权势煓赫，其门生韩楫、宋之韩、程文、涂梦桂等并居言路，日夜走其门，专务搏击。文辉亦拱门生，心独非之，至是疏陈四事，专责言官。
其略曰：“先帝末年所任大臣，本协恭济务，无少衅嫌。始于一二言官见庙堂议论稍殊，遂潜察低昂；窥所向而攻其所忌，致颠倒是非，荧惑圣听，伤国家大体。苟踵承前弊，交煽并构，使正人不安其位，恐宋元祐之祸复见于今，是为倾陷。
祖宗立法，至精密矣，而卒有不行者，非法敝也，不得其人耳。今言官条奏，率锐意更张，部臣重违言官，轻变祖制，迁就一时，苟且允覆，及法立弊起，又议复旧。政非通变之宜，民无画一之守，是为纷更。
古大臣坐事退者，必为微其词，所以养廉耻，存国体。今或掇其已往，揣彼未形，逐景循声，争相诟病，若市井喧哄然。至方面重臣，苟非甚奸慝，亦宜弃短录长，为人才惜。今或搜抉小疵，指为大蠹，极言丑诋，使决引去。以此求人，国家安得全才而用之！是为苛刻。
言官能规切人主，纠弹大臣，至言官之短，谁为指之者？今言事论人或不当，部臣不为奏覆，即愤然不平，虽同列明知其非，亦莫与辨，以为体貌当如是。夫臣子且不肯一言受过，何以责难君父哉！是为求胜。
此四弊者，今日所当深戒，然其要在大臣取鉴前失，勿用希指生事之人。希指生事之人进，则忠直贞谅之士远，而颂成功誉盛德者日至于前。大臣任己专断，即有阙失，孰从闻之？盖宰相
1829 明通鉴卷六十五
之职，不当以救时自足，当以格心为本。
愿陛下明饬中外，消朋比之私，还淳厚之俗，天下幸甚。”疏奏、下所司。拱恶其刺己，甫三日，遂出之外。【考异】文辉一疏，见《明史》本传，特书于五年之二月。诸书不载，惟《昭代典则》入之二月中，今据之。
三月，已卯，赐张元忭等进士及第、出身有差。已丑，诏封谙达为王。
先是巴噶奈济既归，谙达及其妻抚之泣，遣使报谢，誓不犯大同。
王崇古上言：“朝廷许谙达封贡，诸边有数年之安，可乘时修备。设彼背盟，吾以数年蓄养之力从事战守，愈于终岁奔命，自救不暇者矣。”因条上封贡八事：“一议封号；一定贡额；一议贡期；一议立互市；一议抚赏之费；一议招赏之例；一审经权；一戒狡饰。”经权者，谓“各镇练兵、设险、积饷之务，仍宜预图”。狡饰者，谓“防敌人阴怀异志也”。
疏人，下廷议。定国公徐文璧，侍郎张四维以下二十二人，以为可许；英国公张溶、尚书张守直以下十七人，以为不可许；尚书朱衡等五人言“封贡便，互市不便”；独佥都御史李棠极言当许状。
兵部悉上众议。会上御经筵，阁臣面请“外示羁縻，内修守备”。上然之，乃诏封谙达为顺义王，名所居曰归化城。
是月，起故尚书杨博为兵部尚书。
时郭乾罢，高拱荐博堪本兵，乃以吏部尚书掌兵部事。【考异】《明史·七卿表》，杨博以五年三月起为兵部尚书，证之《博传》，盖以
吏部尚书掌兵部事，故王弇州于吏、兵二部表中兼载之，所以然者，高拱时兼署吏部，不欲罢，归之博，而博前长吏部，恐以示贬，故令以吏尚掌兵尚事也。《博传》言“拱以六年罢，乃改博吏部”，然则博之始召实吏部尚书，而高拱格之也。今据书之。
1830
纪六十五
、 夏，四月，甲午，河复决邳州。
时茶城至吕梁黄水，为两淮所束不得下，乃自灵壁、双沟而下，北决三口，南决八口，支流散溢。大势下睢宁，出小河，而匙头湾八十里正河悉淤。潘季驯请“役丁夫五万，尽塞十一口，且浚匙头湾.筑缕堤三万余丈，以复故道”。报可。
辛丑，录囚。
已酉，授谙达弟昆都楞、旧楞作力。子锡林阿并为都督同知，巴噶奈济拜昭勇将军，指挥使如故，又授并图等。并图，即宾菟，译见前。六十一人指挥以下官，俱从总督王崇古之请也。《三编·质实》：“昆都楞，即娄巴噶，谙达弟也。”按娄巴葛，旧作老把都，《辑览》、《三编》译改又作娄巴图，即娄巴噶也。
是月，给事中张国彦请复先朝面对旧制，乃奏上嘉靖时阁臣李时所记召对录凡二十九条，诏留览。
给事中骆问礼因条上面奏事宜。
一言“陛下躬揽万几，宜酌用群言，不执已见，使可否子夺皆合天道，则有独断之美，无自用之失。”
二言“陛下宜日居便殿，使侍从官常在左右，非向晦不人宫闱，则涵养薰陶，自多裨益。”
三言“内阁政事，根本宜参用诸司，无拘翰林，则讲明义理，通达政事，皆得其人。”
四言“诏旨必由六科诸司始得奉行，脱有未当，许封还执奏。如六科不封驳，诸司失检察者，许御史纠弹。”
五言“顷诏书两下，皆许诸人直言，然所采纳者，除言官与一二大臣外，尽付所司面已。宜益广言路，凡臣民章奏，不惟其人惟其言，令匹夫皆得自效。”
六言“陛下临朝决事，凡给事左右，如传旨接奏章之类，宜用文武侍从，毋使中官参与，则窥窃之渐无自而生。”
七言“士习倾危，稍或异同，辄加排陷。自今凡议国事，惟
1831 明通鉴卷六十五
论是非，不徇好恶，众人言未必得，一人言未必非。则公论日明，士气可振。”
八言“政令之出，宜在必行。今所司题覆，已报可者，未见修举，因循玩愒，习为故常，陛下当明作于上，敕诸臣奋励于下，以挽颓惰之风。”
九言“面奏之仪，宜略去繁文，务求实用。俾诸臣入而敷奏，退而治事，无或两妨，斯上下之交可久。”
十言“修撰、编、检诸臣，宜令更番入直，密迩乘舆，一切言动，执简侍书。其耳目所不及者，诸司或以月报，或以季报，令得随事纂缉，以垂劝戒。”
疏奏，上不悦，宦侍复从中构之，谪楚雄知事。明年，吏部举杂职官当迁者。
初，御史杨松以劾中官黄雄诈称诏旨，镌三秩，谪山西布政司照磨，至是与问礼同在举中，上曰：“此两人安得迁！俟三年后议之。”
五月，壬戌，广西古田獞贼平。
初，殷正茂巡抚广西，奏请集土、汉兵十万进剿。时有助逆之八寨，势张甚，正茂奉敕书，先平八寨，次图古田。正茂欲以剿抚兼施，乃先给榜晓谕，八寨咸听命。然后分兵七哨，以总兵官俞大猷统之，连破数十巢，蹙之潮水。贼巢极巅，攻十余日未下，大猷佯分兵击马浪贼，而密令参将王世科乘雨夜登山设伏。黎明，炮发，贼大惊，诸军攀援上，贼尽死。马浪诸巢相继下。斩获八千四百有奇，禽朝猛、银豹等，百年积寇尽除。
捷闻，进大猷世荫指挥佥事。寻升古田县为永宁州。戊寅，大学上李春芳罢。
初，春芳代徐阶为首辅，务以安静称上意。同列陈以勤，故端谨，而张居正恃才凌物，视春芳蔑如也。方阶罢，春芳叹曰；“徐公尚尔，我安能久！容旦夕乞身耳。”居正遽曰：“如此，庶保1832
纪六十五 令名。”春芳愕然，三疏乞休，不允。
既而赵贞吉代以勤，刚而负气。及高拱再人阁，凌春芳出其上，春芳不能与争，自饬而已。会拱逐贞吉，势益张，修阶故怨，春芳常从容为阶解，拱益不悦。南京给事中王祯，希拱意，疏诋之，春芳求去益力，遂以乞养请。许之，赐敕驰传归。
春芳归，父母具庆，晨夕置酒食为乐，乡里荣之。父母没数年乃卒，赠太师，予谥文定。
是月，土默特犯辽东。
时谙达就封贡，约束诸部无人犯，西塞以宁。而东部土默特，数拥众寇辽塞，至是大人。总兵李成梁遇于卓山，麾副将赵完等夹击，断其首尾。乘胜抵巢，馘部长二人，斩首五百八十余级。捷闻，进成梁都督同知，世荫千户。【考异】卓山之捷，诸书皆系之十二月，据奏捷之月日也。据《明史》李成梁本传，其捷在是年之五月，今从之。
六月，辛卯朔，京师地震者三。诏百官修省三日。
《三编·发明》曰：天道变于上，人事应于下。古者君臣侧修以禳天灾，此理之可信者。若祥桑枯，荧惑退，史传之所载，亦不过欲后之人遇灾而惧，设诚而致行之耳。夫礼祲之故，既昭著于上天下地，乃欲责报于刻期，揆之于理，已为难信。将欲虚词文饰，则天岂可欺！将谓有感必通，何其效之神速若此！且百官果以三日修省而效，则三日之外，其戏渝懈怠，所以召灾而致异者，更不知当何如矣。亦何异一暴而十寒耶？
甲辰，授河套部长济农为都督同知。
先是谙达许封贡，河西套部闻之，亦乞如约请命。兵部议，以“事在陕西，下三边总督王之诰议”，之诰欲令济农一二年不犯，方许封贡。
王崇古复上疏言：“谙达、济农，相为叔侄，首尾相应。今收
1833 明通鉴卷六十五
其叔而纵其侄，锢其首而舒其臂，谙达必呼济农之众就市河东、宣大，商贩不能给，而济农纠谙达扰陕西，四镇之忧方大矣。”上然其言，复有是命。【考异】《明史》分吉囊、吉能为两人，似以吉能为吉囊子，《三编》则统以济农书之，盖济农之与小王子，前后皆非一人，奏报之文，不过以纪部分而已，今悉据《三编》译改。
丁未，叛獞韦银豹伏诛。
初，银豹势穷，令其党阴斩貌类已者以献，殷正茂遂以捷闻。未几，佥事金柱捕得银豹，正茂因自劾，诏磔银豹，而置正茂不问。
甲寅，顺义王谙达贡马，上嘉其诚，赐金币。时定约，贡使不听人京，皆自边受之。
上以边境休息，择吉告庙，百官称贺。
丙辰，谙达复执赵全余党赵宗山等十三人来献。
是夏，诏江西烧造瓷器十二万有奇，陕西织造羊绒三万二千二百匹有奇，凡费一百数十万。言官乞寝之，不听。【考异】造瓷器，见《明史·食货传》。陕西织造羊绒。见《昭代典则》。《明书》系之四月，《典则》系之六月，今统书于是夏中。
秋，七月，内阁高拱言：“国家用人，不得官于本土。此惟有民社之责者则然耳。若夫学、仓、驿递等官，非有民社之责，其官甚卑，其家甚贫，一授远方，或弃官而不能赴，或去任而不得归，零丁万状，其情可悯。近例，教官得授本省地方，乞推广之，凡仓、驿杂职，均视此例。”报可。
八月，癸卯，许河套互市。
先是王崇古以谙达通市请，诏俟秋行之；至是河西亦请如约。崇古奏三镇悉开贡市，报可。
九月，癸未，开三镇贡市。
1
崇古广召商贩，听令贸易，因收其税以充犒赏。秋市既成，凡得谙达马五百余匹.其西部则予市，红山墩暨清水营诸部，皆1834
纪六十五
利汉财物，无不踊跃趋之。自是边境休息，不用兵革者二十余年。【考异】据《明史·王崇古传》，极铺叙其封贡之功，谓“边境休息，东起延、永，西抵嘉峪七镇，数千里军民乐业，不用兵革，岁省费什七”云云.证以明人所撰《通纪》、《昭代典则》诸书，则云“谙达既人贡，边防大弛，军饷皆入帅囊。啖寇之外，间以遗京。近边之卒，馁瘠无复有生理。而板升生齿日繁，强梗无赖，议者忧之”。据此，则通贡互市，不过苟且目前，实亦利害相半，本传所记，恐非实录。今据《鞑靼传》节书数语，并识之。
是月，诏以故礼部侍郎薛瑄从祀孔子庙廷。
初，御史魏时亮奏请从祀瑄及陈献章、王守仁，礼部议覆。寻据御史马三乐等交章请以瑄从祀，许之。明儒之从祀文庙，瑄独居首云。【考异】据《明史·礼志》、《续文献通考》、《明儒学案》，文清从祀在隆庆五年。诸书或系之八月，或系之九月，今据《昭代典则》书之.
是秋，建蓟镇敌台成。
初，嘉靖以来，蓟镇边墙虽修，墩台未建，总督谭纶、总兵戚继光巡行塞上，议建敌台，略言：“蓟镇边垣延袤二千里，一瑕则百坚皆瑕。比来岁修岁圮，徒费无益，请跨墙为台，睥睨四达。台高五丈，虚中为三层。台宿百人，铠仗糗粮具备。令戍卒画地受工，先建千二百座。然边卒木强，律以军法将不堪，请募浙入为一军，用倡勇敢。”督抚上其议，许之。
浙兵三千至，陈郊外。天大雨，自朝至日昃，植立不动。边军大骇，自是始知军令。至是台功成，精坚雄壮，二千里声势联接。诏予世荫，赉银币。
继光乃议立车营，每车一辆，用四人推挽，战则结方阵，而马步军处其中。又制拒马器，体轻便，利遏寇骑冲突。寇至，火器先发，稍近则步军持拒马器排列而前，间以长枪、筤筅。《三编·质实》，“筤筅、兵器名。筅，帚也。戚继光《武艺篇》狼筅用大毛竹上
1835 明通鉴卷六十五
截，连旁附枝节，节杈粗二尺，长一丈六尺，利刃在顶，长—尺，用为行伍藩篱＇。”寇奔则骑军逐北。又置辎重营随其后，而以南兵为选锋，入卫兵主策应，本镇兵专戍守，节制精明、器械犀利.蓟门军容遂为诸边冠。
冬，十月，已亥，河南、山东大水，诏工部：“饬管河官经理上流河防，以备冲决。”
是月，杨博至京师，专理兵部，乃陈蓟镇战守方，略谓：“议者以守墙为怯、言可听，实无少效。墙外邀击，害七利三；墙内格斗，利一害九。夫因墙而守，是先处战地而待敌，名守实战也。臣为总督，尝拒打来孙十万众，以为当守墙无疑。”因陈“明应援、申驻守、处京营、谕属夷、修内治”诸事，上悉从之。
十一月，己巳，殷士儋罢。
初，赵贞吉罢，高拱素善侍郎张四维，欲引共政、士儋以内援得入，遂怨拱及四维。四维父擅盐利，为御史郜永春所劾，事已解，他御史复及之。拱、四维疑出士儋指，益相构，嗾御史赵应龙劾“士儋进由陈洪，不可以参大政”。士儋再疏求去，不允，而拱门生都给事中韩楫复扬言胁之。士儋以入阁会楫、面诟楫，并及拱，曰；“若逐陈公、赵公，复逐李公。今又为四维逐我。若能常有此座耶？”奋臂欲殴之。张居正从旁解，亦谇而对。于是御史侯居良复劾“士儋始进不正，求退不勇”。士儋再疏请益力，乃赐乘传归。家居十一年卒。
十二月，辛亥，诏云南采办珠宝。
上自即位以来，岁取太仓银入承运库供采办，视嘉靖之末征求愈急，而中官复趣之，库藏为之一竭。
是冬，潘季驯罢。
季驯塞决口工竣，以驱运船入新溜，漂没多，为勘河给事中雒遵所劾，遂坐罢。【考异】雒遵以是冬勘河，见《明史·朱衡传》。是时季驯工竣待勘，遂被劾也。为明年复命朱衡经理河道张本。
1836
纪六十五 六年
春，正月，辛未，命工部尚书朱衡兼左副都御史，经理河道。
时雒遵劾罢潘季驯，因言“廷臣可使，无出衡右者”，乃有是命。又以工部侍郎万恭总理河道。
时翁大立亦为给事中宋良佐劾罢，大立前以开泇口、就新冲、复故道三策并进，且言其利害各相参。至是衡与恭至，罢泇河，议“专事徐、邳河，因修筑长堤，自徐州至宿迁小河口三百七十里，并缮丰，沛大黄堤以通运道”，从之。
是月，加高拱柱国，晋中极殿大学士，张居正晋少师兼太子太师，以辽东之捷故也。
二月，甲午，皇太子冠礼毕，百官谒太子于文华左门。丙申，倭犯广东。
初，曾一本之乱，粤中诸盗蜂起，率借倭为助。于是倭分道犯化州、石城，陷锦囊所，杀千户黄隆。至是又陷神电卫，大掠吴川、阳江、茂名、海丰、新宁、惠来诸县。子是惠、潮间山贼蓝一清、赖元爵为首，与其党黄民太、卓子望、曾仕龙等各据险结寨，连地八百余里，党数万人。
诏殷正茂提督两广军务，会广西巡抚郭应聘、两广总兵官张元勋、李锡等大征之。
闰月，丁卯，上御皇极门视事，疾作，遽还宫。【考异】《明书》、《通纪》所载，谓上执高拱手，有“国有长君，东宫尚幼，及天下甚事不由内官败坏”等语，皆据高拱自撰《病榻遗言》，是时帝疾作，速还宫，拱安得闻此语？而所云“天下事坏于内官”者，明是泄其后为冯保所构之愤，而托为穆宗弥留中语，故《明史·拱传》及《三编》皆不载。今并删之，而附识于此。
乙亥，倭寇高、雷，官军击却之。
1837 明通鉴卷六十五
三月，戊子，皇太子出阁讲学。
庚子，土默特寇长胜堡，守备范芝败之。复犯清河堡，守备曹簠等又败之。【考异】《明史·本纪》不具，此据《明史稿》，但以寇书.而据《明史·鞑靼传》，即土蛮也，今从之。
是月，尚宝卿刘奋庸谪外。
初，奋庸侍上于裕邸，及即位，擢是职。已，藩邸旧臣相继柄用，独奋庸久不调。大学士高拱，亦故讲官也，再起任事，颇专恣，奋庸疾之。
上疏曰：“陛下践阼六载，朝纲若振饬而大柄渐移，仕路若肃清而积习仍故。百僚方引领以睹励精之治，而陛下精神志意，渐不逮初。臣念潜邸旧恩，谊不忍默，谨条五事以俟英断。
一保圣躬。人主一身，天地人神之主，必志气清明，精神完固，而后可以御万几。望凝神定志，忍性抑情，毋逞旦夕之娱，
毋徇无涯之欲，则无疆之福可长保也。
二总大权.今政府所拟议，百司所承行，非不奉诏旨，而其间从违之故，陛下曾独断否乎？国事之更张，人才之用舍，未必尽出忠谋，协公论。臣愿陛下躬揽大权，凡庶府建白，阁臣拟旨，特留清览，时出独断，则臣下莫能测其机而政柄不致旁落矣。
三慎俭德。陛下嗣位以来，传旨取银，不下数十万。求珍异之宝；作鳌山之灯；服御器用，悉镂金雕玉。生财甚难，靡敝无纪。愿察内帑之空虚，思小民之艰苦，不作无益，不贵异物，则国用充羡而民乐其生矣。
四览章奏，人臣进言，岂能皆当，陛下一切置不览，非惟虚忠良献纳之诚，抑恐权奸蔽壅，势自此成。望陛下留神章奏，曲垂容纳、言及君德，则反己自修；言及朝政，则更化善治。听言者既见之行事，而进言者益乐于效忠矣。
五用忠直。迩岁进谏者，或以勤政，或以节用，或以进贤退1838
纪六十五
不肖，此皆无所利而为之，非若承望风旨，肆攻击以雪他人之愤；迎合权要，交荐拔以树淫朋之党者比也。愿恕狂愚之罪，嘉批鳞之诚，登之有位，以作士气，则谠规日闻，裨益非尠。”
疏人，上但报闻，不怒也。而附拱者谓“奋庸久不徙宫，怏怏风刺”，相与诋訾之。给事中涂梦桂，遂劾“奋庸动摇国是”。会给事中曹大埜亦劾拱十罪，诏斥之，给事中程文因奏：“拱竭忠报国，万世永赖。奋庸与大埜渐构奸谋，倾陷元辅，罪不可胜诛。”章并下吏部。拱方掌部事，阳为二臣祈宽。上不许，竟谪大埜乾州判宫，奋庸兴国知州。
梦桂、文皆拱门生，梦桂极诋奋庸，文则盛称颂拱，又尽举大埜奏中语，代拱剖析，士论非之。大埜劾拱，时以为张居正实使之云。【考异】奋庸，大埜同时劾拱，《明史》本传特书于是年之三月，今从之，
初，永乐间，罢海运，惟存遮洋一总于登莱，运蓟、辽粮。嘉靖二年，以漂粮二万石，遂停登州卫造船。二十年，总河王以旂以河道梗塞，请循海运。其后辽东巡抚侯汝谅，请试行于天津入辽之路，复为朝议所沮，卒从给事中胡应嘉言，革遮洋总。去年，徐、邳河淤，给事中宋良佐请复之，存海运遗意。
于是山东巡抚梁梦龙极论海运之利，言：“海道南自淮安至胶州，北自天津至海仓，岛人商贾所出人。臣遣卒自淮、胶各运米至天津，无不利者。淮安至天津三千三百里，风便两旬可达。舟由近洋岛屿联络，可保无虞。”诏量拨近地漕粮十二万石，俾行之。
会山东布政王宗沐擢右副都御史，总督漕运，复上疏曰：“自会通河开浚以来，海运不讲已久。臣近官山东，尝条斯议。巡抚梁梦龙毅然试之，底绩无壅。而虑者辄苦风波；夫东南之海，天下众水之委也，茫渺无山，趋避靡所，近南水暖，蛟龙人窟宅，故元人海运多惊，以其起自太仓、嘉定而北也。若自淮安而东，引登莱以
1839 

明通鉴卷六十五
泊天津，是谓北海，中多岛屿，可以避风。又其地高而多石，蛟龙有往来而无窟宅，故登州有海市，以石气与水气相搏，映石而成，石气能达于水，以石去水近故也。北海之浅，是其明验。可以佐运河之穷，计无便于此者。”因条上便宜七事，允行。
是月，宗沐遂运米十二万石自淮入海，五月抵天津。叙功，与梦龙俱进秩，赐金币。而南京给事中张焕劾其“漂没八舟，私自籴补”，宗沐疏辨求勘，勿问。【考异】宋良佐请复遮洋总在五年，时王宗沐为山东布政使，实倡此议。其年，宗沐总督漕运，遂请行之。六年，宗沐运米十二万石自淮人海，据《明史·宗沐传》在三月。今参《河渠志》书之.
夏，四月，戊辰，以礼部尚书高仪兼文渊阁大学士，预机务。
仪归二年，用高拱荐，命以故官侍东宫讲读，掌詹事府，至是遂入阁。
是月，以吏部侍郎吕调阳为礼部尚书，以潘晟致仕也。
浙江杭州府有黑告，见一物蜿蜒如车轮，目光如电，冰雹随之。
五月，壬辰，免广东用兵诸郡逋赋。
上不豫，己酉，大渐，召大学士高拱、张居正、高仪入，受顾命。
时上倚坐御榻，皇后、贵妃咸侍，皇太子立于左。拱等跪御榻下，命宣顾命曰：“朕嗣祖宗大统六年，偶得此疾，遽不能起，有负先皇付托。东宫幼小，朕今付之卿等。宜协心辅佐，遵守祖训，保固皇图。卿等功在社稷，万世不泯。”拱等痛哭，叩首出。明日，庚戌，帝崩于乾清宫。【考异】据高拱《病榻遗言》所载，穆宗顾命拱等之语，皆在是年闰二月疾作时。及五月二十五日大渐，召拱等至，穆宗已不能言，则但循例传顾命之遗诏而已，至闰二月疾作之时，所谓“独执拱手，款语备至，居正在旁，帝不顾”云云，亦是拱自记之1840
纪六十五
词，野史多据之，以为居正嫉拱之张本。《明史稿》高拱一传，叙次不明，月日牵混。况穆宗疾作于闰二月，大渐于五月二十五日，相距三月有余。而传中所记“执拱手”及“不顾居正”等语，又似大渐之前数日间事，亦与高拱所自记不合。后修《明史》悉删之，盖知《病榻遗言》之不足据也。今悉据《明史·拱传》，余详考证中。
是日，传遗诏，以冯保为司礼监。
初，保提督东厂，兼掌御马监事。属司礼掌印缺，保以次当得之，而阁臣高拱独荐陈洪，及洪罢，复荐孟冲。保以是怨拱，乃与次辅张居正深相结。
初，拱与居正相友善，并先后人阁。拱方修故辅徐阶隙，嗾言路追论不已，阶诸子多坐罪，居正从容为拱言，拱稍心动。而拱客构居正纳阶子三万金，拱以诮居正。居正色变，指天誓，词甚苦，拱谢不审，两人交遂离。
会帝不豫，居正欲引保为内助。帝疾再作，居正密处分十余事，遗小吏投保。拱知而迹之，吏已入。拱恚甚，面诘居正曰：“密封谓何？天下事不以属我曹而谋之内竖，何也？”居正面赤，谢过而已。
帝崩以卯刻，忽已刻，斥司礼监孟冲，而以保代之。盖保言于两宫，遂矫遗诏命之也。
礼科给事中陆树德言：“先帝甫崩，忽有此诏。果先帝意，何不传示数日前，乃在弥留后？果陛下意，则哀痛方深，万几未御，何暇念中官？”疏入，不报。由是拱谋逐保益急。【考异】《明史·冯保传》，官“保既掌司礼监，遂矫遗诏，命与阁臣同受顾命。”其实大渐诏中已有此语。证之《病榻遗言》，“二十五日，拱等同受顾命，冯保以白纸揭帖授皇太子称遗诏，又以白纸揭帖授拱。”其揭帖中已有“付三臣同司礼监协心辅佐”之语，则是次日所传，仍承前诏言之。所以然者，遗诏系居正所草，时但浑言司礼监而不著其人，拱不悟其意，而以为孟冲，故不复深诘。及次日传遣诏，斥孟冲而以保代，拱始悟居正之奸，因有“宦官安得受
1841 明通鉴卷六十五
顾命”之语，史家言居正之密为处分者以此，盖已预为冯保地矣。今但书矫诏授冯保司礼监事，余悉略之。
六月，乙卯朔，日有食之。
甲子，太子翊钧即皇帝位。以明年为万历元年。颁诏赦天下。
诏祀建文朝尽节诸臣于乡，有苗裔者恤录。又建表忠祠于南京，祀徐辉祖、方孝孺等。
庚午，高拱罢。
冯保既掌司礼监，又督东厂，总理内外，势益张。会上登极，保升立御座旁不下，举朝大骇。拱以主上幼冲，惩中官专政，条奏“请诎司礼权，还之内阁”，又命给事中雒遵，程文合疏攻保，而已从中拟旨逐之。使人报张居正，居正阳诺之，而私以语保。保诉于太后，谓“拱擅权，蔑视幼君”，太后颔之。
至是召群臣入，宣两宫及上诏。拱意必逐保也，亟趋入，比宣诏，则数拱罪而逐之。拱伏地不能起，居正掖之出，僦骡车出宣武门。居正乃与高仪请留拱，弗许；请得乘传，许之。拱既去，子是居正遂为首辅。
丁丑，大学士高仪卒。
仪预顾命，及高拱为张居正所逐，仪已病，太息而已。
仪性简静，寡嗜欲。入阁两月卒，贫无以敛。赠太子少保，谥文端。
壬午，以礼部尚书吕调阳兼文渊阁大学士，预机务。
高仪既卒，张居正以调阳弱，荐代之。居正专决，调阳不敢有所持诤，然内不甚附之。
是月，改杨博为吏部尚书。
博以吏部掌兵部，高拱既罢，始还吏部任。又召朱衡自河工还，管工部事，督陵工。
秋，七月，丙戌，上大行皇帝尊谥日庄皇帝，庙号穆宗。1842
纪六十五
丁亥，初通漕运于密云，从巡抚顺天刘应节议也。
先是应节上疏日：“密云环控潮、白二水，天设之以便漕者也。向二水分流，至牛栏山始合；通州运艘至牛栏山以上，陆运至龙庆仓，输挽甚苦。今白水徙流城西，去潮水不二百武；近且疏渠植坝，合为一流，水深漕便。旧昌平运额共十八万石有奇，今止十四万，密云仅得十万，惟赖召商一法，而地瘠民贫，势难长恃。闻通仓粟多红朽，若漕五万石于密云，而以本镇折色三万五千两留给京军，则通仓无腐粟，京军沾实惠，密云免佥商，一举而三善备矣。”
疏人，从之，于是大浚昌平河运，给长陵等八卫官军月粮四百万石。
庚寅，考察京官，从辅臣张居正之请也。
居正请大计廷臣，藉以斥诸不职及附丽高拱者。
已亥，复戒谕廷臣，诏曰：“近岁以来，士习浇漓，官方刓缺，诋老成为无用，矜便佞为有才，遂使朝廷威福之柄，徒为人臣报复之资。用是薄示惩戒，余皆曲贷。诸臣宜祓除前愆，共维新政。若溺于故习，背公徇私，获罪祖宗，朕不敢赦。”于是百僚皆惕息。
庚子，尊皇后日仁圣皇太后，贵妃日慈圣皇太后。
故事，皇后与天子生母并称皇太后者，则生母加徽号以别之。冯保欲媚上生母李贵妃，风居正并尊之，居正不敢违，两宫遂无别。时慈圣居乾清宫，护上起居，内任冯保，而大权悉委之居正焉。
是月，起谭纶为兵部尚书。
纶总督蓟辽，会台功成，予告归，至是上践阼，复起用之，代杨博也。
刑部尚书刘自强致仕，召南京兵部尚书王之诰代之。户部尚书张守直致仕，召总督仓场户部尚书王国光回部管事。又起前引
1843 明通鉴卷六十五
病吏部侍郎陆树声为礼部尚书，以吕调阳入阁，代之也。
时张居正当国，以树声屡辞朝命，中外高其风节，乃即家起之。及至，居正以后进礼先谒树声，树声相对穆然，意若不甚接者、居正失望去。
八月，戊午，祀大社、大稷。
辅臣张居正奏“请以是月中旬，择日御文华殿讲读”。又请“酌定朝讲日期，以三、六、九日视朝，余则御殿日讲”。从之，诏“自三、六、九日御门外，余日皆免朝参。”
九月，壬寅，葬庄皇帝于昭陵。【考异】《明史·本纪》书九月甲午，《明书》则系之壬寅。是月甲申朔，壬寅为十九日。按《从信录》载张居正自山陵还，奏云“十九日寅时奉迁梓宫，行题主礼毕，未时掩元宫”。据此，则《明书》系之壬寅者是也，今从之。
《明史》赞曰：穆宗在位六载，端拱寡营，躬行俭约，尚食岁省巨万。许谙达封贡，减赋息民，边陲宁谧。继体守文，可称令主矣。第柄臣相轧，门户渐开，而帝未能振肃乾纲，矫除积习，盖亦宽恕有余而刚明不足者与！
冬，十月，丙辰，彗星见东北方，至二年四月乃灭。【考异】见《明史稿·本纪》，而《明史·本纪》及《天文志》皆遗之。《三编》据《实录》系之十月，今从之，仍据《史稿》日分。
已未，命兵部侍郎王遴、吴百朋、汪道昆分阅边防。遴阅陕西四镇，百朋宣大、山西，道昆蓟辽。
时张居正柄政，遴其同年生，然雅不相能。会议阅边，请行，事竣，遂移疾归。
辛酉，停刑。
丙子，黔国公沐朝弼有罪。
朝弼镇滇有年，素骄，事母嫂不如礼，夺其兄朝辅田宅，匿罪人蒋旭等，用调兵火符遣人诇京师。朝议罢之，乃以其子昌祚嗣，给半禄，朝弼益怏快放纵。葬母至南京，都御史请留之，穆1844
纪六十五
宗诏许还滇，毋预滇事。朝弼恚，欲杀昌祚，抚、按交章言状，并发其杀人、通番诸不法事。张居正请谕其子，使缚以献，既至，请贷其死，锢之南京。
十一月，乙未，徐邳河工成。赏工部尚书朱衡及河道侍郎万恭等银币。
时正河安流，运道大通，衡上言：“徐、邳为粮运正道，既多方以筑之，则宜多方以守之。请用夫每里十人以防，三里一铺，四铺一老人巡视。伏秋水发时，五月十五日上堤，九月十五日下堤。愿携家居住者听。”诏如议。
至是衡被召，将还，又上疏言：“治河不过浚浅、筑堤二策。浚浅之法，或爬、或捞，或逼水而冲，或引水而避，此可人力胜者。然茶城与淮水会，则在清河。茶城、清河无水不浅，盖二水互为胜负，黄河水胜则壅沙而淤；及其消也，淮河水胜则冲沙而通；水力盖居七八，非专用人力也。筑堤则有截水、缕水之异，截水可施于闸河，不可施于黄河。盖黄河湍悍，挟种潦之势，何坚不瑕，安可以一堤当之？缕水则两岸筑堤，不使旁溃，始得遂其入海就下之性，盖以顺为治，非以人力胜水性，故至今百五六十年，为永赖焉。清河之浅，应视茶城，遇黄河涨落时，辄挑河潢导淮水冲刷，虽遇涨而塞，必遇落而通，无足虑也。惟清江浦水势最弱，出口处所，适与黄河相值，宜于黄水盛发时，严闭各闸，毋使沙淤，若海口则宜加疏浚，毋使积塞。至筑黄河两岸堤，第当缕水，不得以拦截为名。”疏上，报闻而已。
十二月，辛酉，振榆林、延绥饥。
甲戌，以大行未期，罢明年元夕灯火及宫中宴。
是月，张居正进《帝鉴图说》，大要言：“前史所载兴亡治乱之迹，如出一辙。大抵皆以敬天法祖，听言纳谏，节用爱人，亲贤臣，远小人，忧勤惕厉，无不治者，反之则乱。”因属讲官马自强稽古尧、舜以来有天下之君，撮其善可为法者八十一事，恶可
1845
明通鉴卷六十五
为戒者三十六事。善用九，恶用六，阴阳之数也。每一事前绘为一图，因取唐太宗“以古为鉴”之意名之。
疏入，上嘉纳之，图册留览，仍命宣付史馆，以昭君臣交修之盛事。【考异】居正上《帝鉴图说》，诸书或系之隆庆六年十二月，或系之万历元年正月。《三编》亦系之明年正月下，盖连举将才类记之。其《质实》言《帝鉴图说》乃隆庆六年十二月居正等所进，盖据《实录》也，今从之.






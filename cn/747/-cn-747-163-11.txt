○进鬻子表

臣行言：臣闻结绳以往，书疏蔑然；文字之初，教义斯起。记言之史设，贬之迹聿兴；书事之官置，劝诫之门由启。於是图版稠叠，谟训昭彰，唱赞之道以宏，阐扬之理兹畅。德业弥缛，英华日新，雕琢性情，振其徽烈。

逮乎周文作圣，鬻子称贤，意合道同，实申师傅。鬻子以文王降已，大启心期，明宣布政之方，广立辅成之策，足使万机留想，一代咸休，稽古有宗，发明耳目。寻其著述之旨，探其匡救之辞，莫不原道心以裁章，研神理而启沃，弥纶彝训，经纬区中，不徒赞说微言，务於遗翰而已。鬻熊为诸子之首，文王则圣德之宗，熊既文王之师，书乃政教之体，虽篇轴残缺，提举犹备纪纲，譬彼盘盂，发扬有愈。

臣家传儒素，积习忠良，睹明主奉师之踪，览贤者尽义之道，循环徵究，妙极机神，敢率至愚，为之注解。研覃析理，以叙私情；翦截浮辞，用申狂瞽。伏惟陛下则天垂训，越极宣风，稽太上之至和，兴帝王之炯诫，股肱谅直，献替无疑，大举贤良，宁济区宇，四海革面，八表宅心，务本修文，垂拱无事。臣以草莱卑贱，识度庸浅，荷尧沐舜，击壤讴歌，周施政教之端，属听太平之咏。志存缀辑，以述矢言，简牍难周，辞意斯拙，谨以缮写，奉献阙庭。庶日月照明，布馀晖於漏隙，时雨咸洎，洒馀润於纤枯，望希尘露之资，岂议沈舟之楫？天威咫尺，神魄震惊，谨上表以闻，伏听慈旨，谨言。


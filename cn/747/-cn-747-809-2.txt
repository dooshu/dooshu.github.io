○疑经後述

愚为诗为文一也，所务得诸己而已，未尝抚拾前贤之谬误。然为儒证道，又不可皆无也。尝得柳子厚《封建论》，以为三王树置，盖势使之然。又有是苌宏之辨，意其多於救时。今夏县谷自淮南缄所著新文而至，愚雅以孙文不尚辞，待之颇易。及见其《卜年论》，又耸然加敬。锺陵秀士陈用拙出其宗人岳所作春秋折衷论数十篇，赡博精致，足以下视两汉迂儒矣。因激刚肠，有诋经之说，亦疑经文误耳。盖亟於时病，言或不得其中，亦欲鼓陈君之锐气，当有以复於我耳。时光化中兴二年。


○題延綏塘報揭 【 延綏塘報】

文端公在閣著讜亮之聲奏揭論邊事惟此

謹題臣等昨接得延綏總兵官杜桐塘報、內稱韃虜明安土昧等酋、於本年十二月初八日分犯榆林保寧響水波羅等堡、本官約同神木參將張剛、孤山遊擊李紹祖、同時發兵分道出擊、斬獲首級四百五十餘顆、生擒賊夷二十六名口、奪獲戰馬夷器甚多、臣等不勝欣慶、竊念延綏地係衝邊、逼隣強虜、數年以來、莊禿賴明愛等酋、無歲不肆其要挾、神木孤山之間、無處不被其殘傷、該鎮物力不支、人心積憤久矣今當聚兵入犯之會、大收奮勇斬獲之功、良由　聖武布昭、　嚴旨督責、所以督撫振勵、將士齊心、以克有此奇捷不但本鎮數年來所未見。亦各邊欵貢而後所希聞也。從此火真等酋皆為破膽而可消其狂逞之謀即扯酋諸部亦將寒心而益堅其恭順之志封疆幸甚、　社稷幸甚、臣等不勝懽忭之至、謹并塘報封　進以聞


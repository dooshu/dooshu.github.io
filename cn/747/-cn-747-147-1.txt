○圣制故司空魏徵挽歌词表

臣亮言：伏见圣制故司空郑国公挽词十首，词穷清曲，理备哀伤。汉武北管之书，更惭追远；魏文南皮之叹，取愧悼亡。与辰纬而相晖，随锺石而俱振。魏徵早逢兴运，誉美当朝，为圣主之贤臣，预能官於多士。出纳通显，凭藉宠私，忠诚所到，心力同尽。而逝水不追，清徽永谢。树碑荒垅，已叨相质之文；哀歌泉路，复降高堂之曲。事重一时，荣流千载。臣趋侍学林，窃观睿藻，不入玉山，屡逢盈尺，如游珠水，常睹照车，庆之深，唯知舞蹈，不任下情。


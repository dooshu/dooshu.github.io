○題為地方事 【 地方事宜】

照得荊州沔陽等衛德安長寧等所、江湖空曠、山林阻深、自前全設官軍、期以控制要害逓年以來、為因征差亡故、消耗過半、且如荊州左衛、原設旗軍八千三百三十五名、見今止存二千三百八名、內除下屯四名、老病幼小一百五十七名、不堪差操、其餘與同沔陽等衛所旗軍、儘數選撥前去廣西及清浪桂陽靖道等州臨武南漳穀城等縣守備、并儹運京儲等項其原數不足、及凡遇逃故、又將餘丁盡行輳補去訖、連年在外、不得休息、以致衛所空虛、兵備廢缺城池坍塌、不能修理甚至門舖等項無人廵把、雖是多方督理、柰緣人力不敷、即今荊襄安沔、水旱已六七年、軍民普例、飢荒措濟、莫能周給、盜賊蜂起、愈擒愈滋、所在流民、動以萬計、反覆轉徙、恐難撫安、會同欽差分守荊襄南陽等處右參將者指揮同知王信、議得前項地方、連遭饑饉。難比尋常來年春夏之交、必是益見窘極、况今十月十一月內、各處山野草木多花。十二月內雪氣陰一兼旬不解二十六日午後尋丈之外不辨人形。民情欠寧。遠近窮迫。緣清浪等處平息已久。前項軍人。止於景泰年間暫撥守備實非舊例。而廣西軍士屯聚亦多。乞敕該部詳議荊州等衛所官軍、除於南漳穀城等項差占難動外、通將廣西并清浪桂陽靖道臨武等州縣後撥守備之數、放回本處操守城池、一以鎮安人心、一以防禦奸宄、倘或遙警、亦得調用再照荊襄、德安沔陽安陸五府州所属多係裁减衙門、見今缺官管事、仍乞將朝覲官員內有黜罷者、照缺急選前來管理、庶於治理不致誤事、


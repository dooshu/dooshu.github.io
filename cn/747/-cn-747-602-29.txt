○为淮南杜相公谢赐墨诏第二表

臣某言：中使陈日华至，奉宣圣旨，慰劳臣及将佐、官吏、僧道、耆寿、百姓等，兼赐臣墨诏。恩降紫泥，泽流下土。跪奉自天之命，遥倾捧日之心。臣某中谢。伏以皇帝陛下，凝旒穆清，轸念黎献。已洽雍熙之化，尚存宵旰之勤。远降王人，特纡宸翰。慰问稠叠，晓谕便蕃。任重力微，不知上答。应缘戎旅庶务，谨具别状奏闻。伏乞皇明，俯赐昭鉴。无任感戴屏营之至。


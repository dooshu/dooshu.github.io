○與張半洲 【 禦寇之策】

昔李牧備邊、禁士卒毋得出戰、至人人思奮、一舉而大破匈奴、今遠至之兵。亦宜養其銳氣。使之自為間諜。熟知賊中險易虛寔。兵將同心、以為可進。然後鼓之深入。一策也。什圍伍攻、去所必然、今狼兵雖至、分布未周、須待永保兵至子蒲子虎救楚曰我未知吳道先使楚師與吳戰而後乘之葢客兵必因主兵而進耳更選本地精銳佐之控扼要害使之聲勢聯絡。奇正相參。相机而動、一策也。湖廣廣西之兵、舊有宿怨、須諭以戮力平賊、不計其私、仍須遠為分布。仲謀之處甘凌亦是此策勿令相近。一策也。兵法利于攻瑕。不利于攻堅須偵探的寔擇其瑕者而先攻之。一策也。脆卒當前。望風奔潰。則銳者亦難持矣此兵家之大忌也。須精選勇敢為先鋒。使之攻堅陷陣。其次者各處把守。遠為聲援。一策也。賊以伏兵誘我矣。而我屢為所誘。須明于哨探。勿墮其伏。一策也。賊以金帛餌我矣。而我屢為所餌須嚴為禁約。勿利其財。一策也。行軍克敵必論首功。然往往以割取首級。反勝為敗。須號令三軍。只貴力戰。不貴首功。殺賊者陣中即給以賞帖。一策也。賊計詭譎。多以服色旗號亂我使彼此格鬪。難于辨認。須密諭將官。設為記號臨時更變。使賊不得亂。一策也。多為期日以誤之如令曰某日進兵且止。又令曰某日進兵且止。至再至三。使彼一以疑我。一以易我。為無能為。乃刻期進勦。可以得志。亦先須密諭將官。以何令為信一策也。多張疑兵以誤之。如欲入其東。先攻其西。欲入其南。先攻其北。使彼力分而不支。一策也。中國被擄脅從之人。孰無脫死就生之念、一則為賊所制、一則官府不與辨釋、遂至甘心從逆。今大兵進勦、不免玉石俱焚、須先出榜文、許令一二人以至六七人多不過十人。得赴將官或有司處投首。審其鄉貫住址的實、責令親属領回安插、各官仍通計招撫過人數。獎勸給賞。一以散賊徒一以活民命。一策也。昔永樂中倭賊寇遼東、登岸長駈、如入無人之境、總兵劉江、令都指揮徐剛伏兵於山下、百戶姜隆率壯士濳燒賊船、截其歸路。約曰旗舉伏起、砲鳴奮擊、不用命者、斬、既而賊眾大敗、死者橫仆草莽、餘眾奔入空堡內、我師奮勇、請入堡勦殺、不許、時開四壁以縱之仍分兩翼夾擊、生擒數百、斬首千餘、間有脫走者、盡為隆等所縛、將士請其故、江曰賊既入堡、有死而巳。我師臨之彼必致死。未必無傷。我故開其生路以縱之。即圍師必闕之意。今日進勦、恐賊設備深堅、及致死拒敵、似宜師用其意。圍困日久。度其必將奔潰。乃從而掩擊之。一策也。


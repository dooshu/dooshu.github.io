◇又与州将笺

夫公正，治化之本，德教之基。公则无私，正则无邪，无私无邪，而患政教之不行，未之有也。昔叔向论叔鱼之罪，石昔讨石厚之乱，祁奚称解孤之贤，臧纥思孟孙之爱，春秋嘉之。敦崇世教，经乎百王，厝乎盛衰，其义不倾，公正之德，宏矣希矣。明君之所以总天下，贤臣之所以奉君上，士庶之所以系仰，德化之所以美盛，公正也。可不勉哉！（《御览》四百二十九）


○李仇中丞本命醮词

伏以二气陶融，三元生化，裁成品物，亭育群方，受命禀形，上系天府。至於寿算遐促，禄祚短长，立身有罪福之因，行运有吉凶之数，天司地简，主宰无私。臣伏恐三命五行，或逢灾咎，九星七曜，或值照临，阴阳有刑克之期，禄算有凶衰之会。又恐积生所犯，冤债未除，积世所行，过尤旋结，常情罔测，神道难知，非醮祈，无由解释。辄因本命之日，虔备香灯，仰元象以披心，对星坛而沥恳。敢希至圣，俯鉴丹诚，三官落罪简之文，五帝削灾妨之籍。臣宿瑕荡涤，积衅销平，辍死北宫，上生南极，天曹增禄，司命延年，眷属和宁，公私清泰。即荷众圣之恩。不任。


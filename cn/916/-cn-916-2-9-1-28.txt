【折杨柳行】

〖乐储云。古今乐录曰：王僧虔技录云。折杨柳行歌文帝西山古默默二篇。今不歌。○《诗纪》云。《宋书》作大曲。〗

默默施行违。厥罚随事来。末喜杀龙逢。桀放於鸣条。（一解）祖伊言不用。纣头悬白旄。指鹿用为马。胡亥以丧躯。（二解）夫差临命绝。乃云负子胥。戎王纳女乐。以亡其由余。璧马祸及虢。二国俱全墟。（三解）三夫成市虎。慈母投杼趋。卞和之刖足。接舆（《宋书》作予。）归草庐。（乐府作芦。四解乐府云。右一曲魏晋乐所奏。○《宋书》乐志作大曲。《乐府诗集》三十七。广《文选》十二作折杨柳。《诗纪》六。）


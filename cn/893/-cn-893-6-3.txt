枯鱼过河泣





按《乐府诗集》：《枯鱼过河泣》，乃杂曲歌辞。古词曰：“枯鱼过河泣，何时悔复及。作书与鲂鲤，相教慎出入。”太白拟作与古意同，而以万乘微行为戒，更为深切。



白龙改常服，偶被豫且制。谁使尔为鱼?徒劳诉天帝。[一]作书报鲸鲵，[二]勿恃风涛势。涛落归泥沙，翻遭蝼蚁噬。[三]万乘慎出入，柏人以为诫。[四]

[一]《说苑》：吴王欲从民饮酒，伍子胥谏曰：“不可。昔白龙下清泠之渊，化为鱼，渔者豫且射中其目。白龙上诉天帝。天帝曰：‘当是之时，若安置而形?’白龙对曰：‘我下清泠之渊，化为鱼。’天帝曰：‘鱼固人之所射也，豫且何罪?’夫白龙，天帝贵畜也，豫且，宋国贱臣也，白龙不化，豫且不射，今弃万乘之位而从布衣之士饮酒，臣恐其有豫且之患矣。”王乃止。



[二]《广韵》：鲸，大鱼也。雄曰鲸，雌曰鲵。《太平御览》：《魏武四时食制》曰：东海有大鱼如山，长五六丈，谓之鲸鲵。次有如屋者，时死岸上，膏流九顷，其须长一丈二三尺，厚六寸，眸子如三升碗，大骨可为方臼。



[三]《淮南子》：“吞舟之鱼，荡而失水，则制于蝼蚁，离其居也。”



[四]《史记》：高祖从平城过赵，赵王朝夕袒鞴蔽，自上食，礼甚卑，有子婿礼。高祖箕踞詈，甚慢易之。赵相贯高怒。八年，上从东垣还，过赵，贯高等乃壁人柏人，要之置厕。上过欲宿，心动，问曰：“县名为何?”曰：“柏人。”“柏人者，迫于人也。”不宿而去。






○授皇甫镈户部侍郎同平章事制

六符成象，所以平太阶；九赋克均，所以阜群物。爰资宰执，宏赞谟猷，达其富庶之源，以致雍熙之化，用辅台德，其允具瞻。朝请大夫守尚书户部侍郎兼御史大夫判度支上护军赐紫金鱼袋皇甫镈，行惟孤贞，性本坚直，秉仁履义，守正持方。才适变通，辞去枝叶，蕴冲用於灵府，表公器於士林。夙怀经济之谋，早在贤良之选，累践华贯，服於大僚，端肃有常，发挥事任。自总邦计，贰领地官，属以徵戎车，讨平淮寇，发軵调食，制外自中，法无过差，动有成绩。山甫彰勤恪之效，志在奉公；夷吾识轻重之权，诚宜佐国。是用命尔，俾升台司，望以拔心，劳乎注意。尚兴师旅，方殄妖氛，翼亮是参，经费仍属，尔其悉乃心力，副予简求。物有未遂其宜，望有未洽於道，罔或安位，必思匪躬。酌下土之盛虚，（阙）中枢之政令，光昭厥辟，时乃之休。可守尚书户部侍郎同中书门下平章事依前判度支。


谢恩疏


昨该臣以被论乞休，未蒙俞允。今日伏蒙圣恩，特降御笔谕元辅：“先帝以朕幼小，付托先生。先生尽赤忠以辅佐朕，不辞劳，不避怨，不居功，皇天后土祖宗必共鉴知。独此畜物，为党丧心，狂发悖言，动摇社稷，自有祖宗法度。先生不必如此介意，只思先帝顾命，朕所倚任，保安社稷为重，即出辅理，朕实惓惓竚望。特赐烧割一分，手盒二副，长春酒十瓶，用示眷怀。先生其钦承之，慎勿再辞。钦此。”该司礼监太监孙隆，恭捧到臣私寓，臣谨焚香望阙叩头祗领讫。

念臣赋性愚戆，处事乖方。虽横被乎恶言，实自贻乎伊戚。仰廑圣念，遣慰再三。载降宸纶，匪颁稠叠。恶彼谗慝，直欲为有北之投；鉴此悃诚，固止其居东之请。捧诵未毕，涕泪交零。窃念臣矢死报国，本其素心；因毁乞骸，殊乖本愿。缘未舍砥名励行之小节，忽自忘忍耻成事之大忠。兹奉诲言，乃发深省。夫事惟求诸理之至当，心奚必于人之尽知？况臣款款之愚，既特孚于昭鉴；则诸呶呶之口，诚无足为重轻。谨当仰体圣怀，益殚赤悃。冰霜自保，虽嫌怨以奚辞；社稷是图，何发肤之敢惜。臣不胜感戴激切之至。

（万历四年正月二十七日奉圣旨：览奏谢，知卿勉出辅理，朕心乃悦。知道了。礼部知道。）






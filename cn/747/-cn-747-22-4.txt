○赠王仁皎太尉益州大都督制

在昔王者旌贤睦姻，莫不存贲宠光，殁加礼册。故开府仪同三司王仁皎，神仙望族，礼乐通材，履道纯粹，执心夷简。自大邦有子，中闱作合，以外舅之劳。参上公之位。绩宣扬历，诚著始终，方保期颐，遽从薨落。兴言震悼，用恻於怀。宜依常典，式慰茔魂。可赠益州大都督，赠物三千段，米粟二千石。丧葬事并官供，务从优厚。仍赐东园秘器。宜令银青光禄大夫守工部尚书上柱国鼓城郡开国侯刘知柔摄鸿胪卿监护，通议大夫行京兆尹上护军崔琬为副，银青光禄大夫守太子詹事光禄大夫守太子詹事上柱国安南县开国侯庞承宗持节斋书吊祭，左庶子上护军白知慎为副，在京五品以上官，更须就吊。官为立碑。


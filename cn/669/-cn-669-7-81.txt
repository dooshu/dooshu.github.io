107　徐彦伯樞機論　彦伯爲文變易世稱澀體


徐彦伯樞機論曰：「中庸鏤其心，左階閻按：「今家語作『右階』。」銘其背。」「中庸鏤心」，未詳所出，但有服膺之語。

【閻按】鏤心即服膺。彦伯澀體，芻狗爲「卉人」，竹馬爲「篠驂」，大抵如是。

【元圻案】文苑英華七百四十五，徐彦伯樞機論曰：「言語者，君子之樞機也。得之者江海比鄰，失之者肝膽楚越〔一〕。故中庸鏤其心，右階銘其背。」〇唐書徐彦伯傳：「彦伯，兖州瑕丘人，名洪，以字顯。始武后時，大獄興，王公卿士以語言爲酷吏所引，死徙不可計，彦伯著樞機論以爲戒。」〇全唐詩話：「徐彦伯爲文，多變易求新，以鳳閣爲鵷閤，龍門爲虬户，金谷爲銑溪，玉山爲瓊岳，竹馬爲篠驂，月兔爲魄兔，進士效之〔二〕，謂之澀體。」

〔一〕「膽」，原作「腸」，據中華本文苑英華卷七四五論改。

〔二〕「進士」，按四庫本全唐詩録卷七徐彦伯小傳作「後進」。






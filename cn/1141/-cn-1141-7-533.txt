冰井行

苍梧冰井著自元次山，施子同药公就而酌之。求次山《漫泉铭》不可得，作《冰井行》。
郁蒸炎海思饮冰，物色寒泉随老僧。
挈瓶拂磴穿苍藤，水何窅窅山棱棱。
一泉下从石底出，霮䨴玄云交白日。
众山倒景色澄泓，万木凝霜气萧瑟。
凄神竦骨如龙湫，一饮能令消渴瘳。
山灵琼液自珍惜，秘之不肯通江流。
次山斟酌已千载，鸿濛再辟吾侪在。
屈蠖神龙浊水游，百尺清心同不改。
于乎此泉清且仁，活我万里憔悴之劳臣。
不然三江流尽万山毒，勺水入口能杀人。
南有火山北冰井，造物位置良苦辛。
于乎此泉清且仁，安得挹取百瓮长随身。



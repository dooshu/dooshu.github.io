○授赵莹门下侍郎平章事桑维翰集贤殿大学士制

天有宝图，应运者文明之主；国调金铉，入司者经纬之臣。将冀大同，须资良弼。况谓建邦之始，难虚纳揆之官。其有霸府旧寮，前筹上密，历岁寒而斯久，宏益尝多；经艰险而不渝，忠贞弥笃。式旌懿德，宜举徽章，乃择吉辰，爰行并命。翰林学士承旨知河东军府事正议大夫尚书户部侍郎知制诰赐紫金鱼袋赵莹，儒中端士，席上正人，襟灵而万里坦夷，行叶而四时繁茂。洎升簪履，旦夕之替画过人；每侍筹帷，遐迩之折冲在我。翰林学士权知枢密使事正议大夫尚书礼部侍郎知制诰赐紫金鱼袋桑维翰，文场翘楚，学海波澜，挠澄不变於二风，躁静同归於一德，诚抱兼人之器，谅怀经国之才，十年伸挥翰之劳，数镇有从征之役，而皆功参佐命，绩显坐筹，萧曹远接於英猷，房杜近齐於芳烈，成予丕业，职尔元勋，既协良辰，难稽懋赏，自董戎而居廊庙，繇内翰而秉钧衡，乃用器能，伫观燮赞。

於戏，优贤异典，有国新恩，勉伸裨救之谋，共致升平之治，事繁罔避，言直勿辞，永修鱼水之欢，以保龙之契。莹可金紫光禄大夫门下侍郎平章事，维翰可集贤殿大学士依前权知枢密使事。


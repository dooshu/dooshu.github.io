·祭山神文（壬寅）

窃闻盛德在御，而四灵可畜；至诚所格，则百兽皆驯。余自倡义以来，思挈山河而还帝室、揭日月而返重明；神之听之，亦既有年。迨从闽峤回师，驻节兹土；神所凭依，将在是矣。乃畴昔之夜，忽有猛兽伤我畜牧，是胡为乎来哉？昔者，空山寂寥，狰狞之辈张牙舞爪，得借此为逋逃薮；余今茇舍于此，计当灭迹潜踪矣。而犹然不戢，是亡等也。闻毛虫之长，制命山灵；神职在弹压，而使若辈暮夜纵横，将典守之谓何？或以余老在岛上，未及荐馨，聊遣山君以儆匮祀；则神亦饕餮者流，又何正直之足云！夫五岳视三公；等而下之，封内名山各有分限。余奉天子之命，开府东南；论阶辨秩，山神应受节制。用是遣官传饬，神其速显威灵：非我族类，即遣之境外；或其恶贯满盈，不妨自毙山中。尚挟彼负嵎之技，仍肆伏莽之奸；余当焚其林、扫其穴，恶兽斯尽，神亦震惊！令在必行，神其毋忽！


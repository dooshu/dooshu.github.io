呈吴雪航侍御

其一


神羊五色映台乌，封事朝传帝曰都。
阊阖一开回白笔，疮痍频哭为黄图。
竞看桓典乘骢出，亲见朱云绕陛呼。
清问伫闻咨大计，卿云歌烂一愁无。

其二

新丰庐井尚依然，上客登朝补衮年。
抗疏屡移玄武仗，采风先奏野鸿篇。
西方未息悬车役，天下犹徵算口钱。
闻道近来忧太傅，可无挥泪圣人前。


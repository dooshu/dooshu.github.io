其十五 题孙赤厓携孙小像

万里归来，管宁无恙，吾谷闲行。
但觅取虎头，传神阿堵，携将麟角，绕膝如馨。
君善秦声，妇能鼓瑟，画里家山聊遣情。
相尔汝，惟日沽一斗，笑看三星（三孙小名德星福星景星）。

十年辽海飘零。
曾短布驱车铁岭城。
记汉殿凌云，马卿献赋，梁园雨雪，枚叟谈经。
阊阖天高，巫阳梦远，仆亦悲歌泪满缨。
空凝望叹王孙桂树，芳草青青。


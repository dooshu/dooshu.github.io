○送十三舅适越序

舅氏适越，华拜送西阶之下，俟命席端。舅氏曰：“吾交侍御鲍君，夫玉待琢者也。知我者鲍君，成我者鲍君。是以如越，求琢於鲍。昔子路去鲁，告颜生曰：‘何以赠我？’夫赠人以言，古之道也。况背楚山，凌氵制河，睹会稽之险，棹镜水之波，窥禹穴冥冥，仰秦望之峨峨。如不诫我，汝将若何？”华拜手曰：“柔而立，咎繇所以成九德也；宽而静，师乙所以谐五声也。文犀明珠之珍，伏於掌握之间，此君子所以恢令名也。”再拜稽首。


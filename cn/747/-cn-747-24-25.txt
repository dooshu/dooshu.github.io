○令详定九宫坛仪注制

惟神之主，必恭禋祀，率先之训，义在躬亲。朕钦若昊穹，子育黎庶，思通明灵之德，以洽和平之理，是修阙典，咸秩无文。如在之诚，久陈於郊庙，怀柔之至，亦遍於山川。况九宫所主，百神之贵，上分天极，下统坤维，阴骘生灵，功深亭育。故式昭新典，肇建明祠，将以为人，载祈孚佑。宜叶元辰之吉，用申大祭之记，可以今月立春，朕亲祀九宫坛。仍令中书门下与礼官等，即详定仪注奏闻。


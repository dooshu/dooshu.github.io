◇重言

衔命征行，奉指授之策，元恶既服；至于承制拜假，以安初附，谓合权宜。今蜀举众归命，地尽南海，东接吴会，宜早镇定。若待国命，往复道途，延引日月。《春秋》之义，大夫出疆，有可以安社稷利国家，专之可也。今吴未宾，势与蜀连，不可拘常以失事机。兵法进不求名，退不避罪，艾虽无古人之节，终不自嫌以损于国也。（《魏志·邓艾传》。案：已上二篇《本传》作「言于司马文王」，不云为书，然自蜀远言，当是笺记。）


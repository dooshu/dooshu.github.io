○祭独孤氏丈母文

维年月日，某以清酌之奠祭于独孤氏丈母之灵。惟灵育德涵仁，克生贤子。生而不淑，未壮而死。名播九围，望高群士。虽微禄位，人羡其美。在抱无孙，承家乏祀。孝女良婿，适遵燕喜。某曩与子重，道契义均。知心为贵，实在斯人。奉养宜继，将致其勤。竟罹祸谪，逾纪漂沦。夙志斯阻，微衷莫申。冀荣末路，私愿获陈。遽此承讣，天胡不仁。呜呼哀哉！昔也高堂，世悲其独。今兹元室，孝道当复。神感昭融，不疾而速。灵识逾浚，承欢载穆。式致其安，宁置其毒。愿言有知，以慰幽躅。


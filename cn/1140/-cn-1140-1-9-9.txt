祭张甥文

康熙八年己酉五月十日舅氏施闰章?樽炙脯侑以楮币告吾甥五文之灵於乎吾昨岁自闽归召汝饮汝病不能坐吾今归自豫章遽酹酒於汝之墓於乎痛哉汝死以三月四日吾闻汝讣以三月二十四日时客处官舍欲哭不可声吞气结郁而成病几殆不起匪独痛汝且重哀汝母也吾少无兄弟若母吾妹相见不数见必流涕今既善病又一乳双女其堪为汝恸邪汝大父翼真公力善破产客死不归汝父早贫废学汝弟尚幼谓子亢宗卒爽其报汝弱岁能文谓当青尔之衿而吾力苦薄汝逝不待悔不可追即百其言亡补矣汝妇詹名家淑女归汝甫岁余无子是汝之身後真已矣吾督子弟严望汝厚故无恕词今而知子弟之慧者多夭折而长者之训督为徒劳也於乎哀哉


○对西陆朝觌判

〈西陆朝觌，阙月绎之。御史劾之非其时不合礼。〉

气改东风，日在西陆。鱼称祭獭，人用献羔。乙为冰司，预闻政事。朝之禄位，尚合班行。祭之彤绎，俄闻悔吝。诚应鉴室初启，以享司寒；何得羽龠载阐，仍亏如在。既苹藻而有阙，仰袁敬而难逃。青龙御辰，二月行及；骢马问罪，三尺须加。自得噬脐，那应腾口。


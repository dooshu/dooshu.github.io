○为中丞荥阳公赴桂州至湖南敕书慰谕表

臣某言：今月八日，宣告使某官某至湖南观察府，赍赐臣敕书一通，并慰谕臣所部将吏僧道耆老等。乾文昭锡，兑泽旁流。虽闻讣以衔哀，亦感恩而窃忭。臣某中谢。臣伏闻积庆太後爰初遘疾，皇帝陛下即不视朝。虑切宸襟，时连暑。载想大庭之养，实悬万国之心。乃运属归真，书留具位。陛下又能咨宰辅酌中之请，禀圣贤推远之怀。始率义以致忧，终据经而顺变。获情理兼修之旨，成古今莫易之文。伏读纶言，实荣藩守。伏以时逢积水，行滞长沙。拥皂盖而久留，载青旌而莫济。未获宣传童艾，号召蛮夷。谨具当时宣示所将兵吏及迎候将校讫。唯冀下车已後，食蘖自规。仰凭垂露之文，粗守宣风之职。臣与将吏等无任感恩望阙屏营之至。


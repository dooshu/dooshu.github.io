又闺怨四首

丝丝娇柳逐风斜。晓日瞳胧掩碧纱。强起还慵理鬓鸦。白杨花。犹自多情入妾家。

越来溪上採莲舟。偷照蛾眉向浅流。女伴相呼怕举头。羡沙鸥。飞去飞来只自由。

儿家门对白苹洲。夫婿经年事远游。杨柳青青古渡头。恨轻舟。不载郎归载妾愁。

空房胆怯梦多讹。长向花前敛翠蛾。幽恨诗成懒去歌。背吟哦。闷倚朱栏教八哥。


54　五子之歌述禹訓


五子之歌，其二章皆述禹之訓。案：正義云：「其一曰『皇祖有訓』，其二曰『訓有之』，是述大禹之戒也。」蔡氏集傳：「自『予視天下』以後，謂『予』，五子自稱也。」然「予臨兆民」之語，恐非五子自稱。

【元圻案】蔡傳又以「萬姓仇予」之「予」，謂指太康。林少穎曰：「陳博士云：『夫所以「曷歸」者，太康也，而五子則曰「予懷之悲」；虐民而民仇之者太康也，而五子則曰「萬姓仇予」。所宜憂，所宜愧，皆在太康，而五子任之以爲己事者，蓋仁人之於兄弟，親愛之而已矣。有邦則同其安樂，失邦則同其危辱，其危也可憂，其辱也可愧，五子之於太康，可謂有仁人之心矣。』此言深得詩人之旨。」其説亦勝蔡傳。






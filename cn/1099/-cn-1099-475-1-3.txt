○鹽法議七 【 此一條論運司各官宜擇人】

今塩法所由廢壞。若窮源論之。皆行塩法之官也。倘行塩法之官。本清心以行儉政。彼商灶安有不奉法者。故國家所取于塩課者有限而塩官所取于商賄者甚苛自榜派下塲。築包搭單。掣摯解捆。傾寶借庫。以至京掣。處處無非買囑。事事皆須侈費所費愈侈。則取償愈巧。商弊愈滋。宦橐愈肥。而鹺政愈壞。可為痛哭者此也。謹以運司用人急務、宜更始風勵之說、詳與主爵者商焉、今夫塩課居國計之半。與民賦並重。司民賦者遷擢行取。一無所礙。獨奈何司塩課者。一筦榷務。便屬污曹。春間計吏。六運司之長。察處與掛議者六人。同副而下又無論矣。此果苛求之耶。若以贓汙法論處猶輕耳。是何長民者之多賢。而司榷者之盡不肖耶。朝廷之事。禮教刑名錢穀甲兵。事體雖別責任則同。唐宋名臣。如程异裴休呂夷簡范仲淹輩。無論其他即袁疏理以部郎建議特簡任之到未朞年而塩政煥然可觀則用人之効也銓司必以劣處之人作塩司吾不知其何心也無不起家轉運。表著勳庸。廼今時士夫一當錢穀之司。歉然若有所凂。而待之者亦曰某為善士。勿以是累之。夫錢穀果能累人哉方今邊儲匱竭。閭井枵虗。財為邦本。立政在人。正當選用英傑。責成綜理。使官有遷轉之慕。人懷向進之思。亟圖收拾。猶虞其晚。况今各運司所領財賦。惟兩淮甲于天下。塩課七十萬。塩糧亦七十萬。共一百四十萬。為九邊額餉。而歲修漕河塩河賑濟等銀二十萬。貿易場塩四十萬是皆經由運司各官之手。此其平準盈縮。關係宗社安危奈何以污濁視也。查近年諸運司遷除運使。有不以滋議知府。及豪華任子為之者幾人耶。查同副分判。有不以物望輕微者遷之。及善營貲郎補之者幾人耶。年來運使至分司多官。除添註遷謫外有能以善狀聞。以資敘擢者又幾人耶。是當遷補之始。巳預枳其前進之途。人不為名則為利阿堵在前劣處在後。如是而責之自拔難矣。今以兩淮運司言之、毋論僚屬場官、六十餘員。具瞻攸係、即本司吏書皂快諸役、數十百人、淮南北豪商姦灶積牙狡獪數千百人、積弊如海、千頭萬緒、莫可究詰、此非有剛介之操。練達之士。豈能于紛紜狡窟之中。而卓然料理之當哉。往御史戴金請敕行吏部。今後兩淮運司員缺。或于名望知府。先舉擢用。或于各部郎中。越級超遷。則朝廷待之者既踰常格。而彼受之者益勵初心。僚佐有所視效。豪猾無所售姦。裕商足國。端不外此。即近時條畫。亦屢有簡才望。隆體貌。優遷擢。諸議歷歷在案。臣以為此官于係甚重。當兩淮運使員缺之時。銓除者深念朝廷二百萬錢糧。經由此地。稍破常格。加意簡用。宜如戴金越級超遷之議。葢運使官階三品。本為崇秩。但人情厭薄。匪朝伊夕。倘仍舊階。雖稱優以體貌。終不能行。莫若于陞轉之時。越級選授。如郎中有憲副俸者。即超陞參政兼運使銜以勸勵之。其在外轉。即簡憲副有聲望者改陞參政兼運使銜。另加專敕一道。俾釐夙蠹疏理塩法。庶官階既異。耳目一新。體貌全照監司。展布自無撓阻。俟廉幹著聲、考有成蹟、查照三品陞遷、或晉京卿、或擢藩臬之長、亦有往例可更僕數者、倘不其然、而府縣得以憑陵、司道忌為踰獵、事有掣肘之虞、官無超擢之望、自非患失乾沒、有不掉臂以去者鮮矣、此運使之當議者一也、以本司同副判官言之、朝廷建官、設參置伍、矧列繁署、詎有冗員、該司之事夥矣、其大者無如掣捆徵解掣摯、掣摯之事不委運司而委府佐縣正者以運司之官為不可任也既使之為塩官而又別委他官則運司誠贅旒矣何不高其選而重責之使名實相副耶多在秋冬、難以刻期取齊、委官多用別府佐貳縣正、動淹數旬、離局廢職、且天池一泓之水。盤剝千艘。巳掣之空船。苦于重圍而不得出。未掣之重船。急于抵岸而不得入。前官到所。則責後單之越次而驅之下。後官到所。則憤前單之軋巳而爭之先。彼此競掣。往往成嫌。何若于佐貳之中。簡用一人。專駐解捆廳以司掣務。不論何單塩船。亦不拘多寡隻數。但一到所。隨報隨掣。則不惟河道常通而無壅塞之苦抑且易于撿察而弭夾帶之姦况冠紳無越塩之思。共事泯囂凌之氣。計莫便焉。顧豈可令碌碌者處之耶。又徵解一節。有多索秤頭之弊。有通同鑽鉿之弊。有輕減成色之弊。每解正額三十萬兩。每錠五十兩零五錢。今到太倉率皆輕減。剋削甚多。盡屬浮沉。祗盈谿壑。國儲冐其名實。邊土怨入骨髓。且消乏借庫。尤多受賄。從未比徵。聽其展轉支吾。迨至解期迫促。仍復借庫。今解又借十萬矣。借日益增庫日益減。不知何所底止。此又豈可令碌碌者任之耶。該司事務。既屬叢遝。各官佐理。宜蕳才賢。由今之道。無變今之俗。而能奏成效者鮮矣。此本司同副各官之當議者二也。以三分司運判言之、淮南二十五塲、綿亘八百六十餘里、淮北五塲、綿亘四百有五里、三十塲輿地廓遠。幾當三大郡。而以三運判總理之。其間查理草蕩。修舉倉廩。催徵塩課。則有督儲之責。整飭兵備。操練灶勇。防禦塩盜。則有清軍之責。修明保甲。譏察姦細。禁遏私販。則有緝捕之責。照丁撥夫。修濬塩河。疏通塩運。則有水利之責。督察場官。剔刷吏弊。問理詞訟。清查盤金?敝。禁伏暴總。摘發隱蠹。則有明刑之責。此其事體繁重。雖領以俊才。猶懼不勝。乃以貲郎任子及官箴巳玷者處之。欲令不猫鼠商灶。蠅狗羶逐。庸可冀乎。此三分司運判之當議者三也。先年吏部三原王尚書、囚見各運司政弊叢多、若用此言運司其可為清流乎題准以二甲進士選副使。三甲選判官。及雜以考選前列舉人銓補。三年查有成積曾經薦舉。或節年考語俱優者。如此□擢當時則可于今未見優異也宜以館職及臺省處之副使比照知州推陞各部員外郎。判官比照知縣推陞各部主事。一時人皆自奮。各運司稱為得人。今此例之不行久矣。雖有欲策勵之人。而未蒙異常之擢。則亦終歸于不振。又都御史龐尚用?鳥疏請慎選塩官一欵、惓惓于運使之缺。固當慎重注授其同知運副判官。悉于正途內擇其敏達廉正者。酌議選除。通行申飭。久任超遷責成。其有不稱者。即為官擇人。早為更置。不得以貲郎任子廁溷其間。此兩議者。非有更張。難為破格。以見破格之非難且如兵馬司從來不用正途。自近日題用。遂有以能官陞部者。即臣部諸稅關。額課多者五六萬。少不過一二萬。猶必擇才而使深虞隕墜。豈以兩淮運司二百餘萬錢糧出產之地。欲令會計盈縮。平凖貿易。使下不失商灶之心。上不損邊儲之備。所關係何如其重也。而乃沿習近例。盡授鄙劣。興言至此、能無悼心、伏乞　陛下垂察安危大機、敕行吏部選用運司官員、運使官必如御史戴金越級超遷之議。運同以甲科廉正有望者遷之、運副運判用二三甲進士及考選前列舉人授之。俟有成績陞擢超等。運使即內轉、或擢藩臬之長、運同陞司道善郡、運副判陞部屬、如聲實卓異。仍照例行取。以風髦俊。如此、庶人心激勸、不自汙凂、塩政中興、捨是別無他策矣、

皇明經世文編卷四百七十五終








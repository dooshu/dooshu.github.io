【后汉祝睦后碑】

右汉《祝睦后碑》，其前碑不知所立人名氏，两碑所载官阀、寿考年月悉同。而此碑有立碑人名氏及睦世次，云“故吏王堂等窃闻下有述上之功，臣有叙君之德”，又曰“君兆自黎辛，祝融苗胄，郑有祝聃，君其胤也”。其余文字亦完，可读。二铭皆以三言为文，而后铭尤完，云“穆我君，邦之阳。资五就，道纲”，“纲”下灭一字，“表微，准枢衡。稽列宿，览四方。德合乾，道应皇。领二郡，曜重光。化流洽，绲豳昌。性天约，元用长。颂声作，谣令香。功烈著，遗椒芳。存觌荣，沦弗忘”。其后二句摩灭难详。故录其成文，以见其雅质，亦可佳也。治平元年六月立秋日书。


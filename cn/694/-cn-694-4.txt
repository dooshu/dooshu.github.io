谨出入

凡动止有占，乃临时之变，必在己精审，术士不预焉。且如将出何方，所被马忽有疾，或当时饮食、衣服、旗帜、甲仗有变，或匙筯失、杯盤倾、所用违意，或烈风、迅雷逆前而来，或飞鸟、走兽异态而至，此神之报也，国之福也。若已出在外，则详查左右，慎防而回；未出即止。然，天象人不能为，馀皆人可致之物，恐奸者乘此伪为，以无为有，以有为无，窒碍出入，宜加详审。设若不信而往，是违天取祸也。朕尝临危，几凶者数矣。前之警报皆验，是以动止。必详人事，审服用，仰观天道，俯察地理，皆无变异而後运用，所以获安。


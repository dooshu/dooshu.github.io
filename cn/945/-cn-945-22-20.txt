阁下谢赐御制南郊诗状

右臣等今日中使至伏蒙圣慈赐臣等南郊礼毕五言六韵诗一首依韵和来者上帝眷怀方陈於燔燎圣人有作爰载於声诗俯示颛蒙俾祛聋瞶幸觌昭囬之采得闻正始之音不觉味忘几乎手舞恭惟皇帝陛下恭承正统寅奉旧章卜郊兆以就阳神祗昭格奉玉帛而来祭华夏骏奔爰扫地以贵诚乃备物而报本銮舆出次雨足洒途冕服升坛天光烛野动必欣合先而不违实三灵之交欢谅百福以申锡而陛下允膺玄贶濬发雅言曲示近臣咸令属和况六君之发咏岂下士以能窥虽効冥搜终成滥吹朱弦解愠已覩於变风良玉匿瑕式希於藏拙免陈鄙陋有黩高明臣等无任云云






卷十七

<集部,别集类,北宋建隆至靖康,武夷新集>



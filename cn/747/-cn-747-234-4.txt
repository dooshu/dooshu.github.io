○对坟树有甘露判

楚州申殷贤丧亲，负土成坟。甘露降树，芝草生庐，青鸾镇集，白鹤翱翔。县令张德以为孝感，刺史欲飒庙。乡人梁静告：国家祥瑞。

殷贤名编荆楚，行达神明，实禀先贤之风，遍闻至孝之感。甘露降其树，还同泪柏之林；芝草生其庐，即在寝苫之室。虽祯祥骤委，谅神理无欺；而谤议是兴，为乡人所恶。且求诸故事，抑有前闻。率土莫非王臣，含灵皆用天道，通论则归於有国，析理则存乎其人，以匹夫之感，皆为王者之瑞，则皇天所相，何彰孝德之深？梁静须正刑书，刺史不烦疑惑。


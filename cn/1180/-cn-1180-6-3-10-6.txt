书胡氏先训卷


吉胡正甫氏出其高、曾祖《遗训》。余观之，称慕古昔，率中规矩，以守道居约，箴诫子姓，而归本于质厚。盖两翁生先朝全盛时，道化汪，故皆知节谊敦实，而无夸毗市利之习。夫人处世，譬之尺蠖矣，食苍而苍，食黄而黄，故啜醇者之不能为醨，与处华者之不可返质。即贤者犹将移之，况渐渍于由俗者乎？

正甫行修，而文复恬于世好，最为卓越矣。然未知真纯简素，便可比踪先世否？璞不能不散而为器，玉不能不磨琢而为圭璋瑚琏。彼其为圭璋瑚连也，则亦远于璞矣。

余从正甫观遗训，盖累叹焉。又别出其父晴冈翁手泽一卷，言质直率，类其二祖，而于圣贤之学尤惓惓焉。胡氏世有儒宗矣。昔阳明先生昌学于东南，学士大夫或颇有弃而不信，而闾巷之儒油然宗焉。如是者何哉？兼膏雨之洽润，非有所择也，物则有受弗受矣。受则茸犹华实，弗受则芘乘之财日就槁矣。余与正甫论学最契，谓其出于罗念庵先生，余素所倾向者。然不知正甫更承其家学如此也。驹本渥洼，而良、乐又从而拂拭之，欲不千里得乎？






【赠张华诗】

四时更代谢。悬象迭卷舒。暮春忽复来。和风与节俱。俯临清泉涌。（对床夜语作渊。）仰观嘉木敷。周旋我陋圃。西瞻广武庐。既贵不忘俭。处有能存无。镇俗在简约。树塞（韵语阳秋作塞门。）焉足摹。在昔同班司。今者并园墟。私愿偕黄发。逍遥综（《类聚》作乐。）琴书。举爵茂阴下。携手共踌躇。奚用遗形骸。忘筌在得鱼。（○《文选》二十四。《诗纪》二十三。又《类聚》三十一引舒、俱、敷、墟、书、躇、鱼七韵。范□文对床夜语一引何劭诗敷一韵。韵语阳秋十九此庐、无、摹三韵。）


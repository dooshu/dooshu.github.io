○贺黄河清表（元和时）

臣某言：臣得进奏官状，伏承河阳奏，汜水西界从洛口黄河清一百六十六里。又横海军奏，界内黄河清，澄彻分明者。臣闻圣人在上，天下和平，风雨时若，则海波不扬，黄河清。夫土所以载水，水所以利物。天意锺土德之道，开水瑞之华，符我上圣，祥於下土。中贺。

伏惟睿圣文武皇帝陛下蹈十圣之原轨，陈一王之大法，垂衣裳以朝万国，舞干羽而来四夷，平泰阶於天躔，偃师节於灵台，故得浊波浑浑，千载一清；长澜浩浩，百里如镜。气新天宇，光澈地脉，仰分万象之法，中涵千圣之德。初澄海裔，表陛下横恩波於海上；再清洛口，助陛下铺文明於土中。二十八日，兆陛下告成之日也；百六十里，期陛下得圣之数也。臣谬承分阃之寄，叨荣持节之权，生当海晏之年，幸识河清之日，未奉明诏，不敢擅离军府诣阙随公卿蹈舞明庭，下情无任西望踊跃之至。


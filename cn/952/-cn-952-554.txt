白玉蟾　武夷有感十一首

雨霁烟凝正夕阳，子规啼断几人肠。

东风不动些情思，无限落花春自香。

白玉蟾

白玉蟾　武夷有感十一首

莺唤绿杨抽嫩叶，蝶催碧藕发新花。

飒然一点薰风至

日落前山噪乱鸦。

白玉蟾

白玉蟾　武夷有感十一首

雨余秋藓几堆锦，日出朝葵千簇金。

对景适然发清啸，野猿惊泣绿杨深。

白玉蟾

白玉蟾　武夷有感十一首

几尺雪藏山径暮，一枝梅簇洞门春。

溪头昨夜冰寒绿，风捲彤云发晓嗔。

白玉蟾

白玉蟾　武夷有感十一首

风吹万木醒栖鹊，月落西山啼断猿。

云捲翠微深处寺，一声钟落碧岩前。

白玉蟾

白玉蟾　武夷有感十一首

碧云红树晚相间，落日乱鸦天欲昏。

人去採芝不知返，草庐空自掩柴门。

白玉蟾

白玉蟾　武夷有感十一首

两脚初收起暮烟，芒鞋竹杖翠云边。

东风解发阳春意，放出落花啼鸟天。

白玉蟾

白玉蟾　武夷有感十一首

月冷风清三径竹，猿啼鹤唳一窗云。

开门放入前山翠，试把星儿柏子焚。

白玉蟾

白玉蟾　武夷有感十一首

千山猿叫月如昼，万籁风号天正秋。

雾湿苍苔烟漠白，白云飞梦过瀛洲。

白玉蟾

白玉蟾　武夷有感十一首

岩下烟深人不来，白云寂寂掩苍苔。

松花落地鸟声寂，一枕清风送梦回。

白玉蟾

白玉蟾　武夷有感十一首

道人心与物俱化，对景无思诗自成。

诗句自然明造化，诗成造化寂无声。

白玉蟾


○为许智仁奏怀州黄河清表

臣智仁言：臣闻德水清漪，诗人以之兴颂；浊流澄镜，大圣於是登期。伏惟皇帝陛下道叶二仪，功超万古，上元降祉，变孟津於绿波；厚载呈祥，发荣光於翠浼。臣以去月得河内县申云：自太平屯阝已下，三十馀里，河水变清，各遂浅深，泠然彻底，鳞介之族，无所藏形。谨自依极（疑）息阅（一作同）其状。又嵩高维岳，形入清流；少室奇峰，参差具写。谨按《易坤灵图》曰：“圣人受命，瑞见於河。”伏见凉州立石，式昭灵命，臣部黄河，应时清彻。天祯地贶，既符易象之文；圣祚河清，暗合灵图之义。古人叹其难候，臣今得亲观，身体太平之风，目击会昌之瑞。无任悦豫之至。


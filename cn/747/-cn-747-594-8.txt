○进善旌赋（以“设之通衢，俾人进善”为韵）

彼旌孑孑兮，五逵之中。进善为名兮，求善为功。状亭以戴日，势耸擢以凌空。王者所以开谠谏之路，作耳目之聪。故帝尧设之，道由此达；洎我唐建也，化乃斯通。观其迥立长衢，孤标数仞。丽晴天以独出，抗高阁而争峻。体惟能正，俾止恶而来观。影则不亏，使言善而思进。莫非明主求臣，愿闻所陈。期乎启沃之佐，想夫股肱之人。由是标格寰中，万姓瞻之以为准。高居物外，九重隔之以为臬。至乃不倾不危，持坚孤绝。非虹之光欲拖，岂日月之明能揭。故邦无道则我斯废，邦有道则我斯设。彼书谤之木，安可与齐。承露之盘，何能并列。吾君庶政允厘，献纳是思。多闻得贤之颂，每咏补衮之诗。犹恐化理未洽，俊尚遗。而彼士则可招矣，在斯旌故宜立之。且夫为干者其功，为旌者其利浅。曷若当天下之用，进海内之善。揄扬不倦，道已盛于方今。正直长存，事足昭于古典。况登于睿鉴，旌之通衢。人则是仰，物岂能逾。谓善建者手不可拔，岂有力者负之能趋。是知昔之设旌也，其美如彼。今之设旌也，其美如此。君若好善，士皆可俾。士有愿歌乎圣德，庶无惭于末技。

陶拱

拱，贞元中进士。


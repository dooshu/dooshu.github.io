○讨李锜诏

朕闻好生者，天地之仁，不在乎肃杀；止戈者帝王之武，不尚乎诛锄。恭惟至言，可谓明诫。朕祗荷前训，缵承丕图，每思道以自宏，岂佳兵而为念。虽朔陲阻命，有戡乱之征，蜀部兴妖，献夷凶之捷，而所伤皆及於百姓，所费宁止於千金，静言思之，往往兴叹，非不得已，岂复用师。李锜属列宗支，任居方伯，穷赫奕之贵，饱绸缪之恩。待以亲贤，报之以逆节；授以师旅，用之以乱常。肖圆首方足之形，无五常百行之性。顷者累陈章疏，勤请会朝，奸态不形，伪言甚恳。朕颇谓诚志，久方允从，乃降诏书，俾修觐礼，示以后命，委其深心，而枭音骤呼，虺毒横厉。初则诈疾，后仍纵兵。寮属以献规受屠，使臣以传命见胁。朕务於含垢，未忍明言，累降中人，令遵前旨。无轺车之戒路，有沴气之滔天。加以日逞淫刑，冤痛者无告；日兴暴赋，杼轴者皆空。赤子咸罄於餱粮，白刃屡膏於颈血。朕为人父母，闻甚恻然。罪人无状，却有常刑，顾惟纪纲，岂敢废坠。其讨伐之师，并已有处分，克期齐进。其李锜在身官爵阶勋等，并宜削除。仍令宗正寺削一房属籍，其两都及诸州府应有李锜庄宅钱物等，并委所繇官簿录闻奏。浙西将士非同恶，朕所深知，迫於凶威，不能自达。但王师进讨，因事立功，枭斩渠魁，以效诚节，必当特加爵秩，超异等伦。其将吏等以所领归降者，超三资官；以一身降者，亦超资改转；官健归顺者，厚加赏给，仍与叙录。明谕将士，罪止一夫，其馀染汙，一切不问。


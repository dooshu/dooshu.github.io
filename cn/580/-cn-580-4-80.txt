列传第八十 崔斌〔宋钦其〕　刘宣　秦长卿〔仲〕　杨居宽〔居简〕　杨朵儿只〔教化　不花〕　萧拜住


崔斌字仲文，大同弘州人。一名燕帖木儿。性警敏，世祖在潜邸，召见，应对称旨，命佐卜邻吉歹将游骑戍淮南。卜邻吉歹甚敬礼之，使斌觇敌形势，斌潜袭之，多所俘获。俄丁父忧，袭授金符，为总管。中统元年，改西京参议宣慰司事。世祖尝命安童举汉人识治体者一人，安童举斌。入见，陈时政得失，甚合帝意。

时帝锐意图治，斌危言谠论，面斥是非，无所讳避。帝幸上都，尝召斌，斌下马步从。帝命之骑，因问为治大体，当何先。斌以任相对。帝曰：“汝为我举可为相者。”斌以安童、史天泽对，帝默然良久。斌曰：“陛下岂以臣猥鄙，所举未允公议，有所惑欤？今近臣咸在，乞采众言，陛下裁之。”帝俞其请，斌立马扬言曰：“敕问安童为相，可否？”众欢呼万岁。帝悦，遂并相二人。除斌左右司郎中。每进见，必与近臣偕，其所献替，虽执政大臣有不得闻者，故人多忌之。会阿合马立制国用使司，专总财赋，一以掊克为事，斌曰：“与其有聚敛之臣，宁有盗臣！”于帝前屡斥其奸。

至元四年，出为东平路总管。五年，大兵南征，道寿张。兵士有撤民席，投其赤子于地以死，诉于斌。斌驰谓主将曰：“未至敌境，而先杀吾民，国有常刑，汝亦当坐。”于是下兵士于狱，自是众莫敢犯。岁大祲，征赋如常年，斌驰奏免之，复请于朝，得楮币十万缗，以赈民饥。六年，除同佥枢密院事。

大军围襄阳，命斌佥河南行省事。方议攻鹿门山，斌曰：“自岘山西抵万山，北抵汉江，筑城浚堑，以绝饷援，则襄阳可坐制矣。”时调曹、濮民丁屯田南阳，斌议罢之，补以近地兵，民以为便。又议户部给滨、棣、清、沧盐券，付行省，募民以米贸之，仍增价和籴。远近输贩者辐辏，馈饷不劳而集。敕河南四路，籍兵二万，以赴襄樊。斌驰奏曰：“河南户少，而调度繁，实不堪命，减其半为宜。”从之。襄阳既下，转嘉议大夫，仍佥行中书省事。

十一年，诏丞相伯颜伐宋，改行省为河南宣慰司，加中奉大夫，赐金虎符，充宣慰使。伯颜既渡江，分命阿里海涯定湖南，以斌贰之，拜行中书省参知政事。

十二年十月，围潭州，斌攻西北铁坝。阿里海涯中流矢，不能军，斌率诸将夜集坝下，黎明毕登，战不利。斌曰：“彼小捷而骄，今焚其角楼，断其援道，堑城为三周，则城可得。”诸将然之。乃衔枚以登铁坝，人积刍秸梯其楼火之，且竖木栅坝上。诘旦，大军布云梯而上，斌挟盾先登，夺木栅据之。阿里海涯持酒劳曰：“取此城，公之力也。”斌曰：“潭人胆破矣，若敛兵不进，许其来降，则土地人民皆我有，自湖以南，连城数十，可传檄而定。若纵兵急攻，彼无噍类，得空城何益！”阿里海涯从之，遣人开示祸福，城人出降。诸将怒其久抗，咸欲屠之。斌喻以兴师本意，诸将曰：“百姓当如公说，兵必诛之。”斌曰：“彼各为其主耳，宜旌之，以劝未附者。”诸将乃止。潭人德之，为立生祠。

十三年，奉诏谕广西，寻命还治湖南。安化、湘乡贼周龙、张唐、张虎等，所在蜂起，及事平，同僚议尽戮降者，以惩反侧，斌但按诛首恶，胁从者尽释之。十四年，迁行省右丞，进阶资善大夫。

十五年，召入觐。时阿合马擅权，廷臣莫敢言。斌从帝至察罕淖尔，帝问江南各省吏治如何，斌对以治安之道在得人，今所用多非其人，因极言阿合马奸蠹，一门子弟并为要官。帝乃令御史大夫相威、枢密副使孛罗按问之，黜其亲党，检核其不法事，罢天下转运司，海内称快。斌又言：“阿老瓦丁，台臣劾其盗官钱事，犹未竟，今复授江淮参政，何以儆贪吏！”诏罢之。适尚书留梦炎、谢昌元言：“江淮行省事至重，而省臣无一人通文墨者。”乃迁斌江淮行省左丞。既至，凡蠹国病民之政，悉革之，仍条具以闻。阿合马屏其疏不上。时江淮行省平章政事阿里伯亦与阿合马有隙，阿合马乃诬阿里伯与斌盗河南营田府官粮四十万石，命刑部尚书李子忠按其事，逮营田府提控案牍宋钦其下狱。钦其不承，以酷刑讯之，不改辞。阿合马益怒，复遣北京行省参知政事张澍等四人杂治之，斌与阿里伯俱论死。裕宗在东宫闻之，方食，投著恻然，遣使止之，已不及矣。天下冤之。年五十六。至大初，赠推忠保节功臣、太傅、开府仪同三司，追封郑国公，谥忠毅。

子三人，良知、威、恩，皆为显官。

宋钦其者，字敬之，申州人。初为府掾，阿里海涯器之，擢河南营田府提控案牍。后要束木又缘事逮之，道卒。子文瓒，天历中为礼部侍郎。

刘宣字伯宣，其先潞州人，后徙阳曲。父训，金河南省掾，博学知名，与元好问友善。宣沉毅清介，有经世之志。宣抚张德辉至河东，见而器之，还朝，荐为中书省掾，遂从国子祭酒许衡受学。初命为河北河南道巡行劝农副使。

至元十二年，入为中书户部郎中，改行省郎中。从丞相伯颜平江南，伯颜尝命宣诣大都献捷，世祖召见，应对称旨，赐器服宠之。江南平，命宣沙汰江淮冗官，其所存革，悉合公论。除知松江府，未几同知浙西宣慰司事。在官五年，威惠并著。迁江淮行省参议，擢江西湖东道提刑按察使。二十二年，入为礼部尚书，迁吏部。时将伐安南，宣上言曰：“连年日本之役，百姓愁戚，官府扰攘，今春停罢，江浙军民欢声如雷。安南小邦，臣事有年，岁贡未尝愆期。边帅生事兴兵，彼因避窜海岛，使大举无功，将士伤残。今又下令再征，闻者莫不恐惧。自古兴兵，必须天时，中原平土，犹避盛夏，交广炎瘴之地，毒气害人，甚于兵刃。今以七月，会诸道兵于静江，比至安南，病死必众，缓急遇敌，何以应之。又安南无粮，水路难通，不免陆运。一夫担米五斗，往还自食外，官得其半，若十万石，用四十万人，止可供一、二月。军粮搬载，船料军须，通用五、六十万人。广西、湖南，调度频数，民多离散，户令供役，亦不能办。况湖广密迩，溪洞寇盗常多，万一奸人伺隙，大兵一出，乘虚生变，虽有留后人马，疲弱衰老，卒难应变。请与彼中兵官深知事体者，商量万全方略，不然将复蹈前辙矣。”

及再征日本，宣又上言曰：“近议复置征东行省，再兴日本之师，此役不息，安危系焉。唆都建伐占城，阿里海涯言平交趾，三数年间，湖广、江西供给船只、军须粮运，官民大扰，广东群盗并起，官兵远涉江海瘴毒之地，死伤过半，连兵未解。安南与我接境，蕞尔小邦，亲王提兵深入，未见报功，唆都为贼所杀，自遗羞辱。况日本海洋万里，疆土阔远，非二国可比。今此出师，实为履险，纵不遇风，可到彼岸，倭人徒众猥多，彼兵四集，我师无援，万一不利，欲发救兵，其能飞渡耶？隋伐高丽，三次大举，丧师百万。太宗亲征高丽，虽取数城而还，徒增追悔。且高丽平壤诸城，皆居陆地，去中原不远，以二国之众加之，尚不能克，况日本僻在海隅，与中国相悬万里哉！”疏入，报闻。

二十三年十二月，中书议更钞用钱，宣献议曰：“原交钞所起，汉、唐以来，皆未尝有。宋绍兴初，军饷不继，造此以诱商旅，为沿边籴买之计，比铜钱易于赍擎，民甚便之。稍有滞碍，即用见钱，尚存古人子母相权之意。日增月益，其法浸弊，欲求目前速效，未见良策。新钞必欲创造，用权旧钞，只是改换名目，无金银作本称提，军国支用不复抑损，三数年后亦如元宝矣。铸造铜钱，又当详究。秦、汉、隋、唐、金、宋利病，著在史策，不待缕陈。国朝废钱已久，一旦行之，功费不赀，非为远计。大抵利民权物，其要自不妄用始，若欲济丘壑之用，非惟铸造不敷，抑亦不久自弊矣。”适桑哥谋立尚书省，以专国柄，钱议遂罢。

二十五年，由集贤学士除御史中丞，行御史台事。时江浙行省丞相忙古台，悍戾纵恣，尤忌宣。一日，御史大夫与中丞出城点视军船，有军船载苇，御史张谅诘之，知为行省官所使，诣扬州覆实。忙古台图报复，遣伺台中违失，台官皆竦惧，阴求自解，惟宣屹然不动。忙古台怒，罗织宣之子，系扬州狱。又令酒务、淘金等官及录事司官以罪免者，诬告行台沮坏钱粮，闻于朝，必欲置宣死地。朝廷为置狱于行省，鞫其事。宣及御史六人俱就逮，既登舟，行省列兵卫驱迫之，至则分处，不使往来。九月朔，宣自刭于舟中。

宣将行，书后事缄付从子自诫，令勿启视。宣死，视其书，曰：“触怒大臣，诬构成罪，岂能与经断小人交口辩讼，屈膝于怨家之前。身为台臣，义不受辱，当自引决，但不获以身殉国为恨耳。呜呼！天乎！实鉴此心。”别有文书，言忙古台罪状，其稿涂抹不能识，宣友前治书侍御史霍肃为叙次其文，读者悲之。

宣既引决，行省白于朝，以为宣知罪重自杀。前后构成其事者，郎中张斯立也。斯立济南章丘人，为行省员外郎，宣为参议，相得甚欢。斯立坐沮格江南钞法，尚书省命宣杖之，宣为任其事，贷斯立罚。至是斯立徇上官意，周纳宣罪，时论薄之。延祐四年，自诚持上宣行实，御史台以闻，赠资善大夫、御史中丞、上护军，追封彭城郡公，谥忠宪。子自勉，上蔡、临颍二县尹；自得，杞县主簿。

秦长卿，河南洛阳人，性倜傥有大志。世祖在京兆已闻其名，既即位，以布衣征至京师。长卿尚风节，好论事，与刘宣同在宿卫。是时尚书省立，阿合马专政，长卿上书曰：“臣愚戆，能识阿合马，其为政擅生杀人，人畏惮之，固莫敢言，然怨毒亦已甚矣。观其禁绝异议，杜塞忠言，其情似秦赵高；私蓄逾公家赀，觊觎非望，其事似汉董卓。《春秋》人臣无将，请及其未发诛之。”事下中书省。阿合马便佞，善伺人主意，左右亦为救解，事遂寝，然由是大恨长卿。除兴和宣德同知铁冶事，竟诬以折阅课额，逮长卿下吏，籍其家产偿官，又使狱吏杀之。狱吏濡纸塞其口鼻，即死。未几，王著杀阿合马。帝悟其奸，斫棺戮尸，而长卿冤终不白。

长卿从子仲，字山甫，为建康府判官，闻长卿冤状，即日弃官归。阿合马伏诛，姚燧与执政言，仲以诸父之冤不肯仕，宜荐之，行台侍御史裴道源举为昭州知州。至元三十年，卒于官。仲子从龙，仕至南台治书侍御史；从德，中书参知政事。从龙预修《经世大典》，梦其父问：“长卿事已言于史馆否？”从龙乃以欧阳元所作家传上之。

杨居宽，字子裕，东昌莘县人。辟中书省掾，擢左右司郎中，累迁江浙行省参议，入为中书参知政事。性刚直，桑哥为总制院使，幸进者入贿即得美官，居宽在中书省恒裁抑之。桑哥怒，及拜尚书右丞相，诬以罪，杀之，籍其家，惟其子集贤直学士勋不连坐。居宽死时年五十五。弟居简，从世祖伐宋，累迁唐州知州，有能名。桑哥伏诛，上诉兄冤，诏还所籍产，官其二孙。居简子昇，翰林国史院检阅官。居宽从弟居义，浦东场盐司丞，亦有吏能。

杨朵儿只，河西宁夏人。父式腊唐兀台，给事裕宗，早卒。裕宗崩，隆福太后在东宫，问左右曰：“式腊唐兀台有子否？”以朵儿只及其弟教化对。乃命教化侍武宗，朵儿只侍仁宗。成宗崩，仁宗自怀庆入靖内难，先命朵儿只偕李孟至京师，与右丞相哈剌哈孙定计。及仁宗至，命朵儿只领禁卫，亲解御带以赐。仁宗为皇太子，授家令丞，旦夕侍侧，至废休沐。武宗闻其贤，召见之，皇太子为先容曰：“此人诚可任大事，然刚直寡合。”帝然之。

仁宗即位，执朝臣误国者，将尽诛之。朵儿只曰：“为政而尚杀，非帝王之治也。”仁宗感其言，止诛脱虎脱等。它日，与中书平章李孟论元从人材，孟以朵儿只为第一，拜礼部尚书。初，尚书省改作至大银钞，一当中统钞二十五，又铸铜为至大钱，至是议罢之。朵儿只曰：“法有便否，不当视立法之人为废置。钞固当废，钱与楮币相权而用，古之道也。国无弃宝，民无失利，钱未可遽废也。”言虽不尽用，时论韪之。迁宣徽副使，御史请为台官，帝不许。

有言近臣受贿者，帝怒其非所当言，将诛之，御史中丞张珪叩头谏，不听。朵儿只从容言曰：“世无诤臣久矣，张珪真中丞也。”帝说，竟用珪言，且拜朵儿只侍御史。尝侍宴，群臣或谈笑逾常度，而朵儿只独正色，帝为之改容。迁中丞。平章张闾以妻病，谒告归江南，夺民河渡地，朵儿只以失大体，劾罢之。江东、西奉使斡来不称职，朵儿只劾而杖之。

御史纳璘以言忤旨，帝怒，朵儿只救之，一日至八九奏，曰：“臣非偏护纳璘，诚不愿陛下有杀谏臣之名。”帝曰：“为卿宥之，可左迁昌平令。”朵儿只又言：“以御史宰京邑，无不可者，但以言事左迁，恐后来引以为戒，莫肯尽言矣。”它日，帝读《贞观政要》，朵儿只侍侧，帝顾谓曰：“魏徵古之遗直也，朕安得用之。”对曰：“直由太宗，太宗不听，徵虽直奚益！”帝笑曰：“卿意在纳璘耶？当赦之，成尔直名。”

有上书论朝廷阙失，面触宰相者，宰相怒，将奏杀之。朵儿只曰：“诏书云：言虽不当，无辜。今若此，何以示信于天下！果杀之，臣亦负其职矣。”帝悟，释之。加昭文馆大学士，进阶荣禄大夫。时位一品者，多乘间邀赠先世王爵，或谓朵儿只倚眷隆，宜奏请，曰：“家世寒微，幸际遇至此，已惧弗称，况敢多求乎！且我为之，何以风厉徼幸者！”迁中政院使。未几，复为中丞。

初，铁木迭儿用兴圣太后旨召为中书右丞相，非上意也。居两载，有罪，托病去。既而夤缘近臣，再入相，恃势贪虐，中外切齿，然莫敢发其奸。朵儿只慨然以纠劾为己任，会张弼子狱起，朵儿只廉得铁木迭儿受赃六万贯，其大奴亦受数千，告监察御史玉龙帖木儿、徐元素，按实入奏，而御史亦辇真别发其它私罪二十余事。帝本恶铁木迭儿，至是震怒，诏逮问。铁木迭儿走匿太后宫中，帝为不御酒者数日，以待决狱。诛其大奴数人，铁木迭儿终不能得。朵儿只持之急，徽政院臣以太后旨，召朵儿只至宫门责之，对曰：“待罪御史，奉行祖宗法，必得罪人，非敢违太后旨也。”帝仁孝，恐忤太后意，但夺其丞相印绶，而迁朵儿只集贤学士，犹数以台事访之，对曰：“非臣职事，不敢与闻。所念者，铁木迭儿虽去君侧，反为东宫师傅，在太子左右，恐售其奸，则祸有不可胜言者。”

仁宗崩，英宗在谅暗中，铁木迭儿复相，即宣太后旨，召朵儿只至徽政院，与徽政使失列门、御史大夫脱忒哈杂鞫之，责以违旨之罪。朵儿只曰：“恨不斩汝，以谢天下，果违太后旨，汝尚有今日耶！”铁木迭儿又使同时为御史者二人，证其狱，朵儿只顾二人唾之曰：“汝等皆备位风宪，顾为犬彘事耶！”坐者皆惭俯首，即入奏，执朵儿只，载于国门外杀之。是日，昼晦，都人恟惧。英宗即位，诏天下，加以诬妄大臣之罪。

朵儿只少孤，与兄教化友爱。兄死，事寡嫂有礼，视兄子如己子，家人化之。及死，权臣欲夺其妻刘氏与人，刘氏剪发毁容自誓以免。后赠思顺佐理功臣、金紫光禄大夫、上柱国，追封夏国公，谥襄愍。

子不花，官至佥河东廉访司事。有杀子诬怨家者，狱成，不花谳之曰：“以十岁儿，受十一创，已可疑。且彼以斧杀仇人子，必尽力，何创痕之浅，反不入肤耶！”卒得其情，平反之。天历初，陕西兵入河东，战没，二仆皆从死。

教化幼事武宗于潜邸，武宗总兵北边，以成宗所赐玉印为符令，使教化怀之。大德十年，教化入奏军事，且请颁岁赐。太府卿持其券不下，教化愤怒，责之曰：“太子躬擐甲胄，防边于万里之外，赖岁赐以给军旅之用，奈何靳之！恨不得面质汝罪于天子。”引所持挝击之。及成宗崩，教化疾驰至怀州，见仁宗，请即日入朝，内难遂平。武宗即位，群臣以次召见，问教化：“太府卿孰为汝所击者？”敕诛之，以其家产赐教化。对曰：“事在赦前，不可失大信于人。至以其家产赐臣，臣尤不敢奉诏。”武宗嘉叹，从之，超拜同知太府院事。至大二年，御史台奏为江南湖北道肃政廉访使，入辞，帝不悦曰：“此朕左右手，何可令远去。”留为将作院使。是年卒，年三十三。赠效节宣忠翊戴功臣、大司徒、金紫光禄大夫、上柱国、夏国公，谥襄敏。子衍饬，监察御史。

萧拜住，契丹石抹氏。曾祖丑奴，仕金为古北口千户。大兵南下，同戍之将招灯必舍遁，丑奴独帅三千人夜袭大营，力战不克，乃开关遣使纳降。太祖命丑奴追袭招灯必舍，及诸平、滦，降之。从大军攻取平、滦、檀、顺、深、冀等州，下昌平县及红螺、平顶诸寨，又两败金兵于邦君甸，以功为檀州军民元帅。车驾西征，驿送竹箭弓弩弦各一万，擢檀顺昌平万户，仍管打捕鹰房人匠。卒于官。丑奴弟老瓦，为秃鲁花，袭檀州节度使，与金人战没。祖青山，袭万户。从丞相伯颜平宋，官湖北提刑按察使。父哈刺帖木儿，少事太子真金，典东宫宿卫，出知檀州，卒。

拜住尝从成宗北征，由知檀州入为礼部郎中，同知大都路总管府事，又出知中山府，以忧去官。属仁宗出居怀孟，道过中山，有同官谮于近侍，谓：“知府之去，惮迎候劳耳。”仁宗颔之，适见田中老妪，问：“府官孰贤？”妪对：“有萧知府，奔丧还，祷其速来。”帝意乃释。

武宗即位，起复中书左司郎中，出为河间路总管，召充右卫率使。迁户部尚书，拜御史中丞。皇庆元年，迁陕西行中书省右丞。延祐三年，入拜中书平章政事，罢为典瑞院使，历崇祥院使，阶银青荣禄大夫。

拜住在中书，颇牵制铁木迭儿所为，又发其奸赃诸辜，铁木迭儿恨之，遂与朵儿只同被诬陷。英宗曰：“人命至重，不宜仓卒，二人罪状未明，当白兴圣宫，付法司详谳，若果有罪，诛之未晚。”铁木迭儿竟杀之，并籍其家。拜住死，有吴仲者守其尸，三日不去，卒收葬之。

铁木迭儿死，会地震风烈，敕廷臣集议弭灾之道。集贤大学士张珪、中书参议回回抗言于坐，谓萧、杨及贺胜冤死，实致沴之端，闻者失色，言终不得达。及珪拜平章，告丞相拜住曰：“赏罚不当，枉抑不伸，不可以为治。若萧、杨等之冤，何可不亟为昭雪！”遂请于英宗，赠杨朵儿只官谥。泰定初，赠拜住守正佐治功臣、太保、仪同三司、柱国，追封冀国公，谥忠愍。萧、杨死后一年，御史锁咬儿哈的迷失、观音保亦为铁木迭儿子琐南所害。

史臣曰：阿合马杀崔斌、秦长卿，忙古台杀刘宣，皆缘吏事，中以危法。至铁木迭儿杀萧拜住、杨朵儿只，则矫母后之命，以快其报复之私。虽明如世祖，断如英宗，不能烛其奸而戮之。呜呼，长国家者，慎勿为憸人所蔽哉。




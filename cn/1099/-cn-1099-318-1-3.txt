○議收胡馬利害疏 【 收胡馬】

為照互市之議、本以均利華夷、夷馬之入、本宜給軍操備、歷查遼東建州海西諸虜、每歲貢馬一千五百餘匹、朵顏三衞每年貢馬三百餘匹、及陝西西番各夷僧進馬各有差、俱係留邊給軍、在京在邊、例給酬賞、行之巳久、雖所貢之馬。壯弱互異。而酬賞之額。向無增減。其在各邊月市夷畜均利華夷亦無它議今北虜之強眾。既非東西番夷之比。其虜王之貢馬五百。市馬歲至三五千匹。行之未及三載。而三鎮之市資。即多缺乏市獲之夷馬。俱憂無措。良以各邊軍民寒苦者眾、即有得過商賈、連年大小互市易獲牛馬、奚啻萬計、見今各城堡、馬牛徧野、巳足騎耕、關內商民、隔遠鮮至、間有市獲夷馬、咸得厚利、向因市期未定。一時有難凑齊。故官司不得不多備官價。以慰虜眾之求售。各鎮馬支歲有定額。今二年三鎮留邊貢市馬匹宣府鎮共三千二百九十餘匹、大同鎮六千九百四十餘匹、山西鎮五千五百匹、三鎮共給軍馬一萬四千五百餘匹。歲費芻料銀四萬餘兩。故撫臣不敢多補馬額。恐致芻餉之歲增。據科部之議、若謂餉非取之額外、馬可壯之師中、在守臣則計慮增馬之歲支、將貽莫繼之患、又以二年市資之用數、宣府鎮共用過銀二萬六千六百四十餘兩、大同鎮用過銀五萬一千七百七十餘兩、山西鎮用過銀四萬六千八百二十餘兩、三鎮共用過銀一十二萬五千二百四十餘兩。雖計馬一匹。僅費價銀七八兩。然支用巳過各鎮樁朋之正額。故不得不預為定議、以求為永久可繼之圖臣謬當首事之責、不得不轉展酧度、求貽邊腹軍民之永利也、歷查國制馬政。內而兩直各省歲俵備用馬。每匹民間買馬盤費率費六七十金。一遇歲荒。馬死。必至罄家蕩產。民累巳極。比至解發寄養馬戶。既吝芻餉。間充騎馱。往往倒死瘦損。兌軍不堪。是括民以備馬。而馬未必盡可用也。各邊歲扣官軍俸粮充朋合買馬之需。官以品級。逓扣有差。軍每年銀三錢。并照年逓追死馬樁銀。俱充買馬之用。每鎮朋銀。歲各萬餘。樁銀完欠不等。雖死馬多寡追徵難齊。每鎮亦各至數千兩。北虜未貢市之前。每馬一匹。議支官價十二兩給軍自買。必須貼賠五七兩、方可買馬稍堪。一遇馬死價失。必致軍逃伍缺。是累軍以買馬而馬未必盡堪補也兼以近年各邊入衞官軍。往返疲勞。用馬既多。倒失復倍。馴致民間馬價騰貴。軍士買馬愈難。坐是各邊歲有兌馬之請。僕寺每有缺馬之憂。公私耗費。今幸北虜納欵。七鎮暫寧。歲將貢市胡馬。一備入衞。既免在京兌馬之擾。一補營額可免官軍貼賠之害。向從科議。各直歲省俵馬之費僕寺歲收折價之積。邊腹軍民。內帑外廄。利益孔厚。中外共知也。且夷馬性耐寒勞。骨任馳騁。雖大小不齊。均非內地虛臕無力之種可同惟其性騰躍。素不堪轡勒之羈。慣食野草。不服料豆之溫。兼以內地炎熱而夷方寒冷。若非調習喂養。必致瘡癬易生。近訪得北直隸山西各處商販。連年市獲夷馬喂養有節。旋即臕壯。率得厚利。今各邊軍士領獲市馬壯徤既多。倒死巳少。皆可類見。二年來薊鎮官軍。每遇市期官私各以銀貨市馬數百匹。各省官價歲補馬額節省財力為多。亦未聞有以夷馬不服內養為諉者。是知夷馬不堪內養之議原非定論。今據各鎮撫臣、通行邊腹各道詳議前因、除山西鎮原議應給去歲解俵馬七百匹、價銀八千四百兩、及連年借支過山西布政司官庫未補銀二萬五千五十餘兩共三萬三千四百五十餘兩、內除本年該扣樁朋銀一萬二千餘兩、餘銀二萬一千四百五十餘兩并大同鎮去歲儘給四營入衞官軍馬二千九百五十一匹該馬價銀三萬五千四百一十二兩、應聽內給外餘宣府鎮市資雖尚有餘、止因市馬連年數少以後老永二枝果齊入市、馬數必增、價亦難繼、其三鎮市獲之馬、除山西鎮每歲以一千九百餘匹、聽給各州縣驛逓走逓、即以官價解邊備市、歲以為常、以寬民力、以省兌支、既歲餘貢市之馬不多、即堪補每年各營倒失馬數、其大同宣府市獲夷馬、通應酌議留邊起俵、以省公私煩費伏乞　勑下兵部行太僕寺、將山大二鎮連年用過應補市資馬價、山西二萬一千四百餘兩、大同三萬一千四百餘兩、各照數解發、以補官庫、及備後支、仍每歲宣大二鎮、各預發馬價千匹銀一萬二千兩、聽同本鎮樁朋銀買貨充價、來年秋深、各將市獲上等馬起俵各一千匹、或送薊鎮軍門俵給各營軍士騎征、或聽京營缺馬官軍赴關兌領騎操、免解京寺、致軍士往返疲勞、其餘剩馬匹、儘給該鎮各營官軍騎征、或間從變賣山西鎮、以後聽收獲今年各州縣驛逓馬價并本鎮樁朋銀備貨、以充下、年市用、庶在僕寺每年止費銀二萬四千兩。不過原議千馬之折色。在各邊歲得夷馬數千匹。而省軍民貼賠之百萬。公私攸便矣。


○求言诏

善操理者，不能有全功；善处身者，不能无过失。虽尧舜禹汤之上圣，文武成康之至明，尚犹思逆耳之言，求苦口之药，何况後人之不逮哉？朕承先帝之灵，居至尊之位，涉道犹浅，经事未深，尝惧昏蒙，不克负荷。自临宸极，已过周星，至於刑政取舍之闲，国家措置之事，岂能尽是？须有未周，朕犹自知，人岂不察？而在位者未有一人指朕躬之过失，食禄者曾无一言论时政之是非，岂朕之寡昧，不足与言耶？岂人之循默，未肯尽心耶，岂左右前後，有所畏忌耶？岂高卑疏近，自生闲别耶？古人云，君子大言受大禄，小言受小禄。又云，官箴王阙，则是士大夫之有禄位，无不言之人。然则为人上者，不能感其心而致其言，此朕之过也。得不求骨鲠之辞，询正直之议，共申裨益，庶洽治平。朕於卿大夫，才不能尽知，面不能尽识。若不采其言而观其行，审其意而察其忠，则何以见器略之浅深，任用之当否。若言之不入，罪实在子，苟求之不言，将谁执咎？应内外文武臣僚，今後或有所见所闻，并许上章论谏。若朕躬之有阙失，得以尽言，时政之有瑕疵，勿宜有隐。方求名实，岂尚虚华？苟或素不工文，但可直书其事；理有谬误者，当期舍短；言涉伤忤者，必与留中。所冀尽情，免至多虑。诸有司局公事者，各宜举职。事有不便者，革之可也；理有可行者，举之可也。勿务因循，渐成讹谬。臣僚有出使在外迥者，苟或知黎庶之利病，闻官吏之优劣，当具敷奏，以广听闻。班行职位之中，迁除改转之际，即当考陈力之轻重，较言事之否臧。奉公切直者，当议甄升；临事蓄缩者，须行抑退。翰林学士两省官职居侍从，乃论思谏诤之司，御史台官任处宪司，是击搏纠弹之地，论其职分，尤异群官，如逐任官内，无所献替启发弹举者，三月限满，合迁转时。宜令中书门下先奏取进止，凡尔有位，宜悉朕怀。


◇伤弱子辞

惟元康二年春三月壬寅，弱子生。夏五月，余之长安。壬寅，次于新安之千秋亭。甲辰而弱子夭，越翼日乙巳，瘗于亭东，感赢博之哀。乃伤之曰：

柰何兮弱子，邈弃尔兮丘林。还眺兮坟瘗，草莽莽兮木森森。伊遂古之遐胄，逮祖考之永延。咨吾家之不嗣，羌一适之未甄。仰崇堂之遗构，若无津而涉川。叶落永离，覆水不收。赤子何辜？罪我之由。（《艺文类聚》三十四，《文选》潘岳《西征赋》注，《御览》一百九十四。）


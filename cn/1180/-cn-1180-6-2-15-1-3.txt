与南学院周少鲁


自公简畀学使，清誉藉甚。楚侗先驱，公为后继，可称二美。浣慰。

鄙情奉渎。顾东桥先生璘者，抚楚人有惠政，陵寝又效勤劳。仆昔在童稚，辱此公“国士”之知，别时以子孙见托。仆驽碌至今，未有报也。圣皇御极，惠及幽隐。如此公虽不可与大礼、大狱同科，而人品文章，昭代伟人也。后裔式微，不能自列，而恤典缺焉，公评甚惜。幸该科有再录之疏，望公俯赐表扬，入公举之末，使得沾旷荡之恩。是在公义举，足以树风；在仆酬知，亦明雅道矣。

恃作桑梓，敢冒掠美。其抚台念堂公、察院冯公，均借鼎力，尤所恳也。






50　韓柳方駕而行殊　元白齊名而操異　管華嵇阮同名異操


韓、柳方駕，而其行殊；元、白齊名，而其操異。【原注】管、華、嵇、阮亦然。

【元圻案】魏鶴山作黄侍郎定勝堂文集序曰：「唐之文人，韓、柳齊名，而所操異心；元、白方駕，而所制殊行。」王楙野客叢書九：「世稱元、白，而元之所爲，視白爲甚慙；世稱韓、柳，而韓之所守，非柳之所及。僕嘗求之元、白、韓、柳，始未嘗不同，所以異者中道而變耳。元稹爲監察御史，動皆守正；及其召還，次敷水驛，與中使抗，略不少貶，由是獲罪。當是之時，李絳、崔群之徒皆言其枉〔一〕，是其所以與樂天同也。使稹自此確然不變，終始一節，亦何愧於樂天哉！奈何不能自守，反附其徒，平生志節，於是掃地。子厚爲文章卓偉精緻，一時輩行推仰，是其與退之同。爲監察御史，與王叔文相附，此所以與退之異也。使子厚自入仕後不附叔文黨，又何慙於退之也！」原注管、華，謂管幼安、華歆；嵇、阮，謂嵇康、阮籍。

〔一〕「枉」，原作「狂」，據四庫本野客叢書卷九元白韓柳改。






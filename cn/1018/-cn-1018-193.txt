曹勋　和黄虚中韵二首

昔时意气控云霄，老矣方能造治朝。

一日暂违文石陛，十年空采越山樵。

歌传楚些聊供醉，鬓点吴霜未肯销。

三叹公诗话京洛，起予乡思欲扶摇。

曹勋

曹勋　和黄虚中韵二首

喜见丰姿眼倍明，从来事事胜公荣。

相望震泽三江水，便隔秦关万里情。

连茹缙绅游北阙，如公文采似东京。

举觞喜共留春住，为读新诗一座倾。

曹勋


○禅位册文

皇帝若曰：咨尔天下兵马元帅相国总百揆梁王，朕每观上古之书，以尧舜为始者，盖以禅让之典，垂於无穷。故封泰山，禅梁父，略可道者七十二君，则知天下至公，非一姓独有。自古明王圣帝，焦思劳神，惴若纳隍，坐以待旦，莫不居之则兢畏，去之则逸安。且轩辕非不明，放勋非不圣，尚欲游於姑射，休彼太庭。矧乎历数寻终，期运久谢，属於孤藐，统御万方者哉！况自懿祖之后，嬖幸乱朝，祸起有阶，政渐无象。天纲幅裂，海水横流，四纪於兹，群生无庇。洎乎丧乱，谁其厎绥。洎於小子，粤以幼年，继兹衰绪。岂兹冲昧，能守洪基？惟王明圣在躬，体於上哲。奋扬神武，戡定区夏，大功二十，光著册书。北越阴山，南逾瘴海，东至碣石，西暨流沙，怀生之伦，罔不悦附。矧予寡昧，危而获存。今则上察天文，下观人愿，是土德终极之际，乃金行兆应之辰。况十载之间，彗星三见，布新除旧，厥有明徵。讴歌所归，属在睿德。今遣持节银青光禄大夫守中书侍郎同中书门下平章事张文蔚等贲皇帝宝绶，敬逊於位。於戏！天之历数在尔躬，允执其中，天禄永终。王其祗显大礼，享兹万国，以肃膺天命。








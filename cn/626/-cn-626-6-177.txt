顾闻一十首

【同徐子过岳山人】

爱尔中林静，莺啼下碧除。

风清徐稚榻，花映邺侯书。

帘际凉露切，城阴夏木虚。

论文竟西日，片片落琼琚。

【和岳子嵩山草堂宴集】

绿树覆沧浪，高斋敞夕阳。

鸟殊闻法曲，花故忆明妆。

碧酒衔风急，清琴拂水长。

况逢岩壑侣，同醉白云傍。

【折杨柳】

芳草接金堤，垂杨绿更齐。

夕絮离天远，春丝别雾迷。

曲中青镜改，愁畔紫骝嘶。

红楼叹少妇，肠断玉关西。

【采莲曲二首】

兰舟终日漾莲溪，少女如花锦袖低。

含笑折来流水畔，红妆两两镜中啼。

岸上金羁白马郎，溪边红粉断人肠。

临风背摘双头蕊，笑入荷花万点妆。

【晚】

岸帻秋堂小，临流暮雨清。

群峰倾鸟背，落叶带溪声。

林日高低下，川虹断续明。

棹歌何处发，应是采莲行。

【清明日过杨村】

杨柳蔽杨村，桃花古渡昏。

清明犹作客，白日正销魂。

天地催时序，关河仗酒尊。

何为千里梦，一夜落吴门。

【夜泊崔镇闻笛】

云落清河夜，天横片月凉。

江楼莫吹笛，明日更山阳。

【南归道中二首】

草长花飞客路长，扁舟今日渡山阳。

笛声吹落黄河月，淮北淮南总断肠。

高天淮水澹悠悠，南向春江日夜流。

极目烟花伤客思，金堤明月是扬州。

附见顾孟林（二首）

【夜饮王中丞元美宅】

与君湖海各栖迟，一夕相逢酒百卮。

醉后不知何以别，醒来唯记月明时。

【钟山人昔曾被役西方暇日为予说所见因书以赠之】

闻君昔日过凉州，千里黄河一曲流。

曾见西山遮虏塞，云间孤戍为防秋。


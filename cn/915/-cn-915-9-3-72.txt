◇囚徒配役事启

伏以明慎三典，宽简八刑，宸鉴每以垂心，国诰是焉攸切。臣比时奉敕旨，权视京师杂事，切见南北郊坛、材官车府、太官下省左装等处，并启请四五岁以下轻囚，助充使役，自有刑均罪等，愆目不异，而甲付钱署，乙配郊坛，钱署三所，於事为剧，郊坛六处，在役则优，令听狱官，详其可否，於事舞文之路，自此而生，公平难遇其人，流泉易启其齿，将恐玉科轻重，全关墨绶，金书去取，更由丹笔，愚谓宜详立条制，以为永准。（《艺文类聚》五十四，又见《隋书·刑法志》，《通典》一百七十，大同中，皇太子上疏。）


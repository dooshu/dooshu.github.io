谢临川游山【灵运】

江海经邅回，山峤备盈缺。灵境信淹留，赏心非徒设。平明登云峯，杳与庐霍绝。碧障长周流，金潭恒澄澈。桐【一作洞】林带晨霞，石壁映初晰。乳窦旣滴沥，丹井复寥泬。岩?转奇秀，岑崟还相蔽。赤玉隐瑶溪，云锦披沙汭。夜闻猩猩啼，朝见鼯鼠逝。南中气候暖，朱华凌白雪。幸游建德乡，观奇经【一作探】禹穴。身名竟谁辨，图史终磨灭。且泛桂水潮，映月游海澨。摄生贵处顺，将爲智者说。


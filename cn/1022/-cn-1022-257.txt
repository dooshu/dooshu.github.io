仇远　授时历以丁未为一岁

仇山村叟始生辰，六袠平头又见春。

检历今年交一岁，乘槎有日到三神。

文章翰墨聊从好，富贵功名莫认真。

且醉市桥新熟酒，红梅花插白纶巾。

仇远

仇远　授时历以丁未为一岁

一从妻子累心身，役役劳劳春复春。

苦被长贫难择禄，宁甘渐老不如人。

广文冷坐非无饭，张翰思归岂为莼。

莫问当初弧矢事，只今笔砚亦生尘。

仇远


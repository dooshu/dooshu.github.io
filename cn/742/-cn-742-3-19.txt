十九


○神道碑铭（一）

【福建道御史忠毅李公神道碑铭】

天启六年，逆奄用事，矫旨逮福建道御史江阴李公于其家，下诏狱以死。烈皇帝即位，大憝就戮，首恤死难诸臣，而李公赠通议大夫、太仆寺卿，封三代如其官，予祭葬，荫一子入太学。又十七年为弘光改元，其子逊之伏阙以易名请，乃谕礼官议，谥忠毅，而公褒忠之典始大备。于是逊之谋葬公偕配钱淑人于赤岸里之谕茔，而命伟业书其隧道之碑，盖距公之没二十有馀载矣。

公之没也，年仅三十有四。其同时死者徙者，如高邑赵忠毅公、无锡高忠宪公，皆历事先朝，志存国本，幸不即填沟壑，得见少主，老臣何惜馀年以上从神祖、光庙在天之灵，而下报同事诸人于地下！惟公独以始立之年，有为之才，早负盛名，未历强仕，虽天地否塞，窜逐流离，天下犹望以党禁终开，足竟大用。而横为奸臣贼子所考陷，毕命牢户，暴尸道傍，眼鼻虫出，手足穿烂。丙寅闰六月之三日，狱中裂裳啮血诀父，手书自言“三十馀岁，便作一世人矣”。嗟乎！当终军、贾谊之年，而受陈蕃、李固之祸，百世而下，读公传者，未有不为之太息而流涕也。

方公入为御史，哲皇帝冲年御服，群小欲矫弄威福，日导主上以嬉游燕豫，公慨然忧之。其拜入台第三疏，所言数条，皆军国大务，而末以逸游为戒，固未尝指斥某事也。群奄已大哗阁中曰：“李御史何人，教万岁灯也不看！”福唐相缓之乃解。公闻之益发舒，于圣躬违豫，则请止内操；热审推仁，则请除立枷；万之毙杖也，则疏理其冤；王永光、魏广微之柄用也，则疏纠其恶。而最大者，应山杨忠烈公劾逆榼二十四大罪，公首疏继之，竟繇是得祸，卒与忠烈先后死。初，杨奏入，而榼掷地号哭，绕床夜走。公以为此机不可失也，故其疏曰：“忠贤不去，则皇上不安；今日被论之忠贤不去，则皇上尤不安。盖逆榼罪大衅结，一朝发露，地嫌怨集，势必自疑，进将有参乘之萌，退亦有覆宗之惧。盍令群臣固争，宰辅力持，解其事权，私家闲住，俾常侍典兵之势不成，则司隶磔尸之诛可免，宫府上下，无害无猜，不亦可乎！”凡公所言，期济国事，不徒借刑馀沽搏击已也。而群小嗾榼，此左班官合谋剚刃耳，于是杀公计决矣。曹钦程之诬劾公也，以推荐高忠宪公同馀姚黄公白安等，指为东林邪党，除名为民。未一岁，织监李实疏缇骑逮问，公入辞父母，出见收者，饮食言笑如平时。里人巷哭，攀车者万人；故吏奔问，徒跣以千里；其兄鸿胪公讳某者，奔走涂炭；亲知义旧，同心营免。公独自分必死，过德州之日，作书诫子，诀绝后事。抵京，待命锦衣卫东司房，锒铛系颈，从容索纸笔，作季弟旷墓志铭。顾谓鸿胪公曰：“兄归事二亲，我有亡弟相随九原耳。”已而许显纯拷掠楚毒，坐赃酷比，同事者已毙杖下，惟黄公白安尚存。遇害前三日，黄公在别室，以拳捶壁叫公字曰：“仲达，我已先去！”公应之曰：“君行，我亦至矣！”其处死生之际如此。

公为人才智通敏，议论廉悍，处朝廷大事，动中机宜，有所条奏，援笔立就。忠烈、忠宪两公，乃先后堂官也，倚公如左右手。当杨公避客草疏，独以其意微问公，公力止之曰：“公顾命大臣，若一击不中，反为所噬，有伤国体，某言官也，请以身当之。”先是公在邸中，疏榼十六大罪，其稿为兄鸿胪公所夺，至是趋归缮写，将上，闻杨疏已进乃止，其事同官皆知之。而高公之掌院事也，廉御史崔呈秀之贪，拜命入都堂，首指名按劾，属公为奏。崔闻之，微服叩头祈哀，公正色叱之：“此自有公论，非某所得私也。”然则忠贤之杀公也，人知其继杨公以击榼，而不知先疏其十六罪；群小之杀公也，人知有曹钦程、魏广微，而不知有发踪之崔呈秀也。

李氏家本河间之宁津，始祖嘉那，为元初行军大帅，谥桓烈，以战功显。子沾柯，漕运万户，世守镇江、江阴等处。元季有平江路同知死张士诚难讳谏者，则其五世孙也。累传而为赠太仆卿复庵公，讳果，实公祖。封太仆卿见复公，讳鹏翀，实公父。公讳应升，字仲达，年二十有三，举丙辰进士第五人，其文章有声于时。选得南康府推官，决疑狱，除苛税，政治第一。修紫阳堤，复白鹿书院。分校江西省闱，再聘广东同考，取士号得人。所著诗文有《招五草》《别匡草》《落落斋集》若干卷。生于万历癸巳十一月二十八日，死于天启丙寅闰六月初三日，配钱淑人，以弘光元年卒，得年五十有五。子一，即逊之，邑廪生，补荫，公德州诫子书所谓九岁孤也，今能读父书，修辑公遗文，作年谱，人称其孝。女一，字礼部主事霞舟吴公之子裔之。吴公讳锺峦，以宿儒教授里中，公之师也，临难受托，经纪终始。公早贵摧折，而霞舟栖迟晚达，至崇祯甲戌，始繇诸生举进士。呜呼，人世死生得丧之故，岂可问哉！

予虽不获交公，而少读公之文，今识公之子，览其家传，辄为陨涕，乃诠次公生平，以少俾国史之所未备。为铭曰：

我公之生，梦日始升，有龙无尾，乃脱于渊（叶）。猰貐詹炎，为守大阍，烨烨震电，砰击九门，索彼天狼，缚之虎贲。短狐而冠，上帝弄臣，爰盗弓矢，射我长庚。我公之死，白气亘天（叶）。月犯执法，彗扫羽林。黄雾野塞，黑眚昼行。夔吐火，乃焚昆仑。不周虽折，泰阶再平。大江入海，匡庐出云，赤岸故老，白鹿诸生，人思窦武，家诵李膺。陈尸北寺，暴骨西亭，三年血碧，万古汗青。伍员祠庙，杨震子孙。幽宫宰木，隆碣高坟，凡百君子，视我刻文。

【太傅兵部尚书吕忠节公神道碑铭】

伟业待罪史馆，获交于宿儒大僚，仰见我神宗显皇帝制科得士，贻之子孙，以保乂王家，乃寇祸殷流，沦胥莫救。后生执笔，辄敢拟议老成，以吾所见闻，学术醇正，忠孝完人，若江夏贺公、雒阳吕公者，斯可谓之无愧也已。当思陵之季，此二公者，两河去就，三楚安危，名藩乃磐石之宗，元老实腹心之旧，身搘狂寇，家捍岩疆，其效节同；濂、雒横经，湖、湘讲学，心惟致命，道在成仁，既入水而不濡，虽结缨而何惧，其毕志同。余欲访求其轶事，而世人罕有言之者，悲周哀郢之作，不可得而闻矣。今年吕公之子兆琳，繇淮右致书，以公隧道之碑为请。呜呼！吕公之殁也，太常大书其官，博士详诔其行，虽陈、郑皆灾，谷、雒交斗，而丹青彝鼎，犹侧出于横流劫火之中。今已二十馀年，吾党征柱下以遗编，访苌弘之青血，欲以吊北邙而备南史，不亦伤乎！此吾所以抚公家乘，叹穷而继之以泣也。

吕氏宋文穆公之后，河南之新安人。祖讳乡，父讳孔学，皆以公贵，赠如其官。祖妣牛氏守节，而孔学称仁孝，诏书两旌其门。孟淑人梦月入怀生公。公讳维祺，字介孺，别号豫石。万历癸丑进士，位至南京兵部尚书。居雒阳抗节死寇难，事闻，赐祭葬，赠太子少保，再赠太傅，谥忠节。其所历官，初除山东兖州推官，举最；入吏部，更主事者四司，为员外于考功、于文选，而验封迁郎中。熹宗朝以前乞省换补考功郎，逆榼矫旨弗用。思陵更化，起家尚宝司卿，改太常寺，以少卿管四译馆，寻陟为正。升南京户部侍郎，领粮储，超拜兵部尚书，中纠拾以免。

公死难在国史，其馀服官立政，讲学着书，他事多可纪，而最著者有三：曰持大议、裕大命、立大经。光庙上宾，请见嗣君于慈庆宫门，中贵导驾幸小南城，抗言梓宫在殡，大宝未登，不宜动属车，轻万乘，正色当阶，仗出中止；再疏调护起居，戒近习不宜干政，请选侍移宫，按问诸医侍疾无状。持大议也。南司农既多逋赋，兼北部之所咨借不赀，以出入本折多寡钩考，不及额者百二十万有奇，即举郡邑负课算之以当经费，尚亏十有九万。京军匈匈索饷，忧在根本，公乃疏十事二十四弊以闻于朝，其不得已者，请以上命填补；次与其属讲求区画，定期会之令以趣办，除导行之费以劝征，有司累息，奸吏敛手。又以圜府乃国息之本，为之禁放铸淆杂，而专行法钱，权其子母以赡用。行之三年，粟积如坻，货流如泉。裕大命也。冯恭定之于关西，邹忠介之于江右，曹自梁之于晋中，同时讲学。公则以门推笃行，居近先儒，即郑氏之礼堂，写曾子之家策，著《孝经本义》《大全或问》三十馀卷，表献诸朝，请以之进经筵，端豫教，颁诸学宫为永法。芝生于庭十有八茎，如颜本篇目之数，建芝泉书院，用彰厥瑞。立大经也。斯三者，皆公经世猷略，为学本原，视夷险为同归，通死生于一致，故能处患难、蹈白刃而无所悔也。呜呼，若我公者，岂偶然哉！

公之为南司马办贼也，上完江、淮，中顾宛，雒，家国绰有成算。既免归，寇祸大作。新安城庳土恶，灾螟洊眚，穷民襁负无归，公乃调谷以赈凶饥，捐金而就板筑，父仁孝公实赞成之，曰：“天下方乱，吾父子幸有馀禄可赒乡里，庸足多吝？”当事者主抚议，见河、汝萧条，请斥空城以绥徕新附，公则谓腹心要害，势难养虎，移书力争，事乃中寝。土寇王之典桀黠反复，公不动声色，征而戮之，馀党莫敢动者。戊寅秋，李自成败于潼关，已而复振，蹂宜阳，躏永宁，熊耳以西，屠屯壁以十数，雒阳震恐。福邸在城中，积金钱彩物累巨万，谨录龠牡，不问贼。援兵之过者，糗糒恶，投之地，訽曰：“王家拥金赀，厌粱肉，而令吾辈枵腹死寇乎！”公闻而忧之，具以大计动王，王弗省。

明年正月，贼侵逼河南，总兵王绍禹坚以其兵入城。公门于北，绍禹门于西。副将罗岱之兵背西门而舍，诡云逐贼，实迎之返而合围，势张甚，守陴者无人色，公疾呼家将缒下，斗杀十数人。贼再用罗军炮具来攻，公须眉戟张，坐城头，叱左右弓弩乱发，贼多死。绍禹之兵视而嘻，道上窃窃耳语：“旦暮以城下贼，爇王府而分之。”罗军招与同叛。或得其语告公，且劝之去，公叹曰：“我向固忧之，今事已去矣，计安出？虽然，雒阳重地，王神祖爱子，犹有神灵，此城必全。万一蹉跌，吾奉身以死之。临难苟免，岂儒者事耶？”

越日，王绍禹之兵乘夜挥刀杀守者，悬布于堞，贼乘之上，城陷。公北向恸哭，子弟牵衣请避贼。公曰：“我一死以上答所受，内副所学，于义得矣。去将何之？”天明，贼大至，有起于贼中者曰：“公非赈饥吕尚书耶？我能活公，可乘间去。”公弗动，其众拥以下，遇福王于道，已反接，公奋其首顾王曰：“王纲常至重，等死耳，毋诎于贼，辱国体。”贼渠见公于周公庙，曰：“吕尚书日请兵饷杀我曹，今定何如耶？”公瞋目骂曰：“吾天子大臣，恨无兵以磔汝狗鼠。今日之事，唯有死耳。死不愧天地，不愧圣贤，复何憾！”贼捽之地，欲屈之，公叱曰：“吾君在北。”北向再拜，又西向拜父母，申脰就刃，容色自若。是日也，福王亦遇害。

呜呼！吾观雒阳之亡，公之死，于王室菀枯之际，恫乎有馀痛焉。神祖在宥日久，天府之藏，不可以辜挍。宫省旧吏皆云郑贵妃缘爱子之故，斥大半办治国装，再拨庄田二万顷，盐引数千纲，收其赢以滋封殖，他王莫埒。自中原用兵，思陵封椿匮诎，推光庙天显之爱，不忍以忧叔父。掌计老臣如吕公者，身在雒阳，熟知王宫缗钱藏镪，小发取其中，可充军兴之半。号啕叫呼，惧伤亲亲之恩；乃屏人极论，开晓祸福，王亦但颔之而已。捐私橐，出家粮，譬之捧土堙河，万分何济，老臣不惜以身率众，冀幸王闻之寤，自输以佐县官，而缄縢扃襜，卒弃之凶徒悍卒之手。此公闻国言籍籍，拊膺啮指，而叹王之失其会也。《孝经》之三章不云乎：“高而不危，所以长守贵也；满而不溢，所以长守富也。”保社稷，和民人，是为诸侯之孝，汉文帝四子，梁最亲。王窦太后少子，居天下膏腴地，珠玉宝器多于京师，以史考之，亦可谓之骄且溢矣。七国作难，王恐上忧太后，日夜泣，梁将士力战，吴、楚不敢过而西。王之殁也，得谥曰孝。今夫神祖之所以爱王且厚王者，树亿万年维城之助也。天下有急，王属尊地近，能为宗室倡首，盖当有闻而应者。社稷安则王安，两宫在天之灵罔不安矣，斯非诸侯之孝乎！当自成之败潼关，所馀不过数十骑，雒阳之变，繇于内溃，彼非能肉薄而攻也。克东都，据形胜，发王中府金以号召饥民，一朝响应百万，华夏因之土崩。若使早从公言，天下事必不至此。丧乱方多，吾谋不用，痛宗周之板荡，感大道之销沈，公于是洒热血以溅孤城，抱残经而觐三后，讲舍则芝焚可叹，故宫则麦秀堪哀，天实为之，公其如天何哉！

公考正六书，多所论著，他文及奏议无虑数百卷。晚年乃著《存古》十二篇，《士戒》七则，其说归乎敦本训俗，下至肴核衣履之微，事为之制。人或疑公宜阔达济变，而规规小节，得无非其急者。余则谓数十年来，士大夫极滋味、盛倡乐以自奉，子弟傔从，通侻放横，侵枉小民，故螟特蟊贼，攘夺奸轨，相因而起。公此书所以塞乱源而消害气，谓之救世可也，而岂区区者乎？

公司李兖州，晓文法，识利病，折狱多所平反。定保甲法，莲妖之变，赖以无恐。扬历铨曹，公廉不受私谒，厘正选簿，年稽月考，周忠介联事郎署，尝亟称之。触堂官，忤政府，据故事以面折台谏，侃侃克举其职。修南都二十六仓五场，清屯粮八十八万，汰冗军，补脱卒，募趫敢之士，简其楼船甲仗，自采石至瓜步为江防。盖公之为人，内服儒宗，外精吏职，其言行本之邹、鲁，而间出于范蠡之治越，管子之治齐，精强廉办，自许为有用之学，不独一经专门已也。南侍郎陛辞，上目而伟之。既受事，得所上章，皆精切，于职掌一无骫膜，上以此切责前计臣，而见公分忧办职。公亦谓得行其志，尽力以自效于上，言者乃摭他事中公。既畏恶其能，人皆数废数起，公独一跌不复，退居嵩山之阳者七年，以遁世无闷为学，不欲与世之君子竞其短长。然自以遭不世之知，顾用毁去，每生徒拥卷，父老登陴之日，其中有不舍然者，故没身卒以忠显。嗟乎！千载而下，可以知公心矣。

余以词林后进识贺公，公粥粥谨厚，未为通人所许，然不失为醇儒，以理学多所讲贯，今散佚弗传。武昌之变，楚王委国储百万以资贼，与雒阳事相类，故牵连书之。

吕公仕宦参错，余未及见，然在南中时游公丰芑书院，诸生多称之。流寇从渑池初渡，淮、泗宴然，吕大司马首以凤陵单外为忧，劝上宿重兵为卫，人皆服其先见。又雒阳未破，苦言以借箸福邸，而终不显其谋。贼去之后，雒人士避乱渡江，颇有言其事者，余籍而记之二十年矣。今吕公之子兆璜知解州，而兆琳成进士，于故家遗老访购公之遗文；淮安守吾友张公蓝孺，实公之婿，手自雠校，刻之于淮上。余既受而卒读，江村寒夜，从废簏败纸中追理旧闻，补公家传所不载，庶于国家存亡大故，后人知所考信，非为公一人已也。公谕茔在新安之某原，以郭夫人祔。其月日谱系兹不载，载其大者。馀以公在祀典，配瞽宗，作家庙，诸生雅吹击磬，登歌进酒，是不可以无辞，乃系之以诗曰：

岩岩兮孔宫，漆经将出兮坏壁笙镛，我公其来兮章甫以从。奕奕兮周庙，鸱鸮毁室兮斧斨载道，我公其死兮四国是悼。溘埃风兮上征，御缑岭兮王孙。谒我后兮天门，执羁靮兮微臣。瞻虙妃兮在旁，抚爱子兮沾巾。辞九阍兮心恻，降周览兮下国。骨藉藉兮无人，擗宫墙兮丛棘。噫嘻！曾与闵其不见兮，蹇吾法夫仲繇。苟发肤之罔愧兮，知父母终不我尤。位鹰扬之苗裔兮，功不遂乎营丘。庶斯文之弗坠兮，吾奚负于宗周。甘芝菌之萎绝兮，忍化此萧艾也？眷灵泉之涓洁兮，虽抱石其何悔也！

重曰：鼓填填兮血轮囷，巫阳下招兮阴房青，北邙岌兮碑出云。绁馀马兮河之浒，酹椒浆兮进兰脯，刻贞瑉兮誓终古。

【少保大学士王文通公神道碑铭】

顺治十六年二月丁卯，上以故大学士王公守都察院左副都御史卒于其位，为之震悼，而赠谥祭葬，褒终之典毕备，且命书其勋德于墓道之碑，曰：“以昭朕笃念旧辅之意于永永勿忘。”其长子明德缮疏以谢，退而属伟业为之辞。伟业震恐曰：“纪事臣职也，未有承制而用草莽固陋，亵王章而私令甲，礼之所不敢出也。”明德固以请曰：“上命即其家伐石树表，而螭首未有刻文，匪惟抑没先人，将以陨越巨典，不共是惧，吾子其谓之何？”伟业既辞不获命。

谨按故光禄大夫、左副都御史、赠少保兼太子太保、吏部尚书谥文通王公，讳永吉，字修之，一字铁山，扬州高邮人也。其先世徙自毗陵。曾大父讳木，大父讳焕，父讳自学，皆以公贵赠少保，妣皆赠夫人。公生而瑰异，长身修髯，具文武材略。由进士起家，再为县令于大田、于仁和，一为推官于饶州，咸著异政。从户部郎备通州兵事，有威名，遂推以巡抚山东，未一岁，改蓟门总督。其时流寇已隳突河、华，滔天阻兵，群孽扇行，所在蚁结，燕、齐、云、朔，鱼烂土崩。公受脤于仓卒之时，投袂在败亡之日，犹能辑宁东夏，拥护岩关，障遏奔冲，叫呼搘拄。既而有谋不用，势竟莫支，变服间行，投死无二，忠著于前史，事隔于兴运，故不得备书。

其初入本朝，一见授大理卿，守法律，持大体，以刑不上大夫，请郎吏之谪罚者得以赎论。晋工侍郎，用疏辞报罢，再起户侍郎，上封事十条，于芦政、马草尤中肯綮；又陈投充五大害，谓其上干国法，下失人心。慷慨切至，报可施行。寻擢兵部尚书，赈饥真定，即道上拜都察院左都御史，未至，召入为秘书院大学士。其在兵部也，绝请谒以严选格，饬训令以定兵制，侃侃克举其职。且念土寇用反律，而闾左剽劫不得与同科，即收考，宜下刑曹，非所司所当置狱；其有无辜连染者，请出之以息冤滥。真定为州县三十有二，凶灾延蔓数百馀里，公以上赈恤恩甚厚，不可委属城长吏，倍道兼驰，所过人人慰劳，老幼满于车下，兴发成于手中，得调度之宜，有赒救之实。又以其间访官吏良猾，风俗利病，为书奏之。上久知公忠勤任事，故有以大用公也。公居平扼紧江南漕弊，京、通是其根株，非大厘革不足与更始。会缘兵部前事从内院出，夺一官，视通州仓。公初不以左降有所弛易，受命立驰，至潞河，诃挽卒以何不前，对曰：“为红船。”红船者，杨村淤浅转运之船也，具得其稽索侵牟状。公笑曰：“吾分为三番递运，则弊不得行矣。”已而果然。尝夜宿通惠河，传筹发运艘，危坐燃两巨烛，手《汉书》一册，风雪绕其须髯，达旦不寝，人望之曰：“高邮公真劳臣也。”明年召入为国史院大学士，管吏部尚书事，上时御南苑，手脱所服冠以赐，面命之。公顿首出，坐堂上，进其属问曰：“新旧人以名第需次者几何人？”曰：“千人矣。”“掾中之以年劳在册者几何人？”曰：“倍之矣。”问其循序为注补，曰：“员缺之汰也，资历之有不相当也，即如是，有十年之人而不得官也。”问其设法为疏通，曰：“参罚之多也，开复之不易也，即如是，有十年之官而不得迁也。”公太息起曰：“是安用我主爵者为？”乃举职掌所当厘正者，分为二十疏，杜门请假，缮写十日而始成。奏既上，见者咸服其精切。盖公天性强于吏职，能断大事，处之不疑。以吏部用人为天下安危治乱之本，上以协恭同事，外以厌伏群情，纲纪毕张，苞苴抑绝，即下至流品勾稽，年赢月缩，铨除移驳，甲是乙非，他人视之丛荟纷纠，头目眩聩者，无不吐决如流，笑谭不倦，而公亦自此渐以病矣。公病而尚方赐药物，趣累诏，不得已复出。出而坐兄子科场事，责授太常少卿，未几即进左副都御史，有意复向用之，而公竟病不起。呜呼！斯可谓出身为物、以死勤事之君子已，公亦奚憾矣哉！

其或有不量公者，曰：“古称得士可以后亡。公之初节不可为不用也，何以不能挽横流，救末造乎？”是不然。山东亡命蜂起，如龙山、沧浪渊诸贼，天下之巨猾也，公以一节挑三百骑，未浃月而收缚散遣之殆尽，亦足以见其略矣。京师倚边腹建牙为犄角，旧制额兵十万，有无尚不能支，乃抽调溃亡之后，不复能军，廷议遂裁一督师、一保督、三巡抚、二巡治、六镇帅，而独留蓟督一官以任公，予之以各路零星收拾之罢卒，又阙其一年之饷，而以当骎骎渡河、百万方张之流寇，撩猛虎以空拳，救燎原于杯水，尚谓公力独能办之，然乎否乎？撤宁前，并山海，以为搘捂根本之计，此何等时也，谋国者狐疑相杖，公争之数月，犹不见从，贼大同围急而后遣之；故公以单骑十日尽发关、宁劲旅，颠沛勤王，去京师二百里，而已无所及。若夫公之南还也，柄臣不过资其空名，而未尝假之实力，然犹扼淮不可，蹈海何之，走单舸于飓风鳄浪之中，几至触石横流，妻孥破没，而后束身归命。嗟乎！世之不量公者固失之矣；彼谓智者睹危知变，转败为功，又岂所以知公也哉？羁旅登朝，非勋非旧，遽受客卿之礼，骤立群僚之上，苟非尽瘁竭诚，何以报恩塞责？又自悼推迁兴毁，耻以其馀生幸富贵，庶几乘机构会，殚未死之力以救济元元，是以出入数年，焦形极敝，此固公之自待如此，而其用心良已苦矣。才大则磨斫自多，名高而抵牾亦甚，公于是乎术辅其资，道全其用。有宽厚爱人之德，而议狱不厌其深详；有变通宜民之方，而守官必主于绳墨。其意在别嫌疑，擿隐伏，绝宾客，弃亲知，取一切以自立于无过，然后可以保持善类，调护艰难。负方圆并画之才，逼膏火自煎之势，靡事不为，继之以死。维当宁以驭骐骥者利其衔策，择栋梁者善其斧斤，颠倒诎信，妙于驾御，而劳臣中寿，夺我股肱，宜乎手诏为之惊嗟，而拊髀加之痛惜也。

伟业辱与公游，每见其酒酣脱帽，顾盼风生，诙啁谭笑，而语不及私，简易威仪，而望之增悚，辄惊以为莫能测识。及往问公疾，公自言昔年经虎口、葬鱼腹，濒于死者数矣，主上待我厚，今犬马气衰，便恐无缘酬答，不觉涕泗横流。故今日执笔表公心事以告万世，其使王氏子孙知朝廷所以保全先臣，蹈戴无极，而后人之过此者，得此碑于苔侵石泐之馀，摩挲扪读，论公之心而参考于纪载，必有为之彷徨而忾叹者，斯于公亦可无负也已。

公生卒皆以己亥，葬于其乡之跱躇山，而邹、赵两夫人以诏祔。子七人，孙六人，馀在志传中。公尝刲股肉以疗亲，居丧称死孝，而高邮大水，捍灾患有功，皆其大节，不可不纪。呜呼！观公于此二者，则其为君国以不有其身，又可得而知也。为之铭曰：

于赫三事，徽音丕显，允文允武，王臣蹇蹇。乃告圻父，曰予腹心，乃陟上宰，左右一人。锡之天闲，尔亦千里，驾我日车，掉鞅不已。维玉及瑶，垂带以朝，耀首有饰，翠帽丰貂。云台是图，忧公见貌，于思于思，遇天一笑。亥有二首，辰在降娄，害于股肱，箕尾以游。追命旧劳，大书深刻，史臣作歌，爰纪衮职。淮水方洚，我公障之，高城无恙，我公相之。卜兹墨食，公其来思。穹碑，宰树参差。后千百年，视此铭诗。








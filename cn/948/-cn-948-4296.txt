陆游　倚楼

千里江山入倚楼，高吟聊复写吾忧。

诗书幸有先人业，贫贱初非学者羞。

数掩槿篱端可老，一杯藜粥尚何求？

东陂未插青秧遍，且与邻翁卜雨鸠。

陆游

陆游　倚楼

减尽朱颜白发新，高楼徙倚默伤神。

未酬马上功名愿，已是人间老大身，

太史周南方卧疾，拾遗剑外又逢春。

一杯且为江山醉，百万呼卢迹已陈。

陆游

陆游　倚楼

暮云细细鳞千叠，新月纤纤玉一钓。

叹息化工真妙手，冲寒来倚水边楼。

陆游

陆游　倚楼

曲曲阑干缥缈间，哦诗本欲破除闲。

无端又起天涯感，淡墨生绡数点山。

陆游

陆游　倚楼

楼上凭阑小立时，淡烟漠漠雨丝丝。

年光日日有佳处，不解春寒偏入诗。

陆游


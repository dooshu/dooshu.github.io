○朝散大夫尚书库部郎中郑君墓志铭

君讳群，字弘之，世为荥阳人。其祖于元魏时有假封襄城公者，子孙因称以自别。曾祖匡时，晋州霍邑令。祖千寻，彭州九陇丞。父迪，鄂州唐年令，娶河南独孤氏女，生二子，君其季也。以进土选吏部，考功所试判为上等，授正字，自县尉拜监察御史，佐鄂岳使。裴均之为江陵，以殿中侍御史佐其军，均之征也。迁虞部员外郎。均镇襄阳，复以君为襄府左司马刑部员外郎，副其支度使事。均卒，李夷简代之，因以放职留君。岁余，拜复州刺史，迁祠部郎中。会衢州无刺史，方选人，君愿行，宰相即以君应诏。治衢五年，复入为库部郎中。行及扬州，遇疾，居月余，以长庆元年八月二十四日卒，春秋六十。即以其年十一月二十二日，从葬于郑州广武原先人之墓次。

君天性和乐，居家事人，与待交游，初持一心，未尝变节、有所缓急曲直薄厚疏数也。不为翕翕热，亦不为崖岸斩绝之行。俸禄入门，与其所过逢吹笙弹筝，饮酒舞歌，诙调醉呼，连日夜不厌，费尽不复顾问，或分挈以去，一无所爱惜，不为后日毫发计留也。遇其空无时，客至，请坐相看，或竟日不能设食，客生各自引退，亦不为辞谢。与之游者，自少及老，未尝见其颜色有若忧叹者。岂列御寇、庄周等所谓“近于道者”耶？其治官守身，又极谨慎，不挂于过差。去官而人民思之，身死而亲故无所怨议，哭之皆哀，又可尚也。初娶吏部侍郎京兆韦肇女，生二女一男，长女嫁京兆韦词，次嫁兰陵萧瓒。后娶河南少尹赵郡李则女，生一女二男。其余男二人女四人，皆幼。嗣子退思，韦氏生也。铭曰：

再鸣以文进涂辟，佐三府治蔼厥迹。郎官郡守愈著白，洞然浑朴绝瑕滴。甲子一终返元宅。


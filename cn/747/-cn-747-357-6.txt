○谢上彭州刺史表

臣某言，伏奉圣恩，授臣彭州刺史。宠光自天，喜惧交集。臣某诚惶诚恐顿首顿首死罪死罪。臣本野人，匪求名达，始自一尉，曾未十年，北使河湟，南出江汉。奉上皇非常之遇，蒙陛下特达之恩，累登谏司，频历宪府。比逆乱侵轶，淮楚震惊，遂兼节制之权，空忝腹心之寄。衔命感激，思效驽骀，敢竭公忠，动无回避。而智不周物，才难适时，俄尘圣听，果速官谤，实谓斧钺可待，流窜在兹。陛下宏覆载之恩，明日月之鉴，始拜宫尹，今列藩条。雨露之恩，更г枯朽；阳和之气，忽振沈埋。天高听卑，臣独何幸！臣某诚惶诚恐顿首顿首死罪死罪。臣闻忠臣事君，虽死无贰，臣今未死，敢忘至公！伏惟陛下哀臣愚蒙，矜臣方直，臣虽在远，若近天颜。臣以今月七日到所部上讫，宣布德音，草木增气，敷陈睿泽，黎庶昭苏。无任悃款屏营之至，谨附驿奉表陈谢以闻。臣某诚惶诚恐死罪死罪，谨言。


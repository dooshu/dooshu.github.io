○又上养生书

天之与人，一其道也，天地不弃於人，人自弃於天。天可弃於人乎？曰不可，人自弃也已。曰人皆弃之乎？曰贤人君子不弃也，凡人弃之可。天有杀物之心，而无弃物之心。则万物莫能生矣。是故君子之於万物，皆不弃也，而冲於身乎？弃其身，是弃其後也；弃其後，是弃其先也。故曰君子之道岂易哉，敢不法天而行身乎？所以君子养其身，养其公也；小人养其身，养其私也。身以及家，家以及国，国以及天下。以公道养天下，则天下肥也；以私道养天下，则天下削也。养身之道，岂容易哉！养其公者，天道养也；养其私者，人情养也。以天道养其人，则合天矣；以人情养其人，则不合天矣。以人情养，其人自弃矣。天道质也，人情文也；天道静也，人情动也。质者生之侈也，静者生之得也，动者生之弃也。文不以质胜之，则文为弃矣；动不以静制之，则动为弃矣。天者水之谓也，人者鱼之谓也。鱼弃水，则蝼蚁得之矣；人弃天，则疾裁之矣。鱼可安於水而不可玩於水，其失也，在乎恣波浪而不回也；人可安於天而不可玩於天，其失也，在乎恣嗜欲而不回也。所谓安於天者，法天之味而食之，食不违於四时也；法天之听而听之，听不违於五节也；法天之明而视之，视不违於五色也。食与视听苟违於天，则疾裁之矣。故曰君子法天而行身也，小人玩天而弃身也。书之座右，嵇康犹有所弃；秦之医和，晋之杜蒯，其亦不书於右，则何以为君子之座哉？良药苦口也，苦口获罪於人，苟或有矣，仁义之获罪於天，未之有也。恩养下将远辞违，书写至诚之言，不胜惶悚之甚。不宣。郊再拜。


○第二表

草土臣兢言：频表乞哀，诚辞已罄，未蒙矜亮，奖喻弥切，鞠躬周章，倍增号震。臣闻自昔墨，本因兵革，权宜变礼，不为文儒，後来浮薄，存丧纪，事匪军容，亦从权夺。陛下休明抚运，景业惟新，伏望革近代之浇漓，复先王之至德。况史官之任，为代准的，若苟亏情理，辄徇恩荣，目强颜，操简书事，适足玷圣朝之孝理，何以树终古之风声？特乞天慈，少加矜察，使毕情苫由，少申悲露，则天地之恩，实为至厚，臣子之道，幸此克全。无任恳迫之至，谨诣朝堂路左奉表乞哀以闻。


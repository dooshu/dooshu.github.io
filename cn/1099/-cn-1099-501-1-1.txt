○代當事條奏地方利弊 【 三吳利弊】

現聞先生端亮宏深海內期以安濟之業其見於文章者一端耳惜乎中道凋喪不勝世道之痛

一减加派　三吳諸郡財賦甲天下、自先代名臣周忱王恕輩、多所請减、而今猶與各省相低昂、論其地之所出、大都民得其六、官得其四、同在版圖之內、而取於吳者獨厚、即吳民習而安之、然在國家不可無寬恤吳民之心、非寬民也、正所以實　皇上之外府使源源可繼也、自奴酋發難、大農告匱、而加派之議起。平日之厚賦、與天下異、而有事之加賦、又與天下同嗟此遺黎、寧堪竭澤、今行之五年矣、夫此敲朴號呼、父鬻子、夫貿妻者、若以果介士之腹、復何憾、乃輦輸塞上。半人穹廬。半歸私橐。而財賦根本之地。馴至十室九空。人見吳地貨物克牣。景色繁麗。遂以為不涸之倉。鳥知自荐紳至富商巨室困支數年。囊餘千鏹者幾家。即有之而萬目耽耽。能以一富立衆貧之中。安危常保否也。今天下貧困極矣。其名不貧而實貧。形不病而神病者。吳為甚。及今不為節養。將來必成潰決。願主計者深長思也。近讀省臣遼事必不容巳一疏、稽覈兵餉甚詳、除各省直蠲免留用外、其加派銀僅三百十萬、而供山海關及各處新兵與欵虜諸費、共五百二十萬、誠為不給、然當庚申辛酉間議兵至十七萬有奇、議餉至八百萬有奇、嘗請發帑那借、其稅契各項以其助軍興、不專倚重加派也、且北直之加派四十三萬兩、何以獨徼特恩、而根本重地、日夜敲骨髓、竭民膏血、以充漏巵、職不徒為小民痛實為　皇上痛、伏望霈發德音、將以前未完之數作速徵解、今後或蠲免、或减半、方今中外諸臣、其憂乏餉、而職乃請减餉、實以江南財賦所出。當留其有餘不盡之力耳

一修武備　三吳自島□寇竊而後、幾及百年、民不知兵、甲冑蒙茸、戈戟生繡、萬曆二十九年、稅璫啟釁、數十少年、焚殺于白日通衢中、官府莫敢誰何、昨歲松江一帶、訛言詾詾、流入姑蘇、幸先事撲??烕、而近者毘陵又有發覺矣、如此景象、大可寒心、夫自衞所官軍以外、軍門則有標兵、各縣則有民兵、劉家河吳淞江等處所、統轄者皆號走?斗桓之旅、而緩急不足恃、安用兵為、此皆將領不得人、徒以朘削為事、一朘削則猫鼠自甘、老弱不問、羸疲不問、遊惰不問、影占不問、養兵十萬、而不得一卒用耳、是在不時閱視。凡弓馬器械。隨掣比演。士卒不練責隊長。隊長不練責營哨等官。營哨不練。則層累逓上。輕者鞭笞。重者逐。又重者題參嚴治。至於侵剋月粮私入囊橐者、一一繩之不少貰、凡士卒中有膂力驍勇。或試之擒盜有功。或屢屢比演。無出其右。則破格優之。豈但??隻粮即拔為千搃亦無不可如京營食雙粮之法。葢懦夫百。不如猛士一。緩急可賴之人。在精不在多也。若衞所官軍之設、　祖宗初意、本為民社于城、而今自轉輸饋運之外、一無所用、祗以孱懦不堪鞭策耳、竊意世戍之後子孫繁衍今但以其長子長孫人伍其餘丁則去而騖四民之業故有癃殘荷戟、而闞虎者遨遊市井、國家既軍不足用而募民兵、以一壯軍易一疲軍餉不費而兵得精此寔伍之法即所以清軍也即今京營亦可依此法何不就衞所餘丁之內而抽之募之誠得一人即厚其廩餼與民兵等而免其著伍之軍仍戒衞所官優恤厚蓄之。毋役之如傭奴、而??蘭之如糞土、於是乎衞所有精兵而民兵不必設。即民兵設而軍與兵合為一。毋令坐糜者在軍。而捍禦不虞者獨在兵。如此則練兵之餉。亦可少减。若郡縣之民壯。固有司之親兵。本以備非其職也。竟當付之練兵麾下。或正官簿書鞅掌不能討軍實。而練兵官多遊手之徒。不堪任使。則擇佐領中年力強盛。廉能素著者。責以訓練之事。俟有績可紀。將本官破格登荐。開其功名之路。豪右之家足賴為用不必以摧破為能至豪右大家。或有力能庇奸。財足聚衆。而捷同百足之蟲、巧如三窟之兔、邏卒不敢偵、郡邑不敢問。是在賢有司無避嫌怨。無狥私情。無憚喜事之名。無狃目前之便。不必驚擾地方。而掃除地方之蠹。不必張皇耳目。而照見耳目之先。思未雨而徹桑。每徙薪於曲突。以仰佐金甌、共維磐石、此職惓惓杞漆之憂、願在位者有同心也、

一興水利　三吳水利、昉于宋范仲淹。及夾亶單鍔。諸書、不啻詳矣、然宋漕江南僅百萬石、今蘇松常嘉湖不下四百餘萬石、全出於水田、田之旱澇、雖曰天時、而以人事幹天行者、則在疏瀹太湖一節、太湖廣袤八百里、西受宣歙、南受杭湖廣德數郡山水、向在宋時、蘇松嘉三府當其下流所謂吳淞江婁江者是也。自築海塘以來、惟蘇州一府當下流、三江故道、漸致湮塞、此八百里之水。皆從太倉州劉河常熟縣白茅塘出海。故二渠通。則數郡共其利。二渠塞。則湖水之逆溢于杭湖橫溢于松常嘉者。各十三。而順溢于蘇州者獨十七。故國賦倍增于舊。而水害亦倍增于舊者。今蘇州一府是也。按查二渠。劉河出口雖淤。大勢尚通。白茅塘竟成平陸久矣。又查得萬曆三十六年洪水、江南幾化為魚、而蘇州特甚、蘇州屬縣、太倉嘉定傍劉河者、猶稍有乾土而長吳崑常尤甚、則皆白茅塘湮塞之故也。即年當大稔而四縣呈告水災、亦纍纍不絕、歷稽故牒、國初至今、灑濬白茅塘者、永樂則尚書夏原吉一次。天順則侍郎李敏一次。弘治則侍郎徐貫一次。嘉靖則尚書李充嗣一次隆慶則都御史海瑞一次。萬曆則廵江御史林應訓一次。而其餘小濬。大約數十年一次未有廢壞之久。如邇年者。夫水利不修。則田蕪穢田蕪穢。則國賦無從出而民胥為盜。前按臣薛貞曾具特疏、然詳於吳淞。而稍畧白茅。其後并吳淞亦寢閣者。以工費難厝耳。今欲費省而功倍、鉄□爪之具王荊公常用之治河不效但不知此法如何耳則有五代錢氏鐵掃箒之法。用兵船百艘舟尾置鐵掃。樹大風帆於上東風使西。西風使東。掘其底之泥而浮之。化為潢潦。東流入海。積以歲月。水底自深。仍用精明水利廳官、親用木竿測其深淺若何。則知其勤惰若何。從而賞罰殿最之。此古人巳試之成效。可以佐畚鐝之所不逮。亦非盡廢畚鐝也。行之有驗。即吳淞可開。不獨白茅也。


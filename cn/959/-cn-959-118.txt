文天祥　读赤壁赋前后二首

昔年仙子谪黄州，赤壁矶头汗漫游。

今古兴亡真过影，乾坤俯仰一虚舟。

人间忧患何曾少，天上风流更有不。

我亦洞箫吹一曲，不知身世是蜉蝣。

文天祥

文天祥　读赤壁赋前后二首

一笑沧波浩浩流，只鸡斗酒更扁舟。

八龙写作诗中案，孤鹤来为梦里游。

杨柳远烟连北府，芦花新月对南楼。

玉仙来往清风夜，还识江山似旧不。

文天祥


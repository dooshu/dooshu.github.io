○为张著作谢父官表

臣某言：臣父某，守官不谨获罪自躬，犯非清廉，法宜不赦，实由臣为子不孝，使父陷刑。天恩不肃严科，放全首领，臣得父子相见，已是非图，岂谓天泽无涯，更垂休命，臣父子兄弟，免罪从荣，载惶载殒，实庆实跃。中谢。臣父子凡品，守道幽微，天恩矜悯，见垂采录，叨承恩幸，侧列陪臣。自侍奉已来，於令十有八载，虽业艺无纪，劳不闻，小心恭勤，实免愆过。明明昊天，实昭实察，不敢有二，不敢有私，夙夜兢兢，惕若厉。所以父母兄弟，皆荷恩私，叨职谬官，并豫供奉，摩顶至趾，岂足上酬？愚臣兢兢，实惭实悚。不意臣父衰耄，恃宠忘公，贪润微财，取犯朝宪，应是臣不忠不孝，事父无良，廉耻不羞，几谏有阙，遂使陷於刑法，有玷国章。臣之万死，无补此责，刻肌刻骨，泣血泣天，恨负圣恩，以愧朝列。臣宜代父蒙罪，自殒阙庭，不合偷安，尚求苟免。诚以天波昭洗，得更自新，所以忍垢偷生，克躬自励，期效万一，补过酬恩，灰躯糜骨，以甘心愿。伏惟神皇陛下恩同父母，矜照恳诚，信其赤心，实有罄竭。


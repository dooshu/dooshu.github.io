◇罢来敏教

将军来敏对上官显言：「新人有何功德，而夺我荣资与之邪？诸人共憎我，何故如是？」敏年老狂悖，生此怨言。昔成都初定，议者以为来敏乱群。（《宋书·王微传》微与江湛书引此，作「来敏乱群，过于孔文举」。）先帝以新定之际，故遂含容，无所礼用。后刘子初选以为太子家令，先帝不悦，而不忍拒也。后主即位，（案：「後主」字不应出亮口，当是后人误改。）吾暗于知人，遂复擢为将军祭酒，违议者之审见，背先帝所疏外，自谓能以敦厉薄俗，帅之以义。今既不能，表退职，使闭门思愆。（《蜀志·来敏传》注引《亮集》）


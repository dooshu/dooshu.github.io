○大医令张仲善处方进药加三味与古方不同断绞不伏云病状合加此味仰正处分（太医一条）

五情失候，多生心腹之灾；六气乖宜，必动肌肤之疾。绝更生之药，必藉良医；乏返魂之香，诚资善疗。张仲业优三世，方极四难，非无九折之能，实掌万人之苦。郭玉诊脉，妙识阴阳；文挚观心，巧知方寸。仙人董奉之灵杏，足愈沈疴；羽客安期之神枣，攻兹美。华陀削胃，妙达古今；仲景观肠，誉闻寰宇。圣躬述谴，谨按名方；肃奉龙颜，须穷鹊术。岂得不遵古法，独任新情？弃俞跗之前规。失仓公之旧轨。若君臣相使，情理或通。若畏恶相刑，科条无舍，进劾断绞，亦合甘从。处方即依，诚为若屈。刑狱之重，人命所悬。宜更裁决，毋失权衡。


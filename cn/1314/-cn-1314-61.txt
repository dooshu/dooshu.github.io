第六十一回　证盗而释谢翁冤



断云：



盗杀谢妻成枉狱，包公决断智如捕。



千年案牍堪留记，万里青天到处明。




话说扬州离城五里，地名吉安乡，有一人姓谢名景，家以事农为业，颇置根基。乞养一子名谢幼安，娶得城里苏明之女为媳妇。苏氏娶到家，且是贤惠，敬于公姑，处事有方，大称姑意。忽一日，苏氏有房侄苏宜来其家探亲。谢幼安以其无赖之徒，卑厌慢之。宜怀恨而去。未过半月间，幼安往东乡看管耕种，路远未回家宿。是夜，有贼名李强蓦知幼安不在家，乘黄昏入苏氏房中躲伏。将及夜半，李某盗取其妇首饰，正待开房门走离，被苏氏所觉，急叫有贼，李惧遭捉，抽出一把尖刀，刺死而去。比及天明，谢景夫妇起来，见媳妇房门未闭，乃问：「今日恁早，缘何内房便开了？」唤声不应，其姑特进房中问之，见死尸倒在地上，血污满身，惊而视之，却是媳妇被人所杀。大叫云：「祸哉！谁盗入房中杀娶媳妇，偷取首饰而去。」谢景听罢，慌张无措，正不知贼是谁。及幼安庄上回来，不胜悲哀。父子根勘杀人者，十数日不见下落。邻里亦疑是事，苏家不明，只疑婿家自有缘故，指称被盗所杀。苏宜深恨往日慢他之仇，陈告于刘太尹处，指告谢某欲淫于媳不从，杀之以灭口。刘尹审状，拘得谢景来衙根勘之。谢某直诉以被盗杀死夺去首饰之情。及刘尹再审邻里，却道此事未必是盗。刘尹证问谢景云：「宁有盗杀人而妇不致争闹，任其径离房中，内外无一人觉者。此是尔自谋死，何不招认而累他人。」谢景不能明，惟叫屈而已，刘尹用长枷监于狱中根勘。谢景受刑不过，只得诬服。虽则案卷已成而终未决。将近一年，适包公按行郡邑，来到扬州，审决狱囚。幼安首先陈告父之枉情于拯。拯复卷再问，谢景所诉与前词无异。拯知其不明，吩咐禁卒散疏谢某之狱，三五日当究下落。是时，李强既杀谢家之妇，得其首饰，隐埋未露，而恶心尚未肯休。城中有姓江名佐者，极富之家，其子荣新娶。李强乘人冗杂时入新妇房中，隐伏于床下，伺夜深行盗，不想是夜房里明灯到晓，一连三夕，李贼动作不得，饥困已甚，待夜奔出，被江之群仆捉之，乱打一顿，商议次日解入刘衙中根问。李强云：「我实有罪，但未曾盗得尔物，遭捶极矣，若放我不首官，则两下无伤；否则到官，亦自有说。」江惧其诈，次日不首于本司，径解包衙具知于拯。拯审之，李强云：「我非盗也，乃医者，被其诬执到此。」拯云：「尔既不是盗，缘何私入其房？」李强云：「彼妇有僻疾，令我相随，尝为之用药耳。」拯审问罢，私忖道：「女家初到，纵有僻疾，亦当再举约尔，宁肯令之同行？此人貌类恶徒，是盗必矣。」拯不厌烦，务在根究。那李贼辩论妇家事体及平昔行藏与拯知之。及拯私访江家，果与李盗所言同。拯又疑云：「窃盗初到其家，则妇家之事焉能得知若是详备；若与新妇同来，彼又不执为盗。」思之半晌，乃令监系狱中。拯退后堂细忖是事，疑此盗者莫非潜伏房中日久，听其夫妇枕席之语记得来说。拯遂心生一计，密遣牌军一人往城中寻个美妓进衙里，令以首饰，穿着与江家媳妇无异。次日升厅，取出李某来证。那李贼只道此妇是江家新妇，便呼妇之小名云：「是尔邀我治病，今反执我为盗。」妓妇不答。公吏皆掩口而听。拯笑云：「尔此奸贼，即此女平日识汝，今何认妓为新妇？想往年杀谢家妇亦是汝矣！」即差公牌到李某家搜取。公牌见李家床下有新土，掘之，得首饰一箧，持来见拯。拯即召幼安来认，内中捡出几件首饰乃其妻苏氏之物。李盗惊服，不能抵隐，遂供招杀死苏氏之情及于江家行盗，潜伏三昼夜奔出被捉之由。拯审勘明白，问处斩罪，决杖苏宜诬执之罪，而谢景之狱方得释矣。后公吏问及：「何如以妓妇装作新妇，便知其诈？」拯云：「彼妇新归，若使与盗证辩，辱莫大焉。彼盗潜入房中，一时突出，必认新妇不确，今以妓女假装以证，盗若认之，即知其诈。」




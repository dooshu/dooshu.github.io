胸自云门夹气户两旁各二寸下行至食窦凡十二穴第十七


云门，在巨骨下，气户两旁各二寸陷者中，动脉应手，太阴脉气所发，举臂取之。刺入七分，灸五壮，刺太深令人逆息。《气穴论》注云：在巨骨下，任脉两旁各六寸。《刺热穴论》注云：手太阴脉气所发 。

中府，肺之募也，一名膺中俞。在云门下一寸，乳上三肋间陷者中，动脉应手，仰而取之，手足太阴之会。刺入三分，留五呼，灸五壮。

周荣，在中府下一寸六分陷者中，足太阴脉气所发，仰而取之。刺入四分，灸五壮。

胸乡，在周荣下一寸六分陷者中，足太阴脉气所发，仰而取之。刺入四分，灸五壮。

天溪，在胸乡下一寸六分陷者中，足太阴脉气所发，仰而取之。刺入四分，灸五壮。

食窦，在天溪下一寸六分陷者中，足太阴脉气所发，举臂取之。刺入四分，灸五壮。《气穴论》注云：手太阴脉气所发。






鱼丽

六章，三章章四句，三章章二句


首章讲：此燕享通用之乐歌也。





鱼丽于罶，鲿鲨。

罶，以曲薄为笱，承梁之空以取鱼者。罶以取鱼，而丽其中者，既有鲿矣，又有鲨焉。





君子有酒，旨且多。

君子，指主人。旨，是美。且多，丰盛。况君子之有酒以燕宾也，其所荐之羞，品物芳洁，而极一时之盛，其旨而且多也乎。

二章讲：





鱼丽于罶，鲂鲤。

罶以取鱼，而丽其中者，既有鲂矣，又有鲤焉。





君子有酒，多且旨。

况君子之有酒以燕宾也，其所荐之羞，品物并陈，而极一时之选，其多而且旨也乎。

三章讲：





鱼丽于罶，鰋鲤。

罶以取鱼，而丽其中者，既有矣，又有鲤焉。





君子有酒，旨且有。

有，亦多。况君子之有酒以燕宾也，其所荐之羞，品物珍奇，而兼乎天下之味，其旨而且有也乎？

四章讲：若是，则今日之燕，不其曲全哉？





物其多矣，维其嘉矣。

嘉，亦是美。彼物之多者，恒患其不嘉。多而不嘉，何取于多也？今君子所荐之物，惟其旨且多也，则不徒侈蕃衍，而又有以昭其异焉，其多而能嘉矣。

五章讲：





物其旨矣，维其偕矣。

偕矣，齐备也。物之旨者，恒患其不偕。旨而不偕，何取于旨也？今君子所荐之物，惟其旨且多也，则非徒示间有，而又有以昭其备焉，其旨而能偕矣。

六章讲：





物其有矣，维其时矣。

时，新鲜也。物之有者，恒患其不时。有而不时，何取于有也？今君子所荐之物，惟其旨且有也，则非徒昭其侈，而又莫非新美之味焉，其有而能时矣。

君子之燕，其曲全有如是哉？主人优宾之意，可谓至矣。宜工歌之，以鸣其盛欤！






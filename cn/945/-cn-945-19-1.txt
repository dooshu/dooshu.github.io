贺劒门破贼表

臣某言今月二十七日得本道进奏院状报近有西川驻泊神卫右第三军第二都虞侯王均等为恶作乱奔冲劒门已据劒门都监裴臻与知州李士衡同共杀败者虿毒甚微敢行称乱鸱张未几已覩成擒凶丑既殱朝野相庆臣某中谢窃以王者之谨关梁所以备他盗用鈇钺所以诛叛臣如王均等身率戎行地亲藩卫禄廪优厚赐予便蕃餍饫膏粱被服轻煖出荷干城之寄曾无汗马之劳乃敢结构异端胁从羣小苟图不轨辄负大恩挺狼贪羊狠之谋为鼠窃狗偷之计天设之险爰肆凭凌鬼得而诛岂容越轶裴臻等任当要害职在谁何属蛇豕之兴妖乘貔貅之鼓怒遂推锋而奋击未旋踵以剪除元恶既就於枭悬余党更无於噍类寝皮食肉式快忠义之心犯门斩关永破奸邪之胆天威所被井络载宁赏典聿行舆诵斯惬臣忝分忧寄幸覩捷音庆拚之诚实万常品无任云云


卷二百二十三



卷之二百二十三

洪武二十五年十二月丁未朔，以金润复为礼部郎中。润，湖广人，先任礼部郎中，坐事谪都察院鞫狱，尝奏事殿中，应对称旨。至是，上顾问廷臣曰：“向有戴巾奏事者颇有条理，久不在列，其人何在？”吏部以其名对，上曰：“此人才可用。”遂命复旧职。

山丹卫遣官进瑞麦一茎二穗者，凡十一本。

戊申，皇第三十五孙有爝生，周王第四子也。

敕宋国公冯胜、颍国公傅友德等曰：“昔汉唐之御胡虏，每秋高马肥，知其入寇，乃设谋定策，伏兵以待之，否则必为边患。古今时势虽异，而御侮仿患则同。今以十万之众捕猎塞上，手无尺寸之兵而耕耘田亩，可乎？故必伏兵甲以自防，立斥候以知警，则有备无患矣。期明年三月，发京师壮勇及河南、山西锐卒鼓行塞上，尔等立屯既成，率数十万众飈驰雷击，搜猎虏庭，耀张威武，不亦壮哉！敕至，毋违朕命。”

壬子夜，雷。

甲寅，朵甘都指挥使司遣指挥锁南监藏卜奉表笺，来贡马。

丙辰，安陆州知州余彦诚以征税愆期当逮问，其州民杨么等七人诣阙言彦诚虽慢于摧科，而勤于爱民。上特宥之，赐宴加赏，遣还，任么等亦预宴。

安庆府知事周昌言：“臣见士人或因小过罢黜，然其才有堪用，而于例不得举，宜垂宽宥令，有司得荐起之。”吏部奏言：“有罪复用，无以示惩。昌言不可听。”上曰：“良工琢玉，不弃小玼；朝廷用人，必赦小过。故改过迁善，圣人与之；录长弃短，人君务焉。苟因一事之失而弃一人，则天下无全人矣。昌之言诚是。其令有司：凡士人因小过罢黜及迁谪远方者，知其才德果优，并听举用。”

丁巳夜，有星黑赤色，尾迹有光，起自造父，东北行至北斗杓没。

庚申，琉球国山南王承察度遣使南都妹等贡方物，并遣侄三五郎尾及寨官之子实他卢尾贺段志等赴国子监读书，诏赐三五郎尾等钞各五锭、襕衫、缁巾、皂绦、靴袜并文绮、 绢衣各一袭。

都督佥事何福等征蛮还京师。诏赏福白金二百两、文绮十疋、钞二百锭，茅鼎白金一百两、文绮八疋、钞一百锭，徐司马、陶文、俞渊白金各五十两、文绮四疋、钞一百锭，将士二万四千余人俱赏有差。

辛酉，升府军右卫指挥佥事陈麟为中军都督佥事。

兵部奏：“留守中卫百户犯罪死，其子当编戍外卫。”上曰：“其父犯法既死，其子勿问。”

壬戌，西河中护卫指挥佥事王福有罪谪戍会川。既行，其叔父都督佥事宽以疾卒。上遣使追福还，俾营葬事，寻宽其罪，令还职。

癸亥夜，太阴犯五诸矦。

甲子，升金吾前卫指挥使陈庸为湖广都指挥使，湖广都指挥同知许亮为右军都佥事，仍以其子杰为留守左卫指挥同知，子孙世袭。

广东都指挥使花茂奏：“东莞香山等县大溪山、横琴山逋逃蜑户輂人凡一千余户，附居海岛，不习耕稼，止以操舟为业。会官军则称捕鱼，遇番贼则同为寇盗，隔绝海洋，殊难管辖。其守御官军冒山岚海瘴，多疾疫而死，请徙其人为兵，庶革前患。”从之。

乙丑，都督佥事杨春讨靖州绥宁蛮寇杨晟礼，平之。晟礼自洪武十八年拒命，不供赋税。至是，命春率辰州卫指挥陈贵等领兵讨之。先遣人谕以祸福逆顺之理，晟礼不听，春遂督兵进攻，斩蛮人数百而俘其男女千人，其党遁散。

改制铁券赐颍国公傅友德、定远侯王弼、长兴侯耿炳文、武定侯郭英及故魏国公徐达、曹国公李文忠、安陆候吴杰、西平侯沐英家。

丙寅，后军都督佥事韦权卒。权，合肥人，少好骑射，喜兵法。元季从军淮西，为列校。岁乙未，自采石来归，从克太平，授银牌先锋，累功升后军都督府都督佥事。至是，以疾卒。

戊辰，置云南沅江府儒学。时沅江府言：“土官子弟、编氓多愿读书，宜设学校以教之。”诏从之。

庚午，以云南布政司右参议范祖为左参议，户部郎中杨大用为右参议。祖，当涂人，故学士常之子，在任三考，比入觐，以疾卒于京。大用，云南人，上以其习知土俗，故擢用之。

山东布政使赵子良奏：“济南、长清、东阿、兖州、济宁河流久涸，舟楫不通。”诏兵部设车辆递运。

赐在京致仕武官都督米一百五十石、钞七十五锭，指挥米一百石、钞五十锭，千户卫镇抚米九十石、钞四十锭，百户所镇抚米八十石、钞三十锭。

辛未，以北平河间府水灾，诏免其田租，凡五万五千余石。

后军都督府都督佥事李恪、徐礼还京。先是，命恪等往谕山西民愿徙居彰德者听。至是，还报：“彰德、卫辉、广平、大名、东昌、开封、怀庆七府民徙居者凡五百九十八户，计今年所收谷、粟、麦三百余万石、绵花千一百八十万三千余斤，见种麦苗万二千一百八十余顷。”上其喜曰：“如此十年，吾民之贫者少矣。”

哈梅里兀纳失里王遣回回哈只阿里等来贡马四十六匹、骡十六只，诏赐使者白金、文绮有差。

壬申，宋国公冯胜等籍民兵还。先是，上遣胜等往太原、平阳选民丁，立部伍，置卫屯田。至是还，以所籍之数奏之。凤翔侯张龙、徽先伯桑敬籍平陆、夏县、芮城三县民丁为一卫，定远侯王弼籍临汾、襄陵、蒲县民丁为一卫，宣宁侯曹泰、都督马鉴籍洪峒、浮山二县民丁为一卫，会宁侯张温、都督李胜籍曲沃、翼城、绛县三县民丁为一卫，都督徐礼籍闻喜、安邑、猗氏三县民丁为一卫，开国公常昇籍霍州、灵石、赵城、汾西四州县民丁为一卫，东平侯韩勋、东莞伯何荣籍绛州及太平县民丁为一卫，江阴侯吴高、都督蒋义籍蒲州及稷山、万泉、临晋、荥河四县民丁为一卫，全宁侯孙恪籍隰、吉二州及石楼、永和、太宁、河津四县民丁为一卫，安陆侯吴杰、致仕指挥李茂之籍平遥、太谷、祈县三县民丁为一卫，永平矦谢成籍汾州及汾水、孝义二县民丁为一卫，西凉侯濮玙籍辽、沁、平定三州及乐平、和顺、榆社、武乡、沁源五县民丁为一卫，安庆侯仇正、都督孙彦籍石州、岢岚、保德三州及宁乡、临县、兴县、静乐、岚县、河曲、河津七县民丁为一卫，都督商暠、袁洪籍忯、代二州及崞县、繁峙、五台三县民丁为一卫，怀远侯曹兴籍太原、清源、徐沟、交城、介休五县民丁为一卫，都督刘德籍阳曲、榆次、寿阳、盂县、定襄五县民丁为一卫。

甲戌，以宋国公冯胜、颍国公傅友德兼太子太师，曹国公李景隆、凉国公蓝玉兼太子太傅，开国公常昇、全宁侯孙恪兼太子太保，詹徽为太子少保兼吏部尚书，茹瑺为太子少保兼兵部尚书，任亨泰为詹事府少詹事兼翰林院修撰，杜泽、楚樟为詹事府丞。徽等以下兼官者并给其俸。

乙亥，皇第三十六孙有熹生，周王第五子也。

诏陕西都指挥使司：“甘肃等处回回军民愿还西域者，悉遣之还撒马儿罕之地。”凡千二百三十六人。

丙子，诏五军都督府谕各都指挥使司以军马粮储之数及关隘、要冲、山川险易、道里远近悉绘图以闻。

闰十二月丁丑朔。

己卯，命户部遣官于湖广、江西诸郡县买牛二万二千三百余头，分给山东屯种贫民。

辛巳，上谕礼部臣曰：“周制诸侯之妻曰夫人，汉制妃以下亦曰夫人。今王妃以下有所出者，皆称夫人，著为令。”

甲申，擢缙云县税课局大使陈德文为监察御史。德文，南雄之保昌人，性和易，有干济才。建昌府知府王克敬荐于朝，故擢用之。

乙酉，高丽权知国事李成桂欲更其国号，遣使来请命。上曰：“东夷之号，惟朝鲜之称最羙，且其来远矣，宜更其国号曰朝鲜。”

初昏，太白入垒壁阵。

庚寅初昏，有太星赤色，尾迹有光，起自天苑，西南流三丈余炸散，至游气没。

辛卯，更定巡检考课之法。先是，巡检考满给由无私过者升正九品，犯私笞者本等用，杖罪降襍职。吏部言：“巡检之职，当以捕获逃军、逃囚、盗贼等项多者为称职，若止拘过名，不考功迹，则侥幸者多。有在任三年获军囚三二百名之上为犯私罪而降者，有全无所获依例而升者，似此功过弗明，陟罚未当，乞更定其法。自今巡检考满，捕获军囚、盗贼等项二百名之上无私杖者升一级，有私杖者对品用，一百名之上无私杖者对品用，有私杖者降杂职，三十名之上无私杖者降杂职，有私杖者降边远杂职，不满三十名者发边远充军；若有强贼及逃军聚众劫略，能擒获以除民害者，二十名之上无私杖者升一级，有私杖者对品用，一十名之上无私杖者对品用，有私杖者降杂职，九名以下无私杖者降杂职，有私杖者降边远杂职；若擒强贼逃军六十名之上或止二十名而又能获军囚二百名之上及擒伪造宝钞及伪印者，具奏升陟。”从之，著为令。

壬辰，户部尚书赵勉有罪下狱。

甲午，免翰林院学士刘三吾官。时三吾诣吏部自陈：“壻户部尚书赵勉夫妇坐赃罪法当死，皆缘素失教诲，致负深恩，近被御史紏劾，虽蒙恩宥，窃思职居近侍，自当引退，以励廉耻。”吏部以闻，遂免其官。

命僧录司造《知周册》，颁于天下僧寺。时京师百福寺隐囚徒逋卒，往往易名姓为僧，游食四方，无以验其真伪。于是命造《周知文册》，自在京及在外府州县寺院僧名以次编之，其年甲、姓名、字行及始为僧年月与所授度牒字号俱载于僧名之下。既成，颁示天下。僧寺凡游方行脚至者，以册验之，其不同者许获送有司，械至京，治重罪，容隐者罪如之。

乙未，置会川卫迷易守御千户所。

戊戌，命宋国公冯胜为总兵官，颍国公傅友德为之副，往山西、河南训练军马及领屯卫，其余公、侯、都督悉听节制。

中军都督府都督佥事高铭卒。铭，凤阳人。上起兵于濠州，招募勇敢士，铭仗戈来从，授百户。洪武元年，授千户。四年，上见铭年老，且念其从征日久，多著劳绩，命其子亮袭职，特授铭中军都督府都督佥事致仕，食其禄以优之，俾归凤阳。至是，卒。

甲辰，户部尚书赵勉伏诛。

丙午，享太庙。

是月，刑部尚书杨靖逮一武官，将鞫之。门卒检其身，得大珠一颗，卒持至靖前，僚属方骇愕。靖徐曰：“安有许大珠？此以伪物侮人。”命椎碎之，因以上闻。上嘉叹曰：“靖此举有四善。他人见奇物，必以献朕以求容悦，而靖不然，所谓以道事君，一善也；其人藏珠于身，苟穷诘之，必谓有所投献，是以一珠而起大狱，靖有阴德于人，二善也；若门卒得是珠，因而嘉奖之，由是快意求获人，将受法外之苦，靖能杜小人侥幸，三善也；且人处常易而应变难，今千金之珠，卒然至前，略不动心，迺斥以为伪物而碎之，靖有过人之智、应变之才，四善也。”

姚安军民府同知高保以袭职，遣弟高胜贡马谢恩。

是岁，建端门、承天门楼各五门，复于承天门外建长安东、西二门。

计内外武官并兵马总数：在京武官二千七百四十七员，军二十万六千二百八十人，马四千七百五十一匹；在外武官万三千七百四十二员，军九十九万二千一百五十四人，马四万三百二十九匹。








▼期张校理王著作徐记室游虎阜

前身似是云水僧，余习爱觅名山登。

最怜虎阜在平地，一丘势敌千崚嶒。

缺厓深深翳密叶，欹石兀兀缠危藤。

昔年无事恣幽赏，拄杖叩门来屡曾。

风廊听竹移广箪，雪屋煨芋明高灯。

禅堂素壁醉题满，老衲喜客无嗔憎。

别来三载困尘土，散落略尽同游朋。

谷猿清叫烟雾隔，宵梦欲往天瞢瞢。

幽怀郁抱不得写，一月雨声眠枕肱。

相亲尚有北郭友，材尽齐楚惭曹滕。

张君名驹禀神骏，王子快鹘生锋棱。

并淹客馆校遗籍，云路万里违骞腾。

徐卿亦是瑚琏器，远役又欲行担簦。

明朝山鹊定鸣霁，跬步可游何不能？

一林一涧幽景在，遥想与鹊无亏增。

朱樱绿笋虽已过，正爱夏木阴层层。

欲营此行况甚易，妇有藏酒鱼新罾。

出城不必借车马，已办布袜青行縢。

吾侪虽穷自有乐，相聚岂比虫郄郄。

乱离拨弃且勿道，愿赋妙语留传誊。


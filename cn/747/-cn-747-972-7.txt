○覆奏程逊等陈时务奏（清泰元年中书门下）

翰林学士程逊、学士和凝、张砺等上十三事：其一，前代帝王，亲观风俗，讯民利病。其後不暇亲行，亦遣使巡行风俗。唐朝於十道置采访使一员。请如旧制，亦冀民病苏舒。其二，天成已来，久不括田。自水旱累年，民户疾苦不均。今岁夏秋，或稔於常岁。请行检括，庶获均输。其三，中原边上，率多闲田，可令近下军都，兴起屯田。旧时铜冶、铁冶，亦令军人兴置，不费於民。其四，人君求理，欲广视听，须群臣上言。然则人才有短长，智略有能否，其於听用之间，乞留睿鉴，伏恐失人。其五，朝野官吏，人数众多，若不行黜陟之科，何以察其能否望准考课令？凡中外官岁终较考，以行进退。其六，古人得位相让，所冀不掩贤能，得其髦俊。请依建中故事，群官受命後，举人自代。其七，治道既知损益，务实去华。伏见自中兴以来，或於边境权立州县名目，户口不多，虚张吏员，枉费禄食。其权置名目，望一切停省，以赈边军。臣伏见徐宿州管内，有泗滨院、徐山院、市邱院、白土务，所管人户共数千家。请罢废名额，其户税请还州县。其八，请止游惰，劝农桑，减冗食之员，停不急之务。其九，君上置谏诤之官，此期闻过。况闻官给谏纸，虚伫谠言。时政有所不便，请谏官陈论；诏书有所依违，请给事中封驳。其十，国朝承平时，诸监铸钱不辍，尚不能给。今国家所铸绝少，而市人销钱，贵卖铜器。累行止绝，尚未知禁，伏乞严下条法，其铜除镜、鞍辔、腰带外，不许市卖铜器，犯者以赃论。其十一，沿边镇戍，请明斥堠，习载阵，谨烽候。令夷狄知惧，战必有功。其十二，每年给散蚕盐不敷斤两，杂之以硝土。请给散之时，命清强官止绝。其十三，伏闻关西、河东，人民饥馑，殍者多。其城市乡村积粟之家，望令官司通指姓名，俾令出粜，以济饥民。

中书门下覆奏程逊等十三事，其置采访使，难择公清之吏，却生侥幸之门，问疾苦则未能，劳供须则转费。况刺史廉使，自合访求，不劳别置。其累年水旱，欲与检田，以均劳逸。今年夏苗已多灾旱，秋稼今未及时，请下三司，可否闻奏。其屯田治务，兴造之初，所费不少。今国力未办，可俟佗时。其受官举代，刘鼎近已上闻。其馀九件，并可施行。择良善为心腹，群官书考，并省州县，止游惰，劝耕桑，谏官论事，给事封奏，断用铜器，边城习武备，差官散蚕盐，均粜以济饥民等事。


唐虞象刑

《虞书》：“象刑惟明。”象者法也。汉文帝诏，始云：“有虞氏之时，画衣冠、异章服以为戮，而民弗犯。”武帝诏亦云：“唐虞画象，而民不犯。”《白虎通》云：“画象者，其衣服象五刑也。犯墨者蒙巾，犯劓者赭著其衣，犯髌者以墨蒙其髌，犯宫者屝，屝，草屦也，大辟者布衣无领。”其说虽未必然，扬雄《法言》，“唐、虞象刑惟明”，说者引前诏以证，然则唐、虞之所以齐民，礼义荣辱而已，不专于刑也。秦之末年，赭衣半道，而奸不息。国朝之制，减死一等及胥吏兵卒配徒者，涅其面而刺之，本以示辱，且使人望而识之耳。久而益多，每郡牢城营，其额常溢，殆至十余万，凶盗处之恬然。盖习熟而无所耻也。罗隐《谗书》云：“九人冠而一人髽，则髽者慕而冠者胜，九人髽而一人冠，则冠者慕而髽者胜。”正谓是欤？《老子》曰：“民常不畏死，奈何以死惧之。若使民常畏死，则为恶者吾得执而杀之，孰敢？”可谓至言。苟卿谓象刑为治古不然。亦正论也。


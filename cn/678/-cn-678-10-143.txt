《證道歌》發明心

大通禪師言：吾頃過南都，謁張安道於私弟，道話一夕。安道曰：「景德初，西土有異僧到都下，閱《永嘉證道歌》，即作禮頂戴久之。譯者問其故，僧曰：『此書流播五天，稱《真丹聖者所說經》，發明心要者甚多。』又問大律師宣公塔所在：『吾欲往禮謁。』譯者又問：『此方大士甚眾，何獨求宣公哉？』曰：『此師持律，名重五天。』」


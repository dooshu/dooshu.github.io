○唐尚书右丞相中书令张公神道碑

有唐既受命，在太宗时，有若梁公房、郑公魏、卫公李，格于皇天。在高宗时，有若梁公狄，格于上帝。在中宗时，有若汉阳王张、扶阳王桓，兴复宗社。在元宗时，有若梁公姚、广平公宋、燕公、始兴公二张，中兴王业。

夫以天柱将倾，大盗方起，一振纲目，再阐皇猷，始兴公为之。公讳九龄，字子寿，一名博物。其先范阳方城人。轩辕建国，弦弧受氏，良位为帝华，才称王佐。或相韩五叶，或佐汉七貂，代有大贤，时称盛族。四代祖讳守礼，隋锺离郡涂山令。曾祖讳君政，皇朝韶州别驾，终於官舍，因为土著姓。大父讳胄，越州剡县令。列考讳宏愈新州索卢县丞，赠太常卿广州都督。皆蕴德葆光，力行未举，地积高而成岳，云久蓄而作霖。是生我公，蔚为人杰，弱不好弄，七岁能文。居太常府君忧，柴毁骨立，家庭甘树，数株连理，王公方庆出牧广州。时年十三，上书路左，燕公过岭，一见文章，并深提拂，厚为礼敬。弱冠乡试进士，考功郎沈期尤所激扬，一举高第。时有下等，谤议上闻，中书令李公当代词宗，诏令重试。再拔其萃，擢秘书省校书郎，应道侔伊吕科对策第二等，迁左拾遗。封章直言，不协时宰，方属辞满，拂衣告归。太夫人在堂，承顺左右，孝养之至，闾里化焉。始兴北岭，峭险绝；大庾南谷，坦然平易。公乃献状，诏委开通，曾不浃时，行可方轨。特拜左补阙，寻除礼部勋二员外郎，加朝散大夫，超中书舍人，封曲江县男，转太常少卿，出冀州刺史。以庭闱在远，表请罢官，改洪州都督，徙桂州都督，摄御史中丞岭南按察兼选补使，默免贪吏，引伸正人，任良登能，亮贤劳事，泽被膏雨，令行祥风。属燕公薨落，斯文将丧，擢秘书少监集贤院学士，副知院事。时属朋党，颇相排根，穷栖岁馀，深不得意。渤海国王武艺违我王命，思绝其词，中书奏章，不惬上意，命公改作，援笔立成。上甚嘉焉，即拜尚书工部侍郎兼知制诰，扈从北巡，便祠后土，命公撰赦，对御为文，凡十三纸。初无藁草，上曰：“比以卿为儒学之士，不知有王佐之才，今日得卿，当以经术济朕。”累乞归养，上深勉焉。迁公弟九皋、九章官近州里，伏腊赐告，给驿归宁。迁中书侍郎，丁内忧。中使慰问，赐绢三百匹，奔丧南讣，葬先茔。毁无图生，嗌不容粒，白雀黄犬，号噪庭茔，素鸠紫芝，巢植庐陇，孝之至者，将有感乎！既卒哭，复遣中使起公本官同中书门下平章事，口敕敦谕，不许为辞。闻命号兆，使者逼迫，及至阙下，恳请终丧。手诏曰：“不有至孝，谁能尽忠？墨之义不行，苍生之望安在？朕以非常用贤。曷云常礼哀诉，邓宜断表。”赐甲第一区，御马一。寻迁中书令、集贤学士知院事，修国史。

初公作相也，奏差择元戎，皆取良吏，不许入请，罢赏战功，减诸军兵，省年支赐。谀臣亻议，事竟不行。明年，公奏籍田躬耕礼节。加金紫光禄大夫，进封始兴伯。每天长节，公卿皆进宝镜，公上千秋录，述帝王兴衰以为鉴戒。公直气鲠词，有死无贰；彰善瘅恶，见义不回。范阳节度颍王奏前太子索甲二千领，上乃震怒，谓其不臣，顾问於公。公曰：“子弄父兵，罪当笞，况元良国本，岂可动？“上因涕泣，遂寝其奏。武贵妃离间储君，将立其子，使中谒者私於公曰：“若有废也，必将兴焉。”公遂叱之曰：“宫闱之言，何得辄出。”御史大夫李公尚隐、太府卿裴先不礼中官，皆忤上旨，必在殊谴，公全度焉。幽州节度张公守缘降两番斩屈突干，将拜侍中，凉州节度牛仙客以省军用，将拜尚书：并触鳞固争，竟不奉诏。平卢将安禄山入朝奏事，见於庙堂，以为必乱中原，固请戮之。上曰：“卿以王衍知石勒，此何足言？”无何用兵，为虏所败，张守请按军令，中留不行。公状谏曰：“穰苴出军，必诛庄贾；孙子行令，亦斩宫嫔。守所奏非虚，禄山不当免死。”再三恳请，上竟不从。边将盖嘉运等上策，密发将士，袭平西戎。公以为不可妄举，结後代雠，非皇王之化也。上又不纳。及羯胡乱常，犬戎逆命，元宗追叹曰：“自公殁後，不复闻忠谠言。”发中使至韶州吊祭，其先见这明，有如此者。学究精义，文参微旨，或有兴托，或存讽谏，後之作者，所宗仰焉。上表论事，事多枢密，入皆削藁，人莫得知。常以致君尧舜，齐衡管乐，行之在我，何必古人？由是去循资格，置采访使，收拔幽滞，引进直言，野无遗贤，朝无阙政，百揆时序，庶工允。同侪见嫉，内宠潜构，罢公为尚书右丞相。初不介意，居之坦然。执宪者素公所用，劾奏权臣，豸冠得罪，借以为累，贬荆州长史。三岁为相，万邦底宁，而善恶太分，背憎者众，虞机密发，投杼生疑，百犬吠声，众狙皆怒，每读韩非《孤愤》，涕泣沾襟。

开元二十八年春，请拜扫南归，五月七日，遘疾薨於韶州曲江之私第，享年六十三，皇上震悼，赠荆州大都督，有司谥行曰文献公。粤来岁孟冬，葬於洪义里武临原，近於先茔，礼也。夫人桂阳郡夫人谭氏，循州司马府君诲之子也，淑慎宜家，齐庄刑国，环有节，纂组皆工，幼作女仪，长为内则。太夫人乐在南国，不欲北辕，克勤奉养，深得妇礼。至德二年十月六早日，终於私第，春秋七十七，昼哭[QE55]门，日月绵远，同茔异穴，卜兆从宜。公仲弟九皋，宋襄广三州刺史采访节度经略等使殿中监。季弟九章，温吉曹等州刺史鸿胪卿，腰金拖紫，三虎为荣，立德行政，二冯推美。嗣子拯，居丧以孝闻，立身以行著，陷在寇逆，不受伪官，及收复两京，特制拜朝散大夫太子右赞善大夫。孙藏器，河南府寿安尉，就保先业，克秉义方。侄殿中侍御史抗，文吏雅才，清公贤操，以兄拯早世，侄藏器幼孤，未建丰碑，乃刻乐石，用展犹子之慕，庶扬世父之美。浩义深知已，眷以文章，礼接同人，惠兼甥舅。薄技效德，无愧其词。铭曰：

凤生丹穴，鹏翥南溟。天乘粹气，地发精灵。杰出我公，扬於王庭。甫称降神，说表骑星。学究经术，文高宗匠。再掌司言，爰立作相。忠义柱石，谋猷帷帐。王纲允，帝采惟亮。退居右揆，出守南荆。元鹤缉翼，青蝇营营。不螟犹视，虽殁如生。昭昭令名，千古作程。

封演

演，天宝中为太学生。大历中官邢州刺史，贞元中历检校尚书吏部郎中兼御史中丞。


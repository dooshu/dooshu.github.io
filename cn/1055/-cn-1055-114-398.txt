【后汉天禄辟邪字】

右汉“天禄辟邪”四字，在宗资墓前石兽膊上。按《后汉书》，宗资，南阳安众人也。今墓在邓州南阳界中，墓前有二石兽，刻其膊上一曰“天禄”，一曰“辟邪”。余自天圣中举进士，往来穰邓间，见之道侧，迨今三十余年矣。其后集录古文，思得此字，屡求于人不能致。尚书职方员外郎谢景初家于邓，为余摹得之，然字画讹缺，不若余见时完也。按《党锢传》云：资祖均，自有传。今《后汉书》有《宋均传》，云南阳安众人，而无宗均传，疑《党锢传》转写“宋”为“宗”尔。《蜀志》有宗预，南阳安众人。岂安众当汉时有宗、宋二族，而字与音皆相近，遂至讹谬邪？史之失传如此者多矣。嘉八年腊日书。





卷一三七·集古录跋尾卷四


○为荥阳公与魏博何相公启

不审近日尊体如何？伏计不失调护。邺都奥壤，汉相威名。出则主诸侯之名，以除叛乱；入则峻将军之令，以养疲羸。作大君之膂肠，树列国之标表。名光图史，勋溢常。凡在小藩，永佩高义。属封疆僻左，民落凋殊，奇货难求，使材莫称。相公曲垂记奖，先降尊严。李押侍御，右职名家，多闻好礼，远持书币，迳冒风波，受赐逾涯，传情曲尽。载思复命，未得其人，辄托还装，用申徵献。路遥漳水，梦隔顿邱，未期胥命於蒲，但仰馀波及晋。勤拳夙夜，师慕忠贞，伏惟仁恩，亦赐知察。


列传第一百十一 奕赫抵雅尔丁　野讷　回回　瞻思　自当〔笃列图〕　完者都　达里麻识里　丑的


奕赫抵雅尔丁，字太初，回回氏。父伊速马音，大都南北两城兵马都指挥使。奕赫抵雅尔丁幼颖悟嗜学，初为中书掾，以年劳授江西行省员外郎，入为吏部主事，固辞，擢刑部员外郎。四方所上狱牍，反复披阅，多所平反。迁陕西汉中道肃政廉访司佥事，不赴。改中书右司员外郎，寻擢郎中。一日与同列议狱事，有持异同者。奕赫抵雅尔丁曰：“公等读律，苟不能变通以适事，宜譬之医者，虽熟于方书，而不能切脉用药，则于病者奚益焉！”识者叹为名言。

大德八年，肆赦，议惟官吏受赇者不预。奕赫抵雅尔丁曰：“不可，赃吏固可嫉，比之盗贼则有间矣。宥盗而不宥吏，何邪？”刑部有狱事，上谳既论决，已而丞相知其失，以谴右司主者。奕赫抵雅尔丁未尝署其案，因取成案阅之，窃署名于其下。或讶之曰：“公实不与，丞相今方谴怒，而公反追署其案。何也？”奕赫抵雅尔丁曰：“吾虽不署此案，岂有与诸君同事而独求幸免者！”丞相闻而贤之，同列因以获免。

迁左司郎中。时左司阙一都事，平章梁德珪谓奕赫抵雅尔丁曰：“干材易得，惟笃实不欺为难得。公当举其所知。”奕赫抵雅尔丁荐王毅、李迪，时论称之。又尝论朝士，如高克恭、敬俨等，可大用。后皆如其言。迁翰林侍讲学士，兼修国史，转中奉大夫、集贤大学士。未几，除江东建康道肃政廉访使。始视事，见以狱具陈列庭下。问之，乃前官创制，以待有罪者。奕赫抵雅尔丁蹙然曰：“凡逮至臬司，皆命官及有出身之吏，廉得其情，彼自服罪，毋庸狱具也。”即屏去之。至大初，立尚书省，拜参议尚书省事。召至京师，恳辞不就，复拜参议中书省事，亦以疾辞。延祐元年卒，年四十七。

野讷，回鹘尔氏。父脱烈，集贤大学士。野讷事仁宗于潜邸。成宗崩，仁宗将自怀州入都，左右或持不可。野讷屏人启曰：“大行晏驾，社稷无主，邪谋方兴。怀宁王及殿下，人心所属，宜急奉太后入都，迎立怀宁王，以正神器。”仁宗即白太后，以二月至京师，遣使迎武宗于北边。武宗即位，授嘉议大夫、秘书监，赐玉带。仁宗为皇太子，以野讷兼太子右庶子，迁侍御史、崇禋院使，兼将作院使。福建文绣局工匠，男女无别，吏夤缘为奸，野讷奏罢之，闽人感悦。寻兼太医院使。仁宗即位，请召先朝旧臣，咨以时政。又请以中都苑囿还诸民。拜枢密院副使，进同知枢密院事，迁中书平章政事，辞不拜。野讷侍禁中，条时政得失，言无不纳。然韬晦慎密，不泄其事于外。延祐四年卒，年四十。赠推诚保节翊运功臣、金紫光禄大夫、行中书省左丞相、上柱国，赵国公，谥忠靖。弟阿礼海涯自有传。

回回，哈剌乞台氏。祖脱密剌温，从世祖伐宋、讨阿里不哥，俱有功。又从讨李璮，师还至信都，遂家焉。父那海，从定浙东西，以功授千户，超授潭州万户府达鲁花赤，迁宿州蒙古汉军上万户达鲁花赤，卒。

回回通儒书。成宗即位，召见上都慈德殿，命宿卫皇太后，累迁左司郎中。至大二年，擢中奉大夫，参议中书省事。仁宗在东宫，尝称回回为皇太后旧臣，宜供奉内廷，又嘉其在中书省能断大事，赐东宫经史。及即位，转大中大夫，仍参议中书省事。五月，驿奏便宜事于宣德行宫，仁宗奖纳之，赐御衣一、质孙三十，迁兵部尚书，寻改礼部。九月，命工部尚书郑允中锡金带一，迁正议大夫，同佥枢密院事。皇庆二年，擢中奉大夫、昭文馆大学士，仍同佥枢密院事。寻命代佥院刘方统兵江南，回回奏曰：“人臣宣力戎行，陛下不宜遽夺其官，臣亦不宜夺同僚官，请追还成命。”帝曰：“朕不食言也。”比刘归，授为礼部尚书。九月，出为淮东道宣慰使，赐钞二万锭，固辞。又赐海东白鹘，且命曰遇天寿节、元正节，可驰驿见朕。回回奏：“国法，无故不得驰驿。”帝解御衣授之，以为信。回回至官，访问民所疾苦，悉革之，江淮民大悦。延祐元年还朝。二年，授河东陕西道宣慰使，平反冤狱百余，治行为诸道最，擢宣徽副使，进通奉大夫。复命核两淮屯田，得田千七百余顷，粮千四百余石，钞二万四千余锭。召还，拜行省参知政事，入为福寿院使，晋资善大夫。

英宗即位，拜浙江行省参知政事。至治元年，考绩复为各行省最。赐织金段表里。丁父忧，丞相拜住奏，起为大都路总管，兼大兴府尹。乞终丧，不允。泰定帝即位，内府供亿边臣赏赉，视常例十倍。回回仓卒立办，民不知扰。泰定二年卒，年五十九。子奴奴、童童。

回回历事五朝，尤见知于仁宗，尝朝仁宗别殿，见近臣疾趋出，回回徐入。仁宗默然以手命回回启户，复命阖之。又命取物以献。明日，仁宗语平章萧拜住曰：“朕端居深念，忧形于色，左右皆望而却走，独回回颜色如平时。彼走者皆内愧于心者也，回回自信无他，朕亦信之。”遂命工画像赐之。回回家素贫，及卒，竟无以为葬焉。

瞻思，字得之，其先大食人，后徙丰州。祖鲁坤，太宗时以材授真定、济南等路监榷课税使，又家于真定。瞻思幼警敏，弱冠以所业就正于翰林学士承旨王思廉，思廉甚誉之。泰定三年，诏以遗逸征至上都，见帝于龙虎台。时倒剌沙柄国，西域人多附焉，瞻思独不往。倒剌沙屡使人招之，以养亲辞归。天历三年，召为应奉翰林文字，赐对奎章阁。文宗问：“卿有著述否？”明日进所著《帝王心法》，文宗称善。诏预修《经世大典》，以议论不合，求去。命奎章阁侍书学士虞集留之，瞻思坚以母老辞，乃赐币遣之。后命集传旨曰：“卿且暂还，行召卿矣。”至顺四年，除国子博士。丁内艰，不赴。

后至元二年，拜陕西行台监察御史，论奏十事，曰法祖宗，揽权纲，敦宗室，礼勋旧，惜名器，开言路，复科举，罢卫军，一刑章，宽禁纲。侍御史赵承庆见之，叹曰：“御史言及此，天下之福也。”襄汉流民聚居宋绍熙府故地，至数千户，私开盐井，自相部署。瞻思上言：“绍熙土饶利厚，流户日增，若以其人散还本籍，恐为边患，宜设官府以抚定之。”诏即其地置绍熙宣抚司。三年，除佥浙西肃政廉访司事，按问都转运盐使、海道都万户、行宣政院等官赃罪，浙西郡县无敢为贪墨者。复以猾民自称道人、道民、行童者，皆托名以避徭役，使民力日耗，契勘嘉兴一路，为数已二千七百，请勒归本籍，俾供王赋，庶以少宽民力。朝廷韪之，著为令。四年改佥浙东肃政廉访司事，以病免归。

尝与五府官决狱咸宁，民妇宋娥与邻人通。邻人谓娥曰：“我将杀而夫。”娥曰：“张子文行且杀之。”明日，夫果死。迹盗数日，娥始以张子文告其姑。五府官以为非共杀，且既经赦宥，宜释之。瞻思曰：“张子文以为娥固许之矣，且娥夫死终旬始言之，是娥与张同谋，度不能终隐，故发之也，不可释。”枢密判官曰：“平反活人，阴德也。御史勿执常法。”瞻思曰：“是谓故出人罪，非平反也。且公欲种阴德于生者，奈死者何？”乃独上议刑部，卒正娥罪。

至正四年，除江东肃政廉访副使。十年，召为秘书少监，议治河事，皆辞疾不赴。十一年卒，年七十四。二十五年赠嘉议大夫、礼部尚书、上轻车都尉，追封恒山郡侯，谥文孝。著有《四书阙疑》《五经思问》《奇偶阴阳消息图》《老庄精诣》《镇阳风土记》《读东阳志》《重订河防通议》《西国图经》《西域异人传》《金哀宗记》《正大诸臣列传》《审听要诀》，及文集三十卷。

自当，燕只吉氏。英宗时以速吉儿赤擢监察御史，录囚大兴县。有人见橐驼死道傍，舁至其家，醢之，置瓮中。会官橐驼被盗，捕索甚亟，乃执而勘之，其人诬服。自当审其狱辞，疑为冤，即以上御史台。台臣以为赃已具，不听，改委他御史谳之，竟处死。后数日，辽阳行省以获盗闻，冤始白，人皆服其有识。

泰定二年，扈从至上都，劾参知政事杨庭玉赃罪，不报，即纳印还京师。帝遣使追之，俾复任，即再上章劾庭玉，竟罢之。又劾奏平章政事秃满迭儿入怯薛之日，英宗被弑，必预逆谋，不报，并赐秃满迭儿黄金系腰。自当遂移疾去。

改工部员外郎，中书省委开浑河。自当往视之，以为水性不常，民力亦瘁，难以成功，言于朝，河役始罢。会三皇后卒，命工部撤行殿车帐，皆新作之，自当未即兴工。尚书曰：“此奉特旨，员外有误，则罪归于众矣。”自当曰：“即有罪，我独任之。”未几，帝果问成否，省臣乃召自当责问之，自当请入对。奏曰：“皇后行殿车帐尚新，若改作，恐劳民费财。且先皇后无恶疾，居之何嫌？必欲舍旧更新，则大明殿乃自世祖所御，列圣嗣位，岂皆改作乎？”帝大悦，语省臣曰：“国家用人，当如自当者，庶不误大事。”特赐上尊、金币，迁中书客省使，又改同佥宣政院事。

文宗即位，除中书左司郎中。有使者自江浙还，言行省臣意若不服，帝怒，将诛之。自当言于丞相燕帖木儿曰：“皇帝新即位，云南、四川犹未定，乃以使者一言杀行省大臣，恐非盛德事。”燕帖木儿言于帝，事乃止。既而迁参议中书省事。燕帖木儿议封太保伯颜王爵，众论附之，自当独不言。燕帖木儿问故，自当曰：“太保位列三公，复加王爵，后再有大功，何以处之？且丞相封王出上意。今欲加太保王封，丞相宜请于上。王爵非中书选法也。”议遂寝。拜治书侍御史。

初，文宗在集庆潜邸，欲创天宁寺，令有司起民夫。江南行台监察御史亦乞剌台言曰：“太子为好事，宜出钱募夫。若欲役民，则朝廷闻之，非便也。”至是，文宗悉召江南行台监察御史，皆入为监察御史，而欲黜亦乞剌台。自当谏曰：“陛下在潜邸时，御史能为陛下诤臣。今无罪而黜之，非所以示天下也。”乃除亦乞剌台佥湖南廉访司事。帝欲游西湖，自当谏，不听，遂称疾不从行。帝在舟中顾谓台臣曰：“自当终不满朕此游耶？”台臣尝奏除目，帝以笔涂一人姓名，而缀将作院官闾闾之名。自当言：“闾闾诙谐无行检，惟可任教坊司。若居风纪，则台纲扫地矣。”命遂不下。俄出为陕西行台侍御史。

惠宗初，改福建都转盐使。先是，自当为左司郎中时，泰定帝欲以河间、江浙、福建盐引赐中书参议撒迪，自当执不可，仅以福建盐引二万赐之。至是，自当复建言：“盐引宜尽资国用，以纾民力。”时撒迪方为御史大夫，不以为怨，数遣人省自当母于京师。时人两贤之。丁母忧，久之，起为浙西肃政廉访使。时驸马高昌王帖木儿补化为江浙行省丞相，其左右恃公主势，强有司以贱直买民物，不从即殴之。有司来白自当，自当命械以示众，自是豪奴为之敛戢。寻召为同佥枢密院事，复为治书侍御史，同知经筵事。惠宗欲加太后为太皇太后，下廷臣议之。自当以为不可，众曰：“英宗何以加太后为太皇太后？”自当曰：“英宗，孙也；今上，子也。安得同？”帝不从。

宁夏人诬告买买等谋害太师伯颜，伯颜委自当与中书枢密等官往鞫，问事不实，以诬妄坐告者罪，伯颜怒。自当曰：“太师令吾三人勘之，以国法所在也。必欲罪吾三人，则自当实主其事，宜独受之。”乃左迁自当同知徽政院事。自当历事四朝，始终一节，有古遗直之风。然卒以是忤权贵，不复柄用。未几，以病卒。弟别儿怯不花，中书右丞相，自有传。同时以鲠直闻者，又有笃列图。

笃列图，字敬夫，捏古氏，后徙永丰。父卜里也秃思，从文宗于潜邸，官靖江路总管。笃列图天历三年举进士第一，文宗览其对策，曰：“是必世家子弟，何以知吾家事？若是之，详授集贤修撰。”御史中丞马祖常以其妹妻之。累迁江南行台监察御史，按治湖广、江浙诸路，咸有名迹。威顺王宽彻不花素不法，夺山泽之利，民尤苦之，告于官。笃列图一无所贷，劾王罪宜削爵土，会赦免。故事，御史按部至，官吏供张甚盛，笃列图命撤去。及视事，莫不震慑，曰：“慎勿犯捏古状元。”召为内台御史。以病卒，年三十七。

完者都，朵鲁伯氏，乃蛮太阳罕之族也。父札忽台，蕲县翼上万户府达鲁花赤。延祐初，完者都袭父职，以防海功赐金织纹对衣二袭，阶定远大将军。徽泰翼万户田特哥子安童，与其兄珙争袭爵。安童匿其符命，有司不能直者十有五年。行省檄完者都核其事，一讯而服，人以为神明。日本人四十余，乘夜入内港，完者都讯得其情，征所赂上官金，还之。及出港，复掠商船十有四，劫民财百三十家。完者都乘巨舰追之，夺其所获而返。岁旱，官吏有买饥民子女者。完者都要于路，让之曰：“尔等政令不修，民罹菑害，尚忍奴人子女耶！”尽召其父母至，俾携去。至元初，以亲老辞。已而海寇窃发，诏完者都回任。完者都分兵，水陆并进，贼大败。漳州李志甫叛，完者都一战擒之。贼闻小万户来，皆相顾失色。常追贼周历千等，直抵琉球国界，舟几覆，贼皆乞降。下令曰：“凡胁从者皆释罪，财货悉沈于海。”赐上尊、金龙紫缎，以旌其功。拜浙东道宣慰使、都元帅，加中奉大夫。至正四年卒，年四十六。

达里麻识理，字遵道，怯烈台氏，居开平。父阿剌不花，江西行省参知政事，追封赵国公，谥襄惠。达里麻识理幼颖敏。至正五年，经筵选充译史，转补御史台译史，除照磨。十五年，拜监察御史，出佥山北道肃政廉访司事。未行，留为詹事院都事。十七年，为太子家令，又四迁为中书左司郎中。十九年，除刑部尚书，提调兵马南北司巡绰事。二十二年，拜中书参知政事，同知经筵事。二十三年冬，迁上都留守，兼开平尹。

二十四年，塔失帖木儿以前平章来为留守。时孛罗帖木儿拥兵京师，达里麻识理与塔失帖木儿皆以忠义许国，不附孛罗帖木儿。未几，塔失帖木儿入为大司农，谓达里麻识理曰：“我至京师则制于强臣，未易图也。”因留不行。既而孛罗帖木儿以善安为上都留守使，征兵于瓦吉剌部落，达里麻识理以礼待之，善安辞去。孛罗帖木儿复调帖木儿、托忽速哥至上都，以守御为名，实为牵制达里麻识理之计。达里麻识理密遣前宗正札鲁忽赤月鲁帖木儿潜通音问于行枢密院事益老答儿，又遣留守司照磨陈恭发兴州兵，约束东西手八剌哈赤，虎贲司纠集丁壮苗军，什伍相联，布列铁幡竿山下，扬言四方勤王之师毕至，帖木儿等大惊，所将兵尽溃走。由是，上都城守益严。

二十五年，皇太子在冀宁，命立上都分省，以达里麻识理为右丞，便宜行事。七月秃坚帖木儿以兵犯上都，先遣利用少监帖理哥赤来征饷，达里麻识理戮之于市。已而秃坚帖木儿兵至，旌旗蔽野，达里麻识里婴城固守，夜遣死士缒城下，焚其攻具，又调副留守秃鲁迷失海牙引兵出小东门，败秃坚帖木儿军于卧龙冈。未几，孛罗帖木儿伏诛，秃坚帖木儿亦遁。拜中书右丞，兼上都留守，提调虎贲司，加光禄大夫，赐黄金系腰，仍命提调东西手八剌哈赤。分省罢，遥授平章政事、上都留守，位第一，力辞不允。明年，召为大宗正也可札鲁忽赤。又明年，拜太子詹事，迁翰林学士承旨，又迁知枢密院事，兼知大抚军院事。未几，卒。

丑的，字子元，蒙古氏。祖德里山，河南行省右丞。父万僧，江浙行省平章政事。丑的宽仁有雅量，由宿卫拜江南行台监察御史，累迁翰林侍讲学士。至正十六年，除江南浙西道肃政廉访使。为政务持大体，慨然曰：“天下太平则纠劾官邪，职也。今日之事，宜安靖以绥辑之。”会行台移杭州，吏白檄有司供给，丑的曰：“如此则扰民矣。”乃出公帑市于民，悉予其值。杭州三关曰昱岭、独松、千秋，控扼宣歙诸郡。丑的议增筑堡垒，严兵为守御计。后贼由宣歙来犯，辄败去。时苗军暴横，白昼杀市人，攫其金。闻丑的来，皆敛戢，且相戒曰：“监司大人，不可犯也。”丑的语其帅，徙营于北关外，筑五垒以居之，苗军始戢。杭州司税者多，市井无赖布于远近，以渔猎商贾。丑的悉禁之，物价顿平。仓吏岁当更，有司辄视贫富为去取。丑的廉知其弊，革之，民大悦。张士诚乞降，行省议未决，丑的力赞其事。擢江浙行省右丞，赐上尊、金币，慰劳甚厚。寻拜荣禄大夫，江浙行省平章政事。十八年率师援安庆，台臣劾其逗挠，褫职，安置陕西。道梗，为张士诚所留。明太祖灭士诚，丑的后卒于明。




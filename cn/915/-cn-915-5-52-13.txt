◇与荀书

关中膏腴之地，顷遭荒乱，人民流入荆州者十万馀家，闻本土安宁，皆企望思归。而归者无以自业，诸将各竞招怀，以为部曲。郡县贫弱，不能与争，兵家遂强。一旦变动，必有後忧。夫监，国之大宝也。自丧乱以来放散，今宜如旧，置使者监卖，以其直益市黎牛。若有归民，以供给之。勤耕积粟，以丰殖关中。远民闻之，必日夜竞还。又使司隶校尉留治关中，以为之主，则诸将日削，官民日盛，此强本弱敌之利也。（《魏志·卫觊传》，又见《晋书·食货志》。）


释嗣宗　颂古二十六首

千年石虎产麒麟，一角通身五彩明。

金锁玉关浑掣断，毗卢界内鼓烟尘。

释嗣宗

释嗣宗　颂古二十六首

一见明星梦便回，千年桃核长青梅。

虽然不是调羹味，曾与将军止渴来。

释嗣宗

释嗣宗　颂古二十六首

过去心不可得，收纶罢钓秋江碧。

扁舟古岸恣闲眠，明月芦华深稳密。

现在心不可得，法王家法存今昔。

谋巨猛将定封疆，说甚隋珠并赵璧。

未来心不可得，不可得中只麽得。

石含玉兮地擎山，惟证乃知难可测。

千古流芳谁共知，清风币地有何极。

释嗣宗

释嗣宗　颂古二十六首

不是风旛不是心，祖师正眼只如今。

如今不识山河碍，识得如今海岳沉。

释嗣宗

释嗣宗　颂古二十六首

铁牛耕破洞中天，桃花片片出深源。

秦人一去无消息，千古峰峦色转鲜。

释嗣宗

释嗣宗　颂古二十六首

鬼子挂起那吒面，赤脚跨定须弥卢。

铁牛鞭起黄河岸，大洋海底食珊瑚。

释嗣宗

释嗣宗　颂古二十六首

不是心兮不是物，那吒夜入苍龙窟。

铁鞭击碎明月珠，从教大地如翻墨。

释嗣宗

释嗣宗　颂古二十六首

石里藏金谁辨别，游人但见藓痕斑。

却被石人窥得破，铁船载入洞庭山。

释嗣宗

释嗣宗　颂古二十六首

妙净明心，一句全真。

山河大地，日月星辰。

舒肝沥胆，照彻古今。

个中如不昧，遍界是黄金。

释嗣宗

释嗣宗　颂古二十六首

象外横该宇宙身，圣凡极尽不容尘。

衲僧意气合如此，当场谁是夺标人。

释嗣宗

释嗣宗　颂古二十六首

婆婆不在五台山，平地行人作易难。

蓦直坦然今古路，区区却过赵州关。

释嗣宗

释嗣宗　颂古二十六首

一路雄兵犯界河，烟尘寒路绝人过。

安邦赖有张良在，画角城头唱楚歌。

释嗣宗

释嗣宗　颂古二十六首

万仞峰前握手时，清歌一曲少人知。

但见瞎驴惊宇宙，不知法眼付传谁。

释嗣宗

释嗣宗　颂古二十六首

午夜霜凝星斗寒，长空云尽山月落。

青天喫棒人尽知，苍龙退骨谁能觉。

金凤冲开玉锁关，麒麟掣断黄金索。

迢迢劫外孰能拘，南北东西迥超卓。

释嗣宗

释嗣宗　颂古二十六首

明头落节，暗里喫交，

毒手当渠养处搔。雪里鹭鸶飞不见，

一只银瓶挂树梢。

释嗣宗

释嗣宗　颂古二十六首

笊篱木杓，钱贯桶索，

说妙谈玄俱是错。清平鼻孔塞乾坤，

天下衲僧无处摸。明来握土成金，

悟去百草皆药。拗折俱胝指头，

踏断赵州略彴。平常一句用无穷，

限量知见徒斟酌。

释嗣宗

释嗣宗　颂古二十六首

后园驴喫草，可怜无限虚生老。

半夜盲人问故乡，不知身在长安道。

释嗣宗

释嗣宗　颂古二十六首

生死既不可求，根尘万病俱休。

从此俱空独露，蟾轮一片清秋。

释嗣宗

释嗣宗　颂古二十六首

乌龟三眼红如火，一角麒麟快似锥。

土宿夜游南赡部，泥牛脚下火星飞。

释嗣宗

释嗣宗　颂古二十六首

舒无踪，卷无迹，日午晴空轰霹雳。

衲子惊迷失路头，神号鬼哭知何极。

释嗣宗

释嗣宗　颂古二十六首

新罗渤海，南岳天台。

纤尘不碍，岂涉去来。

回头敛念，解脱门开。

反忆善财寻胜友，百城游遍不知回。

释嗣宗

释嗣宗　颂古二十六首

贝叶收不尽，一句无私万法印。

千圣满口不能宣，岭梅漏泄春光信。

释嗣宗

释嗣宗　颂古二十六首

古冢不为家，渔翁举棹出芦花。

湛水无风江月迥，长空撒尽暮天霞。

释嗣宗

释嗣宗　颂古二十六首

不劳车马迹，文王去后无消息。

月华影里钓鱼矶，万古清风长历历。

释嗣宗

释嗣宗　颂古二十六首

一镞三关俱透脱，从前汗马休拈掇。

须知旧阁快龙舟，当年曾把锦标夺。

释嗣宗

释嗣宗　颂古二十六首

妙圆金地绝纤尘，到者当观无相真。

莫道玄门难近向，举头便是塔中人。

释嗣宗


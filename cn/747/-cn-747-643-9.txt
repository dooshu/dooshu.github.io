○请禁皇城南六坊内朱雀门至明德门夹街两面坊及曲江侧近不得置私庙奏

奉宣，“今日已後，百官并不得於京城内置庙”者。臣等伏据《礼记》云：“君子将营宫室，宗庙为先，厩库为次，居室为後。”又韦彤《五经精义对》曰：“古制，庙必中门之外，吉凶大事，皆告而後行，所以亲而尊之，不自专也。”今令城外置庙，稍异《礼》文，书於史籍，恐乖圣政。伏以朱雀门及至德门，凡有九坊，其长兴坊是皇城南第三坊，便有朝官私庙，实则逼近宫阙。自威远军向南三坊，俗称围外地，至甚闲僻，人鲜经过，於此置庙，无所妨碍。臣等商量：今日已後，皇城南六坊内，不得置私庙；至朱雀门缘是南郊御路，至明德门夹街两面坊及曲江侧近，亦不得置；馀围外深僻坊，并无所禁。冀不违《礼》意，感悦人心。臣等频奉圣旨，有事许再三论奏，辄罄所见，贵补聪明。


·张督师画像记（余祖望）

吾乡传张督师画像者颇多，其遗集卷首亦有之；而神气骨相各不同。先伯母自黄岩归，予以叩之；则曰：『无一肖者。尝闻先公于甲辰钱塘狱中，曾写一像，富有存者；汝盍访之』！予乃贻书访之万九沙先辈，而九沙曰：『有之』；因摹寄焉。先伯母曰：『是已』。予遂取姚江黄先生之志、杨徵士遴之记及吴农祥传读于旁，先伯母曰：『惟「吴传」舛戾无可信者。然吾所记轶事，虽耄忘十九，尚有足以补黄、杨之阙；汝其识之！先公生平不执宿见。画江之役，闽中以诏书至，张公国维、熊公汝霖谓不宜开读，以阻军气；朱公大典、钱公肃乐恐启争端，相持未下。当时庶僚疏论此事者，李侍郎长祥与先公右张，而杨侍御文瓒右朱；先公即出揭力排杨。由是，相为水火。及议遣大臣入闽，先公方以翰林兼行人请，得辅行；以折闽人之诘难。已而杨之兄弟娣姒一门死义，先公在海上贻书汝诸祖，以为媿良友；今其牍尚有存也。舟山之陷也，张名振初闻大兵三道并出，自以习熟形势，谓「蛟关天险，不可旦夕下」。乃悉其锐师，奉王扬声趋松江，以牵舟山之势。是时，先公亦为所拉，同在行间；不料荡胡失守，以火攻死。一夕昏雾，大兵毕渡。名振已抵上海，闻变遽还，则不及矣；谓其轻出则可，谓其奉王以逃则误也。是时名振老母、爱弟、妻子俱在城中，卒以一门殉；使其逃，则何不尽室而行乎！甲午，名振邀先公入长江，诚意伯刘孔昭亦同行。或言「孔昭先朝巨奸，岂可与共事」？先公曰：「孔昭之乱南都，擢髮不足罄其罪；然当赵之龙辈迎降恐后，独全军出海，则尚有可录者。今託同仇之义以来，疾之已甚，恐其为马士英之续也」！闻者韪焉。乙未，名振病卒，遗令以部卒来属，先公麾下始盛。郑氏遣人来通好，先公言：「监国乾侯之辱，郑氏修唐藩颁诏之隙也；然郑氏不肯负唐，吾又岂敢负鲁」！故虽与郑氏合从，而终为鲁；郑氏亦谅先公之诚也，以公谊相重焉。是时，郧阳山寨有所谓十三家军者；滇事之急，先公尝遣吴职方祖锡往说之，令出兵挠楚以救滇而不克。壬寅而后，先公贻书汝诸祖，以事不可为，欲散其军；然日复一日，以王在也。直至甲辰王薨，而后决计入山。故「采薇」之吟，自此而始。先公有从弟从军海上，入山以后不知所终。闻有冒其名至钱塘者，为诸遗民所诘而去』。先伯母之所传如此。是时年八十矣，牙齿俱脱。悬画像于房，喃喃然且泣且语；每语又于邑，闻者皆泣下。而督师之鬚眉，亦浮动纸上。予时年十八，据觚而听；听已记之，然其文草草未就也。未几，先伯母返黄岩，踰年而卒。

雍正己酉，始重为诠次，而记之画像之首。欧公记王彦章画像，多正「旧五代史」之谬者；予文虽劣，亦不为无补也。


任城王誄（並序）


昔二虢佐文，旦、奭翼武。

於休我王，魏之元輔。

將崇懿跡，等號齊、魯。

如何奄忽，命不是與。

仁者悼沒，兼彼殊類。

矧我同生，能不憯阻？

目想宮墀，心在平素。

彷彿魂神，馳情陵墓。

凡夫愛命，達者徇名。

王雖薨徂，功著丹青。

人誰不沒，德貴有遺。

乃作誄曰：



幼有令質，光耀珪璋。

孝殊閔氏，義達參商。

溫溫其恭，爰柔克剛。

心存建業，王室是匡。

矯矯元戎，雷動雨徂。

橫行燕代，威懾北胡。

奔虜無竄，還戰高柳。

王率壯士，常為君首。

宜究長年，永保皇家。

如何奄忽，景命不遐。

同盟飲淚，百寮諮嗟。






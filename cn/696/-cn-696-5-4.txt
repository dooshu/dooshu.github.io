天津


渤屿孤关重，神京左辅长。
地维趋浩荡，天汉隔苍茫。
淮舶霾朝雾，辽樯带夕阳。
建牙环北极，转饷出东方。
二水争流急，孤城戍火凉。
鱼盐河市白，星月岛营黄。
自失三韩固，重添九塞防。
将军虚騕袅，丑虏拟舟航。
驾海初无仆，降胡近有芳。
绛幢新制府，赤羽旧戎行。
苍兕威珠阙，玄狐奉箓章。
乐浪终入汉，平壤更归唐。
帝敕楼船重，兵连属国强。
何时度辽将，飞捷奏明光。





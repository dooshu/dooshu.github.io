○授濮王泽成德军节度使制

门下：锡圭立社，疏戚有伦，画野分疆，亲贤并建，所以左右王室，保乂邦家。乃眷冀方，实为雄镇，上垂昴宿，下接岳灵，控井陉之要冲，当邯郸之故地。用是稽诸古训，考以国章，俾崇尚德之规，式叶至公之选。濮王泽，延庆金枝，疏流天派，资忠孝以植性，本仁义以立躬。文掇菁英，敏有逾於七步；学探旨要，对必详於三雍。刻舟志迈於苍舒，占雨识高於沛献。而冲谦自处，矜伐不萌，所宜作我翰垣，副兹毗寄。为臣之道，尔既克修，知子之言，予复何愧。筑斋坛以拜命，仗武节以遥临，尔其宏樽俎之善谋，念折冲之远略，宠膺十乘，位列三台。勉服新恩，慎守厥职。可开府仪同三司守镇州大都督充成德军节度镇冀深赵等州观察处置等使。封如故。


○授崔允崔远平章事制

门下：择股肱良臣，为社稷大计，斯实安危之本，必资经济之才。应星象而践三台，平阴阳而调六气，成彼非熊之兆，叶兹审象之求，既偶通贤，爰申并命。扶危匡国致理功臣新授武定军节度湖南管内观察处置等使金紫光禄大夫检校礼部尚书同中书门下平章事持节都督潭州诸军事兼潭州刺史上柱国清河郡开国侯食邑一千户崔允，公台贵胄，礼乐名门，秉直道以匡时，挺贞观以华国。玉山孤峭，迥出千峰；冰镜澄明，能涵万象。翰林学士承旨银青光禄大夫行尚书兵部侍郎知制诰上柱国博陵县开国男食邑三百户崔远，珪璋蕴德，鸾鹤呈姿，持伟望以标奇，蕴神锋而匿耀。朱弦逸韵，既可礼天，宝剑雄铓，宜乎折滞。或继膺倚注，屡执钧衡；或亟处深岩，尝司诏诰。燮调茂绩，敏嘿嘉名；昭布朝伦，洋溢休称。而体国励志，问牛之美早传；致君载诚，吐凤之名夙著。宜陟重任，详观厥能，升诸喉舌之司，宠以垆锤之用。专秘殿之图籍，度会府之财征，俾操化钧，仍绾邦职。当此艰难之运，爰系辅弼之功。噫！未复神州，尚兹多垒，仍岁有征巡之役，兆人怀苏息之期，予心浩然，罔知克济。咨尔良弼，共成懿图，勉膺三事之荣，恪奉一时之宠。允可守中书侍郎兼户部尚书同门下平章事集贤殿大学士判度支，远可守本官同中书门下平章事判户部，散官勋封如故。


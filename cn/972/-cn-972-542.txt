楼钥　送朱叔止守南剑

舍人簪笔旧甘泉，家学相传子姓贤。

未羡夹河为太守，阿连剖竹向封川。

楼钥

楼钥　送朱叔止守南剑

槜李曾蜚剸剧声，贰车仍赞虎头城。

朱辬小试承流手，要继桐乡循吏名。

楼钥

楼钥　送朱叔止守南剑

万竹蟠山喉不乾，两龙潜水气犹寒。

郡斋见说真图画，公退何妨一倚栏。

楼钥

楼钥　送朱叔止守南剑

下水上山腰带州，人家无数起危楼。

遨头不用喧箫鼓，只把清诗纪胜游。

楼钥

楼钥　送朱叔止守南剑

同盟东下或西征，老我惟知管送迎。

只恐政成登省户，未容归骑向西城。

楼钥

楼钥　送朱叔止守南剑

名画法书知几编，俸余宁复计求田。

麻沙賸买新文字，归满米家书画船。

楼钥


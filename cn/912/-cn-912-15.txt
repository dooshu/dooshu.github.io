卷十五

钦定四库全书

翰林记卷十五　　　　　　明　黄佐　撰

齎诏用宝

国初置承勑监洪武九年以编修吴昇为承勑监令周孟东为监丞使以齎奉制敕为职寻罢之其後凡朝廷大礼颁诏天下本院官先撰诏文请旨裁定付中书舍人书写尚宝司用宝毕行礼之日百官出承天门外肃候鸿胪寺官唱颁诏内阁官一员捧诏自奉天殿左门入至华盖殿候驾兴捧出至奉天殿授於礼部尚书其他制敕用宝时或不同皆内阁临时制宜取自上裁叶盛云尝见敕内阁杨学士盖勤民之玺皇太后遗诰盖弘德昭顺之宝皇后制书盖厚载之记诏书制谕羣臣诰命皆制诰之宝近年诏书盖皇帝之宝云始於学士李贤敕命敕谕皆敕命之宝又尝见正统中手摺印本敕谕盖广运之宝朝觐敕谕亦手摺印本盖敬天勤民之宝敕则盖广运之宝敕今皆谓敕书盖手敕耳惟景泰初敕谕亦盖广运之宝或曰以失守重造未成故尔遣敕於外皆黄纸外封用三图书其文曰丹符出验四方今则具有成规矣

上宝册

凡上尊号尊諡皆本院撰拟宝册文以进洪武初追尊四庙为帝后学士陶安朱昇等捧册文至御前上亲受之水乐初上太祖高皇帝孝慈高皇后諡议上亲览毕亲举諡议付本院撰文及上諡册一如洪武时天顺二年二月上圣烈慈夀皇太后尊号内阁捧宝册文进上兴亲览毕乃行礼时诏告天下诏章已进讫大学士彭时谓李贤曰此事前所未有宜有恩典及人贤曰先年已两赦矣恐数赦非宜时曰非赦也但行优老之政耳欲令朝官父母年七十者与诰敕百姓年百岁者与冠带是所谓老吾老以及人之老也恩典如此斯与所上徽号相称矣贤曰善遂共拟仁政数条进呈上大悦即命行之颁徽号诏毕上御文华殿召贤等三人者近前赐银两表里有差仍亲自授与和顔慰勉其鼓舞臣下有如此盖上尊諡尊号皆人君事亲之礼仪册既已躬亲授受虽赏赉亦必亲焉列圣之孝敬信乎度越千古也

扈从

凡车驾所在近侍诸臣皆扈从洪武中官无定员永乐六年定巡狩亲征先诏告天下扈从用本院内阁官三员侍讲修撰典簿等官六员书制敕秀才八人详写四裔文字监生十三人车驾将发燕羣臣赐扈从官军人等宝钞会典云凡驾诣郊坛或巡狩行幸亲征内阁官扈从制敕房官随行书办遇有敕旨即时撰写永乐七年正月车驾巡北京学士胡广谕德杨荣金幼孜及修撰王英等扈从赐绵衣狐裘鞍马荣时有母丧特留之三月抵北京赐广等宴荣辞以忧弗与特命中官以珍馔送之八年二月上亲出塞征布尼雅实哩等三人仍扈从赐衣被鞍马途次命光禄给酒馔七月车驾至驴驹河遣荣先归报皇太子至京皇太子赐钞币金织麒麟衣服银镶镂花香带及石刻兰亭记两赐宴於翰林命隆平侯张信尚书蹇义欵待且命诸儒臣陪之八月抵北京赐彩币钞米羊酒等物十月荣与广等扈驾南还赐鞍马绵衣袴韈及路费途中屡赐珍馔嘉果抵京赐广等钞帛有差十一年正月复巡北京遂征北寇广等三人偕修撰王直梁潜扈从赐衣被钞果等物十二年三月亲征瓦剌时皇孙侍行上命广等三人凡行宫有暇即与讲析义理开其聪明十四年复扈从南还赐广等绵衣鞍马钞币十五年三月壬子车驾复巡北京三人者复扈从上屡问民情荣等悉以实对赐白金钞币金织纱罗紵丝衣服等物二十年二月上北征惟幼孜与侍读王英扈从赐鞍马钞币至濶栾儿海五月遂还英尝奏事上喜谓曰秀才是二十八人读书者朕需尔为用正好宣力勿惮劳苦今凡军中一切动静或謡言之类尔有所闻即来奏又谕太监孟骥曰秀才有事即令入见毋沮二十年三月戊寅大学士杨荣金幼孜从征沙漠赐米钞鞍马令荣等参预军中几务时召荣幼孜於御幄中同公侯大臣坐饮凡有赐赉或公侯不与俱或与公侯俱而扈从文臣不与焉九月宴随征将士命荣幼孜坐前列食上肴赐钞币并上品金织袭衣鞾韈二十一年七月荣扈从西征赐羊酒帐房等物八月庚申驻师万全一应军务悉命荣掌之昼夜或三接五接每以杨学士称之不名十月次天成番主额森图噶纳欵命荣往受之回赐御馔慰劳备至十一月旋师赐钞一万贯米十石紵丝金织衣二袭靴袜二双二十二年复北征荣与幼孜扈从语见受顾命类宣德元年汉庶人高煦反荣劝上亲征遂与杨士奇从行讨平之七月驾还赐荣等鞍马白金钞币及安乐州男女五十余人三年八月戊申车驾巡边独荣扈从九月癸丑给以内廐良马命荣先从出塞日赐御厨酒馔乙卯师次寛河报捷丁巳驻跸会州甲子班师五年二月乙未上侍皇太后谒长陵大学士杨士奇杨荣等扈从庚子上以皇太后命召见士奇等五人於行殿谕之曰皇帝数言卿等忠勤今天下清宁民生无事是固祖宗福佑家国亦惟卿等赞翼之功赐以酒殽及白金紵丝表里辛丑进诗谢恩三月己酉扈驾回京赐青红氁子驼褐九年九月荣复扈车驾巡边给以天闲名马光禄日供酒馔至洗马林而还比还恩赉甚厚正统十四年七月北敌也先入寇司礼监太监王振劝上亲征车驾遂行内阁学士曹鼐及侍读学士张益等扈从赐赉如故事八月遇敌于土木镇鼐及益皆没自後巡狩亲征之事遂寝矣惟春正月有事于郊祀始扈从焉例赐御?茶饭宣德四年正月丁巳大学士杨荣扈驾南郊赐金银鲜果等物弘治十六年上往郊祀大学士李东阳等候驾毕宿神乐观茶饭外有特赐者三盖异数也东阳等为诗纪之正德十四年宁庶人宸濠反既就擒上犹南巡以亲征为名自称威武大将军镇国公朱夀大学士梁储蒋冕扈从上用边将江彬等言欲卜郊留都二人力谏乃止十五年十月北还又按洪武八年十一月壬子上命皇太子暨诸王往中都诏学士宋濓赞善孟益正字桂彦良等从行洪熙元年正月命皇太子往祭皇陵孝陵右春坊大学士兼侍读学士曾棨左谕德兼侍读周述等从行则是东宫行幸亦有扈从矣洪武二十七年三月命韩渖二王往省秦晋燕周齐五府从官各一十人用编修各一员则是诸王亦有扈从矣而会典不载

留守

永乐六年上将巡狩命尚书兼詹事蹇义金忠右春坊大学士黄淮左谕德杨士奇留守谕之曰朕留汝四人居守犹唐太宗简辅弼监国必付房玄龄卿等宜识朕意又以几务事繁复命修撰王直副之凡南京政务惟文武除拜四裔朝献边警调发上请行在若祭祀赏罚一切之务有司具成式啓闻施行事竟则有司具本末奏逹而已明年春车驾遂行十一月再巡狩命淮等与洗马杨溥留守十二年逮淮诣北京下狱溥亦坐累十五年春复巡北京留义与士奇居守以侍读兼右赞善梁潜副之会谋谮监国者事连潜十六年九月寘潜及司谏周冕于法皆汉庶人为之也惟士奇始终以侍重免於咎每言监国之体以尊君顺亲为心皇太子嘉纳之及即位洪熙元年宣宗在东宫受命祀陵因留南京监国旧学之臣曾棨辈皆从焉是年五月宫车晏驾少傅杨士奇少保黄淮太子少傅杨荣佐郑襄二王监国而遣使迎宣宗宣德元年上亲征汉藩淮以病不行留佐郑襄二王监国正统十四年七月上亲征北敌命郕王居守每旦於阙左门西面受羣臣谒见朝政皆太监金英佐理之留守者户部尚书兼学士陈循工部右侍郎兼侍讲学士高谷也

迎驾

永乐八年七月车驾还自北征皇太子遣大学士黄淮往迎至滁州获朝见洪熙元年五月宣庙自南京入即位大学士杨荣往迎於德州景泰元年八月十三日英宗自北狩回銮遣内阁学士许彬迎于宣府商辂迎候于居庸关十四日驾至上关辂进见英宗命辂草书二封达于皇太后及景帝十五日入居于南内正德十五年十月武宗南征凯旋驻通州者久之大学士杨廷和等出迓上戎服而入十六年三月大学士梁储等迎今上於安陆州四月癸卯至自安陆州云

充使

凡天子皇太子及亲王冠礼内阁官充宾赞昏礼充纳徵等使册封诸王及妃内阁官充正使若册封副使以本院官充者自成化末侍读江澜始也永乐洪熙宣德三朝册封诸王及妃内阁杨荣金幼孜各充正使者自後内阁不复出使於外惟冠昏大礼则用旧规宣德三年三月癸未大学士杨荣奉命持节册中宫礼成赐白金钞币此类不可胜纪若本院官因事出使者洪武三年五月遣编修蔡玄等访历代帝王陵寝永乐中修撰陈循被命往南京文渊阁取储书之类是也

使外国

凡朝鲜安南国颁诏及册封学士等官充正使礼部预具奏请待旨点用按洪武初侍读学士张以宁使安南册封未至而国王死国人请授其世子以宁不听遣人请命于朝且教其世子服三年丧并令其国人效中国行顿首稽首礼朝廷嘉之赐以敕书比之陆贾马援并御制诗八章以奨谕之於是复命编修王廉吏部主事林唐臣充吊祭使以往且封其世子陈日熞为王既至其君臣出迎於郊议授受之礼往返数四不能决廉厉声呵之乃奉御制文於彩舆迎入成礼而还四年二月戊午以宁等三人还自安南以宁卒于道日熞遣陪臣阮汝亮偕亷来上表谢恩贡方物上即拜廉为工部员外郎旌其劳也廉固辞不拜遂出丞渑池焉十二年十二月壬戌遣编修罗复仁兵部主事张福齎诏谕安南占城反复仁还擢弘文馆学士永乐初遣待诏王延龄使朝鲜行人王彬副之人赐紵丝衣一袭钞二十五锭及锦衣皮裘狐?自後使二国者俱赐一品服其礼益隆云安南自郡县复为国正统中请封侍读学士钱溥充正使其王桀骜不恭授受迎拜皆不如礼溥以书累争之而後定承平久使外国者多治巨舰载重货浮海与其国为市或与陪臣赓和夸奇角捷以为才弘治初侍讲刘戬使安南考地志陆道南宁坦甚无虞乃乘肩舆从两僮忽抵其界人倾骇至之日颁诏明日燕燕毕逐行馈赆一不顾追授诸途不与语独书其入关诗与之曰归装有一南物者关神其殛诸後其陪臣入谢表有廷臣清白之语当时莫不多戬正德初侍读徐穆充正使颁正朔于朝鲜及境译告国王不郊候迎诏不道跪穆援古义稽今制反覆辨析皆如议王屡遣陪臣代质疑义穆剖析不遗凡所馈献悉拒弗纳人咸称之六年编修湛若水充安南册封正使饷遗一无所视独和其王赠诗一章论者谓得体云

巡行

洪武元年八月命儒臣十人分行十道访求贤哲隐逸之士于是学士詹同等往焉

摄行御史

洪武初上命编修王琏等摄行御史琏按河南入对称旨上悦谓近臣曰文华堂诸生如琏等皆异日将相才也九年三月丙子以琏及编修马亮任敬王怿陈敏张唯典籍王偁应奉殷哲侍仪使孙化秘书直长萧韶赞读阎裕起居注严钝给事中方徵彭通宋善王惟吉十六人为监察御史十年正月乙丑复命编修桑慎陈晟署监察御史二十九年二月甲午复以编修景清为监察御史寻署佥都御史其重宪职如此永乐末侍讲李时勉修撰罗汝敬皆降监察御史是又与洪武时不同

分镇要地

正统十四年八月景帝即位以上皇未复寇方内逼乃命侍讲徐珵等十五人分镇其地珵得彰德余人不可考或曰杨鼎王询与焉珵即有贞也成化中修撰张颐擢佥都御史巡抚居庸岂援此以为例与

代祀

凡祈告代祀多用本院儒臣正统乙丑浙江台宁等府民遭疫死甚衆上遣礼部侍郎兼侍讲学士王英齎香币往祀南镇以禳民厉时浙间久旱英至绍兴大雨水深二尺灌献之夕雨止星见明日又大雨田野沾足人皆喜曰此侍郎雨也布政使孙原贞等陪祀请为御祭感应记刻石於庙而还景泰辛未夏不雨特遣侍讲学士刘铉祀济渎成化甲辰陕西旱遣礼部左侍郎兼学士徐溥代祀中镇西海河渎诸神雨辄应丁酉朝廷用儒臣议追崇先圣礼乐遣学士王献祭告阙里弘治已未六月孔庙灾学士李杰奉诏祭告甲子闰四月孔庙重建落成复遣大学士李东阳祭告焉

陪祀分献

凡郊祀五品以上官例得看牲次早复命陪祀皆与若分献用文武大臣及近侍官二十四员太常寺请旨点充故本院官自检讨以上皆与永乐中修撰马铎建言国子监分献十哲宜用翰林院官朝廷从之

谳狱

洪武十四年十月癸丑命法司论囚拟律奏问从翰林院给事中及春坊正字司直郎会议平允然後覆奏论决永乐二十二年十月丁巳大理寺奏决重囚仁宗召大学士杨士奇杨荣金幼孜至榻前谕曰比岁法司滥刑往往出于鍜链先帝尝切戒之必会三学士同审正统中侍讲学士马愉尝奏谳狱终年不决者朝廷从之由是寃抑多申理然惜其未能复洪武之旧也

主宴

凡筵宴之赐赉臣下者令大臣待之谓之主宴天顺四年天下诸司官吏朝觐至京上召大学士李贤谕之曰黜陟之典亦当举行贤对曰此祖宗旧制即敕吏部都察院退不职者数百人旌其才行超卓政绩显着者布政以下贾铨等十人赐以衣服楮币礼部筵宴命贤及吏部尚书王翺待宴以励其衆正德以来武举会武宴例用内阁大臣一员主席兵部先期奏请

斋宿

凡郊祀洪武二十年定斋戒日期文武百官先沐浴更衣本衙门宿歇次日听誓戒致斋二日宗庙社稷亦致斋三日惟不誓戒或朝廷祈祷亦如之所谓斋戒者不饮酒不食葱韭薤蒜不问病不吊丧不理刑名不与妻妾同处也成化丙申十二月十日祷雪致斋于翰林之东署侍读倪岳侍讲程敏政修撰陆釴编修陆简同宿是夜雪大作逐用欧公禁体故事相与阄韵聨句以志喜鈎奇竞胜达旦弗能休前辈风致可想见也而祷雪致斋亦仅见於此

习仪

翰林旧不习仪以礼所自出故也成化十四年冬至有新旨学士王献而下俱与常参官赴朝天宫习仪至今循之此恐当复成宪之旧不然与百司亡别矣

陵祀

洪武八年十月乙卯诏翰林院考定陵寝朔望节序祭祀之礼学士乐韶凤等奏今拟每岁元旦清明七月望十月朔冬夏二至日用太牢其伏腊社每岁朔望日则用特羊祠祭署官行礼如节与朔望伏腊社同日则用节礼从之其後清明中元冬至祭祀列圣陵寝分遣勲戚大臣行礼本院官例用二员陪祭永乐元年太祖皇帝忌辰上率诸王奉先殿行礼毕仍率百官躬诣孝陵致祭令近侍官於殿前行礼宣宗尝奉皇太后谒长陵献陵内阁大学士皆从焉自是乘舆无躬往者而本院官上陵陪祀例宿昌平学宫行馆云始自成化戊戌近坊局等官亦与陵祀遵诏旨也

受顾命

永乐二十二年七月辛卯车驾至榆木川不豫召大学士杨荣等受遗命传位皇太子遂崩荣等一遵古礼敛含如度与太监马云等议曰六师去京师尚远不宜发丧宜上食奏事如常仪衆是之复条画军中事益严号令人皆莫测时议者有欲假他事作敕用宝驰报者荣曰先帝在称敕今称敕是诈也罪孰当之壬辰次双峯荣奉遗命驰讣皇太子八月甲辰至北京致大行皇帝遗命而後以军中所宜施行者陈之皇太子嘉叹赐以白金钞币召吏部尚书蹇义使识之行将大用翊旦复承命同义等议即位事宜荣首条民间不便二十余事上皆嘉纳入诏条行之丁巳仁宗即位赐白金钞币己未进太常寺卿仍兼前二职十二月加工部尚书仍兼二职三俸俱支赐白金五十两彩币十表里宝钞二万贯白米二十石降敕奬谕酬劳也洪熙元年五月辛巳仁宗崩六月庚戌宣宗即位宣德十年正月甲戌宣宗崩士午英宗即位受遗今皆莫考可斋杂记云天顺甲申正月朔日以後上不豫每日犹裁决万几如常至初十以来疾大渐乃处置後事命太监牛玉执笔口使书其一东宫即位过百日成昏其二定后妃名分其三命勿以嫔御殉其四殡敛器服语意详尽皆合天理当人心书毕且命牛曰将去阁下看令为我润色之既至臣时等惊愕曰何至是牛曰上意亦谓事不可测且说下不用何妨臣等钦诵毕皆叹曰所言关大体非英明不能及此而止殉事尤高出古今真盛德事也不须润色言毕时不觉泪下牛备以前言复命且曰彭时尤悲怆上闻之亦陨涕已而曰且收着待我去後遵行次日牛出道其详因曰上英伟从来不堕泪今若此事可知矣至十七日遂崩次日早储皇披发衣素出後右门召内阁学士李贤陈文暨时及文武执政大臣等至前言曰父皇已宾天尔等尽心辅佐我因泣下羣臣皆俯伏号泣良久皆起叩头而退是日有旨命太监刘永诚夏时傅恭牛玉会昌侯孙继宗怀宁侯孙镗尚书王翺李贤年富马昂侍郎陈文及时为议事官公同计议处置军国重务遵宣德十年例也预者皆荷银币之赐燕对録云弘治十八年五月闻上不豫初六日昩爽司礼监太监戴义出左掖门宣内阁臣东阳先至顷之趣者六七次臣健臣迁继至乃同入趣者道相属入乾清宫右门由右阶升殿入东户转西南右户北行数步穿重幔上仙桥又数步见御榻上着黄色便服坐榻中南面臣健等叩头上令近前者再既近榻又曰上来于是直叩榻下上曰朕承祖宗大统在位十八年今年三十六岁乃得此疾殆不能兴故与先生每相见时上玉色发赤大声盛气臣健等皆对曰陛下万夀无疆偶尔违和暂须调摄安得遽为此言上曰朕自知之亦有天命不可强也因呼水漱口掌御药事太监张愉取金盂进水以青布拭舌劝上进药不答愉曰再进此一服即无事矣上又曰朕为祖宗守法度不敢怠荒凡天下事先生每多费心我知道因执臣健手若将永诀者上又曰朕蒙皇考厚恩选张氏为皇后成化二十三年某月成昏至弘治三年九月二十四日生东宫今十五岁矣尚未选昏社稷事重可亟令礼部举行皆应曰诺时司礼监太监陈寛李荣萧敬等以次毕至皆罗跪榻外上曰授遗旨扶安李璋捧笔砚戴义就榻前书之上又曰东宫聪明但年幼好逸乐先生每勤请他出来读些书辅导他做个好人臣健等皆叩头仰奏曰臣等敢不尽力上复加慰谕而退是日虽在仓卒天语详备累数百言不能悉记而其重且大者如此臣健等出至後左门调旨传礼部行之戴义送出东角门而入越一夕而龙驭上宾矣追念先皇帝简任眷遇之恩顾托委付之意诚古帝王所不及俯仰之间已如隔世扣地吁天无所逮及可胜痛哉後东阳每遇五月七日孝宗皇帝忌辰作诗志痛有曰曾上銮坡侍玉堂朝衣亲惹御袍香传宣煖阁【奉天门後】天顔近奏事平台【中右门东】午漏长化国有人悲短梦幽都无地仰余光从容顾命分明语一日伤心泪万行又曰六年挥泪泣遗弓万国伤心此日同龙去鼎湖还作雨马嘶沙苑尚思风碧桃宴已归天上玉几言犹似梦中曾是白头香案吏不须凝望朶云红

护葬

永乐二十二年十二月丁巳太宗皇帝葬长陵命大学士杨荣护丧事赐白金钞币宣德十年正月丁亥荣往相视山陵还称旨复有白金钞币之赐六月戊申命护梓宫葬景陵赐白金一百两紵丝十表里钞二十锭山陵毕复赐白金钞币十月辛亥命监立天夀山碑赐白金五十两紵丝罗四表里及上尊珍馔按宋宰相例充山陵使国朝惟属之礼部护葬用勲戚啓玄宫视事例用本院官二员若荣之护葬盖内阁所仅见也

翰林记卷十五








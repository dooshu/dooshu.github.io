◇与左军褚裒解交书

皇太后践登正祚，临御皇朝，将军之于国，外姓之太上皇也。至于皇子近属，咸有揖让之礼，而况策名人臣，而交人父，天性攸尊，亦宜体国而重矣。故友之好，请于此辞。染丝之变，墨翟致怀，岐路之感，杨朱兴叹，况与将军游处少长，虽世誉先后而臭味同归也。平昔之交，与礼数而降，箕踞之欢，随时事而替。虽欲虚咏濠肆，脱落仪制，其能得乎！来物无停，变化迁代，岂惟寸晷，事亦有之。夫御器者神，制众以约，愿将军怡情无事，以理胜为任，亲仗贤达，以纳善为大。执笔惆怅，不能自尽。（《晋书·袁乔传》，《御览》四百十）


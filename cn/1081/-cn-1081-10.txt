卷十

钦定四库全书

怀麓堂集卷十

明　李东阳　撰

诗稿十

五言律诗

傅曰川席上赏菊得朝字

野色自萧条幽斋共寂寥崩栏将石护细竹引泉浇地僻应稀到情多屡见招留连更何日烂漫是今朝

哭张行人睴吉

十载同年泪因君更满襟辞家万里远忧国二毛侵病减郎官俸贫挥使者金平生冰雪操弦絶为知音

题许廷冕职方画

路转循冈背桥回傍水根幽人不到处茅屋自成村浦树经秋落山钟向晚昏偶然一携手相与倒芳樽

闻捷

戎马三秦外风霾百越间捷书连日至恩赏一时颁虎将行班旅龙姿坐解顔相逢罢惊喜辛苦说关山

桂轩

小树入西园虚庭风露繁细香萦驻屐清影傍开门永亱幽人梦清秋素女魂此时俱寂寞醉醒各无言

哭舍弟东川五首

树好连枝折身危半臂存乾坤几时梦骨肉一生恩寂寞空残话苍茫有断魂哀鸣时自触痛极本无言

其二

慈母嗟何及三人瘦汝强提携成老大辛苦竟摧伤世事翻今昔悲歌逓短长向来门户托回首意凄凉

其三

坐客嗟王济诸兄爱孔融科名须尔辈孝友是吾宗弄笔时挥洒论经或异同羽毛看渐举摧折向天风

其四

江湖为客地舟檝傍亲行覊旅看顔色仓皇数驿程南乌怀夜匝北雁望秋鸣却望天涯草萋萋春自生

其五

束卷朝仍出移灯暮始归病余心力在路隔死生违南国诸生去西邻旧主非向来车马地一过一沾衣

哭舍弟东山十首

四海惟兄弟三生忽梦魂乾坤身独在肝腑义俱存割絶翻成恨欢娱不是恩此情终类激天意故难论

其二

乳哺生前恨形骸死後身【先孺人弃世时东阳十岁山四岁川仅两岁耳】弟兄吾最长骨肉尔俱沦愉色难供养浮名不慰人後生虽可念渔猎恐伤神

其三

恸哭三郎逝凄凉二载过我心方抱棘汝泪复悬河齿为唇余冷哀从乐处多【山婚时追念川弟哭不絶者数日闻者嗟叹】犹怜梦中句声断不成歌【山未死数月晨起告予曰山夜梦送别川弟作诗一絶予默然不应时山已病意知其不祥也其诗曰岐路悠悠岁月賖风霜萧瑟最堪嗟送君此去须珍重何日何年得到家後予亦不复省忆族兄经能记之如此云】

其四

婉娩承顔日居然意不违眼昏常剧泪身病不胜衣药裹经春断书声入夜稀旧时趋走地寂寞少光辉

其五

古人称一乐此意极怜渠喜色偏依面微言或起予肝肠中断絶日月几居诸羡杀原头鸟相随鸟不如

其六

尔生虽弱弟遇我若严师不尽平生话终惭死後知在囊时頴发於道亦濳窥愁絶西堂梦思君不为诗

其七

义重潘夫子三年授一经在生心感激埀死语丁宁【山病甚恒自诵曰吾负吾师比死犹云云不絶】孝义闻遗轨文章见发硎王生亦呜咽哀诔忍能听【山死时时用使其同学生王佩致奠王哭甚恸且哭且诔坐客无不恸者】

其八

娶妇虽成寡传宗幸有儿向来三月仅【山死时其子亚孙始生三月】已是百年期婉娈仍多病存亡恐未知我心逾第五仓卒敢论私

其九

骨肉仍多病三年血涕流【甲午正月川亡乙未十月岳氏妻亡丙申五月山亡】我身犹剧病亲老更禁愁薤叶偏多露荆花亦自秋牛眠恐未稳匆迫重为谋

其十

命也嗟谁及悲哉秪自伤万端皆触目一日几回肠晚岁归揺落幽魂堕渺茫诗成意不极身在恨难忘

中秋三忆

旅宿长安夜归期已隔年斋灯独自照禁月向谁圆冰蘖郎官操风霜使者权此时清不寐锵佩想朝天

右天锡

迢逓东楼月清光似去年子应长閴寂吾亦念亏圆性癖从书卷愁多付酒权隔城钟鼔尽空望泬寥天

右士常

美酒登楼夜芳秋折桂年馨香花自发藻镜月虚圆出处贤人义阴晴造化权世间无李白谁与问青天

右时用

次汝学地官韵送民表还治望江二首

缧絏孤身在风尘两鬓余福寜非塞马殃已分池鱼载覩虞门辟终沾汉网踈悲欢意不极临别但踟蹰

又

十年盃酒後早已壮夫为肝胆竟何托萍蓬非我期旅灯愁絶夜江雨梦醒时脉脉云霄上含情欲语谁

雨赴文明席偶成

雨带青蓑湿风将折角低幽期吾不负旧路此俱迷书到劳僮仆泥深仗马蹄茅檐日未短犹及午时鸡

斋居和亨父用杜韵二首

禁直居仍限篇章意屡沾虫鱼开素帙灯月乱踈帘旧事逢人说新交与岁添扬即犹抱寂吾亦爱吾濳

又

静坐拥寒氊思君欲废眠书筒忽东遣诗檄已西传茗盌流春雪琴声响夜泉旧堂簪盍地梦醒不知年次韵寄沈亚参时阳并柬戴宪副廷珍二首

闻道南台凤西飞共一林旧游经岁改别恨入江深迢逓秦关路驱驰魏阙心两乡书到日灯火共开襟

又

二月无花柳春寒尚满林倦看书屡废愁酌酒须深廊庙贤臣业关河壮士心故人俱在远谁与豁吾襟

送茹知县玉之新寜

乾坤三峡水今古一奇观老觉襟怀壮贫嗟道路难栈云朝拥马巗树晚栖鸾万里峨眉月青天尽处看

题倪云林画次倪韵

江云乱人目江水緑人衣苔雨疑将湿林风听渐稀吴侬歌竹送越客采菱归不见沧洲老垂杨拂旧矶

送陈同年直夫还南京御史

北阙新恩命南台旧法星九违燕草碧三见蒋山青卧病闻安石还家忆管寜平生激扬志未合老沉冥

其二

君来方苦旱君去复穷阴畎亩苍生计关山独客心夜灯愁易尽秋鬓老能侵总道为官好驰驱恐未禁

其三

病来缄口坐今日为君开事忌於名近身寜与世猜凤麟终瑞物鹰隼亦?才毕竟将安作凭君次第裁

偶过匏庵见东轩成留壁上

吏静真成隐居然市作郊罅墙深嵌屋危树巧安巢竹老穿篱过棋清隔院敲一枝如可借吾亦系吾匏

次韵寄答若虚提学

江水四千里忆君情许长看花自开落阅世几炎凉病觉衣裳懒官嫌笔砚忙诗坛鏖战力再接恐难当

春雪

两旬三见雪雪意晚何浓照夜不知晓入春翻似冬拥寒愁破被试浅得孤筇却作东郊雨犹堪慰老农

种竹

剩买城中地多应为此君凉生别院雨緑满後溪云秋至不改色梦醒时一闻?居或未免聊尔洗尘氛

中元谒陵遇雨二十首

月暗城鸦晓风凉苑树秋陌尘红不动山雨翠初浮桑柘村村路鳬处处洲时方重王事吾亦爱山游

又

胜国遗踪远荒城旧筑存堞云随鸟尽壕雨带沙浑塞马空南牧霄车竟北奔中原今一统佳气绕乾坤

又

别苑连城去膏腴百万畴剩栽宛苜蓿空老汉骅骝地惜桑麻少天教雨露优兵资与农事廊庙重为谋

又

此地经年赤川原熯欲烧夏畦初过两秋麦仅宜荞岁歉租仍在民贫业半凋纷纷汉使者谁与驻征轺

又

水浅车堪涉桥危马畏过断碑空岁月欹石半坡陁旱溢如相代阴阳恐未和旧时漂没地河瓠有遗歌

又

关塞连天险河山毓地灵势分蛇鸟阵威踞虎龙形六月车仍出三城筑未停北门多锁钥边徼坐来庭

又

谏议新祠在词林旧舘开清风随客至飞雨隔峰来吊古怀唐策登高羡楚才同游不共宿吟望转悠哉

又

山云元易雨半日几阴晴乍远忽疑近自昏还彻明漏移茅宇湿凉觉布衾轻预想登山路崎岖未可行

又

莫道山城远出城方入山过冈泥滑滑历涧水潺潺旅客起常早仆夫行苦艰神宫在天上高处若为攀

又

紫盖欝葱葱园陵御气中鼎湖龙作雨金粟鸟呼风四圣神游迥三时祀典同小臣生也晚无地泣遗弓

又

候谒长陵夜伭宫閟不开雨鸣松淅沥山拥殿崔嵬藉草衣全涴临厓意欲颓灵旗恐沾湿瞻送屡徘徊

又

野步凭虚迥冈行出险迟水深曾渡处云暗欲归时吏仆真怜汝行藏合问谁我生踈散甚聊此共驱驰

又

雨灯明更灭人语夜沉沉欲往愁无路山高溪水深命微才一綫戒重岂千金实下思亲泪兼怀望阙心

又

四顾惟一水此身能几何野行多积潦川涉更惊波直恐山根断眞疑地轴颇小臣奔走职筋力任消磨

又

遇泽恐?左作车谁指南马从渊处跃途向险中探前定谅非偶先几徒自惭旧堂如梦里何意共清谈

又

水急人争渡舟轻不受装车徒南北限篙檝往来忙尺地悲鱼葬高云羡鸟翔独惭樗朽质难作济川梁

又

兀兀中流坐茫茫何处津岸无牵?力波有缒舟人自保中孚信终为旣济身回洲若相迓此事不无神

又

老马无鞍策萧然一吏随仓皇投逆旅惆怅立多时稍喜朋游集都忘道路疲前村灯火夜再宿本无期

又

小雨断还续羇人睡复醒野风秋瑟瑟川雾晓冥冥驿路初回马民家半啓扃遥怜後渡者犹隔两三汀

又

久雨人皆病新晴鸟欲飞老亲惊出户稚子走牵衣痛定方知痛归时始是归向来夷险地一笑已忘机

东掖对月三首

碧空悬素月了不挂秋毫万古不改色衆星皆让高观看鳷鹊影池数凤凰毛玉宇寒应近能辞望眼劳

其二

月满千门夜寒生十月交素光随剑佩空影彻鸣鞘宫漏晓初滴霜钟晴更敲侍臣瞻望地无语立螭?

其三

长安今夜月还与旧宵同星影淡犹在水光寒欲空都非弦共朔那更雪兼风愿比光明烛高悬万象中

画鹰

岸帻空堂晚飞霜疋练秋野风吹苍莽山叶助萧飕万羽愁相肉千人莫浪求猎心吾未老谁与臂双韝

重阳甲子雨不赴匏庵自赋一首

重阳偏遇雨甲子况逢秋老树花空落平池水逆流路危妨蹑屐风急怕登楼独负东园约黄花笑黑头闻方石先生有南京祭酒之命喜而有作

祭酒中朝重先生絶代贤圣恩终简在归兴本飘然乐极眞名教交深岂岁年吾方慰公望不敢惜离筵

斋夕寄体斋圭峰二学士

独宿清斋夜思秋望雨心可人无一至酷暑太相侵漫拟堂为玉眞愁地铄金病妨奔骏力偃仰负冠簪

中元谒陵答体斋学士赠行韵二首

岁逼中元夜云轻欲雨天使轺频复驾别袂近犹牵浅水双韀湿凉阴一盖圆两官三摄篆愧负已经年

又

鞭辔停驱马冠裳候入陵野行回夜虎林卧起秋蝇汉殿班头月唐祠梦里灯仙寮有佳贶持报恐无能

途次答圭峰学士用前韵二首

百里山原路阴晴各一天星装聊共载雨?不须牵野濶丛霏薄池清树影圆肩舆渡河稳因忆泛舟年

又

一水斜通县羣峰碧绕陵露袍沾宿草风麈散山蝇径险萝侵磴途长月代灯赠言君为再欲报转无能

送罗时泰宪副备泸叙

剑阁搀天起巴江划地流驻兵增六镇分臬比诸侯社稷须长计乾坤有壮游安攘非两事慎勿倚戈矛

见蝗【癸丑闰五月七日】

西日照城东飞蝗忽蔽空声如挟风雨势若走儿童老眼何曾见残年未拟丰忧勤正云汉玄默可能通

送董圭峰之南京礼部侍郎二首

南国今丰邑东曹古秩宗学方推董贾贤总让夔龙陵庙瞻新礼山川忆旧踪江楼兴不浅何日许追从

又

长安一倾盖二十五回秋玉佩随仙步青衫识旧游通家儿女熟爱客酒樽留却恨长江水偏能送客舟

东邻

多雨动经月一凉先报秋爱花思种菊望远却登楼病喜中年退官因薄养留东邻有知己诗罢可能酬

和韵答友人

百年为客兴强半酒盃中旅夜亲灯影江春忆钓篷才怜皇甫湜狂爱斛斯融寂寞谁相问秪应吾意同

岁暮有访

移居西郭近岁暮得相过一室矮如此寸心寛几何野愁仍草莾江梦是风波久客须珍重春来强醉歌送何孟春归省其大父佥宪公且应湖南试

山水湖南秀英灵信有之後来谁先子今去有余师汉室占星聚虞廷指凤仪聪明愚可守此语未堪疑

送攸县陈医官

雨过浟江緑春深楚客归?花随路发沙鸟背船飞门对孤峰秀庭余寸草晖杏林多旧树应长去年围

五言排律

送杨尚宝充靖江府册封副使

先朝台鼎地东里子孙贤秘阁三千卷符台二十年骅骝骨老大鸾凤意蹁蹮白战危孤垒?谈漏百川才名非忝窃供奉不虚员掖转臯门右班分黼座前铜章严夜卫玉玺听晨宣鱼袋诸衙集螭文旧印专东西频节传前後拥貂蝉帝锡云仍贵星分楚郑躔旌幢随导引环佩肃周旋圣代仪文备藩王礼数?诏开云雾字灯簇绮罗筵荣幸眞无比遭逢衆所怜此时沾慰遣兹事岂迍邅树暗梧溪雨帆轻桂水天花飞春漠漠石乱水溅溅细路峰峦际高城鼔角边县官齐下马津吏自开船公事程期近家园道路便壮游眞汗漫归兴得攀援梓里青山在松林白露悬衣存游子线祭有大夫田绿奠蘼原醑黄焚草诰牋恩光回落景灵爽动哀泉此愿人皆有如公寔不愆几家通旧阀群从接登仙目断江湖迥心违几杖偏风流怀阮籍江汉望张骞我亦同朝士临歌意渺然

送彭教谕贵三之仪眞二十韵【贵三敷五之兄尝为吴学】

本是蓝田玉由来渥水驹精灵随地发材力应时须斫月心能壮梯云路转迂南州闻鹗荐泮水得鸿儒紫绶谁沾命青袍不负吾晓盘堆苜蓿秋院锁蘼芜几杖长专席冠裳必共趋始知名教乐自与利声殊道义皆绳尺文章亦范模世人多汨没此意实泥涂大雅思贤者高情见友于埙箎春燕集风雨夜牀俱旅步仍囘泊离肠重欝纡谢堂惊梦寐姜被惜欢娱疋马重过蓟轻帆旧入吴鬓毛频岁月萍迹更江湖扬子风涛濶金山岛屿孤素心随利涉赤县乃名区散吏身犹缚登仙望不无赋诗惭急就匆促问征途

送傅曰会还新喻二十韵

旅舘愁相送秋空一雁高弟兄君辈少江汉我心劳忆昨趋京辅逢人说俊髦卧龙犹在匣阴鹤未离臯章句还周雅风流亦楚骚战酣看屡捷技痒不容搔好客延青眼留诗驻彩毫迁莺方伐木呦鹿更鸣蒿露熟南州酿霜甘北渚螯饮醪心独醉投辖意频叨暮雨层城榻寒江八月艘旧乡怀骨肉游子慎风涛桂阈悬丹树芹宫映白袍鹭行春束卷熊饵亱分膏岁月供铅椠交情识佩刀文章吾所畏衡监尔能逃礼乐逢今代功名在此曹上书须贾谊献颂得王褒尘土辞覊?云霄待羽毛振衣千仞表应不负人豪

胡忠安公挽诗四十韵

文庙临朝日英皇复辟年我公台鼎贵臣职始终全旧锡恩荣榜仍居侍从员皂囊繁出入彤陛俨周旋扰扰羣疑会皇皇四牡篇路应穷地轴岁屡变星躔【公受密命巡行四方前後十有七年】晓谒班留笋宵归炬拥莲至今天上语不遣外人传少海惊波定金縢密疏?论功同李泌辱命岂张骞南国非旁郡东僚亦左迁献陵贻睿想宣室问遗贤典礼烦咨岳为舟忆济川庙廊资治理帷幄赞兵权讨逆东平汉从征北过燕从容陈俎豆谈笑却戈鋋仗钺风尘际留司雨露边两曹兼掌握三少累登延紫诰蛟龙织珍羞玳瑁筵篆分银印细花簇锦袍鲜棨戟城西第桑麻海上田云霄三接近优遇一时专緑野家山在丹心圣主怜挂冠双凤阙归櫂五湖舡老子元知足陶朱不爱钱弟兄头总白宾客户常阗面受娄公唾身无董氏弦恩鱼随网散驯犬上堦眠【公有犬当庭卧公出入必避之】碑板寻常见毉方次第诠瓮留京口酿缾引惠山泉寿恺堂何愧忠安諡有焉相台秋正折卿月夜虚圆异骨殊凡品前身本解禅【公自言天池和尚後身】浮生过九十空界出三千海内文章伯人间富贵仙姓名儿女说簪笏子孙聨桃李当时盛葭莩後代连高山嗟仰止先辈已茫然日月居诸里江湖涕泪前赋诗禆国史讵有笔如椽无锡华大母邹氏年二十有一一子才二岁夫病笃以子属母顾而不及邹邹意其不信乃托子於姑自经死以示无贰志夫死子壮姑乃卒赵刑部汝吉请纪其事乃作是诗

婉娩从夫日辛勤抱子年晨昏亲药饵少壮损朱鈆姑老儿堪托生微命可捐谋遑恤我後死决在君前目剔情非壮心刳见岂偏寜为大激烈不作更迁延巢穴空黄口容华易白颠人皆称节义天不负精?俎簋余三世松楸閟九泉报刘恩罔极存赵祀终全有美江南俗他时海内传乡评闻最德国典忆旌贤名教关吾道肝肠重汝怜浇漓不可问古意益茫然

题傅曰川修撰日会中书兄弟趋朝图

凤穴连翩起螭坳次第登羽毛皆俊拔意气各骞腾燕赐琼林屡班跻玉陛仍旒瞻依黼座阙步绕觚棱陌引聨镳骑帘踈隔院灯萼楼红影近桂殿碧阴层简出遗书校麻翻御草誊袍分五色锦衔带两条冰大冶声频跃连城价倍增谢堂题省笔姜被拥宫绫旧德栽培久前贤藻监曾食牛惊坐客渡蚁识胡僧胜地多奇产高门合载兴随騧还并出元凯竟同升海岳灵争献风云运可乘声名驰赫奕文彩映彪弸道义真模范词章亦凖绳子由元学轼王缙不惭丞颂美诗人义图形画史能冠裳俱伟硕丰度俨端凝孝本先肤髪忠宜念股肱葵倾心足拟茅拔象须徵圣主方求彦良贤庆得朋商家如梦说物色总堪凭

龙潭春雨徐春官墓山杂咏

龙作春潭雨潭深雨自灵细迷江草緑遥带海云腥稍集波惊沸终为水共渟野阴连涧壑芳忆湿兰苓润岂遗枯涸来应堕杳冥战旌愁屡湿鸣鬛振初停鹤羽飞疑堕鲛人室罢扃蓬开看浩渺缨濯想清泠暝忆当窗见宵宜到枕听漏天难比蜀浊浪肯同泾旅泊家应断山居梦转醒未胜岑絶地幽涕晚俱零

谢于乔庶子二亲寿诗

绰楔今王制衣冠古谢家坊题状元字庭老合欢花日纪三蓂隔星移两岁差孟尝珠作履潘岳版为车得酒丹逾渥开奁雪未华桑榆收岂晚龟鹤算初遐緑橘怀香远黄鱼入馔嘉县分仙掌露书趂月宫槎秀色桥还梓繁阴瓞更瓜见孙怜我抱有子听人夸道阻遥思越辞荒强和巴晨瞻海东郭佳气蔚成葭

寿琼山丘先生

周岳生申日商巗梦说辰共瞻调鼎任纯用读书人位迥登三事年高过七旬辞章极恳恳天语慰谆谆风雨停参谒山林谢隐沦瓯金名早定带玉宠方新月彩占卿象台阶切帝宸汗青严衮钺制草出丝纶芸阁编充栋鸳班礼絶邻蓍龟言必验藻监识还眞韦孟分传业王褒颂得臣饱经夸腹笥忧国见眉颦义补西山阙途知泗水津正纲归史法余艺入诗神彼杜徒称断为曹但饮醇武休论绦灌儒肯堕扬荀斗柄初回子葭灰拟报春云栖高鸑鷟雪骨瘦松筠具尔钧衡地巍然柱石身寿筵如许预歌咏敢辞频

雪和杨考功韵

白战惊逢雪诗坛三戒严正眠还对枕渐起欲窥檐研水先愁冻风襟不受黏屐痕随独步巾角带双沾舞趂冲虚鹤奔迷失路蟾地生方圃璧盘照水精盐东郭行应惯袁安卧恐淹醉怜松有酿贫忆岁无缣白石终含垢清冰未比亷暮栖纷戢羽春植暗勾尖野蛰深防啓游鳞且自潜月昏无影树天入夜明帘戍垒肤先拆雕房火竞炎我生闲不厌瘦骨病应添有客负奇气高歌掀两髯不矜豪兴逸颇爱野夫恬昼拥青绫被宵传玉漏籖旧堂宾主共逆旅岁时兼节忆中郎苦茶分学士甜田家欣共报稚子戱能拈霰集曾闻咏阴凝屡玩占郢才工已甚迟拙幸无嫌

怀麓堂集卷十








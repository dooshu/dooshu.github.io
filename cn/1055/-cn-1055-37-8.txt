【长安郡太君卢氏墓志铭〈治平四年〉】

长安郡太君卢氏，尚书刑部侍郎蔡公讳之夫人，端明殿学士、尚书礼部侍郎襄之母也。以治平三年十月某日，卒于杭州之官舍，享年九十有二。呜呼！可以为寿矣。夫寿者，《洪范》所谓五福也。福者，百顺之名也。故离之虽为五，必合而不阙其一，然后为福之备也。盖五者，其一在人曰德，而其四在天，必有其一于己，然后能致其四。而有诸己者，或厚或薄，故其所致，亦有备有不备焉。夫老而贫且病者，是人之所哀，非福也。寿且富康，而无德以将之，谓之贼与不仁，非福也。三者具而又有德，而死非其命者，谓之不幸，非福也。故曰必不阙其一，然后为福之备者，惟夫人有之。

夫人在父母家，奉其亲以孝。其归于蔡氏也，其舅姑老，事之如其亲，其归宁于父母也，能使其舅姑不见三日必涕泣而思。其事长慈幼，既俭且勤，久而宗族和，乡党化。其亡也，柩自余杭至，里闾、亲戚哭之，往往有过乎哀者，问之，皆曰夫人于我有德，而人人各有述焉。呜呼，可谓贤也已！

夫人生四子，其三皆早卒。而端明君，第二子也，独显赫为时名臣，自为谏官、知制诰、翰林学士、知开封府、三司使，间出知泉、福二州，福建路转运使，出入清要，光华宠荣，以为其亲之养。而夫人享此者，盖三十有六年。端明君已显贵，天子嘉之，曰：“有子如此，其母之贤可知。”于是有冠帔之锡。

夫人平生少疾病，虽老而耳目聪明，食生饮寒如壮者。晚从端明君于杭州，极东南富丽海陆之珍奇以为娱乐之奉，而奄然以其寿终。其于五福，可谓不阙一矣。

方夫人之盛时，凡为人子者举觞寿其亲，莫不以夫人为祝；而不幸荣不及养者，必仰天怨吁，谓薄厚不均，以不得如夫人为恨。盖不知夫有诸己者厚，故能致其福之备也。

夫人，泉州惠安人也。曾祖讳某，祖讳某，父讳某，皆不仕。其三子：早卒者曰丕，不及仕；曰高，太康县主簿；曰，福州司户参军。女二人，皆适士族。孙六人。曾孙三十余人。呜呼，盛矣！蔡氏之后，其又将大兴乎！铭者，所以昭德而示后也。于是端明君之友人庐陵欧阳修为之铭曰：

维治平四年十有一月某日，孤子襄礻付其母夫人卢氏于先君之墓。其县仙游，其里慈孝，其冈半井。其固其安，其千万年之永。





卷三十七·居士集卷三十七


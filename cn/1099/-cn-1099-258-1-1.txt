○修濬通州閘河議 【 通州閘河】

謹按　國朝肇基南都、定鼎北畿、聚天下之兵置之燕代、所以扼狂胡之吭、運四海之樞、然供給重大、經費浩繁、雖有督亢之饒、河濱之沃、猶不能當十之一、故往往漕吳越之粟、越呂梁之險、跨齊宋之郊、檣帆如雲、咸奉京師、遠涉萬里、近者不一旬月、然皆方舟而至、曾無雞犬之虞、此則漕運之効、而謀臣策士之功也、通州卑薄又無重兵不若直抵大通橋貯米京師為當也况通州距京師曾不數舍。而令財力屈於傭估。漕功隳於垂成。損軍國之實。傷力臣之心。姦盜萬端、費用百倍。誠如　明詔所諭。苟欲修濬竟達京師。實為至便。然百年以來、議者曾不是顧、竊窺其意。必以為通州之於京師。地勢崇卑。既戾水性。又沙漲淺角。難於利涉。兼以發謀首事。智士所憚。工役茭芻。所費無省。及遊食嗜利者根據其中幸而不為盜賊。此則執事者之議。而大利所繇以不興也。臣請一一析之、使議者杜口、無所復爭、夫通河之於運河。其勢大小難易。至不相侔。替人以其大者為易。而今人反以其小者為難。昔人能創無前之績。而今人不能補其滴漏。此愚之所以深為執事者負也。其至可疑者。夫呂梁積石。何如五十里之沙。南陽决塞。何如五十里之役縱使稍有所費豈若車輓有歲歲無窮之用哉而乃以發謀首事為憚。又不能風化頑巧。使不為盜。而徒以利諉之。末矣。愚以為宜如　明旨。簡疆毅任事之臣。捐數年之估。直予之召募自便。濬疏水道。修治故閘。整飭舟楫。則歲額之粟。可致之枕席之上。　陛下垂拱而享天下之奉。無內外之憂矣。


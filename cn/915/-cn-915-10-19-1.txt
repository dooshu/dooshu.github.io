◇续画品（案，此续谢赫古画品也，文称湘东殿下，盖梁武时所撰。）

夫丹青妙极，未易言尽，虽质沿古意，而文变今情，立万象于胸怀，传千祀于毫翰，故九楼之上，备表仙灵，四门之佣，广图贤圣，云阁兴拜伏之感，掖庭致聘远之别，凡斯缅邈，厥迹难详，今之存者，或其人冥灭，自非渊识博见，孰究精粗，摈落蹄筌，方穷至理。但事有否泰，人经盛衰，或弱龄而价重，或壮齿而声遒，故前後相形，优劣舛错。至如长康之美，擅高往策，矫然独步，终始无双，有若神明，非庸识所能效，如负日月，岂末学所能窥，荀卫曹张，方之蔑矣，分庭抗礼，未见其人。谢陆声过于实，良可於邑，列于下品，尤所未安，斯乃情有抑扬，画无善恶，始信曲高和寡，非直名讴，泣血谬题，宁止良璞？将恐畴访理绝，永成沦丧，聊举一隅，庶同三益。夫调墨染翰，志存精谨，课兹有限，应彼无方，燧变墨回，治点不息，眼眩素缛，意犹未尽，轻重微异，则奸鄙革形，丝发不从，则欢惨殊观；加以顷来容服，一月三改，首尾未周，俄成古拙，欲臻其妙，不亦难乎？岂可曾未涉川，讵云越海，俄观鱼鳖，谓察蛟龙？凡厥等曹，未足与言画矣。陈思王云，「传出文士，图生巧夫。」性尚分流，事难兼善，蹑方趾之迹易，不知圆行之步难，遇象谷之风翔，莫测吕梁之水蹈，虽欲游刃，理解终迷，空慕落尘，未全识曲。若永寻河书，则图在书前，取譬连山，则言由象著，今莫不贵斯乌迹，而贱彼龙文，消长相倾，有自来矣。故亻垂断其指，巧不可为。杖策坐忘，既惭经国，据梧丧偶，宁足命家？若恶居下流，自可焚笔，若冥心用舍，幸从所好，戏陈鄙见，非谓毁誉，千室难诬，伫闻多识，今之所载，并谢赫所遗，犹若文章，止于两卷，其中道有可采，使成一家之集。且古今书评，高下必诠，解画无多，是故备取，人数既少，不复区别其优劣，可以意求也。

湘东殿下（梁元帝初封湘东王，芙蓉湖醮鼎图。）

右天挺命世，幼禀生知，学穷性表，心师造化，非复景行所能希涉。画有六法，真仙为难，王于像人，特尽神妙，心敏手运，不加点治，期乃听讼部领之隙，文谈众艺之馀，时复遇物援毫，造次惊绝，足使荀卫阁笔，袁陆韬翰。图制虽寡，声闻于外，非复讨论木讷，可得而称焉。

刘璞

右胤祖之子，少习门风，至老笔法不渝前制，体韵精研，亚于其父，信代有其人，兹名不堕。

沈标

右虽无偏擅，触类皆涉，性尚铅华，甚能留意，虽未臻全美，殊有可观。

谢赫

右写貌人，物不俟对看，所须一览，便工操笔，点刷研精，意在切似，目想毫发，皆无遗失，丽服靓妆，随时变改，直眉曲鬓，与世争新，别体细微，多自赫始，遂使委巷逐末，皆类效颦。至于气韵精灵，未穷生动之致，笔路纤弱，不副壮雅之怀，然中兴以後，象人莫及。

毛惠秀

右其于绘事，颇为详悉，太自矜持，番成羸钝，遒劲不及惠远，委曲有过於棱。

萧贲

右雅性精密，後来难尚，含毫命素，动必依真，尝画团扇，上为山川，咫尺之内，而瞻万里之遥，方寸之中，乃辩千寻之峻，学不为人，自娱而已，虽有好事，罕见其迹。

沈粲

右笔迹调媚，专工绮罗，屏幢所图，颇有情致。

张僧繇（五代梁时吴兴人。）

右善图塔庙，超越群工，朝衣野服，今古不失，奇形异貌，殊方夷夏，实参其妙，俾昼作夜，未尝厌怠，惟公及私，手不停笔，但数纪之内，无须臾之间，然圣贤丽瞩，小乏神气，岂可求备于一人，虽云晚出，殆亚前品。

陆肃（一本作宏肃。）

右绥之弟，久藉趋庭之教，未尽敦阅之勤，虽复所得不多，犹有名家之法，方效轮扁，甘苦难投。

毛棱（惠秀侄。）

右惠远之子，便捷有馀，真巧不足，善于布置，略不烦草，若比方诸父，则床上安床。

嵇宝钧聂松

右二人无的师范，而意兼真俗，赋彩鲜丽，观者悦情，若辨其优劣，则僧繇之亚。

焦宝愿

右虽早游张谢，而靳固不传，旁求造请，事均盗道之法，殚极断轮，遂致兼采之勤，衣文树色，时表点新，异黛施朱，重轻不失，虽未穷秋驾，而见赏春坊，输奏薄伎，谬得其地。今衣冠绪裔，未闻好学，丹青道湮，良足为慨。

袁质

右之子，风神俊爽，不坠家声，始逾志学之年，便婴颠痫之病，曾见草庄周木雁、卞和抱璞两图，笔势遒正，继父之美，若方之体物，则伯仁龙马之颂，比之书翰，则长胤埋骨之方，虽复语迹异途，而妙理同归一致。苗而不实，有足悲者，无名之实，谅在斯人。

释僧真释僧觉

右珍蘧道愍之甥，觉妙昙度之子，并弱年渐渍，亲承训勖，珍乃易于酷似，觉岂难负析薪，染服之中，有斯二道，若品其工拙，盖嵇聂之流。

释迦佛陀吉底俱◆摩罗菩提

右此数手，并外国比丘，既华戎殊体，无以定其差品。光宅威公，雅耽好此法，下笔之妙，颇为京洛所知闻。

解

右全法章蘧，笔力不逮，通变巧捷，寺壁最长。


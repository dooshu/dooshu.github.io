邓肃　偶成三首

苍苔白石两清幽，缥缈虹桥跨碧流。

日过窗间腾野马，雨余墙角篆蜗牛。

饥寒不作妻孥念，笑语那知天地秋。

一炷水沉参鼻观，扫空六凿自天游。

邓肃

邓肃　偶成三首

梦破南窗袅水沉，卧看素壁挂瑶琴。

丝丝细雨晚烟合，阁阁鸣蛙蔓草深。

但得瓮边眠吏部，不妨跨下辱淮阴。

何时楼上登晴景，一醉聊舒万里心。

邓肃

邓肃　偶成三首

万里归来卧白云，蚍蜉撼树政纷纷。

大儿文举知何在，巨擘於陵亦谩云。

空洞能容数百辈，蒙胧如见二三分。

小槽谁有真珠滴，径觅吾徒作半醺。

邓肃


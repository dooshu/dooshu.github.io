答族侄僧中孚赠玉泉仙人掌茶并序





余闻荆州玉泉寺近清溪诸山，[一]山洞往往有乳窟，窟中多玉泉交流。其中有白蝙蝠，大如鸦。按仙经，蝙蝠一名仙鼠，千岁之后体白如雪。[二]栖则倒悬，盖饮乳水而长生也。[三]其水边处处有茗草罗生，[四]枝叶如碧玉。惟玉泉真公常采而饮之，[五]年八十余岁，颜色如桃花。而此茗清香滑熟，异于他者，所以能还童振枯，扶人寿也。余游金陵，见宗僧中孚，示余茶数十片，拳然重叠，其状如手，号为仙人掌茶。盖新出乎玉泉之山，旷古未觌，因持之见遗，兼赠诗，要余答之，遂有此作。后之高僧大隐，知仙人掌茶，发乎中孚禅子及青莲居士李白也。

[一]《方舆胜览》：玉泉寺，在荆门军当阳县西南二十里。玉泉山，陈光大中浮屠知，自天台飞锡来居此。山寺雄于一方，殿前有金龟池。《一统志》：玉泉寺，在荆州当阳县西三十里。隋大业间建。清溪山在南漳县临沮城界内，其山高峻，东有泉。《潜确居类书》：玉泉山，在当阳，泉色白而莹，又曰珠泉。泉南为天台智者道场，即关帝遣鬼工所造。



[二]《抱朴子》：千岁蝙蝠，色如白雪，集则倒悬，脑重故也。《述异记》：荆州清溪秀壁诸山，山洞往往有乳窟，窟中多玉泉交流。中有白蝙蝠，大如鸦。按《仙经》云：蝙蝠一名仙鼠，千载之后，体白如银，栖即倒悬，盖饮乳水而长生也。太白此序所谓“余闻”者，盖本之此。



[三]《本草十遗》：乳穴水，近乳穴处流出之泉也。人多取水作饮、酿酒，大有益。其水浓者，称之，重于他水；煎之，上有盐花，此真乳液也。



[四]《说文》：“茗，茶芽也。”郭璞《尔雅注》：“茶树小如栀子，冬生叶可煮作羹饮。”今呼早采者为茶，晚取者为茗。



[五]吕温《南岳弥陀寺承远和尚碑》：开元二十三年，至荆州玉泉寺谒兰若真和尚，即玉泉真公也。



常闻玉泉山，山洞多乳窟。仙鼠如白鸦，倒悬清溪月。茗生此中石，玉泉流不歇。根柯洒芳津，采服润肌骨。丛老卷绿叶，枝枝相接连。曝成仙人掌，似拍洪崖肩。[一]举世未见之，其名定谁传。宗英乃禅伯，投赠有佳篇。清镜烛无盐，[二]顾惭西子妍。[三]朝坐有余兴，长吟播诸天。[四]

[一]郭璞诗：“左挹浮丘袖，右拍洪崖肩。”薛综《西京赋注》：“洪崖，三皇时伎人。”



[二]《新序》：“齐有妇人，极丑无双，号曰无盐女。”



[三]赵岐《孟子注》：西子，古之好女西施也。



[四]佛书言，三界共有三十二天，自四天王天至非有想非无想天，总谓之诸天。






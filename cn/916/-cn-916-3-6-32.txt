【妾薄命行】

〖《诗纪》依《乐府诗集》作妾薄命二首。今据《类聚》改。〗

携玉手。喜同车。北（《类聚》作比。乐府同。）上云阁飞除。钓台蹇产清虚。池塘观（《类聚》作灵。乐府同。）沼可娱。仰泛龙舟绿（《类聚》作渌。）波。俯擢（《类聚》误作棹。）神草枝柯。想彼宓妃洛河。退咏汉女湘娥。日既逝矣（玉台作日月即是。乐府作日月既逝。本集、《诗纪》并同。乐府、本集云。一作日既逝矣。《诗纪》云。艺文作日既逝矣。）西藏。更会兰室洞房。华镫步障（《类聚》作先置。乐府云。一作先置。）舒光。皎若日出扶（玉台作[□]。）桑。促樽（《类聚》作酒。乐府云。一作酒。）合坐（《类聚》作座。乐府云。一作座。）行觞。主人起舞娑盘。能者穴（玉台作冗。）触别端。腾觚飞爵阑干。同量等色齐颜。任意交属所欢。朱颜发外形兰。袖随礼容极情。妙（《类聚》作屡。乐府云。一作屡。）舞仟仟（玉台作仙仙。乐府同。注云。一作仟仟。）体轻。裳解（《类聚》作解裳。乐府云。一作解裳。）履遗绝缨。俯仰笑喧无呈。（当作程。）览持佳人玉颜。齐举（玉台作接。）金爵翠盘（《类聚》作[□]。乐府云。一作[□]。）手形罗袖良难。腕弱不胜珠环。坐者叹息舒颜。御巾裛粉（《书钞》作粉于。《御览》同。）君傍。中有霍（《御览》作藿。）纳都梁。鸡舌五味杂香。进者何人齐姜。恩重爱深难忘。召延亲好宴私。但歌杯来何迟。客赋既醉言归。主人称露未晞。（○《乐府诗集》六十二。本集六。《广文选》十三。《诗纪》十三。又玉台新咏九引日月既是西藏以下各句。《书钞》百三十五作乐府歌。引傍、梁二韵。《类聚》四十一引车、除、虚、娱、波、柯、河、娥、藏、房、光、桑、觞、轻、缨、[□]、环十七韵。《御览》七百十九作乐府。引傍、梁二韵。）


◎常州胡

常州胡某与邻妇相悦，目成已久，未得其隙。闻其夫外出，随与邻妇密约至家一会，而碍其妻之在室也。适胡某欠其妻母四金，遂勉力措金交其妻送还之，妻因天雨不肯出门，胡逼之前往，而邻妇败节矣。不料妻至中途雨甚，隐身枯庙中，猝遇恶少强污之。又遇其戚撞破其事，遂播于众。胡亦微闻之，不敢深究。天道报施未有如是之速者，吁！可畏矣。


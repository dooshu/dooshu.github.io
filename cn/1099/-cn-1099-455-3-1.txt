○報命疏 【 纂修史錄】

玄宰先生文筆絕代必有訏謨碩學可裨當世者而簡之家集一無所載止有此疏有関史錄故存之

奉差事竣中途患病、進書報命乞休事、天啟二年八月初五日、吏部一本、奉　聖旨、董其昌題充纂修官、俟泰昌實錄稿成、前往南京采輯邸報等冊、以備參訂、供用就彼支給、完日回館供事、該部知道、欽此、臣聞命自天、感恩無地、於十月前往南京、將河南道所藏邸報、摘其未奉旨者一一錄出、太常寺祠祭司、督遣僧道助寫、僅得十分之三、緣事出剏見、應天府例無工食、而其書充棟、就結為難、臣仍歸里、大集書傭、給以紙筆、雖奉有支給之旨、不敢破用官帑、先差中書沈僎、亦錄七年、通共若干張、裝為三百本、但據原本對錄、以備史官取材徵實無所點竄、隨蒙欽命翰林院待詔宋啟明、中書朱正色守催實以私家作事。孑身獨力、侵尋歲月、不自知其罪莫逭也、但臣有刪繁舉要之義、茲四十八年留中之疏、有事因疏而傳。言不以人而廢。凡関於國本藩封人材風俗河渠食貨吏治邊防。議論精鑿。可為後事師者。別為選擇。訪史贊之例。每篇系以筆斷。而其他請朝講請祭祀請起遺佚請罷礦稅請下章奏請補廢官請蠲內帑。昔之所急。章滿公車者。　皇上勵精圖治。皆見施行。今之謀國。尤有進於此者累存一二而巳共四十卷。目錄一卷。別表進呈外、抑史之所重者筆削耳。善人勸焉。惡人懼焉。所係匪細故也。每朝纂錄。於三品以上大臣。皆有小傳。寂寥數行衮鉞斯在。如世廟實錄。於郭希顏胡宗憲唐順之等多有貶詞。未恊輿論。夫正史所書不公則私史之所記益雜何以起信於萬世哉計四十八年之中。大臣當立傳者。何止百數。雖三長之史。詞苑如林。然生既後時。莫詳本末。窃見南京太常寺卿李維禎、出入四朝、囊括百代、且與諸臣同朝同世、習見習聞、若就陪京之日曆、抒腹笥之春秋、其史直、其事核、非大典之光哉、臣又聞司馬光纂資治通鑑。受詔得自徵辟。故劉恕范祖禹為之佐。前後十九年。其書始成。　成祖朝纂修性理大全。所聘名流百餘人。不以為濫。况茲實錄。比於通鑑性理孰重孰輕。而神祖作養之史材。　皇上掄簡之髦士。顧多逸於事外。刻印銷印、聖人無我、賜環賜玦、又何成心臣一念朴忠、所日幾幾望之者也、至臣五技巳窮、二豎相迫、中道乞骸、情無矯餙、乞敕下吏部、允其休致、自此與含哺鼓腹之民、戴堯天而永永矣、

皇明經世文編卷四百五十五終








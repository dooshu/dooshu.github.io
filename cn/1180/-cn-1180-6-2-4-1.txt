答总宪孙华山


仆数年图画边事，苦心积虑，冒险涉嫌，惟公知之，他人不能尽谅也。

兹赖祖宗之灵，主上威德所及，东师奏凯，西虏款关，区区一念报国赤忠，庶几得以少见矣，实未敢有一毫计功谋利之心。昨三疏辞赏，由中非矫，重违上意，暂且祗领，终当恳辞，以明愚志焉。

辱华翰厚贶，重增其愧，佳绸登受，余辄璧附使者，草草附谢，统惟鉴原。






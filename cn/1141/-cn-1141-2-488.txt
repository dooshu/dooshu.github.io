寄寿吴园次六十

其一

何必身如老鹤形，苍颜相对眼俱青。
政成柳恽高吟地，客占沧浪旧日亭。
北阙文词传画省，东山丝竹笑丹经。
吴门甪里看云气，不是寻常处士星。

其二

千人石上兴悠然，清绝追欢夜月天。
家破尚赊留客酒，身閒频上钓鱼船。
藏书林屋纷残帙，判袂风烟又四年。
衰齿惭予真伯仲，题诗那得共樽前。



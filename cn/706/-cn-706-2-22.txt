·上监国鲁王启（壬寅）

右臣某启；八月十五日，御史臣陈修返命，曾具疏附奏。以去冬缅甸之变，君亡臣死，天下已无复有明室矣；止海上犹存一线。而主上尚在潜龙，真乃天留硕果；自当誓师讨贼，以维繫人心，以嗣续正统。昔莽移汉鼎，光武兴师；丕废山阳，昭烈践祚；怀、愍北狩，晋元称制；徽、钦蒙尘，宋高继立：以视今日，谁曰不然！顾岛上勳贵，罔识「春秋」大义；而臣实兵微将寡、金乏粮穷，孤掌难鸣。既见宗国之亡而不能救，犹幸旧主之存而不能扶；所以中夜椎心，泪尽而继以血也。尚望诸搢绅或能旋乾转坤，臣已在秣厉以候。但得南国首为推戴，臣敢弗协力扈从！伏惟主上潜算雄图，以凝量命。兹恭进膳银，特具本差官赍献；臣不胜激切悚惶之至！








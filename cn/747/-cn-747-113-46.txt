○答刘鼎请依故事荐人自代诏

设官分职，为时主之敷恩；推贤让能，乃朝廷之盛事。是以诗称伐木，史载弹冠，俾拔茅连茹之时，见力行修身之道。刘鼎官居雉省，立近龙墀，因贡谠言，请行故事。欲使子皮举善，终明子产之贤；鲍叔让能，不掩夷吾之略。兼可以致同心叶力，表後已先人，克扬文子之风，免有展禽之叹。举实公当，便可施行，情涉阿私，理当比验。


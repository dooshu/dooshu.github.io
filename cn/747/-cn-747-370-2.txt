○第二表

君之使臣，就死不避，况增荣合，翻敢固辞？鄙辟之诚，已罄陈露，幸遇天高听卑之日，惧无下情上达之感。且臣名在宰辅，肃将圣恩，行临四方，孰不悦服？坐镇万里，自然晏清，岂必重以大官、假之多邑？无益时事，实枉宠光，於臣先为之极，於礼赏为不中。伏乞容臣输力，候有成功，从此懋官，实为未晚。使臣即日奉诏，陷於饰让矫词，褊心成病，恐无能为也。特望鸿慈，必允所愿。


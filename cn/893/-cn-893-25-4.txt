题瓜州新河饯族叔舍人贲





胡三省《通鉴注》：扬州江都县南三十里有瓜州镇，正对京口北固山。所谓新河，即今之瓜州运河是也。



齐公凿新河，万古流不绝。丰功利生人，[一]天地同朽灭。两桥对双阁，芳树有行列，爱此如甘棠，[二]谁云敢攀折。吴关倚此固，天险自兹设。[三]海水落斗门，[四]潮平见沙汭。[五]我行送季父，弭棹徒流悦。[六]杨花满江来，疑是龙山雪。[七]惜此林下兴，怆为山阳别。[八]瞻望清路尘，[九]归来空寂蔑。[十]

[一]《旧唐书·玄宗纪》：开元二十六年，润州刺史齐浣开伊娄河于扬州南瓜洲浦。又《齐浣传》：开元二十五年，迁润州刺史。润州北界隔大江，至瓜步沙尾，纡汇六十里，船绕瓜步，多为风涛所漂损。浣乃移其漕路于京口埭下，直渡江二十里。又开伊娄河二十五里，即达扬子县。自是免漂损之患，岁减脚钱数十万，迄今利济焉。



[二]《风俗通》：召公当农桑之时，重为所烦劳，不舍乡亭，止于棠树之下，听讼决狱，百姓各得其所。寿九十余乃卒。后人思其德美，爱其树而不敢伐。《诗·甘棠》之所作也。



[三]宋文帝诗：“极望周天险，留察浃神京。”



[四]《新唐书》：江南送租庸调物，以岁二月至扬州，入斗门。



[五]木华《海赋》：“云锦散文于沙汭之际。”李善注：毛苌《诗传》曰：芮，崖也。“芮”与“汭”通。《左传集解》：“水之隈曲曰汭。”《说文》：“汭，水相入也。”“泬，水从孔穴疾出也。”或疑《广韵》、《韵会》诸书屑薛韵中无“汭”字，当以“泬”为是者。琦按：江淹《拟古诗》：“赤玉隐瑶溪，云锦被沙汭。昨发赤亭渚，今宿浦阳汭。”皆作音读，与设、绝、灭、雪、别字相叶，何疑于此诗耶?



[六]江淹诗：“弭棹阻风雪。”李善注：“弭，止也。”



[七]鲍照诗：“胡风吹朔雪，千里度龙山。”



[八]阮籍、阮咸叔侄与嵇康等寓居河内山阳，共为竹林之游，见十二卷注。



[九]曹植诗：“君若清路尘。”



[十]谢灵运诗：“各勉日新志，音尘慰寂蔑。”寂蔑，犹寂寞也。






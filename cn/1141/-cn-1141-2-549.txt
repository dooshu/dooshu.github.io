王侍读答耦长饷木瓜酬倡至再属和元韵

其一

旧贡宣州土物传，携来还带故山烟。
香风似傍兰皋坐，品目元居橘颂前。
幽谷华林全不改，旅人词客总应怜。
同声托好频投报，肯数何郎赋一篇（宋何丞天有《木瓜赋》。）。

其二

乡心遇物重难陈，手植家园忆苦辛。
游冶不同芍药赠，驿骚羞比荔枝尘。
压来香汗和红粉，杖取灵根掖老人。
我意惟将伴书卷，新诗一嗅一回新。



张九成　读东坡谪居三适辄次其韵　午窗坐睡

年老目飞花，心化柳生肘。

万事元一梦，古今复何有。

六月苦夜短，午昼何其久。

颓然北窗下，竹风休两手。

昏昏不复知，酣适如中酒。

睡乡日月长，椿灵未为寿。

形存若蝉蜕，质槁如木朽。

荣辱漫纷纷，正梦那复受。

有梦尚有思，无梦真无垢。

欲呼李太白，醉眠成二叟。

张九成


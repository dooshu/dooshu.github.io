○禁新授官故请假敕

设官分职，有国宏图，授才任能，前王重事。凡系惟行之命，须遵不易之规。朕以猥绍丕基，务宏至理，临万国则每勤听政，任庶官则切在得人。贵内外之叶和，俾华夷之帖泰。顷自本朝多难，雅道中微，皆尚浮华，罕持廉让。其有除官兰省，命秩柏台，或以人事相疏，或以私雠见讶，稍乖敬奉，遽致弃捐。盖司长之振威，处君恩於何地？缅思积弊，深所疚怀，方当大定之期，特示维新之制。今後应新授官员，朝谢後可准列随处上事，司长不得辄以私事阻滞。其所授官仍不得因遭抑挫，故请假，庶使孤弱遂迁之路，朝廷无滞壅之端。凡尔群官，体予深旨。


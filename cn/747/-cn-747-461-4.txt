○李晟司徒兼中书令制

雷构屯，县兴难。非山岳降神，不生良弼；非股肱叶契，不集大勋。故高宗得傅说，中兴殷邦；宣王任吉甫，重光周道。天宝之季，寇陷二京，时则先臣子仪，翼戴肃宗，戡定祸乱，再造区夏，於今赖之。肆予小子，获缵丕构，不克负荷，失守宗祧。天祚我唐，降生忠烈，有社稷之臣曰开府仪同三司检校尚书左仆射中书门下平章事、充神策军节度坊等州管内观察处置等使、京畿渭南渭北商华等州兵马副元帅上柱国合川郡王李晟，沈肃有勇，坚明能断。闻难感愤，誓军徂征，诚激於衷，义形於色。自河之右，万里济师，殷然雷奔，大盗慑骇。属皇家不造，戎帅诱奸，重兹播迁，郊甸震荡。而晟蓄锐养士，深垒固军，以谋吞元凶，以义纠群帅。躬擐甲胄，率先启行，布忠信为军声，持义烈为战器。廓清氛，宁复皇都，宗庙载安，宇宙斯泰。佐予兴运，时乃茂功。德厚者任崇，业盛者报重，升以元辅建於上公。熙庶绩而翼宣九歌，扰兆人而敬敷五教。用畴井赋，贻厥子孙，与国咸休，永播丕烈。可司徒兼中书令，仍赐实封一千户，馀并如故。俟还京後，所司择日，备礼册拜，宣示中外，以彰元勋。


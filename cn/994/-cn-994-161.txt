吴芾　和李光祖

英才端合在星躔，不谓淹回阅岁年。

却向山中亲白石，更来涧下濯清泉。

高情虽似秋云淡，丽句还如蜀锦鲜。

怪得了无尘俗气，家风元是谪来仙。

吴芾

吴芾　和李光祖

老去深悲宠辱惊，归来胸次渺寰瀛。

登山临水随宜坐，问柳寻花信意行。

境胜已勾诗兴动，身閒还引道心生。

亲知满眼如君少，何不时来共一觥。

吴芾

吴芾　和李光祖

男子升沉自有诗，莫轻感慨叹稽迟。

古来常患才难得，道在宁忧世不知。

会际亨嘉膺昼接，且接粗粝疗朝饥。

他年富贵君何虑，造物于人岂有私。

吴芾


志公画赞





《传灯录》：宝志禅师，金城人，姓朱氏。少出家，止道林寺，修习禅定。宋太始初，忽居止无定，饮食无时，发长数寸，徒跣执锡杖，杖头擐剪刀、尺、铜鉴，或挂一两尺帛。数日不食，无饥容。时或歌吟，词如谶记，士庶皆共事之。齐建元中，武帝谓师惑众，收付建康狱。明旦人见其入市，及检狱如故。建康令以事闻，帝延之于宫中之后堂。师在华林园，忽一日，重着三布帽，亦不知于何所得之。俄而武帝崩，豫章王、文惠太子相继薨，由是禁师出入。梁高祖即位，下诏曰：“志公迹拘尘垢，神游冥寂，水火不能焦濡，蛇虎不能侵惧。语其佛理，则声闻以上；谈其隐沦，则遁仙高者。乃以俗士常情，空相拘制，何其鄙陋，一至于此!自今勿得复禁。”天监十二年冬，忽告众僧，令移金刚神像出置寺外，密谓人曰：“菩萨将去。”未及旬日，无疾而终，举体香暖。临亡，燃一烛，以付后阁舍人吴庆。庆以事闻，帝叹曰：“大师不复留矣，烛者将以后事嘱我也。”因厚礼葬于钟山独龙阜，仍立开善精舍，敕陆倕制铭于冢内，王筠勒碑于寺门，处处传其遗像焉。《南史》：沙门释宝志，虽剃须发，而常冠下裙帽、衲袍，故俗呼为志公。



水中之月，了不可取。[一]

虚空其心，寥廓无主。[二]

锦幪鸟爪，独行绝侣。

刀齐尺梁，扇迷陈语。[三]

丹青圣容，何往何所。

[一]水中之月，只一影耳，初非真实，幻躯亦尔，虽贤圣降生，化身灵变，显迹甚奇，要亦无殊于此，故曰：“了不可取”。



[二]《楚辞》：“下峥嵘而无地兮，上寥廓而无天。”寥廓，即空虚之处。



[三]《说文》：“幪，盖衣也。”《南史》：宝志出入钟山，往来都邑，年已五六十矣。齐、宋之交，稍显灵迹，被发徒跣，语默不伦，或被锦袍，饮啖同于凡俗。《神僧传》：宝志，面方而莹彻如镜，手足皆鸟爪。每行游市中，其锡杖上尝悬剪刀一事、尺一枝、麈尾扇一柄。剪刀者，齐也。尺者，量也。麈尾扇者，尘也。盖隐语历齐、梁、陈三朝耳。



杨士奇曰：今灵谷寺有石刻《志公像赞》，吴道子画，李白赞，颜真卿书，世称三绝，旧刻已坏，此重刻者，不复见书法之妙矣。






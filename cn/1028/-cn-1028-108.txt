方岳　次韵杜监簿

风雨重阳又一秋，白衣人至复何忧。

东篱只此黄花是，未必渊明风马牛。

方岳

方岳　次韵杜监簿

杜曲无边风露秋，瓮头酒熟了无忧。

一诗连夜穿兵卫，略似齐城战火牛。

方岳

方岳　次韵杜监簿

赢得萧萧两鬓秋，山城斗大转多忧。

人间纵有万钱鹤，身外何如十具牛。

方岳

方岳　次韵杜监簿

不须把浅不防秋，底事山樵亦过忧。

说与诸公那解此，但知两角战蜗牛。

方岳


◎史总宪

山阴史渔村先生（致光），原名步云，字郯师。乾隆丁酉选拔，官广文，登乡荐后始易今名。其祖母周太夫人早寡，喜行善事。族人因有争葬坟山，几至酿命，太夫人闻之，即质衣饰出资为之解和，事得寝。先生于乾隆丙午科登北闱乡榜，丁未入礼闱。之先一夕，梦神语之曰："尔祖父以救活人命，阴德不轻，故列尔名于榜首，以示果报。汝若再能谨慎承家，则前程不可量矣。"揭晓，有名。及胪唱，果第一。先生性极恬澹，虽扬历中外而循循如书生。后由云贵总督内召为总宪，入都时家大人为荆州知府，接见于郊外行馆。因请教居官之要，先生曰："我辈勿论官京官外，但须做二等官，切不必见好。一见好，即有不好伏其中。愿高明人审之。"家大人深佩其言。逾年，家大人擢淮海道，时先生已引年矣。予告出京，复相见于清江浦，殷勤握手曰："犹记荆州城外絮谈之语否？"家大人曰："谨识不敢忘。"先生曰："我昨亦以前语告莲翁，竟是如水投石，可若何？"莲翁即张莲舫河帅（文治），先生之戚也。是冬，高堰失事，莲翁遂出塞。于此见老成典型，瞻言百里，未可以轻心掉之也。


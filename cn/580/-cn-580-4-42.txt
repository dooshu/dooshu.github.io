列传第四十二 赵天锡〔贲亨〕　赵瑨〔秉温　秉正〕　赵迪〔椿龄〕　贾塔剌浑〔六十八〕　乔惟忠　袁湘　王兆〔刘会〕　赵祥　聂珪　靳和〔用〕　王守道　李伯祐　杨彦珍　吴信　段直〔王珪〕　周献臣〔梁成〕


赵天锡，字受之，东平冠氏人。祖诚，岁饥发粟赈饿者，为乡里所推重。父林，金贞祐之乱，以乡豪保县城，授冠氏令。大军略洺州，林坚守不降，城陷死之。

天锡初为本县防城提控，后避兵于洺州，防御使苏政召置幕府，仍充冠氏令，乃挈乡人壁桃源、天平诸山。太祖十六年，降于行台严实。从征泽、潞有功，迁元帅左都监，兼冠氏令如故。十九年，宋将彭义斌据大名，天锡度冠氏不能守，率所部往依大将孛里海。义斌败，授镇国上将军、左副元帅、同知大名路兵马都总管事。二十年，复为冠氏令。先是，冠氏守将李泉降于义斌，大兵至，怒城民反覆，欲屠之，天锡悉力营护，活老幼数万人。后泉在大名又结苏椿等，纳金将郑倜，欲复取冠氏。一日倜自将万人来攻，天锡率死士乘城，力战三昼夜，倜知不可攻，乃引去。太宗元年，朝于行在，上便民数事，优诏答之。四年，严实败于黄龙冈，将佐十余人为金所俘，天锡皆以计活之。五年，用实荐授行军千户，赐金符。十年，从伐宋，病卒，年五十。

天锡天资厚重，造次必以礼，事母至孝，在军中未尝妄笞一人。冠氏屡经寇乱，户口凋耗，天锡敝衣粝食，劝课农桑，数年之后，流亡复业，宾至燕享犒劳，如承平故事，来往者皆称为乐土云。天锡姊有勇略，自将万余人锦衣绣帽，从横无敌，东西数千里，咸以女王目之。天锡子贲亨。

贲亨，字文甫，袭父行军千户。宪宗九年，从世祖渡江，攻鄂州有功。至元五年，总管山东诸翼军，从围襄、樊。贲亨别抄蕲、黄，以五百人拔野人原写山寨，修白河新城。七年，偕元帅刘整入朝，授征行千户，赐金符及衣带、鞍马。从攻樊城，拥盾先登，拔之。十一年，败宋将夏贵于淮西，益以济南、汴梁二路新军。十二年，从攻镇江，与宋将孙虎臣、张世杰战于焦山，杀获甚众。江南平，进宣武将军。十四年，授虎符、怀远大将军、虔州路总管府达鲁花赤。未行，盗发澉浦，行省檄为招讨使，率所部平之。未几，处州盗季文龙、章焱作乱，文龙自称两浙安抚使，据处州天庆观，贲亨将三百骑讨之，走章焱。文龙复率众来援，贲亨与万户忽都台合兵攻之，贼大溃，文龙溺死。忽都台欲尽戮州民，贲亨不从。兵虏掠，贲亨捕为首者斩之，还所掠于民，阖境悦服。十五年，龙泉贼张三八杀庆元县达鲁花赤也速台儿，衢州贼陈千二、遂昌贼叶丙六遥与三八连合，贲亨以孤军转战，前后斩首三千余级，贼悉平。十七年，改处州路管军万户。卒，年五十七。

赵瑨，蔚州飞狐人。父昆，金帅府评事。兄珪，亦为金将，守飞狐城。昆卒，珪奉母如蠡州，留瑨于飞狐。太祖八年，大军至飞狐，瑨迎降。十二年，木华黎署瑨为百户，从攻蠡州，裨将石抹也先战死，木华黎怒将屠城，瑨泣曰：“母与兄在此，愿以一身赎城中民命。”木华黎义而许之。从攻易州，城中死士突出，瑨力战，中流矢出脑后，城下。擢冀州行军都元帅，佩金虎符，瑨让于珪，从之，改授瑨冀州军民总管，迁易州达鲁花赤，佩金虎符。太宗伐金，瑨输矢二十余万至行在，帝大喜，命权中书省事。五年，赵扬据兴州叛，瑨讨平之，迁中山、真定二路达鲁花赤。中统三年，立十路宣慰司，以瑨为顺天路宣慰使。至元元年，转淄莱路总管。六年，改太原路。十二年，擢燕南道提刑按察使。十四年，改河南道。后致仕，卒，年八十三。皇庆元年，赠仪同三司、太保、上柱国，追封定国公，谥襄穆。子秉温、秉正。

秉温，事世祖于潜邸，命受学于太保刘秉忠，从征云南大理。中统初，行右三部尚书事。至元八年，预制朝仪，授礼部尚书、知侍仪司事、秘书少监，购求天下秘书。十九年，迁昭文馆大学士、知太史院侍仪司事。授时历成，赐钞二百锭，进中奉大夫。二十九年，编《国朝集礼》成，官其子袭侍仪使。后卒。皇庆元年，赠金紫光禄大夫、司徒、云国公，谥文昭。子和，昭文馆大学士。

秉正，字公亮，瑨次子，秉温弟也。初为新军上千户，世祖自鄂班师，瑨迎谒于定州，奉牛酒以献，帝为下马坐帐内，瑨进酒，秉正从拜于后，世祖伟其貌，命入直宿卫。从伯颜伐宋，赐金符，授徽州管军总管，迁佥江西湖东道提刑按察司事。丰城尹张甲夤缘东宫近侍，得官贪虐，秉正按之，张怒曰：“吾受东宫教者！”秉正曰：“东宫教汝残民耶？”吏不敢书其狱词，秉正曰：“吾得罪必不累汝等。”卒论如法。行部迎刘辰翁、邓光荐诸老宿会于学宫，命诸生师事之。移佥汉中道，谢病归。二十八年，起为佥河东道提刑按察司事。成宗即位，擢江南行台治书侍御史。大德五年，出为江西廉访使。卒，年六十七。谥忠敏。

赵迪，真定藁城人。有膂力，善骑射，金末为义军万户。郡将出六钧强弩，募挽者，独迪能之，署真定尉，迁藁城丞。大军至藁城，迪率众迎降。太祖十七年，升藁城为永安州，号其军为匡国军，以迪同知节度使事。从太祖征西域，将校多纵意剽掠，独迪治军严，所过秋豪无犯。初，真定既下，迪亟入索城中藁城人，得千余，诸将欲分取之，迪曰：“是我所掠者，宜归我。”尽纵之去，众皆感泣。后战骨蔽野，迪为大冢瘗之。迁永安军节度使。卒，年七十。子椿龄。

椿龄，字寿卿。袭父职为永安军节度使，藁城丞，寻迁县令。有甲乙二人共饮，甲返乙不知所往，其家讼甲杀之，已诬服，椿龄以不得乙尸，缓其狱，不令甲偿死。逾月，滹沱冰释而尸出，乃醉后堕水死也，甲之诬始白，一县称其详审。迁西京总管，兼大同尹。诏采民女实掖庭，椿龄上言：“山西距京师甚远，又无大家民女，率寒陋无可充掖庭之选，徒令嫁娶失时，非朝廷之盛举。”同列不敢署名，椿龄独奏之，事竟报罢。改南京总管，兼开封尹。未行，裕宗在东宫留为兵部尚书。未几，改户部，又改礼部。建言：“省部用人，率徇其私，非独名器日滥，且启仕者之争，无忌惮者至遮乘舆自诉，其风不可崇长。”时论韪之。至元十七年，出为陕西汉中道提刑按察使。十八年，迁中奉大夫、荆湖北道宣慰使。二十七年，卒，年七十三。子瓛，大中大夫、江州总管。

贾塔剌浑，冀州人。太祖伐金，募能用炮者籍为兵，授塔剌浑四路总押，佩金符以领之。及攻拔益都，擢龙虎卫上将军、元帅左监军，便宜行事。师还驻谦谦州。十四年，从太祖征西域，将所部及契丹、女真、唐兀、汉兵攻斡脱剌儿城，塔剌浑督诸军穴城先入，破之，拜元帅，改银青荣禄大夫。太宗四年，从睿宗渡汉江，略唐、邓、申、裕诸州。又从大帅太赤攻下徐、邳诸州。六年，卒。子抄儿赤袭，从诸王也孙哥、塔察儿伐宋。宪宗八年，卒，子冀驴袭，卒。

弟六十八袭。至元五年，从诸军攻襄、樊。九年，六十八率所部戍骆驼岭一字城，立炮樊城南，不发以怠敌心，俄率锐卒突出，攻其城西，破之，赐银币、鞍马、弓矢。十二年，进宣武将军，从攻宋常州，发炮摧其城，以纳诸军。宋援兵突至，六十八力战却之。临安降，进怀远大将军，再进昭勇大将军，领南军精锐者入宿卫。累进奉国上将军、管领炮手军都元帅。二十年，罢都元帅，更授炮手军匠万户，佩三珠虎符。二十六年，卒。

乔惟忠，字孝先，涿州定兴人。从张柔起兵，保西山之东流埚，金行台授惟忠定远大将军、恒州刺史。柔降于蒙古，招惟忠，不从，及克东流埚，柔嘉其守义，释之。武仙叛，柔会诸将讨之，使惟忠摄元帅事。仙弃真定走，将聚保于狼山寨，惟忠谓诸将曰：“彼欲归巢穴，我遏之，必致死于我，不如开其归路，彼得归无斗志，是获兽于穴也。”众从之。仙既过，惟忠奋击，大破之。有别将陷敌，惟忠横戈突阵，援而出之，斩馘无算。遂会攻彰德，转战至滕州，营于牙山。金人夜袭其营，惟忠挥戈陷阵，诸军继之，敌众骇散。又会攻益都，败援兵于城下。先是，柔开元帅府于满城，以惟忠为元帅都监，迁副元帅。师还，复从柔镇新卫州。太宗三年冬，从大军破金人于钧州，遂围汴。金哀宗北渡，其丞相白撒围卫州，惟忠力战却之，追奔至黄龙冈。又从围蔡州。金亡，柔入觐太宗，奏言：“臣凭藉国威，所向克捷。臣副将乔惟忠，战功第一，乞加恩泽。”玺书赐金符，授千户。自是连年伐宋，从破枣阳，攻光、黄等州，俱有功。定宗元年，卒，年五十五。

惟忠美须髯，沉勇善战，遇克捷无自得之色。其攻黄州，宋人夜袭诸栅，惟忠率锐卒拒战，主帅举火侦之，见青甲而黄马者战甚力，明日悬赏购其人，惟忠终不自言，其不伐如此。子珪，袭千户。

袁湘，字润夫，太原临泉人。金将王公佐镇葭芦，当蒙古之冲，力不支。一日问将佐，使举所知可与计事者，或荐湘，公佐辟之，授忠显校尉，遥授延长县主簿。以功进武节将军、临泉令。公佐卒，人心惶沮，湘曰：“吾不爱一死，敌怨我日久，我死彼将甘心，于民吾何忍耶！”济河诣大将孛里海，湘请降，解所佩剑誓曰：“所有二于公者，有如此剑。”孛里海义之，以便宜升临泉为州，授湘为守将，遣将州兵略地鄜延，悉下之。擢延安路兵马总管，湘敦劝农桑，裁抑游惰，邻民闻之咸逾河而至。又征儒者侯邱、严明、焦举华、张玉明、毕美、邵瑞、张辅等，延致幕下，由是礼让大行。会检料户口，湘止籍主户，漏其侨家浮客，或咎以何独损吾户口，湘曰：“若欲肥版籍以衒众耶？一旦赋役下，侨浮必逃亡，只益累也。”后河东山西累徙其民，湘谓使者曰：“吾所籍止主户，不敢以侨浮为土著，版册具在可稽也。何如勿徙，使各奠其居，置吏岁集其赋入，是以吾土养吾民，便甚。”使者从之。寻有诏任民随在占籍，湘犹减浮侨之庸调。同列嫉其能，讦于朝，征湘就辩。湘见贵幸，币贽甚薄，执政嘉其廉直，释之归。世祖驻跸六盘，湘上谒建言：“始延安籍民为兵，皆悬赏募之，人率授银三十两。始行及远戍久役，津馈不加于前，老稚日困，则怯者挺身亡去，悍者连伍俱归，军吏虽以法诛之，莫能止也。非大选阅州民，厚籍饶丁更代，以休其力，则兵帐不充。”世祖韪之，责诸道将吏曰：“汝辈之来，其所请求不过官资之崇卑、符节之轻重而已，亦尝有一白军民利病如袁湘者乎！”闻者愧服。自是虽不自行遣官属奏事，世祖辄曰：“若从袁湘所来耶？”即报可。卒，年五十九。子克忠，昭勇大将军、陇右道提刑按察使；克良，提举太原桴木司。

王兆，坚州人。少为军吏，非所好弃去，从旁郡诸豪侠游。太祖十二年，蒙古兵围雁门，游兵至坚州，知州弃城遁，城人推兆与刘会同管州事，兆度不能守，乃与会等持牛酒诣军门上谒，且献攻取之策，主帅伟之，以便宜授兆左监军，会军事判官，尽还所俘坚州生口。已而受监国公主教迁昭武将军、坚州左副元帅。时兵荒之后，兆招集流民，劝课农桑，在职二十年，威惠大行。以老病致仕，卒，年八十。弟斌善骑射，兆倚为爪牙。武仙余党匿五台山中为盗，斌侦知所在，擒盗首戮之，余党悉平。兆子玘，权坚州军民次官。

刘会，亦坚州人，由判官迁骁骑将军、坚州都元帅，兼节度使。子泽，质于监国公主，深蒙礼遇，泽妻卒，公主赐良家女为继室。会卒，泽袭坚州军民长官。

赵祥，字天麟，繁畤人。金末，徙蔡州之平舆。大军围金主于蔡州，祥纠合义兵数千，发平舆富人藏粟，突围馈城中，金主嘉之，赐银符，命还守平舆。金亡，祥率其众降宋。宋襄阳守将虑降人反覆，欲坑之，太尉江海持不可，使祥戍邓州，以裨将呼延实为之监。祥与实不相能，又知其始谋，益愤。太宗七年冬，大兵略地至邓州，祥突入实营，劫令约束所部毋妄动，即开门迎降，纵实还襄阳以谢宋。八年二月，皇子曲出伐宋，徙唐、邓、均三州民于洛阳西，以长水为邓州治，令祥权行省事，襄、樊二州民亦徙于洛阳西。祥入觐，奏岁饥，请发大名军储米运陕州盐以振之，报可，赐金符、锦衣。旋授邓州长官，以其弟彦为次官。祥在任十二年，垦污莱，建城邑，甚有能名。宪宗三年，史天泽奉命经略河南，还五州民于故土，祥仍为邓州帅。时宋人已复取襄、樊，守以重兵，二州民无所归，皆寓于邓州，祥外扦敌兵，内务耕作，四年积谷七十万石。以疾乞休，不允。卒，年六十一。祥有勇力善射，性坦直。子侃，以平宋功授昭勇大将军，镇衢州。

聂珪，字廷玉，冀宁寿阳人。少孤，从兄璋学，天资开敏。金摄太原府事赵得裕辟为委差官，时德裕寄治榆次之利和寨。太祖十七年，大军克利和寨，珪率众迎降，授招抚司副使，同都元帅王璋招抚平定州诸寨。璋卒，珪代为都元帅，而以璋弟贵副之。贵素骄恣，珪稍加检制，贵不平，潜结武仙以叛。二十一年正月，遣步卒戕珪，以弓弦缢之，舁置于城西北隅。至夜，珪帐下督王常等视珪可救，缓其缢而活之，珪奔于太原。太原继陷，珪挺身走，檄召本路兵，复克太原。都行省恒察遣两千户讨仙，以珪为乡导，袭破仙于石人寨。仙窜仙台寨，珪进围之，仙众溃，遂奔汲县。珪以功摄平定、皋、晋、威、盂、辽、仪等处总兵都元帅，守令以下听珪选注，赐金虎符。时遗民据山寨自保，珪攻降石龛、焘泉等十余寨。北山民兵帅赵德以骁勇闻，屡入寇，珪败德于张家河，生获之。德请降，珪使德入平山境，招抚张山、保安等寨，后德卒以战死。太宗五年，再攻新寨，拔之。于是河北之南路西路诸贼帅悉解甲来降。六年，仙余党复据平定、皋、落，珪攻破之，其安抚史雄、康义等俱降。七年，东山罗睺等亦率所部来降，境内始平。时朝廷更制，改授珪平定、邢、晋等州长官。先是，珪拔新寨，俘男女数千人，大帅习力吉思欲尽坑之，珪不从，众始获免。珪天资仁厚，其为政，缓急轻重，悉有条例。家居喜宾客，多购法书名画，与元好问、李治等友善。卒，年五十六。赠西阳郡公。子大本，袭平定等州军民长官。

靳和，字达道，平阳曲沃人，家富喜施予。太祖十四年，率义兵三千人降于木华黎，授征南元帅。木华黎南征，留和守曲沃。金将据弹平、青龙诸寨，屡出剽掠，和选募乡兵，且耕且战，境内卒免流殍。太祖嘉之，拜绛阳军节度使，赐金符。后乞致仕，卒。长子麟，袭节度使。

次子用，初授荣河尹，迁汲县尹。廷议开沁水通漕，用力争不可，以举家没入为请，事获寝。已而沁水涌溢，坏民田千余顷，其言卒验。拜监察御史，出为岭北湖南道廉访佥事，所至廉直有声。卒于官。

王守道，字仲履，真定平山人。金亡，群盗并起，往往杀守令拥众自保。宣抚司署守道为县尉，因摄令，改真定主簿。史天倪为河北西路兵马都元帅，镇真定，收大名、泽、潞、怀、孟诸城之未附者，以守道为府经历。及金恒山公武仙降，为天倪副，守道谓天倪曰：“是人位居公下，意不平，宜先事备之。”天倪不以为然，未几，果为所害。及仙以城反，史氏旧部与属县豪杰纳天倪之弟天泽为主帅，攻仙，仙走保西山诸寨，执守道家人，以重币诱之，守道不顾。擢庆源军节度使。天泽为五路万户，署守道行军参谋，兼检察使。真定为庄圣太后汤沐邑，守道频岁入觐，奏对称旨，赐金符、锦衣、金钱。至元七年，卒。至大元年，以子颙贵，特赠银青荣禄大夫、大司徒，追封寿国公，谥忠惠。仁宗即位，复加推忠协力秉义功臣、金紫光禄大夫大、司徒、上柱国。

李伯祐，高丽人，为史天倪部将。武仙袭杀天倪，其弟天泽方在燕京购入觐礼币，伯祐驰告之，与从事王玉汝、王缙推天泽领其兄溃卒。又北见国王孛鲁使奏闻，诏天泽嗣为都元帅，以伯祐为都提控。仙复夜袭真定，伯祐从天泽缒城出，先投下，以藉天泽走藁城，求援于董俊，诸将有异谋者，伯祐手斩之。天泽再取真定，伯祐转镇抚军民都弹压。从天泽伐宋，以功授金符，摄本路兵马都总管。大军围襄阳，宋人栅峭石滩，环以战舰，天泽将伯祐等二十人攻其栅，伯祐棹轻舸而进，三进三却，宋人以为怯，不设备，遂疾趋敌舰，天泽先登，伯祐继之，平其栅而还。又从拔寿春，授千户。天泽拜河南经略使，以伯祐摄真定万户。又从世祖围鄂。中统元年，擢侍卫亲军都指挥使，佩金符。李璮反，从大军讨之，战于老鸧口，失利。伯祐与董文蔚合请天泽督师，从之。璮平，伯祐以老致仕。卒，年八十三。

子珣，真定管军千户；公懋，沭阳令；珏，江陵总管；琦，宝庆总管；琳，提举越州人匠。初，伯祐致仕，时禁网尚疏，诸将多以家奴代兵，后核兵籍事发罪至死。珣为部下所讦，事连伯祐，珏方为质子，乃自承曰：“吾以资用乏为此事，父兄不知也。”下狱当死，执政知其事，悯之，奏军官未受俸以前宜减罪，珏始获免。后从大军伐宋有功，应得万户，闻珣卒子幼，恐夺珣千户，乃弃己功求代兄子袭千户，曰：“吾父兄世官也，吾宜及兄俟其子壮授之。”人称其孝弟云。

杨彦珍，汴梁杞县人。金末，聚众二万人来降，授万户。从张柔战淮南北，复徐、邳两州，擢行军千户。又从柔拔光化、枣阳，克信阳军，戍邓州。宋将刘整来袭，战于塔桥古村黔陂，屡败之。与游显筑威楚、铁狗两堰，以灌屯田，岁收粟数万石。宪宗四年，以老乞致仕，使子珪袭其职。至元中，卒，年七十。

珪始以副千户领彦珍旧部。江汉督府遣别将袭宋房州，为宋兵所邀截，檄珪援之，战于分道口，斩其副将杜胡。又战于马嘶山通道，房州全军皆出，从史天泽援开、达二州，累战皆捷，获生口五百。又从阿术围襄阳，战于小堰堡南漳鸦及八瓣棱三山，擒宋将解都统、樊提辖于湖城寨、赵总管于野鹅池、刘都官于蚌山、王总管于？子川。至元六年，襄阳下，授敦武校尉。十二年，从伯颜攻汉阳，先登，拔之。又从败宋师于阳逻堡，获船五十五艘。又从阿里海涯战于荆口，降其将高安抚。从攻沙市，先登，拔之。徇地峡州，乡民多趋险阻自保，珪择宜都富民骆升为众所信向者，署为邑令，招还五千户。从围潭州，先登，进武略将军、千户，佩金符。从下衡、永、全、道四州，拔静江，进宣武将军、总管，佩虎符。又从拔西融州。召还，进明威将军、副万户，再迁广威将军、万户。戍襄阳。后卒。珪大小七十余战，身被五创，矢中右手洞肩汰股贯踵，众推其勇敢云。

吴信，晋宁荣河人。目瞭能夜视，月下射雉兔于百步之外，矢无虚发。太祖十七年，率众降于木华黎，授镇西元帅，留戍禹门东卫堡，进据汾阴乡。金荣州守将惮信威名，不敢迎击，信遂定荣州。太宗二年，太傅耶律秃花遣信进攻夹家堡，中伏士卒溃散，信突围而出，过深阱，跃马过之，如有神助。已而溃卒复集，再战，大破之，堡众遂降。及境内宁谧，信躬勤稼穑，公私皆足。在任十余年，为政廉平，远近归之。后以疾致仕。卒，年六十八。子思，袭荣河诸军奥鲁。

段直，字正卿，泽州晋城人。木华黎略地河东，直率众归之，承制授泽州长官，兼潞州元帅府右监军，佩金符。时天下初定，以泽州冲要，留兵戍之，将士恣为侵暴，民苦之，往往聚为盗贼。直上言：“愿罢戍兵，请身任防守。”从之，群盗始息。直见土人避乱者多未复，乃籍其业于亲戚邻人，约曰：“俟主还与之。”于是流亡尽返，户口日增。新法，匿逃亡者籍没，从坐保任，直乃豫为符券，若系官收养以俟诸军物色者，于是匿家皆获免罪。州人俘于他郡者，直又出资赎之，阖境翕然以为乐土。直乃大修庙学，购书万卷贮之。州人李俊民，累征不起，赐号庄靖先生，直迎而师之，学徒通经预选者至百二十余人。世祖在潜邸，闻而嘉之，特命提举本州学校事。直未拜而卒，年六十五。子绍隆，袭泽州长官，加武略将军，移知葭州。

同时有王珪，闻喜人。父谨成，金华州节度使，天兴元年拒大军于新门，兵败死之。珪以父死事，授招抚使。金亡，降于蒙古，授征行元帅、孟津令。敦尚儒雅，士论称之。

周献臣，字梦卿，忻州定襄人。父丕显，质直尚义，有以女奴嫁饥民为赘婿者，岁久并所生男女奴之，丕显教以诉讼法，为有司所直，所生女从母，其余皆免为良，当世贤之。丕显长子鼎臣，金阳曲令，城陷死之。献臣，其次子也。岱逊郡王略地河东，献臣率众迎降，承制授定襄令。从岱逊南略辽、沁、晋、绛、河、解等州，皆望风纳款。复从岱逊安辑灵夏。以功擢九原府左副元帅、权四州都元帅、行九原府事。未几，又从平河北、山东诸路。太祖二十一年，武仙围忻州，献臣援之，遇仙骁将姬节使于忻州之南原，敌锐甚，献臣谓麾下曰：“彼众我寡，不可缓也。”乃陷阵而入，大破之，斩首三百余级，围立解。仙复遣骁将董祐袭盂州，遂侵忻州，献臣拒战，互有胜负，中流矢创甚，意气愈厉，复败祐于盂州之丘石甸，祐仅以身免，自是仙不敢窥忻州。太宗二年，车驾南征，诏献臣屯三棱、大胜等寨，以御金人。已而从大军克蔡州。又从大军伐蜀，宣授征行千户，赐金符。后致仕，卒于家，年七十四。献臣用兵有法，赏罚明信，与士卒同甘苦，故所向有功。子允中，袭父职，累迁宣武将军、太原路行军总管；敏中，忻州诸军奥鲁长官。

襄陵人梁成，与献臣同时，亦有名。成性刚勇，国王孛鲁选善骑射者，成中选，为偏将，从孛鲁拔益都。又从攻河南，授广威将军、都元帅，赐金符。卒。子正视，以质子从征西域，每战先登，不避矢石，授武略将军，充千户，赐虎符。从也里城殁于军。子乞住，袭父千户。




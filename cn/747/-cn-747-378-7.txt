○对肃宗破贼疏

贼掠金帛子女，悉送范阳，有苟得心，渠能定中国耶？华人为之用者，独周挚、高尚等数人，馀皆胁制偷合。至天下大计，非所知也，不出二年，无寇矣，陛下无欲速。夫王者之师，当务万全、图久安，使无後害。今诏李光弼守太原、出井陉，郭子仪取冯翊、入河东，则史思明、张忠志不敢离范阳、常山，安守忠、田乾真不敢离长安，是以三地禁其四将也。随禄山者，独阿史那承庆耳。使子仪母取华，令贼得通关中，则北守范阳，西救长安，奔命数千里，其精卒劲骑，不逾年而毙。我常以逸待劳，来避其锋，去翦其疲，以所徵之兵会扶风，与太原、朔方军互击之。徐命建宁王为范阳节度大使，北并塞与光弼相掎角，以取范阳。贼失巢穴，当死河南诸将手。必得两京，则贼再强，我再困。且我所恃者，碛西突骑、西北诸戎耳。若先取京师，期必在春，关东早热，马且病，士皆思归，不可以战，贼得休士养徒，必复来南，此危道也。


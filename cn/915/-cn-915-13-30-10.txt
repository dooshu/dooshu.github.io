◇象戏赋

观夫造作权舆，皇王厥初，法凝阴于厚德，仰冲气于清虚，于是绿简既开，丹局真正，理洞研几，原穷作圣。若叩洪钟，如悬明镜。白凤遥临，黄云高映。可以变俗移风，可以莅官行政。是以局取诸乾，仍图上玄，月轮新满，日晕初圆。模羽林之华盖，写明堂之璧泉。坤以为舆，刚柔卷舒。若方镜而无影，似空城而未居，促成文之画，亡灵龟之图。马丽千金之马，符明六四之符。

于是笏当次，依辰就席。回地理于方，转天文于圆璧。分荆山之美玉，数蓝田之珉石。南行赤水之珠，北使元山之策，居东道而龙青，出西关而马白。既舒玄象，聊定金枰，昭日月之光景，乘风云之性灵。取四方之正色，用五德之相生。从月建而左转，起黄钟而顺行。阴翻则顾兔先出，阳变则灵乌独明。

况乃豫游仁寿，行乐徽音，水影摇日，花光照林，乍披图而久玩，或开经而熟寻，虽复成之于手，终须得之于心。乃有龙独衔花，金炉浮气，月落桂垂，星斜柳坠。犹豫枢机，嫌疑泾渭，顾望回惑，心情怖畏，应对坎而冲离，忽当申而取未。（《艺文类聚》七十四）


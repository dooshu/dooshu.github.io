八节占风第一百八十九

候风之次（一作发），常于其节寅时候之。立春之日，位应艮宫，本宫绰绰然和风徐徐而至者，此之谓条风也。风自人门起者，军民不利也。春分之日，位应震宫，本宫风来，抑之非低，之非高，习然得风者，此之谓明庶风也。明庶风应候，军民宁泰之兆也。风自金门起者，军民不利也。立夏之日，位应巽宫，本宫风至，陶陶然圆缓而不散乱者，此之谓清明风者也。清明风应候，军民宁泰之兆也。风自天门起者，军不利也。夏至之日，位应离宫，本宫风薰然融和而普者，此谓景风者也。景风应候，军民宁泰之兆也。风自水门起者，军民不利也。立秋之日，位应坤宫，本宫风来宣畅而谕（一作渝）者，此之谓凉风者也。凉风应候，军民宁泰之兆也。风自鬼门起（一作来）者，军民不利也。秋分之日，位应兑宫，本宫风来肃然者，此谓阊阖风也。阊阖风应候，军民宁泰之兆也。风自木门起者，军民不利也。立冬之日，位应乾宫，本宫风洁清莹爽而至者，此谓不周风者也。不周风应候，军民宁泰之兆也。风自土门起者，军民不利也。冬至之日，位应坎宫，本宫风来凄凉不怒者，此谓广漠风者也。广漠风应候，军民宁泰之兆也。风自火门起者，军民不利也。风之来也，顺者为祥，逆者为妖。皆人志正邪也，然后通天地鬼神之心也。是以节之首日而占之，可以知其吉凶矣。行师者能以顺正之道应乎天，欲风之不祥也，其可得乎！






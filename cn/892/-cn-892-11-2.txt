苏沈良方卷二


治风气四神丹


熟干地黄　玄参　当归　羌活各等分

右捣为末，和蜜，丸桐子大，空心酒服，丸数随宜。《列仙传》：“有山图者，入山采药，折足，仙人教服此四物而愈。因久服，遂度世。”顷余以问名医康师孟，师孟大异之，云：“医家用此多矣，然未有专用此四物如此方者。”师孟遂名之曰“四神丹”。洛下公卿士庶争饵之，百病皆愈，药性中和，可常服。大略补虚益血，治风气，亦可名“草还丹”。





四味天麻煎方


世传四味五两天麻煎方，盖古方。本以四时加减，世但传春利耳。春肝旺多风，故倍天麻；夏伏阴，故倍乌头，当须去皮，生用治之，万捣乌头，无复毒；秋多泻痢，故倍地榆；冬伏阳，故倍玄参。依此方常服，不独去病，乃保身延年，与仲景八味丸并驱矣。





木香散


治偏风瘫痪、脚气等疾。

羌活一两。　麻黄去节，水煮少时，去沫(1)。二两。　防风三分。　木香　槟榔　附子炮去皮。　白术　川乌头炮去皮。　草豆蔻和皮用。　陈橘皮去瓤。　牛膝酒浸一宿。　杏仁生，去皮尖。　当归酒浸一宿。　人参　茯苓　甘草灸。　川芎　官桂不得见火。各半两。

右十八味，剉如麻豆。每服一两，水一碗，姜七片，煎至一盏，去滓，得七分，温服。大肠不通，加大黄末，每服一钱，以老少加减。如久不通，加至三五钱不害。心腹胀，加葶苈并滑石末，每服各一钱。如上膈壅滞、痰嗽气急，加半夏、升麻、天门冬、知母末各二钱同煎。其药滓两合为一服，用水一碗半，煎至一盏服。此药福唐陈氏者鬻以自给，郡人极神之，未有得其方者。一日，为其亲戚攘得与予。予作官处，即合以施人。如法煮服，以衣覆取汗，不过三五服辄瘥。所至人来求药者无穷，其验如神。





左经丸


治小儿筋骨诸疾、手足不随，不能行步运动。

草乌头肉白者，生，去皮脐。　木鳖子去壳，别研。　白胶香　五灵脂各三两半。　班猫一百个，去足翅，少醋，煮熟。　当归一两。

右为末，用黑豆去皮，生杵粉一斤，醋煮糊，为丸如鸡头实大。每服一丸，酒磨下。筋骨疾但不曾针灸伤筋络者，四五丸必效。予邻里胡生者，一女子膝腕软，不能行立已数年。生因游净因佛寺，与僧言，有一僧云能治。出囊中丸十枚，以四枚与生曰：“服此可瘥。”生如其言与服，女子遂能立。生再求药于院僧，曰：“非有爱也，欲留以自备。必欲之，须合一料。”生与钱一千，辞不受，止留百钱。后数日得药，并余钱十余悉归之。同院僧佐其理药，乃剽得此方。予至嘉兴，有一里巷儿，年十岁，双足不能行，以一丸分三服服之，尽四五丸，遂能行。自此大为人所知，其效甚著。此药能通荣卫，导经络，专治心、肾、肝三经，服后小便少淋涩，乃其验也。





烧肝散


治三十六种风、二十四般冷、五劳七伤、一切痢疾、脾胃久虚、不思饮食、四肢无力、起止甚难、小便赤涩、累年口疮久医不瘥，但依此法，服之必愈。

茵陈　犀角　石斛　柴胡　芍药　白术各半两。　干姜　防风　桔梗　紫参　人参　胡椒　官桂去皮。　白芜荑　吴茱萸各一两。

右共十五味，同为末，以羊肝一具，如无，即以猪肝代之，分作三分，净去血脉脂膜。细切，用末五钱，葱白一茎，细切相和。以湿纸三五重裹之。掘地坑，纳以火，烧令香熟。早晨生姜汤嚼下。大段冷劳，不过三服见效。庐州刁参军，病泄痢日久，黑瘦如墨，万法不瘥。服此一二服，下墨汗，遂安。





伊祁丸


治鹤膝风及腰膝风缩。

伊祁头尾全者。　桃仁生。　白附子　阿魏　桂心　白芷　安息香用胡桃瓤研。各一两。　没药三分。已前八物，用童便五升、无灰酒二升，银器内熬，令厚。　乳香三分。　当归　北漏芦　牛膝　芍药　地骨皮去土。　威灵仙　羌活各一两。

右为丸如弹丸大，空心暖酒化下一丸。胡楚望博士病风疰，手足指节皆如桃李，痛不可忍，服此悉愈。





乌荆丸


治风。

川乌头一两，炮去皮。　荆芥穗二两(2)。

右醋糊，丸如桐子大，每服二十丸，或酒或熟水下。有疾，食空时日三四服；无疾，早晨一服。少府郭监丞少病风，搴搐，颐颔宽不收，手承颔然后能食，服此六七服即瘥，遂长服之。已五十余年，年七十余，强健，须发无白者。此药疗肠风下血尤妙，余所目见下血人服此而瘥者，一岁之内已数人。





天麻煎丸(3)


治风气不顺、骨痛，或生赤点隐疹，日久不治，则加冷痺，筋骨缓弱。【原案】此方原缺，今从王衮《博济方》补入。

五灵脂　附子　白术　赤小豆　干蝎炒。　羌活　防风各一两。　天麻半两。

右先以沉香二两、酒一升煎为膏，毋犯铁器，入药捣千下，为丸桐子大，空腹下荆芥汤或荆芥酒二十丸，过五日加至三十丸。秋夏宜荆芥汤，春冬宜荆芥酒。春末夏初生赤根白头疮，服之瘥。





服威灵仙法


服威灵仙有二法。别一帖云：“以威灵仙杂牛膝服之，视气虚实加减。牛膝以酒浸焙干。二物皆为末，丸、散皆可。丸即以酒煮面糊。一法：净洗阴干，捣罗为末，杂酒浸牛膝末，或蜜丸，或为散酒。调牛膝之多少，视脏腑之虚实而增减之。此眉山一僧，患脚气至重，依此服半年，遂永除。一法：取药粗细得中者，寸截之，七寸作一帖。每岁作三百六十帖，置床头。五更初，面东，细嚼一帖，候津液满口，咽下。此牢山一僧，年百余岁，上下山如飞，云得此药方。二法皆以得真为要。真者有五验：一、味极苦；二、色深黑；三、折之脆而不韧；四、折之微尘如胡黄连状；五、断处有黑白晕，谓之鹆眼。无此五验，则藁本根之细者耳。又须忌茶。别一帖云：“但忌茶。若常服此药，当以皂角槐芽为茶。取极嫩者，汤中略煮一沸便取出。布裹压干，入焙，以软熟火焙干。与饮茶无异。以槐芽皂角至嫩者，依造草茶法作。或只取《外台秘要》代茶饮子方，常合服乃可。





煮肝散


治肝痿、脚弱及伤寒、手足干小不随。

紫苑　桔梗　苍术　芍药各等分。

右为末。每服四钱，羊肝半具，大竹刀切，勿犯水，勿令血散。入盐、醋、葱、姜、酒，同煮熟。空腹食前日三服。谷熟尉宋钧伤寒病瘥后，双足但有骨不能立。服此散，见其肉生，一两日间，生复如旧。





乌头煎丸


治风毒气攻眼、久成内外障、痛楚、努肉赤脉等，病十年者，皆可疗。

黑豆二两，小者。　川乌头一两，去皮，生。　青橘皮半两，去瓤(4)，同乌头、黑豆为末，以水一升三合浸一宿，缓火煎成膏子。　牛膝　枸杞子　荆芥穗　川芎　羌活　地龙去土。　白蒺藜　当归　干薄荷各半两。　甘菊花一两。

右将前青皮煎，和为丸，如桐子大。每服二十丸，空心茶、酒任下，蜜汤下亦得。先君因失少女，感伤哭泣，忽目瞑不见物，治之逾月复明。因盛怒，呵一罪人，目复瞑，逾年得此，服不尽一剂，目复如故。





又方


羌活　防风酒浸一宿。　黄耆　木贼　附子炮。　蛇蜕一条，青竹炙。　蝉壳　荆芥穗　甘草　甘菊花　白蒺藜去角。　旋覆花　石决明泥裹，烧赤，别研。

右等分，除附子、蛇蜕、决明，皆剉碎。新瓦上烙令燥，为散。每二钱，第二米泔煎熟调下，空心日午夜卧各一服。予少感目疾，逾年，人有以此方见遗，未暇为之。有中表兄许复，尝苦目昏，后已都瘥。问其所以瘥之由，云服此药。遂合服，未尽一剂而瘥。自是与人莫不验。





通关散


治大人小儿诸风伤寒(5)。

旌德乌头四两，皱皮，有芦头肌白者。　藁本　防风　川芎䓖　当归　天南星　白芷　干姜　雄黄细研。　桂心各半两，并生，勿近火。

右为细末，煨葱酒下一字或半钱。瘫痪加牛黄、麝香，小儿减半，薄荷酒下。此散余目见医数人，今聊记其一二：曾在江南，见市门有卧者，问之，乃客贩，因病偏风。医之，遂至病困。为邸家所委，时伯氏为令，使人舁到令舍，调药饮之，又与十服。数日，伯氏出市，有一人扶倚床而呼曰：“昔日卧者，今能扶榻而行矣。药尽，愿少继之。”伯氏又与十服，服讫，能起。又一吏病疮而挛，逾岁月卧矣。伯氏与散二钱匕，为八服。吏缪以为一服，服已，僵眩呕吐，几困，将殆，数日，疮挛悉除。大抵中风挛，施治之，须先去涎(6)，去已，乃用续命汤辈汗之，末乃用此为宜。盖风病多挟热，若未发散，便投乌头辈，或不相当也，更消息治之必验。





辰砂散


治风邪诸痫、狂言妄走、精神恍惚、思虑迷乱、乍歌乍哭、饮食失常、疾发仆地、吐沫戴目、魂魄不守、医禁无验。

辰砂一两，须光明、有墙壁者。　酸枣仁微炒。　乳香光莹者。各半两。

右量所患人饮酒几何，先令恣饮沉醉，但勿令吐，静室中服药讫，便安置床枕令睡。以前药为一服，温酒一盏调之，顿服令尽。如素饮酒少人，但随量取醉，病浅人一两日，深者三五日。睡不觉，令家人潜伺之，觉即神魂定矣。慎不可惊触使觉及他物惊动，一为惊寤，更不可治。上枢吴公少时病心，服一剂，三日方寤，遂瘥。





治诸风上攻头痛方


地龙谷精草为末，同乳香，火饼上燃，以纸筒笼烟，鼻闻之即瘥。





侧子散


治筋脉抽掣、疼痛不止。

侧子炮裂，去皮脐。　赤箭　漏芦　芎䓖　枣仁微炒(7)。　海桐皮各一两。　桂心　五加皮　仙灵脾　牛膝　木香(8)　枳壳麸皮炒，去瓤。各半两。

右为末，每服一钱，温酒调下，不计时候服。此药尤治目赤痛，屡用每验，盖攻治肝风。凡目赤皆主于风，余于“四生散”论之甚详。此方主疗，亦“四生散”之类也。





四生散


治肾脏风、治眼、治癣。

白附子脚生疮，用黑附子。　沙苑蒺藜(9)　羌活　黄芪

右等分，皆生为末。每服二钱，盐酒调下，空腹，猪肾中煨服尤善。予为河北察访使时，病赤目四十余日，黑睛傍黯赤成疮，昼夜痛楚，百疗不瘥。郎官丘革相见，问予病目如此，曾耳中痒否？若耳中痒，即是肾家风。有“四生散”疗肾风，每作二三服即瘥，闾里号为“圣散子”。予传其方，合服之。午时一服，临卧一服，目反大痛，至二鼓时乃能眠。及觉，目赤稍散，不复痛矣。更进三四服，遂平安如常。是时孙和甫学士帅镇阳，闻余说，大喜曰：“吾知所以自治目矣。”向久病目，尝见吕吉甫参政云：“顷目病久不瘥，因服透水丹乃瘥。”如其言修合透水丹一剂试服，二三十服目遂愈。乃知“透水丹”亦疗肾风耳。凡病目人当记一事：予在河北病目时，曾治浴具。洛州守阎君绶见访云：“目赤不可浴，浴汤驱体中热并集头目，目必甚。”又转运判官李长卿亦云然。予不信，卒浴，浴毕，目赤遂大作。行数程，到钜鹿，见陈彦升学士以病目废于家，问其病目之因，云顷年病目赤，饮酒归，过同舍林亿邀同太学浴。彦升旧知赤目不可浴，坚拒之不得，黾勉一浴。浴已，几失明。后治之十余年，竟不瘥。此亦以为戒也。又予之门人徐搆病癣，久不瘥，服四生散，数日都除。



* * *



(1)　沫：《知》本作“水”。《知》本案：馆本“去水”作“去沫”。

(2)　二：《知》本作“一”。

(3)　天麻煎丸：《知》本作“沉香天麻煎丸”。

(4)　瓤：《知》本作“白”。

(5)　治大人小儿诸风伤寒：《知》本作“治中风伤寒”。《知》本案：馆本云“治大人小儿诸风伤寒”。

(6)　涎：《知》本作“痰”。

(7)　枣仁：《知》本作“酸枣仁”。

(8)　“木香”后：《知》本有“各三五钱”四字。

(9)　“沙苑蒺藜”前：《知》本有“肾形”二字。






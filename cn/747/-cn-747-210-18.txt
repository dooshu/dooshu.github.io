○迁谢恩表

草土臣某顿首稽颡言：伏奉某月日恩敕，以臣亡母迁，特降敕给人夫，及车牛服用物若干，以护送灵柩至京，奉恩私，顿首崩殒。臣未亡灭，假息苫庐，日月永往，奄及先远，荒迷在疚，不知礼仪。陛下哀矜，悯其不逮。恐有颠沛，忧及亡灵，备物象设，并自天赐，祖载营送，又遣官供。威仪在途，魂魄光宠，行路延伫，而以为荣，孤臣穷凶，何图至此！天德弥厚，残喘待终，泣血扶灵，方灭归路，号感恩造，穷绝迷图，不胜号噎，恋恩殒绝。


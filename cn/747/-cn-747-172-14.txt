○考功郎中吕讷奏比年奏考不求才行贪猥辈好行贿赂请托多有使勤劳清慎之徒不事行赇例应排摈若据部当考便成失鉴若不收劳效又是弃功请为安稳法（考功二条）

同力度德，为政之大经；明试以功，经邦之上策。三载考绩，芳尘振於有虞；六府孔修，懿范光於大禹。故知激扬清浊，才行为先；黜陟幽明，勤劳是务。吕讷含香礼阁，染翰仙台。觉朱邑之廉明，知黄霸之尤异。恐贪猥之吏，政以贿成；黩货之夫，情随利动。赠金蛇於梁冀，奔竞无厌；献璧马於虞公，骄淫不息。遂令浊滥之士，在上流。清慎之徒，翻居下等。苍蝇迷其黑白，素匠枉其丹青。有蠹朝章，深惊物听。试可询其政术，察以廉能，考殿最於锱铢，烛妍媸於冰镜。自然陈群考课，深明九品之宜；严助恭勤，尤奉三年之最。


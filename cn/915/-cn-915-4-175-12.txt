◇明帝诔

惟此永平，其德不回，恢郭鸿绩，遐方是怀。明明肃肃，四国顺威，赫赫盛汉，功德巍巍。躬履圣德，以临万国，仁风弘惠，云布雨集。武伏蚩尤，文腾孔、墨，下制九州，上系皇极。丰美中世，垂华亿载，冠尧佩舜，践履五代。三雍既洽，帝道继备，七经宣，孔业淑著。明德慎罚，尊上师傅，薄刑厚赏，惠慈仁恕。明并日月，无有偏照，譬如北辰，与天同曜。发号施令，万国震惧，庠序设陈，礼乐宣布。璇玑所建，靡不奄有，贡篚纳赋，如归父母。正朔永昌，冠带儋耳，四方共贯，八极同轨。（《艺文类聚》十二）


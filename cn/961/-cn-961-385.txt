黄庭坚　东坡先生真赞三首

子瞻堂堂，出於峨眉，

司马班扬。金马石渠，

阅士如墙。上前论事，

释之冯唐。言语以为阶，

而投诸云梦之黄。东坡之酒，

赤壁之笛，嬉笑怒骂，

皆成文章。解羁而归，

紫微玉堂。子瞻之德，

未变於初尔，而名之曰元佑之党，

放之珠厓儋耳。方其金马石渠，

不自知其东坡赤壁也。及其东坡赤壁，

不自意其紫微玉堂也。及其紫微玉堂，

不自知其珠厓儋耳也。九州四海，

知有东坡。东坡归矣，

民笑且歌。一日不朝，

其间容戈。至其一丘一壑，

则无如此道人何。

黄庭坚

黄庭坚　东坡先生真赞三首

岌岌堂堂，如山如河。

其爱之也，引之上西掖銮坡。

是亦一东坡，非亦一东坡。

槁项黄馘，触时干戈。

其恶之也，投之於鲲鲸之波。

是亦一东坡，非亦一东坡。

计东坡之在天下，如太仓之一稊米。

至於临大节而不可夺，则与天地相终始。

黄庭坚

黄庭坚　东坡先生真赞三首

眉目云开月静，文章豹蔚虎炳。

逢世爱憎怡怡，五朝公忠炯炯。

黄庭坚


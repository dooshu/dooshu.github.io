○上政府禦虜

薊鎮雖列九邊之數、其虜情軍情、守勢戰勢、種種不同、今虜西犯。則古北墻子嶺馬蘭谷。皆其必攻必繇者。言古北則曹家寨一路在其中矣言馬蘭則松棚一路在其中矣。二路從曹馬分出。計其最要者五路。惟石塘一路稍緩。東犯臺頭燕河。太平東半。石門西半。皆當其衝。而石門之東。太平之西。雖稍次于燕臺。亦非不戒嚴之地。計其最要者四路。是全鎮長短十一路間。無所不當備矣若必欲無所不備。量地計軍。僅三分之一。衝處尚須一垛五六軍。更急處十餘軍。其內地撥馬隨警援兵守關寨城池、與老弱幼小不及計也、惟聚犯則守兵勢厚。分犯則路路可以聚攻今乃酌量緩急。分別衝僻。不應守者。或只存瞭望之役。所當備者。乃聚全標之師。軍門督一副二標、專分西四路、本職督二標、專分中三路、撫院一副二標、專分東三路、而隨時緩急、又不論信地、相機奔馳以應之、連標兵援兵主客、每路僅萬人耳、而墻子嶺尚少援兵一枝、松棚尚少勁兵二枝、太平尚少協兵一枝、石門寨尚少勁兵一枝、山海關路險固、責以自守、通計還得勁兵五枝、庶乎無所不備、無所不密矣、然議減罷者、尚未停筆、今惟計虜若東行巳深、勢必難復西向、聽軍門調昌鎮守邊客兵就近互移、以補東方之缺而巳、賊如合夥或東或西、專攻一二路、聞報調凑軍馬以併力、職等保為守固、必收乎全國之效、今之分山永分昌鎮亦誠有不得巳也若東則極東。西則極西。二路分犯。而西虜勢眾。於一路之內。又分攻古曹墻馬松之間、勢必不能萬全、萬有一處疏虞、不惟兵馬四分、職等亦策應有限也、豈能分身處處有一督撫總兵乎、於此若堵得一路回、職集全鎮之兵、堂堂一戰即收奇功、未可預料、但恐二處俱入。則兵馬為所分隔。須各照地方分應、勢孤力寡、是所可憂、姑以兵馬得聚、及預算數著而籌之、其未入也、設機于要路、特以疑之、即不能皆中、彼可疑而退、或因搜山探路。遲遲及墻。我可調度援兵。一也墻臺之上、竭力守禦、二也、即有數百先登之賊、可以南兵仰逐出之。只恐不得遇。不慮不得勝。三也、萬一潰入、調集重兵、以車營追截、决一大戰、或可擊逐使傷使亂、而首功難多。馬兵未可輕縱。以後相機出奇、皆難預擬、四也、及其惰歸沿邊布諸路步卒于險、職等棄車在後。各將馬兵。每將官為一股。職當其中堅。一二十股、各扌?弃一死、一齊砍殺、務獲奇功、以舒數年神人之憤、即有矢石之危、盡吾致身之分、如功不滿志、俟其出口、職等親帶精兵、乘懈夜出。追砍其營。必獲功如願而後返、否則决不生還、以負明時豢養、五也、此五者皆守戰之策、乃若分布不足一節、非職預為巳地、非諉之兵少、亦非敢分咎于減兵、但為邊方大計、欲望臺下知邊事真情真狀、免為分沓不一之議、搖惑於胸中耳、


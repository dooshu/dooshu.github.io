◇又启

臣拙知自处，暗於疑访，常见素姓扶诏或箸布ハ，不意为异。臣在西朝拜王仪饰，悉依宋武陵事例，有二鄣扇，仍此下都，脱不为疑。小儿奴子，并青布衫，臣斋中亦有一人，意谓外庶所服，不疑与羊车相类。曲荷慈旨，今悉改易。臣昔在边镇，不无羽卫，自归朝以来，便相分遣，侠毂、白直，格置三百许人，臣顷所引，不过一百。常谓京师诸王，不烦牵仗，若郊外远行，此所不论。有仗者非臣一人，所以不容方幅启省，又因王俭备宣下情。臣出入荣显，礼容优泰，第宇华旷，事乖素约，虽宋之遗制，恩处有在，犹深非服之惭。威卫之请，仰希曲照。（《南齐书·豫章王嶷传》）


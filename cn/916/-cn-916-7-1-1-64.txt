【捣衣诗】

驾言易水北。送别河之阳。沈思惨行镳。结梦在空床。既寤丹绿谬。始知纨素伤。中州（本集作洲。）木叶下。边城应早霜。阴虫日惨烈。（疑作冽。）庭草复芸（玉台作云。）黄。金（玉台作冷。）风徂（玉台作但。）清夜。明月悬洞房。袅袅同宫女。助我理衣裳。参差夕杵引。哀怨秋砧扬。轻罗飞玉腕。弱翠（《诗纪》作袖。）低红妆。朱颜日（玉台作色。）已兴。眄（本集、《诗纪》作ツ。）睇色（玉台作目。按目疑原作自。）增光。捣以一匪石。文成双鸳鸯。制握断金刀。薰用如兰芳。佳期久不归。持此寄寒乡。妾身谁为（《诗纪》作与。）容。思君苦入（玉台作人。）肠。（○玉台新咏七。本集。《诗纪》六十五。）


○福建事宜

按福建經畧之術。有百年之長策。有一時之權宜。何謂長策。修復海防舊規處置沿海貧民。得所使不為賊內應是也。何謂權宜。今日福建之患有二。曰山寇曰海寇。海寇乃本地之民。糾之而來。苦無兵以殄滅之耳。然欲練兵須先料理養兵之費。費無從出。必加賦于民。夫福民不受官約束。其來漸矣。常賦之額且不可徵。况額外加增乎。吾知兵未練而變先激矣。若非早為之所萬一福建失守。則廣東將隔絕而不通而浙江與福建連壤、其禍亦烈矣。與其至此時而動各省之兵馬錢粮。孰若早聞于朝。請銀十萬兩。福建禦倭不用本鎮之兵而往往募浙兵必自有說也募兵一萬人。到彼操練。不假福建之兵。不費福建之財。先將沿海通番之人。與賊盡行剿滅。兵威大振。則破竹之勢。山寇不攻自平矣。由是而選練鄉兵、由是而加賦充餉、由是而修復海防舊規、以為百年經久之計、豈有不可行者乎

皇明經世文編卷之二百七十終








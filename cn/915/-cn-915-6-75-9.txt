◇与谢安书

复与君：斯真草所得，极为不少，而笔至恶，殊不称意。（旧写本《书钞》一百四）

知君尝得小笙。笙是名器，往闻者若令诸君闻之，乃当可不言。而云见今笙者皆不以为佳，恐是不能好也。（旧写本《书钞》一百十引王兴之与谢安书云云，张溥编入《羲之集》，或溥所见《书钞》，兴安作羲也。姑从之。）

蜀中山水，如峨眉山，夏含霜雹，碑板之所闻，昆仑之伯仲也。（此见张溥本，未知所出，溥引「杨云云」，疑是杨升庵依托也。溥又引《舆地志·山水》作「山川」，「峨眉山」作「岷山」。今检章宗源所辑《顾野王志》无此条，疑亦杨依托。姑录之，俟考。）


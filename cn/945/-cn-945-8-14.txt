送张泌之毗陵诗序

义兴阳羡山水甲於江东张子巨源慨然发仁智之心飘然有登临之兴叶舟东下兰友与俱梁园雪飞汴流日浅榜人宿戒祖席晨张於是京洛贵游之贤乡关布素之执河梁惜别并怆离羣泽国赠行咸抽秘思风雅之什烂然盈编又何必杂佩兼金然後充乎巾槖也行矣三吴之地素多贤豪十室之邑必有忠信虽君子在位岩穴岂无於隐沦矧善人为邦闾里巳臻於富庶傥能为我择爽垲营别墅当使夫陈力不能奉身而退受一?而为氓与万物而共尽此所望于子也庶乎勉旃献岁发春迟子西笑


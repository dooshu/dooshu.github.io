◎羊秉叙

秉字长达，泰山平阳人，汉南阳太守续曾孙，大父魏郡府君，即车骑掾元子也。府君夫人郑氏无子，乃养秉，龆而佳，小心敬慎。十岁而郑夫人薨，秉思容尽哀。俄而公府掾及夫人并卒，秉群从父率礼相承；人不间其亲，雍雍如也。仕参抚军将军事，将奋千里之足，挥冲天之翼。惜乎春秋三十有二而卒。昔罕虎死，子产以为无与为善。自夫子之没，有子产之叹矣。亡後有子男又不育，是何行善而祸繁也？岂非司马生之所惑欤？（《世说·言语篇》注）


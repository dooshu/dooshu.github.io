○海防兵粮疏

臣惟成可大之業者、固在于用人、立可久之矢?見者尤在于守法、葢有人非法無據。有法非人不行。以人行法。事之所以永濟也。臣自抵任以來、咨詢既竭、寢食靡遑、謹將防海事宜、條為八事、上請　聖明採擇焉伏望　皇上敕下兵部、如果可行、懇惟申飭、令臣督責司道將領軍衛有司文武等官、著實舉行有不用命者、聽臣參劾、此可以奏目前之安、而為有備之筭、亦一策也、若夫求安攘之大計。立永久之弘矢?見則揀任守令。而責以民兵保甲之法。整頓衛所。而責以軍兵戰守之宜敬修　祖制內而沿海鱗次之兵。外而出洋戰船之制。江之南北。浙與閩廣。各選一大將以統其權擇數偏裨以專其地。隱然常山之蛇勢。仍行各省撫按等官。因邊以計兵。因兵以計食。允矣戰守之鴻圖。伏惟　皇上下之兵部、酌擇、東南幸甚、臣愚幸甚、

計開

一曰定兵額臣惟將貴專謀、兵尚服習欲觀號令之有紀、必須綱紀之素明、浙江之兵、原係募用土人、並非衛所尺籍。所用頭目、或名把總、或名千總或名哨官隊長。所部各兵。或六七百名。或四五百名。或一二三百名把總不必同于千總。千總不必多于哨官。權齊心異。似無體統。臣督同三司各道及總參等官。會議兵額。除水兵因船之大小、布港之衝僻、祗應出哨按伏打截、不在營伍之例外、其于陸兵、倣古什伍之制、五人為伍二伍為什、外立什長一名、三什為隊外、立隊長一名三隊為哨、外立哨官一員、五哨為總、外立把總一員五總為營、俱屬主將一員、與高標旗纛、哨探健步書醫家丁等役、俱統領之、舉一營而各營無不同也舉一總一哨一隊、而各總哨隊、無弗同也非但虗數難容錢粮有紀、如是而以上臨下、以卑承尊、名分定、而號令行矣、

二曰振軍伍、臣惟民出賦以養軍。軍出力以衛民。今之軍、皆食民者也。守城者皆民也兵則徒為盜耳然寇變之來。不惟不能衛民每借民以為城守之助是養軍者民也保軍者又民也禦賊者民也保民者又民也積弊巳久、殊失設軍之意矣。臣督行二司清軍、及都司操捕等官通將所屬、衛所選委廉幹府佐官員、親詣吊查卷冊、備將實在軍丁。除屯運外。不分正餘清出。挑選正軍。老弱者就以本戶壯丁頂替。迯亡絕戶者。即撥隣近餘丁抵補。編成行伍。造冊在官。仍選任智謀掌印操捕等官、加意撫恤、不時操練。一面將各逃軍行原籍勾解、屯粮行所司追給、至于買閉占役差遣跟官等弊、通行嚴革、目前雖未敢遽謂可用、而從此練成。與招募客兵。表裏戰守。則主兵日充。主威日振。將來客兵可以漸减。衛所不有所賴耶。

三曰練民兵、臣惟民壯、弓兵之設、本為防捕盜賊、盤詰奸細而無軍州縣、尤賴以備禦者也近雖半追工食。以資募兵之餉。然存留者不少。各該官司。或以之跟用役使。或以迎送勾攝。至遇編徭。聽憑棍徒包當。王文成每以民壯成功乃知惟人所用耳曾無選練實用。徒為衙門市棍之藪矣。茲者盜賊橫生、不止外寇、合將民壯弓兵、務選精健應役、責成該掌印廵捕等官、以時操練、習熟武藝、遇警恊助軍兵、並力戰守、有功之日、各該官司、並行獎勸、各役重加犒賞、如有縱盜殃民、通行懲戒、果能練成、非但擒捕盜賊、即使大寇突來、而捍禦有具、一役之練、一役之利也。郡邑不有所賴耶。

四曰立保甲、臣惟浙江地方、在邊海則有倭寇。在內地、則有盜賊。在河港、則有鹽徒。在山僻、則有礦徒。中間外作嚮導姦細、內為接濟、窩家往往有之。若非申嚴保甲之法、以謹譏察、恐無以弭盜、合行守廵兵海等道、通查各府州縣城市鄉村、每十家編為一甲、選一甲長、每十甲編為一保、選一保長、平居責令互相譏察。不許出外非為。及容留歹人。併有窩隱不舉者。一家犯罪。九家連坐。甲長犯罪。保長連坐。仍令各甲置辨隨便器械。一家有警。甲長鳴鑼。九家齊應。如賊勢重大。保長鳴鑼。九甲齊應。一保鳴鑼。各保齊應。有不出救應者。許被盜之家。告官或訪出。通行治罪。其山海之間。大族巨姓。自相連合。力能拒寇。各保身家者。仍立族長。平居有警。亦照保甲之法。有功者各與官兵同賞。不救者亦與失事同罰。但不許令其出官打卯。送迎勾追勞費等事如此非但足以譏察內姦。亦可以防禦外盜。一方之行。一方之利也。村落不有所賴耶。

五曰明職掌、臣惟浙江一省、設六把總、以分領水兵。四參將以分領陸兵。又設一總兵以兼統水陸。練兵防禦。各有專責。曩因海洋有警、總參等官、統駕兵船下海、恐難分兵應陸、即以陸兵付諸海兵、各道管理、固一時權宜之處也、然各道之在地方、勢權為重。而選練稽察、與夫錢粮尤為至要、事固不可不假于各道耳、臣恐遇警之時、衝鋒破敵、又將官之事、各有定分也、今後總參官員。各照原分信地。用心防守。各道則選兵稽弊調度錢粮外。其居常將官操練。該道閱視、遇敵將官攻剿該道監督、不拘水陸、悉照遵行其臨敵功罪則以將官為重平時修舉則以該道為重使文武共濟、不得互諉。及照省城防守管操都司等官、于水利道、設兵一營、一例而行。庶職掌分明。而常變有託。戎務賴以振揚矣。

六曰分統轄、臣惟任將所以專事、分地所以責成、今原設鎮守總兵官一員、住劄于浙江定海、以統浙直水兵、恊守副總兵一員、住劄于直隸金山、以統浙直陸兵、此總督節制時事也、今總督巳奉　明旨革去、則浙直為二鎮矣、伏望　敕下該部議擬、合無將總兵副總兵官、各照信地、在定海者、止屬浙江、在金山者、止屬直隸、各總理水陸兵務、如浙直鄰界、水陸有警、亦照廵撫事例、俱要互相策應、勿分彼此。如有推諉觀望者、聽臣等與該廵按御史參究、庶乎事有專責、兵有專統、既不失共濟之意、又可免牽制之虞矣、

七曰嚴哨應、臣惟浙江海防、分布水陸、兵巳有定矣然哨探者、三軍之耳目、而策應者、一身之手足也、但各該將領官員。平時而不先哨報。遇警而不相策應誠恐外寇突來。何以猝應。合行令海兵等道。監督參總等官。務要陸兵守險。水兵出洋。嚴行哨探。互相傳報。必使水兵在洋。遇賊邀擊。不令近岸。縱有近岸。陸兵堵截。不令輒登。即若登犯。併力夾擊。不令流突。又或奔遯下海。水兵仍行截殺。不得搶船脫去。若或賊登岸。而水兵不知。賊燒刼而陸兵纔覺。以致賊合勢甚。用我嚮導。得我地形。是哨探之不明。傳報之不速。防剿之不力。策應之不前。罪將何辭。失事官兵。先拏處治。將領嚴行參究。

八曰公賞罰、東南自倭患以來、刑賞之間、屢經諸臣之所建白、本兵之所議覆、賞申五等。罰重臨陣。可謂明且備矣。臣尤有說者。葢運籌决勝。主將之能也。衝鋒破敵。偏裨之任也。今之將領。退縮逗遛。厥罰獨重矣。而戰勝攻取。厥賞可不獨優也耶。其在督撫諸臣。會計兵粮。預謀戰守。責固惟均。而率三軍蹈白刅。履危冒險所不與也。以此較彼。分自有間。而功罪自不能以相同。夫惟不同。則公論能明。而趨避莫售矣。今之論賞。督撫與主帥同。是故有希功而捏報者矣。今之議罰。督撫與主帥同。是故有掩罪而扶同者。又或功成于部下。而主帥不以明。罪始于頭領。而主帥不能正。皆非利害相關。而指臂與心。氣之所以不貫也。今後如有僨事敗軍。將領之責。視文臣固專。而論功錄勞。文臣之賞。視將領貴薄。其在部下。尤當賞不遺賤。罰必自始。庶法典至明。人心可勸。伏乞　聖裁、


◇请叙郑小同表

臣闻励俗宣化，莫先于表善；班禄叙爵，莫美于显能，是以楚人思子文之治，复命其胤；汉室嘉江公之德，用显其世。伏见故汉大司农北海郑玄，当时之学，名冠华夏，为世儒宗。文皇帝旌录先贤，拜玄适孙小同以为郎中，长假在家。小同年逾三十，少有令质，学综六经，行著乡邑。海岱之人，莫不嘉其自然，美其气量，迹其所履。有质直不渝之性。然而恪恭静默，色养其亲，不治可见之美，不竞人间之名。斯诚清时所宜式叙，前后明诏所斟酌而求也。臣老病委顿，无益视听，谨具以闻。（《魏志·高贵乡公纪》注引《魏名臣奏》）


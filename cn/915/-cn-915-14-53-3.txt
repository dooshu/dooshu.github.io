◇在齐为百官贺甘露表

窃以河荣洛变，授祉于勋华，玄玉素鳞，降灵于汤武。其间微禽弱草，改状移形，夜宿朝云，呈光动色，皆以照临下土，发挥帝载，千祀一致，隔代同符。伏惟陛下上总天维，傍握河纪，持钦翼之小心，纂升平之大业。万灵翘首，应三台以西巡，两仪贞观，乘六气而东指。卿云既出，还闻百辟之歌，河清可俟，实弭万人之叹。而上玄乃顾，神物荐委，飞甘洒润，玉散珠连。昔魏明仙掌，竟无灵液，汉武金盘，空望云表。岂若神浆可挹，流味九户之前，天酒自零，凝照三阶之下。斯实旷代祥符，前主罕遇。休矣美矣！皇哉唐哉！臣等并邀昌运，俱沐玄造，骤闻秘祉，亟睹冥贶。振鳞抚翼，空驰鱼鸟之心，瘗玉编金，方待云亭之后。（《初学记》二，《露》五）


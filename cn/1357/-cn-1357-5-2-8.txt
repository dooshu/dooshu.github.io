狐受鹅愚


狐一日至牧场中，见白鹅成群往来嬉戏，因大喜曰：“时哉，时哉！我得一一攫而食之矣。”于是缓缓而来，耽耽而视。鹅见之惊骇欲绝，奔走跳踯，哀鸣，盖欲求免于狐也。狐不之听，磨砺以须，跃跃欲试。群中一老鹅忽昂首而前，侃侃然直陈于狐曰：“我辈今日牺牲于君，固无所逃矣。今无他，希冀第求暂缓一刻之死，以毕祷天之诚，于愿足矣。倘毕此愿，当以次并立君前，任君择肥而啮也。”狐允之。群鹅乃列成一宇阵，昂首长鸣，竭力而嘶，皇皇然声震遐迩。鹅主人闻之，知必有变，急偕多人持械至，狐惧乃遁去。






◇上疏言庶政宜委宰辅诏命不应数改

臣闻古之圣哲，深原治道，以为经理群务，非一才之任；照练万机，非一智所达。故设官建职，制其分局。分局既制，则轨体有断；事务不积，则其任易处。选贤举善，以守其位。委任责成，立相干之禁。侵官为曹，离局陷奸，犹惧此法未足制情以明防，曰君子思不出其位。夫然，故人知厥务，各守其所，下无越分之臣，然後治道可隆，颂声能举。故称尧舜劳于求贤，逸于使能，分业既辨，居任得人，无为而治，岂不宜哉！及其失也，官非其才，人不守分，越位干曹，竞达所怀。众言纷错，莅职者不得自治其事，非任者横干他分。主听眩，莫知所信，遂亲细事，躬自听断，所综遂密，所告弥众，功无所归，非无所责，群下弃职，得辞宜罚，以此望治，固其难也。昔杜蒉既数师旷，退而自酌，以罚干职之非，记称其善。陈平不知簿书之目，汉史美其守职，政不可多门，多门则民扰。于今之宜，选士既得其人，但当委责。若有不称，便加显戮，谁敢不尽心竭力，不当便有干职之臣。适不守局，则所豫必广。所豫适广，则人心赴之。人心通赴，则得作威福。臣作威福，朝之蠹也。帷幄张子房之谋者，不宜使多，外委群司，卑力所职。（原校云：「卑作单。」盖《治要》原本是「单」字，「单」当为「殚」。）尊崇宰辅，动静咨度，保任其负，如此诏书必不复数改。听闻风言，颇以诏命数移易为不安静。臣不胜狂瞽，敢陈愚怀，乞陛下少垂省察。（《群书治要》二十九引《晋书·百官志》，裴以万机庶政，宜委宰辅，诏命不应数改，乃上疏。）


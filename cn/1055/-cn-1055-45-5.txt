【送张唐民归青州序〈庆历二年〉】

予读《周礼》至于教民兴学、选贤命士之法，未尝不辍而叹息，以谓三代之际，士岂能素贤哉！当其王道备而习俗成，仁义礼乐达于学，孝慈友悌达于家，居有教养之渐，进有爵禄之劝，苟一不勉，则又有屏黜不齿戮辱之羞。然则士生其间，其势不得不至于为善也，岂必生知之贤。及后世道缺学废，苟伪之俗成，而忘其教养之具，至于爵禄黜辱之法，又失其方而不足以劝惧。然则士生其间能自为善卓然而不惑者，非其生知之性、天所赋予，其孰能至哉？则凡所谓贤者，其可贵于三代之士远矣。故善人尤少。幸而有，则往往饥寒困踣之不暇，其幸者，或艰而后通。

夫贤者岂必困且艰欤？盖高世则难合，违俗则多穷，亦其势然也。呜呼！人事修，则天下之人皆可使为善士，废则虽天所赋予，其贤亦困于时。夫天非不好善，其不胜于人力者，其势之然欤？此所谓天人之理，在于《周易》否泰消长之卦。能通其说，则自古贤圣穷达而祸福，皆可知而不足怪。

秀才张生居青州，其母贤而知书，三子丧其二，独生最贤，行义闻于乡，而好学力为古文，是谓卓然而不惑者也。今年举进士，黜于有司，母老，而贫无以养，可谓困且艰矣。嗟乎！予力既不能周于生。而生尤好《易》，常以讲于予，若归而卒其业，则天命之理，人事之势，穷达祸福，可以不动于其心。虽然，若生者岂必穷也哉？安知其不艰而后通也哉？庆历二年三月十九日序。


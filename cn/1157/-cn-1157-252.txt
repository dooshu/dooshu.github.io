●卷二百五十二　帝系考三

○太上皇太皇太后皇太后

唐高祖武德九年，诏禅位於皇太子，称太上皇。上皇以弘义宫有山林胜景，雅好之。贞观三年四月，乃徙居之，改为大安宫。上屡请上皇避暑九成宫，上皇以隋文帝终於彼，恶之。乃营大明宫，以为上皇清暑之所，未成而上皇寝疾，不果居，九年崩。

高宗崩，太子即位，诏军国大事听天后处分。元年，天后废帝，迁之房陵，立睿宗，幽於别宫。五年，自称圣母神皇，杀唐宗室诸王。又二年，自称大周圣神皇帝，以睿宗为皇嗣，赐姓武氏，追谥祖考为帝，立武后七庙，封武三思等为王。又十四年，张柬之等奉中宗诛张易之、张昌宗，帝复位。其年，后崩。

韦氏鸩弑中宗，立殇帝，为皇太后，临朝总庶政。临淄王隆基举兵诛之，追废为庶人。

睿宗在位二年，制传位於太子，太子上表固辞，太平公主劝上虽传位，犹宜总大政。上乃谓太子曰："汝以为天下事重，欲朕兼理之邪？昔舜禅禹，犹亲巡狩，朕虽传位，岂忘国家？其军国大事，当兼省之。"八月庚子，元宗即位，尊睿宗为太上皇。上皇自称曰朕，命曰诰，五日一受朝於太极殿。皇帝自称曰予，命曰制、敕，日受朝於武德殿。三品以上除授及大刑政决於上皇，馀皆决於皇帝。明年七月，上诛太平公主及其党。上皇诰："自今军国政刑，一皆取皇帝处分。朕方无为养志，以遂素心。"是月，徙居百福殿。开元四年，上皇崩。

致堂胡氏曰："睿宗每自谓素怀淡泊，不乐世务，然则盍不於传位之时尽释万几，则太平亦无所恃而谋乱。乃有眷眷之情，尚知大政，昧於亢龙有悔之义。是以不智处身，而以不孝处其子也，岂非後王之戒哉？"

又曰："元宗举兵诛讨韦氏，雪君愤辱，厥功虽大，而意在自取，不得已而归之於父。寻又怵惑邪说，杀父同气，至使睿宗尽释大权，而问安侍膳，以天下养之，事一无闻焉。其友爱隆厚，独施之五王，同寝共宴，游戏赏乐，更奏丝竹，亲煮药饵，何其至也？岂非以手足天性，均出於父乎？施诸手足者如此，於父宜如何？而孝养无闻，五月而葬，不太薄乎！古之人所以大过人者无他，善推其所为而已。元宗能其小而不能其大，力於次者而忽於至者，不推其所为，无乃初心有利欲之蔽乎？无乃感宋王之让已而薄其父乎？虽享国日久，而天理好还，终不可逭。是故正其义不谋其利者，为子则孝，为臣则忠，自天子至於庶人，其揆一也。"

肃宗至德元年，即位於灵武，尊元宗曰上皇天帝。灵武使者至蜀，上皇喜曰："吾儿应天顺人，吾复何忧！"制："自今改制、敕为诰，表疏称太上皇。四海军国事，皆先取皇帝进止，仍奏朕知，俟克复上京，朕不复预事。"命韦见素、房琯、崔涣奉传国宝、玉册诣灵武传位。二年，克复两京，使韦见素入蜀，奉迎上皇。上皇至凤翔，从兵六百馀人，上皇命悉以甲兵输郡库。上发精骑三千奉迎。十二月丙午，上皇至咸阳，上备法驾迎於望贤宫。上皇在宫南楼，上释黄袍，著紫袍，望楼下马，趋进，拜舞於楼下。上皇降楼，抚上而泣。上捧上皇足，呜咽不自胜。上皇索黄袍，自为上著之，上伏地顿首固辞。上皇曰："天数人心皆归於汝，使朕得保养馀齿，汝之孝也。"上不得已受之。父老在仗外，欢呼且拜。上令开仗，纵千馀人入谒上皇。曰："臣等今日复睹二圣相见，死无恨矣！"上皇不肯居正殿，曰："此天子之位也。"上固请，自扶上皇登殿。尚食进食，上品尝而荐之。丁未，将发行宫，上亲为上皇习马而进之。上皇上马，上亲执鞚，行数步，上皇止之。上乘马前引，不敢当驰道。上皇谓左右曰："吾为天子五十年，未为贵，今为天子父，乃贵耳！"左右皆呼万岁。上皇自开远门入大明宫，御含元殿，慰抚百官。乃诣长乐殿九庙主，恸哭久之。即日幸兴庆宫，遂居之。上累表请避位还东宫，上皇不许。时李辅国暴贵用事，上皇左右皆轻之。辅国意恨，言於上曰："上皇居兴庆宫，与外交通，陈元礼、高力士谋不利於陛下，当为社稷计，岂得徇匹夫之孝？若迎居大内，以杜绝小人。"上不应。上元元年，上寝疾，辅国矫诏将五百骑露刃迎上皇迁居甘露殿。上皇惊，几坠，所留侍卫才尫老数十人。流力士等於远方。辅国等诣上请罪，上曰："卿防微杜渐，以安社稷，何惧也！"自是上皇日以不怿，辟榖成疾。上初犹往问安，既而但遣人起居。宝应元年，上皇崩。

致堂胡氏曰："灵武即位之事，元宗既有传位之命，则太子非叛也（范氏《唐鉴》谓："肃宗以皇太子讨贼，遂自称帝，此乃太子叛父，何以讨禄山也？"）。其失在元宗命不亟行，而裴冕诸人急於荣贵，是以致此咎也。唐高祖、睿、元之为上皇，非所欲也。势可以释位而不释，遂至逼迫，不见几故也。而太宗、明、肃不能少待，或称兵，或借便，皆有夺位之恶，欲速见小利故也。父不父，子不子，昧於《春秋》首恶诛之戒甚矣，岂非後世之大鉴欤！"

又曰："内宠嬖竖，合而为一，人主不悟，又委信之，其终不至於篡弑逆乱者，古无有也。肃宗之事，亦可以为监矣。夫祖考所为贤且德也，子孙希之，鲜能及者；非贤非德也，子孙效之，鲜不过焉。两汉而下，继世之君，往往柩前即位，孰有为天子子，亲承大宝，得问安侍膳，举四海之养以全其孝，尽其乐？如唐数君，可谓千载一时不可逢之嘉会矣！而太宗、明皇、肃宗之孝道无称焉，岂非自太宗失之欤？高祖、睿、元晚节末路，不免兵甲震惊之祸，而元宗尤酷。呜呼，悲夫！辅国之言曰："陛下当为社稷大计，岂得徇匹夫之孝？"夫孝以奉父母为先，然後上及於祖宗。今父在也，乃困其身，怵其心，而社稷是安，此中人以下所能辨者，肃宗不察。盖自马嵬西行，辅国已有是言，今又云尔。是知肃宗为人，可诱以利故也。当时，白刃胁迁，尽去左右之人而居西内，上皇辟榖成疾，以致殂陨，其异於赵武灵王沙邱之祸几希矣！夫以讨贼之故。夺父之位。其终至於如此。使安庆绪、史朝义而有知，岂不含笑於九泉？元结颂唐中兴，曰盛德，曰大业，是过誉其始，而未知其终也。"

顺宗永贞元年。德宗崩。即位。疾不能视事。传位太子纯。称太上皇．宪宗元和元年。太上皇崩．

宪宗立，尊顺宗王皇后为皇太后。十年崩，年五十四。

穆宗立，尊宪宗郭后为皇太后。敬宗立，尊为太皇太后。宣宗立，母郑，故侍儿，有曩怨。帝奉养后礼稍薄，后郁郁不聊。太中二年暴崩。

宣宗立，尊母郑妃为皇太后，懿宗尊为太皇太后。咸通六年崩。

敬宗立，尊穆宗王后为皇太后。文宗时，称宝历太后。太和五年，宰相建白以太皇太后与宝历太后称号未辨，前代诏令不敢斥言，皆以宫为称，今宝历太后居义安殿，宜曰义安太后。诏可。会昌五年崩。

文宗立，尊母萧氏为皇太后。太和中，懿安太后居兴庆宫（宪宗后，文宗祖母），宝历太后居义安殿（穆宗妃，敬宗母），后居内殿（穆宗妃，文宗母），号"三宫太后"。帝每五日问安及岁时庆谒，率由複道至南内，群臣及命妇诣宫门候起居。有司献四时新物送三宫，亦称赐，帝曰："上三宫，何可言赐？"遽索笔改"赐"为"奉"。

按：唐自肃宗张后之後，未尝有正位长秋者。史所载皇后皆追赠其太后，则皆所生子为帝，而奉上尊号者也。宪宗以郭汾阳孙女为妃，既为令族，又有淑德，可以正位矣，乃以其宗强，恐既立之後，後宫不得进，遂终身为妃。自後人主皆不立后，然文宗崩，既有太子，仇士良等废之而立武宗。武宗崩，既有皇子，诸宦官废之而立宣宗。宣宗崩，遗命立夔王，王宗实等废之而立懿宗。虽当时中人专横，今古所无，然亦因椒房虚位，宫闱无主，所谓皇子者，皆无宠无威之人。故上躬弥留之际，宰辅既隔在外庭，中人遂得以肆行无忌，显违诏旨，私立所厚，而莫由禁止也。

昭宗为朱全忠所弑，哀帝即位，尊何后为皇太后，徙居积善宫，号积善太后。帝既禅位，后亦遇害。

後唐庄宗既即位，册尊母曹氏为皇太后，而以嫡母刘氏为皇太妃。往谢太后，太后有惭色，太妃曰："愿吾儿享国无穷，使吾获没於地，以从先君，幸矣，复何言哉？"帝既灭梁，使人迎太后归洛，居长寿宫，而太妃独留晋阳。同光三年五月，太妃薨。七月，太后薨，谥曰贞简，葬坤陵，而太妃无谥，葬魏县。太妃与太后甚相爱，其送太后於洛也，涕泣而别。太妃既卒，太后悲哀不饮食，月馀亦崩。

愍帝即位，册尊明宗后曹氏为皇太后，淑妃王氏为皇太妃。而敬唐兵犯京师，废帝与太后俱自燔死。晋高祖立，迁太妃於至德宫。高祖后事妃如母，乃封其所养子许王从益为郇国公，以奉唐祀。契丹犯京师，召从益与妃。德光北归，留萧翰守汴州。汉高祖起太原，翰欲北去，乃使人召从益，迫以来，令权知南朝事。汉高祖拥兵而南，妃及从益遣人迎之，既而俱遇害。

晋出帝即位，尊高祖后李氏为皇太后。契丹入汴，北迁殁於虏地建州。安太妃出帝母，即位册为太妃，北迁，殁於虏地。

汉愍帝即位，尊高祖后李氏为皇太后。周太祖入京师，举事皆称太后诰。已而议立湘阴公贇为天子，未至，请太后临朝。已入太祖出征，军士拥之以还。太祖请事太后如母，於是迁於太平宫，上尊号曰昭圣皇太后。显德元年春崩。

周太祖皇后柴氏无子，养后兄守礼之子以为子，是为世宗。守礼字克让，以后族拜银青光禄大夫、检校吏部尚书兼御史大夫。世宗即位，加金紫光禄大夫、检校司空、光禄卿，致仕，居於洛阳，终世宗之世，未尝至京师，而左右亦莫敢言，第以元舅礼之。守礼颇恣横，尝杀人於市，有司以闻，世宗不问。时王溥、王宴、王彦超、韩令仲等同时将相，皆有父在洛阳，与守礼朝夕往来，惟意所为，洛阳人多畏避之，号"十阿父"。守礼卒年七十二，官至太傅。

欧阳公史论曰："父子之恩至矣！孟子言，舜为天子，瞽瞍杀人，则弃天下，窃负之而逃。以谓天下可无舜，不可无至公，舜可弃天下，不可刑其父，此为世立言之说也。然事固有不得如其意者多矣！盖天子有宗庙社稷之重，百官之卫，朝廷之严，其不幸有不得窃而逃，则如之何而可？子读《周史》，见守礼杀人，世宗寝而不问，盖天下重矣。而子於其父亦至矣，故宁受屈法之过，以申父子之道，其所以合於义者，盖知权也。君子之於事，择其轻重而处之耳。失刑轻，不孝重也。刑者，所以禁人为非，孝者，所以教人为善，其意一也，孰为重？刑一人，未必能使下无杀人，而杀其父，灭天性而绝人道，孰为重？权其所谓轻重者，则天下虽不能弃，而父亦不可刑也。然则为舜与世宗者，宜如何无使瞽瞍、守礼至於杀人，则可谓孝矣！"

周恭帝即位，尊世宗皇后符氏为皇太后。宋大祖既受禅，迁居西宫，号周太后。太平兴国初，入道为尼。淳化四年殂。

宋昭宪皇太后杜氏，定州安喜人，太祖之母。帝受禅，尊为皇太后。建隆二年六月崩。

真宗即位，尊太宗明德李后为皇太后，居西宫嘉庆殿。景德元年崩。

仁宗即位，尊真宗庄献明肃皇后为皇太后，军国大事权取处分。宰相丁谓等请太后所御殿，太后曰："皇帝视事，当朝夕在侧，何须别御一殿？"於是谓太后与帝五日一御承明殿，帝位在，太后位右，垂帘决事。议已定，太后忽出手书，第欲禁中阅章疏，遇大事即召对辅臣，其谋出於丁谓，非太后意也。谓既贬，冯拯等三上奏，请如初议，始御承明殿。有司请制令称"吾"，以生日为长宁节，出入御大安辇，鸣鞭、侍卫如乘舆，天下皆避太后父讳。群臣上尊号曰应元崇德仁寿慈圣太后。元日，帝率百官上寿。谒太庙，乘王辂，服衮衣。明道二年崩。

天圣二年七月，宰臣王钦若等拜表请上皇太后尊号曰应元崇德仁寿慈圣皇太后。命宰臣王曾撰册文，参知政事鲁宗道书册宝。十一月，郊祀礼毕，帝御大安殿受册，百僚称贺毕，甫序班，侍中奏外办，礼仪使奏请发皇太后尊号册宝。皇帝服承天冠、绛纱袍以出，殿中监进珪，礼仪使与閤门使前导皇帝随册宝降西阶，内臣主当职掌，捧正殿庭，置於东向褥位。礼仪使奏请皇帝再拜，在位官皆再拜（应行事公卿执事者不拜）。再拜讫，太尉、司徒就受册宝位，皇帝搢圭跪，捧册授太尉，太尉搢笏东向侧身跪受。其册文曰："嗣皇帝位（仁宗御名）谨再拜稽首言：恭以为天下之母者，爱育之功博；居域中之大者，覆载之道均。乃有饰盛礼以推崇，因强名而丕显。以恩则尊亲偕极，以义则中外一辞，表德垂鸿，非可以缺。况乎宁保基绪，抚览权纲，格万守之治平，副舆情之输戴。式隆称号，以播休铄。伏惟皇太后陛下聪明淑哲，渊穆懿恭。袭御龙之遐源，启曾沙之瑞命。辅佐先圣，辑睦藩房，申翊宫朝，协敷阃教，服图史之至戒，慕黄、老之微言。及正宫承天，居尊治内，勤俭之化，式於中闱，和平之风，被于四表。王基允固，睿问载融。曩者号弓在辰，仍几有命。粤以大宝，付於菲躬。茕茕哀荒，惧罔攸济实赖慈荫，以授洪图。上奉顾託之明，俯慰遐迩之望。详录机务，咨谋政经。宪祖宗之旧章，厉官师之凝绩。本乎子物之惠，济乃守成之业。方今蛮夷款服，封宇靖安，百度聿修，六气时若，肇禋肆类，克展上仪，享是休嘉，率由保翼。故得公卿庶尹，藩岳守臣，武旅戎酋，缁黄耋艾，咸谓周有《思齐》之什，播於声歌；汉有长乐之谣，垂於竹帛。斟酌前训，拟议盛猷，允非鸿名，莫扬茂烈。绵代旷典，自我而著。犹且推美而弗有，约已以至谦，连袂叩阍，露章五请，臣等以因人之欲，拜跪於内，甫回冲虑，乃徇公言。夫含章履顺之谓应元，诏训逮下之谓崇德，体仁所以膺寿臧之福，宣慈所以隆圣善之懿。不胜大愿，谨与百僚士庶，奉玉册、琮宝，上尊号曰应元崇德仁寿慈圣皇太后。伏惟懋协欢心，诞膺洪册，承七庙之流祥，受九旻之敷锡，拥佑家邦，祉祚无极。臣（仁宗御名）诚懽诚抃，稽首顿首，谨言。"又捧宝授司徒，如授册仪。皇帝归御幄，改常服，乘舆赴文德殿後幄。百官班退，并赴朝堂幕次，太尉、司徒奉册宝至文德殿门外下奉安，文武群官、宗室、客使并集於文德殿。中书门下、翰林学士、两省、御史台并立於阶下香案前。殿侍中奏中严外办，皇太后服仪天冠、衮衣以出，奏《隆安之乐》，行障、步障、方团扇，侍卫垂帘，即御座，南向，乐止。太常御前导册案前至殿西阶下，太常卿以下各归位，典仪曰再拜，在位者皆再拜，分班东西序立。吏部侍郎押册案，礼部侍郎押册，弁进至褥位，当御座前讫。太尉跪奉册案稍前，中书令读册讫，奉册丞北向进至於御座前讫，中书令、举册官俱降还位。大尉降阶纳舄、带剑讫，侍中押宝案，司徒捧宝，侍中读宝，并如读册之仪毕，置於御座前册之南讫，司徒太、尉诣香案前分班东西序立，尚宫诣皇帝御座前，奏请皇帝诣皇太后御座前，行称贺之礼。皇帝服靴袍，帘内诣皇太后御座前，奏请，再拜讫，跪贺曰："嗣皇帝臣（仁宗名）言：皇太后陛下显崇徽号，昭涣寰瀛，伏惟与天同寿，率土不胜欣抃。"俛伏，兴，又再拜，尚宫诣御座承旨，答曰："皇帝孝思至诚，贯於天地，受兹徽号，感慰良深。"宣答讫，皇帝再拜，归御座幄。太尉率文武百僚诣皇太后御座前称贺，侍中承旨宣答讫，在位官俱再拜。礼毕，奏《隆安之乐》，皇太后降座还幄次，乐止。侍中奏解严，所司放仗，文武百僚并再拜讫，退。皇帝、皇太后还内，应外命妇称贺皇太后、皇帝於内殿，在外命妇及两京留司官并奉表称贺。

石林叶氏曰："母后加谥自东汉始。本朝后谥，初止二字；明道中，以章献明肃尝临朝，特加四字。元丰中，庆寿太皇太后上仙，章子厚为谥议请於朝。诏以太皇太后功德盛大，四字犹惧未尽，始仍故事，遂谥慈圣光献。自是，宣仁圣烈与钦圣宪肃，皆四字云。"

章献太后崩，遗诏以皇太妃杨氏为皇太后，居宫中，参断军国事。御史中丞蔡齐白执政，以为不可，乃诏勿颁预政遗诰，第存后号。即所居殿号曰保庆。太后景祐三年崩。

英宗即位，尊仁宗慈圣光献皇后为皇太后。帝感疾，请权同处分军国事，御内东门小殿听政。帝康复，乃彻帘。敕有司崇峻典礼，下令称圣旨。神宗立，尊为太皇太后，名宫曰庆寿。元丰二年崩。

神宗立，尊英宗宣仁圣烈皇后为皇太后，居宝慈宫。哲宗嗣位，尊为太皇太后，同御延和殿，诏书称"吾"，以生日为坤成节，令天下避后父讳。元祐八年崩。

元丰八年三月，哲宗即位，太皇太后权同听政。三省、枢密院按仪注：未释服已前，遇只日，皇帝御迎阳门，日参官并赴起居，依例奏事；每五日，遇只日，於迎阳门垂帘，皇帝坐於帘内之北，宰臣、执政官升殿奏事，权屏去左右侍卫；事有几速，许非时请对，及赐宣召，亦许升殿。礼部、御史台、閤门奏讨论御殿及垂帘仪制：每朔、望、六参，皇帝御前殿，百官起居，三省、枢密院奏事，应见、谢、辞班退，各令诣内东门进榜子。皇帝双日御延和殿垂帘，日参官起居太皇太后，移班少西起居皇帝，并再拜。三省、枢密院奏事，三日已上四拜、不舞蹈。候祔庙毕，起居如常仪。帘前通事以内侍，殿以下閤门。吏部磨勘奏举人，垂帘日引。应见、辞、谢臣僚遇朔、望参日不坐，并先诣殿门，次内东门，应抬赐者并门赐。从之。是月，帝御迎阳门幄殿，同太皇太后垂帘，宰臣、亲王以下合班起居。常例分班十六，至是合班，以閤门奏请故也。四月，三省、枢密院言，续讨论垂帘故事仪注，应合告谢臣僚，并垂帘日引，依閤门见行仪制。"从之。八月，御史中丞黄履言："朔、望，皇帝御前殿，合赴起居官次日赴延和殿垂帘起居。"从之。元祐元年闰二月，右谏议大夫孙觉、右谏议苏辙进对。有旨，俟帘下内臣尽出，方得敷奏。

哲宗立，尊神宗钦圣宪肃皇后为皇太后。哲宗崩，决策迎立徽宗，帝请权同处分军国事，辞，帝固请乃从。令外间不避家讳，不立诞节名，不通使辽国，辅臣不於小殿奏事。才六月，即还政。明年崩。

元符三年正月，徽宗即位，皇太后权同听政。三省、枢密院聚议：故事，嘉祐末，英宗请慈圣同听政，五月，同御内东门小殿垂帘，至七月十三日，英宗间日御前後殿，辅臣奏事，退诣内东门帘前覆奏。明年，手书还政。又故事，唯慈圣不立生辰节名，不遣使契丹，若天圣、元丰则御殿垂帘，立诞节名，遣使与北虏往还，及避家讳等。曾布曰："今上长君，岂可垂帘听政？请如嘉祐故事施行。"蔡卞曰："天圣、元丰与今日皆遗制处分、与嘉祐末英宗请听政不同。"布曰："今日之事，虽载於遗制，实出自德音，又皆长君，正与嘉祐事相似。"既奏，得旨：并依嘉祐、治平政事施行。布又谓同列曰："奏事先奏太后，次覆奏皇帝，如今日所得指挥。"遂为定式。皇太后手诏付中书省曰："皇帝践祚之初，勉从勤请，非久便，当退归房闼，除不御前後殿已指挥外，如避家讳等并勿行。"

哲宗立，尊生母朱德妃为皇太妃。时宣宗、钦圣二太后皆居尊，故称号未得其极。至元祐三年，宣仁诏："母以子贵。"舆盖、仗卫、冠服、悉侔皇后。绍圣中，钦圣复即閤建殿，改乘车为舆，上设行龙，出入由宣德门，百官上笺称"殿下"，名所居为圣瑞宫。崇宁初崩，追尊为皇后。

靖康二年，二帝北狩，金人僭立张邦昌邦昌。迎哲宗元祐皇后入禁中，垂帘听政。后遣使迎康王，降手书播告天下。王即位於南京，后撒帘。上尊后为元祐太后，奉迎至行在所。以"元"字犯后祖讳，改称隆祐太后。从上幸维扬，幸杭州，苗傅、刘正彦作乱，请后听政。上复辟，撤帘。建炎三年，避狄如虔州。绍兴元年崩。

徽宗既立，尊哲宗元符皇后为皇太后，殿为崇恩宫。政和三年暴崩。

徽宗宣和七年十二月，上内禅，以道君号退居龙德宫。皇太子即皇帝位，尊道君为太上皇帝。靖康元年，上皇如南京避狄到镇江。三月，虏退，命李纲迎上皇於南京。十一月，京城失守，二年二月，上皇北狩。绍兴五年崩於五国城。

钦宗既受禅，尊徽宗显肃皇后为太上皇后，迁居宁德宫，称宁德太后。京城失守，从上皇北迁，留虏中五年崩。

高宗既即位，遥尊母韦贤妃为宣和皇后。绍兴十年，遥上皇太后册宝於慈宁殿。自後，每遇诞日、至、朔，皆遥行贺礼。十二年八月，自虏中归至临安，入居慈宁宫。二十九年崩。

绍兴三十二年六月，上内禅，称太上皇，退处德寿宫。八月，加上尊号为光尧寿圣太上皇帝。乾道七年，再加上尊号为光尧寿圣宪天体道太上皇帝。淳熙二年，再加上尊号为光尧寿圣宪天体道性仁诚德经武纬文太上皇帝。是年，以圣寿七十，行庆寿礼。十二年，再加"绍业兴统明谟盛烈"八字，十三年，以圣寿八十，行庆寿礼，赦天下。十四年冬十月崩。

三十二年六月十一日内禅。十二日，上诣德寿宫，欲以是日率百官朝太上皇於德寿殿，以雨，百僚免入见，上就宫中行礼。自後，上诣宫行礼，即不集百官陪。十三日，诏令宰臣率百官於初二日、十六日诣德寿宫起居。又诏："朕欲每日一朝德寿宫，面奉慈旨，恐废万机，烦群下，不许。如前代朔、望之礼太简，令礼官重定其期。礼部请依汉高帝五日一朝太公故事，每五日一诣德寿宫朝见，如宫中礼。从之。乃诏："自今後诣德寿宫，惟经过官司起居，馀并免。"十七日，太上宣谕："车驾每至宫，必於门外降辇。既行家人之礼，自宜至殿上降辇。又不须五日一朝，只朝朔、望。"於是有司请除朔、望朝外，於每月初八日、二十二日诣德寿宫起居，如宫中仪。从之。自後皆遵此制，如值雨及盛暑、祁寒，临期承太上特旨仍免诣。十二月冬至，上诣德寿宫称贺上寿，礼毕，入见太后，如宫中之仪（自後正至并同）。乾道元年二月朔，上诣德寿宫请太上、太后至延祥观烧香，次幸聚景园，次幸玉津园。太上圣旨："日晚，免车驾从还德寿宫，臣僚止从驾还内，沿路并免起居。"（除管军、官从驾外，执政官以下并免）。以後或恭请幸南内，或幸聚景园、玉津园、延祥观、灵隐天竺寺，其仪并同。

○皇帝朝德寿宫仪注

前期，仪銮司设大次於德寿宫门内，小次於殿东廊西向。其日，俟皇帝出即御座，从驾臣僚、禁卫等，起居如常仪。皇帝降御座，乘辇将至德寿宫，报文武百僚诣宫门外迎驾，起居讫。前导官、太常卿、閤门官、太常博士、礼直官先入，诣大次前分左右立定，俟皇帝诣德寿宫大次降辇入，次御史台、閤门、太常寺报文武百僚入，诣殿庭北向立定。前导官导皇帝入小次，帘降，俟太上皇帝即御座，小次帘卷，前导官导皇帝升殿东阶，诣殿上折槛前，奏请拜，皇帝再拜讫，前导官导皇帝稍前，躬奏圣躬万福讫，导皇帝复位，又奏请拜，皇帝再拜讫，导皇帝诣太上皇帝御座之东，西向立。前导官於殿上随地之宜少立，揖班首以下躬，典仪曰拜，赞者承传曰拜，在位官皆再拜讫，直身，搢笏，躬身，三舞蹈，跪左膝，三叩头，出笏就一拜，又两拜，拜讫，且躬身，班首不离位，奏圣躬万福讫，典仪曰拜，赞者承传曰拜，在位官皆再拜，又两拜，拜讫，直立身，卷班出，前导官以次退（从驾官归幕次，以俟从驾还内）。太上皇帝驾兴，皇帝从，入见太上帝后，如宫中之仪。讫，以俟皇帝还内，如来仪（每遇正旦、冬至及朔、望，并依上仪）。

淳熙二年十一月，诏："太上皇帝圣寿无疆，新岁七十，用十一月冬至加上尊号册宝，十二月十七日立春行庆寿礼。"是日早，文武百僚并簪花赴文德殿立班，听宣庆寿敕赦。文太："极之功不宰，其可赞者两仪之生。大明之照无疆，所能推者千载之至。钦惟圣父，诞保我家二百馀载，而中天定神器於欹侧艰虞之始，三十六年而宅位授朕，师於康强暇豫之时。上穹绵有永之年，下土治无为之化。兴言菲质，日侍慈颜，竭幅员之富，而未足伸至养之诚，极尊美之称，而未足表难名之德。兹载新於岁律，庸展庆於耆龄。前殿奉卮，企高皇而踵武；大安进膳，迈贞观之弥文。锵金奏以充庭，俨臣工而在列。和气遄周於宇宙，盛容创见於古今，仍内奉於母仪，庸备殚於子道。为酒以介眉寿，诞膺纯嘏之常；立春而下宽书，更广庶民之富。可大赦天下。於戏！建无穷之基，则享无穷之乐，命方仆於万年；有非常之事，则侈非常之休，恩盍推於四海。矧群黎百姓夙依於覆育，而耆老大夫咸自於甄陶。今而仁寿之同跻，必也安荣之共保。谅尔有邦之众，知予锡类之心。赦书日行五百里，敢以赦前事言者，以其罪罪之，主者施行。"宣赦讫，从驾官并赴後殿起居，谢花再拜，从驾至德寿宫，行庆寿礼。

△陈设

前期，仪銮司陈设德寿宫殿门之内外，设御座于殿上当中，南向，设大次於德寿宫内，南向，小次於殿东廊西向。设皇帝褥位二：一於御座之东，西向，一於御座之南，北向。尚酝设御酒尊、酒器於御座之东。有司又设御茶床於御座之西，俱稍北。

△上寿

其日，後殿入官，喝排立俟，催班立定（应从驾应奉官、禁卫等并簪花。不系从驾官径赴德寿宫，并簪花以俟迎驾起居）。閤门报班齐，皇帝服靴袍出宫门，禁卫诸班、亲从等并迎驾，自赞常起居，自赞谢花，两拜（入内省执骨朵使臣迎驾常起居，谢花，两拜）。皇帝座，知閤门以下御带、环卫官、诸司、祇应官等一班，斗班宣名常起居，次赞谢花，两拜讫。知閤门官升殿读奏目（馀官并退），次舍人引应从驾官一班赴当殿，宣名常起居，次赞谢花，两拜（执政有奏事，如仪。皇太子内中起居，簪花以俟从驾）。次管军一班，宣名常起居，次赞谢花，两拜讫。皇帝升辇将至德寿宫，文武百僚迎驾常起居，赞谢花，两拜讫。前导、太常卿、閤门官、太常博士、礼直官并管军、御带、环卫官等诣大次前、分左右立，文武百僚入诣德寿殿下东西相向立俟。皇帝至大次，降辇、入次、帘降，簪花，服靴袍。閤门、御史台、太常寺分引皇太子以下应从驾官入诣德寿殿下东西相向立。大次帘卷，前导官前导皇帝入小次，帘降（前导、太常卿、閤门官、太常博士、礼直官并管军、御带、环卫官等俟太上皇帝出宫，迎太上皇帝四拜起居）。太上皇帝出宫，行门禁卫诸班、亲从等迎太上皇帝，自赞常起居。太上皇帝升御座，鸣鞭，小次帘卷。前导官前导皇帝升殿东阶，诣殿上折槛前北向褥位，奏请拜，皇帝再拜讫，躬奏圣躬万福讫，又奏请拜，皇帝再拜讫，前导皇帝诣太上皇帝御座之东褥位西向立。前导官於殿上随地之宜立。閤门、御史台、太常寺分引皇太子并文武百僚并横行北向立，舍人揖皇太子以下躬，典仪曰拜，赞者承传，在位官皆再拜，搢笏，舞蹈，又再拜讫，且躬身。班首不离位，奏圣躬万福讫，典仪曰拜，赞者承传，在位官皆再拜讫，直身立分东西相向立。礼直官引奉盘盏参知政事、受盘盏、参知政事承旨宣答，签书枢密院事奏礼毕，户部尚书、殿中监、少监升殿东阶（奉盘盏参知政事、受盘盏参知政事、殿中监、少监诣酒稍北，南向立，承旨宣答签书枢密院事并奏礼毕，户部尚书诣折槛之东，西向立）。舍人通乐人姓名已下四拜起居。次看盏人稍前，赞拜，两拜；赞上殿祇候。内特进御茶床，殿侍酹酒讫，尚酝、典御以盘盏酒注授殿中监、少监，次礼直官引奉盘盏参知政事诣酒樽所北向，搢笏立，殿中监奉盘盏参知政事，奉盘盏西向立。殿中监启盏，殿中少监以酒注於盏奉盘盏，参知政事奉酒诣皇帝前北向（礼直官引受盘盏参知政事诣太上皇帝御座前，西向立定）。閤门、御史台、太常寺分引皇太子并文武百僚横行北向立俟。奉盘盏参知政事躬进皇帝，皇帝奉酒诣太上皇帝御座前躬进讫，少後，受盘盏参知政事躬接讫，复授奉盘盏参知政事。前导官导皇帝诣御座前褥位北向俛伏，跪，殿下皇太子并百僚并躬身，皇帝致词曰："皇帝臣（御名）稽首言：天祐君亲，锡兹难老，维春之吉，年德加新。臣（御名）与群臣等不胜大庆，谨上千万岁寿。"伏，兴。奏请拜，皇帝再拜，典仪曰拜，赞者承传，在位官皆再拜讫，直身立分东西相向立。前导官导皇帝诣御座东西相向立，奉盘盏参知政事以盘北向躬进皇帝讫（奉盘盏参知政事复位立）。皇帝奉盘诣御座东西向立，乐作，俟太上皇帝饮酒讫，皇帝躬接盏，乐止。少後，受盘盏参知政事躬接讫，以授尚酝、典御，各复位立。閤门、御史台、太常寺分引皇太子并文武百僚横行北向立。前导官导皇帝诣褥位北向，奏请拜，皇帝再拜，典仪曰拜，赞者承传，在位官皆再拜讫，躬身立。前导官导皇帝诣御座之东褥位，西向立，舍人揖，皇太子已下躬，典仪曰拜，赞者承传，在位官皆再拜，搢笏，舞蹈，又再拜讫，直身立。内侍举御茶床，礼直官引户部尚书诣御座前北向俛伏，跪，奏："具官臣某言礼毕。"伏，兴，退复位立。典仪曰拜，赞者承传，在位官皆再拜讫，直身立，分相向立，次舍人赞乐人谢祇应，两拜讫。太上皇帝驾兴，皇帝从入宫，文武百僚、前导、应奉官等以次退。皇帝、皇太子入贺太上皇后，於宫中行礼。执政率文武百僚拜笺贺太上皇后讫，以俟驾兴，从驾并应奉官、禁卫等并簪花，从驾还内。

《建炎以来朝野杂记》："昭慈圣献皇后之在建康也，有司月奉千缗而止；后生辰，别奉缗钱万。时朝廷用度不给，故其礼不及承平时。其後，显仁后自北来归，岁奉钱二十万缗（月奉万缗，冬年、寒食、生辰倍之）、帛二万馀疋（生辰绢万疋，春、冬、端午各三千疋，绫罗二千疋），冬绵五千两、酒日一斗、羊三牵。高宗在德寿宫，孝宗命有司月供十万缗，高宗以养兵多费，诏减其六万。及孝宗在重华，命月进三万缗而已。上受禅，诏太皇太后月奉缗钱二万，皇太后万五千，上皇太后五万，而重华别给二万焉。"

右光尧之寿祉，寿皇之孝养，古今罕俪，故具载其事於此。

孝宗既受禅，尊宪圣皇后为皇太后，居德寿宫，上尊号曰寿圣太上皇后。每遇诞节，上诣宫上寿。至朔望，朝上皇毕，入见后如宫中之仪。乾道七年，加寿圣慈明尊号。淳熙二年，以上皇庆寿礼，又加号寿圣齐明广慈。十年，后年七十，行庆寿礼。十三年，加尊号"备德"二字。上皇崩，遗诏改称皇太后。上欲迎还大内，太后以上皇几筵在德寿宫，不许。因筑本殿，名慈福。光宗即位，后当为太皇太后，以寿皇故，更号曰寿圣皇太后。绍熙四年，庆寿八十，加号隆慈备福。孝宗崩，始称太皇太后。光宗疾，不能行丧礼，宰臣请后於寿皇梓宫前垂帘，宣光宗手批，立宁宗。庆元元年，加尊号"光祐"二字。二年，迁居重华宫，易名曰慈福。三年崩。

容斋洪氏《随笔》曰："唐德宗即位，访求其母沈太后，历顺宗及宪宗时曾祖母，故称为曾太皇太后，盖别於祖母也。旧、新二《唐书　纪》皆载之。今慈福太皇太后在寿康太上时，已加尊称。若於主上则为曾祖母，当用唐故事，加"曾"字。向者尝已告宰相，而省吏以为典故所无。天子逮事三世，安得有前此？亦可谓不知礼矣！又嗣濮王士歆在隆兴为从叔祖，在绍熙为曾叔祖庆元为高叔祖矣，而仍称皇叔祖如故。士歆视嗣秀王伯圭为从祖，今圭称皇伯祖，而歆但为皇叔祖，乃是弟尔！礼寺亦以为国朝以来无称曾高者，彼盖不知累朝尊属，元未之有也。"

淳熙十六年二月，上内禅，皇太子即位，移御重华宫，上尊号曰至尊寿皇圣帝。至绍熙五年崩。

光宗既受禅，上成肃皇后尊号曰寿成皇后。孝宗崩，上皇太后尊号。庆元初，加号"惠慈"。嘉泰二年，上太皇太后尊号。

绍熙五年六月，寿皇崩光宗以疾不能行丧礼，七月，宪圣太皇太后命皇子嘉王即皇帝位，尊光宗为太上皇，居泰安宫（以内中寝殿为之）。庆元元年，上尊号曰圣安寿仁。六年崩。

宁宗既即位，尊慈懿皇后为皇太后，退居寿康宫慈宁殿，上尊号曰寿仁。庆元六年崩。








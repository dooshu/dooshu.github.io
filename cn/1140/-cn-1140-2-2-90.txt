陈尚书祠

陈靖献公迪宣城人狥建文难族且尽一乳媪芮氏窃公襁褓儿逸诸窦中既八岁媪且死泣曰子陈氏儿也我不言谁知者事遂闻时文皇怒稍解诏戍登州四世而侍御公鼎以直显尚书公其学继之为登右族予校士蓬莱因谒公祠为文以祭之兼赋是诗

呜呼维靖献九死断人肠宗祊余白骨墟墓发幽房猗与公始生实维我陵阳天命垂一髪瓜瓞沧海旁柱史既鹊起尚书弥鹰扬孤凤将九雏厥声何煌煌始知苌弘血万古腾光芒明禋并岳渎正气升扶桑灵旗邈彷佛披髪游大荒嗟予复何为零泪沾衣裳


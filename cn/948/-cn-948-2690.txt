陆游　山村经行因施药

闲行偶复到山村，父老遮留共一尊。

曩日见公孙未晬，如今已解牧鸡豚。

陆游

陆游　山村经行因施药

耕佣蚕妇共欣然，得见先生定有年；

扫洒门庭拂床几，瓦盆盛酒荐豚肩。

陆游

陆游　山村经行因施药

儿扶一老侯溪边，来告头风久未痊。

不用更求芎芷辈，吾诗读罢自醒然。

陆游

陆游　山村经行因施药

驴肩每带药囊行，村巷欢欣夹道迎。

共说向来曾活我，生儿多以陆为名。

陆游

陆游　山村经行因施药

逆旅人家近野桥，偶因秣蹇暂消摇。

村翁不解读本草，争就先生辨药苗。

陆游


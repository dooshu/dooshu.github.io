○谢手诏表

臣某言：今日伏奉恩旨，以臣今月十一日上表称贺圣体痊复事，赐手诏奖饬者。绛阙流恩，紫泥颁宠，仰承天造，俯慰凡庸。臣某诚荣诚恐顿首顿首。窃以臣叨从疏野。幸列班行，虽焚修每祝於龙图，而旦夕合趋於凤阙，洎婴疾苦，稍旷朝天。昨日以皇帝陛下庶政怀劳，万岁关念，偶致违裕，寻就痊和。是以臣稽首欢呼，飞章称贺，实簪裳之素分，乃周列之常仪。岂谓皇慈，曲颁紫诏。臣谨已焚香跪受讫，无任瞻天荷圣激切屏营之至。


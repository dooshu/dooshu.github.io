○上刘舍人状

违阙稍久，结恋伏深。前月获望门墙，值有宾客，吐辞未尽，受顾如初。某孤僻寡徒，懒慢成性。虞生治《易》，众论同侵；扬子草《元》，当时共笑。因缘一命，羁绁三年，常赖恩知，免至颠殒。伏以士之营道抱器，处世立名，诚宜俟彼时来，亦在申於知者。内惟庸薄，切有比方。陈蕃甚贫，未欲扫除一室；孟光虽丑，已尝偃蹇数夫。倚望光辉，实在造次。伏惟终始念察。


卷七

周显德六年正月，枢密使王朴上疏曰：

臣闻礼以检形，乐以治心。礼乐者，圣王之大教也，形体顺于外，心气和于内，而不治者未之有也。故治定必制礼，功成必作乐，一人作之于上，万国化之于下。政令不严、功力不劳而天下理者，礼乐也。行政者礼也，成礼者乐也，故圣人尽心焉。

夫乐作于人心，成声于物，声气既和，反感于人心者也。所假之物，大小有数。九者成数也，是以黄帝吹九寸之管，得黄钟之声，为乐之端也。半之，清声也；倍之，缓声也；三分其一以损益之，相生之声也。十二变而复黄钟，声之总数也。乃命之曰十二律。旋迭为均，均有七调，合八十四调，播之于八音，著之于歌颂，将以奉天地，事祖宗，和君臣，接宾旅，恢政教，厚风俗，以其功德之形容告于神明，俾百代之后知邦国之所由行者也。

宗周而上，率由斯道，自秦而下，旋宫声废。洎东汉虽有太子丞鲍邺兴之，亦人亡而音息，无嗣续之者。汉至隋垂十代，凡数百年，所存者黄钟之宫一调而已。十二律中惟用七声，其馀五律谓之哑钟，盖不用故也。

唐太宗有知人之明，善复古道，乃用祖孝孙、张文收考正雅乐，而旋宫八十四调复见于时，在县之器方无哑者。所以知太宗之道与三五同功焉。安、史之乱，京都为墟，器之与工，十不存一，所用歌奏，渐多纰缪。逮乎黄巢之馀，工器都尽，购募不获，文记亦亡，集官酌详，终不知其制度。时有太常博士殷盈孙，按周官考工记之文，铸镈钟十二，编钟二百四十；处士萧承训校定石磬，今之在悬者是也。虽有乐器之状，殊无相应之和。逮夫伪梁、后唐，历晋与汉，皆享国不远，未暇及于礼乐，至十二镈钟，不问声律宫商，但循环而击之，编钟、编磬徒悬而已。丝、竹、匏、土，仅有七声，作黄钟之宫一调，亦不能备，其馀八十三调于是乎泯绝。乐之缺坏，无甚于今。

陛下天纵文武，奄宅中区，思复三代之风，临视乐悬，亲自考听，知其亡失，深动上心，乃命中书舍人窦俨参详太常乐事，不逾月调品八音，粗加和会。以臣曾学律历，宣示古今乐录，令臣讨论。臣虽不敏，敢不奉诏。遂依周法，以秬黍校定尺度，长九寸，虚径三分，为黄钟之管，与见在黄钟之声相应。以上下相生之法推之，得十二律管。以为众管互吹，用声不便，乃作律准，十三弦宣声，长九尺张弦，各如黄钟之声。以第八弦六尺，设柱为林钟；第三弦八尺，设柱为太簇；第十弦五尺三寸四分，设柱为南吕；第五弦七尺一寸二分，设柱为姑洗；第十二弦四尺七寸五分，设柱为应钟；第七弦六尺三寸三分，设柱为蕤宾；第二弦八尺四寸四分，设柱为大吕；第九弦五尺六寸三分，设柱为夷则；第四弦七尺五寸一分，设柱为夹钟；第十一弦五尺一分，设柱为无射；第六弦六尺六寸六分，设柱为仲吕；第十三弦四尺五寸，设柱为黄钟之清声。十二声中，旋用七声为均，为均之主者，惟宫，征、商、羽、角、变宫、变征次焉。发其均主之声，归乎本音之律，七声迭应而不乱，乃成其调。均有七调，声有十二均，合八十四调，歌奏之曲，由之出焉。旋宫之声久绝，一日而补，出臣独见，恐未详悉，望下中书门下，集百官及内外知音者较其得失，然后依调制曲。

八十四调，曲有数百，今见存者九曲而已，皆谓之黄钟之宫。今详其音数，内三曲则是黄钟宫声，其馀六曲错杂诸调，盖传习之误也。唐初虽有旋宫之乐，至于用曲，多与礼文相违。既不敢用唐为则，臣又懵学独力，未能备究古今，亦望集多闻知礼乐者，上本古典，下顺常道，定其义理，于何月行何礼，合用何调曲，声数长短，几变几成，议定而制曲，方可久长行用。所补雅乐旋宫八十四调，并所定尺寸、所吹黄钟管、所作律凖，谨并上进。

乃诏尚书省集百官详议。兵部尚书张昭等议曰：

昔帝鸿氏之制乐也，将以范围天地，叶和人神，候八节之风声，测四时之正气。气之清浊不可以笔授，声之善否不可以口传，故凫氏铸钟，伶伦截竹，为律吕相生之算，宫商正和之音，乃播之于管弦，宣之于钟石。然后覆载之情䜣合，阴阳之气和同，八风从律而不奸，五声成文而不乱，空桑、枯竹之韵，足以礼神；云门、大夏之容无亏观德。然月律有旋宫之法，备于太师之职，经秦灭学，雅道凌夷。

汉初制氏所调，唯存鼓舞，旋宫十二均更用之法，世莫得传。汉元帝时，京房善易别音，探求古义，以周官均法，每月更用五音，乃立准调，旋相为宫，成六十调。又以日法析为三百六十，传于乐府，而编悬复旧，律吕无差。遭汉中微，雅乐沦缺，京房准法，屡有言者，事终不成。钱乐空记其名，沉重但条其说，六十律法，寂寥不嗣。梁武帝素精音律，自造四通十二笛，以叙八音，又引古五正、二变之音，旋相为宫，得八十四调，与律凖所调，音同数异。侯景之乱，其音又绝。

隋朝初定雅乐，群党沮议，历载不成，而沛国公郑译因龟兹琵琶七音，以应月律，五正、二变，七调克谐，旋相为宫，复为八十四调。工人万宝长又减其丝数，稍令古淡。隋高祖不重雅乐，令儒官集议。博士何妥驳奏，其郑、万所奏八十四调并废。隋代郊庙所奏，唯黄钟一均，与五郊迎气，杂用蕤宾，但七调而已，其馀五钟，悬而不作。三朝宴乐，用缦乐九部，迄于革命，未能改更。

唐太宗爰命旧工祖孝孙、张文收整比郑译、宝常所均七音八十四调，方得丝管并施，钟石俱奏，七始之音复振，四厢之韵皆调。自安、史乱难，咸秦荡覆，崇牙树羽之器，扫地无馀，戛击搏拊之工，穷年不嗣，郊庙所奏，何异南箕，波荡不还，知音殆绝。

臣等窃以音之所起，出自人心，夔、旷不能常存，人事不能常泰，人亡则音息，世乱则乐崩，若不深知礼乐之情，安明制作之本！臣等据枢密使王朴条奏，采京房之准法，练梁武之通音，考郑译、宝常之七均，较孝孙、文收之九变，积累黍以审其度，听音诗以测其情，依权衡嘉量之前文，得备数和声之大旨，施于钟簴，足洽箫韶。

臣等今月十九日于太常寺集，又命大乐令贾峻奏王朴新法教习，以备礼寺施用。其五郊天地、宗庙、社稷、三庙大礼，合用十二管诸调，并载唐史、开元礼，近代常行。广顺中，太常卿边蔚奉敕定前件祠祭、朝会舞名、乐曲、歌词，寺司合有簿籍。伏恐所定与新曲法调声韵不叶，请下太常寺检详校试。若或乖舛，请本寺依新法声调，别撰乐章舞曲，令歌者诵习。

从之。

梁开平二年五月，太常奏：“皇帝南郊，奏庆和之乐，舞崇德之舞。皇帝行，奏庆顺之曲。奠玉帛、登歌，奏庆平之曲。太庙迎神，舞开平之舞。迎俎，奏庆肃之曲。酌献，奏庆熙之曲。饮福，奏庆隆之曲。送文舞、迎武舞，奏庆融之曲。亚献、终献，奏庆休之曲。送神，奏庆和之曲。”

晋天福四年十二月，太常礼院奏：“正、至王公上寿，皇帝举酒，奏元同之乐。饮讫，殿中监受虚爵，群臣就坐，再拜受酒，皇帝三献，皆奏文同乐。上举食，文舞奏昭德之舞，武舞奏成功之舞。三饮讫，虚爵复于坫，侍中奏礼毕，群臣再拜，奏大同蕤宾之钟。皇帝降坐，百僚旋退。〈其月，又奏宫悬歌舞未全，请杂用九部雅乐、教坊法曲，从之。〉

汉高受命之年九月，吏部侍郎、判守太常寺张昭奏：

昔周公相成王，制礼作乐，殿庭遍奏六代之舞，所谓咸池、云门、大韶、大夏、大濩、大武也。周室既衰，诸乐皆废，惟大韶、大武二曲存焉。秦、汉已来，名为二舞，文舞，韶也；武舞，武也。汉时改为文始、五行之舞，历代因而不改。贞观作乐之时，祖孝孙改隋文舞为治康之舞，武舞为凯安之舞，又有秦王破阵乐、功成庆善乐二舞，乐府亦用为二舞，是舞有四焉。前朝行用年深，不可遽废。今且改其名如左。祖孝孙所定二舞名：文舞曰治康之舞，今改为治安之舞；武舞曰凯安之舞，今改为振德之舞。贞观中二舞名：文舞功成庆善乐，前朝名九功舞，今改为观象之舞；武舞秦王破陈乐，前朝名七德舞，今改为讲功之舞。其治安、振德二舞，请依旧郊庙行用，以文舞降神，武舞送神。其观象、讲功二舞，请依旧宴会行用。

昔周奏六代之乐，即今二舞是也。其宾祭常用，别有九夏之乐，即肆夏、皇夏等是也。梁武帝善音乐，改九夏为十二雅，前朝祖孝孙改雅为和，示不相沿也。今改和为成，取韶乐九成之义也。十二成乐曲名：祭天神奏豫和，今改为禋成之乐；祭地祗奏顺和，今改为顺成之乐；祭宗庙奏永和，今改为裕成之乐；祭天地宗庙登歌奏肃和，今改为肃成之乐；皇帝临轩奏太和，今改为政成之乐；王公出入奏舒和，今改为弼成之乐；皇帝食举及饮宴奏舒和，今改为德成之乐；皇帝受朝、皇后入宫奏正和，今改为扆成之乐；皇太子轩悬出入奏承和，今改为允成之乐；正、至皇帝礼会登歌奏昭和，今改为庆成之乐；郊庙俎入奏雍和，今改为骍成之乐；皇帝祭享酌献、读祝文及饮福受胙奏寿和，今改为寿成之乐。

祖孝孙元奏十二和曲，开元中又奏三和曲，遂有十五和之名。梁置十二雅，盖取十二天之成数，契八音十二律之变，辄益三和，有乖稽古。又缘祠祭所用，不可尽去，今取其一焉。祭孔宣父、齐太公庙，降神奏宣和，今改为师雅之乐。王公升殿、会讫降阶履行奏祴和，今废，同用弼成之乐。享先农、耕藉田奏丰和，今废，同用顺成之乐。〈已上四舞十二成雅乐名。〉

皇帝正、至受朝贺用乐次第：冬、伏公卿入奏弼成之曲，皇帝坐奏政成之曲，〈正、伏与冬同。〉公卿献奏寿成之曲，〈正、伏、冬同。〉皇帝举爵奏德成之曲，〈正、伏与冬同。〉皇帝兴奏政成之曲，〈正、伏、冬同。〉群臣会毕降阶奏弼成之曲，〈正、伏、冬同。〉卿正奏弼成之曲。〈正、伏与冬同。〉

皇帝享太庙用乐次第：降神用文舞，奏裕成之乐，九变，用黄钟；〈宫三变，大吕角再变，应再变，应钟羽再变。〉皇帝行奏政成之曲；〈用黄钟羽。〉登歌酌献奏肃成之曲；〈用黄钟羽。〉迎俎奏骍成之曲；〈用黄钟羽。〉皇帝饮福奏寿成之乐；送文舞出、迎武舞入，文舞奏弼成之曲，武舞奏振德之曲；彻俎送神奏裕成之曲。

皇帝南郊用乐次第：降神用文舞，奏禋成之乐，六变；皇帝行奏政成之曲；登歌奠玉帛奏肃成之曲；迎俎奏骍成之曲；皇帝初献奏寿成之曲；亚献、终献同奏寿成之曲；皇帝饮福奏寿成之曲；送文舞出、迎武舞入，文舞奏弼成之曲，武舞奏振德之曲；送神奏禋成之曲。

皇帝祫享太庙用乐次第：降神用文舞，奏裕成之乐，九变；〈黄钟奏，大吕宫再奏，大吕征再奏，应钟羽再奏。〉酌献奏肃成之曲；俎入奏骍成之曲；奠献馈食奏本室之曲；〈用本室之词同太庙奠献次第。〉皇帝饮福奏寿成之曲；送文舞出、迎武舞入，文舞奏弼成之曲，武舞奏振德之曲，送神奏裕成之曲。

皇帝祀地祇用乐次第：降神用文舞，奏顺成之乐，八变；皇帝行奏政成之曲；登歌奠玉币奏肃成之曲；俎入奏骍成之曲；武舞奏振德之舞；送神奏顺成之曲。

皇帝封禅用乐次第：降神用文舞，奏禋成之曲；皇帝行奏政成之曲；俎入奏骍成之曲；登歌奠玉币奏肃成之曲；酌献、饮福同奏寿成之曲；送文舞出、迎武舞入，文舞奏弼成之曲，武舞奏振德之舞；送神奏禋成之曲。

皇帝祭太社用乐次第：〈祭先农、藉田、䄍百神用乐同。〉降神用文舞，奏顺成之乐，八变；皇帝行奏政成之曲；登歌奠玉币奏肃成之曲；俎入奏骍成之曲；酌献、饮福同奏寿成之曲；送文舞出、迎武舞入，文舞奏弼成之曲，武舞奏报德之曲；送神奏顺成之曲。

皇帝孟夏雩祀、于南郊迎气、祭五帝、朝日夕月用乐次第：降神奏禋成之曲；皇帝行奏政成之曲；登歌奠玉币奏肃成之曲；俎入奏骍成之曲；酌献、饮福同奏寿成之曲；送文舞出、迎武舞入，文舞奏弼成之曲，武舞奏振德之舞；送神奏禋成之曲。

皇后季夏祀先蚕躬桑用乐次第：降神奏裕成之曲，三变；皇后行奏扆成之曲；皇后酌献、奠币登歌奏肃成之曲；送神奏裕成之曲；皇后采桑奏扆成之曲。

皇太子释奠孔宣父庙用乐次第：降神用文舞，奏师雅之乐，三变；太子行奏允成之曲；登歌奠玉币奏肃成之曲；俎入奏骍成之曲；送文舞出、迎武舞入，文舞奏弼成之曲，武舞奏振德之舞；送神奏师雅之曲。

周广顺元年八月，太常卿边蔚奏：

前朝改祖孝孙所定二舞，文舞曰治安之舞，武舞曰振德之舞，今改治安为政和之舞，振德为善胜之舞。前朝改贞观中二舞名，文舞曰观象之舞，武舞曰讲功之舞，今改观象为崇德之舞，讲功为象成之舞。又议改十二成为十二顺乐曲：祭天神奏禋成，今改为昭顺之乐；祭地祇奏顺成，今改为宁顺之乐；祭宗庙奏裕成，今改为肃顺之乐；祭天地宗庙登歌奏肃成，今改为感顺之乐；皇帝临轩奏政成，今改为治顺之乐；王公出入奏弼成，今改为忠顺之乐；皇帝食举奏德成，今改为康顺之乐；皇帝受朝、皇后入宫奏扆成，今改为雍顺之乐；皇太子轩悬出入奏允成，今改为温顺之乐；正、至皇帝礼会登歌奏庆成，今改为礼顺之乐；郊庙俎入奏骍成，今改为禋顺之乐；皇帝祭享酌献、读祝文及饮福受胙奏寿成，今改为福顺之乐。

梁武帝改九夏为十二雅，以协阳律阴吕十二管旋宫之义，祖孝孙改为十二和，开元中，乃益三和，前朝去和改雅，今名既异时，作宜稽古，当去雅只用十二顺之曲。祭孔宣父、齐太公庙降神奏师雅，今同用礼顺之乐。王公升殿、会讫降阶履行同用弼成，今同用忠顺之乐。享先农及籍田同用顺成，今同用宁顺之乐。皇帝正、至受朝贺用乐：〈冬、伏同。〉公卿入奏忠顺之曲；〈冬、伏同。〉皇帝坐奏治顺之曲；〈冬、伏同。〉公卿献寿奏福顺之曲；〈冬、伏同。〉皇帝举爵奏康顺之曲；〈冬、伏同。〉群臣会毕降阶奏忠顺之曲；〈冬、伏同。〉公卿出奏忠顺之曲。〈冬、伏同。〉皇帝谒太庙用文舞，奏肃顺之曲；皇帝行奏治顺之曲；登歌酌献奏感顺之曲；迎俎奏禋顺之曲；皇帝饮福奏福顺之曲；送文舞出、迎武舞入，文舞奏忠顺之曲，武舞奏善胜之舞；彻俎奏肃顺之曲。皇帝南郊大礼：降神用文舞，奏昭顺之曲；皇帝行奏治顺之曲；登歌奠玉币奏感顺之曲；迎俎奏禋顺之曲；皇帝初献奏福顺之曲；亚献、终献同奏礼顺之曲；皇帝饮福奏福顺之曲；送文舞出、迎武舞入，文舞奏忠顺之曲，武舞奏善胜之曲；送神奏昭顺之曲。

梁肃祖宣元皇帝庙室酌献舞大合之舞，敬祖光献皇帝庙室酌献舞象功之舞，宪祖昭武皇帝庙室酌献舞来仪之舞，烈祖文穆皇帝庙室酌献舞昭德之舞，登歌乐章各一首。〈太常少卿杨焕撰。〉

后唐庄宗光圣神闵孝皇帝庙室酌献舞武成之舞，登歌乐章各一首。〈尚书兵部侍郎崔居俭撰。〉

明宗圣德和武钦孝皇帝庙室酌献舞雍熙之舞，登歌乐章一首。〈太常卿卢文纪撰。〉

晋高祖圣文章武明德孝皇帝庙室酌献舞咸和之舞，登歌乐章一首。〈太子宾客、判太常寺事赵光辅撰。〉

汉文祖明皇帝庙室酌献舞灵长之舞，德祖恭僖皇帝庙室酌献舞积善之舞，翼祖昭宪皇帝庙室酌献舞显仁之舞，显祖章圣皇帝庙室酌献舞章庆之舞，登歌乐章共四首。〈太常卿张昭撰。〉

汉高祖睿文圣武昭肃孝皇帝庙室酌献舞观德之舞，登歌乐章一首。

周信祖睿和皇帝庙室酌献舞肃雍之舞，僖祖明宪皇帝庙室酌献舞章德之舞，义祖翼顺皇帝庙室酌献舞善庆之舞，庆祖章肃皇帝庙室酌献舞观成之舞，登歌乐章各一首。

太祖神圣恭肃文武孝皇帝庙室酌献舞明德之舞，登歌乐章一首。〈太常卿田敏撰。〉世宗睿武孝文皇帝庙室酌献舞定功之舞，登歌乐章一首。〈翰林学士、中书舍人、判太常寺事窦俨撰。〉

后唐长兴三年九月，宴于长春殿，教坊进新曲，赐名长兴乐。

晋开运二年八月，中书舍人陶谷奏：“臣前任太常少卿，伏见本寺见管教坊二舞，本户州县居民，若不尽免差徭，无缘投名鼓舞。况正殿会朝已久停废，其见管人数等每有沦亡，皆拟填补，既不曾教习，但虚免差徭，伏乞且议停废。”敕：“乐工宜令教习，舞郎权且停废。”其年十一月，太常丞刘涣奏：“当寺全少乐工，或正、冬朝会，郊庙行礼，旋差京府衙门首乐官权充，虽曾教习，未免生疏，兼又改业胡部音声，不闲太常歌曲，伏乞宣下所司，量支请给，据见阙乐师添召，令在寺习学。”敕：“太常见管两京雅乐节级乐工共四十人外，更添六十人。内三十八人，宜抽教坊贴部乐官兼充；馀二十二人，宜令本寺照名充填。仍令三司定支春冬衣粮，月报闻奏，其旧管四十人，亦量添请。”








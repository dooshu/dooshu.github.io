○代柳公绰谢上任表

肃恭休命，晨夜趋程，荷宠私，不遑寝食，以月日到所部上讫（云云）。臣闻古之制爵禄者，爵以居有德，禄以养有功。臣本书生，宦不期达，值某皇帝文明抚运，大阐元猷，搜采众才，幸忝甄录。历践中外，星霜屡移，曾无涓尘，上答鸿造。忘其薄陋，委以雄藩。顾无绥驭之能，谬忝澄清之寄。将何以敷宣皇泽，普谕天慈？惟当察慝以为防，视俗而为教，蠲除细故，务安黎献，庶几清静无扰，以慰远人。臣不胜忝冒荷恩之至。


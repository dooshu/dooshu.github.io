潘牥　茶

透屋松风蠏眼汤，野人纱帽自煎尝。

谏议不分三道印，赵州剩借一瓯香。

潘牥

潘牥　茶

瑞草如梅早占春，谁将龙凤付仙人。

烹来盏内花犹白，浇出胸中不语尘。

潘牥

潘牥　茶

豕腹中空暗浪惊，羊肠旋复绕车声。

才看云脚如丝动，便觉诗脾作雪清。

曲蘖无功将退舍，蘼芜何罪亦遭烹。

傍人莫讶能句赋，窗下观书眼倍明。

潘牥

潘牥　茶

不因将军打门惊，瓦釜何从得此声。

谁道枯肠三碗怯，能令俗骨一生清。

鸿渐绝怕膏新绝，党进那知雪水烹。

从此客来真水厄，吾方正酒学泉明。

潘牥


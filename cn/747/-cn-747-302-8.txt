○答萧十书

述白：忽枉书问，词高理博，寻玩反覆，罔知厌倦。述闻登太山者，睹薄而迷其方面；涉瀛洲者，挹波涛而懵其浅深。盖广大则昧，然难为究。足下贯穿群言，靡不该览，闻一以知十，切问而近思。词人之渊薮，仆诚不敏，何以当斯乎？足下无弃刍荛，轻投琼玖，讲学先训，足以起予。启发微言，孰不贾勇？谨当扫陋巷之庭宇，望君子之轩车，博约之道，以俟会面。韦某顿首。


思砚斋记

君子之论人也生眎其所好其事亲也殁眎其所不忘尚书户部郎中许君生洲负頴力学尝为翰林院庶吉士肆力於文辞余见其思砚斋诗异而问之则喟然曰先大父中丞公天启间守绍兴梦东坡先生手授一砚翌日使童子种竹卧龙山麓掘地果得砚玉质金声背有东坡小像先中丞摩挲拂拭宝之数十年不离寝处明末兵乱失去时先中丞既殁家大人追念手泽为之出涕顔所居曰思砚斋君为我记之夫天下之可嗜者多矣贪夫志营筐箧把握之物足富十世砚非有声色珍奇之移人也且夫成之必有毁得之必有失也天球琬琰隋珠赵璧以天子诸侯王之贵不能必其世守奚独介介於一砚哉坡公平生喜砚如凤咮龙尾眉子之类触手为铭殆不可胜数当其见嫉於时也朝列不容必欲放之岭表瘴厉滨死之地然而荒陬蛮壤重其只字如珠玉至今六七百年拾其所用石砚犹使人爱玩累世不忍忘岂不以其人哉士生百代之下恨不得见古人往往见之梦寐坡公入梦於中丞其精神感召非偶然者夫读其书想见其人况得其器物与梦合又覩其遗像髣髴与古人相上下其宝而传之子孙固宜而为其子者思先公之嗜好齎咨涕洟以名其斋又若趋庭侍几杖亲承音旨所为尚友古人绍闻先德不衰者皆於是乎在也诗曰孝子不匮永锡尔类昔范乔捧祖砚而泣前史美之推斯志也即户部君之为人可知矣遂为之记


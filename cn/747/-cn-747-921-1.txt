○西林寺水阁院经藏铭（并序）

湛湛佛身，不离三界；明明经卷，只在一尘。剖一尘而经卷舒，岂俟於贝多叶上；了三界而佛身现，宁居於娑婆树间。楚金范以非真，海墨书而莫尽，是曰“恭敬”，是曰“受持”，不亏不崩，无丧无得，四魔以之恐惧，二乘以之震惊。然後从智起悲，回真入俗，於圆常路，开方便门，导彼出生死之源，令其践圣贤之辙。就泯相而示相，向绝言而演言，报化於是乎垂形，渐顿於是乎立教。忉利未下，优填遂琢於旃檀；俱尸已灭，迦叶乃集於妒露。金容螺髻，瞻之者万福攸同；玉轴琅函，闻之者百禄是总。津梁六趣，耳目群生，天上人间，何莫由斯者矣！

庐山者，形摇汇泽，根蘸湓江，既曰洞天，亦称德镇，名花吐其锦绣，幽鸟鸣其笙簧。雨过长空，积翠出数州之外；春来平陆，凝烟当万户之前。西林寺者，昙现访落已来，惠永经纶之後。陶范光禄为檀越於晋朝，欧阳率更撰丰碑於隋代，年既绵邈，事亦周详。水阁院者，即贞元间齐朗律师之所居也。朗师精通律部，宏护法门，屡陟香坛，广度缁侣。江西佛法，於焉而昌，天下鸿名，於焉而振。逮乎皇唐再造，上德中兴，真风颓而复扬，慧日昏而更晓。斯院藏经，即褒国孝定公奉烈祖元宗之仙驾，答今上之睿恩，舍其俸金之所造也。爰是鲤飞东海，马化南朝，郁为帝宗，兼开相府。器度高邈，识量宏深，孝以承家，忠以奉上，闺门雍睦，棣萼和谐。然而谛信佛乘，归依法宝。虽广阳辅魏，竟陵佐齐，无以尚之。念斯院也，每萃真徒，犹亏海藏。藏之弊者，以其行之密，宇之小，施之忙，工之攘所致矣。我则加其墨，增其纸，伟其轴，恢其函，俾眉寿之僧，腊高之士，或雨昏凭几，雪夜临灯，无眇视之艰哉！孝定公於是亲洒神毫，遍题经目，结因缘事，表殷重心。缃已周，锦绦告亻孱，追二圣在天之驾，祝吾皇无疆之休。

庆赞云毕，不幸孝定公薨。当不渝之时，自书遗诫，嘱累是经矣。保定县公安吉县公，情切存于，心存求矣。欲资冥，兼助良缘，由斯建其藏殿矣。市徂徕松，度豫章木，般输献艺，离朱督绳，兽绮钱，花分藻井。荧荧列宿，夜逼璇题；潺潺系湍，秋和金铎。凡行宫之内藏，藏心之佛像，供养什物，靡不毕备。兼置真堂，迎孝定公真容於其西序耳。亦既见止，忽惊魏邴贞姿，望之俨然，似得刘雷高趣。斯院即上京右街演教大师为他年肥遁之所。经藏将毕，亦命而尸之。夫报天伦之义，怀陟冈之情，结胜事於名蓝，树良因於宝藏，使其览之者，因指见月，自教明心，此之为福，福亦大矣！此之为报，报无加焉。何止荐香魂於安养之都，助真识於欢喜之地。故贾琼问恕，文中子曰：“为人之弟者，以其兄之心，推而达於天下，斯可矣！”二县公其恕乎？真才愧披文，词非尚宝，叨蒙英顾，令纪芳猷，辄率愚怀，谨为铭曰：

佛即三界，经在上尘。一尘经卷，三界佛身。悟则无上，剖则正真。不垢不净，无我无人。般若观空，区和涉有。为象王回，类狮子吼。八藏流通，三叶传授。诠以真心，生从佛口。峨峨庐阜，郁郁西林。惠永遁迹，齐朗修心。水击清响，松偃繁阴。香灯熠耀，台殿岑。懿哉定公！建斯经藏。字粗轴伟，恢函壮。<齿>齿之僧，庞眉之相。披阅研精，实为现量。定公薨矣，畴荐重泉。怡怡情切，绰绰心专。架树绀殿，成就元诠。惟二县公，毕此良缘。日映绮窗，凝绣闼。栌穹隆，栾葛。胜果克臻，福田弥阔。用荐贞魂，永归解脱。

齐已

齐已，名得生，俗姓胡氏。潭州益阳人。出家大沩山同庆寺，复往衡岳东林寺。荆南高从诲迎置龙兴寺，署为僧正。自号衡岳沙门。卒於豫章西山金鼓寺，著有《白莲集》十卷。


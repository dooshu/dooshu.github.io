○鄴兵議

議曰彰德有衛兵。有民兵。民兵者。快手。騎也。民壯。步也。衛兵分番戍京師及比塞。留者守城禽盜。彼皆生長行伍。習戈矢。猶耒耜焉。民兵取之隴民。及市井之黠者。歲操日練。猶不能執弓挾刃。闔郡精兵不足百人。夫盜猶潦水也。突至則襄畝齧防。去之則涸。非有期約可憑也。論者曰今無盜矣、而素養遊手空役併差、彼豢養之久、怠於農業、一旦罷去皆盜也、革之便然正德壬申薊盜數萬圍城、火南關焰灼城樓、衛兵先皆以賂縱遣、無在城中者、幸官軍至、賊乃解散、嗟乎。當是時。非民兵。城必陷矣。夫軍與民對置者也。無事民出粟以養軍。寇至則禦之。使民無擾。縉紳敷禮明刑。介胃習武剔盜其來久矣。自兵興責皆在有司。往往褫職左官。而彼武人者。通賊起家。漁軍弛備。略無詰責。余不知其何也。正德丁丑有司留心兵事。是時上官命有司并督治衛兵之留者。兵威稍振。雖荒曠無警。後變前制。而郭門之外。刼掠官私貨。夫馭民者法也。持法者人也。法久必弊。救之存乎人。今慮其為遊民為盜。欲直罷之。一旦之變。誰仗乎。初薊盜之起劉七等八人耳。後至二十六人。辛未歲掠水冶不利。乃又西至史泉。去府二舍。四面山環。七等各喜得僻地可為樂矣。雖旬無他虞。乃散馬弛弓。刀菜掛壁間縱酒歌呼。夜召倡女酣寢。民兵偵知之。約指揮某夜往襲。戊夜至史泉東三里止。賊皆熟睡。是時人持梃可盡殲矣。官吏養賊自肥自古一律良可嘆也而民兵為甲者利其貲。謂指揮曰。此屬坐而擒矣。而吾輩亡利逐去之而俘其棄餘何如。指揮諾。遲明發砲。賊大驚。乃乘酒力躍馬持矛矢來。兵皆走獨百戶張世褖與戰死。賊自是不敢恣肆。溢為數萬人。大師而後克之嗟乎無法不畏不可以師不貨無疑乃可以勝自今長老言之未嘗不於邑也彰德北衛燕趙。西塞太行豫陜、在南東蹠澶。魯是故滰衛洹湯可阻也。車騎蟻尖可據也兵可罷乎。或曰州縣無衛兵者。當有民兵。府不可去與。曰治軍。是故重放免之法則官廉嚴參驗則兵集。縱寇及避者必戮。而令有司得治之庶乎其可省也。


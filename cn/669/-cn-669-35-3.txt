3　善惡以熟言若仁在乎熟　季氏之惡已熟　佛經言善惡之熟


善惡以熟言，若孟子「仁在乎熟」、漢五行志董仲舒廟災對「季氏之惡已熟」是也。佛者曰：【原注】成實論。「行惡見樂，爲惡未熟，至其惡熟，自見受苦。行善見苦，爲善未熟，至其善熟，自見受樂。」其言善惡之熟，亦名言也。

【集證】隋書經籍志：「鳩摩羅什譯維摩、法華、成實論諸經，及曇無懺所譯金光明、曇摩羅懺所譯泥洹等經，並爲大乘之學。」

【元圻案】宋俞成元德螢雪叢説引大藏經云：「善若無報，其善未熟，其善熟時，必受其福。惡若無報，其惡未熟，其惡熟時，必受其苦。」






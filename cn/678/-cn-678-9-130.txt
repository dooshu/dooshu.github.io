筠溪快山有虎

筠溪快山有虎，嘗搏牧牛童子，為兩牛所逐，虎既去，牛捍護之，童子竟死。石門老衲文公為予言之，為作詩記之，以諷含齒被髮而不義者。然予徒能諷之，其能已之哉！「快山山淺亦有虎，時時妥尾過行路。一豎坐地牧兩牯，以捶捶地不復顧。虎搏豎如鷹搦兔，兩牛來奔虎棄去。因往荷癢挨老樹，牯則喘視同守護。虎竟不能得此豎，豎雖不救牯無負。一村囂傳共鳴鼓，而虎已逃不知處。嗟哉異哉兩大武，高義可與貫高伍。今走仁義名好古，臨事真情乃愧汝。此事可信文公語，為君落筆敏風雨。」


○讨董璋敕

王者兴师讨伐，若行其时雨；农夫去草诛锄，务绝其本根。具载格言，式符戎略。而况天垂弧矢，尽殪狼星，国举干戈，当平贼子，得不朝申号令，夕议削除。安邦守正翊赞功臣剑南东川节度使特进检校太尉同中书门下平章事梓州剌史董璋，受国深恩，殿邦重寄，但恣贪残之性，莫分宵旰之忧，唯务包藏，显彰侮慢，朝廷每施含垢，具为掩瑕，略无悛革之心，转有狂迷之状，伺便而侵渔仁境，何名而点发义军，仍於关防，辄修堡砦，兼传书檄，招寇盗於晋州；寻纵贼徒，欲窥觎於遂府。焚烧民舍，驱虏耕牛。览奏报以实繁，数愆尤而莫尽。岂有武虔裕身为刺史，辄敢縻留，大程官手执宣头，略无遵禀。而又淫刑害物，酷法作威，铁笼之炮炙未闻，金赎之科罪并发。善人知惧，恶贯已盈，且擢以难穷，宜燃脐而不赦。今则已徵师旅，将扫妖氛，举烈火以燎毛，飞严霜而脱叶，匪朝伊夕，覆狡擒奸。

於戏，无礼於君，奋鹰而驱鸟雀；有功必赏，誓带砺而保山河。殄寇则理在必然，兴兵则事非获已。凡在遐迩，宜体朕怀。其董璋在身官爵并削夺。


◇答津律师书

集来枉告，良用怃然。余学惭技痒，人非准的，中间虽曾讲授，不异管内窥天，岂足作范後昆，踵武前哲？盖身疾弗瘳，门人引去，一师盛业，废而莫传，五十之年，忽焉将至，长夜永怀，惆怅何已。每有好事者，日相请逼，遂以罢老，复成自励，如法师数子，本出名家，洛下奇才，当今利齿，必欲探核论部，任持律藏，方为美器，日见绝尘。复有海表奇僧，聚中开士，皆学无常师，不远而至，访道质疑，足称一时之乐。不意胡兵犯跸，虏马饮江，塔庙焚如，义徒道堇。即日京华故老，倚席不谈，乃复爰访幽阿，令其训导。久废无次，何以诲人，故乃荆棘生乎口中，雌黄谬于舌杪矣。煎水求冰，未足为喻，伫能近顾，方陈寸款，瑗白。（《广宏明集》三十二，又一本在二十七上。）


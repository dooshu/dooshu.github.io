阴阳二十五人形性血气不同第十六


〔一〕黄帝问曰：人有阴阳，何谓阴人？何谓阳人？少师对曰：天地之间，不离于五，人亦应之，非徒一阴一阳而已。盖有太阴之人，少阴之人，太阳之人，少阳之人，阴阳和平之人。凡此五人者，其态不同，其筋骨血气亦不同也。太阴之人，贪而不仁，下齐湛湛，好纳而恶出，心抑而不发，不务于时，动而后人，此太阴之人也。少阴之人，少贪而贼心，见人有亡，常若有得，好伤好害，见人有荣，乃反愠怒，心嫉而无恩，此少阴之人也。太阳之人，居处于于，好言大事，无能而虚说，志发于四野，举措不顾是非，为事如常自用，事虽败而无改一作悔 ，此太阳之人也。少阳之人， 谛好自贵，有小小官，则高自宣，好为外交，而不内附，此少阳之人也。阴阳和平之人，居处安静，无为惧惧，无为欣欣，婉然从物，或与不争，与时变化，尊而谦让，卑而不谄，是谓至治。

古人善用针灸者，视人五态乃治之，盛者泻之，虚者补之。

太阴之人，多阴而无阳，其阴血浊，其卫气涩，阴阳不和，缓筋而厚皮，不之疾泻，不能移之。少阴之人，多阴而少阳，小胃而大肠，六腑不调，其阳明脉小而太阳脉大，必审而调之。其血易脱，其气易败。太阳之人，多阳而无阴，必谨调之，无脱其阴而泻其阳，阳重脱者易狂，阴阳皆脱者，暴死不知人。少阳之人，多阳而少阴，经小而络大，血在中而气在外，实阴而虚阳，独泻其络脉则强，气脱而疾，中气重不足，病不起矣。阴阳和平之人，其阴阳之气和，血脉调。宜谨审其阴阳，视其邪正，安其容仪，审其有余，察其不足，盛者泻之，虚则补之，不盛不虚，以经取之。此所以调阴阳，别五态之人也。

太阴之人，其状 音朕 然，黑色，念然下意，临临然长大，0音窘 然未偻。少阴之人，其状清然窃然，固以阴贼，立而躁险，行而似伏。太阳之人，其状轩轩储储，反身折 。少阳之人，其状立则好仰，行则好摇其两臂，两臂肘皆出于背。阴阳和平之人，其状逶逶然，随随然， 然，衮衮然，豆豆然，众人皆曰君子一本多愉愉然，暶暶然 。

〔二〕黄帝问曰：余闻阴阳之人于少师，少师曰：天地之间，不离于五。故五五二十五人之形，血气之所生，别而以候，从外知内何如？岐伯对曰：先立五形，金木水火土，别其五色，异其五声，而二十五人具也。

木形之人，比于上角，苍色，小头长面，大肩平背直身，小手足，有材，好劳心，少力多忧，劳于事，奈春夏，不奈秋冬，秋冬感而成病，主足厥阴，佗佗然。大角一曰左角 之人，比于左足少阳，少阳之上遗遗然。右角一曰少角 之人，比于右足少阳，少阳之下随随然。钛角音太，一曰右角 之人，比于右足少阳，少阳之下鸠鸠然一曰推推然 。判角之人，比于左足少阳，少阳之下括括然。

火形之人，比于上徵，赤色，广 ，兑面小头，好肩背髀腹，小手足，行安地，疾心，行摇肩，背肉满，有气轻财，少信，多虑，见事明了，好顾，急心，不寿暴死。奈春夏，不奈秋冬，感而生病，主手少阴，窍窍然一曰核核然 。太徵之人，比于左手太阳，太阳之上肌肌然，少徵之人，比于右手太阳，太阳之下慆慆然慆音惕，又音倘 。右徵之人，比于右手太阳，太阳之上鲛鲛然一曰熊熊然 。判徵之人，比于左手太阳，太阳之下支支然，熙熙然。

土形之人，比于上宫，黄色，大头圆面，美肩背，大腹，好股胫，小手足，多肉，上下相称，行安地，举足浮，安心，好利人，不喜权势，善附人，奈秋冬，不奈春夏，春夏感而生病，主足太阴，敦敦然。太宫之人，比于左足阳明，阳明之上婉婉然。加宫之人，比于左足阳明，阳明之下 音咳 然一曰坎坎然 。少宫之人，比于右足阳明，阳明之上枢枢然。左宫之人，比于右足阳明，阳明之下兀兀然一曰众之人，一曰阳明之上 。

金形之人，比于上商，白色，小头方面，小肩背，小腹，小手足，如骨发踵外，骨轻身一曰发动轻身 ，清廉，急心，静悍，善为吏。奈秋冬，不奈春夏，春夏感而生病，主手太阴，敦敦然。太商之人，比于左手阳明，阳明之上廉廉然。右商之人，比于左手阳明，阳明之下脱脱然。左商之人，比于右手阳明，阳明之上监监然。少商之人，比于右手阳明，阳明之下严严然。

水形之人，比于上羽，黑色，大头，面不平一云曲面 ，广颐，小肩大腹，小手足小一作大 ，发行摇身，下尻长背，延延然，不敬畏，善欺给人，殆戮死。奈秋冬，不奈春夏，春夏感而生病，主足少阴，污污然。大羽之人，比于右足太阳，太阳之上颊颊然。少羽之人，比于左足太阳，太阳之下纡纡然。众之为人，比于右足太阳，太阳之下洁洁然。桎之为人，比于左足太阳，太阳之上安安然。

问曰：得其形，不得其色，何如？对曰：形胜色，色胜形者，至其胜时年加，害则病行，失则忧矣。形色相得，富贵大乐。问曰：其形色相胜之时年加可知乎？对曰：凡人之大忌，常加：七岁、九岁、十六岁、二十五岁、三十四岁、四十三岁，五十二岁、六十一岁，皆人之忌，不可不自安也，感则病，失则忧矣。

问曰：脉之上下，血气之候，以知形气奈何？对曰：足阳明之上，血气盛则须美长；血多气少则须短；气多血少则须少；血气俱少则无须，两吻多画。须字一本俱作髯字。吻，音稳。 足阳明之下，血气盛则下毛美长至胸；血多气少则下毛美短至脐，行则善高举足，足大指少肉，足善寒；血少气多则肉善瘃；血气皆少则无毛，有则稀而枯瘁，善痿厥足痹。

足少阳之上，血气盛则通须美长；血多气少则通须美短；血少气多则少须；血气皆少则无须，感于寒湿则善痹，骨痛，爪枯。足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则 毛少，外踝皮薄而软，血气皆少则无毛，外踝瘦而无肉。

足太阳之上，血气盛则美眉，眉有毫毛，血多气少则恶眉，面多小理；血少气盛则面多肉，血气和则美色。足太阳之下，血气盛则跟肉满，踵坚；气少血多则瘦，跟空；血气皆少则善转筋，踵下痛。

手阳明之上，气血盛则上髭美；血少气多则髭恶；血气皆少则善转筋，无髭。手阳明之下，血气盛则腋下毛美，手鱼肉以温；气血皆少则手瘦以寒。手少阳之上，血气盛则眉美以长，耳色美；血气皆少则耳焦恶色。手少阳之下，血气盛则手拳多肉以温；血气皆少则瘦以寒；气少血多则瘦以多脉。手太阳之上，血气盛则多髯，面多肉以平；血气皆少则面瘦黑色。手太阳之下，血气盛则掌肉充满；血气皆少则掌瘦以寒。

黄赤者多热气，青白者少热气，黑色者多血少气。美眉者太阳多血，通髯极须者少阳多血，美须者阳明多血，此其时然也。夫人之常数，太阳常多血少气，少阳常多气少血，阳明常多血多气，厥阴常多气少血，少阴常多血少气，太阴常多血少气，此天之常数也。

问曰：二十五人者，刺之有约乎？对曰：美眉者，足太阳之脉血气多；恶眉者，血气少；其肥而泽者，血气有余；肥而不泽者，气有余血不足；瘦而无泽者，血气俱不足。审察其形气有余不足而调之，可以知顺逆矣。问曰：刺其阴阳奈何？对曰：按其寸口人迎，以调阴阳，切循其经络之凝泣，结而不通者，此于身背为痛痹，甚则不行，故凝泣。凝泣者，致气以温之，血和乃止。其结络者，脉结血不行，决之乃行。故曰：气有余于上者，导而下之；气不足于上者，推而往之；其稽留不至者，因而迎之。必明于经隧，乃能持之。寒与热争者，导而行之；其宛陈血不结者，即而取之。必先明知二十五人，别血气之所在，左右上下，则刺约毕矣。

〔三〕问曰：或神动而气先针行，或气与针相逢，或针已出，气独行，或数刺之乃知，或发针而气逆，或数刺病益甚，凡此六者，各不同形，愿闻其方？对曰：重阳之盛人，其神易动，其气易往也，矫矫蒿蒿一本作熇熇高高 ，言语善疾，举足喜高，心肺之脏气有余，阳气滑盛而扬，故神动而气先行。此人颇有阴者也，多阳者多喜，多阴者多怒，数怒者易解，故曰颇有阴，其阴阳之离合难，故其神不能先行。阴阳和调者，血气淖泽滑利，故针入而气出，疾而相逢也。其阴多而阳少，阴气沉而阳气浮者内藏，故针已出，气乃随其后，故独行也。其多阴而少阳者，其气沉而气往难，故数刺之乃知。其气逆与其数刺病益甚者，非阴阳之气也，浮沉之势也，此皆粗之所败，工之所失，其形气无过也。






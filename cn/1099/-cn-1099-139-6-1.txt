○賀總制大司馬松石劉公破虜奇勳序 【 破陜西虜】

陜西固原州總制三邊大臣開府之區也、邇者廷臣建議以為花馬池者、北虜入寇之外戶也。固原其室家也。外戶不守。如室家何。請移總制駐花馬池。而固原則廵撫陜西都御史時往臨焉、則聲援相接、外內有備、庶虜患可息、邊境其寧謐云、議上、　天子報可、乃今年夏四月總制兵部尚書兼左都御史松石劉公往涖花馬池乃八月中、虜大舉入寇、數萬人過花馬池、聲勢甚熾、先是公常制火器、築邊墻、穵握壕塹虜以此不敢入我境者葢四五年。不意其一旦至此。公大怒斬二指揮以狥軍中、曰不用命者、有如此。而又下令各城堡、清野堅壁。勿與戰。待其自困。又集三鎮之兵分守要。害待其返。截殺之。踰數日。虜肆野掠。無所獲果大困而返。于是寧夏總兵任傑、自賀蘭山後乘虛而入。擣其巢穴。斬首百八十級。獲被虜男婦若干人。駝馬殆不可數。分守下馬關陜西總兵魏時。邀截斬首、百五十餘級。分守乾溝榆林之官兵。截殺吉囊之次子。及其妻若弟。虜乃大哭。聲動數十里。邊人以為自設總制以來。戰功未有若斯之盛者也


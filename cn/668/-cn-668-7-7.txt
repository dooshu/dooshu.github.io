公羊


汉武尊公羊家，而董仲舒为儒者宗。“正谊不谋利，明道不计功”，二言得夫子心法。太史公闻之董生者，又深得纲领之正。尝考公羊氏之《传》，所谓谶纬之文，与黜周王鲁之说，非《公羊》之言也。苏氏谓：“何休，《公羊》之罪人。”晁氏谓：“休负公羊之学。”五始、三科、九旨、七等、六辅、二类、七缺，皆出于何氏，其《墨守》不攻而破矣。

《笔谈》曰：“《史记·年表》：‘平王东迁三年，鲁惠公即位。’《纂例》隐公下注云：‘惠公三年，平王东迁。’不知啖、赵得于何书？”《盐石新论》以为：“啖、赵所云出何休《公羊音训》，当作‘平王东迁三年，惠公立’，此休一时记录之误。”安定谓：“平王东迁，孝公之三十七年也。明年，惠公立。《春秋》不始于孝公、惠公者，不忍遽绝之，犹有所待焉。历孝逾惠，莫能中兴，于是绝之，所以始于隐公也。”

汉以《春秋》决事，如隽不疑引“蒯聩违命出奔，辄拒而不纳，《春秋》是之”；萧望之引“士匄侵齐，闻齐侯卒，引师而还。君子大其不伐丧”；丞相御史议封冯奉世，引“大夫出疆，有可以安国家，颛之可也”，皆本《公羊》。虽于经旨有得有失，然不失制事之宜。至于严助以《春秋》对，乃引“天王出居于郑，不能事母，故绝之”，其谬甚矣。

《左氏》载曹刿问战，谏观社，蔼然儒者之言。《公羊》乃有盟柯之事，太史公遂以曹沫列刺客之首。此战国之风，春秋初未有此习也。《穀梁》柯盟曹刿，《公羊》作曹子。然则沫即刿也。 此游士之虚语。而燕丹之用荆轲，欲以齐桓待秦政，不亦愚乎！

“九世犹可以复雠乎？虽百世可也。”汉武用此义伐匈奴，儒者多以《公羊》之说为非。然朱子序《戊午谠议》曰：“有天下者，承万世无疆之统，则亦有万世必报之雠。”吁，何止百世哉！

“臣不讨贼，非臣也；子不复雠，非子也。”“雠者无时焉可与通。”此三言者，君臣父子、天典民彝系焉。公羊子大有功于圣经。

以祭仲废君为行权，范宁已讥其失矣。孟子曰：“有伊尹之志则可。”若祭仲者，董卓、司马师、孙綝、桓温之徒也，其可褒乎！

“葵丘之会，桓公震而矜之。”安定谓：“前则致王世子于首止，今又致宰周公于葵丘，其心盈亦甚矣。《穀梁》以为美，非美也。孟子以为盛，有激而云。”

以卫石恶为恶人。刘原父非之曰：“董贤可谓贤乎？”又以仲孙何忌为“讥二名”，新莽之制其出于此欤？东汉之士，犹无二名者。

“用致夫人”，《公羊》以为姜氏，讥以妾为妻也。董仲舒谓成风，先儒取之。仲舒说经，盖不泥于《公羊》也。晋江虨曰：“厌屈私情，所以上严祖考。”曾谓周礼在鲁，其臣无一江虨乎？

“晋人执宋仲几于京师。仲几之罪何？不蓑城也。”注云：“若今以草衣城是也。”《汉·五行志》：董仲舒以为“宋中几亡尊天子之心，而不衰城”。颜注云：“衰城，谓以差次受功赋也。”按《左氏传》：“迟速衰序，于是焉在。”又云：“宋仲几不受功”，“蓑”字当从《汉志》作“衰”，音初为反，衰，差也。 与《左氏》合。

公羊子，齐人，其传《春秋》多齐言。登来、化我、樵之、潄浣、笋将、踊为、诈战、往党、往殆、于诸、累、 、如、昉、棓、脰之类是也。郑康成，北海人，其注三《礼》多齐言。曲 曰媒，疾为戚，麋为獐，沤曰涹，椎为终葵，手足掔为骹，全菹为芋，祭为堕，题肩为击征，滑曰瀡，相绞讦为掉磬，无发为秃楬，穅为相，殷声如衣，祈之言是之类是也。方言之异如此，则《书》之诰誓其可强通哉！

文公二年，“公子遂如齐纳币”。讥丧娶也。娶在三年之外，则何讥乎丧娶？三年之内不图婚娶者，大吉也，非常吉也。其为吉者主于己，以为有人心焉者，则宜于此焉变矣。公羊子之言，天理民彝之正也。《左氏》以为礼，以为孝，其害教最甚。杜氏谓：“谅闇既终，嘉好之事，通于外内。”其悖理又甚焉。《中庸》曰：“三年之丧，达乎天子。”《孟子》曰：“三年之丧，自天子达于庶人。”左、杜而忘诸乎？杜预在晋，议太子之服，谓：“周公不言高宗服丧三年，而云谅闇，此服心丧之文也。叔向不讥景王除丧，而讥其宴乐已早，明既葬应除，而违谅闇之节也。”司马公以为“巧饰经传，以附人情”。预但知春秋衰世之礼，而未知先王制礼之本也。《公羊》长于《左氏》，此其一端也。






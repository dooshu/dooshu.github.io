门生为师相中玄高公六十寿序


天祐国家，必有耆硕魁垒之士，以据鼎轴而斡机衡，然后其主不劳，而休美无疆之业，可衍而昌也。自昔有道之长莫如周，周之盛莫如成王，成王时相业莫如周公。史称公相武王，五十有八载，其负黼扆而佐嗣王，又十有余年，已乃还政而归东周，留东都者又七年。盖公是时春秋高，阅天下之义理多矣。身为太傅，操冢宰之权，而上不疑，周道以隆，天下归德焉。老成人之重国家固如此。

今少师中玄高公，相肃皇帝及今天子有年矣。入则陈王道之闳，启乃心，纳乎圣听；出则兼冢宰之重，鸠众材，庀乎主职。以余所睹记，按公旦之往迹，抑何符也。公尝授经天子，天子改容而师事之。比参大政，发谋揆策，受如流水。其著者，肃皇帝凭玉几而授顾命，天下莫不闻。论者乃罪及方士，污蔑先皇，规脱己责，公为抗疏分辨之。君臣父子之义，若揭日月而行也。虏从庚子以来，岁为边患，一旦震惧于天子之威灵，执我叛人，款关求贡。中外相顾骇愕，莫敢发。公独决策，纳其贡献，许为外臣，虏遂感悦，益远徙，不敢盗边。所省大司农刍粟以巨万计。曹、沛、徐、淮间，数苦河决。公建请遣使者按视胶莱河渠，修复海运故道，又更置督漕诸吏，申饬法令。会河亦安流，舳舻衔尾而至，国储用足。是时方内乂安，四夷向风，天下翕然称治平矣。公犹弗康，日兢兢与九卿百执事，讲究实政，甄别吏治，问民所疾苦，抚摩而噢咻之。虽桑土绸缪，不劬于此矣。

始公方柄用，遭忌者言，邾娄不可诘辨，公避居东山，意豁如也。居二年，再入政府，众谓是且龁诸言者，公悉待之如初，未尝以私喜怒为用舍。逾年，再上书请解铨务，上手诏慰劳，恩礼有加焉。虽赤舄逊肤，不泰于此矣。

公才略盖世，又天子师也，而滋益恭，亲贤爱士，实能容之。一事之善，称不容口；一言之当，决若江河。虽吐握延接，不勤于此矣。昔公旦修此三者，令闻长世，为国元老。而公之功德烂然，后先争烈。年已六十，聪明步履，有逾少壮，其于上寿，犹掇之也。今天子基命宥密，孰与成王贤，其委任公，不在周公下，薄海内外，皆足抗手，歌颂盛德。即余驽下，幸从公后，参预国政，五年于兹。公每降心相从，宫府之事，悉以咨之，期于周、召夹辅之谊，以奖王室。此神明之所知也。由此言之，国家休美无疆之业，溢于成、周，虽有巧历，莫之能得。兹于公而卜之矣。

嘉平之十又三日，为公诞辰。公所举乡、会士百有余人，蕲余言介寿，而余为举其大者著于篇。夫春阳煦物，百卉咸荣，而迎曦含旭，桃李为最。诸君皆公桃李也。公今行周公之道，萃宇宙之太和，跻一世于仁寿，而况近在门墙者乎？宜其感悦爱戴，倍于恒情云。






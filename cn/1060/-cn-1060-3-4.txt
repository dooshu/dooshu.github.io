太医院医士张君墓志铭

余外祖山西叅议胡公仕有廉直节弗究于用既谢政归吴益高简杜门不与人通独里中医师朱廷用氏以世契故得数请间燕语时吾先父如隐府君方馆于公家吾伯氏子徴生始数嵗而廷用之壻张君汝声亦有女年相若也繇是始相与为婚姻而张君与吾父亦相得驩甚暇日辄过从饮酒歌呼为乐往往逾夜分始散去若是者葢三十年吾父既不幸弃诸孤又数年张君亦卒矣君为人闿爽尚气义与人言辄披沥底里不少囘伏自廷用以疡医名吴中君传其业又遍读素难诸书得其肯綮旁涉史传皆晓畅大义防疾处方什不失一虽廷用自谓弗如然君性简倨郡中多豪长者贵人君与语常尔汝之豪长者贵人弗乐也有疾则迎他医他医技能大抵出君下或耳剽方术谩谰以射利然造请者其门昼夜常满君业虽高不为人知设药肆于门日危坐其中无过而问者以故家益落晩乃以荐入京例试礼部奏名入太医院为医士亡何以事乞归后再至京待次得寒疾死逆旅中年五十九诸尝与游者为治棺殓归其家君讳镈汝声其字先世汴人从宋建炎天子南徙家于吴父谨以君之兄钦贵赠中书舍人母李氏赠孺人子出朱氏者六人男三潮瀚涛女三长归吾伯氏次归沈某次归石某侧出子二人男涣女幼未行孙男四女二君没以嘉靖乙酉闰十二月二十五日后十年乙未十一月十五日始克葬于花园村青龙坞之世墓潮属余铭君之再至京师也益濩落无所遇闻余举于乡当赴省试喜语人曰子余今来吾事济矣子余余旧字也寻病且革或问后事时舌强语不能了了犹若曰子余今来云呜呼君之望余深矣矧吾父所亲厚者吾忍辞铭铭曰生吾不能恤其困死吾与之铭嗟张君之藏其永宁


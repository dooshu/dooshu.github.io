○对军士营农判

〈丁上书请令军士自营农隙而教战节度使称疲兵於陇亩缓急非可用也〉

先王教人，必资农本。诸侯振旅，实因事隙。苟法度之不率，岂黔黎之克安。彼丁以阜俗为心，类夷吾之寓政；节度以疲兵是恤，爽充国之嘉谋。昔楚宋理戎，尚反筑耕之士；魏蜀坚壁，犹分上下之军。方今九服宾王，四夷即序。宜修文以化俗，岂黩武而屯师。既车书之大同，何缓急之争用。两端之要，片言可知。








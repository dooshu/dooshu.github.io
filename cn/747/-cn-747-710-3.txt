○货殖论

欲知将相之贤不肖，视其货殖之厚薄。彼货殖厚者，可以回天机，斡河岳，使左右贵幸，役当世奸人，若孝子之养父母矣。阴阳不能为其寇，寒暑不能成其疾，鬼神不能促其数，雷霆不能震其邪，是以危而不困，老而不死，纵人生之大欲，处将相之极位，兄弟光华，子孙安乐。昔公孙朝穆好酒及色，而不慕荣禄，邓析犹谓之真人，况兼有荣乐乎？後世虽有贬之者，如用斧钺於粪土，施桎梏於朽株，无害於身矣。则《大易》之“害盈福谦”，老氏之“多藏厚亡”，不足信矣。昔秦时得金策，谓之天醉，岂天之常醉哉？故晋世惟贵於钱神，汉台不惭於铜臭，谓子文无兼日之积，颜氏乐一瓢之饮，晏平仲祀不掩豆，公仪休相以拔葵，皆为薄命之人矣。如向者四贤，天与之生则生，天与之寿则寿，穷达夭寿，皆在彼苍，而望贵幸之知，奸人之誉，终身不可得矣。馀有《力命赋》以致其意，庶後之知我者，兴叹而已。


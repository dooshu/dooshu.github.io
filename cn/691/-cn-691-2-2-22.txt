◎故祖首逆

湖州戴氏子，自幼失欢于父，被逐出外，流佣积年，小有赀蓄。逾冠，能营生而娶妻矣。其父穷老无依，闻之来探，且冀收养焉。至则其子作白眼，谓昔不我子而今欲父事耶？恝置之，不留餐宿。父丧气，垂涕归。已阅时矣，一日，其子忽具舟迎父，叩首悔过。自是，骨肉完聚，奉养无稍懈，始逆终顺，若出两人也。有知其事者，言其父归后，值四月四日，邑人奉城隍神出游，子方倚门观，蹶然倒地，口喃喃作官语，继复呼痛乞恩，了了可辨，似其已故之祖以忤逆乃父诉诸吴兴冥司，邑神准移，适摄魂而惩责也。及苏，询之，虽讳不复承，然观其率然改行而为父子如初者，众目昭昭，阴阳相证，知其悔悟为有因矣。按戴氏子之忍于其所生，乃父不明首于官，而厥祖顾代诉诸幽阴，卒使其孙为顺孙，不为逆子，冥冥中之挽回，非犹是生前一腔慈爱耶？世人于亲族稍疏者，每谓去祖已远，视如陌路，岂知由子孙观之，则枝分叶散。由祖宗观之，固一本同源也。后嗣之于贤不肖有异视，先代于后嗣之贤不肖无异视也。观此可油然生孝弟之心矣。


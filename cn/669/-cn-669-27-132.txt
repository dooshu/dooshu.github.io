132　顔見遠祖孫節義　常山平原節義有來由


顔見遠死節於蕭齊，注見本卷〔一〕。其孫之儀盡忠於宇文周，常山、平原之節義，有自來矣。

【閻按】惜有歷事梁、齊、周、隋之之推。之推，見遠之孫、之儀之弟也。父協，亦義士。

【元圻案】北史文苑傳：「顔之推，字介，琅邪臨沂人。祖見遠，父協，並以義烈稱。弟之儀，字升〔二〕。周宣帝即位，遷上儀同大將軍、御正中大夫，進爵爲公。帝刑政乖僻，昏縱日甚。之儀犯顔驟諫，深爲帝所忌。宣帝崩，遺詔以隋文帝輔政。之儀知非帝旨，拒而弗從。隋文帝後索符璽，之儀正色曰：『此天子之物，自有主者，宰相何故索之？』」〇南史顔協傳稱協子之儀、之推。北史之推傳稱弟之儀，未知孰是。〇唐書忠義傳：「顔杲卿，字昕，與真卿同五世祖。假常山太守。安禄山反，攻常山，杲卿晝夜戰，井竭糧矢盡，六日而陷。賊脅使降，不應。至洛陽，駡禄山曰：『汝營州牧羊羯奴耳，竊荷恩寵，天子負汝何事，而乃反乎？我世唐臣，守忠義，恨不斬汝以謝上，乃從爾反耶？』禄山不勝忿，縛之天津橋柱，節解以肉噉之，駡不絶，賊鈎斷其舌。杲卿含胡而絶。」〇顔真卿傳：「真卿，字清臣，師古五世從孫。爲平原太守。禄山反，河朔盡陷，獨平原城守。帝曰：『朕不識真卿何如人，所爲乃若此！』李希烈陷汝州，盧建遣真卿往諭。希烈大會其黨，召真卿，朱滔等謂希烈曰：『聞太師名德久矣，公欲建大號而太師至，求宰相孰先太師者？』真卿叱曰：『若等聞顔常山否？吾兄也，禄山反，首舉義師，後雖被執，詬賊不絶於口。吾年且八十，官太師，吾守吾節，死而後已，豈受若等脅耶！』希烈害之。」〇儒學傳：「顔師古，字籀，祖之推，父思魯。」

〔一〕按見本書本卷第一一二「梁武帝曰」條注。

〔二〕「字升」下原衍「幼」字，據中華本北史卷八三顔之推傳删。按北史文苑顔之推傳「幼」下有「穎悟，三歲能讀孝經」若干文字，翁氏既不録，已非徵引之内容，故删此「幼」字。





困學紀聞注卷十四



10　論坤六五爻


坤之六五，程子以爲「羿、莽、媧、武非常之變。」干寶之説曰：「柔居尊位，若成、昭之主，周、霍之臣也。百官總己，專斷萬機，雖情體信順，而貌近僭疑。言必忠信，行必篤敬，然後可以取信於神明，无尤於四海。」案：干寶説，見唐李鼎祚周易集解「坤六五爻」注。愚謂此説爲長。

【元圻案】伊川易傳：「陰者，臣道也，婦道也。臣居尊位，羿、莽是也，猶可言也；婦居尊位，女媧氏、武氏是也，非常之變，不可言也。故有黄裳之戒而不盡言也。」〇宋邵博聞見後録曰：「女媧不見於書，果有煉石補天之事，亦非變也。」〇周密曰：「伊川不滿宣仁，故云爾。毛伯玉易傳非之曰：『臣子於君父，皆陰也，羿、莽是已，何必以女媧、武氏當之？』」〇晉書干寶傳：「寶字令升，新蔡人。平杜弢有功，賜爵關内侯。」〇朱竹垞經義考：「干寶周易注，隋志十卷，佚，今止存一卷。鹽邑志林載之。」






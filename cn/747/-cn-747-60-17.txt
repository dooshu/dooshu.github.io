○定戍边远近诏

减死戍边，前代美政，量其远迩，亦有便宜。自今已后，两京及关内、河南、河东、河北、淮南、山南东西道州府，有犯罪系囚，除大逆及杀人外，其馀应入死罪，并免死配流天德五城诸镇。有妻儿者，亦任自随。又缘顷年以来，所有配隶，或非重辟，便至远迁，有司上陈，又烦年限。向后如有轻犯，更不得配流五城。


卷六十四 花木部


木

曲阜墓木（出《述异记》）

鲁曲阜孔子墓上多楷木。又曲阜城有颜回墓，上石柟二株，可三四十围。土人云：“颜回手植之木。”

松（出《闻奇录》及《酉阳杂俎》）

卫公李德裕言：“三鬣松与孔雀松别。”又云：“欲松不长，以石抵其直下根，遇石则偃，不必千年。”

洛中有鱼甲松。

黄杨 青杨（俱《神异经》）

黄杨木性难长，世重黄杨，以无火。或曰：“以水试之，沉则无火。”取此木以阴晦，夜无一星，则伐之，为枕不裂。

青杨木，出峡中。为床，卧之无蚤。

醋心树（出《酉阳杂俎》）

杜师仁尝赁居，庭有巨杏树。邻居老人，每担水至树侧，必叹曰：“此树可惜。”杜诘之。老人云：“某善知木病。此树有疾。”某请治。乃诊树一处，曰：“树病醋心。”杜染指于蠹处尝之，味若薄醋。老人持小钩披蠹，再三钩之，得一白虫如蝠。乃傅药于疮中。复戒曰：“有实，自青皮时必标之，十去八九，则树活。”如其言，树益茂盛矣。

豫章 偃桑（俱出《神异经》）【眉批】以下异木。

东方荒外有豫章焉，其高千丈，围百丈，本上三百丈，始有枝条，敷张如帐。上有玄狐黑猿。树主一州，南北并列，面向西南。有九力士操斧伐之，以占九州吉凶。斫复，其州有福。创者州伯有病。积岁不复者，其州灭亡。

东方有树焉，高八十丈，敷张自辅。其叶长一丈，广六七尺，名曰偃桑。其上自有蚕作茧，长三尺，缲一苗，得丝一斤。有椹焉，长三尺五寸，围如长。

无患木（出《酉阳杂俎》）

无患木，烧之极香，辟恶气。一名噤娄，一名桓。昔有神巫曰瑶，能符劾百鬼，擒魑魅，以无患木击杀之。世人竞取此木为器，用却鬼，因曰无患木。

不昼木（出《神异经》）

荒外有火山，其中生不昼之木，昼夜火燃。得曝风不猛，猛雨不灭。

酒树（出《扶南记》） 面树（出《酉阳杂俎》）

顿逊国有酒树，如安石榴，华汁停杯中，数日成酒，美而醉人。《博物志》：“酒树出典逊国，名榐酒。”

古南海县有桄榔树，蜂头生叶，有面。大者出面，乃至百斛。以牛乳啖之，甚美。

交让木（出《酉阳杂俎》）

《武陵郡记》：“白雉山有木，名交让。众木敷荣后，方荫芽。亦更岁叠荣也。”

怪松（出《酉阳杂俎》）

南康有怪松，以前刺史，每令画工写松，必数枝衰悴。后因一客与妓环饮其下，经日松死。

【总评】吾欲更其名曰俗松。

合掌柏

汝西有练溪，多异柏。及暮秋，叶敛。俗呼合掌柏。

婆罗树

巴陵有寺，僧房床下忽生一木，随伐随长。外国僧见曰：“此婆罗也。”元嘉初，出一花如莲。唐天宝初，安西进婆罗枝，状言：“臣所管四镇，有拔汗那最为密近。木有婆罗树，特为奇绝。不庇凡草，不止恶禽。耸干无惭于松栝，成阴不愧于桃李。近差官拔汗那，使令采得前件树枝二百茎。如得托根长乐，擢颖建章。布叶垂阴，邻月中之丹桂；连枝接影，对天上之白榆。”【眉批】表尽工。

木龙树

徐之高冢城南有木龙寺。寺有三层砖塔，高丈余。塔侧生一大树，萦绕至塔顶。枝千交横，上平，容十余人坐。枝杪四向下垂如百子帐。莫有识此木者。僧呼为木龙。梁武曾遣人图写焉。

鹿木（出《酉阳杂俎》）

武陵郡北有鹿木二株，马伏波所种。木多节。

倒生木（出《酉阳杂俎）》

倒生木，此木依山生，根在上。有人触，则叶翕。人去，则叶舒。出东海。

枫（出《岭表录异》及《朝野佥载》）

岭中诸山多枫树。树老多有瘤瘿，似人形。遇暴雷骤雨，其树赘则暗长三数尺。南人谓之枫人，亦曰枫鬼。一云：见雷雨即长与树齐，见人即缩依旧。曾有人合笠，于明日看，笠子挂在树头上。旱时欲雨，以竹束其头禊之，即雨。越巫云：“取之雕刻神鬼，异致灵验。”

蚊子树（出《岭南异物志》）

有树如冬青，实生枝间，形如枇杷子，每熟即坼裂。蚊子群飞，唯皮壳而已。土人谓之蚊子树。

化蝶树（出《潇湘录》）

长安城禁苑内一大树，冬月雪中，忽花叶茂盛。及凋落结实，其子光明灿烂，如火之明焉。数日，皆化为红蛱蝶飞去。至明年，唐高祖自唐国入长安，此必前兆也。【眉批】休征附见。

登第皂荚（出《稽神录》）

泉州文宣王庙庭宇严峻。学校之盛，冠于藩府。庭中有皂荚树，每州人将登第，则生一荚，以为常矣。梁真明中，忽然生一荚有半，人莫谕其意。及其年，州人陈逖进士及第，黄仁颖学究及第。仁颖耻之，复应进士举。至同光中，旧生半荚之所，复生全荚。其年仁颖及第。数年，庙为火焚。其年闽自称尊号，不复贡士，遂至于今。

文木（出《闻奇录》）

齐永明九年，秣陵安时寺有古树，伐以为薪。木理自然，有“法天德”三字。

唐大历中，成都百姓郭远，因樵获瑞木一茎。理成字曰“天下太平”。诏藏于秘阁。

凤翔知客郭璩，其父曾主作坊。将解一木，其间疑有铁石，锯不可入。遂以新锯，兼焚香祝之，其锯乃行。及破，木文有二马形，一黑一赤，相啮。其口鼻鬃尾，蹄脚筋骨，与生无异。

花

牡丹（出《尚书故实》及《酉阳杂俎》）

牡丹花，世谓近有，盖以隋末文士集中无牡丹歌诗。则杨子华有“画牡丹处极分明”。子华，北齐人。则知牡丹花亦已久矣。又《谢康乐集》亦言“竹间水际多牡丹”。而《隋朝种植法》七十余卷中，不说牡丹者，则隋朝花药中所无也。

牡丹（出《国史补》）

长安贵游尚牡丹三十余年矣。一本有数万者。元和末，韩弘至长安，私第有之，遽命去，曰:“吾岂效儿女子也。”【眉批】果丈夫虽爱花何害。非丈夫虽花何益。

比闾花

白州比闾花，其华若羽。伐其木为薪，终日火不败。

甘谷水（出《抱朴子》）

南阳郦县山中有甘谷水。所以甘者，谷上左右皆生甘菊，菊花堕其中，历世弥久，故水味为变。其临此谷中居民，皆不穿井，悉饮甘谷水。饮者无不考寿，高者百四五十岁，下者不失八九十，无夭年人，得此菊力也。故司空王畅、太尉刘宽、太傅袁隗，皆为南阳太守。每到官，常使郦县月送甘谷水四十斛，以为饮食。

金灯花

金灯一日九形，花叶不相见。一名无义草。

金钱花

金钱花，梁时荆州椽属，双六赌金钱，钱尽，以金钱花相足。鱼弘谓得花胜得钱。

凌霄花（出《酉阳杂俎》）

凌霄花中露水，损人目。

夜舒荷（出《酉阳杂俎》）

灵帝时，有夜舒荷，一茎四莲，其叶夜舒画卷。

低光荷（出《拾遗录》）

汉昭帝元始元年，穿淋池，广千步。中植分枝荷，一茎四叶，状如骈盖。日照则叶低荫根，若葵之卫足也，名曰低光荷。实如玄珠，可以饰珮。花叶杂萎，芬芳之气彻十余里。食之，令人口气常香，益人肌理。宫人贵之，每游宴出入，皆含咀。或剪以为衣，或折以蔽日，相为戏。《楚词》云：“折芰荷以为衣。”

睡莲花

南海有睡莲，夜则花低入水。

染青莲花

湖州有染户家，池生青莲花。刺史命收莲子归京，种于池沼，或变为红莲。因异之，乃致书问染工。染工曰：“我家世治靛瓮，尝以莲子浸于瓮底，俟经岁年，然后种之。若以所种青莲花子为种，即其红矣。盖还本质，又何足怪！”乃以所浸莲子寄之。道士申匡图，又见人以鸡矢和土，培芍药花丛，其淡红者，悉成深红。

果

如何（出《神异经》）

南方大荒，有树焉，名曰“如何”。高五十丈，敷张如盖。叶长一丈，广二尺余。三百岁作花，九百岁作实。花色朱，其实正黄，味如饴，有核。形如枣子，长五尺，围如长。金刀剖之则酸，芦刀剖之则辛。食之者地仙，不畏水火，不畏白刃。

仲思枣（出《大业拾遗》）

信都献仲思枣四百枝，枣长四五寸，紫色，细核，有味，贤于青州枣。北齐时，有仙人仲思得此枣种之，亦名仙枣。时海内唯有数树。

檽枣（出《北梦琐言》）

晋赵莹家，庭有檽枣树，婆娑异常，四远俱见。有望气者云：“此家合有登宰辅者。”其后莹由太原判官大拜。【眉批】休征附见。

柿（出《酉阳杂俎》）

俗谓柿树有七德：一寿、二多阴、三无鸟窠、四无虫、五霜叶可玩、六嘉实、七落叶肥大。

紫花梨（出《耳目记》）

会昌五载，武宗患心热之疾，名医不效。时有言青城山邢道士者，妙于方药。帝即召见之。道士以肘后绿囊中青丹两粒，及取梨数枚，绞汁而进之。帝疾寻愈。旬日之内，所赐万金。仍加“广济先生”之号。帝从容问其粒为何物。先生曰：“赤城山顶有青芝两株。太白南溪有紫花梨一树。臣之昔岁，曾游二山，偶获两宝，炼成丹。五十年来，服食殆尽，唯余二粒。幸陛下服之。更欲此丹，须求二物也。”经数月，邢生辞帝归山。后疾复作，再诏邢先生于青城，则不知何适也。帝逐诏示天下，有紫花梨即时奏上。时恒州节度太尉公王达，尚寿春公主，即会昌之女弟。闻真定李令种梨数株，其一紫花梨。即遣寺人，就加封检。剪其旁树，匝以朱栏。宝惜纤枝，有同月桂。当花发之时，防蜂蝶之窥耗，每以轻绡纱縠，远加笼罩焉。守树者不胜艰苦。洎及秋实，公主必手选而进之。比达帝庭，十得其六七。帝多食此梨。虽不及邢氏者，亦粗解其烦躁耳。是时有李遵来侍御，任恒州记室，作进梨表云：“紫花开处，擅美春林。缥蒂悬时，迥光秋景。离离玉润，落落珠圆。甘不得尝，脆难胜口。”表达阙下，公卿见者大笑之曰：“常山公何用进残梨于天府也。”盖以其表有“脆难胜口”之句。明年，武宗崩，公主亦相次逝。此梨自后以为贡赋之常物。县官岁久，亦渐怠于宝守焉。至天祐末年，赵王为明德所篡。其后县邑公署，多历兵戎，紫花之梨，亦已枯朽，无复种焉。当武宗时，县宰李尚，尝以守树不谨，曾风折一枝，降为冀州典午。

仙人杏（出《述异记》）

杏圃洲，南海中多杏。海上人云：“仙人种杏处。”汉时，尝有人舟行遇风，泊此洲五六日，日食杏，故免死，云洲中有冬杏。王充《果赋》云：“冬实之杏，春熟之甘。”晋郭太仪《果赋》云：“杏或冬而实。”

汉帝杏（出《酉阳杂俎》）

济南郡之东南，有分流山。山上多杏，大如梨，色黄如桔。土人谓之汉帝杏，亦曰金杏。

马畅（出《国史补》）

马燧之子畅，以第中大杏馈窦文场，以进德宗。德宗未尝见，颇怪之，令中使就封杏树。畅惧进宅，废为奉诚园，屋木皆拆入内。

金李 朱李（俱出《述异记》）

杜陵有金李。李之大者，谓之夏李。尤小者谓之鼠李。

魏文帝安阳殿前，天降朱李八枚。啖一枚，数日不食。今李种有安阳李，大而甘者，即其种也。

房陵楚山有朱神李圃三十六所。潘岳《闲居赋》云：“房陵朱神之李。”又李尤《果赋》云：“三十六之朱李。”盖仙李缥而神李红。陆士衡《果赋》云“中山之缥李”是也。

圣柰（出《洽闻记》）

河州凤林关有灵岩寺，每七月十五日，溪穴流出圣柰，大如盏，以为常。

木桃（出《述异记》）

桃之大者木桃。《诗》云：“投我以木桃”是也。

王母桃（出《酉阳杂俎》）

王母桃，洛阳华林园内有之。七月始熟，形如括篓。俗语曰：“王母甘桃，食之解劳。”亦名西王母桃。

天宝甘子（出《酉阳杂俎》）

天宝十年，上谓幸臣曰：“近于宫内种甘子数株，今秋结实一百五十颗，与江南蜀道所进不异。”宰臣贺表曰：“雨露所均，混天区而齐被。草木有性，凭地气而潜通。故得资江外之珍果，为禁中之华实。”相传玄宗幸蜀年，罗浮甘子不实。岭南有蚁，大于秦中马蚁，结巢于甘树。实时，常循其上，故甘皮薄而滑，往往甘实在巢中。冬深取之，味数倍于常者。

樱桃（出《摭言》）

唐时新进士，尤重樱桃宴。乾符四年，刘邺第三子覃及第，时邺以故相镇淮南，敕邸吏以银一锭资醵置。而覃独置是宴，大会公卿。时京国樱桃初出，虽贵达未适口。而覃厚价预购，山积铺席。下至参御辈，靡不沾足。

王母蒲萄（出《酉阳杂俎》）

贝丘之南有蒲萄谷。谷中蒲萄，可就其所食之。或有取归者，即失道。世言“王母蒲萄”也。天宝中，沙门昙霄，因游诸岳至此谷，得蒲萄食之。又见枯蔓堪为杖，大如指，五尺余，持还本寺，植之遂活。长高数仞，荫地幅员十丈。仰观若帷盖焉。其旁实磊落，紫莹如坠。时人号为草龙珠帐。

穹窿瓜（出《王子年拾遗》）

汉明帝阴贵人，梦食瓜，甚美。时敦煌献异瓜种，名穹窿瓜。父老云：“有道士从蓬莱得此种，食之不饥。”

五色瓜（出《述异记》

吴桓王时，会稽生五色瓜。

瓜恶香

瓜恶香，尤忌麝。唐郑注，太和初，赴职河中，姬妾百余，尽骑，香气数里，逆于人鼻。是岁，自京至河中，所过路，瓜尽死，一蒂不获。

芰（出《酉阳杂俎》）

芰一名水菜，一名藓苔。汉武昆明池中有浮根菱，根出水上，叶沦波下，亦曰青水芰。

【总评】按《拾遗记》：昭帝时，有倒生菱，茎如乱丝，一花十叶，根浮水上，实沉泥里。泥如紫色，谓之紫泥菱。食之令人不老，疑即此种也。

玄都有芰，碧色，状如鸡飞，名翻鸡芰。仙人凫伯子常采之。

四角曰芰，两角曰菱。今苏州折腰菱多两角。荆州有僧遗段成式一斗郢城菱，三角而无芒，可以挼莎。

竹

竹类（出《酉阳杂俎》）

《竹谱》：竹类有三十九。

涕竹（出《神异经》）

南方荒中有涕竹，长数百丈，围三丈六尺，厚八九寸，可以为船。其笋甚美，煮食之，可止疮疠。

罗浮竹（出《岭表录异》）

唐贞元中，有盐户犯禁，逃于罗浮山，深入第十三岭，遇巨竹万千竿，连直岩谷，竹围皆二丈余，有三十九节，二丈许。逃者遂取竹一竿，破以为篾。会赦宥，遂挈以归。有人得一篾，奇之，献于太守李复，乃图而纪之。予尝览《竹谱》曰：“云丘帝竹，【眉批】帝竹，帝陵上所生也。一节为船。”又何伟哉！南海以竹为甑，皆罗浮之竹也。

童子寺竹（出《酉阳杂俎》）

唐李卫公言：北都唯童子寺有竹一窠，才长数尺。相传其寺纲维，每日报竹平安。

竹实（出《玉堂闲话》）

唐天复甲子岁，自陇而西，迨于褒梁之境，数千里内亢阳，民多流散。自冬经春，饥民啖食草木，至有骨肉相食者甚多。是年，忽山中竹无巨细，皆放花结子。饥民采之，舂米而食，珍于粳糯。其子粗，颜色红纤，与今红粳不殊。其味尤更馨香。数州之民，皆挈累入山就食之。至于溪山之内，居人如市。人力及者，竞置囤廪而贮之。若家有羡粮，取与荤茹血肉而同食者，呕哕如中毒，十死其九。【眉批】周急不继富，竹所以为君子。

【总评】竹六十年一易根，必花，结实而枯死，实落而复生。

五谷

摇枝粟 凤冠粟（俱出《王子年拾遗》）

宣帝地节元年，乐浪之东，有明之国人至，贡方物。言其乡土在扶桑之东，方三千里，见日出于西方，其国昏昏。宜五谷，食者延年。清腹一粒，历年一饥。有摇枝粟，言其枝长而弱，无风常摇，食之益髓。

凤冠粟，似凤鸟之冠，食者多力。有游龙粟，枝叶屈曲如游龙。有琼膏，色白如银。食此二栗，令人骨轻。

延精麦（出《王子年拾遗》）

延精麦，言延寿益气。有昆和麦，调畅六腑。有轻心麦，食者体轻。有淳和麦，面以酿酒，一醉累月，食之凌冬不寒。有含露麦，中有露，甘如饴。

紫米 灵光豆（俱《杜阳编》）

元和八年，大轸国贡碧麦紫米。碧麦粒大于中华之麦，表里皆碧，香气如粳米，食之令人体轻，久则可以御风。紫米有类巨胜，炊一升，得饭一斗。食之令人髭发缜黑，颜色不老。

代宗大历中，日林国献灵光豆。大小类中华之绿豆。其色殷红，而光芒可长数尺。本国亦谓之诘多珠。和石上菖蒲叶煮之，即大如鹅卵。其中纯紫，称之可重一斤。帝啖一丸，叹其香美无比，数日不复言饥渴。

野粟 石壳（出《述异记》）

宋高祖之初，当晋末饥馑之后。既即位，而江表二千余里野粟生焉。又淮南诸山石壳生，石上生壳也。袁安云：“石壳药名。”穗之尤小者是也。

豆谷（出《传载》）

至德初，安史之乱，河东大饥，荒地十五里生豆谷。一夕扫而复生，约得五六千石。其实甚圆细美，人皆赖此活焉。

蔬

蔓菁（出《嘉话录》）

诸葛所止，令兵士独种蔓菁。取其才出甲可生啖，一也。叶舒可煮食，二也。久居则随以滋长，三也。弃不令惜，四也。回则易寻而采之，五也。冬有根可食，六也。比诸蔬属，其利不亦博乎？今呼蔓菁为诸葛菜。

越蒜（出《异苑》）

晋安平有越王余蒜菜，长尺许，白者似骨，黑者如角。古云：“越王曾于舟中作筹筭，有余者，弃之水而生焉。”【眉批】人知脍残鱼，不知筹余菜。

三蔬（出《拾遗记》）

晋咸宁四年，立芳圃于金墉城东，多种异菜，名曰云薇。类有三种，紫色者最繁滋。其根烂漫，春敷夏密，秋荣冬馥。其实若珠，五色，随时而盛。一名云芝。其紫色者为上蔬，而味辛。其黄色者为中蔬，而味甘。其青色者为下蔬，而味咸。常以此蔬充御，其叶可以藉饮食，以供宗庙祭祀，亦止人饥渴。宫中掐其茎叶者，历月不歇。

菠薐（出《嘉话录》）

菜之菠薐者，本西国中有僧，自彼将其子来。如苜蓿、蒲萄，因张骞而至也。菠薐，本是颇陵国将来，语讹耳。

茄子（出《酉阳杂俎》及《岭表录异》）

茄子，一名落苏。事具《食料本草》。隐侯《行园诗》云：“寒瓜方卧垄，秋瓜正满坡。紫茄纷烂漫，绿芋郁参差。”隋大业末，改名昆仑瓜。岭南茄子，宿根成树，高五六尺，或梯树摘之。三年后树渐老，子稀，即伐去，别栽嫩者。茄子熟食，厚肠胃，动气发疾。根能理龟瘃。欲其子繁，候其花时，取叶市于过路，以灰规之，人践之，子必繁也。

掌中芥（出《酉阳杂俎》）

掌中芥，末多国出也。取子置掌中吹之，一吹一长，长三尺，乃植于地。

茶

叙茶（出《国史补》）

茶之名益众。剑南有蒙顶石花，或小方，或散芽，号为第一。湖州有顾渚之紫笋。东川神泉、昌明。州有碧涧、明月、芳蕊、茱萸。福州有方山之生芽。夔州有香山。江陵有楠木。湖南有衡山。岳州有湖之含膏。常州有义兴紫笋。婺州有来白。睦州有鸠坑。洪州有西山白露。寿州有霍山黄芽。蕲州有蕲门团黄。浮梁商贾不在焉。

消食茶（出《中朝故事》）

唐有人授舒州牧，李德裕谓之曰：“到彼郡日，天柱峰茶可惠三数角。”其人献之数十斤，李不受，退还。明年罢郡，用意精求，获数角，投之，德裕阅之而受，曰：“此茶可以消酒食毒。”乃命烹一瓯，沃于肉食内，以银合闭之。诘旦开视，其肉已化为水矣。众伏其广识也。

桑苎公（出《国史补》）

竟陵僧有于水边得婴儿者，育为弟子。稍长，自筮得蹇之渐。曰：“鸿渐于陆，其羽可用为仪。”乃姓陆，字鸿渐，名羽。羽有文学，多意思。状一物，莫不尽其妙。性嗜茶，始创煎茶法，撰《茶经》二卷。至今鬻茶之家，陶其像，号为茶神。有交易，则茶祭之。不利，则以釜汤沃之。羽于江湖称竟陵子，于南越称桑苎公。

草

席箕草（出《述异记》）

席箕，一名塞芦，生北胡地。古诗云：“千里席箕草。”

护门草（出《酉阳杂俎》）

常山北有草，名护门。置诸门上，夜有人过，辄叱之。

仙人条（出《酉阳杂俎》）

衡岳出仙人条，无根，多生石上。状如带，三股，色绿，亦不常有。

合离草（出《酉阳杂俎》）

合离根如芋魁，有游子十二环之，相须而生，而实不连，以气相属。一名独摇，一名离母。

鬼皂荚（出《酉阳杂俎》）

鬼皂荚，生江南地，高一二尺，沐之长发，叶亦去衣垢。【眉批】鬼荚可对人枫。

三白草（出《酉阳杂俎》）

三白草，初生不白，入夏，叶端方白，农人候之莳田。三叶白，草毕秀矣，其叶似署预。

无心草 无情草（俱《酉阳杂俎》）

蚍蜉酒草，一曰鼠耳，像形也。亦曰无心草。

左行草使人无情，范阳长贡。【眉批】左行草可对金灯花。一无义，一无情。

女草（出《酉阳杂俎》）

葳蕤草，一名丽草，亦呼为女草。江湖中呼为娃草。美女曰娃，故以为名。

媚草（出《岭南录异》）

鹤子草，蔓生也。绿花绿叶，紫带。叶如柳而短。当夏开花。南人云是媚草。采之曝干，以代面靥。形如飞鹤，翅尾嘴足，无所不具。此草蔓至春生双虫，只食其叶。越女收于妆奁中，养之如蚕，摘其草饲之。虫老不食，而蜕为蝶，赤黄色。妇女收而带之，谓之媚蝶。

醉草（出《文枢镜要》）

赤县洲为昆仑之墟，其东则卤水岛。山左右，玉红之草生焉。食其一实，醉卧三百岁。

舞草 梦草（俱《酉阳杂俎》）

舞草出雅州，独茎三叶，叶如决明。一叶在茎端，两叶居茎半，相对。人或近之则欹。扺掌讴曲，则摇动如舞矣。

汉武时，异国献梦草，似蒲。昼缩入地，夜若抽荫。怀其草，自知梦之善恶。帝思李夫人，怀之辄梦。

相思草 忘忧草（俱《述异记》）

秦赵间有相思草，状若石竹，而节节相续。一名断肠草。又名愁妇草。亦名孀草。又呼为寡妇莎，盖相思之流也。

萱草一名紫萱，又名忘忧草。吴中书生谓之疗愁。

睡草 千步香草（出《述异记》）

桂林有睡草，见之则令人睡。一名醉草，亦呼妇箴。

南海出百步香，风闻于千步也。今海隅有千步香，是其种也。叶似杜若，而红碧间杂，贡籍云：“日南郡贡千步香。”

治蛊草（出《投荒录》）

新州郡境有药，土人呼为吉财，解诸毒及蛊，神用无比。昔有人遇毒，其奴吉财得是药而愈，因以奴名名之。实草根也，类芍药。遇毒者，夜中潜取二三寸，或剉或磨，少加甘草，诘旦煎饮之，得吐即愈。俗传将服是药，不欲显言，故云潜取，而不详其故。或云，昔有里媪病蛊，其子为小胥，邑宰命以吉财饮之，暮乃具药。及旦，其母谓曰：“吾梦人告我，若饮是且死，亟去之。”即仆于地。其子又告县尹，县尹固令饮之，果愈。岂中蛊者亦有神，若二竖哉！

蛇衔草（出《感应经》）

昔有田父耕地，见伤蛇在焉。有一蛇，衔草著疮上，经日伤蛇走。田父取其草余叶以治疮，皆验。本不知草名，因以蛇衔为名。《抱朴子》云：“蛇衔能续已断之指。”

鹿活草 牧靡草（俱《酉阳杂俎》）

天名精，一曰鹿活草。青州刘炳，宋元嘉中，射一鹿，剖五脏，以此草塞之，蹶然而起。炳密录此草种之，多愈伤折。俗呼为刘炳草。

建宁郡乌句山南五百里，生牧靡草，可以解毒。百卉方盛，乌多误食，乌啄中毒，必急飞牧靡山，啄牧靡以解。

毒草（出《感应经》）

蕉毒草如芋巨，状如雀头。置干地则润，置湿地则干。炊饭时种于灶上，比饭熟，即著花结子，人食之立死。

【总评】按《酉阳杂俎》：名雀芋。飞鸟触之堕，走兽遇之僵。

有牧麻草，大毒。有此草，值风吹，其气所至，则数里内稻皆即死。李淳风云：“其汁本清，得水则稠，见日则湿，入阴即干。在夏欲凉，在冬欲温。”

龙刍（出《述异记》）

东海岛龙驹川，穆天子养八骏处，岛中有草，名龙刍。马食之，日行千里。古语：“一株龙刍，化为龙驹。”

红草（出《酉阳杂俎》）

山戎之北有草，茎长一丈，叶如车轮，色如朝霞。齐桓时，山戎献其种，乃植于庭，以表霸者之瑞。

宫人草（出《述异记》）

楚中往往有宫人草，状似金灯，而甚芬氲。花似红翠。俗说楚灵王时，宫人数千，皆多怨旷。有死者葬之，墓上悉生此草。

焦茅 销明 黄渠（俱《王子年拾遗记》）

焦茅，高五丈。燃之成灰，以水灌，复成茅，是谓灵茅。

销明草，夜视如列星，昼则光自销灭也。

黄渠，照日如火。实甚坚，食之，焚身不热。

书带草（出《三齐记》）

郑司农常居不其城南山中教授。黄巾乱，乃避。遣生徒崔琰、王经诸贤于此，挥涕而散。所居山下，草如薤，叶长尺余许，坚韧异常，时人名作康成书带。

异草

晋武帝为抚军时，府内后堂砌下，忽生异草三株，茎黄叶绿，若惣金抽翠。花条苒弱，状如金灯。时人未知何祥也，故隐蔽，不听外人窥视。有羌人姓姚名馥，字世芬，充厩养马，妙解阴阳之术，云：“此草以应金德之瑞。”馥年九十岁，姚襄即其祖也。馥读书嗜酒，每醉，历月不醒。好啜浊嚼糟，群辈常弄狎之，呼为渴羌。及晋武践位，忽见馥立于阶下。帝奇其倜傥，擢为朝歌邑宰。馥辞曰：“氏羌异域，远隔风化。得游中华，已为殊幸。请辞朝歌之县，长充马圉之役，时赐美酒，以乐余年。”帝曰：“朝歌郡纣之故都，地有酒池，故使老羌不复呼渴。”【眉批】语似建武诏。馥于阶下高声而应曰：“马圉老羌，渐染皇教。溥天夷貊，皆为王臣。今者欢酒池之乐，受朝歌之地，更为殷纣之比乎！”【眉批】善对。帝抚玉几大悦，即迁为酒泉太守。其地有清泉，其味如酒。馥有善政，民为立生祠。后以府地赐张华，犹有此草，故茂先《金灯赋》云：“擢九茎于汉庭，美三株于兹馆。贵表祥乎金德，名比类而相乱。”至惠帝咸熙元年，三株草化为树，条叶似杨树。高五尺，以应三杨璮之事。时有杨隽，弟瑶、弟济，号曰三杨，醉羌之验也。

神草（出《酉阳杂俎》）

魏明时，苑中有合欢草，状如蓍，一株百茎。昼则众条扶疏，夜乃合作一茎。谓之神草。

始皇蒲（出《殷芸小说》）

齐南城东有蒲台，秦始皇所顿处。时始皇在台下，萦蒲以系马。至今蒲生犹荣。俗谓之秦始皇蒲。

水网藻（出《酉阳杂俎》）

汉武昆灵池中，有水网藻，枝横倒水上，长八九尺，有似网目。凫鸭入此草中，皆不得出，因名之。

苔

苔钱（出《述异记》）

苔钱亦号泽葵，又名董钱草，又呼为宣癣。南人呼为垢草。

蔓金苔（出《王子年拾遗记》）

晋梨园献蔓金苔，色如金。若萤火之聚，大如鸡卵。投之水中，蔓延波澜之上，光出照日，皆如火生水上也。乃于宫中穿池，广百步，时时观此苔，以乐宫人。宫人有幸者，则以金苔赐之。以置漆碗中，照耀满室，名曰夜明苔。着衣襟，则如火光矣。及皇家丧乱，此物皆入胡中。

瓦松（出《酉阳杂俎》）

在屋曰昔耶，在墙曰垣衣。【眉批】垣衣疑是绊墙草者。简文帝《咏薇》曰：“缘阶覆碧绮，依檐映昔耶。”或言屋久，土木气泄，则瓦生松。【眉批】瓦松非一种也。大历中，修含元殿，有一瓦工投状，自言祖父时尝瓦此殿，能瓦毕不生瓦松。又有李阿黑者，亦能布瓦如齿，间不通，亦无瓦松。《本草》：“瓦衣谓之屋游。”

藟蔓

藤实杯（出《炙毂子》）

藤实杯出西域。藤大如臂，叶似葛花，实如梧桐。实成坚固，皆可酌酒。自有文章，映彻可爱。实大如杯，味如豆蔻，香美消酲。士人提酒，来至藤下，摘花酌酒，乃以其实消酲。国人宝之，不传于中土。张骞入宛得之。事在张骞《出关志》。

钟藤 人子藤（俱《酉阳杂俎》）

松桢，即钟藤也。叶大者，晋安人以为盘。

【总评】松桢，藤也，而可为盘。樗栎，树也，而不可为榱。物贵有用，岂在数哉！

安南有人子藤，红色，蔓端有刺，其子如人状。昆仑烧之集象，南中亦难得。

蜜草蔓（出《酉阳杂俎》）

北天竺国出蜜草，蔓生大叶，秋冬不死。因重霜露，遂结成蜜，如塞上蓬盐。

胡蔓草（出《酉阳杂俎》）

胡蔓草，此草在邕间丛生。花偏如栀子，稍大，不成朵。色黄白，叶稍异。误食之，数日卒死。饮白鹅、白鸭血则解。或以物投之，祝曰：“我买你。”食之不死。

【总评】钱可赎死乎？草木犹尔，何况于人！

芝菌

滴芝（出《抱朴子》）

少室石户中，更有深谷，不可得过。以石投谷中，半日犹闻其声也。去户外十余丈，有石柱，柱上有偃盖石，南度径可一丈许。望之，蜜芝从石上随石偃盖中，良久，辄有一滴，有似雨屋后之余漏，时时一落耳。然蜜芝堕不息，而偃盖亦终滴也。户上刻石为科斗字，曰：“得服石蜜芝一斗者，寿万岁。”诸道士共思惟其处，不可得往。惟当以碗器置劲竹木端以承取之，然竟未有能为之者。

木芝（出《抱朴子》）

木芝者，松柏脂沦地千岁，化为茯苓。万岁，其上生小木，状似莲花，名曰木威喜芝。夜视有光，持之甚滑，烧之不燋，带之辟兵。以带鸡，而杂以鸡十二头笼之，去其处十二步，射十二箭，他鸡皆伤，带威喜芝者，终不伤也。

萤火芝（出《酉阳杂俎》）

良常山有萤火芝，其实是草，大如豆，紫花。夜视有光。食一枚，中心一孔明。食至七，心七窍洞澈，可以夜书。

异菌（出《酉阳杂俎》）

南齐吴郡褚思庄，素奉释氏，眠于梁下。短柱是柟木，去地四尺余，有节。大明中，忽有一物如芝，生于节上，黄色鲜明，渐渐长，数日，遂成千佛状。面目指爪及光相衣服，莫不宛具。如金隐起，摩之殊软。尝以春末落，落时佛形如故，但色褐耳。至落时，其家贮之箱中。积五年，思庄不复住其下，亦无他显盛。阖门寿老，【眉批】可称寿菌。思庄父终九十七，兄年七十，健如壮年。

香

茶芜香（出《独异志》）

燕昭王时，有波弋之国贡茶芜香。若焚着衣，弥月不绝。所遇地，土石皆香。经朽木腐草，皆荣秀。用薰枯骨，则肌肉再生。

三名香（出《独异志》）

汉雍仲子进南海香物，拜为涪阳尉。时人谓之香尉。日南郡有香市，商人交易诸香处。南海郡有香树香户。曰南郡有千亩香林，名香出其中。香洲在朱崖郡，洲中出诸异香，往往不知其名。千年松香闻十里，亦谓之三名香也。








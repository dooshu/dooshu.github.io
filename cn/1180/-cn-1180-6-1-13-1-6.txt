贺灵雨表六


天垂玄贶，鉴一人昭假之诚；民颂丰年，衍四海升平之治。仰休征之向应，信精意之潜孚。福溢尧封，欢均禹甸。

恭惟皇上刚健中正，濬哲文明。大德格天，至仁育物。政惟岁功之叙，时若雨旸；心存民食之依，知先稼穑。功侔元宰，抚运而五气司辰；道际贞符，握纪而百灵受职。顷因时暵，即轸渊衷。严所司以遍叩群神，肃斋坛而躬吁上帝。诚无幽而弗达，迈周宣《云汉》之诗；神有感而即通，过成汤桑林之祷。遂蒙赫鉴，允答虔忱。合西海以垂阴，浃三朝而流泽。润回枯槁，助两仪发育之功；滋洽根荄，若万类生成之性。山川增色，草木含辉。忻雨露之沾濡，识化工之斡运。矧上冬之瑞雪，已受明赐于来；即今日之甘霖，定获康年于黍稷。郊庙之粢盛备矣，烝黎之粒食盈焉。帝德难名，民生何幸！三农鼓舞，庆乐岁之有征；万姓讴歌，戴洪恩之丕冒。

臣等叨依禁从，快睹嘉祯。愧无涓滴之酬，喜有优渥之霈。伏愿功光旻帝，道贯重玄。敛五福以锡庶民，囿群生而跻寿域。日升川至，介遐福于无疆；雨施云行，保太和于有象。







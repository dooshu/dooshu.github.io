针道自然逆顺第六


前系“逆顺肥瘦”文，后系“根结”文

〔一〕黄帝问曰：愿闻针道自然。岐伯对曰：用自然者，临深决水，不用功力而水可竭也；循掘决冲，不顾坚密而经可通也。此言气之滑涩，血之清浊，行之逆顺也。

问曰：人之黑白肥瘦少长，各有数乎？对曰：年质壮大，血气充盛，皮肤坚固，因加以邪，刺此者，深而留之此肥人也 。广肩腋项，肉薄厚皮而黑色，唇临临然者，其血黑以浊，其气涩以迟，其人贪于取予，刺此者，深而留之，多益其数。

问曰：刺瘦人奈何？对曰：瘦人者，皮薄色少，肉廉廉然，薄唇轻言，其血清，其气滑，易脱于气，易损于血，刺此者，浅而疾之。

问曰：刺常人奈何？对曰：视其黑白，各为调之，端正纯厚者，其血气和调，刺此者，无失其常数。

问曰：刺壮士真骨者，奈何？对曰：刺壮士真骨，坚肉缓节验验一作监监 然，此人重则气涩血浊，刺此者，深而留之，多益其数。劲则气滑血清，刺此者，浅而疾之也。

问曰：刺婴儿奈何？对曰：婴儿者，其肉脆，血少气弱，刺此者，以毫针，浅刺而疾发针，日再可也。

问曰：临深决水奈何？对曰：血清气滑，疾泻之，则气竭矣。问曰：循掘决冲奈何？对曰：血浊气涩，疾泻之，则气可通也。

〔二〕问曰：逆顺五体，经络之数，此皆布衣匹夫之士也。食血者《九墟》作血食之君 ，身体柔脆，肤肉软弱，血气慓悍滑利，刺之岂可同乎？对曰：夫膏粱菽藿之味，何可同也？气滑则出疾，气涩则出迟，气悍则针小而入浅，气涩则针大而入深。深则欲留，浅则欲疾，故刺布衣者，深以留，刺王公大人者，微以徐，此皆因其气之慓悍滑利者也。

问曰：形气之逆顺奈何？对曰：形气不足，病气有余，是邪胜也，急泻之。形气有余，病气不足，急补之。形气不足，病气不足，此阴阳俱不足，不可复刺之，刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。形气有余，病气有余者，此谓阴阳俱有余也，急泻其邪，调其虚实。故曰：有余者泻之，不足者补之，此之谓也。故曰：刺不知逆顺，真邪相薄，实而补之，则阴阳血气皆溢，肠胃充郭，肺肝内胀，阴阳相错。虚而泻之，则经脉空虚，血气枯竭，肠胃慑辟，皮肤薄著，毛腠夭焦，予之死期。故曰：用针之要，在于知调，调阴与阳，精气乃充，合形与气，使神内藏。故曰：上工平气，中工乱经，下工绝气危生，不可不慎也。必察其五脏之变化，五脉之相应，经脉之虚实，皮肤之柔粗，而后取之也。






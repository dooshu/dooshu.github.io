【答何记室诗】

〖《诗纪》云。附见何集。〗

游子倦飘蓬。瞻途杳未（文苑云。一作无。）穷。晨征凌迸水。暮宿犯颓风。出洲分去燕。向浦逐归鸿。兰芽隐陈叶。荻苗（文苑云。一作笋。）抽故丛。忽亿园间（文苑云。一作中。）柳。犹伤江际枫。吾生弃武骑。高视独辞（文苑作馀。《诗纪》云。一作馀。）雄。既殚孝王产。兼倾卓氏僮。罢籍睢阳囿。陪谒建章宫。纷余（何水部集作纷纷。文苑云。集作纷纷。）似凿枘。方圆殊未工。黑貂久自弊。黄金屡已空。去辞追楚穆。还耕偶汉冯。巧拙良为异。出处嗟莫同。若（《诗纪》云。一作君。）厌兰台右。（文苑作石。注云。宋本右。）见访灞陵东。（○何水部集二作仰答何记室。文苑英华二百四十作答何记室逊。《诗纪》八十七。）


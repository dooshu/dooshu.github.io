卷五十三

<集部，词曲类，词选之属，御选历代诗余

钦定四库全书

御选历代诗余卷五十三目录【起八十六字至九十字】

洞仙歌【又一体】

蔡伸

前调【又一体】

赵长卿

前调【又一体】

吴文英

吕直夫

促拍满路花【又一体】

吕岩

赵师侠【二首】

华胥梦【又一体】

方千里

杨泽民

陈允平

张炎

奚?

江城梅花引

李献能

受恩深

柳永

鹤冲天【又一体】

杜安世

洞仙歌【又一体】

康与之

谢懋

惜红衣

吴文英

离别难

薛昭藴

鹊桥仙【又一体】

柳永

芳草渡【又一体】

陈允平

江城梅花引【又一体】

王观

洪皓

前调【又一体】

吴文英

陈允平

周密【二首】

张翥

瑞鹧鸪【又一体】

柳永

八六子【又一体】

秦观

劝金船

苏轼

玉人歌

杨炎

羽仙歌【又一体】

潘牥

梅花引【又一体】

蒋捷

惜衣红【又一体】

姜夔

张炎

鹤冲天【又一体】

柳永

醉思仙

吕渭老

采桑子慢

蔡伸

醉思仙【又一体】

孙氏

雪狮儿

程垓

鱼游春水

无名氏

马庄父

卢祖皋

赵闻礼

探芳信【又一体】

张炎

李彭老

惜红衣【又一体】

李莱老

石湖仙

姜夔

孤鸾【又一体】

张翥

远朝归

赵耆孙

叠青钱

无名氏

八六子【又一体】

杨缵

卜算子【又一体】

锺辐

柳永

芳草渡【又一体】

周邦彦

满江红

吕渭老【二首】

八六子【又一体】

杜牧

采桑子慢【又一体】

潘元质

吴文英【二首】

前调【又一体】

吴礼之

玉京秋

周密

法曲献仙音【又一体】

张大烈

谢池春慢

张先

李之仪

探芳信【又一体】

史达祖

吴文英【三首】

蒋捷

遥天奉翠华引

侯寘

一枝花

辛弃疾

鹊踏花翻

徐渭

御选历代诗余卷五十三目录

钦定四库全书

御选历代诗余卷五十三【起八十六字至九十字】

司经局洗马掌局事兼翰林院修撰加二级【臣】王奕清奉旨校刋

洞仙歌

【又一体双调八十六字】

洞仙歌　　　　　　　　　　　蔡　伸

莺莺燕燕本是于飞伴风月佳时阻幽愿但人心坚固後天也怜人相逢处依旧桃花人面　緑牎携手乍帘幙重重烛影揺红夜将半对尊前如梦欲语魂惊语未竟已觉衣襟泪满我只是相思特特来这度更休推後回相见

前调【又一体】　　　　　　　　　　赵长卿

芰荷已老菊与芙蓉未一夜秋容上岩桂间蘩芜嫩黄染就琼瑰开未足已早香传十里　从前分付处明月清风不用斜晖照佳丽叹浮花徒解咤浅白深红争似

我潇洒堆金积翠看天阔秋高露华清见标致风流更无尘意

前调【又一体】　　　　　　　　　　吴文英

芳辰良宴人日春朝竝细缕青丝裹银饼更玉犀金彩沾座分簪歌围暖梅靥桃唇鬭胜　露房花曲折莺入新年添个宜男小山枕待枝上饱东风结子成隂蓝桥去还觅琼浆一饮料别馆西湖最情浓烂画舫月明醉宫袍锦

前调　　　　　　　　　　　　吕直夫

征鞍带月浓露沾襟袖马上轻衫峭寒透望翠峰深浅忆着眉儿腰肢嫋忍看风前细柳　别时频嘱付早寄书来能及清明到家否这言语便梦里也在心头重相见不知伊痩侬瘦纵百卉千花已离披须趁得酴醿牡丹时候

促拍满路花

【又一体双调八十六字】

促拍满路花　　　　　　　　　吕　岩

秋风吹渭水落叶满长安茫茫尘世里独清闲自然鑪鼎虎绕与龙盘九转丹砂就一粒刀圭便成陆地神仙任万钉宝带貂蝉富贵欲熏天黄粱炊未熟梦惊残

是非海里直道作人难袖手江南去白苹红蓼又寻湓浦庐山

前调【跳珠亭】　　　　　　　　　　赵师侠

栽花春烂漫叠石翠漓岏小亭相对倚数峰寒主人寻胜接竹引清泉凿破苍苔地一掬泓澄六花疑是深渊向闲中百虑翛然情事寄鸣弦炉香陪茗盌可忘言

喷珠溅雪历历听潺湲尘世知何计不老朱颜静看日月跳丸

前调【瑞?亭】　　　　　　　　　　赵师侠

连枝蟠古木瑞?映晴空桃江江上景古今同忙中取静心地尽从容埽尽荆榛蔽结屋诛茆道人一段家风任乌飞兔走匆匆世事亦何穷官闲民不扰更年丰

箪瓢云水时与话西东真乐谁能识兀坐忘言浩然天地之中

华胥引

【又一体双调八十六字】

华胥引　　　　　　　　　　　方千里

长亭无数羇客将归故园换叶乳鸭随波轻萍满渚时共唼接眼春色何穷更橹声伊轧思忆前欢未言心已愁怯　欺鬓吴霜恨星星又还羞镊锦纹鱼素那堪重翻再阅粉脂香痕依旧在绣裳鸳箧多少相思皱成眉上千叠

前调　　　　　　　　　　　　杨泽民

征车将动愁不成歌对颦翠叶静掩兰房香铺卧鸭烟罢唼别後羞看霓裳更把筝休轧频数更筹乍寒孤枕偏怯　常为霜髭弄纤纤向人轻镊旧词新句幽牎时时竝阅药饵衣衾愁顿放一番行箧早晩归家又烦春笋重叠

前调　　　　　　　　　　　　陈允平

涵空斜照掠水轻岚满天红叶鴈泊平芜鳬依荒荻声唼唼寂寞金井梧桐渐辘轳伊轧明月纱牎夜寒孤枕应怯　吟老西风笑衰髯顿已如镊锦笺郑重频剔兰灯自阅多谢征衫初寄尚宝香薰箧愁忆家山梦魂飞度千叠

前调【题画牡丹棃花】　　　　　　　　　张　炎

温泉浴罢酣酒才苏洗妆犹湿薄暮云深瑶台月下逢太白素衣初染天香对东风倾国惆怅东阑炯然玉树独立　只恐江空顿忘却锦袍清逸柳迷归院欲远花妖未得谁写一枝澹雅傍沉香亭北说与莺莺怕人错认秋色

前调　　　　　　　　　　　　奚　?

澄空无际一幅轻绡素秋弄色翦翦天风飞飞万里吹净碧遥想玉杵芒寒听佩环无迹圆缺何心有心偏向歌席　多少情怀甚年年共怜今夕蕊宫珠殿还吟飘香秀笔隐约霓裳声度认紫霞楼笛独鹤归来更无清梦成觅

江城梅花引

【双调八十六字一名摊破江城子合江城子梅花引二调为一调也】

江城梅花引　　　　　　　　　李献能

汉宫娇额倦涂黄试新妆立昭阳萼緑仙姿高髻碧罗裳翠袖卷纱闲倚竹暝云合琼枝荐暮凉　璧月浮香揺玉浪拂春帘莹绮牎冰肌夜冷滑无粟影转斜廊冉冉孤鸿烟水渺渺三湘青鸟不来天也老断魂?清霜静楚江

受恩深

【受或作爱双调八十六字】

受恩深　　　　　　　　　　　柳　永

雅致装庭宇黄花开澹泞细香明艳尽天与助秀色堪餐向晓自有真珠露刚被金钱妒拟买断秋天容易独步　粉蝶无情蜂已去要上金尊惟有诗人曾许待宴赏重阳恁时尽把芳心吐陶令轻回顾免憔悴东篱冷烟寒雨

鹤冲天

【又一体双调八十六字】

鹤冲天　　　　　　　　　　　杜安世

清明天气永日愁如醉台榭緑隂浓薰风细燕子巢方就盆池小新荷蔽恰是逍遥际单夹衣裳半笼软玉肌体　石榴吐艳一撮红绡比牎外数修篁寒相倚有个关心处难相见空凝睇行坐深闺里嬾更妆梳自知新来憔悴

洞仙歌

【又一体双调八十七字】

洞仙歌　　　　　　　　　　　康与之

若耶溪路别岸花无数欲敛娇红向人语与緑荷相倚恨回首西风波淼淼三十六陂烟雨　新妆明照水汀渚生香不嫁东风被谁误遣踟蹰骚客意千里緜緜仙浪远何处凌波凝步想南浦潮生画桡归正月晓风清断肠凝伫

前调【春雨】　　　　　　　　　　谢　懋

愁边雨细漠漠天如醉揺扬游丝晩风外酿轻寒和暝色花柳难胜春自老谁管啼红敛翠　关情潜入夜斜湿帘栊几处挑灯耿无寐念阳台当日事好伴云来因个甚不入襄王梦里便添起寒潮卷长江又恐是离人断肠清泪

惜红衣

【双调八十七字宋姜夔自度曲以红衣半狼籍句名调也但姜词八十八字此则少一字】

惜红衣【游苕霅间志感】　　　　　　　　吴文英

鹭老秋丝苹愁暮雪鬓那不白倒柳移栽如今暗溪碧乌衣细语伤伴惹茸红曾约南陌前度刘郎寻流花踪迹　朱楼水侧雪面波光汀莲沁颜色当时醉近绣箔夜吟三十六矶重到清梦冷云南北买钓舟溪上应有烟簔相识

离别难

【武后时有士人妻没入掖庭善吹觱篥乃撰此曲一名大郎神一名悲切子一名愁回鹘然唐人敎坊乐府所传皆五言七言絶句至薛昭藴始有离别难之词双调八十七字】

离别难　　　　　　　　　　　薛昭藴

宝马晓鞴雕鞍罗帏乍别情难那堪春景媚送君千万里半妆珠翠落露华寒红蜡烛青丝曲偏能勾引泪阑干　良夜促香尘緑魂欲迷檀眉半敛愁低未别心先咽欲语情难说出芳草路东西揺袖立春风急樱花杨柳雨凄凄

鹊桥仙

【又一体双调八十七字】

鹊桥仙　　　　　　　　　　　柳　永

届征途携书剑迢迢匹马东去惨离怀嗟少年易分难聚佳人方恁缱绻便忍分鸳侣当媚景算密意幽欢尽成轻负　此际寸肠万绪惨愁颜断魂无语和泪眼片时几番回顾伤心脉脉谁诉但黯然凝竚暮烟寒雨望秦楼何处

芳草渡

【又一体双调八十七字】

芳草渡　　　　　　　　　　　陈允平

芳草渡渐迤逦分飞鸳俦凤侣洒一枝香泪棃花寂寞春雨惜别情思苦匆匆深盟诉翠浪远六幅蒲帆缥缈东去　夕阳冉冉恨逐潮回南浦路漫空念归来燕子双栖旧庭户市桥细柳尚不减少年张绪渐瘦损嬾照镜鸾对舞

江城梅花引

【又一体双调八十七字】

江城梅花引　　　　　　　　　王　观

年年江上见寒梅几枝开暗香来疑是月宫仙子下瑶台冷艳一枝春在手故人远相思切寄与谁　怨极恨极齅玉蕊念此情家万里暮霞散绮楚天碧几片斜飞为我多情特地点征衣花易飘零人易老正心碎那堪闻塞管吹

前调【次王通叟韵】　　　　　　　　　洪　皓

天涯除馆忆江梅几枝开使南来还带余杭春信到燕台准拟寒英聊慰远隔山水应销落赴愬谁　空恁遐想笑摘蕊断回肠思故里漫弹緑绮引三弄不觉魂飞更听青笳哀怨泪沾衣乱插蘩花须异日待孤讽怕东风一夜吹

前调【又一体　赠倪梅村】　　　　　　　吴文英

江头何处带春归玉川迷路东西一鴈不飞雪压冻云低十里黄昏成晓色竹根篱分流水过翠微　带书傍月自鉏畦苦吟诗生鬓丝半黄细雨翠禽语似说相思惆怅孤山花尽草离离半幅寒香家住远小帘垂玉人误听马嘶

前调【和白云赵宗簿自度曲】　　　　　　　陈允平

雨余芳草碧萧萧暗春潮荡双桡紫凤青鸾旧梦带文箫绰约佩环风不定云欲堕六铢香天外飘　相思为谁兰恨销缈湘魂无处招素纨犹在真真意还倩谁描舞镜空悬羞对月明宵镜里伤心心里月君去矣旧东风新画桥

前调【次韵二首】　　　　　　　　　　周　密

舞红愁碧晩萧萧溯回潮竚仙桡风高露寒飞下紫霞箫一鴈远将千里信怀渺渺翦愁云风外飘　酒醒未醒香旋销采江篱吟楚招情萦芳草梅魂冷月影空描锦瑟瑶尊空度可怜宵二十四桥愁倚徧空怅望短长亭短长桥

前调　　　　　　　　　　　　周　密

鴈霜苔雪冷飘萧断魂潮送轻桡翠袖朱楼清语梦琼箫江北江南云自碧人不见泪花寒向雨飘　愁多病多腰素销倚清琴调大招江空年晩凄凉句远意难描月冷花隂心事负春宵几度问春春不语春又到旧西湖第几桥

前调　　　　　　　　　　　　张　翥

玉儿睡起帊蒙头更娇柔见郎羞缟袂仙人一笑艳明眸粉瘦红憨春梦断画阑畔对西风忆旧游　忆卿恨卿思悠悠怕凄凉不耐秋艳絶韵絶香又絶特地风流宜与云鬟双插倚妆楼月又渐低霜又冷花似雪满苍苔总是愁

瑞鹧鸪

【又一体双调八十八字】

瑞鹧鸪　　　　　　　　　　　柳　永

宝髻瑶簪严妆巧天然緑媚红深绮罗丛里独逞讴吟一曲阳春定价何啻值千金倾听处王孙帝子鹤盖成隂　凝态掩霞襟动象板声声怨思难任嘹喨处回压弦管低沉时恁回眸敛黛空役五陵心须信道缘情寄意别有知音

八六子

【又一体双调八十八字一名感黄鹂】

八六子　　　　　　　　　　　秦　观

倚危亭恨如芳草萋萋剗尽还生念柳外青骢别後水边红袂分时怆然暗惊　无端天与娉婷夜月一帘幽梦春风十里柔情怎奈何欢娱渐随流水素弦声断翠绡香减那堪片片飞花弄晩蒙蒙残雨笼晴正销凝黄鹂又啼数声

劝金船

【双调八十八字】

劝金船　　　　　　　　　　　苏　轼

无情流水多情客劝我如曾识杯行到手休辞却这公道难得曲水池上小字更书年月如对茂林修竹似永和节　纤纤素手如霜雪笑把秋花插尊前莫怪歌声咽又还是轻别此去翱翔徧赏玉堂金阙欲问再来何岁应有华发

玉人歌

【双调八十八字】

玉人歌　　　　　　　　　　　杨　炎

西风起又老尽篱花寒轻香细漫题红叶句里意谁会长天不恨江南远苦恨无书寄最相思盘橘千枚脍鲈十尾　鸿鴈阻归计算愁满离肠十分岂止倦倚阑干顾影在天际凌烟图画青山约緫是浮生事判从令买取朝醒夕醉

羽仙歌

【又一体双调八十八字】

羽仙歌　　　　　　　　　　　潘　牥

雕檐绮户倚晴空如画曾是吴王旧台榭自浣纱人去後落日平芜行云断几见花开花谢　凄凉阑槛外一簇青山多少图王共争霸莫闲愁金杯潋灩对酒当歌欢娱地梦中瞢腾休话渐倚徧西风晩潮生明月里鹭鸶背人飞下

梅花引

【又一体双调八十八字】

梅花引【荆溪阻雪】　　　　　　　　　蒋　捷

白鸥问我泊孤舟是身留是心留心若留时何事锁眉头风拍小帘灯晕舞对闲影冷清淸忆旧游　忆旧游旧游今在否花外楼柳下舟梦也梦也梦不到寒水空流漠漠黄云湿透木棉裘都道无人愁似我今夜雪有梅花似我愁

惜红衣

【又一体双调八十八字】

惜红衣【吴兴荷花】　　　　　　　　　姜　夔

簟枕邀凉琴书换日睡余无力细洒冰泉并刀破甘碧墙头换酒谁问讯城南诗客岑寂高树晩蝉说西风消息　虹梁水陌鱼浪吹香红衣半狼籍维舟试望故国渺天北可惜渚边沙外不共美人游历问甚时同赋三十六陂秋色

前调【赠妓双波】　　　　　　　　　　张　炎

两翦秋痕平分水影炯然冰洁未识新愁眉心倩人贴无端醉里通一笑柔花盈睫痴絶不解送情倚银屛斜瞥　长歌短舞换羽移宫飘飘步回雪扶娇倚扇欲把艳怀说为语杜郎重到只虑空江桃叶但数峰犹在如傍那家风月

鹤冲天

【又一体双调八十八字】

鹤冲天　　　　　　　　　　　柳　永

黄金榜上偶失龙头望明代暂遗贤如何向未遂风云便争不恣游狂荡何须论得丧才子词人自是白衣卿相　烟花巷陌依约丹靑屏障幸有意中人堪寻访且恁偎红倚翠风流事平生畅青春都一晌忍把浮名换了浅斟低唱

醉思仙

【双调八十八字】

醉思仙　　　　　　　　　　　吕渭老

断人肠正西楼独上愁倚斜阳趁鸳鸯鸂鶒两两池塘春又老人何处怎惯不思量到如今瘦损我又还无计禁当　小院呼卢夜当时醉倒残釭被天风吹散凤翼难双南牎雨西牎月尚未散拂天香听莺声悄记得那时舞板歌梁

采桑子慢

【即丑奴慢双调八十九字】

采桑子慢　　　　　　　　　　蔡　伸

明眸秀色别是天真潇洒更鬒发堆云玉脸澹拂轻霞醉里精神衆中标格谁能画当时携手花笼澹月重门深亚　巫峰梦回巳成陈事岂堪重话谩赢得罗襟清泪鬓边霜华念伤怀凭阑烟水渺无涯秦源目断碧云暮合难认仙家

醉思仙

【又一体双调八十九字】

醉思仙　　　　　　　　　【宋媛】孙　氏

霁霞红看山迷暮景烟暗孤松动翩翩风袂翻若惊鸿心似鉴鬓如云弄清影月明中　谩悲凉岁冉冉蕣华潜改衰容前事消凝久十年光景匆匆念云轩一梦回首春空彩凤远玉箫寒夜悄悄恨无穷叹黄尘久埋玉断肠洒泪东风

雪狮儿

【一名狮儿词双调八十九字】

雪狮儿　　　　　　　　　　　程　垓

断云低晩轻烟带暝风惊罗幙数点梅花香倚雪牎揺落红炉对谑正酒面琼酥初削云屛暖不知门外月寒风恶　迤逦慵云半掠笑盈盈闲弄宝筝弦索?极生春已向横波先觉花娇柳弱渐倚醉要人扶着低告托早把被香熏却

鱼游春水

【双调八十九字唐词纪载防河卒於濬汴日得一石刻有词无调名遂摭词中四字名之即所传无名氏一词是也】

鱼游春水　　　　　　　　　　无名氏

秦楼东风里燕子还来寻旧垒余寒犹峭红日薄侵罗绮嫩草方抽碧玉茵媚柳轻窣黄金繠莺转上林鱼游春水　几曲阑干徧倚又是一番新桃李佳人应怪归迟梅妆泪洗凤箫声絶沉孤鴈望断清波无双鲤云山万重寸心千里

前调　　　　　　　　　　　　马庄父

池塘生春草数尽归鸿人未到天涯目断青鸟尚赊音耗晓月频窥白玉堂暮雨还湿青门道巢燕引雏乳莺空老　庭际香红倦埽乾鹊休来枝上噪前回准拟同它翻成病了欲题红叶凭谁寄独把孤桐无心操眉间翠攒鬓边霜早

前调　　　　　　　　　　　　卢祖皋

离愁禁不去好梦别来无觅处风翻征袖触目年芳如许软红尘里鸣鞭镫拾翠丛中勾伴侣都负岁时暗关情绪　昨夜山隂杜宇似把归期惊倦旅遥知楼倚东风凝颦暗数宝香飘拂遗鸳锦心事悠悠寻燕语芳草暮寒乱花微雨

前调　　　　　　　　　　　　赵闻礼

青楼临远水楼上东风飞燕子玉鈎珠箔密密锁红关翠翦胜裁幡春日戏簇柳簪花元夜醉闲忆旧欢漫撩新泪　罗帊啼痕未洗愁见同心双凤翅长安十日轻寒春衫未试过尽征鸿知几许不寄萧郎书一纸愁肠断也个人知未

探芳信

【又一体双调八十九字一名西湖春】

探芳信【西湖春感寄草牎】　　　　　　　张　炎

坐清昼正冶思萦花余酲倦酒甚采芳人老芳心尚如旧销魂忍说铜驼事不是因春瘦向西园竹埽颓垣蔓延荒甃　风雨夜来骤叹孤冷莺帘恨凝蛾岫愁到今年多似去年否赋情嬾听山阳笛目极空搔首我何堪老却江潭深柳

前调【湖上春游次张叔夏韵】　　　　　　　李彭老

对芳昼甚怕冷添衣伤春疎酒正绯桃如火相看自依旧闲帘深掩棃花雨谁问东阳瘦几多时涨緑莺枝堕红鸳甃　堤上宝鞍骤记草色熏晴波光揺岫苏小门前题字尚存否繁华短梦随流水空有诗千首更休言张绪风流似柳

惜红衣

【又一体双调八十九字】

惜红衣【寄弁阳翁】　　　　　　　　　李莱老

笛送西泠帆过杜曲昼隂芳緑门巷清风还寻故人出屋苍华发冷笑瘦影相看如竹幽谷烟树晓莺诉经年愁独　残阳古木书画归船匆匆又南北薲洲鸥鹭素熟旧盟续甚日浩歌招隐听雨弁阳同宿料重来时候香荡几湾红玉

石湖仙

【此姜夔自度曲也双调八十九字】

石湖仙【夀石湖居士】　　　　　　　　姜　夔

松江烟浦是千古三高游衍佳处须信石湖仙侣鸱夷翩然引去浮云安在我自爱緑香红舞容与看世间几度今古　卢沟旧曾驻马为黄花闲吟秀句见说吴儿也学纶巾敧雨玉友金蕉玉人金缕缓移筝柱闻好语明年定在槐府

孤鸾

【又一体双调八十九字】

孤鸾【题仙女梅下吹笛图】　　　　　　　　张　翥

江皋空阔更半霎轻风些儿微雪倚竹仙姬翠袖暮寒应怯闲拈玉龙自品爱冰姿与花争洁一阕霓裳乍了又落梅初疉　怕曲终人去彩云飞絶便梦断瑶台春思愁结那堪緑毛么凤向苔枝数声啼咽留得余香满袂已西山斜月

远朝归

【双调八十九字】

远朝归【梅】　　　　　　　　　　赵耆孙

金谷先春见乍开江梅玉腻珠帘院落人静雨疎烟细横斜带月别是一般风味金尊里任遗英乱点残粉低坠　惆怅秦陇当年念水远天长故人难寄山城倦眼无绪更看桃李当时醉魄算依旧徘徊花底斜阳外谩回首画楼十二

疉靑钱

【双调八十九字】

疉青钱　　　　　　　　　　　无名氏

夏日正长无奈如焚天气火云耸奇峰天外未雨先雷畏日流金六龙高驾火轮飞纹簟纱幮风车漫揽月扇空挥　金炉烟细午风轻转堪避炎威渐凉生池阁卷起帘幙珠玑娇娥美丽天然秀色冰肌曲阑深径荷香旖旎玉管声齐

八六子

【又一体双调八十九字】

八六子　　　　　　　　　　　杨　缵

怨残红夜来无赖雨催春去匆匆但暗水新流芳恨蝶凄蜂惨千林嫩緑迷空那知国色还逢柔弱华清扶倦轻盈洛浦临风　细认得凝妆点脂匀粉露蝉耸翠蕊金团玉成丛几许愁随笑解一声歌转春融眼朦胧凭阑干半醉醒中

卜算子

【又一体双调八十九字或加慢字】

卜算子　　　　　　　　　　　锺　辐

桃花院落烟重露寒寂寞禁烟晴昼风拂珠帘还记去年时候惜春心不喜闲牎绣倚屏山和衣睡觉醺醺暗消残酒　独倚危阑久把玉笋偷弹黛蛾轻鬭一点相思万般自家甘受抽金钗欲买丹青手写别来容顔寄与使知人清瘦

前调　　　　　　　　　　　　柳　永

江枫渐老汀蕙半凋满目败红衰翠楚客登临正是莫秋天气引疎碪断续残阳里对晩景伤怀念远新愁旧恨相继　脉脉人千里念两处风情万里烟水雨歇天高望断翠峰十二尽无言谁会凭高意纵写得离肠万种奈归云难寄

芳草渡

【又一体双调八十九字】

芳草渡　　　　　　　　　　　周邦彦

昨夜里又再宿桃源醉邀仙侣听碧牎风快疎帘半卷愁雨多少离恨苦方留连啼诉凤帐晓又是匆匆独自归去　愁顾满怀泪粉瘦马冲泥寻去路漫回首烟迷望眼依稀见朱户似痴似醉暗恼损凭栏情绪澹暮色看尽栖鸦乱舞

满江红

【双调八十九字唐冥音录载曲名上江虹後转易二字韵必平仄独用不可兼用若换韵互用韵者皆非】

满江红　　　　　　　　　　　吕渭老

晩浴新凉风蒲乱松梢见月庭隂尽暮蝉啼歇萤遶井阑帘入燕荷香兰气供揺箑赖晩来一雨洗浮尘无些热　心下事峰重疉人甚处星明灭想行云应在凤凰城阙曾约佳期同菊蕊当时共指灯花说据眼前何日是西风凉吹叶

前调　　　　　　　　　　　　吕渭老

笑语移时风影乱半帘寒日鲜明是晩来妆饰共说西园携手处小桥深竹连苔色到如今梧叶染清霜封行迹　春未透梅先拆人纵健时难得想明年虚过上元寒食数着佳期愁入眼雨珠零乱棃花湿任翠鬟敧侧背斜阳鸣瑶瑟

八六子

【又一体双调九十字】

八六子　　　　　　　　　　　杜　牧

洞房深画屏灯照山色凝翠沉沉听夜雨冷滴芭蕉惊断红牎好梦龙烟细飘绣衾辞恩久归长信凤帐萧疎椒殿闲扁　辇路苔侵绣帘垂迟迟漏传丹禁蕣华偷悴翠鬟羞整愁坐望处金舆渐远何时彩仗重临正消魂梧桐又移翠隂

采桑子慢

【又一体双调九十字】

采桑子慢　　　　　　　　　　潘元质

愁春未醒还是清和天气对浓绿隂中庭院燕语莺啼数点新荷翠钿轻泛水平池一帘风絮才晴又雨梅子黄时　忍记那回玉人娇困初试单衣共携手红牎描绣画扇题诗怎有而今半牀明月两天涯章台何处多应为我蹙损双眉

前调【登飞翼楼观云】　　　　　　　　　吴文英

东风未起花上纤尘无影峭云湿凝酥深坞乍洗梅清鈎卷游丝冷浮虹气海波明若耶门闭扁舟去嬾客思鸥轻　几度问春唱红冶翠空媚隂晴看真色千岩一素天澹无情醒眼重开玉鈎帘外晓峰青相扶轻醉越山更上台最高层

前调【双清楼】　　　　　　　　　　吴文英

空蒙乍歛波影帘花晴乱正西子梳妆楼上镜舞青鸾润逼风襟满湖山色入阑干天虚鸣籁云多易雨长带秋寒　远望翠凹隔江时见越女低鬟算堪羡烟沙白鹭暮往朝还歌管重城醉花春梦半香残乘风邀月特杯对影云海人间

前调【又一体秋别】　　　　　　　　　吴礼之

金风颤叶那更饯别江楼听凄切阳关声断楚馆云收去也难留万重烟水一扁舟锦屏罗幌多应换得蓼岸苹洲　凝想恁时欢笑伤今萍梗悠悠谩回首玉人何处眷恋无由先自悲秋眼前景物只供愁寂寥情绪也恨分浅也悔风流

玉京秋

【双调九十字】

玉京秋　　　　　　　　　　　周　密

烟水濶高林弄残照晩蜩凄切碧砧度韵银牀飘叶衣湿桐隂露冷采凉花时赋秋雪难轻别一襟幽事砌虫能说　客思吟商还怯怨歌长琼壶暗缺翠扇疎红衣香褪翻成销歇玉骨西风恨最恨闲却新凉时节楚箫咽谁倚西楼澹月

法曲献仙音

【又一体双调九十字】

法曲献仙音　　　　　　　　　张大烈

隂送槐柯香飘莲幕帘外棋声敲度手倦抛书困有松风竹籁轻穿绣户正梦到羲皇处芭蕉数声细雨　休思虑喜三径幽闲多趣少事緑蚁可共交欢理瑶琴惊池里鸳鸯飞翥香肌无暑御蜀纨不劳挥素待月上花梢载凉画船归去

谢池春慢

【双调九十字】

谢池春慢　　　　　　　　　　张　先

缭墙重院时间有啼莺到绣被掩余寒画幕明新晓朱槛连空阔飞絮无多少径沙平池水渺日长风静花影闲相照　尘香拂马逢谢女城南道秀艳过施粉多媚生轻笑鬬色鲜衣薄碾玉双蝉小欢难偶春过了琵琶流怨都入相思调

前调　　　　　　　　　　　　李之仪

残寒消尽疎雨过清明後花迳款余红风沼萦新皱乳燕穿庭户飞絮沾襟袖正佳时仍晩昼着人滋味真个浓如酒　频移带眼空只恁恹恹瘦不见又思量见了还依旧为问频相见何似长相守天不老人未偶且将此恨分付庭前柳

探芳信

【又一体双调九十字】

探芳信　　　　　　　　　　　史逹祖

谢池晓被酒殢春眠诗萦芳草正一堦梅粉都未有人埽细禽啼处东风软嫩约关心早未烧灯怕有残寒故园稀到　说道试妆了也为我相思占他怀抱静数牎棂最忺听鹊声好半年白玉台边话屡见琼鈎小指芳期夜月花隂梦老

前调【贺云麓秘阁满月】　　　　　　　　吴文英

探春到见彩花钗头玉燕来早正紫龙眠重明月弄清晓夜尘不沁银河水金盎供新澡镇帷犀护紧东风秀藏芝草　星斗灿怀抱问雾?蓝田玉长多少禁苑传香柳边语听莺报片云飞趁春潮去红輭长安道试回头一点蓬莱翠小

前调　　　　　　　　　　　　吴文英

为春瘦更瘦如梅花花应知否任枕函云坠离怀半中酒雨声楼阁春寒里寂寞收灯後甚年年鬭草心期探花时候　娇嬾强拈绣暗背里相思间供晴昼玉合罗囊兰膏渍透红豆舞衣疉损金泥凤妒折阑干柳几多愁两点天涯远岫

前调　　　　　　　　　　　　吴文英

转芳径见雾卷晴漪鱼弄游影旋解缨濯翠临枰抚瑶轸修林竹色花香处意足多新咏试把龙唇供来时旧寒才定　门巷都深静但酒敌晓寒棊消日永旧曲猗兰待留向月中听藻萍密布官沟水任泛流红冷小阑干笑拍东风醉醒

前调【菊】　　　　　　　　　　　蒋　捷

醉吟啸似有人黄裳孤竚尘表渐老侵芳岁识君恨不早料应陶令吟魂在凝此秋香妙傲霜姿尚想前身倚牎余傲　回首忆年少控骏马花边红軃茸帽澹泊东篱有谁肯梦飞到正襟三诵悠然句聊遣花微笑酒休赊醒眼看花正好

遥天奉翠华引

【双调九十字】

遥天奉翠华引　　　　　　　　侯　寘

云消楼外山正秦淮翠蕰回澜香梢豆?红轻犹怕春寒晓光浮画戟卷绣帘风煗玉鈎闲紫府仙人花围羽帔星冠　蓬莱阆苑意倦游常戏人间佩麟江左旧都襦袴歌欢只恐催归觐宴清都休诉酒杯宽明岁应看君钧容舞袖歌鬟

一枝花

【双调九十字】

一枝花【醉中戏作】　　　　　　　　　辛弃疾

千丈擎天手万卷悬河口黄金腰下印大如斗更千骑弓刀挥霍遮前後百计千方久似鬭草儿童赢个他家偏有　算枉了双眉长皱白发空回首那时间说向山中友看丘垄牛羊更辨贤愚否且自栽花柳怕有人来但只道今朝病酒

鹊踏花翻

【双调九十字明徐渭自度曲也】

鹊踏花翻【美人解】　　　　　　　　徐　渭

锣鼓声频街坊眼慢不知怎上高高骑生来少骨多筋软陡腾翻依稀略借鞍和辔作时鹘打雪风天伫犹燕掠桃花地　下地不动些儿珠翠堪描耐舞军装伎多少柳外妖娆楼中笑指颠倒金钗坠无端归路又逢谁斜阳系马陪他醉

御选历代诗余卷五十三








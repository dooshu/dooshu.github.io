卷二十四



卷之二十四

吴元年六月丙午朔，日有食之，昼晦。

己酉，张士诚被围既久，欲突围决战，觇城左方，见军阵严整，不敢犯，乃遣徐义、潘元绍潜出西门，欲掩袭我军，转至阊门，将奔常遇春营。遇春觉其至，分兵北濠，截其兵后，遣兵与斗。战良久未决，士诚复遣参政黄哈剌把都率兵千余人助之，又自出兵山塘为援，塘路狭塞不可进，麾令稍却。遇春抚王弼背曰：“军中皆称尔为猛将，能为我取此乎？”弼应曰：“诺。”即驰铁骑，挥双刀往击之，敌众小却，遇春因率众乘之，士诚兵大败，人马溺死沙盆潭甚众。士诚有勇胜军，号“十条龙”者，皆仓夫善为盗者也，士诚每厚赐之，令被银铠锦衣将其众，出入阵中，人不能测。是日，亦败溺死万里桥下，士诚马惊堕水，几不救，肩舆入城，计忽忽无所出。时降将李伯昇知士诚势迫，欲说令归命，乃遣客诣士诚门急告。士诚召之入，曰：“尔欲何言？”客曰：“吾言为公兴亡祸福之计，愿公安意听之。”士诚曰：“何如？”客曰：“公知天数乎？昔项羽喑呜叱咤，百战百胜，卒败北垓下，天下归于汉祖，何则？此天数也。公初以十八人入高邮，元兵百万围之，此时如虎落阱中，死在朝夕，一旦元兵溃乱，公遂提孤军，乘胜攻击，东据三吴，有地千里，甲士数十万，南面称孤，此项羽之势也。诚能于此时不忘高邮之危，苦心劳志，收召豪杰，度其才能，任以职事，抚人民练兵，旅御将帅，有功者赏，败军者戮，使号令严明，百姓乐附，非特可保三吴，天下可取也。”士诚曰：“足下此时不言，今复何及？”客曰：“吾此时虽有言，亦不得闻也，何则？公之子弟，亲戚将帅，罗列中外，美衣玉食，歌妓舞女，日夕酣晏，身衣天下至美，口甘天下至味，犹未厌足。提兵者自以为韩、白，谋画者自以为萧、曹，傲然视天下，不复有人。当此之时，公深居于内，败一军不知，失一地不闻，纵知亦不问，故沦至今日。”士诚曰：“吾亦甚恨无及，然则今当何如？”客曰：“吾有一策，恐公不能从也。”士诚曰：“不过死耳。”客曰：“使死有益于国家，有利于子孙，死固当不然，徒自苦耳。且公不闻陈友谅者，跨有荆楚，兵甲百万，与江左之兵战于姑孰，鏖于鄱阳湖，友谅举火欲烧江左之船，天乃反风而焚之，友谅兵败身丧，何则？天命所在，人力无如之何。且今攻我益急，公恃湖州援，湖州失；嘉兴援，嘉兴失；杭州援，杭州又失。今独守此尺寸之地，誓以死拒，然窃虑势极患生，猝有变从中起者，公此时欲死不得，生无所归，故吾窃以为莫如顺天之命，自求多福，令一介之使疾走金陵，称公所以归义救民之意。公开城门，幅巾待命，亦不失为万户侯，况尝许以窦融、钱俶故事耶？且公之地，譬如博者，得人之物而复失之，何损？”士诚仰首沉虑，良久曰：“足下且休，待吾熟思之。”然卒狐疑，莫能决也。壬子，士诚复率兵突出胥门，索战锋甚锐，遇春御之，兵小却。士诚弟士信方出城楼上督战，急大呼曰：“军士疲矣。且止！且止！”遂鸣金收军，遇春因乘势奋击，大破之，追至城下，攻之益急，复筑垒迫其城。自是，士诚不复得出矣。士信张幙城上，踞银椅与参政谢节等会食，左右方进桃，未及尝，忽飞炮碎其首而死。

甲寅，革参议府。

壬戌，扩廓帖木儿部将李守道来降，命馆之于会同馆。

癸亥，升指挥傅友德为江淮行中书参政，赏绮帛各十疋；其从征千户，各三疋；百户、镇抚，各二疋；军士，人赐盐二十斤；以陵子村之功也。

乙丑，赐羽林、虎贲、天策、骁骑卫指挥、千、百户、镇抚之有功者绮帛有差，军士人赐盐二十斤，战没者倍之。

戊辰，大雨。先是，上因久旱，日减膳素食，宫中皆然，俟天雨复膳。既而雨，群臣请复膳。上曰：“亢旱为灾，实吾不德所致。今虽得雨，然苗稼焦损必多，纵肉食，奚能甘味？”廷臣对曰：“昔武王克商，屡获豊年，诗人颂之曰：‘绥万邦，屡丰年。’主上平海内，拯生灵，上顺天心，下慰民望，而忧勤惕励，感兹甘雨丰年之祥，其有兆矣。”上曰：“人事迩，天道远，得乎民心，则得乎天心。今欲弭灾，但当谨于修己，诚以爱民，庶可答天之眷。”乃诏免民今年田租。

癸酉，命自今凡朝贺不用女乐。

参知政事张昶以谋叛诛。昶，北平之宛平人，仕元为户部尚书，以奉使来。上与语，初默然，后见其才敏，留用之，累授参知政事。昶外示诚款，内怀阴计，与杨宪、胡惟庸等皆相善。昶有才辨，智识明敏，熟于前代典故，凡国家建置制度，多出昶手，裁决如流，事无停滞。昶恒自以元臣失节，谓不能无议已者，心常怏怏。时扩廓帖木儿兵尚强，元都未下，昶尝窃语其所亲曰：“吾若得归元，仍不失富贵也。”间阴使人上书颂功德，劝上以及时娱乐。上以语太史令刘基曰：“是欲为赵高也。”基曰：“诚如圣见，必有使之者。”上不欲穷治，但斥之，焚其书，后复劝上重刑法，破兼并之家，多陈厉民之术，欲上失人心，阴为元计。上皆不听，昶惧不自安。时元主谓昶已死，赠昶官谥，擢用其子。会平章李文忠下杭州，以元平章长寿、丑的等至京师，上释之遣归元，昶乃阴托长寿、丑的奉表于元，且寓书其子，询存亡。会昶卧病，宪往候，偶于昶卧内得书藁，遂奏之。上令大都督府按问，昶书八字于牍曰：“身在江南，心思塞北。”上始惜其才，犹欲存之，及得其所书牍辞，曰：“彼决意叛矣，是不可赦。”遂伏诛。

甲戌，上谓宪臣曰：“任官不当，则庶事不理；用刑不当，则无辜受害。譬之薅草菜者，施鏄不谨，必伤良苗；绳奸慝者，论法不当，必伤善类，故刑不可不慎也。夫置人于捶楚之下，屈抑顿挫，何事不伏，何求不得？古人用刑，盖不得已，悬法象魏，使人知而不犯。譬之水火能焚溺人，狎之则必伤，远之则无害，水火能生人，亦能毙人。刑本生人，非求杀也，苟不求其情，而轻用之，受枉者多矣，故钦、恤二字，用刑之本也。”

秋七月乙亥朔。

先是，命选道童俊秀者充乐舞生。至是，始集。上御戟门，召学士朱升及范权领乐舞生入见，设雅乐，阅试之。上亲击石磬，命升辨识五音，升不能审，以宫音为徵音。上曰：“升每言能审音，至辨石音，何乃以宫作徵耶？”起居注熊鼎对曰：“八音之中，石声最难和。古惟后夔能和磬声，故书曰：‘于予击石附石，百兽率舞。’”上曰：“石声固难和，然乐以人声为主，人声和，即八音谐和矣。”因命乐生登歌一曲，上复叹曰：“古者作乐以和民声，格神人而与天地同其和，近世儒者鲜知音律之学，欲乐和，顾不难耶？”鼎复对曰：“乐音不在外求，实在人君一心，君心和则天地之气亦和，天地之气和则乐亦无不和矣。”上深然之。

丙子，除郡县官二百三十四人，定赐予及道里费之令：“赐知府、知州、知县文绮四、绢六、罗二、夏布六，父如之，母、妻及长子各半；府州县佐贰官视长官半之，各府经历、知事、同、佐贰官、州县吏目、典史视佐贰官又半之，父母妻子皆如之。其道里费，知府赐白金五十两，知州三十五两，知县三十两，同知视知府五之三，治中半之，通判、推官五之二，州同知视府通判，经历及州判官视府同知半之，县丞、主簿视知县又半之，知事、吏目、典史皆十两。着为令。”先是，上语中书省臣曰：“新授郡县官多出布衣，到任之初，或假贷于人，或侵渔百姓，不有以养其廉，欲其奉公难矣。”故赐道里费。

丁丑，各郡县官既受赐入谢，上谕之曰：“自古生民之众，必立之君长以统治之，不然则强者愈强，弱者愈弱，纷纭吞噬，乱无宁日矣。然天下之大，人君不能独治，必设置百官、有司以分理之，锄强扶弱，奖善去奸，使民得遂其所安，然后可以尽力田亩，足其衣食，输租赋以资国用。予今命汝等为牧民之官，以民所出租赋为尔等俸禄，尔当勤于政事，尽心于民，民有词讼，当为办理曲直，毋或尸位素餐，贪冒坏法，自触宪网，尔往其慎之。”

戊寅，上谕诸将曰：“兵以戢乱，非为乱也。若假兵以逞志，仁者所不为。曩者，元季兵兴，群雄角逐，恃威凭陵者，非止一人，其间有以货财而贪戾者，有以声色而淫暴者，有因仇讐而报复者，有因忿怒而加诛者，提兵奋旅，求快意于一时，而不知伤人害物，有不胜其荼毒。朕往往行师之际，必申严号令，以戢贪暴，汝等从事征讨，宜体此意。若曹彬、曹翰之事，可以劝戒矣，吾尝以此谕徐达为将之道，虽务威严，要之以人爱为本。达能听吾言，攻城下邑，不肆杀戮，可谓善将矣，汝等其勉效之。”

庚辰，命指挥华云龙取海州，兵既至，复召还。

甲申，相国李善长等劝上即帝位，上未之许，善长等力请曰：“殿下起濠梁，不阶尺土，遂成大业，四方群雄，刬削殆尽，远近之人，莫不归心，诚见天命所在，愿早正位号，以慰臣民之望。”上曰：“我思功未覆于天下，德未孚于人心，一统之势未成，四方之涂尚梗，若遽称大号，未惬舆情。自古帝王之有天下，知天命之己归，察人心之无外，犹且谦让未遑，以俟有德。常笑陈友谅初得一隅，妄自称尊，志骄气盈，卒致亡灭，贻讥于后，吾岂得更自蹈之？若天命在我，固自有时，无庸汲汲也。”

乙酉，思南道宣慰使司都元帅田仁智遣五寨副长官戴允中进表贡马及方物。

己丑，雷震宫门兽吻得物，若斧形而石质，上命藏之，出则使人负于驾前，临朝听政则奉置几案，以祗天戒，遂赦中外狱囚。

庚寅，置徐州及济南二卫。

方国珍之初降也，约云杭城下，即纳地来朝。及王师克杭州，国珍据境自若，时时遣间谍觇我虚实，又通使于闽，图为掎角。上闻之怒，遣使责国珍贡粮二十三万石，仍以书谕之曰：“汝初纳款，谓杭城克，即献土来归，此汝左右之士共保富贵之良谋也。岂意汝怀奸挟诈，阳降阴畔，数相愚弄，张士诚与尔壤地相接，取尔甚易，然所以不敢加兵于尔者，诚以吾力能制之。尔故得以安处海隅，坐享三郡之富，是我大庇于尔也。尔乃自为不祥，背弃信义，时遣奸细觇我动静，潜结陈友定以图相援，彼自救不暇，何暇救人？尔何惑之甚也？今明以告尔，吾师下姑苏，即南取温、台、庆元，水陆并进，无能御也。尔早于此时，改过效顺，能尽以小事大之义，犹可保其富贵，以贻子孙，以及下人。如其不然，集三郡之兵，与我一较胜负，亦大丈夫之所为，不然舍三郡之民，为偷生之计，扬帆乘舟，窜入海岛，然吾恐子女玉帛，反为尔累，舟中自生敌国，徒为豪杰所笑也。非分之恩，不可数得，尔宜慎思之。”书至，国珍大惧，集弟侄及诸将佐决去就，其郎中张本仁曰：“江左之兵方围姑苏，姑苏勍敌也。国富兵强，高城深池，怀必死之志，胜负难必，彼安能轻越千里而取我？”刘庸曰：“江左兵多步骑，步骑平地用也，施诸海滨，其如吾海舟何？”国珍弟侄多以为然，唯兵楠争曰：“此二者皆非所以为公福也，惟智可以决事，惟信可以守国，惟直可以用兵，江左一下姑苏，出兵南向，乘胜而驱，责吾背叛之罪，辞直而师壮，吾谁与为援者？将一败涂地矣。莫若遣使奉书，明示不敢背德，庶几可以解纷息兵，而公得以常保富贵，福及子孙，不然祸至无日矣。”国珍素戆，闇不能决，惟日夜运珍宝，集巨舰为泛海计。

辛丑，置太常、司农、大理、将作四司，俱正三品。每司设卿，正三品；少卿，正四品；丞正，五品；太常司、典簿、协律郎、博士，正七品；赞礼郎，从八品；司农、司庸、田署令，正五品；典簿、司计，正七品；大理司评事，正七品；将作司左右提举，正六品；同提举，从六品；司程、典簿、副提举，正七品；军需库大使，从八品；副使，正九品。以杨思义为司农卿，刘诚杭琪为司农少卿，单安仁为将作司卿。

是月，上谕群臣曰：“古之贤君常忧治世，而古之贤臣亦忧治君。然贤臣之忧治君者，君常安；而明主之忧治世者，世常治。今土宇日广，斯民日蕃，而予心未尝一日忘其忧，何也？诚以久困之民，未尽苏息；抚绥之方，未尽得宜。卿等能同予之忧乎？能同予忧，庶几格天心而和气可致矣，若徒窃位苟禄于生民之利，病谩不加省，卒之祸败随至，不可得而救矣，可不惧哉！”

八月乙巳朔。

戊申，有吏受赃，人发其事，吏赴井死。上闻之，谕群臣曰：“彼知利之利，而不知利之害，徒知爱利，而不知爱身，人之愚，孰有甚于此者？君子闻义则喜，见利则耻；小人见利则喜，闻义不徙。是故君子有舍生取义，小人则舍生为利，所为相反，然其人既死，有不足恤，但其事可以为世之贪污者戒。”

癸丑，圜丘、方丘及社稷坛成。圜丘在京城东南正阳门外，钟山之阳，仿汉制为坛二成：第一成广七丈，高八尺一寸。四出陛：正南陛九级，广九尺五寸；东、西、北陛亦九级，皆广八尺一寸。坛面及趾，甃以琉璃砖，四面琉璃阑干环之。第二成周围坛面广二丈五尺，高八尺一寸。正南陛九级，广一丈二尺五寸；东、西、北陛九级，皆广一丈一尺九寸五分。坛面、趾及阑干，如上成之制。壝去坛一十五丈，高八尺一寸，甃以砖，四面为灵星门：南为门三，中门广一丈二尺五寸，左门一丈一尺五寸五分，右门九尺五寸；东、西门各广九尺五寸。去壝一十五丈，四面为灵星门：南为门三，中门广一丈九尺五寸，左门一丈二尺五寸，右门一丈一尺九寸五分；东、西、北为门各一，各广一丈一尺九寸五分。四面直门外，各为甬道，其广皆如门。为天库五间，在外墙北灵星门外南向，厨房五间西向，库五间南向；宰牲房三间，天池一所，俱在外墙东灵星门外东北隅。牌楼二，外墙灵星门外横甬道西。燎坛在内壝外东南丙地，高九尺，阔七尺，开上南出户。方丘在太平门外钟山之北，为坛二成。第一成广六丈，高六尺。四出陛，各广一丈，八级。第二成四面各广二丈四尺，高六尺。四出陛：南面陛广一丈二尺，八级；东、西、北面陛各广一丈，八级。壝去坛一十五丈，高六尺，四面为灵星门：正南为门三，中门广一丈二尺六寸，左门一丈一尺四寸，右门一丈六寸；东、西、北为门各一，各广一丈四寸。周围为外墙，四面各六十四丈，皆为灵星门：正南为门三，门广一丈六尺四寸，左门一丈二尺四寸，右门一丈二尺二寸；东、西、北门各一，各广一丈二尺四寸。库五间，在墙外北灵星门外南向。厨房五间，宰牲房三间，皆南向。天池一所，在外墙西灵星门外西南隅。瘗坎在内壝外壬地。社稷坛在宫城之西南背北向，社东、稷西，各广五丈，高五尺。四出陛，每陛五级。坛用五色土，色各随其方，上以黄土覆之。坛相去五丈，坛南各栽松树。二坛同一壝，壝方广三十丈，高五尺，甃以砖，四方有门，各广一丈，东饰以青，西饰以白，南饰以赤，北饰以黑。瘗坎在稷坛西南，用砖砌之，广、深各四尺。周围筑墙开四门：南为灵星门三，北戟门五，东、西戟门各三，东、西、北门皆列二十四戟。神厨三间，在墙外西北方，宰牲池在神厨西。社主用石，高五尺，阔二尺，上锐微立于坛上，半在土中，近南北向；稷不用主。

甲寅，命协律郎冷谦协乐章声谱，令乐生肄习之。

乙丑，大风。

丙寅，上祀山川毕，出斋次，颁胙于群臣，将还宫，顾谓世子等曰：“人情贵则必骄，逸则忘劳，圣人所以戒盈满而谨怠荒。夫贵而不骄，逸而知劳，智周万物，心体众情，斯为人上之道，故天道下济而岁功成，人道克敏而德业著。历观往古取法于上，而治化于下，皆由于此。今国家初定，民始息肩，汝能知其劳乎？能谙人情，则不至骄惰。今将士中夜而起，扈从至此，皆未食。汝可步归，庶谙劳逸，他日不至骄惰。”世子等趋出，卫士闻之，莫不感悦。

上以书谕沂州王宣父子曰：“吾兵去岁拔淮甸，尔父子遣军乘势入海州，非仗吾军威，安能得此？尔乃不知，所自纵军，烧吾盐草，今春又犯我宿迁，此乃鼠窃狗偷之计，岂大丈夫所为哉？事本微细，徒启衅端，是以前日海州之举，不过略示警戒，吾若督师进取，海州决不可保。兵临海州时，吾忽记尔父子数年前与吾书云：‘虽在苍颜皓首之际，犹望阁下鼓舞群雄，殪子婴于咸阳，戮商辛于牧野，以清华夏。’因不忘旧盟，遂即命班师。今整兵取河南，已驻淮安，念尔昔言，故以书示意，若能速更名号，奋然来归，相与戮力戡乱，岂不伟哉！不然，未取河南，先伐沂州，当此之时，虽欲改图，不可得矣。”

徵江西儒士颜六奇、萧飞凤、刘于等至京，欲官之，俱以老疾辞，各赐帛遣还。








◇资给何点诏

远趣高情，前王所贵；义兼昔款，倍用兴怀。徵士何点，居贞物表，纵心尘外，夷坦之风，率由自远。往因素志，颇申宴言，眷彼子陵，情兼惟旧。昔仲虞迈俗，受俸汉朝；安道勉志，不辞晋禄。此盖前代盛轨，往贤所同。可议加资给，并出在所，日契资须，太官别给。既人高曜卿，故事同垣下。（《梁书·何点传》，《艺文类聚》三十七。）


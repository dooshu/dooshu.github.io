陈舜俞　过平望驿有怀湖州李使君二首

柳色阴阴平望桥，春流西受霅溪潮。

玉楼有月清光远，苹渚生风丽思飘。

宁使簿书堆几案，已闻歌咏满渔樵。

酒船欲访乌程去，愁费金龟返画桡。

陈舜俞

陈舜俞　过平望驿有怀湖州李使君二首

凭熊飞隼两溪头，人似冰壶住玉楼。

事逐欢谣入渔钓，诗随秋思满汀洲。

茶收顾渚旗犹卷，酒贳乌程蚁半浮。

去路无多平望驿，客魂秋雨宿扁舟。

陈舜俞


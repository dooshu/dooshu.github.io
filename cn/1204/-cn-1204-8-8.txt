◎刘过诗

辛稼轩帅浙东时，朱晦庵、张南轩为仓宪使。刘改之欲见辛，不纳。二公为之地云："某日公宴，君可来，门者不纳，但喧争之，必可入。"改之如所教，门下果喧哗。辛问故，门者以告，辛怒甚。二公因言："改之豪杰也，善赋诗，可试纳之。"改之至，长揖。辛问："能诗乎。"曰："能。"时方进羊腰肾羹，遂命赋之。改之曰："甚寒，顾乞卮酒。"酒罢，乞韵。时饮酒手颤，馀沥流於怀，因以流字为韵。即吟云："拔毫已付管城子，烂胃曾封关内侯。死後不知身外物，也随尊俎伴风流。"辛大喜，命共尝此羹，终席而去，厚馈焉。席散，南轩邀至公廨，置酒语之曰："先公一生公忠为国而厄於命，来挽者竟无一章得此意，愿君为发幽潜。"改之即赋一绝云："背水未成韩信阵，明星已陨武侯军。

平生一点不平气，化作祝融峰上云。"南轩为之堕泪。今龙洲集中不见此二诗，岂遗珠耶。又稼轩守京口时，大雪率僚佐登多景楼，改之敝衣曳屐而前，辛令赋雪，以难字为韵。即赋云："功名有分平吴易，贫贱无交访戴难。"辛喜甚，又诵其贺新郎、沁园春词，遂自此莫逆云。［蒋子正山房随笔］


○温泉箴

东山少连曰：元冥氏之子曰壬夫，妻祝融氏之女曰丁芊，俱学水仙，是谓温泉之神焉。帝命之救万灵，荡滞结，腑脏达，肤腠泄，下人多赖之，上帝是崇。忤飞廉氏之佚女，嫉之，常欲大其功。故入温泉，必齐肃洗心，戒以防患，恕以利物，含生之疾，我愿除祓；二神嘉之，吹汤激邪，珠连沤累，汨扬华，此其效也。若入温泉，僻心秽行，恶言淫形，居食失节，动出躁轻，二神丑之，不匡人命，飞廉佚女，以裾{火}人，是生疰芒风疡眩龋之病。夫有意之医，照合神理；无恒之医，身为欲使，莫之益，伤之者至矣。是以君子慎其微也。


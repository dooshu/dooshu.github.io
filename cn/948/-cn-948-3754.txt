陆游　闲游

出杂羊牛牧，归随鸟雀栖。

聊持数匙饭，就乞半盂齑。

浩荡凌原野，崎岖历涧溪。

闲游岂不好，客意自凄凄。

陆游

陆游　闲游

柴车去去度横陂，正是春残入夏时。

果熟多藏新密叶，莺啼偏占最高枝。

迷途每就佣耕问，薄饭时从逆旅炊。

随意题诗无杰思，还家犹足诧吾儿。

陆游

陆游　闲游

大冠长剑已焉哉，短褐秃巾归去来！

五世业儒书有种，一生任运仕无媒。

麦经小雨家家下，菊著新霜处处开。

自笑闲游心未歇，青鞋蹋踤白云堆。

陆游

陆游　闲游

白石床平偶小留，青芒屦稳复闲游。

微丹点破一林绿，淡墨写成千嶂秋。

竹院频分斋钵饭，苔矶时把钓鱼　。

要知此老神通否，二十年来不识愁。

陆游

陆游　闲游

已破梅花一两枝，并溪穿坞每归迟。

老躯健似中年日，乡俗淳如太古时。

上疏清狂非复昔，据鞍矍铄欲夸谁？

一端尚被邻翁笑，无事长吟费捻髭。

陆游

陆游　闲游

触热辞行在，扶衰返故丘。

乱蝉催落日，病叶报新秋。

秣蹇投山驿，寻诗倚寺楼。

不因行万里，那信此生浮。

陆游

陆游　闲游

江边小市旧经过，岁月真如东逝波。

茶灶酒垆多识面，少留卖药买渔蓑。

陆游

陆游　闲游

一见溪山病眼开，青鞋处处蹋苍苔。

平生长物扫除尽，犹带笔床茶灶来。

陆游

陆游　闲游

游遍名山日月长，结庐归占水云乡。

醉中即是逃名地，闲外应无度世方。

桧蜜满脾余小苦，木苗浥露有奇香。

肺肠自与人间别，堪笑醅缸与饭囊。

陆游

陆游　闲游

好事湖边卖酒家，杖头钱尽惯曾赊。

垆边烂醉眠经日，开过红薇一架花。

陆游

陆游　闲游

剡县有佳处，吾行无定期。

横塘供晚钓，孤店具晨炊。

约客同看竹，留僧与对棋。

人生得自在，更老未为迟。

陆游

陆游　闲游

高会挥金媿二疏，食贫只似布衣初。

终年老健绿储药，随分穷忙为著书。

吊古何时过梁宋？题诗且欲遍衡庐。

不须更拟乘风去，水有烟帆陆笋舆。

陆游

陆游　闲游

溪桥偶与僧游话，草市来寻逆旅炊。

自笑一生为客惯，捉驴小竖诉朝饥。

陆游

陆游　闲游

祓除情累烟波上，放荡胸怀诗酒中。

禹会桥边潮落处，夕阳几度系孤蓬。

陆游

陆游　闲游

过尽僧家到店家，山形四合路三叉。

清明浆美村村卖，谷雨茶香院院夸。

果卧幽窗身化蝶，醉题素壁字栖鸦。

夕阳不尽青鞋兴，小立风前鬓脚斜。

陆游

陆游　闲游

我出亦何急，辍行还怅然。

轻装幸已具，老健更谁先。

野饭聊支日，山蔬不直钱。

此生终乐死，何以报皇天？

陆游

陆游　闲游

已破京麈梦，还寻剡曲游。

戴星离古戍，冲雨憩山邮。

壁认曾题字，门横昔渡舟。

经行固多感，随处寄悠悠。

陆游

陆游　闲游

夙兴蓐食戒山行，策蹇迢迢过故城。

露叶未乾明晓日，风蒲初劲借秋声。

绿阴渡口孤莺语，白水陂头两犊耕。

遥望炊烟疑可憩，试从行路问村名。

陆游


卉谱





卉谱小序





盖闻窗草不除，谓与自家生意一般；而折柳必谏，岂为是拘拘者哉！古先哲人良有深意，非直为一植之微也。试睹勾萌之竞发，抚菁葱之娱目，有不欣然快然如登春台，如游华胥者乎？感柯条之憔瘁，触生机之萎薾，有不戚然慨然如疾痛乍撄，痌瘝在体者乎？此何以故？自家之生意也。既为自家生意，而忍任其摧败，不为滋培，岂情也哉！然则培之植之，使鬯茂条达，正以完自家之生意也。作卉谱。

济南王象晋荩臣甫题





卉谱首简





验草

黄帝问于师旷曰：“欲知岁之苦乐善恶，可得闻乎？”师旷对曰：“岁欲丰，甘草先生。岁欲俭，苦草先生。岁欲恶，恶草先生，岁欲旱，旱草先生。岁欲潦，潦草先生。岁欲疫，病草先生。岁欲流，流草先生。”

又蒹葭初生，剥其小白花尝之，味甘主水，馊主旱。

卉之性

葶苈死于盛夏，款冬华于严冬。草木之向阳生者，性暖而解寒。背阴生者，性冷而解热。橘柚凋于北徙，石榴郁于东移。鸠食桑椹而醉，猫食薄荷而晕。芎藭以久服而身暴亡，黄颡杂荆芥而食必死。草谓之华，木谓之荣。不荣而实谓之秀，荣而不实谓之英。

卉之似

蛇床似蘼芜，荠苨似人参，百部似门冬，拔揳似荜薢，房葵似狼毒，杜蘅似细辛。南方之草木谓之南荣，草之长如带，薜荔之生似帷。唐诗云：“草带消寒翠，云霞生薜帷。”

卉之恶

《楚词》云：“薋菉葹以盈室。”盈室，谓满朝也，比谗佞满朝也。薋，蒺藜也。菉，菉菉也。葹，卷葹草，拔心不死。三者皆恶草也。

总论

凡花、卉、蔬、果所产地土不同。在北者则耐寒，在南者则喜暖。故种植浇灌，彼此殊功；开花结实，先后亦异；高山平地，早晚不侔。在北者移之南多茂，在南者移之北易变。如橘生淮南，移之北则为枳。菁盛北土，移之南则无根。龙眼、荔枝繁于闽越，榛枣、瓜蓏盛于燕齐。物不能违时，人岂能强物哉！善植物者，必如柳子所云：“顺其天以致其性，而后寿且孳也。”斯得种植之法矣。





卉谱





〔一〕


◇仁论

昔者圣人之崇仁也，将以兴天下之利也。利或不兴，须仁以济天下。有不得其所，若己推而委之于沟壑然。夫仁者，盖推己以及人也。故己不欲，无施于人。推己所欲，以及天下。推己心孝于父母，以及天下，则天下之为人子者，不失其事亲之道矣。推己心有乐于妻子，以及天下，则天下之为人父者，不失其室家之欢矣。推己之不忍于饥寒，以及天下之心，含生无冻馁之忧矣。此三者，非难见之理，非难行之事，唯不内推其心，以恕乎人，未之思耳，夫何远之有哉！古之仁人，推所好以训天下，而民莫不尚德；推所恶以诫天下，而民莫不知耻。或曰：耻者其至者乎，曰未也。夫至者自然由仁；何耻之有？赴谷必坠，失水必溺，人见之也。赴阱必陷，失道必沈，人不见之也，不察之故。君子慎乎所不察。不闻大论，则志不宏；不听至言，则心不固。思唐虞于上世，瞻仲尼于中古，而知夫小道者之足羞也。相伯夷于首阳，省四皓于商山，而知夫秽志者之足耻也。存张骞于西极，念苏武于朔垂，而知怀闾室者之足鄙也。推斯类也，无所不至矣。德比于上，欲比于下。德比于上故知耻，欲比于下故知足。耻而知之，则圣贤其可几；知足而已，则固陋其可安也。

圣贤斯几，况其为慝乎？固陋斯安，况其为侈乎？是谓有捡纯乎？纯哉其上也！其次得概而已矣，莫非概也！渐其概，苟无邪，斯可矣。君子内省其身，怒不乱德，喜不乱义也。孔子曰：「仁远乎哉？我欲仁，斯仁至矣。」此之谓也。若子方惠及于老马，西巴不忍而放，皆仁之端也。推而广之，可以及乎远矣。（《群书治要》，《永乐大典》）


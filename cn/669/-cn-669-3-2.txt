2　黄帝誨顓頊語


吕氏春秋序意曰：「嘗得學黄帝之所以誨顓頊矣：爰有大圜在上，大矩在下，汝能法之，爲民父母。」不韋十二紀成於秦八年，歲在涒灘，上古之書猶存，前聖傳道之淵源猶可考也。

【元圻案】大載禮帝繫篇：「少典産軒轅，是爲黄帝。黄帝産昌意，昌意産高陽，是謂帝顓頊。」〇吕覽序意篇曰：「維秦八年，歲在涒灘。」高誘注：「八年，秦始皇即位之八年也，歲在申，名涒灘。」〇是時尚未有挾書之禁。〇高誘注吕氏春秋，序曰：「吕不韋者，濮陽人也，始皇帝尊爲相國。不韋乃集儒生，使著其所聞，爲十二紀、八覽、六論、訓解各十餘萬言，備天地萬物古今之事，名爲吕氏春秋。」






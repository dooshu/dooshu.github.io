归老

两脚走万里，归老樵风溪，虽远京雒尘，穷巷还多泥。



累累丧家狗，喔喔失旦鸡。



幸非徙比景，何恨栖会稽。



今年更可笑，伛偻自灌畦。



荣虽不满眼，悔亦免噬脐。



万事付一尊，师友阮与嵇。

归老

归老何妨驾鹿车，平生风雪惯骑驴。



鬓毛白尽犹耽酒，目力衰来转爱书。

止足极知于道近，痴顽更喜与人疏。



著身莫怪无闲处，地肺天台尽有余。




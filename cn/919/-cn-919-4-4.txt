伤寒辨正

《内经》论伤寒，惟说足三阴三阳，六经传受，愈否日数，及各随其脏腑经络，流注去处，而证以行汗下，并两感脉应病形而已。至张长沙以伊芳尹《汤液》作治法，兼述伤风暑湿等，详略不同，格量互显，使后学举隅而反。至晋不解其义，随行编集，遂行于世，此后蹈袭者，不可胜计。所谓《百问》、《证治》、《提纲》、《目录》、《撮要》、《备全》、《活人书》、《伤寒论》、乃至《图形》、《指脉》，皆剥采晋集，初无反隅，虽有意于广传，皆未明其义类，缘晋集不识偏正，以此类预备之方，杂于正治，而正治之方，多所简脱，故使典籍愈翳，后学固封，不削繁芜，罔知枢要，因别论于后云。


○对宾观武艺判

（乙为宾，观武艺。主人三拜不答两拜，责其阙礼。）

侯以明之，射有观者，设中算以章物，立其宾以相仪。乙乡党称贤，进退有度。将拜至而拜洗，且三让而三揖，是欲体和容之节，知曲艺之美。匪惟训人，抑又观德。岂可空瞻栖鹄，未尽主皮，尚陈旅酬，必候兴答。将疑饮数，故异礼容，既不爽於威仪，亦何勤於遍拜！谓之有阙，宜乎未甘。


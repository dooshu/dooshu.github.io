蟠塘道中

其一


江过浔阳路几湾，柳条初落鸟关关。
布帆莫怨东风缓，看遍青青两岸山。

其二


花朝未届草萋萋，沙渚烟村望欲迷。
归雁数行皆北去，那堪风雨鹧鸪啼。

其三

镇日摊书面翠微，白云层叠抱柴扉。
寻源不待桃花发，便欲移家买钓矶。

其四

春风连夜满牙旗，此去黄州两日期。
稚子贪趋上元节，老夫欲补昨游诗。


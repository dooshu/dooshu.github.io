◇冠婚礼议

夫人伦之始，莫重冠婚，所以尊表成德，结欢两姓。年代氵于隆，古今殊则，繁简之仪，因时或异。三加废於士庶，六礼限於天朝，虽因习未久，事难顿改，而大典之要，深宣损益。案《士冠礼》，三加毕，乃醴冠者，醴则唯一而已，故醴辞无二。若不醴，则每加辄醮以酒，故醮辞有三。王肃云：「醴本古，其礼重，酒用时味，其礼轻故也。」或醴或醮，二三之义，详记於经文。今皇王冠毕，一酌而已，即可拟古设醴。而犹用醮辞，实为乖衷。寻婚礼实篚以四爵，加以合卺，既崇尚质之理，又象泮合之义。故三饭卒食，再用卺。先儒以礼成好合，事终於三。然後用卺合。《仪注》先卺，以再以三，有违旨趣。又《郊特牲》曰：「三王作牢用陶匏。」言太古之时，无共牢之礼，三王作之，而用太古之器，重夫妇之始也。今虽以方累示约，而弥乖昔典。又连卺以钅巢，盖出近俗。复别有牢烛，雕费采饰，亦亏曩制。方今圣政日隆，声教惟穆，则古昔以敦风，存饩羊以爱礼，沿袭之规，有切治要，嘉礼实重，宜备旧章，谓自今王侯以下冠毕一酌醴，以遵古之义。醴即用旧文，於事为允。婚亦依古，以卺酌终之酒，并除金银连钅巢，自馀杂器，悉用埏陶。堂人执烛，足充燎，牢烛华侈，亦宜停省。庶斫雕可期，移俗有渐。（《南齐书·礼志》上，永泰元年，尚书令徐孝嗣议，又见《通典》五十八。）


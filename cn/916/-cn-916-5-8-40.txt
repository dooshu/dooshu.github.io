【绍古辞七首】

〖《诗纪》云。橘生湘水侧一首。艺文作张华。外编作汉古辞。皆非也。〗

橘生湘水侧。菲陋人莫传。逢君金华宴。得在玉几（《类聚》作机。）前。三川穷名利。京洛富娇艳妍。恩荣难久恃。隆宠易衰偏。观席妾凄怆。睹翰君泫然。徒抱忠孝志。犹为葑菲迁。（○本集四。《诗纪》五十二。又《类聚》八十六作张华诗。引传、前二韵。）

昔与君别时。蚕妾初献丝。何言年月驶。寒衣已捣治。绦绣多废乱。篇帛久尘缁。离心壮为剧。飞念如悬旗。石席我不爽。德音君勿欺。（○同上）

瑟瑟凉海风。竦竦寒山木。纷纷羁思盈。慊慊夜弦促。访言山海路。千里歌别鹤。弦绝空咨嗟。形音谁赏录。辛苦异人状。美貌改如玉。徒畜巧言鸟。不解心款曲。（○同上）

孤鸿散江屿。连翩遵渚飞。含嘶衡桂浦。驰顾河朔畿。攒攒劲秋木。昭昭净冬晖。窗前涤欢爵。帐里缝舞衣。芳岁犹自可。日夜望君归。（○同上）

恁楹玩夜月。回眺出谷云。还山路已远。往海不有群。徘徊清淮□。顾慕广江□。物情乖喜歇。守操古难闻。三越丰少姿。容态倾动君。（○同上）

开黛睹容（本集、《诗纪》并云。一作朝。）颜。临镜访遥途。君子事河源。弥祀阙还书。春风扫地起。飞尘生绮疏。文□为谁设。罗帐空卷舒。不怨身孤寂。但念星隐隅（○同上）

暖岁节物早。万萌迎春达。春风夜□便娟。春雾朝ㄙ霭。软兰叶可采。柔桑条易捋。怨咽对风景。闷瞀守闺闼。天传愁民命。含生但契阔。忧来无行伍。历乱如覃葛。（○同上）


82　其身正不令而行證史


申屠嘉不受私謁，則可以折幸臣；董仲舒正身率下，則可以事驕王；魏相以廉正，霍氏不能誣；袁安、任隗以素行，竇氏無以害。故曰：「其身正，不令而行。」「苟正其身矣，於從政乎何有？」

【全云】申屠嘉事見袁盎傳。魏相事見霍光傳。

【元圻案】漢書申屠嘉傳：「嘉，梁人也，爲丞相廉直，門不受私謁。是時大中大夫鄧通方愛幸，嘉入朝，而通居上旁，有怠慢之禮。嘉因言曰：『陛下幸愛群臣則富貴之，至於朝廷之禮，不可以不肅！』上曰：『君勿言，吾私之。』罷朝坐府中，嘉爲檄召通，通至，免冠徒跣，頓首謝嘉。嘉坐自如，弗爲禮。」又董仲舒傳：「天子以仲舒爲江都相，事易王。易王，帝兄，素驕，好勇。仲舒以禮義匡正，王敬重焉。膠西王，亦上兄也，尤縱恣。弘迺言於上曰：『獨董仲舒可使相膠西王。』膠西王聞仲舒大儒，善待之。凡相兩國，輒事驕王，正身以率下，數上疏諫争，教令國中，所居而治。」又霍光傳：「光薨。會魏大夫爲丞相，數燕見言事。時霍山自若領尚書，上令吏民得奏封事，不關尚書，於是霍氏甚惡之。顯及禹、山、雲自見日侵削，數相對啼泣，自怨。山曰：『今丞相用事，縣官信之，盡變易大將軍時法令。』顯曰：『丞相數言我家，獨無罪乎？』山曰：『丞相廉正，安得罪？』」〇後漢書袁安傳：「憲、景等日益横，盡樹其親黨賓客於名都大郡，皆賦斂吏人，更相賂遺。安與任隗舉奏，竇氏大恨。然安、隗素行高，亦未有以害之。」〇漢書袁盎傳：「盎告歸，道逢丞相申屠嘉，下車拜謁，丞相從車上謝。盎還，媿其吏，乃之丞相舍上謁，求見丞相。丞相良久乃見。」謝山謂申屠嘉事見袁盎傳，蓋指此也。案傳又云：「盎説以文帝止輦受言，嘉乃再拜，引盎入坐爲上客。」盎未嘗爲嘉折也，故注仍引嘉本傳。






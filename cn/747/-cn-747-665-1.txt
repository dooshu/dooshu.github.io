○与茂昭书

敕茂昭：王日兴至，省所奏今月十八日大破贼众一万七千人，并擒斩收获讫者，具悉。卿亲率劲兵，誓平妖寇，竭股肱之力，中有奇谋，励父子之军，前无强敌，故能深入贼境，大破凶徒，杀伤既多，俘获亦广，具详奏报，备见忠劳，眷属之怀，发於寤叹。将士等各怀勇烈，同忿寇雠，激於众心，致此殊效，况荷戈於炎暑之际，奋身於锋刃之间，永念於兹，未尝暂忘。故令宣慰，宜并悉之。


续集卷三十五

钦定四库全书

东里续集卷三十五　　　明　杨士奇　撰墓志铭

兵科给事中胡端祯墓志铭

数年来吾郡吉水举进士升者胡端祯王钦正皆温厚谨静言动循礼余心重之皆期远且大也上屡勑廷臣举贤才余未尝不意在两人属例不应而止未几两人者皆以病卒余皆悲悼久之盖悲夫贤者之难得而易丧也钦正卒於北京其丧之归也予为之志墓端祯以病归卒於途故未及也今年其学者余杭丞贵溪丘熙岳具礼币以英山教谕徐鼎所具事状求余着葬铭按状胡邑东故家盖宋刚简公梦昱之後曾祖拚祖义贤父希亮始徙邑仁夀乡之南华母金塘里王氏端祯讳祥以字行天资淳实自少喜学问从明师治经术以易经举登宣德五年进士第既第而归从学者日衆有千数百里负箧至者八年被召至偕至者六十余人上亲命题合试之文渊阁下拔其尤得七人端祯与焉改翰林庶吉士明年擢户科给事中无几得疾历数医弗效已而小瘥请於朝乞归治从之归过南京疾复作竟卒和州西梁山下其妻之弟罗昭问以其榇归其家葬之黄桐坑之原端祯为人学广识明言简志正举错当义不苟止随内笃孝弟之行外崇友朋之信和厚平直博爱有容盖以施无往不可惜乎其遂止於斯也享年三十有八平生所为诗文藏於家娶罗氏惟女子二人长许嫁王某次尚幼身後之祀尤可叹也若熙岳之惓惓图不泯其师亦足以敦薄夫而表端祯之明於取友也铭曰

德之茂而施弗究存之厚而遏厥後呜呼端祯吾奚归咎

故翰林庶吉士曾君墓志铭

吾友曾君与贤自吾布衣时与之好後同在翰林五年往还意益厚其没三十年矣墓未有铭余未尝忘与贤屡欲铭之辄牵於事或病不果今年蒙上恩归展先墓其子诩踵门拜曰先子之铭文企伫久矣乃按诩所述世家序而铭之序曰曾之先居金陵唐末称朴者生三子其季延构当五代之乱来徙泰和其後子孙之盛累累有科名十四世至如骥登宋淳佑十年第累官宝庆府通判兵乱死节赠敷文阁待制諡忠愍生昌端昌端生以立以立生子述皆儒业教授里中子述娶刘二子长与畊次与贤也与贤自幼淳厚端谨从学萧尚仁先生父子之门治书经邑大夫简充学弟子员登永乐甲申进士第为翰林庶吉士预修永乐大典寅出酉归恭勤职务时四方博闻宿学多在咸重与贤而期其远且大也书未进以疾卒於官戊子岁三月十五日云享年四十有一京师荐绅大夫咸悼惜之与贤仪貌丰伟面洁白如玉气宇温裕坦夷家居笃孝友之行初虽出为赘壻饮食衣服所以佐其兄奉养皆备已而还侍下朝夕益尽爱敬及仕得禄一味之甘必先寓奉亲然後及已兄弟相亲爱不间如一体处朋友以诚有急必赴同学汤如川既仕同年同官且居同舍有无共之无彼此之异如川病极力扶持调护及卒与其弟协力经营归其丧及其孥而悲伤忧郁久不衰隣有数犯之不校与贤有恺悌慈惠之德使之为政必有以及人惜乎未见诸用也其配萧侧室刘相亲爱如同产姊妹至于今益笃世盖絶无而仅有又可以观与贤德之刑於家者矣子男二诩京女四皆有归其仲之壻龙粲今为礼部祠祭主事孙男五监翰海铉钥其葬在龙池之原铭曰允矣君子其德令嘉未究于施匪命则那粤昔德人善应多有有不于躬必于厥後龙池之漘勒铭其藏振振子孙来将有徵

伊允德墓志铭

翰林庶吉士伊侃既奉命观政礼部闻其父丧将归縗絰齎翰林编修徐珵所具事状谒余求葬铭其父讳宗肇字允德伊之先家海州沭阳宋南渡始徙苏之吴县自始徙至允德九世矣曾祖讳元裕祖讳嗣贤考讳服皆隐居不仕妣朱氏父母二子长宗啓次允德也允德自少喜读书多识典故有咨之能悉举本末前辈文章之隽永者亦多所推让蚤丧父事母与兄以孝友称弱冠兄坐累阖家徙凤阳之定远久乃独奉母还母没葬祭如礼兄尚留定远岁时厚资给之一味之甘必致兄乃食平素所接率端士不肯苟近富贵人居乡敬老尊贤恤贫窘急患难所交李克明者夫妇老且贫馆糓之终其身比卒皆为歛葬遇为不义者其可与语必婉辞导之改不然辄引避之所居隣府治未尝一涉迹尝寓南京夜雪有骑士叶英醉驰马过其门坠仆卧雪上马已逸允德掖徙叶卧门下叶醒失马虓叫急索门外人语叶允德徙若叶遂持允德索马且欲诉官允德不得解勉酬之直既解叶归马已归其家枥上叶大感悔走诣允德拜内直谢曰公仁人活我我则负公愿自今父事公终身幸公不我絶允德慰遣之但戒其继此节饮允德素不喜浮图人有及门者一切却之曰吾不能有益汝临卒犹戒家人毋信用流俗言以异端污我可谓不惑也已卒於正统己未八月二十五日享年七十元配毛继袁及蔡皆先卒子男四训亦先卒次任次侃正统丙辰进士次俊女二长亦先卒次嫁王泽孙男二女一诸子以卒之明年某月某日葬其邑查山先茔之次铭曰

善笃于家孚于乡夀而全归此其藏後有续承世其昌

陈德逊墓志铭

陈之先见余所叙其谱牒德逊之曾大父碧潭大父观定父彦和赠翰林侍讲学士母曾氏继母胡氏锺氏曾及胡皆赠宜人德逊其名既冠遂以为字自童丱端重温粹从余外兄陈孟省学在诸生中独静而专为老长所爱蚤丧母几冠丧父能自卓立有孝友之行两事继母皆尽爱敬弟德遵丧父时始龀长育教训之用意周悉凡於事不肯苟且惇义薄利而有恒心闾巷愚劣徂诈之徒旦起而夕仆者比比德逊独谨守先人田庐终其身不铢寸亏益而坦然如履康庄盖无所骛乎外也闲居手不释卷作室数楹积书其中题曰静修非其人不处虽县长贰或其行弗臧而欲邀致德逊必以事辞所居近市而尝入南山中讲授自适德遵第一人进士及第累官至学士衆皆为德逊荣德逊泊然而愈执谦下且数寓书励其弟敬慎闻弟疾甚匍匐走北京视之留数月疾已即归德遵固留之叹曰吾老矣人世几何宁不怀兄弟同处哉所中心不忘者去乡久诸儿或一背训教将不可追改盖其於教子尤切云既归再岁而卒正统丙辰闰六月七日也享年六十娶罗氏子男四瓛璩璧瓄女四皆有归孙男若干德逊之卒也朝之傅保尚书学士以下闻德遵之贤兄殁皆致赙祭亦有为文章哀挽之者余昔与德逊同里閈其从父一敬於余交莫逆家居时屡从一敬过德逊爱德逊和厚愿慤言必在义今十数年来里故旧亡殁已尽每念幸获归休可相与谭论者惟德逊而德逊北京临别亦为余言当豫作草亭於鸥江之上以待先生呜呼今则已矣德遵求余铭德逊之墓遂述余所望於德逊者为辞铭之曰萧散兮容与怀思兮偕处子期余兮鸥之渚余行未旋兮子逝何所嗟余旋兮其谁与

张则善墓志铭

秀水丞张佥谒选京师主吾家近丧其父处士君佥闻讣号恸擗踊不能胜予吊之既成服将归自述事状求予志墓张故西昌巨室田庐赀产乡甲乙数元季之乱销落奄尽里老长率能道其家盛时後生少年闻者皆歆动嗟叹不及目见于时张之子孙皆逢掖治诗书乡称善人如处士是已处士讳则善字嗣骞自少志不务外学通尚书嗜毛诗手録口诵不倦成童父母皆丧辛勤涉囏苦卓立辟塾舘教子及里中子弟广田园以殖家婣戚隣比能急其急气和色温於物无忤无间愚良少长皆乐亲之正统五年正月某日卒春秋七十有四元配彭里名家继罗皆先卒子男二长坦选乡贡入胄监甘贫力学其卒也大司成以下惜之次佥永乐辛丑进士擢四川道监察御史能持身勤职三载坐微累左迁秀水女三廖祥仲刘晖陈叔庆其壻也孙男六朴巽彖涣蒙观曾孙男四处士及其二配皆葬里命华山之原某仕两京不至乡四十年与处士相闻未相识也去年奉命归亲过处士之庐时处士寝疾已久不遂一晤语以出颇用怅惘而竟以是病不起惜哉铭曰

恬澹幽贞避荣与名既夀全归来嗣有兴

赠文林郎四川道监察御史欧阳君改厝志铭

监察御史欧阳洙既陞四川按察副使濒行请於余曰先考之没而葬也尝有铭矣洙忝官於朝得赐勑推恩赠考文林郎四川道监察御史封母孺人洙又得吉卜改厝先考於某原改厝之铭愿徼惠於执事欧阳氏蜀江里名家其先与宋文忠公同所自出入国朝阶儒学登仕籍累累不乏欧阳氏於吾家相望半舍许吾少交允坚允清而尤密者允贤於允俊允和广哲广汤广洙皆相厚余尝铭三峯先生及允贤之葬矣於洙之请宜无辞洙考讳正字允端幼孤卓然有立志不与羣童狎嬉辛勤植门户敬事其母孝於奉先处宗戚乡党咸当其分而持身谨饬家距县城甚迩非公事不辄至平居澹然日与族父兄弟宴聚相娱乐於礼接贤士大夫无厌倦意出言人率信服於教子最为要务宣德五年十一月十八日卒享年五十有五其曾祖觉先祖以吾父子廉母某氏其娶某氏子男四长即洙永乐某年进士发身入风宪次淘次洛次汴孙男八璲琢琦珉珂其改厝以某年月日铭曰

维欧阳氏之宗毓庆垂祉学古入仕连续兴起维允端甫德善有纪弗骞弗扬丘园乐只身没名荣归宁在此

李子怀墓志铭

庐陵李子怀之子子潭幼丧母戴氏鞠於其舅遂冒戴姓既长明经为国子生中乡贡选请于朝愿复李姓以求养其父命下而丧父之讣至矣子潭衔哀茹苦将奔丧而归自为状来乞文铭墓且曰不肖不孝生不能供吾亲一日之养吾亲没又无以慰之於地下不孝益大矣幸必赐之铭辞弗获按状予怀讳衷其先出唐西平忠武王晟曾祖云隐祖庆可父景琳母欧阳氏景琳三子予怀其季也自幼失怙事母兄能尽爱处族姻有义叔祖明叔天麟天瑞皆官於贵播在夷獠之间郁郁乎羁旅无聊也君走数千里往省慰之既归叔祖叔相继死皆有遗孤子不能归且贫无以自活君又槖资走数千里往给之又抚之皆有立然後归尝赘同里戴庭芳氏庭芳早世抚其孤穉子如同产昆季卒大起其家然终不私一钱乡邻有急奔走赴助之未尝以私废平居尤以教子为务岁时辟塾舘延明师礼意曲尽尝语其子曰吾生长兵戈之际不得从事於学今且老矣若等幸生遭明时毋徒视我自弃也岁永乐乙酉二月某日以疾卒享年若干子二人长子泉次即子潭女二某某其壻也孙男若干呜呼若予怀可谓善人也已铭曰慤乎内不饰乎外乐乎义弗徇乎利弗融於世而止於是以昌其嗣

罗处士墓志铭

庐陵罗处富既登进士第历事秋官秋官卿上其能擢知随州且行持锺子温所状乃祖处士之行示余且言元大父没几二十年惟窀穸弗获永固也家父将卜改葬焉而幽堂之铭未有所属敬命不肖以请於执事余交处富久而铭其祖之墓又出其父之命也则按状叙而铭之处士讳思成字存中号天存世家庐陵业儒其先尝以科第显於宋曾祖某祖某父独清福建儒学提举与刘申斋刘桂隐齐名母尹氏处士质直温厚尚端洁敦孝弟之行家四世同居爨愉愉然和也处士博学强记尤深於诗书少时屡聚试郡学皆出诸生上尝挟所业谒欧阳楚文公虞文靖公皆爱重之一时名人如进士刘闻萨都刺皆与之交而尤与豫章辛敬襄城杨士宏暨刘尚书崧厚善尝一就试于有司不偶遂隐居不出务以善导人乡闾悍暴化其德者多矣遇有急难趋赴之惟恐後皇明混一海宇数下诏求贤时年巳六十余不果上苍顔鹤髪逍遥青林白石之间日引子若孙与其乡人少俊讲说圣贤道德之懿暇则登高临清觞咏以为乐年八十一一日具酒殽召亲友告曰吾明日且与诸君别及期正襟危坐索纸笔赋诗翛然而没时洪武戊辰四月十二也娶萧氏先十九年卒子男三人长于邦亦先卒次于京来求铭者次于同女一人适左子声孙男女皆六人始葬于所居之後今将以某月日改葬吉水县麻坑之原夫士挟一才一艺无不欲见用於世至其用之未必皆能有所自见也处士虽未用然平居所及若此孔子曰奚其为为政处士之谓乎铭曰

其畜也富而不显其遇其处也庳而弗遏其施跻于耄期昌其本支天之报之其不在兹乎

乡贡进士罗仲弁墓志铭

吾邑罗孟昭之冢子曰以易经中永乐九年江西乡试明年会试下第为国学生又明年冬得疾又明年其父走千里视之既见疾小间数月更剧遂不起其父哭之恸其所相知在京师者皆往吊之於是其父将以其丧归葬西昌属前溧阳县学教谕梁本之述其世次行谊以属余为铭余受而读之曰呜呼孟昭之爱其子与之克敬承其父之爱皆余所知而今已矣其可悲哉方髫龀已俊爽异常儿是时萧尚仁谢子方两先生皆乡郡之通儒孟昭延致萧先生家塾以教萧先生没又延致其子靖江府长史用道用道出仕谢先生方分教郡庠则厚币遣往从之岁时备事师之礼谢先生没又礼致今广西按察佥事陈公延教之而遇缙绅儒者之往来其家孟昭皆极意隆奉庶之益得师也爱如此亦勉勉敬承其父之爱夙夜饬励自力於学不懈邑大夫举充博士弟子员未几选中乡试其会试京师也余时奉命主文衡盖窃意褎然遂升也既拆名而不与余方内愧失士而数过余怡然益恭下无几微不得之意余又窃叹之中有过人者其所就未可量也既入太学太学生时数千人祭酒胡公课试之得所作文大喜寘第一明日告余曰西昌後来之俊不乏也其所可望成立如此呜呼岂谓一旦而遂已也是岂不可悲乎字仲弁一字崇弁事父母甚孝惟一弟笃爱之惓惓焉引之於道所得一钱以上皆归父母恣弟妹所取未尝以入私室於族姻长者尽敬爱幼者皆有恩意凡所交游有急尽力赴之虑事精密虽微细必审而後动闲居手未尝释卷率尝至夜分始罢在太学有暇辄来余家尝谓余曰蘧伯玉至老不忘省已以此为君子又曰人卑卑不出闾巷以日亲乎贤士君子恶能知其行之非哉呜呼使而假之年所至可量乎惜?母胡氏配陈氏皆名族子男一某始五岁卒以永乐十二年五月四日得年二十有七将以某年某月日葬某乡某原铭曰

梅溪之涯罗世所家迁邑城西源流之支既续而蕃益阜以殷也不羣缜栗秀文绩粲翘英衆望其骞孰其遏之弗举而捐命也柰何其藏在此史氏铭之庶其不死

萧吾幼墓志铭

洪武癸酉冬十二月泰和萧吾幼卒权厝其居之西偏又七年之十月十五日子建平改葬于千秋乡高富里田北之原既葬属余为铭按吾幼讳某祖明叔考志可皆有隐德母刘氏吾幼为人悃愊不譁事亲诚至处族人兄弟周恩义与朋友恂恂人未尝见其有艴容厉气所资度可寒暑朝夕而足不求有余有余遇所识穷乏辍分之凡所为一出乎天资庶几古所谓善人者矣享年七十有一初娶刘氏继彭氏子二人长某兵乱被俘不知所乡次建平也温厚谦谨类其父岂天所以报施善人者耶铭曰

一世之人为善几何为之自我有弗至耶彼弗为者自沦泥污呜呼吾幼善则既多百岁之後高坟峩峩乡人铭之永终不磨

吴处士墓志铭

永乐丁酉某月某日南昌处士吴孔昭卒其孤頴领预频卜明年某月某日葬其邑南山之原先事遣预之子某奉刑部主事刘全节所述事状走京师介翰林庶吉士黄瓛求余为铭按状处士讳嗣麟孔昭其字也其先有讳诵义者始自番昜来徙而後益盛诵义六世至茂翁茂翁子存拙为新建县学教谕处士之祖也父本立母张氏处士自幼丧父母教养於其祖其天资端重聪敏读书日强记数千言稍长而记览益富为祖所爱恒恸不及事父母事其祖尤笃孝敬有盗入室絷其祖索货财不得将加害之处士哀叩乞以身代寇怒刃之流血滂然而容色不变寇惊异并舍其祖而去祖卒哀毁不胜而葬祭一以礼尝同从父本谦长繇役里中属有令下长里者验民无常产者遣出戍既遣而有不乐戍者後诬本谦为已亲告牒取代戍本谦时已卒其子当往初未尝诬及处士也而处士忿曰当遣民戍时我实同之柰何独诬叔而贻祸其子乎毅然白其事於官竟直之待弟孔哲尽友爱孔哲死抚其遗孤尤厚从弟孔性阖家病疫莫或过问者独处士日数过馈药饵病已乃罢於族婣有匮乏及丧不能举者皆賙之治家教子一本於伦谊闲居手不释卷与人交始终一致所居有竹数百挺名竹亭日与贤士君子宴游其间乡先生傅拱辰熊伯机皆与往还熊先生尝以正德题所居之室又为文记之盖年七十有五而卒娶陈氏子男五頴领预硕熲预永乐乙未进士某官硕先处士卒女一嫁李伯希孙男十有一人铭曰

孝友好义身之章兮茹澹履洁含幽光兮服兰与茝游相羊兮郁乎崇丘返兹藏兮述行琢铭後之彰兮

宋东斋墓志铭

呜呼前二十年西昌老师宿儒凋丧尽矣独邑之西城有宋东斋袁顔乐梁畦乐三先生者皆教授里中其年相若其居相迩其出入相偕其乡衣冠之会必皆正宾位其邑大夫政有所疑必皆见谘决居数岁袁梁两先生相继没矣独宋先生岿然在也其乡衣冠之所敬礼其邑大夫之所谘疑犹系於宋先生而宋先生尤好贤重士如安城刘云章东昌谢子方两先生皆经师之巨擘来学之宗范其过西昌也皆尝主宋氏孔子曰观近臣以其所为主宋先生岂易得哉而今又没矣斯岂独乡之衣冠及其邑之大夫所戚将他处先生贤者之过是邦皆思宋先生岂易得也宋先生之没且葬其子刑部检校琮以海康文学廖潜仲所述事状属士奇铭谨叙而铭之叙曰先生讳礼字学闻一字伯循宋之先居常州江隂後徙临江之新喻至邦杰又徙庐陵熂下世业儒术邦杰四世至敬仲又徙居泰和之登科里子应徵宋大理司正司正生叙平先生曾祖也祖仁远考日新皆蓄厚德先生自幼聪敏母曾氏始教以孝经小学辄能成诵稍长好读书有志卓立成童丧其考妣葬祭能不违於礼抚育二穉弟尽友爱时丁元季之乱挈家避兵祸趋山谷中季弟文济失足坠崖下碎首血霶然流几絶先生冒险赴救裂衣裹负而走久乃苏国朝既平定天下先生亦壮日励志问学受诗於云章先生会有诏下郡县立社学县令丞请为社学师笃於训导作东斋於秀汉之上讲授之暇藏修其中是时乡先生海桑陈公竹亭王公及其弟崇庆太守愚寄廖公国録萧公尚皆无恙先生数延致觞咏斋中于于然乐也先生天资刚果是是非非不为容悦不扬已以掩人有匮乏者辄賙之娶刘氏生女一人无子以文济子为嗣即琮也甚锺爱尝曰爱子不教之学不可谓爱教而不授之经不可谓学然经必得明师遂遣从学海桑陈先生海桑先生卒又遣从谢先生琮竟以易经领荐会试礼部第一赐进士出身历官监察御史给事中皆以能称得以禄就家养亲为先生荣然其初授御史先生为诗五十韵勉之清忠勤慎既而累累诗勉之临没又为长诗诚之可为笃乎爱子者也女适曾子沂孙男三蒙谦旅女一曾孙女一先生赡词章嗜草书闲暇吟咏以自适自号歪吟翁所着有东斋集艮安别墅集藏于家其卒以永乐丙申五月丙午夀八十有五以卒之岁某月某日葬邑某乡某原铭曰

以学植身爰暨嗣人蓄焉弗施其嗣发之既夀考终以复於是无替引之永昌来裔

故武略将军吉安守御副千户王君墓志铭

吉安守御千户王业以工部侍郎周公所状其考君事行求着墓铭余家吉之泰和业祖母实泰和人其考之甫齓也延余舅氏陈孔立先生教之家塾余尝造塾中爱其考岐嶷不凡知其必将有立盖舅氏亦然余之鉴也及余出仕往往闻郡人道其行事为之喜及闻其卒又为之悼叹故於铭不辞按状其考君讳成字仁美王氏世居高邮之兴化初讳国安者生讳祥元季祥从军淛西国朝兵初下临安祥率先归附授仁和卫千户属中山武宁王麾下从定中原还调守御衢州洪武丙辰调守御吉安子斌袭职尝假守广东之长乐讨东莞山寇力战败之其配泰和义山萧氏宦族贤而敦礼实生君自幼秀朗闓敏九岁丧父其母教之於内能专意以听外则从陈先生授读讲说日扩其聪明陈先生去复从谢子方先生於郡学盖见闻益广趣向益端矣时虽久袭职年十五始理公务而端重谨恪发言处事屹然类老成人僚属不敢忽也公暇披阅载籍涉知其大旨慕俎豆之事郡行乡饮请於太守愿得躬效执事守为设观礼一位於侧以处之岁壬午吉山谷穷民素为富家所困者有司不能戢无所诉告则相率火富民之庐以快忿焉有司遂以作乱上闻三司即建议发兵讨之和者森立君力言此不过愚民复私怨有司遣人持牒召至庭下明其枉直惩之而已发兵即各图功利而滥及无辜矣议未决朝命下三司止发兵惟执其首谋者罪之余悉不问盖如君之意永乐初朝廷严屯田之令计所入多寡行赏罚君奉都司檄专督之廉公而勤教率有方军士咸奋连岁以赢受赉後建北京率军士采宫殿材於衡湘善抚绥均劳逸而事蚤集平居事亲孝处族婣有恩能矜恤无告盖寒馁死丧赖其济者亦多喜从贤士大夫游以闻善道精武事方志於远大未巳也而春秋三十有四遽卒衆咸惜之生於洪武丙寅正月十日卒於永乐己亥十一月十九日葬庐陵城北大塘之原元配胡继李咸克内助子男二长曰业次曰通女四臧安百户麻斌萧本茂罗勉暹其壻也孙男四昭曜某某女三业既袭职正统初以讨安乐乡寇功陞武德将军吉安守御正千户可为有子亦繇其考君所存之厚之所及欤铭曰

世有乘一障守一陴懵厥德善肆逞毒威偾覆随之曾不几时嗟嗟王氏作善有源肇祖历考暨其子孙咸奋于庸式大其门式用作铭俾刻于坟俾其後昆益励于仁

张宗武合葬墓志铭

永乐廿一年元氏县主簿华亭张君以疾致其事归归之又四年为宣德二年三月初十日终於家春秋六十有九合葬余山其元配章氏之墓其孤某奉右春坊庶子沈君所状事行介庶子君求文刻墓石张之先世见前江西儒学提举杨维祯先生所着通波阡表盖出宋商英之後始来居杭君之八世祖某游淞江乐其风土遂择胜于干山之樱珠湾买田筑室居焉六世祖千一居士又徙居凤凰山之祥泽汇千一曾孙讳俊君曾祖也祖讳瑶号後山居士务善好施乡人有佛子之号考讳麒字国祥号静监居士善行行如其父而静监以上数世咸享高年母某氏君讳桓字宗武资禀敦厚自少不尚华靡服用俭约治家事有条绪秩然孝友有诚母尝病剧医不能措手焚香吁天潜刲股煮粥以进母食之愈事兄宗文尽恭爱公私之务皆身任之不以烦兄敦睦宗族敬父之执始终一致延礼师儒相与讲学不倦志存济物有司尝验产推长万石区岁董输赋民贫不能输者率代之输而不责偿饥岁恒出糓贷匮乏久不能偿者率归其劵平素济人之急如不及葺乡校及祀典祠又作义井石梁渡舟用便行路求医方制善药用济疾疢率以为当然兼志释典施经延纳方外之流靡有虚日於为善若渇饥於饮食洪武中以税户徵至当除官援例辞永乐壬辰复徵至除元氏县主簿授将仕郎公直廉勤得其民心一日进贺笺京师行次沙河水暴涨覆舟舟中人皆溺君漂流四十余里恍若有人举之者及其仆马皆获济人以为好善之应既谢官归益广济利之施他无所营疾且革顾其子若孙曰仁义忠信人道之本亦不及他事配章氏继赵氏子男二暐娶陆氏暕娶顾氏女一归沈懋孙男六畴畦畯疄畹菑曾孙男一鏐女二铭曰

遡张累叶履仁厚繇高暨元咸耄夀逮宗武君隆孝友振穷赈匮恐或後厥施孔博誉孔茂蹔佐邑理恪慎守翩然辞荣返林薮猗嗟善仁时鲜偶勒铭其藏昭永久

东里续集卷三十五








卷九十



卷之九十

洪武七年六月乙未朔，五色云见。

日本国遣僧宣闻溪、净业喜春等来朝，贡马及方物，诏却之。时日本国持明与良怀争立，宣闻溪等赍其国臣之书达中书省而无表文，上命却其贡，仍赐宣闻溪等文绮、纱罗各二匹，从官钱帛有差，遣还。敕中书省曰：朕惟日本僻居海东，稽诸古典，立国亦有年矣。向者，国王良怀奉表来贡，朕以为日本正君所以遣使，往答其意，岂意使者至彼，拘留二载，今年五月，去舟才还，备言本国事体以人事言。彼君臣之祸，有不可逃者，何以见之？幼君在位，臣擅国权，傲慢无礼，致使骨肉并吞，岛民为盗，内损良善，外掠无辜，此招祸之由，天灾难免。天地之间，帝王酋长，因地立国，不可悉数，雄山大川，天造地设，各不相犯。为主宰者果能保境恤民，顺天之道，其国必昌；若怠政祸人，逆天之道，其国必亡。今日本蔑弃礼法，慢我使臣，乱自内作，其能久乎？尔中书其移书，谕以朕意，使其改过自新，转祸为福，亦我中国抚外夷以礼，导人心以善之道也。是时，其臣有志布志、岛津越、后守臣氏久亦遣僧道幸等进表，贡马及茶、布、刀、扇等物。上以氏久等无本国之命而私入贡，仍命却之，而赐道幸等文绮、纱罗各一匹，通事、从人以下钱布有差。复诏礼部符下氏久等曰：“夷狄奉中国，礼之常经；以小事大，古今一理。今志布志、岛津越后、守臣氏久以日本之号纪年，弃陪臣之职，奉表入贡，越分行礼，难以受纳。氏久等当坚节以事君，推仁心以牧民，则不为祸首，享福无穷，如或不然，乱尔国，凶尔家，天灾有莫能逃者。其表文、贡物付通事尤虔赍领还国。”先是，上赐日本高宫山报恩禅寺僧灵枢袈裟。至是，灵枢亦遣其徒灵照谢恩，贡马一匹。诏赐灵枢衣履及文绮、帛各二匹，灵照钱一万、文绮、帛各一匹、僧衣一袭，遣还。

丙申，命江夏侯周德兴、江阴侯吴良署中立府行大都督府事。

丁酉，开封府陈留、兰阳二县骤雨，河涨溢，伤禾。

戊戌，升长沙卫指挥同知丘广为都督佥事。

庚子，马湖府知府珉德遣其弟阿穆上表，贡马。廷臣皆言：“洪武四年，大兵下蜀之时，珉德叔安济尝遣其子安仁入朝奉贡，朝廷授以世袭知府，恩至渥矣。今珉德既袭其职，不自来朝而遣其弟，是不知奉上之礼也。”上是其言，诏却其所贡马。

辛丑，辰州卫遣人送五寨长官田文来朝，贡马及方物，诏赐袭衣、文绮，并以敕命授之。

夜五鼓，有星青白色，尾迹有光，起自紫微垣右枢旁，东北行至少尉旁没。

癸卯，复以詹同为翰林学士承旨，罢兼吏部尚书。

甲辰，思州宣慰使田弘正以袭职颁印，遣其弟弘道贡方物，上表谢恩。

壬子，户部言：“陕西平凉等府二十二州县去年旱霜，民逋租三万八千五百余石。”诏免徵。

癸丑，置贵州大革、麻向长官司，以幸也为大华长官，的雍为麻向长官。

命按金吾卫指挥佥事陆龄罪。初，定辽卫都指挥使马云等运粮一万二千四百石出海，值暴风，覆四十余舟，漂米四千七百余石，溺死官军七百一十七人、马四十余疋。上闻之恻然，命有司厚恤死者之家，龄所部溺死者奏不以实。至是，自桂阳还，上责龄曰：“彼七百余人一朝覆没，朕闻之深为之痛伤。尔所部乃不以实闻，上则欺君，下则壅蔽，令死者之志不白，其家不得沾恩。以此观之，尔平日不恤军士，可知也。罪安可逃？”遂下吏按之。

乙卯，命书鸡笼山功臣庙，附祭功臣姓名于籍，每岁遇祭则制神主，行三献礼，都督府官祭之堂上，各卫指挥祭之两庑，永为定式。

日本国僧宗岳等七十一人游方至京。上谕中书省臣曰：“海外之人，慕中华而来，令居天界寺，人赐布一匹为僧衣。”

五色云见。

戊午，立皇陵祠祭署，以汪文为署令，刘英为署丞，专典祀事二人。上故里人也，故命以是官，俾子孙世守之。

汰北方府、州、县官。上命吏部臣曰：“古称任官惟贤材，凡郡得一贤守，县得一贤令，足以致治，如頴川有黄霸，中牟有鲁恭，何忧不治？今北方郡县有民稀事简者，而设官与烦剧，同禄入供给，未免疲民，可量减之。”于是吏部议减北方府、州、县官三百八人：河南行省府减同知、知事者二，通判者一，州减知州者二、同知者八，县减丞者四十九、主簿者七，减丞及簿者六；北平行省府减同知、知事者五，州减知州者一、知州及判官者二、同知者十二，减同知及判官者四，县减知县及簿者一、丞者四十三、主簿者九，减丞及簿者四十八；山东行省州减同知者三，县减丞者二十九、主簿者四，减丞及簿者二。从之。

上谓翰林学士承旨詹同曰：“大祀既终献，方行分献礼，于礼未当，卿等其议之。”于是同与学士宋濂议以上行初献礼、奠玉帛，将军即分献官行初献礼，亚献、终献皆如之。上从其议，又谓古人祭用香烛，皆所以导达阴阳，以接神明，初无上香之礼，遂命凡祭祀罢上香。

日本国以所掠濒海民一百九人来归，诏各还乡里。

壬戌，西域撒里畏兀儿安定王卜烟帖木儿遣其府尉麻答儿、千户剌尔嘉来朝，贡铠甲、刀剑等物。撒里畏兀儿者，鞑靼别部也，其地广袤千里，去甘肃一千五百里，东抵罕东，西距天可里，北迩瓜沙州，南界吐蕃，居无城郭，以氊帐为庐舍，产多驼马牛羊。至是，来朝贡。诏遣使赐卜烟帖木儿织锦文绮四匹，麻答儿等罗衣二袭。仍命召其酋长，立为四部，给铜印，曰阿端，曰阿真，曰苦先，曰帖里。

癸亥，召淮安侯华云龙于北平，未至而卒。云龙，定远人，初从上起兵攻滁和，云龙奋力当先，为千夫长。从渡江，克采石，取太平，并有功。及下金陵，生缚其将帅，转征广德，冲坚陷阵，拔其城垒，升元帅。陈友谅犯龙江，云龙从上设奇制变，由是大捷。后从复南昌，战彭蠡，平江汉，以功迁豹韬卫指挥使。取江陵，还征泰州、高邮，皆有功，比克淮安，命云龙守之，改淮安卫指挥使。大将军徐达率兵北伐，云龙从定中原，取元都，遂升大都督府都督佥事，分府镇北平兼北平行省参知政事，寻升大都督府都督同知。策封诸王，以云龙为燕府左相，仍兼前官。及论功行赏，赐号开国辅运推诚宣力武臣，勋柱国，阶荣禄大夫，封淮安侯，食禄一千五百石。云龙镇北平，威名甚著，建造王府，增筑北平城，其力为多。至是卒，命礼官循侯礼，作明器，择地以葬之。

是月，陕西平凉、延安二府、鄜州、靖宁州雨雹，山西太原府平定州、山东济南府德州、乐安州、河南怀庆府、北平、真定、保定、河间、顺德并蝗。诏免徵其租。

南阳卫指挥佥事郭云卒。云，南阳人，身长八尺，姿貌魁岸，膂力绝人。元季，聚乡人为义兵，保裕州泉白寨，累官至湖广行省平章政事。及元主北奔，中原悉下，独云坚守裕州，屡出战不降。大将军徐达遣指挥曹谅将兵围之，云复出，战败被擒，嫚骂求死，不少屈。达壮之，系送京师。既见，上观其状貌奇伟，命释之。时方阅《汉书》，问之曰：“汝识字乎？”曰：“识。”遂以书，使之读，云诵其书甚习。上大喜，且以其忠义，仍加赏赐，授溧水知县，民咸称之。上益以为贤，特升南阳卫指挥佥事，俾还乡收故部曲，就戍其地，兵民乐业。至是，病卒，其长子洪年十三，上特命为飞熊卫指挥佥事。制辞曰：“昔之君天下者，尤必褒崇忠义之士，故汉高祖羙雍齿而斩丁公。曩者，郭云出自农家，因元之乱，倡帅义兵，保障乡里，元授以官，竭心所事。彼时中原为朕所有，云独守裕州，屡招勿从，数战不屈，势穷援绝，终无异志。暨彼获之日，朕嘉其忠义，抚以生全，授职有司，民咸称颂，遂特授南阳卫指挥佥事，俾镇其乡，军民乐业，深体朕怀。夫何长逝，良用悼伤。惟存长子洪，年始十三。其郭云虽无开国之功，难以世袭，然治绩克着，忠义凛然，有足嘉尚，可以子洪入开国功臣之列，授宣武将军、飞熊卫亲军指挥使司佥事，世袭其职。尔洪母狎小人，勤习武事，庶称朕委任之意，尔惟懋哉。”








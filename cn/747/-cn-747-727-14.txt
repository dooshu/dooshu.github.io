○玉箸篆志

秦丞相斯变苍颉籀文为玉箸篆，体尚太古，谓古若无人，当时议书者皆输伏之，故拔乎能成一家法式。历两汉三国至隋氏，更八姓，无有出其右者。呜呼！天意谓篆之道不可以终绝，故受之以赵郡李氏子阳冰。阳冰生皇唐开元天子时，不闻外奖，躬入篆室，独能隔一千年而与秦斯相见，可谓能不孤天意矣！当时得议书者亦皆输伏之。且谓之其格峻，其力猛，其功备，光大於秦斯有倍矣。此直见上天以字宝瑞吾唐矣。不然，何绵更姓氏而寂寞无人？

某道不工篆而识其点画，常有意求秦丞相真迹。会秦丞相去久，闻其有八字刻在荆玉，有洪碑树峄山岭。今荆璧为玺，飞上天矣，固不可得而见也。洪碑留在人间，往往有好事者跻巅得见。某亦常问得去峄山道路，异日将裹足观之。未去间行长安，会同里客有得阳冰真迹遗在六幅素上者，遂请归客堂张之。见虫蚀鸟步痕迹，若屈铁石陷入屋壁，霜昼照著，疑龙蛇骇解，鳞甲活动，皆欲飞去。齐目视之，分明睹文字之根，植吾堂中。然後知向之议者谓冰愈於斯，吾虽未登峄山，观此可以信其为深於篆者之言也。试以手拂拭，其烟颜尘容，侵暴日久，摄刍坼裂，玉箸欲折。予以亵慢让其主，主曰：“此易致耳，岂当其如是爱邪？”子曰：“今世人所以重秦斯之迹，非能尽辨别之，以其秦古矣，斯邈矣。向使秦斯与子比肩，子能贵之乎？曩吾尚欲苦辛登峄山之巅。缩在子掌握中，今且犹不为子贵，子不过生於唐，而得与冰同为唐人。吾知冰殁二三十年，其踪迹流於人间固不甚少，得为子目数见，故易之。若此使冰生於秦时，子又安得使造次而见遗尘邪！是子贱自也。世人皆然。嗟吁！冰既即世，是字宝入地矣，後人思孜孜求之，今且遭不知者忽易。想生笔下日有新迹，固为门户见睹之物矣。冰虽欲求沽售，不独弃为粪土，必遭其诟怒也。”主闻之，其愧色见於颜眉间，欲卷而退。知其退也，必因循而不信，强止留之。引笔书其志行下，以保明其为字宝也不谬。词曰：

斯去千年，冰生唐时。冰复去矣，後来者谁。千年有人，谁能待之。後千年无人，篆止於斯。呜呼主人！为吾宝之。


○徐武功

武功伯徐公 【 有贞】 天才绝世，其学自天文地理、释老方伎之说，无所不通。己巳之祸前数月，荧惑入南斗，公私语于刘原愽 【 溥】 ，原博亦善占候，曰：「吾亦知之，若社稷有福，天子或感疾而瘳，庶可厌当时之罚耳。」久之，终不退舍，公曰：「祸不远矣。」亟命妻孥南归，皆重迁，有难色。公怒曰：「汝不急去，直欲作鞑人妇也 【 直欲作鞑人妇也　原本「鞑」作「达」，据说库本改。】 。」遂行。比过临清数驿，而土木败报至矣。其后得君柄国，锐意功业，而居间多不乐，时谓所亲曰：「火星甚急，俟稍退，吾方可以为。」未几，竟为曹石所挤，讫不得伸其志以去。天顺辛巳七月，公居乡。一日语客曰：「子见天象乎？宦官之祸作矣！吾为吉祥所陷，今彼之受祸，视吾更惨也。」未旬日而吉祥从子钦被诛。甲申春，茂陵嗣统，公推运造，当得二十四年。族人以他事憾公，将发其语，公谢而得免。以成化改元，并嗣统之岁数之，正得二纪。辛卯岁，偕太守林公入郡学，指大成殿鸱吻曰：「此有青气，上彻重霄，乃文明之祥也。来年吴士其有魁天下者乎！」明年，吴文定公及第。公雅重文定，家食时，已有大魁鼎辅之期。尝谓客曰：「吴君入阁之后，天下始多事矣。」洎弘治末，文定入绾纶綍，没后半岁而泰陵鼎成。未几而逆珰擅命，时事大变，继以潢池之扰，而朝野不靖盖累年云。公初下制狱，引镜自鉴曰：「面色灰败，吾定不免。」乃日拱手默诵其所奉斗母咒。又数日，复就镜曰：「吾今乃知免矣。」迨狱且论决，而风雷大作，承天门灾。方瞑晦中，或见锦衣堂上有物如豕者七，蹲焉，盖斗神所为也。公奉斗极诚，每日必北向四十九拜，虽寒暑无间。阖门不食豕肉，公亦自秘其术，不轻示人。沈处士周少被公赏爱，尝燕见，从容请其术，公笑曰：「子欲试之乎？」顾庭中有犬卧焉，因取所佩一人发圈，加于臂，以指旋而左，犬若被扼系者，展转欲绝，又旋而右，犬帖然安卧如故矣。长洲薛副使 【 英】 祖墓在夷亭，公舟过之，指谓人曰：「此地当出一系金带者。」时薛犹未达，后竟举进士第，至今官。金齿卫学旧鲜成名者，公谪居 【 公谪居　原本作「公摘居」，据说库本改。】 ，相其地，谓：「植树木其西以为障，当有益。」有司从之，科第由是遂盛。其它巧发奇中者尚多，不能悉记。


◇核性赋

赵荀卿著书，言人性之恶，弟子李斯、韩非顾而相谓曰：「夫子之言性恶，当矣。未详才之善否何如，愿闻其说。」荀卿曰：「天地之间，兆族罗列。同禀气质，无有区别。裸虫三百，人最为劣。爪牙皮毛，不足自卫。唯赖诈伪，迭相嚼啮。总而言之，少尧多桀。但见商鞅，不闻稷契。父子兄弟，殊情异计。君臣朋友，志乖怨结。邻国乡党，务相吞噬。台隶僮竖，唯盗唯窃。面从背违，意与口戾。言如饴蜜，心如蛮厉。未知胜负，便相陵蔑。正路莫践，竟赴邪辙。利害交争，岂顾宪制？怀仁抱义，祗受其毙。周孔徒劳，名教虚设。蠢尔一概，智不相绝。推此而谈，孰痴孰黠。法术之士，能不噤《齿介》。仰则扼腕，俯则攘袂。」荀卿之言未终，韩非越席起舞，李斯击节长歌，其辞曰：「形生有极，嗜欲莫限。达鼻耳，开口眼。纳众恶，距群善。方寸地，九折坂。为人作险易，俄顷成此蹇。多谢悠悠子，悟之亦不晚。」（《艺文类聚》二十一）



卷八十七


53　趙鞅入晉陽書叛之義


「晉陽以叛」書，聖筆嚴矣。公羊氏乃謂「逐君側之惡」，穀梁亦云「以地正國」。漢之亂賊，晉之彊臣，唐之悍將，假此名以稱亂，甚於詩、禮發冢者也。

【元圻案】定十三年經：「晉趙鞅入于晉陽以叛。」又曰：「晉趙鞅歸于晉。」公羊傳曰：「此叛也，其言歸何？以地正國也。其以地正國奈何？晉趙鞅取晉陽之甲以逐荀寅與士吉射。荀寅與士吉射者，曷爲者也？君側之惡人也。此逐君側之惡人，曷爲以叛言之？無君命也。」穀梁傳曰：「此叛也，其以歸言之何也？貴其以地反也。貴其以地反，則是大利也？非大利也，許悔過也。許悔過則何以言叛也？以地正國也。以地正國則何以言叛？其入無君命也。」〇胡氏傳曰：「趙鞅之入拒范、中行也，而直書曰『叛』，何也？人臣專土，與君爲市，則是篡弑之階。堅冰之戒，豈無以有己之義乎？後世大臣有困於讒間，遷延居外，不敢釋兵，卒以憂死者，亦未明人臣之義故爾。故直書『入於晉陽以叛』。入者，不順之辭；叛者，不赦之罪。」






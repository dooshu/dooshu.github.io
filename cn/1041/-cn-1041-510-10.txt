廖行之　次纲官王簿韵兼简伯潜二首

江上晴光照眼浓，十分春色满城东。

客怀何限湘波绿，漕事方殷汉粟红。

雅有诗情添兴远，可无酒力破愁攻。

舳舻早晚蒲帆稳，长啸东南万里风。

廖行之

廖行之　次纲官王簿韵兼简伯潜二首

柳岸流莺两两黄，风光浑在一帘香。

休辞老去追随懒，莫遣春归倥偬忙。

满地芳茵犹胜践，漫天飞絮漫轻狂。

溪园早有同游约，准拟杯行引兴长。

廖行之


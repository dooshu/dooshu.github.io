○弹棋赋

惟古人之从技，必有托而观智。既垂诫以为喻，故求能而不累；见小人矜捷之迹，识君子安全之义。孰谓犹贤，在於兹戏？观乎局之为状也，下方广以法地，上圆高以象天；起而能伏，危而不悬。四隅咸举，四达无偏；居中谓之丰腹，在末谓之缘边。棋之为数也，各一十二汇。其始布也，各以其类，乃分其位；环合相承，栉比为次。其始作也，则云其末，（一作密）未之为难；乃契谋众指，意或多端。欲因先以获胜，恐致危以思安；每遇敌其增惕，故用之而假欢。则有飞迅一击，纷纭既散；虑加少以为多，实思危而不乱。谋而後动，审而方按；或始否而终亨，或先倾而後叹，（一作满）若乃临边却舞，径（一作经）天回越；必在知机之微，骋异而发。至如垂空劲往，应心得隽；虽具美於逾乎？终易亏於履峻。是知冒险者忘於趋进，规利者失於戒慎。岂与夫所适多方，所求惟顺？因其利不失於得，追其远若归於信；乍从容以周旋，时倏忽於一瞬。伊众趣之无极，谅所戒以唯贪；苟能知其义者，无弃学而遐耽。

杨谏

谏官就乐丞。


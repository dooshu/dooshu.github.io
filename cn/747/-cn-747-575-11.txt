○答贡士萧纂求为师书

十二日，宗元白：始者负戴经籍，退迹野庐，块守蒙陋，坐自拥塞。不意足下曲见记忆，远辱书讯，贶以高文，开其知思。而又超仆以宗师之位，贷仆以丘山之号，流汗伏地，不知逃匿，幸过厚也。

前时获足下《灌钟城铭》，窃用唱导于闻人，仆常赧然，羞其僭逾。今览足下尺牍，殷勤备厚，似欲仆赞誉者，此固所愿也。详视所贶，旷然以喜，是何旨趣之博大，词采之蔚然乎！鼓行于秀造之列，此其戈矛矣。举以见投，为赐甚大。俯用忖度，不自谓宜，顾视何德而克堪哉！且又教以耘其芜秽，甚非所宜，仆不敢闻也。其他唯命。宗元白。


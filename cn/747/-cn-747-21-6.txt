○亲征吐蕃制

朕闻夷不乱华，既殊於中外，虏或犯塞，必兴於甲兵。我国家一戎定业，累圣膺期，干戚斯舞，梯航毕至。小蕃远寇，假息游魂，爰自昔年，慕我朝化，申以婚姻之好，结为甥舅之国。岁时往复，信使相望。缯绣以益其饶，衣冠以增其宠。鸿恩大造，特加於蛮貊，狼子野心，遂同於枭獍。在於亭障，颇闻惊扰，已命师徒，遄往追蹑。摧凶殄逆，今也其时，灭迹扫尘，期之不日。然以问罪之义，百王所以龚行；戒严之典，六军所以亲御。是用中宵按剑，昧晓求衣，岂自逸於崇高，而不勤於栉沐。眷兹右辅，远在西陲，虽驻跸之暂劳，儜观兵而决胜，宜取今月，择日进发。其差取后军四万人，诸色蕃兵二万人，京兆府兵一万人，飞骑二万人，量追三百里内兵留当下人充，万骑五万一千人，豳陇兵各二千人，岐州兵五千人，并集本州待进止。其马四万匹，取三百里内诸厩及府马充。所追兵马及押官委本州精简赴集。卫尉卿兼检校左金吾大将军王毛仲为左一军总管，右金吾将军康海源为副。左武卫大将军李昌为右一军总管，左武卫将军马卫为副。左羽林大将军赵成恩为左二军总管，右领军将军秦义礼为副。右羽林将军杨敬述为左三军总管，右领军将军鲜于庭诲为副。左羽林将军马崇为右三军总管，右监门将军执失善光为副。所司准式。俾其长驱陇坻，深入湟中，授以方略，扫清氛祲。其缘顿支供，务从省约。


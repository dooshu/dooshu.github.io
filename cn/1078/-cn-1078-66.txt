续集卷三十八

钦定四库全书

东里续集卷三十八　　　明　杨士奇　撰墓志铭

礼部左侍郎李公墓志铭

宣德七年十月十五日礼部左侍郎致仕李公卒於家讣闻上遣官赐祭师傅六卿而下皆往吊祭卜明年某月某日葬某县某乡某原其孤栗以治命奉翰林侍读苗君衷所述事状来拜请铭礼部尚书毗陵胡公申为之言予与李公同事三圣凡三十年乃按状序而铭之李之先居平阳之临汾大父讳仲智父讳师鲁元季随兄希贤宦游燕都遂占籍宛平县而公生焉公讳嘉字允坚天资凝重不妄言笑自幼卓卓有立志事亲孝稍长县大夫选邑学弟子员前大学士董公伦时为学教谕公从受业旦暮自策励所授书率诵读数百过四书注释虽老不忘已而念家贫亲老丐罢归侍养为师者初惜其去遂献诗达意其辞恳切师悯而从之後选奉祠所礼生事太宗文皇帝於藩邸敬恭祀事恒致其诚无几丁父忧哀毁动人终丧不饮酒食肉览父手泽未尝不流涕而养母爱敬兼尽初世父希贤死於兵无子仓猝藁葬公念及辄悲竟卜吉壤备礼而葬焉文皇帝起北平预效守城劳时南兵逼城城外民有负母入城无所依者公避舍以处之且食之粟民母子得全於急义率类此内难平録守城功召至南京有司奏授鸿胪寺序班数月上亲擢为通政司参议且面谕之曰以尔诚实故擢寘要地必勤必慎母忝朕命公益尽心乃职一日奏事毕自陈臣有老母在乡里无他兄弟侍侧愿躬迎母就禄养从之既至时初建北京奉命董运木之役於河南殚其智虑夙夜不懈後丧母哀毁如丧父诏赐棺及驿舟归其丧服阕仍前职遂扈从北狩自是巡狩皆预扈从後坐累左迁鸿胪寺丞仁庙御极陞左通政遂陞通政使又坐累左迁未行上嗣大统复通政使改北京行部侍郎念其老不堪繁务又改礼部侍郎公虽精力日衰犹勉强事事未尝少间再岁以疾闻特赐勑褒谕命致仕又数日不起享年七十公持身端谨一芥不苟取予刚方严毅人不得干以私其任职细务必亲故所历寡合终不为变治家整肃教子孙必务学而闲暇道说国初以来北京名贤故老流风余韵娓娓不穷听者忘倦盖自是能知而言者亦鲜矣其历任散官自将仕佐郎积至通议大夫以公贵再追封二代大父父皆金通议大夫礼部左侍郎大母吴母荣皆淑人追封故妻蔡封继室赵皆淑人子男四栗直刚简女二孙男四震谦泰巽铭曰

呜呼李公有孝有守遭逢龙兴陟帝左右刚毅之资自信弗疑颛颛以持莫之或移纳言之司宗伯之贰历年三十始终一致白髪苍顔鞠躬竭诚三圣在上天鉴孔明奎章龙文奉勑归第象笏朱衣里闾迓拜从容优游以夀考终纶音及门宠光隆隆呜呼李公生死荣哀勒铭其藏永示後来

翰林庶吉士汤如川墓志铭

永乐四年三月庚戌翰林庶吉士汤流如川殁于京师其友曾与贤为治丧歛已杨士奇将述其平生为墓中之铭以授其弟如埙使归葬焉属隣舍夜灾延毁如川舍及棺如埙拾其遗骨而归呜呼如川何以得此哉其平生所为宜夀宜备诸福乃四十以卒而又遭遇身後之灾造物者於如川何如也世之不为如川者或至於期颐即不至亦不见其身後如此者造物者之意何如哉如川世家泰和之甘溪曾祖某祖某父均义母李氏如川温雅易直事父母及抚诸弟皆能悦其意处朋友必引之於道临事务当大体永乐癸未以诗经领乡荐明年登第赐进士出身【阙】　闻其材行请於【阙】　　为给事中会【阙】　新儒术将有【阙】风励天下乃择进士英敏者得二十八人尽出衆秘书俾进学於文渊阁期之於古人如川在焉如川惧无以称上意蚤夜勉勉不息而学益进明年季弟如箎来省得疾卒如川哭之数日亦得疾以卒朝之士君子闻其卒皆相与悼叹以为不可复得呜呼如川者真不可复得哉其仁厚可以长民明公可以持法执守可以励俗通练可以集事可谓才德兼有者矣将用某月日葬某山某原时二亲皆垂白无恙而连哭二子此宜何如其情也娶某氏子男三某某某女二余生先如川一年交之最厚而最深也来京师相聚甫在岁方资之为辅岂谓一旦遽失吾益友哉乃忍哀而铭之铭曰

为器之咸宜而动也时弗达于施而止於斯而止於斯又孰为之灾孰之攸司曷其测知我铭于兹以纾我思以慰其父母之悲

陈孟京墓志铭

孟京讳昌姓陈氏以字行登永乐四年进士第授翰林庶吉士七年五月二十三日卒於官陈故泰和簪缨家五代有讳晖者始由金陵来徙至孟京凡若干世自宋建炎中有讳千龄者始登进士第至孟京凡十有四人其他选乡贡举明经才行不可胜数载郡县志与其家乘甚悉孟京少孤贫苦嗜学旦暮自任负以养其祖与其母手一卷未尝释也遇明儒硕师辄挟所业往请益弱冠稍出教授愈自刻励口诵手録穷昼夜不废一时朋侪强记多识者不能及也永乐元年中江西乡试四年会试礼部中前列廷试在第二甲初族兄士启永乐二年试中第二甲赐进士出身授翰林庶吉士至是孟京与从兄孟洁皆赐进士出身皆授此官陈氏兄弟之盛人以为荣时朝廷广召文学之士纂修永乐大典孟京与编校晨入晚出未尝以私废其博达明审老师宿儒多让之性孝友家素贫幸仕得禄而薄甘旨未尝充其母甚乐也爱其弟恒约已以裕之卒之时家徒四壁顾其妻曰死生常道勿戚戚身後事其在诸兄汝惟善视两儿不可令断絶读书种子耳不一言及他事呜呼此亦可以观其志矣卒时年三十有六曾祖主一妣倪氏祖以静妣曾氏考孔武母萧氏娶刘子男二中九岁元斗七岁女一既卒士启孟洁为治棺殓买舟还其丧与其妻子先宜人以静先生之子余其外兄故为述平生大槩为墓铭使归葬焉铭曰

力学植身屡空弗知始达而畅曾不几时嗟乎孟京遽止於斯行迈崎岖而难平夷嗟乎孟京匪命之罹

赵进诚墓志铭

华岩有豁达贤智之士曰赵进诚自少慷慨抱气节明经博学通当世之务尝欲有所施见於时属元季政乱不可有为遂括囊不出日以养亲为乐方国珍窃据温台诸郡是时蚁附之徒率皆气焰灼灼猝起旦夕间进诚独曰是何异趋膏火以自得者吾行见其毙其又可效乎即奉亲走匿山泽不与世接也闻太祖皇帝定鼎金陵发兵吊伐于四方忻然举手加额曰圣人出天下自此大定矣国家既平定方氏浙水东之地悉归职方浩然有愿仕之志冀一得发施其所负畜然遂疾作不及行而卒洪武辛亥某月日也年四十有九进诚讳友谅其先宋南渡时迪功郎讳某始自汴徙黄岩後至讳某者其曾祖也祖讳某考讳居敬妣某氏进诚頴悟过人少喜为文章平居事亲睦族姻赈贫乏皆以为分内事不肯苟且迁就徇人终其身不能一日如志以见诸用非其命也夫娶黄氏子男五季宁季享季达皆蚤卒季鼎今自福宁县学教谕陞国子监典籍方向用於时季桓女一适卢仲茂孙男七人进诚卒後二十一年诸子始克奉葬於县严山之阳又十有九年为永乐九年季鼎奉状来求文铭墓余考其志行及其时命有可悲者为之铭曰

士怀璧兮靡玷缺庶荐于时兮命遽阏铭以昭之兮永弗灭

罗仲深墓志铭

余友曾与贤登永乐甲申进士第为翰林庶吉士又二年其女弟之夫罗仲深继登第与与贤同官同舍踰年与贤卒又明年仲深女兄之子曾用常亦举进士来京师居止依舅氏未几用常又卒仲深连经纪两丧於客外伤其中情郁抑无聊日益病犹强出事事後用常卒之数日亦不起矣悲夫与贤惇厚易直仲深温润简静用常儁爽端确皆吾邑之秀也幸以经术遭逢圣明之世既出矣而皆不及下夀少试其所藴盖士君子无不悼惜之国家设科以来得士之盛江以西称吾邑而甲申至丙戌两科盖又盛焉甲申升者九人陈士启汤流独孤乐善曾与贤余学夔萧省身王直欧阳俊暨余侄相丙戌升者五人曾春龄陈孟洁及其弟孟京罗仲深胡雅雅既第而归两科十三人者皆为庶吉士在翰林与纂修之事吾邑斯文之盛盖四方士之所慕艶而未几流卒与贤又卒丙戌之四人者又连卒雅家居则又卒後丙戌而升者用常及王铉梁輈陈赏王嗣先五人未廷对用常又卒於是四方士为吾邑斯文悼叹不独三子者而已也【阙】人之先後卒者或余之亲或久要而仲深又与余同里巷至是其兄浦城典史仲固来京师告余曰将归葬吾弟必得子铭出示翰林修譔王直所为事状余不能辞也罗故西昌望族祖某考尚文洪武壬子乡贡进士历主临臯仙游两县簿二子仲固仲深也仲深自幼为主簿公所爱尝曰此儿必兴吾宗未弱冠丧父家贫出教里中童蒙取束修以佐其兄养母而益刻苦学问当其时乡老硕师皆已殁无在者学者疑不能通无所质问仲深独守传注古说熟读深味日益有得久而沛然而号仲深前辈者多自以为不如往往即仲深求正是否永乐乙酉以邑学弟子员中江西乡试明年会试礼部中高等廷对赐进士出身授翰林庶吉士修永乐大典仲深沉潜明敏寅出酉入不肯斯须废公同列者皆推让之其卒以永乐某年某月某日某年某月某日葬某原从先兆也子男某某铭曰

荆山之璞兮出孔多无几屡毁兮嗟乎奈何呜呼仲深兮温且良宜服用佩兮锵珩璜亡者何遽兮存者徒伤

梁监丞墓志铭

永乐十一年六月一日国子监丞梁里许以仁卒仲子泽将奉其柩归葬钦州以国子博士邹幼享所状世次历官行事介监察御史胡槩来乞铭以仁尝典教吾郡又闻泽致孝於亲惓惓也不忍固辞按梁钦着姓祖某考某以仁自幼聪頴好学稍长选为州学生洪武庚午举乡贡明年会试下第充太学生有诏选太学生教郡县学以仁在选中授吉安府教授後丁外艰起服改国子学正秩满陞监丞会祭酒被召在翰林司业阙以仁受命署监事永乐十年也以仁自为校官旦暮出所藴为诸生讲说暇即自学不懈在吉安训导谢子方先生以仁乡试时座主也虽同宦然执弟子礼甚恭私会必侍坐请益必避席子夏曰仕而优则学後世学者不在於为已沾一命志满气盈岂复有意自进而求能致礼於所当下者加尠也於是以仁有不同於流俗者焉性质直夷旷与物无竞不察察为明然嗜酒坐是致疾卒时年四十有五娶潘先卒继段子男三津泽浩女一将以某年某月某日葬州之某原铭曰

宁越之区合浦之滨孔雀明珠异产之殷呜呼以仁和厚秀文繇郡博士爰登成均亨衢翺翔荣泽津津如何中道奄仆其轮气升魄归永妥於此我铭昭之亦慰其子

萧处士墓志铭

吉水萧岐繇新化知县陞宝庆知府迎致其父处士公就禄养阅四年矣一日公坐庭中睹过鴈【阙】　　曰吾将死乎畴昔之夜梦人缁衣而长身四【阙】　　指云中飞鸿而顾余言曰鸿乎鸿乎殆其俱旋归乎今吾所睹类是矣其将死乎明日得疾旬有六日卒永乐癸巳二月乙亥也将以明年某月某日归葬其乡槎溪之原岐求余为铭按萧故永阳名族自文仲徙吉水四世至德永德永生云峯公考也公讳思柔字德刚别字槎庵自幼魁伟秀明务学强识老长奇之既冠力进不懈属元季寇盗四起所在恣刼杀富家巨室各务出计扞蔽自固所知有以是勉公者公曰彼其所加暴焉者或以利或以憾吾世袭忠厚事文墨何憾且何所利不听奉其亲率其妻孥往畊槎溪之滨十余年寇祸卒不及天下既定惟事教子弟子弟有力学惇行者厚奨以劝处宗戚有恩意尝有夜偷入室家人觉将追之公止之曰彼穷故至此奈何困人於穷也其人闻之愧悔卒改行焉平居谨言行老益自重虽不试然岐於为邑为郡皆得其民心要本於公之教矣享年七十有九娶毛氏子男五崇岐昇武智崇昇武皆先卒女三适士族孙男九曾孙男二铭曰

仁山崔崔文水弥弥代生文人蔚乎有炜嗟惟槎庵括囊韬光栖迹丘园逍遥相羊公才有为公【阙】　　俾民宜之自公启之既夀考终閟于斯原庆泽绵绵被其後昆

郭彦思墓志铭

彦思讳睿姓郭氏其家世见余所譔登州府学教授墓志登州与其弟湖州府经历庆宜皆以经学治行知名当世彦思登州之从子而湖州冢子也母车氏彦思居家事亲孝爱诸弟如爱已之身恒情所苦者惟恐一毫及之如恒情所喜则惟恐不之及也维持引翼靡或不至然皆出乎其性非有所勉强矫拂至于今其诸弟相爱及爱其兄弟之子皆如彦思之心彦思淳实坦夷与人交表里洞达治家不求有余为文章取达意而止永乐某年某月某日以疾卒享年若干娶赖氏继欧阳氏张氏子男一公献女二张孟贤张橦其壻也士奇先祖考皆与登州湖州两先生厚善士奇少壮时又交彦思及其弟彦铉彦迁从弟彦常相距巷南北有暇辄相就相讲学未尝倦也即倦稍纵为谈谑或弈以嬉有一日累觌有终夕坐对气合而情得也其後彦铉彦迁及余皆出仕惟彦思彦常家食懙懙自足也无几彦常卒又无几彦思亦卒余皆哭之恸彦常之葬也余铭之彦思既殁时彦铉彦迁皆守官在外故葬缓今彦迁自琼州府推官考绩来京师与余言吾兄久未复土迁之不悌言未既哽塞涕下不已余不忍闻踰月彦铉典教在吴兴闻其弟来京师寓书首说缓葬罪在我辞益悲苦郭氏之兄弟何其笃相爱如此哉世之人其孰无兄弟乎於是彦迁得复职赴琼将便道偿所愿也谓余曰卜以某年某月某日葬吾兄某乡某原子宜为铭余掇其一端可为世劝者铭之他可类见也铭曰

呜呼彦思孰不为兄子谓吾弟同气之生呜呼彦思孰无弟者有惟爱兄殁不遗堕君子之行如谷异器举一以尝百器一味郁郁新阡我作铭词呜呼彦思逝其远而

徐弘道墓志铭

永乐甲申诏近臣举士之能书者就翰林给廪禄职缮写且给楮笔俾暇益自进其能时永嘉徐弘道以举徵至弘道工隶楷其为人恂恂温慎寡言未尝扬已抑人亦不肯苟且徇物与人交澹然而久益见亲可谓端厚君子者矣弘道自幼力学明书经洪武庚午以太学生中应天府乡试遂擢亲王府纪善未几改广西道监察御史岁余罢罢今二十余年缙绅间犹称其清慎云永乐甲午河南布政司聘考乡试以疾不赴明年八月九日卒於京师享年五十有九弘道讳定其世家永嘉曾祖源晋陵县丞祖益惠安县典史考士良妣陈氏娶金氏子男一人参女一人归金宁於是参宁将归其丧葬某乡某原介黄卓陈【阙】茂来请铭余与弘道处久矣为之铭曰

资慤兮行修泊而安兮不竞与絿嗟乎已矣兮閟斯丘

故桂东县儒学训导廖潜仲墓志铭

永乐十六年七月二十四日桂东县儒学训导泰和廖潜仲卒廖出周文王子伯廖之後五季之际繇金陵徙泰和世袭儒业洪武初为泰和县学教谕曰子谦称愚寄先生者潜仲祖也父叔章母王氏生二子龙鸾龙潜仲也潜仲幼丧父教育於其祖祖卒潜仲未弱冠也卓然有立志出就学县博士日自策励读书为文不袭成说蹑故迹着四书经义论策多至千篇同辈莫及也仪观伟然面白晳如玉疏髯秀眉雍容凝重人不得窥其际善谈论闲暇於乡人朋友饮酒纵弈嬉间出片语相调谑辄倾一座以是无少长贱贵皆乐亲之然其中素所操执者未尝假借也永乐元年充贡为太学生召试文渊阁除凤阳蒙城县教谕後丁内艰服阕改雷州海康县学教谕两县学教皆久弛潜仲力作新之初至蒙城五年来海康四年则通三考满矣虽其学者多有成中科选者皆选於潜仲去职之日例不得书绩遂降郴州桂东县学训导在桂东期年尽力职务虽疾不废易箦之旦犹【阙】　升堂见诸生盖年五十而卒潜仲不以利废义继祖母袁一女锺爱祖有遗赀产袁率简畀其女然後斥其余畀潜仲族姻不能平潜仲独无一言孝事袁终其身袁卒或教质於官以复其产者终不听而敬其姑如袁之存也终身不衰潜仲自少壮负理才使受一郡一邑而为之可以得民惜乎其未见试也娶谭氏有妇道子男二丌谟谟永乐癸未进士翰林庶吉士女二长嫁邓时亮次嫁乡贡进士刘组孙男三丌谟将卜卒之岁某月某日葬于某山某原以余其父友也奉事状请为铭铭曰

士重者义而世以利才庶有济而蓄未试命之不犹行则无愧

前浙江布政司左参政林公墓志铭

前浙江布政使司左参政林公讳瑜字子润漳之龙嵓人其先出晋拒远将军晋安郡王禄之後而居泉之龙浔世业儒宋庆元中有讳起东者始徙龙嵓再世至凤公之高祖也曾祖诏承直郎龙嵓县丞祖宜庆元以明经为南靖县学教谕自出赀作先圣庙不以勤衆考得元季寇乱有保御功分省承制授长泰县簿复授百夫长皆以母老辞娶黄氏生五子其五公也自少有志於学洪武中为太学生居太学五年擢五军断事中司稽礼又六年陞右断事公居官以忠爱为本於议狱多所平反数月陞江西按察司佥事授奉议大夫陞奉政大夫行部过贑有侄杀其伯母者狱已具公听其辞而加察焉实豪民索逋不得击杀之而以贿移於其侄竟坐豪民而释其侄安福有强盗数十人郡县连岁捕不获给事中及三司奉诏发兵捕之而不急捕盗更听奸民悉取民之富者诬以匿盗非法考掠备极楚毒富民不能胜倾重赂乃得释既又及平民盗以是遂逸去而平民不间贫富悉困矣奉诏者既以罪去而公代盗悉得而民若不知者公和厚乐易待物以诚用法持平恕临政务寛简所至礼贤下士考阅诸生而奨劝之历三考以最陞本司副使授中顺大夫流民聚长沙为寇与袁接境朝廷命丰城侯总湖广江西兵击捕之总兵檄公招抚胁从者多归焉渠魁既得余党复叛公复往抚之遂以无事尝督造战衣一百万期三月完如期而集又从工部尚书宋公采宫殿材于蜀而公分往马湖极险远之地事集而民不病盖公於使人必酌其力体其劳而善抚之初自蜀归有重狱二十余人疑未决公立直之又三考当去於是居江西二十余年矣前所未有民耆耄三百余人遮马首罗拜曰公厚德被我民久矣民何以能忘公今决去不留其何以慰民之思也相挽公足出一履竞取之公乃得【阙】马驰去以最陞浙江布政使司左参政浙江素繁剧时布政使以下员皆阙公至独任早夜躬勤不少懈踰年吏舍夜火延毁公署及文书事闻并逮公诣秋官公辄引服不自辨未奏以疾卒永乐二十一年正月朔也公在官三十年禄入益厚而自处泊然不加布素时平居教子尝举汪信民菜根之言曰此立身之要也诸子日务於学则训之曰学以明善诚身而达於用文辞非所急也公间为诗文未尝存藁喜书法晚亦斥去家居有後山之胜而仕於外未尝忘也辄以自号云娶曾氏有懿行子男五人嵩高嵩阳森高京阳华高嵩阳先公卒女一人适苏实孙男八人冠冕弁旒缨圭璧组孙女六人於是嵩高京阳治殓毕将奉柩归葬以进士王源所述世出事行请铭将以纳诸竁呜呼明辩之才机巧之智刚厉之气非不适於世用而平实之行寛简之度安静之政使人称为忠厚长者如林公其可多得哉士奇江西之人也知公之所施间尝与公往还又知其所存故不辞而为之铭曰漳有後山孕灵毓清是生林公温裕静贞跻华朝着职时谳议允直且平靡或愆盭大江之西肃肃风纪表其仪威亦笃恺悌奕奕浙藩禄位益崇丕赞承宣夙夜惟恭居无几何郁攸为咎公曰予责敢疵司寇其德孔厚其隐谁白逝者不复知者徒恻故丘有藏既坚且深载行勒铭式视来今

故中顺大夫詹事府少詹事邹公墓志铭

永乐二十二年三月初六日詹事府少詹事邹公卒於官公之先自欈李徙钱塘世畜德不仕考夀之博学有志遭元季亦晦迹不出公讳济字汝舟蚤丧父事母以孝称天资頴敏好学强记稍长游县庠材识为同辈所服先生君子多重之余杭令聘佐教县学遂奉母徙家焉而毅然师道自任振起诸生皆趋於学一新学舍自令丞以下皆严敬之秩满陞中都国子学録又陞国子助教一时国学之为师者皆乐与交为弟子者多乐就其讲下无几坐事自陈左迁西安府学教授未赴改河间府学用荐者陞平度知州阶奉训大夫廉简寛厚吏民安之丁母忧服阕用翰林修譔李贯举修实録官事摭要井井有章书成赐纱衣一袭币表里各四白金五十两陞礼部仪制郎中阶奉议大夫进奉政大夫时朝廷祭祀册拜庆赉及仪物制度徵旧章参古典盖部一资於公诏修永乐大典以五人总裁而公预焉安南拒命诏大将军帅师征之择朝臣有文学者往司奏记公承命以行军事多所助益安南平踰年余党复贰王师再出公亦继往还陞广东布政司右参政务持大体而简重寛平以率郡邑岭海之区政化行焉坐累左迁吏部郎中数月擢左春坊左庶子在辅导之职言无不从宠遇特厚奉令旨授皇孙经明於启迪满秩陞詹事府少詹事阶中顺大夫公为人和易坦夷不见崖岸於物无所迕自公卿下至武人庸隶皆乐亲之其学长於春秋为文章不烦思索举笔率就所居号颐庵客至必具酒相与倾洽遇朋徒之会山水之游辄欣然从之不以事废兼嗜老释之学旁通深造虽其徒尊宿者鲜或过之盖春秋六十有八而卒娶袁氏继薛氏子男二本干二女长适大理寺丞永嘉汤宗次未行孙男一炳公虽历事三十余年数更显任而没之日家无余赀惟藏书数千卷而已余与公同为史官时往还後春坊同寮又十余年相与益厚於是本干将奉公之丧归葬余杭以左司直郎金寔所为事状请铭义不可辞为叙而铭之铭曰

繄公之兴自儒师诜诜执业趋臯比表植模范悬蓍龟陟于上庠闳厥施紬书石室登金闺讨论五礼宗伯资参赞戎幕文翰驰旬宣出佐南海涯宫坊入恃腾宠辉猗公历试罔不宜铲觚削畦和以夷有不为公矩入规盍视公履谁疾疵天目之趾公全归後欲考德徵铭诗

叶处士墓志铭

仁和叶处士卒其子中书舍人蓁将奔讣归縗絰奉兵部郎中柴车所状处士之行泣拜请铭其葬按状叶故汴人从宋高宗南渡家杭之仁和遂世为仁和人处士讳茂字茂实三岁丧其父某七岁丧母而鞠於叔母九岁遭元季之乱寇陷杭州家人皆散失处士被俘即脱其耳金环畀寇寇舍之去既归而孤惸孑然日夜悲摧感愤能奋弱为壮图所以自立十四治生事日益见端绪既冠遂殖其家国家平定四方挟其赀游中原走关中转历山东西又南泝大江浮彭蠡踰五岭纵观乎南海而循八闽以归遂裹足不出日亲其乡之君子以适於恬憺幽闲之滨而志於义施常推所有以振穷恤匮假贷不能偿者还其券教其子力学而勉之曰吾适生非时而不遑於此也汝必成吾志长子擢官近侍喜动顔色谕之曰吾及见汝荣达幸矣然必无辱君父乃汝之贤年八十而卒其卒以永乐癸卯十月九日而葬以卒之明年某月某日墓在钱塘西山之趾其配岳氏其子男二长即蓁次蕙女一归周某孙男三鲁夀祖某铭曰

弱之艰奋而克强壮之通歛而弗扬其行之臧而夀与康而俾来也昌

王处士墓志铭

龙溪王处士卒将葬其子大理评事昇奉韩府长史杨曜宗所述世出事行介翰林侍读李时勉以求余铭余识昇於南京素已重之不忍以辞按王氏之先居光州固始自唐徙闽而家漳之龙溪世远族盛至义甫娶李氏生四男子其三处士也讳举逸字宗礼少甫知学而父兄相继没即奋自立躬畊以奉母事母生养死葬克致其诚岁时祠祀祖考遵用儒者礼不惑於流俗冠礼废於乡久矣酌古今而行之於家洪武中郡尝推举孝廉辄自忖念国家所为表德励俗甚盛举也顾余之鄙陋敢忝窃哉卒辞而勉其子於学曰吾蚤孤多艰而不遑於此也若等必务焉又曰学必审夫义利之几庶几切已用也广购书籍礼致明师以资之昆弟族姻之子亦必励以学虽有畎亩之务旦暮躬率不废而名其宴处之居曰息耕为人温厚端谨而乐施济亲戚乡?急难者恤之贫乏者賙之岁歉谷贵倒廪以贷其偿与否不计也里津渡舟梁坏辄治之尝风望一舟漂里大溪中失楫几覆遽命家人健勇数辈以舟往援之一舟之人免於覆溺所及人槩类此其卒以永乐癸卯十二月二十日距所生至正甲申历岁八十初娶林氏有妇德躬俭勤相夫以殖家先若干年卒葬其乡之某原继郭氏子男二长即昇次?女二长嫁胡永诚次嫁林昱孙男一彛女八卜以卒之明年某月日合葬【阙】　　人之竁之左昇永乐二年进士历安福罗田知县平凉府推官大理寺左评事能敬慎自持其初为安福於吾同郡在官数月召还民攀辕送之有至於流涕者今殆二十年民犹思慕之不忘非诚心爱人何以致此此吾所为不忍辞铭者也铭曰

民之类四士农其先农以本重士以道贤越古有士匪力弗食凡古之农孰匪士德允笃宗礼殆古之民悦义与仁勤穑以身亦既夀考而全其归垂祉续闻嗣世有煇

故翰林庶吉士宋子魁墓志铭

永乐十九年四月二十八日翰林庶吉士宋子魁卒於北京年三十有六其素所交游皆嗟伤悼惜之不已其始病也余与钱检讨习礼往问之医者从傍制药语余曰即三日或五日瘥矣岂谓更数日竟以不起子魁为人温然与人交能辅之善猝有缓急可望而所为悼惜之者明於世务达於理道有慈厚爱物之意盖可用而未用而今已矣於是其从兄吏部主事子环既殡之文明门之外遂出翰林编修尹凤岐所状事行泣谓余曰吾弟不幸不得少见於时其可使无闻於後乎愿得一言他日归葬于乡也刻之墓中按状宋之先自广平徙新淦後徙吉水至荣甫又徙庐陵荣甫生长卿长卿生彬之其曾祖也祖成章复居吉水父若宗母张氏子魁讳魁生而秀禀异常儿稍长頴敏好学读书或忘寝食日益有造诣选补县学生下笔为经义论策群辈多让之永乐九年中江西乡试十三年陈循榜登第为行在翰林庶吉士文学益进预修性理大全等书书成受赐赉明年扈从还南京十九年春奉诏送秘阁书籍至北京无几得病未病往谒祭酒胡公座中有察人气色以决休咎者特戚焉於子魁盖旬浃而卒卒数日凡为庶吉士者悉送吏部将授官而子魁不及见矣子魁娶邓氏子男二忭恪女一卒时父母皆老子幼暨其妻皆不在侧病而扶持之歛而殡葬之皆子环也铭曰

材也必度诸匠石骏也遽仆于皂枥存岂不厚胡薄其夀皤皤父母婺负其幼曷其归依曷所归咎

东里续集卷三十八








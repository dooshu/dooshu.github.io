张耒　福昌杂咏五首

张翰飘然欲鲙鲈，周南久客意何如。

风悲故国荆榛地，日落空城雉兔墟。

明月捣衣闻洛杵，故人凭雁寄南书。

旅歌辛苦空弹铗，谁念朝盘未食鱼。

张耒

张耒　福昌杂咏五首

东望川原拱别都，汉唐冠盖已兵墟。

地横嵩少雄中夏，天险辳辕困万夫。

宫殿荒凉兴废恨，山河惨淡战争余。

登临不见淮南道，只有风尘满客裾。

张耒

张耒　福昌杂咏五首

乘云飞去不辞家，女几荒祠一径斜。

溪入乱云鸣佩玦，树蟠苍石老龙蛇。

夜寒玉镜悬清月，天碧霓衣曳彩霞。

陵谷易迁尘骨老，衰颜更欲服丹砂。

张耒

张耒　福昌杂咏五首

天倚冈峦翠万重，倚楼搔首更书空。

莓苔古屋荒秋雨，草木空山起夜风。

汉帛北来邀塞雁，楚招南望忆江枫。

尘埃流落悲生事，白发年来拟见攻。

张耒

张耒　福昌杂咏五首

满目凄凉供客愁，断霞残照想沧洲。

风云萧瑟三川夜，星斗纵横万壑秋。

骑省衰迟空作赋，荆蛮留滞感登楼。

迷魂不待巫阳些，自有骚词继远游。

张耒


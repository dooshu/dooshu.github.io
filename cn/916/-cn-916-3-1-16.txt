【步出夏门行】

〖《诗纪》作步出东西门行。《初学记》作出夏门行。《晋书》拂舞歌作碣石篇。乐府五十四、《广文选》同。南《齐书》作碣石辞。○逯案。此歌用于瑟调者作步出夏门行。用于舞曲者作碣石篇。《诗纪》独作步出东西门行。所据或魏帝本集欤。今依宋志。〗云行雨步。超越九江之皋。临观异同。心意怀游豫。不知当复何从。经过至我碣石。心惆怅我东海。（云行至此为艳。）东临碣石。以观沧海。水何（南《齐书》作河。）淡淡。（乐府作澹澹。《广文选》、《诗纪》同。）山岛竦（《宋书》作疏。）峙。树木丛生。百草丰茂。秋风萧瑟。洪波（《诗纪》云。一作涛。）涌（南《齐书》作涌。乐府作踊。）起。日月之行。若出其中。星汉灿（《宋书》、南《齐书》作粲。乐府同。）烂。若出其里。幸甚至哉。幸甚至哉。歌以言（乐府作咏。《广文选》、《诗纪》同。）志。观沧海。（一解。南《齐书》止于歌以言志句。《晋书》无一解字。夹注观沧海三字。乐府五十四无一解字。另行题右观沧海四字。《广文选》同。《诗纪》另行书右观沧海四字。并注一解。下仿此。）孟冬十月。北风徘徊。（《宋书》作裴回。《初学记》作裴回。）天气肃清。繁霜霏霏。鹍鸡晨鸣。鸿雁（《晋书》作雁过。乐府或同。）南飞。鸷（《宋书》作蛰。）鸟潜藏。熊罴窟栖。钱鎛停置。农收积场。逆旅整（《宋书》作正。）设。以通贾商。（《晋书》潘岳传作商贾。《广文选》、《诗纪》同。）幸甚至哉。歌以咏志。冬十月。（二解）乡土不同。河朔隆寒。流澌浮漂。舟船行难。锥不入地。蘴（《晋书》作丰。《广文选》同。）籁深奥。水竭不流。冰坚可蹈。士（《宋书》作土。乐府或同。又注。一作士。）隐者贫。勇侠轻非。心常叹怨。戚戚多悲。幸甚至哉。歌以咏志。河朔寒。（《晋书》作土不同。乐府或作右土不同。《广文选》、《诗纪》同。《诗纪》又注。一作河朔寒。馀如上。三解）神龟虽寿。犹有竟（《宋书》作音）时。腾蛇（乐府或作虵。）乘（《宋书》讹作末）雾。终为土灰。骥老（《晋书》王新传作老骥。《书钞》、《御览》、《广文选》、《诗纪》并同。《周书》作老马。牙府或作老骥。）伏枥。（《宋书》作历。《世说》同。）志在千里。烈（《御览》作列。）士暮年。壮心不已。盈缩之期。不但在天。养怡（殿本《宋书》考证云。武帝集作恬。《诗纪》注云。一作恬。）之福。可得永年。幸甚至哉。歌以咏志。神（《晋书》无神字。）龟虽寿。（四解乐府云。右一曲魏晋乐所奏。○《宋书》乐志。《乐府诗集》三十七。《诗纪》十一。又《晋书》二十三、《乐府诗集》五十四、《广文选》十三均引四解。无艳词。又南《齐书》十一引第一解。无艳词。又《晋书》王敦传、《世说新语》豪爽篇、北《周书》萧□传、《书钞》百三十五、《御览》七百三各引里、已二韵。《晋书》潘岳传引贾一韵。《初学记》三引徊、栖二韵。○逯案。末句神字。疑为衍文。）


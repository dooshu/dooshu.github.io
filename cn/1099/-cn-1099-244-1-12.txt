○答盡去剝虐諭 【 黜食】

昨該臣奏湯時嘗旱七年、然而其民不聞失所者、聖人御政、吏不敢違法、民只有氣數之阨而無剝削殘虐之苦、是以能當此七年之災也、茲蒙答諭、今時剝虐之者盡去之否、仰惟聖諭及此、天下幸甚、天下幸甚、往年有造言者曰、　皇上只要人幹事。不怪人要錢。貪夫葢指嚴氏也從而和之。於是內外諸司。公然剝虐百姓不復恥畏其官日陞。其家日富。而民財則日窮。民心則日怨即如昨妖逆倡亂之詞。動輒以艱難困苦等語發端。鼓煽愚昧。此要錢一件。所以尤為害國誤民之禍本也自上年吏部奉諭罷黜貪肆、天下始曉然知聖意之所存、與國憲之不容犯、今雖未能盡去、然漏網者巳少、兼不敢如前之肆行無忌、而中才之士、稍稍改心易慮、恥昔之為、億萬生靈、始得免於橫亡頻徙、若如此行之一二年、自當官清民安、內順外服、此則天數人事兩成其美、乃在今日。尚須仰煩聖明時一提撕警戒之也。


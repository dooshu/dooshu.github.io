○加李光弼实封仍与一子官三品制

功崇望重，加以服章，德厚流光，延其懋赏。爰益苴茅之典，并明干蛊之才。副元帅太尉兼侍中都知河南淮南淮西山南东道诸节度行营事上柱国临淮郡王李光弼，元勋济代，公辅推贤。宣大化之神明，总专征之师律。自出征移镇，距海负河，连率百城，旌旗千里。东郊誓众，雅继鲁侯之功；北伐拥旄，首称汉将之略。高牙罢设，重鼎斯调，尤知武库之宝，实在云台之右。畴其真食，美以保家，佥议永谐，旧章斯举。敬哉有土，更载丹书之盟；鲤也趋庭，宜升紫绶之宠。可加食实封二百户，仍与一子官阶三品，馀并如故。


【从临海王上荆初发新渚诗】

客行有苦乐。但问客何行。扳（《类聚》作攀。）龙不待翼。附骥绝尘冥。梁□分楚牧。羽□指全荆。云舻掩江汜。千里被连旌。戾戾旦风遒。嘈嘈晨鼓鸣。收缆辞帝郊。扬棹发皇京。狐兔怀窟志。犬马恋主情。抚襟同太息。相顾俱涕零。奉役途未启。思归思已盈。（○本集七。《诗纪》五十一。又《类聚》二十七作从临海王西镇发新亭诗。引行、冥、荆、情四韵。）


请宽限疏


臣于三月十三日，蒙恩准假辞行，至四月初四日抵家，十六日葬臣父讫。除另具奏谢恩外，先该臣奏乞给假葬父省母。伏奉圣旨：“朕勉留卿，原为社稷大计，倚毗深至。览卿此奏，情词益迫，朕不忍固违，准暂回籍襄事。还写敕差文武官各一员护送。葬毕，就着前差太监魏朝，敦趣上道，奉卿母同来，限五月中旬到京。往回都着驰驿。该省抚按官，仍将在籍起身日期，作速差人奏报。该衙门知道。钦此。”

今葬事已竣，即宜遵奉前旨，同臣母星驰赴阙，图报国恩。但臣母今年七十有三，一向多疾，去年痛臣父殁，旧疾转增。今年正月间，伏枕数日，饮食顿减，此司礼监太监魏朝所亲见。比因臣归，母子相见，乃复易悲为欢，眠食复旧。然气体终是羸弱，不胜劳苦。臣因诵圣母慈谕，皇上恩旨，欲令同臣赴京。臣母顶戴鸿恩，即当力疾就道。奈今天气渐暑，道路阻修，高年多病之躯，岂能跋涉二三千里之远？为此进退踌躇，诚难自强。臣欲钦遵严限，独身前来，又恐有违将母同行之旨。不得已，再沥悃诚，仰干天听。惟祈圣慈俯赐宽限，容臣暂停至八九月间，天气凉爽，扶侍臣母，一同赴京。其先差司礼监太监魏朝，原以葬臣之父，取臣之母。今臣父既葬，臣母未行，久稽使命，臣心不安。合无俯容先回复命，免令敦促，俾臣得扶侍老母，从容赴阙。是今虽暂违数月之限，而私愿既遂，母身获宁，内顾无虞，志专报主。自兹以往，捐躯碎首，死无所憾矣！臣怙恃恩慈，屡行烦渎，不胜惶悚陨越之至。

（奉圣旨：朕日夜望卿至，如何却请宽限？着留先差太监魏朝，待秋凉伴送卿母北来。卿宜作速上道，务于五月终到京，以慰朕怀，方是大忠大孝。便写敕差锦衣卫堂上官一员，星夜前去催来，勿再迟延。该衙门知道。钦此。）






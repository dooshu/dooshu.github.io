○唐新平长公主故季女姜氏墓志铭

乙巳岁四月二十六日，有唐新平长公主季女姜氏卒於京师昊天观。五月六日，葬於某原。长公主叹季女姿度荣茂，温惠淑慎，能修女师之训，动中礼范。其曾祖柔远，位至尚书地官侍郎。祖皎，以勋旧历太常秘书，剖符封楚。其父庆初，能践修祖考之耿光，嗣爵旧国，复居太常。元宗其外王父也，肃宗其舅也，天池波澜，泽润本根。谓德锺下，锡祉与寿，宜君子家室，且贻芳於彤管，乃未笄而天，命也夫！呜呼！窈窕专柔，含德而未形，虽当《鹊巢》、《小星》、《采蘩》、《殷雷》之德，今已矣失，史氏蔑由记之矣。长公主之恸，其庸可及乎？故月而日之，铭诸坚石焉。其词曰：

思娈季女，生於公族，禀懿德兮。天世其禄，不遐其福，胡不淑兮。鼓殇同躅，数不可续，哀靡极兮。


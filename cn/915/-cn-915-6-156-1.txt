◇为魏帝禅晋策

咨尔晋王：我皇祖有虞氏诞膺灵运，受终于陶唐，亦以命于有夏。惟三后陟配于天，而咸用光敷圣德。自兹厥后，天又辑大命于汉。火德既衰，乃眷命我高祖。方轨虞夏四代之明显，我不敢知。惟王乃祖乃父，服膺明哲，辅亮我皇家，勋德光于四海，格尔上下神，罔不克顺，地平天成，万邦以。应受上帝之命协皇极之中。肆予一人，祗承天序，以敬授尔位，历数实在尔躬，允执其中，天禄永终。於戏！王其钦顺天命，率循训典，绥四国，用保天休，无替我二皇之弘烈。（《晋书·武帝纪》，案：《御览》二百二十引《晋阳秋》曰：「朱整少有名行，官至中书监，魏祥晋，使整与中书令刘良共为召。」若然，禅策亦必此二人所撰，今编入朱整文。）


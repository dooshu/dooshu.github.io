126　黄河信天緣開口待魚　張武子以信天翁自喻　晁景迂集詠信天緣


攻媿記張武子之語，水禽有名信天公者。按晁景迂集：「黄河有信天緣，常開口待魚。」

【全云】張武子，名良臣，號雪牕。

【又云】此朱灊山語，非雪牕。灊山則本之景迂。

【元圻案】樓鑰攻媿集書張武子詩集後曰：「武子，拱人也，家於四明。隆興初，與余爲同年生。閉門讀書，室中無一物。或謂：『君不爲歲晚計？』君曰：『水禽有名信天翁者，食魚而不能捕，兀立沙上，俟他禽偶墜魚於前，乃拾之，然未聞有餓死者。』其夷澹雅謔類此。」劉應時良佐寄張武子詩云：「霽月耿東南，流光浄如洗。幽人懷夜光，掬水弄清泚。春雲多態度，蒸藴出山麓。舒卷無定蹤，形容勞遠目。可人古錦囊，多乎斯二者。造物發天藏，筆端妙陶冶。」其平生高致可以想見。〇周益公張良臣雪牕集序曰：「襄邑張良臣，字武子，家於四明。擢隆興進士第，日從魏南夫、史直翁二丞相游。他人朱紫，君困青衫；他人鍾鼎，君樂簞瓢。淳熙末，始管庫行都，朝士稍稍知而愛之，謂宜掌故六曹，馴致館學，而君病不可爲。」又曰：「君之弟堯臣亦工詩。」〇景迂生集卷四黄河多淘河之屬有曰漫畫者常以觜畫水求魚有曰信天緣者常開口待魚感之賦三詩：「淘河復淘河，后土激浪沙分波。大石羽轉雜龍鼉，汝欲澄清力幾多。官家費盡水衡錢，萬夫政待汝漪漣。天上有河鵲以填，可增汝漫髠其巔。虚名覈何常，休譏汝在梁。」右淘河。「漫畫復漫畫，河尾沙軟喙一尺，天生剛啄不解秃，倦魚薄淺幸有脱。謀拙力百費，何處有金翅，饑腸倚暮烟，慚愧信天緣。」右漫畫。「信天緣，何爲者，非達亦非賢。終朝開口不敢仰，待魚落咮急下咽。大魚變化小魚黠，誰肯效命於爾前。皇天日月高，無心憐爾曹。幾欲强求索，豈不鑑漫畫。」右信天緣。






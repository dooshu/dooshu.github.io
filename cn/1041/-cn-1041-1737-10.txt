仲并　代人上师垣生辰

盛世还生瑞世人，东风屈指岁华新。

祥烟不断千山晓，爱日无边万国春。

鸣玉珥貂扶紫极，櫜弓偃革转洪钧。

我民非敢私为寿，永作堂堂社稷臣。

仲并

仲并　代人上师垣生辰

直把孤忠动帝聪，平生房杜不言功。

冲霄鸾凤谋谟合，遮道豺狼党与空。

韬略暇时谈笑裹，勋名他日画图中。

中书未数汾阳考，万有千年似鲁公。

仲并

仲并　代人上师垣生辰

清风孤映紫宸班，平立伊周伯仲间。

几岁苦心扶国步，今年喜色到天颜。

羽书已静淮西报，翟辂初从塞北还。

式廓中原断无事，从容廓庙有余閒。

仲并

仲并　代人上师垣生辰

已闻鼙鼓静边陲，初见丝纶宠帝师。

寰宇一新周礼乐，广庭重用汉威仪。

江南江北无他事，春后春前更此时。

举盏上公千岁寿，赓歌永赞舜无为。

仲并

仲并　代人上师垣生辰

日日衣冠金马门，有谁出力正乾坤。

来归季子国人喜，终藉叔孙皇帝尊。

凤沼真成逢旦暮，龙楼今得问晨昏。

欲知余庆来何似，带砺山河永永存。

仲并

仲并　代人上师垣生辰

冠豸英风传至今，於时早已望商霖。

挂帆鲸浪朝天日，借箸龙墀许国心。

帝渥洊颁廉陛远，边声初断塞垣深。

不须更诵蒸民句，处处儿童尽好音。

仲并

仲并　代人上师垣生辰

不用天河洗甲兵，只凭直道致升平。

三王事业贤臣主，一代师儒难弟兄。

屡薄赋徭民鼓舞，尽除氛翳国清明。

休将前古论今日，万古无人敢抗衡。

仲并


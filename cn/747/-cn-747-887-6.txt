○唐故太原府君夫人彭城刘氏墓铭

夫人丽窈窕之容，蕴幽闲之德。孝敬肇于天性，明惠本于生知。光乎六姻，是谓贤女。初我大父殷考遇，皆立功兴运，蔚为将臣，婚姻之盛，冠彼当代。故夫人既笄，归於我府君。君讳承进，寿州节度使相国公之第三子也。二族斯睦，百两是将。妇礼之严，家道爰正。府君性疏直，喜宾客，理剧如简，不以世务婴心。行已取适，不以家财为重。钟鼎之族，化为箪瓢。夫人雅性冥符，怡然自足。慈和待物，恭俭饬躬。子孙以之而克家，仆御以之而服教。及罹蓬首之痛，誓全柏舟之节。柔芬方远，景命不融。春秋四十有九，戊午夏六月某日，终於京师滨江坊里第。子某等，俯就成制，号奉灵而。即以某年月日，葬於某乡府君之茔，礼也。铉幸参诸婿，获从外姻。载陈执绋之仪，仍奉怀铅之托。敢书懿范，以镂贞珉。其词曰：

嗟淑女兮，仁慈肃雍。伊君子兮，亮简疏通。合二姓兮，五侯之宗。垂内则兮，素士之风。悲秋霜与冬霰，摧女萝与青松。念光尘之倏忽，独天长兮无穷。


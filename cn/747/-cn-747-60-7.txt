○停户部尚书李元素官诏

李元素病中上表，恳切披陈，云妻王氏，礼义殊乖，愿从离绝。初谓素有丑行，不能显言。以大官之家，所以令自处置。访闻不曾告报妻族，亦无明过可书，盖是中情不和，遂至於此。胁以王命，当日遣归，给送之间，又至单薄。岂惟王氏受辱，实亦朝情尽惊。如此理家，合当惩责。宜停官，仍令与王氏钱物，通所奏数满五千贯。


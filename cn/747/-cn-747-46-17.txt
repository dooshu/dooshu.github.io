○封辛京杲晋昌郡王制

门下：关内河东副元帅左厢兵马使同朔方节度副使开府仪同三司试太常卿兼御史中丞上柱国庸国公京杲，文武成器，公忠立节。副旌麾於戎阃，戎士马於辕门。纵横有谋，沈毅多勇。守能重固，战必先登。宏变通以制用，崇取胜之嘉绩。勤王忧国，历险不渝。奉职在公，始终无替。封建之制，率由旧章，以功诏爵，议赏从重。宜分茅於二等，俾有国於千乘。可封晋昌郡王，食邑三千户。


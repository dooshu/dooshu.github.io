春及轩记

崑之人环玉峯而家者园林亭榭皆胜而叶子九来作轩於玉峯之南名之曰春及来告我曰轩上为樾阁下临官河其东则良畴数亩岁种秫酿以待客客至往往醉周回小溪溪东为古寺松桧攫拏皆数百年物跨溪而入石磴泠然登阁而望山翠蓊然轩正面田畴菜甲稻花远风披拂其乐不可胜穷也轩之大概如此予读书多暇将课农人而老焉夫古兰亭梓泽兔苑南皮之游皆处贵盛而怡情丘壑流连台馆取快一时而已若夫子真之於谷口卢鸿乙之於嵩丘屡徵不起彼盖自专其乐也叶子其亦将隐耶去年夏秋间以博学宏辞徵有司敦迫切峻单车诣阙逾冬涉春逡巡待明诏乃南望叹曰春已过半逐逐无所底安能舍吾轩芜吾田而尘处乎旦暮不归吾病矣君为我记将归而刻之溪上嗟夫士大夫栖嵓息磵田畯为伍有畊斯获有获斯饱我无干人人无我妬无文字徵逐之扰横琴在膝用述作为鼔吹岂不畅然至足也哉虽然叶子方擅文辞多游好又有伯氏学士为显官於朝吾虞叶子之归不果也嘉其请姑记以见志春及云者盖取靖节语也


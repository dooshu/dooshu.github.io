苏轼　江月五首

一更山吐月，玉塔卧微澜。

正似西湖上，涌金门外看。

冰轮横海阔，香雾入楼寒。

停鞭且莫上，照我一杯残。

苏轼

苏轼　江月五首

二更山吐月，幽人方独夜。

可怜人与月，夜夜江楼下。

风枝久未停，露草不可藉。

归来掩关卧，唧唧虫夜话。

苏轼

苏轼　江月五首

三更山吐月，栖鸟亦惊起。

起寻梦中游，清绝正如此。

驱云扫众宿，俯仰迷空水。

幸可饮我牛，不须违洗耳。

苏轼

苏轼　江月五首

四更山吐月，皎皎为谁明。

幽人赴我约，坐待玉绳横。

野桥多断板，山寺有微行。

今夕定何夕，梦中游化城。

苏轼

苏轼　江月五首

五更山吐月，窗迥室幽幽。

玉钩还挂户，江练却明楼。

星河澹欲晓，鼓角冷知秋。

不眠翻五咏，清切变蛮讴。

苏轼


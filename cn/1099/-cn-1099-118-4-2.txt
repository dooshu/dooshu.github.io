○放演火器事 【 火器】

中國制禦夷狄、惟火器最長、顧今所造鎗砲、不能致遠兼不善用、不能多中、近年虜人不甚畏之、惟大將軍二將軍三將軍諸銃力大而猛、然邊城久不用、予昔在定邊營教塲、取而試之、總兵張安輩皆懼謂恐傷人、予曰、然則遂為長物耶。詢諸軍中。必有能用者。西安指揮楊宏應曰、某曩在陜城教塲、見用此器、越三日、花馬池下操、宏請先取二將軍試之、乃自裝藥舉火。卻立十餘步以俟聲如迅雷。遠及三百步。營中皆震懾。宏神色不動、予喜曰、破大虜無逾此矣。欽降者不敢用何謂耶盖以俟大敵耳然以欽降者不敢輕用、乃市銕募工于固原鑄造、如二將軍式、分發邊城營堡各數枚、俟賊大舉入寇、攻城札營、以此擊之、當不戰而退、後邊城所在肄習。用以為常。至是花馬池參將閻綱告予曰、前歲達賊擁眾出城下、用公所發銕銃擊之、所傷甚多、賊遂遁去、又此器眾云止可用之守城。予謂行營亦不可無。乃議令二騾駕一銃凡用八騾可駕四器出禦之時。置之中軍。如此言乃知所以用之矣遇有危急。刼營潰圍。不過數壯士之勞而可當千萬夫之力矣。因思往年宣府張穆二遊擊被虜圍之數重經二三宿。使營中有此豈至全軍覆沒哉


59　車攻甫草甫田釋


車攻「東有甫草」，鄭箋云：「鄭有甫田。」謂圃田，鄭藪也。止齋周禮説云：「詩不以圃田繫鄭。」愚謂：宣王封弟友于鄭，在畿内。咸林【原注】今華州鄭縣。圃田澤，左氏謂之原圃，【原注】在今開封之中牟。宣王時非鄭地，小雅安得繫於鄭乎？爾雅釋地「鄭有圃田」，蓋指東遷後之鄭言之。

【閻按】詩集傳：「宣王時未有鄭國，圃田澤屬東都畿内，故往田。」余謂前漢志中牟縣圃田澤，在西，縣有筦叔邑。筦叔爲畿外諸侯，則此澤亦畿外地可知。古者川浸澤藪，名在職方，不隸諸侯之版，謂圃田爲筦叔之封，非也。謂實在東都畿内者，恐亦非也。

【元圻案】詩序：「車攻，宣王復古也。宣王能内修政事，外攘夷狄，復文、武之竟土；修車馬，備器械，復會諸侯於東都，因田獵而選車徒焉。」「東有甫草」，傳曰：「甫，大也。」箋曰：「甫草，甫田之草也。鄭有圃田。」釋文曰：「甫，毛如字，大也。鄭音補，謂圃田，鄭藪也。」正義曰：「以下云『搏獸于敖』，敖是地名，則甫草亦是地名，不宜爲『大』，故易之。『鄭有甫田』，釋地文也。宣王時未有鄭國，圃田在東都畿内，故宣王得往田焉。」〇史記鄭世家：「鄭桓公友者，周厲王少子，而宣王庶弟也。宣王二十二年，友始封於鄭。」〇鄭譜：「初，宣王封母弟友於宗周畿内咸林之地，今京兆鄭縣是其都也。」〇僖三十三年左傳「鄭之有原圃」，杜注以爲圃田澤。〇邵氏爾雅正義曰：「『鄭有圃田』，當云『周有圃田』。今云『鄭』者，爾雅不成於一人之手，或七十子之徒據東周疆域，改『周』爲『鄭』。」〇止齋，陳傅良號，宋史有傳。書録解題二：「周禮説三卷，中書舍人永嘉陳傅良君舉撰。」






化成岩小记

亭於化成之岩曰语石以其与石相对堪共语也岩在宜春县北大石礧砢矗立数丈好事者覆之以阁若不知有石者余见之失笑谓若屈伟丈夫帕其首作三日新妇耳盍去之郡丞孙君曰诺於是发屋而石出徙阁而亭成稍进为李卫公读书台岩洞炯然其色深碧如菡萏初开而拳其半名之曰青莲洞撤岩下败屋数楹见岩势侧出如覆掌又如老人俯首举袖揖客於烟雾间客之同游者皆旷若发覆僧之居是岩者亦诧以为非吾故岩也於是与客举酒欢甚山水之有亭榭犹人之高冠长佩也在补其不足不得揜其有余向之人非不亟赏之也爱护之已甚而失之觌面者也予非能有所加也因势损益相之物外而遇乎其天者也是不可以不记


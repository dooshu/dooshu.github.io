○尚书比部郎中萧府君墓志铭

呜呼！兰陵萧君，蕴贤人之业，藏佐世之德，大君未尽其力，生人未享其福，锺厉遘こ，殒灵休时，哀哉！

君讳存，字成性，梁武帝季子鄱阳王恢之裔。五世祖唐刑部尚书生雅州都督，都督生左卫长史元恭，长史生密州莒县主簿，主簿生扬州府功曹颖士。颖士字茂挺，特达聪明，业於上才，以《诗》《书》《礼》《乐》、皇帝王霸之术为己任。开元中进士擢第，灵凤神龙，焕乎文章，高价风驰，憾动八荒。是时禺禺昂昂，贤隽之士揖涯岸，趋闻望，如百川之委溟海，群山之仰嵩岱。君即功曹之子也，禀乾坤清粹之气，聚而为德义，散而为识度，行可以辅教，才可以拯时，大抵根儒术，尚名理，喜言人之善，锄人之恶，其馀九流百氏，质文沿革，虽千古绝，如以眸子视左右掌也。大历初，与昌黎韩愈、天水赵赞、博陵崔造素友善齐名。

李大夫栖筠领浙西，掇华刈楚，遂奏授苏州常熟县主簿。颜太师真卿典吴兴，纂文编韵，延纳以修术（疑）之任。宰相刘公晏司转运，与能咨画，奏授左金吾卫兵曹参军。明年迁廷尉评，建中包谏议佶掌盐铁，聆风钦旧，奏授监察御史。明年转殿中侍御史。自贞元元年夏至十年春，凡再为侍御史，四为尚书郎。初御史大夫张滂董戎，天子之俾君留务于上国，时主计者张权侵官，交关有司，君不阿挠，庭辩可否，哆南箕，烛光，繇是愁愤，乞守外职，竟罢归浔阳。

君有草堂在庐山下紫霄峰，晚节学无生，得禅悦之味，每天气寥朗，神有所诣，辄驾紫骝，携酒壶学业，同紫府之客，恣游其上，弄泉坐石，不记早暮。无几何，登黄石岩之绝巅，谷飙<风刘>。丁毒腑脏，右体麻痹不仁，虽药膳充席，（疑）岐和叠迹，不得施其力焉。春秋六十二，十五年冬十月五日遘疾，十六年冬十月五日卒於浔阳湓城之私第。遂以是年十一月十二日，权窆於承仙之西冈，未克葬於临汝故也。凡缨绂之伦，痛环璧之破碎，悲豫章之摧拔，莫不惊惋よ怛，向风凄欷焉。夫人河东裴氏，王父，越州仓曹参军事，皇考光辅，苏州吴县丞。资淑和之气，承礼义之训，阴范内则，璨然有光。有子四人，曰、曰东、曰愿、曰奂，咸端素温良，克荷家声，吞茹荼蓼，若绝生理。

今相国齐公抗、河南尹张式、给事许孟容、郑郢州正则、兵部杨郎中凭、凭弟吏部郎中凝、卢辅阙景亮、陆殿中澧，投分许与，期於莫逆。众君子振鳞奋翼，日薄霄汉，君未中寿，独归泉壤。匣有豪曹，枥有飞黄，不发不驰，埋骨摧，可哀也哉！可哀也哉！相国於君有死生之交情，至於葬旧乡，抚嵇绍，盖馀力也，足以慰其精灵焉。载後学小子，日游於藩，故遗芳盛烈，备得详悉。见托志录，衔酸为铭。铭曰：

崇山郁郁连西冈，青龙白虎为寿堂。灵其少安乐且康，旄头不明归旧乡。


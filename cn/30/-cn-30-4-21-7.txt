唐仁祖


唐仁祖，字寿卿，畏兀人。祖曰唐古直，子孙因以唐为氏。初，畏兀举国效顺，唐古直时年十七，给事太祖，因属之睿宗，曰：“唐古直可任大事。”睿宗未及用，庄圣皇后擢为札鲁火赤。父骥，豪爽好射猎。世祖即位，命骥为裕宗潜邸必阇赤，升达鲁花赤。

仁祖少颖悟，父没，母教之读书，通诸方语言，尤邃音律。中统初，诏诸贵胄为质，帝亲阅之，见仁祖曰：“是唐古直孙邪？聪明无疑也。”俾习国字。至元六年，中书省选充蒙古掾。十六年，录囚平阳，平反冤滞免死者凡十七人。十八年，授翰林直学士。时中书奏真定、保定两路钱谷逋负，屡岁不决，遣仁祖往阅其牍，皆中统旧案，亟还奏罢之。转工部侍郎，除中书右司郎中，拜参议尚书省事。

时丞相桑哥秉政，威焰方炽，仁祖论议不回，屡忤桑哥，人皆危之，仁祖自若也。迁工部尚书，桑哥以曹务烦剧特重困之，仁祖处之甚安。寻出使云中，桑哥考工部织课稍缓，怒曰：“误国家岁用。”亟遣驿骑追还，就见桑哥相府中，遽命直吏拘往督工，且促其期，曰：“违期必致汝于法。”左右皆为之惧。仁祖退，召诸署长从容谕之曰：“丞相怒在我，不在尔也。汝等勿惧，宜力加勉。”众皆感激，昼夜倍其功，期未及而办，乃罢。已而桑哥系狱，有旨命仁祖往籍其家。明日桑哥以左右之援得释，众见骇然，目仁祖曰：“怒虎之威，可再犯邪！”悉踰垣以窜，仁祖独不为之动，桑哥竟败。

二十八年，除翰林学士承旨、中奉大夫。辽阳饥，奉旨偕近侍速哥、左丞忻都往赈，忻都欲如户籍口数大小给之，仁祖曰：“不可，昔籍之小口，今已大矣，可偕以大口给之。”忻都曰：“若要善名，而陷我于恶邪！”仁祖笑曰：“吾二人善恶，众已的知，岂至是而始要名哉！我知为国恤民而已，何恤尔言。”卒以大口给之。俄除通奉大夫、将作院使。

成宗即位，尊大母元妃为皇太后，以仁祖善书，特敕书册文。复奉诏督工织丝像世祖御容，越三年告成。大德五年，再授翰林学士承旨、资善大夫、知制诰兼修国史，以疾卒，年五十三。赠荣禄大夫、平章政事，追封洹国公，谥文贞。

子恕，初授奉训大夫、寿武库提点。至大中，迁翰林待制，后累迁至亚中大夫、侍仪使。






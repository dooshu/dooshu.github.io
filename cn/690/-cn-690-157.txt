卷一百五十七



卷之一百五十七

洪武十六年冬十月辛未朔，祭孝慈皇后陵及几筵殿。

诏授武定军民府女知府商胜诰曰：“朝廷政治遐迩弗殊，德在安民，宜从旧俗。惟尔黔中之地，官皆世袭，间有妇承夫位者，民亦信服焉。前武定府上官法叔之妻商胜，质虽柔淑，志尚刚贞，万里来归，诚可嘉尚，是用锡之以衣冠，表之以显爵，仍抚其民，以遵声教。可特授中顺大夫、武定军民府知府，尔其小心事上，保境安民，以称朕一视同仁之意。”于是并赐胜朝服及织金罗衣、纱帽、金带。

改仁德府为仁德军民府。

壬申，芒部军民府知府发绍、乌蒙军民府知府阿普以来朝病卒，诏赐绮衣并棺以歛之，遣官致祭，归其柩于家。

癸酉，置灵州河口守御千户所。

甲戌，享太庙。

祭孝慈皇后于几筵殿。

丙子，松、潘二州羌民作乱，四川都指挥使司发兵讨平之。

丁丑，改仁德军民府为寻甸军民府。

戊寅，罢湖广各驿守饷军士。先是，大兵讨云南，命自岳州至贵州置二十五驿，一驿储粮三千石，小旗一人领军十人守之。至是，荆州等卫言：“云南已平，将士各还卫所，而所留旗军亦宜代还。”诏从其请，命旁近巡检司弓兵守之。

遣使召魏国公徐达、雄武侯周武、永平侯谢成、巩昌侯郭子兴、南雄侯赵庸、永城侯薛显、都督佥事马云、萧成还京。先是，命达等巡抚北边，训练士卒，至是召还。

己卯，乌撒军民府知府实卜等七百七十一人来朝，诏赐织金文绮、钞锭及其把事以下从人各有差。

癸未，真腊国使臣奈伯剌勤等二十二人还，赐衣靴、钞锭有差。

甲申，北平布政使司奏霸州东安诸县渔户负鱼课五百余贯，诏悉蠲之。

丁亥，置飞熊、豹韬二卫指挥使司于河南开封府。

戊子，吏部试侍郎刘逢吉言：“自今除授在京官员，俱令试职一年后考核，称职者实授，颁给诰敕，不称职者罢黜。”从之。

高丽国遣其臣张伯、崔涓贡方物，诏却之。且命礼部咨谕其国曰：“高丽远在东鄙，曩者来奏，愿听约束，其中多怀欺诈，视生隙如寻常，朕所以不纳，令其自为声教，其后数来请命，朕将以为诚意至极，所以限其岁贡，不如约五年矣。今复以庆礼来进，又非其时而至，岂非侮之甚欤？虽然以发使之事论之，非其酋长与其臣之过，乃使者故为侮慢，过期而至。今高丽既专臣妾，永守事大之诚，使者慢命无礼，当诘其罪，所贡方物宜却不受。”仍与高丽言：“诚欲听约束，则当以前五岁违约不贡之马及金银并至，则可见其诚意也。”

庚寅，旌表苏州府昆山县民范三妻凌氏、池州府铜陵县民姚子彦妻潘氏、赵仲仁妻阮氏、漳州府长泰县民黄伯英妻雍氏、金华府东阳县民陶子文妻胡氏、蔡永寿妻许氏、葛道佑妻杜氏、李道琰妻马氏、徐景良妻周氏、张正卿妻娄氏、杜童妻石氏、朱遗芳妻郭氏、永康县民王和卿妻陈氏贞节。

吏部试侍郎刘逢吉、户部试右侍郎栗恕、刑部试右侍郎王希哲、都察院试左佥都御史詹徽皆实授。

辛卯，降都察院试右佥都御史茹太素为翰林院检讨。

夜，荧惑出太微垣左掖门。

癸巳，诏郡县复设社学。先是，命天下有司设社学，以教民间子弟，而有司以是扰民，遂命停罢。至是，复诏民间自立社学，延师儒以教子弟，有司不得干预。

乙未，太白昼见，自壬辰至于是日。

诏颁乡饮酒礼图式于天下。其仪：前一日，执事者于儒学之讲堂依图陈设坐次，司正率执事习礼。至日黎明，执事者宰牲具馔，主席及僚属、司正先诣学，遣人速僎宾以下。比执事者先报曰：“宾至。”主席率僚属出迎于门之外以入，主居东，宾居西，三让三揖，而后升堂，东西相向立。赞“两拜”，宾坐。执事又报曰：“僎至。”主席又率僚属出迎揖让，升堂，拜坐如前仪。僎宾、介、主既就位，执事者唱“司正扬觯”，执事者引司正由西阶升诣堂中，北面立，执事者唱，僎宾以下皆立，唱“揖司正揖”，僎宾以下皆报揖，执事者以觯酌酒，授司正，司正举酒曰：“恭惟朝廷率由旧章，敦崇礼教，举行乡饮，非为饮食。凡我长幼各相劝勉，为臣尽忠，为子尽孝，长幼有序，兄友弟恭，内睦宗族，外和乡里，无或废坠，以忝所生。”读毕，执事者唱“司正饮酒”，饮毕，以觯授执事者，唱“揖司正揖”，僎宾以下皆报揖。毕，唱“司正复位”，僎宾以下皆坐，唱“读律令”，执事者举律令案于堂之中，引礼引读律令者诣案前，北向立，唱“僎宾以下皆拱立，行揖礼”，如杨觯仪，然后读律令，有过之人俱赴正席立听，读毕，复位。执事者唱“供馔案”，执事者举馔案至宾前，次僎，次介，次主，三宾以下各以次举。讫，执事者唱“献宾”，主席起，北面立，执事斟酒，以授主，主受爵诣宾前，置于席，稍退，赞“两拜”，宾答拜，讫，执事者又斟酒，以授主，主受爵，诣僎前，置于席，交拜如上仪，毕，主退，复位。执事者唱“宾酬”，酒宾起，僎从之，执事者斟酒授宾，宾受酒，诣主前，置于席，稍退，赞“两拜”，宾、僎、主交拜，讫，各就位坐。执事者分左、右立，介、三宾、众宾以下以次斟酒于席，讫。执事者唱“饮酒”，或三行，或五行，供汤又唱，斟酒，饮酒，供汤，三品，毕。执事者唱“彻馔”，候彻馔案讫，唱“僎宾以下皆行礼”，僎、主、僚属居东，宾、介、三宾、众宾居西，赞“两拜”，讫唱，送宾以次下堂，分东、西行，仍三揖出庠门而退。若里中，乡饮仿此。

己亥，广西都指挥使耿良言：“田州府知府岑坚、泗城州知州岑善忠率其土兵讨捕猺寇，多树功绩，臣欲令其选取壮丁各五千人，立为二卫，以善忠之子振、坚之子永通为千户，统率其兵，俾之守御，且耕且战，此古人以蛮夷攻蛮夷之策也。如此则官军无远冒瘴疠之患，民免馈运之劳矣。”诏是其言，行之。

是月，安陆侯吴复卒于云南之普定府。复，庐州合肥人，少负勇略。元季四方兵起，复因集里中子弟，谓曰：“今世乱兵起，所在皆被寇掠，我等岂能安处？当与众团结立寨，庶可保障乡里。”众皆诺，于是团乡民，编部伍，复为千户，结寨以自固。久之，以势孤不能自立，岁甲午，率众自梁县来归。从上克滁州，授千户，又克和州，从渡江，克采石及太平，升万户，取溧水、溧阳。岁丙申，破蛮子海牙水寨，定建康，克镇江，下丹阳、金坛。丁酉，克常州，升元师。戊戌，拔江阴，破无锡、阳山诸寨，败伪吴张士诚兵于长兴。壬寅，又败伪吴兵于安豊，移军攻庐州，克之。甲辰，从克陈理于武昌，下汉、沔、荆州诸郡，乃授复镇武卫指挥同知，守沔阳。乙巳，从常遇春下襄阳，克安陆，改安陆卫指挥同知。洪武元年，取均、房等州，破七十八寨，升怀远将军、安陆卫指挥使。四年，伐蜀。五年，克辰州四十八洞。七年，授镇国将军、大都督府都督佥事。十一年，征吐蕃。十二年，师还，封开国辅运推诚宣力武臣、荣禄大夫、柱国、安陆侯，食禄二千石。十四年，征普定，攻破诸路山寨及广西泗城州蛮寨，前后杀获诸蛮甚众。至是，以疾卒，敕有司舆丧还，赐葬钟山之阴，追封黔国公，谥威毅，以其子杰袭侯爵。

施南宣慰使司前宣慰覃古诸来朝，贡马及方物。








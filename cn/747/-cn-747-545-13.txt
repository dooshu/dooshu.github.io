○祭权少监文

维年月日，从姨弟使持节苏州诸军事守苏州刺史赐紫金鱼袋王仲舒，谨遣某人以清酌之奠，敬祭于故山南道节度使赠尚书左仆射权三兄相公之灵。惟灵天受全气，早挺文学。用道以直，闲邪存诚，心常坦夷而不离法度，操本坚峻而尽归忠厚。自拂衣登朝，周历清重，静专一节，造次于是，内翊皇极，外拥麾旄，贤哲极致，天下荣观。丰禄足以肥家，雄文可以润屋，而奉己弥约，素风逾鲜，禺邛山立，以镇浮俗。呜呼！公之德也，公之器也，寿享期颐，犹谓之夭，况相远乎？论道上庠，犹谓之薄，况不至乎？哀哉！仲舒及冠之年，情契深至，非求道之要，不为辞端；非为文之迹，不著心本。路尽相致之诚，闲宴谐道旧之适。音容如睹，书札尚新，灵仪宛然，骤隔今古。局守远郡，临恸无因，敬荐酒ゾ，用申平昔。尚飨。

王颜

颜，太原人，第进士。贞元中累官大理少卿，拜御史中丞，出为虢州刺史。


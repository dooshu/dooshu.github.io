○送韦评事赴河南召募毕还京序

自唐蒙、司马相如开凿零山，於是西南夷君长始受汉印。及国家绥以大道，振以长策，滇越邛世亦皆为外臣。蠢兹六蛮，独抗王旅，天子方将开外户，扫绝漠。故授相国卫公钺，俾出作方叔，入为吉甫。且募如貔之介士，将翦长蛇之速飞，由是分命我延尉评事韦公实佐其任。公以止戈谕之，《采薇》歌之，使政有典则，人知义所。故燕齐少年、韩魏劲卒，召募如景附，赴敌如驰。自春至於是月，受命羽檄之下，凡万八千计。然後颁赐算级，将朝於京师。夫勤王集事之谓忠，周爰咨询之谓智，复命而不愆於素之谓信。姑树三德，载驰六辔，行当以柱下之书、赞幕中之画，是役也，冥冥羽翰，非瞻望所及矣。请偕赋以知魏风。


梅尧臣　随州钱相公挽歌三首

筑岩无往梦，游岱有飞魂。

堕泪隋侯国，遗金汉帝恩。

文章留日域，忠孝在王门。

天道何由问，秋风遍九原。

梅尧臣

梅尧臣　随州钱相公挽歌三首

昔日伤归国，今朝叹举輀。

忧愁传楚些，殄悴感周诗。

文草明时访，忠言故吏知。

居常呜咽涕，翻作众人悲。

梅尧臣

梅尧臣　随州钱相公挽歌三首

去年伊水上，倾府望云岑。

路转犹回首，人谁不殒心。

可怜飞语後，挤恨九幽深。

从此埋英骨，空令泪满襟。

梅尧臣


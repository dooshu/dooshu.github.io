忆旧述今次韵答晓沧见赠十绝句


莽莽乾坤岁又周，尊前人减旧风流。江山满目都非昔，不待人言意始愁。

哀丝豪竹负中年，弃甲南来异锦旋。十载风尘双鬓雪，剪灯情话更凄然。

涕泪何曾为酒悲，干戈满地怆离思。流亡南渡谁收恤？愁说江淮唱义时。

冠裳全异昔时观，筹保东藩力已殚。海上贡貂稀间使，诏书行不到三韩。

风雪关河有梦还，海天漠漠对孤鹇。暗香疏影寒溪月，万树梅花忆故山。寒溪，在台湾县东溪上，山有予别庐曰樵隐，多梅花。

海国诗坛旧主盟，登台坐对玉山[76]清。斐亭钟绝风流散，落日寒芜赤嵌城[77]。斐亭，在台湾道署，为昔与灌阳中丞偕宾客赋诗地，中丞句云“千秋高会斐亭钟”是也。

热血填胸郁不凉，骑麟披髪走南荒。未酬戎马书生志，依旧吾庐榜自强。“自强不息”，为予旧斋额，今拟重书以自励。

行踪曾为荔枝留，琴剑西风记昔游。独上朝台[78]吊斜日，短衣匹马过南州。

坠欢重绩凤城西，坐久长河影渐低。话到家山约偕隐，扁舟钓月老梅溪。

东南闲说未橐弓，对酒豪情与昔同。毕竟卢龙不曾卖，田畴宾客在无终。






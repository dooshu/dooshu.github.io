9　渾天覆觀以靈憲爲文　蓋天仰觀以周髀爲法　各家言蓋天渾儀所立


信都芳曰：「渾天覆觀，以靈憲爲文；蓋天仰觀，以周髀爲法。」劉智謂「黄帝爲蓋天，顓頊造渾儀」，見隋書天文志。春秋文曜鈎謂「帝堯時羲和立渾儀」，見晉書天文志。而本朝韓顯符渾儀法要序以爲伏羲立渾儀，未詳所出。

【元圻案】北史藝術傳：「信都芳，字玉琳，河間人也。少明算術。著樂書、遁甲經、四術周髀宗。其序曰：『蓋器測影而造，渾器量天而作。渾天覆觀』云云。」〇晉書天文志：「蔡邕謂周髀者，即蓋天之説也。周髀家云：『天員如張蓋，地方如碁局。天旁轉，如推磨而左行，日月右行，隨天左轉，故日月實東行，而天牽之以西没。』」又曰：「順帝時張衡制渾象，至吴王蕃依其法而制渾儀，立論考度曰：『前儒舊説，天地之體，狀如鳥卵，天包地外，猶殼之裹黄也；周旋無端，其形渾渾然，故曰渾天也。周天三百六十五度五百八十九分度之百四十五，半覆地上，半在地下。其二端謂之南極、北極。』」〇開元占經：「晉劉智論天曰：『或問云：「顓頊造渾儀，黄帝爲蓋天。蓋天以天象笠，極在其中，日月以遠近爲晦明。渾儀以天裹地，地載以氣，天以迴轉，而日月出入以爲晦明。二説其誰得之？」劉智曰：「昔者聖王治曆明時，作圓蓋以圖列宿，極在於中，回之以見天象。分三百六十五度四分度之一，以定日數。日行於星紀，轉回右行，故圖規之以爲日行道。欲明其四時所在，故於春也則以青爲道，於夏也則以赤爲道，於秋也則以白爲道，於冬也則以黑爲道，四季之末各十八日，則以黄爲道。蓋圖已定，仰觀雖明，而未可正昏明，分晝夜。故作渾儀以象天體，亦以極爲中，而朱規爲赤遊，周環去極九十一度有奇。考日所行，冬夏去極遠近不同，故復畫爲黄道，夏至去極近，冬至去極遠，二分之際，交於赤道。二道有表裏，以定星宿之進退，爲術乃密。」』」〇宋書天文志：「徐爰曰：王蕃云：『渾儀羲和氏之舊器。』」〇晉書劉寔傳：「寔弟智，字子房，以儒行稱。平原管輅嘗謂人曰：『吾與劉潁川兄弟語，使人神思清發。』」〇唐書藝文志：「劉智正曆四卷，薛夏訓。」〇夢溪筆談八〔一〕：「司天監銅渾儀，景德中曆官韓顯符所造。」〇玉海四：「至道中，韓顯符上渾儀法要十卷，序『伏羲立渾儀』云云。」

〔一〕「八」，原作「七」，據四庫本夢溪筆談卷八象數二改。






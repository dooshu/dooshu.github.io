○崔铉魏扶拜相制

门下。润色王业，允俟於良臣；丹青帝图，必资於宰匠。朕嗣膺大宝，思阐鸿猷。永惟化源，实属髦杰。斯所以调六气以遂物，总万几而富人。梦帝赉予，爰立作相。正议大夫守御史大夫崔铉，山河秀气，经纬长才。金声含正始之和，玉立在风尘之表。正议大夫行兵部侍郎判户部事魏扶，天与全德，性惟中庸。有致远之宏谋，负王佐之盛业。并操身特立，抱器挺生。高标旁英於群伦，明识动符於大雅。早登华显，备阅休嘉。穆然清明，郁有素望。居易求已，秉仁立诚。每怀忧国之心，益竭徇公之志。或早以精虑，升於鼎司。深陈造膝之言，密厉匪躬之节。或尝以敏用，服於大寮。智有洞於机权，才复深於练达。爰委纲宪，仗名节而立朝；亦总地卿，当会计而经国。纪纲式叙，征税益饶。陟其休庸，付以大柄。朕欲宣明号令，宏济生灵。致寰海之安，复河隍之土宇。尔从容奏议，朝夕揣摩。副华夏之具瞻，展舟航之大用。辅教化本乎无隐，辨雅正在於至公。俾践中台，同参庶务。敬服明训，式扬茂勋。铉可中书侍郎同中书门下平章事。扶可守本官同中书门下平章事。


击鼓

五章，章四句


首章讲：此卫人从军作也。若曰：兵，凶器也。故先王不得已而后用，犹恐毒民于死，而况敢妄用之乎？自今言之。





击鼓其镗，踊跃用兵。

鼓所以进兵也，我之击鼓疾徐高下，则有镗然之声。兵所以攻敌也，我之用兵坐作击刺，则有踊跃之状。我之所为如此。





土国城漕，我独南行。

土，土功也。城，筑城。南行，从军伐郑。顾今卫民或役土功于国，或筑城于漕，固皆有危苦矣，然而死亡之患非所忧也。惟我独南行，而击鼓以用兵，将有锋镝死亡之忧危，苦不尤甚乎！

二章讲：然我之所以南行者，果何故哉？





从孙子仲，平陈与宋。

子仲，当时之将。平，和也。陈、宋，二国名。盖我卫于郑，曾有延廪之衅。今欲修怨于郑，恐独力不足以济也。故今日之行，盖从孙子仲平陈与宋，以为伐郑之举耳。





不我以归，忧心有忡。

二国既合，而不我以归，则锋镝死亡，吾惧其难免，是以忧心为之忡忡而不宁矣。

三章讲：夫既有忧心，安有战斗之志乎？彼身军旅之事者，虽居处之不遑，司纪律之严者，当控御之有法也。





爰居爰处，爰丧其马。

居，常止。处，暂处。今我则于是居焉，于是处焉，而敌忾之气靡然不振矣。





于以求之，于林之下。

于是丧其马焉，于以求之林下焉，而行伍之纪涣然不守矣。失伍离次如此，而斗志安在哉？

四章讲：夫既无斗志，得不动室家之思者乎？





死生契阔，与子成说。

追思始为室家之时，以为夫妇之情，固如此其厚矣。有时而忘之，不可也。于是期以死生相念，虽至于隔远之甚，而亦不相忘弃焉。既已成约誓之言矣。





执子之手，与子偕老。

又且相与执手，以为一时之爱，固如此其亲矣。有时而负之，不可也。于是期以百年相依，偕生偕死，重致叮咛之意焉。言犹在耳，不知今竟当何如哉？

末章讲：





于嗟阔兮，不我活兮！

夫昔日契阔之约如此，固望其能活也；今吁嗟阔兮，以事势观之，死亡其难免矣。安得全躯以归，而使我活乎？则契阔之说，终成空言矣。





于嗟洵兮，不我信兮！

信，即伸也。昔者偕老之信如此，固望其能伸也；今吁嗟洵兮，以事势观之，死亡其难免矣。安得完师以归，而伸此信乎？则偕老之信，终为空盟矣。不亦深可忧哉？吁！伐郑之师五日而返，为时亦不久矣，而民乃怨之如此。盖身犯大逆，众叛亲离，莫肯为之用耳。






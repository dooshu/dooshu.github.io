桐川古松歌

半秃乔柯削顽铁一面菁葱枝不折蜿蜒堕地垂胡髯倒起盘空惊屈蜺共愁腾掣乘长风攀藉还容坐老翁云雾有时昼冥晦苍茫白日迷西东我梦天台恨未游数株想像石桥头慈仁寺里旧所见神物忍遭市人贱【京师慈仁寺松下为庙市】爱君独立凌寒烟菀枯随意全天年数百年来少物色桐川耆旧今流传谁能移傍我茅屋卧拂残书松下读


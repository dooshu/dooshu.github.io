卷十五　论


撰论

霍光论

用刑论

既往不咎论

死丧速贫朽论

朋党论

霍王元轨传论

李君羡传论

郑善果非正人论

先君後臣论

杨震论

霍光论

议者多以光受遗命辅少帝比之周公又以废昌邑王立宣帝比之伊尹此功德相万不待论辩而明矣又谓光之族也光已死罪在妻子不在於光愚独以为光自族其家非显禹之罪也何者当宣帝时光以定策之功负震主之威人臣莫与为比妻显骄恣欲贵其女而酖许后事垂发矣妻以告光光不能於此时明大义?亲之道收显下狱免冠请罪因上印绶还政事则所诛者唯显一身而已呜呼学不深心不明眷恋私恩犹豫不决奏免太医以藏大逆身死之後卒缘此而致祸非光自族其家而谁为之邪石碏一陪臣也杀其子而春秋义之吴起一将军也剑其妻而史记壮之况居伊周之位者乎故曰能正其心然後能修其身修其身然後能齐其家齐其家然後能治其国光之心於斯见矣卫太子之死也天下寃之故大福归於皇孙则宣帝之起天也当邴吉闭狱门拒使者武帝曰天使之然也然则光贪天之功以为已有与夫日磾之割爱邴吉之让位德不侔矣且贪天之功者鲜不及也愚故曰光自族其家非显禹之罪也

用刑论

予自幼服儒教味经术尝不喜法家流少恩而深刻洎擢第入官决断民讼又会诏下为吏者皆明法令考绩之日用是为殿最乃留意焉後以制诰舍人领廷尉朝夕閲视亦少详矣然见其用刑与古相戾何者今法令所禁之切者曰故出入人罪而已法皆以全罪论予读家语始诛篇见仲尼为鲁司寇戮乱法大夫少正卯於两观之前及数其罪则曰心逆而险行僻而坚言伪而辨记丑而博顺非而泽此五者有一於人则不免君子之诛以今之法治之正卯之罪无正科其在不应得而为乎罪当笞尔苟以圣人之法诛之是故入人之罪者也又有子讼父者同狴执之三月不别其父请正夫子赦之及季孙不悦乃叹曰上失其道而杀其下非理也不教以孝而听其狱是杀其不辜以今法论之子讼父者死苟以圣人之法赦之是故出人之罪者也呜呼古今之不同也如是遂使圣人之言为空文尔欲望刑措其可得乎

旣往不咎论

仲尼之教应机而设语於一时流於千载千载之下君子学之乃可以为事业小人学之亦可以资奸佞明圣得之谓之稽古庸主得之因而饰非胡以言之所谓成事不说遂事不谏旣往不咎是也原其斯言之始则鲁君问社於宰我对曰夏后氏以松殷人以柏周人以栗因曰使民战栗夫子疾其无稽故云欲其深慎之也後之人由儒术位於朝覩国家昏乱政教缺失不能扶救者率曰事已成矣吾不说矣事已遂矣吾不谏矣且旣往不咎圣人之旨也万一有匪躬之士奋命而言者庸主又引以为拒亦如上之云云以至上安其危下稔其祸事卒不言言卒不听覆亡而後巳也呜呼世之鄙夫驾大车实重物又不息其力疾驰乎九折之坂旁观者知其必覆也而不之告及轮摧辕折人坠而伤物倾而坏然後曰向若下其人损其物轻而进之无是苦也闻之者怒而笞之可也谓其无益於事矣苟治其车升其人复其物又辇而驰复遇乎险如向之所谓九折者人有疾呼曰不下其人损其物车必如前之覆也闻之者谢而从之可也若又怒且笞曰子焉能言吾既往之事邪虽庸人不至是而为君臣有国家者反若是欤且圣人立教於君臣之道最大其为诫诰固亦多矣不可毕数将引其尤着者以明之夫训於君者不曰能自得师者王谓人莫己若者亡又不曰有言逆於汝心必求诸道有言逊於汝志必求诸非道为君者胡不奉而行之独曰旣往不咎哉训於臣者不曰进思尽忠退思补过又不曰有犯无隐见危致命为臣者胡不践而行之独曰旣往不咎哉是知圣人能立言不能使人从其言施之明君则为政之师也施之庸主则饰非之资也用之君子则嘉言之本也用之小人则巧言之助也教之存亡在人而已予见汉成帝师张禹拜於牀下问以灾异而对以罕言命不语怪力是非盗圣人之语为巧言之助邪王莽窃大位据威斗南阳之师入矣犹曰天生德於予汉兵其如予何是非盗圣人之语为饰非之资邪班固谓莽诵六经以文奸言权德舆谓亡西汉者张禹斯得之矣永惟成事不说遂事不谏旣往不咎夫子诫宰我一时之言也为君者为臣者深志之

死丧速贫朽论

丧欲速贫死欲速朽者曾子子游皆曰闻诸夫子有若曰是非君子之言也三子各有援引而礼经两存之予为论之所为死欲速朽者夫子见宋桓魋自为石椁三年不成故曰若是之靡也死不如速朽之愈也而有子以为仲尼制中都四寸之棺五寸之椁以斯知不欲速朽也夫桓魋僭侈为石椁以劳人夫子疾之甚也故云死不如速朽之愈也非谓死者皆欲其速朽尔故下文子游问丧具曰称家之有无又问曰有无恶乎齐曰有毋过礼苟亡矣歛首足形还葬此可以明圣人之旨也及制中都四寸之棺五寸之椁欲有者毋过乎斯矣亡者不及此而不之非也且下载国高之言也生有益於人死不害於人又曰葬者藏也藏也者欲人之弗得见也是故衣足以饰身棺周於衣椁周於棺土周於椁是也今桓魋为石椁三年不成可谓害於人矣故夫子云云易曰上古不封不树丧期无数中古圣人易之棺椁夫子圣人也故中都有是者欲民之不踰也奚速朽之足论哉所谓丧欲速贫者夫子见南宫敬叔反必载宝而朝乃曰若是之货也丧不如速贫之愈也而有子以夫子失鲁司寇将之荆先之以子夏又申之以冉有以斯知不欲速贫也且仲孙閲【即敬叔】之丧位盖由乎贪矣及其反也又载宝以朝夫子讥之故曰若是之货也丧不如速贫之愈也且欲诫在位之贪者非谓丧者皆欲速贫尔及失鲁司寇而将之荆盖速於行道也非汲汲於禄仕者也是以中牟畔召子皆欲往且曰如有用我者吾其为东周乎夫中牟费附庸也尚欲往焉况楚之大国乎苟能用夫子之道可以王矣苟至於王则民受其赐矣非谓贪乎禄仕者也奚速贫之足论哉三子亲受圣人之教而各执闻见礼成於二戴又杂以汉之诸儒亦具存焉盖礼非褒贬之书也故予论而无讥

朋党论

偶读唐史见元和长庆之後至太和开成间赞皇奇章李凉公辈互为朋党文宗尝谓近臣曰破河北贼甚易破此朋党甚难言之不思一至於此夫朋党之来远矣自尧舜时有之八元八凯君子之党也四凶族小人之党也惟尧以德充化臻使不害政故两存之惟舜以彰善明恶虑其乱教故两辨之由兹而下君子常不胜於小人是以理少而乱多也夫君子直小人谀谀则顺旨直则逆耳人君恶逆而好顺故小人道长君子道消也书曰有言逆於汝心必求诸道有言逊於汝志必求诸非道君天下者能践斯言而行之则朋党辨矣又何难破哉且奇章全德而不免窜逐赞皇忌刻逢吉倾巧而终至大位又谁咎哉又谁咎哉

霍王元轨传论

高祖二十一子建成元吉为管蔡之行固不足徵也考其行事霍为称首然而史官谓韩王元嘉当代诸王莫能及者唯元轨抑其次焉予较其本不知霍王出元嘉之右故为论魏徵唐之名臣也称王之贤能文皇唐之英主也服王之武艺且其居丧毁瘠有终身之戚奉先之孝也结刘玄平为布衣之交接士以礼也突厥来寇则开门偃旗致胡兵宵遁智也李嘉运之叛诛其首而不罪其衆仁也王文藻二子死父之难县司抑而不申则遣使特行吊祭上章乞加旌表义也闭阁读书责成於长焉善任使也国令徵封请牧贸易之利则让而不纳识亷隅也噫向使登元良之位守宗庙之器则周之成康汉之文景未足多也惜哉天后之朝皇枝翦灭王虽罹窜黜卒以令终天之福善讵无验乎元嘉狂悖起兵机事不密贻汚宫之祸取笑後代望於元轨不亦远乎

李君羡传论

贞观中太白频书见太史曰女主昌又謡言当有女主武王者太宗深恶之时君羡已封武连公又为左武卫将军在玄武门上因武官内宴作酒令各言其小字君羡自称五娘太宗省其封邑皆有武字又名合女主之?愕然忌之卒以谋反乃诏诛焉噫太宗以圣文神武驾驭英雄心腹推於人故人不疑矣赏罚当於人故人不怨矣至於进功臣而诎宗室亦一代之真主尔且其侯君集之反也太宗自按之洎尽得其状复谓羣臣曰往者国家未安君集实展其力不忍致之於法吾将乞其性命公卿其许我乎岂太宗厚君集而薄君羡耶盖天文变於上人謡腾於下虽圣人不能不疑惧惧而修德可也疑而行诛则有陷於非罪者必矣然君羡匹夫之命不足道也洎武氏出则太宗之德得无累乎故书曰疑谋勿成者为是也吾读唐史至是叹君羡之罹罪无状而见诛惜文皇之用刑有时而不中因论以志之亦以为君上之戒矣

郑善果非正人论

史臣谓郑善果幼事贤母长为正人予以善果行事验之见史笔之失故为论云夫正人者临难无苟免危邦不入而已且善果之父隋朝大臣身死王事是以幼袭先人之爵骤登方伯之位所宜见危致命奋不顾身光前人之孝心励荩忠之臣节扬没後之称立当世之功斯乃善果之职然尔及隋祚陵夷江都弑逆受宇文化及之命苟民部尚书之封辜负邦家汚辱祖考此岂见危致命之谓邪及聊城之围坚壁自守为乱常之贼立却敌之功以至流矢及身髪肤不保献俘受执面目何为此岂危邦不入之谓邪虽复数布郡条悉称良吏盖崔氏之力也善果何功之有焉予谓贤母之说则轲亲孟母不足论也正人之誉不亦虚乎王琮责之斯为当矣史官褒之无乃失直笔之谓邪

先君後臣论

卫鞅尝事公叔痤【平】痤知其贤而未能用会痤病卫君亲视之疾且问国计痤曰臣之家宰鞅可与谋国事臣死君必用之卫君不然其说痤曰卒不能用不如杀之无使逃他国而为卫之患既而复语鞅曰吾荐子於君君不用子必矣吾请杀子子其逃之吾方先君後臣故也於戏凡为社稷之臣计安危之事者在任贤去不肖而已且鞅果贤也可固请用之果不肖也可固请杀之用则为国之宝杀则去国之蠧乌有始请用中请杀而终使逃者得为忠乎且先君後臣之说非无稽之言乎司马子长修史记至是而不言其非岂史笔之有私邪将史才之未至邪予恐後之为人臣计国事者复履其迹因论以明之

杨震论

袁宏作後汉纪为杨震立论且引纣之三仁以为蘧甯悦箕子之心叔孙通行微子之趣杨震守比干之志又谓三者诚有异同亦各尽天人之理也虽是震而褒之不显请试论之夫人莫不乐生而恶死非笃於名教者不能杀身以成仁是以趋生之易就死之难不待诱而然也立言垂教者当劝其所难沮其所易犹惧人之不从也况混而为一哉箕子者所谓爱其生而有待者也故能演河图洛书之文陈九畴五行之义使天下彛伦攸叙人到於今赖之盖所存者大故不死而有为也蘧甯者小国大夫位非见危致命之地故有道则智无道则愚蘧非箕子之俦也微子义存宗社抱祭器而归周使商之祠祀不絶於宗所虑者远非偷生者也叔孙通暴秦之博士尔苟脱虎口岂微子之伦邪杨震之於比干异代同德就三仁而言之宜褒干以起教蘧甯叔孙通杨震而与之宜显震以劝人臣古之为三公辅万乘当亡之时负天下之望慕箕微蘧甯叔孙之行者可胜道哉效比干杨震之风者盖亦鲜矣杀身成仁如是之难也且震之将死顾诸子谓门生曰吾居上司疾樊丰之狡猾而不能诛恶孽女王圣之倾乱而不能禁知帑藏虚竭赏赐不节而不贵何面目以见日月遂仰药而死斯无媿於比干矣然吾观杨彪事献帝为三公浮沈乱世全身远害而已及魏文授禅微蘧甯叔孙之风者乎其子修北面事魏坐法伏诛祖风替矣呜呼震杀身奉国以训子孙子孙犹不能守况悠悠世人哉而又混三仁之名迹开去就之蹊术欲望教人行劝其可得乎吾故曰褒干显震而起教劝人也不其然乎














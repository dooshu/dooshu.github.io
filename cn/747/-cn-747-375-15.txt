○对初税亩判

〈所司初税亩，怨者实多，佥议罪其变法，中尉云匪躬之故，两税不同。〉

饬力长财，任农劝业，利则已久，税宜在均。或乘弊以敛轻，或因虚而敛重。邦都以入，未息夫家之征；仓廪是资，仍鞭什一之税。筹兹变法，初欲赡官。亦犹搜粟都尉，冀立阜时之策；司农中丞，用成强国之算。虽将实於邦府，恐多夺於吾人。人其不足，国也何有？徵之以古，则鲁公之制难循；用之於今，则有若之言可尚。出其过籍，非礼诚深，言人匪躬，过之已甚。








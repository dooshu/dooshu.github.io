孤雁行

孤雁天际飞，哀鸣万里音。
侯氏有佳士，妃我贤女兄。
翡翠垂其肩，珠玉结其襟。
阿弟搴裾泣，送姊出我门。
江波日夜流，令我怀沉沉。
入堂拜舅姑，侯氏称嘉宾。
二载未归宁，俨然抱外孙。
家君婴簪组，将入炎河滨。
阿姊置画舫，送我之虎林。
执手河梁上，酌我温琼樽。
衣以杂䌽衣，从风扬缤纷。
阿母默不语，垂泪沾衣襟。
阿父拜王母，愿儿报主恩。
阿弟拜吾姊，分袂离悲深。
征帆入南去，回首无故人。
爷娘不顾女，但有唤儿音。
寒风正萧条，鸾皇忽已分。
遗孤拊柩泣，阿爷不曾闻。
日月忽如驰，俄顷成三春。
秋高父母归，长叹空江浔。
尚见故时树，不见故时人。
爷娘走入户，高堂无老亲。
拜哭抚灵几，忧来不可任。
孤儿在左右，呼舅何慇慇。
借问姊何在，姊在堂之阴。
膏沐勿复理，镜台遗轻尘。
庭有双鸳鸯，交颈振哀吟。
日暮悲踟蹰，何以慰我心。


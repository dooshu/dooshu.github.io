○试制科举人制

朕以寡薄，获奉睿图，严恭寅畏，不敢暇逸。永惟万邦之广，庶务之殷，而烛理未明，体道未至，思欲复三代之盛烈，觐十圣之耿光，是用详求正言，思继先志。子大夫等藏器斯久，贲然而来，白驹就维，洪锺待扣，膺兹献纳，朕甚嘉之。言观国光，宜有廷试，本将询事，岂忘临轩。园邑有期，营奉是切，永言诚感，未暇躬亲。爰命公相，洎於卿士，亲谕朕意，延访嘉谋。至於兴化之源，才识攸重，练达吏理，详明儒术，当是三道，副朕旁求，意或开予，靡有所隐，条例所问，毕志尽规。当酌古而参今，使文约而意备，朕将亲览，择善而行。并宜坐食，食讫就试。


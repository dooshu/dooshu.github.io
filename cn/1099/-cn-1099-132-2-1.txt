○南贑廵撫案行各兵備官選揀民兵 【 選揀民兵】

照得撫屬地方、界連四省、山谷險隘、林木茂深、盜賊所盤。三居其一、乘間刼掠、大為民患、本院繆當廵撫、專以彌盜安民為職、欽奉　勑諭、一應軍馬錢糧事宜得以徑自區畫、莅任以來、甫及旬日、雖未遍歷各屬、且就贑州一府觀之、財用耗竭、兵力脆寡、衞所軍丁、止存故籍府縣機快、半應虛文、禦寇之方、百無足恃、以此例彼餘亦可知、夫以羸卒而當強寇。猶驅群羊而攻猛虎。必有所不敢矣。是以每遇盜賊猖獗。輒復會　奏請兵。非調土軍即倩狼達。往返之際。輒巳經年。糜費所須。動逾數萬。逮至集兵舉事。即巳魍魎潛形。鈿無可剿之賊。稍俟班師旋旅。則又鼠狐聚黨。復皆不軌之群。良繇素不練兵倚人成事是以機宜屢失備禦益弛徵發無救於瘡痍。供饋適增其荼毒。群盜習知其然。愈肆無憚。百姓謂莫可恃。競亦從非。夫事緩則坐縱烏合。勢急廼動調狼兵。一皆苟且之謀。此豈可常之策。古之善用兵者。驅市人而使戰。假閭戍以興師。豈以一州八府之地。遂無奮勇敢戰之夫。事豫則立、人存政舉、近據江西分廵嶺北道兵備副使楊璋呈、將所屬各縣機快通行揀選委官統領操練、即其處分。當亦漸勝於前。但此等機快。止可護守城郭。隄備關隘。至於搗巢深入。摧鋒陷陣。恐亦未堪。為此案仰四省各兵備官於各屬弩手打手機快等項、挑選驍勇絕群、膽力出眾之士、不求其多正取可以済實用不然徒為擾民每縣多或十餘人少或八九人務求魁傑異材缺則懸賞召募。大約江西福建二兵備。各以五六百名為率。廣東湖廣二兵備。各以四五百名為率。中間若有力能扛鼎。勇敵千人者。優其廩餼署為將領召募犒賞等費。皆查各屬商稅贓罰等銀支給。各縣機快。除南贑兵備巳行編選外。餘四兵備仍於每縣原額數內。揀選精壯可用者。量留三分之二。就委該縣能官統練。專以守城防隘為事其餘一分揀退疲弱不堪者。免其著役。止出工食。追解該道以益召募犒賞之費。所募精兵專隨各兵備官屯劄別選素有膽略屬官數員分隊統押。教習之方。隨材異技。器械之備。因地異宜。日逐操演。聽候徵調。各官常加考較。以核其進止金鼓之節。本院間一調遣。以習其往來道途之勤。資裝素具遇警即發聲東擊西舉動繇巳運機設伏。呼吸從心。所謂分戰守之士為二等也如此則各縣屯戍之兵既足以護守防截。而兵備募召之士。又可以應變出奇。盜賊漸知所畏而革心。平良益有所恃而無恐。然後聲罪之義克振、撫綏之仁可施、彌盜之方、斯惟其要、本院所見如此、其間尚有知慮未周、措置猶缺者、又在各官酌量潤色、務在盡善、期於可久、亮愛民憂國之心、既無不同、則拯溺救焚之圖、自不容緩、案至即便舉行、或有政務相妨、未能一一親詣、先行各屬精為選發、先將召募所得姓名及措置支費銀糧、陸續呈報、事完之日、通造文冊以憑查考、


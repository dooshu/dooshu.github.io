哭李梅公少司马（用杜《哭李尚书》韵。）

武林投分日，南浦尽欢年。
论学频同席，伤离强系船。
忘形真故旧，把盏共林泉。
神剑归何处，东山竟寂然。
盛名生陨谢，耆德易崩骞。
史局家相继，房中句共传⑴。
鬓从枢辅改，书向国门悬。
文采斯文在，交情我辈偏。
青松凋雨雪，白马阻江天。
絮酒将双泪，遥倾文水边。
⑴ 公次子维饶官庶常，夫人朱远山有诗集。



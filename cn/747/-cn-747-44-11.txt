○授颜真卿太子少师敕

敕：国储为天下之本，师导乃元良之教，将以本固，必由教先，非求忠贤，何以审谕？光禄大夫行吏部尚书充礼仪使上柱国鲁郡开国公颜真卿，立德践行。当四科之首，懿文硕学，为百氏之宗。忠谠罄於臣节，贞规存乎上范。述职中外，服劳社稷。静专由其直方，动用谓之悬解。山公启事，清彼品流；叔孙制礼，光我王度。惟是一有，实贞万国，力乃稽古，则思其人。况太后崇徽，外家联属，顾先勋旧，方睦亲贤。俾其调护，以全羽翼，一王之制，咨尔兼之。可太子少师，依前充礼仪使，散官勋封如故。


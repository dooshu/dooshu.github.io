○祭樊司空文

天有神气，地有山川。交感，实生大贤。聪明惠和，忠厚塞渊。体刚法健，动直静专。在昔安卑，屈宰尧山。聿来射策，遽登紫垣。异日从容，危冠上前。以手画地，慷慨论边。道合时来，舜日尧年。缠绵三接，奋发九迁。帝念和戎，公驾轺轩。词危气激，张威慑蕃。拥旄襄汉，建旆荆蛮。卒乘完劲，勋庸昭宣。徵南当阳，芳若兰荃。我有令问，与之周旋。呜呼！仁人在上，安危所属。世且多难，夺公何速。溘然朝露，坏乎梁木。望缺三台，寿亏五福。大诚至信，渐人被俗。拥杵辍舂，乡号里哭。呜呼！载本诸生，器识孱愚。猥辱拂试，化珉为瑜。昔岁渚宫，灌涸濡枯。前年南拥，顾重礼殊。将致宾僚，将贡国都。感念厚意，使人捐躯。汉水之阳，岘山之隅。千乘煜煜，旦夕陪趋。秋景沉寥，春华芳敷。烂漫盏，凄锵笙竽。拜首节旄，将去踟蹰。吟啸叙什，丁宁匡庐。星霜未周，幽显异途。神归苍昊，魄散黄垆。明明知音，今也其孤。仰天涕下，被臆交襦。呜呼！旧山之下，石田疏恶。智昧经营，食无藜藿。岁时淹久，情礼漏略。瞻望寿堂，脾酸肺削。驱策舆隶，匍匐宛洛。清酒只鸡，申哀献恪。凉风白露，帷帐萧索。门戟朝开，井梧夜落。生刍一束，意不为薄。写恸绝於精灵，冀斯文之可托。


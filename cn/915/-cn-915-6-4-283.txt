◇策问秀才华谭等（五首）

今四海一统，万里同风，天下有道，莫斯之盛。然北有未羁之虏，西有丑施之氐。故谋夫未得高枕，边人未获晏然，将何以长弭斯患，混清六合？

吴蜀恃险，今既荡平。蜀人服化，无携贰之心；而吴人趑睢，屡作妖寇。岂蜀人敦朴，易可化诱；吴人轻锐，难安易动乎？今将欲绥静新附，何以为先？

圣人称如有王者，必世而後仁。今天成地平，大化无外。虽匈奴未羁，羌氐骄黠，将修文德以绥之，舞干戚以来之，故兵戈载戢，武夫寝息。如此，已可消锋刃为佃器，罢尚方武库之用未邪？

夫法令之设，所以随时制也。时险则峻法以取平，时泰则宽网以将化。今天下太平，四方无事，百姓承德，将就无为而。至於律令，应有所损益不？

昔帝舜以二八成功，文王以多士兴周。夫制化在於得人，而贤才难得。今大统始同，宜搜才实。州郡有贡荐之举，犹未获出群卓越之伦。将时无其人？有而致之未得其理也。（《晋书·华谭传》）


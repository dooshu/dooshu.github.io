◎鬼讹诈

杭州孙某，伉俪甚笃，妻病不起，抑郁无聊。道光二十四年夏，赴友人家小酌，散已夜半，手执火枝，独行归去。中途忽发一噤，贸贸然，归抵家后，家人见其神色改常，问之不语，所执火枝尚余寸许。时著单衫二件，其手渐缩，似欲藏火枝于袖内者。忽而口作女音云："我母女二人同行，见汝从对面至，携女急避，汝不但不让，且举足将我女践毙，特跟汝归家索命。"家人知其中邪，以正言责之，曰："阴阳阻隔，汝能见人，人不能见汝，无心之过，岂能偿命。"鬼复大闹云："我只知一命还一命，不知其他。"孙某即时栽倒，口沫流出，不省人事。正惶遽间，而孙某亡妻之魂附于孙某之体，当即立起云："我适闻此事，特来解纷。"随向女鬼云："阴阳一理，不知者不罪，汝女不过受伤，亦并不死，依我劝解。酒食银钱唯尔所欲。否则，我先往城隍处喊告，治尔讹诈之罪。"因令家人即用黄纸写明原委，至城隍庙中焚化。女鬼顿然气沮，哀求息事，乃命焚纸锭数千，并备羹饭送出大门，而孙某醒矣。问之，茫然无知，大病一月而愈。此事孙某每逢人历历言之，闻之使人伉俪之情油然而生。


◇即梁王位赦令

孤以虚昧，任执国钧，虽夙夜勤止，念在兴治，而育德振民，邈然尚远。圣朝永言旧式，隆此眷命，侯伯盛典，方轨前烈，嘉锡隆被，礼数昭崇，徒守愿节，终隔体谅，群后百司，重兹敦奖，勉兹厚颜，当此休祚，望昆彭以长想，钦桓文而叹息，思弘政涂，莫知津济，邦甸初启，藩宇惟新，思覃嘉庆，被之下国，国内殊死以下，今月十五日昧爽以前，一皆原赦，鳏寡孤独不能自存者，赐谷五斛，府州所统，亦同蠲荡。（《梁书·武帝纪》上）


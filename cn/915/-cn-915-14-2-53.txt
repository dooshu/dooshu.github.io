◇宣诏放官奴（大业十□年）

门下：寒暑迭用，所以成岁功也；日月代明，所以均劳逸也。故士子有游息之谈，农夫有休劳之节。咨尔髡众，服役甚勤，执劳无怠，埃溢于爪发，虮虱结于兜鍪，朕甚悯之，俾尔休番从便。噫戏！无烦方朔滑稽之请，而从卫士递上之文。朕于侍从之间，可谓恩矣。可依前件事。（《隋遗录》，炀帝在江都，直阁裴虔通、虎贲郎将司马德勤等引左右屯，卫将军宇文化及将谋乱，因请放官奴，分直上下。帝可奏，即宣诏。于是有焚草之变。）


谢枋得　和道士陈天隐

明知儒道本同流，未了因缘不自由。

紫府寥阳随念到，红尘辛苦几时休。

精神尝与天来往，驱壳不知谁滞留，

穹壤岂无陆修静，知君认得故吾不。

谢枋得

谢枋得　和道士陈天隐

岂不逍遥自采真，世间何地可容身。

碧潭秋月元无物，丽日祥风只爱春。

天上尽多知己友，尘中安得见心人。

赤虬一跃蓬莱近，又恐丹丘有宿因。

谢枋得

谢枋得　和道士陈天隐

学道无魔道不成，神人得计是无名。

光风自觉长潇洒，明月何曾有死生。

早悟梅山难养性，何如福地别寻盟。

梅花香里堪联句，莫笑人间石鼎鸣。

谢枋得


◎廖氏阴德

闽县廖氏积有阴德，先母郑夫人常称之。先母为廖家之表侄女，故知之最悉。每谈旧事，述廖氏兄弟之父，群称廖太翁者，曾于台湾充郡署吏书，于某年私焚海盗案一册，盖活人以千计。生平又最敬惜字纸，每自背一篮于穷街僻巷检之，其受污秽不堪着予者，亦必拾回洗净焚化，行之数十年不倦，盖文人学士之所难者。其累代待婢女甚宽恕，恒及时遣嫁，凡俗所为试妆、回门之礼皆不废。人问之，曰："婢女亦女也，忍异视乎？"其厚德又如此。此皆乾嘉间事，先母所目睹者。彼时廖家尚未发祥，今则兄弟相继而登科第：长鸿翔，嘉庆戊寅举人，广东知县；次鸿禧，道光乙酉举人；次鸿苞，嘉庆丁丑进士，江南同知；次鸿藻，嘉庆己巳进士，江西粮道；次鸿荃，己巴榜眼，现官尚书。鸿苞字竹臣，鸿藻字仪卿，鸿荃字钰夫，三人皆由翰林出身，亦近代所希有矣。


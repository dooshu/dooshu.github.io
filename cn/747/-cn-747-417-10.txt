○代王尚书让官表

臣苛言：臣闻绠之短者，无以汲深；马之疲者，无以致远。臣实凡浅素乏器能，爰自效官，累蒙驱策，服勤中外，三十馀年。始奉将作，遽加节制，叨尹京观之任，兼副八座之权，空励惊钝，竟无补裨。陛下宽其罪戾，特见优容，尚列周行，更升荣级。臣以殿中监依前检校刑部尚书未经数月，又集贤待制，岂臣才能及此？皆是明主曲成。感戴殊私，不忘寝食，誓将竭节，以报国恩。而去岁，以来，累婴沈瘵，形神久殆，筋力渐微，在假日多，朝天未克，顾惟所职，倍益兢惶。地近宫闱，事繁供应，统兹六尚之务，不可一日缺人，以臣这旷，所害尤甚，虽欲匍匐就列，支持守官，力所不任，难於自勉。伏乞矜臣不逮，许停此官，在臣血诚，实惟志愿。无任恳迫之至。


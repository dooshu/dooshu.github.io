○清理鹽法疏 【 山東長蘆塩法】

竊惟天下之法、固未有全利而無害者、惟較其利害之輕重、擇利多害少者為之、在善於調停而巳、長蘆山東之鹽法、較兩淮疏通為易、然其間利害相尋、亦未嘗無可言者、謹遵　敕諭、明條開列上　請、乞敕該部再加查議施行

阻滯者作何疏通　一山東運司永利等八塲原應本色鹽八萬三千餘引、嘉靖二十九年、因官基等十一塲遺下逃丁折色鹽四萬二千七百餘引、奉例改行八塲買補、遂增至一十二萬二千一百引有奇、今積滯之數、計五十七萬七千九百八十三引、邊商內商交受其病共稱買補之鹽、數至四萬、此壅滯病根也、臣查得入塲每年常掣小引鹽十二萬、解部餘銀、通足原額、惟買補勘合、積累數多、以致引壅鹽賤、諸商告訐、迄無寧時、若將買補四萬引。暫停開邊。則數年之後。盡見疏通矣。但念糧草缺額、無從處補、事勢恐難遽行、因召集邊內二?、面示以不便狀、各商即欣然告臣曰、今日鹽法之壅滯、不專在新增買補、而鹽包重大、亦此一端也蒙加給酬勞鹽、及節蒙新例增添大包、每引至五百六十斤、行鹽多而消引少。安得有疏通、之期。今酬勞鹽斤、願行裁革、每包每引係正支者五百斤、係原額八塲買補者、四百五十斤、每年應掣十二萬六千、小引之中、共增出二萬三千五百五十四引每引俱四百五十斤、納餘鹽銀三錢二分五厘三毫四絲、共該銀七千六百六十、三兩三錢二分、除將六千四百九兩八錢七分解部發邊、抵克四萬引糧草外、尚餘銀一千二百五十三兩四錢、一體解部、臣反覆深思、兩利俱全、無踰此法。待積引疏通、然後照原額開中未晚也、此皆出自邊內二商懇切之至情、臣獨謂其籌畫曲全、使公私兼濟云爾、况兩淮商人減搭配山東四萬引、尤其情之所樂趨者　一山東官臺等十一塲、舟楫難通、商販不至、各塲竈丁、例許煎鹽變賣、抵納課銀、往往被官兵以私鹽捕之、竟無地轉販、真所謂奪其食而復扼其喉矣、節經題奉　欽依、給以小票、每票該鹽五百六十斤、共納銀二錢五分、內一錢五分、作本丁課銀、一錢作餘鹽銀、各編定行鹽地方、不得私相攙越、及不許溢出青登萊三府之外、隨鹽給票、按月納銀、印鈴總發於運司、掛號截角於州縣、塲官據票以徵課、竈丁執票以行鹽、綜理周詳、宜乎公私兼利、無不可行矣、然法立未幾、尋復中廢、何耶、蓋竈丁之貧富不同。上丁每年課銀八九錢。中丁五六錢。下丁一二錢。量力徵科。歲有定額。今每票銀二錢五分。無論丁力之等則。無問鹽貨之多寡。立限追票。一槩取盈。為力既難。孰能強之。且竈丁領票一張。畏避納銀。經年不繳。雖驅而之州縣。勢必不能也。况一入官門。便有苛索。彼何樂而受制官吏耶。往往減價賤售。私通鹽徒。而府衛州縣廵鹽官復以私鹽比較。追捕甚嚴。以致私販成群、望風拒捕、鬬殺之禍、所至有之、其為地方之害、非一日矣、斯皆法禁太煩、更相牽制、遂致沮格不能行、查得青登萊三府、凡軍衞有司廵司等衙門、每季責捕私鹽三十斤、每斤銀一厘、共銀九百三十六兩、歲所解者、常不及三分之一、多係扣追民壯工食、量為抵償、故不得不強捕竈丁之鹽、以寬已責也、今自臣愚揣之、各塲竈丁。既照額納課。則其所煎賣者。不得謂之私鹽。而諸色人等。日與之交易。亦不得謂之私販矣。葢課銀既納於官。竈鹽即官鹽也將何名而以私鹽捕之哉。今議竈丁每戶給與印信小票。內開上丁幾丁。每丁該正課銀若干。中丁幾丁。每丁銀若干。下丁幾丁。每丁銀若干。各就塲分遠近。及府州縣丁口繁簡。彼此搭配。明開票內行鹽地方。不得侵越。運司用印鈐葢。各照年分給發。除額辦正課外。每年上丁止納票銀二錢。中丁一錢。下丁五分。其票每戶各給三張、以便分行執照、票銀隨正課、依期追納、有詐稱無鹽、不願領票者、查出重治、其原不在塲煎鹽、止納正課者、不必給票、各府衞州縣廵捕等官、如遇竈鹽入境、無印信票照、及雖有票照、不係原定行鹽地方、即時執捕、並以私鹽論、此外不許仍前濫行騷擾、共各該衙門、原捕私鹽額數、盡行豁除、即以票銀抵補、當亦有餘、自此鹽法疏通、而竈丁無抑勒之患、其利一也、鹽禁報罷、而官捕免責追之勞、其利二也。貿易公行、而鹽徒絕格鬬之禍、其利三也、凡掛號截角、一切繁文、通行裁革、地方民竈、莫不相安、而各得其所矣。或曰、每票納銀二錢五分、其利無窮、若行此法、不坐虧損乎、夫竈丁既納正課、巳足原額矣、復行加徵、何以堪命、寬一分、即竈戶受一分之賜、况前後議給小票、皆不能行、往事巳有明鑒、何必強其所難、再照山東竈丁、俱係十年清審一次、歲月既久、消長難齊、合改為五年一清、庶無偏累不均之弊、及濟南府所屬濱州武定霑化蒲臺海豐利津新城等九州縣、附近鹽塲、官商願興販入其境、往年已令竈丁納銀給票發賣、其各州縣追捕私鹽、悉照青登萊弛其禁、則近塲之地、鹽法通行而竈丁亦與有利焉、　一薊鎮開中布花鹽、每年兩淮玖千餘引、長蘆四萬五千餘引、自四十年起至隆慶二年止、積下淮鹽七萬引、蘆鹽三十六萬引、今據各商告稱納過淮鹽糧草三萬引、蘆鹽一十五萬引、實收倉鈔、俱巳投到運司、而戶部管糧衙門、拘泥舊規、務要每年糧草俱完、方行類填勘合、以致未納者觀望畏難、已納者遲廻坐困、鹽法壅滯、糧草缺乏、無怪其然、乞查照近日題　准事例、每年三千引、共填一勘合、不致展轉留難、庶使商人聞風爭先、積滯之勘合、自此疏通矣、

私販者作何禁制　一查得北直隸山東河南各州縣地面、中多鹹滷、私煎貨賣者、比比皆然、以致私販橫行、官鹽壅滯、弊端坐此、乞行直隸兵備道山東河南鹽法道、通查民間私煎地畝若干。每年鹽利若干。從實體勘。無容隱漏法。應禁治者。即嚴行杜絕。仍許人首告以憑拏問。其有地本鹹滷。不生五穀。若復禁止私煎。是絕其衣食之源矣。必從長議處。斷令依額納鹽。發官商領賣。或給印信小票。令其肩挑背負、易米營生。不許乘機攙越別境。務要與官鹽全不相礙。方許酌擬遵行。此亦便民一策也。

專利偏累者作何調停　一御馬監歲用啖馬涼鹽、原係差人下長蘆鹽運司各塲收買、往往用強夾帶、抑勒橫行、商竈塲官、聞風逃避、其為害誠有不能盡言者、合無移文本監知會、及查每年該鹽若干、先期行令該司查處前鹽、照數收貯公所、以備交納、臨時仍聽天津兵備道督察查驗、即日起程、毋致仍前下塲淩虐官吏、綑打竈丁、而商人支鹽、自此不致缺乏、鹽法亦於是乎疏通矣、

本色折色今不同者作何定擬　一各運司鹽法、三分存積、七分常股、此　祖宗舊制也、近因兩淮引目壅滯、該臣具疏題　請、將存積三分、暫停報中、已奉欽依遵行、今查得長蘆山東二運司、原派引□、俱係搭配兩淮、今既停中三分、則長蘆山東、力難獨舉、合無暫令各商內將三分於運司報中、量增其價、改納折色解部發邊、庶年額不虧、官民兼利、是亦權宜通變之術也、且查先年　明例、兩淮全納本色、山東長蘆俱納折色、若遇年豐願納本色者、聽從其便、今偶一行之、待兩淮引目疏通、然後中納本色、遵舊額施行、再照長蘆鹽利多而引目少、商人爭欲增額十餘萬、但恐將來壅滯、未免紛更、兩淮山東舊事可鑒也今據執詞甚堅、跂望最切、臣已督同運司各官、從長計議、欲量增五萬引、於運司報中、每引納銀二錢五分、聽其自行收買、仍照例遵納餘鹽銀、歲可得銀三萬兩有奇、俟行之數年、若果疏通、以漸增益、或再倍之、亦無不可、如或難行、隨宜停罷、於鹽法初無損也、　一山東與長蘆接壤。鹽皆露積。久而色變。商人皆願折價收買。不願支鹽。及查兩浙有水鄉鹽。有濱海鹽。濱海本色。水鄉折色。弘治年間、議令各塲竈丁、有離塲三十里內者、全數煎辦、三十里外者、照水鄉事體、全數折銀、山東長蘆竈丁、居塲者十之七八、其二三散寓於附近州縣、或離塲二三百里不等、而照丁辦鹽之數、明載竈冊、每年總催逐戶追徵、每引該價若干、總催私索輒倍之、及買鹽上坨、未必及數、而商人不得實支、合無通行各塲、備查在塲若干丁、各照濱海事例、一體納鹽、不在塲若干丁、各照水鄉事例、赴運司照冊納銀、通關內開本色鹽若干、折色鹽若干、商人下塲本色支鹽一引、折色支運司庫銀若干、自行收買、庶鹽法不廢、商竈兩便、


李真多

李真多，神仙李脱妹也。脱居蜀金堂山龙桥峰下修道，蜀人历代见之，约其往来八百余年，因号曰李八百焉。初以周穆王时，居来广汉栖玄山，合九华丹成，云游五岳十洞二百余年，于海上遇飞阳君，授水木之道，还归此山，炼药成。又去数百年，或隐或显，游于市朝。又登龙桥峰，作九鼎金丹，丹成已八百年。三于此山学道，故世人号此山为三学山，亦号为贤山。盖因八百为号，丹成试之，抹于崖石上，顽石化玉，光彩莹润，试药处于今尚在，人或凿崖取之，即风雷为变。真多随兄修道，居绵竹中，今有真多古迹犹在，或来往浮山之侧，今号真多化，即古浮山化也，亦如地肺得水而浮。真多幼挺仙姿，耽尚玄理，八百授其朝元默贞之要，行之数百年，状如二十许人耳，神气庄肃，风骨英伟，异于弱女之态，人或见之，不敢正视。其后太上老君与玄古三师，降而度之，授以飞升之道，先于八百白日升天。化侧有潭，其水常赤，乃古之神仙炼丹砂之泉。浮山亦名万安山，上有二师井，饮之愈疾，今以真多之名，故为真多化也。八百又于什邡仙居山，三月八日白日升天。（《太平广记》卷六一）


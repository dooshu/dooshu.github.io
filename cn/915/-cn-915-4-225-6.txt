◇侍中箴

皇矣圣上，神居天处。勤求俊良，是弼是辅。匪懈于位，庶工以序。昔在周文，创德西邻。勖闻上帝，赖兹四臣。辛尹是访，八虞是询。济济多士，用有勋。文公钦若，越兴周道。亦惟先正，克慎左右。常伯常任，实为政首。降及厉王，不祗不恪。昵彼宗夷，用肆其虐。惟败天命，寇戎并作。圮坠宗绪，寝庙靡托。无曰我贤，不选至亲。无曰我仁，妄用嬖人。籍闳饰颜，秽我神武。邓通擅铸，不终厥后。中书窃命，石弘作祸。高安断袂，哀用无主。侍中司中，敢告执矩。（《初学记》十二。案：《古文苑》以为崔瑗作）


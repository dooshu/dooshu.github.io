○迁昭帝陵敕

朕顾惟寡德，获嗣丕图，奉先之道尝勤，送往之诚靡怠。爰自重兴庙社，载展郊，旋荡涤於瑕疵，复涵濡於庆泽。盖忧劳靖国，旷坠承祧，御朽若惊，涉川为惧。繇是推移岁月，郁滞情怀。恭念昭宗晏驾之辰，少帝登遐之日，咸罹虺毒，遽殒龙髯，委冠剑於仇雠，山陵於枭獍。静惟规制岂叶度程，存怆结以弥深，固寝兴而增惕。虔思改卜，式慰允怀。宜令所司别选园陵，备礼迁葬，贵雪幽明之故，以申追慕之心。凡百臣寮，体朕哀感。


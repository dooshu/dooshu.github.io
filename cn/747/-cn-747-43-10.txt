○追赠兴王佋为恭懿太子诏

厚礼所以饰终，易名所以表行。况表锺天属，宠及襃封。载畴加等之美，式备元储之赠，永怀轸念，有恻彝章。第十二子故兴王佋，育庆璿源，分华若木，天资纯孝，神假聪明。河间聚书，幼闻乐善之旨；延陵听乐，早得知音之妙。顷以暂婴沈瘵，殆积旬时，而资敬益彰，颖悟逾爽。爱亲之恋，言不间於斯须；告诀之辞，事先符於梦寐。顾惟至性，实切深哀。将胙土析珪，载崇藩乾，闻《诗》对《易》，爰就琢磨。方冀成立，岂期夭丧。瑶英始茂，遽摧於当春；隙驷俄迁，忽沈於厚夜。兴言痛悼，悯惜良深。宜贲宠於青宫，俾哀荣於元穸。可赠太子，谥曰恭懿。庆缘丧葬，所司准式。仍令兼京兆尹刘晏充监护使，少尹陶锐为副。主者施行。


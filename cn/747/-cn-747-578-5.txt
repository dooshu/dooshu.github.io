○送李渭赴京师序

过洞庭，上湘江，非有罪左迁者罕至。又况逾临源领。下漓水，出荔浦，名不在刑部而来吏者，其加少也固宜。前予逐居永州，李君至，固怪其弃美仕、就丑地，无所束缚，自取瘴疠。后予斥刺柳州，至于桂，君又在焉，方屑屑为吏。噫！何自苦如是耶？明时宗室属子当尉畿县。今王师连征不贡，二府方汲汲求士土。李君读书为诗有干局，久游燕、魏、赵、代间，知人情，识地利，能言其故。以是入都，干丞相，益国事，不求获乎已，而己以有获。予嫉其不为是久矣。今而曰将行，请予以言。行哉行哉！言止是而已。


○甄录伪蜀官员奏（同光四年二月中书门下）

伪蜀官员，先有赦旨黜降。近者员数极多，相次到阙，并是未承前敕，虑抱忧疑。宜令御史台具所到官员出身历任，三代家状，约伪官品秩，准前敕次第，当拟同正官奏复。如是伪蜀将相，家属稍多，即於山东州府安置。如位卑家属少者，或是本朝旧人，有骨肉见在班行，即任便居止。或是三川居人，愿还本土，亦俟三两日放归本处。或有本朝曾登科第，历任班行，材器为众所知，可以甄录，即续具人才，酌量奏拟。








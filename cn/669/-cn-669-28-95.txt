95　天子廢置出於士卒　唐明宗之報應


天子之廢置出於士卒，自唐明宗始也。明宗以此得之，而反爾之報，在其後人。

【全云】明宗之報亦烈矣，從榮、從益、從厚皆以不良死，并從珂亦不得全。嗚呼，是殺繼岌之續也！

【元圻案】五代史唐紀：「明宗世本夷狄，太祖養以爲子，賜名嗣源。趙在禮反於魏，大臣請遣嗣源討賊。嗣源至魏，兵變，嗣源入于魏，與在禮合，以其兵南。莊宗崩，入洛陽，即位。長興四年十一月，秦王從榮以兵入興聖宫，不克，伏誅。愍帝，明宗第五子從厚也，封宋王。從榮誅死，明宗病甚，召王于鄴。而明宗崩，即位于柩前。廢帝本姓王氏，明宗養以爲子，名曰從珂，封潞王。愍帝即位，潞王益自疑，遂據城反。愍帝出居于衞州，以太后令降爲鄂王。潞王即位，弑鄂王。清泰三年十一月，契丹立晉。閏月，帝崩。」注曰：「帝自焚死。」唐家人傳：「莊宗五子，長曰繼岌，封魏王。明宗兵反，入京師。李從襲勸繼岌馳趨京師，以救内難。行至渭河，西都留守張籛斷浮橋，繼岌不得渡，乃循河而東，至渭南，左右皆潰。繼岌縊死。」案：明宗四子：從璟，從榮，從厚，從益。從榮誅死；從厚即愍帝，爲廢帝從珂所弑；從益爲漢高祖所殺；從璟爲元行欽所殺。






6　楊炯敘文對的語工　魯恭守中牟有三異　傅琰斷野父争雞　楊炯與王盧駱並稱四傑


楊盈川敘郡守云：「代臨本州，則元賓之父喜形於色；繼爲本守，則張翕之子迎者如雲。」桓州刺史建昌公王公神道碑。敘縣令曰：「仁之所懷，幼童不能擊將雛之雉；案：余友王汾原曰：「禮記『父没而不能讀父之書』，『母没而桮棬不能飲焉』，鄭訓『能』爲『忍』，盈川蓋本於此。」明之所斷，老父不能争食粟之雞。」此聯不知見何文，當攷。對的語工。

【元圻案】北史畢衆敬傳：「衆敬，小名奈〔一〕，東平須昌人也。子元賓，拜兖州刺史。父子相代爲本州，當世榮之。時衆敬以老還鄉，常呼元賓爲使君。每元賓聽政時，乘板輿出至元賓所，先遣左右敕不聽起，觀其斷決，忻忻然喜見顔色。」〇後漢書卭都夷傳：「太守巴郡張翕，政化清平，得夷人和。天子以張翕有遺愛，乃拜其子湍爲太守。夷人歡喜，奉迎道路。曰：『郎君儀貌類我府君。』」〇華陽國志序志曰：「越嶲太守張翕，字叔陽，安漢人。太守張璊，翕子。」璊，後漢書作「湍」，未知孰是。〇今本東觀漢記十九：「魯恭，字仲康，扶風人。拜中牟令。時郡國螟傷稼，犬牙緣界，不入中牟。河南尹袁安聞之，疑其不實，使仁恕掾肥親往察之，恭隨行阡陌，俱坐桑下，有雉過，止其旁。旁有兒童，親曰：『何不捕之？』兒曰：『雉方將雛。』親默然有頃，與恭訣曰：『所以來者，欲察君治迹耳。今蟲不犯境，此一異也；化及鳥獸，此二異也；豎子有仁心，此三異也。』因還府，具以狀白安。」後漢書魯恭傳文同。〇南史循吏傳：「傅琰，字季珪，北地靈州人也。爲山陰令，有二野父争雞，季珪各問何以食雞，一人云粟，一人云豆。乃破雞得粟，罪言豆者。縣内稱神明，無敢爲偷。」〇讀書志：「楊盈川集二十卷。晁氏曰：『唐楊炯也，華陰人。顯慶六年舉神童。授校書郎，終盈川令。炯博學，善屬文，與王勃、盧照鄰、駱賓王以文辭齊名，稱王、楊、盧、駱四才子，亦曰「四傑」。炯自謂：「吾愧在盧前，恥居王後。」張説曰：「盈川文如懸河，酌之不竭。恥王後，信；愧盧前，謙也。」』」今存十卷，四庫全書著録。

〔一〕「名奈」，原作「字佘」，據中華本北史卷三九畢衆敬傳改。






第三十一出　夫妇叩窑

【菊花新】〔小生上〕自恨生来时不利。遭此孤穷。十分惭愧。未知何日上云梯。那时节纔显得英雄豪气。

懊恨家兄忒薄情。将吾赶出受艰辛。未知何日身荣贵。撇去窑中方称心。今晚夜深人静。不免将窑门开看则个。

【粉蝶儿】只见玉兎东生。寂寂夜深人静。冷淸淸掩上窑门。纸衾单。芦席冷。孤眠独醒对寒灯。知他是甚般情兴。

不免将窑门闭上。看书消遣。

【石榴花】关上破窑。举目又无亲。回头只有影随身。仰观疎疎剌剌半天星。魆律律地冷风刮起灰尘。书。我待不看你。无可散闷。待看你。这风色又紧。怎么好。将他误人书越越的问几声。你直恁地悞得索性。守着你卖不得。吃不得。那些一字直千金。

〔生旦上〕心忙来路远。事急出家门。只因差一念。现出万般形。〔旦〕官人。这裏想是叔叔窑裏。你去叫一声看。〔生〕娘子。还是你叫。〔旦〕开门。开门。

【红芍药】〔小生〕蓦听得甚人敲门。莫不是廵捕军兵。〔旦〕开门。〔小生〕仔细听来却是妇人声。且住。记得金精曾戏窦仪。你是何方兴妖鬼精。〔旦〕我是良人。〔小生〕旣是良人。因何夜扣门。莫非是见情思景。待我把这门再紧拴上。劝伊家及早回心。莫敎恼乱春心。

〔旦〕我不是别人。是你嫂嫂。〔小生〕嫂嫂。你在家行不动尘。笑不露齿。半夜三更。擅离夫主私扣小叔之门。是何道理。每常十分贤慧。今日如何这般顚倒。〔旦〕叔叔。你开了门。我自有话和你说

【大影戏】〔小生〕嫂嫂行不由径。〔旦〕开门。〔小生〕我应是不开门。自来嫂叔不通问。休敎说上梁不正。〔旦〕你哥哥也在这裏。〔小生慌介〕呀。忽听得一声唬了我魂。战战兢兢。进退无门。心儿裏好闷。我便猛开了门。任兄长打一顿。

〔生〕兄弟开门。〔小生〕我待不开。又道我不敬其兄。待开门。这一顿打骂不小。且住。就打有贤达嫂嫂在旁解劝。也说不得了。只得拚兄长打一顿罢。〔开门见生慌介生见小生跪介小生亦跪扶生介〕

【念佛子】〔小生〕往日哥打骂人生怒嗔。今日缘何战兢跪咱每。请兄起来休还礼。男儿膝下有黄金。〔生〕兄弟。你如今是我的哥哥了。〔小生〕反把兄为弟。弟为兄。休失了尊卑名分。莫坏了家法。败乱人伦。

〔背介〕平日哥哥见了我。不是打。便是骂。今日为何这般相待。必有缘故。不免问嫂嫂。〔转介〕请问嫂嫂。哥哥今夜为何这等慌张。却为甚事来。〔旦〕官人。叔叔是自家人。就说与他知道。〔生〕好教兄弟得知。我后门首杀死一个人。今夜特央兄弟去抬一抬尸首。〔小生〕元来哥哥杀了人。要我去抬尸。我且试他一试。只说不肯去。看他如何。哥哥。

【缕缕金】你平白地将咱赶出门。杀人来唤我去埋形。你今有些不干净。须要对证。〔生旦作慌介小生〕唬得他夫妇战兢兢。一个个胆丧心惊。

〔旦〕休恁的说。叔叔是读书之人。君子不念旧恶。〔小生〕我方纔是假意试你。休得惊慌。请问哥哥杀了几人。〔生〕兄弟。只是一个。〔小生〕哥哥嫂嫂放心。便杀了十个。兄弟替哥哥承当。不必忧心。〔旦〕官人。今日可见亲疎。〔生〕是我不是。不要说起了。〔旦〕官人。你有钱有酒多兄弟。上阵无过父子兵。

【越恁好】〔小生〕与君同气。与君同气。一个父娘生。难忘了这些恩和义。手足亲。从今休得再讲论。倘或事生发。哥哥。你莫胡招认。兄弟替着哥哥认。

【尾声】打虎须还亲兄弟。上阵无过父子兵。自今莫把亲为陌路人。

〔末上〕受人之托。必当终人之事。大员外教我来杀了小官人。这裏已是窑边。门儿半开半掩在此。〔作听介〕且住。怎么员外院君都在裏面。想必是院君劝员外回心转意了。今日和顺。我不免假意赶进去。只说杀人。看他每如何。〔赶进介〕杀人。〔生扯末私语介〕吴忠。你藏过了刀。我与二官人和顺了。〔末〕可喜可喜。〔进见介小生〕你是吴忠。来做什么。〔生〕我今早着他送些盘缠与你。不道他这时候纔到。〔末〕正是。早上蒙员外教小人送一锭钞与小官人做盘缠。小人因去讨帐。故此来迟了。望恕小人之罪。〔生〕吴忠。我如今迎取二官人在家同住。这锭钞你将去备些酒席。我与二官人回来飮宴。〔末〕小人理会得。

【四边静】〔生〕思之两个忘恩的。敎人恨切齿。错认定盘星。都缘我不是。〔合〕把从前是非。再休提起。从此永团圆。骨肉再和美。

【前腔】〔旦〕当初你共他结义。效关张胜刘备。死事替承当。抬尸怎不去。〔合前〕

【前腔】〔小生〕不拣甚事都休理。交付与小兄弟。都莫管尸骸。孙荣背将去。〔合前〕

【前腔】〔末〕思亲念旧回心意。吴忠甚欢喜。人道院君贤。今日果如是。〔合前〕

当初错认定盘星。今日方知亲是亲。

自古路遥知马力。果然日久见人心。




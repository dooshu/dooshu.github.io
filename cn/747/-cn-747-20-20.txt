○加宋王成器等三公制

门下：古有知道於通，精辨於物，可以调阴阳，节风雨者，委之三事，以康万人，鼎铉之谓也。司空兼扬州大都督上柱国宋王成器、益州大都督兼右卫大将军申王成义、单于大都护兼右金吾卫大将军邠王守礼等，并明德茂亲，崇儒乐善，为国翰屏，当朝羽仪。岂其朱茀之诗，美则《缁衣》之咏，宁止爱均花萼，礼锡苴茅而已哉！必能论道经邦，佐朕为政，俾允升台之望，宜膺补衮之阙。成器可太尉兼扬州大都督，成义可司徒兼并州大都督，守礼可司空，勋如故。主者施行。


○详定封禅仪诏

肇有蒸庶，树之司牧，载籍所纪，风烈犹存。至於道洽品物，功成宇县，天眷彰於符瑞，人事表於隆平，莫不增封岱宗，广禅梁甫，荣镜六合，对越三神。前圣所以垂其尊名，后王所以仰其休烈，盖繇此也。自火德既衰，三光分裂，金行失御，九鼎沈沦，诸华竞逐，彝伦大坏。虽周室削平赵魏，隋氏混一文轨，而金革之事，未戢於封疆；雅颂之音，弗闻於朝廷。遂使至教阙如，淳风莫反。齐郊绝类帝之礼，日观缺升中之仪，其已久矣。

朕丕膺景命，嗣守洪基，承大乱之馀，当率土之责。负扆兴惕，纳隍在虑，上凭宗社之灵，下资士庶之力。草昧伊始，援干戈以靖乱；区夏既平，宏礼乐以纬俗。尉候无警，菑畬有年，比屋咸保其欢，含气不违其性。殊方异域，尽地界而来庭；应图合牒，殚天符而表面。缅怀前载，详求诸己，岂伊寡德，能致此乎？固乃上元所叶赞也。而群公卿士，百辟庶僚，固陈人祗之意，请遵封禅之典，推而不居，至於数四。文武之情弥切，内外之议日闻，诚请频繁，淹历年载。朕继迹百王，因心万物。上奉苍昊，义在荐功；下抚黎元，方祈厚福。既迫兹理，敢不祗从，猥以眇身，齐美上代，永言夙志，凛乎增惕。可以来年二月有事泰山。所司宜与公卿并诸儒士及朝臣有学业者详定其仪，博考圣贤之旨。以允古今之中，务尽诚敬，称朕意焉。


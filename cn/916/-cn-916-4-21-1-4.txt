【四非歌】

〖汉武帝内传曰：王母又命侍女四非答歌曰：〗

晨登太霞宫。挹此八（《诗纪》作枇杷。）王（诸真歌颂作王。《御览》作玉水。）兰。夕入玄元（《御览》作圃。）阙。采蕊掇（《云笈七签》作拨。诸真歌颂同。）琅□。濯足匏（《御览》作瓠。）瓜河。织女立津盘。吐纳挹（《御览》作抱。）景云。味之当一餐。紫微何济济。□□（《云笈七签》作琼。诸真歌颂同。）轮服（内传作复。）朱丹。朝发汗漫府。暮宿勾（《御览》作钩。）陈垣。去去（《云笈七签》作之。诸真歌颂同。）道不同。且各（《诗纪》作吝。）体所安。二仪设（内传作没。《云笈七签》、诸真歌颂作复。）犹存。奚疑亿万椿。莫与世人说。行尸言此难。（○汉武帝内传。《云笈七签》九十六。诸真歌颂。《诗纪外集》一。又《御览》五百七十二引兰、□、盘、餐、垣、难六韵。○逯案。四非。《御览》作田四非。《云笈七签》等作田四妃。）


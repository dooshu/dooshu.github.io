○盛德日新赋（以“修乃无已，尧舜何远”为韵）

皇德弥盛，宸心未休。虽昭昭而光启，犹日日以勤修。常怀姑务之情，渐宏帝道；转见增光之美，益阐王猷。岂非潜契无为，思齐不宰。诚荡荡之可及，故汲汲而罔怠。所以宅八极，家四海。实宪文之道长，信鉴武之功倍。惕如驭朽，化行克协於明哉；忧若纳隍，令出必资乎慎乃。是故将致丕洽，克勤诞敷。亭育覃於九有，英明上合於三无。每俨形容，建前王之标表；未尝晷刻，废哲後之规模。怀德兮如斯，好生兮何已。承昌运兮咸称鼎盛，在圣躬兮宁惟玉比。旋立後图，亟更前轨。盖垂法於列辟，非取规於君子。由是祚既起汉，仁惟纂尧。式孚已及於千品，克懋匪由乎一朝。振三代之风，咸知允叶；绍百王之业，是谓光昭。自可国肥，讵徒身润。焦思无惭於夏禹，膻行远符於虞舜。遂使卿云瑞露，皆感之以呈祥；凿齿雕题，具怀之而纳赆。况乎混文轨，倒干戈。惟馨之义斯在，既饱之人若何。播以乐章，八音而尽善尽美；导乎邦政，万物而无偏无颇。大矣哉！垂拱端居，风行草偃。全臻教化之要，渐积邦家之本。臣知合天地而日新又新，岂致君之云远。


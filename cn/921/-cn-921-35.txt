第三十五出 并封

（生袍笏上）汉使初回博望槎，衣沾余蜃入京华。重随鸳鹭朝天日，屈指星期尚未瓜。——下官石坚，奉使琉球，还朝复命，官里尚未升殿，且在朝房伺候。

（末扮番使执笏，老旦、丑扮胡女随上）夷夏从今已一家，陪臣两度入京华。冕旒亲睹朝仪盛，归去还从部曲夸。自家琉球国相便是。俺主受了天朝封册，差俺备了胡女、方物，前来谢恩，不免随天使入朝则个。

（外袍笏上）治国齐家道本同，看来难做是家翁。痴聋装不到头处，拱手前来问至聪。下官曹有容，为二女姻事，备有表章，须索随班具奏。

（内作升殿介）丹墀下一应官员，有文表各自披宣。

〖越调慢词·入破〗（生）奉差臣，石坚启：前日承恩旨，命微臣赍仁敕，册中山，备侯礼，永固藩篱。臣谨竭愚鞭驽，奉命前去。所幸微臣，乘风破浪，仗天威，海若波臣效力，未届期而至。读圣谕授冠履，听恩诏无不欢喜；一国君臣，北面呼嵩震地。诏开时，雕凿夷民，聚观似蚁。

〖破第二〗口称汉官，如此威仪美。遐方殊俗，方知膻骼堪鄙。拟从今日，冠裳世奉，腥膻略洗。没齿难諠，圣人有斐。

〖衮第三〗使事告成，不终日，旋把归装理。风伯效灵，转去帆，如一苇，旬日星槎早舣。伏念微臣，覆餗旷官有愧。拜丹墀，敬复命陈言，谨伏阙待罪。

〖歇拍〗（末）天使奏毕，陪臣斯启：臣主荷蒙兹隆遇，遥拜表，谢皇慈。仍着微臣，谨贡区区筐篚，列丹墀。伏冀麾存，曷胜慰私。

〖中衮第五〗（外）翰院待罪，微臣启：臣老今垂死，孑尔一身，前无妻，后无子，实堪悲。膝下茕茕，止生一女在闺；已与石坚，永效唱随。

〖煞尾〗止为旧时，曾抚螟蛉女，岂知彼亲在日受人笄，遇流离，信音稀。及今细访，知是石坚原配。事虽奇，理出寻常，势难敌体。

〖出破〗将来妾号竟谁归？伏乞正名位。念老臣，齐家寡术深知愧，兹无任恃恩冒渎，悚栗徬徨之至！

（小生扮内官，捧诏上）圣旨下：石坚妙龄奉使，练达有加，着该部纪功，加升品级。中山王遣使酬恩，深加国体，着中书写诏劳谕。曹有容所奏姻事，风化攸关，自应合配。长女矢贞不二，妇德可嘉；次女虚阃待贤，休风可式。二女不分妻妾，并封夫人，各赐胡女一名，以充侍媵。谢恩。

（众谢恩介）

〖黄钟过曲·滴溜子〗皇恩遍，皇恩遍，人人遂意。呼嵩罢，呼嵩罢，欢声似沸。事情说来堪异，一封下九重，两贤媲美。这段姻缘，传遍四夷。

（生）胡姬备媵不寻常，

洗却和番耻百场。

（外）明日大开花烛宴，

（末）可容倭客打新郎。








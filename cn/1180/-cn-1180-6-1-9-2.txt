请酌减增造段匹疏


伏蒙发下工科都给事中王道成等请酌减织造段匹一本。臣等查得先该承运库太监孔成等，以赏赐夷人，段匹缺乏，题请行南京、苏、松、浙江等处增织，于内又将上用袍服等项，并请织造，共该七万三千匹。奉圣旨：“工部知道。”今科臣王道成等，因见东南地方，灾伤重大，民力罢敝，恐加派扰民，故有此奏。

臣等看得岁造段匹，原有定额。祖宗朝计一岁所造，赏赉诸费，尚有赢余。至嘉靖年间，赏赉无时，每称缺乏，乃行文于该地方增织，谓之“急缺段匹”。然亦间一行之，非可为常例者也。今查万历三年，该库已称缺乏，请于岁造之外，添织九万有余。其时以大婚礼重，赏赐浩繁，该部不得已钦遵明旨，设法措处。然闻之各地方库藏，搜括已尽，经今四年，方得织完。而添织之旨又下，计该库所开数目，度其所费，非得银四五十万，不能办此。索之库藏，则库藏已竭；加派小民，则民力已疲。况今岁南直隶、浙江一带，皆有水灾，顷蒙特恩，破格蠲赈，又取回织造太监，罢困之民，方得更生。乃又重复加派，子惠之恩未洽，诛求之令即施，非圣慈所以爱养元元、培植邦本之意也。民穷财尽，赋重役繁，将来隐忧，诚有不可胜讳者。科臣所奏，宜留圣心。

臣等看得该库偶因三卫夷人赏赐段匹，缺少虎豹一样服色，及近年北虏俺答款贡，岁增赏赉，溢于旧数，故题请添织。以上二项，委不可已。至于上供御用等项，则近年南京太监许坤，苏杭太监孙隆织进御前者，已自足用，不必又取办于岁造矣。臣等愚见，伏乞圣明再谕该库，查北虏俺答一宗赏赐，一岁约该几何，及三卫夷人虎豹服色缺少几何，照数行该地方添织，即作岁造之数，其余皆可停止。惟冀俯从科臣之言，一概减半织造。其支费银两，敕下户、工二部酌处，免复加派小民，庶近日蠲恤之旨不为虚文，罢极之民少得苏息也。臣等职在帷幄，蒙皇上心膂之寄，岂不知国用浩繁，事在难已，敢故为节省之言，以沽违拂之誉？但事关邦本，不得不为深长之虑。伏望圣慈宥其愚昧，裁酌施行。

（奉圣旨：东南地方既有灾伤，这段匹等项准减半织造。其支费银两，着户、工二部措处，毋得加派小民。钦此。）






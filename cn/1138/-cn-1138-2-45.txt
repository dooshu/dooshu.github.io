华州同东云雏王心古过孙氏竹园

其一


郑县城南此解鞍，雨馀芳草逼人寒。
落霞倒映花千色，新粉轻摇竹万竿。
绕树黄鹂声睍睆，当楼青嶂势巑岏。
何当二仲频来往，载酒吹箫月下看。

其二

暂缓王程得胜游，园林初霁似清秋。
主人何必戴安道，佳客无如王子猷。
雅有暮云供徙倚，况逢山色倍销忧。
卜居欲就筼筜谷，回首风尘愧白鸥。


●卷九十六　宗庙考六

○祭祀时享（荐新）

有虞氏四时之祭名：春曰礿（礿，薄也。春物未成，其祭品鲜薄。又云新菜可礿），夏曰禘（禘者，次第也。夏时物虽未成，宜依时次第而祭之），秋曰尝（新榖熟而尝之），冬曰烝（烝，进也。冬物成，进其品也）。其祭尚气，《郊特牲》云"血、腥、焰祭，用气也"（尚，谓贵，而祭祀之时先荐用气物也。血，谓祭初以血诏神於室。腥，谓朝践荐腥肉於堂。焰，谓沈肉於汤，次腥亦荐於堂。以血、腥、焰三者而祭，是用气也。以其并未熟，故云用气也）。法先迎牲，杀之取血，告於室，以降其神，然後用乐而行祭事。其祭贵首。

夔曰：戛击鸣球，搏拊琴瑟以咏，祖考来格。虞宾在位，群后德让（戛击，是作用之名，非乐器。故以戛击为柷敔。搏拊形如鼓，以韦为之，实之以糠，击之以节乐。球，玉磬。以合堂上之乐。此舜庙内堂上之乐。以下云"下管"，故知此在堂上也。所谓虞宾，丹朱王者後，以故称宾）。下管鼗鼓，合止柷敔（堂上下乐，各有柷敔。上言戛击，以作用言，此以器言，互相备）。笙镛以间，鸟兽跄跄（吹笙击钟，相间而作，鸟兽化德，相率而舞）。箫《韶》九成，凤凰来仪（《韶》，舜乐名。言箫见细器之备。成，犹终也。每曲一终，必变更奏，故《经》言九成，《传》言九奏，《周礼》谓之九变，其实一也。备乐九终，而致灵鸟）。

夏氏时祭之名，因有虞。其祭贵心，用昏。

殷礿禘烝尝，亦因虞、夏之制。《王制》云："春礿，夏禘，秋尝，冬烝（郑元云"此夏、殷之法。"）。"其祭尚声。《郊特牲》云："殷人尚声，臭味未成。涤荡其声，乐三阕，然後出迎牲。声音之号，所以诏告於天地之间也（疏曰"殷人尚声"者，先奏乐也。"臭味未成"，谓未杀牲也。"涤荡"，犹摇动也。既尚声，故未杀牲，而先摇动乐声，以求神也。"乐三阕，然後出迎牲"者，阕，止也，奏乐三遍止，乃迎牲入杀之。"声音之号，所以诏告於天地之间也"者，解以先奏乐之义，言天地之间虚豁亦阳也，言鬼神在天地之间，声是阳，故用乐之音声号呼告於天地之间，庶神明闻之而来，是先求阳之义也）。"其祭贵肝，用日出。

传"乐以迎来，哀以送往，故禘有乐而尝无乐"。（迎来而乐，乐亲之将来也。送去而哀，哀其享否不可知也。小言之，则为一祭之间，孝子不知鬼神之期。推而广之，放其去来於阴阳。放，方往反。疏曰：一祭比於一年，其事为小，故云"小言之，为一祭之间"，既不知鬼神之来去期节，故祭初似若来，故乐；祭末似去，故哀。据孝子之心，虽春有乐及钟鼓送尸，孝子之心祭末犹哀也。云"推而广之，放其去来於阴阳"者，解经云"故禘有乐，而尝无乐"二句也，言推此一祭而广论一年，放神之去来似阴阳二气。但阳主生长，春夏阳来似神来，故春夏祭有乐。秋冬阴，象神去，故秋冬祭无乐。然周礼四时之祭皆有乐，殷则烝尝祭亦有乐。故那诗云"庸鼓有儖，万舞有奕"，下云"顾子烝尝"，则殷秋冬亦有乐者。熊氏云，殷秋冬但有管弦之乐。又云烝尝全无乐。故其义已具《郊特牲》）凡祭有四时，春祭曰礿，夏祭曰禘，秋祭曰尝，冬祭曰烝（谓夏、殷时礼也）。礿、禘，阳义也；尝、烝，阴义也。禘者，阳之盛也，尝者，阴之盛也，故曰莫重於禘、尝（疏曰："禘祭在夏，夏为炎暑，故为阳盛。尝祭在秋之时，阴功成就，故为阴盛。"）。古者於禘也，发爵赐服，顺阳义也；於尝也，出田邑，发秋政，顺阴义也（疏曰："爵命是生养之事，故属阳。国地是土地之事，故属阴也。"）。故记曰："尝之日，发公室，示赏也。草艾则墨，未发秋政，则民弗敢草也（艾，音刈。疏曰：以记录之前，先有此记之文，故作记者载此前记之文，所以言"记曰"也。此记云尝祭之日，发出公室货财以示赏也。"草刈则墨"者，谓初秋草堪艾给炊爨之时，则行小刑之墨。人君未发行秋政，则民不敢艾草也）。"

《陈氏礼书》曰："商礼春曰礿，夏曰禘，而五年之禘为大禘。《诗　颂》'长发，大禘'是也。周礼春曰祠，夏曰礿，而五年之禘不称大焉。《诗　颂》'雍，禘太祖'是也。"

周祭，春曰祠（祠之言食），夏祭曰礿（新菜可礿），秋祭曰尝，冬祭曰烝。以禘为殷祭之名，其祭尚臭。《郊特牲》曰："周人尚臭，灌用鬯臭，郁合鬯，臭阴达於渊泉。灌以圭璋，用玉气也。既灌，然後迎牲，致阴气也。萧合黍稷，臭阳达於墙屋，故既奠，然後焫萧合膻芗（焫，如悦反。膻，音馨。芗，音香。灌，谓以圭瓒酌鬯，始献神也。已，乃逆牲於廷杀之，天子诸侯之礼也。奠，谓荐熟时也。《特牲馈食》所云"祝酌奠於鉶南"是也。萧，芗蒿也。染以脂，合黍稷烧之。《诗》云"取萧祭脂"疏曰："周人尚臭"者，周礼变於殷，故先求阴尚臭也。臭，谓鬯气也。未杀牲，先酌鬯酒灌地以求神，是尚臭也。郁，郁金草也。鬯，谓鬯酒煮郁金草和之，其气芬芳，调鬯，故云"郁合鬯"也。用郁鬯灌地，是用臭气求阴达於渊泉也。"灌以圭璋，用玉气也"者。王肃云："以圭璋为瓒之柄也"，瓒所以〈奭斗〉鬯也，玉气洁润，灌用玉瓒，亦求神之官也。玉气，亦是尚臭也。"既灌，然後迎牲"者，先求神後迎牲也。先灌，是先求阴也。"萧合黍稷"者，周人後求阳也，取萧草及牲脂膋合黍稷烧之也，此谓馈食时也。"臭阳达於墙屋"者，谓以萧合黍稷之臭气求阳达於墙屋也）。"其祭贵肺，用朝及闇。

传：凡祭慎诸此，魂气归於天，形魄归於地，故祭求诸阴阳之义也。殷人先求诸阳，周人先求诸阴。

《陈氏礼书》曰："《祭义》曰'夏后氏祭其暗，商人祭其阳，周人祭日，以朝及暗'。《檀弓》曰'夏后氏大事用昏，商人大事用日中，周人大事用日出'。然则《春秋》书之大事於太庙。《传》称国之大事在祀与戎，则祭亦大事也。夏尚黑，用昏，故祭其闇。商尚白，用日中，故祭其阳。周尚赤，用日出，故祭以朝及闇（郑氏谓阳读为"日雨日暘"之暘。以朝及闇，谓终日有事）。盖三代正朔之所尚：正，则夏以建寅，商以建丑，周以建子；朔，则夏以平旦，商以鸡鸣，周以夜半，是皆夏据其末，商、周探其本，则祭之早晏亦若此也。《少牢》大夫之祭，宗人请期，曰'旦明行事'。子路祭於季氏质明而始行事，晏朝而退，孔子取之。此周礼也。然礼与其失於晏也，宁早，则周虽未明之时，祭之可也，故曰'以朝及闇'。《周官》鸡人凡国事为期，则告之时，宗伯祭之日，告时於王。盖鸡人告於宗伯，宗伯告於王，然後行事。"

朱子曰："《仪礼》所存惟《少牢馈食》、《特牲馈食》礼，是大夫、士礼兼，又只是有馈食。若天子祭，便合有初间祭腥等事。如所谓建设朝事，燔燎膻芗。若附《仪礼》，此等皆无入头处。意欲将《周礼》中天子祭礼逐项作一总脑，却以《礼记》附，如疏中有说天子处，皆编出。因云某已衰老，其间合要理会文字，皆起得个头在，及见其成，不见其成，皆未可知。万一不及见此书之成，诸公千万勉力整理得成，此书所系甚大。"

大宗伯之职："以吉礼事邦国之鬼神示"，"以肆献祼享先王，以馈食享先王，以祠春享先王，以禴夏享先王，以尝秋享先王，以烝冬享先王"。（示音祇。肆，他历反。祼，古乱反。禴，馀若反。宗庙之祭，有此六享。肆献祼、馈食在四时之上，则是祫也，禘也。肆者，进所解牲体，谓荐熟时也。献，献礼，谓荐血腥也。祼之言灌，灌以郁鬯，谓始献尸求神时也。《郊特牲》曰："魂气归於天，形魄归於地，故祭所以求诸阴阳之义也。殷人先求诸阳，周人先求诸阴"，灌是也。祭必先灌，雨後荐腥、荐熟，於祫逆言之者，与下其文，明六享俱然。祫，言肆献祼；禘，言馈食者，著有黍稷，互相备也。疏曰：云"祭必先灌，乃後荐腥、荐熟，於祫逆言之者，与下共文，明六享俱然"者，如向所说先灌讫，王始迎牲；次腥其俎，腥其俎讫，乃焰；焰祭讫，始迎尸入室，乃有黍稷，是其顺也。今此经先言肆，肆是馈献节；次言献，献是朝践节；後言灌，灌是最在先之事，是於祫逆言之也。言"与下共文，明六享俱然"者，既从下向上为文，即是於下五享与上祫祭皆有灌、献、肆三事矣，故云"六享俱然"）

黄氏曰：先儒以肆为肆解牲体，献为献醴，肆献祼，谓灌而後荐腥、荐熟，差次荐献之节固如此。然《典瑞》"祼圭有瓒，以肆先王"，《司尊彝》"郁齐献酌"，则肆献皆用祼而为名也。若以为祼而後肆献故以为名，则义犹得通。然《小宗伯》"王崩太肆，以秬鬯渳"；《太祝》"大丧，始崩，以肆鬯，渳尸"，不可亦为肆解牲体矣。是则肆献专为祼，但不知其义为何如也。先儒又以肆献馈食为禘祫宗庙四时之祭，其外有禘祫禘，追远祫，合食宜，为庙祭之首。然天子之礼亡，今诸儒所言祭祀之节，皆杂出经传，意类推次，难遽信也。宗庙之祭，皆有牲体，皆有黍稷，而独以肆献为祫，馈食为禘，不知其义何以为据。

杨氏曰：愚按《典瑞》"祼圭有瓒，以肆先王"，《司尊彝》"郁齐献酌"，则肆献祼，即祼也。祭以祼，为重祼，所以降神，《祭统》云"祭之属莫重於祼"是也。祭以馈熟为正，正祭之时，祝官以祝辞告於主，《郊特牲》云"直祭祝於主"是也。凡四时之祭皆然，举其要，故在四时之上。

仲春之月，天子乃鲜羔开冰，先荐寝庙（鲜，当作献。献羔，谓祭司寒也，祭司寒而出冰，先荐於宗庙，乃後赋之）。孟夏之月，农乃登麦，天子乃以彘尝麦，先荐寝庙（登，进也。麦新气尤盛，以彘食之，散其热也。彘，水畜也）。仲夏之月，农乃登黍，天子乃以雏尝黍羞，以含桃先荐寝庙（此尝雏也，而云以尝黍，不以牲主榖也。必以黍者，黍，火，榖气之主也。雏，鸡也。疏云："如郑此言黍非新成，直取旧黍，与雏同荐之，故下孟秋云'农乃登黍'。注云，黍稷於是始熟，明仲夏未熟。蔡氏以为此时黍新熟，今蝉鸣黍是也，非郑义也。按《月令》诸月无荐果之文，此独羞含桃者，以此果先成，异於馀物，故特记之，其实诸果亦时荐。"）。孟秋之月，农乃登榖，天子尝新，先荐寝庙。仲秋，以犬尝麻，先荐寝庙。季秋，以犬尝稻，先荐寝庙。季冬，命渔师始渔，天子亲往，乃尝鱼，先荐寝庙。

长乐陈氏曰："先儒谓庙藏神主，而祭以四时；寝藏衣冠几杖之具，而祭之以新物。然《国语》曰'大寒取名鱼、登水禽，尝寝庙'。《月令》四时新物皆先荐寝庙。盖有寝者荐於寝，无寝者荐於庙，非谓荐止於寝也。"

严陵方氏曰："既曰寝，又曰庙，何也？盖王者之於祖祢，以人道事之则有寝，以神道事之则有庙。天子七庙，而《周官》隶仆止掌五寝者，以二祧将毁，先除其寝，事有渐故也。祭，神道也；荐，人道也。"

传：始杀而尝（建酉之月，阴气始杀，嘉榖始熟，故荐尝於宗庙），闭蛰而烝（建亥之月，昆虫闭户，万物皆成，可荐者众，故烝祭宗庙。《春秋》桓公五年《左氏传》）。中夏，教茇舍。遂以苗田，如蒐之法，献禽以享礿（中，音仲。夏同。茇，蒲末反。茇舍，草止之也。夏田为苗择取不孕任者。礿，宗庙之夏祭也。冬夏，田主於祭宗庙，阴阳始起，象神之在内。疏曰：以草释茇，以止释舍，军有草止之法云。冬夏，田主於祭宗庙，阴阳始起，象神之在内者。仲冬一阳生，仲夏一阴生，是阴阳在内，故神象之而行祭也。此祭因田猎献禽为祭，若正祭自在孟月）。中冬，教大阅，遂以狩田，入献禽以享烝（冬田曰狩，言守取之无所择也。入以禽祭宗庙。《夏官　大司马》）。《易　既济》："九五，东邻杀牛，不如西邻之禴祭（牛，祭之盛者也；禴，祭之薄者也。居既济之时而处尊位，物皆济矣，将何为焉？其所务者，祭祀而已，祭祀之盛，莫盛修德，故沼沁之毛，蘋蘩之菜，可羞於鬼神。故黍稷非馨，明德惟馨。是以东邻杀牛，不如西邻之禴祭，实受其福也）。"桓十四年秋八月壬申，御廪灾。乙亥，尝（御廪，藏公所亲耕，以奉粢盛之仓也。天火曰灾。既戒日致齐，御廪虽灾，苟不害嘉榖，则祭不应废，故书以示法）。仲尼尝，奉荐而进，其亲也悫，其行也趋趋以数（趋，音促。数，色角反。尝，秋祭也。亲，谓身亲执事。数，速也。疏曰："奉荐而进，其亲也悫"者，悫，谓质悫，谓仲尼奉荐进尸之时，其身执事，其行貌悫质少威仪。其行步促促速疾少威仪，举足而数也。群见《宗庙祭祀总义》）。戊辰，王在新邑，烝祭岁，文王騂牛一，武王騂牛一（《洛诰》）。桓公八年正月已卯，烝。《榖梁子》曰："烝，冬事也。春兴之，志不时也。夏，五月丁丑，烝。烝，冬事也，春夏兴之，黩祀也，志不敬也。"《公羊子》曰："春曰祠，夏曰礿，秋曰尝，冬曰烝。常事不书，此何以书？讥亟也（亟，数也）。亟则黩，黩则不敬。君子之祭也，敬而不黩。疏则怠，怠则忘。士不及兹四者，则冬不裘，夏不葛（裘葛者，御寒暑之美服。士则公事不得及此四时祭者，则不敢美其衣服，盖思念亲之至也）。"襄公十五年冬，十有一月，晋侯周卒。十六年正月，葬晋悼公。平公即位烝，於曲沃（平公，悼公子彪。曲沃，晋祖庙。烝，冬祭也。诸侯五月而葬，既葬卒哭，作主，然後烝尝於庙。今晋逾月葬，作主而烝祭，《传》言晋将有溴梁之会，故速葬）。

《陈氏礼书》曰：君子以义处礼，则祭不至於数烦；以仁处礼，则祭不至於疏怠。凄怆发於霜露之既降，怵惕生於雨露之既濡，此所以有四时之享也。然四时之享，皆前期十日而斋戒，前祭一日而省视，祭之日，礼交动乎上，乐交应乎下。自再祼以至九献，其礼非一举。自致神以至送尸，其乐非一次。以一日而历七庙，则日固不足，而强有力者亦莫善其事矣。若日享一庙，前祭视牲，後祭又绎，则弥月之间亦莫既其事矣。考之经传，盖天子之礼，春则特祭，夏秋冬则合享。特祭各於其庙，合享同於太庙。《王制》曰"天子特礿，祫禘，祫尝，祫烝。诸侯礿特，禘一，特一祫"。是天子春特而三时皆祫，诸侯亦春特而冬皆祫。其异於天子者，禘一，特一祫而已。禘一，特一祫，而尝烝皆祫，是始年再祫，次年三祫也。天子言特礿，诸侯言礿特。天子言祫禘、祫尝、祫烝，诸侯言尝祫、烝祫。此特变文而已，非有异也（郑氏曰："天子先祫而後时祭，诸侯先时祭而後祫，凡祫之岁，春一礿而已。"孔颖达云："皇氏读虞夏祫祭，每年为之。"又云："三时祫者，夏秋冬或一祫焉。"按《禘祫志》云，祫於秋於冬皆夏，则夏商三时俱商祭，皇氏之说非也，其言皆无所据）。《楚茨》之诗，始言"以往烝尝"，终言"神具醉止"。《仪礼》"大夫三庙，筮止丁亥之一日而言，荐岁事於皇祖"。《礼记》云"尝禘之礼，所以仁昭穆"。则会群神於烝尝而具醉者，祫也。合三庙於一日而荐於皇祖者，亦祫也。尝禘所以仁昭穆，亦祫也。祫，有三年之祫，有时祭之祫。时祭，小祫也（《士虞礼》曰："荐此祫事，则时祭谓之祫，宜矣。"）。三年之祫，大祫也。时祭有小礼，有大礼。小礼，春也。大礼，夏秋冬也。《公羊传》曰："大事者何？大祫也。"则明时祭之祫为小祫矣。《礼记》曰"大尝"，《周礼》曰"大烝"，则春祀为小礼矣。盖小祫止於未毁庙之主，大祫已及於毁庙之主。《礼记》曰"周旅酬六尸"。又曰"祫於太庙，祝迎四庙之主"。夫天子旅酬止於六尸，诸侯迎主止於四庙，非小祫而何？

又曰"《周礼　大宗伯》'以肆献祼、馈食享先王，以春祠、夏禴、秋尝、冬烝享先王'。《祭法》'王立七庙，一坛一墠。曰考庙，曰王考庙，曰皇考庙，曰显考庙，曰祖考庙，皆月祭之。远庙为祧，有二祧，享尝乃止'。'诸侯五庙，一坛一墠。曰考庙，曰王考庙，曰皇考庙，皆月祭之。显考庙，祖考庙，享尝乃止'。然则《周礼》有时祭无月祭，《祭法》有月祭无时祭。《周语》祭公谋父曰：'甸服者祭，侯服者祀，宾服者享，要服者贡，荒服者王。日祭，月祀，时享，岁贡。'《楚语》射观父曰：'先王日祭、月享、时类、岁祀。诸侯舍日，卿、大夫舍月，士、庶人舍时。'韦元成、韦昭之徒则曰：'天子日祭於祖考，月祭於曾高，时享於二祧，岁贡於坛墠。'此与汉法日祭於寝，月祭於庙，时祭於便殿，其事相类。而甸、侯、宾、要、荒五服之制，与《禹贡》相合，盖夏商之礼如此，故左邱明、荀卿、司马迁皆得以传之也。《周礼　小宗伯》'凡天地之大灾，类社稷宗庙为位'。则类於宗庙者无常时，与所谓王时类者异矣。《王制》'庶人春荐韭，夏荐麦，秋荐黍，冬荐稻。韭以卵，麦以鱼，黍以豚，稻以雁'。则荐於四时者有常物，与所谓庶人舍时者异矣。然则《玉藻》言'天子听朔於南门之外，诸侯听朔於太庙'，《春秋》文公六年书'闰月，不告朔，犹朝於庙'，《论语》曰'子贡欲去告朔之饩羊'；郑氏释《玉藻》谓天子听朔於明堂，以特牲告其帝神，配以文王、武王。释《论语》谓人君每月告朔有祭，谓之朝享。然周礼朝享非谓告朔，而听朔於明堂，以特牲告其帝及神，配以文王、武王。无所经见，要之，告朔於庙，饩以特牲，谓之月祭，此先王之礼也。鲁文公不行告朔之礼，但身至庙拜谒而已，故《春秋》讥之。《榖梁》言'天子告朔於诸侯，诸侯受於祢庙，礼也'，又曰'闰月不以告朔，然受朔於祢'，则异於《玉藻》。闰月不告朔，则异於《左氏》（《左氏》曰："闰以正时，时以作事，事以厚生，生民之道，於是乎在。不告闰朔，弃时政也。"）。《祭法》诸侯月祭不及祖考，其说与《榖梁》同，不知何据然邪。"

右四时祭义。

《国语　楚语》曰："古者先王日祭，月享，时类，岁祀（日祭於祖考，月祭於高曾，时类及二祧，岁祀於坛墠也）。卿、大夫舍月（有时祭也）。"《周语》"穆王将征犬戎（犬戎，西戎之别名。征荒服），祭公谋父谏曰：'先王之制：邦内甸服，邦外侯服，侯、卫宾服，蛮、夷要服，戎、翟荒服。甸服者祭（供日祭也。此采地之君，其见无数），侯服者祀（供月祀也。尧、舜及周，侯服皆岁见），宾服者享（供时享也。享，献也。《周礼》，甸圻二岁而见，男圻三岁而见，卫圻五岁而见。其见也，必以所贡助祭於庙，《孝经》所谓"四海之内，各以其职来祭"），要服者贡（供岁贡也。要服六岁一见），荒服者王（王，王事天子也。《周礼》九州之外谓之蕃国，世一见，各以其所贵宝为贽，《诗》曰"自彼氐、羌，莫敢不来王"）。日祭（祭於祖，考，谓上食也）、月祀（月祀於高、曾）、时享（时享於二祧）、岁贡（岁贡於坛墠）、终王（终，谓世终也。惟嗣王及即位而来见），先王之训也。序成而有不至则修刑（序成，谓上五者次序也）。今自大毕、伯仕之终也（大毕、伯仕，犬戎氏之二君。终，卒也），犬戎时以其职来王，天子曰：予必以不享征之，且观之兵。其无乃非先王之训乎！'"

朱子曰："《左氏》云特祀於寝，而《国语》有日祭之文（韦昭曰，谓日上食於祖祢。汉事亦然），是主复寝，犹日上食矣。"又曰："《国语》日祭、月祀、时享，既与《周礼》祀天神地祇、享人鬼之名不合。韦昭又谓日上食於祖祢，月祀於高、曾，时享於二祧，亦但於《祭法》略相表里，而不见於他经。又主既复寝，则其几筵未知当俟临祭而後设邪，或常设而不除也？"

○右日月时岁之祭

前期十日，小宗伯掌四时祭祀之序事与其礼（序事，谓卜日、省牲视涤濯饔爨之事，次序之时。《春官》）。太宰，祀五帝则掌百官之誓戒，与其具修。前期十日，帅执事而卜日，遂戒。享先王亦如之（自太宰而下及斋冠服等，并见祀昊天上帝礼《前期十日》之条内）。小宗伯，毛六牲，颁於五官，使共奉之（毛择毛也。郑司农云："司徒主牛，宗伯主鸡，司马主马及羊，司寇主犬，司空主豕。"疏曰：皆有毛色，若宗庙用傕之等。毛戚如字，刘莫报反。《王制》"宗庙之牛角握"。注曰：握，谓长不出肤。《国语　楚语》"烝尝不过把握"。注曰：把握，角长不出把）。辨六齍，使六宫之人共奉之（齍，读为粢，谓六榖，黍、稷、稻、粱、麦、瓜。瓜，音孤）。辨六彝，以待果将（鸡、鸟、斚、黄、虎、蜼。疏曰：将送也，谓以圭瓒酌之，送与尸及宾。果，读为祼。斚，音假，又音嫁。蜼，音诔）。辨六尊，以待祭祀。（献、象、壶、著、大、山。《春官》）笾人，共其笾荐羞之实。醢人，共荐羞之豆实（醢，呼在反。详见下文《朝践　馈献，　再献》条）。醯人，共五齐七菹，凡醯酱之物（齐，子兮反。《天官》）。盐人，共苦盐散盐（苦，音盬，工户反。散，悉但反。杜子春读苦为盬，谓出盐直用不湅治。郑司农云散盐湅治者。元谓散盐，鬻水为盐。湅，音练。鬻，音煮。盬，音古）。甸师共齍盛，共萧茅（见《祭物》）。世妇，掌女宫之宿戒（女宫，刑女给宫中事者。宿戒，当给事，豫告之齐戒也。疏曰：此亦祭前十日戒之使齐，祭前三日又宿之）。帅六宫之人共齍盛（帅世妇、世御。《春官》。天官，世妇掌祭祀之事，帅女宫濯摡为齍盛。注曰：摡，拭也。为，犹差择。疏曰：祭祀黍稷，春人春之，饎人炊之，皆不使世妇，故此为非春、非炊，是差择可知也。摡，古爱反。寺人，若有祭祀之事，则帅女宫而致於有司，佐世妇治礼事。注曰：有司，谓宫卿世妇。世妇，二十七世妇。女御，凡祭祀，赞世妇。注曰：助其帅莅女官）。内小臣，若有祭祀则摈，诏后之礼事，相九嫔之礼事，正内人之礼事（疏曰：祭祀，后有事，九嫔以下从后往，小臣则与后为摈赞也。云"诏后之礼事，相九嫔之礼事，正内人之礼事"者，诏、相、正皆是上摈，但据尊卑不同，故以诏相别之。后尊云"诏"，诏告而已。九嫔稍卑，则言相，相，佐助也。女御卑，直正之而已。《天官》）。亨人，掌共鼎镬，以给水火之齐（齐，才细反。镬，所以煮肉及鱼腊之器，既熟，乃脀於鼎。疏曰：云齐多少之量者，谓实水於镬及爨之以火，皆有多少之齐也）。隶仆，扫除粪洒（扫，素报反。洒，所卖反。注疏见宗庙制度）。

《传》：及时将祭，君子乃齐。齐之为言齐也，齐不齐，以致齐者也。及其将齐也，防其邪物，讫其嗜欲，耳不听乐，故《记》曰，齐者不乐，言不敢散其志也。心不苟虑，必依於道；手足不苟动，必依於礼（讫，犹止也。乃齐，侧皆反。下"齐也，齐不齐，齐之"皆如字。嗜，市志反。邪，似嗟反。讫，居乙反。疏曰：方将接神，先宜齐整身心，故齐也。齐者，齐也，所以正此不齐之事，谓未齐之时，心虑散荡，心所嗜欲，有不齐正，及其齐也，正此不齐之事，以致极齐戒之道）。是故君子之齐也，专致其精明之德也。故散齐七日以定之，致齐三日以齐之。定之之谓齐，齐者，精明之至也，然後可以交於神明也（定者，定其志意）。是故先期旬有一日，宫宰宿夫人，夫人亦散齐七日，致齐三日（宫宰，守宫官也。宿，读为肃。肃犹戒也，戒犹肃重也）。君致齐於外，夫人致齐於内，然後会於太庙（《祭统》）。致齐於内，散齐於外。齐之日，思其居处，思其笑语，思其志意，思其所乐，思其所嗜。齐三日，乃见其所为齐者（所乐，音岳，又五孝反。疏曰："思其居处"以下五事，谓孝子思念亲存之五事也。先思其粗，渐思其精，故居处在前，乐嗜居後。"齐三日，乃见其所为齐者"，谓致齐精意纯熟，目想之，若见其所为，齐之亲也。《祭义》。程子曰：凡祭必齐。齐之日，思其居处，思其笑语，此孝子平日思亲之心，非齐也。齐，不容有思，有思则非斋。斋三日，见其所为。齐者，此非圣人语。齐者，湛然纯一，方能与鬼神接，能事鬼神，此是上一等人）。

祭之前日，太宰及执事视涤濯（疏及大宗伯以下，并见《祼昊天上帝礼祭之前日》条），大宗伯莅鬯（鬯，郁鬯），小宗伯省牲（察其不如法。《地官　充人》"展牲则告牲"，注曰："展牲，若今夕牲也。《特牲》宗人视牲告充。"），司僺氏以夫燧取明火於日，以鉴取明水於月，以共祭祀之明齍、明烛共明水（僺，音毁。夫，方符反，司农音符。齍，音资，注作粢，音同。夫遂，阳遂也。鉴镜属取水者，世谓之方诸。取日之火，月之水，欲得阴阳之洁气也。明烛以照馔，陈明水以为元酒。郑司农云：夫，发声。明齍，谓以明水涤涤粢盛黍稷。疏曰：云"阳遂也"者，日者太阳之精，取火於日，故名阳遂。《秋官》）。世妇，及祭祀，比其具（比，郑：毗志反；司农：匹氏反。比，次也。具，所濯概及粢盛之爨，郑司农读为庀，庀，具也。《春官》）。掌次，张其旅幕尸次见（《祭物》）。司几筵，设莞筵纷纯，加缫席画纯，加次席黼纯，左右玉几。祀先王昨席，亦如之。诸侯祭祀席，蒲筵缋纯，加莞席纷纯，右雕几。昨席莞筵纷纯，加缫席画纯。凡吉事，变几（斧，谓之黼，其绣白黑采，以绛帛为质。依，其制如屏风然。於依前为王设席，左右有几，优至尊也。纷，读如粉，谓白绣也。纯，缘也。缫，读如藻。次席，虎皮为席。元谓纷如绶，有文而狭者。缫席，削蒲蒻展之，编以五采，若今合欢。画，谓雲气也。次席，桃枝席，有次列成文。昨，读曰酢，谓祭礼及王受酢之席。尸卒，食王酳之卒。爵，祝受之，又酌授尸，尸酢王。於是席王於户内，后诸臣致爵，乃设席，亦如上三种席。吉事，王祭宗庙，祼於室，馈食於堂，译於祊，每事易几。神事，文示新之。凶事，仍几。凡奠几，朝夕相因。《丧礼》略。疏曰：凡敷席之法，初在地一重即谓之筵重，在上者即谓之席。云次席、桃枝席有次列成文者，郑以汉时以桃枝竹为席，次第行成有成其文章，故以言之也）。铺筵设同几，为依神也（铺，普胡反。疏曰：设之曰筵，坐之曰席，言人生时体异，故夫妇别几，死则魂气同归於此，故夫妇同几也）。典庸噐，帥其屬而設□簴陳庸噐（注疏見祭物樂條）大司樂以六律六同五声、八音、六舞、大合乐，以致鬼神示。乃分乐而序之，以祭，以享，以祀。乃奏夷则，歌小吕，舞《大濩》，以享先妣（濩，或故反。夷则，阳声第五，小吕为之合。小吕一名中吕。先妣，姜嫄也。周立庙自后稷为始祖，姜嫄无所配，是以特立庙而祭之，谓之閟宫，閟神之）。乃奏无射，歌夹锺，舞《大武》，以享先祖（射，音亦。夹，古洽反。无射，阳声之下也，夹锺为之合。夹锺一名圜锺。先祖，谓先王、先公。详见《祭物》）。凡祭事，大祭祀，宿县，遂以声展之（县，音元。疏曰：谓展省听之，知其完否善恶也。详见《祭物》）。王出入则令奏《王夏》，尸出入则令奏《肆夏》，牲出入则令奏《昭夏》（三《夏》，皆乐章名。疏曰：王出入，谓王将祭祀初入庙门，及祭讫出庙门，皆令奏《王夏》也。尸出入，谓尸初入庙门，及祭祀讫出庙门，皆令奏《肆夏》。牲出入者，谓二灌後王出迎牲及焰肉与体，其犬豕是牲，出入皆令奏《昭夏》。先言王，次言尸，後言牲，此亦祭祀之次也）。鼓人，以路鼓鼓鬼享（享，许丈反。路鼓，四面鼓。疏曰：按《大宗伯》宗庙有六享，禘祫鼓四时。皆言享先王，则皆是大祭。纵有享先公为次祀，祭殇为小祀皆用此路鼓，以天地神祇大小同鼓故也。《地官》）。及入舞，君执干戚就舞位，君为东上，冕而总干，率其群臣，以乐皇尸（乐，音洛。君为东上，近主位也。皇，君也，言君尸者，尊之。《祭统》。《通典》云：乃奏无射，歌夹锺，舞《大武》，以享先祖。时堂下之乐亦作。若特祭后稷庙，乐同降神乐章，则歌《思文》。特祭文王庙，歌《清庙》。特祭武王庙，歌《执竞》，乐同先王先公。若特祭姜嫄庙，则奏夷则歌小吕，舞《大濩》，以享先妣。《思文》等诗并见祫祭礼。杨氏曰：大司乐凡乐黄锺为宫九变，则人鬼可得，而礼宜入四时祭祀，但宗庙之礼莫重於祫祭。《大司乐》疏亦云於宗庙中奏之，谓大祫也，故见於祫祭篇）。祭之日，鸡人大祭祀夜嘑旦，以嘂百官（嘑，火吴反。嘂，古吊反。《春官》）。巾车鸣铃以应鸡人（同上）。阍人大祭祀之事。设门燎，跸宫门庙门（燎，地烛也。跸，止行者。庙在中门之外。疏曰：烛在地曰燎。谓若天子百，公五十，侯、伯、子、男皆三十。所作之状，盖百根苇皆以布缠之，以蜜涂其上，若今蜡烛矣。《天官》。宫正，凡邦之事，跸宫中庙中则执烛。注曰：国有事，王当出，则宫正主禁绝行者，若今时卫士填街跸也。事，祭事也。邦之祭社稷七祀於宫中，祭先公、先王於庙中。隶仆掌跸止行者，宫正则执烛以为明。疏曰：宫中者，《小宗伯》云左宫庙，右社稷，在宫中中门之外也。填，音田。街，音佳。内竖，若有祭祀之事，则为内人跸。注曰：内人从世妇有事於庙者，内竖为六宫跸者，以其掌内小事。疏曰：祭祀在庙，谓禘祫四时之祭祀。为，于伪反）。酒正，共五齐三酒，以实八尊（时祭用二齐三酒说，见前图。酒正注疏见《祭物》）。幂人，以画布巾幂六彝（幂，莫历反。宗庙可以文画者，其画雲气与。与，音馀。又疏，布巾幂八尊。疏曰宗庙八尊，亦用画布互举，以明义也。《天官》）。世妇，及祭之日，莅陈女宫之具，凡内羞之物（莅，临也。疏曰：内羞之物者，谓糗饵粉餈。按少牢从房中而来，故名为内羞）。肆师，祭之日，表齍盛，告洁展器，陈告备（疏曰：当祭之日，旦其黍稷等盛於簠簋，陈於庙堂东，皆为徽识小旌，书其黍稷之名以表之。又告洁净於堂东，陈器实之。既讫，则又展省视之而告备具。《春官》）。大史，祭之日执书以次位常（大，音泰。谓校呼之，教其所当居之处。同上。《文王世子　公族》：其在宗庙之中则如外朝之位，宗人授事，以爵以官。注曰：宗人掌礼及宗庙也。以爵，贵贱异位也；以官，官各有掌也。若司徒奉牛，司马奉羊，司空奉豕与。疏曰：此论同姓公族在宗庙之礼，故云其在宗庙之中，则立位所在如外朝之位也。宗人授事以爵以官者，宗人，掌礼之官，及宗庙授百官之事。以爵者，随爵之尊卑，贵者在前，贱者在後。又以官之职掌，各供其事。按：《周礼》司徒奉牛牲，司马奉羊牲，其司空奉豕无文，此云知奉豕者，《五行传》云豕属水，司空冬官，其位当水，故郑注《周礼》司空奉豕与）。典路，若有大祭祀，则出路，赞驾说（说，书锐反，舍车也。出路，王当乘之。赞驾说，赞仆与趣马也。《春官》。大驭、司常、节服氏等，并见祀天礼车骑条）。司服，享先王则衮冕，享先公则鷩冕（鷩，必灭反。衮，卷龙衣也。鷩，画以雉，谓华虫也。见於《春官》）。君纯冕立於阼，夫人副袆立於东房（纯，侧其反。袆，音辉。疏曰：君纯冕立於阼者，纯亦缁也；冕，皆上元下纁，其服并然，故通云缁冕。副及袆，后之上服，尸既入之後，转就西房，故《礼器》云夫人在房，虽不云东西房，下云夫人东酌罍尊，则知夫人在房，谓西房也。《祭统》）。太祝，逆尸，令钟鼓；来瞽，令皋舞（"来"、"皋"者，皆谓呼之入。疏曰：瞽人，拟升堂歌舞，呼之乃入。谓学子、舞人，令呼亦来入。故郑云来、皋，皆谓呼之也）。相尸礼（延其出入，诏其坐作。《春官》）。天府，祖庙之中，沃盥执烛（盥，音管。疏曰：小祝云大祭祀沃尸盥，小臣大祭祀沃王盥。此二官所沃盥在祖庙中，则天府为之执烛。《春官》）。太宰，赞玉几（玉几，所以依神。天子左右玉几。疏曰：享先王之几，亦与王平生同。《天官》）。

△九献

祼　春祠、夏禴，祼用鸡彝、鸟彝，秋尝、冬烝，祼用斚彝、黄彝（祼，谓以圭瓒酌郁鬯始献尸也。后於是以璋瓒酌亚祼。鸡彝鸟彝，谓刻画为鸡及凤凰之形。斚，读如稼，稼画禾稼也。所谓黄彝者，乃黄目尊也。《尔雅》曰：彝，卣罍器也）。典瑞祼圭有瓒，以肆先王，以祼宾客（祼，古乱反。瓒，才旱反。肆，如字，又他历反。郑司农云：於圭头为器，可以挹鬯，祼祭谓之瓒。故《诗》云"瑟彼玉瓒，黄流在中"。《国语》谓之鬯圭，以肆先王，灌先王祭也。元谓肆解牲体以祭，因以为名。爵行曰祼。汉礼瓒槃大五升，口径八寸，下有槃，口径一尺。疏曰：言祼言祭，则祼据宾客，祭据宗庙也。《诗》曰"瑟彼玉瓒，黄流在中"者，彼《诗》是美王季为西伯，受殷王圭瓒之赐。《国语》谓之鬯圭者，按《国语》云臧文仲"以鬯圭与磬如齐告籴"是也。云爵行亦曰祼者，皆据祭而言。至於生人饮酒亦曰祼，故《投壶礼》云奉觞赐灌，是生人饮酒。爵行亦曰灌也。详见祭器。《春官》。《冬官　玉人》：祼圭尺有二寸，有瓒，以祀庙。注曰：祼之言灌也，或作祼，或作果，谓始献酌奠也。瓒如盘，其柄用圭，有流前注。疏曰：始献酌奠也者，《小宰注》云祼亦谓祭之啐之奠之，以其尸不饮，故云奠之。按《司尊彝注》祼谓始献尸。《郊特牲注》云始献神也者，以其祼入献於尸，故云献尸，二灌主为降神，故云献神。三《注》虽曰不同，其义一也。详见《祭器》）。郁人，掌祼器（祼器，谓彝及舟与瓒。疏曰：《司尊彝》云春祠、夏禴，祼用鸡彝、鸟彝，皆有舟，故知彝有舟也。《礼记　王制》云诸侯赐圭瓒，然後为鬯，故知祼器中有瓒，瓒则兼圭瓒、璋瓒也）。凡祭祀之祼事，和郁鬯以实彝而陈之（疏曰：云"和郁鬯"者，谓和鬯人所造秬黍之鬯酒也。为宗庙用郁者，则肆师筑郁金草煮之，以和鬯酒，更和以盎齐泲之，以实彝陈於庙中祭之处也）。凡祼玉，濯之陈之，以赞祼事（祼玉，谓圭瓒、璋瓒）。诏祼将之仪，与其节（疏曰：云"祼将之仪"者，即是奉玉送祼之威仪。云"节"者，即早晚时节。故两言之，云奉玉，谓王与后祼时奉瓒而酌郁鬯；云送祼者，谓送之以授尸，尸得祭之，哜之，奠之不饮者）。凡祼事沃盥（疏曰："凡"言非一，若宾客则大宗伯祼，若祭祀王及后祼，皆郁人沃以水，盥水及洗瓒也。《春官》。肆师及果筑鬻，注曰：郑司农云筑香草煮以为鬯也。疏曰：按《礼记　杂记》筑郁臼以椈，杵以梧，而筑郁金煮以和秬鬯之酒，以泲之而祼矣。但郁人自掌郁，此肆师察其不如仪者也。果，古乱反。鬻，音煮）。小宰，凡祭祀，赞祼将之事（将，送也。祼送、送祼，谓赞王酌郁鬯以献尸为之祼。祼之言灌也，明不为饮主，以祭祀唯人道宗庙有祼，天地大神至尊不祼，莫称焉。凡郁鬯受祭之啐之，奠之。《天官》。《春官》：小宗伯，凡祭祀，以时将瓒果。注曰：将，送也，犹奉也，祭祀以时奉而授王也。天子圭瓒，诸侯璋瓒。疏曰：《小宰》云赞王祼将之事，此小宗伯又奉而授王者，此据授王，彼《小宰》据赞王授尸。《天官　内宰》：大祭祀，后祼则赞。注曰：谓祭宗庙，王既祼而出迎牲，后乃从後祼也。疏曰：祼时以璋授后，故云赞也）。君执圭赞祼尸，大宗执璋瓒亚祼（大宗亚祼容夫人有故摄焉。《祭统》。明堂灌用玉瓒大圭。注曰：瓒形如槃，容五升。疏曰：以玉饰瓒，故曰玉瓒。以大圭为瓒柄，故曰大圭）。

传：祭之属莫重於祼（《祭统》）。王入太室祼（《洛诰》见《告祭门》）。有虞氏之祭也，尚用气云云。殷人尚声云云。周人尚臭云云（详见前三代祭条下）。

杨氏曰：愚按《司尊彝疏》曰，王以圭瓒酌鸡彝郁鬯始献尸，尸以灌地降神。《小宰注》曰，凡郁鬯尸受祭之，啐之，奠之，此为祼神之一献也，后以璋瓒酌郁鬯亚祼。《内宰》大祭祀，后祼献则赞，注云王既祼而出迎牲，后乃从後祼也，皆祭、啐、奠同上，此为祼神之二献。

朝践（《周礼　司尊彝》谓之朝践，《笾人》、《醢人》谓之朝事），既灌然後迎牲（《郊特牲》）。坐尸於堂（谓朝事时也。朝事，延尸於户西南面，布主席东面。《郊特牲》）。外宗，佐王后荐玉豆，眡豆笾（眡，音视。疏曰：凡王之豆笾，皆玉饰之。馀云豆笾不云玉，文略。云荐豆不云笾者，以豆云玉，略笾。云眡豆笾者，谓在堂东未设之时，眡其实也。《春官》。世妇，诏王后之礼事，相外内宗之礼事。注曰：诏礼事荐彻之节，外内宗，同姓异姓之女有爵佐后者。《天官》，九嫔赞后荐彻豆笾；内宰正后之服位，而诏其礼乐之仪，赞九嫔之礼事。注曰：荐彻之礼，当与乐相应。位，谓房中户内及阼所立处。赞九嫔，助九嫔赞后之事也。疏曰：服，谓若内司服袆衣以下六服皆正之。天子之礼，荐时歌《清庙》，及彻歌《雍》，是荐彻皆有乐。但内宰所诏唯诏礼，《经》兼云乐者，礼乐相应也。又曰内宰助九嫔，九嫔赞后）。笾人，朝事之笾，其实〈麦豊〉、蕡、白、黑形盐、膴、鲍、鱼、鱐（〈麦豊〉，芳弓反。蕡，符文反。鱐，所求反。疏曰：此言朝事，谓祭宗庙，二灌之後祝延尸於户外后荐。此八笾，〈麦豊〉，为熬麦；蕡，为麻子；白，为熬稻米；黑，为熬黍米；形盐，盐似虎形；膴，以鱼肉为大脔；鲍，以鱼於〈米畐〉室糗乾之，鱐，为乾鱼。〈米畐〉，皮逼反。详见《祭物》篇）。醢人，朝事之豆，其实韭菹，醓醢，昌本，麋臡，菁菹，麋臡，茆菹，麋臡（韭，音久。菹，庄鱼反。臡，乃兮反。菁，作宁反，又音精。茆，音卯。麋，京伦反。三臡，亦醢也。有骨为臡，无骨为醢。齑菹之类，菜肉通全物，若〈月枼〉为菹，细切为齑。〈月枼〉，章涉反。详见《祭物》）。夫人荐豆执校，执醴授之执镫（校，户教反，又户交反，又下卯反。镫，音登，又丁邓反。镫，豆下跗也。疏曰：校谓豆之中央直者，夫人荐豆之时，手执此校。执醴授醴之人者，谓夫人献尸以醴齐之时，此人酌醴以授夫人，至夫人荐豆之时，此人又执以授夫人，是献之与荐，皆此人所掌，故云执醴授醴之人。执镫，谓授夫人以豆而执镫也。《祭统》）。纳牲诏於庭（疏曰：牲入在庭，以币告神。《礼器》）。大宗伯，省牲镬（省，悉井反。镬，户郭反。疏曰：省视亨牲之镬。《春官》）。大宰，及纳亨，赞王牲事（大，音泰。亨，普庚反。下同。纳亨，纳牲将告杀，谓乡祭之晨，既杀以授亨人。凡大祭祀，君亲牵牲，大夫赞之。《天官》。内饔，凡宗庙之祭祀，掌割亨之事。疏曰：言"凡"者，谓四时及禘祫并月祭等，皆在其中。《小雅　信南山诗》云，执其鸾刀，以启其毛，取其血膋。朱子注曰：鸾刀，刀有铃也。膋，脂膏也。启其毛以告纯也，取其血以告杀也，取其膋以升臭也）。大司徒，奉牛牲，羞其肆（肆，託历反。郑司农云："羞，进也。肆，陈骨体也。元谓进所肆解骨体。疏曰：谓初牵入时，即言羞其肆，明先豚解。《地官》）。取膟膋燔燎，报阳也（膟，音律。膋，力彫反。燔，音烦。燎，力妙反。膟膋，肠间脂也。《郊特牲》）。血毛诏於室（疏曰：杀牲取血及毛，入以告神於室。《礼器》），腥其俎（谓豚解而腥之，《礼运》），设祭於堂（疏曰：谓荐腥焰之时，设此所荐馔在於堂。《礼器》。《祭义》焰祭，祭腥。注曰：汤肉曰焰。疏曰：焰，谓焰肉而祭；腥，谓以腥肉而祭。言荐膟膋之後，以俎载焰肉、腥肉而祭，并当朝践之节），升首於室（制祭之後，升牲首於北牖下，尊首尚气。《郊将牲》《周礼》羊人割牲登其首。疏云三牲之首俱升），其朝践用两献尊（献，注作牺，素何反。牺尊饰以翡翠，春祠、夏禴则用之。朝践，谓荐血腥酌醴，始行祭事，后於是荐朝事之豆笾，既又酌献，其变朝践为朝献者。尊相因也）。大宰，赞玉、爵（宗庙六享皆然。疏曰：按《明堂位》，献用玉盏，谓三朝践馈献酳尸时。《天官》。《明堂位》曰：爵用玉盏，仍雕。注曰：仍，因也。因爵之形为之饰也。疏曰：爵，君酌酒献尸杯也。盏，夏后氏之爵名也。《天官　内宰》：后献则赞。注曰：献，谓王荐腥荐熟，后亦从后献也。疏曰：献，谓朝践馈献，后以王爵亚王而献尸，内宰赞后。《春官》：外宗赞王后献。注曰：献酒於尸。疏曰：朝践馈献及酳尸，以食後亦是献，献中可以兼之），大合乐（疏曰：据荐腥之後，合乐之时用之也。《大司乐》）。

杨氏曰：愚按《礼运疏》云："郑注《祭统》云'天子诸侯之祭，朝事，延尸於户外，是以有北面事尸之礼'。""王亲执鸾刀启其毛，而祝以血、毛告於室，故《礼器》云'血、毛诏於室'"。"祝乃取牲膟膋燎於炉炭，入以诏神於室，又出以堕於主前，《郊特牲》云'诏祝於室，坐尸于堂'，是也。王乃洗肝於郁而燔之，以制於主前，所谓制祭。次乃升牲首於室中，置於北牖下。后荐朝事之豆笾，乃荐腥於尸主之前，谓之朝践。即此《礼运》云'荐其血毛，腥其俎'是也。王乃以玉爵酌醴齐以献尸，三献也。后亦以玉爵酌醴齐以亚献尸，四献也"。又按《周礼　内宰疏》云堂上朝践之节，"王出迎牲时，祝延尸於户外之西南面。后荐八豆八笾，王牵牲入，以血毛告讫，以此腥其俎，荐於神前，王以玉爵酌醴齐以献尸，后亦以玉爵酌醴齐以献尸"。二《疏》大略皆同，但后荐豆笾有先後之异。按：《笾人疏》云"祝延尸於户外，后荐此八笾"。则当以《内宰》及《笾人》疏为正。

馈献（《周礼　司尊彝》谓之馈献，《笾人》、《醢人》谓之馈食。《郊特牲　坐尸於堂注》云：至荐熟，乃更延主於室之奥，尸来升席，自北方坐於北焉。疏曰：尸、主各席），大宗伯省镬（省镬，视亨腥　熟。《春官》），诸子正六牲之体（正，谓礼载之。疏见《牺牲条》下），熟其殽（殽，户交反。谓体解而焰之。按此章"退而合亨"，疏云前献焰既未熟，今至馈食乃取曏所焰肉，更合亨之令熟。见之《礼运》），羹定诏於堂（疏曰：羹，肉湆也。定，熟肉也。谓煮肉既熟，将欲迎尸，主入室，乃先以俎盛之，告神於室，是荐熟未食之前也。《礼器》）。笾人，馈食之笾，其实枣、｛卤木｝、桃乾｛艹潦｝、榛实（｛卤木｝，古栗字。｛艹潦｝，音老。榛，侧巾反。疏曰：此朝践荐腥後，堂上更体其犬、豕、牛、羊烹熟之时，后先荐之，谓之馈食之笾也。其八笾者：枣一，栗二，桃三，乾｛艹潦｝谓乾梅四，榛实五，桃、梅，枣三物各有湿有乾为八。详见之《祭物》）。醢人，馈食之豆，其实葵菹、蠃醢、脾析、螷醢、蜃、蚳醢、豚拍、鱼醢（醢，呼在反。蠃，力禾反。脾，婢支反。析，星历反。庳，蒲佳反。蜃，市轸反。拍，音博。蠃〈虫虎〉蝓。蜃，大蛤。蚳，蛾子。脾析，牛百叶。螷胎也。豚，拍肩也。疏曰：脾析、蜃、豚拍三者不言菹，皆盖也。详见《祭物》）。舍人，共簠簋，实之陈之（注疏见《祭物》。簋，音鬼）。小宗伯，逆齍（齍音咨。疏曰：知逆齍受饎人之盛以入者，按《少牢》饎爨在庙门之外，明天子诸侯饎爨亦在庙门外，今逆齍迎入向庙堂中，实之於簠簋也。《春官》。小祝迎齍盛。疏曰：祭宗庙馈献後，尸将入室食，小祝於庙门外迎饎人之齍，盛於庙堂东实之，荐於神座前）。外宗，王后以乐羞齍则赞（疏曰：羞，进也。齍，黍稷也。后进黍稷之时，依乐以进之，则赞后者亦佐后进之。豆笾与齍，此官已赞九嫔。又赞者以笾豆及黍稷器多，故诸官共赞。《春官》《天官　九嫔》：凡祭祀，赞玉齍。注曰：玉齍、玉敦，受黍稷器也。疏曰：凡祭祀者，唯宗庙禘祫与四时、月祭等。赞玉齍者，祭祀之时，男子进俎，妇人进豆笾簠簋。赞，助后也）。亨人，共大羹、鉶羹（鉶，音刑。大羹，肉湆。鉶羹，加盐菜矣。详见之於《祭物庶羞》条）。既奠，然後焫萧合膻芗（焫，如悦反。萧，音箫。膻，音馨。芗，音香。萧，芗蒿也。疏曰：既奠，谓荐熟时也，堂上事尸竟，延尸户内更从熟始也。於荐熟时，祝先酌酒奠於鉶羹之南，讫，尸未入，於是又取香蒿染以肠脂，合黍稷烧之。馨香，谓黍稷。馈熟有黍稷，此云萧合黍稷，是萧与黍稷合。《诗》云取萧祭脂，是萧与脂合。又此章取膟膋燔燎，疏曰朝践时，取膟膋燎於炉炭，至荐熟之时，更取脾膋及萧与黍稷合烧之。《郊特牲》）。举斚角，诏妥尸（妥，安坐也。尸始入，举奠斚，若奠角，将祭之，祝则诏主人即妥尸，使之坐。尸即至尊之坐，或不自安，则以舞安之也。天子奠斚，诸侯奠角。《郊特牲》）。其馈献用两壶樽（馈献，谓荐熟时，后於是荐馈食之豆笾。壶樽，以壶为樽。《春秋传》曰：樽以鲁壶），直祭祝於主（谓荐熟时也。直，正也。祭以熟为正。疏曰：言荐熟正祭之时，祝官以祝辞告於主，若《仪礼》少牢敢用柔毛刚鬣用荐岁事於皇祖伯某是也。《郊特牲》）。太祝，肆享则执明水火而号祝（肆享，祭宗庙也。明水火，司僺所共，日月之气，以给烝享执之，如以大号祝明此圭洁也。《春官》）。量人，凡祭祀，制其从献脯燔之数量（量，音亮，或音良。从献者，肉殽从酒也。元谓燔从於献酒之肉炙也。数，多少也。量，长短也。炙，章夜反。疏曰：祭礼献以燔从。按《特牲》、《少牢》云，主人献尸以肝从主，妇献尸以燔从故，从郑据此以为从献以燔。按《仪礼》脯十脡，各长尺二寸，是多少长短燔之，收量未闻。《夏官》）。

杨氏曰：愚按《仪礼》，特牲馈食，士礼也；少牢馈食，大夫礼也。大夫、士之祭，不祼不荐血腥，惟室中设尺，主东面行馈食礼。天子、诸侯馈食，以前堂上设南面位，行祼鬯荐腥之礼，而後延尸入室，东面位，行馈食礼。《礼运疏》云"乃退而合亨，至荐熟之时陈於堂"，故《礼器》云"设祭於堂"。乃後延尸入室中位，徙堂上之馔於室内座前，祝以斚酌奠於馔南，故《郊特牲》云"天子奠斚，诸侯奠角"，即此之谓也。既奠之後，又取肠间脂焫萧合膻芗。《郊特牲注》云"奠，谓荐熟时，当此之时大合乐"。自此以後谓之接祭，乃迎尸入室，举此奠斚，主人拜以妥尸，故《郊特牲》云"举斚角，诏妥尸"是也。后荐馈献之豆笾，王以玉爵酌盎齐以献尸，祝以祝辞告神，此五献也。后又以玉爵酌盎齐以献尸，此六献也。

朝献（朝献，即食後酳尸之礼。谓之朝献者，盖以酳尸因朝践之尊而得名与），其朝献用两著樽（朝献，谓尸卒食，王酳之著樽者，著，略樽也。或曰著樽著足无地。《明堂位》曰：著，殷樽也，秋尝冬烝则用著樽）。司几筵，设莞筵纷纯，加缫席画纯，加次席黼纯。（注疏见祭物筵几条）。祝先王昨席，亦如之（昨，读曰酢，谓王受酢之席。尸卒食，王酳之卒爵，祝受之，又酌授尸，尸酢王，於是席王於户内。疏曰：祝先王，谓宗庙六享皆用上三种席，王受酢之席，亦如上三种席。《春官》）。膳夫，凡王祭祀则彻王之胙俎（膳夫亲彻胙俎。胙俎，最尊也，其馀则其属彻之。疏曰：祭宗庙有胙俎者，谓若特牲少牢主人受尸酢，尸东西面设主人俎，於席前王受尸酢祀亦当然。《天官》）。郁人，大祭祀，与量人受举斚之卒爵而饮之（斚，古雅反。斚，受福之嘏，声之误也。王酳尸，尸嘏王，此其卒爵也。《少牢馈食礼》主人受嘏，诗怀之，卒爵，执爵以兴，出。宰夫以笾受啬黍，主人尝之，乃还献祝。此郁人受王之卒爵，亦王出房时也。必"与量人"者，郁人赞祼尸，量人制从献之脯燔，事相成。疏曰：此大祭祀云受嘏，谓祭宗庙者也。郑知斚是受福之嘏，非天子奠斚，殷爵名者。按《郊特牲》云"举斚角，诏妥尸"，其时无郁人，量人受爵饮之法，唯有受嘏时受王卒爵饮之礼，故知斚为受福之嘏也。此"郁人受王之卒爵，亦王出房时也"者，大夫士有献祝及佐食，无献郁人量人法；天子有献郁人量人之礼，无献祝及佐食之事，但其节同，故引为证也。云"必与量人"者，郁人赞祼尸，量人制其从献脯燔之数量，前祼後献，祭事乃成，故云"事相成"也。《春官》。《夏官　量人》"凡宰祭，与郁人受斚，历而皆饮之"。注曰：言宰祭者，冢宰佐王祭，亦容摄祭。元谓斚，读如嘏尸之嘏。宰，冢宰。疏曰：郑云"冢宰佐王祭，亦容摄祭"者，义当两含。按《大宗伯》云"若王不与祭祀则摄位"。此据宗伯亦有故，则冢宰摄之。後郑云斚，读如嘏尸之嘏，读从《少牢》尸嘏主人。此有"历"字者，谓郁人与量人历皆饮之也。杨氏曰，疏云有"献郁人量人之法"，何也？当受王卒爵之时，王皆饮之以酒，此疏所谓献也）。尸饮五，君洗玉爵献卿，皆以齿（尸饮五，谓酳尸五献也。大夫士祭三献而献宾。疏曰：此据备九献之礼者，主人酳尸，故尸饮五也。凡祭贰献，祼用郁鬯，尸祭奠而不饮。朝践二献，馈食二献，及食毕，主人酳尸，此等皆尸饮之，故云"尸饮五"。於此之时以玉爵献卿，其爵虽同，皆长者在先，故云"皆以齿"。云"大夫士祭三献而献宾"者，欲明诸侯献宾时节，与大夫士献宾不同。知大夫士祭三献而献宾者。《特牲礼》文下大夫不宾尸，与士同，亦三献而献宾知者。《有司彻》文其上大夫别行宾宾尸之礼，与此相异也。《祭统》）。

杨氏曰：愚按《仪礼注》云，诸侯尸十三饭，天子尸十五饭，尸食後，王以玉爵酌朝践之尊，醴齐以酳尸，为七献也。尸卒爵，祝受之，以酌授尸，尸以酢王，於是设昨席於户内。司几筵之祀先王，昨席亦如之是也。祝取少祭馔并黍稷以假福王，王乃出，量人与郁人受举斚之卒爵是也。尸饮五，王乃以玉爵献卿，此天子礼也。诸侯酳尸，尸酢主君，亦设昨席於户之东面，此诸侯礼也。

又曰：按《祭统》"尸饮五，君洗玉爵献卿"。以下所谓君者，指国君言之。先郑注及疏家皆言王可以献卿者，盖王献诸臣无文，此又约《祭统》以明王礼。

再献（按后酳尸谓之再献者，盖以朝献王一献，后未献，今后再酳尸，而乃谓之再献欤），其再献，用两象尊（再献者，王酳尸之後，后酌再献，诸臣为宾。又次后酌盎齐备卒食，三献也。於后亚献，内宗荐加豆笾。其春祠夏禴，则用象尊。变再献为馈献者，亦尊相因。象尊，以象凤凰，或曰以象骨饰尊）。内宰赞瑶爵（爵，以瑶为饰。疏曰：内宰以瑶爵授后，后亲酌盎齐以酳尸。又曰瑶爵，谓尸卒食，王既酳尸，后亚献之者。尸食後，王以玉爵酌。朝践，醴齐以酳尸，谓之朝献。后亦於後以瑶爵酌。馈献时，盎齐以酳尸，谓之再献。知后以瑶爵亚酳尸者。约《明堂位》云，爵用玉醆，仍彫，加以璧散、璧角，食後称加。彼鲁用王礼，即知王酳尸亦用玉醆，后酳尸用璧角，宾长酳尸用璧散。彼云璧，此云瑶，不同者，瑶玉名瑶，玉为璧。形饰角口，则曰璧角。角受四升，爵为总号，故郑云其爵以瑶为饰也。《天官》）。加以璧角（加，加爵也。疏曰：朝献竟，而夫人酌盎齐亚献，名为再献，又名为加。於时荐加豆笾也。此再献之时，夫人用璧角，内宰所谓瑶爵也。《明堂位》）。内宗，掌宗庙之祭祀，荐加豆笾（加爵之豆笾。疏曰：以其食後称加。《春官》）。笾人，加笾之实，菱、芡、栗、脯（菱，芡也。芡，鸡头。栗，与馈食同。芰，其寄反。疏曰：此加笾，当尸食後，王酳尸，后亚王酳尸，於时荐之四物。重言之，则八笾，主人献尸之时，不见有设笾之事，故知唯主於后也。详见之《祭物》条）。醢人，加豆之实，芹菹、兔醢、深蒲、醓醢，箈菹、雁醢、筍菹、鱼醢（箈，音迨。芹，楚葵也。醓醢，肉酱也。元谓深蒲，蒲始生水中子。疏曰：亦与加笾之实同时设之。深蒲，谓蒲入水深以为齑。醓醢，与朝事之豆同。箈，箭萌，一名蓧，谓之箈箭为菹也。荀，竹萌，一名荡，谓竹萌为菹也。菹，皆谓新生者也。详见於《祭物》条）。尸酢夫人执柄，夫人受尸执足（疏曰："尸酢夫人执柄"者，爵为雀形，以尾为柄，夫人献尸，尸酢夫人，尸则执雀尾授夫人也。"夫人受尸执足"者，夫人受酢於尸，则执爵足也。《祭统》）。加以璧散（加，加爵；璧散，以璧饰其口也。疏曰：璧散者，夫人再献讫，诸侯为宾，用之以献尸，总而名之，亦得称加。《明堂位》）。司尊彝，春祠、夏禴皆有罍，诸臣之所昨也；秋尝、冬烝皆有罍，诸臣之所昨也（昨，为酢。疏曰：尸酢宾长即用罍尊。三酒之中，清酒以自酢，是不敢与王之神灵共酒尊也。详见上文）。尸饮七，以瑶爵献大夫，皆以齿（疏曰：献卿之後，乃主妇酳尸，酳尸毕，宾长献尸，是尸饮七也。乃瑶爵献大夫，是正九献礼毕。初，二祼不饮，故云饮尸七。《祭统》）。

杨氏曰：愚按《礼运疏》云，於是后以瑶爵酌馈食盎齐以酳尸，为八献也。尸酢后如王之礼，所谓小臣彻后之俎是也。《祭统》云"尸酢夫人执柄"，此诸侯夫人礼也。诸臣为宾者，以瑶爵酌盎齐以献尸，为九献。诸臣献者，酌罍以自酢。《司尊彝》云"皆有罍"，诸臣之所昨是也。於时尸饮七，王可以瑶爵献大夫。

△右九献

程子曰：《祭法》中用九奠，以礼有九献，乐有九奏也。又曰：古之乐九奏，乃是九献。

陈氏《礼书》曰：先儒谓大祫十有二献，四时与禘九献，上公亦九献，侯伯七献。《周官　掌客》，诸侯长十有再献；《行人》，上公再祼享礼九献，侯伯一祼七献，子男一祼五献，诸侯之卿各下其君二等，以下及其大夫士皆如之。及《礼器》有五献之尊，《郊特牲》有三献之介，则享宾祀神之献数固不异矣。然祫虽大於时祭，而禘又大於祫，宜亦十二献。先儒以禘小於祫，非也。《行人》上公再祼，而祼不预於九献，侯伯子男一祼，而祼亦不预於七献五献，则先儒以二祼在九献之内，非也。《司尊彝》朝践用两尊，皆有罍；馈食用两尊，皆有罍。《笾人》、《醢人》有朝践之笾豆，有馈食之笾豆，有加笾加豆。则朝践，王献，后亚之，诸臣之所昨，三献也；馈食，王献，后亚之，诸臣之所昨，六献也。酳尸三，九献，加爵不与焉。此宗庙九献之礼也。夫卒食必有酳，《曾子问》言侑酳，是侑食然後有酳也。《乐记》言执酱而馈，执爵而酳，是馈食然後有酳也。特牲少牢之祭皆曰馈食，而献皆曰酳尸，则大夫士无朝献、馈献之礼，特酳尸於馈食之後而已。然士礼主人、主妇、宾三献，又加爵三，长兄弟宾长利献之也。下大夫，主人、主妇、宾又献，又加爵二，宾长与利献之也。上大夫，特主人、主妇、宾三献而已。盖士与下大夫无宾尸，故有加爵，上大夫有宾尸，故无加爵，天子诸侯有绎祭，又有加爵，《记》所以隆於尊者也。春秋之时，楚子入享於郑，九献加笾豆六品。季孙宿如晋，晋侯享之有加。辞曰：小国之事大国也，得贶不过三爵，今豆有加，下臣弗堪，则加岂卑者之所预乎？士与下大夫有加，其代宾尸可知也。《周官》朝事馈食之笾豆后荐之，加爵之笾豆内宗荐之，则加以璧散璧角亦诸臣献之可知也（卑者献以散）。士之饮礼，止於一献，而祭有三者，摄盛也。士加爵三，而下大夫加爵二者，厌降也。《书》曰大保秉璋以酢。孔安国谓报祭曰酢。盖献，始事也，酢，成事也，诸臣之於礼，成之而已，故献皆曰酢。

黄氏曰：先郑推次朝践、朝献、馈献、再献为九酌，王与后各四，诸臣一，义皆可观，存之以待作者。

杨氏曰：愚按《司尊彝》所述与先郑所注，祼二献，朝践二献，馈食二献，朝献一献，再献三献，则九献之目也。《笾人》、《醢人》有朝事、馈食之笾之豆，则九献荐笾豆之时也。《礼运》则论九献之义也。又按四时之祭，名既不同，礼必有异，今其可见者，惟尊彝之殊用耳，於经无其文者，皆不可知也。姑据经所可见者，著之於篇。又按陈氏曰，《周官　行人》上公再祼，而酢飨礼九献，而祼不预於九献；诸侯一祼，而酢享礼七献，而祼亦不预於七献。先儒以二祼在九献之内，非也。盖尝考之古礼阙亡残编断简之仅存者，如祭礼有二祼，有朝践，有馈献，有酳食，此可得而如也。其间礼之节文详略多寡，礼经无明文，此不可得而知者也。先郑谓二祼王与后各一，朝践王与后各一，馈献王与后各一，酳尸王与后各一，又诸臣一，为九献。求之礼经尚有明证，故先儒多从之，今固不得遽以为非。陈氏所引《周官　行人》谓二祼在九献之外，此固有所据。谓朝践三献，馈食三献，酳尸三献，似亦可通。但以诸臣之所酢为报祭，而引"太保秉璋以酢"为证，则恐不然。夫尊重而罍轻，如先郑谓诸臣酌罍以自酢，不敢与神灵共尊则可；谓诸臣以罍报祭於神灵而不以尊，则於理为不通矣。二说当并存之，以待作者。又按九献之礼，春祠、夏禴用两献尊、象尊、秋尝、冬烝用两著尊、壶尊。凡四时之间，祀追享朝享，谓禘祫也。用两大尊、山尊，经有明文，不待言矣。但所谓九献者，谓王及后祼各一，朝践各一，朝献王酳尸一，再献后酳尸一，此为八献，诸臣为宾酳尸一，并前八为九。是礼也，春祠、夏禴、秋尝、冬烝、追享、朝享，莫不皆然。今经独於春祠夏禴言朝践、再献，秋尝冬烝言朝献、馈献，何也？盖互文以见义也。春夏言朝践，秋冬言朝献，欲见朝献因朝践之尊，郑注所谓"尊相因也"。春夏言再献，秋冬言馈献，欲见再献因馈献之尊，郑注所谓"亦尊相因"是也。今作二图以见之，其追享朝享别有图，见《祫祭礼》。

《春祠夏禴九献图》

《礼运疏》崔氏云四时之祭，唯二齐、三酒。二齐，醴盎也。故郑注《司尊彝》，四时祭法，但醴盎而已。用二齐者，朝践，王酌醴齐，后亦酌醴齐；馈食，王酌盎齐，后亦酌盎齐；朝献，王还用醴齐，再献，后还用盎齐，亦尊相因也。诸侯为宾，亦酌盎齐。宾长酳尸，酢用清酒，加爵用三酒。

二彝　鸡彝盛明水，鸟彝盛郁鬯。

二齐　献尊盛醴齐，象尊盛盎齐。

祼　　王一献（祼用鸟彝）。

后二献（祼用鸟彝）。

朝践　王三献（用献尊醴齐）。　　后四献（用献尊醴齐）。

馈献　王五献（用象尊盎齐）。　　后六献（用象尊盎齐）。

朝献　王七献（因朝践献尊醴齐）。

再献　后八献（因馈献象尊盎齐）。宾九献（用象尊盎齐）。

尸饮九，以散爵献士及群有司，皆以齿，明尊卑之等也（散，悉但反。疏曰：九献礼毕，自此以後，长宾、长兄弟更为加爵，尸又饮二，是并前尸饮九，主人乃散爵献士及群有司也。《祭统》。杨氏曰：九献之後，谓之加爵。《特牲礼》，长兄弟、众宾长及佐食有三加爵，则天子诸侯亦有加爵，《明堂位》云加以璧散是也。又《特牲礼》云，加爵之後，有嗣子举奠，《文王世子》，谓之上嗣举奠，天子之礼，亦当然也。《礼运》。《崔氏疏》云，天子九献，鲁及王者之後亦九献，侯伯七献。朝践及馈熟君皆不献，於九献之中减二，故为七献。子男五献，亦以朝践、馈熟君皆不献，但酳尸一献而已。《礼器》曰，太庙之内敬矣，君亲牵牲，大夫赞币而从；君亲制祭，夫人荐盎。疏曰：侯伯、子男之君，朝践君不献，故夫人荐盎。又君亲割牲，夫人荐酒。疏曰：君亲割牲夫人荐酒者，谓荐熟时君亲割牲体，於时君亦不献，故夫人荐酒。又按：《特牲》、《少牢》馈食之礼，主人、主妇及宾备行三献。况祭礼以馈熟为正，上而天子，下而大夫士，祭礼皆有献，今云侯伯、子男馈熟时皆无献，於理不通，圣人制礼文理密察，自有隆杀之宜，必不如疏家所说之疏也）。

△右九献之後加爵

太祝，既祭，令彻（疏曰：祭讫尸谡之後，太祝命彻祭器，即《诗》云"诸宰君妇，废彻不迟"是也。《春官》）。乐师，及彻，帅学士而歌彻（学士，国子也。郑司农云，将彻之时自有乐，帅学士而歌彻。元谓彻者歌《雍》。疏曰：但学士主舞，瞽人主歌。今云帅学士而歌彻者，歌彻之时，歌舞俱有。谓率学士使之舞，歌者自是瞽人歌《雍诗》也）。令相（相，去声。令视了扶工。了，音了。疏曰：此令相之文在歌彻之下，以其瞽人无目而称工，故令视了扶工也。同上。《论语》八佾以《雍》彻。朱子注曰：《雍》，《周颂》篇名；彻，祭毕而收其俎也。天子宗庙之祭则歌《雍》以彻。《春官》：外宗佐王后荐玉豆、视豆笾，及以乐彻亦如之。内宗及以乐彻，则佐传豆笾。疏曰：豆笾，后於神前彻之，传与外宗，外宗传与内宗，内宗传与外者，故知佐传也。世妇、九嫔、内宰赞彻豆笾，互见《朝践》条注。《天官》：内小臣彻后俎。疏曰：谓如东房中受尸酢之俎，内小臣彻之）。

△右彻

济济跄跄，絜尔牛羊，以往烝尝，或剥或亨，或肆或将。祝祭于祊，祀事孔明（祊，补彭反。祊，门内也。笺云：孔，甚也。孝子不知神之所在，故使祝博求之平生门内之旁、待宾客之处，祀礼於是甚明。《小雅　楚茨》。杨氏曰：祊有二，有祭日之祊，有明日绎祭之祊。《楚茨诗》祝祭於祊，在门内之旁待宾客之处，乃祭日之祊也）。

△右祝祭于祊

《传》：夫礼之初，始诸饮食，其燔黍捭豚，汙尊而抷饮，蒉桴而土鼓，犹若可以致其敬於鬼神（言其物质略，有齐敬之心则可以荐羞於鬼神。中古未有釜甑，释米捭肉加於烧石之上而食之耳。今北狄犹然，汙尊，凿地为尊。抷饮，手掬之也。蒉，读为｛士凵｝，苦对反。｛士凵｝，逼也，谓搏土为桴也。土鼓，筑土为鼓也）。及其死也，升屋而号，告曰"皋某复"，然後饭腥而苴熟（疏曰：後世渐文，及其身之死也，升上屋而号呼，北面告文曰"皋"。皋，引声之言。某，谓死者名，令其反复魄，不复，然後浴尸而行含礼。於含之时，饭用生稻之米，故云饭腥。用上古未尝有化火之法。苴熟者，至欲葬遣奠之时，而用苞裹熟肉以遣送尸，法中古修火化之法也。伏羲为上古，神农为中古，五帝为下古）。故天望而地藏也，体魄则降，知气在上（疏曰：天望，谓始死望天而招魂。地藏，谓葬地以藏尸。体魄则降，所以地藏。知气在上，所以望天而招魂）。故死者北首（首，阴也），生者南乡（乡，阳也），皆从其初（谓取法於上古、中古也）。昔者先王，未有宫室，冬则居营窟，夏则居橧巢（寒则累土，暑则聚薪柴，居其上）。未有火化（食腥也），食草木之实，鸟兽之肉，饮其血，茹其毛。未有麻丝，衣其羽皮（此上古之时也）。後圣有作（谓中古之後，圣人作兴），然後脩火之利（熟治万物），范金（铸作器用），合土（谓和合其土，烧以作器，如有虞氏瓦棺，参有虞氏之尊之类），以为台榭宫室牖户。以炮（裹烧之也），以燔（加於火上），以亨（煮之镬也），以炙（贯之火上），以为醴酪。治其麻丝，以为布帛，以养生送死，以事鬼神上帝，皆从其朔（朔，亦初也。谓仿效中古以来）。故元酒在室，醴醆在户，粢醍在堂，澄酒在下，陈其牺牲，备其鼎俎，列其琴瑟、管磬钟鼓，脩其祝嘏，以降上神，与其先祖，以正君臣，以笃父子，以睦兄弟，以齐上下，夫妇有所，是谓承天之祜（醍，音体。此言今礼馔具所因於古及其事义也。粢读为齐，声之误也。《周礼》五齐：一曰泛齐，二曰醴齐，三曰盎齐，四曰醍齐，五曰沈齐。字虽异，醆与盎、澄与沈，盖同物也。奠之不同处，重古略近也。祝，祝为主人享神辞也。嘏，祝为尸致福於主人之辞也。祜，福也，福之言备也。泛，芳敛反。为，於伪反。疏曰：元酒，谓水也。太古无酒，以水当酒所用，故谓之元酒。以今虽有五齐三酒贵重古物，故陈设之时，在於室内而近北。"醴醆在户"，醴谓醴齐，醆谓盎齐，以其後世所为，贱之陈列，虽在室内稍南近户。"粢醍在堂"者，以卑之故陈列又南近户而在堂。"澄酒在下"者，澄，谓沈齐也，酒，谓三酒、事酒、昔酒、清酒之等稍卑之，故陈在堂下也。"陈其牺牲"者，按《特牲》礼，陈鼎於门外北面，兽在鼎南东首，牺牲在兽西北首，其天子诸侯夕省牲之时，亦陈於庙门外横行西上。"备其鼎俎"者，以牲煮於镬，镬在庙门之外，鼎随镬设，各陈於镬西，取牲体以实其鼎而入，设於阼阶下南北陈之，俎设於鼎西，以次载於俎也，故云备其鼎俎。"列其琴瑟"者，琴瑟在堂而登歌，故《书》云"搏拊琴瑟以咏"是也。"管磬钟鼓"者，堂下之乐，则《书》云"下管鼗鼓笙镛以间"是也。其歌钟歌声亦在堂下。"修其祝嘏"者，祝，谓以主人之辞享神；嘏，谓祝以尸之辞致福而嘏主人也。"以降上神与其先祖"者，指其精气，谓之上神，指其亡亲，谓之先祖。"以正君臣"者，《祭统》云"君在庙门外则疑於君，入庙门则全谓臣"是也。"以笃父子"者，《祭统》云"尸南面，父北面而事之"是也。"以睦兄弟"者，《祭统》云"昭与昭齿，穆与穆齿"，《特牲》云"主人洗爵献长兄弟众兄弟"是也。"以齐上下"者，《祭统》云"尸饮五，君洗玉爵献卿，尸饮七，以瑶爵献大夫"是也。"夫妇有所"者，《礼器》云"君在阼，夫人在房"，及《特牲》"夫妇交相致爵"是也。云"醆与盎、澄与沈，盖同物"者，以《酒正》文醴醍之间有盎，此醴醍之间有醆。又《周礼》醍齐之下有沈齐，此醍齐之下有澄齐故也。按此注澄是沈齐，按《酒正》注澄酒是三酒，二注不同，故赵商疑而致问，郑答之云，此本不误，转写益澄字耳。如郑所答，是转写《酒正》之文误益"澄"字当云酒三酒也，则是与《礼运》注同。然按《坊记》云醴酒在室，醍酒在堂，澄酒在下，示民不淫也。注云：淫，犹贪也。又以澄为清酒，田琼疑而致问，郑答之云，《礼运》云醴、醆、醍、澄各是一物，皆不言酒，故推其意，澄为沈齐，酒为三酒。《坊记》云，醴也，醍也、澄也，皆言酒，故因注云澄酒，清酒也。其实沈齐也。如郑此言。《坊记》所云醴酒、醆酒、五齐，亦言酒，则澄酒是沈齐也，是五者最清，故云澄酒，非为三酒之中清酒，是与《礼运》不异也）。作其祝号，元酒以祭，荐其血毛，腥其俎。熟其殽，与其越席，疏布以幂，衣其澣帛，醴醆以献，荐其燔炙。君与夫人交献，以嘉魂魄，是谓合莫（越，音活。幂，莫历反。衣，於既反。疏曰：元酒以祭，荐其血毛，腥其俎，此是用上古也。熟其殽以下用中古也。"作其祝号"者，谓造其鬼神及牲玉美号之辞，史祝称之以告鬼神，故云作其祝号。"元酒以祭"者，谓朝践之时，设此元酒於五齐之上，以致祭鬼神。此重古设之，其实不用以祭也。"荐其血毛"者，亦朝践时，延尸在堂，祝以血毛告於室也。"腥其俎"者，亦谓朝践时，既杀牲，以俎盛肉进於尸前也。"熟其殽"者殽，骨体也。熟，谓以汤焰之，以其所焰骨体进於尸前也。"与其越席"至"澣帛"，皆谓祭初之时。越席谓蒲席，疏布谓粗布。若依周礼，越席疏布是祭天之物，此经云"君与夫人"，则宗庙之礼也。此盖记者杂陈夏、殷诸侯之礼，故强宗庙而用越席、疏布也。"衣其浣帛"者，谓祭服练帛染而为之。"醴醆以献"者，朝践之时用醴，馈食之时用醆。"荐其燔炙"者，谓燔肉炙肝。按：《特牲礼》，主人献尸，宾长以肝从，主妇献尸，宾长以燔从，则此君荐之用炙也，夫人荐用燔是也。《诗　楚茨》云或燔，或炙。郑云燔，燔肉也；炙，炙肝也。君与夫人交献，第一君献，第二夫人献，第三君献，第四夫人献，其君与夫人交错而献也。"以嘉魂魄"者，谓设此在上祭祀之礼，所以嘉善於死者之魂魄，是谓合莫。莫，谓虚无寂寞，言死者精神虚无寂寞，得生者嘉善，而神来歆享，是生者和合於寂寞。但《礼运》之作，因鲁之失礼，孔子乃为广陈天子诸侯之事，及五帝、三王之道，其言杂乱，或先或後，其文不次，举其大纲，不可以一代而定其法制，又不可以一概而正其先後也。若审此理则无所疑惑）。然後退而合亨，体其犬豕牛羊，实其簠簋笾豆鉶羹，祝以孝告，嘏以慈告，是谓大祥（鉶，音刑。疏曰：此谓祭馈之节，供事鬼神及祭未献宾，并祭竟燕饮享食宾客兄弟也。"退而合亨"者，前明荐焰既未熟，今至馈事，乃退取曏焰肉更合亨之，令熟拟更荐尸。又尸俎唯载右体，其馀不载者及左体等，亦於镬中亨煮之，故云合亨。"体其犬豕牛羊"者，亨之既熟，乃体别骨之贵贱以为众俎，知非尸前正俎者，以此经所陈多是祭末之事，若是尸前正俎，当云是谓合莫，不得云是谓大祥。既是人之祥善，故为祭末享燕之众俎也。"实其簠簋笾豆鉶羹"者，此举事尸之时所供设也。若笾豆亦兼据宾客及兄弟之等，故《特牲》、《少牢》宾及众宾、兄弟之等，皆有笾豆及俎是也）。此礼之大成也（《礼运》）。

设朝事，燔燎膻芗，见以萧光，以报气也。荐黍稷，羞肝肺、首心，见间以侠甒，加以郁鬯，以报魄也（见，依注作覸，音间厕之间。徐古办反。侠，古洽瓦。甒，音武。朝事，谓荐血腥时也。荐黍稷，所谓馈食也。见及见间，皆当为覸字之误也。疏曰：报气，谓朝践之节也；报魄，谓馈熟之节也。朝事，谓早朝祭事。燔燎，谓取膟膋燎於炉炭。膻，谓馨香。“见以萧光”，谓见覸。覸，谓杂也。光，谓气也。谓燔膟膋兼｛蓻火｝萧蒿，是杂以萧气，是以报气也。羞，进也，殷祭以肝，周祭以肺，有虞氏以首，夏后氏以心，皆谓祭黍稷之时兼此物祭也。‘见间以侠甒’者，言祭黍稷之时，杂以两甒醴酒。“加以郁鬯”者，言非但荐熟是报魄，初所加郁鬯亦是报魄。以魄在地下，郁鬯灌地，虽然是祭初，亦是报魄，不当荐熟之时，以故云“加”也。《祭义》）。祭之日，君牵牲，穆答君，卿大夫序从（从，木用反。穆，子姓也。答，对也。疏曰：祭庙，君牵牲之时，子姓对：“君共牵牲。”“卿大夫序从”者，卿大夫佐币，土奉刍，依次第而从君也）。既入庙门，丽於碑，卿大夫袒，而毛牛尚耳，鸾刀以刲，取膟膋，乃退。焰祭，祭腥，而退，敬之至也（袒，徒旦反。刲，苦圭反。膟，音律。焰，音燖。丽，犹系也。毛牛尚耳，以耳毛为上也。膟膋，血与肠间脂也。焰祭、祭腥，祭焰肉、腥肉也。汤肉，曰焰。疏曰：丽，系也。君牵牲入庙，系著中庭碑也。用鸾刀刲割牲体，又取血及肠间脂，血以供荐，而膋以供炙肝及｛蓻火｝萧也。“乃退”者，谓杀牲竟，而取卿大夫所刲血毛膟膋荐之，竟而退也。“焰祭祭腥”者，焰谓焰肉而祭，腥谓以腥肉而祭。言荐膟膋之後，以俎载焰肉、腥肉而祭。“而退”者，祭事既卒而退，是恭敬之至极也。又曰：按《说文》及《字林》云，膟血祭膋是牛肠间脂也，其祭腥肉、焰肉，并当朝践之节。《祭义》）。君纯冕立於阼，夫人副袆立於东房。君执圭瓒祼尸，大宗执璋瓒亚祼；及迎牲，君执紖，卿大夫从，士执刍，宗妇执盎从夫人。荐涚水，君执鸾刀，羞哜，夫人荐豆，此之谓夫妇亲之（袆，音辉。瓒，才但反。紖，直忍反，又以忍反。从，才用反。刍，初俱反。盎，乌浪反。从夫人绝句，一读

以从字绝句。涚，舒锐反，徐音岁。羞齐本亦作哜，才细反。太庙，始祖庙也。圭瓒、璋瓒，祼器也，以圭璋为柄酌郁鬯，曰祼。疏曰：“大宗执璋瓒亚祼”者，大宗，主宗庙礼者，以亚祼之礼，夫人亲为之。此不云夫人而云大宗者，记者广言容夫人有故，故大宗伯代夫人行礼，执圭瓒亚祼之礼。“君执紖”者，紖，牛鼻绳，君自执之，入系於碑。“卿大夫从”者，谓卿大夫从驱之，及杀，与币告也。“士执刍”者，刍，谓藁也，以其杀牲用刍藁藉之。“宗妇执盎从”者，谓同宗之妇执盎以从夫人。“夫人荐涚水”者，涚，即盎齐由自浊，用清酒以涚沛之。涚水是明水。宗妇执盎齐从夫人而来，奠盎齐於位，夫人乃就盎齐之尊酌此涚齐而荐之者，因盎齐有明水，连言水耳。上云“夫人副袆”，此则上公之祭，宜有醴齐盎，但言盎者，略言之，亦容侯伯子男之祭，但有盎齐无醴齐也，故执盎从。“君执鸾刀羞哜”者，哜，肝肺也。哜有二时，一是朝践之时，取肝以膋贯之，入室，燎於炉炭，出，荐之主前。二者谓馈熟之时，君以鸾刀割制所羞哜肺，横切之使不绝，示奠於俎上，尸并哜之，故云“羞哜”。一云羞，进也，谓君用鸾刀制此哜肉以进之，故云“鸾刀羞哜”。“夫人荐豆”者，於君羞哜之时，夫人荐此馈食之豆。“此之谓夫妇亲之”者，君亲执紖及鸾刀羞哜，是夫亲之也，夫人荐涚水及羞豆，是妇亲之也，故云“夫妇亲之”）。天道至教，圣人至德（疏曰：天道，用教以示人。圣人，则放之以为德。故君立於阼以象日，夫人在西房以象月）。庙堂之上，罍尊在阼，牺尊在西。庙堂之下，县鼓在西，应鼓在东（县，音元。礼乐之器，尊西也。牺，《周礼》作“献”。献，素河反。疏曰：牺尊贵於罍尊，而牺尊西，县鼓大於应鼓，而县鼓在於西，故云礼乐之器尊西。又曰，罍尊在阼，谓夫人所酌也。牺尊在西，谓君所酌也。县鼓，谓大鼓也，在西方而县之。应鼓，谓小鼓也，在东方而县之。熊氏云，此诸侯时祭所用之礼，故罍尊夫人所酌也。若天子之祭，则罍尊在堂下。故《礼运》云“澄酒在下”。酒谓三酒，在堂下。《司尊彝》云“皆有罍”，诸臣之所昨，则君不酌罍也）。君在阼，夫人在房（人君，尊东也。天子诸侯有左右房。疏曰：《顾命》云“天子有左右房”，此云“夫人在房”，又云“夫人东酌罍尊”，是西房也）。大明生於东，月生於西，此阴阳之分，夫妇之位也。君西酌牺象，夫人东酌罍尊（象日出东方而西行也，月出西方而东行也）。礼交动乎上，乐交应乎下，和之至也（疏曰：堂之上下，礼乐交相应会，和谐之至极也。《礼器》）。诏祝於室，坐尸於堂（谓朝事时也。朝事，延尸於户西南面，布主席东面，取牲膟膋燎於炉炭，洗肝於郁鬯而燔之。入，以诏神於室，又出，以堕於主前，主人亲制其肝，所谓制祭也。时尸荐以笾豆，至荐熟，乃更延主於室之奥。尸来升席，自北方坐於主北焉。堕，许恚反，或许垂反）。用牲於庭（谓杀之时），升首於室（制祭之後，升牲首於北牖下，尊首尚气也）。直祭祝於主，（谓荐熟时也。如特牲、少牢馈食之也。直，正也，祭以熟为正，则血腥之属，尽敬心耳。疏曰：荐熟正祭之时，祝官以祝辞告於主，若《仪礼·少牢》“敢用柔毛刚鬣用荐岁事於皇祖伯某”是也）。索祭祝於祊（索，求神也。庙门曰祊，谓之祊者，以於绎祭名也。疏曰：凡祊有二种，一是正祭之时，既设祭於庙，又求神於庙门之内，《诗·楚茨》云“祝祭於祊门内平生待宾之处”，与祭同日也；二是明日绎祭之时，设馔於庙门外西室，亦谓之祊。今此索祭於祊，当是正祭日之祊矣），不知神之所在，於彼乎，於此乎（室与？堂与？与，音馀。下同）？或诸远人乎？祭於祊，尚曰求诸远者与（远，千万反。尚，庶几也。疏曰：或远离於人，不在庙乎？尚，是庶几也，言正祭之时，祭於庙祊者，庶几求於远处者与，言於远处求神也。《郊特牲》。《礼器》“纳牲诏於庭，毛血诏於室，羹定诏於堂，三诏皆不同位，盖道求而未得也”。疏曰：牲入在庭，以币告神，故云“诏於庭”。杀牲取血及毛，入以告神於室。羹，肉湆也。定，熟肉也。谓煮肉既熟，将欲迎尸，主人乃先以俎盛之，告神於堂。道，言也。所以“三诏皆不同位”者，盖言求而未之得也，故於三处告之）。及入舞，君执干戚就舞位，君为东上，冕而总干，率其群臣，以乐皇尸。是故天子之祭也，与天下乐之，诸侯之祭也，与境内乐之。冕而总干，率其群臣，以乐皇尸，此与境内乐之之义也（君为东上，近主位也。皇，君也。言“君尸”者，尊之。疏曰：祭时，天子诸侯亲在舞位，以乐皇尸也）。夫祭有三重焉：献之属莫重於祼，声莫重於升歌，舞莫重於《武宿夜》，此周道也（疏曰：祭祀之礼，有三种可重之事，“舞莫重於《武宿夜》”者，“武宿夜”，是武曲之名，是众舞之中无能重於《武宿夜》之舞。皇氏云，师说书传云武王伐纣，至於商郊停止宿夜，士卒皆欢乐歌舞以待旦，因名焉。“武宿夜”，其乐亡也，熊氏云此即《大武》之乐也）。凡三道者，所以假於外而以增君子之志也，故与志进退，志轻则亦轻，志重则亦重。轻其志而求外之重也，虽圣人弗能得也。是故君子之祭也，必身自尽也，所以明重也。道之以礼，以奉三重，而荐诸皇尸，此圣人之道也（疏曰：三种所重之道，皆假借外物而以增益君子内志。祼则假於郁鬯，歌则假於声音，舞则假於干戚，皆是假於外。《祭统》）。《清庙》之瑟，朱弦而疏越，一倡而三叹，有遗音者矣（疏曰：《清庙》之瑟，谓歌《清庙》之诗所弹之瑟。朱弦，谓练朱丝为弦。练，则声浊也。越，谓瑟底孔也，疏通之，使声迟，故云疏越。弦声既浊，瑟音又迟，是质素之声，非要妙之声，以其质素，初发首一倡之时，而唯有三人叹之，是人不爱乐，然以其贵在於德，所以有馀遗之音，念之不忘也。《乐记》。《尚书大传》曰：古者帝王升歌《清庙》。“清庙”，乐章名，大琴练弦达越，大瑟朱弦达越，以韦为鼓，谓之搏拊。何以也？练弦、朱弦互文也。越，下孔也。凡练弦达越搏拊者，象其德宽和君子有大人声，不以钟鼓竽瑟之声乱人声。清庙升歌者，歌先人之功烈德泽也，故欲其清也。烈，业也，其歌之呼也，呼，出声也。曰“於穆清庙”，於者，叹之也；穆者，敬之也；清者，欲其在位者遍闻之也，故周公升歌文王之功烈德泽，苟在庙中见文王者，愀然如见文王，故《书》曰搏拊琴瑟以咏，祖考来假此之谓也）。《诗》云：“肃雍和鸣，先祖是听。”夫肃肃，敬也。雍雍，和也（云云）。圣人作为鼗、鼓、控、楬、埙、篪此六者，德音之音也（鼗，音桃。椌，苦江反。楬，苦瞎反。六者为本，以其声质也。椌、楬，谓柷，敔也，埙、篪或为簨、虞。簨，恤尹反。虞，音巨）。然後钟磬竿瑟以和之，干戚旄狄以舞之，此所以祭先王之庙也，所以献酬酳酢也（和，如字，徐户卧反。酳，音允，又仕觐反。疏曰：既用质素为本，然後用此钟磬竽瑟华美之音以赞和之，使文质相杂。干，楯也。戚，斧也。狄，羽也。声既文质备足，又用干戚旄羽以舞动之。前云郑、宋、齐、卫四者为祭祀之所不用，故此六器为道德之音，四器之和，文武之舞，并可用於宗庙之中奏之，若乐九变而鬼神格也。“所以献酬酳酢”，又於宗庙中接纳宾客也。宾入而奏《肆夏》，及卒爵而乐阕，孔子屡叹之是也）。

杨氏曰：愚按九献祭之正也，其间节文又有因传记可以参互见者，掇拾以著之於篇。

君卷冕立於阼，夫人副禕立於东房。夫人荐豆执校，执醴授之执镫。尸酢夫人执柄，夫人受尸执足。夫妇相授受，不相袭处，酢必易爵（卷，古本反。处，昌虑反。疏曰：上公之夫人，故副禕立於东房，若其馀夫人，则不副禕也。“夫妇相授受不相袭处”者，谓夫妇交相致爵之时，袭，因也，其执之物不相因故处，若夫妇交相致爵，不执故处，以明男女有别。“酢必易爵”者，谓夫妇交相致爵之时，主人受主妇之酢，易换其爵。故《特牲》主人受主妇之酢爵更爵酢。郑注云主人更爵自酢，男子不承妇人爵，即引此文，云夫妇相授受不相袭处，酢必易爵也）。

△右致爵

杨氏曰：愚按《特牲馈食礼》，主妇致爵於主人，卒爵，主妇出，反於房。主人降，洗酌致爵於主妇，主妇拜受爵。诸侯夫人以上致爵，经无其文，此因《祭统》上文若“卷冕立於阼，夫人副袆立於东房”，下文有“酢必易爵”之文，知诸侯夫人亦有致爵之礼。

笾人，羞笾之实，糗饵、粉餈（餈，昨资反。羞笾，谓若《少牢》主人酬尸，宰夫羞房中之羞於尸侑，主人主妇皆右之者。元谓此二物皆粉稻米黍米所为也。合蒸曰饵，饼之曰餈。糗者，捣粉熬大豆为饵，餈之，黏著以粉之耳。饵言糗，餈言粉，互相足。疏曰：此当王酬尸内饔进之於尸侑等也。《天官》）。醢人，羞豆之实，酏食糁食（酏食，音嗣。糁，素感反。元谓酏，｛衍食｝也。《内则》曰：取稻米举糔溲之，小切狼臅膏以与稻米为饘。又曰糝。取牛、羊、豕之肉三如一，小切之，与稻米。稻米二、肉一，合以为饵，煎之。｛衍食｝，之然反。糔，思柳反。溲，所柳反。臅，昌蜀反，一音粟。疏曰：亦与羞笾之实同时设之）。

△右羞

杨氏曰：愚按《仪礼》有司彻主人酬尸之後，尸侑主人皆升筵，乃羞。宰夫羞房中之羞於尸侑，主人主妇皆右之。司士羞庶羞於尸侑，主人主妇皆左之。今按《笾人》、《醢人》有羞笾、羞豆之实，则知天子之礼亦有羞，诸侯亦必有之，但经文不备耳。

司士，凡祭祀及赐爵，呼昭穆而进之（赐爵，神惠及下也。此所谓王之子姓兄弟。《祭统》曰，凡赐爵，昭为一，穆为一，昭与昭齿，穆与穆齿，凡群有司皆以齿，此之谓长幼有序。疏曰：姓，生也。子之所生，则孙及兄弟皆有昭穆。引《祭统》者，是诸侯法，明天子亦然。凡言昭穆在助祭之中者，皆在东阶前南陈，就昭穆之中，皆年长者在上，年幼者在下，故云齿也。云“及赐爵”者，谓祭未旅酬无算爵之时，皆有酒爵赐及之，皆以昭穆为序也。《祭统》“凡赐爵，昭为一，穆为一”云云，注曰：昭穆，犹《特牲》、《少牢》馈食之礼众兄弟也。群有司，犹众宾下及执事者。君赐之爵，谓若酬之。疏曰：爵，酒爵也。谓祭祀旅酬时，赐助祭者酒爵，故云赐爵。昭为一穆为一者，言君众兄弟子孙等，在昭列者则为一色，在穆列者自为一色，各自相旅，尊者在前，卑者在後。若同班列，则长者在前，少者在後，是昭与昭齿，穆与穆齿。《祭统》。《坊记》：因其酒肉，聚其宗族，以教民睦也。注曰：言祭有酒肉，群昭群穆皆至而献酬之，咸有荐俎。疏曰：谓因其祭祀之酒肉於祭祀之末，聚其宗族昭穆相献酬，教民相亲睦也）。凡为俎者，以骨为主。骨有贵贱，殷人贵髀，周人贵肩，凡前贵於後。俎者所以明祭之必有惠也，是故贵者取贵骨，贱者取贱骨，贵者不重，贱者不虚，示均也（髀，必氏反，又必履反。重，直龙反。殷人贵髀，为其厚也；周人贵肩，为其显也。凡前贵於後，谓脊胁臂臑之属。臑，乃报反。疏曰：“凡为俎者以骨为主”者，俎，谓助祭者各将物於俎者。“殷人贵髀，周人贵肩”者，殷质贵髀

之厚，贱肩之薄；周文贵肩之显，贱髀之隐，各随所贵。“凡前贵於後”者，据周言之，以周人之贵肩故也。“贵者不重，贱者不虚，示均也”者，言贵者不持多而重，贱者不虚而无，分俎多少，随其贵贱，是示均平也。又曰：此脊胁臂臑举其贵者言之，属中包其贱者。不云肩者，以经云周人贵肩，故此略之。前体臂臑为贵，後体膊胳为贱。就脊胁之中亦有贵贱，正脊在前为贵，脡脊横脊在後为贱。胁则正胁在前为贵，短胁为贱。故总云“之属”以包之。《祭统》）。

△右旅酬赐爵

其登餕受爵，则以上嗣（餕，音俊。上嗣，君之適长子。以特牲馈食礼言之，　　　　受爵，谓上嗣举奠也；献，谓举奠洗爵酌人也；餕，谓宗人遣举奠盥祝命之餕也。　　　　大夫之嗣无此礼，辟君也。適，丁历反。盥，音管。疏曰：按《少牢馈食》，无嗣子举奠，大夫尊於士而不举奠，故知辟正君也）。登餕受爵以上嗣，尊祖之道也（疏曰：此覆释所以登餕受爵用適子也。《文王世子》杨氏曰：此条有两事，受爵，谓上嗣举奠也，已见上文《再献》条注。登餕，谓宗人遣举奠盥祝命之餕也）。

△右登餕受爵

《传》：夫祭有餕，餕者，祭之末也，不可不知也。是故古之人有言曰：善终者如始，餕其是已。是故古之君子曰：尸亦餕鬼神之馀也，惠术也，可以观政矣（疏曰：初荐毛血燔燎，是荐於鬼神，至荐熟时，尸乃食之，是尸餕鬼神之馀。若大夫士阴厌，亦是先荐鬼神，而後尸乃食，亦尸餕鬼神馀，故并云尸亦餕鬼神之馀也。术，犹法也。尸餕鬼神之馀，是施恩惠之术法也。施，始鼓反）。是故尸谡，君与卿四人，餕。君起，大夫六人餕，臣餕君之馀也。大夫起，士八人餕，贱餕贵之馀也。士起，各执其具以出，陈於堂下，百官进。彻之，下餕上之馀也（谡，所六反，起也。百官进，依注作餕。进，当为餕声之误也。百官，谓有事於君祭者也，既餕，乃彻之而去。所谓自卑至贱，进、彻，或俱为餕也）。凡餕之道，每变以众，所以别贵贱之等，而兴施惠之象也。是故以四簋黍，见其脩於庙中也。庙中者，竟内之象也（别，彼列反。见，贤遍反。“脩”於庙中，一本作“遍”。鬼神之惠遍庙中，如国君之惠遍竟内也。疏曰：“是故以四簋黍见其脩於庙中也”者，谓餕之时君与三卿以四簋之黍修整普遍也。所以用四簋多黍稷而餕者，欲见其恩惠修整遍於庙中，诸侯之祭有六簋，今云以四簋者，以二簋留为阳厌之祭，故以四簋为餕。簋有黍稷，特云黍者，见其美。举黍，稷可知也。庙中者，竟内之象也者。以其簋而遍庙中，如君之恩惠遍於竟内也）。祭者，泽之大者也。是故上有大泽，则惠必及下，顾上先下後耳，非上积重而下有冻馁之民也。是故上有大泽，则民夫人待於下流，知惠之必将至也，由餕见之矣。故曰可以观政矣（重，直龙反。馁，乃罪反。夫，音扶。鬼神有祭，不独飨之，使人餕之，恩泽之大者也。国君有蓄积，不独食之，亦以施惠竟内也。《祭统》）。餕馀不祭，父不祭子，夫不祭妻（《曲礼》。朱子曰：古注说不是，今思之，只是不敢以餕馀又将去祭神，虽以父之尊亦不可以祭其子之卑，夫之尊亦不可以祭其妻之卑。盖不敢以鬼神之馀复以祭也。祭非“饮食必祭”之祭。又曰：先儒自为一说，横渠又自为一说，看来只是祭祀之祭，此因餕馀起文谓父不以是祭其子，夫不以是祭其妻）。夫祭有畀煇、胞、翟、阍者，惠下之道也，唯有德之君，为能行此，明足以见之，仁足以与之。畀之为言与也，能以其馀畀其下者。煇者，甲吏之贱者也。胞者，肉吏之贱者也。翟者，乐吏之贱者也。阍者，守门之贱者也。古者不使刑人守门，此四守者，吏之至贱者也。尸又至尊，以至尊既祭之末，而不忘至贱，而以其馀畀之，是故明君在上，则竟内之民无冻馁者矣。此之谓上下之际（畀，必利反。煇，依注作〈韦军〉同，况万反，又音运。胞，步交反。翟，音狄。阍，音昏。“明足以见之”，见此卑：“仁足以与之”，与此卑者也。煇，《周礼》作〈韦军〉，谓〈韦军〉磔皮革之官也。翟，谓教羽舞者也。古者不使刑人守门，谓夏、殷时。卑，如字，旧必利反。疏曰：此之谓上下之际者，际，接也。至尊者与贱者，其道接也。《祭统》）。

閍，谓之门（《诗》曰：祝祭於祊。《尔雅》）。绎，又祭也（祭之明日，寻绎复祭。疏曰：绎，又祭也者。又，复也。绎，复祭之名也。郭云祭之明日，寻绎复祭。《公羊传》曰：绎者何？祭之明日也。《榖梁传》云：绎者，祭之旦日之享宾也，天子诸侯谓之为绎。少牢馈食，大夫之礼也，谓之宾尸，与祭同日。若然，是亦与宾尸事不同矣。而《诗·颂·丝衣序》云，绎宾尸者，绎，祭之礼，主为宾事此尸。但天子诸侯礼大，异日为之，别为立名，谓之绎，言其寻绎昨日。卿大夫礼小，同日为之，不别立名，直指其事，谓之宾尸耳。此《序》言绎者，是此祭之名，宾尸是此祭之事，故特详其文。然又祭之名，三代各异）。周曰绎（《春秋·经》曰：壬午犹绎。疏曰：郭云壬午犹绎者，宣八年《经》文也）。商曰肜（疏曰：《高宗肜日》，《商书》篇也。孙炎云，肜者，相寻不绝之意）。夏曰复胙（疏曰：夏之典训，无言复胙名者，未见义所出也。《诗传》及《诗笺》亦无此一句。说者云胙是祭肉也，以祭之旦日，复陈其祭肉以宾尸也，未知然不祭名者，以显上事也。同上）。

△右祭之明日又祊

传：为祊於外（祊，百彭反。祊祭，明日之绎祭也。谓之祊者，於庙门之旁因名焉。其祭之礼，既设祭於室，而事尸於堂，孝子求神非一处也。《周礼》曰：夏后氏世室，门堂三之二，室二之一。《诗·颂·丝衣》曰：自堂徂基。绎，音亦。处，昌虑反。疏曰：“为祊於外”者，祊，谓明日绎祭在於庙门外之西旁。以正祭设馔在室，故知绎祭亦设馔在室。《有司彻》上大夫宾尸，坐尸侑於堂，酌而献尸。故知人君绎祭亦事尸於堂也。云夏后氏世室门堂三之二，室二之一者，证庙门之旁有室有堂也。又引《诗·颂·丝衣》之篇者，证绎祭在堂事尸也。《丝衣》之篇论绎祭之时，从堂上往於堂下之基，故云自堂徂基）。故曰於彼乎，於此乎（疏曰：“故曰於彼乎，於此乎”者，以其不知神之所在，或祭之於堂，或祭之於外，不知此神於彼堂乎，於彼室乎，於此祊乎？以古语有此，故记者引以结之。《礼器》。《祭统》，诏祝於室而出乎祊，此交神明之道也。疏曰：祝官以言诏告，祝请冥尸於室求之，此交神明之道也者，神明难测，不可一处求之，或门旁不敢定，是与神明交接之道）？《诗》云“明发不寐，有怀二人”。文王之诗也。祭之明日，明发不寐，飨而致之，又从而思之。祭之日，乐与哀半，飨之必乐，巳至必哀（明发不寐，谓夜而至旦也。祭之明日，谓绎日也。言绎，日夜不寐也。二人，谓父母容尸侑也。疏曰：云“二人”，谓父母、容尸侑也者。祭以念亲，故二人谓父母。按《有司彻》上大夫宾尸，别立一人为侑以助尸，绎祭与傧尸同，故知二人容尸与侑也。傧，音宾。《祭义》）。　是故孝子临尸而不怍。君牵牲，夫人奠盎，君献尸，夫人荐豆，卿大夫相君，命妇相夫人：齐齐乎其敬也，愉愉乎其忠也。勿勿乎其欲其飨之也（怍，才各反。盎，马浪反。愉，羊朱反。君牵牲将荐毛血。疏曰：怍，谓颜色不和悦，以祭祀须飨尸，故孝子临对尸前不得颜色不和。“君牵牲夫人奠盎”者，熊氏云此谓绎祭，君当牵牲之时，夫人奠设盎齐之尊。“君献尸夫人荐豆”者，绎祭，故先献後荐。“齐齐乎其敬也”者，卿大夫相君，命妇相夫人，皆齐齐乎其恭敬。齐齐，谓整齐之貌，故《玉藻》云庙中齐齐。“愉愉乎其忠也”者，愉愉，和悦之貌。忠谓忠心。言孝子颜色愉愉然和悦尽忠心。“勿勿乎其欲其享之也”者，勿勿，犹勉勉也。言孝子之心与貌，勉勉然欲得亲之歆享也。云傧尸主人献尸，主妇自东房荐韭、菹、醢者，此是《有司彻》文引之者，证傧尸之时先献後荐。上大夫傧尸，即天子诸侯之绎也。盎齐，才细反。《祭义》）。宣公八年六月辛巳，有事於太庙，中遂卒於垂。壬午，犹绎（绎，又祭陈昨日之礼，所以宾尸）。公羊子曰：绎者何？祭之明日也（天子诸侯曰绎，大夫曰宾尸，士曰宴尸）。榖梁子曰：绎者，祭之旦日之享宾也（疏曰：旦日，犹明日也。何休云，绎者，继昨日事，但不灌地以降神耳）。卫庄公改旧制，变宗庙，易朝市。高子睪问於孔子曰：《周礼》“绎祭於祊，祊在庙门之西，前朝而後市，今卫君更之，如之何？孔子曰：绎之於库门内，祊之於东方，市朝之於西方，失之矣”（《家语·曲礼·公西赤问》）。

陈氏《礼书》曰：礼有正祭之祊，有绎祭之祊，於祊求诸远者也。祊於西，尊其右也。《诗》云“以往烝尝，或剥或烹，或肆或将”，而继之以祝祭於祊，此正祭之祊也。《礼》言“设祭於堂”，为祊乎外。《家语》言“绎祭於祊”，此绎祭之祊也。正祭之祊位於门内之西室，故毛氏译《诗》以祊为门内。绎祭之祊位於门外之西室，故郑氏释《郊特牲》以祊於门外。盖祊，其位也；绎，其祭也；宾尸，其事也。绎祭谓之祊，而祭之祊，不谓之绎。绎之名，特施於天子诸侯，宾尸之名，亦施於卿大夫。郑氏以卿大夫宾尸在堂，故谓祊於门外之西室。绎，又於其堂。孔颖达申之云“求神在室，接尸在堂”，於义或然。卿大夫有宾尸，则正祭无加爵，无阳厌。下大夫、士无宾尸，故正祭有加爵，有阳厌，必於明日。《春秋》书“辛巳有事於太庙，壬午犹绎”。《榖梁》曰“绎者，祭之明日之享宾也”。《公羊》曰“绎者何？祭之明日是也，宾尸则祭日而已”。《仪礼》“有司彻，扫堂，摄酒，迎尸而宾之”是也。绎於明日则异牲，《诗》曰“自羊徂牛”是也。宾尸，於祭日则用正祭特牲而已，有司彻燅（音寻）尸俎是也。盖正祭重，而主於礼神，绎轻，而主於礼尸。重，故省牲视具。在宗伯轻，故使士焉。则“丝衣其紑，载弁俅俅”者，士而爵弁丝衣者也。主於礼神，故在室，主於礼尸，故在堂，则自堂徂基，扫堂设筵者，皆堂上之事也。考之《仪礼》：大夫正祭不迎尸，而宾尸迎之；正祭有祝，而宾尸有侑；正祭先荐後献，宾尸先献後荐；正祭之鼎五，宾尸之鼎三；正祭之牲体进下，宾尸之牲体进腠；正祭之鱼缩载，宾尸之鱼横载；正祭主人献尸，而尸酢之於献祝佐食之前；宾尸主人献尸，而尸酢之於献侑之後。凡此皆与正祭不同。则主人迎尸，尸後酢主人，所以伸主人也。先献後荐而进下，所以醉饱尸也。其饮至於无算，其罚至於兕觥，则绎祭可知矣。

《通典》：祭之日，王服衮冕而入庙，工则奏以《王夏》，王入，立於东序。后则副袆而入，立於西序，尸入之後，乃就於西房（转就西房者，所以放阴阳之义。《礼器》云“大明生於东，月生於西，阴阳之分，夫妇之位也”）。尸服衮冕而入，工则奏《肆夏》。王及於室，而不迎尸（《祭统》云“君迎牲而不迎尸，所以别嫌也”）。於是王以珪瓒酌鸡彝之郁鬯以献尸，尸以祼地降神，尸祭之，啐之，奠之，此为祼神之一献也。后乃璋瓒酌鸟彝之郁鬯以献尸，尸祭之，啐之，奠之，此为二献也。王乃袒而迎牲於门，牲入门则奏《昭夏》，王亲牵牲，公卿大夫执币以从，入而告於庭云“博硕肥腯”。王乃丽牲於碑，亲执鸾刀，启其毛血以授於祝。祝入，告於幽全之义。遂乃杀牲，始行朝践之事。凡牲，庙用一牢（《公羊传》云“周公白牡，鲁公も刚，群公不毛”）。朝践之时，尸出於室，坐於户西，南面。主在西，东面（《郊特牲》云“诏祝於室，坐尸於堂”。郑元注云：“谓朝践时，迎尸於户外。”）。时尸、主之前，荐以笾豆脯醢而已。乃取牲膟膋燎於炉炭，入以诏神於室。於时王亲洗肝於郁鬯而燔之，以堕於主。主人亲制其肝，所谓制祭也。次乃升牲首於室中北墉下，尊首尚气之义也。时又荐腥於尸、主之前，谓之朝践。於时王乃以玉爵酌献（素何反。下同）樽中醴齐以献，此三献也。后於是荐朝事之笾，时堂上以夹锺之调歌，堂下以无射之调作《大武》之乐。后於是亦以玉爵献樽醴齐以献尸，此四献也。时堂下之乐亦作也。於时王自阼阶而西酌献，后从西阶东酌献（所谓“礼交动乎上，乐交应乎下”）。至荐熟之时，谓之馈食。先荐熟於堂（视陈此设馔之礼，非谓即食）。设馔之时，王及尸皆有倚住之处，设机於傍，故云变机也。设席之後，更设尸主之席於堂，在户内西方，东面，尸在其北。布尸主席讫，乃迁所设於堂上之馔置尸主坐前，时祝又以斚酌奠，奠於馔南，所谓天子奠斚。又取肠间脂〈火芮〉之萧合膻芗（郑云“膻当为馨，字之误”），燎於炉炭，所谓臰阳达於墙屋。乃迎尸主入室，即席，举奠斚将祭之。时祝则诏王拜妥尸（《郊特牲》云“举斚角诏妥尸”是也），拜讫，尸遂祭酒以菁茅，谓之缩酒（《左传》云“尔贡苞茅不入，王祭不供，无以缩酒”）。尸遂啐之，奠之，尸乃坐。於是王以玉爵酌象樽盎齐以献尸，五献也。时后荐馈食之笾，又以玉爵酌象樽酝齐以献尸，此六献也（王及后每献，皆作乐如初）。尸食讫，王以玉爵酌朝践之献樽醴齐以酳尸，谓之朝献，亦樽相因，此七献也。后荐加事之豆笾。尸饮七，王可以献公。尸饮讫，受祝，祝酌清酒以授尸，尸以酢王，王乃设酢席於户内。尸少祭馔黍稷，并假福王，王乃以出，量人与郁人受之（《周礼·宗伯》职云“量人与郁人受举斚之卒爵”）。后以玉爵酌馈食象樽之盎齐以献尸，日再献，亦樽之相因。尸酢后如王之法，后饮酢酒，此八献也。尸饮八，王可以献卿。诸侯为宾者以玉爵酌盎齐，备卒食三献，合九献。凡王及后各四，诸侯为宾者一也。尸饮九，王可以献大夫、士（取惠均於下之义）。尸饮讫，又酢诸臣如后之法。自九献之後，遂降，冕而总干，舞《大武》之乐以乐尸（《祭统》云“君执干戚就舞位，冕而总干，率其群臣，以乐皇尸”）。九献之後，更为嗣子举奠，与群臣进献，更行三爵，皆谓之加爵，则用璧散璧角（《明堂位》云“加以璧散璧角”）。即行旅酬无算之爵。乐作亦然。旅酬既讫，则尸出。尸出之後，则嗣子餕之（《文王世子》云“登餕受爵以上嗣，尊祖之道”。郑元注云“上嗣祖之正统”）。厥明，更以一牢绎於祊（於庙门之外而行其礼）。

按：《仪礼》所存，唯《少牢馈食》、《特牲馈食》为大夫祭宗庙之礼，而天子诸侯之祭礼亡矣。其载於《周礼》、《礼记》者，虽略可考见，而参错涣散。後之有天下者，虽欲一遵古礼行之，而其节文脉络不相连属，此所以病其难行也。晦庵尝欲以二《礼》及注疏中所言，绸绎其节奏之先後，为天子祭礼。而其书未成，以授其门人勉斋黄公。黄又未及成，而以授信斋杨公。信斋之书出，而後学者开卷始可以洞窥其奏节，自致斋而祼献，自祼献而馈献，以至加爵、彻俎、旅酬、登餕、绎祭之仪，大概以经之所言为主，而经之所未备者，则取注疏之说以备之，注疏之所未备者，又约《仪礼》所载大夫、士之礼以推之，其说始粲然有条，足为百代不刊之典。然杜氏《通典》亦尝采经传及注疏之说，条陈九献之礼，特略而未备，且与信斋之说小异，故并存之。








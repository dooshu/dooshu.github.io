卷十三

钦定四库全书

柳河东集卷十三

唐　柳宗元　撰

志十三首

先太夫人河东县太君归袝志【公元和五年尚谴永州司马故夫人卒於永州明年安袝於先侍御史府君之墓先侍御墓表具载夫人之卒则志表当是同时而作】

先夫人姓卢氏讳某世家涿郡【涿音卓地名也今上谷涿郡】夀止六十有八元和元年岁次丙戌五月十五日弃代於永州零陵佛寺明年某月日安袝於京兆万年栖凤原先侍御史府君之墓其孤有罪衔哀待刑不得归奉葬事以尽其志侄洎太夫人之兄子弘礼承事焉呜呼天乎太夫人有子不令而陷於大戮【音戮】徙播疠土医巫药膳之不具以速天祸非天降之酷将不幸而有恶子以及是也又今无适主以葬【适音的】天地有穷此寃无穷既举葬紖【直忍切索也与絼同周礼封人置其絼】犹以不肖之辞拟述先德且志其酷焉尝逮事伯舅闻其称太夫人之行以教曰汝宜知之七岁通毛诗及刘氏烈女传斟酌而行不坠其旨汝宗大家也既事舅姑周睦姻族柳氏之孝仁益闻岁恶少食不自足而饱孤幼是良难也又尝侍先君有闻如舅氏之谓且曰吾所读旧史及诸子书夫人闻而尽知之无遗者某始四岁居京城西田庐中先君在吴家无书太夫人教古赋十四首皆【一作比】讽传之以诗礼图史及剪制缕结授诸女及长皆为名妇先君之仕也伯母叔母姑姊妹子侄虽远在数千里之外必奉迎以来太夫人之承之也尊巳者敬之如臣事君下巳者慈之如母畜子敌已者友之如兄弟无不得志者也诸姑之有归必废寝食礼既备尝有劳疾先君将改葬王父母太夫人泣以莅事事既具而大故及焉不得成礼既得命於朝祗奉教曰汝忘大事乎吾冢妇也今也宜老而唯是则不敢暇抑将任焉苟有日吾其行也及命为邵州又喜曰吾愿得矣竟不至官而及於罪是岁之初天子加恩羣臣以宗元任御史尚书郎封太夫人河东县太君八月会册太上皇后於兴庆宫礼无违者既至永州又奉教曰汝唯不恭宪度既获戾矣今将大儆於後以盖前恶敬惧而已苟能是吾何恨哉明者不悼往事吾未尝有戚戚也而卒以无孝道不能有报焉丧主子妇七岁而不果娶窜穷徼【吉吊切境也】人多疾殃炎暑熇蒸【熇呼木切又虚骄呼酷黑各三切热也】其下卑湿非所以养也?视无所问药石无所求祷祠无所实苍黄叫呼遂遘大罚天乎神乎其忍是乎而独生者谁也为祸为逆又顽很而不得死逾月逾时以至於今灵车远去而身独止玄堂暂开而目不见孤囚穷絷【陟立切】魄逝心坏苍天苍天有如是耶有如是耶而犹言犹食者何如人耶已矣已矣穷天下之声无以纡其哀矣尽天下之辞无以传其酷矣刻之坚石措之幽隂终天而止矣

伯祖妣赵郡李夫人墓志铭【夫人适临卭令柳君是为公之伯祖铭不载临卭之讳新史年表亦载曰某为临卭令而名亦不传铭亦不载其子之名而曰终旌德尉史亦不载其名而曰旌德令其不同如此贞元十九年公时为监察御史】

夫人姓李氏辨族姓者赵郡赞皇之东祖祖某为某官父冲为单父尉夫人生於良族嶷然殊异及笄【音稽女十五曰笄】德充於容行践於言高朗而不伤其柔严恪而不害其和特善女工剪制之事又能为雅琴秦声操弦之具【操七刀切缦末旦切礼记不学操缦】妇道既备宜为君子之配偶焉我伯祖临卭令府君讳某受夫人於李氏之庙而归於正室临卭府君之先曰我曾王父清池府君讳某清池之先曰徐州府君讳某又其先曰常侍府君讳楷常侍之兄曰中书令讳奭自中书以上为宰相四世噫我伯祖以宗胄硕大而齐其德厚夫人以族属清显而修其礼范合二姓以承先祖为士者荣之故佐奉养承祭祀妇德用光家道甚宜无何伯祖终於临卭而窆焉夫人从子而返於淮浒【音虎水涯之名】呜呼我先府君每得仕未尝不奉迎供养必诚必亲男既立必使之有禄仕女必使之有家将嫁巳子必先择良士可以配诸姑者定然後议焉仲父殿中侍御史府君由是志也夫人生男一人讳某不幸终於宣州旌德尉女三人皆得良壻陇西李伯和为杨子丞疾痹废痼而没太原王纾【音舒】今为右补阙颍川陈苌【音长】为校书郎渭南尉知名贞元十六年王氏姑定省扶持自扬州至於京师道路遇疾遂舘於陈氏以诸壻之良诸女之养无不得意焉享年八十一是岁六月二十九日终於平康里自小敛至於大敛比及葬则二壻实参主之有孙二人长曰曹郎奉之以縗而正於位八月二十四日葬於万年县之少陵原实栖凤原介於我先府君仲父二兆之间神心之所安也呜呼嗣子早夭临卭万里以岁之不易未克合袝哀孰甚焉诸姑合以为斯志以从人之道内夫家外父母家且又葬於我志於我故叙柳氏为备铭曰

蔼其芳夀且康大梁鹑火沉幽光【大梁鹑火二星名是年岁星在大梁六月日月会於鹑火盖以纪卒之年月也】夙沦夫子嗣又丧【平声】輤帷不复岷之阳【輤此见切或作蒨丧车饰也】兆灵趾栖凤里艮之山兑之水灵之车当返此子孙百代承灵趾谁之言者青乌子【相家书曰青乌子称山三重相连名连华山葬之当出二千石】

叔妣吴郡陆氏夫人志文【此叔父殿中君之配也殿中君葬在贞元十二年二月公作墓版文载夫人吴郡陆氏时尚无恙也是年冬十一月夫人卒乃合袝焉故曰仲父之讳字夫人之爵齿备於版文云】

夫人讳则字内仪姓陆氏家於吴郡盖江左上族以宗子在他国家牒逸坠故曾王父王父之讳官不克究知而阙其文父覃皇河南陆浑令夫人生而柔笄而礼会伯舅为河南尹撰择僚寀【撰息兖切】谓我文学掾仲父士林殊英儒流推高故夫人归於我夫人之志也温顺以承上冲厚以字下不敢踰於冢妇不敢侮於臣妾是宜允膺福夀集成母仪禀命不淑享年三十有五贞元十二年十一月已亥终於长安太平里第呜呼夫人生男一人曰曹婆幼孺在抱委縗就位【縗音崔】女一人曰喜子匍匐繦緥【上举两切下音保】寄妇人之手哀哉盖衰门薄佑神道不相顾仲父违背於岁首而夫人捐弃於是月遗孤眇藐未克承绍凡我族属其痛巨乎遂以其年十二月十三日庚午合祔於少陵原之墓恭惟仲父之讳字夫人之爵齿备於版文今不书惧再告也

亡姑渭南县尉陈君夫人权厝志【夫人公前所志伯祖妣李夫人之女也前志云夫人三女皆得良壻校书郎渭南尉陈苌其一也此志所以具载陈君云贞元十七年公时调蓝田尉】

唐贞元十七年九月六日甲子前渭南县尉颍川陈君之夫人河东柳氏终於平康里将终告於陈君曰吾生四十有四年为陈氏介妇九年谨饬不怠以至於此命也既成妇矣宜袝於皇姑从兆於三原然而不幸中道而有痼疾既不及养於舅姑又不得佐於蒸尝生君之子不朞月而殒尝谓君宜有贵位而不克见执亲之丧不得终纪皆天谴之大者也且愿杀礼【杀所介切周礼国新杀礼】以成吾私迩先夫人之墓而窆我焉将俟君之不讳而归复於正其可也陈君乃卜十二月十八日权厝於城南原曰栖凤如夫人之志且以时日甲子授於宗元曰子之姑孝於家移於我之长睦於族施於我之党是用宾而礼之如益者之友今则去我巳矣吾无以报焉他日尝谓子慤而文愿以为志庶幸而有知将安子之为也苌无恨矣呜呼贵不必贤夀不必仁天之不可恃也久矣遂哭而受命书夫人之世以记於兹石夫人六代祖讳庆五代祖讳旦位皆至宰相高祖讳楷为济州刺史曾祖讳某为徐州长史祖讳某为清池令考讳某为临卭令妣李氏赵郡赞皇人其他则俟改葬而後备亡姊崔氏夫人墓志盖石文【不书其卒葬之年月然其文曰太夫人生二女幼曰裴氏妇如夫人之懿而皆蚤世按裴氏妇葬以贞元十六年则此文当与裴氏妇志相先後作】

我伯姊之葬良人博陵崔氏为之志凡归於夫家为妇为妻为母之道我之知不若崔之悉也然而自笄而上以至於幼孩崔固不若我之知也又乌可以巳今之制凡志於墓者琢密石加盖於其上用敢附碑隂之义假兹石而书焉呜呼夫人天命之性固有以异於人孩而声和幼而气柔以吾族之大尊长之多【长展两切】夫人自能言而未尝误举其讳与其类戏於家游弄之具未尝有争先公自鄂如京师【一有归字】其时事会世难告【一作书】教罕至夫人忧劳踰月默泣不食又惧贻太夫人之忧虑绐【音怠上声欺也】以疾告书至而愈人乃知之善隶书为雅琴以自娱乐隐而不耀工足以致美於服而不为异言足以发扬於礼而不为辨孝之至敬之备仁之大又以配君子然而不克会於贵夀以至於斯孰谓之【一无之字】天有知者耶太夫人生二女幼曰裴氏妇如夫人之懿在二族咸以令德闻而皆早世其弟昏愚而独存孰谓天可问者耶呜呼痛其甚欤遂濡血而【一作以】书以志终天之哀与兹石永久

亡姉前京兆府参军裴君夫人墓志【作之年月见本篇公时为集贤正字】

柳氏至於唐其着者中书令讳奭中书之弟之子曰徐州府君讳某实有孝德世其家业清池府君讳某继之以茂实德清府君讳某承之以善政以至於侍御史府君讳某用贞信劲正逹於邦家克生贤女以配於裴氏裴氏至於唐其着者礼部尚书讳行俭礼部之子曰侍中讳光庭嗣用忠肃书於国史祠部府君讳稹业之以贞直以至於金吾府君讳儆【音警】用纯懿端亮闻於天下实生良子以配夫人呜呼夫人与仁孝偕生以礼顺偕长始於家纯如也终於夫族穆如也其为子道也孝以和恭以惠取与承顺必称所欲先君与太夫人恩遇?厚故夫人侍侧无威怒之教焉天祸弊族夙遭大故我诸孤奉太夫人之养不敢图死至於复常夫人三岁无汤沐无盐酪【音洛】顿踊叫号哀彻天地外除髪不胜笄体不胜带太夫人泣而命之固犹不食朝夕谕诲仅而济焉其为妻道也贞顺之宜恒服於身体疑忌之虑不萌於心术忿懥之色【懥音致恨也】不兆於容貌同焉而合於礼婉焉而得其正其为妇道也惟听顺谨敬睦姻任恤之行甚备常以不幸不及舅姑之养用为大恨是故相春秋之事眎涤濯羞簠簋劳以待旦每怵愓之感至焉则又移其孝於裴氏之门而以睦於冢妇介妇必敬必亲下以不失其赤子之心姻族归厚率由是也呜呼我之大谴欤裴氏之大不幸欤以夫人之德行宜贵夀宜康宁然而年始三十不克至於夀良人官为参军事不及偕其贵骨髓之疾实锺於身以贞元十六年三月十三日甲子终於光德里第痛矣夫始夫人之疾也夫人之族视之如已【一有宗字】其家老长妾臧获之微皆以其私奔谒於道路祷鬼神问卜筮者相及也既病太夫人在侧尚虑积忧伤於尊怀犹持形立气绐以少间故二稚未齓【初觐切毁齿也男八岁女七岁而齓】良人在远不及有绪言遗念以传於後则我呼天之痛宜有加焉呜呼天胡厚是懿德而阙其报施独何咎欤余不知天之忍也既逾月良人至自洛师望门而哭曰无以立吾家成吾身矣凡生三子幼曰崔七先夫人八月而殒魂气无不之也次曰崔六後夫人五旬而天因祔焉今其存者曰崔五幸无恙托於乳媪【乌皓切】以虞水火哀哉其年八月十八日甲子安厝於长安县之神禾原从於先莹祔於皇姑宜也母弟号哭而为之志毒痛凭塞略不能具敢告无愧辞无溢美庶用正直克安神心呜呼至哀无文至敬不饰故无其辞

亡妻弘农杨氏志【贞元十五年公时为集贤殿正字公盖凭之婿凭尝为礼部郎中而诸本误作凝非是观其祭杨詹事文可见矣】

亡妻弘农杨氏讳某高祖皇司勲郎中讳某司勲生殿中侍御史讳某殿中生醴泉县尉讳某醴泉生今礼部郎中凭代济仁孝号为德门郎中娶於陇西李氏生夫人夫人生三年而皇妣即世外王父兼居方伯连帅之任历刺南部夫人自幼及笄依於外族所以抚爱视遇者殆过厚焉夫人小心敬顺居宠益畏终始无骄盈之色亲党难之五岁属先妣之忌饭僧於仁祠就问其故媬傅以告遂号不食後每及是日必遑遑涕慕抱终身之戚焉及许嫁於我柔日既卜【礼记内事以柔日注顺其在内为隂】乃归於柳氏恭惟先府君重崇友道於郎中最深髫稚好言【髫音迢】始於善谑虽间在他国终无异辞凡十有三岁而二姓克合奉初言也夫人既归事太夫人备敬养之道敦睦夫党致肃雍之美主中馈佐蒸尝怵愓之义表於宗门太夫人尝曰自吾得新妇增一孝女况又通家爱之如巳子崔氏裴氏姉视之如兄弟故二族之好异於他门然以素被足疾不能良行未三岁孕而不育厥疾增甚明年以谒医救药之便来归女氏永宁里之私第八月一日甲子至於大疾年始二十有三呜呼痛哉以夫人柔顺淑茂宜延於上夀端明惠和宜齿於贵位生知孝爱之本宜承於余庆是三者皆虚其应天可问乎衰门多舋【音衅鏬坼也】上天无佑故自辛未逮於兹岁累服齐斩继纒哀酷其间冠衣纯采朞月者三而已矣无乃以是累夫人之夀欤悼恸之怀曷月而已矣哀夫遂以九月五日庚午克葬於万年县栖凤原从先茔礼也是岁唐贞元十五年龙集已卯为之志云

坤德柔顺妇道肃雍惟若人兮婉娩淑姿【婉音宛娩音晚又音免婉娩顺也】锵翔令容【锵七将切】委穷尘兮佳城郁郁闭白日兮之死同穴归此室兮

下殇女子墓塼记【殇未成人也人年十九至十六死为长殇十五至十二死为中殇十一至八岁死为下殇公时谪永州司马】

下殇女子生长安善和里其始名和娘既得病乃曰佛我依也愿以为役更名佛婢既病求去髪为尼号之为初心元和五年四月三日死永州凡十岁其母微也故为父子晚姓柔惠类可以为成人者然卒天敛用缁褐铭用塼甓【蒲历切】葬零陵东郭门外第二冈之西隅铭曰孰致也而生孰召也而死焉从而来焉往而止魂气无不之也骨肉归复於此

小侄女子墓塼记【生甲申即贞元二十年死巳丑在元和四年公时尚在永州】

字为雅氏为柳生甲申死巳丑日十二月在九是日葬东岗首生而惠命则天始也无今何有质之微当速朽铭兹瓦期永久

故尚书户部侍郎王君先太夫人河间刘氏志文【夫人王叔文母也公以附叔文败此铭极所称道叔文侍东宫谏太子不使言宫市之弊公所谓道合储后者考新史叔文传顺宗即位不能听政王伾密语黄门繇苏州司功参军召叔文拜起居郎翰林学士与王伾牛昭容李忠言更相依仗伾主传受叔文主裁可乃授之中书韦执谊作诏文施行时韦执谊吕温李景俭韩晔韩泰陈谏刘禹锡及公皆为死友叔文母死匿不发丧至宦者俱文珍诘折乃发丧宪宗以太子监国贬叔文渝州司户明年诛死公之所谓将明出纳有弥纶通变之劳副经邦阜财之职岂诚然乎哉叔文既败公以是贬邵州刺史继是一斥不振方作铭时系贞元二十一年秋而八月宪宗立遂正叔文之罪岂是时犹未悟耶其後与许孟容书谓是时年少气锐不识几微不知当否但欲一心直遂果?刑法意公亦悔所不及矣吾昌黎氏之言曰子厚前时少年勇於为人不自贵重顾藉谓功业可立就故坐废退诚有得於公之心哉】

夫人姓刘其先汉河间王【汉孝景长子也】王有明德世绍显懿至唐有文昭者为绵州刺史号良二千石其嗣慎言为仙居令光州长史克荷於前人光州【一有君字】夫人之父也夫人既笄五年从於北海王府君讳某府君举明经授任城尉左金吾卫兵曹修经术以求圣人之道通古今以推一王之典会世多难不克如志卒以隐终夫人生二子长曰彛伦举五经早夭少曰叔文坚明直亮有文武之用贞元中待诏禁中以道合於储后凡十有八载献可替否有匡弼调护之勤先帝弃万姓嗣皇承大位公居禁中訏谟定命有扶翼经纬之绩繇苏州司切参军为起居舍人翰林学士将明出纳有弥纶通变之劳副经邦阜财之职加户部侍郎赐紫金鱼袋重轻开塞有和均肃给之効内赞谟画【一作谋谟】不废其位凡执事十四旬有六日利安之道将施於人而夫人终於堂盖贞元之二十一年六月二十日知道之士为苍生惜焉天子使中谒者临问其家赙以布帛呜呼夫人之在女氏也贞顺以自处孝谨以有奉其在夫族也祗敬以承上严肃以莅下事良人四十有九年而勤劳不懈生户部五十有三年而教戒无阙年七十有九而户部之道闻於天下为大僚垂紫绶以就奉养公卿侯王咸造於门既夀而昌世用羡慕然而天子有诏俾定封邑有司稽於论次终以不及时有痛焉是年八月某日祔於兵曹君之墓铭曰

夫人之德温柔敬直承於隂教式是嫔则克生良子用扬懿美有其文武弘我化理天子是毘邦人是望【平声】若若紫绶荣於高堂惟昔孟氏号为母师在汉称贤有戒不疑懿懿夫人维其似之山北之中神禾之原问於灵龟閟此显魂【閟音秘】勒石垂休永永万年

朗州员外司户薛君妻崔氏墓志【新史崔仁师传贞观初殿中侍御史时青州有男子谋逆有司指支党累系填狱诏仁师按覆始至悉去械为具食饮汤渖以情评之坐止魁恶十余人他悉原纵曰治狱主仁恕故谚称杀人刖足亦皆有礼岂有知枉不申为身谋哉使吾以一介易十囚命固吾愿也由是知名仁师崔简二世大父也公志简之女故以仁师议刑不孥而铭焉公时在柳元和十二年作云】

唐永州刺史博陵崔简女讳媛嫁为朗州员外司户河东薛巽妻三岁知让五岁知戒七岁能女事善笔札读书通古今其暇则鸣弦桐讽诗骚以为娱始简以文雅清秀重於当世其後病惑得罪投讙州诸女蓬垢涕号柳氏出也以叔舅命归於薛惟恭柔专勤以为妇妻恩其故他姬子杂巳子造次莫能辩无忮忌之行【忮音寘恨也】无犯迕之气【迕音午过也】一亩之宅言笑不闻於邻元和十二年五月二十八日既乳病肝气逆肺牵拘左腋巫医不能巳朞月之日洁服饬容而终年若干某月日迁柩於洛某月日祔於墓在北邙山南洛水东巽始佐河北军食有劳未及録会其长以罪闻因从贬更大赦方北迁而其室已祸巽之考曰大理司直仲卿祖曰太子右赞善大夫环曾祖曰平舒令煜高祖曰工部尚书真藏简之父曰大理司直晔祖曰某官鲵唐兴中书令仁师议刑不孥其二世大父也巽之他姬子丈夫子曰老女子子曰张婆妻之子女子曰陀罗尼丈夫子曰某实後子铭曰

翼翼仁师惟仁之硕一言刑轻绵载二百其庆中缺曾玄不绩简之温文卒昏以易七男三女八我之出仍祸六稔数存如没宜福而灾伊谁云恤惟薛之妇德良才全隣无言闻臧获以?推仁抚庶孩不异怜兄公【一作子】是怙夫属忻然髲髢峩峩【髲音被鬄也髢音弟】笾豆维嘉烝尝宾燕其羞孔多有苾有严【苾薄必切香也】神飨斯何奚仲仲虺胡佑不遐高曾祖考胡嘏之讹淑人不居谁任於家书铭告哀以寘岩阿

韦夫人坟记【其族系不得而考公时刺柳州作云】

韦夫人终成都殡万年迁柩渭南祔而不合大葬未利以俟礼也其族系如某人之志堋【音朋又逋邓切埒也】用元和十四年月日子某为石刻而纳诸圹

马室女雷五葬志【虽不详其年月其曰葬永州元和间公为司马时作】

马室女雷五父曰师儒业进士雷五生巧慧异甚凡事丝纩【音旷】文绣不类人所为者余覩之甚骇家贫岁不易衣而天姿洁清修严恒若簪珠玑衣纨縠【上音丸下胡谷切】寥然不易为尘垢杂年十五病死後二日葬永州东郭东里以其姨母为妓於余也将死曰吾闻柳公尝巧我惠我今不幸死矣安得公之文志我於墓其父母不敢以云葬之日余乃闻焉既而闵焉以攻石之後也遂为砂书玄塼追而纳诸墓

柳河东集卷十三








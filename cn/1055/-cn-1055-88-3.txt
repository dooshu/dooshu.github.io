【辞副枢密与两府书〈嘉五年十一月〉】

右修启。伏奉制命，特授依前官充枢密副使者。闻命若惊，抚躬无措。伏念修禀生孤苦，赋性拙疏，才不足以适时，少本无于远志，早迫逮亲之禄，学为应用之文。而自叨尘侍从之联，荏苒岁月之积，初无实效，少补明时。中被谤谗，固多忧而速老；素非强力，加困病以成衰。白首禁林，厚颜时彦，方欲自请江湖之上，渐谋田亩之归。屡沥危诚，未蒙恩许，敢希圣选，登贰枢庭。夙夕内循，俯仰惟惧，已形恳奏，期必寝停。伏望昭文相公借以闵怜，察其悃迫，幸因对见，特为开陈，俾遂牢辞，庶安常分。谨奉状披闻。


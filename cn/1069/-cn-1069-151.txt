卷一百七十一

永乐十三年十二月甲子朔  皇太子省牲于南郊  赐哈烈撒马儿罕火州失剌思土鲁番哈密乞儿麻等处使臣马黑木等宴

○乙丑

○河南彰德府磁州言今夏多雨滏漳二河水溢漂民庐舍渰没田稼间有高阜稼亦不实乞免民间今税粮从之  夜有星如鸡子大青白色有光出天社西南行至近浊

○丙寅  命李澄为中奉大夫宗人府仪宾以楚王第九女祁阳郡主配之澄彰德卫指挥同知申之孙也

○丁卯  上谕行在兵部尚书方宾行太仆寺卿杨砥曰北京论户养马其间丁有多寡宜与户部计议均之宾等议以丁计为均请十五丁以下养一马十六丁以上养二马迁发为民种田者不论丁七户养一马从之

○戊辰  敕镇守宁夏宁阳侯陈懋曰瓦剌使者言瓦剌马哈木等虑阿鲁台与中国和好将为己害拟七月率众至干难河北侯冬袭阿鲁台斯言虽未可信然吾边境须有备盖虏多谲惟有备斯无患矣大抵御寇之道勿与轻战但坚壁清野最上计也敕狭西开平大同辽东诸将皆如之  免河南卫辉府汲县被水灾租税  夜有星如鸡子大青白色有光出下台西北行至近浊

○己巳

○设美峪守御千户所并置吏目一员隶北京留守行后军都督府初  上置保安卫立五千户所命于隘口择地别设守御千户所以聚兵为守从之

○辛未

○腊日赐文武群臣宴  设湖广泸溪县院场坪巡检司

○壬申

○巡按山东监察御史贾节言辽东定辽等卫山水泛溢渰没田一千八百七十余顷请蠲税从之

○甲戌

○行在都察院左副都御史李庆劾奏都督同知曹得镇守德州未及期年贪婪之名彰著远迩妄作非为不止一端为军民之害失大臣之体宜治其罪  上命封所劾章示之且谕得曰如不悛改将无及

○丙子

○改行在工部给事中田冲于礼科福建布政司左参政贾瑜于广东布政司  山东馆陶县北京南乐县民自陈今夏河水泛滥渰没禾稼秋收不足以输税乞折钞帛从之

○丁丑

○辽东都指挥佥事徐刚有罪谪戍边刚领兵捕倭寇至畏怯不进致其剽略军民于法当斩特命宥死充军遇敌当先

○己卯

○升锦衣卫千户宗真为本卫指挥佥事  和宁王阿鲁台遣使哈剌因火你赤等贡马七十五匹其部都督佥事阿失里指挥佥事伯颜帖木儿各遣子贡马赐钞币有差犯轩辕右角星

○壬午  命故山东都指挥佥事苏荣子兴袭父旧职为羽林前卫指挥佥事

○癸未

○工部奏预造纻丝绫锦以备赏赉从之

○甲申

○给西宁等处僧著失监藏等度牒

○丙戌

○改贵州普安安抚司为普安州隶布政司  以北京顺天  府水灾免今年税粮

○丁亥

○八百大甸等宣慰使元江等军民府各遣人贡象马金银器乌思藏大国师渴尊巴完卜汪束监藏结失查已遣人贡马俱赐钞币

○己丑

○行在都察院左副都御史李庆等劾奏近倭贼入旅顺口都督刘江领军至金川卫相去甚近不策应及明日调兵至而贼已遁都指挥周兴巫凯俱不用心堤备致倭寇屡为边患宜寘之罪  上曰江等职在守边致寇如此罪本难宥姑记其过使图后效

○庚寅

○朝鲜国王李芳远遣陪臣赵狷等贡金银器等物贺明年正旦  留守等卫造新式兵器成盔五百弓千七百六十有五箭二十四万五千六百六十刀五百五十枪三百甲五千九百七十一

○辛卯  敕辽东总兵官都督刘江及辽东都司选女直官军及舍人余丁不限名数以明年春赴北京操练

○壬辰立春  上御奉天殿文武群臣行贺礼赐宴  夜有星如鸡子大青白色光烛地出柳宿上西南行入天狗

○癸巳享  太庙命皇太子行礼  是月升千户徐政汪海为府军右卫指挥佥事小旗张通为锦衣卫指挥佥事以使西洋有劳也  免直隶凤阳府所属州县水灾田租九百六十九石有奇  免直隶苏州浙江湖广河南山东等府州县水旱粮刍  是岁天下户九百六十八万七千七百二十九口五千一百五十二万四千四百三十六赋税粮三千二百六十四万八百二十八石布帛百五十三万五千八百三十七疋丝绵二十二万六千九百九十二斤绵花绒二十四万一千五百六十八斤课钞千八百六十九万二千二百一十一锭金八十六两银二十七万六千三百三十六两铜钱二千八百八十一贯铜二千八百四十九斤铁三十八万九千六百斤铅五万二千九百五斤朱砂千四百八十四两海贝巴三十四万三千二百三十八索茶百二十万一千四百七十四斤盐百四十一万一千七百二十九引屯田子粒千三十五万八千二百五十石马三十一万六百五十七匹馈运北京粮六百四十六万二千九百九十石








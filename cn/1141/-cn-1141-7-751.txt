斗山亭筵上呈曹使君

同钱陶云考功、孟继美少参、曹广孺孝廉。

鄣郡千山万山里，累如海中碧浪连天起。
斗山壁立两城隅，峦壑人烟皆杖底。
培塿昔日埋荒榛，亭台今日凌秋旻。
复槛朱栏列桃李，绮疏杰阁摩星辰。
借问此亭谁构者，前身子建真潇洒（楼是曹使君修葺。）。
临风散带时欲眠，对客题诗不肯下。
今朝佳客集楼头，挥杯直作空中游。
白岳香垆乱云外，紫阳书舍丛篁幽。
练水当筵如屈注，山城带雨归烟雾。
河西遥指石梁横，太白当年饮酒处。
白也把酒心常閒，千年一去何时还。
与君倾一斗，差可解愁颜。
微风拂高树，银汉声潺湲。
北望容成正招手，且可翱翔三十六峰间。



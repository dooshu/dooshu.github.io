◇为燕王旦命令群臣

寡人赖先帝休德，获奉北藩，亲受明诏，职吏事，领库兵，饬武备，任重职大，夙夜兢兢。子大夫将何以规佐寡人？且燕国虽小，成周之建国也。上自召公，下及昭、襄，於今千载，岂可谓无贤哉！寡人束带听朝三十馀年，曾无闻焉。其者寡人之不及与？意亦子大夫之思有所不至乎？其咎安在？方今寡人欲挢邪防非，章闻扬和，抚慰百姓，移风易俗，厥路何由？子大夫其各悉心以对，寡人将察焉。（《汉书·武五子·燕王旦传》）


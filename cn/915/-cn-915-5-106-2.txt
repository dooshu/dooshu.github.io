◇奏请大臣侍从游幸

（《御览》四百五十七题作《表谏齐王》）

善为国者必先治其身，治其身者慎其所习。所习正则其身正，其身正则不令而行；所习不正则其身不正，其身不正则虽令不从。是故为人君者，所与游必择正人，所观览必察正象，放郑声而弗听，远佞人而弗近，然后邪心不生而正道可弘也。季末暗主，不知损益，斥远君子，引近小人，忠良疏远，便辟亵狎，乱生近匿，譬之社鼠，考其昏明，所积以然，故圣贤谆谆以为至虑。舜戒禹曰「邻哉邻哉」，言慎所近也；周公戒成王曰「其朋其朋」，言慎所与也。《诗》云：「一人有庆，兆民赖之。」可自今以后，御幸式乾殿及游豫后园，皆大臣侍从，因从容戏宴，兼省文书，询谋政事，讲论经义，为万世法。（《魏志·齐王芳纪》）


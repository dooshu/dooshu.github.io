○焦桐入听赋（以“泠然雅音，至听方识”为韵）

听之微者，不必五音。伊焦桐之逸韵，契伯喈之明心。气逐炎炎，始将随於槁木；声飞烈烈，终见用於雅琴。当其大匠未收，樵人所利。圭叶零落，孙枝残瘁。以薪见迷，以灶求媚。声连而丹焰乍飞，响送而红星忽坠。闻之者徒谓木之槁，火之炽。殊不知八音之珍，伫五弦之至。彼美中郎，神妙无方。乐无不审，音无不详。听执爨之间，克谐律吕；闻就燥之处，乍合宫商。乃言曰：“惜乎斯桐，韵实天假。可以加雕斩，可以畅《韶》《雅》。何混彼樗林，而弃於薪者。”於是收质焰焰，求音泠泠。扑灭其色，鳞皴其形。被之以弦，伫水流而山立；鼓之为操，必鹤舞而鱼听。则知桐之成器，待其人而克定；桐之有声，非其人而靡听。向若清耳不传，瑰材遂捐。希声率尔，聋俗犹然。则半死之根，谁一收其馀烬；孤生之干，将久灭於青烟。桐之兮，人之德焚；身之缺兮，躬忽见屈。殊不知焦尾为珍，竟获伸於多识。至矣哉！感知音者愿是效而是则。


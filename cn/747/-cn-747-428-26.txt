○送通上人之南海便赴上都序

通公，释门之秀者也。生本达节，出修梵行，表之以威仪，文之以外教。始具戒於衡山之下，潇湘之间。尝以律人，法虽可住。而相不可住，是以杖飞锡，入五岭，将远举於罗浮，寻迹於现灵。为矫其因而集乎缘，游其方而广乎志，洪惟通公之为心也，其至矣夫。犹复历天柱，访炉峰，背淮淝，即嵩颍，翱翔乎中国，以及乎上京。上京圣君布政之所也，公观夫宫阙，则曷若西方之诸天，公接彼龙象，则曷若西方之众圣。加以探密藏，传意珠，发挥象法，启迪来学，在此行也。遍舟而南，溟涨茫茫，要荒积阻，动千万里。岁月不之计，岐路不之悲旷哉释子，不可得而攀也。


贺瑞雪表三


圣主惠民，夙致精禋之祷；皇天眷德，弘敷大有之征。泽溢尧封，欢腾禹甸。

恭惟皇上祈报达雍熙之妙，中和成位育之功。明德惟馨，典秩百神之祀；艰难乃逸，念切小民之依。顷以时泽之愆，上廑渊衷之虑。吉蠲对越，屡躬叩于皇穹；昭格感孚，遂仰承乎帝贶。一诚之潜通无间，百灵之祐相有征。八荒同云，千里一色。琼英皎洁，散五谷之精华；玉质雰霏，献六花之嘉瑞。消沴而已占盈尺，应时而不必封条。山岳增高，根荄倍润。三农鼓舞，歌帝力于康衢；万汇滋荣，益春和于化国。顾兹雨旸之时若，实为庥眷之骈臻。天泽偕圣泽以同施，人情与物情而交畅。

臣等叨居侍从，幸际昌时。仰帝德之昭明，荷天心之悦怿。殊深忻忭，莫罄揄扬。伏愿弥纶成天地之能，久大崇易简之德。休征备至，锡五福于庶民；道化益隆，衍万年之盛治。






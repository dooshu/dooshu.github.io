纪五十二 世宗嘉靖四年乙酉至五年丙戌



明通鉴卷五十二
纪五十二起旃蒙作量，尽柔兆掩茂，凡二年。
世宗肃皇帝 嘉靖四年
春，正月，丙寅，小王子别部之驻西海者，以万骑寇甘肃。总兵官姜爽御之于苦水墩，斩其魁，寇乃引去。【考异】《明史·本纪》：“是月丙寅，西海卜儿孩犯甘肃”，证之《鞑靼传》，驻西海之卜儿孩，乃小王子之别部，正德中与亦卜刺以内难奔西海者，亦卜刺，译改额布讷，卜儿孩、译改卜尔噶。
丁卯，兵部侍郎李昆言：“大同叛卒仅获其四，而巴子潜逃塞外，必为后患。比闻胡瓒班师，宜敕止之。”上方遺使往勘，会瓒及鲁纲至京师，言：“臣等肃奉天讨，首恶已除，二三逋逃，无足为患。”从之，乃罢勘官勿遣。
辛未，大祀南郊。
丙子，赠恤冀北道佥事田美.初，胡瓒用兵大同，遣美往浑源、应州等处，预备刍粮。会北虏二百骑掠大同县之瓜园，美遂遇害。至是巡按御史王官以闻，赠美光禄寺少卿。
二月，辛卯，礼部尚书席书，初荐杨一清，王守仁可大用。至是一清总制三边，书因荐守仁可入阁，且曰：“今诸大臣皆中材，无足与计天下事。定乱济时，非守仁不可。”报曰：“书为大1390
纪五十二
臣，当抒猷略、共济时艰。何以中材自诿。”于是，守仁迄不获柄用。
安庆卫指挥方钦以捕逐江寇遇害，操江御史伍文定奏请赐恤，并录其子。
丙申，蠲苏、松、常三府逋赋。丁未，发团营卒五千人，修都城。
乙卯，监察御史王鼎言：“《礼·月令》仲春，命有司省囹圄，去桎梏。＇今所犯笞杖徒流罪，业已在狱淹系经年，不即遣释，多以禁死，足以干天地之和。”上是之，诏内外理刑官：“凡狱成者、各即放遣，毋得久禁。违者罪之。”
三月，甲子，逮云南巡按御史郭楠。先是大礼既成，楠自云南驰疏言：“人臣事君，阿意者未必忠，犯颜者未必悖。今群臣伏阙呼号，似悖而实忠。乃或搒掠陨身，或间关谪戍，不意圣明之朝而忠良获罪若此！乞复生者之职，恤死者之家，庶以收纳人心，号召忠义。”
先是御史王懋，亦以廷杖死者十七人为言，请赐优恤，上怒，谪四川典史。至是见楠疏，怒益甚，遣缇骑逮治，言官论救，皆不纳。卒下镇抚狱搒掠，复廷杖之，削其籍。
壬申，巡抚蔡天祐捕获郭巴子等四人，助逆之焦哑云等三十四人。先是巴子既逃，复纠党夜潜入城，焚总兵朱振第。明旦，天祐闭城大索、遂就禽，悉斩以徇。捷闻，赐敕奖劳天祐、振及巡按王官，皆锡之银币。【考异】据《从信录》，系获郭巴子等于是月庚午.《实录》系之王申，据奏报之日也，今据之。
甲戍，诏修《献皇帝实录》。
壬午夜，仁寿官灾，昭圣皇太后所居宫也。敕群臣修省。是月，给事中柯维熊言：“陛下亲君子而君子不容，如林俊、孙交，彭泽之去是也；远小人而小人尚在，如张璁、桂萼之用是也。且今伏阙诸臣多死徙，而御史王懋、郭楠又谪谴，窃以为罚
1391 明通鉴卷五十二
过重矣。宜钦恤宽宥以来言者。”章下所司。于是张璁、桂萼各上疏乞休。得旨，仍慰留之。
初，大同之乱，上以张文锦筑堡激变、不予赠恤。文锦妻李氏上疏辩雪，上怒，命执抱疏者治之。
至是巡抚江西都御史陈洪谟言：“文锦边圉重臣，措置乖方，诚宜加谴。若谓其假手士卒，又从而怂恿之，传之四方、群小藉口，浸生陵替之阶，其于国家法纪，所损非小。乞矜其哀吁，量赐优恤，庶名分全而国纪以振。”上以洪谟出位妄言，降旨诘责。初，国子监生何渊以请建世室除平凉县主簿。既之官，屡为上官所答辱，遂自陈请改内职，许之，寻授光禄寺署丞。至是复“请建世室，祀皇考于太庙”，下廷臣议。
夏，四月，戊申，礼部尚书席书等上议曰：“《王制》：天子七庙，三昭三穆。＇周以文、武有大功德，乃立世室与后稷庙，皆百世不迁。我太祖立四亲庙，德祖居北，后改同堂异室，议桃则以太祖拟文世室，太宗拟武世室。今献皇帝以藩王追崇帝号，渊乃欲比之太祖、太宗，立世室于太庙，甚无据也。”不报。
已而张璁特奏言：“汉哀帝追尊定陶共王，立庙京师，与孝元序昭穆，干纪乱统，贻讥万世。今渊请人献皇帝主于太庙，不知序于武宗之上欤？抑武宗之下欤？孝宗之统传之武宗，序献皇帝于武宗之上，是为干统无疑；武宗之统传之陛下，序献皇帝于武宗之下，又于继统无谓。昔汉宣帝嗣昭帝，昭则宣叔祖也，而史皇孙别为立庙，未闻有议汉宗庙无祢者。今观德殿为陛下祢庙，犹史皇孙之别为祢庙也。私亲之庙，亲尽则迁，迨夫孝庙桃，则献皇帝之亲亦尽，古之礼也。先儒谓孝子之心无穷，而分则有限，得为而不为与不得为而为之，皆不足为孝。今陛下为献皇帝别立一庙，礼之得为者也，此臣所以味死劝陛下为之也；若请入献皇帝于太庙，礼之不得为者也，此臣所以昧死劝陛下勿为也。乞赐廷臣罢议，无滋多口。”
1392
纪五十二
于是书连上三疏，皆如璁议。报曰：“俟会议上，朕自能审处。”
会礼科给事中杨言、南京员外林益各上言：“何渊渎礼不经，宜正其罪，以为妄言者戒。”章俱下所司。【考异】诸书皆系何渊请建世室于四月，证之《实录》，渊授光禄寺署丞在二月，上疏在三月。是月戊申，乃礼部集议之月日。今统系之四月，而书渊上疏于其上，为下文集议张本。
戊午，礼部会廷臣集议世室，上疏曰：“礼莫严于宗庙，分莫大于君臣，故承正统为天子者，得祔太庙。今献皇帝分封安陆，称藩为臣二十余年，庙祀安陆又三年矣。当时议尊崇者，其论有三：日别立嗣王使之主祭者，廷臣之初议也；日岁时遣官致祭安陆者，廷臣之后议也；日别祀大内者，张璁、桂萼等先后之论也。皇上断自圣衷，建室奉先殿侧，朝夕瞻拜，岁时享祀，上不干祖庙、下不拂人心，此诚足为万世法矣。今何渊乃欲祔祀太庙，何不经之甚也！考自唐、虞至今五千年，未闻有以藩王祔祭太庙者。万一为此，将置主于武宗上欤？则武宗君也；以臣先君，分不可僭。置主于武宗下欤？则献皇叔也；以叔后侄，神将不安。在廷诸臣，于称考称伯异同相半，今祔庙之举，无一人以为可者。伏望俯纳群言，毋为俭人邪说所惑。”疏入.仍命更议以闻。
五月，己巳，礼部尚书席书言：“顷者奉旨集廷臣再议世室祔庙事。乃部臣如吏部尚书廖纪等，，勋臣武定侯郭勋等，六科给事中杨言等，十三道御史叶忠等，凡数十百人，咸谓大礼已定，不宜再更。陛下孝心无穷、礼制有限，臣等万死不敢以非礼误陛下.”
初，庙祀之再议也，上遣中官传谕书曰：“必拊庙乃已。”书既上议，复密疏陈其不可，上不悦，责以“畏众饰奸”，令仍会议，久而不定。庚午，吏部尚书廖纪复上疏，请罢议。干是廷议为献
1393 明通鉴卷五十二
帝别立一庙、而祔庙之议始寝。
甲戌，赐庐州知府龙诰加秩一级。诰在任，修义仓，置义田，行和籴贷振之法，又条积蓄便民八事。上特嘉之，敕“抚、按官勘其便利者，通行各府、州、县仿诰所行，有成效者具奏如例。”
庚辰，作世庙，祀献皇帝。时礼部会议，言：“世室袝庙之事，臣等万死不敢奉诏。至于立庙京师，别为祭享、此则礼之得为者。稽之汉宣帝为史皇孙别立一庙，不序昭穆，正与今日事体相似.及考之《中庸》，言追王太王、王季，上祀先公以天子之礼，葬用死者之爵，祭用生者之禄。《丧服小记》言父为士，子为天子、诸侯，祭以天子、诸侯。皇上统御万方，四时有事献皇，自宜祭以天子之礼。谨准汉宣故事，于皇城内别立一庙，前后寝如文华殿制。出人不与太庙同门，坐位不与太庙相并，祭用次日，庙欲稍远，庶以成祢庙独尊之体，避两庙二统之嫌。”制曰：“可。”乃令于太庙左右相度营建，上亲定名曰世庙。
既而上览疏内有“献皇亲尽与孝庙同”之语、复令礼部查议。于是，礼官言：“礼，天子九庙，亲尽则祧。献皇与孝宗兄弟同为一世，孝宗桃迁则献皇亦然。但孝宗神主藏于太祖寝殿之后，献皇别自一庙，虽无左昭右穆，亦有前殿后寝。请于祧迁之期，藏于夹室，不享时祭，止于岁暮合祭太庙一出主焉。请于献庙寝殿后置一龛室，为异日藏主地。”报曰：“皇考止生朕一人，入继大统，别无奉祀适嗣。今既特立一庙，宜世世献享，同于不迁之祖，以伸朕之孝思。”【考异】据《实录》，议立世庙在是月庚辰，《明史·本纪》据之。至议献帝当与孝宗同桃，帝卒不从，仍定为百世不迁，《明史·礼志》及诸书皆遗之。今据《实录》增，为异日称宗张本。又按，礼部所上别立一庙之议，援汉宜帝为史皇孙立庙京师，载之《实录》，此饰说也。汉宜为皇考立庙，立之园陵耳，非京师也。证之《汉书·戾太子传》、云“帝即位，溢悼皇、悼后，比诸侯王园，置奉邑三百家。后八1394
纪五十二
岁，有司言：礼，父为士，子为天子，祭以天子。＇悼园宜称尊号曰·皇考＇，立庙，因园为寝，以时荐享焉，益奉园户千六百家以为奉明县。”据此，则史皇孙昔称悼皇，悼园，至后始改称“皇考”，立庙不名园而因园为寝，寝在庙后，其为立庙于奉明明矣。立庙京师，始于汉哀，故师丹以为于古未闻，若果宣帝立史皇孙庙于京师，则冷褒、段犹之徒，岂得不援以为证哉？嘉靖议礼诸臣，徒以汉哀衰世、不敢拟于世宗，故假汉宣之立庙京师以为证，而不知宣帝之立庙实不在京师也。今删去“京师”字。
是月，复传奉官。
初，上即位，尽革先朝传奉之例。已，太监潘杰、邱福等死，诏官其弟侄为锦衣司礼太监。张钦死，其家人李贤承荫，兵
部尚书金献民等先后执奏，皆不纳。然间有传奉不至，累数十人。
锦衣千户王邦奇，初在武宗朝夤缘得官，挟势构害甚众，既以冒滥汰去，复与其党李全等诡词奏辩。下兵部议，献民言：“全、邦奇等足不履行阵而坐论首功，身不隶公家而躐跻显秩。陛下登极，汰去者三百余人，人心称快。万一幸门再启、则前诏皆为虚文，渎奏何所纪极！”上竟授全等试百户。献民复奏，曰：“令出惟行弗惟反。今以小人奏辩，一旦复官九十余人，徇左右私，坏祖宗法，窃为陛下惜之！乞仍斥全、邦奇等，以息人言。”卒不听。
六月，庚寅，赦高墙庶人家属二百余人；听自便。从御史叶忠议也.
辛卯，命于环碧殿旧址创建祢庙，制如太庙，而高广稍减之。
庚子，《武宗毅皇帝实录》成。大学士费宏等奏上之。
是月，以《武宗实录》成，进大学士费宏少师兼太子太师，石珤、贾咏皆太子太保、武英殿大学士。
兵部尚书金献民致仕，以都御史李钺代之。改南京吏部尚书
1395 明通鉴卷五十二
颜颐寿为左都御史。
秋，七月，庚午，擢翰林院检讨席春为修撰。春，尚书书弟也。预修《武宗实录》成，春及同官刘夔俱已外除官职。内阁拟旨，就升春按察司佥事。书因憾首辅费宏，上疏言“累朝《实录》进官，未有调升外任者。”上方向用书，遂有是擢，并擢夔编修。于是，给事中张翀、御史徐岱等，劾“书为其弟春陈乞改官，有玷清议。”会给事中郑一鹏，御史聂豹等，亦以为言，皆奉旨切责。
戊寅，免河南开封等府被灾税粮。
庚辰，兵部尚书李钺言：“织染局军匠二千一百六十余名，内官监则七千八百五十余名，今又新收一千五百名，计一万一千五百有奇。一监局一岁之支，计米十五万二百四十石，其他监局食粮人役，难以数计。见今京通二仓无三年之积，若使弊端复开，冗食不节，其何能继？请敕该监将见在人役以次裁减，毋得滥收。”诏从宜处之。
八月，戊子，工部会廷臣议修仁寿宫，会世庙大工方兴，四川、湖广、贵州山林空竭，所在灾伤，“请发内帑银两及户部钞关、兵部马价、工部料价各银两以佐工费”，上不许。
先是御史叶忠以灾变陈十事。其一言“修造仁寿宫，宜稍损旧制以纾财力，”上颇然之，仍敕四川巡抚王轨为工部侍郎兼佥都御史.督采大木。
己丑，四川副使余珊应诏陈十渐。其略曰：“陛下有尧、舜、汤、武之资，而无稷、契、伊、周之佐，致时事渐不克终者有十：
正德间，逆瑾专权，假子乱政，不知纪纲为何物，陛下起而振之。未几，而事习因循，政多苟简，名实乖谬，宫府异同，遂至朝廷官省，各自为心。此纪纲之颓，其渐一也。
正德间，士大夫寡廉鲜耻，趋附权门，幸陛下起而作之。乃1396
纪五十二
未几而去者复来，来者不去，自夫浮沉一世之人擢掌铨衡，首取软美脂韦之徒列之有位，致使谀佞成风，廉耻道薄，幸门日开，贾贩如旧。此风俗之坏，其渐二也。
正德间，国柄下移，王灵不振，是以有安化、南昌之变、赖陛下起而整肃之。乃塞上戍卒，近益骄恣，连杀二巡抚，缚参将，致榆关妖贼效之而戕主事，北边库吏仿之而贼县官。惑于姑息之言，欲为权宜之计，遂使二三戍卒，胁制朝廷。此国势之衰，其渐三也。
自逆瑾以来，以苞直易将帅，故边防日坏，赖陛下起而申严之。而积弊已久，未能骤复。今朵颜蹢躅于辽海，羌、戎跳梁于西川，北寇蹂躏于沙漠。二三食肉之徒，乃假镇静之虚名，掩无能之实迹，甚至诈饰捷功，滥邀升赏，官秩日增，而塞上日以多事。此外裔之强，其渐四也。
逆瑾以来，尽天下之脂膏输入权贵之室，是以有刘、赵、蓝，鄢之乱，赖陛下起而保护之。乃近年以来，黄纸蠲放，白纸催征、致江、淮母子相食，兖、豫盗贼横行，川、陕、湖、贵疲于供饷，民不聊生。此邦本之摇，其渐五也。
正德朝，衣冠蒙祸，家国几空，幸陛下起而收录之。乃未几而狂瞽之言，一鸣辄斥，谪配遐荒，棰死殿陛，自吕楠、邹守益去而殿、阁空，顾清、汪俊等去而部、寺空，张原、胡琼等死而言路空、此人才之凋，其渐六也。
正德朝，奸邪迭进，忠谏不闻，幸陛下起而开通之。乃阅时未久，愎谏频闻，非剿说而折入以言，即臆度而虞人以诈，朝进一封，暮投千里，甚至三木囊头，九泉含泣。此言路之塞，其渐七也。
正德间，忠贤排斥，天下几危，赖陛下起而主持之。岂意一转瞬间，检邪投隙，饰六艺以文奸言，假《周官》而夺汉政，坚白异同，模棱两可。王莽匿情于下士之日，安石垢面于人相之
1397
明通鉴卷五十二
时，大奸似忠，大诈似信，致使群阴日盛，正不敌邪。此邪正之淆，其渐八也。
正德之世，大臣日疏，小人日亲，赖陛下绍统，堂廉复近。乃自大礼议起，凡偶失圣意者，谴谪鞭笞，几一网而尽之。自是大臣顾望，小臣畏惧，上下乖戾，寝至暌孤，而泰交之风息矣。此君臣之暌，其渐九也。
正德间，天鸣地震，物怪人妖，曾无虚日，陛下绍统，灾异稍息。乃顷岁以来，雨雹雷风，昼晦如夜，四方旱涝，奏报频闻。此灾异之臻，其渐十也。”
又言：“献皇帝好贤下士，容物恕人，天下所共知也。今议礼诸臣、一言不合，辄以悖逆加之，谪配死徙，朝宁为空，此岂献皇帝意？苟非其意，虽尊以天下，无当也。陛下何不起而用之，使骏奔清庙，以慰献皇帝在天之灵哉！”疏反覆万四千言，最为剀切。下其章于所司。【考异】余珊疏见《明史》本传。惟《传》书四年二月，证之《实录》，则八月已丑。盖珊疏上于二月，留中久之，至八月乃下也。《实录》但书十渐之目及起用谪降诸臣等语，今月日据之，其十渐大略，仍据本传。
乙未、礼部言：“天方等国使臣来贡方物，由陕西都司具奏，而其玉石疵恶，其使臣所私货者皆良。请下巡抚勘明都司有无弊端。其伴送千户陈钦及通事人等，请下法司论治。”报可。【考异】天方等国贡玉，据《实录》贡在去年，礼部所奏在本年八月，今据增，为六年费宏因贡玉受谮张本.
丁未，上以岁灾民困，欲暂停仁寿宫工役。大学上费宏言：“昭圣皇太后久处仁智殿，意或未安。请以渐修复，庶足彰陛下之孝。”上曰：“皇伯母孝奉不可缺，小民亦当爱念。”自是仁寿宫之建遂不果。
甲寅，免顺天、保定、河间三府被灾州县税粮。
是月，南畿地震，河南怀庆、开封二府俱震声如雷。1398
纪五十二
广西田州土官岑猛，自改流后颇怨望。泗城之役，自恃兵力，数侵夺邻境。会总督张损征上思州，征猛兵不至，以状闻。诏巡抚盛应期、巡按谢汝仪调官军讨之。属应期以他事去，命都御史姚镆往代。汝仪与镆隙，乃诬“镆之子涞纳猛万金，力劝其父议抚，且诡为涞家书献之。”镆惶恐，再疏请征，克期进剿、从之。【考异】据《明史·土司传》，姚镆请讨岑猛在四年。《实录》系之十一月、据兵部议覆时也。《三编》书之是年八月，因汇记后年平田州事。今据《三编》、仍分书之。
九月，已未，免凤阳、淮安、扬州及徐、滁二州被灾税粮。乙亥，免江西南昌、新建、进贤、丰城、余干五县被灾秋粮。
戊寅，户部尚书秦金等言：“钱粮为国家之命脉，其盈缩系安危；输供为小民之脂膏、其缓急系休戚。今内府各监局军匠食粮之数，亦已不少，若复收充滥役，冗食莫此为甚。”时内府各监请收军匠，俱有旨听许，多者数千，少亦数百，故户部以此为言，不听。
兵部尚书李钺等亦言：“内府人匠，先朝本有定额。自正德间政权不一，招收过度，耗太仓之粟。幸赖皇上龙飞一诏，通行裁革，诚千载一时也。今若复行收选，听其纷纷奏讨，宿弊复滋，政体渐坏。乞将诸臣前后章疏少赐省览，收回成命，仍戒谕诸内臣，勿复纷纷奏扰。”俱报有旨。
甲申，河南河阴县盗杀致仕都御史许廷光。事闻，敕镇、巡官严督所属责限捕贼。廷光得旨恤录。
是月，致仕尚书林俊家居，从病中上书言：“古者鞭扑之刑，辱之而已，非欲糜烂其休肤而致之死也，又非所以加于士大夫也。成化时，臣及见廷杖二三臣，率容厚棉底衣，重毡叠裹，然且沉卧，久乃得痊。正德朝，逆瑾窃权，始令去衣，致末年多杖死。臣又见成化、弘治时，惟叛逆妖言劫盗下诏狱，始命打问，
1399 明通鉴卷五十二
他犯但言送问而已。今一概打问，亦非故事。自去岁旧臣斥逐，朝署几空。乞圣明留念，既去者礼致，未去者慰留。硕德重望如罗钦顺、王守仁、吕楠、鲁铎辈，宜列置左右。臣衰病殆尽，复何它望。敢效古人遗表之意，敬布犬马之心。”章下所司。明年，俊疾革，复上书请“懋学隆孝，任贤纳谏，保躬导和。”且预辞身后恤典。遂卒，年七十六。
俊历事四朝，抗辞敢谏，以礼进退，始终一节。卒后一年，以《明伦大典》成，追论俊附和杨廷和削官。隆庆初，始复赠少保，谥贞肃。
是秋，土尔番复犯肃州，分兵围参将云冒而以大众抵南山。时陈九畴已引疾去，命总制杨一清遣兵援之。
冬，十月，丁亥、作玉德殿，景福、安喜二宫。工部尚书赵璜等，以“岁饥财匮，请暂停，俟仁寿宫完，徐议营建”，不许。乙未，璜等复请停罢玉德殿等工，大学士费宏亦以为言，乃罢之，遂并罢仁寿宫，召采木侍郎王轨还京。
于是给事中黄臣、御史杨彝俱上疏言：“昭圣暂居别殿，陛下必有所不安。臣知陛下事孝宗之心，无异于献帝，而仁寿宫之建亦岂缓于世庙哉！窃以为他工可罢，仁寿宫不可罢。”下其章于所司，竟罢之。
辛丑，清宁宫后殿成，太监崔文等为各匠役乞宫，升授顺天府经历、知事等职者百五十人。给事中黄臣等切谏，以为不可，不听，未岁，又升管工冯铎为锦衣卫副千户，兵部执奏，谓“锦衣非军功不升。且陛下登极诏书，一切裁革，今复踵先朝弊政，非所以示后。”亦不听。
初，世庙之建，礼部议，“于环碧殿旧址出入，不与太庙同门.乘舆及从祀宫宜从阙左门入，别开神路，以抵庙所。”于是，何渊奏称：“经太庙殿后，折北而南，复折南而北，乃达庙所，神路迂远未便。臣以为宜与庙街同门，直开一路，以达世庙为当。”1400
纪五十二
庙街者，端门之外，左题庙街门，以识太庙由此而人也。上是之。
癸丑、下礼部会廷臣议。尚书席书言：“献皇帝庙议已定，不预太庙而君臣之分严，独尊祢庙而父子之恩笃。虽神路稍远，其一节耳。若通此街，须毁垣、伐木、撤神宫监而后可，未免有碍。”上不允，仍令廷议。
于是，给事中韩楷等、御史杨秦等皆言：“垣木宫监俱太庙旧物，一旦拆毁斩伐，神灵不安。”御史叶忠亦言：“献皇帝别立一庙，尊崇已极，又何必同出庙街门，然后为尊耶？”上怒，责忠对状，遂与楷等俱夺俸二月。
席书、瑰、尊等因持两端议上，上卒如渊议，“量拆神宫监北房，取路东行，循沟北入，但仅容板舆通行，不必宽广。”议遂定。【考异】世庙与太庙同门，《明史·礼志》及诸书皆不具，今据《实录》增，为献皇帝异日人祀太庙张本。
是月，改应天巡抚，右都御史吴廷举为南京工部尚书。辞不拜，称疾乞休，诏慰留。已，复辞，且引白居易、张咏诗，语多恢谐，中复用“呜呼”字。上怒，以廷举怨望无人臣礼，勒令致仕。【考异】此据《明史》廷举本传。证之《实录》及弇州《史考》所引白居易、张咏诗，而咏诗中有“独幸太平无一事，江南闲煞老尚书。”野史因言张咏诗已改“恨”为“幸”，而廷举不知，宜其为上所怒也，弇州谓廷举原疏，实作“幸”字，证之《实录》，不误。
十一月，丙寅，免徐州、淮安及杭州等府被灾税粮。
已巳，学士张璁言“今日有君无臣，有治法无治人”，因荐“致仕大学士谢迁，虽垂老之年，实台辅之器，昔宋哲宗时，太师文彦博年八十一，犹六日一朝，一月再赴经筵。有益于国，虽老何害。陛下有愿治之心，顾斯人而不用耶？倘有以老为言者，皆忌嫉之徒也。”时桂萼亦以为言，虽以荐迁，实以攻内阁诸臣。章下所司，于是，大学士石珤引疾求去，优诏留之。
1401 明通鉴卷五十二
乙亥，浙江市舶提举司太监赖恩，请换救谕兼提督海道，遇警得调官军，得旨许之。
兵部执奏：“太监原无提督沿海职任。成化间、太监林槐系出一时创例，寻复更正。今援此以为故事，不过欲藉为招权罔利阶耳。”给事中郑自璧亦言：“市舶提举，建于太祖之初年，而提督沿海之敕，乃颁于宪宗之末岁，准行之后，朝廷旋觉其非，即为厘正。虽以正德年间政体纷更，而市舶一敕不敢轻议请换。何意圣明之世，而有贪佞狡诈如恩者，顾可徇其请以坏国法耶？乞收回成命，别选老成以代之。”章下所司。
辛巳，免顺天府被灾州县税粮。
召总制三边杨一清还。初，御史吉棠以阁臣费宏与席书有隙，因荐“一清宜召还内阁，以护圣躬，消朋比。”诏许之。
给事中章侨言：“棠轻视三边，危视朝廷，其言若有为而发者。独不闻一清昔年自三边而吏部而内阁乎？迹其所为，几致狼狈，岂云今日克盖前愈？况左右前后，延颈抵掌，岂无误一清以误朝廷者，安在其护圣躬而消朋比也！臣谓今内阁可无一清，面三边不可无一清。”给事中郑一鹏、御史侯秩相继争之。秩言：“西陲有事之秋，征剿西番及处置土尔番，事皆未定，一清未可轻动。”上以秩妄言挠渎，谪降外任，卒用棠言召之。【考异】章侨谏召一清，《明史》本传不见，惟见《一清传》中，并及侯秩谪官事。至一清以十·月召还，见《七卿表》，明年五月始拜也。今据《实录》参本传书之.
十二月，丁酉，起致仕兵部尚书王宪提督陕西三边军务。初，一清既召，廷臣首推彭泽、王守仁，不允，复推前户部尚书邓璋及宪。会给事中郑一鹏劾“璋甘肃坏事，宪夤缘权幸，请更择有才望者”，吏部复推数人名上。上竟用宪，趣令赴代。
吏部尚书廖纪言：“臣等请留一清不允，复会推数员，为边方得人计耳。而礼部尚书席书，谓臣等＊内则柔顺于相臣，外则牵1402
纪五十二
制于科、道，含糊展转，曲为两请之词。＇书为此言，必有所主。今当考察之期，乞罢臣用书，必能用舍得宜，黜陟咸当。”得旨慰留。
于是，科、道交章劾奏：“书构结是非，阴行箝制，无大臣体。”上责其妄言，宥之。
辛丑，《大礼集议》成。初，侍讲学士方献夫言：“大礼之议，仰赖圣明独断，天伦已明。惟臣等所议未经传布，朝端学士，未睹其说之始终，间巷小民，何知大事之曲折？臣为是纂集学士张璁等五臣所奏，首以礼官之初议，终以近日之会章，编为上下二卷。颠末既明，是非自见。不必家喻户晓，而圣孝光四海，传后世矣。”得旨，令刊行之。
已而，上命席书辑《大礼集议》。书言：“近题请刊布，多系建言于三年以前。若臣书及璁、萼、献夫、韬，所正取者不过五人；给事中熊浃、郎中黄宗明、经历黄绾、金述、监生陈云章、儒士张少连及楚王、枣阳王二宗室外，所附取者不过六人；有同时建议，若监生何渊、主事王国光、同知马时中、巡检房浚，言或未纯，义多未正，亦在不取；其他罢职投闲之夫，建言于璁、尊召用后者，皆望风希旨，有所觊觎，亦一切不录。其锦衣百户聂能迁，昌平致仕教谕王价，建言在三年二三月，未经采入，今二臣奏乞附名，应如其请。”从之。于是，以献夫所辑上下二卷，增入侍郎胡世宁等所奏为第三卷，世室建议为第四卷。已，张璁复依编年法为《纂要》上，下二卷，通为六卷，上之。诏颁布中外，并诏：“大礼已定，自今有假言陈奏者，必罪不宥。”【考异】《大礼集议》所采正、附诸人，见《明史·黄绾传》，其卷数具载《实录》中，以献夫所辑上、下二卷冠其首，即正取者是也。三卷系附取，四卷则
初·》·뻐涯山《》醫惑物匡水日
志》、《大礼集议》四卷，《纂要》二卷，与《实录》合。今参《明史·黄绾传》书之.
1403 明通鉴卷五十二
庚戌，罢给事中陈洸为民。初，洸家居无赖，与潮阳知县宋元翰不相能，令其子柱讦元翰，谪戍。元翰摭洸罪及帷薄事刊布之，名《辨冤录》。洸由是不齿于清议。及张璁、桂萼以议礼骤显、洸方调外、因上书附和，得还给事中职。瑰、萼遂引以击异已者。
于是，言官交章劾之。御史蓝田并封上元翰《辨冤录》、都御史王时中请罢洸听勘。洸奏；“群奸恨臣抗议大礼，将令抚按杀臣，请遣一锦衣往。”洸意锦衣可利诱也。得旨，“遣刑部郎中叶应骢及锦衣千户李经往。”应骢与焚香誓天，会御史熊兰、涂相等杂治，具上洸罪状至百七十二条，“除赦前及暧昧者勿论，当论者十三条，罪极恶，宜斩，妻离异，子柱绞。”洸惧，复亡诣阙申诉，上持应骢奏不下。尚书赵鉴、副都御史张润、给事中解一贯、御史郑本公等，连章执奏，上不得已，始命覆核。郎中黄绾力持应骢议。萼为居间，不能得，邀璁共奏，谓“洸以议礼为法官所中”。上人其言，特宥其死，得罢归。大理寺卿汤沐争之，不能得。已，尚书赵鉴及一贯连章请治洸罪，皆不纳。
闰月，乙卯朔，日有食之。
戊辰，奸商逯俊等，夤缘近幸，以增价为名，奏买残盐开中宣府。户部秦金言：“淮、浙，长芦等处引盐，均为供边之用，必边臣奏讨，本部覆奏，方许开中。各司通融搭配，未有商人擅自奏讨，及专开淮盐者。又必挨年报开，不许预先透派，故弘治间各处盐课，多有余积。至正德间，权奸用事，奏开残盐，遂使盐法大坏。皇上登极，诏首裁革，盐法疏通。今以奸商之奏，复开两淮额盐三十万引于宣府。臣恐奸人占中淮盐，卖窝罔利，使山东、长芦等盐别无搭配，积之无用。亏国用，误边储，莫此为甚！”御史高世魁亦争之。诏“减淮引十万，分两浙、长芦盐给之。”金复执奏：“宣、大俱重镇，不宜令奸商自择便利，但中宣府，致大同缓急无备。”上然之。已而俊等“请以十六人中宣府，1404
纪五十二 十一人中大同”、竟从其请。
乙亥，振辽东饥。
是月，以《大礼集议》成，加席书太子太保，张璁进詹事兼翰林学士。又诏“礼部录诸尝上议未加恩赏者”，书汇奏上之。于是楚王荣滅、枣阳王祐楒，降敕慰劳、其余附议之六人以下，皆升赏有差。
初，张璁上疏逾月，而襄府枣阳王奏至。自是希宠干进之徒，纷然而起，下至失职武夫，罢闲小吏，亦皆攘臂努目，抗论庙谟、即璁、萼辈亦羞称之，不与为伍，故自正取、附取外，率无殊擢。若聂能迁、王价之等，则以党璁等附名。而是时有南京刑部主事陆澄、初极言追尊之非；逮服阕人都，大礼已定，璁、萼方用事，澄乃言“初为人误，质之臣师王守仁，乃大悔恨”，萼悦其言，请除礼部主事。而上见澄前疏，恶之，谪高州通判以去，时论鄙之。
是岁，礼部汇奏四方灾异：“天鼓鸣五，地震六十三，星陨八、冰雹十一，火六，气二，雪寒二，雷击者三，山崩三，水溢八，产妖二，疫一。”
诏曰：“灾变非常，朕心忧惧。事关治体者，联自图之。中外群臣，其同加修省，以弭天变。”
五年
春，正月，乙酉，以京师饥，命发郡县仓粟及太仓钱谷振之。
乙未，大祀南郊。
丙午，南京给事中林士元言：“陈洸犯重辟，而学士桂萼曲庇之，至与刑部尚书赵鉴争论，攘臂相加，殊失大臣之体。”初，张璁以《大礼集议》成，欲为洸开释。至是萼复争之，故为士元复劾。然上已先入萼等言，不问。
1405 明通鉴卷五十二
是月，陕西道御史张衮，以“礼定庙成，请有昔年议礼诸臣，以光孝治。”下吏部看详具奏。福建道御史喻茂坚因上言：“陛下幸念得罪诸臣，下之吏部，尧、舜之仁，不是过也。”于是，尚书廖纪等列名疏上，自大臣杨旦、汪伟等宜起用外，诸降调者自修撰吕楠以下十二人，为民者给事中张汉卿以下六人，谪戍者学上丰熙以下十一人，行勘者薛蕙一人，已死者编修王思以下十七人，凡宜复职、赦罪及优恤者，共四十七人，其给事中刘最及鸿
胪少卿胡侍，以他事坐党系狱者不预焉。疏上，仍报罢。【考异】
四十七人事俱见前，其姓名具见者：降调吕楠以下，郎中刘天明，编修邹守益，给事中邓继曾，御史季本、陈相、陈逅、段续、王懋，主事侯廷训、林应骢，评事韦商臣，是十二人也；为民张汉舞以下，给事中安磐，御史王时柯、郭楠、马明衡，朱淛，是六人也；谪戍丰熙以下，修撰杨慎、检讨王元正，给事中张翀、刘济，御史余翱，郎中余宽、黄待显、陶滋.相世芳，评事母德纯，是十一人也；合之薛蕙及廷杖死者十七人，共四十七人.以上皆见吏部原奏中，并附识之。
二月，甲寅，以龙虎山上清宫道士邵元节为真人，赐银印。先是真人张彦额以府第被焚，请赐修造，许之。命有司兴治，复遣内臣一人督工.给事中黄臣等言：“顷者赵、秦、荣三府灾第，诏行勘估计，未尝轻动土木，诚爱民节用至意也。今彦预所请，未经勘估，辄以烦有司，且遣中官往督，是陛下优容假借，反出诸亲王上也。昔汉栾巴噀酒殿廷面成都火灭，今陛下谓彦额有道术，面曾不能救其家之毁，将焉用之？”不纳。
至是复赐元节真人银印，亦彦额请也。
乙丑，户科给事中管律言：“两淮盐课，旧制七十二万引有奇，其常股四分，以给工役振济之需；其存积六分，非国家大事，边镇有警，未尝擅开；粮草皆输本色，未尝滥收银价。是以国不言虚，边不告歉。正德中，改常股、存积皆为正课，破例生奸，遂令商人自请开中；又皆折收银价，缓急无备。请自嘉靖五1406
纪五十二
年始，尽复旧规、则公私两便。”户部覆议，从之。
壬申，振畿辅饥。是时，顺天、保定、河间大饥，死者甚众。巡按御史张珩以状闻，命“巡抚及有司先发仓粮振济，不足则更发通仓、太仓银粟。”壬午，复粜米振京师。
是月，巡抚辽东副都御史张琏奏：“谪戍给事中刘济疾笃，乞放生还，以广圣泽。”兵部亦以为请。上以“济倡率跪门，欺谩君上。琏党护奏扰”，切责，宥之。
三月，戊子，南赣巡抚潘希曾奏：“先年因两广军饷不足，奏准广盐于南雄府抽分，许行南赣发卖。继因南赣军饷不足，复令广盐于赣州抽分，行袁、吉、临三府发卖。正德十三年，户部仍禁广盐不得至三府，盖恐夺淮盐利也。然淮盐溯流而上，费繁价重，相去蓓蓰，三府之民以为不便。况豪民以私贩为业，连艘挟刃，官不能禁、且私征税焉，是贾盗也。不若因其势而导之，令广盐行鬻三府如故。道经赣州，量行抽税，以资兵食。”兵部覆议，从之。
丙申，遣太监刁永督办陕西织造。
工科给事中张嵩言：“陕西织造羊绒，已奉诏裁革，今陛下以奉亲之故，复有是遣。惟陕西外困番丑，内敝征徭，民困未苏，不堪中使之扰。请改命工部经度其费，而以其事属之抚臣便。”御史陈言等亦以为言。上谓“业已遣官”，不允。
戊戌，总督漕运都御史高友玑请浚山东贾鲁河、河南鸳鸯口。自黄陵冈决，开封以南无河患。而河北徐、沛诸州县，河徙不常，岁比告歉。友玑请开二河口，以分泄水势，不致偏害一方。部议：“发卒浚河，工费不赀，藉令工成河徙，能保山东、河南之民不复为徐、沛乎？莫若捐治河之费，以振被水之民，轻徭省赋，而徐、沛安矣，何必以邻省为壑哉！”上从部议，事遂寝。
友巩又请修筑朝阳门至张家湾诸桥梁闸坝，以济转运。得旨允行。而闸河堙塞已久，寻报罢。
1407 明通鉴卷五十二
庚子，下礼部主客郎中陈九川，提督会同馆主事陈邦偁于狱。初，天方贡玉，九川揀退其疵恶者。所求讨蟒衣金器等奏，不与题覆。本馆通事胡土绅等为之请，诟詈之。邦偁亦严禁番人出外货易，皆怀怨恨。士绅等因诈为番人怨词，讦奏九川、邦偁，上怒，下锦衣卫拷讯。士绅又讦奏“九川以贡玉馈大学士费宏制带”，锦衣指挥骆安等请会多官鞫之，不允，士绅等得免逮。刑科给事中解一贯等争之，不纳。卒坐九川侵盗贡玉戍边，黜邦偁为民。
辛丑、赐龚用卿等进士及第、出身有差。
丁未，定有司久任法，从吏尚廖纪奏也。纪言：“迩者守令迁转太频，政多苟且。宜遵旧制，俟九年考满有政绩者乃迁。”上是之，故有是诏。
是春，北部额布讷即亦卜刺，复犯洮州，寻谋渡河人套，遂驻牧贺兰山。后数扰边。
夏，四月，已未，四川芒部平。初，陇氏之乱。见正德十五年、土舍陇寿与庶弟政、兄妻支禄争袭。上改元，以嫡故立寿。而政与支禄结乌撒土舍安宁等仇杀如故。总兵何卿率参将杨仁等进剿，政败，奔乌撒。卿檄安宁禽之，安宁佯许诺，卒不出，政兵久不解。四年，政诱杀寿，夺其印。巡抚王轨、巡按刘黻各上其事，黻言：“陇政、支禄，怙终稔恶，戕朝廷命吏，罪不可赦。”乃命镇、巡官谕安宁缚政、禄及助恶者。时政已为官军禽于水西，追获芒部印信，斩首及生禽者甚众。旋招抚白乌石等四十九寨、遂平之。
至是，兵部言：“陇氏衅起萧墙，骚动两省，王师大举，始克荡平。今其本属亲支已尽，无人承袭，请改为镇雄府，设流官治之。复分置怀德、归化、威信、安静四长官司，使陇氏疏属四人统之。如程番府例，令三年一入朝，贡马十二匹，而以重庆通判程洸为试知府。”报可。
1408
纪五十二
壬戌，詹事桂萼、张璁以陈九川侵盗贡玉事，讦大学士费宏。初，璁、萼骤贵，举朝恶其人。宏在内阁，每示裁抑，遂为所怨。上尝御平台，特赐御制七言一章，命宏辑倡和诗，署其衔曰：“内阁掌参机务辅导首臣”，其见尊礼、前此未有也。璁、萼滋害宏宠。萼言：“诗文小技，不足劳圣心，且使宏得冯宠凌压朝士。”上置不省。会九川事发，萼遂与璁毁宏于上。言“宏纳九川所盗天方贡玉，及受尚书邓璋赇谋起用”，并及其居乡事。宏因上疏乞休，其略曰：“萼、璁挟私怨臣屡矣，不与经筵讲官则怨，不与修《献皇实录》则怨，不为两京乡试等官则又怨，不为教习则又怨。萼、璁疑内阁事属臣操纵，抑知臣下采物望，上禀圣裁，非可专擅。萼，璁日攘袂扼紧，觊觎臣位，臣安能与小人相崎齕！乞赐骸骨。”上优诏慰留，然终不以谴璁、萼，于是二人益谋构宏。【考异】事见《明史·费宏传》。宏罢在明年二月，《传》书其事之本末，故云“时六年二月也”。证之《实录》，即在陈九川等下狱之次月，今月日皆据《实录》。
庚午，小王子犯大同，总兵官朱振御却之。复分兵犯宣府，都督傅铎御却之.
是月，张璁、桂萼疏“请辞位以谢人言”。
时御史郑洛书言：“璁、萼之劾费宏，是宏为贪夫，不可以司政本，而人无非之者，以其藏垢纳污之量也，璁、萼之言，宜其可以秉国柄，而人无与之者，以其谋代宏，恐流毒天下也。宜谕宏以知足之义，戒璁、萼以蹊牛之嫌，别简贤良备任使。”于是宏再疏乞休，皆不允。
太监张忠奏乞传升官匠赵奎等五十四人，兵部侍郎胡世宁谏，不纳。
已，太监周缙、王本等复乞录已故太监罗龠、秦文宗属，诏复许之。尚书李钺等言：“陛下登极，厘革未几，而内臣乞升之奏随请随得，如祖宗成宪何？如天下公议何？”报曰：“升授官职，亦
1409 明通鉴卷五十二
先朝故事。”戒钺等勿复言。
五月，戊子，御史谢汝仪言：“近者，给事中卫道、御史邱养浩以言事忤旨，寻复其官，天下莫不颂陛下之至明。太监崔文，罔上专权，辄赐罢斥，天下莫不仰陛下之英断。乃御史张衮请宥丰熙等罪，陛下既命部臣议上矣，俄而复寝。窃谓熙等狂愚，谪之已足示罚。人才难得，若不及今赐环，恐岁月弥深，死亡踵至。”御史乔珙亦以为言。并下其章于所司。
甲午、广东猺贼大掠肇庆府所属州县，杀守备李松等，诏提督两广都御史姚镆讨之。
庚子，以杨一清为吏部尚书，兼武英殿大学士，加少师，仍兼太子太傅，复入阁。
上以一清老臣，特免常朝、日讲侍班、朔望朝参，令晨初始人阁视事，御书和章及金币牢醴之赐不绝，时以为异数云。
初，方献夫以廷臣排击不自安，谢病归，寻以《大礼集议》成，进少詹事。献夫自家复具疏辞，不允，趣令赴京供职。
霍韬引疾归，后以书成，擢少詹事，兼侍读学士。至是亦疏辞，且言：“迩年流弊，官翰林者不迁外任，官吏部者不改他曹，升京堂者必由吏部。于是，二官权要。人争趋之，百官以吏部为趋向，吏部以内阁为腹心。请自今，凡六部长、贰、翰林、给事、御史，俱调外任练政体。在外监、司、守、令政绩卓异者、即擢卿丞，有文学者擢翰林；举贡人仕，皆得擢翰林，升部院，不宜困资格。”上趣韬赴京供职，而下其章于所司。于是，刑科给事中沈汉及尚书廖纪交章攻之，遂格不用。【考异】献夫、韬事见本传。献夫以四年冬引疾归，韬以三年谢病归。至是皆以升职召之。《实录》同，系之是年五月，今据之，
刑部尚书赵鉴致仕，以左都御史颜颐寿代之。逾月，以南京刑部尚书聂贤为左都御史。
六月，戊辰，礼科给事中谢费疏，“请革严刑以全民命”，上1410
纪五十二
曰：“人命至重，死者不可复生。问刑官于罪轻宜用常刑者，率以酷刑拷讯伤人，因而致死，朕甚悯焉。其即以朕意示各抚、按官，谕诸问刑者，务为宽恤。自今有严刑死伤人者，罪之。并所司同坐。”
乙亥，逮长沙人李鉴于狱。初，鉴与其父华流劫村落、以拒捕杀巡检冯琳。琳子春震奏状，华坐死狱中。鉴复为盗，事觉，知府宋卿论之死。时席书方巡抚湖广，发卿赃私，因劾卿故人鉴罪，上遣大臣按，不如书言。
书既得幸，请逮鉴人京再讯。且言：“臣以议礼犯众怒，故刑官率右卿而重鉴罪，请敕法司辨雪。”会御史苏恩、大理评事杜鸾会讯，乃各论奏，言：“鉴之罪至于杀官兵，劫人财，烧房屋，可谓极矣。昔众证而狱成，今亲审而词服，乃知原问官核实定拟，非有私也。席书以宋卿故，辄为奏辨，且以议礼为言。夫大礼之议，发于圣孝，而书以一言当意，动辄援此以挟陛下，压群僚，坏乱政体甚矣。请亟将李鉴明正典刑。”于是，刑部复谳上，无异词。而上重违书意，特减鉴死，遣戍。
丙子，《恭穆献皇帝实录》成，大学士费宏等表上之.戊寅，徐、沛河水溢，坏丰县城。
是月，致仕户部尚书韩文卒。文自刘瑾诛，复官。上即位，加太子太保，赐诏存问。至是年，八十六。为人清修耿介，识量宏远。居常抑抑，至临大事，辄毅然不可夺。论者谓其愚同宁子，而竟保其身，老似武公而不弛于学。上亦嘉其忠亮，赠太傅，谥忠定。【考异】韩文之卒，《通纪》系之是年二月。《实录》系之是月者，据奏至之月日，今据之，惟文卒年八十六，《通纪》及《明史》本传同，《实录》作“八十一”，或“一”字误耳，今从本传。
广东道御史李俨以世庙成，上言二事：“一虚心以广圣度，请恤用议礼获罪诸臣；二果断以消朋党。迩者，群臣凡有章奏，动引议礼为言，或以挤排善类，或以翻异成狱，或以变乱朝章，大
1411
明通鉴卷五十二
非清朝盛事。乞察群臣忠邪之实，破背公死党之私。”给事中管律亦言：“迩者、言事者每假议礼为词、或乞休，或告疾，或认罪，或为人辨罪，于议礼本不相涉，而务欲牵引比附。此其故何哉？盖欲中伤于人，恐非此无以激陛下之怒；欲固宠于己，非此无以得陛下之欢也。乞严加戒谕，令自今凡诸司言事者，毋得假借饰诈以乱是非。”俱下所司知之。
秋，七月，壬午朔，享太庙，遣官行礼。
礼科给事中章侨言：“庙享大礼，无故不宜遣大臣。又况临时差遣，仓皇莅事，诚敬何存！”上以侨妄言，夺俸两月。
丙戌，起妖人李福达之狱。福达者，山西崞县人。初坐妖贼王良、李钺党，戍山丹卫。逃还，更名午，为清军御史所勾，再戍山海卫。复逃，居陕西之洛川县，以弥勒教诱愚民邵进禄等，为乱于鄜州、洛川间，官兵捕进禄等诛之。
福达先还家得免，复更姓名日张寅，挟重赀往来山西徐沟县。已，复至京师，窜人匠籍，输粟得山西太原卫指挥、以烧炼黄白术干武定侯郭勋，大信幸。久之，踪迹颇露，复还徐沟，其仇薛良发其事，讼于巡按御史马录。福达惧，复亡人京师，求勋以书抵录，为之祈免，录不从。时已捕得福达子大义、大礼，按治之，福达窘，身自抵案。狱具，偕巡抚江潮奏：“拟照《谋反律》，请置重典，妻子连坐。”并劾“郭勋以勋戚世爵，交通逆谋，请并逮治”。至是，都察院聂贤等覆奏，如录等言。上责令勋对状，勋俱，乞恩，因为福达代辩，且以议礼激众怒为言。上置不问，狱亦久不决。【考异】《通纪》、《明书》皆系李福达狱于六年，据张患等为三法司讯是狱牵连并记耳。《明史》、《纪事本末》书福达之狱发于五年之七月，与《实录》符.盖据《实录》，则是时马录等奏拟已上，正下其章于都察院之时，而是时爱书已定，郭勋以言官屡请并治勋，遂以议礼为言，结张璁、桂萼等构成是狱。其事皆在六年，今分书之。
庚寅，免四川成都府及绵、巴等州被灾州县税粮。1412
纪五十二
乙未，给事中陈皋谟言：“大礼之举，出自圣孝至情，而席书乃贪为已功，奏扰挟制。如李鉴父子流劫拒捕，已经会验，法当论死。而书曲为申救，至谓＇诸臣以议礼憾臣，遂入鉴罪。夫议礼者，朝廷之公，合与不合，何至深仇！即使仇书，而鉴非书之子弟亲族交游，何乃甘心诬陷耶？至于郭勋之诉，尤所未喻。勋贻书马录，冀脱张寅罪，而张寅之为李福达，供证已明。勋无可辩，乃亦以议礼激众怒为言，岂儒臣博士之所未深究，而武夫悍将反优为之！此在席书犹不宜自言，而勋又窃其绪余以欺天罔上，罪不容诛。以朝廷纯孝之盛举，乃为奸邪营私之三窟，岂不异哉！乞亟罢书、勋，李鉴仍从原坐，福达亟置重典。”疏入，不报。时南京御史姚鸣凤、王献亦以为言，俱下所司知之。
庚子，上以观德殿在奉慈殿后，地势迫隘，欲改建于奉先殿左。工部尚书赵璜等言：“移观德殿于奉先殿左，必与奉慈殿对峙。恐献皇之灵不安。”礼部尚书席书亦言：“世庙之建，民劳逾年，今甫告成，力亦宜节。”子是，给事中张嵩、卫道、御史郭希愈、陈察等，各上言“灾异非常，乞仍旧以宽民力”，俱不报。寻谕阁臣费宏等曰：“观德殿在奉慈殿后，出入不便，故今欲迁耳。别建方位已有定所，即令工部择日兴工。”宏等遂不敢言。
壬寅，上以世庙垂成，自制乐章示大学士费宏等，命更定曲名，别于太庙。宏等议，以“献皇帝生长太平，初不以武功为尚，其三献皆当用《文德之舞》。”从之。已而太常请增用《武舞》，上命礼部会张璁议。璁言：“乐舞以佾数为降杀，未闻以文武为偏全。若必以武功定天下者得兼用《武舞》，则尧、舜、禹以揖让相禅，而《大禹谟》言＇舞干羽于两阶＇，其兼尚可知矣。使用其文，而去其武，则两阶之容，得其左而阙其右，何以为天子之礼乐哉！”疏入，卒从璁议。【考异】改建观德殿及世庙之成，皆在是年。《明史·礼志》特书五年七月，与《实录》合。《通纪》误书于四年，而其所载日分，则仍是五年七月日分也。世庙成在壬寅，而《明史》、
1413 明通鉴卷五十二
《纪事本末》作“丁丑”，则“丁”字又“辛”字之误也。今月日皆据《实录》。
是月，张璁以省墓请归，许之。陛辞，将行，诏复用为兵部右侍郎，兼官如故。给事中杜桐、杨言、赵廷瑞交章力诋，并劾吏部尚书廖纪、引用邪人，上怒，切责之、两京给事、御史解一贯、张录、方纪达、戴继先等复交章论不已，皆不报。
八月，丙寅，振湖广饥，诏发太和山香钱备给。其湖广漕运
米十万石，俱改征折色。壬申，以江西灾，复准折兑运米二十七万石.
九月，丙戌，上以世庙奉安神主，宣百官至左顺门，谕以“章圣皇太后欲谒见世庙，今考求典礼以闻”。大学士费宏、杨一清曰：“国初以大婚册后，定皇后谒太庙礼。自永乐后，改谒奉先殿，无至太庙者。”上以问张璁、桂萼、对曰：“唐《开元礼》有皇后庙见仪，国初用之，永乐后此礼遂失。臣谓皇太后宜先见太庙，以补前礼之阙，次谒世庙，以成今礼之全。”礼部侍郎刘龙曰：“《会典》所载庙见礼，为大昏册后制耳。璁等所引，是大昏礼。今世庙新建，奉安神主，是大祭之礼。事本不伦，例难引用。”璁、萼复折之，曰：“周天子宗庙之祭，王服衮冕而入，立东序，后服副祎而人；立西序，是天子与后共承宗庙也。皇上毅然举行，以复古礼，未为不可。”因自具仪以上。于是，大学士石珤复上疏曰：“我朝家法，后妃入宫，未有无故复出者。太庙尊严，非时享给祭，天子亦不得入，况后妃乎？萼辈所引庙见礼，今奉先殿是也。圣祖、神宗行之百五十年，已为定制。中间纳后纳妃，不如凡几，未尝有敢议及者，何至今日忽倡此议？且阴阳有定位，不可侵越。陛下为天下百神之主，致母后无故入太庙，坤行乾事，阴侵阳位，不可之大者也。”不纳，卒如瑰议。
时席书以目眚在告，上言：“母后谒庙，事出创闻，礼官实无所据，惟圣明裁酌。且世庙既成，宜有肆赦之典，请尽还议礼遗戍诸臣，所谓合万国之欢心，以事先王，此天子大孝也。”报闻。1414
纪五十二
书等又请“圣母谒庙，必得上同行，以主斯礼”，从之。
辛卯，奉安献皇帝神主于世庙。【考异】《明史·本纪》不书，《史稿》书于是月辛卯。据《实录》礼部所奏本月十一日，是月辛已朔也。《通纪》误书于四年之七月辛卯，不知辛卯正五年九月日分也，今据《史稿》.
己亥，上奉章圣皇太后有事于世庙。【考异】《明史·本纪》书章圣谒世庙干已亥。《实录》系之戊戌者，据先期祭告之日。而礼部奏择本月十九日，正已亥也。今据《本纪》.
癸卯，给事中王科、御史陈察劾奏：“武定侯郭勋，专权罔利、侵收团营草场租银，不下数万；占用军匠，科索多端；保举属官，以贿为第；班军派役，以贿放免；及用私人郭虎、郑滦等。”勋上疏自辩。
于是，给事中郑一鹏、郑自璧、程辂、赵廷瑞、沈汉、张逵、御史程启充、卢琼、高世魁、任淳，南京御史潘壮、戚雄等，复言勋怙宠售私，并及受张寅贿属事，俱下所司知之。刑部覆言：“所奏俱有指实，请下法司勘拟。”兵部亦请“罢勋兵政，别简重臣代之。”俱报有旨。
庚戌、巡抚山西副都御史江潮言：“宗室蕃衍，禄米日增，岁征不足用。乞减价征收，每石夏税六钱，秋粮八钱，而收支则折银五钱，樽其余数以补不敷，及节年拖欠之数。”户部请著为令，从之。
冬，十月，辛亥朔，时享太庙及世庙。先是礼部议，“祭世庙用太庙次日。”太常寺言：“斋戒省牲，先期难于两用。又岁暮之祭，次日即元旦也。”部臣复议。“岁暮权与太庙同日。”制曰：“俱用同日，次第举行。”议遂定。
壬子、振南畿及浙江旱灾，并免税粮物料。甲子，复以灾伤免庐、凤、淮、扬四府税粮。
礼部言：“今年灾异非常，自冰旱外，如冰雹害稼，大风拔
1415 明通鉴卷五十二
禾，以及山崩水涨，物怪人妖，历考史籍，未有如今日之甚者，请敕群臣，同加修省。”从之。
戊辰、遣官祭告天地、宗庙、社稷、山川及被灾地方山川之神。
庚午，御制《敬一箴》及注范浚《心箴》、程颐《视听言动四箴》，颁赐内阁。费宏等各上疏谢，言：“此帝王传心之要法，致治之大本，请敕工部盖亭，竖立翰林院，仍敕礼部通行南京国子监及各省提学官，摹刻于府州县，使天下人士服膺圣训，有所兴起。”从之。
壬申，御经筵。
戊寅，礼部尚书席书以久患目眚，再疏乞休，举原任礼部尚书罗钦顺自代，慰留不允。
是月，镇守蓟州总兵马永上言：“前任尚书陆完，剿除流贼有功，今卒于戍所，乞照例赐以赠恤。学士丰熙等议礼被谪，亦乞宥罪。”上以“完交通逆藩，熙等归过朝廷，处分已定。而永出位妄言，责令陈状。”永具疏引罪，复切责之，令革任回南京后府闲住。于是，试御史魏有本言：“武定侯郭勋之贪暴，言官本兵交章参劾，乃听其诡辨，置之不问。总兵马永，东北干城，顾以进言而遽弃之。二臣罪过孰为重轻，子国家孰为损益，较然明甚。顾陛下审公论而断之子心，夺勋兵柄，复任马永，则于军政边陲两有所赖。”上责有本狂妄奏扰，令调外任。已而，给事中解一贯、沈汉，陈守愚。御史许翔凤，并疏救永及有本，不报。已，尚书廖纪因南京营务荐永可用。并乞宥有本复职，于是，有本始得免调.
兵部尚书李钺致仕，以兵部侍郎王时中代之。
十一月，癸未，以故司礼监太监黄英有功，官其弟侄八人为指挥、千户等职。
给事中郑自璧言：“朝廷恩不可太滥，滥则人轻之而不以为1416
纪五十二
德。若以英效忠多年，则赐镪修茔，旌功予额，贲幽之典，亦足以为报矣。今一旦官其弟侄八人，而八人之中尚有异姓，亦获而名。官爵之滥，孰此为甚请收回成命，以惬公论。无已，亦宜官其近族一二，无滥及疏远异姓。此则臣等勉为将顺之策，非令之善也。”时兵尚王时中等亦执奏，俱报有旨。
是日，御道上有投匿名帖子二，鸿胪寺以闻，下锦衣卫推究。
阁臣费宏等言：“匿名文书告讦人罪，《律》有明禁。造律之初，用意深远。盖小人欲为中伤之计，又恐陷诬告之辜，以此设为机阱，隐其姓名；若复推究，适以开告密之门，令无辜者受罔也。倘缉得其人，决当如《律》重治以警刁风。至所投文书，即宜焚毁，不必上经御览。”于是，上命毁之。并敕都察院“严禁晓谕，犯者无贷”。
丙戌，以蝗灾免四川简州资阳等处税粮。
丙午，给事中管律言：“比来五府掌印佥事、五军三千神机等营坐营坐司，类以侯伯为之，流官擢用者不过一二。以国家兵马纲领之地，坐拥豢养骄侈之徒，平居无事，恬不知兵，一遇有警，束手无措。乞敕所司严加简汰，而以诸将官有年力勋绩可备缓急之用者当之。庶人才振厉，威武奋扬，可以固根本之重，折觊觎之奸。且都督流官，无所怙恃，心常小而畏常深，恩之易感、威之易行；公侯世爵难褫，有犯不能尽其法，有求必欲尽其恩；此祖宗于兵政所以重任都督，而不轻授侯伯也。”章下所司。是月，张璁、桂萼累疏劾大学士费宏不职。俱下所司。宏亦累疏乞休，复慰留之。会宏子懋良坐罪下吏，璁等攻之益力，复录前后劾疏上之，不得则力求罢，诋宏尤切。千是宏因灾异复自劾求退，仍不允。
御史张录言：“宏以子懋良犯罪系狱，心不自安。两疏乞休，而陛下慰留之。及张璁等累劾其不职，而陛下又以其疏下之所司。
1417 明通鉴卷五十二
窃谓懋良以膏梁子弟，恣情犯法，为之父者不能救正，若责宏以家法不严，教子无方，则听其乞休可也。若念宏为先朝耆旧，辅导有功，不忍以其子之小过，而遂弃国之大臣，则当于璁等之疏而戒其渎扰可也。夫何溺二臣之爱，持两可之心，使宏去志不决，辄昧远嫌避位之思；璁等忮心未已，愈肆下井投石之毒。况大臣有协恭之义，卿佐非纠劾之官。懋良之事，即其未发，尚非璁等所宜言；何况事已下狱，情罪轻重，宜俟宸断，而璁等乘机倾陷，毋乃已甚乎！”史科给事中解一贯亦言：“璁等与费宏积怨已久，欲夺其位而居之。迹其累疏攻讦，非真为国家也，不过假此以报复私怨耳。陛下欲两解之，而一二言者，或专攻宏，或兼论璁、萼。不知去宏易，而去璁、萼难，何也？君子难进易退，而小人不然。宏恤人言，顾廉耻，犹可望以君子，若璁、萼则小人之尤无忌惮者也。臣恐璁、萼之计得行，则奸邪之气焰愈增，善类之中伤无已，天下之事将有大可虑者。”疏入，俱下所司。
十二月，己未，上林苑监丞何渊以所上前后疏为席书所格，请一并增人《大礼集议》中。于是，诏内阁草敕，“命儒臣纂修全书，其先所颁行《集议》且令缴进。”
时书方病告，因奏：“前建庙卷内，大略已具，惟开神道以众论不一，及迁主谒庙之仪未及编人，宜即敕原议礼官如方献夫、霍韬、黄宗明、熊浃、黄绾同本部官增修续之。其内阁及翰林官昔曾跪门呼号者、无烦使之事事，以致纷更。至渊章奏，文义乖谬，无足取者。陛下委曲成全，请以建庙诸所宜悉者编次为两卷。仍以《纂要》内次第岁月，提纲分目，据事直书，续附原编之后，其已成之书，不可更易一语，并已颁行者止勿取缴。”从之。诏罢监修总裁官，取原议礼官韬等五人至馆供事，以张璁、桂萼总之。自是，复有《明伦大典》之辑。【考异】诸书皆载诏修《明伦大典》于六年正月。证之《实录》，则因何渊之请，璁、萼等复希旨纂为《全书》。诸书不载，今据《实录》增入，为修《明伦大典》张本。1418
纪五十二
癸亥，大学士杨一清以灾异修省，上书言：“今年灾异层见迭出，不特近岁未有，抑亦载籍罕闻。考其证验，皆阴阳失常，阴盛阳微之所致。推理论之，以上下言，则君道为阳，臣道为阴，岂乾纲下移，而威柄或不自上出欤？以人品言，则君子为阳，小人为阴，岂直道难容，而君子在野，邪佞易亲，而小人在列欤？以天下言，则中国为阳，四裔为阴，岂兵政日弛，而内治不修，边寇侵陵，而外攘无术欤？以治道言，则德教为阳，刑法为阴，岂恩泽遏于下流，而民无实惠，法令阻于幸门，而人无惩戒欤？陛下端拱九重，委任臣下，而因循玩愒之弊多，精明振厉之功少。故所用未必才，才者未必用；所闻未必实，实者未必闻；所见未必真，真者未必见；所行未必当，当者未必行。是朝廷且未能正，况百官乎？况万民乎？臣愿陛下益严敬畏，常存此心。总揽纪纲，以防欺蔽之奸，延接大臣，以资辅导之益。览诸司之章奏，则天下之事得以周知；辨臣下之忠邪，则听断之间不为所感。仍戒敕诸司、官修守职，言责纳忠，勿事因循，勿怀顾忌。大要以恤民固本为主，民心悦则天道和，岂惟灾变可弭，亦且祯祥可致也。”疏人，上嘉纳之.
一清复条上修省四事：“一祭告；二宽恤；三用人；四革弊。”报曰：“格天感神，只是常存敬畏，祭告可不必行，其宽恤小民事宜，令所司开具条件，当于来春降敕行之。”
甲戌，山西巡抚都御史江潮，巡按御史马录及兵科给事中郑自璧，给事中秦祐、常泰，试御史邵豳，评事杜鸾，郎中刘仕，主事唐枢等，各疏劾“郭勋交结妖贼李福达，蔑视国法，请亟行两观之诛，以谨无将之戒。”章下所司。已，给事中张逵亦以为言，乞速问如《律》，乃敕锦衣卫差官逮福达至京，仍遣锦衣官逮录赴京，下镇抚司狱，待鞫。
是冬，以河道御史章拯为工部侍郎兼佥都御史，治河。
先是徐、沛灾，黄河上流骤溢，东北至沛县庙道口，截运
1419
明通鉴卷五十二
河，注鸡鸣台口，入昭阳湖。汶、泗南下之水从而东，而河之出飞云桥者漫而北，淤数十里，河水没丰县，徙治避之。
大学士费宏言：“河入汴梁以东，分为三支，虽有冲决，可无大害.正德末，涡河日就淤浅，黄河大股南趋之势既无所杀，乃从兰阳、考城、曹、濮奔赴沛县飞云桥及徐州之溜沟，悉入漕河，泛溢弥漫，此前数年河患也。近者沙河至沛县，浮沙涌塞，官民舟楫、悉取道昭阳湖。春夏之交，湖面浅涸，运道必阻。涡河等河必宜亟浚。”
御史戴金言：“黄河入淮之道有三：自中牟至荆山合长淮，日涡河；自开封经葛冈、小坝、丁家道口、马牧集、鸳鸯口至徐州小浮桥口，日汴河；自小坝经归德城南饮马池抵文家集，经夏邑至宿迁，日白河。弘治间，涡、白上源堙塞，而徐州独受其害。宜自小坝至宿迁小河并贾鲁河、鸳鸯口、文家集壅塞之处，尽行疏通，则趋淮之水不止一道，而徐州水患杀矣。”御史刘栾言：“曹县梁靖口南岸，旧有贾鲁河，南至武家口十三里，黄沙淤平，必宜开浚。武家口下至马牧集、鸳鸯口百十七里，即小黄河，旧通徐州故道，水尚不涸，亦宜疏通。”
督漕总兵官杨宏亦请疏归德小坝丁家道口、毫州涡河、宿迁小河，督酒御史高友玑及拯亦屡以为言。俱下工部议，以为“浚贾鲁故道，开涡河上源，功大难成，未可轻举。但议筑堤障水，俾入正河而已。”又言：“沛县一带闸河，筑浚之工诚不容缓，宜令各官相度黄河水势向背，闸河地势高下，讲求疏浚之法。”诏如议行。
又以拯事权未重，乃擢侍郎佥都之职，令督同山东、河南、淮扬抚、按官，并将戴金、杨宏等所奏事宜，会议行之。【考异】章拯治河事见《明史·河渠志》。惟《志》言升拯侍郎在六年之冬，益误记，相差一年也。证之《实录》，命章拯在五年十二月丙子，其言费宏诸人所议，系以“先是”二字，盖在高友玑请治贾鲁河及徐。沛水灾之前后间，1420
纪五十二
至冬始以治河命章拯也。《志》既误五年为六年，而下文言拯请浚孙家渡、赵皮寨，系之六年之明年，而证之《实录》及诸书所记，实六年六月事。是《志》所记，误以五年事为六年，遂并误以六年事为七年也，今据《实录》年分，不书月日，仍系之是年之冬。







◇　丞相遣郡国计吏敕

元寿二年，以丞相为大司徒，郡国守丞长史上计事，竟发遣，君侯出坐庭上，亲问百姓所疾若，所计掾吏各一大音声者上答。又读五条诏书敕，读毕，罢遣，敕曰：

诏书殿下，禁吏无苛暴，丞长史归告二千石，顺民所疾苦，急去残贼，审择良吏，无任苛刻。治狱决讼，务得其中。明诏忧百姓困於衣食，二千石帅勤农桑，思称厚恩，有以赈赡之，无烦扰夺民时。公卿以下，务饬俭恪。今俗奢□过制度，日以益甚，二千石务以身帅，有以化之。民冗食者，请论以法。养视疾病，致医药务治之。诏书无饰厨传，增养食，至今未变。或更尤过度，甚不称。归告二千石，务省约如法。且案不改者。长吏以闻，官寺乡亭漏败，垣墙□坏，治所无办护者，不称任，先自劾不应法，归告二千石勿听。

（《汉旧仪》，《永乐大典》本。又引见《续汉百官志》一注，《北堂书抄》七十九合订成篇。）





卷十四





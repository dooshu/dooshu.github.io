196　叔向習春秋而不能諫惑　寡欲之臣方可言王佐


叔向習春秋，爲平公之傅，案：晉語：「司馬侯曰：『羊舌肸習於春秋。』乃召叔向，使傅太子彪。」彪即平公之名。而不能諫四姬之惑，何也？曰：正己則可以格君心之非。叔向娶於申公巫臣氏，違母之訓而從君之命。昭二十八年〔一〕。無諸己而後非諸人，自反而不縮，其能正君乎？先儒有言：「寡欲之臣，然後可以言王佐。」

【全云】叔向晚節尤衰。平丘之會，其辭無理甚矣。

【元圻案】胡子知言曰：「寡欲之君，然後可與言王道；無欲之臣，然後可以言王佐。」

〔一〕「二十八年」，原作「二十七年」，據中華本春秋左傳注昭公二十八年改。






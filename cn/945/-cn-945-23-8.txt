代司空相公乞免赙赠状

右臣今日中使某至私第奉宣圣旨以臣第几男某夭殇特赐某物者晋相万钱方致悬貆之诮童乌九岁俄纒舐犊之悲年未及於成人祸良由於瞰室敢谓恩加赠禭礼越彛伦况下殇之服纪素轻而宰司之俸入殊厚堲周之费固不至於虑居?布之仪乃深为於躐等虽天慈之所及实公议以是忧岂惟增谤於素餐更虑害盈於阴骘伏望皇帝陛下俯矜忝冒曲示保全察兹局地之诚恕以扣阍之僭特令停寝用息怔忪干犯宸严期於得请


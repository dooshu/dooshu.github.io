【後舞歌】

〖《齐书》云。後舞凯容歌。〗

假乐圣後。□天诞德。积美自中。玉猷四塞。龙飞在天。仪刑（《宋书》作形。）万国。钦明惟神。临朝渊默。不言之化。品物咸德。（《诗纪》云。一作得。）告成于天。铭勋是勒。翼翼厥猷。□□（《宋书》作娓娓。）其仁。顺命创制。因定和神。海外有截。九围无尘。冕旒司契。垂拱临民。乃舞大豫。（《诗纪》云。一作凯容。）钦若天人。纯嘏孔休。万载弥新。（○同上）


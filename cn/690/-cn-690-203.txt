卷二百三



卷之二百三

洪武二十三年秋七月辛卯朔，享太庙。

壬辰，上御谨身殿，观《大学》之书，谓侍臣曰：“治道必本于教化，民俗之善恶即教化之得失也。《大学》一书，其要在于脩身。身者，教化之本也，人君身脩而人化之，好仁者耻于为不仁，好义者耻于为不义，如此则风俗岂有不羙，国家岂有不兴？苟不明教化之本，致风俗陵替，民不知趋善流而为恶国家，欲长治久安，不可得也。”

河南河决，漂没民居，命赈恤被灾之家一万五千七百一十三，凡钞二万五千二十锭。

置越州卫，命指挥何鉴、焦真、竹泰、仙童领长沙右护卫军士守之。

置广州前卫。

普定卫指挥使顾成蠹政受赃及僭用玉器等物，为其下所告。上念成旧劳，诏勿问，但令都督府移文取其罪状，以戒将来。

癸巳，苏州府崇明县大风雨三日，海潮泛溢，坏圩岸，偃禾稼，诏以在京仓粮赈之。通州海门县风潮，坏官民庐舍，漂溺者众，遣监察御史周志清赈之。仍命工部主事郑兴发淮安、扬州、苏州、常州四府民丁二十五万二千八百余人修筑堤岸，以漳潮汐，计二万三千九百三十三丈。

甲午，以指挥佥事藏卜所领故元时部属答失里伯帖木儿、阿力从等为千户镇抚，俾居沙州，与汉军相参屯田，赐藏卜白金二百两、钞九十锭、文绮、帛各六匹、绮罗衣各一袭，其答失里伯帖木儿以下二十五人各赐金币、衣服有差。

命西凉侯濮玙往临清训练士卒。

淮安府海州临洪场灶户纪德山言：“近者，增添盐课，计丁煎办，本场灶户一千一百三十二，丁三千一百三十三，旧额小引盐三万一千八百八十九引，今增一万八千二百三十引，灶户去场不下三二百里，丁男尽遣上灶煎盐，妨废耕业，且自正月起火，直至岁终，方得煎完，是力役者无少休之日。”时刑部尚书杨靖亦言：“臣先职户部，时监察御史陈宗礼言两淮煎盐灶户丁力不均，盐引斤重大小不同，难于稽考，宜依律二百斤为一引，灶户验丁煎办，其额多丁少者减其旧额。臣切详盐额及引目、斤重俱系开国以来成法，前所准行，宜令改正。”上命户部定自二十二年为始，仍照原额验丁均办，引目、斤重亦依旧例，每引入场重四百斤，其两浙盐运使司并如两淮之例。

丁酉，诏兵部追还在外军卫水马驿符验。初，国朝制符验，皆用锦织，文具制词及船马之状，付都司、布政司、按察司及诸卫，有急则给之乘传而行，还则纳之。时多假以营私者，乃令都司、布政司、按察司仍旧，其各卫悉追取之，若有急，俾乘快船以行。

鹤庆侯张翼、怀远侯曹兴征北还，诏赐之钞：翼四百锭，兴三百锭。

大理寺奏：“四川马湖府、沐川长官司土民盗所运官粮，律当死。”上悯其无知犯法，命释之。

夜，太阴犯房宿。

己亥，诏景川侯曹震还乡，赐黄金二百两、白金二千两、文绮三十匹、钞千锭，寻以凤阳故官田宅赐之。

辛丑，以指挥王威为安南卫指挥使。

河南开封府封丘县民刘安寿进禁书：五符太一书一十种，景佑太一书一十卷，附陶金歌，太一新历、十品太一各二卷，九宫太一、太一八运、太一草筭、太一祭法、太一神筭、五福十神太一各一卷，太一局成书二卷，遁甲书六种，景佑符应经、六壬心镜祭法、局筭祭法符、六甲乾经、奇门五总龟各一卷，六壬书十种，兵帐赋、玉历、钤法、中黄五变经、草里寻针诀、心印诸赋、大六壬断诀、杂六壬书、东方朔射覆、禽书各一卷。

癸卯，命景川侯曹震往四川理军务。时已诏震还乡，未及行，复有是命。震因奏成都护卫官多缺员者，上命与蜀王同凉国公蓝玉核取征南将士历年久而获功多者，以名闻，自指挥佥事至总旗递升一等，其有亡夫军士数多者不在升转之例。所定职名，令兵部准授之。寻诏凉国公蓝玉还京。

甲辰，高丽遣其臣金乙祥送故元伯伯太子男六十奴、火者卜尼到京。时六十奴等在耽罗，先有命徵之，至是送至，诏赐六十奴银五十两、钞五十锭，卜尼银二十两、钞十锭，衣各一袭，其傔从及高丽使者赏有差。

丙午，命太仆寺左少卿祝孟献往滁阳等九牧监酌量地里远近，验马数多寡，添省监群，务从民便。先是，江北民凡五户畜马一匹，而马数有多寡，地里有远近之异。上知之，虑其劳逸不均，故有是命。

丁未，定内外文资官试职、借除、实授等第。凡监生并才干出身，初任京官俱试职一年，考称职引奏实授，监生出身初任外职试职三年，考称职平常者具奏实授，仍对品调除，九年通考，以定黜陟，应对品无缺及需次久或急缺借除，则在外正九品授以在京八品，仍食九品禄，一年后依初任试职，考称则实授。

戊申，云南乌撒军民府土官知府何能遣其弟忽山及罗罗生二人请入国子监读书，各赐钞锭。

赐沈阳侯察罕钞四百锭。

己酉，赐南昌等卫将校军士四万五千四百八十四人钞二十三万五千九百六十四锭。

庚戌，遣老人往山东济南府所属州县收籴备荒粮储，凡钞二十万六千三百九十四锭。

辛亥，敕法司：凡在外死罪真犯者，令具其罪状申刑部，刑部详议既定，然后遣官审决，若徒流杂犯免死者，俱送京师输作。

乙卯，命安陆侯吴杰往湖广长沙府训练将士，籍其土军凡一万八千二十三人，分隶平坝、威清诸卫。

戊午，铸晋王世子妃印，其制视王妃，用黄金十五两，方寸龟纽，篆文曰“晋世子妃之印”，余世子妃印并同。

诏五军都督府遣官清理天下卫所将校、士卒、部伍。

是月，赏从征散毛洞及大渡河等将士钞：都指挥人五十五锭，指挥使同知佥事人五十锭，千户卫镇抚人三十锭，百户所镇抚人十五锭，总、小旗九锭，军士八锭，阵亡者倍之，病故者加其半。

开封府西华等县雨河水暴涨，没民田庐，民多饥困，上命赈之。

八月庚申朔。

辛酉，给事中有荐士者。上问：“宜何官？”对曰：“宜牧民。”又问其所长，对曰：“其人才高年少，勇于敢为。”上曰：“才高者多过中，勇敢者少循理，遽使牧民，未见其可。夫素操刀者乃可使割，善制锦者乃可使裁，素未学而欲使入政，可乎？后生少年未尝历练，恃才轻忽，用其血气之勇，鲜有不生事扰民者，且令就学，以餋其德性，变化气质，俟学成用之。”

旌表重庆府永川县民黄寿孙妻汤氏贞节。

癸亥，命天下有司吏典役满三年，悉遣赴京，毋擅迁补。

甲子，航海侯张赫卒。赫，凤阳临淮石亭村人，少有勇略。元末兵乱，赫集众自称千户。上起兵濠州，赫率众来附。甲午，取滁州，升万户。乙未，破和州，从上渡江，克采石、太平，升管军总管。丙申，从征蛮子海牙水寨，破陈野先营，克镇江。丁酉，从徐达克常州，授定远将军、毗陵翼元帅。癸卯，从常遇春征襄阳。甲辰，从克武昌。丙午，从徐达下湖州，围张士诚于苏州。吴元年，克苏州，复从汤和取庆元，皆与有功。洪武元年，授福州卫指挥使。二年，率兵备倭寇于海上。三年，升福建都司都指挥同知。六年，率舟师巡海上，遇倭寇，追及于琉球大洋中，杀戮甚众，获其弓刀以还。九年，调兴化卫。十一年，升大都督府佥事，总督辽东海运。二十年九月，封航海侯，赐号开国辅运推诚宣力武臣，阶荣禄大夫，勋柱国。二十一年，复督运辽东。至是卒，追封恩国公，谥庄简。诰曰：“自昔兴王之臣，竭忠效力，功业著于当时者，生则享爵禄之荣，死则锡褒封之典。尔赫从朕渡江三十余年，东征西讨，累有战功，迩年漕运，涉历风涛，厥迹尤著，朕尝封尔侯爵，以报勤劳。今者，因疾寿终于家，朕念相从之久，用遵彝典，追封尔为恩国公，谥庄简。尔其有知，服兹宠命。”

乙丑夜，岁星犯东咸，太阴犯心宿。

丙寅，上以河南、北平、陈州、真定、保定诸处水灾，诏免徵今年所贷，预备粮储，仍赈给之。

户部奏重造黄册，以册式一本并合行事宜条例颁行所司，不许聚集团局科扰，止将定式颁与各户，将丁产依式开写，付该管甲首，造成文册。凡十一户以付坊厢里长，坊厢里长以十甲所造册，凡一百一十户，攒成一本，有余则附其后曰畸零户，送付本县，本县通计其数，比照十四年原造黄册，如丁口有增减者，即为收除田地，有买卖者即令过割，务在不亏原额，其排年里甲仍依原定次第应役，如有贫乏，则于百户内选丁粮多者补充，事故绝者于畸零户内选凑，其上、中、下三等人户亦依原定编类，不许更改，因而分丁析户以避差徭。其各里册首类为图，以总其税粮户口之数，县、州、府、布政司以次总之，而以上于京师，藏之户部，庶几无移易倚托之患。上命颁行之。

丁卯，遣官释奠于先师孔子。

升国子司业龚敩为祭酒。

戊辰，祭大社、大稷。

己巳，改铸监察御史印。先是，既分察院为河南等十二道，每道铸印二，其文皆曰“绳愆紏缪”，守院御史掌其一，每道置御史，或五人，或四三人，推久次者长之，分巡印一藏于内府，有事则受印以出，复命则纳之。至是，左副都御史袁泰言各道印篆相类，乃命改其制：守院印十二，如浙江道则曰“浙江道监察御史印”，余道并同，其巡按印则曰“巡按浙江道监察御史印”，余亦如之，惟浙江、江西、直隶十府州事繁剧，每道置印十，余道皆五。

庚午，改汉阳卫为荆州右护卫。

壬申，凉国公蓝玉还至京，以平定番寇及散毛洞蛮功，赐钞千锭，仍增禄米五百石，寻诏玉还乡，赐钞三千五百锭、黄金三百两、白金二千两、文绮三十匹、绫十匹，仍命工部具舟送之。

诏凡选举毋录隶卒之徒。

旌表汉阳府汉阳县民郑必贞妻廖氏、汉川县民马天庆妻龚氏贞节。

甲戌，复命兵部清理驿传符验。先是，上以在外诸司所给符验过多，官吏不分事务缓急，动輙乘驿，或假以营私，致驿夫劳弊，船马损乏，命悉追夺之，惟都司、布政司、按察司如旧。至是，复有是命，仍命工部更制之，在京止设二百道，各王府及山西、北平、山东、陕西、广东、福建、辽东、贵州等处都指挥使司、布政使司各给六道，云南都指挥使司、布政使司、陕西凉州卫各给十道，浙江、江西、湖广、四川、广西布政使司及金齿卫各给五道，其都指挥使司不与，如有军务，止以多桨快船飞报中都留守司，各道按察司、陕西宁夏卫各给四道，山海、密云、永平、河州、岷州、洮州、大理、临安、普安、松潘、建昌、茂州诸卫各给三道，毕节、乌撒、永宁、普定、平越、楚雄、曲靖、洱海、五开、镇远、兴隆诸卫各给二道，各处宣慰使司及衍圣公、张真人岁一来朝，各给二道，其余衙门及腹里军卫、盐运司俱不给。

乙亥，遣老人往直隶淮安等十二府所属州县收籴备荒粮储，凡钞三十八万一百四十九锭。

赈给河南、山东、北平三布政司所属州县水灾贫民钞七十万锭。

丙子，遣官祀历代帝王。

诏考定使节之制。礼部奏：“汉光武时节以竹为之，柄长八尺，其毛三重。而黄绍韵会注汉节柄长三尺，毛三重，以旄牛尾为之。”诏从三尺之制。

丁丑，祭太岁、风云雷雨、岳镇、海渎、山川、月将、城隍诸神，遣官祭旗纛。

戊寅，赏成都等卫征进士卒五万五千二百余人钞三十六万二千五百余锭。

壬午，西安府耀州仓粮陈腐亏其数，法司逮监守者，论以死。上曰：“米陈必腐，故有亏耗，此当推其情，若论以死，则侵盗者将何以加之？”命悉宥之。

西平矦沐英奏：“普安军民指挥司屡言百夫长密即叛，杀屯田官军刘海、尾洒驿丞余成及试百户杨世杰，劫夺驿马，焚馆舍，已调贵州都指挥张泰率兵讨之于槃江、木窄关等处，与贼战，缘山箐陡险，官军失利。又增乌撒、毕节、永宁三卫官军委贵州都指挥蒋文统领剿捕，贼乃退遁。”又言：“曲靖卫副千户哈剌不花乃故元守御六凉州千户，改授前职，今置六凉卫，宜调本官于本卫镇守，庶绝后患。”诏从之。

癸未，赈给湖广长沙府属县贫民并驿所水夫钞有差，凡给钞十六万七千二百七十五锭。

甲申，徙永定卫于永顺宣慰使司之羊岸坪。

丙戌，北平霸州、保定等州县水灾，诏通政使司参议赵居仁往赈之，凡被灾民六百二十七户，给钞二千六百一十四锭。

戊子，长兴侯耿炳文奏：“陕西都司所属二十四卫，马步军一十二万四千九百九十一人，马八千三百七十一匹。”先是，命炳文阅各卫军士，给钞，督令市马，至是以其数奏之。

己丑，置北平行都司儒学，设教授一人、训导二人，教武臣子弟。

赈给北平、真定二府及深州衡水县被水灾贫民二千六百户钞一万三千锭有奇。








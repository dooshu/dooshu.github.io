◇司马丙墓志铭（正光元年十一月）

君讳丙，字景和，河内温人也。晋武帝之八世孙，淮南王播之曾孙，魏平北将军、固州镇大将、鱼阳郡宜阳子兴之子。先室屯离，宗胤介否，乃祖归国，赏以今爵。奕世承华，休荣弥著。君有拔群之奇，挺世之用，神风魁崖，机悟高绝。少被朝命为奉朝请牧王主簿、员外散骑侍郎、给事中，从龙骧府上佐，迁扬州车骑大将军府长史，带梁郡太守。在边有炜略之称，转授清河内史，此郡名重，特以人举，不幸遇疾，以正光元年七月廿五日薨于河内城，朝廷追美，诏赠持节左将军、平州刺史，非至行感时，孰能若此。以庚子之年玄枵之月廿六日丙申葬于本乡温城西十五都乡孝义之里，刊石志文，而为辞曰：

君侯烈烈，玉操金声，高风愕愕，屡历微荣，奄然辞往，没有余馨，镌兹泉石，用铭休贞。（碑拓本）


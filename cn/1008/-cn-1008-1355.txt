赵蕃　书事

当暑暑何在，以风风为生。

舆夫忘倦色，客子慰归情。

往者千年隔，人焉几日程。

同行得老伴，余事率诗鸣。

赵蕃

赵蕃　书事

长年获稻时，人尽趋南亩。

束薪固图售，求益敢屡拒。

念昔居田园，连林瓷斤斧。

炊饮煮坡羹，徒闻乱风雨。

赵蕃

赵蕃　书事

山溪急宵舂，野市赴朝籴。

人言非踊贵，富者犹露积。

丰年且不饱，恶岁真可丰。

悬釜以待炊，衾裯宁许直。

赵蕃

赵蕃　书事

贫非事烹煎，病止治药物。

乌薪鬻之市，束缚论寸尺。

烟浮多稚松，质重非老栎。

炽焰忽复然，寒灰已成积。

赵蕃

赵蕃　书事

久旱始足雨，畦圃新料理。

秋茄尚入馔，晚菘矣败齿。

万钱固无相，三韭聊自诡。

抱瓮岂忘勤，移家嫌近市。

赵蕃

赵蕃　书事

儿童不知忧，度日长戏剧。

忽传山中讯，欣喜沾柿栗。

为物虽甚微，贵是家所植。

何当携尔曹，绕树亲寻摘。

赵蕃

赵蕃　书事

东街鼓坎坎，西街鼓冬冬。

市酒倚法禁，椎牛聚群凶。

差事惊父老，狂歌走儿童。

此俗苟不止，斯民始终穷。

赵蕃

赵蕃　书事

早禾虽登场，舂簸才足食。

晚禾尚栖陇，登减未可必。

吏持与催符，官趣违限责。

为政本忧民，民忧政何德。

赵蕃

赵蕃　书事

儿啼宵不饱，女诉夏无衣。

几载宦游倦，素来生事微。

诗书须自勉，纫补莫多违。

我亦田园去，终难粟肉希。

赵蕃

赵蕃　书事

北风卷湖水，万里雪欲狂。

乘势不自止，云开日垂光。

风伯益振厉，行子立欲殭。

青女探其机，变作明日霜。

湖水冻成坼，层冰傲朝阳。

松柏愁悴死，宁云草苍苍。

哀哉羁栖人，破褐无几长。

塞向亦墐户，退怜无地藏。

缅思六月中，誓言望清商。

及今玄冬时，懔懔反莫当。

流金与折胶，事用旦暮常。

安时辅尔躬，毋为徒自伤。

赵蕃

赵蕃　书事

我行一何忙，羽檄来星奔。

忙行抑何事，列境备戍屯。

贼犯连英郴，江右声已宣。

往年缚李金，此邦盖晏然。

而今独胡为，骚驿穷胡昏。

政坐茶赋时，曾窥此邦藩。

茶贼异比贼，本皆商贩民。

忽当法令变，州县复少恩。

求生既无路，冒此图或存。

此贼据巢穴，其徒况是繁。

萌芽手可披，不披生恶根。

虽云巢穴深，岂离率土滨。

彼犹衖蚁聚，我军貔虎群。

彼积鼠壤余，我粟多腐陈。

彼乃寇攘尔，我盖仁义云。

边庭尚思犁，此又何足言。

何当快除扫，听民乐耕耘。

我亦得抛官，归舟趁春浑。

胡为故使我，驹局仍鸱蹲。

更虑一朝焚，磇硄同玙璠。

赵蕃


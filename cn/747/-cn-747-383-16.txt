○系谟

天子闻之惘然，思而叹曰：“太皇之道，於今已亡，衰季之德，吾不忍当。将学杀而不淫，罚而不重，戒其虐惑，制其昏纵。行之之道，惟公教之。”公曰：“於明主君，斯道未易；猗明主君，斯道良难。敢为主君，商较其端。夫王者，其道德在清纯元粹，惠和溶油，不可会荡广，衰伤元休；其风教在仁慈谕劝，礼信道达，不可沿以浇浮，溺之淫末；其衣服在御於四时，勿加败弊，不可积以绮绣，奢侈过制；其饮食在备於五味，示无便耽，不可煎熬珍怪，尚惑所甘；其器用在绝於文彩，敦尚素朴，不可骈钿珠贝，肆极侈削；其宫室在省费财力，以免隘陋，不可殚穷土木，丛罗联构；其苑囿在合当制度，使人无厌，不可墙堑肥饶，极地封占；其赋役在简薄均当，使各胜供，不可横酷繁聚，损人伤农；其刑法在大小必当，理察平审，不可烦苛暴急，杀戮过甚；其兵甲在防制戎夷，镇服暴变，不可怙恃威武，穷黩争战；其畋猎在顺时教校，不追以驱，不可骋於杀害，肆极荒娱；其声乐在节谐八音，听聆金石，不可耽喜靡慢，宴安淫溺；其嫔嫱在备礼供侍，以正后宫，不可宠贵妖艳，昏好无穷；其任用在校抡材能，察视邪正，不可授付非人，甘顺奸佞；其郊祀在敦本广敬，展诚重礼，不可淫慢祷祈，僻有所系；其思虑在慎於安危，诫其溢满，不可沈溺近习，肆任谈诞。如此，顺之为明圣，逆之为凶虐，可以观乎兴废，可以见乎善恶。”纯公言已，天子谢曰：“公之所述，真王者之谟。必当篆刻，置之座隅。”


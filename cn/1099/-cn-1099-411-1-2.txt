○兩淮超單疏 【 疏通塩法】

據廵按直隸監察御史蔣以化、揭稱兩淮額課計邊中司徵、數逾百萬、先年常苦積滯、近自萬曆二十年後、加增寧遼違沒等引、雖暫行暫止、業巳不堪、至二十七年、以變賣存積為名、差太監魯保、每歲增行八萬引、俱紊法亂政、越單超掣、而正課大壅二十七年以前。猶借徵堆塩。今堆塩已盡。借徵空引。各商虧折無筭、迩來抵當引塩、鬻家變產、久不堪命、必閧然散去、淮雖有塩、將誰中誰支、百萬邊儲、其誰出誰辦、竊謂無名存積、當蚤復　恩旨、亟行停罷等因到部、案查兩淮運司開邊額引、此開中邊引數也每歲□部額銀七十万又在此外歲泒七十萬五千一百八十引自萬曆二十一年以來寧夏為劉哱增兵、添引八萬遼東為標兵增設、添引四萬四百有奇、又為防倭缺餉添引三萬、本部為助大工查徵違沒舊塩一十六萬九千餘引、以上諸引俱係額外、隨該本部覆准停止、今惟標兵塩一項、遼鎮兵馬未撤、蒭餉猶供、近該廵撫又題新募家丁糧餉無措、仍請開復原塩、本部見行查議到日另覆、所據太監魯保歲行存積塩八萬引數年、以致商困課虧、塩法大壞、今御史蔣以化具題前因未奉綸音、乃臣職掌所関故敢為　皇上再剖晰之、竊惟國家歲入正賦共四百萬有奇而塩課居其半。各處塩課共二百萬有奇而兩淮居其半。是淮課之盈縮國計盈縮之所係也以故先年為劉哱、為倭虜、為大工、權宜增引、俱旋行而旋止、仍恐以數萬之新增妨百萬之正課以一時之小利損九邊之額儲非徒惠商實以裕國柰何自鴻盧寺主簿田應璧獻利一疏、而兩淮塩法遂大壞不支、備考應璧原奏、止沒官積塩、　皇上遣太監魯保查明變價解進變此塩也及至徧搜淮南淮北各處塩塲竝無沒官積塩、則應璧虛誑昭然難掩、不謂應璧恐原奏不實、乃計誘內使、以賦狙之巧、掩指鹿之奸遂以存積正引。假作沒官積塩不然歲增八萬而無妨于正課之舊當此中外匱乏之秋諸臣當先請之矣惟是歲塩之行止有此數額外添一引則額內必壅一引今歲辦之正課必不可减而恭進之追徵又時不容遲內臣以實內帑結主歡而不肯已也外臣又以供邊儲維國勢而不能巳也于是一切為苟且之計始借徵堆塩矣繼借徵空引矣淮北則借至三百餘單淮南則借至七百餘單矣上年秋課。借徵銀三十萬兩今春季銀三十萬兩。又復議借矣夫人情有利、則竭蹶而來、無利則掉臂而去、何况商人、此塩臣積習謂套搭之不可巳也今各商之未盡去者。繫于巳借徵之銀。且束于不可迯之法耳。時勢至極恐利不能縻法不能束。閧然散去淮塩誰中誰支百萬邊儲責之誰乎。臣愚不揣煩瑣、冐凟宸嚴無任隕越待命之至、


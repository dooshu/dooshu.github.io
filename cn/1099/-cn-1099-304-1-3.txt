○擺邊 【 薊鎮擺邊】

夫擺邊所以防秋也、畫地而分之、沿墻而守之、孰不以為奇策也、若不量其地里之遠近、山川之險夷、分布無方、調集尤難、是以千里之墻。為誘軍之地耳。及查我朝邊防。花馬池之邊、平地設墻。內蔽寧固。此可守而可擺者也、至於宣大則設墻於山。其地利又不同也。愚不暇為他鎮詳、請自薊鎮論之可乎、夫薊鎮之邊二千三百餘里。飛報者。旬日之外。尚不能到。百里一營。巳用二十三營。一營不過三千。則大舉之來。動稱數萬。我散而守。彼聚而攻。雖稱十萬之眾。當鋒不過三千人。一營失守。則二十二營俱為無用之兵。十里潰防。則二千餘里盡為難守之地。地遠而兵微應援而難至。當倉卒應變之時。而取救於千里之外。急之則人馬疲勞而不能行。緩之則延捱道路而不得用。不惟邊防失守。並其戰而忘之矣。不惟失戰。並其兵而隱之矣。此胡馬所以視如無人之境。長驅深入。勢所不免夫擺邊以別信地可也恃之以挫賊鋒未可也劉公跳蕩之才故每每主戰為今之計。亦惟聚擺邊之兵以合戰耳。至於分兵把截於口隘之間。備左則右寡。備右則左寡。無所不備。則無所不寡。此皆兵家所忌。恐非清塞之策愚故曰擺邊不如合戰。


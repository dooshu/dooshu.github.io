徵仕郎知九江德化县借庵汪先生家传

公讳作霖字雨若别号借庵姓汪氏世为歙人祖怀峰公通判云南楚雄提举白盐井有名绩父寓庸公倜傥自负谒选得丞职不就曰吾有佳儿必大吾门矣公是时为少子出语惊人弱冠补郡弟子员试辄高等寻游金陵吴越间吴中先辈钜公若文相国湛持顾宗伯瑞屛等见之咸折节恐相失其他倾盖接坐不介以孚者甚衆诸名士或树声援角门户公怀仁砥义对之如饮醇醪意所不可则岳岳不少徇附归居父母丧毁瘠尽礼过时而哀壬午举於乡时明末多故隐居教授诸子弟皆从受业有终焉之意久之补蒙城教谕葺学宫新讲堂士薰其教泽者蔚然一变接迹登贤书由是得荐知九江之德化县江州洊苦兵火当滇黔楚蜀之冲师行充斥供亿旁午民救死不给公殚力拊煦尝亲行郊陌课农劝租民不忍後期公恻然伤之又捐私钱为民请命邑赖以稍纾及二子先後成进士辄解组归里治小园池杂植花木数十本池中菱芡芙蕖烂漫弥望日偕故人觞咏其中名之曰梦醉园盖以蒙城漆园故壤而江州则渊明旧隐处公官於其地出处兴寄与两贤略同也性嗜诗古文手辑前後撰着数十卷为梦醉园集尝有蝴蝶梦回仍是我东篱酒熟便为家之句其率尚如此江左士大夫争传之临殁前一日曳杖过宗亲谈讌若相别状且徧呼家人老穉相劝勉引酒数酌旦起沐浴更衣而逝年七十四公尚节概不苟取受初未仕时有故人蒙难亡命望门投止亲知畏拒勿纳公独以身庇之论者比之孙嵩之於赵岐文举之於张俭及故人骤跻通显则坚谢弗往曰吾曩哀其穷无归耳岂望报邪族子有窃先世劵攫人金者事泄分金为馈又有争产者重赂遗豪贵转以半属公意在分谤公正色悉郤不受既官数岁或劝营田宅笑曰吾教子一经所遗侈矣田舍翁吾不为也以故里中称清白必数汪氏云今所着书藏於家长公溥勲内弘文院中书舍人先二年卒公痛悼得疾次公浩然行人司行人并有学行予尝与行人交故诠次其遗事为之传


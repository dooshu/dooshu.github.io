答石麓李相公


弟平生孤孑寡与，独受知于门下。及同居政府，一心协德，庶几有丙、魏同心之谊。中外士民，亦靡不欢悦和合，各适其意，不啻坐春风而饮醇醪也。岂意风云倏起，阴晴顿殊。昔为比目鱼，今作分飞鸟，人生聚散离合，可胜叹哉！怆然，怆然！绿野开尊，庭闱绚彩，且用慰心自娱而已，他何足谕。盛使回，草草附此，诸惟台亮，不宣。






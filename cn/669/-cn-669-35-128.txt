128　道士道人之義　樓觀置幽逸之人　太霄經以尹喜爲尹軌　神明臺置九天道士百人


新序節士篇介子推曰：「謁而得位，道士不居也。」蓋謂有道之士。漢京房傳「道人」，亦謂有道之人。元和郡縣志：「樓觀，本周康王大夫尹喜宅也。穆王爲召幽逸之人，置爲道士。」太霄經以尹喜爲尹軌，又謂「平王東遷洛邑，置道士七人」。按漢郊祀志注：「漢宫閣疏云：神明臺高五十丈，上有九室，嘗置九天道士百人。」蓋自武帝始也。穆王、平王事不可攷。

【何云】後漢書有史道人。

【全云】又何足考。

【集證】太平御覽六百六十六「道部」引太霄經曰：「人行大道，謂之道士。」又云：「道士從道爲事，故稱也。周穆王因尹軌真人制樓觀，遂召幽逸之人，置爲道士。平王東遷洛邑，置道士七人。漢明帝永平五年，置二十人。魏武帝爲九州，置三十五人。魏文帝幸雍，謁陳熾法師，置道士五十人。晉惠帝度四十九人，給户三百。」

【元圻案】元和郡縣志京兆盩厔縣：「樓觀，在縣東三十七里。本周康王大夫尹喜宅也。穆王爲召幽逸之人，置爲道院〔一〕。相承至秦、漢，皆有道士居之。晉惠帝時重置，其地舊有尹先生樓，因名樓觀，武德初改名宗聖觀。」又京兆長安縣：「神明臺，在縣西北二十里長安故城西，上有承露盤。」

〔一〕「院」，原作「士」，據中華本元和郡縣圖志卷二關内道二改。






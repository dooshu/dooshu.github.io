乡人女


某乡人家素寒俭，茅屋三间，聊蔽风雨而已，此外无长物也。室人早世，无子，一女年及笄矣。生而慧黠，能言善辩，妙解人颐，貌亦天然秀美，别具风姿，盖殊不类乡人女也。顾其父，殊鸠拙，终年佣于他人，工资所入，犹不足以赡养其女。宅边故鲜余地，以种蔬果，故常有饔餐不继之虑。一日，女忽发为奇想，告其父曰：“假使吾国王能知吾家疾苦，则必能赐废基一片，俾我自食其力也。我必当使人讽王使知之。”既而王果得其窘迫状，不啻使人赐之地，且从而给粟焉。父若女既喜出非望，遂矢勤矢慎，力加恳种，尽将以答王仁也。一日侵晨，父女躬耕田中，甫举锄，即见泥中有物，光熖闪烁，拾而视之，黄金也。父谓女曰：“此地既为王地，则金亦即王之金，我当往，仍献诸王。”女曰：“不可。若以献之，必将并地而亡之矣。毋宁勿献。”父不听，卒献之。王握金在手，乃顾乡人而询曰：“尔究获金若干，岂仅区区一片耶？”乡人鞠躬对曰：“所得只此。”王不之信，曰：“世乌有廉洁之士至于如是者？吾谅尔必不肯尽献也。可速去而将之来，不然不尔恕矣。”至是，乡人虽力辩其无而王卒不信，乃命系之以付狱吏曰：“当侯其尽献余金而后释之也。”乡人既入囹圄，不饮亦不食，第终日嗟叹曰：“恨不听我女之言！恨不听我女之言！”而已。

狱吏以其状报于王，王命拘之至前而问之曰：“尔悔不听尔女者，果何事？何以不食亦不饮也？”曰：“臣女早逆料及之矣。臣拾金即拟献王，臣女曰：‘若献此戋戋者，则必将并地而亡之矣。’”王曰：“若何为而不听？”曰：“臣愚以为地既王之地，则金亦王之金，故不听其言而卒以献之。此臣之愚忠也。今果尽如臣女言，臣安得而不悔。”王曰：“若果有此敏慧之女乎？盍使之来，孤欲见之。”遂令使臣往召之。女不得已朝于王，王与之语，大悦。既而曰：“孤闻卿性颇敏慧，卿果能解孤意乎？果尔，则孤当册卿为后。”女曰：“臣不敏，乌足以解王意？虽然，既承宠命，请尝试之。”王遂戏与之约曰：“卿诘朝来能不衣衣，亦不赤体，不步行，亦不乘骑，不由大道，亦不由僻径乎？能此三者，孤当令内臣扫除椒房，以待卿也。”女起称谢，告辞而归。王心颇疑焉，不知其果何术以来也。女既归，翌日晨起，汤沐已，乃以所纺棉纱遍蒙其体，以废车之辕，假邻人之驴而盘之，然后覆身辕上，由阡陌间驰行而去。既朝王，鞠躬而启曰：“臣不敏，谨如王所命以来。”王大笑，即留之后宫，被以锦绣，饰以珠玉，择日行大婚礼，居然后矣。王乃释后父于狱，赏赉有加，于是国人皆艳羡之也。

越年余，一日王以阅兵出城。城之外，车马喧阗，商贾云集，盖王方将建营宫室，大兴土木故。农商之流，争以木石运至而交易也。一时熙来攘往，肩摩毂击，车尘马足交驰道路，成一绝大市场焉。顾车马之制，人各不同。或以牛御，或以马御。驴骤之属亦相望以来也。中有一人，以牝马驾其车，而所产小马随焉。少焉于扰攘之顷，小马忽一惊而逸不知所之。急侦之，始见其藏身于二牛之间。二牛盖他人之驾车者也，索之不肯还，谓为牛之子也。而其人则曰：“是固马也，乌得为牛子？”相争不决，始则口角，继且挥拳。方争闹间，适扈从拥王驾至。其人遂奔控于王。王亦不之直焉，曰：“吾闻畜之小者，恒追随于其母之后，而莫肯或离。今此畜既厕身于二牛之间而不去，是为牛之子无疑矣。曷争为？岂若欲攘他人之畜，以为已有耶！吾将加若以诬告之罪。”其人既退，羞愤万状，遂匆匆驾车而归。抵家后，愈思愈忿，几欲自戕其生，既而自悟曰：“以一畜死毋乃自轻，不如暂忍须臾，徐图伸雪之为愈也。”翌日或告之曰：“吾后慈祥而智慧，最能济人之急，救人之难，且彼亦乡人也。子岂忘之耶？于若往求之，吾知必有以助子矣。”其人闻之，大喜曰：“微子言，吾几忘之。”于是称谢不去口。或既去，其人即策蹇入城，以实情诉于后，而求策焉。后乃问之曰：“若能渔乎？”曰：“未之学也。”曰：“非必真渔，第伪之耳能乎？”曰：“能。”曰：“诘旦王将出城观兵，若持钓竿，伏于要道，王之将至，乃举钓竿，择沟渠之无水者，伪为钓鱼之状，若能之乎？”曰：“能。”曰：“能则冤可直矣。”乃授以应对之词。其人受教去。翌日，乃悉如其教而为之。王驾至，见其渔于已涸之沟，异之，使从者问焉。曰：“尔于此何为耶？”曰：“渔耳。”从者笑曰：“痴哉！尔于此而欲得鱼，是何殊悬木以求哉！吾可断其终年不能得也。”其人正色谓之曰：“牛且尝生马矣，安见涸沟之不可以得鱼耶？”从者返告于王。王命召其人至马前，而问之曰：“若受谁之指使，而能为是言？”其人曰：“小人自能言之，不俟人教也。”王曰：“若果能自言，则往者已言之矣，奚俟今日耶乎？”左右刑讯之拷掠备至，其人不得已，尽吐其实。

王闻之，勃然大怒，逐之去，既返跸问于后，曰：“卿何欺孤之甚也，卿而欺孤犹可言也，顾乃使乡人而欺孤于稠人广众中，其罪尚可耶？请从此还乡，宫中无复有卿之位置矣。卿有心爱物，可携之俱去，孤不汝靳也。”后故机警绝伦者，既闻此言，镇定如常，不露惧色。略一凝想，乃即从容对曰：“陛下所命，臣妾固不敢违，虽然，窃念侍王以来一年余矣，未尝失德。今将长辞恩宠，则离别之酒不可不与王共饮之。”乃取瓶斟酒，献之于王曰：“请满饮一觞，以表臣妾之意。”王允之，即举杯一饮而尽，涓滴糜遗，以示决绝。饮既毕，就坐于榻，陡觉神思恍忽，昏昏欲眠。偶一闭目，已不觉栩栩然化庄生蝶矣。盖所饮者，乃安神药酒也。后见计已得行，乃亟命驾双马车，扑被拥王而登之，风驰电掣，疾驶出城，迤逦径归其乡之故宅焉。既抵家越数小时，王始惊回好梦。则见一灯如豆，床帐全非，迨张目四顾，不觉身在草庐之中。骇极呼仆，无一应者。方惊疑间，后忽姗姗而至，对之而笑。王问曰：“孤得非在梦中耶？”后曰：“非也。此妾之旧居也。”王惊曰：“然则孤何得在此？”后曰：“顷者王不尝命妾耶？曰卿心爱之物携之俱归，孤不尔靳也。夫妾之心爱者，世间莫如王，妾故携之俱归耳。王又何怪焉。”王闻之默然，不能答。细味其言，无限感慨，不禁潸然泪下，衣襟尽湿。乃起捉后臂，抚后肩而谓之曰：“卿既爱孤，孤宁不爱卿哉！顷间之事，请勿介怀，孤知过矣。”晨光乍明，即起身偕后，辞其父，并驾回宫。从此伉俪之间益相爱悦，而乡人之冤，亦得以大白。

读者曰：自古人臣之能玩其君于股掌之上者，吾中国四千年历史中，惟得一人焉，则东方朔之于汉武帝是也。呜呼！若此乡人女者，殆东方朔之流欤。

又曰：天下事兼听则明，偏听则暗。此案乡人于拦舆控诉之顷，王以仓卒，不暇细研，仅就其理而度之，以驹归牛，何殊指鹿为马。此殆吾国宰官之通病矣。幸而乡人之不死，而犹有大白之一日也。呜呼！吾愿为民上者，其各加之意焉。至若堂帘高远，而小民呼吁无门者，则吾末如之何也矣。






南园观梅

幽径疏篱洗世尘，眼明见此数枝新。



横斜恰受三更月，璀璨先回万物春。

洛浦淩波矜绝态，缑山骑鹤想前身。



放翁著句烦君记，画在生绡却未真。



南园观梅

小岭清陂寂寞中，绿樽岁晚与君同。



高标赖有诗人识，绝艳真穷造物工。

正喜参差横夜月，又惊零落付春风。



老谙世事宁多叹，身自人间一转蓬。




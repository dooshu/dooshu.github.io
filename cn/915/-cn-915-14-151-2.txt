◇书右军乐毅论後

《乐毅论》者，正书第一。梁世模出，天下珍之。自萧、阮之流，莫不临学。陈天嘉中，人得以献文帝。帝赐始兴王。王作牧境中，即以见示。吾昔闻其妙，今睹其真。阅玩良久，匪朝伊夕。始兴薨後，仍属废帝。废帝既没，仍属馀杭公主。公主以帝王所重，恒加宝爱。陈世诸王，皆求不得。及天下一统，四海同文，处处追寻，两载方得。此书留意运工，特尽神妙。其间书误两字，不欲点除，遂雌黄治定，然後用笔。陶隐居云：「大雅吟《乐毅论》、《太师箴》等，笔力鲜媚，纸墨精新。」斯言得之矣。释智永记。（张怀《法书要录》）


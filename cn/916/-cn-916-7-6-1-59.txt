【从齐武帝琅琊城讲武应诏诗】

〖以下五言。〗

九功播祧（文苑作桃。）□单。七德陈武悬。展事昌国图。息兵由重战。皇情咨阅典。出车迨辰选。饰徒映寒隰。翻绥临广甸。飒杳佩吴戈。参差腰夏箭。风旆舒复卷。云霞（文苑云。一作葭。按当作葭。）清似转。轻舞信徘徊。前歌且遥衍。秋原嘶代（文苑作戈。）马。朱光浮楚练。虹壑写飞文。严阿藻馀绚。发震岳灵从。扬旌水华变。凭高训武则。中天起遐眷。凤盖卷洪河。珠旗扫（《诗纪》云。集作拂。）长□。方待翠华举。远适瑶池宴。（○文苑英华二百九十九。《诗纪》七十三。）


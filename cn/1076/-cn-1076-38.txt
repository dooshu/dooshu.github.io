卷三十八

<史部,诏令奏议类,奏议之属,历代名臣奏议>

钦定四库全书

历代名臣奏议卷三十八

明　杨士奇等　撰

治道

宋神宗熙宁六年秘书省着作佐郎充利州路转运司管勾文字臣冯山上封事曰臣伏覩今年四月四日诏书自冬迄春旱暵为虐四海之内被灾者广应中外文武臣僚并许实封直言朝廷阙失臣伏念圣明忧勤消复之诏不形於天下殆将十年矣一日天下骤闻诏旨尽尧舜禹汤所以求治之意非若汉唐举故事求空言而已天衷一发物情易感四海内外莫不称庆恭惟皇帝陛下以盛年聪明之资承累世太平之会固宜优游安逸纵心所为以享帝王奉养之乐乃躬自菲薄而勤於听断考名实振统纪羣臣之邪正勤怠万机之得失本末一出照临靡有欺隐且累岁丰稔生民休息求比圣德希阔无有然去秋以来四方亢旱遍走羣望靡有休应虽天人之际隐於茫昧而报应之速有若影响自陛下避正殿减常膳而诸道雨泽间有得者诏书之下未数日间京师辅郡稍稍沾足臣乃知三才之位虽不同然其本皆一气也故其神明精诚举动感应莫不参会圣人推端於天而求尽於人要之通三极之道而已矣易有象书有验诗有戒礼有制春秋有法大抵以修政教顺隂阳为本今陛下以一旱之故即推之於天而求尽者岂间於踈远卑贱之言哉臣所以不避诛戮辄进狂瞽思有补於圣朝万分之一也臣窃以变异之起天之所以警戒人君也与夫人臣谆谆而规谏者无异故每至而屡甚焉近年四方郡国地动水溢非大变故固可末杀继而太华之前偾裂颠倒殊可惊骇而陛下恬然不以为虑大臣傲然不以为忧但即山致祭而已臣窃观自古荒旱之及止有方所未若今遍诸路历三时为害之远也意者国家方讲富强之术而财用之本莫不出於民非极旱大歉不足以动陛下之心耶陛下释然开悟惕然修省斥常数之谀论谨灵承之渊懿足以慰民望当天心臣夙夜尝为朝廷忧而所望於陛下者不过如此而已复何言哉然臣窃恐事有习熟而以为当然政有更矫而失於过正者臣下方赞扬推称不肯与陛下虑其远极其微而道之也臣谨略细故为陛下班班取大体可言者数事以献愿陛下留神而省察焉一曰平罪戾以安人情臣伏见新法之始故老大臣犹以为言况州县之吏与凡在官者或期会差於顷刻或意旨异於见闻盖不切推究而本非沮难一皆罢黜以警其余或中以他事遂成痼废或累经霈泽而未复职任一夫吁嗟王道为亏况犯时之忌遽累重法衔寃靡诉若将终身者非特一人而已又况其下因循差误虽重得罪不知其由流离道途将转沟壑者不可遽数度之人情有足悲者始设权以济事今已事而犹权无乃为陛下至仁之累乎二曰重名器以成治道臣伏见陛下即位以来新法制以举庶事耀神武以威四夷思皇豪俊共就勲业拘於职任则越次以超擢阻於过累则弃瑕而録用或止於少年而未可远略或徒有虚誉而本无长才或艺穷於弧矢而付以将领之权或智办於斗筲而寄以钱谷之任是由图欲速之効开易进之门侧肩争趋奋臂无耻谄谀阿附以训子弟欺隐谖诈遂成风俗虽照临之下间或不容而进任之间犹有存者书曰治乱在庶官未有邪正杂处选任失当而能致治者也今侥幸纷起品序淆乱岂不为陛下天官之累乎三曰正学校以厚风化臣伏见京师广学舍增生员置经义所修譔官属以养天下之士训导资育无所不至世谓三代文物之盛不过於此独臣以为沿虚而失实窃以周制教贤能而宾兴之皆属地官卿大夫之职虽国有学止以教游倅胄子而已至汉以六经残缺始置博士弟子员於京师然士亦多起畎亩及其末也太学生员至有三千余人於治乱何有古之养士也未正养其心既正养其材既成养其用未闻於数千里之远招致而饮食之使之日夜相与缀烦凿虚污漫迂阔杂然如释老之聚其徒而为养也昔阳城为司业而太学诸生辞归养亲者过半今四方之士舍父母去乡里裹粮糊口坌集於都下不啻五六千人矣日驰骛求匄於公卿之门纷纭周章不本一乡之法不知三物之教不穷六艺之原本不见历代之兴废惟诵新义习庄老虽增至万员广成十舍道不足以通逹治体教不足以化成人文徒贼粮食害风教损人才而已臣又以为仲尼不生六经之义未定也第使学者求之而无倦发之而曰新苟不出於仁义之大方则其庶乎道也何必譊譊推尊立为定说以分限人之情性使之必归於我哉臣恐沿虚而失实它日必为陛下养贤之累也四曰复台谏以广言路臣伏见数年以来台官以言新法等事而责降者近数十人若将遂废而不用朝廷设此职以待言者欲其敢言尔今反讐其言故天下不能无疑也且士大夫至精之选莫若台谏博赡通敏厚重方正始可居此职是数十人者虽未必尽然然其来也以公议其去也无大过当其遇事辄言岂惮嫌怨一日失势使奔走俯伏於衆人之下若故摧耻以快讐敌圣朝人物之盛如数子者九牛一毛无所多损然所惜者朝廷之举动尔昔唐高宗时长孙无忌褚遂良等以劲切得罪天下不闻直言者二十余年今当言责者顾望畏缩而不敢言者数年矣前日或闻御史里行黄履言市易事搢绅之士以为凤鸣朝阳寻即报罢且市易果便耶果不便耶履之言果是耶非耶市易果便履之言果非尚当嘉其守正敦奬优借以广言路况其便与不便是与非特未定也然则循默苟容勇於进取而乐观时变者乃为称职岂不为陛下听纳之累乎五曰复常平以简法令臣窃以青苖之法本以抑兼并賙穷困朝廷惠民之意何所不可而喧譁龃龉者数年今法制已定论议已息臣犹冒万死以言者虽不知变第恐无益於振贷徒烦督责所重者国家之大体尔或谓请者既衆则无不便之理然未尝知浮浪之人与夫不能自业者持片纸获见缗苟且於目前奸欺於限外今皆指新以填旧额取私债以偿公息自此之後官有常得民有常负不幸而少歉则负者至於流亡而得者并失之矣此非所谓賙穷困者也今质贷之家不减前日何则盖青苖之法与期虽远然过限有罪贫乏之民无所资仰不免寄性命於富商大贾之门其取之尤急则偿利愈多此非所谓抑兼并者也又郡县之治主风教平狱讼禁盗贼均赋徭今皆置而不问日夜惶骇从事於青苖出纳簿书细故之间然犹少差毫厘而立见停罢者相继虽朝廷遣使风厉州县亦不过议歛散校圭撮促期会而已非国家大政非天下急务强起而力行之此古人所谓直服人之口者尔岂不为陛下宜民之累乎六曰罢兵戍以厚邦本臣伏见湖南陇右用兵以来建议开边之士亹亹相继而起其讲究利害有以当圣心者不过以夷狄喣抚之过侵噬猖獗边民无聊且当为中国之

故虽粪土邦计草芥人命爵赏贸乱君臣宵旰而不知悔也且天下之至难处者兵也今以易言之臣恐兵之祸自此始矣王者之师以仁义动末世以功名举昆吾之御玁狁之逐盖起而应之其义在於禁暴安民而已建武开元之君锐於功名奋兵以逐夷狄边机一发而入物补官出贷除罪转漕假贷塩铁榷酤请筭占缗均输平准和籴率贷度僧进奉宣索增税青苖间架竹木茶盐铜锡之名百出卒不能佐用度虽悔痛於末年终不免流为後世子孙患也然度当时所得不过数幅空地图而已臣尝计熙河溪洞之获在汉唐百分之一而费已不赀况将尽而有之哉当陕西无事川峡上供物帛无虑数百万悉归於中帑以供天子用度庆历宝元用兵之後皆为河东关右截留犹靳靳未足常仰给於度支矣况今重有熙河一路军兴之费哉近日洮西之警互有得失正如鬭博之酣方瞋目盛气以决胜负虽亲信在傍势不可解臣窃恐囊虚足跌为陛下太平之累也臣愚不晓世务复久官远方不习国家之典故不知庙堂之谋议但私於士论而求之物情是非不疑利害可见如此为陛下所累者六虽年谷丰稔嘉瑞荐臻犹可以止其流絶其源以销未然之患况天变昭昭於上人言籍籍於下宁能舍此而不为之虑哉今若以罪戾为虑则臣伏愿陛下诏今日以前以新法事得罪者许自陈述为兴置一司看详不问重轻一切除放如此则人情可安也以名器为虑则臣伏愿陛下慎重爵赏澄汰偷墯奔趋之勤不足以临事捷给之对不足以议政曲存老成以共大事稍抑文华以求实効按察之任必考其素侍从之列必观其守以至领一将事加一职名非其人无以服衆失其实无以劝善更相荐引先察於时论精别除授必归於宸断如此则治道可成也以学校为虑则臣伏愿陛下诏限太学生员以五百人为额本贯非开封府辅郡与命官子弟不得入学数外举人遣还乡里罢修经义官属减省直讲员数又诏天下解发各以进士之所自得大义优长文辞厚重者为合格不得以向背新义而去取之也至於武之极则暴法之弊则奸所益者小所损者大宜废二学以塞原本如此则风俗可厚也以台谏为虑则臣伏愿陛下断浮议发明诏録侍从台谏以言而得罪与无名而隂废者度其才而用之以励公卿之节以厌朝野之望观其既去而无憾愈穷而有守若起而助陛下为治当有过人者何必纷纷求攀缘附托易进之人於外哉如此则言路可广也以青苖为虑则臣伏愿陛下诏有司取常平旧制而稍增损之其余烦碎条约一皆罢去如此则法令可省也以兵戍为虑则臣伏愿陛下趋罢出塞之师常为备边之策少休士马隂计财用以十年为期俟勇者奋而谋者决然後一举而复幽燕之地彼户口之衆租赋之厚厌敌已久日夜思汉我朝得而暮资之视西南区区汗仆马毙鹰犬与豺狼校性命於荆棘间以求一肉之快者远甚如此则邦本可厚也至於既有其名未知其实可行於今而不计其後与夫缘陛下所问者五缘臣所言者六而记念无以宜於世者臣愚未能尽其说必有慷慨之士为陛下言之矣臣愚不知五行之说尝谓刘向以降诸儒妄指意人事以傅会天变而失於洪范皇极之义故臣不敢即旱所起臆而不经以欺罔陛下然臣尝读易至否泰之际治乱安危其极必返圣朝升平百余年盖古未有至陛下处泰而益亨履丰而愈光更革惩创将期於尽虽然裁成辅相之道贵於适中其过也等归於否而已矣臣愿陛下慎始而虑终使平而不陂往而不复则天下之幸亦万世之福也昔汉文帝唐太宗忠恕仁明主也贾谊刘洎辩论切直往往责君之难二主者虽明誉其直道而隂衔其讦逆其卒也贾谊以他事废刘洎以无罪诛呜呼言之难也如此臣才微而言拙位下而迹孤徒有刘贾爱君忧国之心独意妄议以干天听不顾犯陛下之威触大臣之权伏惟陛下裁察若弃其身而用其言则虽死无恨臣不任拳拳?切之至

九年司徒富弼上疏曰臣近者因拜谢章辄敢略具南事附奏伏计愚恳寻逹天听蛮宼大扰即已窜归然王师遂行必谋吊伐水陆并进威德兼施若夫讨御之方得失之际则非臣庸之所预知也伏望陛下密诏郭逵等俟至二广熟计攻守利害速具奏闻可往则往如不可往则令别图去就以全王师之重海峤阻远恐难责其固必也臣又窃闻秦陇之外数年用兵尅取熙河等五州别立一路辟地进境开拓故疆诚为国朝美事足光史册也然而远近共传当时杀戮人命不可胜计费耗财用莫知纪极是皆主事者公为欺罔不以实数上奏致陛下无由得闻而进止也今既成立部分建置官属屯兵守御各有定制即须所得之地所出之物以供赡一路自能取足不假外求然後可为长远之利遂成开拓之益则向者人命不为枉杀财用不为虚费也奈何罢兵後唯闻朝廷自京师辇运金帛监司从内支拨粮草增添转遽逓舖奔走不絶於道滔滔而去尚云不足一二年来又云彼中米麦每?计钱四五百文贱亦不减三百以上公私皇皇汲汲日忧不逮若常如此则不唯枉杀虚费而又自此国家府库如何供亿民间物力如何出办遂使官司俱困得之何用况陕西乏用即今上下穷窘已甚事苟得实臣窃忧之伏望陛下亲选无所畏惮公忠臣寮不与其时用事人为党者往彼案视土地可耕否所收物财足用否人情可安否久远可守否俟得其实然後委二府会议方见经久利害如何若不审行考校但务竭力劳费臣谓末等之家有十金之产者且犹未肯如是况乎为天下之计哉惟陛下深切留意也唐宣宗时北方亦曾自举十数州内附未尝少加攻取既而供馈阙乏终却叛去唐亦不复顾藉更乞略赐检详亦可以为证矣臣又窃闻代北之地敌人妄有争占意在先发殊无义理朝廷以其倔疆难制遂欲尽与此说传播甚盛然终未知虚的万一是的则闻者莫不忧骇何哉盖异域贪婪後患弥大彼曲我直事甚明白且宜以理辨析未易可许昔赵王欲赂强秦六城而虞卿不从东胡欲求匈奴瓯脱而冒顿弗与观其简册足为龟监愿陛下取此二说以今疆事反覆参校始末轻重与二府议定决然利害奏禀而後行此须特出宸断也臣又窃闻累年新法所行之事条目甚多陛下近已深见为害但虚怀隐忍未即更张此诚大得为君之道从容优裕而不欲廹急也然所谓为害者皆害及天下之人被害既久则岂尚容舒缓哉度今事势正如解倒垂之急唯恐解之不速也亦如人之感疾疾深则难愈木之受蠧蠧深则难补惟陛下所见害事既明芽蘖已着宜早图之必无太早之失更或稍缓则遂成疾蠧深患朝廷益难奠枕矣况天下不以贤愚共知陛下始欲讲求大治比迹唐虞前代帝王用心非所能及而不意为人所误至此事皆成弊究其端由实非陛下之失唯是衆口共责为谋者恨不食其肉焉今圣情既已开悟稔知其非而犹隐忍护惜不速更张却恐遂玷圣德也臣更愿陛下於左右臣寮中不以职位高下常视其反覆狡狯者疎之纯良方正者与之反覆狡狯者虽有奸才强辨可惑人其如自取名位及援引亲旧结成朋党互相保庇表里胶固牢不可破如此之类者岂可置之左右而任之以事乎盖本无一定之志不耻不仁不畏不义不见利不劝必无忠荩慤实安肯乃心於国家也纯良方正者才辨诚有不及狡狯之人然其心不二持守坚笃中立不倚傍无朋比用之则直道而进舍之则奉身而退不为利回不为义疚忠亮之节至死不移不肯欺昧朝廷自求多福如此等人终无妄误必能为国家立事假有未能立事者亦不为害也陛下临御既久当尽照见固难上逃圣监此尤宜常挂宸念恐非须臾可忽也缘误用一二奸人则展转援致连茹而进分布中外大为朝廷之患卒难救整唐文宗所谓破河北贼易破朝廷党难者正谓此也天子无职事唯辨别大臣邪正而进退之此其职也切乞谨之臣狂瞽之说有爱君忧国之心固无他志伏乞俯赐听纳早赐裁处不胜宗社生灵之幸

元丰六年富弼薨手封遗奏使其子绍庭上之其大略云陛下即位之初邪臣纳说图任之际听受失宜上误聪明浸成祸患今上自辅臣下及多士畏祸图利习成敝风忠词谠论无复上逹臣老病将死尚何顾求特以不忍上负圣明辄倾肝胆冀哀怜愚忠曲垂采纳去年徐禧之败兵民死亡者数十万今久戍未解百姓困穷岂讳过耻败不思救祸之时乎天地至仁岂与羌夷校曲直胜负愿归其侵地休兵息民使关陕之间稍遂生理兼陕西再团保甲又葺教塲州县奉行势侔星火人情惶骇难以复用不若寖罢以绥怀之臣之所陈急於济事若夫要道则在圣人所存与所用之人君子小人之辨耳陛下观天下之势岂以为无足虑耶

神宗时知谏院范纯仁奏乞任羣臣疏曰臣伏见陛下即位以来孜孜求治亲决庶政日烦圣谟万乘增宵旰之勤羣下负尸素之责君劳臣逸颠倒衣裳异天德不言而成亏圣人无为之治又况人主诏令当务简而必行万机之多宁免一失先有司则不容差谬当职者得以纠绳出上意则事关纶言为臣者难於轻议行之寖久益少损多盖夫尊者当领其要卑者当任其详尊卑之殊其职亦异尽心谨职督察细事者有司之职也经国阜民选贤任官者宰相之职也容载如天地广大如江河巍巍荡荡无得而名者王者之德也以卑僭尊则不恭而失职以上逼下则大察而劳神故易称黄帝尧舜曰垂衣裳而天下治又孔子称尧曰惟天为大惟尧则之诗称文王曰不识不知顺帝之则是皆简易博大无为之明效也惟圣心稽而行之易若反掌伏惟陛下察虞舜丛脞之戒取老氏清浄之言潜晦聪明颐养圣意择宰司而委以万务慎庶长而责其成功广听纳以导群情察迩言而安庶政大臣无不以之怨多士怀得职之喜愚智效力上下尽心自然端拱垂衣太平可致纯仁又奏乞清心简事尊德委贤状曰臣伏见陛下即位已来切於求治思欲革去旧弊速致太平此固圣明之君盛德之举也然而道远者理当驯致事大者不可速成人才不可以急求积弊不可以顿革道不驯致则有揠苗之患事欲速成则有不逹之忧人急求则才佞进而巧伪生弊顿革则人情扰而怨愤作所以景帝削七国而晁错受戮东汉疾横议而党锢大兴宋襄公急於求覇以致丧师唐文宗切於除奸而训注祸作此皆前世之明效而後王之龟监也故帝王之图治必在显仁藏用自下升高人材以长育而成功德以积累而大通其变而使民不倦神其化而使民不知无象无为而天下自安矣故传称尧之德曰荡荡乎民无能名焉称舜曰夫何为哉恭已正南面而已矣称文王则曰不识不知顺帝之则是皆圣人之治以无为而成也又称孔子曰毋固毋必毋意毋我又曰无适也无莫也义之与比洪范曰无有作好遵王之道无有作恶遵王之路无偏无党王道荡荡无党无偏王道?平此则圣人之心毋固毋必无适无莫不作偏党好恶而邪正自辨万事无惑也故水止则方能监物心清则可以理事自古人君有以才略自任果於兴作欲其事功速就必为憸佞所乘迎合之人则以才能被宠忠直之论皆以沮诽见疑以沮诽被疑则不暇察其忠以合意为才则无以觉其佞自然善恶无辨赏罚不明人情怨怒而不知祸乱已成而莫见以至国家颠危者多矣此果於兴作之害也孔子曰予无乐乎为君惟其言而莫予违也不几乎一言而丧邦乎此有以见小人承顺之言可惧也陛下聪明仁孝修已笃恭自有尧舜之资可以垂衣而治不须急务於近效乃杂五覇之为岂唯徒劳睿思寔恐以小妨大伏望陛下清心简事尊德委贤以知人安民为大方以富国强兵为末务覆之如天容之如地四海被不言之化生民跻仁夀之域与三王并美唐虞比隆使後世歌颂无穷在陛下留神而已

时王安石用事参知政事赵拚屡斥其不便韩琦上疏极论青苗法帝语执政令罢之时安石家居求去拚曰新法皆安石所建不若俟其出既出安石持之愈坚拚大悔恨即上言制置条例司建使者四十辈骚动天下安石强辨自用诋天下公论以为流俗违衆罔民顺非文过近者台谏侍从多以言不听而去司马光除枢密不肯拜且事有轻重体有大小财利於事为轻而民心得失为重青苖使者於体为小而禁近耳目之臣用舍为大今去重而取轻失大而得小惧非宗庙社稷之福也

翰林学士张方平上言曰陛下即阼以来顾諟天之明命虑而後言议而後动欲以身先而率天下以正可谓盛德矣然始初清明中外观听朝廷风体顾当先其大者远者若夫厚风俗美教化修典刑正纪律以通天下之志以成天下之务此今之所当先者也而近日政令未见有可以慰天下之心者而但闻利害相倾爱恶相攻议论纷纭斥免继踵臣恐四方有以窥时政者矣国家设官分职置台谏官台官以纠邪慝绳愆违肃朝伦谏官以拾遗补阙规君过历代具员各扬其职仁宗虚怀尽下容纳无择先帝英明健粹令出惟行陛下祗遹成宪以端治本王道正直在执厥中所言是耶事固当无大而必从所言非也事亦当无小而必察取其至当何所依违天无私覆日月无私照帝王之心如是而已矣又方今朝廷之大弊政事所以因循人情所以不尽止为避烦言恤形迹事小嫌废大体名曰公道其实徇私名曰慎重其实苟且以此为适治之路是犹北辕而之楚也伏愿陛下廓大明恢远度有以率励群下革此敝风俾协恭和衷共成雅俗如此则君体以尊人伦以穆纪律可得而正风俗庶几乎厚陛下以此图於执政推是而广之触类而长之治路由此而适顾为近尔蒋之奇转殿中侍御史上谨始五事一曰进忠贤二曰退奸邪三曰纳谏诤四曰远近习五曰闭女谒神宗顾之曰斜封墨敇必无有至於近习之戒孟子所谓观远臣以其所主者也之奇对曰陛下之言及此天下何忧不治

监察御史里行彭汝砺奏曰陛下惩苟简之敝悼事功之废教农夫兴水利开边境造出法度付之有司使车络绎出求遗策其始求深而其欲速纎人附托急功趋利贪功盗赏误陛下事多矣水监言为陛下兴水利者也如异时开南京白沟河所役工数百万而为之死者数千百人一州府库皆至空竭终以无可成罢之如京师开丁字河其言利者必以为无穷者也以其利无穷故国家亦轻厚费而成之堰成今二年矣陛下试使人察之其利何在也如濬川司所役日三千人日给钱三十以岁计之工积至百十万以月计之金积至三千缗其他物至廪禄衣赐一未论也其利害则陛下固自试之久矣司农言为陛下养民者也如为方田手实海内为之骚然税终不能均如异时以布衣为使教种稻田置农器立农舍纷纷几年旋以罢废矣如两安抚司募人归京东教蚕者数十户而道路流离冻馁以死者几尽焉而学士大夫猖狂妄言争提空名以盗实利故上有不赀之费而下无经久之计民有无穷之害而官取甚优之赏古今岂有此理凡臣所陈皆陛下耳目所及也而为诞谩如此推至於所不及盖有不胜言者矣以此知事之不可易也方舜禹之盛相与有为於上固无遗策矣而所以相戒亦曰率作兴事慎乃宪钦哉则兴事之难非独今也盖圣人吉凶与民同患则不能无事而其动随而不先故与四时相先後而不遗其法应而不倡故与万物相酬酢而不匮其功缓而不廹故与万物相终始而无尽夫岂尝有意哉子曰因所利而利之不亦惠而不费乎择可劳而劳之不亦劳而不怨乎今之事虽劳之不能无怨而所费不足为惠矣惟陛下加察焉

汝砺又奏曰臣闻天下之法非制之难而变之亦难非变之难而当於理之为难盖有为者尝始於勤而卒於怠方其乘可为之势而内有至诚恻怛之心在彼惟无所言有所言皆行之在我惟无所行有所行皆至焉及其久也或已为而无状或已行而有弊而浸润之言入危疑之说进而心怵然为戒为之回顾为之踌躇不进而昔之至诚之心解矣惟其所养育之人材与所感动之风俗已如是念所以焦劳而成之者又如是欲弃之则叹息已着之前功欲革之则迟疑未然之来効此改变之所难也夫理有是非故容有取舍事有利害故容有损益然知其为是非利害而不知其所以为是非利害则虽以为是而非固已胜之虽以为利而害固已随之陛下造事议法多古人之深意而小人不能奉承明诏急於功利故改为几十年而事功未至成就而使陛下有疑焉如罢河防司归都水监罢帐司委提举司未几皆复焉人於此有以窥陛下矣臣愿陛下加详焉无忽虑不可以不前定不前定则揺令不可以数易数易之则轻盖今天下之势如大厦之已构矣其为门阑堂室之体其为高下广狭之制其方员象天地其内外法隂阳其晦明象日月盖已成矣而材未备势未完疾风淩雨并至而乘之而居者不安焉为匠氏计易栋楹榱桷之倾邪桡折者补堂涂盖瓦之破阙者饰丹雘之未至者於已坏者修於已完者加固如此则益善矣使不顾其已善而欲以一日之力尽革出而鼎新之臣恐且成者复坏欲为者未集邦家之基危矣臣愿陛下加慎焉然臣所论兴事非为事卒於不可兴也欲加详而已所论变法非为法卒於不可变也欲加慎而已始以一人之言而兴之而不计其为害终以一人之言而废之而不存其为利物必有受其弊者矣左右皆曰可为未可也诸大夫皆曰可为未可也国人皆曰可为然後察之见可为焉然後为之左右皆曰可废未可也诸大夫皆曰可废未可也国人皆曰可废然後察之见可废焉然後废之夫所废兴者与衆共之虽更万世之久尽天下议论不可夺矣何则其理固同也盖天下之是非为其理而已苟循其理何所为而不得邪惟陛下裁幸汝砺又奏曰昔先王之为国也其所以总领而维持之者可谓备矣九州四海之远所君者一人而已以为不足也则分天下之土为公侯伯子男凡五等犹以为不足也则列天下之国为属长连帅卒正者凡七等犹以为不足也则并诸侯之国而为之伯者二人上下相维若网之在纲而天下总万国之远制於一堂之上诸侯蹶角稽首又听号令循法度若指之应臂其有不率则其长得而治之然又以为未足也於是有廵守焉至於其邦问百年者就见之命太师陈诗以观民风命市纳贾以观民之好恶命典礼考时月定日同律度量衡礼乐制度衣服正之而有刑有流有讨有赏此诸侯所以谨度而民莫不安也自侯国之废学士之言不及此矣今天下县有令郡有守列郡有提刑有转运有发运所治者财谷而已於民事有不与也有安抚钤辖有总管经略所制者兵而已而民事或不与也夫古之侯国其德之所以相长者如此之衆而今之郡县所以总领者如此之约而任之未必当责之未必久此无怪乎天下之未治也臣欲乞因今之所谓安抚钤辖而以重臣任之稍并衆任使职司皆得以统摄而一道之利害黜责皆得以安抚领使如古之州伯也三岁遣近臣出使以尽民间之祸福利害而察百官之贤智愚不肖使如古之巡守也如此则远近内外无有不安者矣

金君卿奏曰臣窃尝考古之道观今之宜切於治要者莫若节冗费使国用充足而民力有余谨法令使下必奉行而无姑息苟且之弊敦风教励名节使人知廉耻而无浇竞之俗朝廷固当留意於斯而言事之人未能别白指陈使可施行殆亦垂之空言而已伏惟皇帝陛下天资仁智宵旰励精询谋臣工以图极治故有大廷转对之访虽甚狂狷皆优容之微臣故敢吐忠献愚条上三策愿陛下赐臣须臾之暇使得口陈以展尽其意然後乞赐财择觊其必行臣不胜幸甚仰黩宸旒臣无任激切屏营之至

一事臣前所谓节冗费使国用充足而民有余力者臣且粗陈其一每岁可减冗费数百万贯窃闻天下州军招置厢军人数多少不等每岁增耗无有定额治平间总五十一万人臣尝筹之以厢军诸处则例参以军分上下约度除招军例物赏给外所支钱粮衣赐等物每一名约岁费缗钱三十七贯已来且以五十一万人约之岁费钱一千八百八十七万贯自明道已来数十年间每岁之数亦有止於四十三万人已来嘉佑中只有四十五万人向时天下漕运占役之处亦无阙事今其数既多岁月縻耗库廪不得不空以至诸州支领纲运火儿工钱之费亦无所减制诏谓赋入日增而国用日亏者岂不由此也臣又闻皇佑中置司减省冗费治平间宣勑亦以兵冗之故戒敕官司不得妄有占役朝廷节费省民之意不为不至矣臣今愚见欲乞在京特置官司及遣使与诸州军例合占役要用厢军人数立定常额且以州府军监大小或通江河或居僻左以纲运多少县镇仓场及官司占役等处裁定人数然後以多补少移於阙人州军选不任役使虚食廪稍者减放旋关申在京减省官司更将诸州人数参详损益大率以仁宗朝已来四十余年厢军人数约度取其中数裁定逐州常额今後须是额数阙人方得招填臣愚试约度且以四十四万人为额可减放七万人每岁且减费缗钱二百五十九万贯其所减招军例物又不下六十余万贯臣试以向来西北饵胡之费较之可减其数三倍朝廷方欲富国息民宜无遗此策臣昨守任澶州雄州日窃见逐州半粮兵士不下五七百人诸州类多如此皆占闲慢去处甚可裁减臣守任池州日本州所管过犯军七百余人况僻远山郡此类衆多或因饥馑亦不可不虞臣欲乞今後诸州有过犯配军满百人即仰闻奏乞权住配朝廷亦尝有指挥委监司体量配军罪犯轻者闻奏经年岁间得减放还乡者百无一二臣欲乞指挥虽因罪犯本非巨蠧自配充军二十年而年六十五已上者可尽行减放其逃亡及因差役久不归营不曾开阁请受冒请钱粮其弊极多乞因此根磨仍令都监司及粮料官司常切关防免虚破廪食更乞严行条禁诸州有招小弱疲羸之人充数今後亦乞重行约束令诸路监司常切点检比来向南州军抽差军人往诸处工役未几放还其死亡已过半臣窃计疲弱军人岁月间縻耗廪食以丁壮一时之役较之所费既少而用力倍多欲乞今後有得朝旨兴修河防之类令优与工直雇召丁夫充役如必要抽差厢军亦须拣选堪役之人相兼丁夫役使又西北沿边州军设有不堪征役之人尤难馈给候诸处减定然後相度量与裁损其禁军亦乞特赐裁酌臣未敢悉条其事恐烦圣览如朝廷以臣言为然乞命大臣置司行遣令臣得参预其议然後别开陈条件奏请施行必收此策冗费自销库廪封实民有余财可翘足而待也

二事臣前所谓谨法令使下必奉行而无苟且姑息之弊者臣窃闻朝廷命令之出非不丁宁戒敕然州县之吏或多因循其名虽曰行下鲜能收其实者向来朝廷须降条贯州县亦甚有因循去处臣不敢悉数又如赦勅内合颁行条件往往经历官司逾年不能结絶使上之德泽塞而不流此盖官吏奉法不谨之故也制诏谓州县之官课空文而尸素者良谓此也臣欲乞申敕有司今後宣勅指挥州县施行除程限外经半年不奏报及赦勅内合行条件一年内不尽遵行结絶者委监司按举或言事之官弹劾以闻当职官吏重行黜责不在去官原赦之限又军中教閲之法朝廷之所留意臣昨守任边州见诸处武臣全不以此为意皆云督促教閲便致生事姑息之弊以至於此而欲精兵鋭卒缓急应用不可得也臣愚欲乞更赐约束令监司点检武臣课绩别以一项明述教閲精否为殿最而黜陟之如此则州县之吏军旅之政皆知奉法举职而无姑息苟且之弊也

三事臣前所谓敦风教砺名节使人知廉耻而无浇竞之俗者臣窃见比来士人往往有不顾名节浇薄日甚设以如此等人为州县长吏而欲民知廉耻息争心不可得也此盖士人学无本原又取士之法难求行实之故古者取士先以乡里孝悌之行今贡士既多其间得无浮滥虽有县令保明之法然不过取质於村耆坊正之言又不逞之徒自相为保而县令且非久任难以尽责其保臣今欲乞每遇科场发解後令知州通判更察其行迹其得解举人中不以解名高下有经术履行为乡里所共推高者特与旌别保明闻奏如擢科第乞与升甲名或守选者与免选除注其间却有不行止及有亏孝悌不为乡里所齿者许明其事迹弹举其人虽已及第亦未得理选限後来却能改过自励候有本贯知州通判县令职事官一员同罪保奏方与理选限差注如此行之每次科场稍警策其一二自然相率皆修行检也又国庠贤士之关风教所自出欲乞置五经博士传以小经令学者各授一经诸州学者亦皆仿此各专经术每遇科试三策中将一策问其所学经义所贵学有本原而经明行修之士出矣臣又闻朝廷开荐举之路惟务得人不专阀閲今後臣僚每岁保荐人数有全不及孤寒者许言事之官弹劾以闻臣又闻诏百官转对本求民间利病其间有专以爱憎攻讦者颇伤刻薄朝廷近行黜责耸伏群听欲乞更明降诏书戒敕百僚使知寛大之意制诏谓变风俗之浇讹臣敢以此为献臣之浅闻姑陈其一二庶几士重名节民知廉耻而成美治之俗也

右谨具如前臣人贱言鄙不足以上副诏书丁宁询访之意惟陛下赦臣浅陋浼渎天听之罪臣不胜幸甚右司谏苏辙上奏曰臣谨按青苖免役保甲市易四事得失最为易见上自中外臣僚下至田夫野老无有一不知者但以朝廷所行言其是则有功言其非则有罪是以畏避钳默不敢正言今谨采衆议人所共知灼然可见者画一开坐如後

一议者皆谓富民假贷贫民坐收倍称之息是以富者日富贫者日贫今官散青苖取息二分收富人兼并之权而济贫人缓急之求贷不异於民间而息不至於倍称公私皆利莫便於此然公家之贷其实与私家之贷不同私家虽取利或多然人情相通别无候法今岁不取而取偿於来岁米粟不给而继之以刍稾鸡豚狗彘皆可以还债也无岁月之期无给纳之费出入闾里不废农作欲取即取愿还即还非如公家动有违碍故虽或取息过倍而民恬不知今官贷青苖责以见钱催随二税隣里相保结状请钱一家不至九家坐待奔赴城市糜费百端一有逋窜均及同保贫富相迨要以皆毙而後已朝廷虽设法度以救其失而其实无益也

一议者又谓平时差役破坏民家一夫为役举家失业故使逐户出钱官为雇人谓之免役出钱虽多而民免於破家之患以此为说行之不疑然不知三代之民以力事上不专以钱近世因其有无各听其便有力而无财者使效其力有财而无力者皆得雇人人各致其所有是以不劳而具今也弃其自有之力而一取於钱民虽有余力不得效也於是卖田宅伐桑柘鬻牛马以供免役而天下始大病矣且夫钱者官之所为米粟布帛者民之所生也古者上出钱以权天下之货下出米粟布帛以补上之阙上下交易故无不利今青苖免役皆责民出钱是以百物皆贱而惟钱最贵欲民之无贫不可得也至如京师百司郡县刑法之吏无禄而役为日久矣周制庶人在官虽曰有禄而事简吏少势或易供非如今日员数猥多不可供亿况三代兵出於民而今世之兵坐而仰给若又兼举大费为力实难然议者以为给之以禄然後可责之以廉盖朝廷选吏之精必不如择官之慎禄吏之厚必不如禄官之多今慎择多禄之官犹不免於贪而况於吏人乎且昔之为法也计?得罪无禄者减等今用仓法则吏之得罪反重於官颠倒失宜尤为未可若朝廷诚患吏贪但使官得其人则吏之受赇自有分限若犹未也则虽重禄深法不能禁矣

一议者又谓三代之盛兵出於农故团结伍保以寓军今朝廷喜其近古亦谓可行然而三代之民受田於官官之所以养之者厚故出身为兵而无怨今民买田以耕而後得食官之所以养之者薄而欲责其为兵其势不可得矣盖自唐以来民以租庸调与官而免於为兵今租庸调变而为两税则两税之中兵费具矣且又有甚者民之纳钱免役也以为终身不复为役矣今也既已免役而於捕盗则用为耆长壮丁於催税则用为户长里正於巡防则用为巡兵弓手一人三役具焉民将何以堪之且其为巡兵弓手也一保甲之中丁壮既出老弱守舍盗贼乘间如入无人之境而其上番之期又不过旬日坐作进退未能知也代者既至相率而反往来道路劳弊何益至使盗贼纵横官吏蒙责啸聚群党攻剽州县未必不由此也古之循吏使民卖劒买牛今也使之弃其农具而置兵器小民无知缘以为恶良民之畏事者一入而终身不得脱奸民之好权者一补而终身不得免其为患害有不可胜言者矣

一议者常患百货轻重制在富民少则贵卖以取赢多则贱买以要利利有所壅商贾难通於是置市易之官以平贵贱有司诚守此议不更别有所营则虽繁碎难行然亦未有深害今自置市易无物不买无利不笼命官遣人贩卖南北放债取利公行不疑杜絶利源不与民共观其指趣非复制其有无权其轻重而已也徒使小民失业商旅不行空取专利之名实失商税之利国体卑辱海内离心巍巍盛朝何若於此况复小民好利类无远见争取官债以救目前欺谩父兄妄引抵当期限既迫逃窜无所妇子离散行路咨嗟柰何为此陷穽诱而纳之也至於奸民巨贾窥伺间隙取利或多或输滞积不售之货以易见钱或指残破无用之屋以賖实货巧智百出难以尽言有司蒙蔽指以为利泉币一散汗漫难收官之所藏徒文具而已窃闻朝廷近日将议穷究然而既弊之法施行未已买卖百物犹且如故譬如含茹毒药喉舌破败胷腹胀满知其非矣然且闭口不吐安坐切脉广求方书其於速愈之术疏矣

右臣所陈画一事件皆是耳目所接衆庶共知朝廷清明岂有不察若诚有意改易非复难行但朝出一纸诏书四弊夕去非如前代积弊或在列国或在四夷欲议改更恐其动揺海内故且维持含养苟自便安今事在朝廷出命则已衆所系望势难久留而私自顾恋迟迟不决以失天下之心臣窃不取也愚蠢之人志在忧国言词?切干犯典刑区区寸诚甘竢诛戮

吕元钧对策曰臣闻大智者圣人之德而虞舜察迩言盖万事之统顾省不遗而虑之深也中行者君子之能而仲尼与狂狷盖匹夫之志固守难夺而不可弃也此二者施诸君臣之际而要其归则上有求善之美而下不失为尽节不欺之士各崇所尚义何亏焉今陛下席太平之基运独化之术元臣良辅讲磨原本於内庶官群吏奔走职业於外经制立而可以庇万嗣号令出而可以肃四方治定功成信有日矣然犹诏举贤良方正之士亲策於庭退托不明延访得失者岂非虚已好问求尽天下之情欤臣愚不肖不足以备当今之下执事虽竭尽倾写安能补陛下万分之一乎然不敢以荒略无取为解而逆探朝廷之意愿献於前者盖以为贤良之义贵犯而不贵隐恶斯义之废自臣始也且人各有异能而所以取之者必主於一求将帅主於勇求守令主於廉求法吏主於文而求贤良主於直舍是则虽有异能而亦不取矣今将帅不言其勇而言其仁守令不言其廉而言其通法吏不言其文而言其朴则陛下取之欤臣虽不肖而所以进者贤良也敢不一於所主而求伸其志哉恭惟圣策有曰昔明王之治仁风翔洽德泽汪濊四时调万物和兵革不试刑辟不用隽贤居位戎夷向风建皇极以承天歛时福以锡民日星雨露鸟兽草木效祥荐祉陛下甚慕之而访臣以致之之术者此陛下深思治体而究其所由欲均大利於四海也臣愚何足以知之然臣闻人事有本末物理有始终王道之施设固有先後端本所以治末慎始所以图终施之宜先则不可後於一日乃治体之所起也昔春秋以五始明王法谓一为元者视大始而欲正本深探其本而所贵者始也然则人君之即位者天下之大本而王道之始乎兆民亿姓延颈企踵而觊其抚养也则必有以慰其望公卿辅佐致忠竭节而副其任使也则必有以结其心外藩边衆悚意慑虑而仰其怀徕也则必有以悦其情古之贤王深知端本慎始之义而施设之具无先於此藴之而为盛德发之而为大政如日月之照临雨露之润泽使人人闻之率皆耸动鼓舞以为吾君之有某善则吾之幸也吾君之举某事则吾将享其利焉是故散而为仁风霈而为德泽幽可以调四序明可以和万物兵不试而威立刑不用而政成俊杰在位而百职举边人欵塞而九贡集大中之道建而上顺乎天五韪之福应而下休乎民日星雨露鸟兽草木诸福之物可致之祥莫不毕至而王道终矣书称高宗之德曰作其即位嘉靖商邦至於小大无时或怨诗称成王之嗣政则以小毖慎微恭敬进戒为先务岂非端本慎始之意乎及其明验大效之见於後则德业昭着教化深厚措世乂安传祚永久得不盛哉今陛下承五圣之统讲求治具而以任大守重为之忧故臣敢以端本慎始为献愿陛下不惑理财之说以慰生民不间老成之谋以结公卿不兴疆场之事以怀外国惟陛下深思而切究之则尧舜之治可以积久而致何在昔明王之足慕哉圣策曰人君即位必求端於天而正诸己惟五事得其常则庶徵协其应享国以来靡敢自肆而和气犹欝大异数见乃元年日食三朝洎仲秋地震数路而冀方之广为灾最甚者此陛下畏天命而求所以顺也臣闻天人之际精祲有以相感洪范之陈五事春秋之书灾异眘其微也然世之说者有两端焉一曰彼穹然居上者何预於人事乎日月星辰之淩错隂阳水旱之愆亢皆大数使之然未必发於政事是天之与人离为二而言非严恭寅畏之道也一曰灾变之来率以类应某政之失则召某祥某事之非则召某异盖自两汉诸儒若刘向董仲舒郎顗襄楷之徒皆指时事一二以明之牵连迁合务必其验是不能推明天人之端以启导世主而徒溺於禨祥也臣则谓之不然夫天之降命於君而付以大器者必有扶持全安之心警惧告戒之意矣示以灾沴谕以变怪者欲其饬躬而务德慎事而图宁也非无预於人事也非指其一二之失而致也天人之际如是而已陛下即位以来励精庶政虫鱼草木率被煦养而改元之岁日食三朝者天心之忧陛下而告以始终之义也改元者陛下踰年须政之始更新万事之时日者至明之物不可辄晦天意若曰陛下宜慎之於始辉光盛德而不可少亏也仲秋之後九州之地大半震动大至裂陷小亦覆压京师亦震冀方最甚者天心之佑陛下而示以安危之端也地者至静之物常处其安者也一失其常动而不已天意若曰静而有常则安动而失道则危愿陛下居安虑危也祖宗由河朔起则冀方如本封陛下以四海为家则京师如堂室震动之变形於斯者非独外忧可虞抑亦内患可虑也疆圉之忧生於绥御之失术军旅之忧生於威爱之偏任环卫之患生於防遏踈略近习之患生於任使之过重此四者世尝有之非臣之私忧过计也至於虹贯日地生毛太白经天荧惑失度此又警戒之深也教化有未备乎德泽有未至乎赋税过重乎刑罚失滥乎干戈可虞乎盗贼不戢乎大槩有以感之故天意谆谆而不已也易曰其亡其亡繋於包桑言泰通之世深念其危则悔吝不生矣诗曰肇允彼桃虫飞惟鸟言莅政之初慎其小则祸败不至矣愿陛下思天人之交穷诗易之戒则大异弭去而和气感召如影响焉圣策曰图讲政务则日至中昃而犹多苟简之习烝进人材则官无虚假而颇乏绩用之美者臣闻古之圣人未尝不勤文王之治日至中昃而不遑暇食然至於庶言庶狱庶慎则罔攸兼之惟有司牧夫之是任盖劳於求才逸於用贤故也且帝王之道与天地参天地之化分任四时以生成万物而不专於一草一木之长育盖元气统於上而万物无不遂者矣帝王之道慎择群贤以翊辅万政而不偏於一物一事之修饰盖至权归於中而万政无不举矣恭惟陛下体乾之刚以运动法离之明以照远既得群贤以任之又举纲要以济之则文王勤治之德偕美於古而虞舜无为之功复见於今也苟简之习何虑不革哉若夫烝进人材而乏绩用则臣略究其端矣夫唐虞之盛九年而黜陟姬周之隆三岁而大计盖磨以岁月而观其能否然後进退之深慎名器而不敢妄与也今之自选部而升京秩者为考六七为举主五六人而後得自京秩而至郎官者凡四岁一迁焉其於名器不轻而重也信矣陛下至诚待物急於得人拔擢俊良於微贱之中而置在高位者数矣此皆贤能不次而用非若向之碌碌者限以岁月也然贤能不次而用王政之一端耳人之能否可不察哉孟子曰左右皆曰贤未可也诸大夫皆曰贤未可也国人皆曰贤然後察之见贤焉然後用之盖小人之性役於利禄而好为趋时希世之事揣知人主之意而务求其合苟可以取宠於上则不暇量已之材能与否也陛下急贤而用不次进之则其心何负於天下之士哉然天下之士则有负陛下者此衆心之所惑也盖尝以边几进者而将帅辨其构怨於外羌也又尝有可任御史者而言者谓其薄於孝也始而听其言中而试以事终而验其能否则天下之士不能负陛下而绩用不乏矣圣策曰种羌非不怀徕也而边候或时绎骚以至临遣辅臣憺明威武者臣闻中国之於四夷若天地之於万物遍覆包函而使之自遂耳安用较其力之勇怯责其心之去留哉厥或侮慢不庭则征伐亦不得已而自用也朝廷之於西羌可谓厚矣加之王爵而袭其土赐之金缯而未尝缺然自近岁以来逆心日甚多遣介使以伸难塞之请起犯边吏以求克捷之效此固宜俘擒而殄戮之矣是以陛下临遣辅臣而将伸九伐之令也然臣愚以为中国之力有盈虚外域之势有强弱则必量而後动度而後行焉至道中天下之全盛也兵之强民之富将之豪杰足以威制四夷而无惮矣然犹五路之入卒无成功此长驱深入得失之验也康定间比於至道则三者皆不及矣是以边声一动而远近骚然以四海之力事一方而犹为汲汲馈运之劳累岁不息而朝廷深有厌兵之心卒用间谋与之和解而生民始知休息之渐则兵不易动亦明矣以今之兵今之将拟於康定则未必过之而民又不及矣向者陛下即政之岁乘谅祚残忍之极旱饥相仍部族怨贰是以王师一举而辄复绥城之地然人之战没者盖已万计财之耗坏者凡几百万耶近者秦庆二路寇入辄胜臣窃疑其势力非复向时旱饥之余矣金汤之固非粟不守而塞下之积多者止再岁少者不数月也藩篱之户倚以为援而强者逋逃而无几弱者不足恃也寛文法而豪纵之将可以致死而细过多从於吏议也饱金帛则觇候之士可以知微而薄惠不足以使人也广屯田则可以丰军食而有司旷废其事也恤土兵则可以助戍而平居未尝少寛也此皆我之未备矣以我之未备乘彼未易量则莫若讲求守御之具而徐为之谋也朝廷必有以制之臣愚不能处也陛下谓威而必服邪则威亦有未服谓战而必胜邪则战亦有未胜就使必服必胜则生民供馈亦已劳矣若犹未也则兵连祸结何时而息乎关陕一扰则寇盗必乘而起种羌之患未解则西宜备蜀北亦虑胡矣夫远夷之不讨与元元之重困孰为轻重起一方之事而召三隅之忧孰为得失愿陛下权量其宜而行之昔汉宣帝欲击匈奴而魏相以为不可报怨远夷是以享三世称藩之效唐太宗欲征突厥而长孙无忌愿且戢兵是以终正观太平之绩臣故曰愿陛下权量其宜而行之也圣策曰蒸民非不爱养也而生业或未寛富以至外驰使者宣布惠教臣闻陛下爱民之心均於赤子矣而生业或未完者其大弊有三焉一曰郡吏之不足役及上农而使之破产竭财而毙於冻馁此天下之深不平也今夫细民之家牛羊耒耜糇粮裘葛苟有数十金之直则举而籍之於公以备役之之费矣方其役之将至而知其必及於死也则其心如避重诛其力如扞巨寇焚灭屋庐戕伐桑柘以求其不及甚者乃服浮图隶兵籍以一身自陷於非类而觊幸於斯世又其甚者子嫁其母而昆弟得以离居父子谋为自经而求省其丁口此暴役之弊也二曰天灾间作穑事不登则有除赋之令以恤其流亡而有司以掊刻为劳而务足功利霜雹旱蝗五种之入无分毫矣而输入之数十犹五六此重赋之弊也三曰负於公而情不欺者赦宥为之蠲释以寛其贫穷而主者网罗疑似索求罅缺幸其少戾於法而督之益严及其委弃沟壑而势不可得则犹能鞭笞其子孙缧械其邻里而有望於下此积逋之弊也臣愿陛下慎择忠厚之吏以为守宰而使之不妄举立为寛通之制以便衆庶而使之不重困则休养生息皆陛下之实惠矣虽使者冠盖不交於道而惠教安有不宣者乎舍是则虽朝遣一使暮置一官又何益於治乎陛下不先责此徒刻薄更张之为臣愚之所未谕也圣策曰国用虽节而尚烦於调度兵籍虽衆而未精於简稽者臣亦粗闻其说矣天下之财有常而国家有余不足之无常者盖取财与用财之道异也善取则财虽多而常不足善用则财虽寡而常有余今天下之所谓利凡四总二十八品之余百物有禁盖尽之矣而出无余者未明节之之要也未慎用之之道也节其可已而备其不可已用其不可费而可以足费则善矣国之大费六宗枝之禄也万官之养也冗兵之食也二边之赐也郊祀之锡也河防之备也皆不可一日而节若乃赐与有横滥服用有侈靡掖庭燕私廪给之盛百工技巧冗食之多此皆可节之矣臣愿量时制宜一切减损以蕃货财以备六费之大此之谓节其可已备其不可已若夫兴利者功易见省事者功难知易见则取信於人难知则置疑於衆惟其易见难知而信疑之两出此财之所以日匮也今天下之利有博於解池者乎岁入百余万耳有百万之利献陛下傥从而榷之则其人之功岂不易见哉然绥城之兵一用而费六百万是四岁解池之利去矣有以绥州之不足城告陛下者傥从而弃之则是能置四岁之解池矣然其言主於省事而不主於兴利则其功岂不难知哉究其归则兴利之利不如省事之为利愿陛下反求其端而虑焉是之谓用其不费而可以足费知此二者而不竞於锥刀之末则调度将不烦而民力寛矣臣又闻国家患兵之冗而讲求其术已久矣向者容其癃老今则黥其壮子弟向者简閲之不密今则毫毛不敢欺向者慢於训习今则朝夕从事以金鼓此三术者方今以为练兵之要臣复何言哉然臣之言继於三术之後而究其情状耳夫四方凶悍之徒群聚而安闲骄惰而不足用盖有年矣今一旦遽责之以去留立辨之以强弱则其心岂免於怨乎孰谓怨不损於王治而不恤也诗曰悦以使民民忘其死岂有驱人於死而先啗之以怨乎施诸用兵尤非全胜之道也三路者用兵之地也今未老者多黜而失其归壮者则忧其将老而见黜臣恐有以动其徒类之心乘而生变不足御寇而足以为宼甚非朝廷之利也圣策曰损器玩之巧而工弗戒者臣谓非独法禁之不密亦教化未之至也夫民之於上从其好不从其令高髻大袖其说旧矣今陛下虽行纯俭以风天下而百工之肆日夜谋工巧求利於时是必有以导之也且法之行自近始教之至自上率愿澄其源以洁其流则天下之工无不戒者也圣策曰风俗浮薄根於取士之无本教导之不明台阁之论所执不一岂无救弊之道者臣谓非土着而不任乡议取浮文而不根经术较工拙而不考素行今日取士之大弊矣比者朝廷讲求群议而思有以救之虽论有异同而所以为弊者不过此也夫待人以薄者不可责其厚今养之取之之制大异於古则安怪其廉耻衰息哉臣愿量时而立法贵其可以适用则莫若大均荐选之目而使衆寡适其平无幸与不幸则土着莫能迁矣限以一艺之习而试之家法高说上第义参於文而取之则经术孰敢废矣孝弟之科诏监司郡守时加询察秩满而荐之一二则素行可得而知矣本庠序之教而继以三者则取士之道庶几无失又何必变常动衆而求纷纷欤圣策曰刑罚烦重出於设法之多门沿袭之不革将加仁恩之政使死少缓必有可行之术者臣谓治而有刑非养威务刻而求胜斯民盖欲使之畏罪而迁善也後世忘其本源而峻文密法以笼四海民之手足殆无所措此世主所以裁量揆叙而损益其间也陛下患刑之密而重报者衆将少缓焉此尧舜好生之德也然臣愚犹有献焉夫所谓缓之之术者得非以他罪抵死则斩其左趾欤得非欲复古之肉刑欤夫他罪抵而斩其左趾则仁矣孰若出於权断而贷其一死之快彼幸而不死而又为完人则岂不天地陛下之赐哉安俟施诸刀锯以为罪次此景兴之论愈於锺繇也夫三代既衰而养民教民之具不可复见民之触罪者盖亦有不幸矣此肉刑难施於後世也养之薄而责之厚也教之?而禁之密也昔汉之去周未远一罢肉刑而笞有至死者民犹不以为怒是知肉刑之重而笞刑之轻也今笞不至死而去汉又千余年一日复之民岂以为宜乎此卫度之论不及孔融也愿陛下详其折衷而已圣策曰欲兴七教兼乎三至以底圣人之道者臣谓七教者生民之先务陛下举为治本而济以三至之用力行於上则圣人之道尽矣何愧於曾参之言乎若乃欲民明六亲尽乎五法以极天下之治者臣谓六亲者人伦之大原陛下奉为政体而奉以五法之具周施於下则天下之治毕矣何违於管氏之说乎圣策曰仲舒之言班固谓切於当世可施於今日者何策臣谓仲舒之对本於春秋以陈王道故班氏美之就求其说而有曰任德而不任刑损文而用忠则亦可施於今也圣策曰崔实之论范晔谓明於政体有益於时者何事臣谓崔实之论极於理要不泥一隅故范晔称之就求其说而有曰补绽决坏枝柱倾邪则亦有益於时也圣策曰无以古人之陈迹既久而不可举无以本朝之成法已定而不可改者臣谓先王之政久必有弊不革而救之非所谓知变也然革之当否安可不慎乎易曰穷则变变则通此救弊之说也书曰各守尔典以承天休言法之不可易也使革而当耶则虽古人之迹有可举而用矣使革不当邪则本朝之成法有不可改者矣谓古人之迹皆可举则周之井地可行於汉夏之九州可复於魏矣谓本朝之法皆可改则成王不必宪文武之旧章孝景不必遵文帝之业矣圣策曰言之非艰臣是以不敢侈言而夸说凡天下之利病所谓可行与否者臣既略陈於前皆其迹之粗者易曰神而明之存乎人故臣於终也愿陛下思所以神明之孔子曰足食足兵民信之矣既而曰去兵又曰去食而民之信之也卒不可去是以古之圣人纵横反覆无所往而不遂者岂有他哉惟民之信而已是故汤为匹夫报仇而民不以为暴文王以民力为台沼而民不以为为己及其不信则行仁义作礼乐而民始疑矣今陛下行假贷之政孟子所谓耕敛也岂有举息之心哉复租庸之制周礼所谓大均也岂有困鳏寡之心哉拔士於贫贱之中汉帝唐太宗之用人也岂有尚功利之心哉增宫庙之员优致仕之禄此三代之养老也岂有退耆耇之心哉损律定令臯陶之明刑也岂有废法行意之心哉并军蒐卒五覇之制兵也岂有轻士重禄之心哉其措意立法则皆几於尧舜可谓盛矣陛下之心如此而天下之论乃如彼陛下见其纷纷而以咎天下之议者臣愚以为未安也盍亦反而思之岂未有以深信之欤先之以至廉则虽取之而不疑其贪况与之乎首之以至仁则虽杀之而不疑其暴况生之乎二者皆陛下之先务而未之深信则常平之议肉刑之法宜乎元元无知而惧之也诗曰左之左之君子宜之右之右之君子有之记曰至诚如神夫君子之於物左右而无不宜者惟诚而已矣臣敢以此献

监察御史里行刘挚上疏曰陛下起居言动躬蹈德礼夙夜厉精以亲庶政天下未至於安且治者谁致之耶陛下注意以望太平而自以太平为己任得君专政者是也二三年间开阖动揺举天下无一物得安其所者盖自青苖之议起而天下始有聚敛之疑青苖之议未允而均输之法行均输之法方扰而边鄙之谋动边鄙之祸未艾而助役之事兴至於求水利行淤田并州县兴事起新难以徧举其议财则市井屠贩之人皆召至政事堂其征利则下至历日而官自鬻之推此而往不可究言轻用名器淆混贤否忠厚老成者摈之为无能侠少儇辩者取之为可用守道忧国者谓之流俗败常害民者谓之通变凡政府谋议经画除用进退独与一掾属决之然後落笔同列预闻反在其後故奔走乞丐之人其门如市今西夏之欵未入反侧之兵未安三边疮痍流渍未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也

历代名臣奏议卷三十八








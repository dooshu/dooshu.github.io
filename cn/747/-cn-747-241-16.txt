○祭杨盈川文

维大周某年月日，西河宋某，谨以清酌脯羞之奠，敬祭於杨子之灵曰：自古皆死，不朽者文！北河流液，西岳吐云，叶神通契，降精於君。伏道孔门，游刃诸子，精微博识，黄中通理。属词比事，宗经匠史，玉璞金浑，风摇起。闻人之善，若在诸已；受人之恩，许之以死。惟子坚刚，气陵秋霜，行不苟合，言不苟忘。大君有命，徵子文房，余亦叨忝，随君颉颃。同趋北禁，并拜东堂，志事俱得，形骸两忘。载罹寒暑，贫病洛阳，裘马同弊，老幼均粮。自君出宰，南浮江海，余尝苦饥，今日犹在。之子妙年，香名早传，从来金马，夙昔崇贤。门庭若市，翰墨如泉，千载之后，闻而凛然。死而不亡，问余何伤？伤予命薄，益友零落。生平之言，幽显相托，痛君不嗣，匪我孤诺。君有兄弟，同心异体，陟冈增哀，归葬以礼。旅榇飘零，於洛之汀，我之怀矣，感叹入冥。见子之弟，类子之形，悼往心绝，慰存涕盈。古人有言，一死一生，昔子往矣，追送倾城，今子来也，知交情。惟郭是戚，有崔不易，来哭来祭，哀文在席。帷席可依，冰雪四满，家人哀哀，宾径微断。今我伤悲，情勤昔时，子文子翰，我缄我持，子宅子兆，我营我思。子有神鉴，我言不欺；我有絮酒，子其歆之。我亦引满，傥昭神期，魂兮归来，闻余此词。


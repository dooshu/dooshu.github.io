卷二十四　五朝大事总论

国运盛衰

神庙冲龄践祚，睿哲夙成，慈圣内训甚肃。辅臣张居正擅而才，以法制天下，朝令夕行，尤留心边事，初与高拱合策抚俺答，宣大以西称宁土矣。用大帅戚继光为蓟镇，谭纶为督抚，一切用舍兴建，唯继光言是从。继光建城堡墩台相度皆精绝，烽火精明，又素调练浙兵杂边兵，车马步亦杂用，外国闻而畏之，不敢窥边者三十余年。用大帅李成梁于辽左，敢战深入。当是时九边晏如，郡吏畏法，庶几黄龙地节间，居正骄而悍，好自尊大，又以巍第私其子，身没怨丛，卒祸其家。继辅攻者多避怨，鲜任事，上既壮，益明习庶事，不复委柄于下，操切之后，继以宽大，人皆乐之。府库充实，赋敛不苛。士大夫以气节相矜诩，虽无姚宋之辅，亦无愧开元间也。自贵妃宠盛，上渐倦勤，御朝日希，迨国本论起，而朋党以分，朝堂水火矣。争国本者，竟满公车。上益厌恶之。斥逐相继，持论者益坚。上以为威摄之，不若冥置之，批答日寡，后遂绝不视朝。竟疏十九留中矣。郊祀不躬，经筵久辍，推升者不下，被纠者不处。上之一切鄙夷也，以大臣无足仗也。所用益寡，一人掺数柄，益得以持权矣。以言路无可采也，置之。然竟一上，不待上旨处分，而被纠者即去。台省益恣行矣。庸相方从哲，独居政府，若喜其无能也，而安之。然辅臣不能持政，而台省持之。于是亓诗教、赵兴邦、官应震、吴亮嗣等，称当关虎豹，放废天下贤才殆尽。凡中外之得选为台省，皆阁不下。旧台省益复以笼致后进，必入其党。当时所喧持者，惟禁道学一事，而边防吏治，俱置不理，贿赂日张，风俗大坏。辽东之难，一发而将驽兵骄，无可支吾。赋加民贫，流寇乘之。土崩瓦解，祸发于天启、崇祯之代，而所从来久矣。至群臣背公营私，日甚一日，流寇之患愈迫，朋党之攻愈苛，虽持论各有短长，不抵世所谓小人者，皆真小人，而所谓君子者，则未必真君子也。民益贫而吏益寡，风俗日坏，将士不知杀敌，惟知害民。文官不知职业，惟习夤缘。虽以烈皇帝之忧勤，而不能挽回万一。呜呼！一日二日万几，而可以高卧治乎？高皇帝一日两视朝，未明而兴，夜分而寐，非好劳也。文之日昃不食，良不容已，舜称无为，特言其政治云尔。岂以不事事为无为哉？乃谓万历以宽弛得承平，崇祯以操切致祸乱，抑何悖也！　　门户大略

自三代而下，代有朋党。汉之党人，皆君子也；唐之党人，小人为多，然多能者；宋之党人，君子为多。然朋党之论一起，必与国运相终始，迄于败亡者。以聪明正直之士，世道攸赖，必以党目之。于是精神智术，俱用之相倾轧，而国事不暇顾矣。且指人为党者，亦必有党。此党衰，彼党盛，后出者愈不如前。祸延宗社，固其所也。国朝自万历以前，未有党名，及四名沈一贯为相，以才自许，不为人下，而一时贤者，如顾宪成、孙丕扬、邹元标、赵南星之流，蹇谔自负，与政府每相持，附一贯者多言路，而宪成讲学于东林，名流咸乐趋之，此东林之党所由始也。国本论起，一时名流，俱以伦序有定，早建为请。此亦一定之理，言者无可居功，听者亦无可指为罪也。而上以为有意拥立，乃冀他年富贵，故不乐群臣上请，即不请上亦不行也。假使旋请旋得，不独上无骨肉之猜，并下无气节之目矣。乃初请不许，再请严黜，后遂廷杖累累，务仇贤者，而痛惩之，即上慈爱无他意，而欲静议论。议论愈烦，于是政府诸臣，惟山阴王家屏、归德沈鲤与言者合力请，不允，即忤旨放归，余自一贯以及申时行、王锡爵辈，皆以调护为名，未尝不婉转力请于上，而心亦以言者为多事。上以为激目舌，政府亦激以目舌目之。然请者逆耳，调停者言甘，遂目言者为党人矣。时行性宽平，所黜必旋加拔用，而一贯颇持权求胜，受黜者身去而名益高，东林君子之名满天下，尊其言为清论，虽朝端亦每以其是非为低昂。交日益多，而求进者愈杂。始而领袖者皆君子也，继而好名者，躁进者，咸附之。于是淮抚之论起矣，淮抚为李三才，家居三辅，年少早贵，所至有赫赫声，但负才而守不洁，及为淮抚垂涎大拜，多结游客，日誉于宪成左右。宪成因而悦之，亦为游扬。纠三才者，即以为东林，玷三才挟纵横之术，与言者为难，公论益诎之。而东林亦受累不小。未几妖书之狱起，而清流有累卵之危。挺击之案起，而两党益相水火。妖书者，所谓续忧危竑议也。不知出自谁手，大抵言夺长之事虽难，然当世豪杰，如沈四明某某辈辅成之，言若出于清流之口，将以倾四明辈者，或云此奸人造为之以陷郭正域者。郭时有清流领袖之目，政府所最忌也。时上震怒甚，罗织甚严，搜正域寅，并侦其左右危迫之至，卒无迹，遂归狱于皦生光而终不得其实也。梃击者，张羌持梃以闯青宫，据称欲愬二珰于上。珰乃郑贵妃所遣建野寺者，巡视御史刘廷元报疏云：观其状一似风癫，窥其情大为叵测，于是刘光复辈，皆主风癫之说，而刑部主事王之采入狱中，钩得其言，以为主使出自郑戚，举朝喧然，以为国戚殆有专诸之事。贵妃亦危惧，诉于上。上命自白之东宫。贵妃见东宫辩之甚力，东宫遂奏恳上出见群臣，为之昭白。上与东宫俱谆谆剖明之，遂以二珰及张羌成狱，余置不问。当张差事起，中外不能无疑，因事发于贵妃之珰，而又直闯东宫，若巧合之。之采疏称羌言甚凿凿，或差恨二珰已甚，故以主使梃击诬之，亦不可知。而廷元辈恨之采特甚。之采素守亦不洁，廷元与韩浚辈遂于计典重处之。盖东宫侍卫萧条，至外人阑入，渐不可长，诸臣危言之，使东宫免意外之虞，国戚怀惕若之虑，亦断断不可少。顾事连宫禁，势难结案，则田叔烧梁狱词亦调停不得已之术也。二说者亦互相济，乃必斥遂执法者而后已。是何心欤！当是时，两党业不并立，辛亥之京察，孙丕扬主之，曹于汴、汤兆京佐之，而所处汤宾尹、王绍徽辈，则攻东林者也。绍徽有清望，而宾尹负才名，故秦聚奎直纠其不平。有丁巳之京察。郑继之主之，徐绍吉、韩浚佐之，而所处皆东林也。世之所谓清流者，一网尽矣。是时叶向高去而方从哲独相，庸庸无所主持。上于奏疏俱留中，无所处分，惟言路一纠，则其人自罢去，不从旨也。台省之势，积重不返，有齐、楚、浙三方鼎峙之名。齐为亓诗教、韩浚辈，楚为官应震、吴亮嗣，浙为刘廷元、姚宗文辈，其势张甚。汤宾尹辈阴为之主。于是有宣党、昆党种种别名。宣谓宾尹，昆谓顾天峻也。天峻、高亢自得，而宾尹氵㸒污无行。庚戌之榜，如韩敬、钱谦益、王象春、邹之邻，皆负才名，急富贵而相妒轧。之麟附予韩，求铨部不得，遂反攻之。于是，之麟、谦益皆为时贵所抑，礼部主事夏嘉遇初亦为时贵所推重，而与之麟交，亦被抑，而辽东四路失事之报至。赵兴邦时为兵垣，仍入礼闱，之麟、嘉遇，遂纠之，并及诗教。言路合疏纠嘉遇，兴邦遽升京卿，其势益张，而公论益愤矣。御史詹世济，助夏攻赵，而元赵之焰渐衰。神祖殂落，光庙首召叶向高，而阁臣刘一、冢臣周嘉谟，俱以召门名流为首务，自邹元标、赵南星、曹于汴之属，皆为铨宪大臣，即附丽东林，亦无不由田间为显官，齐、楚、浙前此用事之人，俱放黜。一时以为元佑之隆。然附丽之徒，惟营躁进，京卿添注累累，已不满人意，而南星为冢宰时，高攀龙、杨涟、左光斗皆为宪臣，魏大中为吏垣长，邹维连、夏嘉遇、程国祥俱为吏部司官，咸清激，操论不无小苛，人益侧目。大珰魏忠贤阴持国柄，初亦雅意诸贤而诸贤以其倾仄，弥恨恶之。周宗建、侯震旸等相继纠弹，并及客氏。客氏者，熹庙之乳母，而与忠贤私为夫妇者也。上于庶务皆委不问，宫中惟忠贤、客氏为政。向高故欲调停，而诸贤必欲斥逐为快。杨涟二十四大罪之疏上，遂为不共之仇。向高亟去而事大变矣。初，廷杖工部主事万，以威怵廷臣，后遂因嘉遇、大中与御史陈九畴相诘，遽行斥降，旋尽斥诸贤，且起大狱，竟成清流之祸。国祚几危，虽奸邪崔呈秀辈阴dao之，诸贤不可谓无咎也。议论高而事功寡，名位轧而猜忌起。异己者虽清必驱，附己者虽秽必纳。即领袖之贤，谔谔可重而妒之者众矣。忠贤一得志，尽用奸邪崔呈秀辈，举国如狂，银铛四出。如杨涟、左光斗、魏大中、周顺昌、周宗建、李应升辈，皆下诏狱，备受毒刑以死，天下痛之。而称忠贤功德，请为祠祀者满天下。凡群臣上疏，必以上与厂臣并称。一门封公侯者三人，其势比刘瑾辈且十倍矣。下重足而立，斯时忧国者，骎骎有易祚之势。特以呈秀辈虽凶恶，实庸陋无足数。熹庙宾天，忠贤呼呈秀语移时，竟不能有所图，而烈皇帝一登极，神明自操，忠贤之党，内外林立，不觉其自屈，部臣钱元悫、陆澄源、贡士钱嘉征，先后纠忠贤。忠贤、呈秀，皆自缢死。其党皆放废。凡忠贤所逐，无不召用。上复定逆党之案，励精求治，数数召对，每发言，群臣皆不能及。天下欣欣望太平。昔东林诸臣为魏珰所罗织甚惨，其尚存者，人无不以名贤推之，为忠贤收用者，自属下流无可取。佥谓君子小人之分界，至此大明。诸贤之死而生皆上恩也。宜同心忧国以报上。然急功名，多议论恶逆耳，收附会，其习如前。上久而厌之，心疑其偏党，及枚卜事起，而钱谦益与周延儒才名相轧，谦益必欲抑延儒使不得上。温体仁乘其隙，疏纠谦益，科场旧事，上为震怒。面加诘问。吏垣章允儒愤争甚力，上逮而黜之，谦益亦黜归。党祸再起，而诸臣仍泄泄，不思图实绩以回上意，惟疏攻温、周无虚日。攻愈力而上愈疑，边警日深，上视诸臣无一足恃者。史、袁宏勋之属，纠阁臣韩矿、钱龙锡罢之。龙锡旋以袁崇焕事，遂下狱。延儒遂为首辅，体仁亦相继入政府，而门户之名，为上所深恶。上神圣知两党各以私意相攻，不欲偏听，故政府大僚，俱用攻东林者，而言路则东林为多。时又有复社之名，与东林继起，而其徒弥盛，文彩足以变一时，虽朝论亦常及之，不能止也。周、温以权相轧，旋又自相贰，周罢去，而温秉国。又引薛国观继其后，大抵周明敏而贪，温洁清而险，薛才不如两人，而傲与偏同之。流寇之患日迫，而终无能建一策。温去而薛遂败，以贪赐自尽。且其事发于东厂。佥云部臣吴昌时实发其机，要亦薛之偏狭，上自心厌之，非下所为也。未几再召延儒与张至发、贺逢圣等。至发辞不出，逢圣不久以病归。延儒乘上悔，赦逋宥罪，罢斥诸臣，多收用之。救词臣黄道周之狱，一时有贤名。盖延儒罢相时，其门人张溥、马世奇，时以公论感动之。昌时与深相结，延儒遂纳其言。故其所举措，尽反前事。向之所排更援而进之。然性素贪，又见群论相推，益自恣。纳贿益广，上亦虚己听之。溥既殁，世奇欲远权势不入都，延儒之左右皆小人，所趋日下。上以此怀怒，亟放之归。昌时亦置之死，仍提延儒至都勒自尽。如所以待国观者。延儒虽宽厚，再出所行多善政，及死而人莫之怜，以太揽权及婪贿也。其时名流尚多在列，要皆负虚声，无济国事。寇一入都，烈皇帝以身殉国，而群臣从死者寥寥。以是益为世诟厉。然如范景文、李邦华、倪元璐、刘理顺、马世奇、成德辈烈就死，日月争光，虽仇口不能不推重也。至南都再建，国事累卵，宜尽捐异同，专心忧国，尚恐难支，而相仇益甚。当拥立之始，凤督马士英移书商之，枢臣史可法，有择贤语，可法意士英有所谓也，遽与姜曰广、吕大器辈移文士英，言福王失德事，而钱谦益虽家居，往来江上，亦意在潞藩，若以福邸向有三案旧事，与东林不利也。士英得移文，即与大帅黄得功、高杰辈持为口实，力主福王，其所操伦序之说自当，但与初时移书意不相合。可法辈实为其所卖。上□立，可法为首辅，亟召天下名流以收人心，而士英一入，可法即出为督师。士英有阮大铖之荐，举朝力争之，卒以中旨起为少司马。大铖一入，即翻逆案，处诸清流，宪臣刘宗周以疏争，士英，大铖内用珰，外用藩帅，并收勋臣以助其意。盖欲逐宗周辈。而内珰勋旧，从此遂不可知。贿赂大行。凡察处者，重纠败官者，赃迹狼籍者，皆还原官。或数加超擢。时以拥立怀异心，并三案旧事激上怒，上实宽仁，不欲起大狱，故清流不至骈首，卒致左帅因众愤，有清君侧之举。士英尽檄劲兵以防左帅，大兵已至维扬，而满朝俱谓无虞。且欲因以破左。一时有识者，谓乱政亟行，群邪并进，莫过于此。大兵一渡江，国事瓦解。马阮之徒，身统重兵，望风奔窜，不亦痛哉！二党之于国事，皆不可谓无罪。平心论之，始而领袖者为顾、邹诸贤，继为杨、左，又继为文震孟、姚希孟，最后如张溥、马世奇辈，皆文章气节足动一时，而攻东林者，始为四明，继为亓、赵，继为魏、崔，继为温、薛，又继为马、阮，皆公论所不与也。东林中亦多败类，及攻东林者，亦间有清操独立之人。然其领袖之人，殆天渊也。东林之持论高，而于筹敌制寇卒无实着。攻东林者自谓孤立任怨，然未尝为朝廷振一法纪，徒以忮刻胜，可谓之聚怨，不可谓之任恐也。其无济国事，两者同讥。东林附丽之徒，多不肖，贪者、狡者，俱出其中。然清议犹得而持之。间亦以公道拔人。其行贿者，尚耻人知之也。攻东林，纳贿惟恐不足。至崔魏之时，南都之政，则明目张胆，以网利为市，而不以为耻矣。东林初负气节，每与内珰为难，即贤珰王安，亦珰之慕贤，非诸贤之通珰也。及其衰也，求胜不得，亦有走险与珰结交者。崇祯之季，往往有之矣。攻东林者，当神庙时，群珰无权，未有内通者。自呈秀辈奉忠贤为主，而所以媚珰者，无所不极矣。若诵莽功德诚，天地间一大怪事。迄于南都，而通珰者，扬扬骄语，惟恐人不知也。若两党之最可恨者，专喜逢迎附会，若有进和平之说者，即疑其异己，必操戈随之，虽有贤者，畏其辨而不能持，亦有因友及友、并亲戚门墙之相连者，必多方猜防，务抑其进而后止，激而愈甚，后忿深前，身家两败，而国运随之。谓皆高皇帝之罪人可也。顾后世之论为贤为邪，有难混者，余亦以前辈所爱重，欲推而入之清流中。然余不以此怀偏念，平言其实，庶鬼神之可质也（此出夏允彝）。

李三才，少负才名，为山东藩臬极有名。去山东二十年，民歌思不忘，谓大盗大猾，皆为李所擒治殆尽。民得安生。锡爵蒙特召时，手疏言上于章奏一概留中，持鄙夷之。如禽鸟之立不以入耳。然下此愈嚣，称神称鬼成何国体。此疏甚秘。而三才钩得之，泄言于众。谓锡爵以台省为禽兽，台省益攻锡爵。具词丑甚。三才多取多与，结客遍天下，宪成之左右誉言日至，意其真足以干国矣。然余尝见其辨疏，谓相传上于宫中请仙仙语，以李三才为圣人，故群臣咸妒之。此其言亦甚不根。大抵才而不羁，非纯臣也。其豪华之习，宜不为清流所喜。或言三才初请宪成时，止常蔬三四色，厥明盛陈百味，宪成讶而问之。三才曰：此皆偶然耳。昨偶乏，即寥寥，今偶有，故罗列。宪成以此不疑。又闻一孝廉负才名者，当计偕时，与一孝廉偕谒之，留两日不过赆数金，所偕孝廉颇愠，及至都，旅馆甫定，而三才之使者已至，赠孝廉二百金，所与偕者亦四十金。其操纵类如此。使以其才智尽用之职业，亦非常也。　　金擅于玉立者，东林中用胜于体之士也。于诸生中独赏韩敬才，托丁元荐与结婚姻，相与至密，乃敬为鼎元，而元荐首攻之。玉立实发其机，此又人情之不可解者。敬于宾尹往来最密，取之为元，未必无故。但敬之才亦不媿耳。敬好纵横之学，恣色货，自非治平之臣，要不至如宾尹之甚，每夺人妻，而坏人节也。争论之嚣，莫如辛亥京察。御史金明时于察前上言，察典势必及某某，其意固在免察。而于汴兆京辈以阻挠察典严纠之，明时辨以阻挠何迹。兆京谓俟察典竣，宜言之于是察典尚未下，而明时先为民，然兆京所谓阻挠者，不过前疏颇觉太甚。泰聚奎舍死报国之疏；人亦有称之者。但疏中自称今年算命该死，故舍生为此，亦可讶也。时称察典冤处者七人，总为宾尹所鼓动耳。宾尹盛才名，一时重处，或以为駴。然绳其品行，实不冤也。至丁巳京察不平弥甚，竟无一人起而争者，则在清流驱逐已尽矣。

韩、钱、王、邹，才既相伯仲，又为同籍，而相仇至甚，殆不可解也。王象春自述云：与邹同游西山，邹为对偶云：敬字无文便是苟。思其对不可得。王忽云：林中有点不成材。以宾尹号霍林故也。此皆轻薄之尤。韩、邹固为世诟矣。王居乡，最为乡人所疾，其族人亦多恨之。钱声色自娱，末路失节，既投阮大铖，而以其妾柳氏出为奉酒，阮赠以珠冠一顶，价值千金，钱命柳姬谢阮，且命移席近阮，其丑状令人欲呕。嗟乎！相鼠有体，钱、胡独不闻之。南都破，日与王铎南面而坐，点诸降臣名，至邹之麟不应名，王铎急欲参之，张孙振对钱言曰：此系老先生同乡同籍，宜为周旋，钱颔之。邹得无恙。张孙振每对人夸此语云：非我邹衣老几弄出来。闻邹厚酬之，而邹犹洋洋称我不臣二姓。噫亦可丑矣！　　北都死难，如孟兆祥及其子章明、汪伟夫妇，凌义渠、施邦曜、周凤翔、陈纯德、吴甘来、朱之冯、卫景瑗、吴麟征、王家彦、勋臣惠安伯、张庆臻、戚臣新乐侯刘文炳及其弟都督文耀，大康伯张国纪、驸马永固，举家焚死。武臣周遇吉、内臣王承恩。南都死难，如高倬、刘邦弼、何刚、吴嘉允、陈于阶、钱栋、祁彪隹、勋臣靖南侯黄得功、鲁之玙、黄蜚、侯承祖父子、陈天叙等，皆争光日月，与二党皆中立，故附记于此。成德之自尽也，先语其妹云：尔尚未嫁，留此何依？妹请先自尽。德哭而视其缢。其妻请继之，德痛不及视，入别其母，哭尽哀，出而自缢。母见子女及媳皆已殁，亦恸而自缢。当德之纠温体仁也，廷枚栲讯，备受惨毒，其母多方詈体仁于途，且欲击之。体仁诉于上，逐之出都，谪戍遇变，家属尽殁，又以流离颠沛，其妹年二十余，竟未及嫁，甫召还而阖门殉难，最为烈云。刘理顺，盛德士也，亦合门自尽。寇在中州知其清，亦聚哭之。马世奇二妾皆先自尽，汪伟与其妻对饮自尽。妻误在左，即曰误矣，夫宜左也，仍易位而没。

南都之覆，人皆以为无可为矣，惟石麟矢死，必图兴复禾城，杀魏官后，众情纷纷互猜，出石麟于外，及城垂破，自长入城，慷慨赋诗，自经二义仆，二义僮从死焉。侯峒曾倡义守城，其子元演、元洁，少年高才，自闻南都破，即发愤求死，与父同守城，至是兄弟争死，俱为兵杀，义仆亦从死。黄淳耀初登第，即知时事已非，不受职而归，布衣徒步，萧然高隐，及与侯同守城，城破，及其弟渊耀同自缢，仍题壁以不能谋国为歉。陈于阶，官止钦天监博士，闻难，衣冠谢国恩，首自缢。吴嘉允，已奉差出都，闻渡江，乃复回车寓于城外僧寺，欲上书，屡不达，及书上，即自经。侯承祖，守金山卫，杀五百余人，力屈，被擒，大骂而死。此数公者，尤死难中最烈。其生平美行不胜书，计异日史臣当各为立传。又南都破后，起义而死节，草野间亦多其人，未能详也。　　流寇大略　　流寇始于秦之溃兵，皆耿如杞入援之师也。秦地连饥，民穷赋重，遂从寇者日繁。其始固易剪，杨鹤为三边总督，欲抚安之，既抚复叛，鹤逮谪戍，洪承畴为秦抚，剿之甚力。洪廉而勤，将士爱戴之，剿寇几尽，仅三千人，渡河入晋。晋抚许鼎臣不能御，渐猖獗，遂由中州人蜀，蹂躏弥广。用陈奇瑜为总督，寇入川，几为川兵所尽。奇瑜再主抚，遣之入秦。至秦又叛，逮奇瑜下狱，用洪承畴总督陕豫，楚蜀贼闻承畴来，大惧，尽避入终南山中。官兵围之，大帅曹某勇而骄，遽入山搜寇，为所败殁，贼复阑出楚豫间。用卢象升为总督，与承畴兵剿寇，孙传庭为秦抚，象升身先士卒，以善战称。而传庭父为边将，亦习行间，事虽与洪不合，其才自优。象升用关外兵一破寇于豫。而承畴、传庭亦时时以捷闻。寇且衰矣，边警亟，召三公入援，兵退即用象升于宣大，承畴于蓟辽，传庭于保定，而寇又复盛。传庭伪称病，逮下狱。是时杨嗣昌为中枢，疏荐熊文灿为总督，议增天下饷。初以溢地为名，盖言额外之地，楚中辽阔，或有之，而四方实无是也。有上疏争者，辄被处，遂总加之。额田中特设一少司农，理剿寇饷，俾文灿专兵事。然文灿向在闽中，幸以抚郑芝龙成功，遂谓寇必可抚，专意招降。初寇之起，纷纭无主，久之有老回回、闯塌天、满天星、翻山鹞等名，亦未着姓名。至是有张献忠、李自成辈，渐并各寇为雄长，然招献忠后兵肆凶悍，侵夺居民，每伸寇而屈民。献忠旋飏去，其势益张。文灿逮论辟，寇既复叛，嗣昌乃自请剿寇赎罪。上为赐坐设宴，赋诗以宠之。虽大帅及司道，皆得以赐剑自戮之。权重甚。杨至楚，申军令，鼓将士，一时赫然，旋败献忠，而围之玛瑙山中。献忠出战坠马，几被获，杨谓剿功可成。先是，嗣昌在阁时，议练兵十余万，各镇用以破贼，特加练饷，使浮于辽饷之数。至是，即拨辽饷以充剿寇之用。饷足而民怨已极。献忠被围久，凿山径，走入蜀。嗣昌弹蜀抚邵捷春逮论辟，蜀民为讼冤不之释也。献忠遣奸入襄阳城，与狱中大盗相通，又遣寇伪作商人，运车入城，兵器皆藏车中。至则内外相应，城立破，襄王被难矣。寇自发难以来，未尝破藩封倾重镇也。自襄阳破后，势遂滔天。闯贼李自成叉破河南府，福藩不屈，被难。闯贼得珍宝无算。其势益张。嗣昌旋殁，或云服毒，或云病疫死，而上终心怜之。明年春，闯贼再围开封府，前后且百余日。城中斗米十金，草木皮筋皆尽，及人相食。上令各路进兵，救援皆不能。至初次围城，赖大帅陈永福及其子德力战却之。至是永福父子亦被困，而河忽大溃，城没，周藩与守士诸臣皆走高丘，得免。百姓死且尽矣。或谓城中人自决坏河以便出走，然河提向高于城，以岁修俾勿坏，寇既围城，堤久不修，其溃固宜。上为之悲痛，出孙传庭于狱为总督，悉发秦晋兵从之。传庭大治兵，自谓必能破寇。上亦屡趣之出关。传庭锐而疏，寇屡伪败，以诱之深入，一战而败，军资荡然，寇遂入关，据有长安。传庭走死。先是，寇所破城邑甚多，武弁多失节，而文臣未有降者。至是秦中方伯陆之祺辈，多蒙面屈降矣。寇即由秦入晋，所至风靡。上先遣阁臣吴甡出督师。甡逡巡未行，而献贼已破武昌。旧阁臣贺逢圣死节。上怒黜甡，旋逮问谪戍。献贼所至，杀戮无孑遗。而闯贼稍减，民遂以闯贼为不杀人，至即降，几不留行。惟榆林力守，与贼杀伤相当。破城之日，皆斗死，无一降者。榆林多老将故也。寇渡河而东，阁臣韩爌、抚臣蔡懋德皆死之。平阳郡守张璘然迎降。且为之用。上遣阁臣李建泰督师，躬送之，出待以殊礼，然兵饷皆绌，选京兵从行，中途多散佚。李至真定，不能前，而寇已逼矣。李为寇同姓，得不死。传闻寇称之为叔，后复臣寇。李生平颇负重望，至此殊可恨。寇一从真定来，一破居庸关而入。京师词臣李明睿建议当迁，科臣光时亨疏阻之。又有言束宫宜出抚军于南，亦不果。上已遣阁臣魏藻德、方吕贡屯田练兵淮扬间，后以寇迫留之。群臣建议者纷纷，而城守卒无料理。十五日尚馆课庶常，十六日召对馆选，十八日寇已从通州至都，一到即破彰义门矣。内城尚未觉也。上自缢于煤山，自以身失天下不欲以衣冠见祖宗，裂冠毁冕而崩，犹书衿以不杀我百姓为戒。闻者莫不痛绝，而寇已驰骑入城矣。自成入宫，举帝后之灵，出置廷衢，传闻素棺置芦席棚中，有僧以麦饭为供，万姓无不感恸，而群臣无有拜哭者。自死难二十余人外，皆臣贼。各官报名出见，皆趋至廷中立候，竟日不许见，亦有潜身得免者。但先帝神圣，身殉社稷，千古所希。而诸臣死难者寥寥，大可恨也。大抵野史所记降寇诸臣，鲜不实者，而南都初定六等之案，总以贿赂出入及门户相仇者，则陷入之。有一星士，从梁溪来，云梁溪一友，记从逆名姓事实，详而确。余拟作一书亟往索，恐未可必得耳。案屡定屡移，盖恐一定则无从索贿，故为出入游移，留不结之案，即死难最烈者，亦必索贿乃为题请。自成每登御座，即眩，人皆知其无成者，是或邀神灵以呵护云。





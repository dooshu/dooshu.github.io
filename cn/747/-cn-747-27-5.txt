○求言诏

朕以薄德，祗膺睿图，曾不能虚已淳源，励精至道，将致俗於仁寿，思纳人於轨训。幸乾坤交泰，风雨咸若，中外百寮，尽知戒惧，华夏万姓，颇亦欢康。犹恐人或未安，政有不惬，令外司置匦，侧门进状，封章论事，靡所不达，轩阶进规，於何不尽。曾无忤旨之罚，实有推心之期，岂朕之不诚，何人则未谕。如闻朝廷之内，噂＜口沓＞纷然，进不昌言，退多讪议。悬书以谤，国侨之患邓析；伪言而辨，孔子之诛少正。自昔为蠹，罔不在兹，求於理政，固宜惩绝。自今已后，制敕有不便於时，及除授有不称於职，或内怀奸忒，外损公私，并听进状，具陈得失。五品已上官，乃许其廷争，若轻肆口语，潜行诽谤，委御史大夫已下严加察访，状涉疑似，推勘奏闻。


162　有文在手諸例


仲子有文在手，曰「爲魯夫人」。隱元年。成季、昭三十二年。唐叔昭元年。有文在手，曰「友」曰「虞」。正義云：「石經古文『虞』作『』，『魯』作『』，手文容或似之。『友』及『夫人』當有似之者。」

【閻按】吾鄉張文潛生而有文在手曰「耒」，故以爲名，而字文潛。陸務觀云。

【元圻案】歐陽公集古録載楊南仲韓城鼎銘，釋文「魯」古作「」，與説文合。而董逌廣川書跋云：「劉炫謂有文在手爲魯，疑不得若此。其後得古文字，傳模既久，又改爲字，李陽冰以文當如，蓋爲魯也。秘閣有銅尊銘作公，諸儒不能考定，以爲鬯者，非也。以古文考之，以爲魯，在漢猶然。」






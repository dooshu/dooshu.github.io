○贺麟迹表

臣某言：今月十六日，圣上拟检行安置大像处，其夜旧著大像曜仪院内，从南行向北，总有八十一麟迹见。外无入处，内有出踪，灵贶潜开，祯符显发。惟此仁兽，独冠毛群，识变知机，通灵感化，悟金轮之欲转，即见殊祥；知玉辇之方游，先呈异迹。九九为数，明历算之无疆；濯濯咸歌，见休明之有应。五蹄显五方之会，一角彰一统之符，式广鸿基，方宏象教。昔有凤巢轩阁，缨冕相趋；龙止尧坛，神动色，岂若祥开紫掖，瑞感元枢，发挥万劫之符，幽赞三天之果。美超五籍，珍越四灵，旷千古而不闻，超九皇而独远。臣滥承驱策，亲觌嘉祥，欣庆之情，实倍恒品，无任跃之至，谨奉表陈贺以闻，伏请颁示在下，录付史馆。


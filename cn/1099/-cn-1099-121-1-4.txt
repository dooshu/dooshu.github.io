○請免禁殺猪疏 【 免禁殺猪】

謹題近日傳聞直隸及山東等處鎮廵等官欽奉聖旨、禁約地方人等、不許養豕及易賣宰殺、違者發極邊衛分永遠充軍、遠近流傳、旬日之間、各處城市鄉村居民、畏避重罪、隨將所養之豕、盡行殺賣、減價賤售、甚至將小豕掘地埋棄者有之、人心惶駭、莫測其由臣等切思民間豢養牲豕、上而　郊廟朝廷祭祀宴饗膳羞之供。下而百官萬姓日用飲食之資給皆在於此。不可一日缺者。孟子曰雞豕狗彘之畜、無失其時、五十者可以食肉矣、古先哲王之治天下、所以制民之產、其道如此、且八年五十非肉不飽、則豚豕之畜、正養生之具、而非所以致疾也、人生瘡痍、乃血氣內傷、風濕外感所致、是食豕肉而致然乎、况小民畜養貿易、以此為生理之資、正宜教之孳息蕃育、是可禁乎、至于十二支生辰所屬物畜乃術家推算星命之說、鄙俚不經、不可為據、若曰國姓字音相同、古者嫌名不諱、葢以文字之間。雖當諱者。尚且不諱嫌名。今乃因其字之音。而并諱其物之同者。其可乎。又况民間日用牲豕。比之他畜獨多。牛以代耕亦非可常用之物。私自宰殺。律有明禁不可縱也。此事行之雖若甚微。而事體關係甚大。如此傳之天下後世亦非細故。誠不可不慮也。伏望　皇上洞察物情、詳審命令、亟敕所司追寢前旨、仍通行曉諭各處地方人等、各安生業毋致驚疑、則事體不乖而人心慰悅矣、


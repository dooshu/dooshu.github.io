答蓟辽总督张崌崃


辱示，青酋既有罚处二弟之意，宜就机告于顺义处之。

黄酋之不直东虏，岂是忠心？彼盖亦欲效东虏所为，顺义所制不得肆，见东虏东掠西市，两利并获，故不平于心耳。渠去秋在云中亦曾明告顺义，言欲作贼。顺义答之云：“宣、大是我买卖地方，汝不可胡做，别处我亦不管。”观此，则其心岂不欲为东虏所为者耶？公所谕其来使，词严义正，足以尊朝廷之体，消逆乱之萌。须着落顺义处之，彼虽老，素为诸部所畏也。

鄙意初谓不必奏闻，后思其事关系颇重，似非诸公所能自了者。待计划已定，期于必遂，乃以上闻可也。然犬羊无信，惟利是趋。即经此处分，他日亦不能缚其手足。此后宜责令侦得东部约从消息，即飞报我知。在彼得阳明其心迹，在我得阴为之备。即今秋土蛮纠众犯辽，其中亦有西虏。幸贾大同、高山西于贡市时，得此消息，走报于我，即夙儆该镇，预为之备。故虏虽众，而在我无失。比者，宁前虏原不多，而在我反有损折，此其豫与不豫相远矣。近得郑公书，只云青酋部众东犯之事，未审虚的。此言过矣。夫虏，犬羊也，能保其不变乎？蓟镇属夷，岁岁入贡，亦岁岁作贼，辽人不能归咎于蓟镇，岂能责望于宣、大乎？夷情多变，惟在随宜审处之耳。






卷四 烈二王世家

永王慈照，烈帝次子；定王慈炯，烈帝三子；崇祯十年封，未之国。

甲申国变，闯贼入城，获二王于宫中，犹未变服。贼令行君臣礼，二王直立不肯，仅相对一揖；贼发伪将刘国能抚养。四月二十三日，贼与吴三桂战败，跄踉西走，或见挟太子暨二王俱去；又闻匿迹民间，未有的耗。弘光谥永王曰永悼王、定王曰定哀王。

先是甲申冬，有男子祝发为僧，法号大悲，自称先帝子定王；诣南都水西门小民主二家趺坐，命王二疾报兵马司肃驾来迎。事闻，诏都督蔡忠往勘。男子见忠，辞益倨傲；曰：“凡有官来，宜以礼见！”忠为屈膝，曲致诏意。男子坐马入；有旨：“戎政赵子龙、锦衣卫掌堂官冯可宗与蔡忠会讯中军都督府。”男子傲曰：“皇帝难做，非我所欲。今欲中兴，而庸庸弗任”；举弘光忌讳数节昌言之。且曰：“此何时，乃欲以荒淫坐致太平乎？我闻潞王贤明，人心依向，诸大臣宜奖成让德。不然，恐不能长据此座。”复牵引钱谦益、王铎二大臣，责以此事。讯者以其所供上闻，弘光复命九卿科道官会讯都城隍庙，事不果真。或曰；此有感时政、激失心而出此者。寻正法于市。

丁亥，复有所谓定王者，走浙于潜癸未进士俞文渊家。文渊藏之深处，而号召山泽诸残校起；曰：“此真先帝遗肉，前此百万欲为之死不可得。今乃当面失之！”因诧为龙凤之姿及夸神应诸状，远近颇欲就义；而为其仇人告变，地方官四出搜捕——所谓定王者，是日在姚志卓营中获免；文渊兄弟子侄共九人，一日遇害。

辛卯十一月，又有奸人出首定王于南直某寺中为僧，供是甲戌进士路迈所匿。定王出见清官，南面席地坐，云“吾高皇帝获元太孙买的里八剌，俱待以不死。今事已大定，我心灰死，但愿出世为僧；清主岂有反不见容之理？”语音慷慨。地方官递送至京，并逮路迈，抄洗其家。传闻于十二月二十四日定王遇害。又言定王至山东，路上有壮士十八骑破槛车，扶定王上马，奔逸而去；不知所之。

石匮书曰：国变后，四海人民之望太子、二王，不翅鹖旦之求明矣。乃王子明之在南都，使人欲认不能、欲哭不敢，是何生之不辰邪！因想当年蜀僧归骨，建文诸旧臣日请下狱；而吴亮痛哭，卒以身殉，而终不敢明言。其一种哽噎不平之气，与今日异耶、否邪？












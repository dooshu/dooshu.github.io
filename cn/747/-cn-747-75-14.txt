○华严四祖清凉国师像赞

朕观法界，旷阒无垠，应缘成事，允用虚根。清凉国师，体象启门，奄有法界，我祖聿尊。教融海岳，恩廓乾坤，首相二疏，拔擢幽昏。闲气斯来，拱承佛日，四海光凝，九州庆溢。敞今仙门，夺古贤席，大手名曹，横经请益。仍师巨休，保余遐历，爰抒颖毫，式扬茂实。真空罔尽，机就而驾，白月虚秋，清风适夏。妙有不迁，缘息而化，邈尔羽仪，焕乎精舍。








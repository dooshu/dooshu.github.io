○射宫试贡士赋（以试之射宫考艺观德为韵）

古者先择艺之科，尽得贤之意；以诸侯益禄之选，用男子悬弧之事。礼容斯作，皆专正鹄之能；艺实不同，故有射宫之试。於是英髦毕集，弓矢皆持；望其审固，定以妍媸。验体正心平之方，取其类者；设周旋进退之度，用以观之。苟三侯之不失，在五善而奚疑？当其立德有容，凝神多暇；弦开而满月初生，箭发而飞星共借。推高於众人之上，所谓简能；定准於百中之先，斯为善射。始则干时上国，贡艺泽宫；念登科之有望，冀舍矢而成功。蕴破的之心，每期於度内；致穿杨之用，终在於彀中。是故节以采蘩之诗，尊於在公之道；谓得失之可验，故否臧而尽考。为仁在我，助祭之事固宜；有庆於君，益地之期可保。今也时在推公，人皆献艺；思呈妍於揖让之表，愿骋志於操张之际。动而有节，君子之争不为；发必循声，长者之容是继。必以蕴才思妙，用古为难。则当追轩后弦木之功，於是取验；法仲由执弓之道，庶或可观。然後以射为规，以仁为则；冀大道必公於取，希有司不愆其职。夫如是，则天下蕴艺之徒，莫不望君门而效德。


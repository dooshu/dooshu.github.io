29　設險以守國證史　思患而豫防證史


下陽舉而虢亡，左傳僖公二年〔一〕。虎牢城而鄭懼，襄公二年〔二〕。西河失而魏蹙，大峴度而燕危，故曰：「設險以守其國。」狄患攘而民怨結，宗藩弱而戚黨顓，柄臣揃而宦寺恣，寇叛平而方鎮彊，故曰：「思患而豫防之。」

【全云】姜維棄漢、樂諸城〔三〕，而魏得平行入蜀；梁武帝不守采石，而臺城坐困；周德威失榆關，而契丹取營、平；金人過獨松，而笑宋之無備，一也。

【元圻案】史記商君列傳：「魏惠王兵數破於齊、秦，國内空，日以削，恐，乃使使割河西之地獻於秦以和。而魏遂去安邑，徙都大梁。」〇晉書載記慕容超傳：「劉裕帥師將討之，超引見群臣，議拒王師。公孫五樓曰：『吴兵輕果，所利在戰，宜據大峴，使不得入。』超不從。王師次東莞，超遣步騎五萬，進據臨朐。俄而王師度峴，超懼。」〇顧祖禹讀史方輿紀要山東一：「穆陵關，在青州府臨朐縣東南百有五里大峴山上，一名破車峴，其左右有長城、書案二嶺，峻狹，僅容一軌，故爲齊南天險。」〇周宣王服犬戎，平淮夷，北伐玁狁，南征蠻荆，以成中興之功。其後敗於姜氏之戎。料民太原，不納仲山甫之諫，於是沔水、祈父、白駒、黄鳥、我行其野諸篇怨刺興矣。〇漢景帝時，晁錯創削地之議，以致七國之叛，誅夷削奪，宗室日微。至武帝時，齊以有罪除，淮南、衡山以謀反誅。觀中山靖王聞樂之對，知景、武二帝之於一本亦少恩矣。其後田蚡驕侈於元鼎之間，諸霍恣肆於元鳳之際，至王氏顓政，而漢祚中移，戚黨之禍烈焉。〇後漢和帝用鉤盾令鄭衆誅竇憲，而宦豎始封侯。順帝以中黄門孫程等定策繼統，誅閻顯，而宦官侯者十九人。桓帝以中常侍單超等誅梁冀，而侯者五人。至靈帝時，中常侍曹節等擅殺三公，張讓等劫遷太后，漢遂以亡。〇唐代宗時，成德李寶臣、魏博田承嗣、相衞薛嵩、盧龍李懷僊，收安史餘黨，各擁勁卒數萬，治兵完城，自署將吏，不供貢賦，與山南東道梁崇義、李正己皆結爲昏姻，互相表裏。朝廷專事姑息，不能復制。

〔一〕「二年」，原作「二十五年」，據中華本春秋左傳注僖公二年改。

〔二〕「二年」，原作「二十九年」，據中華本春秋左傳注襄公二年改。

〔三〕「棄」，原作「守」，據清嘉慶本改。






刘鉴


鉴字清叟，号立雪，江西人。不第。宋亡隐处，年逾七十而终。有立雪稿，不传。

贺新郎

贺臞翁倅生曾孙

曾作莺迁贺。道玉皇、久敕薇垣，分君星颗。只待好年好时日，约束东风吹堕。到今日、看来真个。恰好丁年翁七十，五云间、太乙吹藜火。青一点，杉溪左。

太翁阴骘天来大。后隆山、层一层高，层层突过。簪绂蝉聊孙又子，眼里人家谁那。算只有、臞翁恁么。孙陆机云翁卫武，便履声、毡复尚书坐。拚几许，犀钱果。

满江红

上元呈徐静观

袅袅春幡，恰十日、又逢元夕。人正在、景清堂上，金樽娱客。蜡炬红摇花外竹，宝香清透梅边石。听儿童、父老说青原，东风国。

平易政，人皆悦。真实念，天知得。想旌旗一路，又添春色。满眼变成金色界，举头身近琼楼月。问明年、何处著鳌山，蓬莱北。








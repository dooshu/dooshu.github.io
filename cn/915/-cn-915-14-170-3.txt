◇妙法莲华经添品序

《妙法莲华经》者，破二明一之指归也。降神五浊，宏道三乘。权智不思，大悲难极。先设化城之迹，後示髻珠之本。车虽有异，雨实无差。记以正觉之名，许以真子之位。同入法性，归之于此。晋敦煌沙门竺法护，于晋武之世，译《正法华》。後秦姚兴，更请罗什，译《妙法莲华》。改详二译，定非一本。护似多罗之叶，什似龟兹之文，余检经藏，备见二本。多罗则与《正法》符会，龟兹则共《妙法》允同。护叶尚有所遗，什文宁无其漏？而护所阙者，普门品偈也。什所阙者，药草喻品之半，富楼那及法师等二品之初，提婆达多品普门品偈也。什又移嘱累在药王之前，二本陀罗尼并置普门之後，其间异同，言不能极。窃见提婆达多及普门品偈，先贤续出，补阙流行，余景仰遗风，宪章成范。大隋仁寿元年辛酉之岁，因普曜寺沙门上行所请，遂共三藏崛多笈多二法师，于大兴善寺重勘天竺多罗叶本。富楼那及法师等二品之初勘本，犹阙药草喻品，更益其半。提婆达多通入塔品。陀罗尼次神力之後，嘱累还结其终。字句差殊，颇以改正。倘有披寻，幸勿疑惑。虽千万亿偈，妙义难尽，而二十七品本文且具。所愿四辨梵词，遍神州之域；一乘秘教，悟像运之机。聊记翻译，序之云尔。（《释藏》盖一，又《开元释教录》）


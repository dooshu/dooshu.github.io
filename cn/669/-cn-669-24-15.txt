15　卞莊子管莊子館莊子


陳軫傳「卞莊子刺虎」，戰國策作「管莊子」，索隱引戰國策作「館莊子」，「館，謂逆旅舍，其人字莊子」。

【何云】論語稱「卞莊子之勇」，索隱所引或傳寫之誤，而注者又妄爲之説歟？

【元圻案】史記陳軫傳：「惠王曰：『今韓、魏相攻，或謂寡人救之便，或曰勿救便，願子爲寡人計之。』陳軫對曰：『亦嘗有以夫卞莊子刺虎聞於王者乎？莊子欲刺虎，館豎子止之曰：「兩虎方且食牛，食甘必争，争則必鬭，鬭則大者傷，小者死。從傷而刺之，一舉必有雙虎之名。」卞莊子以爲然。』」〇戰國策三：「陳軫謂楚王曰『王不聞夫管與之説乎？有兩虎諍人而鬭，管莊子將刺之，管與止之曰』云云。」蓋以「管與」而并誤以「卞莊子」爲「管莊子」，索隱又誤「管」爲「館」也。






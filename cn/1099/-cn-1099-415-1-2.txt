○宗藩要疏 【 宗藩】

為摘舉宗藩二要以重天潢事、臣聞　帝王同民心而出治道、凡四海九州之情、無所不體、而尤當體宗室之情、帝王興教化以善風俗、凡四海九州之教、無所不及、而尤當重宗室之教、乃今積習流弊、勢極則窮、有不得不變者二事焉、臣請分欵詳陳、伏乞敕下該部、查訪施行、

一曰嚴騙嚇之禁、夫宗室偽濫、全在報生之時、或花妄、為嫡生、或以女而易子、或以殤而冒存、買囑收婆、要結隣佑、往實有之、自五宗嚴同保之結。而朦朧有連坐之法。報生來歷。大都巳真生其言直捷足省請名請封件件甘結查勘之費既真矣豈有兒真而請名偽者乎豈有名真而請封偽者乎自奉宗藩要例之後。名封查駁。久巳從寬。而臣又立限單填格之法。凡經查駁衙門。過三日者提吏。即臣衙門、亦有需索常例、臣嚴行禁約、犯者重懲、在外刁難諸弊、亦稍稍革矣、惟是走京遊棍、指稱打點名色、要索宗室錢財、甚者定為銀數、沿為舊規、如郡王請名請封。動以千計。三將軍以五百計。三中尉以三百計。夫宗室本不出戶庭之人。而遊棍者積年鬼蜮之雄也。財貨誆收。未必為人出力。騙嚇不遂。卻能倚法為奸。幾會見京師某衙門聽囑。某吏胥受財耶。憑誰說耳。寧化王新薨、臣往吊奠、王六子、長者二十歲矣、尚未有名、向臣仰天痛哭曰、請名十五年、費銀千餘兩部文未到、猶然乳名、時在次各府宗室百十餘人、皆稱本王有于六人、五為李妃所出、闔鎮軍民、無不共知、止以寫辦之人、差錯入府月日、又遊棍恐嚇、稱說立案不行、以此躭延歲月、六子俱未得名、嗟夫、父為王。母為妃。其子請名十五年不得、臣竊痛之。此等奸徒。外指王府科以騙宗人。內空囑吏胥以撞太歲。有題准止一人而勘合私添三兩人者宗室謂得名矣。及至請封。則曰堂稿無名。有同胞之兄巳給誥命矣。其弟請封。則曰母封不對。經管教授。既非明白之官。造冊書供。卒多苟且之役。宗室名字又皆難辯之文愚宗不識事體。貧宗又無錢財。衙閒猾胥。往往舞文詐錯。致使查駁。弊孔多端。本難悉舉。行查之例。豈可不嚴。臣以為一切名封。既經親王與臣衙門會題矣。如有假濫。罪坐親王與臣。春季行查。夏季尚不咨覆。罪坐亦臣。若春季無礙宗室若干位應得名封。而夏季勘合不到。夏季行查咨部若干位。應得題覆。而秋季勘合不到者。許臣每季咨催。應請名封宗室。但有仍憑遊棍。指稱打點。誆錢到京。自行花費。誣騙吏書者。許五城嚴挐除。本犯依律究遣外本宗既巳託人行賄。必有違礙情由不准名封。題請立案。仍乞敕下禮部定一格眼照單。發臣衙門。分發各府。凡宗室初生。即於第一格填云。某郡王某妃某妾於某年某月某日生第一子。收婆某人。隣佑某人。五宗某人名押。長史印押。第二格本府查無違礙。知府印押。第三格布政司查無違礙。左布政使印押。第四格都察院查無違礙臣印押。仍出各保結。然後具題。至於請名請封選婚不須保結。將照單以次填寫。印押如前。釘為一冊。即隨本揭咨送禮部查明。題覆之後。所有照單。即同勘合發臣衙門。除勘合發布政司外。其照單付郡王、或管理府事收掌、但有損失改洗者、參奏處分、如此、則稽查既嚴、可革假濫之弊、題覆既早、難容騙索之奸矣、

二曰重輔導之臣、臣聞漸摩之久、習與性成、世祿之家、鮮充由禮、今民間子弟、齠齓童蒙、未嘗不擇良師、而况　帝王之苗裔、貴倨之氣習、苟無禮義以養其心、又難束縛以麗於法、肄無所忌、民何以堪、夫董賈漢世名儒。皆為王相。我朝家法。遠過漢時。而輔導之選。甚為疏濶。何者、親王長史、主一藩之外政者也、王之善惡、付託此官。諸郡王、三將軍中尉、二主二君之名封婚祿、憑結此官。審理掌一藩之刑名者也。六所軍民詞訟聽决於此官。教授以訓迪王。與一府之名封取定於此官。其責任不為輕矣。乃以有司之不肖者為王官。而能以善道教王者乎。臣昨考察王官、僅有長史李賦直年力正強、慷慨曉大義、其餘苟且恣睢、甘心自棄之念、甚於為有司時、而偃蹇龍鍾、率居其半、相沿推陞王官、號為劣處、每用操持有玷、才幹無為之人、以充是任、不知起自何年。至今遂為定例。臣從來竊所不平。而目覩尤為慨歎。或曰選司不主降黜不肖者何以處之。臣竊謂即使若曹萬無所付。亦不以王府為溝壑。况撫按論効方面有司、疏下、考功、未嘗不隨時降黜、即文選不降黜、而考功不能降黜乎、撫按於州縣佐領教官、未嘗不隨時拿問罷斥、不待參劾、豈以吏部之權。而不能處若曹乎。劣考到部、文選抄付考功案呈具題、才幹無為者、量行降調操持有玷者、即與除名、至於襍職卑官。無可降調。留之無所用。去之不足恤者。量與致仕。庶懲創嚴而居官知慎、不肖去而仕路亦清、吏部可省大察疏摺之多。而本官亦免到任即黜之苦矣。或曰王可無官乎、王官可以賢者處乎、臣竊謂之、不肖處以王官。王官不陞有司。此二者曾有題請事例乎。夫王官比王親孰親孰疏。長史審理教授。比布政使孰大孰小。今王親夫人郡君以下不禁京官。郡君夫人以上仕終布政。近者董樾徐聯芳供職潞府。亦陞兩司。何獨長史等官禁錮終身不陞有司乎且教官缺少人多。每憂壅滯。此法若行以無用之人為有用之人以無用之官為有用之官矣若將天下王府長史審理紀善等官。以年力精壯。學行俱優。而才不堪繁劇者陞之。果於藩封大有建白。仍從撫按保舉。不妨推陞府州縣正官。如果漸著賢能。一體推陞方面。教授品官。難以新除。亦選年力精壯。學行俱擾者陞之。果於宗室輔導約束。顯有成效。亦從撫按保舉。推陞有司正官。以上各官。俱與有司一例考察。薦獎戒劾至於　王府宗室各有多寡。如河中王府世世一人、並無宗室、教授雖設、無所事事、慶成王府宗室二千餘位。教授常例。歲得十金。繁簡不同。似難槩選。今後除授王官。先將各府宗室多寡。管理易難。行布政司造冊報部。斟酌年力才幹。分別選陞。如此。則王官既重。而宗教自嚴。仕禁既開。而人心日奮矣。


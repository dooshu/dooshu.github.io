○苏州刺史谢上表

臣某言：伏奉十一月七日恩敕，授臣持节苏州诸军事守苏州刺史，以今月六日到州上讫。臣绩用无闻，宠章非次，恩崇效浅，任过忧深，承命震惶，不知所措，臣某中谢。伏惟睿圣文武皇帝陛下道符乾元，功配坤德，盛明参於两曜，休烈冠於百王，覆帱群生，忧勤庶政。至於物人长吏，简在宸衷，然後明视达聪，奖劳惩过，俗臻寿域，垓靡穷人。是以列郡庶尹，莫不甘於陨首，以答元造。臣艺术非工，吏能罕立，累困过幸，尝忝官荣。所历衢、婺两州，皆屡荒残之後，侵渔稍息，是朝廷法令之明，饥馑不生，属年岁丰稔之运。绩无异等，恩被殊私，累贪天功，以窃身宠。况东吴繁剧，首冠江淮，自非良能，岂可妄处？受任逾重，兢惭失图，独不汰侈於法程，晏安於寝食，誓刻肌骨，用申涓毫。无任受恩惭惧之至。


槎轩记

槎浮木也予尝客淞江之上濵江之木当秋为大风所摧折者随波而流顾而有感因以名所居之轩及逰京师翰林学士金华宋公为篆二大字自是或仕或退东西旅寓所至輙扁扵室今年春自城南徙夏侯里第复以揭于南轩客有过而疑者乃谓之曰子不观夫槎乎众槎之流同寄于水也而洄薄荡汨或沦扵泥沙或栖扵洲渚或为渔樵之所薪或为虫螘之所蠧或乗洪涛东入于海茫洋浩汗莫得知其所极而亦有一槎焉或沉或浮或泛或止方此倏彼而不可期者水实使之也然槎虽寄扵水而无求扵水水虽能使槎而无意扵槎其漂然而行泊然而滞随所遭水之势尔水盖未尝有爱恶扵槎槎亦不知有徳怨扵水也人之生而系命扵天者亦何异是哉夫林林而立者皆人也而有贵为王公有贱为舆有富有千驷有贫不能饱一箪亦有一人之身而始困终亨前兴后仆变迁无常而轇轕不齐者非天孰使之然天虽使之而岂有意哉磅礴絪緼厚薄随其所得与人漠然而人自不能违尔世之不安乎天者乃疲智力以营所欲悲失喜得而卒不知得失之不在已也非惑欤此予所以有感扵槎而取以名轩也且子又不观夫水与天乎其奔渟也随地形而成其旋运也乗气机而动二者犹不能自任而况槎与人乎若予天地间一槎也其行其止往者既知之矣来者吾何所计哉亦安乎天而已矣顾吾槎方止幸不为薪且蠧则是轩者其沦栖之地乎既对客遂书于壁以自厉洪武六年秋九月青邱退史记


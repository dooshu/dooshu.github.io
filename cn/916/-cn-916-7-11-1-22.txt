【和萧洗马子显古意诗六首】

贱妾思不堪。采桑渭城南。带减连枝绣。发乱凤凰□。（《类聚》或作簪。文苑同。《诗纪》云。一作簪。）花舞依长簿。（玉台作衣裳薄。）蛾（《类聚》或作鹅。《诗纪》云。一作鹅。）飞爱绿（《类聚》或作渌。文苑云。一作渌。）潭。无由报君信。（玉台作此。《类聚》或同。）流涕向春蚕。（玉台新咏六。《类聚》三十二。又八十八作采桑诗。文苑英华二百四十。《乐府诗集》二十八作采桑。《诗纪》八十二作古意。）

妾本倡家女。出入魏王宫。既得承雕辇。亦在更衣中。莲花衔青雀。宝粟钿金虫。犹言不得意。流涕忆辽东。（○玉台新咏六。《诗纪》八十二作古意。）

春草可揽（玉台作拢可。）结。妾心正断绝。绿鬓愁中改。红颜啼里灭。非独泪成珠。亦见珠成血。愿为飞鹊（《诗纪》云。一作双鹄。）镜。翩翩照离别。（○玉台新咏六。《类聚》三十二。《诗纪》八十二作古意。）

何处报君书。陇右五歧路。泪研兔枝墨。笔染鹅毛素。碧浮孟渚水。香下洞庭路。应归遂不归。芳春空掷度。（○玉台新咏六。《诗纪》八十二作古意。）

妾家横塘北。发艳小长干。（《类聚》作安。）花钗玉腕（《类聚》作宛。《诗纪》同。）转。珠绳金络丸。（《类聚》作纨。《诗纪》云。又注。一作凡。）幂ャ悬丹（玉台作青。《诗纪》云。一作青。）凤。逶迤摇白团。谁堪久（《类聚》作分。《诗纪》同。）见此。含恨不相看。（《类聚》作能言。《诗纪》同。又注。一作谁堪久见此。含恨不相看。○玉台新咏六。《类聚》十八。《诗纪》十八。《诗纪》八十二作古意。）

匈奴数欲尽。仆在玉门关。莲花穿剑锷。秋月掩刀环。春机思（玉台作鸣。文苑同。《诗纪》云。一作鸣。）窈窕。夏鸟鸣（玉台作思。《诗纪》云。一作思。文苑作木思。注云。一作鸟鸣。）绵蛮。中人坐相望。狂夫终未（《类聚》作不。文苑同。）还。（○玉台新咏六。《类聚》五十九。文苑英华二百五。《诗纪》八十二作古意。）


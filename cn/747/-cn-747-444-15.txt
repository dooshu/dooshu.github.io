○为田神玉谢赐钱供兄葬事表

臣神玉言：伏奉手诏，兼奉敕牒，赐钱五千贯文，给臣亡兄神功葬事用，拜手感恩，阖门悲戴，臣某中谢。臣兄始终效节，存殁衔恩，智悼在堂，已加朝礼。滕公居室，又荷天慈。锡其九府之钱，宠以重泉之路。多逾千万荣冠一时。去病饰终，空陈元甲；孔光送往，薄赐黄金。在臣私门，宠极前古。但尽哀号之礼，宁忧窀穸之仪。臣无任感戴悲跃之至！


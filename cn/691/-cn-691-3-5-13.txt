◎雷震卖豚人

嘉庆年间，永春州有卖小豚者。至一孤村，有妇人以二金买两豚。已付金，忽闻儿啼声，入室抱儿出。卖豚者径去，妇追呼曰："若取我二金，奈何不与我豚？"其人佯答曰："豚两头欲卖四金，二金不卖也。"举步如飞。妇追不及，路侧有水碓，即其小姑视舂。妇置儿于碓室，复追之。小姑方筛米，闻言未及投抱，儿爬至碓下，舂如泥。须臾，小姑回视。见残骸委弃狼藉，惊悼欲绝，哭曰："我何以见吾嫂哉？"遂解绳自缢。嫂还，方叹恨财物两失，忽见儿死碓下，小姑悬梁上。蓦地不知其山。亦缢于碓室。卖豚者行未数里，白日无云为迅雷震死矣。


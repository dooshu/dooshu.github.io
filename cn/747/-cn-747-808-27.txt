○题东汉传後

儒衣而武弁也，人望而畏之。是威其德也，必有操戈待之者矣。君子救时虽切，亦必相时度力，以致其用，不可则静而镇之，以道训服。苟厉锋气，果於击搏，道不能化，力不能制，是将济时重困。故元礼之徒，终致钩党之祸。至於张俭，又不能引决区区之身。虽残坏天下，何裨於吾道哉？陈太邱之容众，郭有道之诱人，其意未尝沮物，而彼亦不厚其毒，利害可见矣。且猛挚不革其暴，麟不足以为仁也。恶鸟不息其鸣，凤不足以为瑞也。况彼二三子，甘逞於权豪呶呶，以至大乱。惟据正而能屈已者，庶可与权。








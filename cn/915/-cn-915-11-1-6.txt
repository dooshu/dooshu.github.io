◇即位告祭天地祝文（天兴元年）

皇帝臣，敢用玄牡昭告于皇天后土之灵。上天降命，乃眷我祖宗，世王幽都。以不德，纂戎前绪，思宁黎元，龚行天罚。殪刘显，屠卫辰，平慕容，定中夏。群下劝进，谓宜正位居尊，以副天人之望。以天时人谋，不可久替，谨命礼官择吉日，受皇帝玺绶。惟神其丕祚于魏室，永绥四方。（《魏书·礼志》一）


◇许江阳王继助祭令（熙平二年七月）

《议亲律》注云：「非唯当世之属籍，历谓先帝之五世。」此乃明亲亲之义笃，骨肉之恩重。尚书以远及诸孙，太广致疑。百寮助祭，可得言狭也！祖庙未毁，曾玄不预坛堂之敬，便是宗人之昵，反外于附庸，王族之近，更疏于群辟。先朝旧仪，草创未定，刊制律宪，垂之不朽。琰之援椐，甚允情理。可依所执。（《魏书·礼志》二，又见《通典》五十一。）


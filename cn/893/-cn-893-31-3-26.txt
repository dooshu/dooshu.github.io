采石矶吊李太白





王叔承


插江采石三千尺，何处苍苔酣李白。乘风夜上金陵船，宫锦袍明浪花赤。天子将袍覆酒仙，沉香亭下百花前。幸臣脱靴紫貂耻，贵妃捧砚青娥怜。词成投笔六宫羡，教坊回首新声传。一斗百篇犹未半，零落《风》《骚》走江汉。夜郎逐客浔阳囚，一片青山魂烂熳。山头问月呼苍旻，笑傲万古空无人。古人既往君亦去，杯中旧月年年新。古今一明月，大化同精灵。人间传羽蜕，天上悬才名。椒浆酌君还自倾，钓矶采采如飞鲸。安知太白不在此，江东忽见长庚星。采石矶吊李太白梁辰鱼停桡矶下奠椒觞，草木犹闻翰墨香。飞燕已辞青琐闼，长鲸自上白云乡。他年有梦游天姥，此夕无魂到夜郎。西望长安漫惆怅，金銮春殿久荒凉。






○停兵部尚书王权官诏

王权昨差北朝国信使，坚不肯收接敕牒，兼有状推托事故，不遵朝命者。王权久在班行，众推夙旧，固晓为臣之节，宜遵事主之规，岂得才命乘轺，遽闻托故？莫有奉公之道，益彰慢事之心。若以道路迢远，则鸾阁之台臣亦往；若以筋骸衰减，即凤山之册礼才回。既黩宪纲，宜从殿黜，宜停见任，仍勒归私家。


○补泓战语

宋襄公伐郑，楚伐宋而救郑，与楚会泓战，既济未阵，司马子鱼请击之，公不以战，卒败而退。公羊氏以为文王之战，亦不过此。日休补其文曰：圣人制民，患其力不可禁也，设法以刑之。患刑之不可止也，用武以兵之。兵之既出也，民秉之为格杀，执之为攻残。故圣人施金鼓以节之，用羽旄以饰之，为狩以教之。自三代以降，春秋之时，礼乐之征弛，掩袭之弊广。穷其力者，譬角抵者争其胜负，并驱者竞其先後，胡为仁让哉？文王圣人之至也，虽以德化，未闻不兵而获者。然则伐犬夷，征密须，败耆国，伐崇侯虎，襄公始战齐而纳孝公，次及於泓，则云“不禽二毛，不以阻隘”。夫圣人之爱民也，班白不提挈。又云一夫不获其所，岂能区区於死地决其胜於人命哉？较其战也，文王不为也。噫！公羊氏违邱明之旨，为文王之战，亦不过於此，罪也。


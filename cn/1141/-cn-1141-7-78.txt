送沈绎堂（时由史馆出为大梁副使。）

其一
回飙振高树，城阙发微凉。
故人持节去，行行之大梁。
伊洛方横流，四野何汤汤。
徘徊三太息，岂辞征路长。
束发结华绶，梧桐生高冈。
煌煌丹凤姿，宁从鸿鹄翔。
逍遥聊放意，脂车褰我裳。

其二
夙昔频宴会，好音动京国。
握手众人中，抗言各努力。
落日下燕台，行云去不息。
一觞未及斟，忼慨泪沾臆。
双鹤鸣前林，烈风分羽翼。
振衣蹑嵩高，延颈睇北极。
拳拳复何言，但有加餐食。



陆游　小室

小室仅容膝，焚香观昨非。

出门宁有碍？知我正须希。

霜橘争棋乐，仙壶卖药归。

平生钓竿手，不解叩黄扉。

陆游

陆游　小室

地褊焚香室，窗昏酿雪天。

烂炊二龠饭，侧枕一肱眠。

身似婴儿日，家如太古年。

狸奴不执鼠，同我爱青毡。

陆游

陆游　小室

窗几穷幽致，图书发古香。

尺池鱼鱭鱭，拳石树苍苍。

老去身犹健，秋来日自长。

养生吾岂解，嬾或似嵇康。

陆游

陆游　小室

术浅难医忘，文疏不送穷。

诗囊逢厄运，药裹少新功。

小室香凝碧，明窗日射红。

邻翁来问疾，少话莫匆匆。

陆游


34　唐宋任將其權專分不同　柳氏家學録言貞觀任將


唐開元之任將，以久任而兆亂，其權顓也。我藝祖之任將，以久任而成功，其權分也。柳氏家學録謂貞觀故事，邊將連帥三年一易，收其兵權。然用得其人，御得其道，不在於數易也。

【集證】唐志「小説類」：「柳氏家學要録二卷，柳珵撰。」〇晁氏志：「家學要録一卷〔一〕。柳珵采其曾祖彦昭、祖芳、父冕家集所記累朝典章因革、時政得失〔二〕，著此録。」

【元圻案】宋錢若水陳禦敵安邊之策曰：「太祖朝制置最得其宜，以郭進在邢州，李漢超在關南，何繼筠在鎮定，賀惟忠在易州，李謙溥在隰州，姚内斌在慶州，董遵誨在通遠軍，王彦昇在原州，但授緣邊巡檢之名，不加行營部署之號，率皆十餘年不易其任。蓋位不高則朝廷易制，任不易則邊情盡知，所以十七年中，北邊西蕃不敢犯塞〔三〕。」

〔一〕「要」，原脱；「曾」，原脱，皆據四庫本郡齋讀書志卷三下小説類家學要録補。

〔二〕「要」，原脱；「曾」，原脱，皆據四庫本郡齋讀書志卷三下小説類家學要録補。

〔三〕「西蕃」，原作「西邊」，據中華本宋史卷二六六錢若水傳改。






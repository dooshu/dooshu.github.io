○设毛延寿自解语

帝见王嫱美，召毛延寿责之曰：“君欺我之甚也。”延寿曰：“臣以为宫中美者，可以乱人之国。臣欲宫中之美者，迁於胡庭。是臣使乱国之物，不逞於汉而移於胡也。昔闳夭献美女於纣而免西伯，齐遗女乐於鲁而孔子行，秦遗女乐於戎而间由余。是岂曰选其恶者遗之，美者留之邪？陛下以为美者，是能乱陛下之德也。臣欲去之，将静我而乱彼。陛下不以为美者，是不能乱我之德，安能乱彼谋哉？臣闻太上无乱，其次去乱，其次迁乱。今国家不能无乱，陛下不能去乱，臣为陛下迁乱耳。恶可以为美为彼得乎？”帝不能省。君子曰：“良画工也，孰诬其货哉？”


○瑞應龍馬頌 【 有序】

聖天子以仁聖大德、覆育四海、綏緝兆民、自蒞祚以來、　天心昭答、神靈協順、雨暘時若、年穀屢登、華夏蠻貊、罔不率俾、諸福之物、若麒麟騶虞、神龜白象、文犀赤豹、慶雲醴泉、甘露嘉禾芝艸、珍奇異產之屬、駢臻沓至、不可殫紀、乃永樂□子冬十月、山東諸誠縣民崔??又諒、以龍馬來獻、其色青蒼。肉騣隱起。背有奇文。交互錯綜。若帝??鱗然。赤鬣肉尾。麟臆鳳膺。敷腴潤澤。狀甚奇異。詢諸其民。云所居之地。有潭瀕海。深不可測。如覩天馬時有神物蜿蜒雲霧之中隱見潭上家有牝馬。恆牧于茲。勿一夕風雲驟作。遂產此馬。若有神靈撝呵光彩照耀。上燭霄漢。遠邇嗟異。咸曰此龍馬也。宜聞于朝。以彰　天庥。為千萬世太平之光。臣載稽往牒。以為有聖人在位、則龍馬隨方而至。所以彰明　聖德。表應太平今　聖德格天。和氣充周。禮樂明備。人文昭宣。萬方乂寧。海宇熙洽。而龍馬之至。適當新都告成之日。所以誕啟鴻圖。光昭景運。誠國家宗社萬萬年悠久之徵。臣以謭薄、忝職文字、每遇嘉禎、必有歌詠、以播揚盛美、傳于後世、况此異瑞、所應非常、豈可無述、故不辭蕪陋、謹為頌一篇、以獻、其辭曰、聖皇御天、統一華夏、靡遐弗歸、靡驁弗化、曰暘曰雨、時序罔愆、百穀蕃植、屢為豐年、和氣交敷、絪縕旁達、諸福駢臻、至無虛日、諸城之墟、近接海濱、有潭汪洋、澄澈奫淪、雲霧晦冥、雷電恍惚、蜿蜒上下、維此靈物、駪駪牝馬、來牧于茲、有龍覆之。孕此奇姿。變化翕張、瑞物斯育、肉騣礧磈、方瞳燁煜、匪鉄匪駰、匪驪匪黃、色合玄霧、實青而蒼、麟臆斑斑、背負奇文、縱橫參錯、如龍之鱗、蘭筋權奇、肉尾赤鬣、逸氣稜稜、超騰驍捷、維此上瑞、叶應昌期、龍馬之生、適符盛時、麒麟在郊、騶虞在囿、神龜游沼、龍馬在廄、維天降祥、豈虛其應、以隆寶祚、以昌景命、滎水獻圖、渥洼效瑞、　聖皇在位、龍馬斯至、　聖皇御統、道合乾剛、龍馬之來、寔應嘉祥、嘉祥薦臻、粵由　聖德、臣作歌詩、播于無極


○段干木庙记

陕之{艹丙}东有祠，署於道曰魏文侯师段干木庙。谨按史传，语文侯过其庐必式。吕览云：“秦攻{艹丙}，司马康以先生深谏其君。”又按《图经》云：“先生以原上草庐中，高枕而卧，秦遂解兵。”昔子贡救鲁，挟辩诈，扶危主，然後仅而获免。岂若先生靡劳师徒，旷然晏息，而国不加害，民受其赐。诚以德充气融，道义纯备者矣。贞观元年秋八月七日，将仕郎前守河南府伊阳县主簿范阳卢士牟，载想遐踪，愿志遗庙。铭曰，鼎河在南，中条在北。洪河横流，以纪魏国。天地淑灵，山泽粹精。惟公克生，为魏之桢。邻不加兵，民用舒宁。秦号虎狼，役厉重伤。毒螫断断，侵轶西强。瞻我仁人，沛然知方。以义以暴，以柔以刚。善师不阵，古称至德。先生晏然，婆娑偃息。蓬居草庐，是敬是式。比彼干戈，俄成礼则。士之生世，人爵为贵。功成不居，惟德之懿。士之避土，或蹈遐裔。公则靖民，以义为利。我行其野，祠宇岿然。播咏仁风，精诚若传。条山如砺，河水如带。先生之德，永永不昧。

张神安

神安，贞观中上大将军。


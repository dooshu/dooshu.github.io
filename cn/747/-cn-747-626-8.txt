○道州刺史谢上表

臣某言：臣去年十月十七日蒙恩授使持节道州诸军事守道州刺史。奉命星驰，不敢遑息，以今月七日到州上讫。祗宠自天，战无地。臣某诚兢诚感顿首顿首。臣谬以孱庸，早参朝序，再尘宪府，三践文昌，竟不能著称弥纶，赞肃纲纪。合行殿黜，翻蒙奖任。共至公之理，分子物之忧，自古审官，莫斯为重。臣才乏吏用，识昧政经，将何以克副圣心，抚宁遐俗？唯当勤宣皇化，虔奉彝章，苦节励精，少酬万一。臣无任受恩感激之至，谨奉表陈谢以闻。


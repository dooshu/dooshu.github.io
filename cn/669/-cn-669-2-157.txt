157　何晏不解易中七事　何晏談易係小子觀朵頤


張緒云「何平叔不解易中七事」，伏曼容云「何晏疑易中九事」。愚謂晏以老、莊談易，係小子觀朵頤，所不解者豈止七事哉！【原注】以義理解易，自王弼始，何晏非弼比也。清談亡晉，衍也，非弼也。范甯以王弼、何晏並言，過矣。

【何云】平叔自言不解易九事，見管輅别傳，皆陰陽之占。

【元圻案】南齊書張緒傳：「緒字思曼，吴郡吴人也。長於周易，見宗一時。常云：『何平叔所不解易中七事，諸卦中所有時義，是其一也。』」〇梁書伏曼容傳：「曼容，字公儀，平昌安丘人。少篤學，善老、易，倜儻好大言，常云：『何晏疑易中九事，以吾觀之，晏了不學也。』」〇三國志曹爽傳：「南陽何晏、鄧颺，明帝以其浮華，皆抑黜之。及爽秉政，乃復進敘，任爲腹心。晏等共分割洛陽、野王典農部桑田數百頃，及壞湯沐地以爲産業，承勢竊取官物。晏，何進孫也，少以才秀知名，好老、莊言，作道德論。」注：「晏，字平叔。」〇晉書范甯傳：「甯，字武子。時以浮虚相扇，儒雅日替，甯以爲其源始於王弼、何晏，二人之罪深於桀、紂，乃著論曰：『王、何蔑棄典文，不遵禮度，游辭浮説，波蕩後生，遂令仁義幽淪，儒雅蒙塵，禮壞樂崩，中原傾覆。古之所謂言僞而辯，行僻而堅，其斯人之徒歟！』」王衍傳：「衍，字夷甫。總角嘗造山濤，濤嗟嘆良久，既去，目而送之曰：『何物老嫗，生寧馨兒！然誤天下蒼生者，未必非此人也。』衍妙善玄言，唯談老、莊爲事，朝野翕然，謂之『一世龍門』矣。矜高浮誕，遂成風俗焉。累遷太尉。洛陽爲石勒所破，勒呼王公與語，衍因勸勒稱尊號。勒使人夜排墻填殺之。衍將死，顧而言曰：『嗚呼，吾曹雖不如古人，向若不祖尚浮虚，戮力以匡天下，猶可不至今日。』」






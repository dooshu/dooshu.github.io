卷三十二 道僧门

道士沈廷瑞，彬之子也。性坦率，一日，直造县宰之坐；宰方治讼而廷瑞至。宰戏之曰：“沈道士何时成道？”廷瑞应声曰：“何须问我道成时，紫府清都自有期。手握药苗人不识，体含仙骨俗争知！”宰惭。《江南野录》

吴崇岳，泉州人也。为龙兴观道士，辟谷多年。常登其宫松梢礼拜，据松枝可六七十尺。福建漕使周谓因请随行，抵于德化县。县治之东有古松一株，高八九十尺，上有鹤巢，乃命崇岳登之。宛若猿狖，容易直上，出鹤巢之外，端身飞步，手无攀援，就纤枝拜如平地。其松枝柔软，随步低昂，略无损处。周谓乃为诗赠云：“楮为冠子布为裳，吞得丹霞寿最长。混俗性灵常乐道，出尘风格早休粮。《枕中经》妙谁传与，《肘后方》新自写将。百尺松梢几飞步，鹤栖枝上礼虚皇。”太平兴国中诏入。《郡阁雅谈》

楚郎中失其名，宦游江东，泊金陵岸下。子弟辈游茅山，见一老僧住一小庵，谓诸子曰：“何所至此？”告以“因游赏林泉而来，日晚欲丐宿，可乎？”僧曰：“舍陋不可相容。此二三里有寺可宿。”因指诸子令往，抵寺，已暮矣。寺僧问谁指来，诸子曰：“山下老僧。”寺僧曰：“闻此有老僧甚久，未之见也。”凌晨往，则庵中已无人，惟松上有诗云：“数株松桧食不尽，一沼芰荷衣有余。刚被旁人相问讯，老僧今日又迁居。”《摭遗》

僧无梦尝在府畿村落中求化，手持大木牌，题诗二绝曰：“心为车兮身为轼，车动轼随何意息。交梨火枣是谁无，自是不为荆与棘。”“身为客兮心为主，主人和平客安堵。若还客主不康宁，精神必定随君去。”《翰府名谈》

景德中，日本僧照寂入贡，三司使丁晋公甚悦之。晋为言姑苏山水奇秀，照寂心爱而留，因止于吴门寺。其徒不愿从者遣数人归本国。后以黑金水瓶寄晋公，并诗曰：“提携三五载，日用不曾离。晓井斟残月，春炉释夜澌。鄱银难免侈，莱石易成亏。此器坚还实，寄公应可知。”《谈苑》

僧护国，江南人也。攻词翰，《题醴陵玉仙观》云：“白云至今凝不散，星坛松殿几千秋，往往笙歌生夜半。瀑布西行遇石桥，黄精采根还采苗。路逢一人擎一碗，茶花夜来风吹满。又言家住在东坡，白大相逢邀我过。南山石上有棋局，曾使樵人烂斧柯。”此篇绝佳，诗僧中不可得也。

大历末，禅僧玄览住荆州陟岵寺，道高风韵，人不可亲。章璪尝画松于斋壁，符载赞之，卫象咏之，亦一时四绝，览悉加垩焉。人问其故，曰：“无事疥吾壁也。”僧那即其甥，发瓦探鷇，坏墙薰鼠，览未尝责，弟子议论而布衣一食，亦不称之。或怪问之。乃题诗于竹曰：“大海从鱼跃，长空任鸟飞。”《古今诗话》

沙门贯休，锺陵人，精于笔札。荆州成中令问其笔札法，休曰：“此事须登坛可授，安可草草而言？”成令衔之，乃递于黔中。因为《病鹤诗》见意曰：“见说气清邪不入，不知尔病自何来！”同前

唐昭宗以钱武肃平董昌功拜镇东军节度使，自称吴越国王。贯休投诗曰：“贵逼身来不自由，几年勤苦蹈林丘。满堂花醉三千客，一剑霜寒十四州。莱子衣裳宫锦窄，谢公篇咏绮霞羞。他年名上凌烟阁，岂羡当时万户侯！”武肃爱其诗，遣谕令改为四十州，乃可相见。贯休性褊，答曰：“州亦难添，诗亦难改。闲云孤鹤，何天不可飞？”遂入蜀，以诗投孟知祥，诗云：“一瓶一钵垂垂老，万水千山得得来。”因号为得得和尚。《古今诗话》

温州雁荡山，自古图史不载。按西域书云：“诺矩罗居震旦东南大海际雁荡山芙蓉龙湫。”唐贯休作赞云：“雁荡经行云漠漠，龙湫宴坐雨濛濛。”此山南山有芙蓉峰，下有芙蓉驿，前瞰大海。山顶有大池，相传以为雁荡；有二潭，以为龙湫；又有经行台宴坐峰，皆以贯休诗得名也。[《梦溪笔谈》]

唐大兴善寺东廊之南，有僧不出院，转《法华经》三万七千部，夜常有貉子来听。长庆初，庭前有牡丹一朵合欢。僧幽之诗曰：“三万《莲经》三十春，平生不踏院门尘。”

杜牧之弱冠登第，再中制科。因与二三同年城南游览，至丈六寺，有禅僧拥褐坐，与之语，可佳，问杜姓名，具以对。又曰：“修何业？”旁人以累捷夸之。笑曰：“皆不知也。”牧之叹讶久之。作诗云：“家住城南杜曲旁，两枝仙桂一时芳。老僧都未知名姓，始觉空门气味长。”[《本事诗》]

蜀僧远国《伤蜀诗》曰：“乐极悲来数有涯，歌声才歇便兴嗟。牵羊废主寻倾国，逐鹿奸臣尽丧家。丹禁夜凉空锁月，后庭春老谩开花。两朝基业都成梦，林木苍苍噪暮鸦。”[《鉴戒录》卷五]

南方浮屠能诗者多矣，往往多不显其名。福州有一僧作诗百余篇，其中佳句有云：“虹收千嶂雨，潮展半江天。”又有诗云：“诗因试客分题僻，棋为饶人下子低。”不减于古人也。[《古今诗话》]

闽僧怀浚有诗二绝云：“家在闽山东复东，其中岁岁有花红。而今再到花红处，花在旧时红处红。”“家在闽山西复西，其中岁岁有莺啼。而今再到莺啼处，莺在旧时啼处啼。”人多诵之。[《北梦琐言》]

大历中，泽潞间有僧号普满，或歌或笑，言事多验。建中初，潞州佛寺题诗一首而去，诗曰：“此水连泾水，双珠血满川。青牛将赤虎，方号太平年。”此水，泚字；泾水，自泾川兵乱；双珠，滔泚也；青牛，兴元二年乙丑；赤虎，是岁改元，元年丙寅，是年贼平。[《太平广记》卷一百四十]

陈文惠赴端州，舣舟庐陵。有胡僧叩舷谓公曰：“虎目凤鼻猿身，平地不能为也。当有攀附然后有所食，位极卿相。”僧为诗一绝曰：“虎目猿身形最贵，须因攀附即升高。知公今向端溪去，助子清风泛怒涛。”公后登庸，乃吕申公所荐引。《青琐集》

庐山佛手岩在绝顶，李氏有国日，行因禅师居焉。李氏诏居栖贤寺。未几，一夕大雪，逃居旧隐。尝煮茶延僧，起托岩扉立化。余作偈曰：“前朝诏住栖贤寺，雪夜逃居岩石间。想见煮茶延客处，直缘生死不相关。”

东吴僧道潜，经临平作诗云：“风蒲猎猎弄轻柔，欲立蜻蜓不自由。五月临平山下路，藕花无数满汀洲。”东坡见之大称赏。及坡守徐，潜访之，馆于逍遥堂。士大夫欲识之。坡馔客罢，俱而来。坡遣一妓乞诗，诗曰：“寄语巫山窈窕娘，好将魂梦恼襄王。禅心已作沾泥絮，不逐春风上下狂。”一座大惊。然性偏，憎凡子，作诗云：“去岁春风上苑行，烂窥红紫厌平生。如今眼底无姚魏，浪蕊浮花懒问名。”士论少之。其作诗追法渊明，有逼真处。如曰“数声柔橹沧浪外，何处江村人夜归”是也。《冷斋夜话》

西湖僧清顺，怡然清苦，赋《十竹诗》：“城中寸土如寸金，幽轩种竹只十个。春风慎勿长儿孙，穿我阶前绿苔破。”《林下诗》云：“久服林下游，颇识林下趣。从渠绿阴繁，不碍清风度。闲来石上眠，落叶不知数。山鸟忽飞来，啼破幽寂处。”荆公爱之。

陈莹中谪合浦，以书抵余，为负《华严经》入岭，有偈曰：“大士游方兴尽回，家山风月绝纤埃。杖头多少闲田地，挑取《华严》入岭来。”余和之曰：“因法相逢一笑开，俯看人世过飞埃。湘南岭内休分别，圆寂光中共往来。”闻岭外大雪，作二偈寄之曰：“传闻岭外雪，压倒千年树。老儿拊手笑，有眼未曾睹。故应润物材，一洗瘴江雾。寄语牧牛人，莫教头角露。”又曰：“偏界不曾藏，处处光皎皎。开眼失踪由，都缘太分晓。园外忽生春，万瓦粲一笑。遥知忍冻人，未悟安心了。”静禅师渡溪为涨流所陷，童子掖至岸，坐沙石间，垂头如雨鹤。忽指溪作诗曰：“春天一夜雨滂沱，添得溪流意气多。刚把山僧推倒却，不知到海复如何？”后无疾而化。

余夜梦一道士，一奴负酒瓢随之。道士邀余坐茗坊，奴窃饮，瓢无有，乃笑。道士诟欲杖之。顾奴曰：“汝从觉范求诗。”曰：“难藏为香衅，易满坐遍小。开口所有竭，馋奴法当笑。”句句皆讥其褊，可怪也。

琏禅师工诗，舒王以其诗示欧公，公曰：“此道人肝脏馒头，是中无一点菜气。”仁庙留住净因禅院，作偈进乞还山林，曰：“千簇云山万壑流，闲身归老此峰头。殷勤愿祝如天寿，一炷清香满石楼。”又曰：“尧仁况是如天阔，乞与孤云自在飞。”

桂林僧景淳工诗，福老衲为余言，淳意苦而深，世不可遽解。如曰：“夜色中旬后，虚堂坐几更。隔溪猿乍叫，当槛月初生。”又曰：“后夜客来稀，幽斋独掩扉。月中无事立，草际一萤飞。”余时年方十六七，心不然之。

筠溪快山有虎，有牧童为虎逐，牛捍护之，竟死。石门老衲文公为余言之，为作诗以讽含齿被发而不义者。然余徒能讽之，其能已之哉！颂曰：“快山山浅亦有虎，时时妥尾过行路。一竖地坐牧两牯，以捶捶地不知顾。虎搏竖如鹰搦兔，两牛来奔虎弃去。因往疴痒挨老树，牯则喘视同守护。虎竟不得此牧竖。竖虽不活牯无负。一村嚣传共鸣鼓，而虎已逃不知处。嗟乎异哉两大武，高谊可与贯高伍。今走仁义名好古，临事真情乃愧汝。此事可信文公语，为君落笔惊风雨。”并同前









○谒陵大赦文

祀之大者，莫尊於严享；德之至者，莫加於孝敬。故周庙颂《思文》之章，汉陵躬展事之礼。因心斯在，敢不肃祗。我国家应天受期，骏惠丕命，继武宗文之德，重熙累洽之盛，故以道高系表，首冠帝先。朕以眇身，获保鸿业。往属多难，时逢国屯，推戴神宗，纂复兴运，允迪前烈，载康兆人。此盖仗卿士之谋，叶人祗之赞，岂伊薄德，敢承天庥。

露往霜来，久积园陵之思；秋尝夏禘，聿思孝飨之诚。乃夏朔辰，祥芝产於太室；及秋吉日，珍木瑞於神宫。对越上灵，拜兹嘉贶。顷以秋稼未实，民役尚劳。每事害农，岂惟在予有咎之责；因亲设教，恐违先旨恤隐之方。今三时已和，百礼斯洽，崇牙宿设，万舞在庭。敬尔臣工，骏奔执豆，蠲洁为糦，明德惟馨。有来雍雍，载怀怵惕之思；至止肃肃，如闻叹息之声。降格有终，缠感罔极，瞻弓剑而莫及，捧镜奁而哽咽。始自桥岳，终奉梁山，紫气升於寿宫，甘露遍於陵树。白兔驯扰，瑞草呈祥。恭惟昭陵，载感王业，肆台小子，夙奉睿图。及斋戒虔诚，率祗祀典，圣容昭见，灵迹尤彰。每四方多虞，中国有事，虽升龙已远，而跃马如神。及配奠寿宫，亲闻抃跃，幽明合庆，今古未闻。盖皇天眷於我唐，神心昌於后嗣。延祚之祉，岂独在予一人；锡类之恩，宜广覃於四海。可大赦天下。

自开元十七年十一月二十二日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。自先天已来，有杂犯经移近处流人，并配隶碛西瓜州者，朕舍其旧恶，咸与惟新，并宜放还。其反逆缘坐长流及城奴，量移近处。编附为百姓，左降官量移近处，官人有亡官失爵齿力未衰者，量加收录。天下百姓无出今年地税之半，如已徵纳，听折来年。逋租悬调在百姓腹内者，一切放免。孝子顺孙，义夫节妇，旌表门闾，终身勿事。诸州侍老，百岁已上赐帛十段。九十已上赐五段，八十已上赐三段．献陵、昭陵、定陵官吏并管陵县官各别加一阶，陵户并放从良，终身洒扫陵寝。仍每陵侧近取百姓六乡，以供陵寝，永勿徭役。自古帝王贤臣将相陵墓，宜令所在州县致祭。内外文武官，三品已上加爵一等，四品已下各赐一阶。亚献皇太子鸿赐物二千匹，终献应王潭赐物一千匹，邠王守礼、宁王宪、薛王业各赐物八百匹，忠王浚、棣王洽、鄂王涓、荣王滉、光王涺等各赐物七百匹。中书门下赐物五百匹，开府王毛仲赐物三百匹。皇亲五等已上，诸亲三等已上，及文武百寮各赐物有差。

自古明王，因心以待人，曲已以施物，故休戚共而忧乐同也。中书门下丞相尚书开府三省大将军父并赐三品官，九卿三监十二卫监门羽林军五省长官三府尹大都督长史父各赠四品官，五品已上清官父各赠五品官。凡所赠官宜兼赠母邑号，俾夫群臣受荣，上延父母；先帝遗泽，下及幽冥。兴言及此，良多感叹。君臣一体，荣辱是同，龙蛇之歌，古今作戒。其唐元年两营立功官，三品已上与一子官，其四品已下选日优与进改，京兆府供顿县免今年地税。诸道战亡人家，仰州县存恤，不支济者量事赈济。诸军健儿别敕行人各赐勋两转。


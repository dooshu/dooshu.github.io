○送杨支使序

愈在京师时，尝闻当今藩翰之宾客惟宣州为多贤。与之游者二人：陇西李博、清河崔群。群与博之为人吾知之：道不行于主人，与之处者非其类，虽有享之以季氏之富，不一日留也。以群、博论之，凡在宣州之幕下者，虽不尽与之游，皆可信而得其为人矣。愈未尝至宣州，而乐颂其主人之贤者，以其取人信之也。今中丞之在朝，愈日侍言于门下，其来而镇兹土也，有问湖南之宾客者，愈曰：知其客可以信其主者，宣州也；知其主可以信其客者，湖南也。去年冬，奉诏为邑于阳山，然后得谒湖南之宾客于幕下，于是知前之信之也不失矣。及仪之之来也，闻其言而见其行，则向之所谓群与博者，吾何先后焉？仪之智足以造谋，材足以立事，忠足以勤上，惠足以存下，而又侈之以《诗》《书》六艺之学，先圣贤之德音，以成其文、以辅其质，宜乎从事于是府，而流声实于天朝也。夫乐道人之善以勤其归者，乃吾之心也；谓我为邑长于斯，而媚夫人云者，不知言者也。工乎诗者，歌以系之。


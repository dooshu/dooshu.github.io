○其二

敕。礼部郎中宇文临。吾外有辅臣，以匡大化；中有股肱，以总枢机。而发挥丝纶，参侍顾问，司我耳目，广予腹心，惟是柬求，擢居近密。以尔词赋清才，璋雅韵。抱孤贞以适性，竦端介以操持。处众流之中，不为自异；居慎独之际，克念无私。由是选自文昌，升於翰苑。尔宜一心以奉职，勤百虑以省躬。勿怠疏远，副吾恩顾。可守本官充翰林学士。


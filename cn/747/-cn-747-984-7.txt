○对权衡判

〈景造权衡，以百黍之重为一铢，以三两为一大两。所由科违令。诉云：“调律。”仰正断。〉

景职此权衡，性谐锺律，八音由兹遂播，五声从此克谐。掌类羲和，主同尹氏，锱铢无失於毫末，斤两匪差於黍累。颛顼火正，虞典铜衡，苟有罪（一作非）宜，诚合科结。况三两为一大两，未爽於通规；百黍以为一铢，颇合於古制。将科违令，事乃近於深文；诉以非辜，理亦宜从告免。


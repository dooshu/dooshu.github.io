卷八十一

<史部,诏令奏议类,奏议之属,历代名臣奏议>

钦定四库全书

历代名臣奏议卷八十一

明　杨士奇等　撰

经国

宋太宗太平兴国八年左拾遗田锡论军国要机朝廷大体疏曰臣伏念自忝谏垣今已周岁无一言可裨时政无一善上荅君恩盖以陛下文明无事可谏朝廷公共无事可言然尸禄旷官忧慙益切尽忠补过夙夜寜忘今辄以军国要机朝廷大体布在一疏上逹四聦伏乞陛下察而恕之容而用之臣所言军国要机者一朝廷大体者四今为陛下引谕而言之臣闻古先圣人牢笼天下弛张睿略舒卷人心使万人之心如一心四海之意如一意有若驭马又如铸金善驭者使之驰则驰使之止则止善铸者使之圆则圆使之方则方苟失其机又失其时则万人不一心四海不一意亦犹不善驭马不善铸金使之驰而不驰使之止而不止使之圆而不圆使之方而不方若是则危与乱虽未萌而不得不忧机与时虽未失而不得不惧故古人云居安思危又曰理不忘乱臣每念有唐之末天下分离中原土疆不过千里自先帝恢张皇业开辟天下平吴取蜀易如破竹唯河东遗孽终不能平洎陛下一举取之功名光大世宗先帝所不及也然自河东破後圣驾回旋诸军之心皆望赏赐四海之内亦俟霈恩岂谓陛下未覃赏捷之恩未行策勲之礼经今二载所谓踰时今北方之戎不来朝贡幽州孤垒未复封疆臣以国家兵甲之强朝廷物力之盛灭戎人甚易取幽州不难然自古制御蕃戎但在示之以威德示之以威者不穷兵黩武不劳人费财示之以德者比之如草菅容之若天地或来朝贡亦不阻其归怀或背驩盟亦不怒其侵叛臣伏虑陛下以幽州未取外患未平一旦又来扰边万乘复思再驾欲快圣意欲展睿谋虽举必成功动无遗筭然臣请陛下或展郊禋之礼或行封禅之仪因此赏河东之功因此示策勲之信人心懈怠者复悦军功劳苦者终酬帝泽滂沱物情通泰所谓陛下驾驭其意熔铸其心使之驰则驰使之止则止使之圆则圆使之方则方苟不以威信铸其心恩惠驭其意臣恐使之驰则止使之圆则方当是时陛下必念臣今日之言陛下必思臣今日之谏也此谓军国之要机一也又念交州未下战士无功春秋谓师老费财兵书曰顿兵挫锐臣闻圣人不务广於边鄙唯务广於德业武有七德陛下何不广之天生四夷陛下何须收之必若圣德日新皇风日远远夷自然入贡外域自然来降苟不来降又不入贡彼国自有灾疠彼人自罹凶荒尚书曰惟德动天又曰四夷来王周易曰圣人先天而天弗违天且弗违况四夷乎臣尝读韩诗外传言成王之时越裳来贡九译而至周公问其所以来其人曰天无迅风疾雨海不扬波三年矣意者中国殆有圣人盍往朝之昔太宗征辽魏徵苦谏及贞观太平之後天下州郡三百有六十羁縻之州有八百屯田置戍悉在外荒岂是一一加兵然後方来内附今陛下取交州何速况大国取交州谓之瘴海去者不习风土兵在彼中留滞颇久愿陛下且罢斯役暂息南征交州未平不足损陛下功业交州既得不足光陛下威声臣但以师老费财为可虑顿兵挫锐为可惜盖征讨之役费用非轻皆生民苦力之财悉诸国所供之赋乞陛下惜经费之用望陛下念征戍之劳此谓朝廷之大体一也臣尝读六典左右拾遗补阙掌供奉讽谏凡发令举事有不便於时不合於道者小则上封大则廷谏臣又读唐书见给事中得以封駮诏书封谓封还诏书而不行駮谓駮正诏书之所失又起居郎起居舍人得在天阶之下备书王者之言今来谏官寂无声影设使诏书有所失审制敕有不可行给事中不敢封还而不行不敢駮正其所失给谏既不敢违上旨遗补又不敢贡直言其次起居郎起居舍人人得立轩陛之间不得纪言动之事使圣朝好事或有所遗而不闻致陛下德音或有不知而不録加之御史不敢弹奏左右丞今尚阙员又中书舍人是陛下近臣司陛下诰命臣每於起居日但见其随班而进拜舞而回未尝见陛下召之与言未尝闻陛下访之以事臣虑其各有所见欲待问而方言各有所陈欲因便而方奏伏乞陛下或询访以事或宣召与言冀各尽其诚心求得观其器业又今三馆之中虽有集贤院书籍而无集贤院职官虽有秘书省职官而无秘书省图籍臣伏读去年九月十一日所降制敕条贯百官仍於朝堂习仪又委宪司申举此则陛下思复古道大振朝纲臣唯见所习者仪未见所举者职如职业各举则威仪自严君有君之威仪臣有臣之礼法何患百官不整肃何患庶政不允厘臣乞今後给事中得以封駮诏书起居郎起居舍人得以纪録言动御史得以弹奏谏官得以抗言左右丞得以纠辖台司中书舍人得以祗膺顾问中书舍人得备问则皇猷日新左右丞得辖台司则风宪益整谏官抗言则陛下闻所未闻知所未知御史弹奏则百僚震悚一人尊严起居郎起居舍人得在左右则盛事无遗国史大备给事中得以封駮则诏敕无误出政事无错行此朝廷之大体二也今天下一家海内万里四方所凑辇下骈阗万货所归京师富盛军营马监无不高严佛寺道宫悉皆壮丽陛下又新西苑复广御池池若汉之昆明囿若周之灵囿足以为陛下宴游之所足以为圣朝宏大之规唯尚书省是前代所营公宇低隘南宫二十四司不在其间六尚书无本厅诸郎官无廨宇至於九寺三监寄在内前廊下加以礼部无贡院试处非省垣每年试举人权就武成王庙非太平职司之制度非清朝文物之规仪乞陛下俟西苑毕功御池罢役重新省寺用列职官此则朝廷之大体三也臣又每於行路之次见有羁锢之囚荷以铁枷不觉自骇不知其人所犯何罪又不知其囚复是何人臣谨按刑统准狱官令枷杻各有短长钳链各有轻重制度尺寸并有刑书未见以铁为枷者也凡今州县欲笞一小罪絷一轻囚必详格文尽依典法奉国家所颁之律遵法寺所定之科以铁为枷事出法外伏乞陛下厘革此法免伤皇风昔唐太宗因看明堂图见人五臓皆系於背圣慈恻隐免人笞背况太平之时将刑措而不用至仁之主宜钦恤以居先此则朝廷之大体四也臣所言者要机乞陛下审而察之所举者大体乞陛下采而用之

真宗至道二年知扬州王禹偁论军国大政疏曰臣伏覩陛下即位赦书云所宜开谏诤之路拔茂异之材又奉御史台告报准诏命内外文武臣寮并许直言极谏此实陛下诞彰圣德广逹民情速致时雍追用古道之深旨抑亦宗社无疆之休军民莫大之幸也臣虽无闻谏则有素先皇帝时初拜右正言直史馆即日进端拱箴一篇又上御戎十事蒙先朝采纳擢陞纶阁判大理寺时抗疏论道安之罪执法雪徐铉之寃贬官商山咎实因此寻复召用叨尘谏垣又上李继迁便宜寝而不报俄忝内庭兼駮正亦尝改更宣命封还敕书虽无报於朝廷盖粗申於职业伏遇陛下钦奉顾命惟怀永图嗣位之初赦书既如彼听政之後诏命又如此臣苟有所见隐而不言上负先帝用人之心下孤明主求谏之意也伏以圣朝享国四十余年矣边鄙未甚寜人心未甚泰求利不已设官太多今陛下治之惟新救之在速臣伏虑书生执言有奏於陛下以为三年无改於父之道可谓孝矣此不知古今异制家国殊途者也假如帝尧既殂帝舜在位尧时有八元未进四凶未除舜乃流放举用善恶两分未闻後之人曰尧不及于舜也舜不孝于尧也伏惟陛下遏老生之常谈奋英主之独断则天下幸甚谨録军国大政奏事五条傥稍动於圣心庶大开於言路其一曰谨边防通盟好使辇运之民有所休息方今北有勍敌西有继迁敌人虽不犯边戍兵岂能减削继迁既未归命馈饷固难寝停关辅之民倒垂尤甚臣愚以为陛下即位之初当顺人心宜敕疆吏致书敌臣使逹彼主请寻旧好下诏赦继迁之罪复与夏台臣顷在翰林见继迁上表云乞取残破夏州以奉拓拔氏祭祀先帝虽有批荅只与鄜州节度缘继迁本是反侧之人岂肯束身归国所以诏令不行今陛下嗣统大振皇威亦恐继迁令人进奉因举前事彼必感恩此亦不战而屈人之师也如其不从则备御诛擒皆有方略且使天下百姓知陛下屈己而为人也或曰富国强兵不可示人以弱此乃夸虚名而忽大计者也其二曰减冗兵并冗吏使山泽之饶稍流於下伏以乾德开宝以来国家之事臣所目覩当时东未得浙江漳泉南未得荆湖交广朝廷财赋可谓未丰然而击江东备北境国用亦足兵威亦强其义安在所蓄之兵锐而不衆所用之将专而不疑故也自後尽取东南数国又平河东土地财赋可谓广矣而兵威不振国用转急其义安在所蓄之兵冗而不尽锐所用之将衆而不自专故也今诚能简锐卒去冗兵而委之以将帅用恩威法令以驾驭之资以天下财赋而曰兵不振用不丰未之有也臣愚以为陛下宜经制兵赋如开宝中则可以高枕而治矣至于引唐虞比三代者皆为空言臣所不敢臣又见开宝中设官至少何以验之臣本鲁人占籍济上未及第时常记只有刺史一人李谦溥是也司户一员今司门员外郎孙贲是也近及一年朝廷别不除吏当时未尝阙事自後始有团练推官一员今枢密直学士毕士安是也太平兴国中臣及第归乡有刺史陈延山通判阎暐副使阎彦远判官李廷推官柳宣兵马监押沈继明监酒税等又增四员曹官之外更益司理问其租税减于曩日也问其人民逃于昔时也一州既尔天下可知冗吏耗於上冗兵耗於下此所以尽取山泽之利而不能足也夫山泽之利与民共之自汉以来取为国用不可弃也然亦不可尽也今可谓尽矣何以知之只如茶法从古无税唐元和中以用兵齐蔡宰相王涯始建税茶之法唐史称是岁得钱四十万缗东师以济今则钱数百万矣民何以堪臣故曰减冗兵并冗吏使山泽之饶稍流於下者也其三曰艰难选举使入官不滥古者乡举里选为择人士君子行修于家学推于衆然後荐用登之于朝故从政而政和临民而民泰自三代涉两汉虽有沿革未尝有远去此道者也隋唐以来始有科试得人之盛与古为侔然自唐初终太祖之世科举未尝不难矣每岁进士不过三十人经学不过五十人重以周高祖之後外诸侯不得奏辟士大夫罕有资?故有终身不获一第没齿不获一官者先皇帝毓德王藩覩其如此临御之後不求备以取人舍短从长拔十得五在位将逾二纪登第亦近万人不无俊秀之才亦有容易而得如臣者容易中一人尔臣愚以为数百年之艰难故先帝济之以泛取二十载之霈泽陛下宜纠之以旧章伏望以举塲还有司如故事至于吏部铨择官材亦非帝王躬亲之事比来五品已下谓之旨授官今则幕职州县而已京官虽有选限多不施行太祖已来便殿引见用为常例以至先朝调选之徒多求侥幸或以哀鸣泣涕便获超资或以捷给山呼便陞京秩吏部官只若备员既无耻格之风渐多闒茸之吏臣愚以为宜以吏部还有司依格注拟其四曰沙汰僧尼使疲民无耗夫古者唯有四民治民者士也故受养於农工以造器用商以通货财皆不可阙也而兵不在其数盖周井田之法农即兵也有事则战无事则耕自秦以来以强兵定天下故战士不复农业矣是四民之外又生一民而为五也所以农益困然而执干戈卫社稷理不可去也但使帝王之道不得与三代同风汉明之後佛法流入中国度人修寺历代增加不蚕而衣不耕而食是五民之外又益一民而为六也故魏晋而下治道不及于两汉有唐大儒韩愈谏宪宗迎佛骨表云昔黄帝在位百年年一百十岁少昊在位八十年年二百岁颛帝在位七十九年年九十八岁帝喾在位七十年年百五十岁尧在位九十八年年百一十岁舜禹皆夀百余岁当时未有佛也是知古圣人不事佛以求福古圣人必排佛以救民假使天下有僧万人每日食米一升岁用绢一疋是至俭也而月有三千斛之费岁有一万缣之耗何况五七万辈哉而又富僧钜髠穷极口腹一斋之食一袭之衣贫民百家未能供给此辈既不能治民又不能力战不造器用不通货财而高堂邃宇丰衣饱食而已不曰民蠧而可得乎臣愚以为国家度人衆矣造寺多矣计其费耗何啻亿万先朝不豫舍施又多佛若有灵岂不蒙福事佛无效断可知矣陛下深监前王精求理本亟宜沙汰以厚生民若以嗣位之初未欲惊骇此辈且可一二十载不令度人不许修寺使自销【缺】渐而去之亦救弊之一端也其五曰亲大臣远小人使忠良謇谔之士知进而不疑奸憸倾巧之徒知退而有惧夫君为元首臣为股肱言同体也得其人则勿疑非其人则不用凡今天下言帝王之盛者岂不曰尧舜之道具在方册尧之时百姓不亲五品不逊契作司徒敷五教蛮夷猾夏寇贼奸宄咎繇作士明五刑伯夷典礼后夔典乐禹平水土益作虞官大哉尧之为君可谓委任责成而无疑矣或曰诚如是尧有何功德耶臣曰有知人任贤之德尔虽然尧之道去世辽远恐不可复臣以近事言之唯有唐之政可以损益而行焉臣读元和贤相裴垍传宪宗尝命垍铨品庶官垍奏曰天子择宰相宰相择诸司长官诸司长官自择僚属则上下不疑而政成矣以陛下之明择宰相数人犹时有非其人者况臣之不佞择数十人诸司长官常恐不逮若更令臣择庶官恐非致治之要当时识者以垍为知言伏望陛下远取帝尧近监唐室既得宰相用而不疑使宰相择诸司长官自取寮属则垂衣而治矣所谓忠良謇谔之士知进者也臣又闻古者刑人不在君侧语曰放郑声远佞人又曰浸润之譛肤受之愬不行焉可谓明也已矣是以周文王左右无可结袜者言皆贤也夫小人之徒巧言令色先意承旨事必害正心惟忌贤非圣帝明王不能深察臣又按旧制南班三品尚书方得登殿三班奉职卑贱可知或因遣使亦得陞殿惑乱天听?凟至尊无甚于此伏望陛下振举纪纲尊严视听在此时矣不可不思所谓奸憸倾巧之徒知退者也臣愚以为今日之所急在先议兵使衆寡得其宜措置得其道然後议吏使清浊殊涂品流不杂然後难选举以塞其原禁僧尼以去其耗自然国用足而王道行矣今若不去冗兵并冗吏不难选举不禁僧尼纵欲减人民之赋寛山泽之利其可得乎伏惟陛下承二圣之贻谋监千古之治道明比日月机先鬼神圣智所周不遗一物英断所及出于百王而又三事大臣受遗辅政岂容郎吏辄议国经盖以臣素被宠光常思报効有所贮蓄不敢缄藏臣又念诏书云言之而不用罪在朕躬求之而不言咎将谁执不胜大愿所以辄进狂瞽上干冕旒伏惟陛下践诏书之言则天下幸甚

仁宗时欧阳修上奏曰臣近准诏书许臣上书言事臣学识愚浅不能广引深远以明治乱之原谨采当今急务条为三弊五事以应诏书所求伏惟陛下裁择臣闻自古王者之治天下虽有忧勤之心而不知致治之要则心愈劳而事愈乖虽有纳谏之明而无力行之果断则言愈多而听愈惑故为人君者以细务而责人专大事而独断此致治之要术也纳一言而可用虽衆说不得以沮之此力行之果断也知此二者则天下无难治矣伏见国家自大兵一动中外骚然陛下思社稷之安危念兵民之疲弊四五年来圣心忧劳可谓至矣然而兵日益老贼日益强并九州之力讨一西戎小者尚无一人敢前今又北戎大者违盟而动其将何以御之从来所患者夷狄今夷狄叛矣所恶者盗贼今盗贼起矣所忧者水旱今水旱作矣所赖者民力今民力困矣所须者财用今财用乏矣陛下之心日忧於一日天下之势?危於一?此臣所谓用心虽劳不知求致治之要者也近年朝廷开发言路献计之士不下数千然而事绪转多枝梧不暇从前所采衆议纷纭至於临事谁策可用此臣所谓听言虽多不如力行之果断者也伏思圣心所甚忧而当今所甚阙者不过曰无兵也无将也无财用也无御戎之策也无可任之臣也此五者陛下忧其未有而臣谓今皆有之然陛下未得而用者未思其术也国家创业之初四方割据中国地狭兵民不多然尚能南取荆楚收伪唐定闽岭西平两蜀东下并潞北窥幽燕当时所用兵财将吏其数几何惟善用之故不觉其少何况今日承百年祖宗之业尽有天下之富强人衆物盛十倍国初故臣敢言有兵有将有财用有御戎之策有可任之臣然陛下皆不得而用者其故何哉由朝廷有三大弊故也何谓三弊一曰不慎号令二曰不明赏罚三曰不责功实此三弊因循於上则万事弛慢废坏於下臣闻号令者天子之威也赏罚者天子之权也若号令不信赏罚不当则天下不服故又须责臣下以功实然後号令不虚出赏罚不滥行是以慎号令明赏罚责功实此三者帝王之奇术也自古人君英雄如汉武帝聦明如唐太宗皆知用此三术而自执威权之柄故所求无不得所欲皆如意汉武好用兵则诛灭四夷立功万里以快其心欲求将则有卫霍之材以供其指使欲得贤士则有公孙董汲之徒以称其意唐太宗好用兵则诛突厥服辽东威振夷狄以逞其志欲求将则有李靖李积之徒入其驾驭欲得贤士则有房杜之徒在其左右此二帝者可谓所求无不得所欲皆如意无他术也惟能自执威权之柄耳伏惟陛下以圣明之姿超越二帝又尽有汉唐之天下然而欲御边则常患无兵欲破贼则常患无将欲赡军则常患无财用欲威服四夷则常患无策欲任贤使材则常患无人是所求皆不得所欲皆不如意其故无他由不用威权之术也自古帝王或为强臣所制或为小人所惑则威权不得出於己今朝无强臣之患旁无小人偏任之溺内外臣庶尊陛下如天爱陛下如父倾耳延首愿陛下之所为然何所惮而不为乎若一日赫然执威权以临之则万事皆办何患五者之无奈何为三弊之因循一事之不集臣请言三弊夫言多变则不信令频改则难从今出令之初不加详审行之未久寻又更张以不信之言行难从之令故每有处置之事州县知朝廷未是一定之命则官吏或相谓曰且未要行不久必须更改或曰备礼行下略与应破指挥旦夕之间果然又变至於将吏更易道路疲於送迎符牒纵横上下莫能遵守中外臣庶或闻而叹息或闻而窃笑叹息者有忧天下之心窃笑者有轻朝廷之意号令如此欲威天下其可得乎此不慎号令之弊也用人之术不过赏罚然赏及无功则恩不足劝罚失有罪则威无所惧虽有人不可用矣太祖时王全斌破蜀而归功不细矣犯法一贬十年不问是时方讨江南故黜全斌与诸将立法太祖神武英断所以能平定天下者其赏罚之法皆如此也昨关西用兵四五年矣大将以无功罢者依旧居官军中见无功者不妨得好官则诸将谁肯立功矣裨将畏懦逗留者皆当斩罪或暂贬而寻迁或不贬而依旧军中见有罪者不诛则诸将谁肯用命矣所谓赏不足劝威无所惧赏罚如此而欲用人其可得乎此不明赏罚之弊也自兵动以来处置之事不少然多有名而无实臣请略言其一二则其他可知数年以来点兵不絶诸路之民半为兵矣其间老弱病患短小怯懦者不可胜数也新集之兵所在教习追呼上下民不安居主教者非将领之材所教者无旗鼓之节往来州县愁叹嗷嗷既多是老病小怯之人又无训齐精练之法此有教兵之虚名而无训兵之实艺也诸路州军分造器械工作之际已劳民力辇运般送又苦道涂然而铁刃不刚筋胶不固长短大小多不中度造作之所但务充数而速了不计所用之不堪经历官司又无检责此有器械之虚名而无器械之实用也以草草之法教老怯之兵执钝折不堪之器械百战百败理在不疑临事而悮何可及乎故事无大小悉皆卤莾则不责功实之弊也臣故曰三弊因循於上则万事弛慢废坏於下万事不可尽言臣请言大者五事其一曰兵臣闻攻人以谋不以力用兵闘智不闘多前代用兵之人多者常败少者常胜汉王寻等以百万之兵遇光武九千人而败是多者败而少者胜也苻坚以百万之兵遇东晋二三万人而败是多者败而少者胜也曹操以三十万青州兵大败於吕布退而归许复以二万人破袁绍十四五万是用兵多则败少则胜之明验也况於夷狄尤难以力争只可以计取李靖破突厥於定襄只用三千人其後破颉利於隂山亦不过一万盖兵不在多能以计取尔故善用兵者以少为多不善用者虽多而愈少也为今计者添兵则耗国减兵则破贼今沿边之兵不下七八十万可谓多矣然训练不精又有老弱虚数则十人不当一人是七八十万之兵不当七八万人之用加又军无统制分散支离分多为寡兵法所忌此所谓不善用兵者虽多而愈少故常战而常败也臣愿陛下赫然奋威勅励诸将精加训练去其老弱七八十万中可得五十万数古人用兵以一当百今既未能但得以一当十则五十万精兵可当五百万兵之用此所谓善用兵者以少而为多古人所以少而常胜者以此也今不思实效但务添多耗国耗民积以年岁贼虽不至天下已困矣此一事也其二曰将臣又闻古语曰将相无种故或出於奴仆或出於军卒或出於盗贼惟能不次而用之乃为名将耳国家求将之意虽劳选将之路太狭今诏近臣举将而限以资品则英豪之士在下位者不可得矣试将材者限以弓马一夫之勇则智略万人之敌皆遗之矣山林奇杰之士召而至者以其贫贱而薄之不过与一主簿借职使其怏怏而去则古之屠钓饭牛之杰皆激怒而失之矣至於无人可用则寜用龙锺跛躄庸懦暗劣之徒皆授之兵柄天下三尺童子皆为朝廷危之前日澶渊之卒几为国家生事此可见也议者不知取将之无术但云当今之无将臣愿陛下革去旧弊奋然精求有贤豪之士不须限以下位有智略之人不必试以弓马有山林之杰不可薄其贫贱惟陛下能以非常之礼待人人臣亦将以非常之効报国此二事也其三曰财用臣又闻善治病者必医其受病之处善救弊者必寻其起弊之源今天下财用困乏其弊安在起於用兵而费大故也汉武好穷兵用尽累世之财当时勒兵单于台不过十八万尚能困其国力未若今日七八十万连四五年而不罢所以罄天地之所生竭万民之膏血而用不足也今虽有智者物不能增而计无所出矣惟有减冗卒之虚费练精兵而速战功成兵罢自然足矣今兵有可减之理无人敢当其事贼有速击之便无将敢奋其勇後时败事徒耗国而耗民此三事也其四曰御戎之策臣又闻兵法曰上兵伐谋其次伐交北人与朝廷通好仅四十年不敢妄动今一旦发其狂谋者其意何在盖见中国频为元昊所败故敢啓其贪心伺隙而动尔今若勅励诸将选兵秣马疾入西界但能痛败昊贼一阵则吾军大振而敌计沮矣此所谓上兵伐谋者也今詗事者皆知北人与西戎通谋欲并二国之力窥我河北陕西今若我能先击败其一国则敌势减半不能独举此兵法所谓伐交者也元昊地狭贼兵不多向来攻我传闻北人常有助兵今若敌人自有点集之谋而元昊骤然被击必求助於北人北人分兵助昊则可牵其南寇之力若不助昊则二国有隙自相疑贰此亦伐交之策也假令二国克期分路来寇我能先期大举则元昊仓皇自救不暇岂能与北人相为表里是破其素定之约乖其克日之期此兵法所谓亲而离之者亦伐交之策也元昊叛逆以来幸而屡胜常有轻视诸将之心今又见朝廷北忧勍敌方经营於河朔必谓我师不能西出今乘其骄怠正是疾驱急击之时此兵法所谓出其不意者此取胜之上策也前年西将有请出攻者当时贼气力方盛我兵未练朝廷尚许其出师况今元昊有可攻之势此不可失之时彼方幸吾忧河北而不虞我能西征出其不意此可攻之势也自四路分帅今已半年训练恩信兵已可用故近日屡奏小捷是我师渐振贼气渐衂此可攻之势也苟失其时而使二敌先来则吾无策矣臣愿陛下诏执事之臣熟议而行之此四事也其五曰可任之臣臣又闻仲尼曰十室之邑必有忠信况今文武列职徧於天下其间岂无材智之臣而陛下緫治万机之大既不暇尽识其人故不能躬自进贤而退不肖审官吏部三班之职但掌文簿差除而已又不敢越次进贤而退不肖是上自天子下至有司无一人得进贤而退不肖者所以贤愚混杂侥幸相容三载一迁更无旌别平居无事惟患太多而差遣不行一旦临事要人常患乏人使用自古任官之法无如今日之缪也今议者或谓举主转官为进贤犯罪黜责为退不肖此不知其弊之深也大凡善恶之人各以类聚故守亷慎者各举清干之人有赃污者各举贪浊之人好徇私者各举请求之人性庸暗者各举不才之人朝廷不问是非但见举主数足便与改官则清干者进矣贪浊者亦进矣请求者亦进矣不才者亦进矣混淆如此便可为进贤之法乎方今黜责官吏岂有澄清纠举之术哉惟犯赃之人因民论诉者乃能黜之耳夫能舞弄文法而求财贿者亦强黠之吏政事必由己出故虽诛剥豪民尚或不及贫弱至於不材之人不能主事衆胥羣吏共为奸欺则民无贫富一时受弊以此而言则赃吏与不材之人为害等耳今赃吏因自败者乃加黜责十不去其一二至於不材之人上下共知而不问寛缓容奸其弊如此便可为退不肖之法乎贤不肖既无别则宜乎设官虽多而无人可用也臣愿陛下明赏罚贵功实则材皆列於陛下之前矣臣故曰五者皆有然陛下不得而用者为有弊也三弊五事臣既已详言之矣惟陛下择之天下之务不过此也方今天文变於上地理逆於下人心怨於内四夷攻於外事势如此矣非是陛下迟疑寛缓之时惟愿为社稷生民留意

宝元元年天章阁待制庞籍论先正内而後正外疏曰臣伏自元昊背恩僭窃凶谋已露陛下忧恤边事博采羣议选将遣师动挂宸虑复闻减息宴乐专精思虑此乃宗庙之福天下之幸也陛下忧劳不已则羌戎小丑不足平也诚不可轻之易之耳当平静无事之时言事之臣尚赖陛下戒谨修省况逆虏已畔兵戎方兴此臣下尤当竭谋虑忘忌讳之秋也况臣孤蹇之迹上赖陛下明照奨擢获升近侍恨无才略仰报大恩苟有管穴之见敢不陈露夫欲建事功者在先正其内而後制其外也先正其内者在陛下专意而力行之臣愿陛下执恭俭严纪纲也荀子曰恭俭者备五兵又曰强本而节用则天下不能贫故当今之急无先於恭俭也陛下试令有司计财赋之入必曰耗於先朝之时也计费用之数必曰广於先朝之时也财赋日耗而费用日广则安能使府库丰积兵备足用也故愿陛下节之又节以备用兵之乏应不急之务一皆止息专以备边为念则功可立矣至於纲纪者其要在赏罚恩赏贵乎审当法令贵乎齐一伏见近年恩及侥幸而典宪稍纵夫赏所以劝功也侥幸无功之人坐获殊宠後有临敌効命立勲行阵者将何赏以足其望乎愿陛下爱惜爵禄无及侥幸以待立功之臣申严宪法无使纵弛以威不恪之臣此又最切务也苟国富兵强纲纪严肃则四夷畏服之不暇又何僭乱之敢为实在陛下正之於上大臣持之於下则谁敢不从矣所谓後制其外者方今边要与元昊接境者广矣昨遣二帅臣以分制之固当以防备为急若不得其要则费广而功未可期自元昊僭逆以来调发兵马已衆多矣辇运器物纷纭道路诸所营缮率及民力兵戍既集刍粮所费不知几倍於常时矣兵久不散支用无极臣恐羌戎未至而公私先困矣安知非黠羌狡谋而困我哉前代时及平定则休兵罢戍养民审备以防不虞故事至而其用有余国家自和戎之後边戍未尝休息支用未尝减节一日兵兴则其力易困夫兵冗而不精虽衆不可用也窃闻所发之兵皆不选练而遣之疲弱预行者亦多此徒有其数而可用者殊少臣谓兵卒壮勇者一可胜疲弱者五况馈运边储常为艰苦此尤宜重惜也欲望令漕运之臣与边将选择壮勇可用者留之於边疲弱者或令还本营或置於近内多粮之地则边郡兵精而费少矣晁错有言曰器械不利以其卒予敌也卒不可用以其将予敌也是知兵战者利器械训士卒最先急也臣闻在京造兵甲之所近年以来多不择监掌之官率皆势要之人为之以自便其私也亦闻向来所造器甲多不精坚欲望朝廷择勤干之官谙知制作兵甲利钝巧拙者令监辖工匠精心制造必令精坚可用仍加覆验明示赏罚则兵甲坚利矣其外方造作兵甲亦乞严戒国家休兵久士卒渐惰加之都将威轻军衆难制若一旦临敌深可豫忧欲望密诏二帅臣令经画训练之法统驭之术使将校知感爱之道士卒有禀畏之意然後时加训告各使知主恩而励臣节则临事可用而功可期也

右正言直集贤院吴育论建立基本以销未萌之患疏曰臣窃谓朝廷緫制天下必建立基本以销患於未萌若政令修纲纪肃财用富恩信洽赏罚明士卒精将帅练则四夷望风自无异志一有未备则黠虏乘间而生心方今天下少安人情玩习而多务因循居常有议及政令纲纪边防机要则谓之生事或有警急则必至怱遽而莫知所为若稍且安静又无人敢辄言且夏州久有人往来中国熟见朝廷因循之势遂敢内蓄奸谋若以一时之事苟且支持或至烂额救焚扬汤止沸覆视前古厥监甚明伏望陛下从容延对左右大臣讨论阙政博访羣议修节用爱民之经求训兵练将之策则一方小警不足虑也

庆历三年尚书礼部郎中知制诰宋祁上疏曰臣闻病者疗之於未危火者防之於未燃若已危已燃虽有嘉医力士犹不能振殂烂之苦是以思患豫防所趣一焉臣伏见河北河东陕西比年骚困契丹怙恃犬羊规掠塞下求索赂遗辞悖意骄陛下以天下为心屈己忍忿与之通好以纡仓卒之急是以河朔生灵晏然暂宁此陛下权时之宜也夏贼逆命驱率杂种袭金明残麟府破任福败坏多杀吏卒数十万转食屯兵于今五年士气丧沮每闻金鼓之音皆股战胆销有百走退生之心无一前闘死之志部署钤辖位均势侔不相统一赏滥而不实罚弛而不行上下相蒙徼一切之幸臣计二陲之忧比病与火可谓将危而且燃也中外有识无不寒心臣愚以谓不速兴而救之事一差跌悔无及已伏见中书门下枢密院日入奏事遵奉常体但以官吏差遣使臣迁转比例高下计较锱铢下至百司冗屑申请无不关白圣聦及宣勅行下一署曰圣旨至於边境措置安危大计反不暇及之臣愚无知窃以为过矣不当行而行是为徒行当忧而不忧是为必忧今耶律君臣包祸就毒放马隂山之下待隙而动彼其旋玩河朔如股掌之上责货不已又将责地祸根衅萌章章如此朝廷忽而不防未知何谓邪方今河北河东不澄滥官不閲冗兵帅之才不才未尝择械之可用不可用未尝选自戎使继至便为信誓可凭谋臣高枕了不为备可谓发箧啓笥以待寇攘今陛下盛德清明大臣方正叶力献可弼违朝无间言不於此时侧席尝胆思所以御之之术急除弊政图 刷大耻乃欲优游自暇日安一日待病之危待火之燃救不晚乎夫碎目杂务非宰司职事假令此等一皆不问委之有司尚无系於治乱若二敌挺变更相影啸一出於北一扰於西国疲於转输一夫饿竖兴为盗贼凭高呼叫环数百里则天下安危决於一日之间推是而言臣所谓不当行而行当忧而不忧果何信也刘平石元孙轻脱寡谋径与贼闘师败身死损辱国威今之为帅不鉴前失尚守旧体终无改更其出师也无鼓旗无鼓旗则号令不行矣其战也无行阵无行阵则败走不救矣其止无营堑自守其行无辎重自随烽候不明间谍不设不量人事不察地形将不抚士士不识将迁代纷纷未始暂寜而有司据例换移习不为怪是以贼小入则小胜大入则大胜亦未尝闻朝廷求所以败所以胜之由彼所长我所短之要何者有勇何者有谋而可以相辅若何则守若何则战而授之成筭兵若久而不解何策以支食若有时而乏何术以济今陛下未以为念大臣未以为言天下安危谁任其责臣闻见隘陋不足与权大事窃谓当今之急者有七一曰讲军阵二曰广牧马三曰精器械四曰力耕桑五曰择官人六曰重贼法七曰籍游冗臣既愚昧知其大而不得其详又不敢掩衆谋申独见伏愿陛下试以闲日诏一二近臣出此七事令共力探讨使引古验今执处其要陛下与大臣择而行之既行又执而不迁浮议撼揠皆且勿听然须近者三年有成远者五七年十数年而成功陛下安心缓虑緫其衘勒夫治国若种树非谓朝种而暮可庇也假以日月则根柢深固坐获茂隂昔孟明再败秦师归修国政晋避其德遂覇西戎今若力农缮兵日夜申儆张吾百度振吾六师其居有备其行有法彼二敌闻之必且狡谋溃於狄胷隂计烂於羌脇矣臣又愿陛下诏中书枢密院自今以往取百司申请不干大事者许依唐时堂帖之比直令堂判院付之有司杂务已有定例便行不奏其可以蠲除归有司者定为永制俾之奉行若其大事非臣下可得专者然後奏请自然纲提领摄事亦希简使大臣得专边境尽虑金革矣诸路部署以下出兵之日臣愿依军法以一阶一级交相统制令一则易行官专则有威无令贵臣监军牵制其内将之与士既相习熟则不可数为替改使得恩结其心威统其违缓急与之生死乃可为用此其略也昔楚庄王区区之诸侯据卑湿之地无日不讨军实而数之其戒於国中曰人生之不易祸至之无日用能服郑宋抗强晋威震中原况陛下拥四海之富揽天下俊人与之图事邪然时哉时哉不可缓已臣愚戆不识禁忌惟陛下哀怜省纳

四年知谏院余靖上奏曰臣窃闻大臣建议内有修京城置府兵二事者伏以庙堂谋议天下具瞻帝王言动万世为法安危所系举措非轻事之几微不可不谨难与虑始人之常情臣愿陛下深思远图以安民为本臣请缕陈一事望陛下择其可否臣闻西贼僭号之初宋庠请修函谷此时关中动揺谓朝廷弃关西而自守今无故而修京城乃是舍天下之大而为婴城自守之计四方闻之岂不动揺强弱之势正在此矣无戎而城春秋所讥守在四夷义不如此又前岁以边鄙之警而河北诸路拣点乡兵之利未集而先致其害也况今北方之赂既厚西戎之好既讲虽知信誓不可卒保嗷嗷苍生咸望帖泰而都畿之下先自扰之根本不寜四方何望哉昔魏侯恃险吴起以为失词宣王料民山甫谭其害政惟是二者皆古今之所重而安危之所起乞陛下舍此二策别议远图之术

嘉佑间苏洵上审势策曰治天下者定所尚所尚一定至於千万年而不变使民之耳目纯於一而子孙有所守易以为治故三代圣人其後世远者至七八百年夫岂惟其民之不忘其功以至於是盖其子子孙孙得其祖宗之法而为据依可以永久夏之尚忠商之尚质周之尚文视天下之所宜尚而固执之以此而始以此而终不朝文而暮质以自溃乱故圣人者出必先定一代之所尚周之世盖有周公为之制礼而天下遂尚文後世有贾谊者说汉文帝亦欲先定制度而其说不果用今者天下幸方治安子孙万世帝王之计不可不预定於此时然万世帝王之家常先定所尚使其子孙可以安坐而守旧至於政弊然後变其小节而其大体卒不可革易故享世长远而民不苟简今也考之於朝野之间以观国家之所尚者而愚犹有惑也何则天下之势有强弱圣人审其势而应之以权势强矣强甚而不已则折势弱矣弱甚而不已则屈圣人权之而使其甚不至於折与屈者威与惠也夫强甚者威竭而不振弱甚者惠?而下不以为德故处弱者利用威而处强者利用惠乘强之威以行惠则惠尊乘弱之惠以养威则威发而天下震栗故威与惠者所以裁节天下强弱之势也然而不知强弱之势者有杀人之威而下不惧有生人之惠而下不喜何者威竭而惠?故也故有天下者必先审知天下之势而後可与言用威惠不先审知其势而徒曰我能用威我能用惠者末也故有强而益之以威弱而益之以惠以至於折与屈者是可悼也譬之人身将欲饮药饵石以养其生必先审观其性之为隂其性之为阳而投之以药石药石之阳而投之隂药石之隂而投之阳故隂不至於涸而阳不至於亢苟不能先审观己之为隂与己之为阳而以隂攻隂以阳攻阳则隂者固死於隂而阳者固死於阳不可救也是以善养身者先审其隂阳而善制天下者先审其强弱以为之谋昔者周有天下诸侯大盛当其盛时大者已有地五百里而畿内反不过千里其势为弱秦有天下散为郡县聚为京师守令无大权柄伸缩进退无不在我其势为强然方其成康在上诸侯无小大莫不臣服势之弱未见於外及其後世失德而诸侯禽奔兽遁各固其国以相侵攘而其上之人卒不悟区区守姑息之道而望其能以制服强国是谓以弱政济弱势故周之天下卒毙於弱秦自孝公其势固已駸駸焉日趋於强大及其子孙已并天下而亦不悟专任法制以斩挞平民是谓以强政济强势故秦之天下卒毙於强周拘於惠而不知权秦勇於威而不知本二者皆不审天下之势也吾宋制治有县令有郡守有转运使以大系小丝牵绳联緫合於上虽其地在万里外方数千里拥兵百万而天子一呼於殿陛间三尺竖子驰传捧诏召而归之京师则解印趋走唯恐不及如此之势秦之所恃以强之势也势强矣然天下之病常病於弱噫有可强之势如秦而反?於弱者何也习於惠而怯於威也惠太甚而威不胜也夫其所以习於惠而惠太甚者赏数而加於无功也怯於威而威不胜者刑弛而兵不振也由赏与刑与兵之不得其道是以有弱之实着於外焉何谓弱之实曰官吏旷惰职废不举而败官之罚不加严也多赎数赦不问有罪而典刑之禁不能行也冗兵骄狂负力幸赏而维持姑息之恩不敢节也将帅覆军匹马不返而败军之责不加重也远裔强盛陵压中国而邀金缯增币帛之耻不为怒也若此类者大弱之实也久而不治又将有大於此而遂寖微寝消释然而溃以至於不可救止者乘之矣然愚以弱在於政不在於势是谓以弱政败强势今一舆薪之火衆人之所惮而不敢犯也举而投之河则何热之能为是以负强秦之势而溺於弱周之弊而天下不知其强焉者以此也虽然政之弱非若势弱之难治也借如弱周之势必变易其诸侯而後强可能也天下之诸侯固未易变易此又非一日之故也若夫弱政则用威而已矣可以朝改而夕定也夫齐古之强国也而威王又齐之贤王也当其即位委政不治诸侯并侵而人不知其国之为强国也一旦发怒裂万家封即墨大夫召烹阿大夫与常誉阿大夫者而发兵击赵魏赵魏尽走请和而齐国人人震惧不敢饰非者彼诚知其政之弱而能用其威以济其弱也况今以天子之尊藉郡县之势言脱於口而响应其所以用威之资固已完具且有天下者患不为焉有欲为焉无不可者今诚能一留意焉於用威一赏罚一号令一举动无不一切出於威严用刑法而不赦有罪力行果断而不牵衆人之是非用不测之刑用不测之赏而使天下之人视之如风雨雷电遽然而至截然而下不知其所从发而不可逃遁朝廷如此然後平民益务检慎而奸民猾吏亦常恐恐然惧刑法之及其身而敛其手足不敢辄犯法此之谓强政政强矣为之数年而天下之势可以复强臣故曰乘弱之惠以养威则威发而天下震栗然则以当今之势求所以万世为帝王而其大体卒不可革易者其尚威而已矣或曰当今之势事诚无便於尚威者然熟知夫万世之间其政之不变而必曰威耶愚应之曰威者君之所恃以为君也一日而无威是无君也久而政弊变其小节而参之以惠使不至若秦之甚可也举而弃之过矣或者又曰王者任德不任刑任刑则覇者之事非所宜言此又非所谓知理者也夫汤武皆王也桓文皆覇也武王乘纣之暴出民於炮烙斩刖之地苟又遂多杀人多刑人以为治则民之心去矣故其治一出於礼义彼汤则不然桀之德固无以异纣然其刑不若纣暴之甚也而天下之民化其风淫惰不事法度书曰有衆率怠弗恊而又诸侯昆吾氏首为乱於是诛锄其强梗怠惰不法之人以定纷乱故记曰商人先罚而後赏至於桓文之事则又非皆任刑也桓公用管仲管仲之书好言刑故桓公之治常任刑文公长者其佐狐赵先魏皆不说以刑法其治亦未尝以刑为本而号亦为覇而谓汤非王而文非覇也得乎故用刑不必覇而用德不必王各观其势之何所宜用而已然则今之势何为不可用刑用刑何为不曰王道彼不先审天下之势而欲应天下之务难矣

参知政事范仲淹等荅手诏五事疏曰臣等各蒙奬用待罪二府不能燮理弥缝致化天下过烦圣虑特降德音上以宗庙为忧下以生灵为念臣等不任慙恐战汗死罪诏旨谓合用何人镇彼西方臣等思之今元昊遣人到阙名体稍顺其如戎人难信止可权宜如翻覆未寜则当择节制之帅若和好且合亦须藉镇抚之才经度边陲以防来患见选人具名闻奏次诏旨谓民之困弊财赋未强臣等议之国家革五代诸侯之暴夺其威权以度支财用自赡天下之兵岁月既深赋敛日重边事一耸调率百端民力愈穷农功愈削水旱无备税赋不登减放之数动踰百万今方选举良吏务本安民修水旱之防收天地之利而更严着勉农之令使天下官吏专於劝课百姓勤於稼穑数年之间大利可见又山海之货本无穷竭但国家轻变其法深取於人商贾不通财用自困今须朝廷集议从长改革使天下之财通济无滞又减省冗兵量入以出则富强之期庶有望矣诏旨谓军马尚多何得精当近韩琦范仲淹所上?边文字内有河北五大事陕西七事精择兵马及攻守之策已在其中臣等见商量施行次诏旨谓将臣不和如何处制枢密院先因许怀德张亢不恊曾指挥戒励然将佐之中性情不类爱恶相攻全在主帅别白抚遏随才任用使各得其所则怨恶不生故长帅之才不敢轻易选用诏旨谓躁进之徒宜塞奔竞臣等谓躁进怀贪之人何代无之由朝廷辨明而进退之如责人实效旌人静节贪冒者废之趋附者抑之如此则多士知劝各生亷让之心矣

张方平论藩镇疏曰臣闻议者曰唐失御於藩帅至於一道百城跨制千里列郡长吏出其所署戮二千石而不请专地继世仅如战国自安史起衅河北非王土德顺姑息河南皆寇壤章武勤劳夙夜拔材练谋极力十年粗夷险阻懿僖之後寖微益削朱氏兼领十镇遂行窥逼而受终矣五代圯坏颠危相逐皆由强诸侯拥重兵而夺取焉及我太祖之受命也天谋神机风雷变动创更前弊讲见长策於是不爱乎节钺多命乎帅臣权分而势自轻外与而内实取于後诸侯入觐渐留不遣方面都府牧伯之位更除士大夫而僚吏掾佐悉天官选补塞觊望之蹊隧覆姧乱之巢穴故四圣累盛六纪于兹寰海乂寜不震不扰门无关键岂烦击柝之虞蓄无扃鐍安容胠箧之变可谓藏身之固置器於安规摹之深远也乎臣闻而论之曰唐自天宝之乱天下剖裂至我朝太平兴国擒刘继元静并汾而天下始大一统生民离锋镝之祸伏惟祖宗之大功盛德无与较焉然三王之善制不能无敝百世之长轨难以遐御故自古无乱国而有乱君有治人而无治法利害倚伏势数之常幽厉享文武之国桓灵继高光之法弃彛败典昵邪远正周汉宫庙鞠成蓁薮夫历世始王创基垂裕莫不鉴前之败深思经久其为秦谋者盖见三代之亡皆由诸侯於是有废五等之画为汉计者盖见秦无盘维之固孤而易危於是有郡国杂建之策魏晋之议者盖见陈项之事黄巾之扰乘州邑之无备遂溃漫而不制於是有都督持节之命皆所以诫覆辙遏乱略坚凿契以抵敧坏平衡石而均重轻然其负舟而趋迁鼎奄有者则又不常在承藉世家抚宅疆宇者矣故闾左戍卒攘臂以亡秦族泗水亭长提劒而啓汉祚光武以书生起宛曹公以孝亷去谯司马氏无淩俭之衆宋高祖乏敦温之势欢泰出偏裨之微隋文因戚里之重及其乘隙定业势归事济备物九锡建国立台比夫西伯以二分而事纣小白奉四履以勤王体迹殊矣是故鞅斯罢侯置守之算徒见其辐毂运动之势谊错强干弱枝之论盖昧於皮毛附丽之本至於天乙之後王室数衰每及贤王九琛复会周厉之削宣王中兴秦天下一家二世遽灭恶在乎郡县而安也且唐之受历几三百年内难四兴外寇三作大帝孝和祸稔帷薄宪宗昭愍毒由宫臣其范阳之乱奉天之逼虽安泚为之戎首而甫?实其祸胎恭惠不君纪律亏替私昵执钧衡之柄阍寺专帷幄之谋於是患结安南兵连徐土发卭蜀之役构云代之衅恭定继立王纲已解半天之下巢让之所涂炭自陕以东权儒之所践食禁旅为蒲人所殱邠帅以襄王僭命原其祸孽都由令孜是故唐之倾危不自藩镇皆自萧墙之内也向使明皇勤恤无怠开元之初神武励精常若建中之始懿皇绍构克守大中之政则范阳泾师乘何衅而犯顺岭表彭门因何隙而啸聚譬之瘣木蠧由中生譬之累棊势从上坠故知治乱本乎法度兴亡系乎时君御得诸道远可以宾絶俗抚乖乎方近不能保宫室彼方州者关柅动静臂指伸缩制不在外而在中矣且夫我太祖之以睿武拯天下则有经纶恢定之略驾驭威怀之术我太宗之以英文继大业则有缉熙抚寜之道裁节画一之制我真宗之以至仁缵丕图则有寛冲恭睦之德持盈保成之方维其拨乱守文理政小异然皆主威独运国命自制政不容於姑息恩不假於近习此所以高拱南面子孙无疆之法也主上烁震耀之精体乾刚之德揽威福二柄以照临四表专制无牵忍之爱采拔罔卑远之隔广谋以明听受独断而絶浸润此其上所以建皇极下所以绥天下者彼郡县之制苟曰不虞岂朝廷之所恃者乎谨论

历代名臣奏议卷八十一








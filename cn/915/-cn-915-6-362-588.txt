○驳招魂葬议



时有招魂葬，考之经传，则无闻焉。近太傅公既属寇乱，尸柩不反，时奕议招魂葬，东海国学官令鲁国周生以为宜尔，盛陈其议，皆多无证。宝以为人死神浮归天，形沈归地，故为宗庙，以宾其神，衣衾以表其形，棺周于衣，椁周于棺，今失形于彼，穿冢于此，知亡者不可以假存，而无者独可以伪有哉！未若之遭祸之地，备迎神之礼，宗庙以安之，哀敬以尽之。周生议云：“魂堂几筵，设于窆寝，岂唯敛尸，亦以宁神也”。答者曰：“古人有言，夫礼者，其事可陈也，其义难知也，是以君子重于仪礼。夫别嫌明疑，原情得旨者，不亦微乎！故其为制，有以顺鬼神之性，有以达生者之情。然则冢旷之间有馈席，本施骸骨，未有为魂神也。若乃钉魂于棺，闭神于椁，居浮精于沈魄之域，匿游气于雍塞之室，岂顺鬼神之性，而合圣人之意乎？则葬魂之名，亦几于迂矣。”周生又云：“昔黄帝体仙登遐，其臣扶微等敛其衣冠，殡而葬焉，则其证也。”答曰：“孔子论黄帝曰：‘生而人利其化百年，死而人畏其神百年，亡而人用其教百年。’”此黄帝亦死，言仙，谬也。就使必仙，何议于葬？（《通典》一百三）




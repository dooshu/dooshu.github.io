【责躬】

于穆显考。时惟武皇。受命于天。宁济四方。朱旗所拂。九土披攘。玄化滂流。荒服来王。超商越周。与唐比踪。笃生我皇。奕世载（魏志作再。）聪。武则肃烈。文则时雍。受禅于（魏志作炎。）汉。君临万邦。万邦既化。率由旧则。（本集作章。）广命懿亲。以藩王国。帝日尔侯。君兹青土。奄有海滨。方周于鲁。车服有辉。旗章有叙。济济隽（六臣本《文选》作俊。）乂。我弼我辅。伊予（本集作尔）小子。恃宠骄盈。举挂时网。动乱国经。作蒲作屏。先轨是隳。（魏志作坠。本集作{隋土}。六臣本《文选》注云。善本作堕。）傲我皇使。犯我朝仪。国有典刑。我削我绌。（《文选》作黜。本集同。）将寘于理。元凶是率。明明天子。时惟笃类。（魏志作时笃同类。《诗纪》云。一作时笃同类。）不忍我刑。暴之朝肆。违彼执宪。哀予小臣。（魏志作子。本集同。六臣本《文选》注云。善本作臣字。）改封兖邑。于河之滨。股肱弗置。有君无臣。荒淫之阙。谁弼予身。茕茕仆夫。于彼冀方。嗟予小子。乃罹斯殃。赫赫天子。恩不遗物。冠我玄冕。要我朱绂。光光大（《诗纪》云。一作天。）使。我荣我华。（魏志作朱绂光大。使我荣华。）剖符授玉。（李善本《文选》作土。《诗纪》云。一作土。）王爵是加。仰齿金玺。俯执圣策。皇恩过隆。只承怵惕。咨（六臣本《文选》注云。五臣作启。）我小子。顽凶是婴。逝惭陵墓。存愧阙庭。（魏志作廷。）匪敢傲德。实恩是恃。威灵改加。足以没齿。昊天罔极。生（魏志作性。）命不图。常惧颠沛。抱罪黄垆。愿蒙矢石。建旗东岳。庶立毫厘。微功自赎。危躯授命。知足免戾。甘赴江湘。奋戈吴越。天启其衷。得会京畿。迟奉圣颜。如渴如饥。心之云慕。怆矣其悲。天高听卑。皇肯照微。（○《三国志》本传。《文选》二十。本集六。《诗纪》十四）


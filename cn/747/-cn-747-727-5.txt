○贻诸弟砥石命（并铭）

昔岁吾行吴江上，得亭长所贻剑，心知其不莽卤，匣藏爱重，未曾亵视。今年秋在秦，无何发开，见惨翳积蚀，仅成死铁。意惭身将利器，而使其不光明之若此，常缄求淬磨之心於胸中。数月後，因过岐山下，得片石如绿水色，长不满尺，阔厚半之，试以手磨，理甚腻，文甚密。吾意其异石，遂携入城，问於切磋工。工以为可为砥，吾遂取剑发之。初数日，浮埃薄落，未见快意。意工者相绐，复就问之。工曰：“此石至细，故不能速利坚铁，但积渐发之，未一月，当见真貌。”归如其言，果睹变化。苍惨剥落，若青蛇退鳞，光劲一水，泳涵星斗。持之切金钱三十枚，皆无声而断，愈始得之利数十百倍。吾因叹以为金刚首五材，及为工人铸为器，复得首出利物，以刚质利。苟暂不砥砺，尚与铁无以异，况质柔钝，而又不能砥砺，当化为粪土耳，又安得与死铁伦齿耶！以此益知人之生於代，苟不病盲聋哑，则五常之性全，性全则豺狼燕雀亦云异矣。而或公然忘弃砺名砥行之道，反用狂言放情为事，蒙蒙外埃，积成垢恶。日不觉寤，以至於戕正性，贼天理。生前为造化剩物，殁复与灰土俱委。此岂不为辜负日月之光景耶！

吾常睹汝辈趋向，尔诚全得天性者。况夙能承顺严训，皆解甘心服食古圣人道，知其必非雕缺道义，自埋於偷薄之伦者。然吾自千名在京城，兔魄已十九晦矣。知尔辈惧旨甘不继，困於薪粟，日丐於他人之门。吾闻此，益悲此身使尔辈承顺供养至此，亦益忧尔辈为穷窭而斯须忘其节，为苟得眩惑而容易徇於人，为投剌牵役而造次惰其业。日夜忆念，心力全耗。且欲书此为戒，又虑尔辈年未甚长成，不深谕解。今会鄂骑归去，置石於书函中，乃笔用砥之功，以寓往意。欲尔辈定持刚质，昼夜淬砺，使尘埃不得间发而入。为吾守固穷之节，慎临财之苟，积习肄之业，上不贻庭闱忧，次不贻手足病，下不贻心意愧。欲三者不贻，氐在尔砥之而已，不关他人。若砥之不已，则向之所谓切金涵星之用，又甚琐屑，安足以谕之，然吾固欲尔辈常置砥於左右，造次颠沛，必於是思之，亦古人韦弦铭座之义也。因书为砥石命，以勖尔辈，兼刻辞於其侧曰：

剑之锷，砥之而光；人之名，砥之而扬。砥乎砥乎，为吾之师乎！仲兮季兮，无坠吾命乎！


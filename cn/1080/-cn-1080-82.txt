●大明會典卷之八十二

郊祀二【分祀上】

嘉靖九年更定分祀儀

是年既分建四郊。遂號

祖陵山曰基運、皇陵山曰翔聖、孝陵鍾山曰神烈、顯陵山曰純德、并

天壽山、俱從祀

方澤、居嶽鎮之次。仍俱祀於地祇壇。十一年定、朝日壇、以甲丙戊庚壬間歲一親祭。

夕月壇、以丑辰未戌三歲一親祭。非親祭之歲、太常寺具奏、遣官行禮。

朝日以文大臣。

夕月以武大臣。其圜丘諸儀、亦多所更定。如更上

皇天上帝泰號

皇穹宇請神儀、皆附列焉。又定看牲分獻之制。凡看牲、舊以前月之朔、大駕親往。自後文武大臣日輪一員。次早復命。至是令冬夏至、及祈穀、俱止祭前五日親牲。自後遣大臣輪視如常。凡分獻、舊用文武大臣及近侍官一十四員。今圜丘方澤、各用四員分獻。俱太常先期題請

欽命。而法司官例不遣。又定大祀。如遣官不行飲福禮。太常具福胙奏進。其傳制後、各廟焚香、則嘉靖八年罷

圜丘

一前期十日、太常寺題請

視牲。次請

命大臣三員看牲。四員分獻

一前期五日、錦衣衛備隨朝駕。

上詣犧牲所視牲。其前一日、上常服告於廟。內贊奏就位。

上就拜位。內贊導

上至太祖香案前。奏上香、上訖。導至列聖香案前。俱奏上香、上訖。奏復位。奏跪。奏讀告辭。其辭曰。

孝玄孫嗣皇帝[御名]明日恭詣

南郊、視大祀牷犧。謹詣

祖宗列聖帝後神位前、恭預告

知。讀訖。奏四拜。奏禮畢。及還詣

廟。參拜如前儀。致詞曰。

孝玄孫嗣皇帝[御名]恭視

大祀牷犧禮畢。恭詣

祖宗列聖帝後神位前、謹用

參拜。參畢。

回宮。是日、命大臣輪視如常儀

一前期四日、上御奉天殿。太常寺奏祭祀、進銅人、如常儀。本寺博士捧告請

太祖祝版於文華殿。候

上親填御名訖。捧出

一前期三日、上具祭服。以脯醢酒果詣

太廟、請

太祖配

帝。是日

上詣

太廟寢、請

主、至太廟安訖。典儀唱執事官各司其事。內贊導

上至拜位。奏就位。典儀唱迎神。內贊導

上至香案前。奏跪。搢圭。奏上香。奏出圭。奏復位。奏兩拜。典儀唱行獻禮。內贊導

上至御案前。奏搢圭。奏獻爵。奏出圭。奏詣讀祝位。奏跪。贊讀祝。讀祝官跪讀祝。曰。

維嘉靖　年歲次　月　朔　日

孝玄孫嗣皇帝[御名]敢昭告於皇祖太祖高皇帝。曰、茲以今月　日冬至。祗祀

上帝於圜丘。謹請

皇祖配

帝侑

神。伏惟鑒知。謹告。讀訖。奏俯伏興平身。奏復位。太常卿跪奏禮畢。請

還宮。內贊奏兩拜。典儀唱讀祝官捧祝詣燎位。奏禮畢。

上請

主還寢訖。易服。

御華蓋殿。太常寺卿同光祿寺卿

面奏省牲訖。

上御奉天殿。百官具朝服、聽受

誓戒傳制 【 儀見儀制司】

一前期二日、太常卿同光祿卿奏省牲如常儀。 【 牛九、北羊三、豕三、鹿一、兔六】 是日、錦衣衛具神輿香亭。太常官具玉帛匣、及香盒、各設於奉天殿。次日、上至奉天殿、親填祝版。 【 版以青楮、硃書之】 置玉帛於匣。太常卿捧安輿內。

上三上香。行一拜三叩頭禮。畢。錦衣衛官校舁至天壇太常卿奉安於神庫

一前期一日、免朝。錦衣衛備法駕。設板輿於奉天門下正中。

上吉服告於廟、如告視牲之儀。告辭曰。

孝玄孫嗣皇帝御名出宿於郊。祗行

大報禮。謹詣

祖宗列聖帝後神位前、恭預告

知。告畢。

上出。乘輿。詣

南郊、由

西天門入。至昭亨門外。降輿。禮部太常官導

上由左門入。至內壝。太常卿導

上至圜丘、恭視

壇位。次至神庫視籩豆。至神廚視牲。畢。仍由左門出。陞輿、至齋宮。分獻陪祀官叩頭如常儀

一陳設上帝 【 南向】

犢一　　　蒼玉一　郊祀制帛十二 【 俱青色】

豋一　　　簠簋各二　　　　籩十二

豆十二　　蒼玉爵三　　　　酒尊三

青漆團龍篚一　　　祝案一

配帝 【 西向】

犢一　　　奉先制帛一 【 白色】 　登一

簠簋各二　籩十二　豆十二　蒼玉爵三

酒尊三　　雲龍篚一

從四壇 【 俱在壇之二成】

大明 【 在東西向】

犢一　　　豋一　　禮神制帛一 【 赤色】

簠簋各二　籩十　　豆十　　酒盞二十

青瓷爵三　酒尊三　篚一

夜明 【 在西東向】

陳設同　　禮神制帛一 【 白色】

星辰 【 在東西向北上、曰五星、曰二十八宿、曰周天星辰】

犢一　　　羊一　　豕一　　豋一

鉶二 【 實以和羹】 　簠簋各二　　　　籩十

豆十　　　酒盞三十

帛十 【 青色一、赤色一、黃色一、白色六、黑色一】

青瓷爵三　酒尊三　篚一

雲雨風雷 【 在西東向北上】

陳設同　　帛四 【 青色一、白色一、黃色一、黑色一】

一

皇穹宇請

神位。前期一日、太常寺設香案於丹墀正中。將事之夕、三更一點。禮部太常寺堂上官恭詣香案前。尚書上香、率各官行一拜三叩頭禮。畢。太常寺官九員分詣東西

配殿、各請

從位神牌出龕。先雷師。次風伯。次雨師。次雲師。次周天星辰。次二十八宿。次五星。次夜明。次大明。捧至丹墀東、西向立。太常寺官一員詣殿中、請

太祖主出龕。太常寺少卿一員恭捧、西向立。太常寺官二員請

上帝神版出龕。太常寺卿恭捧、南向立。禮部侍郎二員導引出殿先

上帝。次

太祖。次大明。次夜明。次五星。次二十八宿。次周天星辰。次雲師。次雨師。次風伯。次雷師。由

圜丘北門入。轉至午陛陞壇。先

上帝。次

太祖。次

從位。各依原序先後奉安於神座。候

上至大次。尚書率各官致詞復命、叩頭出。祭畢。太常官如前捧請。禮部侍郎導引入殿、以次納於龕中、奉安訖。各官仍行一拜三叩頭禮。出

一正祭。是日三鼓。

上自齋宮乘輿。至外壝

神路之西、降輿。導引官導

上至神路東大次。上香官同導引官捧神位官復命訖。退。 【 百官排班於神路之東西以俟】

上具祭服出。導引官導

上由左櫺星門入。內贊對引官導

上行至內壝。典儀唱樂舞生就位。執事官各司其事。

上至御拜位。內贊奏就位。

上就位。典儀唱燔柴。唱迎

帝神。樂作。內贊奏陞壇。導

上至上帝金罏前。奏跪。奏搢圭。司弓官捧香、跪進於上左。內贊奏上香。

上三上香訖。奏出圭。導至太祖金罏前。 【 儀同】 奏復位。

上復位。樂止。內贊奏四拜。 【 傳贊百官同】 典儀唱奠玉帛。樂作。內贊奏詣

神御前。導

上至神御前。奏搢圭。捧玉帛官以玉帛跪進於上右。

上受玉帛。內贊奏獻玉帛。

上奠訖。奏出圭。導至太祖前。奏搢圭。奏獻帛。奏出圭。奏復位。

上復位。樂止。典儀唱進俎。樂作。齋郎舁俎安訖。內贊奏詣

神御前。導

上至神御前。奏搢圭。奏進俎。奏出圭。導至太祖前。 【 儀同】 奏復位。

上復位。樂止。典儀唱行初獻禮。樂作。內贊奏詣

神御前。導

上至神御前。奏搢圭。捧爵官以爵跪進於上右。

上受爵。內贊奏獻爵。

上獻訖。奏出圭。奏詣讀祝位。導

上至讀祝位。奏跪。 【 傳贊眾官皆跪】 樂暫止。內贊贊讀祝。讀祝官跪讀祝畢。樂復作。奏俯伏興平身。【 傳贊百官同】 讀祝官跪進祝版。

上捧至御案篚內安訖。 【 今讀祝官自安】 內贊導至太祖前。奏搢圭。捧爵官以爵跪進於上右。

上受爵。奏獻爵。

上獻訖。奏出圭。奏復位。

上復位。樂止。典儀唱行亞獻禮。樂作。 【 儀同初獻、惟不讀祝】 奏復位。樂止。典儀唱行終獻禮。樂作。 【 儀同亞獻】

奏復位。樂止。太常卿進立於壇之二成東向。唱賜福胙。內贊奏詣飲福位。導

上至飲福位。光祿卿捧福酒跪進於上左。內贊奏跪。奏搢圭。奏飲福酒。

上飲訖。光祿官捧福胙跪進於上左。內贊奏受胙。

上受訖。奏出圭。俯伏興平身。奏復位。

上復位。奏四拜。 【 傳贊百官同】 典儀唱撤饌。樂作。執事官撤饌訖。樂止。典儀唱送帝神。樂作。內贊奏四拜。 【 傳贊百官同】 樂止。典儀唱讀祝官捧祝、進帛官捧帛、掌祭官捧饌、各恭詣

泰壇。

上退立於拜位之東。典儀唱望燎。樂作。內贊奏詣望燎位。內贊對引官導

上至望燎位。燎半。內贊奏禮畢。樂上。如遇風雪、有司設黃氈小次於圜丘下。

上恭就小次、對越行禮。其升降上香奠獻、俱以太常執事官代。內贊對引官導

上至大次易服。禮部太常官奉神位安於皇穹宇。

上還齋宮少憩。駕還。百官具朝服於承天門外橋南立迎

駕。

上入、詣

廟參拜如視牲還之儀。致辭曰、孝玄孫嗣皇帝御名

圜丘大報禮成。恭詣

祖宗列聖帝後神位前、謹用

參拜。參畢。百官隨至奉天殿行慶成禮

一分獻官儀注上行初獻禮讀祝訖。奏俯伏興平身。贊引引分獻官由東西陛詣

各神位香案前。贊跪。贊搢笏。贊上香。贊獻帛。贊獻爵。贊出笏。贊復位。亞終獻 【 儀同、惟不上香獻帛】 至典儀唱望燎、各分詣燎罏前。燎半、贊禮畢

一祝文

維嘉靖　年歲次　月朔　日

嗣天子臣御名敢昭奏於皇天上帝。曰、時維冬至、六氣資始。敬遵典禮。謹率臣僚。恭以玉帛犧齊粢盛庶品、備此禋燎。祗祀於上帝。奉太祖開天行道肇紀立極大聖至神仁文義武俊德

成功高皇帝配

帝侑

神。尚

享

一樂章

迎

帝神 【 中和之曲】

仰惟玄造兮。於皇

昊穹。時當肇陽兮、大禮欽崇。臣惟蒲柳兮、螻蟻之衷。伏承

眷命兮、職統群工。深懷愚昧兮、恐

洪德。爰遵彝典兮、勉竭微忠。遙瞻

天闕兮、寶輦臨壇。臣當稽首兮、祗迓

恩隆百辟陪列兮、舞拜於前。萬神翊衛兮、而西以東。臣俯伏迎兮、敬瞻

帝御。願垂

歆鑒兮、拜

德曷窮

奠玉帛 【 肅和之曲】

龍輿既降兮奉禮先。爰有束帛兮暨瑤瑄。臣謹上獻兮進

帝前。仰祈

聽納兮荷

蒼乾

進俎 【 凝和之曲】

餚饈珍饌兮薦

上玄。庖人列鼎兮致精虔。臣盍祗獻兮馨醴牷。願垂

歆享兮民福淵

初獻 【 壽和之曲】

禮嚴初獻兮奉觴。臣將上進兮

聖皇。

聖皇垂享兮穆穆。臣拜首兮何以忘

亞獻 【 豫和之曲】

禮觴再舉兮薦玉漿。

帝顏歆悅兮民福昂。民生有賴兮感

上倉。臣惟鞠拜兮。荷

恩長

終獻 【 熙和之曲】

三獻兮禮告成。一念微衷兮露悃臣情。景張樂舞兮聲鍠鋐。仰瞻

聖容兮俯錫恩泓

撤饌 【 雍和之曲】

祀禮竣兮精意禋。三獻備兮誠已申。敬撤弗遲兮肅恭寅。恐多弗備兮惟賴

洪仁

送帝神 【 清和之曲】

禋事訖終兮、百辟維張。

帝垂歆鑒兮、沐

澤汪洋。

龍車冉冉兮、寶駕旋雲。靈風鼓舞兮、瑞露清瀼。

洪恩浩蕩兮、無以為酬、麤陳菲薦兮、已感

歆嘗。香氣騰芳兮、上徹

帝座。仰瞻

聖造兮、賜福群方。臣同率土兮、載歡載感。祗迴

寶輦兮、鳳嘯龍翔。誠惶誠恐兮、仰戀彌切。願

福生民兮、永錫亨昌

望燎 【 時和之曲】

龍車寶輦兮昇帝鄉。御饈菲帛兮奉燎方。環佩鏗鏘兮羅壇壝。炬焰特舉兮氣輝煌。生民蒙福兮

聖澤霑。臣荷

眷祐兮拜謝恩光萬曆三年親、祀

圜丘儀

正祭前六日早

上常服、以親詣

南郊視牲預告於太廟。前五日、錦衣衛備隨朝駕如常儀質明

皇常服從皇極殿。太常寺官奏請聖駕視牲。百官具吉服朝參。鳴鞭訖、先趨出

午門外東西序立候送。

上由大明門正陽門西天門舊路、至犧牲所南門迤西。

上降輦。禮部尚書侍郎太常卿少卿導

上至所內幄次。禮部官跪奏請視牲。仍同太常寺官導

上至各牲房前。太常卿跪奏視大祀牲。逐一視畢。仍導

上至幄次內。

上少憩、出。禮部太常寺官仍導

上陞輦。駕還。百官俱於承天門外序立候迎。

上仍詣

太廟參謁。前四日、上御皇極殿。太常寺奏祭祀。前三日質明

上常服。乘輿詣

太廟門西降輿。至幄次內、具祭服告請

太祖祀

神。行一獻禮畢。出幄次內、易皮弁服。回

御中極殿。太常寺光祿寺官奏省牲畢。

御皇極殿。傳制誓戒百官。前二日、早、上常服。以親詣

南郊大祀預告於太廟。是日午後、太常寺官捧蒼玉帛匣香盒、同

神輿亭、進於皇極殿內。司禮監官捧帛、同安設於御案之北。前一日質明、上從文華殿出。由皇極殿左門入。至御案前立。太常卿捧祝版、由中門進於御案上。

上填御名訖。太常卿捧安輿中。司禮監官進帛於上裝匣內並蒼玉安訖。太常卿捧安輿中。太常卿隨捧香盒於香亭右、跪。

上三上香。行一拜三叩頭禮畢。轉於東、西向立。錦衣衛官校入抬輿亭、由中門出。太常卿隨詣

天壇神庫奉安。

上由殿中門出。乘輿詣南郊、至昭亨門西。禮部尚書侍郎太常少卿等官行叩頭禮畢。分兩傍。候

上降輿。尚書等官導

上由

昭亨左門入、至內壝左門。太常卿跪迎。同導

上至午陛。尚書等官俱止。太常卿導

上至圜丘、恭視

壇位。尚書等官俱先詣東陛前伺候

上視

壇位畢。太常卿導

上由東陛下。尚書等官同導

上至神庫視籩豆。至神廚視牲。俱太常卿導入、逐一奏畢。禮部太常寺官導

上仍由

昭亨左門出。陞輿、至齋宮。分獻陪祀官朝參。傳旨賜早飯。各官叩頭謝恩。至午、各官候

旨朝參。仍傳旨賜午飯。謝恩如前儀。是日午後、太常寺陳設如常儀。至一更時分。禮部尚書等官詣

皇穹於。尚書上香請

神。侍郎二員導引。太常寺官以次捧正位

配位神版、從位神牌、詣壇奉安訖。候報時、上常服乘輿出、至外壝

神路之西、降輿導駕官導

上至神路東大次。禮部同太常官復命畢。

上具祭服出。由內壝左櫺星門入。行

大祀禮如常儀。畢、上至大次易常服。至齋宮少憩駕還。仍詣

太廟參謁。畢。具袞冕服御皇極殿、行慶成禮

嘉靖十七年更上

皇天上帝泰號儀

一前期六日、以酒果脯醢、告

諸神於圜丘壇下、用帛、上具常服。分獻陪祀官吉服、嚴辦。

上至壇所。內贊奏就位迎神上香。分獻官各上香。行兩拜。奠獻如常儀。典儀唱宣告文。分獻陪祀官跪。宣文官立宣告文。曰、大明嗣天子御名謹文移告於大明之神。

夜明之神。

五星列宿周天星辰之神。

雲雨風雷之神。

周天列職之神。

五嶽五山之神。

五鎮五山之神。

基運翔聖神烈天壽純德五山之神。

四海之神。

四瀆之神。

際地列職祇靈。

天下諸神。

天下諸祇。

戊戌太歲之神。

十月神將直日功曹之神。

郊壇司土之神。曰、朕祗於來月朔旦、躬率臣民、上尊

皇天上帝泰號。仰

高玄九重、預告於諸神眾祇。煩為朕運爾神化。昭爾靈顯。通朕微衷於上帝。祈

賜允鑒之慈。

享朕欽薦之

號。為此文告。

神宜悉知。謹告。宣訖。百官俯伏興。亞獻終獻如常儀。送神行兩拜。宣文官捧文、進帛官捧帛、各詣燎位。內贊奏禮畢。

上還御華蓋殿。執事官行禮如常儀。樂作。

上至奉天殿中、立定。樂止。鴻臚寺官舉敕案至殿中。

上親取敕授輔臣、輔臣立受、以制詞授宣制官。

上陞座。鳴鞭行禮如常儀。鴻臚寺官奏禮畢。樂作。

上起。輔臣捧敕由中道出。至奉天門發示。禮部捧出開讀如常儀

一前期、翰林院恭擬合用祭告文。太常寺備特牲熟薦十二籩豆玉帛、及告

景神殿脯醢酒果。

欽定捧冊表大臣二員。並諭文武官陪拜、國子監監生、順天府生員耆老人等、俱隨班行禮。在朝、於午門外。在壇、於昭亨門外。序列

一先期四日、上御奉天殿。太常寺奏齋戒如常儀。百官致齋三日

一先期三日、太常寺光祿寺

面奏省牲如常儀

一先期一日、鴻臚寺官設冊表案於奉天殿正中。內侍官設冊表綵輿於丹陛上。設香案於冊表輿前。教坊司設中和樂大樂。錦衣衛設鹵簿大駕。本日、禮部率太常寺官恭詣

圜丘、設冊表案於神御位右。設上拜位三成正中。司設監設大次於圜丘神路之東。陳設畢。遣重臣上香、奉請

神御位。太常寺設輿於泰神殿丹陛下、奉神位陞輿。導引官二員前導、陞

圜丘奉安。設神祇十一壇紙位於內壝下。天神東西向。地祇北向。 【 俱設酒果脯醢不奠獻。其紙位並帛。執事官俟望燎、各捧分燎。天神爐東。地祇罏西】

一是日戌初刻鳴鐘鼓。百官依朝駕禮、於奉天殿丹墀序立。陪祀官具祭服。餘官朝服。

上告

景神殿畢。具冕服、御奉天殿。鴻臚寺卿奏請行禮。

上躬捧冊表、奉安綵輿內。錦衣衛官督舉輿。冊表輿行、大樂鼓吹前導。

駕發、文武百官隨行至正陽門外。騎從。冊表輿至圜丘壝門外。原遣大臣捧請冊表出輿亭、置於案。

上至昭亨門外、降輦。導引官導

上御大次。鼓三嚴。鴻臚寺卿奏外辦。又奏中嚴。導引官導

上至圜丘。典儀唱樂舞生就位、執事官各司其事。內贊奏就位。

上就位。典儀唱迎

帝神。奏樂。內贊導

上至香案前。奏跪。奏搢圭。奏上香。

上三上香訖。奏復位。樂止。內贊奏四拜。 【 傳贊百官同】 典儀唱昇冊表。樂作。內贊奏陞壇。

上陞壇。樂暫止。奏跪。 【 傳贊眾官皆跪】 奏搢圭。原遣大臣二員、一捧冊表進於上右、上受冊表獻訖。一接受於上左、以付宣冊表官。奏出圭。奏宣冊表。太常寺卿跪宣訖。原受冊表大臣復進於上、上親捧奠於帛篚。樂復作。奏俯伏興平身。 【 傳贊百官同】 奏復位。典儀唱奠玉帛。樂作。內贊奏詣

神御前。

上陞至御前。奏搢圭。捧玉帛官以玉帛跪進於上右、上受玉帛奠訖。奏出圭。奏復位。樂止。典儀唱進俎。樂作。齋郎舁饌至。內贊奏詣

神御前。

上陞至神御前。奏搢圭。奏進俎。奏出圭。奏復位。樂止。典儀唱行初獻禮。樂作。內贊奏詣

神御前。

上陞至神御前。奏搢圭。捧爵官以爵跪進於上右、上受爵。奏獻爵、上獻訖。奏出圭。復位。樂止。典儀唱讀祝。樂作。內贊奏詣讀祝位。奏跪。

上至讀祝位。跪。 【 傳贊眾官皆跪】 樂暫止。內贊贊讀祝。讀祝官跪、讀訖。樂作。內贊奏俯伏興平身。【 傳贊百官同】 樂止。亞獻終獻飲福受胙撤饌送帝神俱如常儀送神後、典儀唱宣冊表官捧冊表、進玉帛官捧玉帛、讀祝官捧祝、掌祭官捧饌、各恭詣

泰壇。典儀唱望燎。樂作。

上退拜位東、西向。內贊奏詣望燎位。燎半。內贊奏禮畢。樂止。導引官導

上至幕次易服。還宮。禮成。詔示中外

一樂章

迎

帝神 【 中和之曲】

於昔洪荒之初兮混濛。五行未運兮、兩曜未明。其中挺立兮、有無容聲。

神皇出御兮、始判濁清。立天立地立人兮、群物生生

昇冊表 【 元和之曲】

帝闢陰陽兮造化張。

神生七政兮精華光。圓覆方載兮兆物康。臣敢祗報兮、拜薦

帝曰皇

奠玉帛 【 休和之曲】

帝垂聽兮義若親。子職庸昧兮無由申。冊表。荷

鑒兮

泰號式尊。敬陳玉帛兮、燕賀

洪仁

進俎 【 豫和之曲】

大筵弘開。懽聲如雷。

皇神賜享。臣衷涓埃。大鼎炮烹。餚饈馨裁。

帝歆兮、兆民之福。臣感恩兮、何如幸哉

初獻 【 壽和之曲】

大高降恩鑒。微情何以承。臣愚端拜捧瑤觥。堅壽無極並奏祝 【 景和之曲】

帝皇立命兮肇三才。中分民物兮、惟天遍該。小臣請

命、用光帝陪。庶永配於皇穹哉

亞獻 【 太和之曲】

群生總總兮悉蒙始恩。人物盡囿兮於帝仁。群生荷

德兮、誰識所從來。於惟皇兮、億兆物之祖真

終獻 【 永和之曲】

寶宴弘。王幾憑。瓊液陞。樂舞(曾羽)。協氣凝。民物礽。臣衷蹇蹇兮報無能

撤饌 【 咸和之曲】

太奏既成、微誠莫傾。

皇德無京。陶此群生。巨細幪帡。刻小臣之感衷兮、罔罄愚情。實弘涵而容納兮、曲賜生成

送帝神 【 清和之曲】

禮祇冊薦兮、皇神垂享。萬舞畢舉兮、九成已行。

帝賜洪庥兮、大我家慶。金鳴玉振兮聲鏜鏜。群僚環佩兮響玎璫。神人交賀兮、贊帝皇。寶稱泰號兮、曷有窮量。永固高厚兮、宰御久常、微臣頓首叩首兮、攸沐

恩光奉燎 【 熙和之曲】

瑤簡拜書兮

泰號成。奉揚

帝前兮資離明。珍幣嘉餚兮與祝誠。均登巨焰兮達

玄清。九垓四表兮、莫不昂瞠。庶類品彙兮、悉慶

洪名

今圜丘總圖

（見圖）

圜丘圖

（見圖）

圜丘祭祀圖

（見圖）

圜丘第一成陳設圖 【 登鉶以磁碗代簠簋籩豆以磁盤代□壇廟□】

正位 【 南向】

（見圖）

配位 【 西向】

（見圖）

圜丘第二成陳設圖

從位東一壇 【 西向】

（見圖）

從位西一壇 【 東向】

（見圖）

從位東二壇 【 西向】

（見圖）

從位西二壇 【 東向】

（見圖）

皇穹宇圖

（見圖）

皇穹宇

正位神座圖

（見圖）

皇穹宇

配位神座圖

（見圖）

皇穹宇從位神座圖

東一壇

（見圖）

西一壇

（見圖）

東二壇

（見圖）

西二壇

（見圖）








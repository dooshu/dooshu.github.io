息妄念法


海宁周某家雇一仆，貌殊寝：眇一目，唇缺一寸许，牙黄外露，垢痕腻然。主母使送米佃家。佃妇貌娟好，微涡晕颊，流波动人，见仆嫣然一笑，盖哂其陋也。仆误以为有情，归涉遐想，久之成病，日就尪瘠。其母闻之来省疾，疑主人之督责严，而过于劳顿也。叩之，殊非是。再三致诘，始以实告。母痛子切，委典致于妇。妇殊无难色，欣然许诺，靓妆洁服，偕其母往就之。仆伏枕愧谢。母方欲避出，妇止之曰：“毋庸。”遽前问之曰：“若果爱我乎？”亟应之。“若知我爱若乎？”亦赧然应之。妇大怒，力批其颊曰：“我家男子胜龌龊奴万倍，屑向尔耶！”悻悻遂去。仆病旋瘳。

某甲貌韶秀，娶妇亦娟好。设酒肆于通衢，而以肆后余室居妇。鱼贩某乙，秃发掀唇，湿疮满顶。性嗜酒，每过肆，辄沽酒。既醉，则引吭长歌，声极清越。妇闻声思慕，而耻于失身，积念成疾，百药无效，渐以不起。夫百般譬解，叩其病源，终不肯言。委顿既甚，自念无生理，始冒耻以告，且自谢死罪。夫犹不信。日既午，歌声又作。妇长叹曰：“冤孽者此声也！”夫笑曰：“酬卿愿大是易事，盍早言乎？”趋出，煮酒，邀乙内室饮。饮既酣，请其歌，唇动吻张，歌声抑扬。妇强起，窃自寝室帘隙窥之，欲心骤息，大作哕恶，吐血升许，疾若失。

天下事，凡具有真知灼见者，必无妄念之可萌；其萌妄念者，皆略得影响之流耳。观于此，两人一误于见，一误于闻，遂致几以性命相博。及其被当头之一棒，豁然顿醒。吾不知其愧悔何以自容也。若是者，吾有大惑于近日之橡皮公司，惜乎橡皮公司独无此佃妇、鱼贩其人，遂令此一仆一妇之流，至死犹不知悔也。






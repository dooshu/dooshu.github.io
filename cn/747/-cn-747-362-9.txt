○对坟树有甘露判

〈楚州申殷贤丧亲，负土成坟，甘露降树，芝草生庐，青鸾镇集，白鹤翱翔。县令张德以为孝感，刺史欲旌表，乡人梁静告国家祥瑞。〉

楚州淮海北距，江水南滨，挹桐柏之遥源，酌柴桑之远派。人沐无为之化，家覃孝理之风。殷贤志切茹荼，诚深负土。故得灵芝三秀，如马如龙；甘露载乖，为珠为玉。鸣琴邑宰，先以检寻；集竹州司，欲加旌表。但餐和饮德，日用犹迷。舞鹤翔鸾，天心有属，瑞允彰於周德，孝因感於殷贤。梁静虽陈，还宜准此。


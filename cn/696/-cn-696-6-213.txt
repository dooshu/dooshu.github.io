高梁桥行（偕夏彝仲、钱仲驭游赋）


西直门西春景殊，长堤十里多欢娱。
玉泉东来清澈肤，欲流不流止踌蹰。
殷红溪草寒菰蒲，咫尺已自忘江湖。
平原高风吹麦穗，柳烟翠暗张云衢。
内家矜束红罗襦，从风婀娜扬流苏。
遨游千骑谁最都，小侯戚里官金吾。
就中数骑弯雕弧，黄门意气无时无。
昔从期门学刺虎，新分龙节领降胡。
当天一笑坠六翮，眼前已失青骊驹。
且登高台立斯须，畿甸千里开神图。
夏子名誉闻东吴，钱郎相门真凤雏。
一朝弹冠事天子，长缨何计摧□□。
矫首北望嗟崎岖，诸陵烟树神所扶。





○贤首国师真赞

宿植明因，专求正真。庵园晦迹，莲界分身。阐扬释教，拯济迷津。常流一雨，恒净六尘。辨圃方开，言泉广濬。护持忍辱，勤修精进。讲集天华，微符地震。运斯法力，殄兹魔阵。爰标十观，用契四禅。普断烦恼，遐祛盖缠。心源鉴彻，法镜澂悬。慧筏周运，慈灯永传。名简紫宸，声流绀域。梵众纲纪，僧徒楷则。镇洽四生，曾无懈息。播美三千，传芳百亿。








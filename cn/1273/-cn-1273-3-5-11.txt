元夕无月感赋　四首


驾山谁策六鳌来？底事春云郁不开。天为至尊忧社稷，不教华月照瀛台。

万里潜郎祝圣安，金吾此夜禁应宽。红门花火词臣记，多恐君王未得看。

江楼听雨散春声，家国茫茫百感生。四载故山今夜月，不曾流照到金城。

火树银花句懒吟，望京楼畔客愁深。他年见月应回忆，寒雨春灯此夕心。






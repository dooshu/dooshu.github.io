爲萧让九锡第二表

臣某言：臣近厉心罄辞，冩情毕议，眇望神藻，鉴见丹襟。而帝阍以秘，纶诰方明，中外卷容，左右轸虑。【中谢。】臣以爲丽天秉经，君上之彝宪；仪地执纬，臣下之恒轨。故皇极载凝，庶士交慎。昔者重黎効官，裁居炎冥之职；羲叔能任，方掌日月之序。至乎御龙勤夏，未闻冠俗之爵；大彭翼商，岂见超世之典。以古先哲后，如兹之慎赏也。臣乃谬贻国寄，志在靖难。若夫野战虹蜺，伏顺者易爲威；城攻鲸虺，奉国者理必全。云气薄蚀，下民咸贵更明；恃险舆马，舟中皆可异议。故昌邑有归邸，吴楚无旋师。斯激芬扬蕤，物同其幸；焚恶去丑，世共其庇。实爲仰凭俯顺之効，臣亦何力之有焉。窃谓禄爲十郡，必俟禹迹之勤；锡以九命，乃须周公之美。况吕梁不凿，而器重玄珪；越裳未献，而赋拟千乘。京关识其崇贵，畿服知其忝冒。镜前修而慙形，觌往德而耸虑。畏崖之请，取譬深水；审量之祈，呈炤皦景。伏愿陛下远牵雄范，近览英规，凭霞停诏，临风辍恩。岂伊愚臣，方被昌化，具日遗氓，咸蒙其赖矣。


○许百官旬节休假不入朝诏

百工允厘，彰乎奉职，五日休汗，义在优闲。方贵无为之风，以宏多暇之政。朕钦崇至道，思致和平。今寰宇克宁，朝廷无事，将欲叶於淳古，岂惟臻於小康，当与群寮，畅兹娱乐。顷旬游宴赏，已放入朝，节假常参，未敷后命。公私叶庆，千载一时，上下同欢，自中及外。自今已后，每至旬节休假，中书门下及百官并不须入朝，外官等其日亦不须衙集。


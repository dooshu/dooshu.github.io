○遣姚陆象先等依前按察制

黄门：古者协和万邦，畴咨四岳，柔远能迩，明目达聪，以变於人也。自朴散醇漓，割方回直，失於德者，格之以礼；失於礼者，助之以刑：故惧罗纲而畏简书，必振其纲而操其柄，庶乎举政之要也。间岁天下诸州岳牧，先充本道按察，诚以今之刺举，昔之率连，荩欲为吏之黜陟，审人之愁苦。中念作奸犯科，获罪相次，弃木或尤於拙匠，采葑不遗於下体，由是申命有司，咸多叙用，至於按察，暂令休罢。夫泉有鱼矣，虽见则不祥；林有兽焉，而为之不采：与其存而勿用，孰若狎以玩之？俾便於时，复修其政。银青光禄大夫益州大都督府长史姚、处置兵马使上柱国衮国公陆象先等，早蕴宏量，深甄大体，清能励俗，仁以敦风，必将检御权豪，昭明淑忒，宜兴化以树善，伫责成而求当。可依前件，馀各如故，一事以上，并准旧例处分。本道所隶之州，有偏远不稳便者，仍令所司，量宜分割，永为定额讫奏闻。主者施行。


○議處鹽法事宜奏狀 【 兩浙鹽法利弊】

謹題為議處鹽法利弊、以禆國用事、臣聞鹽之為用、乃生民食味之所急、而國家經費之所資、為物雖微。其利甚愽、不可以一日而缺焉者也、然在虞夏之時、不過以鹽充貢、而未嘗為專利於上、成周之盛、雖或以鹽名官、而未嘗不同利於民、因齊相管仲而鹽筴始正、漢用桑孔、而鹽禁始重、其源一開、末流無所不至矣、臣以菲材、叨官臺察、欽蒙　聖恩、差往兩浙等處、廵視鹽課、按行屬郡、訪求民隱、得其所當行者數事。一曰存恤竈戶。塩之為道各有利害就浙言浙也夫鹽之所出。雖由土產。而其成用必資人力。海濱之民。以煎鹽為業者。謂之竈戶。其採辦薪蒭。朝夕烹煉不勝勞苦。固皆在所當恤。而單丁老弱。家計貧難者。煎辦不前。課入不敷。屢遭鞭撻之苦。而鹽入於官。或被雨水銷鎔。又有追賠之患。此窮戶之尤可哀矜者也。若蒙輕其歲課。使納折色。庶幾寬民一分。使之稍可存活。是即生死骨肉之恩也。其有丁力眾多。家道殷富。為總催大戶者。煎鹽既多。私賣尤廣。亦宜有以處之。合照黃冊事例。凡民戶之里甲有缺。就將?內丁糧高大者。析戶當差。以補其數。若以竈戶之丁多家富者亦行析戶充役。照丁辦課。以補竈籍迯絕。皆免雜派均徭。則差役均平。而歲課不虧矣。二曰輕减鹽糧。國初嘗命鹽司。以掣下餘鹽。行令各縣差人赴司關領。回縣分給小民。計口食鹽。而納鈔以償鹽價。民感　上恩。得鹽而納鈔。固所樂也。厥後鹽司。久無餘鹽關給。而鹽鈔又改為鹽糧。惟市民仍許納鈔。而鄉民皆納鹽粮。又使之遠輸外郡。則不惟米價高貴。而遠輸勞費。十倍於納鈔。則鄉民之受困甚矣。若得照依市民。一體納鈔。固為大幸、如或不能即改。亦乞照依秋糧折色事例。納銀准鈔。使民受一分之賜。又若大旱之遇時雨。亦為幸矣。三曰申禁鹽窩。昔我　聖祖。以邊城險遠。兵餉不充。而糧運勞費。乃命商人輸粟邊倉。而多給引價。以償其費商人喜得厚利。樂輸邊餉。公私兩便。最為良法。近年以來。法久弊生。每遇開中之時。權豪勢要之家。詭名請托。占窩轉賣。商人不求於彼無路中納。以故中鹽者少。邊餉不充。而國家失利。為害非輕。先朝雖有禁例。而權豪玩法。仍襲前非。未能盡革。伏望特賜宸斷申嚴前例。有犯必誅。使人知警。懼。則其害可除。而邊餉無不足矣。四曰鹽商挾私。夫商人輸粟餉兵。受鹽于官。出外平賣。利亦厚矣。而有貪得無厭者。乃於正數之外。賄求塲官。私加斤數。有一引至三百餘斤者。而掣鹽之後。運入江船。又買私鹽。夾帶在船。混同發賣。亦有經過關津。賄求批騐盤詰人員。不行照引截角。或十中止截一二。徑自越關。到於所往扡方發賣而賣鹽巳訖。不即繳引。再買私鹽。仍將前引影射過關。隨處發賣。往復數次。多取價利。直待上司催取。然後繳引。其載鹽船戶。亦買私鹽夾帶前去。混同貨賣。此皆商人之倚官挾私。所當禁治者也。臣於前項奸弊雖聞人言。未得實跡。難便究治。律中巳有夾帶餘鹽。及舊引影射之文。則必先嘗有是事矣與其治之於巳然。孰若禁之於未然。乞敕該部移文各處廵鹽風憲。選取廉能官員。照依出塲鹽數。從實稱掣。就行責取商人。重甘結狀。如有前項奸弊。甘當重罪。盡將財本沒官。而載鹽船戶。有犯者。亦將船隻沒官。各行訪察。沿路関津。經該官吏。凡有容令引不截角。及舊引影射。不行舉覺者。皆問賍罪。則人知警懼。不敢挾私。而官鹽不至於阻滯矣。五曰禁治鹽。徒鹽商之倚官挾私。而夾帶影射者。臣既巳言之矣。其有肩挑步擔。而沿街貨賣者。亦私鹽也。又有座船紅船。水夫及各處船戶。到於杭州攬載欽差內外官。及各處經過官員。行李在船。昏夜收買私鹽。藏在船內經過関津。不敢盤問。隨其所住地方貨賈。此皆所得不多。為害亦小。若嚴加廵察。則不敢為矣。惟有一種游手無賴之徒。不守本等生理。什伍為群。乘駕小船出沒江上其船多置篙楫。滿載私鹽。沿江上下。賣與往來客旅百雜人等。有不肯買者。則將私鹽一包。丟入船內。口稱廵捕。恐嚇取財。得財即去。其私鹽賣盡浮游江中。遇有客船。遭風著淺、不能行動。窺見船中人少。孤舟無侶。即便擁眾上船。肆行搶掠舟人見。其勢兇。力不能敵。任其所取。不敢與抗。抗則必被傷害。掠得財物回船。眾手舉棹。運船疾行。江面闊遠。頃刻之間。不知行往何處。失其所在。無處跟尋。惟有呼天痛哭而巳又有船行遇晚。未及止宿。或船行太旱。天色未明。亦與遭風遇淺者。同皆被刼奪。此等鹽徒。肆無忌憚。積習成風。恐生他變。若唐末之王仙芝黃巢。元末之張士誠皆鹽徒也。不可不早為之所。乞敕廵鹽御史。選差府衛佐貳官各一員。帶領廵捕軍餘。及應捕人等。以廵江為名。沿江上下。往來廵察。上至桐江。下至曹娥。及江之兩岸小港。一皆通歷。務使鹽徒盡散。官鹽流通。而國家常獲其利矣。凡此數事。皆為國之要務。其前二事。見民患之不可不恤。葢以民為邦之本也。其後三事。明財用之不可不理。葢以財為民之心也。能舉仁民之政。使民無失所。則尊君親上。事必有終而國本固矣。能盡理財之道。使財無散失。則聚人得眾。生財有道。而國用足矣。長治久安之道。豈有外於是哉


王洋　上元二首

火树银花起夜烟，骖驔朱幰竞骈阗。

一千户外开金锁，十二里中然玉莲。

何日行宫祠太一，谁从摩诘问诸天。

歌台且喜宜正月，柳岸今年胜去年。

王洋

王洋　上元二首

谁将膏粥饭蚕师，轻薄儿童觅彩衣。

游骑但知夸艳丽，祠门直莫欢寒微。

东城南陌春迷眼，逐马随车醉未归。

莫怪老翁闲坐久，鬅鬿灯火照柴扉。

王洋


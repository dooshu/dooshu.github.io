七月

八章，章十一句


首章讲：此周公陈稼穑之艰难，以告嗣王也。若曰：衣食者，民生之原也，忠爱所由兴也。顾所以使之遂其民生，而鼓其忠爱者，则君上之化也。王欲知先公之风，盍观之豳俗乎？





七月流火，九月授衣。

流，西流。火，大火，心星。彼御寒必资于衣，豳人岂寒至而后索哉？自其为衣言之，七月大火西流，则暑退而将寒矣；九月霜降始寒，则授衣以御之焉。





一之日觱发，二之日栗烈。

盖以一阳之月，觱发而风寒；二阳之月，栗烈而气寒。





无衣无褐，何以卒岁？

衣，是蚕绩所成。褐，毛布。卒，终也。使无衣无褐以御之，将何以卒岁乎？此衣所以必授于九月也。其为衣之豫有如此。





三之日于耜，四之日举趾。

于，往也。耜，田器。趾，足也。养生必资于食，豳人岂饥至而后索哉？自其为食言之，三阳之月，东作方兴，则往修其田器矣；四阳之月，土膏已动，则举趾而耕焉。





同我妇子，馌彼南亩，田畯至喜。

我，是家长自称。馌，是饷。田畯，劝农之官。壮老既皆出而在田，老者则同妇子以来馌。治田早而用力齐，田畯不至而喜之乎？盖喜其食有所出也。其为食之预有如此。

二章讲：自其为衣之预，而详言之。





七月流火，九月授衣。

七月流火暑退而将寒矣，至九月则授衣以御之焉。





春日载阳，有鸣仓庚。女执懿筐，遵彼微行，爰求柔桑。

载，是始阳温和也。仓庚，黄鹂之鸟。筐，竹器。微行，小径也。柔桑，嫩稚之桑。然衣虽授于九月，而计实始于方春。故当春日载阳，有鸣仓庚之时，而蚕生已齐者，可饲以桑也。于是豳民之女执深美之筐，遵微小之径，爰求柔桑，以饲始生之蚕焉。





春日迟迟，采蘩祁祁。

迟迟，日长而暄。当春日迟迟，阳和暄长之候，蚕生未齐者，宜饲以蘩也。于是豳民之女，合贵贱以偕行，而极祁祁之众，于以采蘩，以饲未齐之蚕焉。夫惟及时而力于蚕桑之务如此，则衣有所出，而九月可以授之矣。





女心伤悲，殆及公子同归。

公子，豳公之子。且此治蚕之女，其连姻公室者，皆感时而伤悲。盖以春日之时，正婚姻之候，将及公子同归，而不免远其父母，故深以为忧耳。是豳人乘时治蚕，而有爱亲之孝如此。

三章讲：然为衣之预，又不止此也。





七月流火，八月萑苇。

萑苇，蒹葭之属。今夫七月流火，暑退将寒，而是岁御冬之备，亦庶几其成矣。然来岁治蚕之用，又不可以不备。故当八月萑苇既成，于是收而蓄之，将以为曲薄，而使来岁之治蚕有资也。





蚕月条桑，取彼斧斨。以伐远扬，猗彼女桑。

条桑，枝条之桑。斨，斧属。远扬，远枝扬起。取叶存条曰猗。女，是幼小。及至治蚕之月，大桑可以条取也，则执彼斧斨，以伐远扬之枝；小桑不可条取也，则但取其叶，而存其猗猗之条。大小毕取，尤可以见蚕生之盛，而人力之齐者乎！





七月鸣鵙，八月载绩。

蚕事既备矣，又于七月鸣鵙之后，八月麻熟而可绩之时，则绩其麻以为布焉。





载玄载黄，我朱孔阳，为公子裳。

玄，色黑而有赤。黄，中央土之正色。阳，是明。裳，下服也。凡此蚕织之所成者，从而染之，或玄或黄，而我朱之色尤为鲜明。然岂敢以自私哉？皆以献之而为公子裳焉。盖吾人所以得安于蚕绩之务者，实我公帡幪之赐，而以是奉之，庶有以效其丝缕之忱耳。是豳人备衣御寒，而奉上之忠如此。

四章讲：然岂特为衣之预，而有奉上之忠哉？





四月秀葽，五月鸣蜩。

当夫四月，阳极阴生，葽感之而先秀。迨至五月，一阴成象，蜩感之而始鸣。





八月其获，十月陨萚。

获，刈也。陨，坠也。萚，落也。自一阴以至四阴，则八月而早禾可获矣。自四阴以至纯阴，则十月而草木陨落矣。如是而大寒之候，不将至乎？





一之日于貉，取彼狐狸，为公子裘。

斯时也，虽蚕绩之功，无所不备，然犹恐其不足以御寒也。故于一阳之月，为于貉之举，而取彼狐狸之皮，以为公子之裘焉。





二之日其同，载缵武功。言私其豵，献豜于公。

同，竭作以狩。缵，继也。又于二阳之月，竭作以狩，而载缵于貉之武功。言私其豵之小，而豜之大者，则献之于公焉。是豳人备褐御寒，而奉上之忠又如此。

五章讲：然豳人御寒之周，岂特见于蚕绩狩猎之预已哉？但见夫时以渐，而推移物类，因时而变化。





五月斯螽动股，六月莎鸡振羽。

时维五月，螽斯始跃，而以股鸣。时维六月，莎鸡能飞，而以翅鸣。





七月在野，八月在宇。

宇，檐下。七月阴犹未盛，野尚可安也，则在野矣。自七月而八月，则自野而之宇焉。





九月在户，十月蟋蟀入我床下。

户，门户。九月阴气愈肃，户方可居也，则在户矣。自九月而十月，则化为蟋蟀，而入我床下焉。夫观蟋蟀之依人，而大寒之将至，不可知乎？





穹窒熏鼠，塞向墐户。

穹，是隙。窒，是塞。熏，是去之。向，乃北出之牖。墐，涂也。斯时也，衣褐虽备，然犹恐不足以御之也。而治室之功，不可缓矣。于是以穹所以生风也，则窒而塞之；鼠所以生穹也，则熏而去之。有向焉，塞之以当北风；有户焉，墐之以御寒气。





嗟我妇子，曰为改岁，入此室处。

改岁，改旧岁为新岁。室处，上所治之室。室既治矣，于是老者嗟其妇子，而谓之曰：十月届期，则年岁将改矣。天时既寒，人事亦已，可以舍田庐，而入此室处矣。见治室御寒，而老者之爱又如此。

六章讲：自其为食之预，而详言之。





六月食郁及薁，七月烹葵及菽。

烹，煮也。时乎六月，郁薁熟矣，则食郁及薁。时乎七月，葵菽成矣，则烹葵及菽。





八月剥枣，十月获稻。为此春酒，以介眉寿。

获，刈也。稻，禾也。介，助也。枣熟于八月，则剥之以供笾实。稻熟于十月，则获之以酿春酒。凡此皆物之美者也，岂以之而自养哉？惟以供老疾，奉宾祭，而颐养天和，以介眉寿而已。其丰于待老也如此。





七月食瓜，八月断壶，九月叔苴。

叔，是拾。至若瓜成于七月则食瓜，壶成于八月则断壶，麻子成于九月，则拾彼麻子。





采荼薪樗，食我农夫。

薪，取以为薪。农夫，即豳中之民。荼，苦菜也，则采之以为葅；樗，恶木也，则采之以为薪，凡此皆物之薄者也。岂以之而养老哉？盖自养不可过侈，故惟澹薄自甘，以为农夫之食而已。其俭于自奉也如此。

七章讲：然岂特饮食适丰俭之宜哉？至于农事，又始终极其忧勤之意焉。





九月筑场圃，十月纳禾稼。

纳者，自田而纳之于场也。时乎九月，穑人成功之际也，则筑圃为场，以为敛稼之地。时乎十月，百谷用登之时也，则禾稼既获，悉纳场圃之中。





黍稷重穋，禾麻菽麦。

黍、稷、重、穋、禾、麻、菽、麦，八者皆谷名。其所纳之稼，若黍稷重穋，若禾麻菽麦，盖无一而不咸登者矣。





嗟我农夫，我稼既同，上入执宫功。

同，聚也。执，治也。宫，是二亩半在邑之宫。然农事虽终，而尤不敢忘其始也，于是咨嗟而相谓曰：凡我农夫，我稼悉纳于场，幸既同矣，而宫功之在邑者，可不上入以治之乎？





昼尔于茅，宵尔索绹。

茅，草菅。宵，是夜。索，是绞。绹，是索。必昼往取茅，以为覆盖之资；夜焉绞索，以为束非之具。





亟其乘屋，其始播百谷。

亟，急也。乘，升也。于以亟升其屋而治之者，非好劳也。盖今岁即来岁之推播谷与治屋相戾，则来春将复始播百谷，即于耜举趾之不暇矣，而何暇为治屋之事乎？是以念及于播谷，则宫功之执，诚不容缓矣。夫既周于农事之终，而又预念乎农事之始，豳民之谋食，又何如其忧勤耶？

八章讲：然岂特己之农圃饮食极其勤俭已哉？至于为君之事，尤致其忠爱焉。





二之日凿冰冲冲，三之日纳于凌阴。

冰，取冰于山。冲冲，凿冰声。纳，藏也。凌阴，藏水之室。时乎二之日，则涸阴冱寒，而冲冲然凿冰于山。及夫三之日，则风未解冻，相与纳于凌阴。





四之日其蚤，献羔祭韭。

蚤，早朝。羔，羊也。韭，菜名。所以然者，盖启冰庙荐，乃吾君调燮之一事也。至于四之日，其蚤将献羔取韭，以祭司寒之神。而开泉颁赐，以节阳气之盛者，在此举矣。则其趋于冰役，奚容以不速哉？是忠君之心，见于劝趋冰役者如此。





九月肃霜，十月涤场。

肃霜，气肃而霜降。涤，扫也。场，场地。时乎九月肃霜，而天时之已寒。迨夫十月，则速毕场功，而人事之不敢缓。





朋酒斯飨，曰杀羔羊。跻彼公堂，称彼兕觥，万寿无疆！

两尊曰朋。跻，升也。公堂，君之堂。称，是举。觥，酒爵。所以然者，盖举酒祝寿，乃吾民报德之一端也。即将朋酒以享上，而羔羊之是杀，于以跻彼公堂，称彼兕觥，而祝君以万寿无疆者，在此举矣。则其毕场功，又乌得不急哉？是爱君之心，见于登堂称觥者如此。是一祭祀燕享之间，豳人为君而极其忠爱，又何如耶？夫豳民于衣食之事，其所自奉者，见勤俭之节焉；其所奉上者，见忠爱之诚焉。而莫不以预得之。此皆先公风化之所及也。吾王有天下之责，则所以为民衣食之计者，其可不绎思哉？






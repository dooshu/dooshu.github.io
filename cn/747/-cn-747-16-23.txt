○授李承嘉户部尚书制

门下：紫极八座，非德勿居；丹屏六曹，惟贤是择。金紫光禄大夫李承嘉，灵襟岐嶷，识宇严明。早闻通德之名，夙有大臣之望。雄才逐日，共骐骥而齐驱；迅翼搏风，与鹓鸿而并翥。柏台宪府，高膺弄印之荣；芝甸神州，独著题舆之任。坚同白玉，直若朱绳，台阁风生，权豪气慑。洪材可重，茂秩须崇，宜加曳履之班，式奖从桥之对。


行露

三章，一章三句，二章章六句


首章讲：此被化之女子自守作也。若曰：天下恒有外至之辱，而能不为所污者，惟有自守耳。





厌浥行露，岂不夙夜？谓行多露。

今道间之露厌浥而方湿，其势甚可畏也。我也当此旦夜之际，岂不欲有所行也乎？但以行道之间多露，畏其沾濡而不敢耳！使不顾此而冒行，宁免沾濡之患乎？

二章讲：夫我之自守如此，然或有强暴不情之讼，则我之自诉乌能已哉？





谁谓雀无角，何以穿我屋？

彼雀之穿屋，人皆谓其有角也，谁谓雀无角乎？若无角，何以能穿我之屋耶？





谁谓女无家，何以速我狱？

女，指男子。女之致我于狱，人皆谓其有室家之礼也，谁谓女无家乎？若无家，何以能召致我于狱耶？





虽速我狱，室家不足。

然女虽能速我于狱，而媒妁之言未通，六礼之仪未行，所以求为室家之礼，初未尝备，则速我于狱，不过为无情之词焉耳，岂足以诬人哉？

末章讲：





谁谓鼠无牙，何以穿我墉？

墉，是墙。鼠之穿墉，人皆谓其有牙，谁谓鼠无牙乎？若无牙，何以能穿我之墉耶？





谁谓女无家，何以速我讼？

女之致我于讼，人皆谓其有室家之礼也，谁谓女无家乎？若无家，何以能速我于讼耶？





虽速我讼，亦不女从。

然女虽速我于讼，而室家之礼不足，则自守之志不易，我决不女从矣。无情之讼何为哉！吁！贞女之守礼如此，非文王、召伯之德化，孰风之？






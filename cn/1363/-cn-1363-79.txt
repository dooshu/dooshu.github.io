金水桥陈琳抱妆盒


金水桥陈琳抱妆盒杂剧（元）无名氏撰

●金水桥陈琳抱妆盒杂剧目录

楔子

〔音释〕

第一折

〔音释〕

第二折

〔音释〕

楔子

〔音释〕

第三折

〔音释〕

第四折

〔音释〕

题目　李美人御园拾弹丸　正名　金水桥陈琳抱妆盒

楔子

〔冲末扮殿头官领校尉上诗云〕君起早。臣起早。来到朝门天未晓。长安多少富豪家。不识明星直到老。某乃殿头官是也。方今大宋真宗皇帝。山河一统。万国来朝。主圣臣贤。民丰国富。只因天子即位以来。未有太子。以此圣心时常不乐。昨日太史官王宏奏道。夜观干象。太子前星甚是光彩。如今时逢春季。百花盛开。正是成胎结子之候。合该着尚宝司打造金弹丸一枚。于三月十五日。天子亲到御园向东南方打其一弹。令六宫妃嫔。各自寻觅。但有拾的金丸者。因而幸之。必得贤嗣。天子准奏可。着穿宫内使陈琳传示六宫去。令人。与我唤将陈琳来者。〔校尉云〕陈公公安在。〔正末扮陈琳上云〕小官姓陈名琳。现为宋朝一个穿宫内使。一生近贵。半世随朝。谢圣恩可怜。赐一套蟒衣海马。系一条玉带纹犀。戴一顶金丝织成帽子。嵌的是鸦鹘石。悬一把镔铁打就刀儿。镶的是鸂??木。虽不曾陪从他鹓班豹尾。却也常接奉那凤辇龙床。今日殿头官着人相召。不知为着些甚事。须索过去见来。〔做见科〕〔殿头官云〕陈内使。我请你来。不为别事。因圣人听太史之奏。明日亲到御园打一金弹。但有妃嫔拾此弹者。到其宫中御幸。必得圣嗣。着你传示六宫。明日都往御园中寻访金弹去。其拾得者。即令奏闻。无得违误。〔陈琳云〕领旨。〔向古门云〕兀那三宫六院。妃嫔彩女等听者。明日圣驾亲到御园。打一金弹。金弹落处。有拾得者。奏献御前。圣驾即幸其宫。休得违误不便。〔做回身科云〕陈琳已传旨了也。〔殿头官唱〕

【仙吕端正好】奉皇宣。传君命。为春光堪写围屏。端的个御园中锦绣似花开盛。因此上打动这巡游兴。

【幺篇】传示那六宫人知严令。〔带云〕这金弹呵。〔唱〕弹落处各办虔诚。分头儿自去穿芳径。寻仔细。认分明。捧金弹。献彤庭。当寝夕。应前星。那其间可也永团圆万万载同欢庆。〔下〕

〔正末云〕殿头官去了也。俺自到御前承应者。正是昼漏稀闻高阁报。天颜有喜近臣知。〔下〕

〔音释〕

嫔音贫　嵌音阚　石绳知切　从去声　辇连上声　兴去声　彤音同

第一折

〔正旦扮李美人上诗云〕柳叶参差掩画楼。晓莺啼送满宫愁。年年花落无人见。空逐春泉出御沟。妾身西宫李美人是也。今日圣人在御园中打金弹丸。着宫娥彩女辈看其所落之处。寻觅金弹。如有拾的之人。即令亲献御前。自有宠幸。眼见得各宫妃嫔。各自准备去了。妾身也只得往御园走一遭咱。〔下〕〔末扮圣驾二旦扮宫女执符节二外扮内官执拂同殿头官上〕〔正末捧弹弓随科云〕圣驾已到御园了也。〔驾云〕你看御园中万紫千红。莺啼燕语。是好景致也呵。〔正末唱〕

【仙吕点绛唇】往日个文武登筵。帝王设宴。在金銮殿。就着这御赐樽前。动弦管仙音院。

【混江龙】尚兀自嫌他拘倦。向御园中别是一壶天。争些儿寂寞了梨花院宇。冷落了杨柳亭轩。想昨宵暮雨梨花娇不语。今日早春风杨柳乱飞绵。则待要驾銮舆尽日不知还。拚的个满园林到处都游徧。〔做跪送弹弓科云〕这八角亭子上。正是东南方。好打金弹。〔唱〕弹去似晓星乍落。弓开似秋月初圆。

〔驾云〕寡人拿这弹弓在手。那诸禽百鸟看见。只道要打他。都也惊怕哩。〔殿头官云〕圣上。便好道蠢动含灵。皆有佛性。〔正末唱〕

【油葫芦】忙煞垂杨啼杜鹃。扑剌剌两翅搧。又则见梨花枝上鸲鹆儿打盘旋。諕的那锦鸠儿不离酴醾串。惊的那黄莺儿绕定梧桐啭。这一个钻入叶底藏。那一个坐来枝上喘。怎么的近池塘不见了衔泥燕。恰元来都落在金水玉沟边。

〔跪云〕万岁爷。今日必有喜事。〔驾云〕寡人纔今日到园中赏翫春光。你说必有喜事。这个喜从何来。〔正末唱〕

【天下乐】则见一个喜鹊儿喳喳的噪过御前。俺想这灵也波禽。常好是识空便。也为甚的撇下个闹花丛不将春顾恋。背莺声花蕚楼。隔燕语锦树园。他怎肯孤负了这艳阳三月天。

〔驾云〕你看那酴醿架上。坐着一个锦鸠儿。待寡人一弹。打下这锦鸠来者。〔做打弹科〕〔正末唱〕

【那咤令】恰纔个弓开的不掀。觑酴醾架边。弦放的不偏。正芍药阑近前。弹去的不远。在牡丹丛里面。〔驾云〕陈琳。你与我寻这弹子去。〔正末云〕理会的。〔唱〕这弹子。难寻见。常言道弹打三圆。

〔正末做寻弹科。唱〕

【鹊踏枝】俺如今行过这海棠轩。荡散了这绿杨烟。细细的拂开了这满径苍苔。和那遍地榆钱。俺这里行一步堪图一个扇面。有丹青巧笔难传。

〔云〕这茫茫荡荡。一片御园中。那丸金弹知道落于何处也。〔李美人云〕妾身李美人。立在御园东首。不期这金丸正打到妾身边。被妾拾着。如今不敢隐藏。只得亲到御前进献去来。〔正末见美人科云〕兀的不是李美人来了也。〔唱〕

【寄生草】则见他娇滴滴颜如玉。薄松松鬓似蝉。眼儿呵绿澄澄溜出秋波转。眉儿呵曲弯弯画出双蛾浅。脸儿呵汗津津显出桃花片。若不是昭阳宫粉黛美人图。争认做落伽山水月观音现。

〔云〕李美人。你见金弹来么。〔李美人云〕是我拾的金弹在此。特来进御。〔正末云〕是真个。李美人。你可有福也。〔唱〕

【金盏儿】这是你忒心坚。金弹也恰多缘。想天公好与人方便。因此上着李美人和圣上永团圆。这的是在地成连理树。入水长并头莲。早则不惊开比翼鸟。不打散锦纹鸳。

〔跪云〕有李美人拾的金弹。来献圣上哩。〔驾云〕宣他上来。〔李美人做进见科〕〔殿头官云〕看李美人好容颜。也是一个有福的。他日必生太子。〔驾云〕这金弹是谁拾了来。〔李美人云〕是妾身拾着来。〔驾云〕既如此。今夜就到西宫去游幸者。〔李美人谢恩科〕〔驾引李美人手同下〕〔殿头官等随下〕〔正末云〕圣驾到西宫宴乐去了。李美人。你好有福也呵。〔唱〕

【赚煞】从今后则想凤楼期。休把羊车羡。今日个谢圣恩可怜。阻隔的那刘氏娘娘欢爱远。那里也独宿孤眠。似这等美缠绵。直似神仙。再不索倚定宫门听过辇。李美人相逢在上苑。宋真宗别登了寝殿。本是一对儿好姻缘〔带云〕若刘娘娘知道呵。〔唱〕他可敢生扭做了恶姻缘。〔下〕

〔音释〕

参抽森切　差音嗤　蠢春上声　搧扇平声　鸲音渠　鹆音玉　离去声　酴音徒　醿音眉　啭专去声　喘川上声　空去声　蕚音傲　掀音轩　黛音代　伽音茄　长音掌

第二折

〔旦扮刘皇后上云〕子童乃刘皇后是也。虽无绝色。幸掌中宫。奉九重之欢。享万年之福。近日闻得西宫李美人生下一子。我想他久后在天子跟前。可不夺了我的宠爱。则除是这般。寇承御那里。〔旦儿扮寇承御上云〕有。〔做叩头科〕〔刘皇后云〕寇承御。我问你。你吃的是谁的。〔承御云〕是娘娘的。〔刘皇后云〕你穿的是谁的。〔承御云〕是娘娘的。〔刘皇后云〕我东使着你。去么。〔承御云〕就东去。〔刘皇后云〕我西使着你。去么。〔承御云〕就西去。〔刘皇后云〕我不使你呢。〔承御云〕则守着娘娘立着。〔刘皇后云〕既然如此。你是我心腹之人。我有一件紧要的事。要你替我做去。〔承御云〕是那一件事。〔刘皇后云〕如今西宫李美人生下一子。你可到他宫中去。诈传万岁爷要看。诓出宫来。将那孩子或是裙刀儿刺死。或是搂带儿勒死。丢在金水桥河下。务要干成了这件事。来回我话者。〔承御云〕谨领懿旨。我出的这宫门。直至西宫见李美人走一遭去来。〔诗云〕亲承懿旨到西宫。生死存亡掌握中。此个机关非小可。仗谁搭救小潜龙。〔下〕〔刘皇后云〕寇承御此一去必然与我干成这桩大事。那时教李美人失宠。发入冷宫之中。慢慢的害他性命。有何难处。〔诗云〕我本女菩萨。何尝不戒杀。则怕翦草带些根。萌芽依旧发。〔下〕〔承御抱太子上云〕幸喜太子已诓出西宫了也。奉刘娘娘的懿旨。本待把裙刀将太子刺死。丢于金水桥河下。则见红光紫雾。罩定太子身上。怎敢下得手。天那。若宋朝不当乏嗣。得遇一个人来。同救太子性命。久后也显我这点忠心。可也好也。〔正末抱妆盒上云〕自家陈琳的便是。万岁爷赐我这黄封妆盒。到后花园采办时新果品。去与南清宫八大王上寿。我虽是一个内官。倒比那众文武有报国的忠心也呵。〔唱〕

【南吕一枝花】虽不比三台中玉佩臣。现掌些六院里金钗客。常则待鸡鸣宫禁启。簇捧着龙绕圣颜开。那里也将相之才。无过是随步辇君王爱。听传宣妃后差。管领他美孜孜八百姻娇。守定这艳亭亭三千粉黛。

【梁州第七】这的是大宋朝皇宫御阙。不弱似神仙岛阆苑蓬莱。俺则见郁巍巍龙楼凤阁新修盖。端的个金钉朱户。玉砌瑶阶。祥云瑞霭。紫雾香埃。晃得咱眼也难开。定不是。人力安排。一刬的织锦绣翡翠帘栊。朱红漆虬楼亮槅。碧琉璃碾玉亭台。上命遣差。逐朝不离丹墀侧。几曾出禁门外。便不带穿宫入殿牌。但行处谁敢嫌猜。

〔做望科云〕那金水桥边。背身儿立的。好似寇承御一般。待我叫他一声。寇承御。〔承御做回身见科云〕好也啰。陈公公。你来此怎么。〔正末云〕我奉万岁爷的命。赐我黄封妆盒。到后花园采办时新果品。与南清宫八大王上寿。寇承御。你在此怎的。〔承御云〕我到此金水桥边。闲耍戏哩。〔正末云〕呀。你在那里抱这小哇哇来。〔承御云〕那个是小哇哇。你看的他这等轻那。〔正末云〕你道我看轻了。他敢是太子。〔承御云〕不是太子是那个。〔正末唱〕

【隔尾】承御也你个中宫侍女休嗔怪。非是我内使陈琳私下来。〔承御云〕可知你不是私来的。我在此也没甚么不明白处。〔正末唱〕承御也怎只把巧语花言自遮盖。〔承御云〕我有甚遮盖。只是急切里想不出个计策来。〔正末唱〕哎。这其中有甚的计策。承御也不是我使乖。好也啰只要您心平可也过的海。

〔承御做慌科〕〔正末云〕承御。你慌甚么。别人家的哇哇。料在金水桥河下便了。〔承御云〕你道是别人家的哇哇。他是西宫李美人生的太子。〔正末云〕他是李美人生的太子。怎肯与你抱出宫来。〔承御云〕当日万岁爷听太史官之奏。三月十五日亲到御园打一金弹丸。着你传旨。教六宫妃嫔有拾的这弹者驾幸其宫。却是西宫李美人拾得。如今果生太子。这个你不记的来。你只看这太子胸前。正抱着那金弹丸哩。〔正末做看科。惊云〕是太子了。你只该奏上万岁爷去。你抱到这里可是为何。〔承御云〕为刘娘娘使那嫉妬的心肠。恐怕李美人久后夺了他的宠爱。着我诓太子出宫。把裙刀刺死。丢于金水桥河下。只见他红光紫雾罩定太子身上。明明是真命天子。以此不敢下手。我对天祷告。若宋朝不当乏嗣。遇一个忠心的人。与他同救太子性命。如今幸得撞见公公。怎生出个计策。同救这太子咱。〔正末云〕承御。你元来这等怕刘娘娘那。〔承御云〕可知怕哩。〔正末云〕你怕我也怕。可不道别人烦恼。不干自己。若干自己。则索回避。这个是你的勾当。我自采办果品去也。〔做走科〕〔承御叫云〕陈琳。〔正末做回科云〕你为何直呼我的名字。〔承御云〕我怎么不呼你的名字。我如今抱太子见刘娘娘去。他必然问我为何还是活的。我只说正待要下手。被陈琳拦住。要奏知万岁爷哩。〔正末云〕我的娘呵。只这一句话。可不是送了我也。〔承御云〕你休慌。只要与你商量个计策。同救太子咱。〔正末背云〕待我哄他咱。〔回云〕承御。我有一句话可敢说么。〔承御云〕你但说不妨。〔正末云〕那刘娘娘既着你来所算这太子呵。你则是依着他做。我替你看着人。你将太子刺死。丢在金水桥河内。也是一个凈办。〔承御云〕陈公公。这事中也不中。〔正末云〕有甚么不中。〔承御云〕这等。你替我看人去。待我下手。〔正末做看科〕〔承御做揭开妆盒放太子科〕〔正末回顾问云〕太子在那里。〔承御云〕丢在河里了也。〔正末做左看右看科云〕怎么不见。〔承御指妆盒科云〕我丢在这盒儿里了也。〔正末云〕中也不中。〔承御云〕放着我哩。若有事呵都在我身上。你放心者。〔正末做开盒看科唱〕

【牧羊关】则索向盒中放。又不敢怀内揣。我正是杀人处钻出头来。刘娘娘你结下海样阔冤雠。陈琳也担着天来大利害。太子也你曲着腰难回转。拳着腿怎舒开。则我这救主的空生受。太子也你可是成人不自在。

〔寇承御向盒拜科〕〔唱〕

【隔尾】太子也你比着那双龙紫阙争低矮。比着那五凤丹楼较匾窄。比着那一合乾坤少宽大。这的是潜龙世界。关系着皇朝后代。只愿的保护了江山万万载。

〔承御云〕陈公公。你不可久停久住。快把这妆盒送到八大王处。自有理会。你快去。你快去。〔做回科〕〔正末扯住科云〕承御。有一句话。要与你说的明白。我如今怕不救太子出宫去。有一日事犯出来呵。承御。你可休指攀我。〔承御云〕常言道。忠臣不怕死。怕死不忠臣。我是保护潜龙掌命司。我怎肯指攀你来。若昧了前言呵。天不盖。地不载。日月不照临。陈公公。你快救太子出宫去。我自回刘娘娘话去也。〔下〕〔正末云〕你道忠臣不怕死。又道是保护潜龙掌命司。这两句话似经板儿印在我心上。我则牢记者。〔做看科云〕呀。寇承御去了也。〔做开盒看科云〕嗨。谁想寇承御是个三绺梳头两截穿衣女流之辈。倒有这片忠心。他把太子交付与我。回刘娘娘话去了。我也索行动些。〔唱〕

【牧羊关】我抱定这妆盒子。便是揣着个愁布袋。我未到宫门早忧的我这头白。盒子里藏的是储君。我肚皮里怀的是鬼胎。虽不见公庭上遭横祸。赤紧的盒子里隐飞灾。承御也你办着个喜溶溶笑脸儿回还去。却教我将着个碜磕磕恶头儿掇过来。

〔做望科云〕前面不有人来也。我且掩映在这垂杨树下咱。〔刘皇后引宫女冲上云〕休将我语同他语。未必他心似我心。那寇承御这小妮子我差他干一件心腹事去。他去了大半日纔来回话。说已停当了。我心中还信不过他。如今自往金水桥河边看去。有甚么动静。便见分晓。〔做见科云〕兀的垂杨那壁。不是陈琳。待我叫他一声。陈琳。〔正末慌科云〕是刘娘娘叫我。死也。〔唱〕

【贺新郎】则见他恶哏哏独自撞将来。太子也你在这七宝盒中。我陈琳早魂飞九霄云外。我嘱付你个小储君盒子里权宁耐。你若是分毫儿挣。登时间粉碎了我尸骸。则被你威逼的我身先战。死摧的我脚难抬。恰便似狗探汤不敢望前迈。纔动脚如临追命府。行一步似上摄魂台。

【隔尾】我若是无妨碍你可也无妨碍。我若是有患害你可也有患害。只要得我命活便留得你身在。〔带云〕那刘娘娘呵。〔唱〕偷觑他眼色。斟量了性格。太子也但得个尸首儿完全是大古里彩。

〔做放盒见科〕〔刘皇后云〕陈琳。你那里去。〔正末云〕奴婢往后花园采办时新果品来。〔刘皇后云〕别无甚公事么。〔正末云〕别无甚公事。〔刘皇后云〕这等。你去罢。〔正末做捧盒急走科〕〔刘皇后云〕你且转来。〔正末回放盒跪科云〕娘娘有甚分付。〔刘皇后云〕这厮。我放你去。就如弩箭离弦。脚步儿可走的快。我叫你转来。就如毡上拖毛。脚步儿可这等慢。必定有些蹊跷。陈琳。我问你。东果园西果园南果园北果园都有果品。你可是那一个园里采的。那果品是何名降。你对我从实说来。说的是。万事罢论。说的不是。我不道的饶了你哩。〔正末云〕娘娘停嗔息怒。听奴婢细说一徧咱。〔唱〕

【红芍药】御园中百卉斗争开。另巍巍将根脚儿培栽。则为这东君惜爱降甘泽。因此上结子成胎。〔刘皇后云〕你在那里摘将来的。〔正末唱〕恰便似娘肠肚摘将下来。〔刘皇后云〕甚么颜色。〔正末唱〕天生的颜色儿红白。〔刘皇后云〕为何要放在这个盒儿里。〔正末唱〕则为他不堪日炙与风筛。特赐这黄封盒内好藏埋。

〔刘皇后云〕待我猜来。莫不是石榴。〔正末唱〕

【菩萨梁州】石榴长在金阶。〔刘皇后云〕莫不是核桃。〔正末唱〕合逃出您宫外。〔刘皇后云〕莫不是梨儿。〔正末唱〕今宵离了后宰。〔刘皇后云〕莫不是李子。〔正末唱〕这玉皇李子苦尽甘来。也是他天然异种出羣材。开时节不许游蜂采。摘时节则愿的君王戴。〔刘皇后云〕李子有甚好处。万岁爷倒喜着他。待我把这树都砍坏了者。〔正末唱〕娘娘也偏生你意儿歹。怎忍见片片残红点碧苔。陪伴他这古木崩崖。

〔刘皇后云〕陈琳。那里听的你这巧言令色。则待我揭开盒儿。看个明白。果然没有夹带。我纔放你出去。〔正末云〕这妆盒儿有甚夹带来。〔唱〕

【骂玉郎】我便是苏秦般嘴巧舌头快。我这里越分说他那里越疑猜。常言道脱空到底终须败。〔刘皇后云〕取盒儿过来。待我揭开看波。〔正末用手按盒科云〕娘娘。这盒盖开不的。上有黄封御笔。须和娘娘同到万岁爷根前面说过时。方纔敢开这盒盖你看。〔刘皇后云〕我管甚么黄封御笔。则等我揭开看看。〔正末按住科唱〕可着我怎?划怎?划。要揭开要揭开妆盒盖。

〔刘皇后做怒科云〕陈琳。你不揭开盒儿我看。要我自动手么。〔正末唱〕

【感皇恩】呀。见娘娘走向前唉。可不我陈琳呵这死罪应该。〔刘皇后云〕我只要辩个虚实。觑个真假。审个明白。〔正末唱〕他待要辩个虚实。觑个真假。审个明白。〔寇承御慌上科云〕请娘娘回去。圣驾幸中宫。要排筵宴哩。〔刘皇后云〕陈琳。恰好了你。若不是驾幸中宫。我肯就放了你出去。待明日这等果品满满的装一盒儿。送到我宫里来。〔并下〕〔正末云〕知道。〔唱〕见承御慌传圣旨。请娘娘疾便回来。道銮舆。在寝殿。要把御筵排。

〔做捧盒科〕〔唱〕

【采茶歌】一来是鬼神差。二来是搭救这小婴孩。谁想道滴溜溜九天飞下一纸赦书来。陈琳呵则我似刀刃上偷全得蝼蚁命。太子也你便似钓竿头活脱了巨鳌腮。

〔云〕适纔被刘娘娘缠了这一会。不见太子做声。敢怕闷死了。待我打开盒盖看咱。〔做跪揭看科云〕谢天地。太子方纔睡觉。在盒儿里伸腰哩。〔唱〕

【二煞】小储君在盒子内多宽泰。则我这泼性命从针关里透出来。我这里忙趋疾走楚王宅。荡一缕尘埃。恨不得到这一座濯龙门侧。将两步为一蓦。〔带云〕我这一去见南清宫八大王呵。〔唱〕只要他做玉颗神珠在掌上抬。我方纔的放下心怀。

〔云〕且喜出宫了也。我大着胆行几步咱。〔做走科〕〔唱〕

【黄锺尾】从今后跳出了九重围子连环寨。脱离了十面埋伏大会垓。走蛟龙。投大海。纵彩凤。扬天外。小储君。好惊骇。刘皇后。肯躭待。便是蛇蝎心肠。不似般恁毒害。把一个太子提起来。望着那花斑石殿阶。哎。娘娘也你拾的个孩儿敢可也落的价摔。〔下〕

〔音释〕

重平声　罩嘲去声　客楷上声　将去声　相去声　阆音浪　埃音哀　刬音产　虬音求　槅皆上声　碾尼蹇切　侧斋上声　策钗上声　窄斋上声　绺音柳　白巴埋切　碜森上声　磕音可　哏狠平声　挣争去声　音债　探平声　色筛上声　格皆上声　卉音毁　泽池斋切　?音摆　划胡乖切　唉音哀　刃仁去声　宅池斋切　蓦音卖　扬扬去声　蝎音歇　摔升摆切

楔子

〔外扮楚王引官校锦衣花帽上诗云〕封土何尝出帝城。早朝唯少静鞭声。怀中赐得黄金炼。直使千官胆暗惊。某乃楚王赵德芳。与当今嫡亲兄弟。世人称为南清宫八大王者是也。身居王位。心在天朝。礼贤士若凤麟。远奸邪如蛇蝎。皇兄赐俺金炼一条。专打不忠之辈。每每怀藏袖中。携之出入。以此在朝官员。见俺无不心寒胆落。今日早期回宫。在这独角亭子闲坐。且看有什么人来。〔正末抱妆盒上云〕我陈琳救出太子。不敢投别处去。只有南清宫八大王。是他嫡亲叔父。可以收留太子。抚养成人。这里正是楚府门首。门上的。与我报复去。说有穿宫内使陈琳。奉万岁爷的命。来献时新果品与大王上寿者。〔官校报科云〕报大王得知。有穿宫内使陈琳奉旨来献寿哩。〔楚王云〕着他过来。〔官校云〕着过去。〔正末做入叩头科云〕大王千岁。〔楚王云〕你这妆盒儿有什么时新果品那。〔正末云〕万岁爷专为与大王上寿。赐出黄封妆盒。着陈琳往后花园采办果品。适遇一桩天大的事。特来报知。这果品还不曾采得。〔楚王云〕是甚么事。〔正末云〕大王。有西宫李美人。生下太子。被刘娘娘怀嫉妬的心肠。着宫女寇承御诓太子出宫来。要将裙刀刺死。丢于金水桥河下。那寇承御因见红光紫气罩定太子身上。所以不敢下手。适撞见陈琳往后花园去。两个商量。要得同救太子。只的藏在黄封妆盒之中。出的宫来。再无别处投去。止有大王是太子嫡亲叔父。可以收留。〔做开盒跪科云〕只望大王看万岁爷面上。好生抚养长大。日后江山有托。可不是大王之功也。〔楚王云〕陈琳。你这等怕刘皇后那。〔正末云〕可知怕哩。〔楚王云〕你怕我也怕。我府里断不收留。你依旧拿了这盒子去。〔陈琳云〕大王。你差了也。〔楚王云〕陈琳。我怎生差了来。〔正末做跪太子唱〕

【仙吕赏花时】大王也你须是一衇流传亲叔侄。怎不念万里江山托付谁。〔带云〕大王。你若不收呵。〔唱〕我则索抱太子撞街基。〔楚王云〕陈琳。你快住者。我是玉叶金枝。怕那刘皇后怎的。恰纔我斗你耍哩。你抱太子过来。与我看波。〔做接太子在手科云〕你看他生的龙颜凤目。他日必为太平天子。谢天地我宋家有福。得此一男一女。两个忠臣。救到我府中。校尉。快去分付宫人。只拣有乳食的。着他好生抚养太子。等他长大成人。接我宋家后代。休教辜负了这两个忠臣的一场好意。〔官校抱太子下〕〔正末叩谢科〕〔唱〕这一场先忧后喜。〔带云〕陈琳愿领这妆盒去。依旧采了果品来上寿也。〔唱〕也不枉了我这抱妆盒冒死出宫闱。

〔楚王云〕陈琳去了也。我想陈琳思量救驾。报答皇恩。已不是寻常阉宦之比。那寇承御是个宫女。一发难得。且待我收留太子。抬举他。到十年之后。慢慢的奏与皇兄知道。也不要埋没他两个的忠心。〔诗云〕幸宫臣肯把潜龙救。我亲叔父怎敢辞生受。待十年奏与圣人知。直教他羞杀刘皇后。〔官校随下〕

〔音释〕

阉音腌

第三折

〔驾同刘皇后引内官彩女上诗云〕日月光天德。山河壮帝居。太平无一事。回首忆关雎。寡人御极以来。幸喜四海升平。八方宁靖。因乏嗣子。每切忧心。虽尝听史官之奏陈。也曾广后宫之御幸。终是宜男未效。继体无人。教寡人如何不烦恼也。〔刘皇后云〕天佑宋室。螽斯麟趾之庆。当必有期。愿陛下自宽。〔楚王领小末扮太子二校尉随上云〕某楚王今日为何领着太子见我皇兄去。只因寇承御同陈琳救出太子。送到我府中收养。整整抬举了十年光景。想刘皇后也难下手了。我皇兄一向为着乏嗣。眉头不曾有展放之日。我领去朝见皇兄。只待问起时节。因而说开就里。使他母子团圆。多少是好。宫官。快报复去。有赵德芳带领世子朝见。〔内官报科〕〔楚王入见跪科云〕臣赵德芳见。〔驾云〕御弟免礼。〔太子拜见科云〕愿陛下万岁万岁万万岁。〔驾云〕御弟。这是你第几个世子。〔楚王云〕这个是臣的幼子。是第十二个。〔驾做看科云〕看他生相似龙行虎步。好生不凡。今年多大年纪了。〔太子云〕臣生十岁了也。〔驾云〕御弟。你这世子是那个美人所出。〔楚王云〕本李美。〔刘皇后云〕且住者。今日有事忙哩。改日另行奏知万岁。贱妾置酒在椒风馆中。请饮宴去来。〔做扯驾手同下〕〔楚王做叹科云〕嗨。我则说的李美两个字。还不曾道出那人字来。这刘皇后就搀着皇兄饮宴去了。好狠人也。刘皇后。你左使这一片黑心肠做甚么。太子养在我宫中。已长成十岁了。我怕你还诓的去撇在金水桥河下哩。我且再看机会。奏知皇兄便了。世子。你且随我回府去来。〔太子云〕理会的。〔并下〕〔刘皇后引宫女上云〕事不关心。关心者乱。十年前李美人生下一子。我着寇承御与我所算了他的。昨日楚王引着小厮来朝见。我一见了他这声音举止。与李美人好生厮似。问他年纪。又是十岁。我已是怀着一肚子疑心了。万岁问道那个美人所出。那楚王道李美。刚则说的两个字。我便扯着万岁的手。说道。且到椒风馆饮宴去。我若不如此。那楚王说出这详细来。可怎了也。我如今唤寇承御出来。则问他要这李美人所生之子。看他说甚的来。宫娥。与我唤将寇承御来者。〔宫女叫云〕寇承御。娘娘唤你哩。〔承御上见科云〕娘娘。唤寇承御有何分付。〔刘皇后云〕你不跪着。〔承御云〕有何罪哩。〔刘皇后云〕寇承御。我问你。十年前李美人所生的孩子。如今在那里了。〔承御云〕呀。这是十年前的事。怎么冷灰里爆出火来那。娘娘。我依着你将裙刀刺死。丢在金水桥河下了也。〔刘皇后云〕既在金水桥河下。你与我去打捞他尸首来我看。〔承御云〕死过十年了。这尸首着我那里打捞去。〔刘皇后云〕这妮子不肯说实话。不打不招。宫娥。与我唤十个内使来行杖。待我亲问这桩事咱。〔宫女做唤内使上摆科〕〔刘皇后云〕一壁厢准备着大棒子者。〔内使云〕理会的。〔刘皇后云〕兀那寇承御。你老实说来。当初那小的安在。〔承御云〕委实丢在河里了。〔刘皇后云〕你还说谎哩。与我打着。〔内使打科云〕一十。二十。三十。〔承御云〕哎哟。打死我也。〔刘皇后云〕兀那寇承御。你与我实实的招了者。你则说那小的在也不在。〔承御云〕娘娘便打杀我呵。也则是丢在河里死久了也。〔刘皇后云〕这妮子癞肉顽皮。倒是熬得打的。再与我着实打呀。〔内使打科云〕一十。二十。三十。〔刘皇后云〕这妮子越打越不肯招。我想当日亲到金水桥看去。只见陈琳那厮。抱着个妆盒。在垂杨树下遮遮掩掩。见我来好生慌张。其时我也疑心那盒儿里必有夹带。为圣驾到中宫来。不曾揭开盒儿看的。想必陈琳那厮知些情弊。宫娥每。与我唤将陈琳来者。〔宫女叫云〕陈琳安在。刘娘娘唤你哩。〔正末云〕自家陈琳的便是。今有刘娘娘闭着宫门。勘问寇承御。使人来唤我。这十年前的事可发了也。刘娘娘。这事你也只该罢了。定要勘问他怎的。〔唱〕

【双调新水令】则听得闭宫门推勘这女娇姿。多应是十年前那一场公事。赤紧的寇夫人先胆寒。刘皇后你可也不心慈。不弱似吕太后当时。恰便待鸩了如意彘了戚氏。

【驻马听】他使着这嫉妬的心儿。只待要六宫人不生一个子。搜寻那李美人不是。大刚来一碗饭怎插两张匙。做妃嫔倒去暗通私。赏宫娥又不敢明宣赐。你道他怎为此。单则怕凤楼前引得羊车至。

〔做入见叩头科云〕娘娘唤陈琳。那厢使用。〔刘皇后云〕兀那陈琳。今有寇承御。十年前我曾使他到金水桥河边干一件事来。今日问他。抵死不肯招。你与我行杖者。〔正末云〕娘娘。我陈琳手无缚鸡捉鼠之力。行不的杖。〔刘皇后做怒科云〕你敢违我的懿旨么。〔正末做叩头科云〕小臣情愿行杖。〔做打杖科〕〔刘皇后云〕陈琳。你拣那大棒子打着。一下子打死了他。做的个死无对证哩。〔正末云〕待我拣那小棒子打波。〔刘皇后云〕陈琳。你把小棒打他。怕他打的疼呵。指攀你下来么。〔正末云〕大棒子又不是。小棒子又不是。则拣中样的打便了。〔做打科云〕寇承御。你快招了者。招了者。〔唱〕

【沽美酒】打的你活不活死不死。〔寇承御云〕我委的丢在河里了也。〔正末唱〕则要你一则一二则二。〔做低说科云〕承御。你不道来。〔唱〕可不道保护潜龙掌命司。这句话入于咱耳。到今日自寻思。

〔刘皇后云〕陈琳。你怎么不打。这事定要还我一个下落。〔正末唱〕

【太平令】非是我挑茶斡刺。则问你李美人生下的孩儿。要说个丁一卯二。不许你差三错四。你则说渰死。太子。这个口词。休连累陈琳两字。

〔刘皇后云〕陈琳。你怎的这般打。敢怕他指攀你来那。〔正末唱〕

【鴈儿落】我欲待轻打呵又恐怕违了懿旨。我欲待重打呵又恐怕他吐出些瑕玼。不争我打断他口内词。只教他说不的心间事。

【得胜令】呀。你正是闭口抹胭脂。得推辞便推辞。〔承御云〕打了我这许多。不似这几下的能重。待我挣起来。看是那个。〔正末唱〕他眼瞪瞪矁我有十余次。我怎敢实丕丕汤着他一棍儿。〔刘皇后云〕陈琳。你怎么不打呀。〔正末唱〕娘娘也孜孜。则见他不转睛将咱视。〔承御云〕打杀我也。〔正末唱〕寇承御你休得要雌也波雌。我打你个忠臣不怕死。

〔承御做看科云〕打我的元来是陈琳。陈琳。你刬的也来打我那。〔刘皇后云〕早攀下来了也。〔正末跪科云〕娘娘。那厮打得昏了。休听他胡攀乱指者。〔唱〕

【川拨棹】则见他倒在阶址。这嫩皮肤青间紫。则他这细袅袅的身子。瘦怯怯的腰肢。打得他慌张张把陈琳便指。你畅好是不三思。怎说道我跟前信有之。

【七弟兄】咱两个对词。对词。恰便似打官司。你道是藏藏藏怕绝了君王嗣。今日个指指指道陈琳便是个证盟师。则你那狠狠狠寇承御做了咱追魂使。

〔做打科〕〔承御云〕陈琳。你一发打几下。打杀我罢。〔正末唱〕

【梅花酒】呀。雪消也见死尸。打的你气咽声丝。倒着我抹泪揉眵。〔承御云〕陈琳。你怕什么哩。〔正末唱〕我则怕连累了玉叶金枝。你常好有上稍无下稍。也不索多议论少成事。〔刘皇后云〕这一日你见我来。你就躲在那金水桥边垂杨树下去。可不是这太子你曾看见那。〔正末跪科云〕我陈琳并不曾看见什么太子。待我问寇承御咱。〔做问科云〕寇承御。你这一日可曾遇见我陈琳么。〔承御云〕我不曾遇见陈琳来。〔正末云〕娘娘。寇承御道不曾遇见我陈琳。〔刘皇后云〕这等。陈琳你再打着呀。〔正末做打科〕〔唱〕你那其间抱太子御沟边。见咱时杨柳岸。你亲自对咱家痛嗟咨。

【收江南】呀。你则说金水桥扑通的丢下个半生半死小孩儿。〔刘皇后云〕陈琳。这尸首只在河里。与我打捞去来。〔正末云〕娘娘。可是十年了也。〔唱〕这些时可不喂了那游来游去活鱼儿。〔刘皇后云〕我也不管。只要你与我问这桩事一个明白。〔正末云〕这事怎了也。〔唱〕兀的不是个难开难解闷弓儿。娘娘也甚意儿。怎揣与我这该敲该剐罪名儿。

〔承御云〕娘娘。你打我怎的。〔诗云〕人生在世总无常。若个留名史册香。大鹏飞上梧桐树。自有傍人说短长。〔做撞阶死科下〕〔正末跪云〕娘娘。那寇承御被打不过。自撞金阶死了也。〔刘皇后云〕那厮死了。可不好了。你做的个死无对证。叫内使们与我拿下陈琳者。〔凈扮内使上云〕万岁爷立着宣陈琳哩。〔刘皇后云〕既是万岁宣他。且着他去。待我慢慢的细审他。这妆盒有夹带没夹带。不道的便轻轻素放了他哩。〔并下〕〔正末云〕刘娘娘。你好狠也。陈琳好险也。〔唱〕

【鸳鸯尾煞】刘娘娘不索把三尺青锋赐。寇夫人他自拣一搭金阶死。枉了也审问根由。折证言词。拷打千般。供招半纸。唱道女使丫鬟煞强似男儿志。端的个忠直无私。堪图写在香馥馥汗青史。〔下〕

〔音释〕

雎音疽　螽音中　搀初衔切　鸩沉去声　彘音治　斡蛙果切　玼音此　瞪音澄　矁楚九切　间去声　三去声　使去声　揉音柔　眵音嗤　剐音寡

第四折

〔太子扮仁宗引二宫女四内官随上诗云〕少年寄养楚宫中。虎步龙行自不同。今日亲承高帝业。也应修举代来功。寡人宋仁宗是也。自幼收养楚王宫中。多亏叔父抬举。常时说我是妆盒儿盛着。送到楚府收养的。那宫娥寇承御。穿宫内使陈琳两个。甚是有功于我。却也不得其详。我十岁时。曾携我去朝见。父皇道是我龙行虎步。有太平天子之相。问叔父那个美人所出。叔父道。本是李美。还不曾说出个人字来。其时刘太后便邀父皇入宫饮宴去了。我回楚府来。也曾细问叔父。我叔父道再过几时。好对我说。不觉又过了十年光景。前者我父皇病重。遗命取楚王第十二子承继大统。可正是寡人。记得入宫之初。寡人去到各宫朝见。那刘太后独不容我到西宫去。元来西宫是李美人所居。敢是叔父十年前说那李美人。我就是他所生之子。未可知也。如今父皇归天。寡人即位。刘太后不得垂帘听政。一切朝中之事。无小无大。尽属寡人。查问宫女寇承御所在。说已死过多年了。今日朝罢回宫。不免唤那老宫监陈琳出来。访个详细。必有分晓。内侍们。与我宣陈琳来者。〔内官云〕领旨。陈琳安在。〔正末上云〕过日月好疾也。自从抱妆盒救出太子来。可早二十年了也。今日登了宝位。宣唤老臣。须索走一遭也呵。〔唱〕

【中吕粉蝶儿】日月其除。草生合玉阶辇路。那些时一个个宫样妆梳。端的是赛阳台。欺洛浦。生得来如花似玉。未知他福分何如。幸不幸总归天数。

【醉春风】那一个刘娘娘占尽了寝殿百年欢。这一个李美人整受了冷宫中一世苦。他只道使心机断送了小潜龙。怎知道做了当朝的主。主。他不合意狠肠毒。则待要除根翦草。不肯着开花满树。

〔做入见叩头科云〕万岁。呼唤陈琳。有何差遣。〔仁宗云〕寡人宣你来。不为别事。我常见叔父与我说。是妆盒儿盛我送楚府中寄养的。又说宫娥寇承御。穿宫内使陈琳两个。甚是有功于我。教我不要忘了他。前日我查访寇承御所在。说已死过多年了。只有你还在。你可将上项的事。备细说与寡人听咱。〔正末云〕万岁爷不嫌絮烦。听奴婢试说一徧。〔唱〕

【石榴花】六宫中多少女娇姝。他可也每夜盼羊车。都是那千妖百艳美人图。却元来都命犯着寡宿。注定孤独。到黄昏半掩迎风户。知他是几下里短叹长吁。这的是天教怨女伤情处。那一个不候到二更初。

【斗鹌鹑】不承望似水如鱼。只要得??云殢雨。陪伴他绣榻香茵。出入在华堂锦屋。你只看月色无心照索居。也别做一段的苦。空熬他漏永更长。听了些晨钟的这暮鼓。

〔仁宗云〕且住者。陈琳。你这一翻说话。都是那六宫中盼望之情。你说他怎的。我闻得父皇在御园中怎生打金弹来。从头至尾。说与寡人听者。〔正末唱〕

【普天乐】想当日在御园中。先帝也可便闲行步。正遇着春风澹荡。春色荣敷。恰觑着锦鸠儿要中他。打的那金弹子无寻处。传示着众妃嫔向花丛里分头去。〔带云〕其时却是西宫李美人拾得这金弹来。〔唱〕偏是他李美人拾得在荒芜。多则是天生分福。又遇着姻缘对付。成就了麟趾关雎。

〔仁宗云〕寡人正要问你。这事既是李美人拾得金弹。生下太子。如今这太子却在那里。你不可隐藏。一一的说个明白。与寡人知道。〔正末跪云〕万岁赦奴婢死罪。方纔敢说。〔仁宗云〕你放心。只管说来。〔正末叩头科云〕先帝当夜就驾幸西宫。那李美人果生太子。被刘。〔做住科云〕奴婢不敢说。〔仁宗云〕有寡人哩。你但说不妨。〔正末云〕被刘太后起嫉妬的心肠。着宫娥寇承御诓出宫来。将裙刀刺死。丢于金水桥河下。寇承御想道。先帝正愁乏嗣。不敢下手。一心要救太子。只是独力难加。向天祷告。要得一个人来商量计策。恰值奴婢奉先帝之命。抱妆盒到后花园采办果品。与楚王上寿去。那寇承御叫住奴婢。商量道。救太子出宫去。再无别处可投。止有楚王是亲叔父。可以收养的。现今差去到楚府上寿。岂不是个天意。就将太子安放妆盒里面。正待要走。不想刘太后又撞过来。把奴婢喝住。定要揭开盒盖看呵。奴婢抵死将盒盖按住。则说盒上现有黄封御笔。除非亲到先帝御前。纔好开看。惹的刘太后发起恼来。亲自动手。正要揭开这盒盖儿。〔做举手科云〕谢天地适值先帝驾幸中宫。刘太后忙忙的接驾去了。奴婢方纔脱的这性命。好不险也。〔唱〕

【上小楼】刘太后有十分狠毒。一时嫉妬。全不想万载江山。只侍使千般恶计。百样亏图。将宫女。寇承御。闇行嘱付。把太子碜可可着他死生别路。

〔仁宗云〕这等说来。那太子正是寡人。可不多亏了你两个救驾之功。你还把向后的事。细说一徧。寡人试听者。〔正末云〕若不是万岁洪福齐天。怎能勾这等百灵咸助那。〔唱〕

【幺篇】一来是有洪福。二来是天佑护。俺两个设计施方。并胆同心。舍命捐躯。敢可便抱定妆盒。背却宫娥。疾行前去。不防他刘太后劈头相遇。

〔仁宗云〕你这妆盒既是有御赐黄封的。就也不该怕太后了。〔正末跪云〕奴婢见刘太后自要揭开盒盖。险些儿諕杀了也。〔唱〕

【十二月】恰转过雕阑数曲。行不到百步其余。俺陈琳便有张良般伎俩。怎当那刘太后有吕氏般机谋。可搭的把咽喉来当住。諕得咱魂魄全无。

〔仁宗云〕那时节寡人在妆盒儿里。可是如何。〔正末唱〕

【尧民歌】小储君倒也安安稳稳守着妆盒做护身符。则是我陈琳兢兢战战抱着个天大闷葫芦。那刘太后嗔嗔忿忿这等左来右去忒麤疎。急的俺忐忐忑忑把花言巧语谩支吾。当初当也波初。俺也??的厮挺触。〔带云〕则被刘太后呵。〔唱〕险揭开妆盒觑。

〔仁宗云〕这等。你怎生送的我到楚王府里去那。〔正末唱〕

【耍孩儿】俺则道这回定把机关露。敢陈琳也不知死所。元来是圣明天子百灵扶。早则去迎接鸾舆。恰便似顿开金锁飞龙子。摔碎雕笼放凤雏。纔出的这宫门去。因此上宗祧有托。民社无虞。

〔仁宗云〕与你同救我的寇承御。他可怎的死了。你说与我知道波。〔正末云〕奴婢送太子到楚府去后。长成十岁。那楚王曾携太子入朝。刘太后看见相貌不凡。想起十年前事。勘问寇承御。要还他太子下落。那寇承御只不肯招。自撞金阶而死。可怜人也〔唱〕

【二煞】十年前曾入朝。刘太后见相貌殊。平空掇起心头怒。要问他西宫合下儿存否。金水沟边事有无。可怜受尽多冤楚。不能彀题名丹阙。只落得埋骨黄垆。

〔仁宗做堕泪科云〕那寇承御为救寡人。撞阶身死。着寡人好生悲感。只是刘太后怀嫉妬心肠。做这等逆天悖理的勾当。寡人若究起前事。又怕伤损我先帝盛德。如今姑置不理。将西宫改为合德宫。奉李美人为纯圣皇太后。寡人每日问安视膳。与太子礼节无异。楚王抚养功多。加赐庄田万顷。寇承御与他起建坟墓。封为忠烈夫人。置守冢三十家。祭田千亩。陈琳封为保定公。赐城中甲第一区。岁支俸银万两。禄米三千石。选宗族贤能者。承继其后。世奉国恩。〔诗云〕刘氏滔天计已穷。恐伤先帝且姑容。庄田特赐亲王府。徽号先加太后宫。白骨亡魂封典厚。苍颜老监锡恩隆。从兹永享升平福。万岁千秋共祝嵩。〔正末做叩头谢科云〕愿陛下万万岁万万岁。〔唱〕

【尾煞】死了的墓顶上加赠封。活在的殿阶前赐俸禄。纔表得到头善恶由人做。也则为救了这万万岁当今太平主。

〔音释〕

应平声　盛音成　玉于句切　分去声　毒东卢切　姝音朱　宿须上声　独东卢切　??音尤　殢音腻　屋音坞　福音府　捐音元　曲丘雨切　谋音谟　忐音毯　忑音忒　触音楚　祧音挑　合音葛　禄音路

题目　李美人御园拾弹丸　

正名　金水桥陈琳抱妆盒

金水桥陈琳抱妆盒杂剧终





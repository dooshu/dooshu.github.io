从军行


其一


千金蹀躞五花驹，腰下青萍玉辘轳。
独立军前呼剑客，九龙庐帐是单于。

其二


荆楚奇材尽锦袍，相逢马上醉蒲萄。
黄昏北出萧关道，衰草鸣沙月正高。

其三


辞家新属冠军侯，胡雁南征塞草秋。
梦到长安三万里，海风吹断碛西头。

其四


提兵绝漠过河源，千帐胡王不敢奔。
瀚海已收天北极，昆崙原是汉西门。

其五


转战相从破月氏，连山黄草朔风吹。
雕弧夜射胡天雁，铁马晨随汉将旗。

其六


新得胡姬出浑邪，雪寒围坐弄琵琶。
为怜马上红颜尽，夺取焉支属汉家。

其七


少年家在茂陵边，独逐征羌出罕幵。
莫忆金闺消息断，传烽一夜到甘泉。

其八


射雕日暮海云开，沙碛秋风万里来。
芦叶一声星斗暗，何人不上望乡台。

其九


汉家绝漠事长征，夜合重围逼虏营。
纵使六骡开帐后，寘颜山外有轻兵。

其十


玉门东望敕书来，二十从军白首回。
大将勒铭蒲类海，君王置酒柏梁台。





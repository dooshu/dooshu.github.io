○答李晟遗表手诏

皇帝遣宫闱令第五守进致诚旨於故太尉兼中书令西平郡王赠太师之灵曰：天祚我邦。是生才杰，禀阴阳之粹气，实山岳之降灵。宏济患难，保佑王室；扫荡氛祲，廓清上京。忠诚感於人神，功业施於社稷，匡时定乱，实赖元勋。洎领上台，克谐中外，訏谟帝道，叶赞皇猷，常竭嘉言，以匡不逮。情所亲重，义无间然，方期与国同休，永为邦翰。比婴疾恙，虽历旬时，日冀痊除，重期相见，弼予在位，终致和平。岂图药饵无徵，奄至薨逝。丧我贤哲，亏我股肱，天不慭遗，痛惜何极。呜呼！大厦方构，旋失楝梁；巨川未济，遂亡舟楫。君臣之义，追恸益深，循省遗章，倍增感切。卿一门裔绪，朕必终始保持。况愿等弟兄，承卿教训，朕之志意，岂忘平生？卿纵不言，朕亦存信。比者卿在之日，却未见朕深心，今卿与朕长乖，方冀知朕诚志。无以为念，发言涕零，是用躬述数行，贵写所怀得尽。临纸遣使，不能饰词，魂而有知，当体朕意。


惟庸蜀


古《有所思行》。《古今乐录》曰：“《惟庸蜀》，言文皇帝既平万乘之蜀，封建万国，复五等之爵也。”

惟庸蜀，僭号天一隅。刘备逆帝命，禅、亮承其馀。拥众数十万，窥隙乘我虚。驿骑进羽檄，天下不遑居。姜维屡寇边，陇上为荒芜。文皇愍斯民，历世受罪辜。外谟蕃屏臣，内谋众士夫。爪牙应指授，腹心献一作同　良图。良图协成文，大一作乃　兴百万军。雷鼓震地起，猛势陵浮云。逋虏畏天诛，面缚造垒门。万里同风教，逆命称妾臣。光建五等，纪纲天人。






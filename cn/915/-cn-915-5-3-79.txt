◇诫诲赵王干玺书（青龙二年）

《易》称「开国承家，小人勿用」，《诗》著「大车惟尘」之诫。自太祖受命创业，深睹治乱之源，鉴存亡之机。初封诸侯，训以恭慎之至言，辅以天下之端土，常称马援之遗戒，重诸侯宾客交通之禁，乃使与犯妖恶同。夫岂以此薄骨肉哉？徒欲使子弟无过失之愆，士民无伤害之悔耳。高祖践阼，祗慎万机，申著诸侯不朝之令。朕感诗人《棠棣》之作，嘉《采菽》之义，亦缘诏文曰「若有诏得诣京都」，故命诸王以朝聘之礼。而楚、中山并犯交通之禁，赵宗、载捷咸伏其辜。近东平王复使属官殴寿张吏，有司举奏，朕裁削县。今有司以曹纂、王乔等因九族时节，集会王家，或非其时，皆违禁防。朕惟王幼少有恭顺之素，加受先帝顾命，欲崇恩礼，延乎后嗣，况近在王之身乎？且自非圣人，孰能无过？已诏有司宥王之失。古人有言：「戒慎乎其所不睹，恐惧乎其所弗闻，莫见乎隐，莫显乎微，故君子慎其独焉。」叔父兹率先圣之典，以纂乃先帝之遗命，战战兢兢，靖恭厥位，称朕意焉。（《魏志·赵王干传》）


○授卢蟾富平县令郭武宁县令李嗣业曲沃县令冯珙山阴县令等制

敕。卢蟾等。十年兵戈，兆人流散。朕延执政与百执事，问所以聚人之方，皆慎选令长而已。夫畿赤之富平，可谓大邑。而洪之武宁，绛之曲沃。越之山阴，亦皆著名者也。尔蟾等或称华胄，或曰才人。华胄以礼让为本，才人以政术为宗。而珙尝於佛寺有迁明皇真像避贼火之功，可谓忠敬矣。以尔四人为县，庶可聚吾人乎？勉端（缺）能以称其用。可依前件。


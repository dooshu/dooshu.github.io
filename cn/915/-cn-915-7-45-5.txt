◇请定不赎罪四条启

尚书金部奏事如右，斯诚检忘一时权制，惧非经国弘本之令典。臣寻旧制，以罪补士，凡有十馀条，虽同异不紊，而轻重实殊。至於诈列父母死，诬罔父母淫乱，破义反逆，此四条实穷乱抵逆，人理必尽，虽复殊刑过制，犹不足以塞莫大之罪。既获全首领，大造已隆，宁可复遂拔徒隶，缓带当年，自同编户，列齿齐民乎。臣惧此制永行，所亏实大。方今圣化惟新，崇本弃末，一切之令，宜加详改。愚谓此四条不合加赎罪之恩。（《宋书·王韶之传》，高祖受禅，有司奏东冶士朱道民禽三叛士，依例放遣，诏之启。）


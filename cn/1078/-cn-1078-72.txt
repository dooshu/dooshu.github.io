续集卷四十四

钦定四库全书

东里续集卷四十四　　　明　杨士奇　撰碑　颂　赋　表

勑建礼部之碑

宣德六年十月北京新作礼部成尚书胡濙奏请树石刻文以示久远制曰可其文以命臣士奇臣既拜受命谨按礼部在唐虞为秩宗在周为春官大宗伯所典天神人鬼地只之礼而礼乐庠序风化制度品节之事咸属焉我国家列圣相承法古制治尤重於斯皇上临御之初茂简俊乂以称厥任时濙以礼部左侍郎兼南京国子祭酒奉命还礼部数月陞尚书上谕之曰国家所重祀事朕夙夜只奉天地宗社暨于百神以迓福生民尔其懋相予无怠凡国所用彛典尔惟旧章是循是式用佐予理无忽尔惟寅惟清用懋副朕命濙拜稽首言臣敢不精白一心以图称万一盖上所命濙与虞舜即政命伯夷者同一道也而嗣大位以来祀享受福川岳奠寜岁屡丰登田里给足灾沴不作遐裔毕来祯祥之物骈见叠至皆本於皇上诚敬所格而德化之效也于时北京创建未久百司官府皆未作其公署及治文书之舍率就简便盖未暇及也一日濙奏事殿中上曰国家大典礼悉隶礼部非可以简其官府宜先备勑工部作之度地於大明门之东西向中为正堂堂之侧为司务厅前为周序为中门为前门正堂之後为後堂左右为宾客之位後为庖库堂序之外为四属仪制主客在左祠祭精膳在右铸印在中门之左其地亢爽其材坚良高明邃深制度弘伟方之近代绰乎过焉既成以闻命京师诸司长贰咸往落之命光禄赐宴恩泽之隆群情欢溢咸谓皇上惇典庸礼启自宸衷始作斯宇甚盛举也臣惟礼者天理之具於人事而行之以敬者也用之事神而神享用之为政而政修用之教化而教化孚用之制作而制作尽善故礼所以为国家天下之大器不可一日无者而典之必得其人惟皇上知之明而行之果也然臣伏覩未作礼部之先有司以上所居宫殿庳隘请拓地改作上曰朕方惓惓息民为心居室岂今所急却其奏既而出玺书命诸司询民瘼施振贷巳逋责暨礼部成有司复请改作宫殿且言治材巳具上曰朕夙夜求民之安今天下匹夫匹妇岂皆得所而何暇於自求佚若等宜体朕恤民之心敬哉勿忘又却其奏而出玺书敷布德恩存恤鳏寡招怀流徙且饬有司蠲弊举废修怀保之政盖圣仁一念保民惟日孜孜昔大禹薄自奉而所勤者民之事所致饬者宗庙朝廷之礼与皇上圣心异世而同符猗欤盛哉是役也重礼为先务而再却有司之请圣德之大者臣忝职史氏谨备书之而继以诗曰

稽昔帝王礼莫重焉天叙以勑人文以宣其用之严曰郊与庙教化制作咸礼之要皇明龙兴列圣御极盛德光华有典有则皇帝继统躬礼导民从容安行天下归仁翼翼北京视周之镐桓桓六卿群辟之表有虞秩宗咨命伯夷帝谓臣濙往哉汝谐肃肃三礼汝祗相予凡百仪度汝慎攸司爰初经营六官之府帝谓臣濙权舆宜汝宠章自天臣工祗率力齐材良成之不日天阙之南端门之东轮焉奂焉闳廓穹崇维皇明圣以礼为国维明维果有此奕奕维孝维恭大禹攸同约已勤民菲食卑宫矜恤无告惠鲜鳏寡文王小心日不遑暇仁泽流霈源源弗穷悦怿归赴如川之东礼序乐和化淳俗厚龟龙在沼麟凤在薮体信逹顺维圣之功执事有恪维臣之恭夙夜其勤式告有位维寅维清以熙帝载

灵慈宫碑

踰淮而济而汶两京之通道也凡南方两淮两广江东西湖湘淛闽黔蜀其方伯郡邑百司与夫海外番国蛮夷君长之贡献朝觐受事请命者商贾之懋迁者往还交错蚤暮不息而事之重且大者军国所用租赋悉出南方郡邑永乐初命平江伯陈瑄率舟师道海运北京然道险所致无几乃浚济寜临清之河以逹北京以便饟运岁发数千艘每春氷泮则首尾相衔而上河陿且浅一雨骤辄溢雨止复竭加有洪牐之艰且险舟稍不戒非覆则胶时平江公仍奉命督饟运嘅然念曰凡大山长川皆有主宰之神能事神则受福往年吾董海运凡海道神祠吾过之必颛颛持敬如神之临乎前也间遇风涛及鱼龙百怪有作辄叩神佑靡不响应今兹祠祀未建非缺典欤遂作祠於淮北之清江浦以祀天妃之神盖公素所持敬者凡淮人及四方往来公私之人有祈於祠下亦皆响应守臣以闻赐祠额曰灵祠宫命有司岁用春秋祭於是董饟运参将都指挥佥事汤公节请书丽牲之石盖世俗所传神肇迹事远不可质惟神者天之所命天固以利物为心也神斯无不在诚斯无不格诚神孚而福泽降自然之理也既为书作宫所自又作迎享送神之辞俾歌以将事辞曰

洁芬馨兮芳筵奠苹蘩兮清醑吹参差兮鼓瑟纷望拜兮堂下神来降兮云中导霓旌兮鸾盖从海若兮河伯错玉节兮瑶佩神戾止兮憺安悦下人兮恂忱风泠泠兮帟幙恍若睹兮居歆神昭昭兮在上人总总兮在下纷有祈兮不齐神均锡兮灵佑车道陆兮履坦舟循川兮安流风与雨兮时若物阜成兮神之庥岁祈报兮有祀神倏往兮忽旋上卫国兮下民生神惠同淮流兮千万亿年

通济河碑

南去通州二百里杨村驿之北河屡决河仰受白河汤河潞河诸水下合直沽南来之水入海凡齐鲁汴蜀湘汉江广闽淛之赋运及海内海外朝觐贡献之上于北京者皆道此以逹所系之重也其水之失性也自洪武之季至今四五十年之间屡决屡筑筑己复决智单力疲公私患之皇上嗣大统之明年秋有司以决闻请如故事可之三年春复决上曰治事必得其理得人斯得理矣朕其慎简遂以命太监阮安安顿首受命行还奏水当顺其势导之今逆之抑使纡屈势畜不得逹故决宜取径道改凿使其顺下臣视河西务径行二里许可凿计用万五千人一月庶几可免决遂以图进上曰理贵变通今以命尔遂命武进伯朱冕发卒少保工部尚书吴中发民如所计之数诹日兴役以安董之安周行抚劳厚其廪食时其作息吏絶欺弊人劝就工调度有方如期竣事遂陻其故道河之下趣坦焉安行夹河筑防既崇且厚伐木以扞之植树以固之革险为夷往来愉怿事闻赐名通济河既又奏建祠祀河神以道士主之士奇尝经祠下舣舟登望徘徊嗟咨成事之得人建功之有时也少保吴公间属记是役之成古者治水自京师始先所重也斯河之重固以京师然昔者作之难而今作之易何也非奉命之臣其用心之诚与公者有异乎诚则志坚而虑精公则民悦而功遂天下未尝有难为之事顾所任者何如耳斯役也实本於皇上之善用人知之明任之专此功之所由成也自古英君明主所以克兴事功未有不由斯道谨因纪是役遂推本作诗以颂圣天子仁明之功诗曰

水之为性顺下焉耳治循自然斯得其理都城之南河决自昔谋者弗及劳者弗息正统三祀再以决闻惟帝圣明慎简用人顾谓臣安汝往祗命安拜稽首夙夜惟敬秉诚致虑惟惠用下厥绩之成行者拚舞滔滔安流有厚厥防简任得良惟帝圣明帝仁如天覆被率土诞用材贒弘靖四海

颂

驺虞颂【有序】

洪惟皇上以仁圣受天命嗣大宝为天下生民主一用尧舜禹汤文武之道教之治之既肇建北京廼永乐七年车驾廵幸遣使者行郡县存问高年咨求贤德及察民所疾苦明黜陟之政明年遂率六师平残寇除边患是年车驾还京师又明年麒麟出定州人皆以为皇上肇建北京仁恩广被之所致也十一年二月复廵幸焉遣使郡县如前制五月驺虞见济寜州曹县车驾所经之地益以为圣仁之应臣谨按载籍驺虞仁兽也帝王有至仁之德则见先是永乐二年驺虞见钧州至是再见天鉴圣仁骈答灵贶宗社生民万年太平之瑞也谨譔驺虞颂一篇上进颂曰

洪惟圣皇抚御万国圣皇至仁与天合德大哉巍巍文治武功天下归仁如川趋东廼从民志廼循圣经考卜维正肇建二京翼翼北京表里河山凤翥龙翔拱卫郁磐岱宗左倚大行右峙瀛海东环沃壤千里土厚水甘天府之国北辰崇高四方之极紫微端门玉阙金城圣皇廵狩六龙时乘永乐癸已仲春令月下诏省方吉日既軷翠华扬扬鸾镳鶬鶬六师洸洸万乘启行道淮历徐经济涉鲁抚耄咨贒咸暨黎庶覃霈德恩甘雨丽日下被万物光润充悦如游春台熙熙陶陶至和召祥聿见于曹皓质玄文虎躯猊首不践生刍根性仁厚是为驺虞圣仁之徵曷其于曹乘舆所经臣民耆老进献彤陛欢呼拜跽时廵之瑞时廵之瑞岂惟驺虞??祥麟肇先发之驺虞呈瑞岂独东鲁肇先发之钧州之野惟皇仁圣天下蒙庆灵祥骈臻丕显天命皇图隆安圣寿齐天四海乂寜千万亿年

瑞雪颂【有序】

臣闻天之生人也必命仁圣为之君主使助天之所不及君之代天理人也必体天心使之各得遂其生君顺事乎天天弗违於君而福降焉昔者尧舜禹汤文武暨我太祖太宗仁宗三圣之为君也皆以仁民为得天之本钦惟皇帝陛下躬膺天命嗣祖宗大位惟天之心与尧舜以来数圣人之道是存是用德音数下惠泽弘敷抚亿兆恤困穷蠲负逋革贪弊任老成明政纪简拔贒俊布列中外亲选郡守咸赐玺书而遣之一皆所以为安民也於是天下晏然边鄙无事兵甲不用岁屡丰稔流徙悉归太平之世也然圣心恤民恒勤夙夜犹虑其有饥寒之患未尝忘焉宣德庚戌之冬天气融和迨十二月尚未有雪间视朝之暇顾侍臣叹曰将如来岁农事何是月已卯之夕大雪远迩弥积翊旦上御奉天门天顔愉怿亲制喜雪之歌洒宝翰以赐群臣又命光禄赐宴群臣拜赐懽感万万盖前岁之冬亦少雪上以为虑立春後数日雪乃大降上喜尝亲制喜雪之诗其岁四方大稔故至是而来岁丰稔之兆皆信其必有徵矣太平之瑞何以加此臣忝侍近目睹皇上爱民得天之应无任忻跃敬撰瑞雪颂一篇五章章九句谨录上进伏惟圣览焉其词曰

维天地之德生民为大爰简明圣付厥覆载付之惟何俾育俾治肆三五肇兴笃仁与义式仪来世【右一】维皇太祖太宗仁考咸膺天命抚有亿兆维天德之肖维仁义允蹈维民是保泽涵四海被于八表【右二】维皇至仁上帝是崇祖考是恭下矜于瘝痌夙夜敬在躬帝鉴渊衷凡欲罔不从泰和洋洋万邦屡丰【右三】维岁上章维月季冬皇豫恤农功劳心忡忡吉日巳卯雨雪其蒙率土其同兆我丰年民庸歌渢渢【右四】维皇圣诚维上帝降祥用溥生成兆民永寜四海永清皇寿万亿龄如日之升小臣赓歌用扬颂声【右五】

瑞应麒麟颂【有序】

宣德八年闰八月西南海外诸番国或其王亲行或遣子弟或遣大酋泛海越数十万里而来朝贡麒麟狮象珠玉珍贝奇异之品用逹诚意麒麟凡四而出非一所其言曰蛮夷之人邈处海外瞻仰中国如天之上比十数年来海波无虞山岛所聚种作蕃阜民咸安适闻之老长言此太平之象也必有圣人奉天命主中夏施仁布义肆诞被我遐裔巳而祥麟出焉老长又言是上天所生以为中国圣人瑞者其往献焉敢祗以献遂頫伏呼万岁於时群臣百职以及陛卫虎贲万衆懽覩舞蹈称贺臣闻自古帝王受天命有天下者能体天之心用天之道以称天之付畀天必悦鉴而昭答灵贶历考伏羲神农黄帝尧舜禹汤文武数圣人其效可见巳恭惟皇帝陛下以大圣之德躬膺天命嗣祖宗之大宝临御以来一以至仁覆帱天下旰食宵衣图惟康济无间远迩抚绥一心是以凡天地所覆载日月所照临之处靡不归诚向化朝觐贡献日聚阙下四境清寜纎尘不作此皆陛下圣德之得人心者也夫得人心者得天心之本也是以连岁四方上奏嘉禾秀麦丰年之祯上而星文之祥下而物产之瑞骈起叠臻不可数计虽间者沾雨稍稽而圣心惓惓以恤民为祈天之实弘敷德音覃布仁泽玺书所至拚舞载道甘霖随降田谷以丰此陛下圣德之得天心者也亦岂必麟见而後始验於今日哉然麟仁兽也四灵之首王者至仁则出出则天下平非若其他祯祥之比今兹之出实以彰上天嘉佑圣仁之隆且厚也而率来自远方者又以彰圣德之无远弗屇也臣士奇叨在侍近日睹嘉祥倍万忻怿谨譔瑞应麒麟颂一篇上进伏惟电览焉颂曰

天眷下民爰命仁圣俾育其生俾复其性惟皇奉天允笃於下爰育爰训孜孜夙夜曰时兆庶咸予赤子仁之所施权舆于迩薄海内外爰间爰限如浸之润由迩渐远惟皇圣仁颛颛一心曰天付予予罔弗钦茫茫九有仁浃义孚生息有遂蹈履弗渝既富既谷亦泰以嬉仰足于公俯给于私三光昭明五纬顺轨四序调均百祥韡韡爰暨四方逹于八紘民用康寜物用阜盈乃有灵祥麕身牛尾圆蹄肉角崇文又二音中律吕步中矩?粲粲其文循循其仪厥名曰麟四灵之首见于夷邦夷其敢有曰天生之实瑞天王我惟祗献用告嘉祥廼蹈鲸波乃造龙墀金门含耀紫殿腾辉在廷文武舞蹈愉怿惟天降祥允昭圣德惟皇施仁六合一春表仁之祥孰大于麟来自遐邦昭德覃布踰三倍二与时合数天鉴在上丕显嘉徵皇仁在御丕隆治平简册有纪播示无极臣工有颂洋洋川溢臣叨禁近陈诗稽首惟皇万年惟皇万寿

瑞应景星颂【有序】

臣闻上天命仁圣以生民之寄惟仁圣能奉天保民而民心悉归惟民心悉归而天命益隆於是百祥兴焉万福臻焉此天人感通之妙至理自然之应也粤稽古昔成周以前皇帝王暨我国家圣祖神宗其致一也洪惟皇帝陛下以文武仁明之大德嗣祖宗之宝位临御以来至敬以奉天地至孝以奉宗庙至诚以事圣母至仁以抚天下而用贤任才制礼作乐庶政修举万方悦戴於此见民心之悉归於此验天命之益隆而祥瑞之必应也然瑞之丽乎天者莫先於景星动乎地者莫先於麒麟宣德癸丑闰八月甲寅西南海岛数十万里外其人献麒麟者四此其盛盖前古所未有也而是月戊午之夕景星见西北方盖青赤二色云气而有三星皆黄色益近而聚既而天宇澄明星大如半月状光彩焕然助月为明万姓瞻睹忻跃舞蹈臣闻西北者天门之位也稽之载籍云四气和为景星又云天子至孝任贤使能政令清明制作合天四海懽悦则景星见又云德至于天则景星见於天门凡此皆陛下圣德之实着者也上天嘉应岂偶然之故哉於是文武群臣奉表称庆以为国家万万年之祥陛下万万年隆盛之福陛下盛德谦不自居降赐玺书推功天地宗庙而励群臣勿怙以骄咸敬自修庶答天贶益有以见圣德至诚而不息也臣恭列朝行目睹盛美敬陈景星颂一篇凡九章用备大廷之乐歌谨缮写上进伏惟圣览焉颂曰

昊天至仁敷佑万姓俾君俾师简命仁圣维皇奉天允笃其敬惟天鉴观允鸿其庆【一章】天佑皇明巍巍祖考昊天同仁下民是保惟皇仁圣统绍大宝法天之行宪祖之道【二章】惟皇圣仁于民之矜维聪维明求民之情一夫弗康惟皇靡寜品彚咸亨皇心廼平【三章】简任俊乂爰修臣职崇学兴教爰新民德笃近举远仁涵万国万国来庭如星拱极【四章】作乐制礼百度咸章至和萃凝为祯为祥凤下麟臻四灵煌煌维德动天福应穰穰【五章】颢气夕澄苍赤流云三星来同上直天门煜若半月煇焕紫垣天锡之祥佑我大君【六章】景星肇祥轩辕唐虞伟今示祥轩辕同符天昭皇仁率土怿愉皇德茂隆谦恭弗居【七章】廼召文武廼申儆饬往励於修罔骄以溢用寜庶邦用熙庶绩同志合德光答天锡【八章】舞蹈嵩祝拜手稽首维皇圣德纯一悠久如天之高如地之厚亿万万年惟皇圣寿【九章】

麒麟颂【有序】

皇上嗣登大宝君天下一体天心以仁下民施赈恤已负逋罢不急之劳溥休息之令煦枯濡槁万物畅茂沴气潜弭时和民康乃四年十月榜葛刺国遣使者贡麒麟使者言自闻中国圣人在天位凡海外庶邦二气顺调百谷丰稔海波不惊耆老皆知此上之德之赐也於是有异兽出焉耆老睹之曰此麟也中国圣人有至仁之德及天下则出此非下邦所宜有请以献焉国王臣某敬使下臣上献於是群臣奉表贺太平之瑞圣德谦让弗恃为祥顾谕群臣曰古昔圣帝明王一志养民故丰年为瑞得贤为瑞他不与焉周太保因西旅之贡作书以告武王若等其有考乎予惟若等之勉辅于德以不忝祖考亦惟若等之咸迈于德庶克辅予於是羣臣仰聆玉音皆懽忻鼓舞知圣德之日新圣治之益隆也臣闻周成王时越裳献雉盖意中国有圣人也正与今之贡麟相类非偶然而致者若西旅贡獒武王时八十余岁召公有慎德之训皇上今举召公言非惟自励且以励群臣尤有以见盛德之至谨拜手稽首而陈颂曰天命圣明职君与师曰时下民一统以治惟皇圣心与天同贯曰予视民遐迩奚间皇仁之施博闳以厚抚之靖之洽於九有九有以来海国星罗岛居林聚咸囿泰和壮艾穉孩靡灾靡害丰足恬嬉曷知攸自雨阳调均涛浪怗寜耆耋其知曰圣有兴瞻望北辰拜頫稽?圣德极天佑及遐壤厥产异兽牛尾麕身圆蹄肉角厥名惟麟耆耋曰嘻圣仁所召天王之祯下土【阙】　浮海涉江来献阙下公卿百辟舞蹈称贺惟皇明圣弗眎为祥曰天之鉴在乃德明周有贡獒公奭作训慎德之辞敢忘祗顺凡古明圣遇祥思戒逾迈於行厥绩乃大凡尔在廷咸予股肱咸祗于德予治乃兴群臣拜稽皇帝明圣圣有明训臣敢弗敬虞周君臣协志交修伟今明廷嫓美虞周臣老无庸欣幸遭际敬陈颂诗仰祝万岁

出师颂【有序】

永乐四年安南黎寇作乱朝廷屡遣诏使谕之弗悛益骄贼弑其主毒虐国人甚於水火走奔诉告咸集阙下皇上震怒召文武群臣谕曰予承天命保康兆亿民一民弗获惟予弗恭有弗廸而遽诛斯遏抑厥自新乃有弗廸底于再三而释弗诛惟予弗君今盗滋弗廸子必不释群臣合辞力赞必决乃昭告天地宗社山川命成国公朱能佩征夷大将军章率左右副将军左右参将暨神机横海骠骑游击鹰扬五将军率兵八十万讨贼七月某日师行上临江送之既禡申命总兵能若曰汝其率师往行天讨惟盗父子沿袭悖凶神人共忿必诛不释厥暨同恶必诛不释凡厥胁从咸释弗诛汝往钦哉惟兹安南咸朕所统厥民滋困于盗罔攸诉告汝其往吊罔有侵害或有侵害既殄戮盗犹?汝罚汝往钦哉能拜稽受命祗承惟谨遂大飨将士是日天宇朗霁云物不作戈矛耀日旗斾亘云士壮马肥纪律齐肃巨舰蔽江长风翼颿神迈电驰不疾而速浩浩乎巳气吞跌鸢之壤於万里之外矣天顔悦怿豫必成功鸾斾旋阙瑞彩腾霄臣执笔从属车亲聆玉旨之敷仁覩总戎之恭命士气奋发嘉应之孔昭敬作出师颂一首其词曰

天眷皇明咸畀所覆凡厥有生俾育得所惟皇奉天仁怀义抚日月所照恬嬉鼓舞逖彼交夷在国南裔廼有蝮虺为毒为厉哀哀无辜罹厥?噬屡诏申诲弗迁益悖皇赫斯怒爰急拯焚廼敷纶言廼告明神诹日誓师大江之漘天宇澄霁廓无纎氛如虎如貔师徒劲坚如云如霓旗旐飘翩甲胄弓矢戈矛戚干其列秩秩其气桓桓帝谓汝能汝仁且武其总率师往靖夷土除恶务首绥良务溥仁义之行毋违天者臣能拜稽臣敢忘敬帝德承天臣职奉命惟帝之圣舜禹为君惟能之贤方召为臣南交氛?不日澄鲜王师劳勲不日凯旋八表一统皇明御天小臣作颂豫歌太平

御书阁颂【有序】

臣士奇自布衣被召太宗皇帝入继大统首擢翰林编修初建内阁於奉天门内简任翰林之臣七人其中所职代言属时更新凡制诏命令诫勑之文日夥而礼典庶政之议及事之关机密者咸属焉车驾屡赐临幸七人恒早朝退即趋阁治职事莫乃出七人者士奇与焉越三月进侍讲又明年册仁宗皇帝为皇太子简内阁六人兼春坊官士奇与兼左坊中允两职之务敬修惟谨又明年陞谕德仍兼侍讲永乐七年车驾将?北京命皇太子监国简留文臣四人辅导其两人出内阁士奇与焉上进而谕之曰唐太宗简辅监国必命房玄龄卿等其识朕此意加敬慎之四人顿首受命自是车驾北狩监国之辅无改然未几四人者其半有事去始终在侍两人士奇与焉进翰林学士仍兼谕德侍皇太子觐北京遂改左春坊大学士辍翰林兼职专辅问学仁皇尝指两人谕群臣此吾左右臂也既嗣大位屡进其官初进士奇礼部左侍郎兼华盖殿大学士遂进少保又进少傅兼兵部尚书继事宣宗皇帝者十年三圣所以宠任保全之皆一心呜呼今龙御升游皆远矣每捧读向之所受宝章宸翰追惟天地生成日月照临之大德未尝不拊心悲摧攀附无所钦遇皇上嗣临大宝用人循旧进臣少师仍兼尚书大学士所以信任之褒宠之盖有加焉顾臣衰病余齿朴朽无庸何能少禆分寸但感刻之诚惓惓惟固凡所受四朝诰勑及诗敬用录副勒诸贞石藏於私家垂之绵永且构屋以庋之名御书之阁谨拜手稽首而作颂曰

天命明圣统有万邦启于帝尧暨舜禹汤宪天为理仁霈下民有教有育有典有章东西朔南来享来王天监于德曰忱予肖爰笃厥祜弥永以厚爰锡文武俾左俾右咸奋励绩疏附奔奏惟帝念兹靡勤弗酬或隆之褒或崇之爵四圣一道秉持有确有效于勤敬受靡怍顾臣耄愚材樗量勺宠福齐均负乘惕若惟皇四圣天德洋洋凤翥龙腾庆云五章岂臣眇微独蒙厥庆斗牛之下高山大江与被嘉荣华润悠长

赋

神龟赋【有序】

洪惟皇帝陛下自临御以来一循太祖圣神文武钦明启运俊德成功统天大孝高皇帝旧章以治教天下重惟高皇帝起布衣定大业五十余年之间圣德神功如天地之广大日月之着明四时之变通宜树碑孝陵刋示万世乃命有司采贞石臣工趋事大小毕力既得石幕府山之阳而碑之跗未得也复求诸龙潭山麓发地得石龟其修踰咫崇半於修宛然类跗之状又下得钜石光润坚厚修广之度式称跗制执事之臣谛观骇异谓如有神相之者遂奉龟以献诏群臣观焉群臣忻跃称赞以为神龟也天锡之祥古所罕有臣窃惟祯祥之臻皆有所因周之武王圣人也孔子称其逹孝曰孝者善继人之志善述人之事也惟陛下圣孝与武王同一继述之勤神龟之祥职此之因宜有赋咏见诸後世谨譔神龟赋一首上进赋曰

帝秉德之纯孝兮原至性於天赋初统承於大宝兮肆宏整於皇度并周武之善继兮同有虞之终慕恒存觏於羹墙兮非自履於霜露睇锺山於东华兮腾孝陵之紫氛於昭其在上兮想陟降而乘云皇考昔肇迹兮谅顺天而应人薄四海之内外兮大一统而为君奄六龙其上宾兮渺翠华之无方懿圣德与神功兮配天地之博闳帝将揭以永示兮齐日月而同明表神道之广大兮求乐石之坚贞臣稽首而奉命兮工殚虑而陈力天既锡以贞珉兮羌跗趾之弗得历天玺之崔嵬兮缘龙潭之崱屴庆云蒸而在上兮瞻徘徊而羃?灵氛告此其萃好兮发坤藏兮其求索石有龟其浑成兮非徒像於彷佛度裁踰於咫尺兮俨咸备乎六物首翘翘而左盼兮尾宛宛而右折负文章之彪炳兮介十五其纵横含玉润与金精兮间玄碧之光荧质厚重而不欹兮貌闲暇而若凝其造化之所为兮合阴阳之所成有坚确而在下兮又润泽与端夷修广度於跗制兮于棨矱而咸宜胡为有是姱好兮上又有此灵龟信岳灵之孕秀兮与川后之毓奇衆目视而心骇兮咸诧神而夸异何旷代其伏匿兮奋独显於明世俛怀思而求其故兮皇至孝之所致恭奔走而致告兮藉绮陈乎金门锡群辟俾咸觌兮誊亹亹之诵言谓夏时而浮洛兮既诞启於人文兹兆祥於圣代兮允匹休乎前闻称皇心之所求兮式表形於所施固天道之孔明兮于以答皇之孝思况皇考之功德兮天眷眷而念兹所发珍而显秘兮固将以着乎无期夫禄位名寿兮曰大考其克膺荃神龟之出兮亦遐龄之所徵惟皇德之合天兮昭受福之穰穰又将锡类於万亿兮世克君而克承

瑞应白乌赋【有序】

宣德四年七月广东海阳县进白乌二明洁如玉旷代希见文武群臣咸谓此陛下大德至孝之应也盖瑞应图云宗庙礼敬备於孝慈则白乌至晋中兴证祥说亦云白乌仁禽宗庙肃敬则见而汉蔡邕云乌反哺之鸟至孝之应也伏惟陛下临御以来孝事祖宗寅恭直清奉天爱人一循旧章奉侍圣母皇太后致天下之养备极爱敬躬行於上化被於下瑞乌之臻实应於此於是頫伏上表祝陛下万万岁寿圣心谦虚弗自为德玺书赐谕推功於天地宗庙下暨臣工且致警励之意圣德广大盖与二帝三王同一心也自昔盛时凡遇祯应皆有咏歌敷扬盛美今陛下仁明孜孜焉惟崇谦笃敬之为务尤有以彰圣德之盛也臣忝以文墨尘侍从谨譔瑞应白乌赋一篇庶几宣昭於万一谨录上进其辞曰盛矣哉圣人之诚也逹乎天地天之应也必以厥类昔周德之昉兴翽仪凤於岐阳逮王化其旁洽来白雉於越裳明明我皇隆孝之德幽玄以孚明神以格尔乃服领以南苞山负海储精凝龢宝藏攸在陆有孔鸾衆异之产水有珠贝万珍之聚坌云拥而川溢名古今而擅天下也廼有灵羽并见于野禀西颢之纯粹同皎皎其皓素盖鸑鷟就而为之卫大鹏俛而为之驭於是观者异焉质于乡遂乡遂大夫骇而叹曰帝王之瑞也曷为其在是哉具匦函简骏奔望北辰献至尊山灵除涂雨师泛尘清颷翼輈矞云覆轩踰越岭徼道江絶湖豁天宇兮澄齐驰万里兮斯须於是升皇畿瞻帝居由金门趋玉除神闲意定穆穆愉愉跱瑶墀兮眎眩惑迩天球兮方洁白鲁之缟兮赵之璧莹鲜明兮同一色应日中兮阳彩娇服章兮画翬大廷跄跄凤同类上苑翯翯华相辉於是公侯卿士博雅方闻稽古考德頫伏陛言惟天佑圣有感斯应惟祥畀德有施斯获洪惟圣皇缵绪天位惇至德兮要道本天经兮地义扩弘轨於往哲敷至化于四裔斯穹祗之攸鉴而嘉祯之所自咏大雅之灵囿祝天子之万岁皇曰噫嘻天地祖考锡庆垂祚於予时保秉谦持恭固让弗有涣纶章以饬励期弼谐於延久公侯卿士拜頫稽首颂天子之神圣德愈高而愈厚侔夏禹之不代齐商汤之懋敬保太和於海宇斯永笃乎洪庆遂进而歌曰慈孝之类兮德孔仁充因心之推兮万物均圣泽洋洋兮周八垠又歌曰周八垠兮归帝仁巩宗社兮奠以安福家与邦兮暨覆载以长春

贺白鹊表

伏以帝御下民敷仁恩之广大天生嘉瑞表圣世之清宁寰宇泰和臣民舞蹈恭惟皇帝陛下明同日月道合羲轩圣治神功跻皞皞雍熙之世普天率土皆忻忻化育之中致灵气之毓祥暏珍禽之来献与凤同类跄跄於帝舜之庭如玉其辉翯翯在文王之囿惟祯符之昭贶本圣德於养民臣某等目睹嘉祯心切懽庆民安物阜幸际大明一统之时地久天长惟祝圣皇万寿之福

为公侯谢赐勑谕表

伏以凤翥鸾翔垂纶章之五色云行雨施霈德泽於九天圣心眷爱之隆深大训彰明而恳至其为欢戴莫罄名言恭惟皇帝陛下圣哲文明刚健中正惟天为大同符一视之仁如日方中统照八紘之广茂神武以绥靖阐文教於雍熙近悦远来浩若百川之赴海时康道泰蔼然万物之皆春式俾凡愚均深化育伏念臣某藉先臣之余绪受国家之厚恩穉且非才未尝寸镝之试贵而袭爵遽崇五等之封臣某昔当北平之时曾备驱驰之列锡封行赏既大赉之覃施掩纇弃瑕虽末劳而必报铁劵丹书之荣宠金貂玉带之光华咸膺贵富之隆申降保全之泽举旧章之历历垂圣诲之谆谆义重君臣恩深父子誓恪恭於佩服庶仰副於生成圣寿延长祝天地而同久皇图隆盛昭日月之大明

赐为善阴隲百官谢表

伏以圣皇统御弘敷天地之仁大典涣颁普锡臣民之训洪恩所被海宇均欢恭惟皇帝陛下文武圣神高明广大躬膺天命作之君作之师主宰下民教以孝教以弟辑古今之善行备感应之明徵谅惟阴隲之修必有自然之佑申之圣论所以开人心之聪明咏以宸章所以妙人心之感化同大舜之与人为善同洪范之敛福锡民俾闾阎畎亩人人有乐善之心而华夏蛮夷家家享施德之报大一统文明之治崇万年宗社之安臣某等叨列朝行首膺宠赐深切忻愉之至永坚佩服之诚德教昭宣幸遇圣人之在位皇图隆盛恭祈洪福以齐天

贺嘉谷表

伏以皇明景运昭日月之光华盛世嘉祥应岁年之大有至仁所召率土腾懽恭惟皇帝陛下德合上天功高前圣大一统文明之治建万世太平之基六合八紘戴皇恩之化育千祥万瑞皆圣诚之感通维兹嘉谷之生允协丰年之庆荣衆茎於一本垂蕃实以骈枝云蔼星畴茂琼桴之彧彧日融鳞隰粲金穗以煌煌三农咸瑞应之懽四海共丰登之喜既坚既好乐甫田之十千如栉如墉謌实积於万亿诚本皇上圣仁之广运是以昊天灵贶之昭孚寰宇生民际雍熙而富硕国家宗社长隆盛以奠安臣某等恭覩祯祥切深懽忭民康物阜亲逢圣朝九叙之惟歌地久天长仰祝皇上万年之洪福

甘露表

臣某等恭覩永乐十七年十一月十七日至二十日连日甘露降於孝陵松栢其凝如脂臣某等谨按瑞应图曰甘露仁瑞之泽其凝如脂又曰圣王之德上及太清下及万灵甘露下此国家上瑞今降于孝陵诚本皇上大德上感通于天地祖宗下广被于天下生民所致以隆皇上万万年之洪福国家万万年之太平谨奉表称贺者臣某等诚懽诚忭稽首顿首上言伏以圣皇抚运大德合于唐虞甘露自天瑞应昭乎日月臣民懽忭海岳光华恭惟皇帝陛下文武圣神刚健中正恭事天地宗庙秉圣德之纯诚尊临四海万邦敷仁恩之广大治教崇高於列圣雍熙普徧於八紘上得天心助顺之隆下得民心懽戴之盛泰和充溢瑞应蕃臻今兹甘露之祯祥复见孝陵之松栢联珠撒玉含翠叶以清妍缀雪凝霜粲丹柯而芳润如饴其美承阳不曦致和本自於圣人为瑞实彰於景运隆皇上万万年盛大之福肇国家万万岁太平之基臣某等守职南京躬瞻上瑞河清海晏均承如海之深恩地久天长恭祝齐天之圣寿无任瞻天仰圣激切屏营之至

东里续集卷四十四








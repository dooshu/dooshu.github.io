○答郭子仪等表请改元立号第二手诏

朕内省德薄，在於人上，绍高祖太宗之天下，承上皇先圣之丕业，惕然南面，常惧君难，岂因乐推，亦自光大。况山陵甫尔，濡露增怀，宇县凋残，薰风未畅，遽行古制，虚受鸿名。是用绎思，未宜献可。五始之义，诚在体元；三年之道，取其无改。所陈徽号，亦有旧章，若更尊崇，得非自圣。股肱辅弼，惟欲致君，空勤诚请之词，未副昌言之理。


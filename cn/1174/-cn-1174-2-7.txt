曲水园

驸马万公曲水家园，新宁远伯之故园也。燕不饶水与竹，而园饶之。水以汲灌，善渟焉，澄且鲜。府第东入，石墙一遭，径迢迢皆竹。竹尽而西，迢迢皆水。曲廊与水而曲，东则亭，西则台，水其中央。滨水又廊，廊一再曲，临水又台，台与室间，松化石攸在也。木而化欤？闻松、柏、槐、柳、榆、枫，焉闻化矣，木尚半焉，化石，非其化也，木归土而结石也。松千岁为茯苓，茯苓，土之属也；又千岁为琥珀，又千岁为瑿，琥珀与瑿，石之属也。夫石亦有形似，不可以化言之，洞壑中，有禽若、兽若者矣，可谓之物化乎？古丈夫，仙佛若者矣，人天化乎？楼若、城若、塔若者矣，人所构造以化乎？然石形也松，曰松化石，形性乃见，肤而鳞，质而干，根拳曲而株婆娑，匪松实化之，不至此。

凉州吴惟英冬日万仲晦曲水园看菊○年来花事约全乖，看菊何期今暂偕。曲水一方临瘦影，秋容强半拥闲阶。客能冒雨怜如昨，色即经霜尚自佳。怪底有松还化石，肯将土木委形骸。


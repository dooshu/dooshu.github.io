书刘氏先墓记后

刘生竒其父扵外氏之墓次陆子曰何居我未之前闻也或曰生有为为之也刘之外族逺徙而遗墓不葺生之父念之以属其子曰我死则扵是焉子孙以吾故乃无忘外氏矣故生之为此以卒父志也陆子曰生可谓不死其亲矣言合于礼则未也昔者曾子称子従父之令为孝仲尼非之楚屈到嗜芰将死曰以芰荐我其子弗従君子曰违而道今夫念其外氏而以身殉之虽笃于亲其于礼也逺矣如之何从而弗违也曰如墓之不葺何曰存则谨视之殁则书其言着其不忘之意以示子孙而已子孙而贤也不忍忘其亲而忍忘其言乎其不贤也虽以身殉之无益也然则为生之道者奈何曰夫孝者必以礼处其亲以礼处其亲则不惮改作为生之道无亦卜地而迁诸犹为善也生闻之曰诺将迁矣


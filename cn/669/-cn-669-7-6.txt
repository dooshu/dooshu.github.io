32　列女傳引曲禮文今本闕　孟子放飯流歠亦本曲禮


列女傳：「孟母曰：『禮，將入門，問孰存；所以致敬也〔一〕。將上堂，聲必揚；所以戒人也。將入户，視必下。恐見人過也。』」今曲禮闕二句。「將入門，問孰存」二句，禮記作「將適舍，求毋固」。孟子曰：「放飯流歠，而問無齒決。」亦本於曲禮。

【元圻案】漢書劉向傳：「向以爲王教由内及外，自近者始，故採取詩、書所載賢妃貞婦興國顯家可法則，及孽嬖亂亡者，序次爲列女傳，凡八篇。」

〔一〕「致」，原作「將」，據四庫本古列女傳卷一母儀傳改。






华孽


延载元年九月，内出梨华一枝示宰相。万木摇落而生华，阴阳黩也。《传》曰：“天反时为灾。”又近常燠也。

神龙二年十月，陈州李有华，鲜茂如春。

元和十一年十二月，桃杏华。

大和二年九月，徐州、滑州李有华，实可食。

会昌三年冬，沁源桃李华。

广明元年冬，桃李华，山华皆发。

中和二年九月，太原诸山桃杏华，有实。

景福中，沧州城堑中冰有文，如画大树、华叶芬敷者，时人以为其地当有兵难。近华孽也。






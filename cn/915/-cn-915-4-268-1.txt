◇驳讨零陵桂阳山贼及州郡一切得举孝廉茂才疏

昔高祖创业，万邦息肩，抚养百姓，同之赤子。今二郡之民，说陛下之赤子也。致令赤子为害，岂非所在贪虐，使其然乎？宜严敕三府，隐核牧守令长，其有在政失和，侵暴百姓者，即便举奏，更选清贤奉公之人，能班宣法令、情在爱惠者，可不劳王师而群贼弭息矣。又三署郎吏二千馀人。三府掾属过限未除，但当择善而授之，简恶而去之。岂烦一切之诏，以长请属之路乎！（《后汉·陈蕃传》）


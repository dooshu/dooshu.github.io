○请节哀亲政疏（大历元年五月宰臣）

伏以华阳公主辍朝，又当夏至节假，臣等趋事，向隔旬时。惶骇失图，瞻若岁。仰惟公主夙成神悟，仁眷特锺，尝祷必亲，已承减膳，幽明遽间，倍轸慈衷。臣等微诚，无由感达。

伏惟陛下守累圣之公器，御群生之重畜，夷百战之艰患，抚四夷之伤残。虏候为虞，戎师近警，一言万务，裁成圣心得，失谬於毫厘，安危存於晷刻。伏虑顾怀犹切，神志未和，众情之所以不宁，臣子之所宜兢悸。伏愿抑周丧之私痛，均品物於至公，下慰黔黎，上安宗社，天下幸甚！


卷八十八

钦定四库全书

御选历代诗余卷八十八目録【起一百十二字至一百十四字】

透碧霄

柳永

查荎

女冠子【又一体】

蒋捷

沁园春【又一体】

韩玉

离别难【又一体】

柳永

选冠子【又一体】

侯寘【二首】

陆游

陈允平

冯全真

前调【又一体】

鲁逸仲

杨泽民

虞集【二首】

无名氏

前调【又一体】

张景修

张翥【二首】

虞集

姚绶【三首】

王达

吴子孝

桑悦

韩守益

沁园春【又一体】

曾巩

程垓

陆游

吴子孝

赵寛

前调【又一体】

严参

严仁

前调【又一体】

李福谦

女冠子【又一体】

柳永

玉山枕

柳永

丹凤吟

周邦彦

方千里

吴文英

陈允平

小梅花

贺铸

向子諲

朱雍

刘均国

紫萸香

姚云文

女冠子【又一体】

周邦彦

轮台子

柳永

摸鱼儿

徐一初

御选历代诗余卷八十八目録

钦定四库全书

御选历代诗余卷八十八【起一百十二字至一百十四字】

司经局洗马掌局事兼翰林院修撰加二级【臣】王奕清奉旨校刋

透碧霄

【双调一百十二字】

透碧霄　　　　　　　　　　　柳　永

月华边万年芳树起祥烟帝居壮丽皇家熙盛宝运当千端门清昼觚棱照日双阙中天太平时朝野多欢徧锦街香陌钓天歌吹阆苑神仙　昔观光得意狂游风景再覩更精妍傍柳隂寻花迳空恁嚲辔垂鞭乐游雅戏平康艳质应也依然仗何人多谢婵娟道宦途踪迹歌酒情怀不似当年

前调　　　　　　　　　　　　查　荎

檥兰舟十分端是载离愁练波送远屏山遮断此去难留相从争奈心期久要屡变霜秋叹人生杳似萍浮又

翻成轻别都将深恨付与东流　想斜阳影里寒烟明处双桨去悠悠爱渚梅幽香动须采掇倩纤柔艳歌粲发谁传余韵来说仙游念故人留此遐州但春风老後秋月圆时独倚江楼

女冠子

【又一体双调一百十二字】

女冠子【元夕】　　　　　　　　　蒋　捷

蕙花香也霜晴池馆如画春风飞到宝钗楼上一片笙箫琉璃光射而今灯漫挂不是暗尘明月那时元夜况年来心嬾意怯羞与蛾儿争耍　江城人悄初更打问繁华谁解再向天公借剔残红灺但梦里隐隐钿车罗帊吴牋银粉砑待把旧家风景写成闲话笑緑鬓邻女绮牎犹唱夕阳西下

沁园春

【又一体双调一百十二字取汉沁水公主园以名调一名洞庭春色一名大圣乐一名夀星明一名东仙其字数多少者此调变格也】

沁园春　　　　　　　　　　　韩　玉

壮岁耽书黄卷青灯留连寸隂到中年赢得清贫更甚苍顔明镜白髪轻簪衲被蒙头草鞵着脚风雨萧萧秋意深凄凉否缾中匮粟指下忘琴　一篇梁父高深看谷变陵迁古又今便离骚经了灵光赋就行歌白雪愈少知音试问先生如何即是布袖长垂不上襟掀须笑一杯有味万事无心

离别难

【又一体双调一百十二字】

离别难　　　　　　　　　　　柳　永

花谢水流倏忽嗟年少光隂有天然蕙质兰心美韶容何啻直千金便因甚翠弱红衰纒绵香体都不胜任算神仙五色灵丹无验中路委缾簪　人悄悄夜沉沉闭香闺永弃鸳衾想娇魂媚魄非远緫鸿都方士也难寻最苦是好景良天尊前歌笑空想遗音望断处杳杳巫峰十二千古暮云深

选冠子

【又一体双调一百十三字】

选冠子【湖州赵守席上作】　　　　　　　侯　寘

暗雨收梅晴波揺柳万顷水晶宫冷桥森画栋岸列红楼两岸翠帘交映天上行舟监中开户人在蕊珠仙境况吟烟啸月弹丝吹竹太平歌咏　人尽说铜虎分贤银潢储秀巩固行都藩屏棠隂散暑鼎篆凝香永日一庭虚静红袖持觞彩笺挥翰适意酒豪诗俊看飞云丹诏行沙金勒待公归觐

前调　　　　　　　　　　　　侯　寘

返照回光终焉活计何处可为依托凋零郑圃竹坞松溪林下胜游行乐霞友云朋水色山光幽隐烟萝岩壑更堂堂气槩摩天一点浩然寥廓　堪叹处蝶戏花梢苔生石径风细日高帘幙清虚器量咀嚼乾坤高迈市朝欢约疎葛寛裁痩玉横拖啸傲东篱吟酌把真情欲写奈何尘世故人萧索

前调【唐西安湖】　　　　　　　　　　陆　游

澹霭空蒙轻隂清润绮陌细尘初静平桥系马画阁移舟湖水倒空如镜掠岸花飞傍檐新燕都是学人无定叹连年戎帐经春边垒暗凋顔鬓　空记忆杜曲池台新丰歌管怎得故人音信羇怀易感老伴无多谈麈久闲犀柄惟有翛然笔牀茶竈自适笋舆烟艇待緑荷遮岸红蕖浮水更乘幽兴

前调　　　　　　　　　　　　陈允平

倦听蛩砧初抛鸾扇隔浦乱钟催晩湘蒲簟冷楚竹帘稀牎下乍闻裁翦倦柳梳烟枯莲蘸水芙蓉翠深红浅对半牎灯火虚堂凄寂近书思徧　夜漏永玉宇尘收银河光烂梦断楚天空远婆娑月树缥缈天香身在广寒宫殿无奈离愁乱织藉酒消磨倩花排遣渐江空霜晩黄芦澹澹一声来鴈

前调　　　　　　　　　　　　冯全真

饭了从容消闲策杖野望去何凭仗帆归远浦鹭立汀洲千树好花微放芳草池塘锦江楼阁隐隐云埋青嶂向东郊极目天涯不见故人惆怅　归去也翠麓崎岖林峦掩映消遣晩来情况幽禽巧语弱柳揺金緑影小桥流响挥埽龙蛇领略风光陶写丹青吟唱这云山好景物外烟霞几人能访

前调【又一体】　　　　　　　　　　鲁逸仲

弄月余花团风轻絮露湿池塘春草莺莺恋友燕燕将雏惆怅睡残清晓还似初相见时携手旗亭酒香梅小向登临长是伤春滋味泪弹多少　因甚却轻许风流终非长久又说分飞烦恼罗衣瘦损绣被香消那更乱红如埽门外无穷路岐天若有情和天须老念高唐归梦凄凉何处水流云绕

前调【次周美成韵】　　　　　　　　　杨泽民

塞鴈呼云寒蝉噪晩遶砌夜蛩凄断迢迢玉宇耿耿银河明月又欹团扇行客暮泊邮亭孤枕难禁一牎风箭念松荒三迳门低五柳故山犹远　堪叹处对敌风光题评景物恶句斐然挥染风埃仕路冷暖人情一瞬几番更变唯有芳姿为人歌意尤深笑容偏倩把新词拍数偎人低唱凤鞵轻点

前调　　　　　　　　　　　　虞　集

放棹沧浪落霞残照聊倚岸回山转乘鴈双鳬断芦漂苇身在画图秋晩雨送滩声风揺烛影深夜尚披吟卷算离情何必天涯咫尺路遥人远　空自笑洛下书生襄阳耆旧梦底几时曾见老矣浮丘赋诗明月千仞碧天长劒雪霁琼楼春生瑶席容我故山高宴待鸡鸣日出罗浮飞渡海波清浅

前调【櫽括归去来辞】　　　　　　　　　虞　集

归去来兮昨非今是惆怅独悲奚语迷途未远晨景熹微乃命仆夫先路风扬舟轻候门童穉此日再瞻衡宇酒盈尊三径虽荒松菊宛然如故　聊寄傲与世相违旧交俱见更复驾言焉取琴书情话寻壑经丘倦鸟岫云容与农人告我有事西畴孤棹赋诗春雨但乐夫天命何疑乘化任其留去

前调【梅】　　　　　　　　　　　无名氏

庾岭烟光江南风景冷落岁寒庭院疎林万木冻折孤根独拒晓霜回暖萼点臙脂粉凝芳蕊依稀几枝初绽上层楼月夜凭阑风送暗香清远　嗟往昔汉妃临鸾新妆才饰艳絶人间金钿东君信息造化工夫却笑衆葩开晩若似芳菲迅速终与和羮凤池仙馆愿楼头羌管休吹免使为花肠断

前调【又一体咏柳】　　　　　　　　　张景修

嫩水挼蓝遥堤影翠半雨半烟桥畔鸣禽弄舌梦草萦心偏称谢家池馆红粉墙头步揺金缕纤柔舞腰低软被和风搭在阑干终日画帘高卷　春易老细叶舒眉轻花吐絮渐觉緑隂成幔章台系马灞水维舟谁念凤城人远惆怅故国阳关杯酒飘零惹人肠断恨青青客舍江头风笛乱云空晩

前调【对雪】　　　　　　　　　　张　翥

冻雨跳空朔云屯地陡觉夜寒无赖谁从蕊阙宴罢羣仙一様佩零珠解应唤冯夷起舞回风搅碎渺茫银海倚南牎清思盈襟看尽整容斜态　君试问白羽鸣弰青貂束锦千骑猎归烟塞何如倦客蜡屐支筇乘兴竹边梅外随处堪寻卖酒人家春渚水香挑菜趁湖山晴晓吟魂飞上玉峰瑶界

前调【岁晩再雪仍用前韵】　　　　　　　　张　翥

岁晩江空雪飞风起老境若为聊赖家人解事凖备深尊旋遣夜牎寒解萍梗孤踪幻影浮生万里喜还闽海但囊中留得诗篇烂写山情水态　真比似一个冥鸿南来北去阅尽几重关塞名缰利锁绊煞英雄都付醉乡之外惟不能忘一舸吴淞鲈鱠豉羮蓴菜且今宵还我冰壶天地眼空尘界

前调　　　　　　　　　　　　虞　集

忆昔东坡夜游赤壁孤鹤掠舟西过英雄消尽身世茫然月小水寒星大何似渔翁不知今古醉傍蓼花然火梦相逢羽服翩翩未必此时非我　谁解道岁晩江空风帆目力横槊赋诗江左清露衣裳晩风洲渚多少短歌长些玉宇高寒故人何处渺渺予怀无那叹乘槎径去浮海飘然未知谁可

前调【追和虞道园韵】　　　　　　　　　姚　绶

落落孤怀萧萧霜鬓长啸仰瞻天宇幽壑蛟腾孤舟妇泣何处笛声缕缕逸少黄庭葛洪丹井历几莺啼燕语羡东坡勘破虚名愿作鱼虾之侣　最好是无吏催租无人问字老大不知官府插槿编篱牵萝补屋却与闲云同住冠盖重新江山依旧更有月同今古是何人夜半敲门来话梧枝秋雨

前调　　　　　　　　　　　　姚　绶

楚尾吴头江漘浦口秋水连天一碧高下帆樯往来舟楫扰扰东西南北利染蝇头名沾蜗角谁蹑清都双舄等闲过昨日今朝弹指又成畴昔　休只是行役忘归相逢不饮尽把浮生当实东峤松花西田秫米酿就玉缸云液芝长丹田乌飞桂窟问甚鹤胎龟息掩柴门无是无非睡足三竿朝日

前调　　　　　　　　　　　　姚　绶

老子重玄庄生虚白只是对人难语撩乱尘埃纷纷世事於此别寻条路弱水东头蓬山上面尽是琼楼玉宇诧人间罗绮笙歌明日红顔非故　且收拾在我身心百家药物牢把根源认取勾漏丹砂东林白酒自有故人分与开云种玉问月停杯此景料无风雨是伊谁黄鹤楼前吹笛洒然而去

前调　　　　　　　　　　　　王　达

辕固归来公孙成就莫问世间工拙白鸟无机青山有主尽可与君谈说酒酿松花香烧柏子彼此是非都絶特许他诗客禅僧笑傲烟霞风月　到今是一视贤愚两忘荣辱任他楼护唇舌种菊编篱栽松开径占作林间豪杰木落秋亭雨分云散几点远峰斜缺谅此时情趣悠然只可自家怡悦

前调【春日光禄内直拜敕】　　　　　　　　吴子孝

莺语初娇柳条渐緑玉殿乍长春书凤沼云飞龙楼日暖风弄御沟波皱调鼎方和盐梅欲进高阁报传清漏望丹霄万树宫花何处箫韶独奏　还自念供奉多年挥毫对御几首新诗题就宝辔玲珑锦袍灿烂尘土东华依旧运际昇平才非经济惭媿鸾笺荣绶但徘徊琼宇瑶阶稽首君王思厚

前调　　　　　　　　　　　　桑　悦

湖海疎狂尘埃潦倒难入酒羣花队鬓影萧骚腰围清瘦不是悲秋憔悴雪点青衫风吹乌帽减却年时况味被儿童笑这先生举动如痴如醉　休争羡出入纱厨轻尝玉食此是蚊蝇富贵龙卧九渊凤翔千仞岂在牢笼之内置屋三间凿池半亩好与虞山相对试长歌坐石观天拍手云霞破碎

前调【江亭远眺】　　　　　　　　　　韩守益

地涌岷峨天开巫峡江势西来百折击楫中流投鞭思济多少昔时豪杰鹤渚沙明鸥波雪浄小艇鸣榔初歇喜凭阑握月危亭偏称诗心澄澈　还记取王粲楼前吕公矶外一様水光山色烟霞仙馆金碧浮图尽属楚南奇絶紫云箫待緑醑杯停咫尺良宵明月?高歌一曲清词徧彻冯夷宫阙

沁园春

【又一体双调一百十三字】

沁园春【蜡梅】　　　　　　　　　曾　巩

绦萼欺寒暗传春信一枝乍芳向篱边竹外前村雪里青梢犹瘦疎影溪傍惹露和烟凝酥艳似潇洒玉人初试妆江南路有多情竚立回尽柔肠　倚楼最难忘处正皓月千里流光纵广平心动难思丽句少陵诗兴犹爱清香休怪东君先留意问他日和羮谁又强还轻许笑凌空桧影松?交相

前调　　　　　　　　　　　　程　垓

锦字亲裁泪巾偷裛细说旧时记笑桃门巷妆窥宝靥弄花庭榭香湿罗衣几度相随游冶去任月细风尖犹未归多少事有垂杨眼见红烛心知　如今事都过也但赢得双鬓成丝叹半妆红豆相思有分两分青镜重合难期惆怅一春飞絮尽梦悠扬教人分付谁销魂处又棃花雨暗半掩重扉

前调　　　　　　　　　　　　陆　游

壮岁文章暮年勲业自昔悞人算英雄成败轩裳得失难如人意空丧天真请看邯郸当日梦待炊罢黄粱徐欠伸方知道许多时富贵何处关身　人间定无可意怎换得玉鱠丝蓴且钓竿渔艇笔牀茶竈闲听荷雨一洗衣尘洛水情关千古後对树暗苍茫空怆神何须更慕封侯定远图像麒麟

前调【又一体　秋日侍宴真趣园】　　　　　　吴子孝

震泽波澄虎丘云浄又见秋风有竹下茅庐松边莎径千寻翠石几树丹枫地上神仙山中宰相长奉朱顔白髪翁承顔处更不须丝竹笑语融融　庭前昨夜飘桐雨後凉生暑气空感天夀椿年人安蔗境橙香别浦桂长芳丛坐拥斑衣行随竹马开宴高台画槛东对溪山念旨甘虽薄不羡王公

前调　　　　　　　　　　　　赵　寛

藜杖敲云荷衣浥露斜抱丝桐问钓台何处鹿门无恙心随流水目送飞鸿宇澈微霄林含余霭墅外秋光自不同行还憩过三义路口万里桥东　幽人茅屋山中白首淹留桂树丛望丹崖青壁万寻千疉石头有路一径才通轩冕虚花身心实用何事驱驰任转蓬如相见愿执鞭为役没齿从公

前调【又一体】　　　　　　　　　　严　参

曰归去来归去来兮吾将焉归但有东篱菊有西园桂有南溪月有北山薇蜂则有房鱼还有穴蚁有楼台兽有依吾应有云中旧隐竹里柴扉　人间征路熹微看处处丹枫白露曦况寒原衰草牛羊来下淡烟秋水鲈鳜初肥自笑平生颓然骨相只合持竿坐钓矶都休也对西风无语落日斜晖

前调　　　　　　　　　　　　严　仁

竹焉美哉爱竹者谁曰君子欤向佳山水处筑宫一亩好风烟里种玉千余朝引轻霏夕延凉月此外尘埃一点无须知道有乐其乐吾爱吾庐　竹之清也何如应料得诗人清矣乎况满庭秀色对拈彩笔半牎凉影伴读残书休说龙吟莫言凤啸且道高标谁胜渠君试看正绕坡云气似渭川图

前调【又一体】　　　　　　　　　　李福谦

随意逍遥但横拖竹杖迤逦溪桥正课晴量雨村翁邂逅鱼时笋候里社招邀抱瓮篱边看花岩畔便作我生小有劳外此者蝇头蜗角久付儿曹　行吟不用诗瓢尽得意天风木叶飘想石渠天?抛残鬓髪金章紫绶误煞英豪远晤羲皇盟心松菊未必先生不姓陶萧闲甚胸怀似此云月俱高

女冠子

【又一体双调一百十三字】

女冠子　　　　　　　　　　　柳　永

断烟残雨洒微凉生轩户动清籁萧萧庭树银河浓淡华星明灭轻云时度莎阶寂静无覩幽蛩切切秋吟苦疎篁一径流萤几点飞来又去　对月临风空恁无眠耿耿暗想旧日牵情处绮罗丛里有人人那回饮散略略曾谐鸳侣因循忍便暌阻相思不得长相聚好天良夜无端惹起千愁万绪

玉山枕

【双调一百十三字】

玉山枕　　　　　　　　　　　柳　永

骤雨新霁荡原野清如洗断霞散彩残阳倒影天外云峰数朶相倚露莎烟芰满池塘见次第几番红翠当是时河朔飞觞避炎蒸想风流堪继　晩来高树清风起动帘幙生秋气画楼昼寂兰堂夜静舞艳歌姝渐任罗绮讼闲时泰足风情便争奈雅欢都废省教成几阕新歌尽新声好尊前重理

丹凤吟

【双调一百十四字】

丹凤吟　　　　　　　　　　　周邦彦

迤逦春光无赖翠藻翻池黄蜂游阁朝来风暴飞絮乱投帘幙生憎暮景倚墙临岸杏靥夭斜榆钱轻薄昼永惟思傍枕睡起无憀残照犹在庭角　况是别离气味坐来但觉心绪恶痛饮浇愁酒奈愁浓如酒无计销铄那堪昏暝簌簌半檐花落弄粉调朱柔素手问何时重握此时此意生怕人道着

前调【次周美成韵】　　　　　　　　　方千里

宛转回肠离绪嬾倚危阑愁登高阁相思何处人在绣帏罗幕芳年艳齿枉消虚过会合丝轻因缘蝉薄暗想飞云骤雨雾隔烟遮相去还是天角　怅望不时梦到素书漫说波浪恶纵有青青髪渐吴霜妆点容易雕铄欢期何晩匆匆坐惊揺落顾影无言清泪湿但丝丝盈握染斑客袖归日须问着

前调【陈宗之芝居楼】　　　　　　　　　吴文英

丽锦长安人海避影繁华结庐深寂灯牎雪户光映夜寒东壁心雕鬓改镂冰刻水缥简离离风签索索怕遣花虫蠧粉自采秋芸熏架香泛纤碧　更上新梯窈窕暮山淡着城外色旧雨江湖远问梧隂门巷燕曾相识吟壶天小不觉翠连云隔桂斧月宫三万年记元和通籍輭红满路谁聘幽素客

前调【次周美成韵】　　　　　　　　　陈允平

暗柳烟深何处翡翠帘栊鸳鸯楼阁芹泥融润飞燕竞穿帘幕秋千倦倚还思年少韤步尘轻衫裁罗薄陡顿芳心暗老强理新妆离思都占眉角　过了几番花信晓来剗地寒意恶可煞东风甚把夭桃艳杏故故凌铄伤春憔悴泪触粉腮香落条脱金寛双玉腕怕人猜偷握渐芳草恨画阁休傍着

小梅花

【亦名梅花引双调一百十四字】

小梅花　　　　　　　　　　　贺　铸

缚虎手悬河口车如鸡栖马如狗白纶巾扑黄尘不知我辈可是蓬蒿人衰兰送客咸阳道天若有情天亦老作雷颠不论钱谁问旗亭美酒斗十千　斟大斗更为夀青鬓常青古无有笑嫣然舞翩翻当垆秦女十五语如弦遗音能记秋风曲事去千年犹恨促揽流光系扶桑争奈愁来一日却为长

前调　　　　　　　　　　　　向子諲

花如頬眉如叶小时笑弄阶前月最盈盈最惺惺闲愁未识无计定深情十年空省春风面花落花开不相见要相逢得相逢须信灵犀中自有心通　同杯杓同斟酌千愁一醉都忘却花隂边柳隂边几回拟待偷怜不成怜伤春玉瘦慵梳掠抛掷琵琶闲处着莫猜疑莫嫌迟鸳鸯翡翠緫是一双飞

前调【本意】　　　　　　　　　　朱　雍

梅亭别梅亭别梅亭回首都如雪粉融融月蒙蒙江上小车归去小楼空当时曾傅新妆薄而今一任花零落朝随风暮随风竹外孤根犹与幽迳通　长相忆无消息庾岭沉沉云暗碧玉痕惊对离情无奈水遥天濶隔琼城年来素袂香不灭此心无限凭谁说夜緜緜路漫漫谁聼枕前吹彻笛声寒

前调【本意】　　　　　　　　　　刘均国

千里月千山雪梅花正落寒时节一枝昂一枝藏清香冷艳天赋与孤光孤光似被珠帘隔风度烟遮好顔色粉垂垂玉累累先春挺秀不管百花知　似霜结与霜别莫使幽人容易折短墙边矮牎前横斜峭影重疉鬬婵娟黄昏莫听楼头角只恐听时乱零落醉来看醒来看萦绊丽人潇洒倚阑干

紫茰香

【或加慢字双调一百十四字】

紫茰香【九日】　　　　　　　　　姚云文

近重阳偏多风雨絶怜此日暄明问秋香浓未待携客出西城正自羇怀多感怕荒台高处更不胜情向尊前又忆漉酒插花人只座上已无老兵　凄清浅醉还醒愁不肯与诗平记长楸走马雕弓柳前事休评紫茰一枝传赐梦谁到汉家陵尽乌纱便随风去要天知道华髪如此星星歌罢涕零

女冠子

【又一体双调一百十四字】

女冠子【雪】　　　　　　　　　　周邦彦

同云密布撒棃花柳絮飞舞楼台悄似玉向红炉煖阁院宇深沉广排筵会听笙歌犹未彻渐觉轻寒透帘穿户乱飘僧舍密洒歌楼酒帘如故　想樵人山径迷踪路料渔父收纶罢钓归南浦路无伴侣见孤村寂寞招颭酒旗斜处南轩孤鴈过呖呖声声又无书度见腊梅枝上嫩蕊两两三三微吐

轮台子

【轮台西域地名词调取此双调一百十四字】

轮台子　　　　　　　　　　　柳　永

一枕清宵好梦可惜被邻鸡唤觉匆匆策马登途满目淡烟衰草前驱风触鸣珂过霜林渐觉惊栖鸟冒征尘远况自古凄凉长安道　行行又历孤村楚天阔望中未晓念劳生惜芳年壮岁离多欢少叹断梗难停暮云渐杳但黯黯销魂寸肠凭谁表恁驱驰何时是了又争似却返瑶京重买千金笑

摸鱼儿

【儿或作子双调一百十四字】

摸鱼儿【九日】　　　　　　　　　徐一初

对茱萸一年一度龙山今在何处参军莫道无勲业消得从容尊俎君看取便破帽飘零也得传千古当年幕府知多少时流等闲收拾有个客如许　追往事满目山河晋土征鸿又过边羽登临莫上高层望怕见故宫禾黍觞緑醑浇万斛牢愁泪阁新亭雨黄花无语毕竟是西风披拂犹忆旧游侣

御选历代诗余卷八十八








○授薛廷范淮南副使制

敕。考功郎中薛廷范等。吾命重臣，往镇淮海，其所选署宾僚，得以参用朝列。伊尔廷范，为时所闻。可升天子之堂，早入贤侯之幕。周旋不忘乎中道，出处必践其正途。辍兹考绩之能，俾ヘ戎旃之盛。尔能以侍君之道以奉帅，则无往而不适矣。惟孜与球，皆郓之旧僚也，能以通方，佐成茂绩，至今庸蜀，人多怀之。至於参佐计司，主领院务，统两地之榷，专五铢之熔造，各从其请，以展良能。勉副已知，用光所举。可依前件。


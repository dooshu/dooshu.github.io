○幸汴州赦文

历代省方，盖观风而设教；前王展义，皆利国以便民。虽今古以有殊，在皇王而无异。朕艰难创业，宵旰临朝，每轸念於疮痍，敢自辞於癯瘠？近以浚郊奥壤，梁苑名区，乃舟车通会之都，实人物殷繁之地，春秋租税，可赡给於兵师，远近蒸民，免烦劳於馈运。爰从清洛，遂整鸣銮，六飞既议於按巡，四海渐期於开泰。今则已临汴水，宜顺薰风，思覃涣汗之恩，特布如纶之命。普安区宇，首念狴牢，况当长养之时，同示矜宽之泽。应天福二年四月五日昧爽已前，诸道州府见禁囚徒，大辟已下，罪无轻重，并从释放。凡关布泽，务在及民，宜加轸悯之恩，俾遂苏舒之望。天福元年已前，诸道州府应系残欠租税，并特除放。诸道系徵诸色人欠负省司钱，宜令自伪主清泰元年终已前所欠者，据所通纳到物业外，并与除放。或水旱为灾，虫螟作，傥无轸恤，何致阜丰？朕昨行至郑州荥阳县界，路旁见有虫食及旱损桑麦，委所司差人简覆，量与蠲免租税。河阳管内酒户百姓，应欠天福元年闰十一月二十五日已前不敷年额麴钱并放。其诸处应经兵火者，亦与指挥。当罪即诛，式明常典，既往可悯，宜示深仁。伪主清泰中臣寮内，有从诛戮者，并许收葬。要荒之内，乡党之中，宜宏养老之规，式表问年之道。天下百姓有年高八十已上者，与免一子差徭，仍令逐处简置上佐官。过荥阳而因思纪信，届夷门而尚想侯羸，著高义者，犹足叹嘉，蹈忠节者，固宜旌赏，事资激劝，恩在褒扬。梁故滑州节度王彦章，效命当时，致身所事，凛千年之生气，流百代之令名，宜令超赠太师，子孙量才叙录。亡命藏奸，此自枪之际；好生恶杀，宜宏旷荡之恩。应诸道州府管界内，有自伪命抽点乡兵之时，多是结集劫盗，因此畏惧刑章，藏隐山谷。宜令逐处晓谕招携，各令复业，自今年四月五日已前为非，一切不问，如两月後不来归业者，即令所在长吏严加捕逐，复罪如初。

於戏！抚俗安民，御宇式明於敏政；行庆施惠，为君用显於推诚。况潜跃之时，开创之始，外则五侯九伯，协力裨助，内则四辅三公，同心翼戴，已宁华夏，实赖忠良，既光带砺之勋，无忘盘盂之诫，凡百有位，更竭乃诚，共致隆平，永辅寡昧。布告遐迩，宜体朕怀。


秋雨

西山云千重，东园泥一尺。



可怜墙下路，十日无履迹。



空庭桐叶尽，古甃土花碧。



坐怀江湖间，病鴈湿羽翮。



寒窗向人青，衰发垂领白。

孤吟更不寐，聊伴候虫啧。



秋雨老火阻余威，赖此一雨洗。

一雨岂遽凉，凉亦自此始。



陂湖菱芡熟，小市新酒美。



行歌多醉人，驩意溢闾里。



悬知娄丰年，丝谷贱如水。



呼儿具笔牍，作诗识吾喜。



秋雨

雨声疏复密，窗影暗还明。

赤米香炊饭，青蔬淡鬻羹。

闲中长棋格，病後减诗情。



惟有桑麻事，邻翁与细评。

秋雨

漫道秋来雨，那无一日晴。



只供高枕卧，不放小窗明。



书册频开阖，山瓢任浊清。



长年谙世味，不是故逃名。



秋雨

山深草木久已荒，昼昏风雨殊未止。



看书不觉向壁卧，煎茶欲罢推枕起。

清心正付竹罏香，漱齿每挹岩泉水。

与世不谐元有命，闭门自适差可喜。



少年痴绝晚乃悟，束缚珠襦均一死。



悠然袖手倚蒲团，洗尽玉关心万里。



秋雨

久占烟波弄钓舟，业风吹作凤城游。

不知苑外芙蕖老，但见墙阴苜蓿秋。



黄把里书俄复至，朱颜辞镜不容留。



晚窗又听萧萧雨，一点昏灯相对愁。

秋雨

一秋风雨蔽白日，积水鬼神愁太阴。



寒螿悲鸣草根湿，水鸟暝哭菰丛深。



残年不觉日月逝，病骨惟愁霜露侵。



常有淖糜支旦暮，一毫宁复少年心？

秋雨

暮秋木叶已微丹，小雨萧萧又作寒。



目送断云归谷口，身随新雁寄江干。



浊醪易负寻常债，退士难叨本分官。



谢尽浮名更无事，灯前儿女话团栾。



秋雨

毒热秋未衰，吾庐况浅迫。



虽云日一浴，流汗沾衣帻。

萧萧三日雨，出此炮烙厄。

潇湘应更佳，恨我无六翮。



秋雨

雨滴何由止，人眠不复成。



云深无雁影，村近有砧声。



草草残年梦，寥寥後世名。



太山并螘垤，俱向酒中平。

秋雨

剡曲高秋一草亭，雨来迨我醉初醒。

豪吞平野宜闲望，急打虚窗入静听。



沙上湿云号断雁，篱根衰草缀孤萤。



老人嬾复亲灯火，卧看炉香掩素屏。



秋雨

吾庐多美荫，最茂楸与梧。

百鸟集其间，下上更鸣呼。



秋风忽动地，摇落日日疏。

何如涧底松，终岁无荣枯？



秋雨

赤日黄尘势已穷，凄风苦雨却匆匆。



盛衰默定见天造，寒暑密移成岁功。



柯叶凋零无茂木，羽翰憔悴有羁鸿。



谁知病客悲秋意，尽在空阶点滴中。



秋雨

秋晚兼旬雨，雨晴当有霜。



颇思游近县，亦已戒轻装。



珍鯗披绵美，寒醅拨雪香。



菊花常岁有，所喜及重阳。



秋雨

冷雨萧萧涩不晴，丛篁遮尽小窗明。



故衾独展成酣寝，新酿初尝得细倾。



壁简积阴添蠹字，床琴生润咽弦声。



此时怀抱真难遣，一首清诗信笔成。




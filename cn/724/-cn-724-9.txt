卷九


陈宗训者，太宜人之伯父。涉猎书史，事母尽孝。每饮食亲友家，遇时新品味，母未尝，必托以疾忌，不一下箸。翌旦，必入城市，买以奉母。或远方难得之物，可怀者，必怀归。母心乐之，至老不衰。太宜人事先祖母，曲尽孝谨，有自来矣。

雎鸠，扬雄、许慎以为白厥，郭璞以江东人谓之鹗，陆机以幽州人谓之鸷。黄公绍讥其皆以意求之，断以为即今之杜鹃，云：“自蜀人作《华阳国志》，妄称望帝所化，遂有杜鹃、杜宇之名。而雎鸠、王雎，世反不识。”此正以五十步笑百步者也。惟朱子《诗传》云“状类凫鹥”，最为得之。今吴音讹呼雎为竖。婚礼，好事者必求鸳鸯王雎，以备名件，盖非尚珍异。鸳鸯，取其匹而有思；王雎，以其挚而有别也。

文武诸司之设，各有正官主之。如五军都督府，则左右都督；通政司，则通政使；大理、太常、鸿胪、光禄等寺，则各寺卿；国子监，则祭酒；太医院，则本院使；钦天监，则本监正；上林苑监，则左右监正是也。近年各以尊官处之；中军都督府英国公张懋，右军都督府保国公朱永，皆太子太傅；左军都督府定西侯蒋琬，前军都督府新宁伯谭祜，后军都督府襄城侯李瑾，皆太子太保；通政使司张文质，太常寺刘岌，鸿胪寺施纯，皆太子少保、礼部尚书；大理寺，工部尚书杜铭；光禄寺艾福，国子监邱浚，钦天监康永韶，皆礼部侍郎；太医院则通政使蒋宗武，上林苑监则右通政李孜省。此亦制度之一变也。成化乙巳记。

《癸辛杂识》云：“官品有金紫银青之目。盖金至于紫，银至于青，为绝品也。”此说殆非。盖金银谓印，青紫谓绶，或谓所佩鱼袋及服色耳。古人有金章紫绶紫袍，今时文武极品官，俱无金印，印亦无绶。又紫为禁色，臣下无敢服者。惟四品以上，绯袍金带；七品以上，青袍银带。此即金紫银青之遗制也。

巡抚官，永乐间已有之，然仅设于要处耳。洪熙、宣德初年，添设渐多，侍郎、通政、大理寺卿，惟其人，不皆都御史也。景泰以来，悉置都御史。初意盖以御史在外，多浮薄不逊，以此轧之耳。以今计之，亦太盛矣。苏松等处，凤阳等处，宣府等处，顺天等府，保定等府，延绥等处，甘肃等处，河南、山东、山西、辽东、大同、宁夏、陕西、湖广、江西、两广、云南、四川、贵州、福建，凡二十人。内署衔不同者，两广曰“总督军务”，苏松等处曰“总理粮储”，凤阳等处曰“总督漕运”，辽东、湖广、云南皆曰“赞理军务”，山西曰“提督雁门等关”，保定曰“提督紫荆等关”，顺天等府曰“整饬蓟州等处兵备”。余止称巡抚，郧阳等处曰“抚治”，盖主流民也。凡推举各边及腹里干涉军务者，吏、兵二部会同；干涉钱粮流民者，吏、户二部会同；惟总督漕运者，吏、户、兵三部会同。江西、福建、山东地方，有事则设，事宁则革之。

各处总兵官印文，辽东曰“征虏前将军”，宣府曰“镇朔将军”，大同曰“征西前将军”，延绥曰“靖虏副将军”，宁夏曰“征西将军”，甘肃曰“平羌将军”，云南曰“征南将军”，两广曰“征蛮将军”，湖广曰“平蛮将军”，皆柳叶篆。漕运总兵无将军名目，其印曰“漕运之印”，叠篆文。若陕西止称“镇守官”，贵州、蓟州等处，虽名总兵，俱无将军印。

永乐间，平江伯陈公瑄把总海运粮储，共一百万石，时未有总兵之名。十三年，里河漕运加至五百万石，统各处一百七十余卫。后以湖广、浙江、河南、山东各都司所属茶陵、临山、彰德、济南等卫地远，省之，每岁上运四百万石。洪熙元年，始充总兵官督运，镇守淮安，此设总兵之始也。宣德四年，同工书黄福计议于徐州等处立仓，令官军接运，六年挂“漕运之印。”八年公薨，以都督佥事王瑜、都指挥佥事吴亮充左、右副总兵同管。正统四年，专以马兴充总兵，汤节充参将。此设参将之始也。景泰二年，设左佥都御史王同管，此文臣总督漕运之始也。

钦天监官，例不致仕，老死而后已。天文生由科目出仕者，只于本衙门任用，不令出任府州县官。盖有深意存焉。太医院官无考满依资格升职者，盖此流医药有效，则奉特旨升官故也。近年吏部考察京职，钦天监官年六十以上者俱勒令休致，罢革传奉冗官，则太医院官皆在其列。计无所出，则请旨去留。由是权移他手，而贤否混淆矣。

乡民有子患疮疹，备牲酒祷神，语拙，不能致词，乃要其妇翁祷之。翁之孙适亦患此疾，翁乃对神私语，为其孙祷。时婿拜于后，怪其词不扬，膝行听之，知其然，未敢言也。俄而翁之孙愈，婿之子亡。婿由是甚怨之，以其情诉于人，人以为笑。成化间，一巡抚都御史被讼于朝，其亲有官给事中者，巡抚乃以重赂托之赂中官求援，给事以为己物奉以求进，是由得升吏部侍郎，而巡抚竟坐法戍边死。又兵部尚书缺人，一兵部侍郎欲得之，其亲家有为刑部尚书者素稔中官，遂托之纳赂。尚书之为己谋，亦如给事，于是去刑而迁兵。侍郎知之，恚恨，疽发项死。此二人与妇翁之御其婿者甚类，皆可笑也。

南京妓女刘引静，幼为一商所眷，商死，刘为持服，岁时修斋设祭，哭泣甚哀，日以女工自养，誓不接客，家人不能夺其志也。商家后凋落，且能推所有以周其妻子。有富翁闻其贤，欲娶焉，刘不从而止。京师郭七公子者，故定襄伯登之从子也。尝昵一妓，方妙年，公子死，即削发解足纨为尼。屠宝石，京师大贾也。尝以罪发遣辽东充军，家破，无可托者，以白金万两寄所昵妓家，后数年赦回，以所寄还之，封识如故。世有处贵富之地，而淫亵无耻；当变故之时，而贪昧忘义者多矣。孰知风尘之中，有此卓异者？人性之皆善，岂不信哉！然则观人者，未可以其类也。

朝廷近建三官庙，规制宏丽，像肖庄严，其费皆出内帑，不烦有司。工成日，内府各内官及文武诸司大臣俱往瞻礼。盖上承母后意，而群臣将顺之也。兵书涞水张公问予三官所由始？尝考之汉熹平间，汉中有张修为太平道，张角、张鲁为五斗米道，而鲁尤盛。盖自其祖陵、父衡造符书于蜀鹤鸣山，制鬼卒祭酒等号。有疾者，令其自书氏名及服罪之意，作三道，其一上之天，着山上：其一埋之地；其一沉之水。谓之天地水三官。三官之名，实始于此。予既以复张公，且为评云：“水为五行之一，生于天而附于地，非外天地而为物也。今以水与天地并列，已为不通之论。若其使民服罪之书，水官者沈之水，地官者埋之地，似矣。天官者，既云上之天，则置之云霄之上可也，却云着之山上。然则山非地乎？其诬惑蚩蚩之民甚矣！”

“大■〈敝上瓦下〉子中消白日，小车儿上看青天。”此邵康节先生诗。今人呼盛茶酒器为■〈敝上瓦下〉，有自来矣。然此字亦后人方言所增，韵书无之。

《檀弓》记孔子居宋，见司马桓魋自为石椁，三年而不成，曰：“若是其靡也，死不如速朽之愈也。”初疑所谓石椁，若今合石为之，不应若是其难也。弘治戊申之春，舟过徐州约三十里，闻乡人言，其地有洞山寺，寺下有洞，为古迹，甚奇。乃命舣舟一登，读眉州万阁老所撰建寺碑，乃知即所谓桓山，宋桓魋葬处也。其隧道当南向，今已在佛殿下矣。佛殿后有一穴，可入石椁，约高丈余，其深约五六步，其广半之。两旁又各凿为夹室状，每处可容十人。盖四周一全山，山而刳其中耳。是宜三年而不成也。苏长公游北山时，盖已荡然金椎之余矣。今石壁所刻赋，盖后之好事者为之。其称洞山者，以石椁为洞也。

近见二文士有三年服者，同送乡人之丧，一人束孝帛，一人不束。人问之，不束者云：“重不可加轻。”束者云：“斯须之敬”。闻者质予，当以何人为是？予曰：“若论小节，二人皆是，若论大体，二人皆非。盖父母之丧，虽出门吊问亦不可，况可送之出郊乎？今既往吊，且受其帛矣。及出送，而曰重不加轻乎？如以为礼尚往来，使子弟行之可也。”

唐诗云：“邵平瓜地接吾庐，谷雨干时手自锄”。历解云：谷雨，读作去声，如“雨我公田”之雨。自雨水后，土膏脉动，令雨其谷于水也。读为上声者非。

梅圣俞《河鲀诗》云：“春洲生荻芽，春岸飞杨花。河鲀当此时，贵不数鱼虾。”而吾乡俗语则云：“庐青长一尺，莫与河鲀作主客”。芦青，即荻芽也。荻芽长，河鲀已过时矣。而圣俞云然，予尝疑之。后观范石湖《吴郡志》，始知此鱼至春则溯江而上。苏、常、江阴居江下流，故春初已盛出，真润则在二月。若金陵上下，则在二三月之交。池阳以上，暮春始有之。圣俞所云，始池阳、当涂之俗。而欧公所谓“群游水上，食絮而肥”，南人多以荻牙为羹，则又附会之说，非真知河鲀者也。

观属目，闻属耳。然佛书有观其音声之文，杜诗有“心清闻妙香”之句。正犹鸟不可以牝牡言，兽不可以雄雌言，《易》有牝鸡，《诗》有雄狐。此文字中活法，可以意会而不必泥也。

蜃气楼台之说，出《天官书》，其来远矣。或以蜃为大蛤，《月令》所谓“雉入大海为蜃”是也。或以为蛇所化，海中此物固多有之。然滨海之地，未尝见有楼台之状，惟登州海市，世传道之，疑以为蜃气所致。苏长公《海市诗序》谓其尝出于春夏，岁晚不复见。公祷于海神之庙，明日见焉。是又以为可祷而得，则非蜃气矣。《辽东志》云：“辽东东南皆山也，其峰峦叠翠，葱茜可观，当夏秋之交，时雨既霁，旭日始兴，其山岗凝结，而城郭楼台草木隐映，人马驰骤于烟雾之中，宛若人世所有。虽丹青妙笔，莫尽其状。古名登、莱海市，谓之神物幻化，岂亦山川灵淑之气致然邪？”观此，则所谓楼台，所谓海市，大抵皆山川之气掩映日光而成，固非蜃气，亦非神物。东坡之祷，盖偶然耳。且诗中有云“朝阳太守南迁归，喜见石廪堆祝融。自言正直动山鬼，岂知造物哀龙钟。”其自负亦不浅矣。况此老素善谑，又安知非自神其事以鸣其不平邪！

虞邵庵作《朱泽民母吉宜人墓碣》有云：“至元甲午，吉宜人将就馆，其姑施夫人疾病，叹曰：‘吾妇至孝，天且赐之佳子，吾必及见之。’既而疾且亟，治后事，其大父卜地阳抱山之原，使穿圹以为藏。施夫人曰：‘异哉！吾梦衣冠伟丈夫来告云：勿夺吾宅，吾且为夫人孙。’既而役者治地深五尺，得石焉。封曰‘太守陆君绩之墓’，别有刻石在旁，曰‘此石烂，人来换’。石果断矣，其祖命亟掩之，而更卜兆地。夫人又梦伟衣冠者复来曰：‘感夫人盛德，真得为夫人孙矣。’德润生，其大父字之曰顺孙，而施夫人没。人以为孝感所致。”德润，泽民名也。泽民仕元，为征东行省儒学提举，今朱文天昭御史之高祖。审如是，则泽民乃陆公绩后身也。予尝观前代探环觅刀等事，犹未之信。今观此文，则知天地间异闻，不可谓尽无也。

杨铁崖，国初名重东南，从游者极其尊信。观其《正统辩》、《史钺》等作，皆善已。若《香奁》、《续奁》二集，则皆淫亵之词，予始疑其少年之作，或出于门人子弟滥为笔录耳。后得印本，见其自序，至以陶元亮《赋闲情》自附，乃知其素所留意也。按：《闲情赋》有云“尤蔓草之会，诵《召南》之余歌。”盖发乎情，止乎礼义者也。铁崖之作，去此远矣。不以为愧而以之自附，何其悍哉！《香奁》、《续奁》，惟昆山有刻本，后又有杨东里跋语。玩其辞气，断非东里之作，盖好事者盗其名耳。记此以俟知者。

魏将军某年七十余，披甲上殿，及随銮舆出入。不减少年。人问其平生事，云：“年四十五时，已绝男女之欲。”周和尚，庐陵人，流落京师，年九十余，远路能步行，须发不白。予尝问其得何修养之术，云：“无他术，自壮年能节欲耳。”且云：“人之精液，度与女子，能生人。若能保守存留，岂不能资生自身？”太仓画士张，年九十余，耳聪目明，犹能作画。尝问其何修而致，云：“平生惟欲心颇淡，欲事能节。或者赖此耳，无他术也。”

毗陵谢应芳子兰，尝论三高祠不当祠范蠡，云：“季鹰、鲁望，吴产也，吴人示为东家某是已。鸱夷子皮始终事越，间以行成留吴，其心未尝一日忘乎越也。进美女，献宝器，以惑吴之君臣，乘虚进兵，以灭吴之宗社，大率皆蠡之谋。越人论功，蠡居第一，岂非吴之大仇乎？惟其功成名遂，遁迹而去，其识见固高于常人。然浮海之装，捆载珠玉，在齐复营致千金之产，自齐居陶，父子耕蓄，转物逐利，复积蓄累钜万。太史公前后不一书者，盖深鄙之，非美之也。较诸子房辞汉，翛然从赤松子之游，相去多矣。杜牧之、苏子瞻，皆谓蠡私西施，以申公夏姬为比。由是观之，谓其人为贪为秽，亦不为过。尚何风节足慕乎？今也以吴人馨香之黍稷，享敌国贪秽之仇仇，于理其可乎哉！《礼》云‘民不祀非族’，况仇敌乎？吴有三高，人特未之思耳。若泰伯、仲雍、延陵季子，真天下所共高者也。凡为吴人，苟非土木，孰不有高山景行之思。宜尊三让至德之圣，祠于堂上，配以二贤，仍以季鹰、鲁望列之从祀。如此则正前人之谬戾，新斯民之耳目，振高风，崇祀让，激衰世薄俗，而劝之于风化，岂小补哉！若谓蠡有功而祀之，则越人祀之宜矣。如诸葛武侯之贤，蜀人祀之，吴、魏未尝有祠焉。斯理之公，古今一致，所谓质诸鬼神而无疑者也。”此言具子兰《上饶参政书》。自志云：“方议移文有司，会世变而止。”按：此言蠡事，大率皆前人所尝道。其言“吴有三高，人未之思”一段，则前人所未发也。

先儒谓诗传有本韵不必叶而叶者。今细察之，信然。如《吉日》三章“其祁孔有”，“或群或友”，“悉率左右。”皆叶羽已。然有、友、右，皆从又，吴人自来呼又为以音，但不通于天下耳，不必叶也。又如《隰桑》“遐不谓矣”，传云：“遐与何同。”若以声音相同，则今常熟吴音称何人为“遐个”是已。其引郑氏云：“遐之言胡也。”则又以义不以音矣。

巡抚周文襄公初至昆山，甫登岸，盛怒，挞一人，儒学教谕朱冕叱皂隶令止，进白公曰：“请姑息怒，至衙门治之可也。”公从之。至寓府入见后，公召冕问故，对曰：“下车之初，观瞻所系，恐因怒伤人，累盛德耳。”公谢之。未几，太仓开设卫学，公奏保冕为教授，且语二卫武职云：“吾为尔子弟得一良师，宜隆重之。”冕，字士章，嘉兴人。在昆庠时，季考月试，赏罚明信，弟子多所作成。至今论师道者，必首称之。详见叶文庄公《水东日记》。

尝闻中官谈汉府事，因问汉庶人所终，云：“初，庶人被执，锁絷逍遥城。一日，宣庙欲往观，左右止之，不听。及至，熟视久之，庶人出其不意，伸一足勾上仆地，左右急扶起，久而神思乃宁。始自悔，亟命壮士舁铜缸至覆之。缸约重三百斤，犹觉顶负而动，积炭缸上如山。然炭逾时，火炽铜，庶人亦不知其处矣。”

成化二十一年乙巳二月初五日丑时，泰山微震；三月一日丑时，大震；本日戊时复震；初五日丑时，复震；十三日、十四日相继震；十九日连震二次。考之自古祥异，所未闻也。

凡军前纪功，南蛮首三级为一功，北狄首一级为一功，凡妇人首级受赏而已，不升官。北狄妇人面与男子无须者不异，故报功者多杂以妇首充数，莫能辨也。尝遇都督马仪谈及此，仪云：“辨之亦有法，纪功多文臣，不知此法耳。第投水中，仰者妇人，俯者男子。”予尝闻水中浮尸，男俯女仰，此阴阳定体之妙。虽人力翻覆之，终归其旧，未知人首亦然。仪在边最久，必尝试知其然也。

积书不能尽读，而不吝人借观，亦推己及人之一端。若其人素无行，当谨始虑终，勿与可也。世有借书一痴，还书一痴之说，此小人谬言也。痴，本作瓻，贮酒器。言借时以一瓻为贽，还时以一瓻为谢耳。以书借人，是仁贤之德；借书不还，是盗贼之行。岂可但以痴目之哉！

通政司所以出纳王命，为朝廷之喉舌，宣达下情，广朝廷之总明，于政体关系最重也。洪武、永乐间，实封皆自御前开拆，故奸臣有事即露，无幸免者。自天顺间，有投匿名奏本言朝廷事者，于是始有关防。然其时但拘留进本人在官候旨意，出即纵之，未尝窥见其所奏事也。后不知始于何年，乃有拆封类进及副本备照之说。一有讦奏左右内臣及勋戚大臣者，本未进而机已泄，被奏者往往经营幸免，原奏者多以虚言受祸。祖宗关防奸党，通达下情之意，至是无复存矣。可胜叹哉！

成化末年，太监梁芳辈导引京师富贾收买古今玩器进奉，启上好货之心，由是幸门大开。金夫子弟，各以珍异投献求进而无名，乃于各寺观聚写释道星命等书进呈，遂得受职。内原任中书序班者，得升职至太常、鸿胪、太仆少卿等阶；白身人得受鸿胪主簿、序班等职；生员、儒士、匠丁、乐工、勋戚厮养，凡高赀者，皆与并进，名曰传奉。盖命由中出，不由吏部铨选，故名。名器之滥，无逾此时。未几，以星变修弭，廷议革之，稽其数，原有职传升者三十六人，白身授职者五百三十八人，悉革职，勒令原籍闲住，不再录用；军职传升者，数当倍蓰，未暇籍也。

鸭脚树实如杏，而其核中之仁可食，故曰仁杏。今云银杏，是似而非也。

陆展染白发以媚妾，寇准促白须以求相，皆溺于所欲而不顺其自然者也。然张华《博物志》有染白须法，唐、宋人有镊白诗，是知此风其来远矣。然今之媚妾者盖鲜，大抵皆听选及恋职者耳。吏部前粘壁有染白须发药，修补门牙法，观此可知矣。








▼喜家人至京

家人远来如我归，骨肉已是乡园非。

妻羸女病想行苦，尘土覆面风吹衣。

装车日暮解牛轭，呼烛买酒敲邻扉。

客怀乍见不得语，一室相对情依依。

忆昨初蒙使者征，远别田舍来京畿。

小臣微贱等虮虱，召对上殿瞻天威。

诏从太史校金匮，每旦珥笔趋彤闱。

春游禁苑侍鹤驾，冬祀泰畤随龙旂。

有时青坊坐陪讲，宫壸满赐沾恩辉。

草茅被宠已踰分，不才宁免诮与讥。

海鸟那知享钟鼓，野马终惧遭笼鞿。

江湖浩荡故山远，归梦每逐鸿南飞。

常时出院就空馆，僮仆愁对语者稀。

知君在舍亦岑寂，岁暮雨雪吟蛜蝛。

今宵得见信可乐，如获美馔饱我饥。

但忧兄姊尚远隔，言笑未了仍歔欷。

何当乞还弃手版，重理吴榜寻渔矶。

门前亲种一顷稻，婢供井臼妻鸣机。

秋来租税送县毕，邨酒可醉鸡豚肥。

谁言此愿未易遂，圣泽甚沛宁终违。


五音鸣条已上卒起宫宅中占第七十六

宫日风鸣条已上，皆为人君出行，从德乡来，德事出；（谓岁月日时，及温德和清明也。一作：谓岁日月时、五行之德为吉情。）刑乡来，刑事出。（谓五行岁月日时之五刑及寒烈冥浊。）及卒起宫宅中，皆为土功兴作，若溃乱出入聚众。

徵日风鸣条已上，来去皆发止于徵者。及卒起宫宅中，皆为失火，若有召口舌斗忧也；从徵来，时加徵而止于徵，为宫寺失火。

羽日风鸣条已上，及卒起宫宅中，皆为聚众会物，有宝物出入之事。及有水物为变，船济之事。

商日风鸣条已上，及卒起宫宅中，及时加商，又从商来去，皆为宫宅中且有自伤者，及斗忧兵伤；日辰胜时下，皆为外人来伤害主人。

角日风鸣条已上，及卒起宫宅中，皆为疾病；时加角，从来去皆为角上者，皆为外丧法。九日有令兵，若九十日，加王，为君长；加相，为臣子妻妾；加死、囚、休，为下贱。角日风时加申子，若从角来去，皆为中宫自伤；其日辰胜时下，皆为外人来伤害主人也。以风起止，决其人所在。角中杂羽为溺死，杂徵烧死，杂商兵死，杂宫病囚死。


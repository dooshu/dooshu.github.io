◇为齐竟陵王发讲疏（并颂）

大矣哉！妙觉之为妙也。无相非色，空不可极。而立言垂训，以汲引为方。慈波慧水，虽可溉而莫知其源者也。灵篇宝籍，远探龙藏，盖无得而言焉。至於义指天山之表，文隐交河之外，又非断筹所能算也。逮於只树庵园之妙吼，四谛一乘之正说，垂译而通中土，莫不恒沙之一焉。而词源海广，理涂灵奥。虽字流附响，万轸同起，分条散叶，离文析句，未或暨其万一也。竟陵王殿下，神超上地，道冠生知，树宝业於冥津，凝正解於冲念，若夫方等之灵邃，甘露之深玄，莫有不游其涂而启其室也。秘藏之被东国者，靡不毕集。皆缮以宝缣，文以丽篆，凝光琼笥，炫彩瑶滕，思欲敷震微言，昭感未悟。乃以永明元年二月八日，置讲席於上邸，集名僧於帝畿，皆深辨真俗，洞测名相，分微靡滞，临疑若晓。同集於邸内之法云精庐，演玄音於六宵，启法门於千载。济济乎，实旷代之盛事也。自法王已降，暨於听僧，条载如左，以记其事焉。乃作颂曰：

十号神寂，三达空玄。迹由圣隐，教以慈宣。氤氲绪法，昭晰遗筌。标声妙住，腾华宝莲。文离龙藏，义溢中天。惟王禀照，道冠增睿。星罗宝幄，云开梵筵。思驰春马，理析秋蝉。灵场绚彩，正水兴莲。乘兹上果，永导芳缘。（《广弘明集》十九）


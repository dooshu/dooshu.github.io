观李固请司马弟山水图三首


简易高人意一云体，匡床竹火炉。寒天留远客，碧海挂新图。虽对连山好，贪看绝岛孤。群仙不愁思，冉冉下蓬壶。

方丈浑连水，天台总映云。人间长见画，老去一作身老恨空闻。范蠡舟偏小，王乔鹤不群。此生随万物，何路出尘氛。

高浪垂翻屋，崩崖欲压床。野桥一作楼分子细，沙岸绕微茫。红浸珊瑚短，青悬薜荔长。浮查并坐得一云相并坐〔一〕，仙老暂相将。

〔一〕浮查：《拾遗记》：尧时有巨查，浮于四海，查上有光若星月，常绕四海，十二年一周，名贯月查，又名挂星查，羽仙栖息其上。






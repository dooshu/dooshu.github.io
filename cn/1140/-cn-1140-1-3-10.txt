赠太仆寺卿宋公益咏堂记

往天启丙寅间莱阳宋公长元先生知清丰县以绩最徵入京师清人皆孺子泣作祠於县之北郭岁时供祀值公所生之辰咸酹酒醴拜舞鼔歌如事神礼或竟日不罢及公死事之益?民有弗直於吏者手瓣香叩头曰使公在吾何至是顺治甲午春公之子琬自吏部出为陇西备兵参议过清丰黄髪父老皆扶杖携子孙迎抱马首至则会祠下出公画像示之皆呜咽失声请留之祠中旦日倾城出送相持泣恋不自胜其自西而还也亦然久之参议君累迁按察浙江坐诬逮系清人闻之愕曰公不庇乃公子耶皆哭祷於祠诸生程世则等更议增重檐於前楹用障风雨今

天子以琬事白复其官需次京邸清人来告讫工且踵旧以丹雘盖自公去清之日迄今四十年谨奉祠事如一日施子曰异哉吾见吏之有祠者矣其屋岿然其祀忽焉孰是祠宋公其诚且久如是问之清人其父老曰吾邑於古为顿丘俗颇淫侈少年无赖好摴蒱羣饮即负无偿者弯弓御人於路甚或椎埋发冢剽刼无所惮宋公不鄙吾民下车新孔子庙月进诸生课艺明约束讲郷饮大射礼问民所苦有所谓白捶手者其人率豪猾大姓收暴桀子弟要盟盘挿裂帛书姓名奸胥市侩屠狗之雄皆党附有所睚眦飞挺雨集重或撃死其党又譸张营构先腾其词下有司率骫骳不得直里有好女子豪欲之即朋媒党妁不强纳不已公问其主名父老嗫嚅相顾一夕尽廉得之敇骑卒曰冯进塲者白捶之豪也方与羣儿博饮某所敢纵一人者死无赦食顷缚数十人至括得其盟书遂杖杀进塲大门外繋其属为耳目於是接踵归命愿毁其籍竟死不敢为恶清人歌曰宋公来捶手灾有妇人毒杀其夫而诬其夫之弟公察无戚容呼婢绐讯之立得奸状清多盗与滑濬曹濮连属为渊薮公捕治其魁又善为盗备盗皆亡去戒勿犯宋公剧贼谢小谿者南乐人也漕使索之急强属公捕公不敢以境外辞请期以匝月果得之河南界中总河尚书李公若星最其能於朝县故输马太仆寺岁择富民市解费不赀解又不辄收民破家无筭公悉出官帑为治办又免驿马之刍牧於民者岁可省二万缗催科置大匦四使民自投不入私羡其他善政称是由是讼衰赋给氓庶息肩謡颂喧路故?祠事甲申寇起火公私庐舍殆尽惟南将军霁云沈青霞链及公祠独存清人之言如此呜呼士君子秉政一方或肉视其民垄断其官者子孙计耳归则广田宅饰苑囿置歌儿舞女自娱快居无何所治田宅苑囿或为他有矣问其子孙曾烝尝之不供况於所治之邦有能通国祠祀再世而不懈者乎呜呼若宋公者其可以风有位矣昔朱邑为桐郷啬夫曰吾子孙祀我不如桐郷今清人既知德公而公之子又能为显官遭大难不坠厥绪将益力为善以张大先公之泽则是祠可永弗坏於是按察君流涕属碑其略章亦为泣下公讳应亨字嘉父号长元天启乙丑进士在清丰五年行取为礼部主客司主事改吏部三迁至稽勲司郎中尝典试河南称得人以母李太淑人老疏请终养归癸未莱阳陷公实死之事闻赠太仆寺卿予祭葬其大节又如此清之郷先生吏部尚书郎李公其纪撰祠碑题曰益咏堂所谓去而益咏者也嘉清人之义作诗以侑公飨其辞曰

有伟宋侯剖符顿丘千疮万痏徯来斯苏维氓蚩蚩奸盗蠭蚁剽掠椎埋挺人於市公怒罔测殱渠斯得譬农治苗务去蟊蠈有慝不闻公擿维神有噤莫愬公恻以呻盗去其土氓熙於田作学翼翼伐鼔渊渊髦俊是师征徭是厘涂无鸣镝狱罕赭衣凡公所为以养以教清人翺翔昔咷今笑岳牧交让天子曰俞壐书徵入耆耋叫呼崇祠邃宇百年丹雘祀公如生舞呈乐作公朅而去骑箕大荒公降戾止霛车锵锵匪祠是歆维德永馨百尔君子眎此刻铭


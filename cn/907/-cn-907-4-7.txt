▼书梦赠徐高士

真人高居紫霞房，灵津夜灌通桃康。

其神不雕驻景光，名籍早入丹台藏。

道成骖虬面虚皇，凌摄梵炁遨穹苍。

下视群生堕迷方，倏忽起灭更喜伤。

我尝梦游至其傍，广庭净发众妙香。

仙媛神官俨成行，坐考云笈披琳琅。

稽首归依大医王，愿悯浊世同沦亡。

龙根珍脯不可尝，但觉凡火烧饥肠。

身心俱病孰为攘，王言授我何敢忘。

空山无人觉在床，海月未落天苍茫。

佐卿化鹤来吾乡，朱冠缟衣倾而长。

箧中活人何所将？苓参朮芎枳桂姜。

学仙曾闻道非常，幸赐大药和阴阳。

担参飞裾上翱翔，人间遍施甘露浆。

扫除热恼俱清凉，疾苦不生寿无量。


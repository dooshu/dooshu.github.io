○讨王庭凑诏

门下：雷霆雪霜，上天所以成物；明罚敕法，圣人垂之《易》象。岂阳春不可以独化，将辅理固在於威刑乎？则遏乱禁非，法天齐俗，谅有为而然也。何则？三纲五常，王化之正本；彰善瘅恶，国经之大防。君人者，苟不提此柄以示天下，是纳人於陷井，道俗於豺狼，而欲家固人安，上和下顺，犹北辕而适楚也。

李同捷罪暴寰宇，告之则悖，宠之益凌，乱君臣父子之纪纲，弃覆育生成之恩义，则绥讨之命，盖不得已焉。而王庭凑为我藩臣，久膺宠命，致爵位於扰叛之际，齐恩泽於忠义之伦，赎过图功，宜百群帅。而首扇同捷，使起自墨縗，党恶之心，剧於虎兕，负德之丑，逾於枭獍，驱忠义之旅以授凶渠，率悦顺之人以侵邻壤。藩方统帅，飞疏互来；朝右公卿，恳章继奏。皆期鸣鼓问罪，奋戈启行。朕道希包荒，志在含垢，多端曲护，大开坦途。谕之使致奇功，告之将酬重位，显招密示，抑义降心。继驰信臣，累谕深旨，而傲很弥甚，凶肆不悛。饰恶言於布章，资盗粮於狡寇，拘四邻忠告之使，坚一境代袭之谋，与逆坚为辅车，绝旧欢于姻好。屡有降卒，备验奸踪。潜军入援德棣，纵燎以焚瀛莫，河东易定，被毒骚然。宪诚从谏，见侵相继。加以猜戮无辜，安忍逞欲，有族坑屋诛之令，极削下僣上之图，井邑衔冤，道路以目。自顷冀其迷复，未议加刑，但令闭境，犹希补过。而乃大举将卒，期覆定州，取怒人祗，迎风瓦解。稔慝稔乱，前古罕见，若尚为包容，则孰分逆顺。其王庭凑在身官爵，并宜削夺。

应诸道州镇接界处，各宜逐便攻讨。其镇州将士，如有枭斩王庭凑者，先是六品以下官者，便授三品正员官，其先是五品以上官者，节级超奖，仍赐庄田各一区，钱二万贯，兼授以土地，及赐实封。如有能率所管兵马，以州郡来降者，超三资与官，仍便正授刺史，赐钱一万贯。以城镇来降者，超两资与官，仍赐钱五千贯。如先未有官者，即特授三品四品官。如以一身降者，亦与改转，仍赐钱帛。其诸道将士，有因立功能枭斩王庭凑者，亦准前例处分。成德一军，山东所赖，扼制径险，控束河防。武俊之拯横流，承元之变旧俗，言念诚节，何日可忘。知感弟兄见劫，妻子为质，愍恻之志，朝夕在怀，当无疑谋，自致恩外。昔光武存大信而舍朱鲔，魏祖推至诚而纳张绣，非无故事，朕不食言。如庭凑自能束身归朝，并与洗雪。若执迷安祸，罪止其身，其余胁汙，一切不问。纵有迹涉逆节，事出一时，劫於凶威，并从宽宥。四州之内，如有谋为向顺，屈於垂成，家族无辜，残酷所及者，宜优加追赠，并赐钱帛。其有子孙得脱免，委四面节度切加搜访，当议与官。四州管内百姓，久困冤害，横罹挟制，念同赤子，莫匪吾人。诸军所次，不得妄加杀戮，并焚爇庐舍，暴掠财产，及有拘系，以为累囚。四州百姓，久废生业，如有归投，各宜存抚。老幼丁壮，量加优恤，仍给与空闲田宅，使之如归，事平之后，愿还本贯亦听。

於戏！原野陈师，虽前王之不免；干戈屡动，谅菲德之所兴。孤我宿尚，良深怃然。咨尔辅弼之臣，暨於藩守群帅，尔尚悉乃忠力，匡予寡昧。经远猷以端理本，恢上略以速戎功，缉庶政以康中邦，明大教以昭昧俗。宣示内外，俾知朕怀。


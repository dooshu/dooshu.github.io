在南洋大吡叻埠的演说　庚子年四月二十九日，在闲真别墅


按：本文原载新加坡一九〇〇年六月四日《天南新报》。

今日承诸君盛意邀请衍说，不揣固陋，敢以今日最切要、最紧、最大之事为诸君告。诸君远旅海外，而心中不忘中国，诸君亦知今日中国之所以弱者，其故何在乎？

就其迹论之，则属国之尽亡也，口岸要地之纷弃也，种种国权失于上，种种利权失于下，是固然矣。然而本原之失，则不在此。本原之失何在？曰在无教，曰在无学。

夫中国非无教之国也，五帝三王之道，传之孔子。孔子者，中国教主也。孔子之言政也，富庶之后，必曰教之。又曰以不教民战，是谓弃之。是民之不可无教也审矣。西人奉耶稣为教主，耶稣书止言其教耳；西人今日所有新政，耶稣书中无之。孔子之教则政与教合一，凡今日西人新政，四书六经皆已言之，是我孔子尤为全球万国一大教主也。中国三代之时，人人知学，无论为士、为农、为商，皆教中人也。秦汉以后，其君务以愚民为事，其民乃不尽知学，于是，为士者乃自命为孔子教中人，若农、若工、若商则几不敢自命为孔教中人，此大谬也。

今试执人问之曰：你不仁、你不义、你不智、你不信、你无礼，人无不色然怒。又试执人而问之曰：你无君臣、无父子、无兄弟、无夫妇、无朋友，人亦无不色然怒。是人人皆五常五伦中人也。五常五伦中人即孔子教中人矣。故今日人人须知此身为孔教中人。知此身为孔教中人，则无论为士、为农、为商皆当实行孔子之教。夫西人万里来华，犹不忘教主，凡所至之处必设礼拜堂，七日一礼拜，故其人心最一束于教也。我中国人心散漫，正坐不知尊教。以大吡叻华人不下十万，而乃无一孔子庙，无怪西人之以无教鄙视我也。故今日不可不急先建一孔庙，以维系人心。

虽然，孔子庙宜立矣，而孔子教之所以行者，则在于人人知学。孟子之推言国亡也，曰下无学，是无学即可亡国也；无学亡国，有学国即可强。西国学堂林立，无论为士、为农、为工、为商、为兵，以至妇孺及残病之人，无不有学堂以教之，极合我中国三代以前教民之制。乃不意中国今日乃有教之国几等无教，最先知学之国几同无学，是可叹也。

夫中国自京都至各省府州厅县非不各建孔庙，而除春秋丁祭外，终年关闭，无人瞻拜，是已使百姓不知尊教主矣。其各书院之教士，不外八股试帖，高者或兼考据词章，是使人为无用之学也。无用之学则非真孔子之教也。至各省虽设中西学堂，因科举不变，皆以由学堂出身者非正途，卒之所学亦与无用者等。我皇上知之，故于戊戌行新政之日，先变科举，特下广开学堂谕旨，准民间自行建设，并谕海外华民，一体建设学堂，加之奖劝，是我皇上欲兴起孔教以学强国也。今新政已不行矣，然我华民有此圣主，当永永奉之，其谕旨尤当永永不忘也。新政不行，而京师大学堂及各省学堂成，旧有或新设，皆依然如故，是亦新政之基也。然在官者皆未免虚文，是以各省志士，皆主民间自设学堂，皆以此事为今日第一要事。

盖兴学之事，乃各省自为家子弟起见，虽无皇上谕旨，犹当行之，况明明圣谕新政乎？南洋志士知此者尤多。泗水、仰光、巴城、望加锡等地议建孔庙开圣堂也，已屡见报纸矣！是其创议之人真豪杰士也。大吡叻华人较之各埠为少，若以万人之力开学堂，不难有十学堂，况合十万人之力以开一学堂乎？西人在大吡叻且到处开学堂，以致我华人子弟；我华人自顾体面，而不自设一学堂，以自教其子弟，可乎？况西人学堂，止教语言文字，而不及真实之学，又止有西学而无中学，故今日我华人尤不可不自设学堂。盖孔庙以尊教，学堂以行教，此一举而众善备焉者也，愿诸君子各尽心力为之也。

诸君！诸君！我中国今日瓜分之祸，正在眉睫矣！我国人之为奴仆、为牛马之期不远矣！内地之人语也将为奴仆、为牛马，不信者十五六，若出洋之人苟非至愚，无不知必有此祸者，盖亲身见之也。是以外洋之人心较内地尤为忠愤，然徒愤无益，计惟有各求自立耳。自立者，则曰联合，曰开通。如何联合？以孔教联合之。人人知此身为孔教之人，当共行孔教，则联合矣！如何开通？曰广开学堂以聚志士。年纪小者已可分习新学，年纪大者亦可多闻新理。一年之内，风气即开；三年之内，人才自出。以大吡叻十万人，至少不难得百人成才；若合南洋各埠数百万人计之，成才者即以数千计。中国之弱，患在无才。若南洋有此数千有用人才，将以之救中国不难，况内地各省学堂日起有功，人才又济济而出乎？故今日欲救瓜分之祸，必尊教以一人心，必兴学以育人才。今日应为之事虽多，而此事乃其根本。诸君！诸君！须知此身与国，祸福与共；从前中国只是易姓，犹一家私祸也，若今日瓜分，则国民公祸矣！今幸尚未瓜分，而奴仆牛马之祸已骎骎及于华人之身；若不幸一旦瓜分，其犹可问乎？故今日人人须知自危，须知自奋；欲求自立，须知不联合之不可，须知不开通之不可；孔庙之建不可缓也，学堂之设不可缓也。各尽各心，各居各力，固无不可为之事也。

诸君！诸君！今日所言乃最切、最要、最急、最大之事，诸君苟相与兴起为之，今日此会谓为大吡叻华人自立起点可也，即谓为南洋华人自立起点可也。风气所至，有开必先。谁非豪杰之士？窃愿诸君各以豪杰之士自任，并起以当救中国之任也。

一九〇一年






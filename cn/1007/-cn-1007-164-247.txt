张栻　送然侄四归二首

堂堂希白翁，共惟同出自。

百年诗礼传，名教有乐地。

嗟予力未胜，永抱蓼莪意。

积累盖百叹，承家岂云易。

赐然履渊冰，中夜耿不寐。

协心望尔曹，勉力绍前志。

岁晚期有成，庶或保无坠。

张栻

张栻　送然侄四归二首

自子来见我，倏焉十六秋。

一闻沂上音，此意便绸缪。

中间岂不别，会合同转头。

今兹舍我去，万里不复留。

岂不能挽子，惧子为亲忧。

六月送归船，我思与悠悠。

爱子刚毅资，不作绕指柔。

原子进问学，琢磨须自修。

居然知见广，百病公有瘳。

谁谓道云远，行矣当深求。

张栻


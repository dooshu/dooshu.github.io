○辍朝侍膳敕

敕：朕闻为子之道，莫大於宁亲；顺色之方，必先於养志。此文王之孝，曾氏之心，每聆遗风，常所景行。伏以太上皇帝怡神闲馆，追想大庭，将保静延休，涤虑宁体。初阳变候，旧恙愆和，寝食之间，有不安节。夙夜忧灼，岂遑宁居，而内奉庭闱，冀承安否？尝药视膳，且不暇於衣冠，一日万几，固有亏於听览。庶政关决，遂阙躬亲。恐中外具寮，未悉予志，起今月十六日以后，权不听政。故兹宣示，当体朕怀。


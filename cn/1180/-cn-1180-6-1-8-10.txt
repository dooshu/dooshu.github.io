请更定时享祝文疏


据太常寺本，为祭祀事，该本寺卿温纯等开称：太庙时享，原设九帝后冠服。今祝文内称五庙，皇祖考妣、太皇太后。皇高祖考宪宗纯皇帝、皇高祖妣孝贞纯皇后，皇曾伯祖考孝宗敬皇帝、皇曾伯祖妣孝康敬皇后，皇曾祖考睿宗献皇帝、皇曾祖妣慈孝献皇后，皇伯祖考武宗毅皇帝、皇伯祖妣孝静毅皇后，皇祖考世宗肃皇帝，皇祖妣孝洁肃皇后，皇考穆宗庄皇帝、皇妣孝懿庄皇后。职等照得宪庙而下，既备列六帝后，乃又加以五庙，则不止于九矣。

今查五庙内，实止太祖、成祖、英宗三庙设祭；而祝文则多称二庙，于座位未合，似应改正。其岁暮大祫，东壁下配享，设寿春王以下，共十五位神牌。按帝系图，寿春王于太祖为伯，霍丘以下七王为兄，宝应以下七王为侄。自英宗以来，相沿称寿春及霍丘以下七王，俱为皇高伯祖，宝应以下七王，为皇曾伯祖。伦序既紊，且世次已远，不宜仍称高、曾伯祖。查亲尽帝后，止称徽号，今诸王似应改称本爵，庶于名义为协等因到阁。据此，臣等恭照时享之制，止于九庙，太祖、成祖、百世不迁，其余则以亲序，而祧庙不与焉。查得先朝祝文，弘治中，自宪宗而上，称八庙太皇太后。嘉靖初，自孝宗而上，称六庙皇祖考妣、太皇帝后。至孝烈皇后升祔，仁宗奉祧，始称五庙。隆庆年间，因而不改。盖其时世宗新升之主，即孝烈旧祔之位，世数犹未增也。至我皇上嗣统，则世次异矣。乃时享祝文，自皇高祖、宪宗皇帝，至皇考穆宗皇帝，已备六庙之数，而太祖、成祖、英宗三庙，犹仍五庙之称，揆之世数名义，委属未妥。

臣等窃惟，孝莫大于尊祖，礼莫严于假庙。当皇上躬亲对越之顷，正祖宗神灵陟降之时，帝后尊称，不宜径从简略；庙祐世次，允当序列分明。合无比照岁暮大祫礼，将时享祝文，通列九庙帝后圣号，以致如在之诚，不必更称五庙字样。其大祫配享寿春等王，亲属已远，称谓未安，宜将诸王神牌，俱止称本爵，其皇高伯祖等称，尽行裁去，庶得情礼之当。合候命下，容臣等另撰祝文，进呈御览，发下该寺，并寿春等王神牌，一体遵照，改正施行。

（奉圣旨：是。该衙门知道。钦此。）






东窗遣兴

栋窗徙倚当闲游，水长池鱼自满沟。



花气袭人浑欲醉，鸟声唤客又成愁。



百年光景输欹枕，万里风烟入倚楼。



欲写乌丝还嬾去，诗名老去判悠悠。



东窗遣兴

巷陌过从少，园林景物新。



群鱼时戏藻，驯雉每依人。



映户槐阴密，堆盘麦饵珍。



残春又陈迹，怃事一伤神！



东窗遣兴

巾屦长闲客，帘栊薄暑天。



巢空重乳燕，叶密未鸣蝉。



壶箭看多算，图书理断编。

悠然已日夕，却上采菱船。



东窗遣兴

夏浅清阴满，村深白日长。



言多思寂默，酒醒悔猖狂。



老马漫知路，钝锥宁出囊？



此翁真耄矣，嬾於亦何伤？


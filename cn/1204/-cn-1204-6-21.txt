◎俞紫芝词

俞秀老弟清老，名字见王介甫、黄鲁直集中，诗词传世虽少，亦间见於文蕴等编。叶石林诗话误以为扬州人。按鲁直答清老寒夜三诗，其一引牧羊金华山黄初平事，盖黄上世亦出金华也。近览智者草堂所藏张公诩青溪图，有秀老手题临江仙一阕，後书金华俞紫芝，不知石林何以误也。此词世少知者，录於後。"弄水亭前千尤景，登临不忍空回。水轻墨淡写蓬莱。莫教世眼，容易洗尘埃。 收去雨昏都不见，展时还似云开。先生高趣更多才，人人尽道，小杜却重来。"［能改斋漫录］


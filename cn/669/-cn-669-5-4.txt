4　論考工記


考工記，或以爲先秦書，而禮記正義云：「孝文時求得周官，不見冬官一篇，乃使博士作考工記補之。」馬融云：「孝武開獻書之路，周官出於山巖屋壁。」漢書謂河間獻王得之，非孝文時也。序録云：「或曰河間獻王開獻書之路。時有李氏上五篇，失事官一篇，取考工記補之。」六藝論全云：「鄭康成作。」云：「壁中得六篇，誤矣。齊文惠太子鎮雍州，有盜發楚王冢，獲竹簡書，青絲編簡，廣數分，長二尺。有得十餘簡以示王僧虔，僧虔曰：『是科斗書考工記，周官所闕文也。』」事見南齊書文惠太子傳。漢時科斗書已廢，則記非博士所作也。易氏全云：「山齋易氏祓，字元章。」云：「考工記非周書也。言周人上輿，而有梓匠之制；言周人明堂，而有世室、重屋之制；言溝洫澮川，非遂人之制；言旂旗旟旐，非大司馬、司常、巾車之制，眂周典大不類。」

【閻案】科斗書，漢世盛行，且著之功令。見漢藝文志「蕭何草律」云云。

【元圻案】禮記篇首正義曰：「六藝論云周官壁中所得六篇，漢書説河間獻王開獻書之路，得周官，有五篇，失冬官一篇，乃購千金不得，取考工記以補其闕。漢書云得五篇，六藝論云得其六篇，其文不同，未知孰是。」〇周禮鄭氏目録「冬官考工記第六」注曰：「司空之篇亡，漢興，購求千金不得。此前世識其事者，記録以備大數。」疏曰：「冬官一篇，其亡已久，有人尊集舊典，録此三十工，以爲考工記。雖不知其人，又不知作在何日，要之在於秦前，是以得遭秦滅焚典籍，『韋氏』、『裘氏』等闕也。」〇漢書藝文志曰：「周衰，樂尤微眇。六國之君，魏文侯最爲好古。孝文時得其樂人竇公，獻其書，乃周官大宗伯之大司樂章也。」如其時，周官未出，安知其爲大司樂章乎？〇後漢書儒林傳云：「孔安國所獻禮古經五十六篇，及周官經六篇。」又與禮正義、漢書之説不同。〇宋王與之周禮訂義第七十卷：「夫考工記之可以補周官者，非三十工之制有合周之遺法也，獨考工之序，其議論有源委，足以發明聖經之祕，此所以取而爲補亡之書也。如捨此而索於制度之末，則論周人上輿，奚及乎上梓、上匠之制？論周人明堂，奚取乎世室、重屋之制？言溝洫澮川，非遂人之制也；言旂旗旟旐，非司馬、司常、巾車之制也。其他纖悉，有不可盡信者，概以爲周家之制度，豈其然乎？」此説本於易氏。〇宋志：「易祓周禮總義三十六卷。」趙希弁讀書附志作三十卷。經義考云：「未見。」今四庫全書從永樂大典録出。〇南宋館閣續録載：「易祓，字彦章，潭州寧鄉人。」周密齊東野語謂祓「諂事蘇師旦，由司業躐擢左司諫」，其人不足道也。〇漢書藝文志：「周官保氏掌養國子，教之六書，謂象形、象事、象意、象聲、轉注、假借，造字之本也。漢興，蕭何草律，亦著其法。又以六體試之。六體者，古文、奇字、篆書、隸書、繆篆、蟲書。」後漢書盧植傳：「植上書曰：『古文科斗，近於爲實，而厭抑流俗，降在小學，中興以來，通儒達士班固、賈逵、鄭興父子，並敦悦之。』」是科斗書至東京猶行也。古文尚書，孔安國以隸古定，是一行科斗書，一行真書。孔穎達謂「就古文體而從隸定之，存古爲可慕，以隸爲可識」，然則其時之識科斗書者，蓋亦僅矣。






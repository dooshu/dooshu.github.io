老女行【并序】

伤女奴也海阳俗用女奴樵汲或终老不字览长门寡妇二赋愍焉兹又殆甚敢告主人年二十以上俾为媍怨庶可已作老女行

老女发黄赤双脚敝襦掩泪千行落夙昔红顔不嫁人今朝衰髩将谁托忆渠三五如春花道?见者为咨嗟木有连枝鸟有匹女儿那得长无家杏花月杨柳春使我上山行负薪豺狼厉齿为我邻暮归不敢言苦辛宴高堂舞霓裳梁间燕子飞双双主人欢乐夜未央我独何辜宿空房君不见荡子妇望远未归悲独处老女吞声更谁语


依韵答怀五弟

海烟来不近，三月意长悬。
送喜灯花际，忘忧背树边。
小人思击缶，中妇解安弦。
江夏无双誉，何郎第五贤。
玉麟传信早，金粟注生前。
排浪挝铜鼓，飞花戏玉鞭。
兴拖云外瀑，幽动竹间蝉。
往恨消听雁，时名等逐膻。
纵横迟六印，感慨系终篇。
艳说东西廨，平居日月泉。
有人闲伐桂，无土不舒莲。
若论红颜在，修琴卖药年（明陈子升《中洲草堂遗集》卷末）。
按：史洪权整理




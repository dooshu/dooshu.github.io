后池雁篇

过黎子问畜雁，得香山何子书，驯乎其来又一雁也，捧归，闻其声若相语者，吾闻雁无乱群焉，虽语，岂其意哉，然固胜于无语，复作《池雁》一篇缀以前后。
三五同人簇席欢，鸣鸠语燕对花阑。
门前忽入清秋思，香山太史筒方至。
上林苑里报苏卿，玄武陂中遇曹植。
去岁黄生得此禽，能使吾园秋气深。
纷员无数频来往，但从天上遗之音。
引项停眸呼不得，夜夜为传三叠琴。
满堂笑我情如此，恰好来禽堪付子。
曲池比目与鸳鸯，会见双禽曲池里。
携归我则解其声，前禽未诉后禽鸣。
曰江南北全矰缴，羌馀独也羁魂惊。
兄弟妻孥谁复有，吞声笑递他人手。
雨日会三易主人，才执一编行者某。
看尔悠悠若将终，似子郁郁恐难久。
后禽款款具前陈，撩乱前禽语不真。
直须与尔聊相依，其那食粟翼重不能飞⑴。
⑴ 以上《陈文忠公遗集》卷三《练要堂集》




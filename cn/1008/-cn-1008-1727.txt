赵蕃　喜晴

地虽湖北稻为乡，岁比曾微一报稂。

望望雨晴求屡告，欣欣守尉德俱良。

共朝负笼争晴割，敢爱当檠滴夜凉。

更拟年丰酒初贱，钩藤免饮涩如棠。

赵蕃

赵蕃　喜晴

春风吹晴檐雨止，兰芽半吐梅堆委。

阶前背荫苔藓深，曳杖不妨成细履。

浮生忧喜均何如，谁能役役愁其躯。

时閒意适且自慰，莫问诘朝瓶乏储。

赵蕃

赵蕃　喜晴

雨脚昏昏扫不空，柴门未觉有春风。

晚晴骤喜窗明处，犹倚蒲团附火红。

赵蕃

赵蕃　喜晴

梅花已遂冻泥空，留得余香傲晚风。

春事十分财入手，只愁病眼眩青红。

赵蕃

赵蕃　喜晴

扫除诗癖未能空，从使人讥手病风。

事业深虞一无就，壮颜都有几时红。

赵蕃

赵蕃　喜晴

两公贤比道州阳，总为勤民鬓已苍。

喜雨喜晴俱有赋，乐忧宁止为诗昌。

赵蕃


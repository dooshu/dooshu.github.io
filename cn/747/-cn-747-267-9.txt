○对筑墙判

洛阳县申界内坊墙因雨颓倒，比令修筑。坊人诉称皆合当面自筑。不伏，率坊内众人共修。

帝王是宅，河洛之阳，云阙岩岩，列绮城之万雉；环途隐隐，分体国之九经。重交关，楼台相距，属阴风回扇，累日沈辉，洒洪雨於四溟，布族云於千里。烟凝万井，萍汛中衢，半露宫墙，坐见室家之好；全颓环堵，行瞻湫隘之居。且揆务黄图，参荣赤县，理虽谨察故典，遵牧黎人，必使沟洫广开，垣墙甚厚，因兹法令，正叶随时。坊人以东里北郭，则邑居各异；黔娄猗顿，家产不侔。奚事薄言，伫遵恒式，既资众力，须顺人心。垣高不可及肩，板筑何妨当面？

徐彦伯

彦伯名洪，以字显，衮州瑕邱人。对策高第，累擢职方员外郎，奉迎中宗房州。既践位，进太常少卿，修《武后实录》，封高平县子，历卫州、蒲州刺史，擢修文馆学士工部侍郎，转太子宾客。开元二年卒。


○谢春衣并端午衣物表

臣某言：今月日，中使周某至，奉宣口敕，赐臣春衣一副，并端午衣一副，银碗一口，百索一轴。累受宠光，载怀兢惧。自揣涯分，若临冰渊。臣某中谢。臣以昧於知人，交通元载，合从牵累，伏待刑章。岂谓俯回宸翰，特有殊赐。罪当褫带，忽颁御府之衣；忧可伤生，重延长命之缕。更加珍器，曲被深恩。徒怀推食之仁，立遣素餐之责。施均雷雨，荷重邱山。虽毕命以自期，终粉身而无恨。臣无任。


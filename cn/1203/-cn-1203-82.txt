卷八十二

<集部，词曲类，词选之属，御选历代诗余

钦定四库全书

御选历代诗余卷八十二目录【一百四字】

归朝欢【又一体】

张先

柳永

苏轼

辛弃疾【三首】

马庄父

严仁【三首】

无名氏

詹正

吴子孝

忆旧游【又一体】

周密【二首】

二郎神【又一体】

柳永

春从天上来【又一体】

王恽

张翥

齐天乐【又一体】

卫元卿

霜花腴

吴文英

月中桂

赵彦端

水龙吟【又一体】

葛立方

张孝祥【二首】

前调【又一体】

赵长卿

永遇乐

柳永

苏轼【三首】

晁补之【二首】

解昉

周紫芝

叶梦得

赵师侠【二首】

李纲

杨无咎

辛弃疾【二首】

张元干【二首】

赵彦端

刘儗

黄机

高观国

赵以夫

洪瑹

吴文英【二首】

蒋捷

任询

危复之

前调【又一体】

冯琦

前调【又一体】

柳永

前调【又一体】

陈允平

御选历代诗余卷八十二目录

钦定四库全书

御选历代诗余卷八十二【一百四字】

司经局洗马掌局事兼翰林院修撰加二级【臣】王奕清奉旨校刋

归朝欢

【又一体双调一百四字一名菖蒲緑】

归朝欢　　　　　　　　　　　张　先

声转辘轳闻露井晓引银缾牵素绠西园人语夜来风丛英飘堕红成径宝猊烟未冷莲台香蜡残痕凝等身金谁能得意买此好光景　粉落轻妆红玉莹月枕横钗云坠领有情无物不双栖文禽只合长交颈昼长欢岂定争如翻作春宵永日瞳曨娇柔嬾起帘幙卷花影

前调　　　　　　　　　　　　柳　永

别岸扁舟三两只葭苇萧萧风淅淅沙汀宿鴈破烟飞溪桥残月和霜白渐渐分树色路遥川远多行役往来人只轮双桨尽是利名客　一望乡关烟水隔转觉归

心生羽翼愁云恨雨两萦牵新春残腊相催逼岁华都瞬息浪萍风梗诚何益问归期玉楼深处有个人相忆

前调　　　　　　　　　　　　苏　轼

我梦扁舟浮震泽雪浪揺空千顷白觉来满眼是庐山倚天无数开青壁此生长接淅与君同是江南客梦中游觉来清赏同作飞梭掷　明日西风还挂席唱我新词泪沾臆灵均去後楚山空澧阳兰芷无颜色君才如梦得武陵更在西南极竹枝词暮徭新唱谁谓古今隔

前调【题郑元英尚友斋】　　　　　　　　辛弃疾

万里康成西走蜀药市船归书满屋有时光彩射星躔何人汗简讐天禄好之寜有足请看良贾藏金玉记斯文千年未丧四壁闻丝竹　试问辛勤携一束何似牙籖三万轴古来不作借人痴有朋只就芸牎读忆君清梦熟觉来笑我便便腹倚危楼人间谁舞埽地八风曲

前调【题积翠岩】　　　　　　　　　　辛弃疾

我笑共工缘底怒触断峨峨天一柱补天又笑女娲忙却将此石投闲处野烟荒草路先生拄杖来看汝倚苍苔摩挲试问千古几风雨　长被儿童敲火苦时有牛羊磨角去霍然千丈翠岩屏锵然一滴甘泉乳结亭三四五会相暖热携歌舞细思量古来寒士不遇有时遇

前调【寄题眉山石林】　　　　　　　　　辛弃疾

见说岷峨千古雪都作岷峨山上石君家右史老泉公千金未尽勤收拾一堂真万石闲庭更与天突兀记当时长编笔砚日日云烟湿　野老时逢山鬼泣谁夜持山去难觅有人依样入明光玉堦之下岩岩立琅玕无数碧风流不数平泉物欲重吟青葱玉树须倩子云笔

前调　　　　　　　　　　　　马庄父

听得提壶沽美酒人道杏花深处有杏花狼籍鸟啼风十分春色今无九麝煤消永昼青烟飞上庭前柳画堂深不寒不暖正是好时候　团团宝月凭纎手暂借歌喉招舞袖真珠滴破小槽红香肌缩尽纎罗痩投分须白首黄金散与亲和旧且衔杯壮心未落风月长相守

前调【南劒双溪楼】　　　　　　　　　严　仁

五月人间挥汗雨离恨一襟何处去双溪楼下碧千寻双溪楼上匏尊举晚凉生緑树渔灯几点依洲渚莫狂歌潭空月冷惨惨痩蛟舞　变化往来无定所求剑刻舟应笑汝只今谁是晋司空斗牛奕奕红光吐我来空吊古与君同记凭阑语问沧波乘槎此去流到天河否

前调　　　　　　　　　　　　严　仁

朱户绿牎深窈窕闪闪华旗红杆小相逢斜柳绊轻舟渚香不断苹花老西风吹梦草题诗未了还惊觉独伤心凄凉故馆月过西楼悄　楼外斜河低浸斗夜已如何夜将晓心期欲寄赤鳞鱼秋云不动秋江渺相思千里道多情直被无情恼玉台前请君试看华髪添多少

前调【夀萧禹平】　　　　　　　　　　严　仁

云表金茎珠璀璨当日投怀惊玉燕文章议论压西痈风流姓氏翔东观紫皇嗟见晚祥麟五色留金殿大江西铜章墨绶暂尔烦君绾　十二金钗扶玉盏锦瑟摐摐随急管兽鑪烟动彩云高秋声拍碎红牙板趣君归翰苑莱衣焕烂潘舆稳任方瞳从今看到弱水波清浅

前调【对雪追和东坡】　　　　　　　　　无名氏

透隙敲牎风摵摵坐见广庭霜缟白长安道上正骑驴蔡州城里谁坚壁表表风尘物瑶林琼树三豪客对挥毫连珠唱玉竞把诗笺掷　草草杯盘还促席痛饮狂歌话胸臆前村昨夜放梅花东邻休把夸容色清欢那易得明朝乌辔升南极带随车黄垆咫尺莫作山河隔

前调　　　　　　　　　　　　詹　正

画角西风轰万鼓犹忆元戎谈笑处铁衣露重剑光寒海波飞立鱼龙舞匆匆留不住万里玉关如掌路空怅望夕阳暮霭人立湾傍渡　木落山空人掩户得似旧时春色否鴈声呼彻楚天低玉騘嘶入烟云去无人凭说与梅花泪老愁如雨犹记得颠崖如此细向席前语

前调【春雪】　　　　　　　　　　吴子孝

新岁郊原纎草碧陡然寒甚同云密雪花如掌逐狂飇氷澌似玉流香陌冻成天地白江山万里都辉赫泛兰舟卷帘四望佳景真奇特　江南二月非江北茂苑千花当尽拆天公有意厌尘氛人间借作瑶台色云岩天咫尺山头老树鵶翻日酒酣时登高能赋聊倩春风笔忆旧游

【又一体双调一百四字】

忆旧游【寄王圣与】　　　　　　　　　周　密

记移灯翦雨换火篝香去岁今朝乍见翻疑梦更梅边携手笑挽吟桡依依故人情味歌舞试春娇对娩婉年芳飘零身世尊酒趁愁消　天涯未归客望锦羽沉沉翠水迢迢叹菊荒薇老负故人猿鹤旧隐难招疎花漫捺愁思无句到寒梢但梦绕西泠空江冷月魂断随潮

前调【有怀东园】　　　　　　　　　　周　密

记花隂剪烛柳影飞梭庭户东风彩笔争春艳任香迷舞袖醉倒歌丛画帘静卷春昼云剪玉玲珑奈恨絶氷弦尘侵翠谱别凤引离鸿　鸳笼怨春远但翠冷闲堦坠粉飘红事逐年华换叹水流花谢燕去楼空绣鸳暗老薇迳残梦遶雕栊怅宝瑟无声愁痕沁碧江上孤峯二郎神

【又一体双调一百四字】

二郎神【七夕】　　　　　　　　　柳　永

炎光谢过暮雨芳尘轻洒乍露冷风清庭户爽天如水玉鈎遥挂应是星娥嗟久阻叙旧约飇轮欲驾极目处微云暗接耿耿银河高泻　闲雅须知此景古今无价运巧思穿鍼楼上女擡粉面云鬟相亚钿合金钗私语处算谁在回廊影下愿天上人间占得欢娱年年今夜春从天上来

【又一体双调一百四字】

春从天上来【见故宫人感赋】　　　　　　王　恽

罗绮深宫记紫袖双垂当日昭容锦封香重彤管春融帝座一点云红正台门事简更捷奏清昼相同听钧天侍瀛池内宴长乐歌钟　回头五云双阙恍天上繁华玉殿珠栊白髪归来昆明灰冷十年一梦无踪写杜娘哀怨和泪点弹与孤鸿淡长空看五陵何似无树秋风

前调【广陵冬夜和松云子】　　　　　　　　张　翥

嫋嫋秋风听响彻云间彩凤啼雄嬴女飞下玉佩玲珑肠断十二台空渺霜天如海写不尽楚客情浓烛销红更锵金振羽变徵移宫　扬州旧时月色叹水调如今离唱谁工露叶残蛾蟾花遗粉寂寞琼树香中问坡仙何处沧江上鹤梦无踪思难穷把一襟幽怨吹与鱼龙齐天乐

【又一体双调一百四字】

齐天乐【填温飞卿江南曲】　　　　　　　卫元卿

藕花洲上芙蓉檝羞郎故移深处弄影萍开搴香袖罥鸂?双双飞去垂鞭笑顾问住否横塘试窥帘户妙舞妍歌甚时相见定相许　归来顦顇锦帐久尘金犊幰连娟黛眉颦妩扇底红铅愁痕暗渍消得腰支如杵鸾弦解语镇明月西南伴人凄楚闷拾杨花等闲春又负霜花腴

【双调一百四字此吴文英自度曲也】

霜花腴【重阳前一日泛石湖】　　　　　　　吴文英

翠微路窄醉晚风凭谁为整敧冠霜饱花腴烛销人痩秋光做也都难病怀强寛恨雁声偏落歌前记年时旧宿凄凉暮烟秋雨野桥寒　妆靥鬓英争艶度清商一曲暗坠金蝉芳节多隂兰情稀会晴晖称拂吟笺更移画船引佩环邀下婵娟算明朝未了重阳紫茰应耐看月中桂

【双调一百四字】

月中桂【送杜仲微赴阙】　　　　　　　　赵彦端

露醑无情送长歌未终已醉离别何如暮雨酿一襟凉润来留佳客好山侵座碧胜昨夜疎星淡月君欲翩然去人间底许员峤问帆席　诗情病非畴昔赖亲朋对影且慰良夕风流雨散定几回肠断能禁头白为君烦素手荐碧藕轻丝细雪去去江南路犹应水云秋共色水龙吟

【又一体双调一百四字】

水龙吟【游钓台】　　　　　　　　　葛立方

九州雄杰溪山遂安自古称佳处云迷半岭风号浅瀬轻舟斜渡朱阁横飞渔矶无恙鸟啼林坞吊高人陈迹空瞻遗像知英烈谁千古　忆昔龙飞光武怅当年故人何许羊裘自贵龙章难换不如归去七里溪边鸬鷀源畔一蓑烟雨叹如今宕子翻将钓手遮日向西秦路

前调【过浯溪】　　　　　　　　　　张孝祥

平生只说浯溪斜阳唤渡秋船系月华未吐波光不动新凉如水长啸一声山鸣谷应栖禽惊起自颜元去後水流花谢当年事无人记　须信两贤不死驾飞车时游此地漫郎宅里中兴碑下应留屐齿酌我清尊洗君孤愤来同一醉待相期把袂清都归路骑鹤去三千岁

前调【望九华作】　　　　　　　　　　张孝祥

竹舆晓入青阳细风凉月天如洗峰回路转云舒雾卷了非人世转就丹砂铸成金鼎碧光相倚料天关虎守箕畴龙负开神秘留兹地　缥缈朱幢羽卫望蓬莱初无弱水仙人拍手山头笑我尘埃满袂春锁瑶房雾迷芝圃昔游都记怅世缘未了匆匆又去空凝竚烟霄里

前调【又一体酴醿】　　　　　　　　　赵长卿

韶华迤逦三春暮飞尽繁红无数多情为与牡丹长约年年为主晓露凝香柔条千缕轻盈清素最堪怜玉质氷肌婀娜江梅漫休争妬　翠蔓扶疏隐映似碧纱笼罩越溪游女从前爱惜娇姿终日愁风怕雨夜月一帘小楼魂断有思量处恐因循易嫁东风烂漫暗随春去永遇乐

【双调一百四字一名消息】

永遇乐　　　　　　　　　　　柳　永

天阁英游内朝密侍当世荣遇汉守分麾尧庭请瑞方面凭心膂风驰千骑云拥双旌向晓洞开严署拥朱旛喜色欢声处处竞歌来暮　吴王旧国今古江山秀异人烟繁富甘雨车行仁风扇动雅称安黎庶棠郊成政槐府登贤非久定须归去且乘闲弘阁长开融尊盛举

前调　　　　　　　　　　　　苏　轼

明月如霜好风如水清景无限曲港跳鱼圆荷泻露寂寞无人见紞如五鼔铮如一叶黯黯梦魂惊断夜茫茫重寻无处觉来小园行徧　天涯倦客山中归路望断故园心眼燕子楼空佳人何在空锁楼中燕古今如梦何曾梦觉但有旧欢新怨异时对南楼夜景为余浩叹

前调【送孙巨源】　　　　　　　　　　苏　轼

长忆别时景疏楼下明月如水美酒清歌留连不住月随人千里别来三度孤光又满冷落共谁同醉卷珠帘凄然顾影共伊到明无寐　今朝有客来从淮上能道使君深意凭仗清淮分明到海中有相思泪而今何在西垣清禁夜永云华侵被此时看回廊晓月也应暗记

前调【眺望】　　　　　　　　　　苏　轼

天末山横半空箫鼓楼观高起指点栽成东风满院緫是新桃李纶巾羽扇一尊饮罢目送断鸿千里携清歌余音不断缥缈尚萦流水　年来自笑无情何事犹有多情遗思绿鬓朱顔匆匆?了却记花前醉明年春到重寻幽梦应在乱莺声里拍阑干斜阳转处有谁共倚

前调　　　　　　　　　　　　晁补之

松菊堂深芰荷池小长夏清暑燕引雏还鸠呼妇往人静郊原趣麦天已过薄衣轻扇试起遶园徐步听衡宇欣欣童稚共说夜来初雨　苍官迳里紫葳枝上数点幽花垂露东里催鉏西邻助饷相戒清晨去斜川归兴翛然满目回首帝乡何处只愁恐轻鞭犯夜灞陵旧路

前调【端午】　　　　　　　　　　晁补之

红日葵开映墙遮牖小斋端午杯展荷金簪抽笋玉幽事还堪数绿牎纎手朱匳轻缕争鬬彩丝艾虎想沈江怨魄归来空惆怅对菰黍　未颜老去清风好在未减佳辰欢聚腊酒深斟菖葅细糁围坐从儿女还同子美江村长夏闲对燕飞鸥舞算何须楚王雄风方消畏暑

前调　　　　　　　　　　　　解　昉

风暖莺娇露浓花重天气和煦院落烟收垂杨舞困无奈堆金缕谁家巧纵青楼弦管惹起梦云情绪忆当时文衾粲枕未尝暂孤鸳侣　芳菲易老故人难聚到此翻成轻误阆苑仙遥蛮牋纵写何计传深诉青山绿水古今长在惟有旧欢何处空赢得斜阳暮草淡烟细雨

前调【午日】　　　　　　　　　　周紫芝

槐幄如云燕泥犹湿雨余清暑细草揺风小荷擎雨时节还端午碧罗牎底依稀记得闲系翠丝烟缕到如今前欢如梦还对彩绦无语　榴花半吐金刀犹在往事更堪重数艾虎钗头菖蒲酒里旧约浑无据轻衫如雾玉肌似削人在画楼深处想灵符无人共戴翠眉暗聚

前调　　　　　　　　　　　　叶梦得

苹芷芳洲故人回首云海何处五亩荒田殷勤问我归计真成否洞庭波冷秋风嫋嫋木叶乱随风舞记扁舟横斜载月目极暮涛烟渚　传声试问垂虹千顷兰棹有谁重驻云溅雷翻潮头过後帆影敧前浦此中高兴何人解道天也未应轻付且留取千锺痛饮与君共赋

前调　　　　　　　　　　　　赵师侠

秋满蘅皋澹云笼月晚来风劲一抹残霞数声过雁还是黄昏近凭高临远倚楼凝睇多少断愁幽兴聼渔村鸣榔隐隐别浦暮烟收暝　湘妃起舞芳兰纫佩约略乱峯云鬓景物悲凉楚天澂淡过尽归帆影斜阳低处远山重叠萧树乱鸦成阵空无言阑杆凭暖闷怀似困

前调【金林檎】　　　　　　　　　　赵师侠

日丽风暄暗催春去春尚留恋香褪花梢苔侵柳径密幄清隂展海棠零乱棃花淡泞初听閙空莺燕有轻盈妍姿靓态缓步阆风仙苑　緑丛红萼芳鲜柔媚约略试妆深浅细叶来禽长梢戏蝶簇簇枝头见酡颜鬒髪春愁无力困倚画屏娇软只应怕风欺雨横落红万点

前调【秋夜有感】　　　　　　　　　　李　纲

秋色方浓好天凉夜风雨初霁缺月如鈎微云半掩的皪星河碎爽来轩户凉生枕簟夜永悄然无寐起徘徊凭阑凝竚片时万情千意　江湖倦客年来衰病坐叹岁华空逝往事成尘新愁似锁谁是知心底五陵萧瑟中原杳杳但有满襟清泪对兰釭呼童取酒且图径醉

前调【梅子】　　　　　　　　　　杨无咎

风褪柔英雨肥繁实又还如豆玉核初成细腮尚浅齿软酸凝透粉墙低亚佳人惊见不管露沾襟袖折一枝钗头未揷应把手搓频嗅　相如病酒只应思此免使文君眉皱入鼎调羮攀林止渇功业还依旧看看飞燕衔将春去又是欲黄时候争如向金盘满捧共君对酒

前调【梅雪】　　　　　　　　　　辛弃疾

怪底寒梅一枝雪里只恁愁絶问讯无言依稀似妒天上飞英白江山一夜琼瑶万顷此段如何妒得细看来风流添得自家越様标格　晚来楼上对花临镜学作半妆娇额着意争妍那知却有人妒花颜色无情休问许多般事且自访梅踏雪待行过溪桥夜半更邀素月

前调【京口北固亭怀古】　　　　　　　　辛弃疾

千古江山英雄无觅孙仲谋处舞榭歌台风流緫被雨打风吹去斜阳草树寻常巷陌人道寄奴曾住想当年金戈铁马气吞万里如虎　元嘉草草封狼居胥赢得仓皇北顾四十三年望中犹记烽火扬州路可怜回首佛狸祠下一片神鸦社鼓凭谁问亷颇老矣尚能饭否

前调【宿鸥盟轩】　　　　　　　　　　张元干

月印金盆江萦罗带凉飇天际摩诘丹青营丘平远一望穷千里白鸥盟在黄粱梦破投老此心如水耿无眠披衣顾影乍闻绕堦络纬　百年倦客三生习气今古到头谁是夜色苍茫浮云灭没举世方熟寐谁人着眼放神八极逸想寄尘寰内独凭阑鷄鸣日上海山雾起

前调【为洛滨横山作】　　　　　　　　　张元干

飞观横空衆山遶甸江面相照曲槛披风虚檐挂月据尽登临要有时巾屦访公良夜坐我半天林杪揽浮丘飘飘衣袂相与似游蓬岛　主人胜度文章英妙合住北扉西沼何事十年风籭露沐不厌江山好曲屛端有吹箫人在同倚暮云清晓乘除了人间宠辱付之一笑

前调【陪程金谿跃马用其韵】　　　　　　　赵彦端

杜曲桑麻灞桥风雪归梦无路马健凌秋人闲玩日聊用寛迟暮揺揺羽扇翩翩鳬舄胜处恍疑仙去笑相看风林露草古来有谁知趣　黄公垆下山隂亭畔岁月着鞭如骛出塞功名入关游说纸上俱难据论诗说劒尊前风味天巧却容人觑问少陵酣歌拓戟为谁献赋

前调　　　　　　　　　　　　刘　儗

青幄蔽林白氊铺径红雨迷楚画阁关愁风帘卷恨尽日萦情绪阳台云去文园人病寂寞翠尊雕俎惜韶容匆匆易失芳丛对眼如雾　巾敧润裛衣寛凉渗又觉渐回骄暑解箨吹香遗丸荐脆小芰浮鸳浦画阑如旧依稀犹记竚立一鈎莲步黯消魂那堪又聼杜鹃声苦

前调【章使君席上】　　　　　　　　　黄　机

别院春深华堂昼永嘉讌初启翠玉尊罍红牙丝管睡鸭沈烟里弄晴云态行空絮影漠漠似飞如坠最多情紫緜团就错落乱星流地　使君自有元龙豪气唤客且休辞醉蝶困蜂酣燕娇莺姹欢意浓如此侃其笑语止乎礼义衣佩细纫兰芷遥归去残更欲尽晓鸦又起

前调【次韵吊青楼】　　　　　　　　　高观国

浅晕修蛾脆痕红粉犹记窥户香断匳空尘生砌冷谁唤青鸾舞春风花信秋宵月约历历此心曾许衔芳恨千年怨结玉骨未应成土　木兰艇子莫愁何在漫系寒江烟树事逐云沈情随佩冷短梦分今古一抔遥夜孤光难晓多少碎人肠处空凄黯西风细雨尽吹泪去

前调【七夕和刘随如】　　　　　　　　　赵以夫

云鴈将秋露萤照夜凉透牎户星钿珠疎月匳金小清絶无点暑天孙河鼓东西相望隐隐光流华渚妆楼上青瓜玉果多少騃儿痴女　金鍼暗度珠丝密结便有系人心处经岁离思霎时欢爱愁绪空万缕人间天上一般情味枉了锦笺嘱付又何似吹笙仙子跨黄鹤去

前调【送春】　　　　　　　　　　洪　瑹

歌雪徘徊梦云溶曳欲劝春住薄幸杨花无端杜宇抵死催教去参差烟岫千回百匝不解禁春归路病恹恹那堪更听小楼一夜风雨　金钗鬬草玉盘行菜往事了无凭据合数松儿分香帊子緫是牵情处小桃朱户题诗在否尚忆去年崔护绿隂中莺莺燕燕也应解语

前调【过李氏妆誾见旧题因赋】　　　　　　　吴文英

春酌沉沉晚妆的的仙梦游惯锦漵维舟青门倚盖还被笼鹦唤裴郎归後秋娘沈恨谩客请传芳卷联题在频经翠袖胜隔绀纱尘幔　桃根杏叶胶黏缃缥几回凭阑人换峨髻愁云兰香腻粉都为多情褪离巾拭泪征袍染醉强作酒朋花伴留连怕风姨浪妒又吹雨断

前调【探梅次时齐韵】　　　　　　　　　吴文英

阁雪云低卷沙风急惊鴈失序户掩寒宵屛闲冷梦灯颭似唇语堪怜牎景都闲刺绣但续旧愁一缕邻歌散罗襟印粉袖湿蒨桃红露　西湖旧日留连清夜爱酒几将花误遗韤尘消题裙墨黯天远吹笙路吴台直下缃梅无限未放野桥香度重谋醉揉香弄影水清浅处

前调【绿隂】　　　　　　　　　　蒋　捷

清逼池亭润侵山阁云气凝聚未有蝉前巳无蝶後花事随逝水西园支径今朝重到半碍醉筇吟屦除非是莺身痩小暗中引雏穿去　梅檐溜滴风来吹断放得斜阳一缕玉子敲枰香绡落翦声度深几许层层离恨凄迷如此点破漫烦轻絮应难认争春旧馆倚红杏处

前调　　　　　　　　　　　　任　询

月已中秋菊还重九夜久凉重满地清霜半天白晓孤唱闻耕壠萧萧牎几依然琴砚但觉鼠窥风动悔生平趍前猛甚晚退却成无勇　兴衰更换姸媸淆混造物大相愚弄二衅羞人五交贾鬻侯伯寜无种而今此念消除都尽惟有故山归梦吾庐更双溪清遶万峯翠拥

前调　　　　　　　　　　　　危复之

早叶初莺晚风孤蝶幽思何限檐角萦云堦痕积雨一夜苔生徧玉牎闲掩瑶琴慵理寂寞水沉烟断悄无言春归无觅卷帘见双飞燕　风亭泉石烟林薇蕨梦绕旧时曾见江上闲鸥心盟犹在分得眠沙畔引觞浮月飞谈卷雾莫管愁深懽浅起来倚阑干拾得残红一片

前调【又一体】　　　　　　　　　　冯　琦

不愿为云何须似雨但求如雪雨落难收云浓易散惟雪称奇絶乱点梅梢细匀花瓣玉色都无分别倩微风吹入华轩悄把绣帏轻揭　梅解偷香雪如傅粉贾女何郎相悦漏泄春光东皇相妒不得常攀折雪片都消梅香依旧痩影侵孤月问何时重上瑶阶明岁寒时节

前调【又一体】　　　　　　　　　　柳　永

薰风解愠昼锦晴和新霁时候火德流光緑图荐祉累庆金枝秀璇枢绕电华渚流虹是日挺生元后续唐虞垂拱千载应期万灵敷佑　殊方异域争贡琛賮架巘航波奔凑三殿称觞九仪就列韶濩锵金奏藩侯瞻望彤庭亲携僚吏赓歌元首祝尧龄北极齐尊南山共久

前调【又一体】　　　　　　　　　　陈允平

玉腕笼寒翠阑凭晓莺调新篁暗水穿苔游丝度柳人静芳昼长云南归鴈楼西飞燕去来惯认炎凉王孙远青青草色几回望断柔肠　蔷薇旧约尊前一笑等闲辜负年光鬬草庭荒抛梭架冷帘外风絮香伤春情绪惜花时候日斜尚未成妆问嬉笑谁家女伴还又采桑

御选历代诗余卷八十二








卷二百九



卷之二百九

洪武二十四年六月丙辰朔，命兵部：“自洪武二十三年正月至今，在外年深军官升调在京者，皆以绮帛赐之。”

夜，有大星自天市垣流至骑官没。

丁巳，命礼部清理释、道二教。敕曰：“佛本中国异教也，自汉明帝夜有金人入梦，其法始自西域而至，当是时，民皆崇敬，其后有去须发出家者，有以儿童出家者，其所修行则去色相，绝嗜欲，洁身以为善；道教始于老子，以至汉张道陵，能以异术役召鬼神，御灾捍患，其道益彰，故二教历世久不磨灭者以此。今之学佛者曰禅，曰讲，曰瑜珈，学道者曰正一，曰全真，皆不循本俗，污教败行，为害甚大。自今天下僧道，凡各府、州、县寺观虽多，但存其宽大可容众者一所，并而居之，毋杂处于外，与民相混违者，治以重罪，亲故相隐者流，愿还俗者听，其佛经番译已定者，不许增减词语，道士设斋，亦不许拜奏青词，为孝子慈孙演诵经典报祖父母者。各遵颁降科仪，毋妄立条章，多索民财及民，有傚瑜珈教称为善友，假张真人名私造符箓者，皆治以重罪。”

贵州宣慰使安的以袭职，遣把事阿孔等奉表，贡马二十二疋，谢恩。上曰：“安的居水西，最为诚恪。”命礼部厚赏其使及其从人钞有差。

定有司朔望谒庙学礼：“凡朔、望，郡县官诣学谒先圣，然后升堂，师生各叙揖，学官侍坐，诸生东西立，以次讲说经史，考课既已，学官率诸生送出学门，即退。其他庙谒师生，俱不与。”颁诏行之。

置锦衣卫马军前、后二千户所。

广西布政使司以庆节公宴课钞之入不足以给其费，上言欲从省俭，又欲令诸土官衙门自备庆节礼费，命下礼部议。礼部言：“旧例本从俭，宜减十之七。”从之。

己未，诏六部、都察院同翰林院诸儒臣参考历代礼制，更定冠服、居室、器用制度。于是群臣集国初以来礼制，斟酌损益，更定以闻：“其冠服：皇帝、皇太子、亲王冕服仍旧制，但章服画衣、绣裳、蔽膝皆易以织文，世子冠服则衮冕七章，青纩充耳，金簮导，圭易以九寸。其文武官朝服，自公、侯、驸马、伯、一品至九品，俱用赤罗衣，白纱中单，皆青饰领缘，赤罗为裳，亦用青缘，蔽膝同裳色，大带用赤、白二色绢，白袜黑履，公冠八梁，加笼巾，貂蝉立笔五折四柱香草五段前后用王为蝉侯冠七梁加笼巾貂蝉立笔四折四柱香草四段前后用金为蝉；伯冠七梁，加笼巾、貂蝉，立笔二折四柱，香草二段，前后用玳瑁为蝉，俱左插雉尾；驸马冠与侯同，不用雉尾；一品七梁，不用笼巾、貂蝉；二品六梁，三品五梁，四品四梁，五品三梁，六品、七品二梁，御史加獬豸；八品、九品一梁。革带：公、侯、驸马、伯及一品用绿、黄、赤、紫四色，云鹤花锦玉环二；二品绶同，但用犀环二；三品、四品用黄、绿、赤、紫四色，锦鸡花锦金环二；五品用黄、绿、赤、紫四色，盘雕花锦银镀金环二；六品、七品用黄、绿、赤三色，练鹊花锦银环二；八品、九品用黄、绿二色，鸂鶒花锦铜环二。自云鹤以下，花纹并环皆织成，俱下结青丝网。笏：自五品以上至公、侯，皆用象牙，六品以下用槐木。其朝服于大祀、庆成、正旦、冬至、圣节及颁降、开读诏赦、进表、传制，则服之。其公服用圆领右衽袍，或纻丝纱罗绢，从制进造，袖宽三尺，公、侯、驸马以下至四品用绯，五品至七品用青，八品以下并杂职官俱用绿。暗织花样：公、侯、驸马及一品用大独科葵花，径五寸；二品用小独科葵花，径三寸；三品用散答花，无枝叶，径二寸；四品、五品小杂花，文径一寸五分；六品、七品小杂花文，径一寸；八品以下无文幞头，用漆纱二等，展角各长一尺二寸；未入流、杂职止用垂带笏，如具朝服之制。腰带：公、侯、驸马、伯及一品玉带或花或素，二品犀带，三品、四品用金荔枝带，五品以下用呜角带。鞓用青革，仍垂挞尾于下，靴用皂。在京文武官于每日早朝奏事及侍班、谢恩、见辞，则服之，遇雨雪则易便服，武官应直守卫则不服；在外文武官员于每日早公座亦服之。其文武官陪祭服：一品至九品并同朝服，但不用赤罗衣，俱用青罗为衣，白纱中单，赤罗裳，俱皂领缘，方心曲领。常服用杂色纻丝绫罗。彩绣花样：公、侯、驸马、伯用麒麟白泽，文官一品、二品仙鹤锦鸡，三品、四品孔雀云鴈，五品白鹇，六品、七品鹭鸶、鸂鶒，八品、九品黄鹂、鹌鹑、练鹊，风宪官用獬豸，武官一品、二品狮子，三品、四品虎、豹，五品熊、罴，六品、七品彪，八品、九品犀牛、海马。文武官束带：公、侯及一品用玉，二品用犀，三品金钑花带，四品素金带，五品银钑花带，六品、七品素银带，八品、九品及杂职、未入流官用乌角带。其所穿靴止许一色，不许用他色扇面。凡年老致仕及侍亲辞闲官员许用纱帽、束带，若为事黜降，服与庶人同。其官员人等衣服帐幔，并不许用玄、黄、紫并织锦龙凤文，军民僧道人等常服止用 绢纱布，不得用锦绮纻丝绫罗衢纱彩绣。其命妇冠服：公、侯、伯及一品冠用金，事件：珠翟五个、珠牡丹开头二个、珠半开三个、翠云二十四片、翠牡丹叶一十八片、翠口圈一副、上带金宝钿花八个、金翟二个、口衔珠结二个；二品至四品冠用金，事件：珠翟四个、珠牡丹开头二个、珠半开四个、翠云二十四片、翠牡丹叶一十八片、翠口圈一副、上带金宝钿花八个、金翟二个、口衔珠结二个；五品、六品冠用抹金银，事件：珠翟三个、珠牡丹开头二个、珠半开五个、翠云二十四片、翠牡丹叶一十八片、翠口圈一副、上带抹金银宝钿花八个、抹金银翟二个、口衔珠结二个；七品至九品冠用抹金银，事件：珠翟二个、珠月桂开头二个、珠半开六个、翠云二十四件、翠月桂叶一十八片、翠口圈一副、上带抹金银宝钿花八个、抹金银翟二个、口衔珠结二个。服用大袖衫、霞帔、褙子各一；大袖衫真红色。一品至五品纻丝绫罗随用，六品至九品绫罗 绢随用，霞帔皆用深青段匹，公、侯、伯、一品、二品上施蹙金绣云霞翟文，三品四品蹙金绣云霞孔雀文并钑花金坠子，五品绣云霞鸳鸯文镀金钑花银坠子，六品、七品绣云霞练鹊文，八品、九品绣缠枝花文并钑花银坠子；褙子皆用深青段匹，其金绣文与霞帔同，惟八品、九品绣摘枝圆花。入内朝见君后、在家见姑舅并夫及祭祀，许用冠服，余皆常服。其常服用颜色圆领衫，不得仍用胡服。其官民房屋并不许盖造九五间数及歇山转角、重檐、重栱、绘画藻井、朱红门窗，其楼房不在重檐之例。公、侯、伯前厅、中堂、后堂各七间，门屋三间，俱用黑板瓦盖，屋脊用瓦兽，梁栋斗栱，檐桶彩色，绘饰门窗枋柱俱用黑漆油饰，门用兽面摆锡环，家庙三间，俱用黑板瓦盖，屋脊用花样瓦兽，梁栋斗栱，檐桶彩色绘饰，门窗枋柱用黑漆或黑油饰，其余廊庑库厨等房从宜盖造，梁栋斗栱，檐桶青碧绘饰，门屋三间，门用绿油兽面摆锡环，俱不得过厅堂、正屋制度；一品、二品厅堂各七间，屋脊许用瓦兽，梁栋斗栱，檐桶青碧绘饰，门屋三间，门用绿油兽面摆锡环；三品至五品与二品同，但门用黑油摆锡环；六品至九品厅堂各三间，梁栋止用粉青刷饰，正门一间，用黑油铁环。凡品官房舍除正厅外，其余房舍许从宜盖造，比正屋制度务要减小，门窗户牖并不许用朱红油漆。庶民房舍不过三间五架，不许用斗栱及彩色装饰，其余从屋虽十所、二十所随宜盖造，但不得过三间。官员伞盖亦不许用金绣朱红装饰，公、侯、驸马、伯及一品、二品银浮屠顶，黑色茶褐罗表，青绢里，三檐，雨伞用油绢；三品四品黑浮屠顶，余同二品；五品黑浮屠顶，青罗表，青绢里，两檐，雨伞亦用油绢；六品至九品黑浮屠顶，青绢表里，两檐，雨伞用油纸；军民不得用罗绢凉伞，止用油纸雨伞。官民人等所用金银磁碇等器，并不许制造龙凤文及僣用金，酒爵、椅卓、木器之类亦不许用朱红金饰。公、侯、伯至二品酒注酒盏用金，余用银；三品至五品酒盏许用金，余用银；六品以下酒器许用银；庶民酒注用锡，酒盏用银，余用磁漆。官民人等所用床榻不许雕刻龙凤并朱红金饰，床帐不许用玄、黄、紫及织绣龙凤文。其鞍辔及马颔下缨并鞦俱用黑色，并不许红缨及描金、嵌金、天青、朱红妆饰。公侯及一品二品用银减铁事件，描银革占；三品至五品亦用银减铁事件，油画革占；六品至九品用摆锡事件，革占同；五品军民用铁事件，黑绿油革占。其官军应用弓矢俱以黑漆，弓袋、箭囊并不许用朱红描金妆饰。其仪从人数：公十人，侯八人，伯六人，一品至三品六人，四品至六品四人，七品至九品二人。官员之家役使奴婢，稽考唐制王公之家不过二十人，官一品不过十二人，二品不过十人，三品不过八人，如有多余之数，与民一体当差。其丧服之制，则如《孝慈录》所著。”从之。上以百官侍朝皆公服而己独便服，非所以示表仪，于是又命礼部仿古制为皮弁绛袍、玄圭以临群臣，东宫听政亦如之。

庚申，赐给事中王纪等四十一人钞各二十锭。

赐致仕武臣钞锭，其多寡各以从军之久近为差。

夜，太阴入太微垣。

辛酉，选历事官习成等往十二布政司整饬庶务，访求贤才，劝励学校，仍责其成于有司。

甲子，上以天久不雨，恐刑狱有冤滥者，命刑部官及监察御史清理天下狱讼。时法司奏狱囚，有“夫犯死罪，其妻妄诉，援例当黥为奴”。上曰：“夫犯罪而妻诉之，彼但知爱其夫而来诉耳。今以其妄而并黥之，是刑罚太过，此皆足以伤天地之和也。自今宜悉依律断决，勿深文也。”

丙寅，命礼部翰林院议军官侄男替袭叔伯职事及弟袭兄职、养子女壻承袭养父妻父封赠礼制。议：“侄男袭替伯叔父职事者，与为人后同，止合封赠伯叔父母，本生父母不在封赠之例；弟袭兄职者，若兄原袭父祖职事，再又立功升授者，亡后亲弟袭其职事，如当封赠，原其本，止合封赠父祖如是；兄自立功得官，不因父祖承袭，亦止合推恩父祖，追赠兄嫂，古无此典；若军官没于王事者褒赠二等，死于锋镝者褒赠三等；养父从军为官，养子承袭职事，随养父姓者封赠，所养父母出姓者，止于脚色内开写养父、历官、功绩，不须封赠；若本官以后自立功绩，升授职事，许封赠本官亲父母；若养父从军充总、小旗、先锋，养子代役以后，自授官职，随养父姓者封赠，养父母出姓者，封赠亲父母；妻父从军为官，女壻承袭，职事当封赠妻父母，若因妻父从军或充总小旗，女壻代役，以后自授官职者，当封赠本身父母。”议上，从之。

丁卯，皇第三十三孙允火熙生，皇太子第五子也。

戊辰，国子监生乌容等以病乞归，诏赐钞遣还。容等皆四川建昌土官子弟也。

己巳，以狱囚死罪者输役造金吾卫军舍。上谓副都御史袁泰曰：“重囚系狱，罪固当死，然不忍悉寘于法，且天气炎热，久系者岂能皆生全？姑宥之，俾营造军舍，以赎其罪。”于是罪重者皆得免死。

定儒学训导位于杂职之上。时宁波府象山县僧会司奏：“儒学训导每于公会，欲班前列及坐于上，其儒学、税课局、河泊所、僧道衙门一体杂职，训导何得独居于前？”礼部侍郎张智奏：“训导为国育材，教化之本，学校兴则风俗美，师道立则善人多。国朝稽古崇文，训导之设，岂同杂职？”上曰：“然。训导宜班杂职之首。”

辛未，历事官罗彦彰奏：“四川广安府诸处粮额太重，数年转运烦困，布政司、府、县多不量民力以定道里，致远近不均，老弱不得其安。”上览奏，命户部遣人督责郡县，且议舒民之急以闻。

甲戌，命礼部印《通鉴》、《史记》、《元史》以赐诸王。

丙子，以殿廷仪礼司正叶瓛为兵部右侍郎。

诏以襄阳、德安、安陆三府及随州隶河南，沔阳、汉阳、黄州、荆州四府、蕲、归、峡三州仍隶湖广。时礼部参酌河南、湖广所属州郡道里远近，给事中荆德言襄阳等府至湖广为远，河南为近，故命分隶之。未几，复以襄阳等四府州顺流下武昌为便，复隶湖广。

戊寅，赐新除府、州、县官潘叔仍等袭衣、冠带。

命礼部颁书籍于北方学校。上谕之曰：“农夫舍耒耜则无以为耕，匠氏舍斤斧则无以为业，士子舍经籍则无以为学。朕常念北方学校缺少书籍，士子有志于学者往往病无书读，向尝颁与五经四书，其他子史诸书未曾赐予，宜于国子监印颁，有未备者遣人往福建购与之。”

夜，太阴犯毕宿。

己卯，降翰林侍讲学士葛钧为国子助教。

壬午，云南八百宣慰使司土官刀板冕遣使贡象及方物。先是，西平侯沐英遣云南左卫百户杨完者往八百招抚之，至是来贡。

升大理寺丞周志清为卿。上谕之曰：“大理之职，即古之廷尉，历代任斯职者独汉称张释之、于定国，唐称戴胄盖，由其处心公正，议法平恕，狱以无冤，故流芳后世。今命尔为大理卿，当推情定法，毋为深文，务求明允，使刑必当罪，庶几可方古人，不负朕命也。”

甲申，遣官修治湖广至云南道路。

乙酉，置湖广道州卫。








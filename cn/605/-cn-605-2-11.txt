快园记

快园为御史大夫五云韩公别业，有剪韭亭，载郡志，此则其遗址也。诸公旦先生为韩氏倩，改为精舍，读书其中。妇翁曰：“快婿也。”因以名园。园在龙山后麓，山既尾掉，是背弗痴，水复肠回，是腹勿阏。屋如手卷，段段选胜，开门见山，开牖见水。前有园地，皆沃壤高畦，多植果木。

公旦在日，笋橘梅杏，梨楂菘蓏，闭门成市。池广十亩，豢鱼鱼肥。有桑百株，桃李数十树。收其直，日可得耘老一义钱。春时煮箨龙以解馋，培木奴以佐绢，相时度地，井井有条。余幼时随大父常至其地，见前山一带，有古松百余棵，蜿蜒离奇，极松态之变，下有角鹿、麀鹿百余头，盘礴徙倚。朝曦夕照，树底掩映，其色玄黄，是小李将军金碧山水，一幅大横披活寿意。园以外，万竹参天，面俱失绿。园以内，松径桂丛，密不通雨。亭前小池，种青莲极茂，缘木芙蓉，红白间之。秋色如黄葵、秋海棠、僧鞋菊、雁来红、剪秋纱之类，铺列如锦。渡桥而北，重房密室，水阁凉亭，所陈设者，皆周鼎商彝，法书名画，事事精辨，如入琅嬛福地。痴龙护门，人迹罕到，大父称之谓别有天地非人间也。

及今陵谷变迁，先生蜕去未久，子孙零落，为余所僦居者二十四年，于此败屋残垣，稍为补葺。从前景物，十去八九，平泉木石，亦止可仅存其意也已矣。余尝谑友人陆德先曰：“昔人有言，孔子何阙，乃居阙里。兄极臭，而住香桥；弟极苦，而住快园。世间事，名不副实，大率类此。”闻者为之喷饭。


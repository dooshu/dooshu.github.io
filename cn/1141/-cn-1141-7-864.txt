夏侍御敬孚纪其宦迹成帙为题篇末

上士飞华缨，曰维正四国。
氓庶苦疮痍，官司剧蟊贼。
斯民洵可哀，吞声谁为恻。
侍御恺悌人，秉心则謇直。
剖竹有好音，持斧凛正色。
横敛惩吏苛，补阙崇衮职。
禁网日以疏，纰政日以息。
犹复念逋租，请蠲宣帝德。
弹射或愤争，慷慨决胸臆。
俞则沛民膏，怫亦殚臣力。
譬之春风吹，百卉皆生植。
雨露所不敷，生气无壅塞。
斯人长侍从，允矣千夫特。



○进文马表

臣某言：臣闻禽兽殊祥，卉木奇状：自古感者，必有应焉。伏惟陛下德合天地，道通神明，天物所以来，神物所以见。且麟者仁兽，主仁者则呈；马者文身，君文者即降：曾是上叶尊号，下报太平也。观夫豹蔚腾文，龙章助圣，书籍所未载，耳目所未闻：即知非常之君，必有非常之物。臣不胜跃欣庆之至，谨遣某官驰表奉进以闻，臣某诚惶诚恐。


○題為懇定保民裕國之謨加意運治養德之要疏 【 保民裕國】

以下諸疏公為內臺時所上起自　神廟十四年

臣伏讀書曰、予弗克俾厥后為堯舜、其心愧恥、若撻于市、一夫不獲、時予之辜、今　皇上天篤堯舜之資、凡大小臣工、共有堯舜君民之責者、而可不思一竭其芹曝也哉、伏考堯舜之治、惟存心于天下、加意于窮民、一民饑、曰我饑之也、一民之不得其所、曰我陷之也、當此民窮國匱之時、是以臣不揣迂陋、敬陳敕定保民裕國之謨者有五、刪去第三條載稽堯舜之君臣、都俞吁咈、常聚一堂、堯舜之聖德、欽明濬哲、光被四表、是以臣不揆愚昧、復陳加意運治養德之要者有二、伏乞皇上留神省覽、一賜施行、四海有得所之安、國計有豐亨之漸、宗社隆泰治之機、聖德裕培養之助矣、臣愚未敢擅便、開坐謹題請　旨、

計開

一曰嚴積儲以固邦本、臣聞民為邦本、語曰王者以民為天、民以食為天、又曰積儲者天下之大命、國無三年之積、國非其國、饑寒切身、雖慈母不能保其子、而君安能有其民乎、廼今為民積儲。最要于積穀之法。何各府州縣之積、率多文具、在籍者僅屬空名、在倉者徒號虗數、上官縱有查盤、有司臨期搪塞、一遇凶荒、賑給無措、始或議借議糴、萬口嗷嗷、勺合無濟、惟饑瘠流散以死而巳伏乞嚴敕各該撫按、凡所屬一應紙罰、除照例八分收銀。以備解額公用外其二分務令收穀入預備倉。凡各府州縣原定有積穀分數者。俱限措處足數。未有定數。及原數太少者。酌定量加。原無屯積倉廒。許令創建。原係窮僻難處縣分、該道府多方措置。呈請撫按加添。仍依道里遠近。聽各撫按先報依准通行。限三年內將所屬積穀事宜。完銷勘合。有不完銷者。該科定行查參。其守令有仍前文具者。撫按定宜論斥。即分數不足。亦宜降責無貸。務令有司。處處留意貯積。而民命可恃以無恐矣。伏乞聖裁、

二曰廣倉蓄以便活濟、昔宋賢臣朱熹因本鄉五夫里歲饑、特借官穀賑貸、後即所收穀本、立為社倉、設法歛散、一鄉有賴、遇災歉民不逃亡。遇流賊且資保聚。復建議於朝。通行各路。凡各賢守令。率依法建置。以活小民。各賢士友。並望風創樹。以濟鄉社。近日山東費縣最稱窮疲。知縣楊杲。一吏員出身耳。作縣數年。計令蓄積遍野。立社倉法以官民不擾為便小民自收自散臣本省新城縣。原無社倉。賢儒鄧元錫、未中式時。僅一秀才耳。捐穀設法遍分各鄉。為義倉法。俾各鄉父老豪傑歛散自如。隨社立倉所以優于贅聚葢鄉有倉蓄飢歉賑給既無背負之勞老弱就食可濟旦夕之急廼今飢民待賑于城郭匍匐而往。率餓死于中途。背負而歸。輒使費其多半。或抑退于里胥。或阻斥于隸卒。飢者未必賑。賑者未必遍。徒厪聖明浩蕩之恩。而莫濟溝壑展轉之速也臣細思欲便于活濟小民。只有廣立社倉一法。伏乞敕下戶部議允、省直撫按、嚴行州縣許立社倉、凡州縣各鄉社有倡義士夫豪傑。並許于本鄉捐歛穀本立倉蓄散。諸凡歛散取息。歲歉減收之法。一一查朱熹巳試之規。倘該處無倡義者。即限該里社條議呈請于上。無議請者。正官自為踏看措處。不能多處。少捐本穀。先立倉基。設法收放。漸次、充積。為民父母。一一細心遍歷經畫。察地之便。審民之宜。幾社幾鄉。或分或合。歛散議民自便。務諭主管得人。庶俾通縣合州。在在倉蓄。春荒可濟。畢在目前。飢困可活。無勞匍匐。若慮各鄉非倉蓄之地。鄉民非主守之人。臣備查朱熹一時行之各鄉即主以鄉社之最賢者未聞有他虞也楊杲治費。囷廩野積。未聞有他虞也。元錫以秀才行之通縣未聞有他虞也。臣又詢之各省地方、今儘有行之稱善者、但未奉明旨一通行耳、天下之事、非一人一家之私、苟可利國利民、懇冀議覆請旨、仍聽撫按作為地方便宜、許令倡義、無令絕望、葢倉蓄大為國計民命之最有賴者。伏乞聖裁、

三曰明專責以重勸懲、臣伏思生養小民、既守令專責、顧今撫按之舉劾者。不明此重責焉。是以守令忽民瘼者不知懲。恤民困者不知勸。而小民無生養之期天下無太平之望矣。書曰在知人在安民。語曰有治人無治法。試舉今日之一事證之　祖宗種馬良法、近年切謂病民、豈知得人行之、何病之有、邇陞尚寶司司丞臣孟秋、昔治昌黎、該縣種馬額三百匹、種馬煩費亦以官吏蚕漁者多向以佐貳領管、秋獨謂　祖宗馬政。須當親理。廼示民一年只用親點二次。每點務責馬頭正身到官。有代替者重懲。仍拏正身加責。凡臕壯者恕之。嬴瘠者治之。纔不踰年。馬大蕃息。未及五載。產駒四百五十有餘。因請之上司以三百例充解額以一百五十餘者風勸小民不惟民不告病且得子駒利焉其草料等利。民無論也。此人存法舉民安之一驗也廼今專責守令安民。凡撫按舉劾守令。不惟不得以逢迎悅之簿書期會獎之。即聽訟催科諸多才力優者。務先核其一切政理若何。為生養民命之計。葢既明安民為守令專責。凡有舉劾宜畢以安民勸懲。乞我　皇上嚴敕行之。此誠今日察吏救民之最要者、伏乞聖裁

四曰採忠慮以救國匱、易曰何以守位曰人、何以聚人曰財、今天下府庫之積、摉括無遺、各邊軍餉之需、歲發日繼、致外省每遇飢饉、亟待哺乞賑于太倉、邊關一有征調、復告急乞增于內帑、顧內帑積儲、甚覺有限、太倉歲計、每苦不支、當此匱乏巳極之秋、聖明切宜軫念、而臣子亟當計慮者、苟不博採忠慮、痛加節省、何以少救匱乏、以裨聚人守位之訏謨也、伏乞敕下該部、行令各衙門該管錢糧監守廵視等官。各懷忠藎。計思一應錢糧某項如何耗蠹某項如何可節。務各舉其所巳知并悉其所職掌者。一一以節省之法。條議以聞。令內官自定節省事目亦得操縱之机仍敕行在內各監局老成管事之臣。共圖為國節財以忠報主。並思本監局某項人役可減。如前惜薪司之汰去人數是也。某項錢糧可節。如近御馬倉之減派草料是也。諸凡忠慮。一一具陳。統惟　皇上嚴敕行之　國家匱乏。所補匪細至若言官大臣以節儉光聖德上請。以內庫減錢糧執奏者均乞聖主垂聽、施行尤挽回匱乏之本。　國家無疆之福、海宇生靈之福也、伏乞聖裁

五曰勤召對以運泰機、夫保民裕國之謨、臣巳為　皇上陳之矣、然　國家之事、小民之務、不可以一二數也、隱于難知者最多、得于面對者漸悉、是以　高皇帝軍國之務、開基保世之謨、朝夕與大臣面裁、　文皇帝定鼎之猷、運治致理之要、早夜與大臣商決列聖所以致盛治、　敬皇帝所以光　祖烈、　肅皇帝初年所以大中興者、凡便殿平臺召對大臣咸不一而足焉、我　皇上御極以來、屢召面對、去年五月十九等日、連召大臣、問以廵撫不宜數易等事、百官四海、至今頌　聖上之紹　祖德而留意於化機治理也、但自是以後、召對缺然、臣民想望太平、萬萬不勝延頸、緣御門起數。只循格套。所賴以察百官。親庶政。詢民隱者。惟　祖宗召對之典最可行耳。有大事應面決者。　皇上惟發一天語下問或給大臣紙劄俾得條寫上聞倘無大事裁決。　皇上只聖問近日外間百官萬民更有何事。悉聽大臣一一舉所知者面對。或退即條列奏之。如是大臣之忠藎可吐。四海之幽隱漸達。一時之幾務畢陳。天語原不必煩。聖慮原不必勞。而泰機可運矣。三六九日御門之後或難再勞聖體召對。茲專乞敕下禮部覆議上請每月欽定二三日。特賜召對大臣。至日輔臣部院掌印諸臣恭候召命惟　皇上臨期忻賜允行。萬機幸甚、宗社幸甚、廼若君臣交泰之極、在堯舜時則賡歌喜起、在成康周召時則遊歌矢音、以宋主之興。且能召大臣有賞花釣魚賦詩之事至　祖宗朝聖恩下逮遠紹二周此乞聖主或間一行之。為四海傳誦為上下泰交臣民曷勝屬望、伏乞聖裁、

六曰、資誦覽以培聖德、臣伏聞萬化在心、聖主心得所養則精神強固、聖體常安、君德清明、聖治常洽、以保民則仁、以裕國則義以勤召對則明、堯稱欽明、舜稱濬哲、要皆語堯舜之心也　聖祖高皇帝觀心有銘、且曰人心乘氣機以出入、而操之為甚難、葢為萬世聖子神孫德壽治平基本于此、故惓惓焉遺聖子神孫訓耳、心最難養、外好易移、靜存動察、大資良助是以　高皇帝時覽堯舜尚書。又命寫大學衍義揭於兩廡壁間。以代圖畫。　列聖相承。樂觀書史。　肅皇帝讀大學衍義賜輔臣御製一詩。因命賡和。有曰帝王所圖治、務學乃其先、下作民之主、上乃承乎天致治貴有本、本端化自平、人君所學者、其序有後先聖謨洋洋、不一而足、無非惓惓念觀書務學為養心培德之資也、茲我　皇上法宮無事、伏乞時取尚書暨大學衍義一誦覽之、可以澄聖心、可以卻外好、仍乞　皇上敕下禮部翰林院儒臣、將　祖宗朝敬天勤民親賢納諫、嚴宮閫肅左右定內治、振邊防、節財用、訪遺逸等事、一一嘉言善政、分門彙編、仰呈聖覽大為法　祖養心之助、至于經筵日講、天氣稍和、尚祈聖明時御、此聖德聖心、尤資培益關係匪眇小者、伏乞聖裁、


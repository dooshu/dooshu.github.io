卷四十九

<史部,别史类,郝氏续後汉书>

钦定四库全书

续後汉书卷四十九　　　　元　郝经　撰

列传第四十六

吴

孙坚　孙策

孙坚字文台吴郡富春人吴将孙武之後也父锺家贫种瓜方熟三人来乞瓜锺设瓜及饭三人者去谓锺曰我司命也当报君惠因指示葬地令改葬其先人曰尔後世封侯出数天子言卒俱为白鹤飞去锺从其言改葬起冢冢上数有光怪云气五色上属于天曼延数里父老相谓曰是非凡气孙氏其兴乎及锺妻妊坚梦膓出绕吴昌门惧以告邻妇妇曰安知非吉也坚生容貌魁杰阔达好奇节年十七为县吏与父共乘船至钱塘会海贼胡玉等从匏里上掠取贾人财物於岸上分之行旅皆?船不敢进坚谓父曰此贼可击父曰何与尔邪坚遂挥刀上岸东西指麾若分部人兵以罗遮贼状贼望见以为官兵即委财物散走坚追斩得一级以还父大惊由是知名郡召署假尉迁郡司马会稽妖贼许昌起句章【谨案後汉书灵帝纪熹平元年会稽人许生自称越王通监纲目会稽妖贼许生称帝惟陈志作许昌起于句章自称阳明皇帝此传下文坚讨许生云云与汉纪监目合而此处仍志作许昌似与下文不相应】以其父为越王自称阳明皇帝与其子韶扇动诸县衆以万数扬州刺史臧旻丹阳太守陈寅讨之不克灵帝熹平元年也三年冬坚召募精勇得千余人与州郡合兵讨许生大破生於会稽斩之臧旻陈寅列上功状诏书除坚盐渎丞後徙盱眙丞又徙下邳丞所在有称吏民亲附乡里知旧好事少年从之者常数百人中平元年黄巾贼起帝遣车骑将军皇甫嵩中郎将朱儁将兵讨之儁表请坚为佐军司马坚率乡里子弟又募诸商旅及淮泗精兵合千许人从儁奋击所向无前【原注吴书坚乘胜深入於西华失利坚被创堕马卧草中军中分散不知坚所在坚所骑骢马驰还营掊地鸣呼将士随马於草中得坚坚还营十数日创少愈乃复出战】汝颍贼困迫走保宛城坚自当一面登城先入衆乃蚁附遂大破之儁具以闻拜坚别部司马边章韩遂作乱凉州中郎将董卓拒讨无功二年诏遣司空张温行车骑将军西讨章等温表请坚参军事屯长安张温以诏书召卓卓良久乃诣温温责让卓卓应对不顺【谨案今志作对应宋本作应对与此合】坚时在坐耳语温曰卓不怖罪而鸱张大语宜以召不时至陈军法斩之温曰卓素着威名於陇蜀今日杀之西行无依坚曰明公亲率王师【案今陈志作天兵宋本作王兵】威震天下何赖於卓观卓所言不假明公轻上无礼一罪也章遂跋扈经年当以时进讨而卓云未可沮军疑衆二罪也卓受任无功应召稽留而轩昂自高三罪也古之名将仗钺临衆未有不断斩以示威者也是以穰苴斩庄贾魏绦戮杨干今明公垂意於卓不即加诛亏损威刑於是在矣温不忍发乃曰君且还卓将疑人坚因起出居无何遂杀章党衆离散温还议者以军未临敌不断功赏然闻坚数卓之罪劝温斩之无不叹息拜坚议郎四年冬长沙贼区星自称将军衆万余人攻围城邑乃以坚为长沙太守到郡勅吏曰谨遇良善治官曹文书必循法以盗贼付太守遂帅将士施设方略旬月之间克破星等周朝郭石亦帅徒衆起於零桂与星相应坚越境寻讨三郡肃清庐江太守陆康从子为宜春长为贼攻围遣使求救坚整严救之主簿进谏坚曰太守无文德以征伐为功越界攻讨以全异境获罪何愧乃进兵贼闻之解走朝廷録前後功封坚乌程侯六年灵帝崩董卓擅朝政初平元年卓弑弘农王刼迁献帝於长安诸州郡并兴义兵讨卓坚闻之拊膺叹曰张公昔从吾言国家无此难也遂亦举兵荆州刺史王叡先与坚共击零桂贼以坚武官言颇轻之及叡举兵欲讨卓素与武陵太守曹寅不相能扬言当先杀寅寅惧诈作案行使者光禄大夫温毅檄移坚说叡罪过令收行刑讫以状上坚承檄即勒兵袭叡叡闻兵至登楼遣问欲何为坚前部答曰兵久战劳苦欲诣使君乞赀直尔叡曰刺史岂有所吝便开库藏使自入视之知有所遗不兵进及楼下叡见坚惊曰兵自求赏孙府君何以在其中坚曰被使者檄诛君叡曰我何罪坚曰坐无所知叡穷迫刮金饮之而死尽收叡兵鼓行而北比至南阳衆数万人南阳太守张咨闻军至晏然自若【原注献帝春秋袁术表坚假中郎将坚到南阳移檄太守请军粮咨以问纲纪纲纪曰坚邻郡二千石不应调发咨遂不与】坚故以牛酒礼咨咨明日亦答诣坚酒酣长沙主簿推问意故咨大惧欲去兵陈四周不得出有顷主簿复入白坚南阳太守稽停义兵使贼不时讨请收出案军法便牵咨於军门斩之郡中震栗无求不获【原注吴历初坚至南阳咨既不给军粮又不肯见坚坚欲进兵恐有後患乃诈得急疾举军震惶迎呼巫医祷祀山川遣所亲入说咨言病困欲以兵付咨咨闻之心利其兵将步骑五六百人诣营省坚坚卧与相见无何卒然而起按剑骂咨遂执斩之此语与本传不同】前到鲁阳与袁术合兵术由是得据南阳表坚行破虏将军领豫州刺史遂治兵於鲁阳二年春进军讨卓遣长史公仇称【谨案陈志称字下有将兵从事四字】还州督促军粮施帐幔於城东门外祖道送称官属并会卓时据雒阳遣步骑数万人逆坚轻骑数十先到坚方行酒谈笑敕部曲整顿行陈无得妄动後骑渐益坚徐罢坐导引入城乃谓左右曰向坚所以不即起者恐兵相蹈藉诸君不得入尔卓兵见坚士衆整不敢攻引还坚移屯梁东大为卓军所攻坚与数十骑溃围而出坚常着赤罽帻乃脱幩令亲近将祖茂着之卓骑争逐茂故坚从间道免茂困迫下马以幩冠冢间烧柱因伏草中卓骑围绕数重觉其为柱乃去坚复收散卒进屯阳人卓遣陈郡太守胡轸为大督护吕布为骑督率步骑五千击坚轸性躁急与布不相得先宣言曰此行要当斩一青绶乃整齐尔布与诸将恶之军到广城去阳人数十里人马疲极轸欲按兵止宿布谓贼已走便当追袭师无成命坚夜出掩击大破之斩其督华雄或间坚於袁术曰坚若得雒不可复制此为除狼而得虎也术怀疑不运军粮阳人去鲁阳百余里坚夜驰见术画地计曰所以出身不顾上为国家讨贼下慰将军家门之雠坚与卓非有骨肉之怨也而将军受浸润之言还相嫌疑大勲垂捷而军粮不继此吴起所以叹泣於西河乐毅所以遗恨於垂成也【原注史记吴起为西河守而秦兵不敢东乡韩魏宾从公叔为相而害吴起谗之武侯武侯疑之起惧得罪遂去之楚　乐毅事见前注】愿将军深思之术踧踖即调发军粮坚还卓惮坚猛壮乃遣将军李傕等来求和令坚列疏子弟任刺史郡守者许表用之坚曰卓逆天无道荡覆王室今不夷汝三族县示四海则吾死不瞑目岂将与乃和邪复进军大谷拒雒九十里卓遂自出与坚战诸陵间卓败走焚烧雒阳却屯渑池聚兵於陕坚进至雒阳时京邑荒空数百里中无烟火坚入城惆怅流涕乃埽除宗庙祠以太牢修塞卓所发诸陵得传国玺於城南甄官井中分军出新安渑池间以邀卓卓谓长史刘艾曰关东军败数矣皆畏孤无能为也惟孙坚小戆颇能人当语诸将使知忌之孤昔与周慎西征慎围边韩於金城孤语张温求引所将兵为慎作後驻温不听孤时上言其形势知慎必不克台今有本末事未报温又使孤讨先零叛羌以为西方可一时荡定孤皆知其不然而不得止遂行留别部司马刘靖将步骑四千屯安定以为声势叛羌便还【谨案便还陈志注作更还】欲截归道孤小击辄开畏安定有兵故也虏谓安定当数万人不知但靖也时又上章言状而孙坚随周慎行谓慎求将万兵造金城使慎以二万作後驻边韩城中无宿谷当於外运畏慎大兵不敢轻与坚战而坚兵足以断其运道儿曹用其言【谨案陈志注儿曹用下无其言二字】必还羌谷凉州或能定也温既不能用孤慎又不用坚自攻金城坏其外垣驰使语温自以克在旦夕温时亦自以计中也而渡辽儿果断蔡围慎弃辎重走果如孤策台以此封孤都乡侯坚以佐军司马所见与人同自为可耳但无故从诸袁儿终亦殆尔【谨案志注无但无故从诸袁儿十一字】艾曰坚虽时见计故自不如李傕郭泛闻在美阳亭北将骑步与虏合【谨案陈志骑步上有千字】殆死亡失印绶此不为能也卓曰坚时乌合义从兵不如虏精且战有利钝但当论山东大势终无所至尔艾曰山东儿驱略百姓以作寇逆其锋不如人坚甲利兵强弩之用又不如人亦安得久卓曰然但杀二袁刘表孙坚天下自服从孤尔夏四月卓遂引兵还长安坚亦还屯鲁阳时关东州郡务相兼并以自强大袁绍遣会稽周?为豫州刺史来袭取州坚慨然叹曰同举义兵将救社稷逆贼垂破而各若此吾当谁与戮力乎言发涕下术与表绍有隙【谨案陈志术与表绍有隙上有初平三年四字此删去则事连上文而孙坚之死在二年矣考孙策传裴松之云按本传孙坚以初平三年卒策以建安五年卒策死时年二十六计坚之亡策应十八而此表云十七则为不符张璠汉纪及吴历并以坚初平二年死此为是而本传误也据此则郝书之删去初平三年者盖据裴注之议通监纲目书表军射杀孙坚事亦在初平二年至注引英雄记所载年月更与诸书不符矣】绍连刘表冬十月术使坚击刘表表遣其将黄祖逆於樊邓之间坚击破之追渡汉水遂围襄阳祖还逆战坚复败之祖窜入岘山中坚乘胜夜追祖祖兵从竹木间射坚杀之【原注英雄记坚以初平四年正月七日死刘表将吕公将兵缘山向坚坚轻骑寻山讨吕公公兵下石中坚头应时?出物故其不同如此也谨案後汉书刘表传注引英雄记吕公作吕介】时年三十七坚所举孝廉长沙

桓阶诣表请坚丧表义而许之兄子贲帅将士衆就术术复表贲为豫州刺史坚四子策权翊匡权称尊号諡坚曰武烈皇帝庙曰始祖墓曰高陵【原注志林坚有五子策权翊匡吴氏所生少字朗庶生也一名仁】孙策字伯符坚初兴义兵留家夀春策年十余岁姿度英发已结交知名舒人周瑜与策同年亦英达夙成自舒造策推结分好劝策徙居舒策遂将母及诸弟迁舒与瑜收合士大夫江淮间人咸向之坚卒策年十七还葬曲阿已乃渡江居江都【原注魏书策当嗣侯让与弟匡】结纳豪俊有复雠之志而徐州牧陶谦深忌策丹阳太守周昕与袁术相恶术以策舅吴景领丹阳太守攻昕夺其郡以策从兄贲为丹阳都尉策乃以母弟托广陵张紘径到夀春见袁术泣涕言曰亡父昔从长沙入讨董卓与明使君会於南阳同盟结好不幸遇难勲业不终策感惟先人旧恩欲自凭结愿明使君垂察其诚术甚奇之然未肯还其父兵谓策曰孤用贵舅为丹阳太守贤从兄为都尉彼精兵之地可还依召募策遂与汝南吕范及族人孙河迎其母弟诣曲阿就景因缘召募得数百人而为泾县大帅祖郎所袭几至殆危兴平元年复往见术术以坚余兵千余还策太传马日磾杖节安集关东在夀春以礼辟策表拜怀义校尉术大将乔蕤张勲皆倾心敬焉术常叹曰使术有子如孙郎死复何恨策骑士有罪逃入术营隐於内廐策指使人斩之讫诣术谢术曰兵人好叛当共疾之何为谢也由是军中益畏惮之术初许策为九江太守已而更用丹阳陈纪後术欲攻徐州从庐江太守陆康求米三万斛康不与术大怒策昔曾诣康康不见使主簿接之策常衔恨术遣策攻康谓曰前错用陈纪每恨本意不遂今若得康庐江真卿有也策攻康拔之术复用其故吏刘勲为太守策益失望先是刘繇为扬州刺史州旧治夀春夀春术已据之繇欲南渡江吴景孙贲迎置曲阿及策攻庐江繇闻之以景贲本术所置惧为袁孙所并遂构嫌隙迫逐景贲景贲退屯历阳繇遣樊能于糜陈横屯江津张英屯当利口以拒之术自用故吏琅邪惠衢为扬州刺史更以景为督军中郎将与贲共将兵击英等二年初丹阳朱治尝为孙坚校尉见袁术德政不立劝策归取江东策乃说术曰家有旧恩在东愿助舅讨横江横江拔因投本土召募可得三万人足以平定江东佐明使君匡济汉室术知其恨而以刘繇据曲阿王朗在会稽谓策未必能定故许之术表策为折冲校尉兵才千余骑十匹宾客愿从者数百人比至历阳衆五六千策母先自曲阿徙历阳至是策又徙母阜陵时周瑜从父尚为丹阳太守瑜将兵迎之仍助以赀粮策大喜曰吾得卿谐也冬进攻横江当利皆拔之樊能张英败走策渡江转鬭所向皆破莫敢当其锋者百姓闻孙郎至皆失魂魄长吏委城郭窜伏山草而军令整肃所至军士不敢虏掠鸡犬莱茹一无所犯民乃大悦竞以牛酒劳军策为人美姿顔好笑语性阔达听受善於用人是以士民见者莫不尽心乐为致死策攻刘繇牛渚营尽得邸阁粮谷战具时彭城相薛礼下邳相笮融依繇为盟主礼据秫陵城融屯县南策皆击破之而樊能于糜等复合衆袭夺牛渚屯策还攻破能获男女万余口融仍据县南策复攻之为流矢所中舆还牛渚或告融孙郎中箭死矣融大喜遣兵於兹乡攻策策遣步骑数百挑战设伏於後融兵出锋刃未接而策兵伪走融兵追入伏中合击大破之斩首千余级策裹创抵融营令左右大呼曰孙郎竟云何融更深沟高垒缮治守备不复出策乃舍去攻破繇别将於海陵转攻湖孰江乘皆下之进攻繇於曲阿繇使太史慈出觇策遇策於神亭策与战几禽慈繇悉衆出战败走丹徒策入曲阿劳赐将士发恩布令告谕诸县其刘繇笮融等故乡部曲来降首者一无所问乐从军者一身行复除门户不乐者勿强也旬日之间四面云集得见兵二万余人马千余匹威震江东遣其将陈宝诣阜陵迎母与弟袁术表策行殄寇将军策乃以张紘为正议校尉彭城张昭为长史常令一人居守一人出征待以师友之礼广陵秦松陈端等亦参谋议宾僚始盛贤能之士多归之吴人严白虎邹他钱铜及前合浦太守嘉兴王晟等衆各万余人在所屯聚朱治逐吴郡太守许贡据其郡贡南依严白虎吴景等欲先击破虎等乃至会稽策曰虎等羣盗非有大志此成禽尔建安元年秋策引兵径渡浙江攻会稽功曹虞翻说太守王朗曰策善用兵不如避之朗不从发兵拒策於固陵策数渡水战不能克策叔父静劝策分兵投杳渎道袭高迁屯郎犬惊遣故丹阳太守周昕等帅师逆战策破昕等斩之朗委城遁浮海至东冶策追击大破之朗诣策降邹他王晟等应时扑灭策自讨严白虎白虎坚壁自守使其弟舆请和许之舆请独与策面约誓既会策引刃斫席舆体动策笑曰闻卿能坐跃劲捷不常聊戏卿尔舆曰我见刃乃然策知其无能为也乃手戟投之立死舆有勇力白虎衆知其死夺气进攻破之白虎奔余杭投许昭初吴郡太守盛宪举高岱孝廉许贡来领郡岱将宪避难於许昭家至是白虎复依之程普请击昭策曰许昭有义於旧君有诚於故友此丈夫之志也乃舍之【原注裴松之曰案许昭有义於旧君谓济盛宪也有诚於故友则受严白虎也】恩威并着浙右肃清尽更置长吏策自领会稽太守复以吴景为丹阳太守朱治为吴郡太守遣奉正都尉刘由五官掾高承奉章诣许献方物策闻袁术潜谋僭逆令张紘为书责而絶之术始自以有淮南之衆策据江东必与已合及得书愁沮发疾二年夏曹操遣议郎王誧【谨案今志作主辅宋本作誧与此合下同】奉戊辰诏书曰董卓逆乱凶国害民先将军坚念在平讨雅意未遂厥美着闻策遵善道求福不回今以策为骑都尉袭爵乌程侯领会稽太守又诏曰故左将军袁术不顾朝恩坐创凶逆造合虚伪欲因兵乱诡诈百姓闻其言以为不然定得使持节平东将军领徐州牧温侯布上术所造惑衆妖妄知术鸱枭之性遂其无道修治王宫署置公卿郊天祀地残民害物为祸深酷布前後上策乃心本朝欲还讨术为国効节乞加显异夫县赏俟功惟勤是与故便宠授承袭前邑重以大郡荣耀兼至是策输力竭命之秋也其亟与布行及吴郡太守安东将军陈瑀戮力一心同时赴讨策自以统领兵马但以骑都尉领郡为轻欲得将军号乃使人讽誧誧便承制假策明汉将军是时陈瑀屯海西策奉诏治严当与布瑀参同形势行到钱塘瑀隂图袭策【谨案今志作隂袭图策宋本作隂图袭策与此合】遣都尉万演等密渡江使持印传三十余纽【谨案纽陈志作细误】贼与丹阳宣城泾陵阳始安黟【原注音伊】歙【原注音摄】诸险县大帅祖郎焦已及吴郡乌程严白虎等使为内应伺策军发欲攻取诸郡策觉之遣吕范徐逸攻瑀於海西大破之获其吏士妻子四千人瑀单骑走冀州自归袁绍策表谢曰臣以固陋孤持边陲陛下广播高泽不遗细节以臣袭爵兼典名郡仰荣顾宠【谨案今志作宠顾宋本作顾宠与此合】所不克堪兴平二年十二月二十日於吴郡曲阿得袁术所呈表以臣行殄寇将军至被诏书乃知诈擅虽辄捐弃犹用悚悸臣年十七丧失所怙惧有不任堂构之鄙以忝析薪之戒诚无去病十八建功世祖列将弱冠佐命臣初领兵年未弱冠虽驽懦不武然思竭微命惟术狂惑为恶深重臣凭威灵奉辞伐罪庶必献捷以报所授三年策遣张紘献方物初曹操闻策平定江东曰猘儿难与争锋也且袁绍方强力未能逞姑欲抚策乃表策为讨逆将军封吴侯以弟女配策小弟匡又为子彰【谨案彰即鄢陵侯今志作章误】取孙贲女辟礼策弟权翊又命扬州刺史严象举权茂才以张紘为侍御史袁术以周瑜为居巢长鲁肃为东城长瑜肃知术无所成皆弃官渡江从策以瑜为建威中郎将曹操表徵王朗策遣朗还袁术深怨策遣间使齎印绶丹阳太守【谨案丹阳太守句疑有脱误据陈志孙辅传注　作齎印绶与丹阳宗帅陵阳祖郎等使激动山越】策已定宣城以东惟泾已西六县未服太史慈因进住泾县大为山越所附策乃自将讨祖郎於阳陵禽郎策谓郎曰尔昔袭孤斫孤马鞍今创军立事除弃宿怨惟取能用与天下通尔非但汝汝勿怖也郎叩头谢又禽太史慈於勇理策曰宁识神亭时邪亦解其缚署郎门下贼曹慈门下督军还郎慈俱在前导人以为荣会刘繇卒豫章华歆无他方规自守而已策遂有兼并之志四年策被诏与司空曹操卫将军董承益州牧刘璋等并力讨袁术刘表军严当进会术死乃西讨表术从弟胤女壻黄猗等畏曹操不敢守夀乃共舁术棺率其妻子部曲奔庐江太守刘勲於皖城术长史杨弘大将张勲将其衆欲就策勲要击悉虏之收其珍宝以归勲以袁术部曲衆多乏食不能赡振遣从弟偕告籴于豫章太守华歆歆郡素少谷遣吏将偕就海昏上缭使诸宗帅共出米三万斛与偕历月才得数千斛偕乃报勲使袭之策恶勲阻兵全活逆类欲讨之乃伪卑辞以事勲曰上缭宗民数欺鄙郡欲击之路不便上缭富实愿君伐之请出兵以为援且以珠宝葛越赂勲勲大喜遂伐上缭至海昏宗帅知之皆空壁逃迁了无所得时策方讨表将黄祖及石城闻勲在海昏分遣从兄贲辅率八千人於彭泽待勲自与周瑜将二万人袭皖城克之得术勲妻子及百工鼔吹部曲三万余人表汝南李术为庐江太守给兵三千人以守皖城徙所得人衆诣吴勲还至彭泽贲辅邀撃大破之勲闻策已克皖城走投西塞保流沂【谨案志作至沂筑垒自守】告急於刘表求救於黄祖祖遣其子射率舟师五千助勲策复击破之勲北归曹操射亦遁去策收勲兵二千余人船千艘进兵夏口攻黄祖刘表遣从子虎及南阳韩曦将长矛五千救祖策泝流夺击大破之斩曦祖脱身走获其妻子及船六千艘士卒溺死者数万人表上其事曰臣讨黄祖以十二月八日到祖所屯沙羡县刘表遣将助祖并来趋臣臣以十日平旦部所领江夏太守行建威中郎将周瑜领桂阳太守行征虏中郎将吕范领零陵太守行荡寇中郎将程普行奉业校尉孙权行先登校尉韩当行武锋校尉黄盖等同时俱进身跨马擽陈【谨案志作栎陈误】手急击鼓以齐战势吏士奋激踊跃百倍心精意果各竞用命越渡重堑迅疾若飞火放上风兵激烟下弓弩并发流矢雨集日加辰时祖乃溃烂锋刃所截猋【原注甫遥反】火所焚前无生寇惟祖迸走获其妻息男女七人斩虎狼韩曦以下【谨案上文云刘表遣从子虎南阳韩曦救祖策大破之斩曦此云斩虎狼韩曦疑有误】二万余级【谨案今志作一万监本作二万与此合】其赴水溺死者二万余口船六千余艘财物山积虽表未禽祖宿狡猾为表腹心出作爪牙表之鸱张以祖气息而祖家属部曲扫地无余表孤特之虏成鬼行尸诚皆圣朝神武远振臣讨有罪得效微勤策盛兵将徇豫章屯於椒丘谓功曹虞翻曰华子鱼自有名字然非吾敌也若不开门让城金鼔一震不得无所伤害卿便在前具宣孤意翻乃往见华歆曰窃闻明府与鄙郡故王府君齐名中州海内所宗虽在东垂常怀瞻仰歆曰孤不如王会稽翻复曰不审豫章资粮器仗士民勇果孰与鄙郡歆曰大不如也翻曰明府言不如王会稽谦光之谭尔精兵不如会稽实如尊教孙讨逆智畧超世用兵如神前走刘扬州君所亲见南定鄙郡亦君所闻也今欲守孤城自料资粮已知不足不早为计悔无及也今大军已次椒丘仆便还去明日日中迎檄不到者与君辞矣歆曰久在江表常欲北归孙会稽来吾去也【原注裴松之曰王华二公於扰攘之时抗猛锐之锋得非所能歆之名德实高於朗而江表传述翻说华云海内名声孰与於王此言非也然王公拒战华逆请服实由孙策初起名微衆寡故王能举兵岂武胜哉策後威力转盛势不可敌华量力而止非必用仲翔之说也若使易地而君亦华战王服尔】乃夜作檄明旦遣吏齎迎策至修子弟之礼即向歆拜礼为上宾策分豫章为庐陵郡以孙贲为豫章太守孙辅为庐陵太守会僮芝病辅遂进取庐陵留周瑜镇巴丘策之克皖城也抚视袁术妻子及入豫章收载刘繇丧善遇其家士大夫以是称之五年曹操与袁绍相拒於官渡策隂欲袭许迎献帝都江南密治兵部署诸将未发广陵太守陈登治射阳登瑀之从兄子也策之击黄祖登复遣使齎印绶诱严白虎等余党以报瑀雠至是恐登复扰於内故先击登军到丹徒须待粮运初吴郡太守许贡畏策威名密表策骁雄如项籍宜诏还京邑若纵之於外必为世患策候吏得贡表及破严白虎获贡以表示贡杀之贡奴客潜民间欲为贡报雠策性好猎数出驱驰所乘马精骏从骑絶不能及卒遇贡客三人射策中颊後骑寻至皆杀之【原注江表传许贡奴客潜民间欲为贡报雠猎日卒有三人即贡客也策问尔等何人答云是韩当兵在此射鹿尔策曰当兵吾皆识之未尝见汝等因射一人应弦而倒余二人怖急便举弓射策中颊後骑寻至皆刺杀之九州春秋策闻曹公北征柳城悉起江南之衆自号大司马将北袭许恃其勇行不设备故及於难孙盛异同评曰凡此数书各有所失孙策虽威行江外略有六郡然黄祖乘其上流陈登间其心腹且深险强宗未尽归复曹袁虎争势倾山海策岂暇远师汝颍而迁帝於吴越哉斯盖庸人之所览见况策达于事势者乎又案袁绍以建安五年至黎阳而策以四月遇害而志曰策闻曹公与绍相拒于官渡谬矣伐登之言为有证也又江表传说策悉识韩当军士疑此为诈便射杀一人夫三军将士或有新附策为大将何能悉识以所不识便射杀之非其论也义策见杀在五年柳城之役在十二年九州春秋乖错尤甚矣裴松之曰案傅子亦云曹公征柳城将袭许记述若斯何其疎哉然孙盛所讥未为悉是黄祖始被策破魂气未反但刘表君臣本无兼并之志虽在上流何辨规拟吴会策之所举理应先图陈登但举兵所在不止登而已于时强宗骁帅祖郎严虎之徒禽灭已尽所余山越盖何足虑然则策之所规未可谓之不暇也若使策志获从大权在手淮泗之间所在皆可都何必毕志江外其当迁帝於扬越哉案魏武纪武帝以建安四年已出屯官渡未死之前久与袁绍交兵则国志所云不为谬也许贡客无闻之小人而能感识恩遇临义忘生率然奋发有侔古烈矣诗云君子有徽猷小人与属贡客其有焉】策尝杀方士于吉每独坐彷佛见吉意深恶之颇失常度治创方愈而引镜自照见吉在镜中因扑镜大叫创复崩裂遂增剧【原注吴历策既被创医言可治当好自将护百日勿动策引镜自照谓左右曰面如此当可复建功立事乎推几大奋创皆分裂其夜卒】谓张昭等曰中国方乱夫以吴越之衆三江之固足以观成败公等善相吾弟呼权佩以印绶谓曰举江东之衆决机於两陈之间与天下争衡卿不如我举贤任能各尽其心以保江东我不如卿至夜卒时年二十六权称尊号追諡策曰长沙桓王封子绍为吴侯後改封上虞侯绍卒子奉嗣孙皓时讹言奉当立诛死【原注陈夀评曰孙坚勇鸷刚毅孤微发迹导温戮卓山陵杜塞有忠壮之烈策英气杰济猛鋭冠世览奇取异志陵中夏然皆轻佻果躁陨身致败且割据江东策之基兆也而权尊崇未至子止侯爵於义俭矣孙盛曰孙氏兄弟皆明略絶羣创基立事策之由也且临终之日顾命委权夫意气之间犹有刎颈况天伦之笃爱豪达之英鉴岂吝名号於既往违情本之至实哉抑将远思虚盈之数而慎其名器者乎夫正本定名为国之大防杜絶疑贰消衅之良谟是故鲁桓矜义终致羽父之祸宋宣怀仁卒有殇公之哀皆心存小善而不达经纶之图求誉当年而不思贻厥之谋可谓轻千乘之国蹈道则未也孙氏因扰攘之际得奋其纵横之志业非积德之基邦无磐石之固势一则禄祚可终情乖则祸乱尘起安可不防微於未兆虑难於将来壮哉策为首事之君有吴开国之主将相在列皆其旧也而嗣子弱劣析薪弗荷奉之则鲁桓田氏之难作崇之则与夷子冯之祸兴是以正名定本使贵贱殊邈然後国无陵肆之责後嗣罔猜忌之嫌羣情絶异端之论不逞杜觊觎之心於情虽违於事虽俭至於括囊远图永保维城可谓为之於其未有治之於其未乱者也陈氏之评其未达乎　谨案洪迈容斋续笔曰孙权即帝位追尊兄策为长沙王封其子为吴侯按孙氏奄有江汉皆策之功权特承之耳而报之之礼不相宜称故陈夀评云尊崇未至子止侯爵於义俭矣而孙盛乃云远思盈虚之数正本定名防微於未兆可谓为之於未有治之於未乱其说迂谬如此汉室中兴出於伯升光武感其功业之不终建武二年首封其二子为王而帝子之封乃在一年之後司马昭继兄师秉魏政以次子攸为师後常云天下者景王之天下欲以大业归攸以孙权视之不可同日论也】

议曰破虏以雄材壮略遭汉衰末慨然有拨定之志崛起吴会凌蹈中原讨灭黄巾劝诛董卓识度远矣逮卓废立刼迁奋其忠烈以偏师追亡逐北使不敢东修塞园陵保完汉玺威震函雒向非袁术掣肘扶义而西汉未必亡讨逆以孤童子岳岳杰立高视阔步仗马箠以下江东收揽豪俊辟地建侯有吴之基兆定矣而皆殒折非横岂天欲啓权夺去父兄而与之欤

赞曰秦政东游气犹未验【原注汉书始皇曰东南有天子气於是东游以厌当之】籍骄濞险鼓光掲焰金埋益固瓜分啓僭【原注楚威王以其地有王气埋金镇之故曰金陵】武烈拓迹挺身孤剑崛起三吴横跳八维挥戈指日【原注淮南子鲁阳子与韩战酣日暮援戈而挥之日为之反三舍】抗旌纒霓卓衂布走汛清京畿塞陵哭庙涕泗交颐义声方振天乃遽夺讨逆继起虎子龙跃国士纳交伪罟褫脱宇量杰迈志度宏豁收揽豪俊平定江东班圭析爵建社分封决义制胜莫婴其锋其兆已定禀命弗融








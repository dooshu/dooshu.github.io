○停空镜题词

郭频伽浮眉楼词，有题蜀主王衍停空镜月华清云：“秋老蟾蜍，春回鸾鹊，故宫铅水犹冷。蜀道青天，铸出一丸孤影。想当日、媚脸传红，定照见、醉妆初醒。谁省。向丽情集里，芳名细认。记否良工质莹。正绣幌低县，绮窗幽靓。尖里罗巾，有个如花人并。算尽随、金碗飘零，问可似、玉奴长恨。堪哂。怕後来花蕊，宫词难咏。”凫芗宗伯红豆树馆集中亦有是题，并录其背铭云：“炼形神冶，莹质良工。如珠出匣，似月停空。当眉写翠，对脸传红。绮窗绣幌，俱函影中。”与十国春秋蜀王承休妻严氏镜铭词正同。初谓停空之名，取铭中似月句耳。後余游蜀，觉生叔父［楹］藏一镜，谓能映日见字，故名停空。镜径五寸馀，边厚五分，背中心铸太极，外环八卦，再外环十二生肖，边环楷书二十二字，即铭词。天时晴朗，以镜面向日，支以木架，下置白纸，相离尺许，镜背之太极八卦生肖铭字皆现纸上，如隔轻纱，并无铜质者。晚以烛映亦可，然不如日中明显。不知与宗伯及白眉生所见是一是二，相传当日共铸二十枚，其铸法莫得而试矣。


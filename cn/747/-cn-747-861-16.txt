○请灾异依故事奏

钦若天道，闻诸尧舜之朝。敬授人时，乃自殷周之代。能消灾异而致福祥，自兵兴以来，多失本朝故事。不拘典法，有误修禳。承前日月薄蚀，百官皆合守司。星象有差，九重亦当避殿。以明减损，式示恭虔。信守国经，何亏圣德。自此或乾象谪见，凡关灾异，请依故实，令百官守司，陛下御便殿，减常膳，准令式遵行。


裸虫之孽


贞观二十一年八月，莱州螟。

开元二十二年八月，榆关虸蚄虫害稼，入平州界，有群雀来食之，一日而尽。二十六年，榆关虸蚄虫害稼，群雀来食之。三载，青州紫虫食田，有鸟食之。

广德元年秋，虸蚄虫害稼，关中尤甚，米斗千钱。

贞元十年四月，江西溪涧鱼头皆戴蚯蚓。

长庆四年，绛州虸蚄虫害稼。

大和元年秋，河东、同虢等州虸蚄虫害稼。

开成元年，京城有蚁聚，长五六十步，阔五尺至一丈，厚五寸至一尺者。四年，河南黑虫食田。






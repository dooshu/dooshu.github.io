○请中宗表

臣谨按《礼·稽命徵》，虞夏五庙，殷六庙，周七庙，诸侯五庙，而鲁用天子之礼，并后稷、姜原为七庙。故知五帝殊时，不相沿乐；三王异世，不相袭礼。伏以中宗孝和皇帝受命中兴，化民以德，虽别庙荐享，而圣心未安，将革前规，移入太庙。臣参详自古庙制，夏、殷、周、汉，各自立庙，不同一处。汉光武以中兴崇俭，故七室共堂，而历代遵行，以为折衷。今太庙七室，皆有神主，孝和皇帝既须入庙，先有夹室见空，望奉移向此室内，既同太庙八室，祭享是同，在於情理，实为允惬。


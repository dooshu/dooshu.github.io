伯群宗兄以贞寿集言见贻并乞题育堂先生遗像书此报之　有序


“贞寿集言”者，育堂先生官畿辅时征诗为母夫人寿者也。先生父少清狂，不能为人，而又中夭，母徐抚兄公之子为嗣。家人哀其志，有议割田相赡者，母辞。而先生卒有成立，母亦得旌如故事，盖嗣子以孝廉令赤紧，孙曾各蜚声庠序间。母年届大耋，皆及见之，人咸以为苦节之报云。先生历宰西宁、曲周、容城、赤城、平谷、唐山六县，署牧蔚州，有治声。次子上东亦官湖北当阳、麻城令。予今所居乌石山房，即先生告归所筑。先生名赞，育堂其字也；伯群名园，邑学生，先生曾孙。

一官百里宰三辅，板舆奉母鸣官鼓；丸熊课读儿亲抚，彼苍为报节清苦。

吏治蒸蒸班召杜，一州六县民歌舞；鸣琴之治子贻谱，冠军之文孙继武；

归山十年罢趋府，书声敝庐出风雨。公之书堂我赁庑，拜公遗像典型古；

慈竹阴阴映春户，老槐生孙公手树，槐花满地黄可数。我题此诗报宅主，

后人读之念尔祖。






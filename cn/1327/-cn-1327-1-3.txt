土中人


鼎湖山，粤中名胜也。全真辈聚众建寺观于山坡，为清修之所。光绪初，某道士于观旁掘井，入地七八尺，忽见一人头，大骇。提之不动。探知其全躯具在，掘而出之，则一古衣冠人也。汲之出穴，衣服随风化去。顾其人心口犹微温，大异之。为剔去耳鼻中泥土，试灌以粥糜，久之居然能咽。越三日，目微启，久之复活。自言为宋时人，本籍洛阳。避金兵之乱，逃至此间。不知何时死去，不知何由复生，更不自知此身之出自土中也。告之，则又不自知何时入土。光绪中叶尚生存。吾友朱培初曾亲见之，谓其状仅如五十许人云。先见其头而后及全躯，则其在土中非坐即立者矣。顾当日何以入土？入土又何以植而不倚？且经数百年不死？此真理之不可解者。谈物理家，其何以辩之？






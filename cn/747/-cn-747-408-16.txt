○遗郑补阙书

之白：顷退居商洛，入阙披陈，山林独往，交亲两绝，意有所问，别日垂访。之五代祖仕梁为太常，初任南阳王帐下，於钟山悬岸圯圹之中得古铭，不言姓氏。小篆文云：“龟言土，蓍言水，甸服黄钟启灵址。瘗在三上庾，堕遇七中已，六千三百浃辰交，二九重三四百圯。”文虽剥落，仍且分明。大雨之後，才堕而获，即梁武大同四年。数日，遇盂兰大会，从驾同泰寺，录示史官姚訾井诸学官，详议数月，无能知者。筐笥之内，遗文尚在。足下学乃天生而知，计舍运筹而会，前贤所不及，近古所未闻。愿采其旨要，会其归趣，著之遗简，以成先祖之志，深所望焉。乐安任之白。

郑钦悦

钦悦，天宝中官右补阙集贤直学士，历侍御史，为李林甫所恶，斥於外。


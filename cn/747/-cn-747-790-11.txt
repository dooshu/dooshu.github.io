○三祖大师碑阴记

大历初，彦远曾祖魏国公留守东都，兼河南尹。洛阳当孽火之后，寺塔皆为邱墟。迎致嵩山沙门澄沼，修建大圣善寺。沼行为禅宗，德为帝师，化灭诏谥大，即东山第十祖也。洎镇於蜀，皆有崇饰。在淮南奏三祖大师谥号与塔额。刺史独孤君为之碑，张从申书字。夫禀儒道以理身理人，奉释氏以修心修性，其揆一也。会昌天子灭佛法，塔与碑皆毁。像虽毁而法不能灭，是法也不在乎塔，不在乎碑。大中初，塔复置而碑未立。咸通二年八月，遂与沙门重议刊建。舒州刺史河东张彦远遂书於碑之阴。


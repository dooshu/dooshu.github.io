○前资官准听外居敕

朕祗膺景命，奄有中区，每思顺物之情，从众之欲，将使照临之下，咸遂宽舒。仕宦之流，自安进退，往者时有拘忌，人或滞留，所在前资，并遣赴阙。辇毂之下，多寄食僦舍之人；岁月之闲，动怀土念家之志。宜循大体，用革前规。应诸道州府，有前资朝官居住，如未赴京，不得发遣。其行军副使已下幕职州县等官，得替求官，自有月限，年月未满，一听外居。如非时诏徵，不在此限。但阙员有数，入官者多，苟无定规，必生躁竞。凡尔进取，知朕意焉。


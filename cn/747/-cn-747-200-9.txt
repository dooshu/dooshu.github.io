○瘗琴铭（并序）

呜乎琴兮，鼓者人亡，则留为虚器；友之乐尽，将顾而生悲。妻庄氏，字清卿，明姿耀玉，慧性旋珠，垂髫而贞度山安，待笄而丽辞泉涌。蚕桑之暇，癖嗜丝桐。家有美材，命工精斫，音律既协，性命相依，年廿四归余，琴即为媵。春花芬而奏薰风，秋月皎而操流水。寝食与并，好合弥徵。才及十年，遽罹娩难，春秋卅有四。惜哉！一息靡凭，岂谓九原可作？七弦无恙，谁禁五内并伤？乃以服御之具，闭置高阁，瘗琴於山巅，殉所自也。唯埋轸弛弦，希声於太古；濡翰勒石，饮恨以千秋。铭曰：

生不逢辰兮，人物弃捐。音徽不远兮，南山之巅。铭幽表淑兮，有待他年。


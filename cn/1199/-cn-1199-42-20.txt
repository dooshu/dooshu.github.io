臧仲英

扶風臧仲英為侍御史。家人作食。有塵垢在焉。炊熟不知釜處。兵弩自行。火從篋中起。衣盡燒。而篋簏如故。兒婦女婢使。一旦盡亡其鏡。數日後從堂下投庭中。言還汝鏡。女孫年四歲亡失。求之不知處。二三日。乃於圊中糞下嗁。若此非一。許季山卜之曰。家當有靑狗。內中御者名蓋喜。與共為之。誠欲絕之。殺其狗。遣蓋喜歸鄕里。從之。遂絕。仲英遷太尉長史魯相。


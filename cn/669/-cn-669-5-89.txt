89　磿字音義


遂師「抱磿」，音歷。史記樂毅書：「故鼎反乎磿室。」徐廣注：「磿，歷也。」戰國策燕、新序雜事第三作「歷室」，蓋古字通用。

【元圻案】惠氏周禮古義：「遂師『及窆，抱磿』，注云：『磿者，適歷執綍者名也。』疏云：『天子千人，分布六綍之上。分布稀疏得所，名爲適歷。』棟謂『歷』當作『秝』。説文：『秝，稀疏適也，讀若歷。』稀疏適均，故謂之適歷。」〇史記樂毅傳索隱：「磿室，亦宫名。戰國策作『歷室』也。」〇戰國策燕九韋昭注：「凡鼎以占休咎，故歸之律歷之室。」






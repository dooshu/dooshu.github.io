◎刑官夙孽

《竹叶亭杂记》云：刑部一老皂隶，梦至一处，宫殿巍峨，上座若东岳庙之塑像者，阶下列鬼无数。少顷，引一人至，问答有词，但听不了了耳。上座者怒曰："罪当绞。"隶细视之，则本衙门秋审处提调张某也。俄又引一人至，问答如前，上座者曰："当斩。"隶细视之，则又本衙门秋审处提调吴某也。俄又引一人至，体貌甚伟，上座者怒似稍霁，令去两目，隶审视之，则本部尚书长牧庵相国麟也。隶股栗而醒。无何，张出为观察，一日，有红衣两女子为祟，百计治之不去，观察避于太夫人室，鬼不敢入。太夫者，节妇也。后伺太夫人寝，突入，拉杀之。吴后知某府，颈生疮，世所谓断头疮也，以是卒。长相国仅以失明止。理刑者可不慎乎哉！家大人曰：长牧庵阁老为先叔父太常公乙未同年，似不失为正人君子。乾隆间，公巡抚山东，时每岁某关有解抚署公费若干金，公欲奏归公，其长公子怀亦亭云麾（新），方十余岁，以为不可，曰："大人不取此项，不足为廉，若一奏入公，代者至，必仍旧贯，是令司关者倍出之矣。"不听，后果如公子言，公亦稍悔所见之不远也。及为喀什噶尔办事大臣，则所为深得大体。先是，新疆奠定之初，一切赋税较之准噶尔时有减无增，回民悦服。其喀什噶尔回民，内有伯德尔格一种，素皆贩运营生，绝无恒产，岁例税金十两、金丝缎三匹。乾隆二十七年，有知府名莫萨者，于正供外索普尔钱二十千文。办事大臣海明查出，即将此钱作为正赋，公具奏，以为既非赋课旧有，即应革去。又伯德尔格初只八十余户，迨乾隆四十五年，有四百余户。办事大臣玛兴阿议增贡金四十两，公以为无论中外百姓回民，生齿日繁，则生计亦日难，从无计户增赋之例，即为裁去。又喀什噶尔看管果园回民，岁进葡萄一千斤，办事大臣永贵议以徒劳台站，只收二百斤，余八百斤每斤作钱十文，折价存库。公以事虽细微，体制不合，一切免之。凡此，皆深得治边之体。似此廉明通达，其在刑部必不致过有枉纵可知也。


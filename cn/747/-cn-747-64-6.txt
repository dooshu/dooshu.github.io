○授李光颜同平章事制

寰宇已清，而兵不可失；干戈载戢，而功不可忘。爰外经武之材，用辅同文之理，具瞻此允，注意尤深，盖以奖旧劳而申赏典也。李光颜禀忠厚仁信之资。服《礼》、《乐》、《诗》、《书》之训，沈勇而决，刚严不残，挺长剑之锋凌，蓄殷雷之气象，以忘身徇节为任，以约己率众为心。属先帝抚运勤人，垦菑除害，能展七擒之略，以成四克之功。方夏甫宁，凯旋未几，驱仍岁陷坚之士，为盛秋乘障之师，果逐奔戎，载完危壁，西绝夷落，威名赫然。念兹勋庸，当极寄任，是以徵自堡塞，接於明庭，亟闻宏远之规，复挹冲深之度。固可以内参钧轴，外总麾旗，宪彼万邦，叶予一德，可不勉欤！可检校司空同中书门下平章事，依前邠州节度等使。


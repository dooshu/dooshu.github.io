○代石雄与刘稹书

雄白：比者牙（一本有内字）兵马使弃累代之勋业，为四海之罪人，寄命网罗，坐待夷灭，将谓迫於将校，未遂本心。今则将校尽离，军心日骇，若不见几而作，必恐受﹃於人。昨打暮宿寨，收得文书云：“陈许游奕使贺意密报云，官军二十五日齐进。”雄牒报王尚书，请勘虚实。近得王尚书报云：“追到贺意勘责，款称曾在昭义效职，与彼军游奕使唐再清情分至深，每因游奕相见，彼此说军中密事，并已承伏。”王尚书便已按军令讫。贺意又款称，唐再清隔乾河密说云：“朝廷若与郎君节，须从西面来。若从南面来，缘刘公直心怀两端，必恐自取。”又云：“二郎疾病绝重，命在朝夕，军中已别有准拟，不久即是王人。忠武军何必苦相杀伤？”又收得彼处投降军将高文端等，皆云回西诸寨兵马商量，欲立安全庆替兵马使，文端等不愿更事全庆，所以归国。雄虽久在行间，不与先相公交接，然俱是河朔军将，臭味略同，将睹覆亡，不无深惜。今圣上方示大信，以安危疑，倘能自新，必舍罪衅。况两面主兵大将，皆有贼心，事迫图全，必自救祸，兵马使若不早决大计，束身归降，更欲迁延，即无所及。凉风已至，白露将凝，弓劲马豪，视险如砥，粮储丰足，器甲精坚，并是诸道强兵，近方抽到，士皆宿饱，人有斗心，大兵一交，立见焦烂。辄申愚虑，幸纳至怀，不具。雄白。


○为郭令公请授亲王四节度大使及五府大都督表

臣某言：皇太子者，王之枝叶，固当使之繁茂，以荫本根。国家自顷以来，率由此道，莫不重其职任，以维四方。如朔方、范阳、河南、陇名、剑南等州节度大使并五府大都督，一切并用皇子，以相监统。内以制奸宄，外以威寇戎，虽未合封建旧章，亦所以广维城磐石之义也。自羯胡肆逆，海内糜沸，务求武将，授以兵权。於是大使大都督之职，废而不复用矣。近日仆固枭夷之後，陛下以朔方巨镇，寇逆未平，将授其使。赐臣灵州大都督、单于安西大都护、朔方节度使，此一时之事，非经久之术。今妖氛电扫，中外小康，忝职枢衡代天理物，固合遵守旧典，宣明国章，岂可复窃大名，紊乱常式，此臣所以内外冰炭，亻免仰增惭。伏乞选这亲王，授以斯任，俾臣兼灵州长史及副大都护节度大使，佐理其中，并诸府节度，亦望准此处置。四夷闻亲王分镇，必当远近畏威，将亦绝其觎心，不敢妄动。又大元帅顷者并无亲王为之，自皇太子册在春宫，遂罢斯职，今但置元帅司马，而元帅未有其人，四方将帅之臣，无所禀命，亦望陛下复授皇太子，以振兵威，此国家要务也。臣前月已具闻，奏陈其事，犹惧陛下未察愚言，不以为念，是以敢再三抵冒，昧死上陈。倘允臣所祈，天下幸甚，无任恳愿之至！


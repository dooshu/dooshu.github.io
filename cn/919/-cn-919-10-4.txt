疰忤中恶证治

病者卒心腹胀满，吐利不行，如干霍乱状，世所谓冲恶是也。由人精神不全，心志多恐，遂为邪鬼所击，或复附着，沉沉默默，寝言谵语，诽谤骂詈，讦露人事，不避讥嫌，口中好言未然祸福，及至其时，毫发无失；人有起心，已知其肇，登高涉险，如履平地；或悲泣呻吟，不欲见人，其状万端，如醉如狂，不可概举。此皆鬼神及诸精魅附着惑人，或复触犯忌讳，土地神灵，为其所作，非有真实，但随方俗考验治之。方列于后。

疰忤中恶证治


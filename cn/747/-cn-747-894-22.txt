○投蕲州裴员外启

某启。某月六日，辄以所著《谗书》一通，贡於客次。遂归逆旅，载轸危途。必恐员外以其姓氏单寒，精神钝滞，汨在众人之下，遗於繁务之中。某怀璧经穿，壮年见志。仲舒养勇，何啻三年。安世补亡，宁惟一箧。其後因从计吏，遂混时人。愤龙尾以不焦，念鱼腮之屡曝。嵇康骨俗，徒矜养性之能。李广数奇，岂是用兵之罪。事往难问，天高不言。去年牵迫旨甘，留连江徼。虽伤弓之鸟，诚则恶弦。食堇之虫，未能忘苦。所以远辞蜗舍，来谒龙门。黍谷棠阴，方偕志愿。荷衣蕙带，不奈风霜。负所业以长嗟，向良工而有喟。昔也松苗各性，已知难进之由。今则火木相生，未测自焚之理。谨启。


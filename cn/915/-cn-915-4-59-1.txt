◇荐伏湛疏（建武六年后）

臣闻唐、虞以股肱康，文王以多士宁，是故《诗》称「济济」，《书》曰「良哉」。臣诗窃见故大司徒阳都侯伏湛，自行束，讫无毁玷，笃信好学，守死善道，经为人师，行为仪表。前在河内朝歌，及居平原，吏人畏爱，则而象之。遭时反覆，不离兵凶，秉节持重，有不可夺之志。陛下深知其能，显以宰相之重，众贤百姓，仰望德义。微过斥退，久不复用，有识所惜（《御览》作「识者愍惜」），儒士痛心，臣窃伤之。湛容貌堂堂，国之光晖；智略谋虑，朝之渊薮。髫发励志，白首不衰。实足以先后王室，名足以光示远人。古者选擢诸侯，以为公卿，四方回首，仰望京师。柱石之臣，宜居辅弼，出入禁门，补缺拾遗。臣诗愚戆，不足以知宰相之才，窃怀区区，敢不自竭。臣前为侍御史上封事，言湛公廉爱下，好恶分明，累世儒学，素持名信，经明行修，通达国政，尤宜近侍，纳言左右。旧制，九州五尚书令，一郡二人，可以湛代。颇为执事所非。但臣诗蒙恩深渥，所言诚有益于国，虽死无恨，故复越职，触冒以闻。（《后汉·伏湛传》，又《御览》三百八十九，六百三十一引《东观汉记》）


○放诸镇兵募诏

王者经略，以正区夏，武夫干城，式固封域，将以戢兵禁暴，安国庇人。朕所以选择忠良，镇守疆场，念践更之役，有徭戍之勤，备以武守，示之威惠，故得夷狄款附，靡然顺风，九有晏如，四方无事。虽备豫之诫，不可蹔阙，而鳏茕之徒，思有矜悯。其天下诸州镇兵募及健儿等，或年月已久，颇亦辛勤，或老疾尫羸，或单弱贫窭，或亲老孤独，致阙晨昏。言念於斯，深用矜叹。宜委节度使及军州简择，有如此色，一切放还。咸宜精审，以称朕意。


○主爵员外郎梁瓒奏左仆射魏宰无汗马劳御史大夫李嘉为佐命功并妄爵也请皆追夺（主爵二条）

疏茅建社，翦桐开国。隆定鼎於昌基，茂勤王之令典。公侯组，百代相仍；带砺山河，千秋不绝。祗如吴邓四县，东汉之功臣；萧曹万家，西京之佐命。莫不甘棠敷化，光宣召伯之风；大树辞荣，独擅将军之气。魏宰智不动俗，会无汗马之勋；李嘉谋不出凡，讵展饥鹰之效？无功而禄，不可励勋臣；无德而官，如何奖朝士？昔豕突命赏，伪新於是覆亡；羊烂封侯，更始由其丧败。并为爵人失叙，锡土无纲。宜遵操斧之柯，岂踵覆车之辙？


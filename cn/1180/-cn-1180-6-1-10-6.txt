谢圣谕存问并赐银两等物疏


顷该臣以患病不能供职，具奏请假调理。仰戴天恩，特赐允俞。又遣医诊视，颁赐粥米食品等物。臣方衔感遵奉间，今日又蒙圣谕：“张少师，朕数日不见先生，闻调理将痊可。兹赐银八十两，蟒衣一袭，用示眷念，先生其钦承之。月初新凉，可进阁矣。钦此。”外又颁赐甜食二盒，点心二盒，该司礼监太监张鲸，恭捧到臣私寓。臣谨力疾扶掖，叩头祗领讫。

仰惟天光荐被，宸眷郅隆，非臣捐躯陨首所能报答，亦非敝楮殚毫，所能宣谢，惟有镂之肺腑，传之子孙，期世为犬马，图效驱驰而已。臣自奉俞音，得从休沐，屏居谢事，息虑澄心，数日以来，始觉少减。顾患所由来已久，今祛之使去甚难。兹蒙温谕，示以仲月之初，遂为趋朝之候。帝星垂照，人间灾祟当不禳而自除；天语定期，凉入秋中必勿药而有喜矣。臣诚不胜感泣顶戴之至。

（奉圣旨：览卿奏谢，朕知道了。礼部知道。）






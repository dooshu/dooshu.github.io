○进士策问二道

问：初定两税时，钱直卑而粟帛贵，粟一斗价盈百，帛一匹价盈二千。税户之岁供千百者，不过粟五十石，帛二十有馀匹而充矣，故国用皆足，而百姓未以为病。其法弗更，及兹三十年，百姓土田为有力者所并，三分逾一其初矣，其输钱数如故。钱直日高，粟帛日卑，粟一斗价不出二十，帛一匹价不出八百。税户之岁供千百者，粟至二百石，帛至八十匹然後可。为钱数不加，而其税以一为四，百姓日蹙而散为商以游，十三四矣。四年春，天子哀之，诏天下守土臣定留州使额钱，其正料米如故，其馀估高下如上供，百姓赖之。以比两税之初，轻重犹未相似。有何术可使国用富而百姓不虚，游人尽归於农而皆乐，有力所并者税之如户，而士兵不怨？夫岂无策而臻於是耶，吾子盍悉怀以来告。

问：吐蕃之为中国忧也久矣！和亲赂遗之，皆不足以来好息师。信其甘言而与之诅盟耶，於是深怀阴邪，乘我之去兵，而欺神虐人，系虏卿士大夫，至兹为羞。备御之耶，则暴天下数十万之兵，或悲号其父母妻子，且烦馈饣军衣食之劳，百姓以虚。弗备御之耶，必将伺我之间，攻陷城邑，掠玉帛子女，杀其老弱，系累其丁壮以归。自古帝王岂无诛夷狄之成策耶？何边境未安若斯之甚耶？二三子其将亦有说乎。


○授路嗣恭洪州观察使制

敕：朕以守将之重，兼文武之寄，休否得失，实系於兹。至於海隅，爰及鳏寡，每以康济为念，终夜永怀；所以方面久缺，难於授任。今大张藩政，高选公卿。银青光禄大夫检校户部尚书知省事上柱国陈留县开国公路嗣恭，以仁义成准，以清公致用。练法修制，可以宣明纪纲；好谋全节，可以协定危难。素精吏事，连辟宰府，历位忠恪，始科秉彝。城彼朔方，靖我疆土，早贰六官之秩，再分五曹之座。议刑必中，敷教亦宽，休望华资，积於久次。大江之外，封略旷远，用达忧勤之旨，属於亲重之臣。授以藩符，建兹戎旆，仍委廉课，俾扬风声。夫洁其流者清其源，正其末者端其本，奉尔所守，敬无废命。可使持节都督洪州刺史充江南西道都团练观察处置等使，检校户部尚书及散官勋封如故。


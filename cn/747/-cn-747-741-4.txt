○授崔龟从平章事制

丹青神化，寅亮天工。将寄陶钧，必归才望。故汉中大业，魏、邴克赞其谟谋；开元盛时，姚、宋同匡其治理。尝览前载，缅怀斯人。寤寐以求，梦卜终协。适当举众，不让知贤。户部尚书判度支崔龟从，道峻嵩华，志凌霄汉，气包元精，识迈前哲。岩廊符瑞，礼乐英华。宏通多鉴物之明，坚直抱佐时之术。而学穷源委，词涌涛波。吐论素励於公忠，理躬不逾於信厚。烈火方炽，璋更寒；飞霜已严，竹柏犹翠。自出入剧职，回翔清途，经历五年，恭勤一贯。粉署洁赐衣之操，掖垣高白凤之文。澄清宣威，节制持重。暨位延旧德，再掌地图。任切良材，柄国用。闾阎不困，帑藏有馀。邦赋程均节之能，军食表供须之效。我有好爵，本邀茂勋。况乎国桢，宜在人杰。是用命汝，同心弼予。升於鼎司，执此政柄。吉甫德全於文武，彦回望著於台衡。既谐具瞻，实允元辅。当酌古训，以恢今猷。帖人部喉舌之雄，免计曹经费之务。期尔镇抚，式彰显荣。於戏！惟木从绳，载怀药石之戒；惟风偃草，冀流霖雨之功。与其顺美以昭忠，不若尽规而辅德；与其严刑而就理，不若齐礼以安人。伫闻嘉言，共底交泰。无令伊傅，独美典坟。可户部尚书同中书门下平章事。


○代杜司徒乞朝觐表

臣某言：臣闻事君之道，有犯无隐。恳诚所至，敢不罄陈？伏惟圣明，俯赐矜察。臣某中谢。臣代受国恩，忝承门荫。脱巾筮仕，敢期荣名？陈力效官，靡树声绩。始因孤直，骤历清班。复荷朝奖，作藩外府。远违辇下，十有四年。恪守淮，於今一纪。犬马恋主，寝兴匪遑。蒲柳易衰，迟暮俄及。窃位时久，妨贤愧深。况历任以来，四十八考。祗奉朝谒，时才二周。服勤郡府，荏苒垂老。屏营魏阙之思，梦想承明之迹。如迫馁寒，不忘衣食。伏惟睿鉴，俯亮愚衷。早赐择人，与臣为替。交受之际，冀无可虞。然後脂车，奔赴京辇。微愿斯毕，虽死犹生。臣顷以戎务方殷，猥加宰辅。今既事罢，实惭此名。为有藩镇同时，未敢轻上印绶。伏以圣朝赫奕，左右惟贤。汉愧得人，周惭多士。臣才略既短，齿且衰。柄用之地，甘心自绝。所冀退归旧里，沐浴皇风。绝“钟鸣漏尽”之讥，展“维桑与梓”之敬。匪惟名器不假，实贵骸骨获全。知止之心，神只可鉴。无任悃款怔营之至。


○中和周天醮词

臣以庸虚，猥当大任，极台衡之秩，居藩屏之崇。虽倾捧日之心，莫著匡君之绩。顷以四郊多垒，中国不宁，戎马载驰，兵车尚驾，或近臣肆逆，或远镇辜恩。才灭枭巢，初回銮辂，又闻薄伐，再致省巡。凡在人臣，岂胜愤惋？惟炷香冥想，望圣祖之贻休；拜表祈真，待阴兵之助役。果见伪王孽相，连颈歼夷；凶帅朱玫，继踪斩馘。缅维幽赞，更切明诚。近又太乙运行，已照蜀分，五星移度，或在身宫。虑薄德所招，即凶灾氵存至，常加惕励，罔敢遑宁。遂有郑君雄、韩球，两地结连，遽兴兵甲，隔绝恩信，凌犯关防，残掠生灵，焚烧郡邑，数州涂炭，千里伤夷。悯此幽冤，痛深骨髓！臣所以上祈至道，明祷真灵，志先忧国忧人，诚匪为家为己，由是上天悔祸，大道降灵，包藏者寻就诛锄，党附者皆从剪扑。封疆继静，凋瘵旋苏，韩球败亡，君雄枭戮，渐通道路，将雪冤沈。尚以芟刈之时，杀伤非一，仰体好生之旨，震悼何安？俯嗟游岱之魂，凄凉莫已。是用凝神叩寂，拜手归心，陈谢恩谢过之仪，沥祝地祝天之恳，庶祈元圣，曲鉴丹诚，辉映清坛，降流洪泽，蠲除愆咎，弭息灾凶，使生者宁，幽途开泰。

臣又闻众星拱极，百谷朝宗，蠢彼不庭，敢违天道！更邻近境，绵亘数州，山寨相望，久为凶逆，欲恃其蜂合蚁聚之势，仗锄白挺之徒，垂二十年，不宾睿化。拟因揭瓴之便，将申破竹之功，为国除奸，为人除害，重希神力，克震军声。丰阝都以三十万兵，常祛气；洞泉有二十五将，潜制妖徒。正道殛邪，神明助顺，敢缘斯旨，再罄赤心。伏惟俯鉴奏陈，克回明，使昌泸梓遂，永无蛇豕之灾；草木林，尽化锋之状。咸知帝力，主复王谣，然後论赏龟城，拜章凤阙，弓解甲，归马休牛，长谐鱼水之欢，克畅君臣之道。明明血恳，大道鉴之。不任归命祈恩屏营愤切之至。谨词。


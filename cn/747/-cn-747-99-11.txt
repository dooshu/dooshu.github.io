○大赦诏

大盗移国，朝有贼臣；见危授命，家多义士。朕以凶闵，触诸糜溃，奸竖构扇，倾陷宗社，潜图窃发，机兆未萌。相王第三子临淄郡王隆基，纠合同盟，忠勇奋怒，志除凶党，保护邦家。逆贼韦温、马秦客、叶静能、宗楚客、纪处讷、武延秀、赵履温、杨均等，密行鸩毒，先圣暴终。朕志不图全，枕戈泣血，风云元感，情计阴通。太平公主男卫尉卿薛崇简，与前同州朝邑县尉刘幽求、总监锺绍京日夜共谋，誓诛逆党。凶徒惊恧，投窜无所。今天衢交泰，氛祲廓清，宜申作解之恩，以洽外升之化。

自唐隆元年六月二十一日昧爽已前，大辟罪已下，常赦所不免者，咸赦除之。其逆贼头首，咸已斩决，自馀支党，一无所问。内外官三品已上赐爵一等，四品已下加一阶。隆基可封平王，食实封一千户，赐物五千段。薛崇简封立节郡王，食实封五百户，赐物三千段。锺绍京可银青光禄大夫守中书侍郎颍川郡开国公，食实封二百户，赐物一千段。前同州朝邑县尉刘幽求，可朝议大夫守中书舍人仍参知机务中山郡开国男，食实封二百户。利仁府折冲麻嗣宗，可云麾将军行左金吾卫中郎将，赐物一千段。追贬皇后韦氏为庶人，安乐公主为悖逆庶人。


○太清丹经要诀序

余历观远古方书，佥云身生羽翼飞行轻举者，莫不皆因服丹。每咏言斯事，未尝不切慕於心。但恨神通悬邈，迹疏绝，徒望青天，莫知举。始验还丹伏火之术，玉醴金液之方，淡乎难窥，杳焉靡测。自非阴德，何能感之？是以五灵三使之药，九光七曜之丹，如此之方，其道差近。比来握玩，久而弥笃。虽艰远而必造，纵小道而亦求。不惮始终之劳，讵辞朝夕之倦？研穷不已，冀有异闻。良以天道无私，视听因之而启，不违其愿，不夺其志，报施功效，其何速欤？岂自其所能趋利世间之意？意在救疾济危也。所以撰二三丹诀，亲经试练，毫末之间，一无差失。并具言述，按而行之，悉皆成就。然人之志，所重者性命，其危春露，其脆秋霜，俯仰之间，相顾如失。荣华贫贱，诚为不住之客；忧悲娱乐，并是难留之事。以此而言，深可叹矣。余比读诸方，故亦不少，观其梗概，例多隐秘。味之者翻增其惑，说之者返益其迷。遂使修炼之流，不见成功之处。岂其古人妄说耶？抑由学道之辈目不能考其旨趣也？余所陈方，意於文记间如视掌中，一试披寻，莫不洞照。相知之士，通鉴名人，有所不同，心之取证，故列为三篇耳。


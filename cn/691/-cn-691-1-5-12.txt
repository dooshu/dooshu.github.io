◎拾遗不还

廖仪卿又言其家旧在城北之夹道坊，对门江西人开茶食店。一日，有人装束类衙署长随者入食，食毕匆匆出店，主人敛食器，则案上遗一小布包，解视之，当票二纸，钱票五百余千，密怀入内。少顷，其人踉跄至，遍觅上下，颜色沮败，谓主人曰："我本某公馆家人，今晨本官付我皮箱二只，命我质钱，我在长生当店中质得钱五百四十千，并当票包在白布手巾中，忙遽遗此，求主人赐还，没齿不敢忘德。"主人作色曰："此地人山人海，知谁检去？"其人泣且跪曰："我若不得此物，将何面目见本官，惟有投水死耳。"时观者如堵，咸注目主人，主人指天日誓曰："我若拾得不还，亦必死于水。"众乃释然。其人起，垂涕迳去。主人以其货稍稍营运，贩漆器于延平，往来大获利。逾岁，携其子罄所有置货往延平贸易，满载而归，过南蛇滩，舟撞蛇颈立碎，片板无存，父子并溺，死水之言竟验。


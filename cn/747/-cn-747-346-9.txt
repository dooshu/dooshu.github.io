○湘妃诗序

《山海经》曰：“洞庭之山，帝之二女居之。”郭璞云：“天帝之女，处江为神，即《列仙传》所谓江妃二女也。”刘向《列女传》曰：“帝尧之二女，长曰娥皇，次曰女英。尧以妻舜于妫。舜既为天子，娥皇为后，女英为妃。舜死於苍梧，二妃死於江湘之间，俗谓之湘君。”《湘中记》曰：“舜之二妃，死为湘水神，故曰湘妃。”韩愈《黄陵庙碑》曰：“秦博士对始皇帝云：‘湘君者，尧之二女，舜妃者也。’刘向、郑元亦皆以二妃为湘君，而《离骚·九歌》既有《湘君》，又有《湘夫人》。王逸以为湘君者自其水神而谓，湘夫人乃二妃，璞与逸俱失也。尧之长女娥皇为舜正妃，故曰君，其二女女英自宜降曰夫人也。故《九歌》谓娥皇为君，女英为帝子，各以其盛者推言之也。《礼》有‘小君’，明其正，自得称君也。”按《琴操》有《湘妃怨》，又有《湘夫人曲》。


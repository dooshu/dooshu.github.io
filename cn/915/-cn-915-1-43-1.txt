◇以书谢乐间

寡人不佞，不能奉顺君意，故君捐国而去，则寡人之不肖明矣。敢端其愿，而君不肯听，故使使者陈愚意，君试论之。语曰：「仁不轻绝，智不轻怨。」君之於先王也，世之所明知也。寡人望有非则君掩盖之，不虞君之明罪之也；望有过则君教诲之，不虞君之明罪之也。且寡人之罪，国人莫不知，天下莫不闻。君微出明怨以弃寡人，寡人必有罪矣。虽然，恐君之未尽厚也。谚曰：「厚者不毁人以自益也，仁者不危人以安名。」以故掩人之邪者，厚人之行也；救人之过者，仁者之道也。世有掩寡人之邪？救寡人之过，非君心所望之？今君厚受位於先王以成尊，轻弃寡人以快心，则掩邪救过，难得於君矣。且世有薄於故厚施，行有失而故惠用。今使寡人任不肖之罪，而君有失厚之累，於为君择之也，无所取之。国之有封疆，犹家之有垣墙，所以合好掩恶也。室不能相和，出语邻家，未为通计也。怨恶未见，而明弃之，未尽厚也。寡人虽不肖乎，未如殷纣之乱也，君虽不得意乎，未如商容、箕子之累也。然则不内盖寡人而明怨於外，恐其适足以伤於高而薄於行也，非然也。苟可以明君之义，成君之高，虽任恶名，不难受也。本欲以为明寡人之薄，而君不得厚，扬寡人之辱，而君不得荣，此一举而两失之也。义者不亏人以自益，况伤人以自损乎！愿君无以寡人不肖，累往事之美。昔者柳下惠吏於鲁，三黜而不去。或谓之曰：「可以去。」柳下惠曰：「苟与人之异，恶往而不黜乎！犹且黜乎，宁于故国尔。」柳下惠不以三黜自累，故前业不忘；不以去为心，故远近无议。今寡人之罪，国人未知，而议寡人者遍天下。《语》曰：「论不修心，议不累物，仁不轻绝，智不简功。」弃大功者，辍也；轻绝厚利者，怨也。辍而弃之，怨而累之，宜在远者，不望之乎君也。今以寡人无罪，君岂怨之乎？愿君捐怨，追维先王，复以教寡人！意君曰，余且慝心以成而过，不顾先王以明而恶，使寡人进不得修功，退不得改过，君之所揣也，唯君图之！此寡人之愚意也。敬以书谒之。（《战国策》三十一，又见《新序。杂事篇》作「遗乐教书」，文亦小异。）


桃花岭

山行短景路迟迟岭上丹青剩废祠雨後有时留虎迹春来何处覔花枝荒途驿在无官骑野店人稀客自炊日暮青磷燃宿莽前年此地捷王师

过严州追悼故梁太守培元【梁名浩然山东滨州人自严州迁宁绍副使未任卒尝酒间索予钓台诗今重过严祠碑在矣】

桐江落木旅魂悲太守风流更数谁把酒固留归棹客到门先问钓台诗七年卧治名还在千骑移官事已迟惭愧为余存片石故交零谢泪双埀


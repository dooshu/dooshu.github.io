劝星洲闽粤乡人合建孔子庙及大学堂启


按：本文原载新加坡一九〇〇年三月二十七日《天南新报》。

光绪二十六年春正月，逢甲已于汕头埠创设岭东同文学堂，将合闽之漳、汀，粤之惠、潮、嘉人士而教育之，学堂宗旨以昌明孔教为体，兼肄习东西文学为用，主其事者则惠潮嘉道海盐沈絜斋观察也。总其教者，则翰林院检讨嘉应温慕柳太史也。捐资为倡则潮之绅商实有力焉。然不私为潮有而公之，则以今日非合群不足以自强，学堂乃其起点也。学堂事已定，于是乃以保商事与澹州训导嘉应王晓沧广文为南洋各埠之行；已至星洲，接见领事外，于闽之乡人先得见黄君黻臣、林君文庆、徐君季允及家菽园孝廉，则夙称同志，神交已久者也。于粤之乡人先得见林谷宜正郎，则来粤后之故人也，曾君兆南则黄、徐二君亟所称许者也。询星洲近事，乃知孔子庙及学堂事皆久议而未成。三年前与菽园孝廉书，曾以此事发议，孝廉取登报章，乡人当皆得见。今闻此，心实惋惜之，不敢不一言普为闽粤乡人之知大义有大力者劝。夫南洋各埠绅商号为富而好义，中外知之久矣，动以百数十万计，而皆由星洲倡之，此其功在本国者也。至印度恤灾，非洲恤战，亦各不惜财力，以助英廷，则报及地主之惠矣。然此皆为人事也，若建学堂则自为其子弟也，今何切于为人而疏于自为？即闽粤各帮已各有庙以祀其乡所素崇奉之神，以希冥漠不可知之福。若孔庙之建则尊教也，而即以保种保国明大义者，皆知之，此不言福而福自及者也。内地信鬼之徒，凡建祠建醮，财所不足，皆首于星洲呼求，缘簿一来或不惜千百应之，此以有用之财为无益之用也。愚者无论矣，其智者虽明知无益而犹且捐焉以为豪，则曷若于本洲建孔庙、开学堂，以有用之财为有益之用，人才济济将由此出焉，其事为尤豪乎！吉隆、巴城、望加锡、雪梨诸埠之建孔庙开学堂也，已叠见报章矣。本洲绅商为南洋冠冕，今尚寂然，当亦有志之士为之寝馈不安者也。且女学堂已设，女教行矣，教女不教男，是重女而轻男也，其可乎？合吾闽粤绅商之力，何事不举？况孔庙以尊教，学堂以兴学，其事所关为甚切，所及为甚大者耶？吾闽粤乡人，多夙明大义者，斯事也，今虽尚未成，然议之也已久，其必有阅此言急相与投袂而起，不日而成之者。行见吾席未暖突未黔而登登版筑声、琅琅诵读声，有交溢于行人之耳者，此尤意中所望而幸其能如是者也。人知西人之强国也，以兵、以商、以工、以农，而不知其实以教、以学，有教则人心一而国体固，有学则国中文明之度日进而日上。西人之治本国勿论，即其治属地法虽不无畸轻重，而固无不兴教以诱其愚，设学以开其智者。星洲英属，乡人当已习见其设施矣。吾中国有孔教而不知尊，士之所学已迥非孔教本旨，而言及学问之事乃若□□之士者，若兵、若商、若工、若农，抑若无兴于学，且若非孔教中人者，此国体所以不固，人心所以不固。（以下模糊不清）






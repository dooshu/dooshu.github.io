○谢恩不许让官表状

行深、绍宗奉宣圣旨，“岂政理有失，风俗有乖？何遽退辞？一二年分忧，不用进表”者。伏以自古臣得其君，最为难遇，非龙颜英主，良、平无以效其谋，非日角圣姿，寇、邓莫能申其志，则知致理不由於臣力，成功皆系于上心。伏以陛下明过高光，德侔天地，常制胜于千里之外，动合机先，不取材于三杰之臣，皆跻虑表，故能征伐必克，擒纵无遗。臣谬忝钧衡，亲禀宸算，竟微获兔之效，内展指踪，又无汗马之劳，外施武力，每奉圣诏，屡奖丹诚，夙夜自思，冰炭交集。况今四表无事，六气斯和，箫勺可致于治平，文轨尽同于玄化，时雨既降，浸灌何施，鸿明照临，爝火宜息。昨者辄陈诚恳，上黩宸严，所冀守介石之诚，或能回日，宁敢慕挥金之乐，取适当年。陛下至德矜愚，深慈宥过，宽其罪戾，重降恩私。唯愿尽蝼蚁之生，勉自陈力，岂复顾蜉蝣之命，更徇微衷。上戴皇明，尤增惧。臣不任荷恩感激之至。


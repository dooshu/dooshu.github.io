◇二教钟铭（并序）

天和五年岁次摄提五月丙寅，造钟一口。冶昆吾之石，练若溪之铜，郢匠鸿炉，化兹神器。虽时属蕤宾，而调谐夷则，故《春秋外传》曰：所以咏歌九则，平民无二，弘宣两教，同归一揆，金石冥符，天人咸契，九宫九地，遥彻洞玄，三千大千，远闻边际。银阁应供，延法侣而寻声；金阙降真，候仙冠而听响。式传万古，乃勒铭云：

实际遐旷，通玄洞微，化缘得业，造理因机。灵图降彩，慧日垂晖，金河雾集，银涧云飞。（其一）

九霄仙，五岳真文，智烟遐照，禅林远熏。金鼓入梦，琼钟彻云，音调冬立，响召秋分。（其二）

二教并兴，双銮同振，远赴天霜，遥亏地镇。陕河浮影，汉溪传韵，听响弘法，闻声起信。（其三）

般若无底，重玄有门，长间久暗，永拔沉昏。不求正觉，莫会天尊，唯全智海，先度黎元。（其四。《广弘明集》二十八上）


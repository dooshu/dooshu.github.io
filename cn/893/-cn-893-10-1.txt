秋日炼药院镊白发，赠元六兄林宗





《韵会》：镊，箝也。音与涅同。



木落识岁秋，瓶冰知天寒。[一]桂枝日已绿，拂雪凌云端。弱龄接光景，[二]矫翼攀鸿鸾。投分三十载，[三]荣枯同所欢。长吁望青云，镊白坐相看。秋颜入晓镜，壮发凋危冠。[四]穷与鲍生贾，[五]饥从漂母飡。时来极天人，道在岂吟叹。乐毅方适赵，[六]苏秦初说韩，[七]卷舒固在我，何事空摧残。

[一]《淮南子》：“见一叶落而知岁之将暮，睹瓶中之冰而知天下之寒。”



[二]陶潜诗：“弱龄寄事外。”



[三]潘岳诗：“投分寄石友。”李善注：“阮瑀为魏武与刘备书》曰：披怀解带，投分寄意。分，犹志也。”



[四]《庄子》：“去其危冠。”杨缙诗：“壮发危冠下，匕首地图中。”



[五]《史记》：管仲曰：吾始困时，尝与鲍叔贾，分财利多自与，鲍叔不以我为贪，知我贫也。



[六]《史记》：燕昭王问伐齐之事。乐毅对曰：“齐，霸国之余业也，地大人众，未易独攻也。王必欲伐之，莫如与赵及楚、魏。”于是使乐毅约赵惠文王，别使连楚、魏，令赵啖秦以伐齐之利。诸侯害齐愍王之骄暴，皆争合从，与燕伐齐。燕昭王悉起兵，使乐毅为上将军，赵惠文王以相国印授乐毅。乐毅于是并护赵、楚、韩、魏、燕之兵以伐齐，破之济西。



[七]按《史记·苏秦列传》，其游说六国，先说燕文侯，二说赵肃侯，三说韩宣惠王，四说魏襄王，五说齐宣王，六说楚威王。今引乐毅适赵、苏秦说韩二事，皆言功业未成就之意。






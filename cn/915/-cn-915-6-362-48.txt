◇张二侯颂（案：二侯：张昭、张承。）

张氏之先盖少昊氏之苗裔也。其在春秋，晋德方休，而张老延誉，爰暨有汉。文成佐命于初基，司空扬声于末叶，流长祚远，世不乏侯。辅吴将军文侯，遭季末云扰，遂避难于东。有吴之兴，实为谋主。桓王即世，援建太祖。知命审于将萌，先识镜于未兆。遂作上将，辅成王业。立朝无不易之方，正色有犯颜之亮，固所谓「謇謇王臣，古之遗直者」也。奋威将军定侯，明德光远，轨量弘济。文敏足以华国，威略足以振众。重规继体，而大业晖崇，故休祚频繁，宠灵仍世。天秩之体弥彰，而毁盈之心兹冲。用能保宠固世，考终硕问。盖竹帛之所光宣，咏歌之□揄扬也。乃作颂曰：

烈文远祖，肇自上皇。金天淳曜遂济穷桑。真人有作，飞龙在天。留侯载见，阶云自渊。即谋神造，启运妙玄。有汉再命，度邑于东。其在中叶，诞育司空。邈矣唐陵，有恭斯庸。宁行盈止，世笃天禄。神之听思，俾我戬谷。繁过芳，底之洪族。洪族既昌，再惠音徽。於穆二侯，仍世双飞。堂堂辅吴，抑抑奋威。如龙之跃，如凤之辉。薄言戾止，在彼紫微。卯金纷若，四海畔换。文侯乃顾，妙世达观。逝彼涂方，度兹江汉。鸿飞遵海，聿来有乱。遭家不造，歼我明圣。桓后肇扬，侯承末命。皇大哉，天保永定。匪侯恤度，宗绪孰正。帝整我旅，外薄四荒。命作惟师，时惟鹰扬。遂登上将，亮彼大皇。底邑胙土，命圭有璋。蹇蹇我侯，明发宿夜。袭彼遗直，兴言有谟。聿怀来忠，王室之故。猗欤定侯，祗服清曜。奕奕琼范，玉润淑貌。渊谓往藏，朗思来照。曾是徽章，再世被荷。庸勋开国，明道隆家。其芬，淑问扬和。有蔚其文，如林之华。皇矣帝祚，受言既崇。女子有行，作合储宫。条延紫极，颖衍皇宁。定侯，在盈思冲。祗宠戒溢，永怀慎终。重光并曜，播我芳风。


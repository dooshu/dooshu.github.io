○歷陳　國勢病繇疏 【 國勢】

嘗聞明主不好利而忘國、忠臣不先身而後君、盖利有大小、義有緩急、其辯之早也、窃見近年以來、　國事日非、時政日異、正言讜論、如水投石、豈不以邊烽不起、四海無虞、吾遂可以恣意縱志、晏然于　九重之上哉、不知其勢甚病、其機更甚危也、臣請歷陳其狀、臣自束髮登　朝、正我　皇上御極之始、　郊廟必親、　朝講日事、此二語陰許江陵而不全許江陵意有所托用人未必賢而必才。行政未必平而必勤。庶官思奮、百度具修、　國有餘粟、民有餘食、熙熙恬恬、亦一時之盛也、盖自火酋內訌。而　國之費侈矣。自哱拜外叛。而　國之用匱矣。雖然。此猶內事也。不得不應之兵也。未幾而日本之役興矣。夫謂朝鮮貢獻之邑也。唇齒之勢也。為之屯兵鴨綠以為聲援可也。為之收復王京因而先捷可也。為其危亡不保。取而郡縣之亦可也。乃計不出此、無端驅袵席之赤子、勤瘴海之外夷、奪有限之口食、填無用之絕壑、勞師百萬。費財亦百萬。士民愁苦、海內驛騷、其于中國毫毛有禆哉、如曰彼我之衛也。不救非所以為智。乃實不足為衛矣。如曰彼亡我且鄰倭也。不救非所以自保今我九邊每每隣虜矣如曰彼夙志忠順也。有之非所以為義。然猶勝為敵人之所取矣。且今亦不能禁敵之不取也。此一失計。而　國家遂索焉不能堪矣又未幾而播酋之難作矣。楊應龍之殺其妻也。夷狄之人。夷狄之性耳。夷狄之事。　中國不之治也。乃計不出此。無端而欲繩之以法。始而議勦矣。繼而議撫矣。無何又勦。無何又撫。朝丙?又夕改。二三其政。彼酋之習見我如斯也。遂聣然有輕　中國之心。而狡焉肆其跳梁之志。攻陷我城池。屠戮我軍民。劫縳我職官。侵突我疆界。于是不得不起六郡之師以赴之。雖天贊其決。旋即殄滅。我之殺傷糜費。亦略相當。是其終之勦之也誠是也其初之治之也則非也勞師百萬。費財亦百萬何故哉。此一失計而　國家遂耗焉不可支矣。乃者天不厭禍。黃河又決。夫此黃河也。一徙千里。此數百年未有之變也。非細故也。非遠憂也。　國家之安危。天下之治亂。從此始也。盖治之而不必復其故也。則泇河恐終不足恃。漕運恐終不可濟。　京師百萬之眾。嗷嗷待哺。即使沙礫化為南金。瓦石變為和玉。民不能食也。治之而必復其故也。則百萬之費。數十萬之夫。將焉取之。取之于民而民不堪也。取之于官而官無應也。興大役。動大眾。自古奸人之資也。所謂挑動黃河天下反也。故此一役也。　國之所以安危治亂者也。夫前之失計既如彼。今之大患又如此。即今太倉無二年之儲、九邊有終歲之餓、小民皮骨、飫飽於豺狼、四海脂膏、橫填于帑藏、所以拯溺救焚、出民水火、轉危而為安、易亂而為治、無如前日傳奉之　聖諭矣、故礦稅之旋復、臣不必言、其弊政之當亟罷、建言之終斥、臣不必言、其忠良之當亟收無辜之復繫、臣不必言、其刑罰之當亟改、臣不必言、盖　聖心原無不照、　聖智原無不周、故臣不避忌諱、不顧利害、惟歷陳　國家所以受病之勢。與　國家所以致亂之機如此。　皇上試一思之、無聊之民、尚可當此礦稅否、用人之日。此篇大意乃在起廢不敢切言耳尚可棄此忠賢否。積怨之眾、尚可終此濫及否、　穆然深念、　毅然猛斷、前所傳　諭、務在必行、嗇在一念、而利在天下、屈在一時、而伸在萬世、而更　旴食宵衣、　側身修行、　郊廟必親、　朝講必復、盡祛近日之弊、一還當年之美、將見在　廷之臣、莫不洗心滌慮、努力向風、必勤必慎、必公必廉、共解倒懸之民、齊贊　維新之政、此猶救時之策、所謂尚得其半者也、


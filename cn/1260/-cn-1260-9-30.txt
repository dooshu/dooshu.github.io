卖肉忌赊


有为儿孙作马牛者，临终之日，呼诸子而问曰：“我死之后，汝辈当如何殡殓？”长子曰：“仰体大人惜费之心，不敢从厚，缟衣布衾，二寸之棺，一寸之椁，墓道仅以土封。”翁攒眉良久，责其多费。次子曰：“衣衾棺椁，俱不敢用，但具稿荐一条，送于郊外，谓之火葬而已。”翁犹疾其过奢。三子默喻父意，乃诡词以应曰：“吾父爱子之心，无所不至，既经殚力于生前，岂惜捐躯于死后？不若以大人遗体，三股均分，暂作一日之屠儿，以享百年之遗泽，何等不好？”翁乃大笑曰：“吾儿此语，适获我心。”复戒之曰：“对门王三老，惯赖肉钱，断断不可赊。”






陶潜去彭泽

《晋书》及《南史·陶潜传》，皆云：“潜为彭泽令，素简贵，不私事上官。郡遣督邮至，县吏曰：‘应束带见之。’潜叹曰：“吾不能为五斗米折腰，拳拳事乡里小人。’即日解印缓去，赋《归去来》以遂其志。”案陶集载此辞，自有序，曰：“余家贫，耕植不足以自给。彭泽去家百里，故便求之。及少日，眷然有归钦之情。何则？质性自然，非矫励所得，饥冻虽切，违己交病。怅然慷慨，深愧平生之志，犹望一稔，当敛裳宵逝。寻程氏妹丧于武昌，情在骏奔，自免去职，在官八十余日。”观其语意，乃以妹丧而去，不缘督邮。所谓矫励违己之说，疑必有所属，不欲尽言之耳！词中正喜还家之乐，略不及武昌，自可见也。


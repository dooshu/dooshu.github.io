陈著　送沿江制使姚橘州尚书自金陵赴召三首

自紫岩来百载余，我公德量世閒无。

官高也只如韦布，家庆真堪入画图。

忙处转多閒气象，平时惟做实工夫。

此行当坐经纶阁，须念苍生已及肤。

陈著

陈著　送沿江制使姚橘州尚书自金陵赴召三首

阃寄当今第一难，三年裘带笑谈閒。

宽扶民力野声乐，静压边风江水閒。

□□有缘钟阜在，清朝却诏履星还。

过家闻说须留憩，荷满江洲笋满山。

陈著

陈著　送沿江制使姚橘州尚书自金陵赴召三首

当年赤手战南宫，道眼收归造化中。

欲把一陶成异日，已教两度受春风。

登门英俊知何限，著意孤寒却最丰。

但愿身如秋后菊，橘州深处寄霜丛。

陈著


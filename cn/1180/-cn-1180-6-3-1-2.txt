龙飞纪赞


孔子叙《书》，断自唐尧，赞之曰：“大哉，尧之为君也，巍巍乎，惟天为大，惟尧则之。”

夫尧以上，先天开人，所可述者多矣。然皆阙而不载，而独于尧亟称焉。岂非以其蕴德最隆，际时尤盛，起唐都而为天子，乃天之所特授者耶？汉文而下，无庸论矣。

惟我皇上应五百之昌期，承二圣之积庆，天人协顺。爰自兴邸，入纂丕图，万邦黎献，靡不快睹焉。曰圣天子，今之帝尧也。

夫史称帝尧，其德如天如神，光四表，格上下，生而感赤龙之祥，即政而荣光出河，龙马衔甲，其事神矣。

我皇上弘仁天覆，大智神启，既与广运之德，异世同符。而河清云庆，祥光烛天，帝王之有真，又已炳示几先，效灵神宝。即赤精荣光，龙马之应，未足以喻其宏显也。于是膺历数，顺人心，龙飞五位，开泰运，恢帝纮，视放勋有光焉。非天所特授，其曷有此哉！昔者宸跸之渡河也，父老相与欢忻颂述曰：“吾圣主始生，此河清者三日。”黄河清，圣人出，今果然矣。是天下之鼓舞闿怿，莫不尊亲，又不待时雍协和，而后为《康衢》之歌，华封之祝矣。巍巍乎大哉，同天同尧，一人而已。

谨述天命，本帝德，推人情，著之兹篇，与陶唐并称焉。

赞曰：《易》曰：“天地之大德曰生，圣人之大宝曰位。”。夫圣人之以位为宝也，岂徒崇高富贵云哉！其畜德宏而备道广，志在生民而量包天地，匪位将无以究厥施耳。龙之为灵也，道能神化。然必乘云气，凌太清，茫洋穷乎玄间，然后能霖雨下土，而泽被九垓，圣人之于位也亦然。故《乾》之九五曰：“飞龙在天，利见大人。”孔子系之曰：“圣人作而万物睹。”又曰：“首出庶物，万国咸宁。”皇上德合天地，明并日月，序参四时，先后乎天而不违，正《易》之所谓“大人”也。乘龙御天，德广被而道大施。怀生之类，靡不沾润乎汪之泽。洪鬯茂和，信矣哉！云行雨施，天下平矣，登极之日，时雨沾旱，万象咸新，岂非天固示之以象哉？天且弗违，而况于人乎？《诗》曰：“显显令德，宜民宜人。受禄于天，保佑命之，自天申之。”天之所申佑，斯为亿万年无疆之休也。






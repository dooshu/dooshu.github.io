吴芾　挽席夫人二首

持身礼法动无违，四德如君古亦稀。

大国增封光典册，长年献寿拥庭闱。

俄惊蒿里飞丹旐，尚想萱堂玩彩衣。

窃意生前犹有恨，沙堤不及见公归。

吴芾

吴芾　挽席夫人二首

猗欤陶母世称贤，生子还持辅佐权。

政府旧曾迎象服，成都重见拥戎旃。

佳城闭处千车集，华屋生来五福全。

终始衰荣今已矣，空余陈迹载青编。

吴芾


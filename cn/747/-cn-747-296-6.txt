○云中古城赋

正北曰并，有唐作京，密近戎狄，张皇甲兵。尹也总居守之任，将也当节制之名，故卒乘辑睦，而王都肃清。於是断武谊，按亭燧，电转前旌，风飘横吹，杨叶箭的，莲花剑骑，下代郡而出雁门，抵平城而入胡地。挟纩称暖，投醪必醉，则知抚之者诚难，用之者不易。是时阴闭群山，寒雕众木，川平塞迥，冰饮霜宿。慷慨乎大荒，倘佯乎游目，区脱潜遁，屠耆慑逐，诉古城之谓何？传魏家之所筑。伊昔晋京板荡，海县沸腾，不有所命，将何以兴？王师赫怒，爰整其旅，雾集云屯，龙骧凤举，弃万里之沙漠，傍五原之风土，肇为此都，实惟太祖。夫其规典章，辨封疆，池桑乾之水，苑秦城之墙，百堵齐矗，九衢相望，歌台舞树，月殿云堂，开儒士於璧沼，贮美人於玉房，翕习沸渭，荧荧煌煌。取威定霸，於是乎在，施令作法，罔或不臧，武破六州之内，文宅三川之阳：何其壮也！既而年代倏忽，市朝迁徙，戈鼙鼓之雄，绮罗丝竹之美，孰不烟散雨绝，沙埋灰委？树名欢而讵存？鸟称乐而俱死。危堞既覆，高墉复夷，寥落残径，依稀旧墀，榛棘蔓而未合，苔藓纷乎相滋。伏熊斗质，腾麇聚麋，常鸣悍鳖，乍啸愁鸱：不可胜纪，但令人悲。胡风起兮马嘶急，汉月生兮雁飞入，可怜久戍人，怀归空伫立。有客志远才雄，秉义由衷，负诗书礼乐之用，蕴萧曹魏邴之风。虏庭高枕，河源凿空，霜犯鬓而先白，尘染颜而少红。三为都护，五掌元戎，益封而广国，事利而业崇。独见凌云而作赋，谁言坐树而论功者哉？


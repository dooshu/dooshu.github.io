○东西女学洞记

长安富平县北定陵後通关乡，入谷二十馀里，有二洞。一名“东女学”，一名“西女学”，其东女学崖壁悬绝，洞门在崖面，跻攀不及，夜往往闻读书之声。其西女学约山有路，可到洞门。近门一石室，可容一二十人。其洞门时有人秉烛可入，行一二十里，两面有五门，皆各有题记，或云通蓬莱及诸仙境。近年有石摧下，遮闭洞门，不通人入。

又山顶有一天井，直下深二丈许，有自然横石旁出。石下天井亦可二丈馀，可通人过。共底傍有崖龛，梯磴而上，曲屈甚广。龛内有道经数万卷，皆置於柏木板床之上。有一石人，俯首凭案而坐，形如生人。天井之底，有道门所投之简，委积朽烂，不知其数。其大顺年中，富平奉道人姓徐第七，曾於洞内取《养生经》，出外传写，却送山洞中。

又向北行二十馀里，有三泉山谷，中有石山嵌，可容二三百人。当谷内有三石盆，其盆各广丈馀，制度光滑，殆非人功。三盆涌出，泉水常满，馀水流出山外。故老云，时有仙人浴此盆。大都此山有人触犯，即立致雷雹，伤损苗稼。由是乡里多隐蔽踪迹，难於寻访。山上有仙人斗圣踪迹极多。东女学山前有神雕一窠，常护洞门。人或侵犯者，神雕击之，立致陨毙。古有道流刻五石人，置於山上。民有锄禾者，为雕所惊，走避於石人之下，置笠於石人头上，雕即击之，石人头陨，於今见在。其山下通关乡多姓公孙贾家，山上石保村多姓吕氏、麻氏。


谢赐历日表

臣某言今月日本州进奏院递到宣头一道赐臣咸平二年乾元具注历一卷者夏正肇建尧历爰颁克授人时不迷帝力臣中谢伏以皇帝陛下端拱穆清茂育羣品德合天地信及豚鱼象魏悬书定一王之法制灵台治历究三统之指归濬发宸襟载稽古训将欲纳民轨物致俗胥庭俾雩祀靡愆无水旱之作沴农夫既正免耕稼之失时顾兹遐僻之邦亦荷颁宣之宠七月流火见司历之无差五星连珠与太初而相应臣谬膺朝寄获布郡条发函徒切於凌兢测管岂知於疏密谨当?遵时令恪举官常弥坚夙夜之诚上答照临之惠臣无任云云


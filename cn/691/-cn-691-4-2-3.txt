◎钱孝廉

于莲亭《闻见录》云：润州钱为林孝廉，乾隆年间设帐某绅家，某弟子甚聪慧，不肯读书，钱督之甚力。弟子曰："某如石火电光，明年即当归去，读书何益？"钱惊，询其故，答曰："某本系菩萨侍者，以过谪人间，不久当仍归本来矣。"钱因问尔既自知，能知我否？时钱未有子，并询以何时可得？答云："师前生乃明季周介生，今生应以孝廉作邑令。命中本不应有子，如能广积阴骘，可得二子，一孝廉、一拔贡也。"次年，某弟子果不禄。钱自后遇有善事努力为之，不少怠。后选山西邑令，邑在万山中，崎崎险峻，为虎狼出没之所。钱后因事下乡，息舆山中，舆夫俱熟寐道旁。忽见白须叟执一小旗插某舆夫首，钱怪之，潜取匿怀中。少刻，有一虎跑哮而至，似有所觅。不得，遂去。老人复来，又插旗于舆夫首，钱又去之。虎复至，而含怒意，遍嗅各舆夫，似欲有所搏噬，后竟去。钱急唤舆夫醒，告以故，舆夫亦言梦见虎欲食之状，甚可怖。钱因促返署，至则细询舆夫有何罪业？舆夫自言曾经殴母，钱怒曰："不孝之罪上通于天。"命重杖三十。杖讫，舆夫叩首言，求主人赐以百金为养母资，伊即出家为僧矣。钱如数应之，舆夫即飘然去。后钱果生二子，长名之鼎，赴京乡试时钱已殁，未揭晓前忽有一行脚僧至求见，阍者不纳，僧言有某妪相识，阍者呼妪出，则即脱厄之舆夫也。因舆之见之鼎，言郎君今科必中，然有失德，不能成进士。须力行善事，方可延算。语毕，遂去。之鼎果获售，后寿竟不永。其弟某以拔贡终，均应其弟子之言。嗟乎！钱以夙世奸慝，宜得恶报，转世犹得以孝廉官邑令，其从前根柢之厚可知。乃命应绝嗣，以行善而获二子，可见彼苍之许人以自新也。至某舆夫者，不孝其亲，罪莫大焉。及一旦悔悟，遁迹空门，竟获前知。非其中有所得而能若是乎？


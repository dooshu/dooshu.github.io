林光朝　挽李制干子诚

千金治产似孙吴，珠箔银觥只自如。

问我长风当夕起，数他极浦落帆初。

自知汗简今千轴，更说生犀有几株。

赤壁当年遇黄盖，周郎何惜借吹嘘。

林光朝

林光朝　挽李制干子诚

文字纷纷更问兵，秋灯束发尚青荧。

便令三子成门户，却许诸孙说典型。

隔水忽传朝露曲，行人长数夕阳亭。

河东健笔惟诸薛，梅子岗边为勒铭。

林光朝


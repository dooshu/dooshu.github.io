乐


【原文】

圣贤皆无不乐之理。孔子曰“乐在其中”。颜子曰“不改其乐”。孟子以“不愧，不怍”为乐。《论语》开首说“乐”。《中庸》言“无入而不自得”。程、朱教寻孔、颜乐趣，皆是此意。

圣贤之乐，余何敢望？窃欲仿白傅之“有叟在中，白须飘然，妻孥熙熙，鸡犬闲闲”之乐云耳。

冬夏皆当以日出而起，于夏尤宜。天地清旭之气，最为爽神，失之甚为可惜。余居山寺之中，暑月日出则起，收水草清香之味。莲方敛而未开，竹含露而犹滴，可谓至快。日长漏永，午睡数刻；焚香垂幕，净展桃笙；睡足而起，神清气爽，真不啻天际真人也。

乐即是苦，苦即是乐。带些不足，安知非福？举家事事如意，一身件件自在，热光景即是冷消息。圣贤不能免厄，仙佛不能免劫，厄以铸圣贤，劫以炼仙佛也。

牛喘月，雁随阳，总成忙世界；蜂采香，蝇逐臭，同是苦生涯。劳生扰扰，惟利惟名。牿旦昼，蹶寒暑，促生死，皆此两字误之。

以名为炭而灼心，心之液涸矣；以利为虿而螫心，心之神损矣。今欲安心而却病，非将名利两字，涤除净尽不可。



【注释】

怍（zuò）：惭愧。



白傅：白居易，其晚年曾官至太子少傅。



“有叟在中”四句：出自白居易《池上篇》：“十亩之宅，五亩之园。有水一池，有竹千竿。勿谓土狭，勿谓地偏。足以容膝，足以息肩。有堂有庭，有桥有船。有书有酒，有歌有弦。有叟在中，白须飘然。识分知足，外无求焉。如鸟择木，姑务巢安。如龟居坎，不知海宽。灵鹤怪石，紫菱白莲。皆吾所好，尽在吾前。时饮一杯，或吟一篇。妻孥熙熙，鸡犬闲闲。优哉游哉，吾将终老乎其间。”孥（nú），子女。



清旭：清晨。



桃笙：用桃枝细竹编就的席子。北宋苏轼《仇池笔记·桃笙》：“柳子厚诗云：‘盛时一失贵反贱，桃笙葵扇安可常。’不知桃笙为何物。偶阅《方言》：宋魏之间，簟谓之笙。乃悟桃笙以桃竹为簟也。”



天际真人：天上的仙人。南朝宋刘义庆《世说新语·容止》：“桓大司马曰：‘诸君莫轻道，仁祖企（翘）脚北窗下弹琵琶，故自有天际真人想。’”



牿（gù）：同“梏”，受制，奔劳。



蹶：跌倒。



虿（chài）：蛇、蝎类毒虫的古称。






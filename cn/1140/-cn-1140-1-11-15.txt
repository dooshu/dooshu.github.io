书两姜先生诗後

莱阳两姜先生诗读之终日仰天太息流涕者数焉於乎两先生兄弟皆早岁名进士身当明末不得竟其用并流离逊荒以死识者悲之然向使觏会良时优游朝列数十年富贵亦浮云过眼耳何似今日之九死艰贞光昭日月也哉於乎两先生可谓不徒死矣方贞毅在谏垣疏斥首辅撄不测之震霆大中丞刘公宗周以力争去位上怒稍解犹廷杖谪戍宣州卫既荷戈行会淮南兵阻不得达已遂国变其後十余年往来宣州誓没齿亡东归卒埋骨敬亭山下所谓死不忘君者也贞文官行人京师既陷徒跣南奔间道数千里从侍行在垂老无成始奉老母归里已吞愤得疾死葬吴门读其七歌等作未尝不呜呜声出纸上也人必不苟生而後可以不死不幸遭大难卑之淟涊於利禄其次隐忍就功名皆自谓委蛇观变屈其身以有用君子弗韪也夫矜义烈之声者未必笃死守之志擅辞赋之才者未必坚介石之操文人之见訾於世也久矣昔三闾大夫以放逐之孤臣行吟泽畔後世以其所作为骚经推之与三百篇相表里谢臯羽宋遗民耳观曦髪集想其痛哭西台击石碎竹时生气奕奕故在由此观之两先生之所重殆将与孤竹君二子比烈矣後之人有不读其诗而仰天太息流涕者彼何人哉


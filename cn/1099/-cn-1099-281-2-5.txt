○中丞江公治河底績承恩序 【 治河】

夫嘉隆之峕、黃河數為災、其後河淮並為災愈益甚縉紳間爭言河事、然以試皆無狀、予嘗謂治河有三難。位軋則相忌。權分則不專。是故忘巳難。智欲求勝於人。功惡不出於巳。是故同心難。筴之良者背之則事去。筴之下者。狥之則事亦去。是故中窽難。夫三難者。中丞新安江公則兼之矣。以故底績稱易云。先是萬曆丁丑冬。　漕臣河臣各執便計往往不相能故河工之不成大抵漕臣為之梗上以中丞左司徒江公主漕務。大中丞左司空潘公總河務。仍命江公相與協理之。江公則謂吾鄉與潘公同事虔南。盖知潘公者濟代才也。且也潘公往開府濟上。平治邳河。今者駕輕車。就熟路。河平有日矣。明年春、潘公至、廵歷河淮間、訪問便宜、乃盡罷諸開河議、惟塞決築隄障河淮水驅而注之海。於計便、謀於江公、語合、兩督府乃會疏以請、　上嘉納焉、顧都人士爭言其非便、即所其事司道猶然訿論之、江公奮膺抗疏其略曰頻年以來。河淮之所以湓溢流行。而積沙淤其故道者。盖由淮決而南。河決而北。天妃閘又復引河而南。疊分其入海之勢。以致然耳。誠崔鎮諸決塞矣。天妃閘閉矣。則河不旁決而衝漕力專高家堰築矣則淮不旁決而會河力專。河淮合流而下。積沙自去。而故道可復。臣與河臣議。計無便於此者。　上曰、督府議是、諸訿訿者口噤氣沮矣、於是血牲而矢于百執事、瓜分其工、諸役並興、兩督府身親往來程督之、明年己卯冬、諸工俱報竣、河淮盡復故道、以海為壑云、兩督府具疏以聞、而潘公疏云、河功今幸底于成。然臣得竊尺寸以自効者。則撫臣實夾持之。撫臣休休有度。蹇蹇匪躬。無炫智能。無撓羣議。忘已同心。識中肯窽。始與臣同決大筴。既與臣力圖其成。凡所為分工計餉。張官布令。纖毫皆撫臣力也。　上復遣科臣尹君部使者李君覈視其功狀以報、　上既錫之金幣、至是晉大中丞、至寵渥也、百執事皆藉之沐恩賚有差、于是兩淮度支及四郡長吏、光睹盛美、乞言於予以為公頌、夫伯禹奏水土之平。則史臣纂其烈。申伯受介圭之錫。則吉甫揚其美。不佞在部中享平成之澤、竊已德之、又舊太史氏寧無一言以頌公耶、江公者、盖社稷臣也、主上以河漕鉅重、非公不可、又其功新成、且以大中丞留鎮其地、行將召公入握樞柄、而綰筦籥矣、非不佞之私也、即兩河百萬生靈、盖喁喁望之焉、


○送崔员外还鄂州序

员外曳朱组，拥使节，将鄂州牧御史中丞吴公之命，方舟如吴。祗役蒇事，肆觐伯姊，展欢申悲，浃辰而还。饮水恪慎，夙夜匪懈，孝悌友恭，形於容止。追攀者观礼於公，见公之仁。ム公之先，德与位偕，由大王父已下，一门三太子保傅、二御史大夫、一宰相、四二千石，家之范可刑於国。今则兄掌冬官，弟列郎署，闺门怡怡，花萼相鲜。欲辞必复之荣，朝廷其肯舍诸？永言夙昔，将继旧好，惠而顾我，其敢不以久要为答？虽嘉肴充圆方，旨酒盈樽，祗搅别绪，不足慰瞻望不及之叹，故可以於此乎言诗。


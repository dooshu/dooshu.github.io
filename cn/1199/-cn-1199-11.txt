天上玉女記又見集仙錄　　賈善翔

魏濟北郡從事掾弦超。字義起。以嘉平中夜獨宿。夢有神女來從之。自稱天上玉女。東郡人。姓成公。字知瓊。早失父母。天帝哀其孤苦。遣令下嫁從夫。超當其夢也。精爽感悟。嘉其美異。非常人之容。覺寤欽想。若存若亡。如此三四夕。一旦顯然來遊。駕輜軿車。從八婢。服綾羅綺繡之衣。姿顏容體。狀若飛仙。自言年七十。視之如十五六。女車上有壺榼。靑白琉璃五具。飮 奇異。饌其醴酒。與超共飮食。謂超曰。我天上玉女。見遺下嫁。故來從君。不謂君德。宿時感運。宜為夫婦。不能有益。亦不能為損。然往來當可得駕輕車。乘肥馬。飮食常可得遠味異饍。繒素當可得充用不乏。然我神人。不為君生子。亦無妬忌之性。不害君婚姻之義。遂為夫婦。贈詩一篇。其文曰。飄颻浮勃逢。敖曹雲石滋。芝英不須潤。至德與時期。神仙豈虛感。應運來相之。納我榮五族。逆我致禍菑。此其詩之大較。其文二百餘言。不能悉錄。兼註易七卷。有卦有象。以彖為屬。故其文言旣有義理。又可以占吉凶。猶揚子之太玄。薛氏之中經也。超皆能通其旨意。用之占候。作夫婦經七八年。父母為超娶婦之後。分日而燕。分夕而寢。夜來晨去。倐忽若飛。唯超見之。他人不見。雖居閒室。輒聞人聲。常見踪跡。然不覩其形。後人恠問。漏泄其事。玉女遂求去。云。我神人也。雖與君交。不願人知。而君性疎漏。我今本末已露。不復與君通接。積年交結。恩義不輕。一旦分別。豈不愴恨。勢不得不爾。各自努力。又呼侍御下酒飮啗。發簏。取織成裙衫兩副遺超。又贈詩一首。把臂吿辭。涕泣流離。肅然昇車。去若飛迅。超憂感積日。殆至委頓。去後五年。超奉郡使至洛。到濟北魚山下陌上西行。遙望曲道頭。有一車馬。似知瓊。驅馳至前。果是也。遂披帷相見。悲喜交切。控左授綏。同乘至洛。遂為室家。尅復舊好。至太康中猶在。但不日日往來。每於三月三日。五月五日。七月七日。九月九日。旦十五日。輒下往來。經宿而去。張茂先為之作神女賦。






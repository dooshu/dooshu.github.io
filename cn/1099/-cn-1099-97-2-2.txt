○慎始修德以隆治化疏 【 慎始修德】

臣等窃惟天下之治、必本於一人之身、而聖德之修、必慎於更新之始、茲者新宮甫成、而　陛下入承大統、安處其中、所以革故鼎新、迓續天命、實惟有待於陛下、由此日新聖德、慎始圖終、以延本枝於百世、固宗社於萬年、則臣等不能不深望於　陛下也、所謂慎始修德、固非一端、而其大者則在親必正人、所聞必正道、所行必正事、所發必正言、伏願　陛下退朝之暇、靜處法宮、取　太祖高皇帝所編祖訓。及宋儒真德秀大學衍義返復熟玩。以涵養聖心。詳審治體。凡百舉動。必以堯舜禹湯文武為法群臣章奏、有関於聖躬、切於治道者、置諸坐右、時賜睿覽、見諸施行、至於左右侍從。乞選老成靜重之人。勿雜以憸邪狎□之輩。而凡奸聲亂色。奇技滛巧。皆不得導誘意嚮。蠱惑聰明。務使精神內固。血氣凝定。本源澄澈。心志不移。由是充養完粹。德性純一則萬壽無疆。永作臣民之主。諸福駢集。益綿胤祚之休。天下後世、稱治化之隆者、必首及於　陛下、豈不足以追配二帝三皇之盛哉、臣等職在輔導、無任懇切願望之至、所有慎始修德事目、隨本上進、乞寫成牌扁、懸置殿壁、以備接目儆心之助、慎始修德事目一敬天戒、人君奉天命為天子、當常存畏敬之心、其仁愛人君、有所譴告、見於災異、尤當儆懼、即今金星晝見、冬不嚴寒、各處水旱為災、天意不和、宜正心修德、施惠澤、除弊政以召休祥、一應修齋設醮。務為禳禱之事。豫絕其端不可輕信、一法祖訓、　祖宗列聖、弘規大法、備載寶訓諸書、而　太祖高皇帝祖訓、尤為切要。宜時常省閱、凡事遵行、自無過舉、　一隆孝道、聖孝純篤、三宮在上、奉養之禮、諒無少缺、是時官闈有□嫌加厚慈壽皇太后此言補闕良深而　慈壽皇太后。斷自聖心、首定大策、迎立我　皇上入紹大統、功德甚隆。一切奉事供養。尤宜從厚。　一保聖躬、　皇上春秋甚富。氣血未定。務宜收歛放心。保養元氣。飲食起居。皆宜有節。至於聲色玩好。足以亂聰明惑心志者。尤宜屏絕。此實享國永年之本。　一勤民事、即今天下百姓艱難。近京地方。盜賊縱橫。宜留心民隱。訪問下情、大小章奏。躬親省覽、凡言及閭閻疾苦。减賦輕徭等事。須即下該部加意賑恤。　一勤問學、每日視朝聽政之暇。宜親近儒臣。誦讀經書。披閱史冊。講明義理。考見前代某君可法。某君可戒。以為龜鑑。傯疏語已及如宋儒真德秀大學衍義一書。尤為切要。更宜留神熟玩。　一慎命令、朝廷命令、必須審處而行。既行之後。不宜因一人私愛一言蠱惑復為更改。使國有定法。人可遵守。　一明賞罰、賞功罰罪、乃朝廷大政。凡官賞必當其功有功者即宜加賞。無功者不宜濫及。刑罰必當其罪。無罪者不宜濫罰。有罰者不宜輕縱。如此則人有勸懲。紀綱振舉。　一專委任、凡朝廷大臣、宜開心委任、推誠付託、言議當理者。即與施行。不宜為讒言所惑。致生疑沮。以妨善政　一納諫諍、凡臣下直言規諫者。即是忠臣。宜深加容納。即與施行。仍記其人姓名漸次任用。若巧言媚說。希圖寵幸。不宜聽信、致傷治道。　一親善人、凡左右前後朝夕承事、必須簡任忠厚勤慎之人。一切讒佞憸巧之徒。不宜在側。恐被誘引。移易心志。致損聖德。　一節財用。即今民窮財盡。府庫空虛。邊餉缺乏。宜躬行節儉。凡事减省。服食賞賜。悉依舊典。不宜忘費財物。以供無益。


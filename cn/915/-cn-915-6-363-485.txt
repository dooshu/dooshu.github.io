○奏禁奉佛



夫王者郊祀天地，祭奉百神，载在祀典，礼有常飨，佛出西域，外国之神，功不施民，非天子诸华所应祀奉。往汉明感梦，初传其道，惟听西域人得立寺都邑，以奉其神，其汉人皆不得出家。魏承汉制，亦循前轨。今大赵受命，率由旧章，华戎制异，人神流别，外不同内，飨祭殊礼，华夏服礼，不宜杂错，国家可断赵人，悉不听诣寺烧香礼拜，以遵典礼。其百辟卿士，下逮众隶，例皆禁之。其有犯者，与淫祀同罪，其赵人为沙门者，还从四民之服。（《高僧传》九，《晋书·佛图澄传》，又《御览》六百五十三引《晋书》，又《广宏明集》六，又《十六国春秋》十五。）




吴阊口号


其一


衰柳寒雅天四垂，严霜纤月滞归期。
已无茂苑千金笑，不许伤春有所思。

其二


无赖三更酒醒时，朝朝曲巷候佳期。
将疑翠水人难见，不信君家诚易知。

其三


凤纸鱼笺未晓裁，岂知词赋是良媒。
非关班女文章尽，奉倩繇来不爱才。

其四


那当非雨复非烟，沈绿肥红障暮天。
侧首但怜金菡萏，潘家止有步生莲。

其五


远视红酣滟滟扶，近看无复掌中娱。
楚王宫里原难入，检点腰肢必减厨。

其六


金陵轶女小鬟欹，北里笙歌事事宜。
借得夏侯衣四障，教人不敢问容姿。

其七


万子风流自不群，卢家织锦已纷纭。
可怜宋玉方愁绝，徒为襄王赋楚云（万子，谓年少也）。

其八


何妨放诞太多情，已幸曾无国可倾。
却信五湖西子去，春风空满阖闾城。

其九


传闻夜醮蔡经家，能降乘鸾萼绿华。
莫似红颜同易散，馆娃宫外尽烟霞。

其十


各有伤心两未知，尝疑玉女不相思。
芝田馆里应惆怅，枉恨明珠入梦迟。







○册琼王祥文

维年月日。皇帝若曰：不废懿亲，大封同姓，吾尝观於经籍矣。然而历代贤君，正名用典，必择才行，使之光昭。其可以子弟之私恩，冒先王之成宪。朕虽不德，必慎有为。咨尔第十二男祥，於儿戏之间，多幼敏之习。谓之材也，不曰近乎？处昆弟之间，有推让之性。言其行也，不曰类乎？是宜疏封，且命申诰。今遣某官某乙持节册尔为琼王。噫！作德日休尔则逸，作伪日拙尔则劳。择利而行，令名斯至。


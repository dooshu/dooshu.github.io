○改元建中敕

春秋有五色之统，盖王者逾年建号，体元居正，上以继业反始，下以书事布策，示不忍有变於中年也。朕以不造，衔恤在疚，而三事大夫，迫至公之命，喻大孝之道，实夺予哀，为众所戴。恐坠祖宗之遗烈，不若先帝之前训，如履薄将陷，如乘奔失御。濡露之感，忽焉岁初；罔极之怀，瞻天靡及。旧物未改，常典惟新，勉而从之，良增感奉。其以大历十五年改为建中元年，所司准式，庶协履端於始载符皇极之义也。


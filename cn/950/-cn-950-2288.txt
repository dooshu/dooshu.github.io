杨万里　谢淮东漕虞寿老宝文察院寄诗二首

诗吸三江卷五湖，雕琼为句字为珠。

前身谢守吟澄练，今代世南行秘书。

獬豸峨冠久尘醭，星辰听履郎须臾。

夜来飞入东园去，梦里分明觉後虚。

杨万里

杨万里　谢淮东漕虞寿老宝文察院寄诗二首

鵷行接翼复分襟，酒病诗愁老不禁。

十载江湖千里月，一生金石两知心。

悼亡君有安仁戚，归隐侬为梁父吟。

早晚故人天上去，未应廊庙忘山林。

杨万里


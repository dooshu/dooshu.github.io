宗庙乐章


中统四年至至元三年，七室乐章：（《太常集礼藁》云，此系卷牍所载。）

太祖第一室：

天垂灵顾，地献中方。帝力所拓，神武莫当。阳溪昧谷，咸服要荒。昭孝明禋，神祖皇皇。

太宗第二室：

和林胜域，天邑地宫。四方宾贡，南北来同。百司分置，胄教肇崇。润色祖业，德仰神宗。

睿宗第三室：

珍符默授，畴昔自天。爰生圣武，宝祚开先。霓旌回狩，龙驾游仙。追远如生，皇慕颙然。

皇伯考朮赤第四室：

威武鹰扬，冢位克当。从龙远拓，千万里疆。诞总虎旅，驻压西方。航海梯山，东西来王。

皇伯考察合带第五室：

雄武军威，滋多历年。深谋远略，协赞惟专。流沙西域，饯日东边。百国畏服，英声赫然。

定宗第六室：

三朝承休，恭己优游。钦绳祖武，其德聿修。帝慭锡寿，德泽期周。蠲饎惟芗，祈飨于幽。

宪宗第七室：

龙跃潜居，风云会通。知民病苦，轸念宸衷。夔门之旅，继志图功。俎豆敬祭，华仪孔隆。

至元三年至十七年，八室乐章：（《太常集礼》云，周驭所藏《仪注》所录舞节同。）

迎神，奏《来成之曲》，九成（至大迎神曲词同，但改“来成”为“思成”）。

黄钟宫三成

齐明盛服，翼翼灵眷。礼备多仪，乐成九变。烝烝孝心，若闻且见。肸蚃端临，来宁来燕。

大吕角二成（词同黄钟）

太簇徵二成（词同黄钟）

应钟羽二成（词同黄钟）

初献盥洗，奏《肃成之曲》：（再诣盥洗同。至大以后名《顺成之曲》，词律同。）

无射宫

天德维何，如水之清。维水内耀，配彼天明。以涤以濯，牺象光晶。孝思维则，式荐忱诚。

初献升殿，登歌乐奏《肃成之曲》：（降同）

夹钟宫

祀事有严，太官有侐。陟降靡违，礼容翼翼。笾豆旅陈，钟磬翕绎。于昭吉蠲，神保是格。

司徒捧俎，奏《嘉成之曲》：（别本所录亲祀乐章词同。）

无射宫

色纯体全，三牺五牲。鸾刀屡奏，毛炰胾羹。神具厌饫，听我磬声。居歆有永，胡考之宁。

烈祖第一室，奏《开成之曲》：（按，前此以太祖为第一室，故仅有七室乐章。是年始追尊烈祖为第一室，故定撰八室乐章。）

无射宫

于皇烈祖，积厚流长。大勋未集，燮伐用张。笃生圣嗣，奄有多方。锡我景福，万世无疆。

太祖第二室，奏《武成之曲》：

无射宫

天扶昌运，混一中华。爰有真人，奋起龙沙。际天开宇，亘海为家。肇修禋祀，万世无涯。

太宗第三室，奏《文成之曲》：

无射宫

纂成前烈，底定丕图。礼文简省，禁网宽疏。还风太古，跻世华胥。三灵顺协，四海无虞。

皇伯考朮赤第四室，奏《弼成之曲》：

无射宫

神支挺秀，右壤疏封。创业艰难，相我祖宗。叙亲伊迩，论功亦崇。春秋祭祀，万世攸同。

皇伯考察合带第五室，奏《协成之曲》：

无射宫

玉牒期亲，神支懿属。论德疏封，展亲分玉。相我祖宗，风栉雨沐。昔同其劳，今共兹福。

睿宗第六室，奏《明成之曲》：

无射宫

神祖创业，爰著戎衣。圣考抚军，代行天威。河南底定，江北来归。贻谋翼子，奕叶重辉。

定宗第七室，奏《熙成之曲》：

无射宫

嗣承丕祚，略洽重熙。堂构既定，垂拱无为。边庭闲暇，田里安绥。歆兹禋祀，万世攸宜。

宪宗第八室，奏《威成之曲》：

无射宫

羲驭未出，萤爝腾光。大明丽天，群阴披攘。百神受职，四海宁康。愔愔灵韶，德音不忘。

文舞（武定文绥之舞。）退，武舞（内平外成之舞。）进，奏《和成之曲》（别本所录亲祀乐章词同）：

无射宫

天生五材，孰能去兵。恢张宏业，我祖天声。干戈曲盘，濯濯厥灵。于赫七德，展也大成。

亚献行礼，奏《顺成之曲》：（终献词律同。）

无射宫

幽通神明，所重精禋。清宫肃肃，百礼具陈。九韶克谐，八佾兟兟。灵光昭答，天休日申。

彻笾豆，登歌乐奏《丰成之曲》：

夹钟宫

豆笾苾芬，金石锵铿。礼终三献，乐奏九成。有严执事，进彻无声。神保聿归，万福来宁。

送神，奏《来成之曲》：（或作《保成》。）

黄钟宫

神主在室，神灵在天。礼成乐阕，（旧志作“閟”字，误。）神返幽元。降福冥冥，百顺无愆。于皇孝思，于万斯年。

至元十八年冬十月，世祖皇后祔庙，酌献乐章：（《太常集礼》云，卷牍所载。）

黄钟宫（旧志夺去，据《续通考》补。）

徽柔懿哲，温默靖恭。范仪宫阃，任姒同风。敷天宁谥，内助多功。淑德祔庙，万世昌隆。

亲祀禘祫乐章：（未详年月。《太常集礼》云，别本所录。以时考之，疑至元三年以前拟用，详见《制乐始末》。）

皇帝入门，宫县奏《顺成之曲》：

无射宫

熙熙雍雍，六合大同。维皇有造，典礼会通。金奏王夏，祇款神宫。感格如响，嘉气来丛。

皇帝升殿，奏《顺成之曲》：

夹钟宫（按，至大升殿词律同。）

皇明烛幽，沿时制作。宗庙之威，降登时若。趋以采茨，声容有恪。曰艺曰文，监兹衎乐。

皇帝诣罍洗，宫县奏《顺成之曲》：（《太常集礼》云，至元四年用此曲，名曰《肃成》。至大以后用此，词律同。）

无射宫

酌彼行潦，维挹其清。洁齐以祀，祀事昭明。肃肃辟公，沃盥乃升。神之至止，歆于克诚。

皇帝诣酌尊所，宫县奏《顺成之曲》：

无射宫

灵庭愔愔，乃神攸依。文为在礼，载斟匪祈。皇皇穆穆，玉佩声希。列侯百辟，济济威仪。

迎神，宫县奏《思成之曲》。（至元四年，名《来成之曲》，词律同。）

司徒捧俎，宫县奏《嘉成之曲》。（至元四年，词律同。）

酌献始祖，宫县奏《庆成之曲》：

无射宫

启运流光，幅员既长。敬恭祀事，郁鬯芬芗。德以舞象，功以歌扬。式歌且舞，神享是皇。

诸庙奏《熙成》、《昌成》、《鸿成》、《乐成》、《康成》、《明成》等曲。（词阕）

文舞退，武舞进，宫县奏《肃成之曲》。（至元四年，名《和成之曲》，词律同。）

亚终献，宫县奏《肃成之曲》。（至元四年，名《顺成之曲》，词律同。）

皇帝饮福，登歌奏《釐成之曲》：

夹钟宫

诚通恩降，灵慈昭宣。左右明命，六合大全。啐饮椒馨，纯嘏如川。皇人寿谷，亿万斯年。

彻豆，登歌奏《丰成之曲》：

夹钟宫

三献九成，礼毕乐阕。于豆于登，于焉靖彻。多士密勿，乐且有仪。能事脱颖，孔惠孔时。

送神，奏《保成之曲》：

黄钟宫

云车之来，不疾而速。风驭言还，濆其恍惚。神心之欣，孝孙之禄。燕翼无疆，景命有仆。

武宗至大以后，亲祀乐章：（《太常集礼》云，孔思逮本所录。）

皇帝入门，奏《顺成之曲》（别本，亲祀禘祫乐章，词律同。）

皇帝盥洗，奏《顺成之曲》。（至元四年，名《肃宁之曲》，词律同。）

皇帝升殿，登歌乐奏《顺成之曲》。（别本，亲祀乐章，词律同。）

皇帝出入小次，奏《昌宁之曲》：（《太常集礼》云，此金曲，思逮取之。详见《制乐始末》。案，《金史》礼志载此曲，“肃肃来止”作“有来肃肃”，“成仪孔彰”作“礼仪卒度”，“神之休之”作“孔时孔惠”。）

无射宫

于皇神宫，象天清明。肃肃来止，相维公卿。威仪孔彰，君子攸宁。神之休之，绥我思成。

迎神，奏《思成之曲》：（至元四年，名《来成之曲》，词律同。）

黄钟宫三成

齐明盛服，翼翼灵眷。礼备多仪，乐成九变。烝烝孝心，若闻且见。肸蚃端临，来宁来燕。

大吕角二成

大簇徵二成

应钟羽二成（词并同上。）

初献盥洗，奏《肃成之曲》。（别本，亲祀乐章名《顺成之曲》，词律同。）

初献升殿，（降同。）登歌乐奏《肃宁之曲》。（至元四年，名《肃成之曲》，词律同。按凡用“宁”字者，皆沿金曲之名，未改正也。此曲在至元时已名《清成》，至此反称《肃宁》，后彻豆一曲，在至元亦称《丰成》，至此复称《丰宁》，皆孔本之误。）

太祖第一室，奏《开成之曲》。（至元四年，名《武成之曲》，词同。）

睿宗第二室，奏《武成之曲》。（至元四年，名《明成之曲》，词同。）

世祖第三室，奏《混成之曲》：

无射宫

于昭皇祖，体健乘乾。龙飞应运，盛德光前。神功耆定，泽被垓埏。诒厥孙谋，亿千万年。

裕宗第四室，奏《昭成之曲》：

无射宫

天启深仁，须世而昌。追惟显考，敢后光扬。徽仪肇举，礼备音锵。皇灵鉴止，降釐无疆。

显宗第五室，奏《德成之曲》：（按文宗毁显宗庙室，故旧志阙第五室。今据下文，“泰定十室乐舞”补。）

无射宫

乐章阙

顺宗第六室，奏《庆成之曲》：

无射宫

龙潜于渊，德昭于天。承休基命，光被纮埏。洋洋如临，笾豆牲牷。惟明惟馨，皇祚绵延。

成宗第七室，奏《守成之曲》：

无射宫

天开神圣，继世清宁。泽深仁溥，乐协韶英。宗枝嘉会，气和惟馨。繁禧来格，永被皇灵。

武宗第八室，奏《威成之曲》：

无射宫

绍天鸿业，继世隆平。惠孚中国，威靖边庭。厥功惟茂，清庙妥灵。歆兹明祀，福禄来成。

仁宗第九室，奏《歆成之曲》：

无射宫

绍隆前绪，运启文明。深仁及物，至孝躬行。惟皇建极，盛德难名。居歆万祀，福禄崇成。

英宗第十室，奏《献成之曲》：

无射宫

神圣继作，式是宪章。诞兴礼乐，躬事烝尝。翼翼清庙，烨有耿光。于千万年，世仰明良。

皇帝饮福，登歌乐奏《釐成之曲》：

夹钟宫

穆穆天子，禋祀太宫。礼成乐备，敬彻诚通。神胥乐止，锡之醇醢。天子万世，福禄无穷。

文舞退，武舞进，奏《肃成》（孔本作《肃宁》）之曲。（至元四年，名《和成之曲》，词律同。）

亚终献行礼，宫县奏《肃成之曲》。（至元四年，名《顺成之曲》，词律同。）

彻笾豆，登歌乐奏《丰宁之曲》。（至元四年，名《丰成之曲》，词律同。）

送神，奏《保成之曲》。（至元四年，名《来成之曲》，词律同。）

皇帝出庙廷，奏《昌宁之曲》：（按此亦沿孔本之误。）

无射宫

缉熙维清，吉蠲至诚。上仪具举，明德荐馨。已事而竣，欢通三灵。先祖是皇，来燕来宁。

文宗天历三年，明宗祔庙酌献，奏《永成之曲》：

无射宫

猗那皇明，世赞神武。敬天弗违，时潜时旅。龙旂在途，言受率土。不遐有临，永锡多嘏。

社稷乐章

降神，奏《镇宁之曲》：

林钟宫二成

以社以方，国有彝典。大哉元德，基祚绵远。农功万世，于焉报本。显相默佑，降监坛墠。

太簇角二成

锡民地利，厥功甚溥。昭代典礼，清声律吕。谷旦于差，洋洋来下。相此有年，根本日固。

姑洗徵二成

平厥水土，百谷用成。长扶景运，宜歆德馨。五祀为大，千古举行。感通肸蚃，登歌镇宁。

南宫羽二成

币齐虔修，粢盛告备。仓庾坻京，繄维之赐。崇坛致恭，幽光孔迩。享于精诚，休祥毕至。

初献盥洗，奏《肃宁之曲》：（当作《肃成之曲》，此沿孔思逮本之误。）

太簇宫

礼备乐陈，辰良日吉。挹彼樽罍，馨哉黍稷。濯溉揭虔，维巾及幂。万年严祀，跄跄受职。

初献升坛，奏《肃宁之曲》：

应钟宫

春祈秋报，古今彝章。民天是资，神灵用彰。功崇礼严，人阜时康。雍雍为仪，燔芬苾香。

正配位奠玉币，奏《亿宁之曲》：

太簇宫

地祇向德，稽古美报。币帛斯陈，圭璋式缫。载烈载燔，肴羞致告。雨旸时若，丕图永保。

司徒捧俎，奏《丰宁之曲》：

太簇宫

我稼既同，群黎遍德。我祀如何，牲牷孔硕。有翼有严，随方布色。报功求福，其仪不忒。

正位酌献，奏《保宁之曲》：

太簇宫

异世同德，于皇圣昭。降兹嘉祥，卫我大宝。生乃蒸民，侔德覆帱。厥作祼将，有相之道。

配位酌献，奏《保宁之曲》：

太簇宫

以御田祖，皇家秩祀。有民人焉，盍究本始。惟叙惟修，谁实介止。酒旨且多，盛德宜配。

亚终献，奏《咸宁之曲》：

太簇宫

以引以翼，来处来燕。豆笾牲牢，有楚有践。庸答神休，神亦锡羡。土谷是依，成此酬献。

彻豆，奏《丰宁之曲》：

应钟宫

文治修明，相成田功。功为特殊，仪为特隆。终如其初，诚则能通。明神毋忘，时和岁丰。

送神，奏《镇宁之曲》：

林钟宫

不屋受阳，国所崇敬。以兴来岁，苞秀坚颖。云薕莫驻，神其谛听。景命有仆，与国同永。

望瘗位，奏《肃宁之曲》：

太簇宫

雅奏肃宁，繁釐降格。篚厥元黄，丹诚烜赫。肇祀以归，瞻言咫尺。万年攸介，丕承帝德。






○專將守以靖地方疏 【 專將守】

臣聞將必知兵。兵必知將。古今之通論也。葢兵將相知。則緩急可以調發。而無失机悞事之患。使或將在此而兵在彼。則情志乖違。不相知矣。平居無事、猶之可也、有警之際、變化倏忽、而欲循常以遙制之、失机誤事、勢所必然、洪惟我朝邊防最悉、凡有要害、皆設衛所守禦、尚慮緩急失宜。復命大將以統御之。如靖虜平蠻等將軍是也。宣府大同遼東榆林等處摠兵官亦皆各守信地、平居則操練軍馬、有警則相机策應、廟筭神謨、所以慮患者至矣、謹按河廣一省、地方廣遠、鎮遠等衛。接連廣西。彬州宜章等千戶所。接連廣東。施州等衛。接連四川。俱係要害等處。往因邊備少缺。蠻夷乘虛入寇、衛所官軍。各自為保、遂被破壁圍城、阻塞要衝、動勞王師征勦、數年始克平定、用是專設總兵官。掛平蠻將軍印。在于常德府住劄欲其往來撫恤士卒。操練軍馬。遇警節應。以靖地方非有重務應與鎮巡等官會議。不輕到湖廣城內此係內地何須持設鎮臣故事俱存可覆按也。自成化十九年。前總兵官王信始用布政司官銀買宅、專在湖廣城內住劄、繼其後者、亦祖信計、住劄湖廣、相距各境要害。近者一千五百餘里。遠者二千五六百里間。遇賊情緊急。飛報不及。衛所出軍截殺。或以眾寡不敵。或以常變無權。多致失誤。如近日永州彬州賊是也。况今貴州廣西。蠻夷猖獗。正係命將出師之秋。接境去處。亦當戒嚴。而總兵官仍在湖廣城內住劄。臣愚以為不便者。昔趙充國以漢廷元老、將兵擊先零羌、猶曰兵難□度、其不輕率如此、今之總兵多係勳冑雖軍旅之學、得于家傳、然其料敵制勝之謀、恐亦未能盡踰充國也、乃擇便利以居。欲于數千里之遠遙制衛所机宜。甚可慮也。臣嘗歷任湖廣布政司參議九年、頗識其故、今日之事、不敢隱默、伏願　聖明察先年建置之由。鑒近日遙制之失。特勑該部計議。合無仍令總兵官專在常德府駐劄。往來前項地方、撫恤士卒、操練軍馬、務使士識。將意將識士情、據險守要。常若對敵。脫有緩急。隨宜調度。必若臂之使指。無不如意矣。


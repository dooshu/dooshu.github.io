定策本末：

甲申四月，京报绝月余，留都疑沮。十三日有中人夜至内府，云京师三月十七日失守，余不能详。翌辰，张总宪藐山以御史周元泰、朱国昌、郭维经、米寿图，至高司农硁斋所。值他出，候之。而硁斋值徐魏公弘基于皇城下，亦闻之矣。少顷，硁斋及史尚书可法、侍郎吕大器、姜詹事曰广等，俱集议监国。首及福王，或云潞王，时并侨淮安。或云惠王在汉中，或云桂王在广西，然远不即至也。高张之意属于雒阳，史颇不然之，意在卫辉。恐北耗未确，逡巡未决。俄奏差回自都下，云三月十六日丐服手菜筐出京，夕炮声远震，迨旦寂如，余不知也，诸人唯唯。守制山东武德道兵备佥事桐城雷演祚亦召至，各散。是夕，迁上硁斋书，乞遣部曹往淮扬摄漕舟，暂还留都。明日筮京师，得「泰之九三，无平不陂，无往不复，艰贞无咎，勿恤其孚，于食有福。」筮留都，得「蛊之上九，不事王侯，高尚其事。」自是北耗仍杳。二十二日，史尚书以三千骑勤王，渡江携印往。俾吕侍郎署部，掌礼部印。越三日，史尚书速诸臣往江浦议事，时渐知国变，不果往。吕侍郎史手札，立传示诸公。迁寓总宪署中，获目之。诸公日素服会清议堂，谋葺武英殿。二十七日，有中人奔南，备悉凶问。诸公皇皇，谓定策非本兵不能济也。是日告奉先殿，姜詹事譔文，高尚书举笔云"神宗皇帝之第二子第一藩」云云。而史尚书之手札至意专卫辉，寻又札云雒阳、卫辉并南下，当拈阄孝陵之前云云。亡何，总督凤阳马士英书来，奉福王发淮安，将及矣。即日守备南京太监韩赞周出迎。二十九日，王舟泊燕子矶，诸公驰候。明日抵龙江关，先召见列侯，次尚书史可法、高弘图、程注，右都御史张慎言同谒舟中。王左手挈史，右手挈高，亦跽，泣答之。角巾衣葛，坐榻上枕衾俱敝，蚊帱不具。五月朔，登三山门，环城而东，谒孝陵，自朝阳门入，经东西华门，宿外守备厅。四日监国，传谕天下。是役也，南都始议未定，而马士英成之。史尚书前督凤阳，稔知福世子湛于酒色。碍于众，迟疑不敢坚执，实为社稷深虑，非私计也。徐弘基值高司农皇城下，曰：「事亟矣，惟贤是立，何论序乎？」时潞王先南下扬州镇江，假史尚书立迎，则马士英自沮，何至其后以国予人哉。史尚书在高邮，闻福王舟近，即列诸公名启迎。而士英初意亦不专雒阳，与史尚书同，偶值福王舟，拥而南，背其始议。后谓「臣以兵十万护跸临江」，欲驾南都诸公之罪。给事中李沾谓「告庙文神宗皇帝之第二子第一藩出臣笔」，俱非其实，故备记之。初迁闻王谒陵，出朝阳门外，万众伏候。见王乘辇角巾半污旧，手摇白竹扇，有陇亩风，窃心幸之。不谓淫佚败度，为怀、愍之续也。追思史氏之先见，真纯臣苦心矣。后世谁谅之者？王谒陵还，宜南自洪武门入大明左门，宿便殿。竟穿朝宿外署，非礼也。前筮「于食有福」，隐寓福藩平陂往覆，于时验矣。所占留都，高尚书拜相，寻罢。明年留都不守。




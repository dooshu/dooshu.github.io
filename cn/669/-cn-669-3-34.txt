34　皋陶瘖而爲大理　皋陶之面如削瓜　夔一足本義


淮南子主術訓曰：「皋陶瘖而爲大理。」此猶「夔一足」之説也。皋陶陳謨賡歌，謂之瘖，可乎？司馬公憫獄謡詩云：「法官由來少和泰，皋陶之面如削瓜。」然荀子非相之言，亦未必然。

【元圻案】淮南之言，本於文子精誠篇。瘖作喑。〇風俗通正失篇：「俗説夔一足而用專精，故能調暢於音樂。謹案吕氏春秋：『魯哀公問於孔子曰：「樂正夔一足，信乎？」孔子曰：「昔者舜以夔爲樂正，重黎又薦能爲音者，舜曰：『夫樂，天地之精，得失之節，故惟聖人爲能和樂之本，夔能和之，平天下，若夔一足矣。』故曰夔一足，非一足行。」』」〇荀子非相篇：「皋陶之狀，色如削瓜。」楊倞注云：「如削皮之瓜，青緑色。」〇白虎通：「聖人皆有異表。禮説曰：禹耳三漏，是謂大通；皋陶馬喙，是謂至誠。」〇抱朴子外篇博喻：「皋陶喑而與辯者同功，晉野瞽而與離朱齊明。」又云：「咎繇面如蒙倛，伊尹形若槁骸。」〇侯鯖録曰：「司馬公言行俱高，然亦每有謔語，嘗作詩曰：『由來法官少和泰，皋陶之狀如削瓜。』」






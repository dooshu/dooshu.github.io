○彭孙词

彭羡门少宰［孙］，康熙中由主事举鸿博第一人，官至侍郎。所著延露词，或推为本朝第一，或訾为浪得才名，皆非笃论。其旨趣颇近欧、晏，微乏风骨，且未精纯耳。王氏词综录其生查子云：“薄醉不成欢，转觉春寒重。鸳枕有谁同，夜夜和愁共。梦好恰如真，事往翻如梦。起立悄无言，残月生西弄。”“鸳枕”本作“枕席”，兰泉司寇为易鸳字，诗词这辨，正在乎此，非深得词家三昧者不解。司寇所录各家词，每多点窜，甚且改至二三十字。如李笠湖［渔］浪淘沙词，後阕四句，竟全易之，若照原本，不堪入选。惜调舛字脱，未校改者，尚不胜枚举。如少宰宴清都、花心动、绮罗香三阕，悉沿啸馀之讹，殊不合格。仇山村所谓言顺律乖者是也。


【阿子歌三首】

〖《宋书》乐志曰：阿子歌者。亦因升平初歌云。阿子汝闻不。後人演其声为阿子、欢闻二曲。乐苑曰：嘉兴人养鸭儿。鸭儿既死。因有此歌。未知孰是。〗

阿子复阿子。念汝好颜容。风流世希有。窈窕无人双。（○《乐府诗集》四十五。《诗纪》四十一。）

春月故鸭啼。独雄颠倒落。工知悦弦死。故来相寻博。（○同上）

野田草欲尽。东流水又暴。念我双飞凫。饥渴常不饱。（○同上）


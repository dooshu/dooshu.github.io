卷二百九十四

<史部,诏令奏议类,奏议之属,历代名臣奏议>

钦定四库全书

历代名臣奏议卷二百九十四

明　杨士奇等　撰

封禅

齐桓公既霸会诸侯於葵丘而欲封禅管仲曰古者封泰山禅梁父者七十二家而夷吾所记者十有二焉昔无怀氏【古之王者在伏羲之前】封泰山禅云云【云云山名在梁父东】虙羲封泰山禅云云神农封泰山禅云云炎帝封泰山禅云云黄帝封泰山禅亭亭【亭亭山名在钜平又曰在牟隂】颛顼封泰山禅云云帝俈封泰山禅云云尧封泰山禅云云舜封泰山禅云云禹封泰山禅会稽汤封泰山禅云云周成王封泰山禅社首【社首山名在博县又曰在钜平南十三里】皆受命然後得封禅桓公曰寡人北伐山戎过孤竹西伐大夏涉流沙束马县车上卑耳之山【谓将上山纒束其马悬钩其车也卑耳即齐语所谓辟身】南伐至召陵登熊耳山以望江汉兵车之会三而乘车之会六九合诸侯一匡天下诸侯莫违我昔三代受命亦何以异乎於是管仲睹桓公不可穷以辞因设之以事曰古之封禅鄗上之黍北里之禾【鄗音臛鄗上山也又曰鄗上北里皆地名】所以为盛江淮之间一茅三脊【所谓灵茅也】所以为藉也东海致比目之鱼【鱼各有一目不比不行其名曰鲽】西海致比翼之鸟【鸟各有一翼不比不飞其名曰鹣鹣】然後物有不召而自至者十有五焉今凤皇麒麟不来嘉谷不生而蓬蒿藜莠茂鸱枭数至而欲封禅毋乃不可乎於是桓公乃止

汉武帝时议欲放古巡狩封禅之事诸儒对者五十余人未能有所定先是司马相如病死有遗书颂功德言符瑞足以封泰山上奇其书以问儿寛寛对曰陛下躬发圣德统楫【与辑同】羣元宗祀天地荐礼百神精神所乡徵兆必报天地并应符瑞昭明其封泰山禅梁父昭姓考瑞帝王之盛节也然享荐之义不着于经以为封禅告成合祛於天地神只祗戒精专以接神明緫百官之职各称事宜而为之节文惟圣主所由制定其当非羣臣之所能列今将举大事优游数年使羣臣得人自尽终莫能成惟天子建中和之极兼緫条贯金声而玉振之以顺成天庆垂万世之基上然之

东汉光武建武三十年张纯上奏曰自古受命而帝治世之隆必有封禅以告成功焉乐动声仪曰以雅治之风成於颂有周之盛成康之间郊配封禅皆可见也书曰岁二月东廵狩至于岱宗则封禅之义也臣伏见陛下受中兴之命平海内之乱修复祖宗抚存万姓天下旷然咸蒙更生恩德云行惠泽雨施黎元安宁夷狄慕义诗云受天之祜四方来贺今摄提之岁仓龙甲寅德在东宫宜及嘉时遵唐帝之典继孝武之业以二月东廵狩封于岱宗明中兴勒功勲复祖统报天神禅梁父祀地只传祚子孙万世之基也中元元年帝乃东廵岱宗以纯视御史大夫从并上元封旧仪及刻石文太尉赵憙上奏曰自古帝王每世之隆未尝不封禅陛下圣德洋溢顺天行诛拨乱中兴作民父母修复宗庙救万姓命黎庶赖福海内清平功成治定羣司礼官咸以为宜登封告成为民报德百王所同当仁不让宜登封岱宗正三雍之礼以明灵契望秩羣神以承天心也中元元年上至泰山有司复奏河雒图记表章赤汉九世尤着明者前後凡三十六事与博士李充等议以为殷统未絶黎庶继命高宗久劳犹为中兴武王因父受命之列据三代郊天因孔子甚美其功後世谓之圣王汉统中絶王莽盗位一民莫非其臣尺土靡不其有宗庙不祀十有八年陛下无十室之资奋振於匹夫除残去贼兴复祖宗集就天下海内治平夷狄慕义功德盛於高宗宣王宜封禅为百姓祈福请亲定刻石纪号文太常奏仪制

魏明帝时中护军蒋济奏曰夫帝王大礼廵狩为先昭祖扬祢封禅为首是以自古革命受符未有不蹈梁父登泰山刋无竟之名纪天人之际者也故司马相如谓有文以来七十二君或从所繇於前谨遗蹟於後太史公曰主上有圣明而不宣布有司之过也然则元功懿德不刋山梁之石无以显帝王之功布生民不朽之观也语曰当君而叹尧舜之美譬犹人子对厥所生誉他人之父今大魏振百王之弊乱拯流遁之艰危接千载之衰继百世之废治自武文至于圣躬所以参成天地之道纲维人神之化上天报应嘉瑞显祥以比往古其优衍丰隆无所取喻至於历世迄今未发大礼虽志在扫尽残盗荡涤余秽未遑斯事若尔三苖堀强於江海大舜当废东廵之仪徐夷跳梁於淮泗周成当止岱岳之礼也且昔岁破吴虏於江汉今兹屠蜀贼於陇右其震荡内溃在不复淹就当探其窟穴无累於封禅之事也此仪久废非仓卒所定宜下公卿广纂其礼卜年考时昭告上帝以副天下之望臣待罪军旅不胜大愿冒死以闻诏曰闻济斯言使吾汗出流足自开辟以来封禅者七十余君尔故太史公曰虽有受命之君而功有不洽是以中间旷远者千有余年近数百载其仪阙不可得记吾何德之修敢庶兹乎济岂谓世无管仲以吾有桓公登泰山之志乎吾不敢欺天也济之所言华则华矣非助我者也公卿侍中尚书常侍省之而已勿复有所议亦不须荅诏也

晋武帝平吴混一区宇太康元年九月庚寅尚书令卫瓘左仆射山涛魏舒尚书刘实张华等上奏曰圣德隆茂光被四表诸夏乂清幽荒率从神策庙笇席卷吴越孙皓稽颡六合为家巍巍之功格于天地宜同古典勒封东岳告三府太常为仪制瓘等又奏臣闻肇自生民则有后辟载祀之数莫之能纪立德济世挥扬仁风以登封泰山者七十有四家其諡号可知者十有四焉沈沦寂寞曾无遗声者不可胜记自黄帝以前古传昧略唐虞以来典谟炳着三王代兴体业继袭周道既没秦氏承之至于汉魏而质文未复大晋之德始自重黎实佐颛顼至于夏商世序天地其在于周不失其绪金德将陞世济明圣外平蜀汉海外归心武功之盛实由文德至于陛下受命践阼弘建大业羣生仰流唯独江湖沅湘之表凶桀负固历代不宾神谋独断命将出讨兵威蹔加数旬荡定覊其鲸鲵赦其罪逆云覆雨施八方来同声教所被达于四极虽黄轩之征大禹远略周之奕世何以尚今若夫玄石素文底号前载象以姓表言以事告河图洛书之徵不是过也加以驺虞麟趾衆瑞并臻昔夏殷以丕崇为祥周武以鸟鱼为美咸曰休哉然符瑞之应备物之盛未有若今之富者也宜宣大典礼中岳封泰山禅梁父发德号明至尊享天休笃黎庶勒千载之表播流後之声俾百代之下莫不兴起斯帝王之盛业天人之至望也诏曰今逋宼虽殄外则障塞有警内则民黎未康此盛德之事所未议也瓘等又奏今东渐于海西被流沙大漠之隂日南北户莫不通属茫茫禹迹今实过之则天人之道已周巍巍之功已着宜有事梁父修礼地只登封泰山致诚上帝以答人神之愿乞如前奏诏曰今隂阳未和政刑未当百姓未得其所岂可以勒功告成邪瓘又奏臣闻处帝王之位者必有历运之期天命之应济生民之大功者必有盛德之容告成之典无不可诬有不可让自古道也而明诏谦冲屡辞其礼虽盛德攸在推而未居夫三公职典天地实掌民物国之大事取议於此汉氏封禅非是官也不在其事臣等前奏盖陈祖考之功天命又应陛下之德合同四海述古考今宜循此礼至於克定盛月须五府上议然後奏闻请写诏及奏如前下议诏曰虽荡清江表皆临事者之劳何足以告成方望羣后思隆大化以宁区夏百姓获乂与之休息斯朕日夜之望无所复下诸府矣勿复为烦瓘等又奏臣闻唐虞三代济世弘功之君莫不仰荅天心俯协民志登介丘履梁父未有辞焉者盖不可让也今陛下勲高百王德无与二茂绩宏规巍巍之业固非臣等所能究论而圣旨劳谦屡自抑损时至弗应推美不居阙皇代之上仪塞神祗之欵望使大晋之典谟不同风於三五臣等诚不敢奉诏请如前奏施行诏曰方当共弘治道以康庶绩且俟他年无复纷纭也

宋孝武帝大明元年十一月戊申太宰江夏王义恭上表曰惟皇天崇称大道始行揖让迄于有晋虽聿修前绪而蹟沦言废蔑记於竹帛者焉可单书绍乾维建徽号流风声被丝管自无怀以来可传而不朽者七十有四君罔仁厚而道灭鲜义浇而德宣锺律之先旷世绵絶难得而闻丘索着明者尚有遗炳故易称先天弗违後天奉时盖陶唐姚姒商姬之主莫不由斯道也是以风化大洽光熙于後炎汉二帝亦踵曩则因百姓之心听舆人之颂龙驾帝服镂玉梁甫昌言明称告成上灵况大宋表祥唐虞受终素德山龙啓符金玉显瑞异采腾於轸墟紫烟蔼於邦甸锡冕兆九五之徵文豹赴天历之会诚二祖之幽庆圣后之冥休道冠轩尧惠深亭毒而犹执冲约未言封禅之事四海窃以恧焉臣闻惟皇配极惟帝祀天故能上稽乾式照临黔首协和穷昊膺兹多福高祖武皇帝明并日月光振八区拯已溺之晋济横流之世拨乱宁民应天受命鸿徽洽于海表威棱震乎沙外太祖文皇帝体圣履仁述业兴礼正乐颂作象历明远通於神只玄泽被乎上下仁孝命世叡武英挺遭运屯否三才湮灭廼龙飞五洲凤翔九江身先八百之期断出人鬼之表庆烟应高牙之建风耀符发迹之辰亲翦凶逆躬清昏天地革始夫妇更造岂与彼承业继绪拓复禹迹车一其轨书罔异文者同年而议哉今龙麟已至凤皇已仪北李已实灵茅已茂雕气降雰於宫榭珍露呈味於禁林嘉禾积穗於殿甍连理合?於园籞皆耀质离宫植根兰囿至夫霜毫玄文素翮頳羽泉河山岳之瑞草木金石之祥方畿憬涂之谒抗驿絶祖之奏彪炳杂沓粤不可胜言太平之应兹焉富矣宜其从天人之诚遵先王之则备万乘整法驾修封泰山瘗玉岱趾延乔松於东序诏韩岐於西厢麾天阍使啓关谒紫宫朝太乙奏钧天咏云门赞扬幽奥超声前古岂不盛哉伏愿时命宗伯具兹典度诏曰太宰表如此昔之盛王永保鸿名常为称首由斯道矣朕遭家多难入纂絶孝德薄勲浅鉴寐崩愧顷麟凤表祯茅禾兼瑞虽符祥显见恧乎犹深庶仰述失志拓清中?礼只谒神朕将试哉

四年四月辛亥有司奏曰臣闻崇号建极必观俗以树教正位居体必采世以立言是以重代列圣咸由厥道玄勲上烈融章未分鸿光委绪歇而罔藏若其显諡腾轨则系缀声采徵略闻听爰洎姬汉风流尚存遗芬余荣绵映纪纬虽年絶世祀代革精华可得腾金彩奏玉润镂迹以燻今镌德以丽远而四望埋禋歌之礼日观弛修封之容岂非神明之业难崇功基之迹易泯自兹以降讫于季末莫不欲英弘徽位详固洪声岂徒深默修文渊幽驭世而已谅以縢非虚奏书匪妄埋击雨恕神淳廕复树安得紫坛肃祗竹宫载竚散火投郊流星奔座宝纬初基厌灵命历德振弛维功济沦象玄浸纷流华液幽润规存永驭思详树远太祖文皇帝以啓遘泰运景望震凝采乐调风集礼宣度祖宗相映轨迹重晖圣上韫籙蕃河竚翔衡汉金波掩照华耀停明运动时来跃飞风举澄氛海岱开景中区歇神还灵颓天重耀储正凝位於兼明衮岳蕃华於元列故以祥映昌基系发篆素重以班朝待典饰令详仪纂综沦芜搜腾委逸奏玉郊宫禋珪玄畤景集天庙脉壤祥农节至昕阳川丘夙礼纲维廵□表绥中甸史流其咏民挹其风於是涵迹视隂振声威响历代之渠沈【缺】望内安侯之长贤王入侍殊生诡气奉俗还乡羽族卉仪怀音革状边帛絶书爟光弛烛天岱发灵宗河开宝崇丘沦鼎振采泗渊云皇王岳摛藻【缺】汉并角即音栖翔禁籞衮甲霜咮?舞川肆荣泉流镜後昭河源故以波沸外关云蒸内泽若其雪趾青毳玄文朱彩日月郊甸择木弄音重以荣露腾轩萧云掩阁镐頴孶萌移华渊禁山舆竚衡云鹣竦翼海鲽泳流江茅吐?校书之列仰笔以饰辞济代之蕃献邑以待礼岂非神勰气昌物瑞云照蒱轩龟轸【缺】泉淳芳太宰江夏王臣义恭咀道遵英拪奇丽古该润图史施详閟载表以功懋往初德耀炎昊升文中岱登牒天关耀冠荣名摛振声号而道谦称首礼以虚挹将使玄只缺观幽瑞乖期梁甫无盛德之容介丘靡升闻之响加穷泉之野献八代之驷交木之乡奠絶金之楛肃灵重表珍符兼贶伏惟陛下谟详渊载衍属休章依徵圣灵润色声业诹辰稽古肃齐警列儒僚展采礼官相仪悬蕤动音洪锺竦节阳路整卫正途清禁於是绩环佩端玉藻鸣凤竚律腾驾流文间彩比象之容昭明纪数之服徽焯天阵容藻神行翠盖怀隂羽华列照乃诏联事掌祭宾容赞仪金支宿县镛石润响命五神以相列开九关以集灵警卫兵而开云先雨只以洒路霞凝生阙烟起成宫台冠丹光坛浮素霭尔乃临中坛备盛礼天降祥锡夀固皇根谷动神音山传称响然後辨年问老陈诗观俗归荐告神奉遗清庙光美之盛彰乎万古渊祥之烈溢乎无穷岂不盛欤臣等生接昌辰肃懋明世束教管闻未足言道且章志湮微代往沦絶拘采遗文辩明训诰

梁武帝天监八年时有请封会稽禅国山者帝命诸儒草封禅仪欲行之着作佐郎许懋建议曰舜柴岱宗是为廵狩而郑引孝经钩命决云封于泰山考绩柴燎禅乎梁父刻石纪号此纬书之曲说非正经之通议也如管夷吾所说七十二君燧人之前世质民淳安得泥金检玉结绳而治安得镌文告成妄亦甚矣若圣主不须封禅若凡主不应封禅秦始皇尝封泰山孙皓尝封国山皆由主好名於上而臣阿旨於下非盛德之事不足为法也上嘉纳之

北齐文宣帝天保五年正月制诏问外中纪号秀州长史樊孝谦对曰臣闻廵岳之礼勒在虞书省方之义着於易象往帝前王匪唯一姓封金刋玉亿有余人仲尼之观梁甫不能尽识夷吾之对齐桓所存未几然盛德之事必待太平苟非其人更贻灵谴秦皇无道致雨风之灾汉武奢淫有奉车之害及文叔受命炎精更辉四海安流天下辑睦劒赐骑士马驾鼓车乃用张纯之文始从伯阳之说至於魏晋虽各有君量德而处莫能拟议蒋济上言於前徒秽纸墨袁准发论於後终未施行世历三朝年将十祀啓圣之期兹为昌会然自水德不竸函谷封涂天马息歌苞茅絶贡我太祖收宝鸡之瑞握凤皇之书体一德以匡朝屈三分而事主荡此妖寇易如沃雪但文既受命武乃行诛虽太白出高中国宜战置之度外望其迁善伏惟陛下以神武之姿天然之略马多冀北将异山西凉风至白露下北上太行东临碣石方欲吞巴蜀而扫崤函苑长洲而池江汉复恐迎风从火芝艾共焚按此六军未申九伐夫周发牙璋汉驰竹使义在济民非闻好战至如投鼠忌器之说盖是常谈文德怀远之言岂识权道今三台令子六郡良家蓄鋭须时裹粮待诏未若龙驾虎服先收陇右之民电转雷惊因取荆南之地昔秦举长平金精食昴楚攻钜鹿枉矢霄流况我威灵能无协讃但使彼之百姓一覩六军似见周王若逢司隶然後除其苛令与其约法振旅而还止戈为武标金南海勒石东山纪天地之奇功被风声於千载若令马儿不死子阳尚在便欲案明堂之图草射牛之礼比德论功多慙往列升中告禅臣用有疑

唐太宗贞观初羣臣表请封禅上曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅後世岂以文帝不及始皇邪且事天扫地而祭何必登泰山之巅封数尺之土然後可以展其诚敬乎

太宗谓房玄龄等曰封禅是帝王盛事此表请者不絶公等以为何如魏徵对曰帝王在德不在封禅自丧乱已来近泰山州县雕残最甚若车驾既行不能全无使役此便是因封禅而劳役百姓太宗曰封禅之事不自取功绩归之於天譬如玄龄等功臣虽有益於国能自谦让归之於朕岂似不言而欲自取今向泰山功归於天有似於此然朕意常以嵩高既是中岳何谢泰山公等评议

六年匈奴克平远夷入贡符瑞日至年谷频登岳牧等屡请封禅羣臣又称述功德以为时不可失今日行之臣等犹谓其晩惟魏徵以为不可帝曰朕欲得卿直言之勿有所隐朕功不高耶曰功高矣德未厚耶曰德厚矣华夏未理耶曰理矣远夷不慕义耶曰慕义矣嘉瑞不至耶曰至矣年谷不登耶曰登矣然则何为不可徵对曰陛下功高矣人未怀惠德厚矣泽未滂流华夏安矣未足以供事远夷慕矣无以供其求符瑞虽臻而罻罗犹密积岁丰稔而仓廪尚虚此臣所以窃为未可臣未能远譬且借近喻於人今有人十年长患疼痛不能任持疗理且愈皮骨仅存便欲负米一石日行百里必不可得隋氏之乱非只十年陛下为之良医除其疾苦虽已乂安未尽充实告成天地臣窃有疑且陛下东封万国咸萃要荒之外莫不奔驰今自伊洛之东暨乎海岱藋莽巨泽茫茫千里人烟断絶鸡犬不闻道路萧条进退艰阻宁可引彼戎狄示以虚弱竭财以赏未厌远人之望加年给复不偿百姓之劳或遇水旱之灾风雨之变庸夫邪议悔不可追岂独臣之诚恳亦有舆人之论帝称善於是乃止

太宗已平突厥年谷屡丰羣臣请封泰山太宗初颇非之已而遣中书侍郎杜正伦行泰山上七十二君坛迹以是岁两河大水而止其後羣臣言封禅者多乃命秘书少监顔师古谏议大夫朱子奢等集当时名儒博士杂议不能决於是左仆射房玄龄特进魏徵中书令杨师道博采衆议奏上之其议曰为坛於泰山下祀昊天上帝坛之广十二丈高丈二尺玉牒长一尺三寸广厚五寸玉检如之厚减三寸其印齿如玺纒以金绳五周玉策四皆长一尺三寸广寸五分厚五分每策皆五简联以金昊天上帝配以太祖皇地只配以高祖已祀而归格于庙盛以金匮匮高六寸广足容之制如表函纒以金绳封以金泥印以受命之玺而玉牒藏于山上以方石三枚为再累纒以金绳封以石泥印以受命之玺其山上之圆坛土以五色高九尺广五丈四面为一阶天子升自南阶而封玉牒已封而加以土筑为封高一丈二尺广二丈其禅社首亦如之其石检封以受命玺而玉检别制玺方一寸二分文如受命玺以石距非经不用又为告至坛方八十一尺高三尺四出陛以燔柴告至望秩羣神遂着于礼

高宗将封嵩山诏诸儒议射牲事太常博士裴守真奏古者郊祀天地天子自射牲汉武帝封泰山令侍中儒者射之帝不亲也今按礼前明十五刻宰人鸾刀割牲质明行事毛血已具天子至奠玉酌献而已今若前祀一日射牲则早於事及日则晩不逮事汉又天子不亲古今异宜恐不可行是时破阵庆善二乐舞入帝常立以视须乐阕乃坐守真并言二舞诚祖宗盛德然古无天子立观者化育诒庇孰非厥功不应鼓舞别申严奉诏可

玄宗开元中将封禅诏有司讲求典仪旧制盥手洗爵皆侍中主之诏祀天神太祝主之四门助教施敬本上言曰周制大宗伯郁人下士二掌祼事汉无郁人用近臣汉世侍中微甚籍孺闳孺等幸臣为之後汉邵阖自侍中迁步兵校尉秩千石其职省起居执虎子盖?臣也今侍中位宰相非郁人比祝者荐主人意於神非贱职也古二君相见卿为上傧况天人之际哉周太祝下大夫二上士四下大夫今郎中太常丞之比上士员外郎博士之比汉太祝令秩六百石今太祝乃下士以下士接天以大臣奉天子轻重不伦非礼也旧制谒者引太尉升坛谒者位下升坛礼重汉尚书御史属有谒者仆射一秩六百石铜印青绶谒者三十五以郎中满岁称给事中未满岁称谒者光禄勲属有谒者掌宾赞员七十秩比六百石则古谒者名秩差异等今谒者班微循空名忘实事非所以事天也帝诏中书令张说引敬本熟悉其议

十三年十一月封泰山上备法驾至山足御马登山与宰相及祠官俱登问礼部侍郎贺知章曰前代玉牒之文何故秘之对曰或密求神仙故不欲人见上曰故为苍生祈福耳乃出玉牒宣示羣臣

宋太祖时孙堪上书曰圣宋受天眷命皇帝保绥万邦治定德隆迩治远同由是圣时耆艾及公卿臣庶佥与拜章稽颡伸道封禅而皇帝过谦厚损罔廸俞允诏闻率土而神人胥慊草莽贱臣堪谨俯酌庶恳上稽古训昧死作封禅书一篇虽不足以敷衍洪烈啓廸盛猷庶发挥下诚赞扬能事臣之志也其文曰邈乎天地权舆絪緼混茫分苍判黄品物用章於是庶类之宗胶轕旁充嗜欲之氓布濩交争充不已必荒争不息必伤荒则愆伏作而颢气亡伤则狂暴煽而生类殃惟天地也能品物之生罔克异类之底宁能黔庶之昌罔克彛伦之自章越乃历选列辟辅其宏纲易曰后以财成天地之道辅相天地之宜裁成之猷罔爽然後命无忝也辅相之范克笃然後功聿成也丕命元功允着既从於是有登封以助高焉有封禅以报厚焉稽厥靡他所以告骏命也所以告懋功也所以鉴後嗣也所以答灵祉也苟非至德庬鸿淳化沕潏同符天休合节地宜奚拟议之敢乎惟皇上帝厥灵孔烁匪谆谆其令而晰晰其符故当命者储嘉瑞违心者极妖灾肇自生民君宇内以敷治者虽皇王殊厥諡远迩异厥轸稽所以克荷景命允简帝心者罔不曰仁义礼乐而已是以二帝之懿三王之辉虽禅代有殊质文相贸罔不恢淳仁以怀物廓正义以干邦贯大礼以条上下之宜盈至乐以结士民之爱然後风声踵武获参两仪逖违心之妖萃当命之瑞姬周既逝又駮古昔握图啓极者鲜不峻惨酷以绳衆渎威武以慴远奋烦谲以立宪任巧鋭以周行故仁义之休礼乐之淑稍芽於两汉骤委於魏晋凋落於齐梁枯槁於周隋暂斸於巨唐寻剥於五代其末醇而复也如是然犹有乘小康而展盛礼据浅惠而冒洪威相如颂於前班固赞於後呼寿之徵庆于世宗宫阙之祉燿于光武稽其所以克勤济衆阐宪轨物垂诸圣世胡其相万欤大宋之道昭晰前古盛德宏功春熙日融始则伸九伐平多垒建王业也後则缉庶政谐万邦举彞伦也是故黄钺初指则犷者革慝者沈篚厥所以昭武王也洪恩渐被则尫斯起昧斯辉惟天所以穆唐尧也洎皇帝诞缵丕图继陟元后雨露之所丰濡日月之所委烛靡不偃息休光弥纶至泽晔晔煌煌虽幽必彰汪汪洋洋无远弗滂犹复惧古典之未敷叔弊之未祛由是训罚戮於古刑夷惨酷也偃铩戟於灵台荡武威也笃宪章於简易涤烦谲也起俊乂於乡遂剗巧伪也於是刑清而民和兵偃而道益隆宪简而俗益醇贤进而官益举至则树仁义之根而复植之振礼乐之绪而再畅之俾九有之黎餍饫乎淳仁之濡栖迟于正义之纪条畅乎大礼之绪郁穆乎正乐之统至若臮瞷辩给之俗裸袒文身之羣虽古昔之所不臣舟车之所罕通相与稽首阙庭执贽请吏故大化流也泛滥乎郊甸汗漫乎要荒涤荡乎四海浮沈乎覆载遐考在昔舜之尧禹之舜相袭也汤之禹文之汤未百世也前宪赫曦易驯也余德渺漭易沿也遗氓敦惠易绥也然而流殛之罚劳於舜拜言之屈勤於禹昧爽之坐役於汤日昃之思瘁於文然後舜啓无为之治禹成无间之誉汤阐来苏之望武致尽美之声曷若圣宋宅千古之下风提千古之弛纲使淳源清流解纽复继化一变而仁义醇道一反而礼乐同乃伻帝之淳王之方民乎翺翔前之惨往之顽民乎逖迁由是上帝时谌祥符屡彰既而乾之精坤之形相与络绎八区荐珍郊灵故在上则星纬储休庆云覃辉甘露荣光雾散雨霏在下则灵芝林峙醴泉波委羽毛鳞介更诞厥美咸瑞牒之所阙标前史之所罕闻炳烁简编卓出古议则陟岱宗之崇高展勒成之皇仪时乎时乎斯厥时乎而皇帝茂谦德之遐芳损盛业之景炎稽于衆诚未之果行徵诸册牍非谟明之所存者也古语曰修德以锡符奉符以行事是故绩尠爰举欺之大也德至弗图慢之甚也圣王罔从欺而动靡甘慢而守宜乎抑厚壤之琐节奉皇穹之宠灵蒇事庶僚详礼宗伯鸣鸾五辂扬斾九旗寅亮遐躅崇配黄轩俾嘉声隆震於万世王猷翕铄於一时其不休哉臣生长蓬茨无位朝廷不宜越次僭履拟议文宪然以惠廸典谟沐浴大赉仰酌远古参伦圣世知有未侔焉是敢首陈列辟受命之猷次叙二帝三王雍容之盛继道汉晋隋唐因循之治然後知鼓祥风振颓基裁成辅相非睿圣畴能焕发阐扬格斯文之昭着乎恭以颂声之闻本诸木铎先民遗范询于蒭荛则韦褐之间有其志者谅可伸也故敢奋扶愚忠述赞典符然後蹈舞遐方俯伏俟罪惟圣人不以人废言臣之恳也

历代名臣奏议卷二百九十四








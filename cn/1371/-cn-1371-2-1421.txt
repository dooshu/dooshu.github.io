湖上

今朝雨初晴，湖上好天色；落梅纷可藉，桑柳亦已拆。



老夫病良已，并水散轻策。



冉冉春物新，忽忽衰发白。



四方岂不乐，嬾惰畏远客。



惟当勤买酒，东城复南陌。

湖上

寒食初过谷雨前，轻衫短帽影翩翩。



独辕碾破新堤路，双耜犁残古庙壖。



万事不禁刘毅掷，诸人谁著祖生鞭？



市垆处处夸新酿，且就花阴一醉眠。



湖上

三伏无多暑渐微，登临清晓试缣衣。



风高病木初凋叶，潦退流萍尚半扉。



白首重来空感昔，清尊相属欲忘归。



犹怜不负湖山处，好在平生旧钓矶。

湖上

飘然世外更何求，终日桥边弄钓舟。



回视老身犹长物，纵无炊米莫闲愁。



烟生墟落垂垂晚，雁下陂湖处处秋。



欲觅高人竟安在，又闻长笛起沧州。



湖上

石帆山下旧苔矶，回首平生念念非。

秋早明河低接地，夜深白露冷侵衣。

风生古戍茄争发，月过横塘鹊独飞。



却看宦途倾夺地，怳然败将脱重围。



湖上

纶巾羽扇影翩翩，湖上彷徉莫计年。



桃李已忘畴昔分，禽鱼犹结後来缘。



山前虚市初多笋，江外人家不禁烟。



莫恨幽情无与共，一双白鹭导吾前。


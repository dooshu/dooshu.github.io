63　畢炕拒安録山城陷覆家　畢炕未書於忠義傳　廣平死節而子不荷其澤


畢炕，天寶末爲廣平太守，拒安禄山，城陷，覆其家。唐史附于其父構傳，舊唐書構傳并不附見炕名。蓋取韓文公所撰畢坰誌。然炕之名不書於忠義傳，故文公謂「廣平死節，而子不荷其澤」。愚謂廣平之節如此，河北二十四郡，不止一顔平原也，通鑑亦不書其事。

【元圻案】昌黎畢君墓誌曰：「畢氏出東平，國朝有爲許州刺史者曰憬。憬之子構，累官至吏部尚書，是爲景公。景公生炕，爲廣平太守，抗安禄山，城陷，覆其宗，贈户部尚書。尚書生坰。家破時，坰生始四歲，與其弟增以俱小漏名籍，得不誅。坰歷尉臨涣、安邑、王屋，卒。銘曰：廣平死節，而子不荷其澤；王屋謹廉，而神不福其謙。」〇顔真卿傳：「禄山反，河朔盡陷，獨平原城守。玄宗始聞亂，歎曰：『河北二十四郡，無一忠臣耶？』」〇此條楊升庵集全襲其説。






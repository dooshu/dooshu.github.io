131　鶴山詩本於玉汝金吾對　只期玉女是用諫　肯爲金夫不有躬　諸籍載玉汝金吾事


鶴山詩：「只期玉女是用諫，肯爲金夫不有躬。」本於「玉汝」、「金吾」之對。

【何云】惡對。

【元圻案】魏鶴山李微之心傳聞其弟貫之道傳西歸以詩迓之劉左史光祖和韻屬余同賦第二首云：「只期玉女是用諫，肯爲金夫不有躬。想見江西兩膚使，天涯顦顇鬢成翁。」自注云：「併謂真景元也。」〇朱翌猗覺寮雜記曰：「世傳『不逢韓玉汝』，有應聲對曰：『可怕李金吾。』唐有孫玉汝，則玉汝爲名字不始於韓。」〇容齋隨筆：「韓莊敏公縝，字玉汝。按唐登科記，會昌四年及第進士有孫玉汝。李景讓傳『劾罷御史孫玉汝』，蓋其人也。」全唐文載孫玉汝金機賦一篇。〇漢書百官公卿表：「中尉，秦官。武帝太初元年更名執金吾〔一〕。」師古注：「金吾，鳥名，主辟不祥。」〇苕溪漁隱叢話：「東坡云：韓縝爲秦州，酷暴少恩，以賊殺不辜去官。秦人語云：『寧逢乳虎，莫逢韓玉汝。』孫臨善滑稽，尤善對，或曰：『不逢韓玉汝，當以何對？』臨應聲曰：『可怕李金吾。』天下以爲口實。『可怕李金吾』，乃杜子美詩也。」〇杜詩：「醉歸應犯夜，可怕李金吾。」

〔一〕「元年」，原作「三年」，據中華本漢書卷一九上百官公卿表上改。






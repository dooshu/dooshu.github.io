73　丹書敬義之訓　孟子以集義爲本　程子以居敬爲先


丹書敬義之訓，夫子於坤六二文言發之。孟子以「集義」爲本，程子以「居敬」爲先。案：此二句亦南軒答李季修語〔一〕。張宣公答游誠之書〔二〕謂：「工夫並進，相須而相成也。」

【元圻案】大戴禮武王踐阼篇太公道丹書之言曰：「敬勝怠者吉，怠勝敬者滅；義勝欲者從，欲勝義者凶。」〇朱子答黄曰：「敬而無義，則做出事來便錯了。只義而無敬，則無本何以爲義？」〇龜山語録曰：「敬與義本無二，所主者敬，而義則自此出焉，故有内外之辨。其實義亦敬也。故孟子之言義，曰『行吾敬』而已。」觀此，則孟子、程子非有二意。〇張宣公，名栻，字敬夫，學者稱南軒先生，謚曰宣。

〔一〕「李季修」，原作「李敬修」，按張栻南軒集有答李季修之文，無「李敬修」之稱，故改。

〔二〕「游誠之」，原作「李敬修」，據四庫本南軒集卷三二答問答游誠之改。






○陳言輔治奏狀 【 陞賞冒濫】

祖宗朝宮府一体讀此疏猶有周制宦官統于冢宰之意

伏覩　祖訓條章內府各監局等衙門內官、俱有定員、各有職掌、洪武永樂年間、未嘗額外濫設、其太監等官、非歷練老成。縱有聰明才俊。亦不輕授。故事當考近年以來。則不然矣。前者　陛下將內官論年逓降葢矯往年濫陞之弊欲復　祖宗之舊制誠是也臣於病中風聞、近日又陞一起內官、其數頗多、不知是目前逓降者。不知另是一起也。前既以為濫而逓降之今何不以為濫而復陞之。似乎不可。　陛下嗣位之初。人心歸向如古之二帝三王。本朝　太祖太宗復見於今日。莫不稱頌而愛戴之。盖聞　陛下在青宮時。存心正大。不喜聲色。不貴貨利。及登　寶位。又罷貢獻織造。屏去一應珍奇玩好之物。治近習蠹國亂政邪術欺　君罔上之罪。孝宗聖德于此疏略載之迸逐刺麻番僧法王佛子國師。革罷傳奉冗員。追回濫賞莊田蟒衣等項。裁抑奢侈奔競。凡此數事。皆壞名器。損國體。傷民財。臣民所不欲而不能革。非一日矣。　陛下一旦而盡革之。此天下臣民。所以稱頌而愛戴之也。夫何未久而又濫陞內官如此。若復濫賞莊田蟒衣。將見前數事。不數年復如舊矣言甚切直欲天下臣民稱頌而愛戴之如今日。恐不可得。此　天命去就。人心離合之畿也。可不慎與。况今北虜在邊。災異迭見。此正　君臣上下同加修省之時。而　國政如此。其何以服遠人。弭　天變。伏望陛下自令伊始。於出入起居之時。發號施令之際。務要惟精惟一。允執厥中。遠宗堯舜之道。近守　祖宗之法。决不可為巧言所惑。蹈襲前事。上拂　天意。下失人心。而為　社稷憂。臣誠激於中、詞不能婉、無任戰慄隕越之至、


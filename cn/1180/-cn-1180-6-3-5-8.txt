素庵戴公墓志铭


戴氏之先，浙之湖州德清人也。自素庵公客游京师，从先皇帝分封于郢，居郢者三世。及今上皇帝龙飞，而素庵之孙良齐君，用翊戴功，历升锦衣卫指挥佥事。戴氏盖三徙，而其后益显。良齐公虽发家武籍，然好儒学，所交皆当世宿学知名之士，用能绍庥恢业，以大其宗。尝恸素庵公艰难造次，殁四十余年，而未能铭诸幽者，持《状》属余，请修其阙。余乡人也，谊不能辞。

按《状》：公讳景春，号素庵。父讳礼，官两淮盐运司政，除武冈州。生三子，长景晖，仲景旸，公其季也。初，武冈公之官时，独与长子俱，而以仲子与公托诸其友，留京师从学。无何，武冈公卒于官，而长子留楚，不知所之；仲子居京师者亦殁，以是戴氏谱牒世系，及武冈公宦迹官名，俱莫可考。公时甫十二，羁旅寓越，乃弃儒治生，赘于仁和倪氏。成化丁酉，先皇帝将大封诸王，募人充仪卫，公以良家子应募，事先皇帝于西馆。弘治甲寅，从之安陆，以善制香得幸。先皇帝尝亲洒睿翰，书咏茶诗以赐之。正德丙寅，保升总旗管理伍事，方欲大用公，而公以疾乞老，遂徙居七里湾，竟卒。公性沉重寡言，人罕测其喜怒。训子侄，必以孝友礼法；与乡人处，好名检，不为苟容。里中少年有殴母者，公欲与其父直诸有司，置之重典。少年惧，叩头流血请改，公乃许之。而其人亦痛自创艾，卒为善士。为乡里所重如此。幼失父兄，间关南北，备尝艰阻，能以勤俭力业，积微至巨。盖公之殁六年，而上龙飞，入践大位，凡先皇帝旧臣，靡不依日月之末光，或从舆隶取尊官大爵。而公以早逝竟不获遇，至其孙乃显，岂非命哉！然其铄懿渊积，庇于后者远矣。距公生于　　年　　月　日，葬某山之原。铭曰：

龙欲升天云为翼，真人之兴多士集。
先皇藩僚尽英俊，公也桓桓乃其一。
一朝五位升皇极，翊戴诸臣俱显陟。
吁嗟灵兮倏已化，驸翼攀鳞恩世及。
故簪遗履蒙宸忆，赏以世延卉殊锡。
譬彼黍稷公所植，身不及获孙乃食。七里新阡汉江侧，终焉允臧卜云吉，福汝后嗣千万亿。






○竹赋

总群籁以择音，历众材而简质，惟兹竹之珍劲，独怀贞而守一。若洗文浓露，濯影华池，离离嘉实，冉冉纤枝。含夕气而拖翠，照晨旭以舒猗，凌积霜而莫改，因虚心而不亏。上横桂晖，下拂松盖，抗修茎於云表，脱轻花於霞外。千仞未极其高，十围宁伸其大？既绝群以标杰，亦冠丛而称最，连星影而类珠，晚虹挂而犹带。蒙密柔柯，布繁叶，白日朝映，素轮夜接。色净潭深，影沉攒叠。洎乎层阴结，长飚起，清徵奏，鸣弦理。金溢而未倾，玉山俨而犹峙，诋诃六籍，咀嚼三史，穷元熙之根柢，极天地之终始。此乃至人胜集，七子碌碌，则安足齿。故语其用也。则五离十折，丝剖毫分，萦九华於纨扇，结双雉於簟文。乍摇纨[B14A]，时拂湘裙，掩凝铅之艳逸，笼流麝之氤氲。若夫取象制仪，激商流雅，圆徵有素，清亮非假。信凤鸣之可习，实龙吟而可写，乃曲绝而和微，非韵高而调下。岂知分光绮殿，散影华轩，淡霞之远色，沾雨露之馀恩。嘉庭树之蠲忿，桃李之无言，庶岁寒而无易，常耀节於梁园。


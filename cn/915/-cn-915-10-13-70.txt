◇司空河东康简王墓志

夫圣人至德，天道福谦，大哉尧舜，贻庆长远，明两之盛，中阳篡于豢龙，百世之祀，皇家兆于鸣凤，违青丘于海北，应紫盖于江南，帝系王基，重光累叶，高祖之建天柱，列圣之补地维，荡荡乎民无得而名焉者也。王资神昴纬，托曜房灵，体斯孝烈，不由师保，月生之对，曾何用于拟议，日近之言，无阶于等级，封河东王，加侍中，淑貌与金燧相宜，清颜与玉壶同照，授使持节、南徐州刺史，武羌旅拒，亭障迁移，沙草非长广之东，湖莱近荆门之北，王常讥庾翼，使白面之非才，深慕曹彰，叹黄须之为可，火精不退，奚应善言，水蛭难消，徒持阴德，薨于沙镇，时年十有七，追赠司空，加鼓吹班剑，谥曰康简王，洛北占坟，河南除道，葭悲烟殿之声，剑动丰城之气，岂惟晋皇宠悼，重琅邪之赠官，魏后高文，制苍舒之哀诛。（《艺文类聚》四十三）


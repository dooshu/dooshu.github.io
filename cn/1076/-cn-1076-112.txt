卷一百十二

<史部,诏令奏议类,奏议之属,历代名臣奏议>

钦定四库全书

历代名臣奏议卷一百十二

明　杨士奇等　撰

田制

後魏文成帝时民困饥流散豪右多有占夺主客给事中李安世上疏曰臣闻量地画野经国大式邑地相参致治之本井税之兴其来日久田菜之数制之以限盖欲使土不旷功民罔游力雄擅之家不独膏腴之美单陋之夫亦有顷亩之分所以恤彼贫微抑兹贪欲同富约之不均一齐民於编户窃见州郡之民或因年俭流移弃卖田宅漂居异乡事涉数世三长既立始返旧墟庐井荒毁桑榆改植事已历远易生假冒强宗豪族肆其侵凌远认魏晋之家近引亲旧之验又年载稍久乡老所惑羣证虽多莫可取据各附亲知互有长短两证徒具听者犹疑争讼迁延连纪不判良畴委而不开柔桑枯而不采侥幸之徒兴繁多之狱作欲令家丰岁储人给资用其可得乎愚谓今虽桑井难复宜更均量审其径术令分艺有准力业相称细民获资生之利豪右靡余地之盈则无私之泽乃播均於兆庶如阜如山可有积於比户矣又所争之田宜限年断事久难明悉属今主然後虚妄之民絶望於觊觎守分之士永免於凌夺矣帝深纳之

宋太宗时太常博士直史馆陈靖上言曰逃民复业及浮客请佃者委农官勘验以给受田土收附版籍州县未得议其差役其田制为三品以膏沃而无水旱之患者为上品虽沃壤而有水旱之患埆瘠而无水旱之虑者为中品既埆瘠复患於水旱者为下品上田人授百亩中田百五十亩下田二百亩并五年後收其租亦只计百亩十收其三一家有三丁者请加受田如丁数五丁者从三丁之制七丁者给五丁十丁给七丁至二十三十丁者以十丁为限若寛乡田多即委农官裁度以赋之其室庐蔬韭及梨枣榆柳种艺之地每户十丁者给百五十亩七丁者百亩五丁者七十亩三丁者五十亩不及三丁者三十亩除桑功五年後计其租余悉蠲其课太宗从之

哲宗时毕仲游上奏曰有人则有田有田则有分田有瘠薄人有衆寡以人耕田相其瘠薄衆寡而分之谓之分分定而以名自占之谓之名田无甚难行者而至今不行则其制未均而恤之太甚故也盖周井田之法一夫一妇受田百亩余夫二十五亩以至工商士人受田亦各有等而又分之不易一易再易之差以一夫一妇而受百亩无主客之别比今二百亩矣以不易一易再易之相掩而又有余夫则比今三百亩矣什一而征无他赋敛而又岁用其力不过三日则比今四百亩矣而何武之制自诸侯王及於吏民皆无过三十顷以一诸侯王而财七八农夫此所谓制未均者也名田之议起於董仲舒申於何武师丹至晋泰始限王公之田以品为差而均田之制起於後魏至唐开元亦尝立法而卒皆不行夫名田之不行非下之人不行乃上之人不行也非贱者而不行乃贵者而不行也在上而贵者戴高位食厚禄官其子孙而赏赐狎至虽田制未均犹当行也而何师之议则革於丁传董贤晋魏有存则名存而实去此则所谓恤之太甚者也今将议占田之数酌复除之法则周官之书汉魏隋唐之制有可行者有不可行者董仲舒以秦变井田民得买卖富者连阡陌贫者无置锥之地宜少近古限民名田以赡不足塞兼并之路其说虽正而不闻其制度何武之制太狭今日之制太无限宜约周官授田之数与唐世业口分之法参其多少而用之士大夫则因其品秩之高下与其族类之衆寡无使贵者有余而贫者不足要之仰足以事父母俯足以畜妻子旁可以及兄弟朋友而不为兼并则善矣昔周官小司徒辨征役之施舍卿大夫国中贵者贤者能者服公事者老者疾者皆舍征秦民耕织致粟帛多与汉之孝弟力田皆复其身而丞相之子返与戍边为践更卒则今日之复除亦可因而为法九品者复其身亡品者复其子孙五品以上乃复其家而戍边之制可易以助今齐民之役虽丞相子必使出泉以助之则下贫之室不困於重烦而在上贵者亦不纯於侥幸然田制之未均可以均也非今日之患也廹於富家大室而恤之甚者则自汉已来未有以处之今日之患也夫事稽之於古而不合验之於今而未见其利害测之於人情未得其中若是者诚难行也今占田之数复除之法稽之於古无不合验之於今已见其利害测之於人情得其中加之无丁传董贤之用事而今日之议过於何武师丹则无以富家大室为难而行之天下幸甚徽宗时李复上限田劄子曰臣窃见兼并强侈使小民不得安於朝廷爱养仁厚之政者无甚於今日盖小民无知非惟但见目前小利又多不给豪猾高赀多张术以网罗之率饵其毒良田旧业浸并而尽且如一村昔有数十家为其兼并止有三五家又流而旁侵别村若火始炎势炽未已是平日数十家尽归一家心犹未满又有占田已是中人百余家之产者夫强者鸣锺於堂列鼎於庭役保常民千百其指州县之势随其低昂弱者日浸以削?有不登则有转徙流散之忧此不可不虑也着令虽有限田之法未尝推行其法亦踈而未尽臣愿诏有司重为讲究使之详密别为立法官户百姓各为裁抑不敢侵啮贫弱以广圣朝之仁政

高宗时中书舍人洪遵论限田劄子曰臣恭仰陛下爱民之心至诚恻怛近以臣僚建请行限田之制令臣等看详行下其法本於抑兼并恤编户寛力役可谓尽善然州县猾吏因缘为奸至於墓地蔬圃例皆纽计中下之家惟恐顷亩溢格至有货鬻坟山以避徭役者甚非立法利民之本意而奉行之官不能体国漫弗加省臣愚欲望圣慈命户部行下令品官之家止限见在田产应山林园圃及坟茔地段并行豁除仍乞只以逐县为率许依新制各计顷亩不通一州之数庶几田制稍寛不致重扰天下幸甚

光宗时知漳州朱熹条奏经界状曰臣准尚书省劄子备奉圣旨指挥令臣相度漳州先行经界事闻奏者臣衰晩迂踈无所能似猥蒙圣恩畀以郡绂静惟侥冒常惧无以补报万分今者乃幸遭逢圣朝不忌遐远推行仁政首於二郡以臣适守是邦使得与讨论之列其为庆幸何可胜言臣自早年即为县吏实在泉漳两郡之间中?为农又得备谙田亩之事窃见经界一事最为民间莫大之利其绍兴年中已推行处至今图籍有尚存者则其田税犹可稽考贫富得实诉讼不繁公私之间两得其利独此泉漳汀州不曾推行细民业去产存其苦不胜言而州县坐失常赋日朘月削其势亦将何所底止然而此法之行其利在於官府细民而豪家大姓猾吏奸民皆所不便故向来议臣屡请施行辄为浮言所沮甚者至以汀州盗贼藉口恐胁朝廷殊不知往?汀州累次盗贼正以不曾经界贫民失业更被追扰无所告诉是以轻於从乱其时初未尝有经界之役也以此相持久无定论不唯汀州之民不能得其所欲而泉漳二州亦复并为所累弊日益深民日益困论者惜之今者议臣之请且欲先行泉漳二州而次及於临汀既免一州盗贼过计之忧又有以慰两郡贫民延颈之望诚不可易之良策也臣虽多病精力早衰无以仰副使令然不敢先一身之劳佚而後一州之利病窃独任其必可行也然今已是仲秋向去十月农隙之时只有两月之久若蒙圣慈特许施行则所有合行事件欲乞便令监司州郡一面施行若候得旨方行奏请更俟报可窃恐迟缓不及於事须至条画并此奏闻今具下项一推行经界最急之务在於推择官吏臣昨因本路诸司行下询究尝具已见申陈欲乞朝廷先令监司一员专主其事使择一郡守臣汰其昏缪疲輭力不任事如臣等者而使郡守察其属县令或不能则择於其佐又不能则择於他官一州不足则取於一路见任不足则取於得替待缺之中皆守臣踏逐申差或权领县事或只以措置经界为名使之审思熟虑於其始而委任责成於其终事毕之後量加旌赏果得其人则事克济而民无扰矣伏乞圣照许赐施行

一经界之法打量一事最费功力而纽折筭计之法又人所难晓者本州自闻初降指挥即已差人於邻近州县已行经界去处取会到绍兴年中施行事目及募本州旧来有曾经奉行诸晓筭法之人选择官吏将来可委者日逐讲究聼候指挥但绍兴年中户部行下打量攅筭格式印本多方寻访未见全文窃恐诸州亦未必有欲乞圣慈特诏户部根检誊録点对行事

一图帐之法始於一保大则山川道路小则人户田宅必要东西相连南北相照以至顷亩之阔狭水土之高低亦须当衆共定各得其实其十保合为一都则其图帐但取山水之连接与逐保之大界緫数而已不必更开人户田宅之阔狭高下也其诸都合为一县则其图帐亦如保之於都而已不必更为诸保之别也如此则其图帐之费亦当少减然犹窃虑今日民力困弊又非绍兴年中之比此费虽微亦恐难以陪备若蒙朝廷矜怜三郡之民不忍使之更有烦费则莫若令役户只作草图草帐而官为买纸雇工以造正图正帐专委守倅及所差官会计买纸雇工之费实用若干钱物具申漕宪两司许就本州所管两司上供钱内截拨应副如此则大利可成而民亦不至於甚病矣又据龙岩县尉刘壁申经界之行惟里之正长其役最为烦重疆理畎亩分别土色均摊税赋其在当时动经?役出入阡陌妨废家务固已不胜其劳一有广狭失度肥硗失宜轻重失当则词诉并兴而督责又随至矣然有产则有役适当重难使出心力以应役使亦无可奈何然彼皆乡民安知经界书筭则必召募书人以代此役而书人能书筭必尝为胥史之桀黠者莫不乘时要求高价执役之人急於期限不免随索则酬而又簿书图帐所用纸札亦复不赀执役之人安能胜此劳费窃谓经界之在今日不可不行行之亦不患无成若里正里长书人纸札之费有以处之则可举行若坐视其殚力耗财如曩日恐非仁政之意也臣窃详此意与臣所奏大指略同而所陈利害更为详尽伏乞参照特许施行

一绍兴经界打量既毕随亩均产而其产钱不许过乡此盖以筭数太广难以均敷而防其或有走弄失陷之弊也若使诸乡产钱祖额素来均平则此法善矣若逐乡产钱祖额本来已有轻重即是使人户徒然遭此一番打量攅筭之扰而未足以革其本来轻重不均之弊无乃徒为烦扰而不免有害多利少之叹乎今来推行经界乃是非常之举不可专守常法欲乞特许产钱过乡通县均纽庶几百里之内轻重齐同实为利便伏乞圣照特许施行

一本州民间田有产田有官田有职田有学田有常平租课田名色不一而其所纳税租轻重亦各不同政使坐落分明簿书齐整尚难稽考何况年来产田之税既已不均而诸色之田散漫参错尤难检计奸民猾吏并缘为奸实佃者或申逃阁无田者反遭俵寄至於职田俵寄不足则或拨到诸色官钱以充之如此之类其弊不可徧举今来欲行经界若更存留此等名字则其有无高下仍旧不均而名色猥多不三数年又须生弊为今之计莫若将见在田土打量步亩一槩均产每田一亩随九等高下定计产钱几文而緫合一州诸色租税钱米之数却以产钱为母别定等则一例均敷每产一文纳米若干钱若干【去州县远处逓减令轻】米只一仓受纳钱亦一库交收却以到官之数照元分数分隶若干为省计若干为职田若干为学粮若干为常平逐旋拨入诸色仓库除逐年二税造簿之外每遇辰戍丑未之年逐县更令诸乡各造一簿【今子午卯酉年应办大礼寅申己亥年解发举人惟此四年州县无事】开具本乡所管田数四至步亩等第各注某人管业有典卖则示元系某人管业某年典卖某人见今管业却於後项通结逐一开具某人田若干亩产钱若干使其首尾互相照应又造合县都簿一扇类聚诸簿通结逐户田若干亩产钱若干文其有田业散在诸乡者则并就烟?地分开排緫结并随秋科税簿送州印押下县知佐通行收掌人户遇有交易即将契书及两家砧基照乡县簿对行批凿则版图一定而民业有经矣但或者尚疑如此则本州产田纳税本轻而今当反重官田纳租本重而今当反轻施行之後争竞必多须俟打量了毕灼见多寡实数方可定议其说似亦有理伏乞圣照并与行下俟一面打量了毕别具利害申奏闻次

一本州更有荒废寺院田产颇多目今并无僧行住持田土为人侵占逐年失陷税赋不少将来打量之时无人照对亦恐别生奸弊加以数年将遂不可稽考欲乞特降指挥许令本州出牓召人实封请买不唯一时田业有归民益富实亦免向後官司税赋因循失陷而乂合於韩愈所谓人其人庐其居之遗意诚厚下足民攘斥异教不可失之机会也伏乞圣照特许施行右谨録奏闻伏候勅旨

理宗淳佑六年殿中侍御史兼侍讲谢方叔上言曰豪强兼并之患至今日而极非限民名田有所不可是亦救世道之微权也国朝驻跸钱塘百有二十余年矣外之境土日荒内之生齿日繁权势之家日盛兼并之习日滋百姓日贫经制日坏上下煎廹若有不可为之势所谓富贵操柄者若非人主之所得专识者惧焉夫百万生灵资生养之具皆本於谷粟而谷粟之产皆出於田今百姓膏腴皆归贵势之家租米有及百万石者小民百亩之田频年差充保役官吏诛求百端不得已则献其产於巨室以规免役小民田日减而保役不休大官田日增而保役不及以此弱之肉强之食兼并浸盛民无以遂其生於斯时也可不严立经制以为之防乎去年谏官尝以限田为说朝廷付之悠悠不知今日国用边饷皆仰和籴然权势多田之家和籴不容以加之保役不容以及之敌人睥睨於外盗贼窥伺於内居此之时与其多田厚赀不可长保曷若捐金助国共纾目前在转移而开导之耳乞谕二三大臣摭臣僚论奏而行之使经制以定兼并以塞于以尊朝廷于以裕国计陛下勿牵贵近之言以揺初意大臣勿避仇怨之多而废良策则天下幸甚帝从之

度宗咸淳三年司农卿兼户部侍郎季镛上言曰夫经界尝议修明矣而修明卒不行尝令自实矣而自实卒不竟岂非上之任事者每欲避理财之名下之不乐其成者又每倡为扰民之说故宁坐视邑政之坏而不敢诘猾吏奸民之欺宁忍取下户之苛而不敢受豪家大姓之怨盖经界之法必多差官吏必悉集都保必徧走阡陌必尽量步亩必审定等色必纽折计等奸弊转生久不迄事乃若推排之法不过以县统都以都统保选任才富公平者订田亩税色载之图册使民有定产产有定税税有定籍而已臣守吴门已尝见之施行今闻绍兴亦渐就绪湖南漕臣亦以一路告成窃谓东南诸郡皆奉行惟谨其或田亩未当则令乡局厘正之图册未备则令县局程督之又必郡守察县之稽违监司察郡之怠弛严其号令信其赏罚期之秋冬以竟其事责之年?以课其成如周官日成月要?会以综核之於是诏诸路漕帅施行焉

元世祖时赵天麟上策曰臣闻天时地利养万姓於鸿钧富户贫家皆一人之赤子理无轻重政贵施行臣谨按井田之法六尺为步步百为亩亩百为夫夫三为屋屋三为井井方一里凡九百亩其中为公田八家皆私百亩同养公田公事办然後敢治私事百亩之粪勿夺其时八口之家可以无饥矣五亩之宅树墙下以桑五十者可以衣帛矣井百为成成方十里成百为同同方百里同百为畿畿方千里臣尝计方千里之地提封百万井山川城市等除百分提封之三十六外定六十四万井为私田五万一千二百万亩其井中区除宅居二十亩之余为公田五千二十万亩又乘除粟稻等子粒之多寡每亩?只率一石五斗而计之则私田子粒可得七万六千八百万石公田子粒可得七千六百八十万石其鳏寡孤独无告者须先赈惠焉上下相睦贫富相均此隆周所以旁作穆穆迓衡而孟子所以不惮区区告人也自嬴秦变法之後富者田连阡陌而贫者无置锥之地回思古道邈矣哀哉越至於今迫於豪富官贵而不能复也我圣朝东西南北地境无穷国家用费之资仅足下民愁叹之声未絶且古者方千里之地得公田子粒七千六百八十万石方今能得之乎臣知其断不能也伏见今王公大人之家或占名田近於千顷不耕不稼谓之草场专用牧放孳畜又江南豪家广占农地驱役佃户无爵邑而有封君之贵无印节而有官府之权恣纵妄为靡所不至此而弗治化寔难行又贫家乐?终身苦凶年不免於死亡荆楚之域至有雇妻鬻子者虽土风之常然亦衣食不足之所致也衣食不足由豪富之兼并故也方今之务莫如兴复井田尚恐骤然骚动天下豪富之家宜限田以渐复之伏望陛下一新田制凡宗室王公之家限田几百顷凡无族官民之家限田几十顷凡限外退田者赐其家长以空名告身每田几顷官阶一级不使之居实职也凡限田之外蔽欺田亩者坐以重罪凡限外之田有佃户者就令佃户为主凡未尝垦辟者令无田之民占而辟之且全免第一年租税次年减半第三年依例科徵凡占田不过限凡无田之民不欲占田者听凡以後有卖田者买田亦不可过限也私田既定乃定公田公田之法凡九等一品者二十顷二品者十八顷三品者十五顷四品者十二顷其以下俱以二顷为差至九品但二顷而已庶乎民获恒产官足养亷易曰君子以裒多益寡称物平施此之谓也如是而行之五十年之後井田可以兴复矣

历代名臣奏议卷一百十二








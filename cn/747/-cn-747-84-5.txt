○贬夏侯孜太子少保分司东都诏

河中晋绛磁隰节度使开府仪同三司检校司徒同中书门下平章事河中尹上柱国谯郡开国公食邑二千户夏侯改，早以文词，遂登科第，累更清贯，亦有能名。东阳推抚俗之能，故绛著临人之称。其彼用司风宪，宠领藩条，皆以公才，不辜时选。洎掌於经费，备历重难，居然要会之权，颇得均平之道。录其绩效，擢处钧衡。造膝之时，亦闻其筹画；沃心之际，备见其谋猷。於是念彼边隅，控临巴蜀，藉其才术，再静蛮陬。翻致帑廪空虚，军资窘竭，冤流阖境，寇逼连甍。虽易帅已来，颇移星琯，而无备之后，岁有干戈。昨者徼障初安，疮痍复衅，敷寻事实，果验根由。既乖经济之源，益昧君臣之义。出於物议，非独予怀。是议难处近藩，爰更散秩。可太子少保分司东都。


○对字诂判

〈甲书字诂，所由计功，不及日请，科罪不伏，诉云纸类不同。〉

甲楷法有闻，颇齐刀笔之吏；象形自业，偏在写书之官。不能杀竹惟青，临池尽黑。当年有立，应已盈裾；计日不移，无惭尺牍。今乃字诂是事，日课有违。左氏门庭，虽多笔砚；稚川史籍，不满巾箱。曾莫负於五车，徒见司於双管。以是会意，虽则麾肱；不能中程，何为当理？今之簿诉，将俟片言，欲迟单父之书，须辨洛阳之纸。然则类之大小，犹或可问；刑之出入，於是乎在。

许远

远，杭州盐官人，右相敬宗曾孙。初从军河西，为碛西支度判官，劾贬高要尉。安禄山反，召拜睢阳太守，累加侍御史、本州防御使。贼将尹子奇攻城，远与张巡、姚り固守，城陷被害，赠荆州大都督。


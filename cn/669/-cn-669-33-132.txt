132　和靖詩放翁文出神異經　怪書披月看銅牆　銅牆鬼炊


林和靖詩「怪書披月看銅牆」，放翁文有「銅牆鬼炊」之語，出東方朔神異經。

【閻按】天隨子四明山詩序中有此，誤以爲放翁也〔一〕。

【元圻案】林和靖寄玉梁施道士詩：「子雲遺搆住丹房，天鼓時聞數叩霜。真景截波尋鐵柱，怪書披月看銅牆。」〇唐陸龜蒙甫里集六四明山詩序曰〔二〕：「謝遺塵者，有道之士也。嘗隱於四明之南雷。一旦訪予來，語不及世務，且曰：『吾得於玉泉生〔三〕，知子性誕逸，樂神僊中書，探海岳遺事，以期方外之交，雖銅牆鬼炊，虎獄劍餌，無不窺也。』」〇神異經中荒經：「西南裔外老壽山，以黄銅爲牆。東北有鬼星石室，三百户共一門，石牓題曰『鬼門』。鬼門晝日不開，至暮即有人語，有火，青色。」

〔一〕按陸游渭南文集祭曾原伯大卿文有「銅牆鬼炊」之語，閻氏偶未檢。

〔二〕「陸龜蒙」，原作「陸羽」，按甫里集爲陸龜蒙作，故改。

〔三〕「玉」，原作「王」，據四庫本甫里集卷六四明山詩并序改。






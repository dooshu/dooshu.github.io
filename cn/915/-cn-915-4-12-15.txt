◇归政诏（和平元年正月己亥）

曩者遭家不造，先帝早世。永惟大宗之重，深思嗣续之福，询谋台辅，稽之兆占。既建明哲，克定统业，天人协和，万国咸宁。元服已加，将即委付，而四方盗窃，颇有未静，故假延临政，以须安谧。幸赖股肱御侮之助，残丑消荡，民和年稔，普天率土，遐迩洽同。远览「复子明辟」之义，近慕先姑归授之法，及今令辰，皇帝称制。群公卿士，虔恭尔位，戮力一意，勉同断金。「展也大成」，则所望矣。（《后汉·桓纪》）

曩者遭家不造，大祸荐臻。钦惟宗庙之重，社稷之大，爰立明哲，将即委授。东西南北，丑类未宾，故且总摄，助理万机。今悉讨除，远慕「复子明辟」之义，其及今辰，皇帝称制。（袁宏《后汉纪》二十一）


文集卷一百二十五


书北虏墨


云庵有墨，铭云“阳岩镇造”，云是北虏墨，陆子履奉使得之者。卷七〇





书廷珪墨


昨日有人出墨数寸，仆望见，知其为廷珪也。凡物莫不然，不知者如乌之雌雄，其知之者如乌、鹄也。卷七〇





记夺鲁直墨


黄鲁直学吾书，辄以书名于时，好事者争以精纸妙墨求之。常携古锦囊，满中皆是物也。一日见过，探之，得承晏墨半挺。鲁直甚惜之，曰：“群儿贱家鸡，嗜野鹜。”遂夺之，此墨是也。元祐四年三月四日。卷七〇





书茶墨相反


茶欲其白，常患其黑。墨则反是。然墨磨隔宿则色暗，茶碾过日则香减，颇相似也。茶以新为贵，墨以古为佳，又相反矣。茶可于口，墨可于目。蔡君谟老病不能饮，则烹而玩之。吕行甫好藏墨而不能书，则时磨而小啜之。此又可以发来者之一笑也。卷七〇





记温公论茶墨


司马温公尝曰：“茶与墨政相反。茶欲白，墨欲黑；茶欲重，墨欲轻；茶欲新，墨欲陈。”予曰：“二物之质诚然，然亦有同者。”公曰：“谓何？”予曰：“奇茶妙墨皆香，是其德同也；皆坚，是其操同也。譬如贤人君子，妍丑黔皙之不同，其德操韫藏，实无以异。”公笑以为是。元祐五年十月二十六日，醇老、全翁、元之、敦夫、子瞻同游南屏寺，寺僧谦出奇茗如玉雪。适会三衢蔡熙之子瑫出所造墨，黑如漆。墨欲其黑，茶欲其白，物转颠倒，未知孰是？大众一笑而去。卷七〇





书柳氏试墨


昨日有人点第一纲龙团，香味十倍常茶。如使诸葛鼠须笔、金阑子入手，不似有锋刃，惟有此物似之。元祐八年三月十八日，过柳仲远试墨，书此。此墨云“文公桧鼯臈”，不知其所谓也。卷七〇





书李承晏墨


近时士大夫多造墨，墨工亦尽其技，然皆不逮张李古剂，独二谷乱真，盖亦窃取其形制而已。吴子野出此墨，云是孙准所遗，李承晏真物也。当以色考之，仍以数品比较，乃定真伪耳。绍圣丙子十二月二十一日书。卷七〇





书潘谷墨


卖墨者潘谷，余不识其人，然闻其所为，非市井人也。墨既精妙而价不二，士或不持钱求墨，不计多少与之。此岂徒然者哉！余尝与诗云：“一朝入海寻李白，空看人间画墨仙。”一日，忽取欠墨钱券焚之，饮酒三日，发狂浪走，遂赴井死。人下视之，盖趺坐井中，手尚持数珠也。见张元明，言如此。卷七〇





试东野晖墨


世言蜀中冷金笺最宜为墨，非也，惟此纸难为墨。尝以此纸试墨，惟李廷珪乃黑。此墨，兖人东野晖所制，每枚必十千，信亦非凡墨之比也。卷七〇





书裴言墨


潘谷、郭玉、裴言皆墨工，其精粗次第如此。此裴言墨也，比常墨差胜，云是与曹王制者，当由物料精好故耶？卷七〇





书王君佐所蓄墨


君佐所蓄新罗墨，甚黑而不光，当以潘谷墨和之，乃为佳绝。今时士大夫多贵苏浩然墨。浩然本用高丽煤杂远烟作之，高丽墨若独使，如研土炭耳。卷七〇





书潘衡墨


金华潘衡初来儋耳，起灶作墨，得烟甚丰，而墨不甚精。予教其作远突宽灶，得烟几减半，而墨乃尔。其印文曰“海南松煤东坡法墨”，皆精者也。常当防墨工盗用印，使得墨者疑耳。此墨出灰池中，未五日而色已如此，日久胶定，当不减李廷珪、张遇也。元符二年四月十七日。卷七〇





书海南墨


此墨吾在海南亲作，其墨与廷珪不相下。海南多松，松多故煤富，煤富故有择也。卷七〇





记海南作墨


己卯腊月二十三日，墨灶火大发，几焚屋，救灭，遂罢作墨。得佳墨大小五百丸，入漆者几百丸，足以了一世著书用。仍以遗人，所不知者何人也。余松明一车，仍以照夜。二十八日二鼓，作此纸。卷七〇





书孙叔静常和墨


孙叔静用剑脊墨，极精妙。其文曰“太室常和”。常和，盖少室间道人也，卖墨收其赢，以起三清殿。墨甚坚而黑，近岁善墨，唯朱觐及此耳。觐，九华人。卷七〇





记王晋卿墨


王晋卿造墨，用黄金、丹砂，墨成，价与金等。三衢蔡瑫自烟、煤、胶外，一物不用，特以和剂有法，甚黑而光，殆不减晋卿。胡人谓犀黑暗，象白暗；可以名墨，亦可以名茶。卷七〇





书郑君乘绢纸


仆谪居黄州，郑元舆君乘亦官于黄。一日，以此纸一轴求仆书，云：“有故人孟阳，酷好君书，属予多为求之。”仍出孟君书数纸。其人亦善用笔，落笔洒然，虽仆何以加之！郑君言其意勤甚，殆不可不许。后数日，适会中秋，仆与客饮江亭，醉甚，乃作此数纸。时元丰四年也。明日视之，乃绢也。然古者本谓绢纸，近世失之云。卷七〇





书六合麻纸


成都浣花溪，水清滑胜常，以沤麻楮作笺纸，紧白可爱，数十里外便不堪造，信水之力也。扬州有蜀冈，冈上有大明寺井，知味者以谓与蜀水相似。西至六合，冈尽而水发，合为大溪；溪左右居人亦造纸，与蜀产不甚相远。自十年以来，所产益多，工亦益精。更数十年，当与蜀纸相乱也。卷七〇





书布头笺


川笺取布机余经不受纬者治作之，故名布头笺。此纸冠天下。六合人亦作，终不佳。卷七〇





书海苔纸


昔人以海苔为纸，今无复有；今人以竹为纸，亦古所无有也。付子过。

予自谓此字不恶，然后世观之，必疑其为模本也。卷七〇





书石晋笔仙


石晋之末，汝州有一士，不知姓名，每夜作笔十管付其家。至晓，阖户而出，面街凿壁，贯以竹筒，如引水者。有人置三十钱，则一笔跃出。以势力取之，莫得也。笔尽，则取钱携一壶买酒，吟啸自若，率尝如此。凡三十载，忽去，不知所在。又数十年，复有见之者，颜貌如故，人谓之笔仙。卷七〇





书诸葛笔


宣州诸葛氏笔，擅天下久矣。纵其间不甚佳者，终有家法。如北苑茶、内库酒、教坊乐，虽弊精疲神，欲强学之，而草野气终不可脱。卷七〇





书钱塘程奕笔


近年笔工，不经师匠，妄出新意，择毫虽精，形制诡异，不与人手相谋。独钱塘程奕所制，有三十年先辈意味，使人作字，不知有笔，亦是一快。吾不久行当致数百枝而去，北方无此笔也。卷七〇





记南兔毫


余在北方食獐兔，极美。及来两浙江淮，此物稀少，宜其益珍。每得食，率少味，及微腥，有鱼虾气。聚其皮数十，以易笔于都下。皆云此南兔，不经霜雪，毫漫不可用。乃知此物本不产陂泽间也。卷七〇





记都下熟毫


近日都下笔皆圆熟少锋，虽软美易使，然百字外力辄衰，盖制毫太熟使然也。鬻笔者既利于易败而多售，买笔者亦利其易使。惟诸葛氏独守旧法，此又可喜也。卷七〇





记古人系笔


系笔当用生毫，笔成，饭甑中蒸之，熟一斗饭乃取出，悬水瓮上数月乃可用。此古法也。卷七〇





记欧公论把笔


把笔无定法，要使虚而宽。欧阳文忠公谓余，当使指运而腕不知，此语最妙。方其运也，左右前后却不免欹侧，及其定也，上下如引绳，此之谓笔正。柳诚悬之语良是。卷七〇





书诸葛散卓笔


散卓笔，惟诸葛能之。他人学者，皆得其形似而无其法，反不如常笔。如人学杜甫诗，得其粗俗而已。卷七〇





书杜君懿藏诸葛笔


杜叔元君懿善书，学李建中法。为宣州通判，善待诸葛氏，如遇士人，以故为尽力，常得其善笔。余应举时，君懿以二笔遗余，终试笔不败。其后二十五年，余来黄州，君懿死久矣，而见其子沂，犹蓄其父在宣州所得笔也，良健可用。君懿胶笔法，每一百枝，用水银粉一钱上，皆以沸汤调研如稀糊。乃以研墨胶笔，永不蠹，且润软不燥也。非君懿善藏，亦不能如此持久也。卷七〇





书唐林夫惠诸葛笔


唐林夫以诸葛笔两束寄仆，每束十色，奇妙之极。非林夫善书，莫能得此笔。林夫又求仆行草，故为作此数纸。元丰六年十月十五日，醉中题。卷七〇





书黄鲁直惠郎奇笔


仆应举时，常用郎奇笔。近岁不复有，不知奇之存亡。今日忽于鲁直处得之，鲁直云：“奇中风十许年，近忽无恙。此笔不当供答义人，当与作赋人用也。”卷七〇





书鲁直所藏徐偃笔


鲁直出众工笔，使仆历试之。笔锋如着盐曲蟮，诘曲纸上。鲁直云：“此徐偃笔也。有筋无骨，真可谓名不虚得。”卷七〇





书吴说笔


笔若适士大夫意，则工书人不能用。若便于工书者，则虽士大夫亦罕售矣。屠龙不如履狶，岂独笔哉！君谟所谓艺益工而人益困，非虚语也。吴政已亡，其子说，颇得家法。卷七〇





试吴说笔


前史谓徐浩书锋藏画中，力出字外。杜子美云：“书贵瘦硬方通神。”若用今时笔工虚锋涨墨，则人人皆作肥皮馒头矣。用吴说笔，作此数字，颇适人意。卷七〇





书岭南笔


绍圣三年五月二十七日，过水西，见卖笔者，形制粗似笔，以二十钱易两枝。墨水相浮，纷然欲散，信岭南无笔也。卷七〇





书孙叔静诸葛笔


久在海外，旧所赍笔皆腐败，至用鸡毛笔。拒手狞劣，如魏元忠所谓“骑穷相驴脚摇”者。今日忽于孙叔静处用诸葛笔，惊叹此笔乃尔蕴藉耶！卷七〇





书赠孙叔静


今日于叔静家饮官法酒，烹团茶，烧衙香，用诸葛笔，皆北归喜事。卷七〇





书王定国赠吴说帖


定国帖附

去国八年，归见中原士大夫，皆用散毫作无骨字。买笔于市，皆散软一律，惟广陵吴说独守旧法。王定国谓往还中无耐久者。吴说笔工而独耐久，吾甚嘉之。建中靖国元年五月二十日，东坡居士书。卷七〇





书凤咮砚


建州北菀凤凰山，山如飞凤下舞之状。山下有石，声如铜铁，作砚至美，如有肤筠然，此殆玉德也。疑其太滑，然至益墨。熙宁五年，国子博士王颐始知以为砚，而求名于余。余名之曰“凤咮”，且又戏铭其底云：“坐令龙尾羞牛后。”歙人甚病此言。余尝使人求砚于歙，歙人云：“何不只使凤咮石？”卒不得善砚。乃知名者物之累，争媢之所从出也。或曰：“石不知，恶争媢也？”余曰：“既不知恶争媢，则亦不知好美名矣。”卷七〇





书砚　一


砚之发墨者必费笔，不费笔则退墨。二德难兼，非独砚也。大字难结密，小字常局促；真书患不放，草书苦无法；茶苦患不美，酒美患不辣。万事无不然，可一大笑也。卷七〇





书砚　二


赠段玙

砚之美，止于滑而发墨，其他皆余事也。然此两者常相害，滑者辄褪墨。余作孔毅夫砚铭云：“涩不留笔，滑不拒墨。”毅夫甚以为名言。卷七〇





书吕道人砚


泽州吕道人沉泥砚，多作投壶样。其首有吕字，非刻非画，坚致可以试金。道人已死，砚渐难得。元丰五年三月七日，偶至沙湖黄氏家，见一枚，黄氏初不知贵，乃取而有之。卷七〇





书名僧令休砚


黄冈主簿段君玙，尝于京师佣书人处，得一风字砚。下有刻云：“祥符己酉，得之于信州铅山观音院，故名僧令休之手琢也。明年夏于鹅湖山刻记。”钱易希白题其侧，又刻“荒灵”二字。砚盖歙石之美者。己酉至今七十四年，令休不知为何僧也？禅月、贯休信州人，令休岂其兄弟欤？当以问铅山人。而“荒灵”二字，莫晓其意。段君以砚遗余，故书此数纸以报之。元丰六年冬至日书。

富阳令冯君，尝为黄冈，故获此书于段。元祐五年四月十八日复见之，时为钱塘守。卷七〇





书许敬宗砚　一


都官郎中杜叔元君懿，有古风字砚，工与石皆出妙美。相传是许敬宗砚，初不甚信。其后杭人有网得一铜匣于浙江中者，有“铸成许敬宗”字，与砚适相宜，有容两足处，无毫发差，乃知真敬宗物也。君懿尝语余：“吾家无一物，死，当以此砚作润笔，求君志吾墓也。”君懿死，其子沂归砚请志，而余不作墓志久矣，辞之。沂乃以砚求之于余友人孙莘老，莘老笑曰：“敬宗在，正堪斫以饲狗耳，何以其砚为？”余哀此砚之不幸，一为敬宗所辱，四百余年矣，而垢秽不磨。方敬宗为奸时，砚岂知之也哉，以为非其罪，故乞之于孙莘老，为一洗之。匣今在唐氏，唐氏甚惜之，求之不可得。砚之美既不在匣，而上有敬宗姓名，盖不必蓄也。卷七〇





书许敬宗砚(1)　二


杜叔元字君懿，为人文雅，学李建中书，作诗亦有可观。蓄一砚，云：“家世相传，是许敬宗砚。”始亦不甚信之。其后官于杭州，渔人于浙江中网得一铜匣，其中有“铸成许敬宗”字。砚有两足，正方，而匣亦有容足处，不差毫毛，始知真敬宗物。君懿与吾先君善，先君欲求其砚而不可。君懿既死，其子沂以砚遗余，求作墓铭。余平生不作此文，乃归其砚，不为作。沂乃以遗孙觉莘老，而得志文。余过高邮，莘老出砚示余曰：“敬宗在，正好棒杀，何以其砚为？”余以谓憎而知其善，虽其人且不可废，况其砚。乃问莘老求而得。砚，端溪紫石也，而滑润如玉，杀墨如风，其磨墨处微洼，真四百余年物也。匣今在唐处，终当合之。卷七〇



* * *



(1)　题下原注：“两本小异，并出之。”






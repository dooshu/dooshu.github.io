◇答赵王启

某启：仰承张幕全韩，连营上地。渑池置阵，解邓禹之围；函谷开关，削王元之印。锋旗朝上，刁斗夜鸣。弥雄壮士之心。足起横行之志，况复才人出娉，还得贤夫。塞外有夫人之城，军中有女子之气。都尉青旗，即时春色；将军大树，已复花开。云气浮垒，流星沈枕，细舞长歌，横箫直笛。当乎此时，青云之上。

信不学无术，本分泥沈，忽逢天造，搜扬侧陋。今者遂总宪司，预闻刊鼎。献岁刑书，既应悬法；上春木铎，方须徇人。但年发已秋，怀灵久竭。嘉石肺石，无以测量；舌端笔端，惟知繁拥。乖展一月，遂涉两年。倾首东瞻，山河千里。风尘未尽，霜露沾衣。仰愿珍宜，以为身宝，谨启。（《文苑英华》六百六十五）


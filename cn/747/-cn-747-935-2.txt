○皇帝修符瑞报恩斋词

盖闻历代帝王，受天符命，咸宗至道，以御鸿图，莫不用慈宝以临人，仗元功而济物，克致雍熙之运，仍颁祥瑞之文。顾以薄躬，猥临大宝。寰区尚扰，思偃武而未臻；法令颁行，念措刑而莫得。内惟兢业，莫敢遑宁。今年七月，汉州什邡县百姓郭回芝，於仙居观采药耕地，掘得铜牌，长七寸，广四寸，上有六十字：老子《通天纪》云：“丁卯年甲戌乙亥人王生，享二百年天子。王从建、王元膺、王万感、王岳、王则、王道义。”五字篆文。後云：“北邙化张宏道天宝留此，明圣代钦承元贶。”虔佩灵符，识大道之垂休，知卜年之惟永，爰倾丹恳，用答殊休，按九等之科仪，修灵宝之法事。所愿丹心径达，圣鉴俯临，社稷永昌，休徵必应，四时合序，万物以嘉。俾令率土之宾，尽保无疆之福。稽首谨词。


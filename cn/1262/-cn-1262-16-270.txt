金箔：

宋杭人周承裕私铸金为箔，郑仁泽市千枚，转鬻他州，事败，全家徒配。转运使陈尧佐言，仁泽情同罚异，不可惩奸。乃定转卖者，减造者一等，着为令。(田汝成)

按秦汉以前，馈赐多黄金，江左后白金盛行，宋人谓黄金之耗在于佛像，夫佛像固足耗，而今日之耗，莫大于屏幛榜署笺箑器饰之类，岁耗不可胜计。如金陵苏杭制扇遍天下，其縻金箔何限？恐佛像不足当其十一也。推此一端，律以宋事，庶乎有警。




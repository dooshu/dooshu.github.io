○请立决狱程限奏

天下刑狱，苦於淹滞，请立程限。大事，大理寺限三十五日详断事申，刑部限三十日闻奏；中事，大理寺三十日，刑部二十五日；小事，大理寺二十五日，刑部二十日。一状所犯十人已上，断罪二十件已上为大事；所犯六人已上，所断罪十件已上为中事；所犯五人已下，所断罪十件已下为小事。其或所抵罪状，若所结刑名并同者，则虽人数甚多，亦同一人之例。比来刑狱淹滞，亦缘官吏人稀，今请刑部四覆官并大理六丞，每月常二十日入其厨料，牒户部准例加给。又近日所断刑狱，多称缘元推节目不尽，移牒勘覆，致此淹滞，今日以后，如台推覆节目不尽，致令所司须更盘勘，元推官书下考，本典转选日量殿三选。


○与王雄书

蒙示盛文，拜纳之日，焉可无言。滔不业文，诚可俪偶其辞，以贽方寸。既再而思，夫俪偶之辞，文家之戏也，焉可赍其戏於作者乎？是若扬优喙，干谏舌，啼妾态，参妇德，得不为罪人乎？是乃扫降声律，直写一二，强名曰书，幸垂听览。顷越之苎工，游蜀之锦肆，锦工以之示肆人，皆哂。越工曰：“诚雪之与梭霞异诸，然其经纬之如此。”文章之若彼，咸言其极。滔今获阁下之文，虽莫我知，亦庶几於越工之言蜀锦。至如典谟之比，宁敢辄言。若复韩校书两寓沈先辈永崇高中丞安邑刘补阙，己上十篇书，指陈时病俗弊，叙述饬躬处己，讲论文学兴废，指切知己可否，虽常人俗士闻见之，亦宜感动，况吾曹乎？则知绵十举而未第者，抑有由也。夫以唐德之盛，而文道之衰。尝聆作者论近日场中，或尚辞而鲜质，多阁下能揭元次山、韩退之之风。故天所以否其道，窒其数。使若作骚演易，皆出於穷愁也，复何疑焉。今之人皆谓番禺骈宝货，游者或务所获。滔之来也，得阁下之文，为至宝奇货。充所获，岂不厚於它人哉？愿阁下脂辖跃辔，荐计贡闱，高取甲乙，然後使人人知斯之宝货。异於是也，元次山、韩退之之风复行於今日也。无令郑、孙泰、李瑞闵廷言、陈峤数公寂寞而已。幸惟志之，不宣。滔再拜。


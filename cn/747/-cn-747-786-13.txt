○为人上裴相公启

某闻瘦马依风，悲皆感土；秋鹰厉吻，饥即投人。能知豢养之恩，颇识归飞之兆。是以台卿沥恳，先告孙宾；石栖身，惟亲晏子。观贤达始终之趣，察古今行止之规。必有良知，愿谐依托。某伶俜兹植，憔悴孤根。词林无涣水之文，官路乏甘陵之党。每持疏拙，久谢纷华。既而曳履侯门，经时不遇；牵裾宪府，越月而升。九衢独愧於迷津，五省才沾於掌庾。相公初缔郑栋，甫润殷林。宁知蕞陋之姿，首在陶甄之列。拔於郎吏，委在弦歌。元日纵囚，殊无异政；清晨探贼，未报殊恩。岂期遽露精诚，犹烦鼓铸。近者私门集衅，同气贻灾。孀幼流离，关河绵邈。泪变苌宏之血，发同园客之丝。万里销魂，孤灯吊影。盖生人之大痛，行路之同悲。泉壤长辞，何缘取决。人琴并绝，不得申哀。端居则有愧簪缨，乞告而曾无事例。又以孔怀酷远，先茔非遥。永言龟告之期，遂在蝈鸣之月。倘解其所任，契彼私心。绝缅冒於官曹，获优游於教义。孤诚所愿，九死如归。其或念以艰虞，难於罢免。亦有虚散秩，不漏於幽微；终鲜之悲，无惭於显晦。伏增哀迫恳款之至。


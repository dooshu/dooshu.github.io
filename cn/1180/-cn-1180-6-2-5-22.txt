答吴尧山言弘愿济世


吴子感公相知之素，故为公不平。然不思渠昔因仆而后见知于公，今若此，所谓食其粒而弃其本者矣。仆平生所厚士大夫甚多，见背者亦不少，然终不以是而易其好贤之心，即今日内狱之事，可以观矣。

二十年前，曾有一弘愿：愿以其身为蓐荐，使人寝处其上，溲弱之，垢秽之，吾无间焉。此亦吴子所知。有欲割取吾耳鼻，我亦欢喜施与，况诋毁而已乎？愿公勉慰之。相见非远，诸容面悉。






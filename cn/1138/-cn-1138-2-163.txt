丁未闰月姜及生封翁招同孙鲁山先生游牛首从献花岩至祖堂信宿乃还

其一


城中雪霁瞻双阙，此日追陪杖底看。
古木十围遮鸟道，大江千里见龙蟠。
行穿洞壑栖禽响，卧近星河襆被寒。
壶榼已倾童子报，夜来添笋足朝餐。

其二

百尺危梯倚翠微，薜萝深处启禅扉。
塔颠紫鸽驯仍下，树杪黄鹂静不飞。
绝壁楼台朝日射，下方城郭晚烟围。
丈人筋力过吾健，历险寻源愿岂违。

其三

青鞋白袷涧花香，天作文殊古道场。
六代残碑江总记，数声清磬法融堂。
月来曲磴松阴碧，风起平畴麦浪黄。
寓目虎头金粟影，画图真见白毫光。


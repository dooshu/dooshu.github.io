与伯玑

倾城艳质到辄生子可为眼热游子未归得无望断远山邪顷者消渴司马亦拟一女校书未审因缘何似当长跽月老乞其改簿并欲向吾兄一问津也奉柬二诗其一贺生子试以示闺中人颇复冁然否涂中值榷关唐使君辄以君告顷寄诗及之有部下肯怜词赋客南州孺子甑生尘之句想不白眼按剑也闲居有作幸多及我但不必步韵作近人生活远怀增怛劳心如何


【于清河见挽船士新婚与妻别诗】

与君结新婚。宿昔当别离。凉风动秋草。蟋蟀鸣相随。冽冽（《类聚》作蚓蚓。）寒蝉吟。蝉吟抱枯枝。枯枝时飞扬。身体忽迁移。不悲身迁移。但（《类聚》作当。）惜岁月驰。岁月（《类聚》作月驰。）无穷极。会合安可知。愿为双黄鹄。比翼（《类聚》作悲鸣。）戏清池。（○玉台新咏二作魏文帝。《类聚》二十九、《诗纪》十六并作为挽船士与新娶妻别。○逯案。此篇乃干作。魏文别有一首。玉台于此偶误。）


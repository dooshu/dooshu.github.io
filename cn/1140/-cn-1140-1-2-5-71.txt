阳坡草堂诗序

诗言志视其性情苟非其人虽学弗工也其次则视地邱壑之美江山之助古之咏歌见志者往往藉是志足以宣地足以辅且优游之以岁月愁苦其心思使之徘徊藴结磅薄其所欲言是天之所以启诗人也吾乡故山城其特出而冠者叠嶂谢公北楼在焉今为官舍不可入其在东南高可陟而最胜者为阳坡吾友汪子发若居之所谓阳坡草堂者也往读所谓草堂记山川登望之胜历历如数其诗披胸写臆不事剿袭数属予论叙迫有吏事久不报然其篇什积累益富发若尝从其伯氏顒若问学同举於乡人皆谓发若年少玉立必读中秘书伯氏既成进士为湘乡发若犹困公车故得丰其暇豫俯仰云霞搜抉草木以自见於诗是其人与地殆相得而益彰也湘乡君仕未期月遽厌人间发若益憔悴苦吟不能已夫汪氏伯仲并予同门公车射策无寝食不共十年以来聚散存亡百端俱集安得数日无事把盏讌游於阳坡竹木之间乎发若为藏斗酒当与君倚歌而和矣


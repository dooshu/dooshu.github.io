○故歙州刺史太尉杨海谥议

右：详门吏录到行状，杨海父祖仕郡县为吏，海始明经调选，有开厥嗣，杰作将臣。性怀不羁，雄豪独处。昔岁中州纷扰，群盗纵横。自言力胜於人，分部得众，归命我朝。爰服休恩，擢在上将。期门清跸，勾陈卫兵，统御得权，严整有序。用海为新安守，到任知物情之所未便，补累政之所未修。治堤防，筑壁垒，蠲水害，利民居，勤绩著闻，功用可取。谨按《谥法》“施勤无私曰顺”。请谥曰顺。


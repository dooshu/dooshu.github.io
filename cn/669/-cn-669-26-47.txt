47　匈奴降置五屬國處之　漢五屬國考


武紀：「元狩二年秋，匈奴昆邪王降，置五屬國以處之。」注不載五屬國之名。【原注】表云「三年」。攷之地理志，屬國都尉，安定治三水，上郡治龜兹。注：應劭曰：「音丘慈。」天水治勇士，五原治蒲澤，張掖治日勒。案：地理志，三水、龜兹、勇士、蒲澤皆曰「屬國都尉治」，唯日勒秪曰「都尉治」，無「屬國」字。此武帝初置也。若金城、西河、北地屬國，置於宣帝時，不在五屬國之數。

【閻按】日勒止注都尉治，不云屬國，其西河之美稷乎？注可見。〇胡三省注通鑑地理，歸太僕稱曰佳，然於五屬國此等亦不暇細析，似遜王氏。此余每悼惜其通鑑地理攷一百卷之失傳也。

【全云】胡氏注通鑑，實成於吾寧之甬上，見袁清容集。不知何以不見深寧榷史之書，是時宋室初亡，深寧蓋杜門不接後進也。

【繼序按】胡身之，寶祐四年進士，出深寧之門。

【集證】宋錢文子補漢兵志：「武帝征伐之餘，夷狄衰耗，於是即其歸義者，處之塞外爲屬國，置屬國都尉領之。」陳元粹注引地理志，天水勇士、安定三水、上郡龜兹、西河美稷、五原蒲澤皆屬國都尉治。按：與閻説合。考宣紀五鳳三年，始「置西河、北地屬國以處匈奴降者」，故王氏不數西河之美稷。又按匈奴傳元鳳三年，張掖屬國都尉郭忠發兵擊匈奴，屬國千長義渠王騎士射殺黎汗王，忠封成安侯，自是匈奴不敢入張掖。是張掖已置屬國都尉矣。書此俟詳考。

【元圻案】景武昭宣元成功臣表：「成安嚴侯郭忠以張掖屬國都尉，匈奴入寇，與戰，斬黎汗王，侯，昭帝元鳳三年二月癸丑封。」與匈奴傳合。






◇止欲赋

夫何淑女之佳丽，颜旬旬以流光。历千代其无匹，超古今而特章。执妙年之方盛，性聪惠以和良。禀纯洁之明节，后申礼以自防。重行义以轻身，志高尚乎贞姜。予情悦其美丽，无须臾而有忘。思《桃夭》之所宜，愿《无衣》之同裳。怀纡结而不畅兮，魂一夕而九翔。出房户以踯躅，睹天汉之无津。伤匏瓜之无偶，悲织女之独勤。还伏枕以求寐，庶通梦而交神。神惚忄兄而难遇，思交错以缤纷。遂终夜而靡见，东方旭以既晨。知所思之不得，乃抑情以自信。（《艺文类聚》十八）

伫延首以极视兮，意谓是而复非。（《文选·谢宣远张子房诗》注，《范彦龙赠张稷诗》注，《曹颜远思友人诗》注，《谢玄晖齐敬皇后哀册文》注）


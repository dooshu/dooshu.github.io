○进双鸡等状

同州防御使供进乌鹘并双鸡共四联。

右，臣当州元和十五年奉宣，令采双鸡五联，各重四斤。频年采取，一联不获。自臣到州，询问采捕人等，皆云二十年前，采得一联双鸡，尔後更不曾采得。昨旬日之内，并获两联，斤两轻重，稍符诏旨。况浚郊初启，既以大翦豺狼；鸷鸟自来，可以助清枭獍。臣所恨身无羽翼，不获陪奉属车，擒狡兔之根源，破妖狐之群党。臣某无任忘躯思奋睹物感恩之至，谨遣某官某乙随状奉进。谨进。


○幽兰赋（以“远芳袭人，终古无绝”为韵）

幽有寂兮兰有香。香者取其服媚，寂者契其韬光。是以绿叶紫茎，偶贞士而必佩；深林绝壑，挺奇质而独芳。观其异彩特秀，结根自远。靡生於门，宁滋於畹。朝阳照而杂花不得间其荣，光风转兮众草无以齐其偃。杳杳深处，芬芬绝伦。保贞操以擅美，发英华以藻春。叶凝露以珠缀，花含烟而色新。移於友也，则断金之利；树之庭也，则如玉之珍。岂比夫协梦呈祥，表嘉名於郑国；循陔见采，流雅咏於诗人而已哉。兰之幽兮芳可折，幽无人兮芳不绝。兰之生兮美自丰。生得地兮美无终。故虽败於凉飙，谅有嘉於前古。方比契於松筠，讵齐名於蘅杜。且夫丽白雪之绮靡，被长坂之芬敷。激馀芳以孤映，极幽致而自殊。则在握者何有，居泽者何无。兰处幽而转芳，芳无远而不袭。贤尚晦而必著，著何道而不入。伊哲人之素履，盍征兰以自执。苟馨香之发闻，越江山而采拾。

郭炯

炯，贞元中进士，元和中出为衡州刺史。


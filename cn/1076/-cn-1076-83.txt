卷八十三

<史部,诏令奏议类,奏议之属,历代名臣奏议>

钦定四库全书

历代名臣奏议卷八十三

明　杨士奇等　撰

经国

宋钦宗靖康初欧阳彻上书曰臣闻唐太宗时中书舍人高季辅上封事言得失辞旨切至上善之赐锺乳一剂曰卿进药石之言故以药石相报臣以是知太宗除隋之乱致治之美贞观之风高迈唐室者以其能听药石之言故也臣伏读圣诏曰惟药石是求窃知陛下盛德函容广求谏诤直欲明四目达四聪与虞舜异世而同轨天下忠臣义士能以骨鲠之言上干天听必蒙其药石之报矣臣以是狂妄昩死忘其微贱於圣诏起兵之日条陈安边御戎十策撰成万言书一封陈乞所部为奏朝廷臣之本意非有他望实欲奋身报国愿效马革裹尸以立忠谊之名於天下庶使保位持禄辈闻风而慙汗适丁递角不通州府未许发奏臣於是退处逆旅栖迟无憀自恨胷中虽有忠谊之气抑郁而不达一旦饿死沟壑而名不闻则与草木俱腐与其饮恨而死於蓬蒿之间孰若抗直节而死於斧钺之下臣於是复采朝廷之阙失政令之乖违可以为保邦御俗之方可以去蠧国残民之贼者共十事再撰一书乞并为奏达臣言狂直然皆当世切要仍得於舆议非恃一己之私见伏愿陛下明断而必行则天下风俗尚可追复祖宗之时傥或以臣为无补於世则臣甘心就诛戮第恐天下衰败而不复振矣惟陛下留神省察则生民之幸也臣闻为天子者贵乎聪明神武决於听断见善明用心刚不牵制於权臣则天下虽大四海虽远可运用於股掌之上矣臣伏覩陛下不崇饰恩幸不听任奸臣不轻爵禄不滥赐予不夺民居以营燕游之地不竭民力以广无用之费罢不急之务擢忠义之臣杜悦耳之邪说听苦口之忠言去易进之人贱难得之货则圣德高妙自有生民以来未有伦拟观其初即位慨然睿断选用忠良志平僭叛悉诛六贼以谢天下则太平之治似可指日而待岂意金人复尔猖獗使黎元被害国本动揺辱莫甚於今日臣窃知其所自矣臣闻陛下自诛六贼之後英断不及前日既而朝臣擅权言路复塞忠言嘉谟不闻于上故朔方初寜恬不为备既失信於敌人知其必为患於中国而不能为防御之术宜乎兵端四起茫然失措始募天下之兵以御之则後时矣陛下若欲大有为於天下以成中兴之业则当效汉武帝以雄才大略自任畴咨海内举其俊茂共图治功又当效汉宣帝信赏必罚综核名实使吏称其职民安其生则功业显着帝祚无穷矣今也徒能为文景之恭俭虽可以为天下先然服三浣之衣不能却百万之衆可为持盈守成之君非兴衰拨乱之主臣愿陛下以古为监乾刚果断兴天下之大利除天下之大害庶使祖宗社稷不危於敌人之手则万世之幸也此臣所欲言者一也臣又闻王者用人非难尽其材之为难观唐太宗责任大臣谋斯从言斯听才斯奋洞然不疑故人未始遗力天子高拱操成功致太平矣下逮开元之间明皇励精求治元老魁旧动所尊惮故姚崇宋璟亦言听计行力不难而功已成则将大有为之君必委任股肱之臣然後能图回天下之治臣窃见陛下擢用大臣任之虽重而委之不专故腹心之寄耳目之托易於动揺难以成功谗言一投其隙虽社稷之臣亦忘大功而擿小过则天下失望而国威不立矣臣愚欲乞陛下选用近侍必精监而博采之知其可大用则任之勿贰若成汤之於伊尹委之阿衡而无疑若高宗之於传说擢之版筑而无间言必从谏必听都俞赓歌於一堂之上使风化行乎万里之远则臣将见帝尧在上夔龙为相炳然与三代同风矣此臣所欲言者二也臣又闻诸葛亮之为相也开诚心布公道尽忠益时者虽讐必赏犯法怠慢者虽亲必罚善无微而不取恶无纎而不贬则天下平矣臣窃见朝廷大臣荐黜人材皆不取天下之公议用之不过酬私恩谪之不过快私忿非所谓爵人於朝与士共之刑人於市与衆弃之也如是则赏不以德罚不以罪殆有甚於上皇之时将何以厌民望哉臣愚欲乞陛下严降诏旨革絶此弊凡大臣有所升黜必询于台谏之臣决其可否宰相曰可台谏曰不可宰相曰是台谏曰非则召馆阁之臣而问之佥曰可然後用佥曰否然後去庶几用舍合天下之公议则忠言日闻于朝民情不屈於下矣昔天宝之季嬖幸倾国爵以情受赏以宠加纲纪於是大坏可不戒哉此臣所欲言者三也臣又闻黄霸之材长於治郡及其为丞相则总纲纪号令风采不及丙魏于定国功名损於治郡裴頠拙於用长荀朂工於用短则人之才能各有所宜古之用人者论德而定位量能而授职甚若籧篨蒙璆戚施直鎛聋者司视瞽者司听虽小有所用尚且不违其所长矧夫欲任之以经营天下者耶臣窃闻耿南仲特能作章句儒贯综坟典为书痴经醉而已至於临机应变则智不足与有明识不足与有断其道德虽可尊而谋猷不足采必不能度长虑远以立大功其於谋王体断国论决非所长臣闻其妒贤嫉能惧人之轧己则已非社稷之臣者也陛下不忘其师傅之恩则富贵之可也眷予之可也使之擅天下之权而与国家之大计则不可也臣愚欲乞陛下处之以讲读之职使论道经邦迪王耳目而已无以储宫之私恩而坏祖宗之社稷臣尝观萧望之堂堂折而不挠身为儒宗真社稷臣也藉师傅之恩而历位将相亲昵无间及其谋泄隙开谗邪遇之尚为石显所譛竟饮鸩自杀况南仲智谋不及望之远甚徒以文墨而位羣臣之上臣恐陛下本以报之反所以害之也此臣所欲言者四也臣又闻忠者社稷之卫故鲁以季友治乱楚以子玉轻重魏以无忌折冲项以范增存亡汲黯在朝而淮南寝谋干木处魏而诸侯息兵则一士而止百万之师一贤而制千里之难在古固有之方今朝廷之上亦不乏其人陛下尤不可轻用虑失生民之望也观夫秦行千金以间廉颇汉散万金以疏亚父则轻用大臣是中其反间也是速我後患也臣窃闻李纲首建征伐之议聂昌多秉帷幄之权则二人者元勲硕德文武兼备使常参庙堂之机必能使远人畏威而销伏然则社稷安危实在二人之掌握金人视之不啻讐敌观其用心亦不过欲与民共休戚与国同荣辱而已其去就岂不系天下之轻重哉今也纲以小过而谪之散籍昌以奉使而寘之北庭是快金人私忿也是堕金人计中也臣恐邻国得以此窥陛下矣臣闻之偏听生奸独任成乱昔鲁听季孙之说而退孔子宋任冉子之计而囚墨翟夫以孔墨之辩不能自免於谗谀而二国以危则衆口烁金积毁销骨信有是理臣以是知李纲之黜朝廷大臣必有阴为之譛者不然何遽至於是耶陛下宜熟察之臣前书固尝缕陈其详於此又申言之诚为国家惜此人故也臣愿陛下过此以往无轻用大臣方今济济多士百僚师师岂无一人德望之重智谋之多堪任遣使者何苦以聂昌为此行哉尤为陛下惜也昔裴度逢时艰危而能奋命决策横身讨贼为中兴宗臣当元和长庆间乱臣贼子蓄缩丧气惮度之威棱时有使絶域者四夷君长必问度之年龄几何状貌孰似天子用否其威名播於远俗为华夷畏服也如是出入中外以身系国之安危为国之轻重者二十年凡将相无贤不肖皆推度为首臣谓若昌者正今日之裴度也其出处系国之安危则敌人闻风而慴服陛下当引置帷幄使讽议左右震威华夷以定中国可也岂宜遣之於外哉此臣所欲言者五也臣又闻昔萧铣据江陵李靖为行军总管军政委焉武德四年八月大閲兵夔州时秋潦涛涨恶铣以靖未能下不设备诸将亦请江平乃进靖曰兵机事以速为神今士始集铣不及知若乘水傅垒是震霆不及掩耳岂能仓卒召兵无以御我此必擒也臣以是三军之出能掩其不备则万全之策臣闻金人惧暖必退师而请和臣愿於此时乘其有怠心借朝廷一介之使遣臣奉咫尺之书往见彼主而议和亲臣必能口伐敌人使之弛废而不为备伏愿朝廷简卒练兵遣良将统制乘其隙而复灭之必得所欲无谓肃王为质张邦昌未还遂犹豫而不行小不忍则必致大乱无谓臣布韦之贱不能立此功昔毛遂以三寸之舌强於百万之师定从於楚而使赵重於九鼎当其未用亦若囊中之锥及其既用则頴脱而出矣万一用臣狂计必能却外侮而安中国则臣与邦昌固不惜一死以报国恩虽肃王亦何足惜哉大义灭亲其是之谓欤此臣所欲言者六也臣又闻古语有之曰??者易虑默默者可防故??不塞将成江河一叶不伐将寻斧柯千丈之堤以蝼蚁之穴溃百尺之室以突隙之烟焚白圭之行堤也塞其穴则无水难丈人之谨火也涂其隙则无火患皆贵其防之微而杜之渐也古语又曰欲断不断反受其乱盖功者难成而易败时者难值而易失随厮养之役者失万乘之权守儋石之储者无卿相之位则计诚知之而弗敢决行者百事之祸也臣窃观六贼既诛其子孙虽以罪谴而羁留四方然实为大患也臣闻比者金人入寇童贯麾下当时胜捷兵及乘势作乱者数矣此亦将帅非人不能抚御使之怀畏故至此祸然亦贯之党类尚未夷灭而为乱之招也盖六贼门人碁布星列於天下者皆强藩悍将怀私恩而视国为仇敌者有之幸灾乐祸而欲快私忿者有之反为内应而与敌同谋者有之甚者阴怀叛逆欲与子孙运衡而起以刷乃祖乃父之耻者有之呜呼当时六贼党与之爵禄者皆国家之赐予今日反归恩於私室而忘君父之大义臣子之心果安在哉未有仁而遗其亲者也未有义而後其君者也不仁不智无礼无义则杀之犹雀鼠可也尚何所惜若不正典刑以行诛戮则国势存亡未可保也臣愚欲乞陛下睿断应六贼子孙悉与殱灭仍乞籍记其当时死党如邓珣范致虚薛昂之流不许典名藩掌兵权庶几变不生也其暴恶已章如前日蔡州之倅带番人入城者即与斩首以谢天下仍乞灭族以絶後患臣观顷者张怀素与吴储等谋反为范寥所告开封府制勘怀素等供言蔡京亦尝与谋是时开封府尹林摅并御史中丞余深实主其事二人乃京死党力为掩覆凡文欵及京者必尽焚毁京遂幸免其後京擢摅深於宰执者皆报其恩也臣谓若摅深之流亦国之贼怀私恩而背君父其罪莫大焉况不发京之恶则是与之同谋也今日亦当明告其恶枭首于市庶使奸臣贼子望风畏惮潜销於冥冥之中也臣又闻崇寜间蔡京专权跋扈坏乱纲纪而人莫敢谁何于时台谏乏官如陈瓘任伯雨何昌言江公望等乃能抗章数十论列其罪恶瓘等即被罪讁饮恨而死者多矣所存者惟何昌言一人也今日陛下虽能用之不过处之工部而已非所以旌忠直之言而为台谏之表也臣愚欲乞陛下擢之近侍以赏其直庶使朝廷忠谊之臣肯抗章鲠切指摘权臣之失也今夫圣人有先见之明故见几而作不俟终日皆能图患於未然台谏之章有议权臣之失者彼必熟思审察然後敢闻天听其言必有益於国家非为身谋也臣愿陛下每覧奏章曲加省察无以台谏之言为轻也臣窃闻聂昌顷时亦尝疏蔡京之失知其必致大乱上皇不加睿断便行窜谪及御制鸣銮堂记反指昌为小人意其离间君臣之义既而京罪恶暴露窥伺神器动揺国本上皇悔寤擢昌於谪籍者岂非思其言之当耶借使上皇英断早从昌言窜谪京於散地委昌以枢要之职使振领纲纪励精威训严敕边备广募熊罴之士以振虎贲之旅则国必不辱於敌人矣臣言轻不足以取信於陛下然臣所乞殱夷六贼之後及乞诛蔡氏死党林摅余深辈者盖臣窃意梁师成王黼李彦蔡京童贯朱勔当时势倾天下阴结党与誓生死不相背负不灭其子孙则死党尚有异谋死党既有异谋则朝廷不能无患陛下为社稷计为生民忧则蝼蚁辈何足惜若不速於诛戮则朝臣万一掣肘谁肯为陛下奋身者耶谁肯赤心以图国家之大事耶臣所谓默默者可防正指此也又所谓欲断不断反受其乱亦指此也臣愿陛下大明诛赏以示天下无犹豫而不决无濡滞而不行祸如已廹悔之何及然臣书既达天听必有大臣为六贼子孙鑚皮出羽而为之掩覆者弃短取长而为之引援者陛下亦必狐疑犹豫以臣之言为狂妄以大臣之计为可信臣知此而必欲献其说者忠谊之气不可遏也陛下能用臣计悉与殱灭则祖宗有灵而社稷有福为大臣误不用臣言则臣恐他日祸起陛下思臣之言又复若思种师道劝灭金人余党而不从其计矣机不可失愿陛下裁之观夫蝮之螫人也螫指则断指螫臂则断臂所以去小而全大也陛下若欲长有天下宜取法於此此臣所欲言者七也臣又闻诸路监司本以澄清天下之吏而为天子耳目之官其实欲革贪暴而进明良去奸雄而取忠义奈何擢用非人比年以来奸?狼籍自不廉洁者每每有之凡所按临因缘为奸贿赂公行以曲为直徒有举察之名适滋扰攘之患甚至其所举京削关陞之职朝廷法意本欲选用贤能分职率属聨事合治良法美意非不善也奈何积弊既久习以成风或以赂进或以势取挟亲姻者有之沿恩幸者有之故其所举多不称职真贤实能反沉没下僚不与收録臣愚欲乞应选诸路监司宰相不得自专台谏之臣许辩论其当否必得刚明果断之士以膺此职则天下无患乎不平也应监司受职之日愿陛下召而面遣丁寜告戒使无旷尔官则人人思效死以报国矣仍乞立法禁絶其出按州县无以顷时受官吏裒聚金银出界迎接先次交与谓之常例所有岁举之官亦乞严行赏罚令审实其才能因其所长而举之一不称职则贬其缪举之罪而不恕如是则内举不避亲外举不避讐以公议取人而鬻举状者无有也臣闻之书曰三载考绩三考黜陟幽明诗曰念兹皇祖陟降庭止古之贤君其用人也升降有法功罪各得其真故为人所保为人所保故帝祚绵远也今陛下选举之法非不善臣辄以为不公奉行者非其人也陛下若能大明赏罚以惩斯弊则天下幸甚今监司徒知举官而已未闻某人因某罪而黜之纵有因而发擿者不过交结权贵致一言之助则又复迁缓而不行故使州县之官不遵箴诫肆意贪暴恬不知耻者为其无黜责之罪故也臣愚欲乞陛下严勅诸路监司岁限发擿部下奸?者几员仍要事迹暴白佥议允当然後许奏若因讐隙而挤?者反坐其罪仍乞遴选台谏公直之官埋轮如张纲者每路以一人为观察使岁令两行廵察监司守令有受贿挟私而举官者有奸?罔民而枉法者有滥浊而不修身检者有怠惰而不勤王事者悉令密奏朝廷严行窜谪应民有大屈抑许实封投状於观察使附逓以闻仍禁约使臣所历州县除饮食之外不许受燕不许买物不许私谒如违禁令反挟势而残民若顷时廉访之出非徒无益而又害之则许监司纠察申奏亦当黜谪仍乞诸路岁换一人虑其久则奸生诈起有功而无过者别与旌赏如是则有官君子莫不砥节砺行蕲自标榜以拔流俗矣此臣所欲言者八也臣窃观守令非人民受荼苦比年以来此风尤甚孱懦少断无干局之誉贪饕不亷贼民之脂膏者易地皆然甚者注调京阙即寻部下富商巨贾预贷金以为费俟到任而偿者有之养侠客於门以训义方为名阴令捜求贿赂於外者有之故或下车未逾数月收拾金帛制造器皿已拟豪右酣酒嗜音夜以继日惟恨腹隘而不能恣口於饮力惫而不能肆情於色至於听讼理民则偃蹇而不暇故民有屈抑无所从诉或本欲诉寃反受罪责者多矣良民士子周身术浅不幸罹於宪?仇敌者又从而贿赂有司下石倾挤或阴杀于狱或以枉为直者比比皆是东南之民痛入骨髄造怨无穷者良由守令不得其人也呜呼声和则气和气和则形和形和则天地之和应矣今日边圉之祸未必不原於此以臣观之守令虽多求其能尽忠竭节宣布诏令求民之瘼以闻於上推君之泽以被于下者千百无一焉如是而欲郡县之治不亦难乎陛下久处东宫知民事之艰难守令之弊必稔闻而熟讲之自即位之日天下欣戴自谓前弊可以顿革夫何日甚一日守令奸?殆有过於顷时此亦陛下不能明於听断以发擿伏奸故也臣愚欲乞陛下励精为治躬覧万几专委监司发擿诸路州县之官有奸?汚辱之甚者考核其实诛戮数人以激贪懦所谓惩一以戒百者此也又乞戒勅吏部注差县令不以资格必审实其才能长於作邑者然後授之痛惩铨选受赂之弊盖比年吏部注差无非贿赂其原既不清则其流必浊矣仍许台阁之臣岁举堪试县令者几人则令尹无患乎乏人矣应拜刺史则许台阁连章荐擢亦不论资格第欲得亷洁明断公直无私者以表率一州而已仍乞陛下每授千里之寄必召见试问观其所由退而考察所行以质其言有名实不相副者罢之则太守可以得人矣昔汉宣帝尝称曰庶民所以安其田里而无叹息愁恨之声者政平讼理也与我共此者其惟良二千石乎则太守之职尤不可轻臣愚又欲乞陛下审察应太守功勤既着治声卓伟者宜加旌赏或以玺书勉励增秩赐金或爵以封侯公卿有阙则擢而用之古者刺史入为三公郎官出宰百里则行之固有素矣观夫第五伦擢自蜀郡而为司空虞延自南阳太守入而为太尉刘宠自会稽太守罢归八居九列四登三事则郡守入而为三公者有之朱邑守北海以治行第一入而为大司农召信臣守河南数增秩赐金召为少府列於九卿韩棱守南阳政号严平入而为太仆则郡守入而为九卿者有之陛下举而用之其策岂不良哉县既得人则贰邑之佐无患乎不公也太守既得人则贰郡之倅无患乎不明也郡县之治可跬而待矣此臣所欲言者九也臣窃观入仕之源太浊故天下冗官散职纷纷籍籍蠧国贼民莫此为甚陛下若欲立太平之基以复祖宗之治则当惜名器而清品流如任子则世禄以赏有功鬻爵则输财以济国用二者皆欲罢而不能至於流外奏名权局三者皆非国家长久之策何苦而不罢耶今夫奸胥猾吏舞文玩法窃弄威权欺逼良民当其平居运谋筹筭不过欲枉寻直尺以窥财利而已及其晚节反授之以职使涖官临民则贪暴残贼有过於平时矣岂能为民之利哉流外胡为而不罢也布韦之士当妙年取高第则欲致君泽民立功名於当世故能自重其威权然一有所溺尚且不惜名节而肆为不检矧夫桑榆晚景得薄禄小官其志岂有远大之望哉不过问舍求田规规为子孙计而已志不出乎此则苟可以趣利者无不为也故凡奏名之官历任未久遽能致富者不可胜数臣愚欲乞应奏名者例与文学之职以报稽古之勤不许涖官以去其蠧民之害见在任者并放罢及诸路官司有阙监司得授权局此尤不利於国家盖一官才阙纷然交争或鬻爵而未补官者或授差而未交代者或世禄而闲居者延颈举踵窥伺有阙则扫门未见望尘雅拜而乞怜者有之持金以赂监司而求者有之市书於权门而求者有之如是则所责已不赀矣设心措意宜如何哉非有志於为国而理民其实欲借势而残贼耳臣愚欲乞陛下严行止絶诸路权局应有官阙即急申部注差以补之如补官未到则许同僚兼管应见权局者并放罢则冗官可去仕路可清奸?之风亦於焉熄矣此臣所欲言者十也臣又覩比者屡颁诏音停罢诸般科需此足见陛下矜悯编氓日沦凋瘵恩至渥也然近自军兴而安抚经制司每责办於州县势亦不得不然故或以金银或紬绢或钱米或夫马或起发应副或存留凖备不一端而足窃见诸州县多以五等簿籍按之又类责办於上三等人户胥吏追呼动以军期急速为言甚者半夜打门左手示引右手索物曾不肯旋踵也借使上三等中皆富足温裕之家则犹云可也其间困於供输昔富而今贫不得脱去等第者无虑三之一故方是时虽欲卖妻鬻子以应之而廹於晷限不遑也况科目既繁且源源而不絶计无所出遂至弃去屋庐逃亡离散可为流涕如东南土薄视他路为多贫去金人为甚远敌兵初不能挠而民已不克安堵古语有云天下本无事庸人扰之耳此类是也臣深究其弊皆缘产去而税存者多故也或居城邑则有产业售尽户括税钱随以除矣其所以不得脱去於等第者三岁推排营运钱之法行之者非其人故也且推排本法每三岁会人户于州俾共指证之曰今某家富某家贫计其升降而增损之各不许过分焉奈何比年奉行之官徒惧减失和买课额於是欲增可也欲损不可也观夫甲实贫而无所营运矣犹未从销退必待乙之富者乐与之承替而後可然法意初不尔今一州万一可增者百人而可损者或倍之则半是虚存之人矣其或窭乏之辈直指一豪民而讼之则彼恃贿赂公行请托势要不可与为敌过此以往又迟三岁矣三岁之间其科需不知其几端而三岁之後又安保其不复如是耶以是虽均谓之上三等而无其实者多矣至於四等五等有蓄财隐实素无差役科细者乃恬不知忧使亲见者不平之气为之拂膺臣伏愿陛下速降诏旨俾见今凡差役科需不得拘守旧籍可先勾集逐乡坊五等人户于县使衆议供析本界有实富实贫者而籍之以备差科不限见存等次庶几得其当而屈抑流遁之民将鸠类集族还土着矣待其推排之年有果可销退者即与降等不必须有承替之人虽减少旧额过分官吏无罪夫惟销退无难则承受者亦不惮矣臣伏闻天下之事利害常相半窃见曩者议臣言事多以利国为主而有害民者则略而不恤臣独以为非是大抵无利於国亦必未有害至於有害於民则非徒无利焉书曰民惟邦本本固邦寜又曰衆非元后何戴后非衆罔与守邦今横目黔首乃膏流节离号呼腾蹈矣为邦国何臣谓与其失人心孰若失和买之为少也此臣所欲言者十一也臣闻之孔子曰法语之言能无从乎改之为贵臣今日所论之事其言虽荒唐缪悠不足以取重於世然捜罗天下利病几过半矣可以箴朝廷之膏肓去国家之残蠧以全活生灵也陛下若不从而不改则臣徒劳辞说耳徒费纸札耳孰若钳口结舌以全身远害哉臣非不知忠言苦鲠必犯天威罪不容诛然臣所以甘心而为此者诚恐朝廷之官持禄保位畏惮权臣而不敢言耳陛下若能用臣狂计以安天下则臣虽蒙市朝诛戮亦所愿也干渎宸聪惶恐无地伏惟陛下矜怜之

彻又上书曰臣闻事君之义有言责者当尽其忠有官守者当修其职臣布韦之贱身在畎亩无言责之辜无官守之责然惓惓不忘君父之义愿尽忠竭节以报国恩者臣窃见金人肆毒害及天下陛下北顾垂涕颁诏起兵词旨恳切读之者莫不寒心正宜忠臣义士感激自奋捐躯报国之时而州县之官尚且酣畅自适殊不以国家为念臣以是知有言责者未必肯输忠而陈谋有官守者未必能修职而效事布衣者若复缄默则民之困苦无由闻於天听矣臣於是忘其上干鈇钺之诛摘当世之利害撰成万言书两封条陈二十余事实可以保邦御俗安边御戎一以投州府而适丁道涂之艰一欲投经制而虑有浮沉之失臣思陛下深居九重之中而臣身寄万里之外虽有忠义之气鲠谔之节可以扶翼委靡之国势可以抚绥愁叹之黎元然奸谀者忌其进权贵者嫉其直则臣言何由闻於上哉孰若拂衣而别故乡担簦而干帝里并携二书投于阙下则朝进而莫达矣何苦规规求人之保奏哉臣於是赢粮重趼而来愿以所陈干渎天听臣思其间皆国家急务不可後时遂先投于安抚司乞为速达朝廷伏愿陛下俯加容察则天下幸甚然臣闻之昔者齐万年反朝臣畏恐周处强直乃使西征孙秀知其将死谓之曰卿有老母可以此辞处曰忠孝之道安得两立臣以是知王阳欲为孝子则不能全於忠王尊欲为忠臣则必不终於孝臣幼失所怙老母垂白今既割慈忍爱啮臂而与母永诀则孝道毋复全矣臣若复忌惮权臣而不敢言人之所难则是钓虚名耳是犹畏死耳非推赤心以报国也不若披肝沥胆思尽底藴敷奏利害而无隐情使陛下读之感动则生民受赐不浅臣所以妄冒自前复敢以十事撰成此书上渎宸聪臣前後所进三书言虽讦直似失臣子之理然法度可行而未行纪纲可罢而未罢者臣悉陈之矣陛下若恕其狂直而少加睿断则社稷可以复存生民可以全活古语有之曰忠言逆耳而利於行良药苦口而利於病者其斯之谓欤臣闻之书曰终始惟一时乃日新诗曰靡不有初鲜克有终故唐有天下传世二十所可称者三君玄宗宪宗皆不克其终惟太宗以文武之才高出前古驱策英雄网罗俊彦故能除隋之乱比迹汤武致治之美庶几成康由汉以来未之有也玄宗以功成治定无有後艰侈心一动穷天下之欲不足为其乐溺所爱而忘可戒至於窜身失国而不悔宪宗晚节信用非人怠於防微不终其身而变生肘腋悲夫臣尝即是而知人君之忧勤恭俭未足以为难惟终始不变所守至於持盈守成及兢兢业业日慎一日者为尤难臣窃闻陛下即位之初减乘舆服御放宫女罢苑囿焚玩好务以恭俭为天下先以至减冗官澄滥赏汰贪吏除民害修举法度疏剔衆弊虽古先?王未易过此臣固知去年春金人悔过而效顺者实以天人之心归于陛下故感格如此既而金人复尔深入践蹂侵侮无所不至於是天下惶恐莫知所自无乃积弊既久边隙创开而难於支持欤抑亦将帅非人不能预为之防欤不然则天意以此警陛下使不变其初心欤三者必居一於此矣臣覩陛下流涕而祈于皇天哀诏而告于衆庶夜分不寐日惟蔬食则非不忧勤也非不恭俭也非不以生灵为念也金人尚尔者何耶臣远方贱士妄意国家法度纪纲必有未当天意者政事号令必有未厌民望者百姓困苦必有未闻于上者官吏贪暴必有愈甚於前者故皇天以此警陛下使明监而熟察之不然何遽至於是耶臣愿陛下奋乹刚果睿断钦修明圣之德曲尽忧勤之心饮食起居颠沛造次悉以天下为念法度废而未修者举之使宜於民政事久而已弊者革之使便於俗捜百姓之困苦而速降之监官吏之贪暴而亟诛之如天之运无所牵制庶使上当天意下合民情则勍敌无足虑而天下可从安矣臣覩陛下即位以来立法颁诏非不善也奈何州县之吏尚袭前弊不克奉行者多矣可不哀哉且古之为臣者视仪而动听唱而应文王勤劳则在位相率而为勤劳文王节俭则在位相率而为节俭是则是傚皆得於观感之间而已况其诏令颁告安得而不奉行耶且如陛下节俭之至诚可为天下先矣宜乎百官士庶莫不仰法於此今乃上自朝臣下及衆庶侈靡之风过於前日故州县之官有请三月之俸不足以偿一会之费者庶人之家有鬻二顷之田不足以充一女之聘者胥吏之衣僭於公卿倡优之饰拟於妃后驺从与士子无间伶人与良民混殽夫百人作之不能衣一人一人耕之聚而食者不啻十人如是而欲天下不饥不寒可得乎饥寒既切於肌肤欲其不为奸邪可得乎亡等僭上之风凌弱暴寡之孽莫不基於此贾谊所谓帝之身自衣皂绨而富民墙屋被文绣天子之后以缘其领而庶人?妾以缘其履者复见於今日亦为陛下长太息者屡矣昔杨绾素性俭约未尝问生事禄廪分姻族造之者清谭终日而略不及名利欲干以私者必内愧止其始辅政御史中丞崔寛城南别墅观堂第一即遣人毁之京兆尹黎干出入驺驭百数省损留十余骑中书令郭子仪在邠州行营方大会除书至音乐散五之四它闻靡然自化者不可胜纪呜呼绾特为唐名臣躬行俭约一旦辅政尚能风化於当时而使之畏惮莫敢僭侈矧夫植一人之本形於天下之风者实在於陛下今也恭俭如此天下臣子反僭侈而不从其化则是欲使我宋天子不及唐一名臣耳臣以是知为君者能尽君道如尧之所以治民为臣者反不能尽臣道若舜之所以事尧矣陛下万一不然臣言试察在朝之臣有俭约守节如杨绾者耶朝廷既难其人则州县之官不足道矣臣愚愿陛下忧勤日加而无已恭俭有隆而无替庶使四方万里日以变化而不见其迹则风俗无患乎不革也臣又乞边尘扫荡之後明诏颁告天下宜以俭约为尚应有官之家及士庶胥吏倡优服饰费用乞委所司立为?制各有差等不容僭侈有不遵令者并依违制论无似上皇时徒为虚文而不能必行则贵贱有别而混殽僭上者无有也盖今日风俗委靡之甚若非?之以法则不能丕变天下之奢侈此臣所愿陈者一也臣又闻唐有天下絶而复续者屡矣德宗愤积世之弊悯王室之卑南面之初赫然有拨乱之志而识度闇浅资性猜忌亲信多非其人举措不由其道故关外之寇未平而京城之盗先起於是幽辱於奉天播迁於山南公卿拜于贼廷锋镝集于黄屋尚赖陆贽尽心於内李晟浑瑊输力於外故能诛夷元凶还奉宗社不失蒨物至於昭宗为人明隽初亦有志於兴复而外患已成内无贤佐尝亦慨然思得非常之材而用非其人徒以益乱故唐之宗社遂不复振臣以是知国家颠危之际若得将相以为内外之助则社稷尚可复保若将相乏人则虽有欲治之君而无辅翼之臣寖成其乱遂至於不可支持矣方念边寇遽起欲危社稷殆有过於奉天之难乘舆虽未播迁然生民涂地祸患顿作几不可救陛下忧勤轸念元元可谓至矣然臣窃意朝廷大臣未必人人文足以附衆武足以胜敌而可使之出将入相也臣何以知其然耶臣窃闻金人退师之时朝廷大臣有许其割三关租税之约以秋半为期当时可从从之不可则知其至期无报必为我患盍预起天下精兵以机而覆灭之不尔亦盍预为之防也反怡怡自如恬不为虑朝夕敷奏讲论不过互相诋毁争权怙势辩诗赋经义之得失较王氏元佑之学术设春秋之科崇讲读之职此皆太平之事非国家之急务当时孰若思患预防运筹决策扫荡边尘以振国威则无今日之祸矣逮其秋高马肥金人复入乃始为备则不若用智於未奔沉之先臣即此知朝廷将相智不足以决疑明不足以烛理徒能脂韦苟简旅进旅退以保爵位可以为太平之臣不知当务之为急也洎其变起不识所谓絺章绘句者可施於此耶高谈虚无者能画安边之策耶学春秋侍读者肯奋身而死国家之难耶臣知其必无有也臣愿陛下以德宗得人为戒以昭宗失人为监知其所以乱则我斯治矣知其所以危则我斯安矣知其所以亡则我斯存矣陛下过此以往若能常以励兵讨贼为念无忘今日之耻无蹈覆车之辙捜罗俊彦延纳虎臣兢兢业业无敢荒寜则天下豪杰皆为我用将相岂难其人哉十步之内必有茂草十室之邑必有忠信举之不以次将相之才出矣故伊尹耕于有莘商汤聘之以为友太公钓於渭水文王立之以为师汉用韩信而举军惊笑蜀用魏延而羣臣觖望陛下特求之未切尔礼之未厚耳无谓天下无其人也脱或今日朝廷之上有曹参萧何陈平周勃王陵辈图治於内有韩信张良周亚夫樊哙陆贾辈振威於外则敌人闻风而远遁朝廷安枕而无虞陛下可无北顾之忧矣虽然万一得人如汉之盛臣又恐陛下未能若高祖之用三杰也臣观谪李纲於散籍遣聂昌於北庭则知陛下知求将相而不知所以用之之术矣此臣愿陈者二也臣又闻得道者多助失道者寡助寡助之至亲戚畔之多助之至天下顺之以天下之所顺攻亲戚之所畔故君子有不战战必胜矣所谓道者何孙武谓人和谓道是也孟子亦曰天时不如地利地利不如人和黄石公亦曰得道者昌失道者亡臣观汤以亳武王以鄗皆百里为一诸侯为臣通达之属莫不服从者得道故也况方今天下之大四海之远生齿之衆反为金人践蹂侵侮不能顿刼者臣原其所自来矣盖失夫人和之道无多助之至故也何以验之臣闻王师之出三军多不同心而敌人反能死敌先锋一挫则後殿解散而不前故所战多不克所攻多不破使其同心协力犯难忘身悉效敌人之死敌则彼未必敢深入也虽然三军之不同心者失人和也人和所以失者不能明赏罚也臣愿陛下王师凯旋之日有功当封者亟封之有劳当赏者厚赏之仍於将帅之中摘其尤拔其颖者仿唐之制为凌烟阁命画史图形於其上第其功之高下而次之又命词臣赞美之仍乞陛下亲洒宸翰重加襃美恩泽其子弟旌表其门闾使光耀於世以为荣观如是则羣臣皆知陛下明断有功者见知而说而又不吝爵赏以酬勲绩异时或有驱策则人人思竭节以报矣臣愚又欲乞陛下专委监司郡守多方计会金谷於所部州县出厚赏广募强勇果敢之人以足军数预备不虞缉修屯营以安其居处出给衣粮以御其饥寒修车马备器械训练於无事之时以防仓卒之变盖诸路屯军名存实亡较之祖宗之朝十无四五今又起而御戎州县为之一空使宇内廓清遣归所属则死亡散徙又不知数矣臣故愿陛下以招军为先务况所有禁军原系保护王室为敌所败其数亦差减若不速募精兵以补所阙则臣恐邻国得以窥其隙矣臣愚又欲乞陛下扫荡之後遣良将於西北之鄙控扼敌人喉衿仿唐旧制开军府以扞冲要因隙地而置营田或易民田而为之复募其土着之民强勇有力者使之屯聚携子孙而家焉析其田而耕之每屯募兵百人与田五十顷又给粟食以为耕种之资所收之粟悉令与之仍不辍其每月度支钱每屯以一右职掌之因农隙而使之讲武则人无不奋力矣与其蹈蹂於敌人之足孰若与吾民为耕食之地敌人知其为农而不知其为兵知其能耕而不知其能战则苟有变起屯田之兵必能家自为战人自为敌以护其营田而力加强悍矣又乞依法屯兵以为边备则敌人必不能入寇也此臣所愿陈者三也臣又闻马者兵之强而国之富监牧所以蕃马也唐之初起得突厥马二千匹又得隋马三千於赤岸泽徙之陇右初用太仆少卿张万岁领羣牧自贞观至麟德四十年间马七十万六千置八坊八坊之田千二百三十顷募民耕之以给刍秣时天下以一缣易一马议者谓汉唐以来唐马最盛天子又鋭志武事遂弱北蕃臣闻祖宗之朝亦於秦凤诸处置坊以市马其蓄养之法抚御之方亦尽善矣其後蔡京柄政玩弄纲纪徒崇尚安济居养之虚名而罢废招军买马之急务蠧耗国用虑不能给反以市马之货而易珍宝玩好之物故承平既久士不知战马不堪用一旦边隙创开无以支梧中国素号甲兵之盛反不能及敌人铁骑之勇其祸实原於蔡京三尺孺子知京之名者亦切齿怨之虽枭首暴骨以谢天下灭族削迹以快人意犹恐其不足也臣愚欲乞廓清宇内安抚黎元即下诏委河北河东监司选择近西北鄙田野平夷可以兴作牧养之地遵唐旧制创为八坊每坊以右职两员为监牧於邻近运漕茶货收歛盐酒课利以充市马之资仰监牧官多方捜买西北良马以多为贵盖马生其地则习山川之险阻而可用仍乞重立赏罚不许受人私托买马应马才入境即委守边吏具数申枢密院又令诸坊季终申奏所买到马数复以边吏所申之数验之则知其马不耗散於人间矣或监牧受权贵之私以驽骀之马而易之则许人陈首又於其坊左右前後以官田易民田二百顷为刍秣之地又依府兵之制寓兵於农而募民耕之如是则马盛而兵不乏矣或民苦官田远而不愿售者给时价偿之无夺民田也仍乞以此意谕於民曰国家以所废田而养马非夺民食也特欲扞侵侮之虞安社稷之计使汝等全生乐业无扰攘之患耳则民心忻然而从无复嗟怨矣监牧官岁令一换使无怠心赏遇之礼优於他职功勤既着蕃蓄有加则别议旌酬如是则臣将见马盛於唐西北之势无患乎不弱也此臣所愿陈者四也臣又闻唐太宗斩张藴古既而大悔因诏死刑虽令即决皆三覆奏久之谓羣臣曰死者不可复生决囚虽三覆奏而顷刻之间何暇思虑自今宜二日五覆奏决日尚食勿进酒肉教坊太常辍教习诸州死罪三覆奏其日亦蔬食务合礼彻乐减膳之意臣以是知司狱者生民性命之所系常刑虽不可废恐弛民之禁而致乱然刑期于无刑则用刑者亦宜以寛平为尚涖狱者亦当以监察为先虽罪至於死尚当重审覆奏而虑其有失矧夫构?非辜而必寘之死则天气不和地气欝结明为人非幽致神怒毒流天下贻祸邦家矣臣窃见比年涖狱之官?汚不廉受人之私而诬杀良民者不可胜数奸胥猾吏从而挟势肆为虿毒者又纷如也或受赂而欲脱死囚则严拷连累之人而承之洎其奏成饮以毒药者有之或犯强盗伪印之类狱吏即解衣衣之推食食之教其牵执富民固有讼一事而罗织数百人入狱者有之或挟仇讐而遭鞭笞者有之或恃酒肆狠而暴虐者有之或为人?穽吏复赂而挤之者有之故一富人入狱则狱吏所得多者数百千少者亦不下四五十千富者重囚反轻贫者轻囚反重其或词人才士身在贫羸不幸罹於宪网藉手无金难以求活则虽挟伊管之术怀仪秦之辩亦无以伸其喙不过坐待其毙而已呜呼天下司狱易地皆然听讼者本以理民之寃为人构祸反受困辱抽肠摆舌於呻吟之间不至於死者幸免而已昔汉文帝专务以德化民海内丰富兴於礼义断狱数百几致刑措史称其仁唐太宗以寛仁治天下而於刑法尤慎四年天下断死罪二十九人六年亲録囚徒闵死罪三百九十人纵之还家期以明年秋即刑及期囚皆诣朝堂无後者太宗嘉其诚信悉原之臣以是知王政本於仁恩所以爱民厚俗而使德泽流於无穷也今之狱吏暴虐太甚一月之间死者十数而未止比年以来东南狱死者不知其几千人也父子兄弟生致离散悉归怨於国家以谓不能选贤涖官故罹此祸夫天视自我民视天听自我民听今日之难岂不原於怨气所致欤臣愚欲乞陛下严降诏旨革絶此弊专委宪使痛惩狱吏应州县涖狱之官有受?枉法而陷杀良民者并乞处斩应狱吏挟私而阴杀人或受?一钱以上者亦乞处斩民受其屈而宪使不为按察者许实封投状于观察使仰附递以闻盖自古致治之君以德化而诱民以刑法而?吏然後能收威柄而立治功况今衰乱之後奸生诈起其风滋甚若非严刑峻法以惩狱吏则其弊未易顿革臣观陛下诏旨则视民如伤惟恐其失所狱吏之弊想未知耳伏愿陛下俯察臣言恻然矜悯大加惠爱速与革絶庶使无辜之民不死於狱卒之手则天下幸甚臣观唐玄宗即位励精政事常自选太守县令告戒以言而良吏布州县民获安乐二十年间号称治平衣食富足人罕犯法是岁刑部所断天下死罪五十八人臣以此知狱吏所以诬杀良民者守令奸?不能奉行君上之诏令也守令所以然者吏部受赂多以庸猥之人而为之故也然则欲革其害实在陛下若能效玄宗亲选守令以布州县则民不罹此苦矣故曰百姓有过在予一人一人有庆兆民赖之此臣所愿陈者五也臣又闻唐太宗覧明堂针灸图见人之五臓近背针灸失所则其害致死叹曰夫箠者五刑之轻死者人之所重安得犯至轻之刑而或致死遂诏罪人无得鞭背臣以是知明君贤主以仁化天下作为刑书者俾民知所避而已不幸而犯於此则无可奈何又岂切切然挤民於死地哉今天下有犯至轻之刑而不免於死者多矣试举其一二陛下当以生灵为念因类而推则天下之幸也臣窃见天下租税不均富者以兼并而致豪横贫者以匮乏而受困苦皆缘蔡京在朝科率无度而州县之官又复因此而敛财於已故庶民倾囊倒廪不足以充官府之敛乂复减价而鬻产甚至歛获才毕执契行贷富者掉臂而不顾逮其为人督债又复减租税而求售固有买一顷之田不能承二十亩之税者以是富者愈富贫者愈贫故产去税存者官租无由而赡有诉于官乞为退割则吏复受赂不为施行纵或退割未几又为富民计议暗退还之洎其二税不输官吏催捕私为囚狱刼其衣食苟不如欲则羁系缧绁艰苦万状或时丁溽暑囚被腥孽寖以成疾於是死者相枕不可以数计皆臣目击之也有司虽知而恬不悯察宪曹虽或行空文觉察而终不能去其害呜呼此乃产去税存而致然也初未尝有犯於国宪也臣愚欲乞陛下选差台谏之臣每路遣一人廵历州县暂借僧寺为均税司许百姓陈诉产去税存者悉为均摊得产户或有薄产而税多者亦有量坐外余者均之及天下富民多寄税於有官之家以免差役亦乞立限许自陈归正限外不自陈而为人告首者除充赏外并没入官应有官之家以品数量坐外余者并同编户法又臣前书所论营运钱亦乞委均税司召集人户依实指证重为推排如後有科需仰自推排籍日为始庶几民无怨苦之声或吏受赂而均税不当者亦许人陈诉仍均税之後有过割税租者要到官亲入认状庶免暗坐之弊如是则租税均而输纳易无辜而被囚者无有矣臣又尝忿天下之民为蝼蚁之寇鼠窃狗盗即妄诉于官以为强刼或失火而焫其庐舍则挟仇敌而讼人以为放火有司不复体察即行根捉廵捕官希觊爵赏不究虚实擒捕无辜囚于狴犴又委狱吏痛加鞭笞勒其必承沿是而死于狱者多矣或以案成虑有後言贪其赏而饮毒以杀者有之或不与之食而饿死者有之故州县廵捕之官杀良民而取爵禄者恬不知耻至有监司郡守因民陈诉而发摘者又受廵捕官贿赂而罢议此亦臣亲覩之也臣愚欲乞陛下督责宪使常切觉察廵捕官复循前轨杀良民妄冒功赏者即与先斩後奏盖今日之弊当以严致平而不可以寛守之也臣所论二事皆民间屈抑之大者虽斩妄冒之人首领未足以偿天下之愤安有仁君在上而肯杀无辜之民耶尧舜禹汤忍为此耶羣臣知此而不告则不识待陛下作何主耶此臣所愿陈者六也臣又闻汉高祖初定天下躬神武之材行寛仁之政总揽英雄以诛秦项任萧曹之文用良平之谋聘陆郦之辩明叔孙通之仪文武相配兼收并蓄所以长有社稷也臣窃闻比者朝廷得爪牙之将领熊罴之士扫荡边尘捷音屡报于天阍臣於是喜而不寐然臣伏愿陛下明鍳高祖之用人使文武相配共图治功则万世永赖臣愚欲乞国家优於武学广收虎臣其法与太学等无似上皇时徒为文备不求实效伏乞陛下明诏诸路有知兵书习武艺善谋断筹画通达古今纵横辩论者并许自陈所属发遣诣武学补试仍乞立法各因其长而收之无拘一律也又乞依三舍之法而升黜之月书季考擢其才能者而官之臣将见号飞将军而称智囊者多多益办矣臣又闻以蜗蚓之饵而垂海者不足以得吞舟之鱼则道足以挺儒林德足以拔流俗广闻强记而耻为章句儒雄材大略而不就科目选者有之臣愚又欲乞国家设德望科仰诸路有乡闾孝友信义廉耻通经史有智谋者许县荐之州州试其所通之学而荐于省每三年令一州举一人仍乞重立法禁絶权贵交结私举之弊无以顷时举八行之人有庐墓而生子者亦有不从父母之命者如是则徒以德望之科为仕路捷径而人材无益於国家其有州县所荐至之人伏乞陛下亲策于庭问以古今考以时务试以才断有卓然不羣者抜而用之则有德有行多闻广见者蔼然出矣臣又窃观豪杰之士亦多结髪僧俗忍饥读书若九经库若五总龟十吏泚笔而待千言占口而成者有之然不羁之才高世之俊非以大科不足以搜罗天下英贤臣又欲乞依祖宗旧法设贤良方正科许有官君子及布衣之士同试其黜陟自有成法陛下但举而行之臣将见豪杰之士于于然而来矣臣又尝议诗赋经义二者皆有弊雕?相夸组绘相侈苟以夸世而取宠不适於实用者诗赋之弊也幼童而守一经白首而後能言说尧典二字而有十余万言荒唐虚无不务根本者经义之弊也以臣观今日文章之弊而不足以得人则孰若去经义而取诗赋盖自舍法之行学者专守一经而不该古今务为黄老之虚词不究经史之实録至於历世兴亡治乱例以为祭终之刍狗雨後之土龙而略不经意其所以钓爵位而取荣耀者不过盗窃古人绪余置齿牙间操数寸之管书盈尺之纸较一日之长以歆艳有司耳目而已故平昔无经笥之誉一日有瓦注之巧者纷如也问之以前世兴亡则茫然失措而面颈发赤甚至身处班列而朝廷旧章不能知者盖彼其所藴既不厚则发为文章必不汪博所识既不广则处之事变必无持操故自革科以来朝廷大臣抗节不回忠言謇謇赫然与秋霜烈日争严者几希词学兼茂使後进仰之犹泰山北斗者几希奋不顾身肯死国难者几希沾沾小人奴顔婢膝炙手权门以求速达者满眼皆是自去年春金人入寇朝廷之上肯奋身而与国同难者惟李纲聂昌两人而已其次范讷辈而已至於耿南仲吴敏李邦彦之流徒能败我国事智谋何足取哉比者金兵再起圣诏恳切捜求忠义臣以布韦之贱不食国家寸禄尚能怀忠感愤欲効柏耆乞天子一节持入北庭掉舌下之愿杀身以安社稷惜哉州府未能发奏故使臣忠义之气无由一吐至於以经义取高第而享爵禄者反视国家之难如越人视秦人肥瘠而不加喜戚於其中甚者差以运漕尚且畏惮而不前规规为全身计况肯当锋镝以立忠谊耶臣以是知敌骑纵横而未能风驱电扫者虽本於脂韦辈不足以立大事抑亦经义科非所以得豪杰之才故也臣观祖宗朝以诗赋而取士则士无一经之专贯综坟典诸子百家之言靡不周覧往古之存亡用兵之得失行事之成败虽梦寐亦能记録况其醖藉瑰伟则英风鋭气无施不可故镇抚国家则有司马光寇准丁谓韩琦辈肃清边境则有王韶锺传舒亶种谔辈决策运谋则范仲淹章惇富弼吕惠卿之流是也抗章直谏则唐介包拯董敦逸邹浩之流是也欧阳修及宋郊兄弟则功业之外职於修史者也杨亿王安石父子则政事之余长於经术者也石曼卿梅尧臣之徒则诗高于天下黄庭坚苏轼则文冠于古今得人之盛未易缕数然其间文足以拔英躔而惊翰苑武足以奉王命而挫敌威持鲠谔之节而敢言奋忠直之志而犯难章章不可掩者亦不下数百辈求其所以致之者特诗赋之科而已盖学诗赋者可以兼经义而得之至其专於经义则其所学必不广矣今之学者必曰我能穷理尽性观祖宗时文章理何尝而不穷性何尝而不尽况此特可为画饼之虚名而不可以为经邦之实用则二者优劣较然明矣臣窃闻朝臣有好为虚无之言者曰唐以诗赋取士而明皇幸蜀者何也臣以是知其特欲明一己之私见而外天下之公议不过争权怙势互相诋毁不为社稷计也殊不知明皇再清内难开元之初几致太平海内富庶四夷咸宾浸淫贞观之风者盖以诗赋而得人耳迨其志欲既满侈心乃生忠臣浸踈谗谀并进溺於游燕耽於酒色以李林甫杨国忠为辅佐以安禄山哥舒翰为爪牙病生於心腹而不知祸起於萧墙而罔觉一旦豺狼为患尚且心醉宜乎有播迁之难然则明皇幸蜀者乃以其不能用刚正之人而近谗谀之贼故罹此祸岂诗赋之罪哉臣知为此语者特腐儒不通变耳特背公而营私耳臣愚欲乞陛下速降诏旨革经义科许天下之士习诗赋以应选仍所问之策禁絶虚无惟求古今成败可以为後世监者及通於时务而有谋断者则臣将见得人之盛又复如祖宗之朝而致治之美高迈於熙寜之初矣陛下若能奋发睿断用臣之策则武学足以得虎臣德望足以捜遗逸制科设而不世之才出矣经义革而博学之士至矣朝廷乏人臣未之信也陛下今日纵为权臣诋毁而不用其策然他时经义不足以得伟才亦未免用臣计也与其追用於己事孰若决行於未然幸愿陛下裁之然科举之法又有大不公者臣亦为陛下缕陈之盖比年科举多为富儿贵族於诏旨未下之日预以金帛交结出身之官又复赂监司必差此官以赴本州考试固有得问目宗旨以归募文士而预为之者有得成篇以归俟入塲而写之者有得一古字三塲通用为点记者有与主文故旧以平昔所讲之题而问之者有主文受其赂自蕲决得复赂才能之人而成其文庶使不辱於选者甚至考官之来有求见於道周旅邸者有受燕于举子之家者有携侠客而来阴求贿赂者其所差封弥誊録之人又多受豪强之赂预録才能之士姓名与之虑其轧已於封弥处阴为之记或复寻而焫者有之或投於井者有之或节其文词使读之无叙者有之封弥誊録官又徒备员而不觉察故空号礼闱之严有司以歌酒自适殊不以考较为虑洎其及期则除私取之外不过收拾文理合己意者足其额而已故前期十日而其名已达於外者有之臣尝求中程试之文而读之其间未必皆无病也或昧於古今而以汉为唐者或不通经旨而误引证者或全録前辈时文者或使故事而误其姓名者或以神祖而为祖考者缀缉不根之语而不荅所问者色色有之致有士人指考官受赂之汚擿举子谬中之失而讼于有司则上下互相掩覆不为体究故与其选者人不以为荣或素不知经而识字有数者有之或能诵时文而不知经史者有之或尘垢龌龊而言语无味者有之或屠沽博奕辈而误墨成蝇者有之此皆缘贿赂不公考较无术故也呜呼祖宗科举之法本欲?罗俊彦其弊至此不识得若辈可与图治耶至於孤寒之士栖迟乎道艺之域休息乎编籍之囿博覧强记好古有素谈经可以重席下笔几於有神者反以空囊败槖无为先容遂尔摈斥者纷纷藉藉甚至有知其必不与选不能与羣辈较短量长於是遁职高卧而不就试者有之此非科举之法不公也有司受赂之弊也亦以经义多荒唐之语而能为空文者一人而兼数人故也故凡士人将就试则预采时文脍炙人口者以经意分排门类每一门撰义数道俟其入塲即以所问之题而参合辞意相类者依本誊録谓之迎题或预料有司所问之题而撰成全篇至有五篇皆备略不措意者况此革科以来每一义题两学前後传写不啻数十篇者有之其辞意不出乎此有识之士不欲袭蹈其迹或穿凿而为曲说後进无识者或全録而不更一字有司亦不能悉究至於糊名一判则滥进者悉皆与榜信乎经义不足以得人也若选以诗赋则前弊皆可革盖诗赋不可预成纵可料题而为之亦不过得其事实而已其声律逆顺非敢苟也如是则彼方为已犹且不赡何暇及他人哉臣愚欲乞陛下察臣所陈垂悯孤寒之士无负其稽古之勤严降诏旨痛惩此弊应今後科举有考试官受赂挟势而私取人者许士人陈诉监司考核得实者悉同受枉法?坐罪仍礼闱取士一切法度乞行严察无袭前弊如是则孤寒者得以进身矣此臣所愿陈者七也臣窃观天下所以入於衰乱者皆缘冗食之民衆而无补之费多故国用乏而军储不给也臣愚欲乞陛下明断一切冗食而无补者悉行罢废以充军馈则养兵有粮而无馈乏之患矣臣窃见上皇为奸臣误国坏乱纲纪渐次陵迟欲去前非尚赖陛下振而起之革而新之则功业昭着而规模宏远矣若规规於仍旧贯而不能因革损益则天下何望於陛下上皇何急於禅位也盖上皇所以下罪己之诏而禅大宝於陛下者亦知其为奸臣误谋法度隳废无以支持诚欲陛下为振其颓纲而已或谓三年无改於父之道然後为孝者此乃儒臣不知权变之言也臣谓方今法度有不便於民不利於国者当一切更张之正孟子所谓如知其非义斯速已矣何待来年是也臣所谓冗食而无补者何也臣观天下神霄宫实国之大蠧此亦蔡京王黼诱致奸党共以妖术欺君罔上故创此宫修饰华丽所费不赀四时祭醮又蠧国用谓之知宫者不过挟势欺民规财养妇饮酒茹荤不修身检恃崇道之势而动与士大夫为等伍肆为奸賍?於宪?者有之求其精?祝夀者蔑如也谓之冗食而无补信其然乎况天无二日民无二王天下之归者本一也今立两君於宫中者其意安在哉此蔡京欲为王莽之篡故阴令林灵素以妖言化上皇而为之其意欲为分天下之?也又况天子所都者大梁四海九州莫不宾贡于此今遍满中外州县皆立王宫是亦蔡京欲兆各据有一方之?也祖宗之朝肯为此乎祖宗之臣肯劝勉君父而为此乎然则今日所以乱者未必不兆於此也臣愿陛下速降诏旨悉与罢去所有知宫道衆各令还原观仍给还其宫与原住僧改正寺额所有仪像乞移於玉皇殿配享此亦臣虑陛下不欲毁去恐伤父子之仁故也然上皇英断能以理推今日之难如此欲安我二百年之社稷则岂宜以一己而妨天下之大计哉此特土偶人耳毁之无伤乎上皇之盛德而足以成陛下之大功则毁之亦无害也所有神霄宫田多者五十顷少者不下十顷所养之衆不过十数人而已况不能与国家之缓急徒使之敛财於己以为私计臣愚欲乞陛下悉委守令拘守其田立课召民承佃所纳税租及宫中见存养之粮悉充兵储又籍没天下宫中供器亦可以为养军之用实良策也臣又观天下应僧寺多田者或至百顷而养僧不逾百员者有之故凡诸路大禅刹多者为奸猾之僧贿赂监司郡守而求住持酣酒嗜肉而不为焚修者有之营私克财而不养僧衆者有之狂殢优倡而不修戒行者有之故每住一刹则敛国家之常住以为亲戚之私藏者比比皆是臣愚欲乞陛下诏诸路专委守令应律寺则契勘见存僧行数目禅刹则契勘逐年所养僧行数目并与量数支给口食田外余者并没入官所有税租即量坐之其田亦募民耕以所纳租为军储与其为猾僧计会之余则孰若为养兵供馈之费所有道观亦乞依此法仍天下诸州国忌斋钱欲乞罢之国忌日令禅刹自备斋食则计天下一岁之所省亦不轻矣愿陛下无犹豫也臣又闻禄者所以代其耕也方今有官君子养之既有常禄其所任之处又或有职田之俸君人者一视而同仁则均有之可也今又或有或无而不均或多或寡而不一臣为陛下今日计莫若下诏应有职田处悉皆罢支所纳租米乞充军储陛下能用臣三计则仓廪实府库充招军虽衆无患乎乏粮矣此臣所愿陈者八也臣又闻君以兼听博照为德臣以献可替否为忠专己者孤拒谏者塞孤塞之政亡国之风是故立敢谏之鼓置诽谤之木开言者之路来天下之策此尧舜禹汤所以昌也比干剖心箕子为奴折直士之节结谏臣之舌此桀纣幽厉所以亡也台谏虽卑实可与宰相等何则风霜之任弹纠不法发擿有过百僚震恐莫敢为非义者实有赖於此盖御史台为朝廷之纪纲台纲正则朝廷理朝廷理则天下理矣臣闻顷者蔡京专权惧人议己之失欲掩上皇之听於是所举擢而进者多其死党阿谀顺旨共成奸恶以苟容曲从为贤以拱默尸禄为智谏官久虚而不除台官取庸以充位故苛吏繇役民失农桑之时狱官深刻民受诬杀之辜守令奸賍残民害民滋甚而朝廷大臣方且愚弄纲纪有同儿戏阴怀叛逆欲分天下而有之无肯为上皇言者浸淫日久遂致大乱幸赖祖宗之灵六贼奸计屡败未至篡国而已呜呼臣闻去年春金兵初起边臣告急奏章累至蔡京父子匿而不达乃收拾金宝密自为备在朝大臣亦皆作去计略无一分扞御之意直至金兵渐逼乃始奏闻此臣得之於陈东书也臣始读之不觉掩卷浩叹国家何负於大臣乃尔耶疾风知劲草版荡识诚臣岂虚言哉既而忿气拂膺恨不能仗剑悉剖诸大臣肝胆而食之未足以快臣心也臣亦知其所自来矣盖本於不能擢台谏之臣使常言天下之得失故至此耳寻後窃闻陛下优选忠谊之士以任台谏之职臣知黎民赤子之幸也於是洗心倾耳以俟其言天下之大利害试以观国家之得人想望风采为日久矣今得其言不过纷纭细碎未有大过人者又岂太平而全无可言耶抑亦持禄保位而不肯言耶畏罪谪而不敢言为权臣抑塞而不得言耶以谓太平而无可言则干戈正此纷揉蛮夷尚未宾从政事风俗浸已不振祖宗法度废而未举四海俱无欢声万民悉有变色天子未必皆善大臣岂能无过非可谓之太平也若欲保位持禄而不肯言则未得位者当修其辞既居其位者当死其官如其为身谋盍亦辞尊而居卑辞富而居贫乎岂可为一己之私而废天下之大计耶若谓畏罪谪而不敢言则明主不恶切直以博观忠臣不避重诛以直谏折槛而呼愿得从龙逢比干於地下游者果何人哉身在谏职则白刃交於前视死若生矣岂宜畏罪谪而缄口耶若谓权臣抑塞而不得言则有官守者不得其职则去有言责者不得其言则去置笏于地而求退者能使上敛容而谢者其谁欤言路既塞则高飞远举为赤松游可也不然则婴逆鳞而干斧钺之诛可也何苦畏权臣不敢直谏哉台谏之臣知此而不言则是负陛下也不识今日之所谓谏臣者果有面折廷诤如王陵者乎有守节死义如汲黯者乎有刎血污车轮者欤有出行避骢马者欤臣知其必无有也盖天下之士多能载於空言不能见於行事往往在布衣时则能忠言直谏虽犯主之顔色而不辞及其处之以谏诤之职则保位持禄殆有过於阿谀者矣呜呼此辈何足算哉使臣见之当唾其面而大辱之臣愿陛下优选直臣以任此职今朝廷之上谪籍之中布衣之列岂无其人耶陛下第明监而博采之又乞立法应擢台谏官虽宰相遴选陛下必亲策于庭试以十事五事评往古之成败于以观其所学五事问权臣之得失于以审其敢言如是则可以得人矣若复以柔顔软语妾妇相者为比则臣将见大臣擅权纲纪大坏又甚於前日矣臣闻吕元膺出为同州刺史及中谢德宗问其得失元膺论奏词气激切上嘉之谓宰相曰元膺有谠言直气宜留在左右使言得失卿等以谓如何李藩裴垍贺曰陛下纳谏超越百王乃宗社无疆之休请留元膺给事左右臣以是知德宗所以能惩艾奉天之难而复治者盖能广求谏诤之臣而已虽一人之直尚不遗弃必置之左右而不使外任臣愚欲乞陛下每用谏臣悉以古为法大臣朝见议政事台谏官得随进与闻仍许台官退而辩论可否以陈之或三月而不进谏者罢之又乞陛下亲洒宸翰榜于朝堂昭告台谏各宜以忠谊自立应天下之利害朝臣之善恶政令之僻违纪纲之当否敷陈弹奏不宜隐情庶使嵌岩遗逸之士知朝廷有从谏如流之美於是戚戚然动其心峩峩然缨其冠而来游于阙下愿进其谋谟以致君於尧舜纳俗於成康矣此臣所愿陈者九也臣又闻上言之以为命下禀之以为令故君命召不俟驾而行者皆欲其尽臣子之礼而无敢怠慢也呜呼古之委身而为臣者虽遣之赴汤火冒矢石亦犯难而竭节况夫宣布诏令以告于民用心不劳而用力不多者其忍违上之命耶臣窃见比年以来州县之官施为不法以受赂营私为良图以奉诏恤民为余事朝夕所以念念不过燕游而已酒色而已财帛而已为子孙计而已曷尝以理民为务哉至於国家颁诏本欲使天下士庶悉体圣意以布德化奈何守令非人略不奉行者有之甚至其言微有被及於州县之官则匿而不示遂使天子德意无由下达故人心携贰事罹艰苦又归怨於上盖顽民悍俗不知天子本有恤民之深意而守令不能奉行徒为残贼耳欺君罔上莫此为甚臣观陛下即位以来寛大之诏屡下然州县官吏前弊未革亦不过挂之屋壁徒为文具而已初未尝见其遵行也今夫周官正岁帅治官之属而观治象之法狥于木铎盖将以禁人则宜使之皆知不使之皆知及犯令而刑之则是罔民矣然则先王号令必使家至而户晓之故曰鼔舞万物者雷风乎鼓舞万民者号令乎臣窃观方今诏旨之下则所知者惟官吏而已或诏下逾年而民未及见者何其风俗衰薄不足以望古耶此非国家之罪郡县无良吏致然也臣又观之抗勅命者多矣特上下相蔽而无肯发擿耳臣愚欲乞陛下痛责守令应诏书到日即颁于庭以示百姓仍存问缓急悉令於要閙之地书壁晓谕庶使有目有趾者皆得以仰观圣诏之恳切而知天子有轸念之勤则人人思奋忠谊矣仍乞督责守令应朝廷有改常宪禁絶民害即令施行无致稽缓或尚循袭旧风有违御笔者即与除名勒停如是则诏旨无患乎不宣布民情无由而不说服矣此臣所愿陈者十也臣所进三书条陈当世利害三十余事实为切要然其间触权臣者有之忤天听者有之或结怨於富贵之门或贻怒于台谏之官臣非不知李云以草茅之士露布上书遂至诛死臣区区不避於此而敢抗直言者实愿以身而安天下也臣初则欲乞朝廷以一介之使遣臣奉咫尺之书说金主而使之内附臣当时若有此行亦必烹於鼎镬既而此志不遂而犹敢以三书干渎宸聪者臣知天下大利害皆备载于此而无少遗使其言得达于陛下而万民受赐则臣虽死于朝不辞也臣愿陛下明断必用臣计则非徒朝廷安天下之民举安万一权臣嫉怨指臣为狂生则乞陛下集朝臣而问之或临御楼呼行道之人问之召京城耆老而问之必谓臣之计为可行而大臣之言为忌进也昔苏世长进谏至切唐高祖色变既而笑曰狂态发耶世长曰为臣私计则狂为国计则忠臣今日亦请以此语为陛下献陛下用臣之计而赐臣以死则臣死有光辉含笑入地无恨也若不用臣之计而免其罪则臣非所愿盖臣以寡援之身必死於他人之手矣史有之曰千人之诺诺不如一士之谔谔臣虽微贱能鲠峭而敢言朝廷有直臣则天下太平矣果辱陛下恕其狂妄则臣尚有骨鲠之言当进天聪岂不能裨补国家万一惟陛下裁之

历代名臣奏议卷八十三








○上高祖受命造唐赋表

臣况言：臣闻上古灭迹以恢至道，其次立名以扶大化。臣山谷之人，顷为韩参谋。性嫉恶，臣性孤直；先朝露，臣复故山。陛下拔臣，臣况口噤汗出，不敢论天下事。然自开元、天宝以来，耳目所接，精经茂德，略有百人，不沾一命。非不欲出，无益所以不出。岂大国无人，而党与之徒，未详菽麦，骤居清贵？此由权臣上负明主，下负苍生，中遏贤路耳。是非邪正，势不两立。

唐有天下，赋敛甚薄，刑罚甚宽，神人保和，鸟兽咸若。然而时有反侧逋逃之诛，得无因乎？惟天启圣，无有一物不得其所。《书》曰：“远人不服，来以文德。”德犹土也，广厚载物；文犹火也，光明丽天。克金之象，生土之义。盖闻朝出群龙多士，如海出夜光、明月，所以别好恶而扇华夷，未有影不从表，声不从听。圣德惟新，颂声不作，臣下之阙也。谨进《高祖受命造唐赋》一篇，论皇家大庆，历祚延久，恍若光灵，促臣上献。

伏惟陛下赫赫巍巍，与天同功。凤凰巢於阿阁，麒麟乳於郊薮，臣之愿也。无任冰谷之怖，谨奉表以闻。臣况诚惶顿首顿首。谨言。


○將議 【 選任將帥】

古之將、六卿之長也、執鼓以令眾、其謀慮也先國而後身、其使眾也、若屈伸臂指之無間、其征不服也、有放伐而無逆戰、故君之命將也、曰社稷之命在將軍、授之斧鉞、曰從此上至天、下至地、將軍制之齋宿于廟以授旗鼓、推轂而送之、其待之隆如此、將既受命于君、乘車凶門而出、必死無反顧心則雖未振鐸、作旗、致三軍之眾、樽爼之間、巳知千里之外、其克敵制勝、非始于鼓之日也、後世之將、既異乎此、故將之用于時、與時之求善將也二者何相悖乎、忠非不竭于奉上、乃不能免其身、勝氣遠圖、以讒傷而覆之、或倚待于將者甚至、而奔敗相属、覆亡不暇、此非授之不慎、則膺揚之任、固難其人哉、夫常才不可以應卒變、兵便机詐、又不可以常形槩之、嚴令必罰、斷擊不請、平世之所難行、奮死犯難、屠膓涉血、士不能以必勇、白刃在前、介馬疾馳、聞金鼓之聲、氣不能以自強、故世以善將名者。必出于累戰之後。方草昧未定。則夫人而非將也。及累世熙洽。則夫人而非怯懦也。所謂退有從容偃仰之安。進有危死傷創之害。人情自非迫於不得巳。孰肯甘之而無惧哉。今時五兵不試、戎車不駕、為日巳久、如往者東南之役、將皆中外重臣、一時之選、雖有克捷、竟不能摧蕩兇醜殄滅之也、嘗驅六郡良家、合百粵鬪士、成師而出、一呼而潰者數矣、其以凱入者無幾也、至于百夫攖險、萬人守之一奮而起、無不披靡辟易、卒縱而去之耳、將亦屢易、費亦無算、士之傷痍者、亦不可計、其能無患者、以國之寵靈、相繼歸命、遂肆之于市、非能力而拘之原也、顧以繆巧致之。功誠有焉。謂之善戰可乎。窃怪以國家兵勢之強盛。器甲之堅利、儲積之富厚、然終不能摩壘而一戰、我方車馳徒走、彼巳襲擊凌遽、其來無嚮、將卒錯愕、無所施力、故以地利則我之所習。以眾寡則相懸。以智計則彼直狡而巳。非有兵謀戰陣之法也。以當時所曙見。士雖勇而不服習。且未選。前方進而後巳引退。此以不繼而敗也。卒遇伏而驚。馳突猝至。遂亂不可整。此斥堠不設。申令不嚴而敗也。士方大集。不乘其銳而用之。復違其長技。置之迫厄窘束無以騁。縱疾力所向未定而机巳泄。此怯而寡謀以敗也。故海上有事以來。死將多矣。豈不投軀赴命殉節扶義哉。然大率冀天倖以無乏絕。乘危險而徼之非有成謀以效死也、庸獨能償其負乎。或者謂文吏帷幄運籌而巳。貫弓挾矢而馳者。介冑之士也。將必藉焉以為功。故自列校起行伍。擁旄節材武驃勁善養死士得眾心者。此戰之資也。而勝不存焉。樓煩騎射。青齊蠭勇。楚越標捷。此戰之具也。而全不存焉。夫將必明于陰陽動靜之運。刑德奇偶之數。迎逆先後之度。內全其郊遂樹渠之保。外固其險阻難易之勢。此戰之主也。然非所以用戰也。且今之所當值。皆自戰其地。惟自戰其地為兵法所忌又非有大敵梟雄難禦之變也。又非懸兵束馬。嬴粮深入。橫絕萬里。窮討伐也。所有事不過赤子弄兵潢池。與虜盜邊境而巳。遠則鎮戍相望。近則部使者以時撲遏。尚何難哉。然少一触之。輒縻沸而起不可禁也。况有進于此。可無重慮哉。語有之曰勢之有形埒者可見而學也、道之有偏籍者可誦而傳也、兵勢者無形可握執、而智略者不繫于法、言所不載也、呼吸之間、轉負為勝、决之俄頃、而發之莫當、與鬼神通謀、造化合符、凌天振地、抗泰岱、蕩四海、迅若飛鳥鷙獸、故建鼓不出庫、而莫不??夌慴怖伏者、戰之上也、然欲求之于倉卒乎、將預詢咨羣議、試用而徐進之乎、欲因于世冑象賢而用之乎、將不以類拔于奴虜、徒隸羈旅乎。欲獎其振矜之氣、驕而弗抑乎、將取于摧折喪敗、窮而思奮、冀得一當乎、欲拘信文案、惑飛語顧望掣肘乎、將推誠委信、寬以繩墨。畢其智能乎、故無患無人也、求之不廣、蓄之不預。賢不肖無所分別。持祿養交者眾。而幕府上功、或從中制。可以私請。此壯士所扼腕。而天下事所以不可量也。

王奉常集（策）

王世懋


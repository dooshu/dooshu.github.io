江州司马厅记


自武德行已来，庶官以便宜制事，大摄小，重侵轻；郡守之职，总于诸侯帅；郡佐之职，移于部从事。故自五大都督府至于上中下郡，司马之事尽去，唯员与俸在。凡内外文武官左迁右移者递居之。凡执役事上，与给事于省寺军府者遥之。凡仕久资高，昏耋软弱不任事，而时不忍弃者实莅之。莅之者，进不课其能，退不殿其不能，才不才，一也。若有人蓄器贮用，急于兼济者居之，虽一日不乐。若有人养志忘名，安于独善者外之，虽终身无闷。官不官，系于时也；适不适，在乎人也。江州左匡庐，右江湖，土高气清，富有佳境。刺史，守土臣，不可无观游；群吏，执事官，不敢自暇佚；惟司马绰绰可以从空于山水诗酒间，由是郡南楼山、北楼水、湓亭、百花亭、风篁、石岩、瀑布、庐宫、源潭洞、东西二林寺、泉石松雪，司马尽有之矣。苟有志于吏隐者，舍此官何求焉？案《唐六典》：上州司马，秩五品，岁廪数百石，月俸六七万。官足以庇身，食足以给家。州民康，非司马功；郡政坏，非司马罪。无言责，无事忧。噫！为国谋，则尸素之尢蠹者；为身谋，则禄仕之优稳者。予佐是郡，行四年矣，其心休休如一日二日，何开？识时知命而已。又安知后之司马，不有与吾同志者乎？因书所得，以告来者。时元和十三年，七月、八日，记。

题记：作者谪贬江州司马，本是仕途上的不得意。谪贬是朝廷的惩罚，所去之处自不是什么好的地方。唐代的司马有职无权，作者以此展看议论。发一通牢骚而已，除此还能起到什么作用呢。






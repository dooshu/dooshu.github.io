残春

残春醉著钓鱼庵，花雨娱人落半岩。



岂是天公无皂白，独悲世俗异酸咸。



妄身似梦行当觉，谈口如狂未易缄。



已作沉舟君勿叹，年来何止阅千帆。

残春

章甫从诸老，今为两世人。



惟书尚开眼，非酒孰关身？



远水涵清镜，晴云蹙细鳞。



篱边花未尽，作意醉残春。



残春

江鮆堆盘粔籹香，山家节物亦穷忙。



桑间葚紫蚕齐老，水面秧青麦半黄。



语燕似催春事去，游丝不似客愁长。



乡村年少那知此，处处喧呼蹴鞠场。



残春

过了清明日愈迟，年华不复在辛夷。



谁知绿叶阴成处，正是青天露坐时。



茂草满庭喧鼓吹，嫩汤出鼎试枪旗。



衰翁敢作明年计？

剩与东君惜语离。




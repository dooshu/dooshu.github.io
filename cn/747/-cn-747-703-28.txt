○第三状

右，臣等适再已陈奏，未奉圣旨。伏见贞元初，宰臣刘晏，缘德宗在东宫时涉动摇之论，竟以此坐死，旋则朝廷中外，皆以为冤，两河不臣之地，悉恐亡惧，德宗寻亦追悔，官其子孙。近则宋申锡涉交通藩邸贬官，文宗寻又追悔，至於流涕。如嗣复等蝼蚁之命，至细至微，特赐矜全，必彰圣德，天下臣子，孰不上感天慈？不尔，恐四海人情，自此忧惧，臣等亦兢危不暇，无以裨助圣明。伏望特开延英，赐臣等面陈血诚，以安中外。如蒙圣慈纳臣等愚恳，伏望更重贬官，所冀人心允惬。








○上言宜听刘实致仕



夫堂高级远，主尊相贵。是以古之哲王莫不师其元臣，崇养老之教，训示四海，使少长有礼。七十致仕，亦所以优异旧德，厉廉高之风。太尉实体清素之操，执不渝之洁，悬车告老，二十馀年，浩然之志，老而弥笃，可谓国之硕老，邦之宗模。臣闻老者不以筋力为礼，实年逾九十，命在日制，遂自扶舆，冒险而至，展哀山陵，致敬阙庭，大臣之节备矣。圣诏殷勤，必使实正位上台，光饪鼎实，断章敦喻，经涉二年。而实频上露板，辞旨恳诚。臣以为古之养老，以不事为优，不以吏之为重，谓宜听实所守。（《晋书·刘实传》）

毛孟

孟，永嘉中为宁州治中。




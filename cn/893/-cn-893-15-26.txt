留别贾舍人至二首





贾至，见十一卷注。



大梁白云起，飘飖来南洲。徘徊苍梧野，[一]十见罗浮秋。[二]鳌抃山海倾，[三]四溟扬洪流。[四]意欲托孤凤，从之摩天游。[五]凤苦道路难，翱翔还昆丘。[六]不肯衔我去，哀鸣惭不留。远客谢主人，明珠难暗投。[七]拂拭倚天剑，[八]西登岳阳楼。[九]长啸万里风，扫清胸中忧。谁念刘越石，化为绕指柔。[十]

[一]《归藏·启筮》：有白云出自苍梧，入于大梁。《山海经》：南方苍梧之丘，苍梧之渊，其中有九疑山，舜之所葬，在长沙零陵界中。郭璞注：山在零陵营道县南，其山九溪，皆相似，故云九疑。古者总名其地为苍梧也。盖古所称苍梧之野，其地甚广，凡九疑山前后数百里，粤西、湖南之地，兼跨而有之。若汉之所置苍梧郡，视古之苍梧野为狭。唐之所置苍梧郡，视汉之苍梧郡则又狭。皆只在粤西一隅，而长沙、零陵非其所统矣。或者据《史记·本纪》，舜崩于苍梧之野，葬于江南九疑，是为零陵，因崩、葬各纪其地，疑苍梧、九疑不在一处者，非也。舜葬于苍梧之野，盖《檀弓》先已记之矣。



[二]《名山志》：罗浮山在广东增城、博罗二县之境，本二山也。在西者为罗山，在东者为浮山。二山合体，故总称罗浮。旧记曰：山高三千六百丈，周围二百七十七里。旧说浮山从会稽来，博于罗山，故又称博罗。今罗浮山上独有东方草木。或云浮山乃蓬莱之一岛，尧时洪水浮至，依罗山而止焉。二山断处，有石磴相联接，状如桥梁，号曰铁桥。奇禽灵卉，不可胜纪。



[三]《楚辞》：“鳌戴山抃。”王逸注：“鳌，大龟也。击手曰抃。”《列仙传》曰：有巨灵之鳌，背负蓬莱之山，而抃沧海之中。《尔雅翼》：《天问》曰：鳌戴山抃，何以安之?抃者，两手相击也。言鳌以首戴山，傥用前两手相击，则山上之仙圣何以安乎?张衡《思玄赋》：“登蓬莱而容与兮，鳌虽抃而不倾。”吕延济注：“言巨鳌负蓬莱山，虽抃击而不倾侧。”太白引此，盖以喻禄山之乱也。



[四]张协诗：“雨足洒四溟。”李善注：“四溟，四海也。”



[五]王粲诗：“鹳鹄摩天游。”



[六]邢昺《尔雅疏》：《昆仑山记》云：昆仑山，一名昆丘。



[七]《史记》：“明月之珠，夜光之璧，以暗投人于道路，人无不按剑相眄者。何则?无因而至前也。”王褒诗：“白璧求善价，明珠难暗投。”



[八]宋玉《大言赋》：“长剑耿耿倚天外。”



[九]《岳阳风土记》：岳阳楼，城西门楼也。下瞰洞庭，景物宽阔。唐开元四年中书令张说除守此州，每与才士登楼赋诗，自尔名著。



[十]刘越石诗：“何意百炼刚，化为绕指柔。”吕延济注：“百炼之铁坚刚，而今可绕指，自喻今破败而至柔弱也。”



琦按：贾之谪在岳阳，去罗浮甚远，而太白行迹亦未尝至广、惠间，何云“徘徊苍梧野，十见罗浮秋”耶?又太白旅寓岳州，约计只一二年。而贾之谪在至德中，召还故官在宝应初，约计首尾亦不至十年之久。所云“十见”，更指何人耶?恐是他人之作，而误入集中者，否则笔字之讹欤?





其二





秋风吹胡霜，凋此檐下芳。折芳怨岁晚，离别凄以伤。谬攀青琐贤，[一]延我于此堂。君为长沙客，我独之夜郎。劝此一杯酒，岂唯道路长。割珠两分赠，[二]寸心贵不忘。何必儿女仁，[三]相看泪成行。

[一]刘昭《后汉书注》：《宫阁簿》：青琐门，在南宫。卫瓘注《吴都赋》曰：青琐，户边青镂也。一曰：天子门内有楣格再重，里青画曰琐。章怀太子《后汉书注》：青琐，谓刻为琐文，而以青饰之也。《西京赋》：青琐丹墀。吕向注：青琐，窗也，以青饰之。《吴都赋》：“青琐丹楹。”刘渊林注：“琐，户内边，以青画为琐文。”吕延济注：“青琐，门窗栾刻为琐文，染以青色。”



[二]割珠事无考。



[三]曹植诗：“无乃儿女仁。”






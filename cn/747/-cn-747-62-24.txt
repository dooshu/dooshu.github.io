○亢旱抚恤百姓德音

承天理物，莫尚於爱人；谢谴弭灾，必先於咎己。朕临御万国，逮今五年，亦常励精，罔敢暇逸。诚虽勤而未妥於事，泽虽布而未浃於人，吴蜀建功，关辅屡稔，群生咸若，荒服会同。将何以答昊穹之顾怀，承宗社之眷祐？固宜示以灾眚，警予增修。自去冬以来，时雪微降，及此春暮，积为愆阳。宿麦不滋，首种未入，东作虑违於农候，西成何望於岁储？为人父母，甚可忧悯。况江淮之间，歉馑相属，物力疲耗，人心无聊。虽存救之术已行，而凋伤之弊犹切，是用辍食而叹，中夜以兴。得非刑狱之冤滞未申，货财之聚敛未息，忠鲠之言未尽达，不急之务未尽除？有一於兹，即伤和气，居高莫喻，愧悼是怀。爰命祷祠，岂答神祗之望，空勤惕厉，岂为恤隐之方。莫若侧身推诚，循政务实，法乾坤易简之理，赞天地藏育之仁，将以塞违，庶孚於道。

属阳和之序，品汇敷荣，俯念繁絏，俾从宽减。其京城内见禁囚徒，犯死罪非杀人降从流，流已下罪递减一等。盐铁使下诸盐院，旧招商所由欠贞元二年四月已前盐税钱，及永贞元年变法后新盐利经货折估钱，共二十八万七千七百五十六贯文，并宜放免。聊此钱外，诸色所由人户及保人，有积欠钱物，或资产荡尽，未免禁身，或身已死亡，系其妻子，虽始於冒没，而终可哀矜。宜委盐铁转运使即据状事疏理，具可徵可放免数闻奏。度支京西京北诸院榷盐使，并畿内在城诸色所由人户欠负，从贞元十一年以后至贞元十五年终，主保逃亡，摊徵保人，并保人又逃亡，及身在贫穷，非家业见存奸滑延引者，所欠钱物斛斗柴草等项，亦宜放免，亦委度支续具合放数闻奏。诸道两税外据榷率，比来创制敕处分，非不丁宁。如闻或未遵行，尚有此弊。永言奉法，事岂当然。申敕长吏，明加禁断。如剌史承使牒擅於界内榷率者，先加惩责，仍委御史台及出使郎官御史察访闻奏。

夫制事立程，必根源本，未有上敦节俭，而下有困穷，上好丰盈，而下获安辑。顾财用之所出，念耕织之为劳。自中原宿兵，调赋尤广，更修无名之贡献，必有无艺之徵求。或称出於羡馀，或称不破正税，相因慕效，寝以成风。革弊立防，何切於此？其诸道进献，除降诞、端午、冬至、元正，任以土贡修其庆贺，其馀杂进，除旨条所供，及犬马鹰隼时新滋味之外，一切勒停。如违越者，所进物送纳藏库，仍委御史台具名闻奏。如诸道停进奉后，尚务因循，或有聚敛，亦委出使郎官御史察访闻奏。政理之本，在於简约，由内及外，以示率先。昨者六宫内人，量已放出，犹虑内厩之马，其数稍多，委飞龙使等（《诏令》作“郎”）条流减省，续具闻奏。岭南、黔中、福建等道百姓，虽处遐俗，莫非吾人，多罹掠夺之虞，岂无亲爱之恋，以兹兴念，良用悯然。应缘公私买卖奴婢，宜令所在长吏切加捉搦，并审细勘责，委知非良人百姓，然许交关，有违犯者，准法条处分。

朕理国济人，以义为利，务於当者必举，询其弊者必除。其在卿士叶心，方岳宣力，勉修尔职，以惠黎元，慎守彝章，咸悉朕意。


卷四十 诙谐门上

太宗赐钱思公以下《孝经诗》，令次韵和进。晁文元迥首出四句云：“舍后信标名，风篁自有声。温柔敦厚教，仙果子难生。”思公即便对晁公：“今日须了。”晁大笑：“诸公不晓，今日《孝经诗》稽迟，戏以此督之尔。”四句盖次韵诗迟也。

祥符中，日本国遣使入贡，称国之东有祥光现，其国素传中原天子圣明则此光现。章圣诏本国建寺，赐额曰神光。朝辞日，夷使乞令词臣撰一寺记。是时当制者虽中魁选，然词学不优赡，居常止以张君房代之，盖假其稽古才雅也。既传宣讫撰寺记，时张尚为小官，醉饮樊楼，遣人遍京城寻之不见，而夷人在閤门翘足以候文，中人三促之，紫微大窘。后钱希白、杨大年因玉堂暇日，改《闲忙令》，大年曰：“世上何人最号闲，司谏拂衣归华山。”盖种放得归山时也。希白曰：“世上何人最号忙，紫微失却张君房。”时传此事为雅笑。《湘山野录》

唐制：三班奉职月俸七百驿券，羊肉半斤。祥符中，有人题于驿舍曰：“三班奉职实堪悲，卑贱孤寒即可知。七百料钱消甚使，半斤羊肉几时肥？”朝廷闻之，谓如此何以责廉，遂议增俸。《古今诗话》

陈亚少卿，维扬人，善诗什，滑稽尤甚。尝与蔡君谟会于金山僧舍，酒酣，君谟题诗屏间曰：“陈亚有心终是恶。”即索笔对曰：“蔡襄无口便成衰。”少时为杭州於潜令，以利口谑浪，人或厌之。太守马忠肃因其趋府，戒之，陈惧受教。俄有通刺谒者称太祠郎李过庭。公骂曰：“何人家子弟？”亚率尔云：“李趋儿。”马公徐悟之，大笑。《唐宋遗史》

陈亚卿著《药名诗》若“风月前湖近前胡，轩窗半夏凉半夏”；“棋为腊寒呵子下呵子，衣嫌春瘦缩砂裁缩砂”；及《赠祈雨僧诗》云“无雨若还过半夏半夏，和师晒作葫芦巴葫芦巴”之类，最脍炙人口。又曾知祥符县，亲故多干托借车牛，因作诗曰：“地名京界足亲知荆介，托借寻常无歇时蝎。但看车前牛领上车前子，十家皮没五家皮五加皮。”尝言药名用于诗无不可，而斡运曲折使各中理，在人之智耳。或曰：“延胡索可用乎？”曰：“可。”沉思久之，吟曰：“布袍袖里怀漫刺，到处迁延胡索人鳗鲤、延胡索。此可赠游谒措大。”闻者绝到。与章郇公同年，将用之而为言者所沮，作《生查子》献之曰：“朝廷数擢贤蒴擢，旋占凌霄路凌霄花。自是郁陶人桃仁，险难无夷处芜荑。也知没药疗孤寒没药，食药何须误石药。大幅纸连粘大腹皮，甘草《归田赋》甘草。”又别作《闺情生查子》三首：其一曰：“相思意已深相思子、薏苡，白纸书难足白止。字字苦参商苦参，故要檀郎读狼毒。分明寄得约当归当归，远志樱桃熟远志。何事菊花时菊花，犹未回乡曲茴香？”其二曰：“小院雨余凉禹余粮，石竹风生砌石竹。罗扇尽从容苁容，半夏纱厨睡半夏。起来闲坐北亭中北亭，滴尽真珠泪真珠。为念婿辛勤细辛，去折蟾宫桂桂。”其三曰：“浪荡去来来茛菪，踯躅花频换踯躅。可惜石榴裙石榴，兰麝香消半麝香。琵琶闲后理相思枇杷、相思，必拨朱弦断筚拨。拟续断朱弦续断，待这冤家看代赭。”又自为亚字谜曰：“若教有口便哑，且要无心为恶。中间全没肚肠，外面任生棱角。”虽一时谐谑之词，寄托亦有深意。又《岁旦示知己》云：“收寒归地底，表老向人间。”《与人郊行》云：“马嘶曾到寺，犬吠乍行村。”《送归化宰赴阙》云：“吏辞如贺日，民送似迎时。”《怀旧隐》云：“排联花品曾非僭，爱惜苔钱不是悭。”自成一家体。《青箱杂记》

魏仲先、寇莱公游陕郊僧寺，多留题，后同到，见莱公诗已用碧纱笼而仲先诗独尘昏在壁，时有从行官妓颇慧，以红衣袖拂之。仲先徐曰：“若得时将红袖拂，也应胜着碧纱笼。”莱公大笑。[同前]

西都应天院去府十里，每朔望，留守帅府官朝拜，未晓而往，时行十里不交谈，有人作诗云：“正梦寐中行十里，不言语处饮三杯。”有人送驴肉，复云：“厅前捉到须依法，合内盛来定付厨。”《春明退朝录》

李涛相国性滑稽，为布衣时往来京洛间，汜水关有僧舍曰不动尊院，院中有僧不出院十余载。涛每过常谒其院，必省其僧。未几寺焚僧散，涛再过之，但有门扉而已，因题诗曰：“走却坐禅客，移将不动尊。世间颠倒是，八万四千门。”《谈苑》

韩浦、韩洎，晋公滉之后，咸有辞学。浦善声调，洎能为古文。洎尝轻浦，语人曰：“吾兄为文，譬如绳枢草舍，庇风雨而已。予之文是造五凤楼手。”浦性滑稽，窃闻其言，因有亲知遗蜀笺，浦作诗与洎曰：“十样蛮笺出益州，寄来新自浣溪头。老兄得此全无用，助尔添修五凤楼。”同上

内朝晨入庭内错立，至驾欲坐，即御史台知班唱班，欲依班立也。王彦和汾与刘贡父攽同趋朝，王戏刘曰：“内朝日日须呼汝。”刘应声曰：“寒食年年必上公。”[《诗史》]

王平甫博学耿介，语言轻肆，人或戏为心风。熙宁中乞郡得湖州。舒王以诗送之曰：“吴兴太守美如何？柳恽诗才不足多。遥想郡人迎下担，白蘋洲上起沧波。”讥其风也。平甫知其意，即以“吴兴太守美如何”为破题作诗十首，其一曰：“吴兴太守美如何？太守从来恶祝鮀。生若不为上柱国，死时犹合作阎罗。”舒王闻之曰：“阎王见阙，请便赴任。”

方圭好为恶诗，宋公序知扬州日，圭来谒，宴于平山堂。圭诵诗不已，宋欲它辞已之，顾野外牛就木磨痒，谓坐客胡诙曰：“青牛恃力狂挨木。”诙应声曰：“妖鸟啼春不避人。”宋公大笑。圭悟其意，饮散，至客次欲奋拳击诙，众救而免。并同上

刘予仪三入玉堂望大用，颇不怿，作诗云：“蟠桃三窃成何味，上尽鳌山迹转孤。”移疾不出。朝士问疾，刘云：“虚热上攻。”石文定在坐云：“只消一服清凉散。”谓两府方得凉伞。[《侯鲭录》]

王君贶送牡丹与永叔，答诗云：“最好花常最后开。”盖君贶同时辈皆入两府，永叔以最后戏之也。王得诗不喜，对来价掷之。永叔谓人曰：“好花不开也。”君贶闻之愈怒。《诗史》

李芸居于泗上，一日纳姬，友人钟公寄诗曰：“昨暮闲行泗水壖，绿杨堤上睹云軿。知君买得千金笑，只用何曾两日钱。”盖芸以二万钱置此姬也。《诗史》

范希文以大理寺丞监西溪盐场。西溪素多蚊蚋，希文作诗曰：“饱去樱桃重，饥来柳絮轻。但知求旦暮，休更问前程。”[《冷斋夜话》卷五]

冯瀛王性仁厚，家有一池，每得鱼放池中。其子监丞每窃钓之，瀛王闻之不悦，于是高其墙垣，钥其门户，作一诗书其门曰：“高却垣墙钥却门，监丞从此罢垂纶。池中鱼鳖应相贺，从此方知有主人。”

吴善长郎中仪状魁伟，颇类富丞相，文学之誉则无焉。有轻薄子赠之诗曰：“文章却似呼延赞，风貌还同富相公。”国初有武臣呼延赞好吟恶诗，故云。[《倦游杂录》]

熙宁中，章子厚察访湖北，因以兵收辰溪之南江诸蛮，时有吴僧愿成亦在军中，自称察访大师，每出则乘大马以挝剑拥从呵殿而行。随兵官李资入洞，资为蛮人所杀，成亦被缚，既而放归，犹扬扬自得。诗僧文莹嘲之曰：“童头浮屠浙东客，传呼避道长沙陌。宝挝青盖官仪雄，新赐袈裟椹犹黑。察车后乘从驱挈，庸夫无谋动蛮穴。暗滩夜被猿猱擒，缚入新溪哭残月。牂牁畏佛不敢烹，脱身腥窟存余生。放师回目不自愧，反以意气湘南行。我闻辛有适伊川，变戎预谶《麟经》编。《暌》车载鬼吁可怪，宜入《熙宁志怪篇》。”

京师优人以杂细物数十种布于地，使人暗记物色，然后遣沐猴认之。每沐猴得之，优人即曰：“道着也马留。”留盖优人呼沐猴之名。熙宁庚戌春，市井之人见举子往往亦以马留目之。其年状元叶祖洽赴宴于池上，有下第进士寄诗曰：“着甚来由去赏春，也应有意惜芳辰。马蹄莫踏乱花碎，留与愁人作醉茵。”紬而绎之，乃是“着也马留”四字，盖四句各取上一字。[《倦游杂录》]

郑君平性滑稽，及第后，有人以诗来鑺钱，君平以诗答曰：“五贯九百五十俸，省钱请来足甚用。还债还负亦无余，买酒买肉何曾梦，妻儿终日只愁饥，婢仆过冬犹受冻。更有不识事闲人，献诗献启觅甚瓮！”[《笔谈》]

张献图主簿，颍人，善嘲谑，以老榜得班行，寄书于家人曰：“汝作鸾孤，我为奉职，不忝矣。”又讥州县官之贪污者云：“棒头旧血添新血，箧里黄金压白金。”《古今诗话》

王丞相好嘲谑，初执政，对客怅然曰：“投老欲依僧。”再三言之。客应之曰：“急则抱佛脚。”丞相善之，复曰：“投老欲依僧是古人一句诗。”客曰：“急则抱佛脚亦是俗谚全句。上去头，下去脚，岂不是的对？”丞相大笑。[《中山诗话》]

秘书省东即右威尉营，荒芜摧毁，其大厅逼校正院，南对御史台。有人嘲之曰：“门缘御史塞，厅为校书侵。”[《南部新书》甲]

宋中道有俊才而身短小，人多戏之。苏子美与中道年相悬，然甚爱其才调，中道亦倾心，作诗论交。子美长大魁伟，与中道并立，下视曰：“交不着。”此京师市井语也。号中道为宋锥，为其颖利而幺么云，赠之诗曰：“譬如利锥末，所到物已破。”后中道通判洛州，洛州本赵地，有毛遂墓，圣俞作诗送行，举锥处囊事，亦所以戏之也。[《中山诗话》]

太宗时，进士同年有数人名似姓者，或有取以为诗云：“郭郑郑东东野络，马张张夏夏侯璘。”熙宁中有“崔度崔公度，王韶王子韶”，皆的对也。又有章君陈、陈君章二人未有似者。唐东方虬欲为西门豹作对，亦当时好事者为此对耳。给事中马子山，穆王八骏有山子马，王丞相云：“马子山骑山子马。”莫有对者，相传久之。有姓钱人为衡水令罢归，或取以为对云：“钱衡水盗水衡钱。”钱闻之变色，或者对云：“吾正欲作对耳，非有实也。”《古今诗话》

咸通中，以举子衣车服侈异，下令不许乘马。时场中不下千人，皆跨长耳。或嘲之曰：“今年敕下尽骑驴，短帽长鞭满九衢。清瘦儿郎犹自可，就中愁杀郑昌图。”郑昌图魁伟，故有此句。[《摭言》卷十二]

开元中，宰相苏味道、张昌龄皆有诗名，暇日相会，互相嘲谑，昌龄曰：“某诗所不及相公者，为无银花合。”盖苏《元夕诗》有“火树银花合”之句也。味道日：“某诗所以不及相公者，为无今同丁。”盖张《赠张昌宗诗》有“昔日浮丘伯，今同丁令威”之句也。遂相对抚掌而笑。[《本事诗》]

武后朝，左司郎中张元一滑稽，时西戎犯边，武后欲武氏立功因行爵赏，命武懿宗统兵平之。寇未入境，懿宗才逾邠，畏懦而遁。懿宗陋短，元一嘲之曰：“长弓与短箭，蜀马临高蹁。去贼七百里，隈墙独自战。忽然逢着贼，骑猪向南遁。”天后闻之未晓，曰：“懿宗无马耶，何故骑猪？”元一解曰：“骑猪，夹豕也。”天后大笑。[《本事诗》]

总章二年兴善寺火，塑象焚尽，道士李宗嘲之曰：“道善何曾善，言兴又不兴。如来烧亦尽，惟有一群僧。”

文潞公常言：潞中有一士人，忧制中游处，坐中有人嘲，辄尝自云：“有年光德一王伸，恋酒贪歌不厌贫。三年得替归朝去，赢得髭须白似银。”其不羁检也如此。特好事，人有善，必优礼待之。僧乾康、金仙皆以能诗登门。士儒阎羽卿通《尚书春秋》，邓潜有词学，每接见则款语忘倦，议者以此称之。《零陵总记》

雪峰悦禅师与兴化铣公友善。既老，迎送不已，悦戒曰：“公不袖手山林，尚忍垢乎？”铣一日送官堕马损臂，悦作偈戏云：“大悲菩萨有千手，大丈夫儿谁不有！兴化和尚折一支，犹有九百九十九。”[《冷斋夜话》卷七]

南华恭长老同嗣大愚少丛林，有书叙法乳，悦作偈曰：“与师瓶锡寄江湖，共忆当年在大愚。堪笑堪悲无限事，甜瓜生得苦葫芦。”[《冷斋夜话》卷七]

东坡宿曹溪，读《传灯录》，灯花堕卷上烧一僧字，以笔记于窗曰：“曹溪夜岑寂，灯下读《传灯》。不觉灯花落，茶毗一个僧。”[《冷斋夜话》卷十]

王平甫俊逸，貌陋而黑肥，尝与余同官于洛下，谓余曰：“子可作诗赠我。”余因戏之云：“飞卿昔号温钟馗，思道通脱还魁肥。江淹善谈笔五色，庾信能文腰十围。只知外貌文采饰，谁料满腹真珠玑？相逢酒侣洛阳社，不管淋漓身上衣。”平甫由是不悦。《青箱杂记》

文潞公初登第，以大理评事知榆次县。新鞔衙鼓来至，公戏书其上曰：“置向谯楼一任挝，挝多挝少不知他。如今幸有黄绸被，拿出头来放早衙。”《诗史》

赵叔平宅在旧东门里，后致政归睢阳，更为客邸，时谓之无比店。李君锡保�鹞骶┦保�驰马市中，有人新创酒楼，君锡过其下，悦其壮丽，名有巴。时人对曰：“梁苑叔平无比店，洛阳君锡有巴楼。”《倦游录》

欧阳景洗马素有轻薄名。一日，金銮长老乞书索米于玉泉长老。景授书，至玉泉开封，乃一绝云：“金銮乃觅玉泉书，金玉相逢价倍殊。到了不干藤蔓事，葫芦自去缠葫芦。”相视发笑而已。[《倦游杂录》]

胡秘监旦自知制院落职为襄州通判，时谢学士泌知州事，常因过厅饮酒。胡面色发赤，谢戏曰：“舍人面色如衫色。”胡应声曰：“学士心头似幞头。”胡时衣绯。[《倦游录》]

张涛自京东漕降通判太平州。葛元初授提举银铜坑冶，取涛脚色，欲发荐章。赠一绝云：“提司坑冶是新差，职比催纲胜一阶。若发荐章须脚色，下官踪迹转沉埋。”[《倦游录》]

曹琰郎中，滑稽之雄者。因食落一牙，作诗曰：“昨朝饭里有粗砂，打落翁翁一个牙。为报妻儿莫惆怅，见存犹可食浑家。”[《倦游录》]

杜祁公寓居华阴。有士巩汉卿明俊有才，常与之谈宴。因见鸭没池中，祁公曰：“鸭没池中。”巩即曰：“蝉鸣树上。”[《倦游录》]

木馒头，京师亦有之，谓之无花果，状类小梨，中虚色微红，味颇甘酸，食之发瘴。岭外尤多，州郡待客取以为高飣。故人有诗云“公筵多飣木馒头”。或谓岭外诸郡刻木馒头状，底刻字云：“大中祥符年造到五十只。”谈者之过也。[《倦游杂录》]









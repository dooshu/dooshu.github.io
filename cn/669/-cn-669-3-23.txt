23　袁燮解儆戒無虞　滿損謙益捷於影響


「儆戒無虞」，絜齋閻按：「絜齋，袁燮號。」解云：「治安之時，危亂之萌已兆。漢宣帝渭上之朝，是年元后生成帝，新都篡漢已兆於極盛之日矣。注：見卷一「五陽之盛而一陰生」條下。無虞豈可不儆戒？」愚謂匈奴衰而女戎興〔一〕，倚伏果可畏哉！又解「七旬有苗格」云：「舜耕歷山之時，祗見厥父，惟知己之有罪而不見父之爲頑，所以底豫。及其征苗也，自省未嘗有過而惟見苗民之作慝，所以逆命。至班師之後，誕敷文德，無異負罪引慝之心而遂格焉。滿損謙益，捷於影響，人心豈可以自滿哉！」愚謂仲虺之誥成湯，召公之訓武王，戒其滿而自矜也。齊桓服楚，魏武得荆州，唐莊宗取汴，皆以滿失之。

【元圻案】絜齋解「七旬有苗格」一條，元王與之書纂傳引之。〇三國志魏武帝紀：「建安十三年，秋七月，公南征劉表。八月，表卒，其子琮代屯襄陽。公到新野，琮遂降。」孫權傳：「是時曹公新得表衆，形勢甚盛，諸議者多勸權迎之，惟瑜、肅執拒之議，意與權同。瑜、普爲左右督，遇於赤壁，大破曹公軍。」注：江表傳載曹公與權書曰：「近者奉辭伐罪，旌麾南指，劉琮束手。今治水軍八十萬衆，方與將軍會獵於吴。」權得書，以示群臣，莫不嚮震失色。〇歐陽公五代史唐莊宗本紀：「同光元年，十月，滅梁。復汴州爲宣武軍。十二月，畋于伊闕。二年二月，求唐宦者。九月，幸郭崇韜第。十一月，畋于伊闕。十二月，及皇后幸張全義第。三年，聚鞠，射雁，射鴨。」不一書矣。〇書録解題：「絜齋家塾書鈔十卷，其子喬、崇、謙録其家庭所聞，至君奭而止。今本作十二卷。」經義考云：「未見。」四庫全書著録。〇真西山絜齋行狀曰：「燮，字和叔，慶元府鄞縣人。淳熙進士，官至大中大夫，爵自鄞縣男，再進爲伯。學者稱曰絜齋先生。」

〔一〕「匈奴」，原作「凶奴」，按此處「凶奴」與「女戎」並稱，當指古民族稱謂無疑。古書「匈奴」亦寫作「凶奴」，然不多見，故改。






◇　受降议

汉兴，匈奴数为边害，故设金爵之赏以待降者。今单於诎体称臣，列为北藩，遣使朝贺，无有二心，汉家接之，宜异於往时。今既享单於聘贡之质，而更受其逋逃之臣，是贪一夫之得而失一国之心，拥有罪之臣，而绝慕义之君也。假令单於初立，欲委身中国，未知利害，私使伊邪莫演诈降以卜吉凶，受之亏德沮善，令单於自疏，不亲边吏；或者设为反间，欲因而生隙，受之适合其策，使得归曲而直责。此诚边竟安危之原，师旅动静之首，不可不详也。不如勿受，以昭日月之信，抑诈谖之谋，怀附亲之心，便。

（《汉书·匈奴传》下：河平元年，右皋林王伊邪莫演言欲降，下公卿议。议者或言宜如故事，受其降。光禄大夫谷永、议郎杜钦以为云云，对奏，天子从之。）




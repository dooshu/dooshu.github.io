乞恩守制疏


臣于本月二十五日闻父讣音，即移咨吏部，题请放臣回籍守制。该吏部题奉圣旨：“朕元辅受皇考付托，辅朕幼冲，安定社稷，朕深切倚赖，岂可一日离朕？父制当守，君父尤重。准过七七，不随朝。你部里即往谕，着不必具辞。钦此。”

臣在忧苦之中，一闻命下，惊惶无措。臣闻受非常之恩者，宜有非常之报。夫非常者，非常理之所能拘也。臣一介草茅，忝司政本十有余年，受先皇顾托之重，荷圣主倚毗之专。无论平日所承隆恩异数，超轶古今；即顷者闻忧之日，两宫圣母为臣悯侧，圣心感动，为臣凄惋，慰吊之使络绎道途，赙賵之赉充溢筐篚。又蒙皇上亲洒宸翰，特降玺书，中间慰之勤笃，勉喻之谆切，尚有溢于圣言之外者。臣伏而读之，一字一泪，虽旁观逖听之人，亦无不伤心酸鼻者。夫自古人臣以忠结主，商则成汤之于伊尹，高宗之于傅说，周则成王之于公旦，汉则昭烈之于诸葛亮，其隆礼渥眷，辞命诰谕之文，载在史册，至今可考，固未有谦抑下巽，亲信敬礼，如皇上之于臣，若是之恳笃者。此所谓非常之恩也。臣于此时，举其草芥贱躯，摩顶放踵，粉为微尘，犹不足以仰答于万一；又何暇顾旁人之非议，徇匹夫之小节，而拘拘于常理之内乎？

且人之大伦，各有所重。使幸而不相值，则固可各伸其重，而尽其所当为；不幸而相值，难以并尽，则宜权其尤重者而行之。今臣处君臣父子，两伦相值而不容并尽之时，正宜称最而审处之者也。况奉圣谕，谓：“父制当守，君父尤重。”臣又岂敢不思以仰体而酌其轻重乎？顾臣思之，臣今犬马之齿才五十有三，古人五十始服官政，而本朝服制止于二十七个月，计臣制满之日亦五十六岁耳。此时自量，精神、体力尚在强健，皇上如不以臣为不肖，外则操戈执锐，宣力于疆场；内则荷橐持筹，预议于帷幄。远迩闲剧，惟皇上之所使，虽赴汤火，死不敢避。是臣以二十七月报臣父，以终身事皇上，昔人所谓“报国之日长，报刘之日短”者也。如此，则君臣父子之伦，虽不得以并尽，而亦不至于相妨。夫古人有衔哀赴官、墨缞从政者，有金革之事则可。方今赖皇上威德，四郊无垒，九塞消尘，故臣欲以其间少尽私情。此臣之所以吁天泣血哀呜而不能自已者也。伏望圣慈垂念乌鸟微情，曲赐允许。不惟臣之愚衷获安，臣父有知，亦衔感于九泉矣。

（万历五年十月初二日奉圣旨：卿笃孝至情，朕非不感动。但念朕昔当十龄，皇考见背，丁宁以朕嘱卿，卿尽心辅导，迄今海内乂安，蛮貊率服。朕冲年垂拱仰成，顷刻离卿不得，安能远待三年？且卿身系社稷安危，又岂金革之事可比！其强抑哀情，勉遵前旨，以副我皇考委托之重，勿得固辞。吏部知道。钦此。）






◇金乡长侯成碑（建宁二年四月二日）

君讳成，字伯盛，山阳防东人也。其先出自豳岐，周文之后，封于郑。郑共仲赐氏曰侯，厥胤宣多，以功佐国，要盟齐、鲁，嘉会自邡，因以为家焉。汉之兴也。侯公纳荚，济大上皇于鸿沟之厄，谥曰安国君。曾孙封明统侯。光武中兴，说孙霸为临淮大守，拥兵从光武平定天下，转拜执法右剌奸、五威司命、大司徒公，封於陵侯，枝叶繁茂，或家河洧，或邑山济。君则上党大守之弟，幼履慈孝之德，长执忠謇之操。治《春秋经》，博综书传，以典藉教授，滋滋履真。安贫乐道，忽于时荣。敬上接下，温故知新。翘节建志，冠于君伦。孝友内著，仁义外宣。郡请署主簿、督垂阝、五官掾功曹，守金乡长，即家假印绶。君介心如石，不易其志。刺史嘉其高名，辟部东平泰山治中从事。君睿精谦虚，委也衡门，以礼盘桓，名德可尊。行显身隐，县与养神。圣人制命，曰仁常存。今胡不然，丧此国伟。君年八十一，建宁二年岁在已酉四月二日癸酉遭疾而卒，呜呼哀哉。于是遐迩（士）仁，祁祁来庭，集会如云，号哭发哀，泣涕泛兰。将去白日，归彼玄阴，同盟必至，缟素填街。存有显名，终有遗勋，魂如有灵，嘉斯宠荣。於是儒林众俊，惟想形景，乃树立铭石，以扬淑美。其辞曰：

於穆君德，姿履正平。乾皇所挺，应符如生。耽艺乐术，恬忽世荣。虚位礼请，介然不倾。寿非南山，不俟河清。梁木圯颓，鸿仪催零。昆嗣切剥，哀恸感情。乃铭乃勒，亿载永宁。夫人以延熹七年岁在甲辰十一月三日庚午遭疾终。（《隶释》八）


◎祝封翁

浦城富而好礼之家，首推祝氏。余长姻东岩太守（昌泰）之嗣父恕亭翁（荣封）者，慷慨多义举。邑之南浦书院膏火无出，翁独力捐资，至今士林颂其惠。时省城鳌峰书院经费亦告匮，翁复捐助之，合两书院损数不下数万金。太守之本生父和亭翁（乾封）者，亦好义，而早卒。其继妻徐太恭人体其志，捐膳产数万金修复全城，并修刊县志，皆祖舫斋尚书董其成。大吏为闻于朝，今吾闽志乘并载其事。太守之季父简亭翁（缔封）尤疏财仗义，济人之急，戚党中无不被其恩者。喜为人排难解纷，无论识与不识，有来质者，辄相悦以解。近有人自四川来者，相传为蜀中某县城隍。今浦中祝氏子姓繁盛，簪缨不绝，其源有自来矣。同时有季子骏明经（新元）者，乐善好施，为里党所推服。道光四年，邑中荒歉，常自橐数千金往邻省买米，回浦减价出粜，所全活甚多。近亦闻其为广东大埔县城隍。季与祝为世亲，子骏又与家大人善，因并录之。


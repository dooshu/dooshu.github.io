○即位诏

君生下者，莫尚乎崇澹泊，子困穷，遵道以端本，推诚而达下。故圣祖之诫，以慈俭为宝；《大易》明训，垂简易之文。未有上约而下不丰，欲寡而求不给。朕以眇薄，遭逢内难，刷君父之仇耻，摅亿兆之哀冤，而股肱大臣，群卿庶士，引义抗请，至於再三。以图宗社之安，以答华夷之望，俯从众欲，夙夜震兢。思所以克己复礼，修政安人，宵兴匪宁，旰食劳虑。

夫俭过则酌之以礼，文胜则矫之以质，庶乎俗登太古，道洽生灵，仪刑邦家，以化天下。内庭宫人非职掌者，放三千人，任从所适。长春宫见在斛斗及丝草席等，依前户部收管。鄠县氵美陂凤翔府骆谷地还府县。教坊乐官翰林待诏伎术官并总监诸色职事中，冗员者共一千二百七十人，并宜停废；总监中一百二十四人，先属诸军，并各归本司；馀七百三人，勒纳牒，身放归本管。先供教坊衣粮一百分，厢家及诸司新加衣粮三千分，并宜停给。应缘田猎鹰雏兽犬等，并宜放除。五坊加配诸道鹰鹞等，长庆以来常进外宣索，自今已后，一切停进。其须备蒐狩量留者，宜准宪宗朝故事。其今年新宣附食度支衣粮小儿一百人，并宜停罢。应别诏宣索纂组雕镂，不在常贡内者并停。度支盐铁户部及州府百司，应供宫禁年支，一物以上，并准贞元额为定。度支捡勘其元和以来加配合停色数，二十日内分析闻奏。先造供禁中床榻，以金饰瑟瑟杂宝钿珍珠玛瑙装者，悉宜停进。东头御马坊球场，并却还左龙武军。其殿及亭子，令所司拆毁，馀舍并赐龙武军收管。应行从处张设，不得用花蜡结彩华饰。今年已来诸道所进音声女人，各赐束帛，放还本道。应城外坟墓，先有开劚道路以备行幸处，宜令两军及府县晓示百姓，任其修塞。其大逆魁首苏佐明、王嘉宪、石定宽、阎惟直及因凶贼奸计遂与同谋人刘克明、田务成、许文端等，汙潴无赦，枭首无论，已处斩讫，家并籍没。妖妄僧惟真道士赵归真等，或假於卜筮，或讬以医方，疑众挟奸，矫诬干禁，并从流窜，以靖京师。其情非奸谋，迹涉诖误者，自今已后，一切不问。凶徒既殄，寰宇伫康，载举令猷，用宏庶绩。

於戏！昔汉文顾十室之产，而天下乂安；我太宗皇帝勤四海之理，而帝业隆盛。暨乎列圣，罔不承式，而岁代滋久，讹弊以生。仍属难故，未遑改作。朕祗荷重器，思臻大宁，将正躬以立训，爰取新而革故。咨尔百辟卿士，外服侯卫，其喻朕意，永坚乃心。无纵欲而败度，自厎身於不类，率是教典，用交修焉。布告中外，咸使知悉。


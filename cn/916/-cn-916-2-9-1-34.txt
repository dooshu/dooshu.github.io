【艳歌何尝行】

〖乐府云。一曰飞鹄行。古今乐录曰：王僧虔技录云。艳歌何尝行歌文帝何尝、古白鹄二篇。○《诗纪》云。飞鹄行。《宋书》作大曲。○逯案。此诗《诗纪》分为两篇。念与君离别以下另为一首。不著解数。不曰右一曲为晋乐所奏。仅於题下标曰二首。篇后附《广文选》歌辞。不免自乱其例。今据《宋书》及玉台新咏所载。以次列奏曲本辞。〗

飞来双白鹄。（草堂诗笺作鹤。）乃从西北来。十十将五五。罗列行不齐。忽然卒被病。不能飞相随。五里一反顾。六（草堂诗笺作十。）里一徘徊。吾欲衔汝去。口噤不能开。吾欲负汝去。羽毛日摧颓。乐哉新相知。忧来生别离。峙[山屠]（草堂诗笺作踟蹰。）顾群侣。泪落纵横垂。今日乐相乐。延年万岁期。（○玉台新咏一。《广文选》十二。又草堂诗笺二十九暇日诗注引来、徊、开、颓、离、垂六韵。）

飞来双（《类聚》无双字。）白鹄。（修文馆《御览》作鹤。《类聚》、《御览》、黄氏杜诗注、事类赋同。）乃（修文馆《御览》无乃字。《类聚》、《御览》、事类赋同。）从西北（黄氏杜诗注作南。）来。（事类赋作方。《诗纪》同。）十十五五。（《类聚》作十五十五。是。）罗列（《类聚》作逻迾。）成行。（一解）妻卒被病。行（修文馆《御览》无行字。《类聚》同。）不能相随。五里一（修文馆《御览》无一字。《御览》同。）返（《御览》作还。事类赋作还一。）顾。六（《白帖》作十。）里一（修文馆《御览》无一字。《御览》同。）徘徊。（二解）吾欲衔汝去。口噤不能开。吾欲负汝去。毛羽何（《类聚》作日。事类赋同。）摧颓。（三解）乐哉新相知。忧来生别离。躇踌顾群侣。泪下不自知。（四解）念与君离别。气结不能言。各各（《初学记》作言。）重自爱。道远归还难。（《初学记》作远道归来难。）妾当守空房。闲门下重关。若生当相见。亡者会重泉。今日乐相乐。延年万岁期。（念与下为趋。曲前有艳。乐府云。右一曲晋乐所奏。○《宋书》乐志。《乐府诗集》三十九。风雅翼补遗下。《文选补遗》三十四作飞鹄行。《诗纪》六。又《类聚》九十作古诗。引来、行、随、徊、开、颓六韵。鸣沙石室修文馆《御览》及《御览》九百十六俱作古歌辞。引来、行、随、徊、开、颓六韵。《初学记》十八作飞鹄行。引言、难二韵。《白帖》二十九作飞来双白鹤。引徊一韵。黄氏集千家注杜诗补遗十铜官诗注引来一韵。事类赋鹤赋注作古歌辞。引方、行、随、徊、开、颓六韵。）


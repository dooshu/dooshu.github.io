○授裴向左散骑常侍制

敕：周文王侍从之臣，无可使结袜者，我知之矣。左右前後，无非令人。朕以将壮之年，臣妾天下，司其忿忄，其在於持重温良之士以鉴之乎？前陕、虢等州都防御、观察、处置等使中散大夫守陕州大都督府长史赐紫金鱼袋裴向，绅之徒言其闺门之行，仅至於衣无常主、儿无常父矣。推是为政，仁何远乎？是以发自王畿，至於陕服，多历年所，终无尢违。每移孝友之风，以惩强暴之俗，甘棠之下，廉让兴焉。予欲用为垂夹乘之官，以代吾盘盂韦弦之戒，不亦可乎？可守左散骑常侍，馀如故。


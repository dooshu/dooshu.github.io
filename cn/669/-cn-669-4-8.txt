8　周道缺而關雎作　三家説詩各有師承


太史公十二諸侯年表序云：「周道缺而關雎作。」艾軒與趙子直書謂：「三家説詩，各有師承。今齊、韓之詩〔一〕，字與義多不同。毛公爲趙人，未必不出於韓詩。太史公所引乃一家之説。古文尚書與子長並出，今所引非古文，如『祖飢』、『惟刑之謐』，當有來處，非口傳之失也。」【原注】晁景迂曰：「齊、魯、韓三家，以關雎、葛覃、卷耳、鵲巢、采繁〔二〕、采蘋、騶虞、鹿鳴、四牡、皇皇者華之類，皆爲康王詩。王風爲魯詩。」薛士龍曰：「關雎作刺之説，是賦其詩者。」

【閻按】太史公從孔安國問尚書，故遷書載堯典、禹貢、洪範、微子、金縢諸篇，多古文説。見漢書儒林傳。

【全云】毛公詩出荀子。荀子趙人，毛公魯人，而韓嬰乃燕人也，毛公何藉韓詩哉？艾軒説謬。

【元圻案】釋文序録曰：「漢魯人申公受詩於浮丘伯，號曰魯詩。齊人轅固生作詩傳，號齊詩。燕人韓嬰推詩之意作内、外傳，號曰韓詩。」〇漢書儒林傳：「孔氏有古文尚書，孔安國以今文字讀之，因以起其家逸書〔三〕，得十餘篇，蓋尚書兹多於是矣。安國授都尉朝，司馬遷亦從安國問，故遷書載堯典、禹貢、洪範、微子、金縢諸篇，多古文説。」〇史記五帝本紀「黎民始飢」，集解徐廣曰：「今文尚書作『祖飢』。祖，始也。」「惟刑之静哉」，徐廣曰：「今文云『惟刑之謐哉』。爾雅曰：『謐，静也。』」〇歐陽公曰：「關雎，齊、魯、韓三家皆以爲康王政衰之詩。」前漢杜欽傳曰：「佩玉晏鳴，關雎刺之〔四〕。」瓚曰：「此魯詩也。」後漢明帝詔曰「昔應門失守，關雎刺世」，注：「薛君韓詩章句曰：『人君退朝，后妃御見有度，應門擊柝，鼓人上堂。今内傾于色，故詠關雎，説淑女，以刺時〔五〕。』」〇鄭漁仲六經奥論三：「齊、魯、韓三家之詩，皆以關雎爲康王政衰之詩。揚雄曰：『周康之時，關雎作于上。』楊賜曰：『康王晏起，關雎見幾而作。』太史公曰：『周道衰，詩人本之袵席，關雎作。』范蔚宗曰：『康王晚朝，關雎作諷。』薛氏章句謂：『關雎咏淑女以刺時。』皆謂作於周衰之文。」〇薛士龍浪語集二十四答何商霖書曰：「來教謂詩之作起於教化之衰，所引康王晏朝，將以爲據。魯詩所道，可盡信哉！求詩名於禮經，非後世之作也。又安知關雎作刺之説，非賦其詩者乎？」

〔一〕「詩」，原作「説」，據元刊本、清嘉慶本改。

〔二〕「采繁」，今本詩經多作「采蘩」。

〔三〕「其」，原脱，據中華本漢書卷八八儒林傳補。

〔四〕「刺」，按中華本漢書卷六〇杜周傳作「歎」。

〔五〕按「歐陽公曰」以下九十六字，見於宋楊簡慈湖詩傳卷一周南。






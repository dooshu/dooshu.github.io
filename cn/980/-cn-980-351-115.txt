释行海　偶作

乾坤独往欲逢谁，只有文王识钓丝。

豪杰尽生龙斗日，太平须见凤来诗。

风前莫听凉州曲，月下长歌白苎辞。

自笑不如南海燕，年年秋社是归期。

释行海

释行海　偶作

翩翩白鹤竟难寻，每对春山忆道林。

百岁岂能长称意，五湖难得尽知心。

大槐国里乾坤小，杜宇乡中草木深。

今古穷能皆是梦，林泉风月自闲吟。

释行海

释行海　偶作

楚甸荒荒杂戍尘，行藏日日倚楼频。

风烟易老东西客，泉石偏痚富贵人。

喜有白鸥知静思，恨无黄鹄载闲身。

岳僧近报匡庐事，瀑布房边药蕊新。

释行海


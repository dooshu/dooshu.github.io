纪三十三 宪宗成化十一年乙未至十四年戊戌



纪三十三起旃蒙协洽，尽著雍掩茂，凡四年。
-
宪宗纯皇帝 成化十一年
春，正月，癸亥，大祀南郊。
癸酉，上以哈密失国，人民无统，敕哈商权主国事，并给以衣粮谷种。
是月，晋大学士彭时少保。
吏部奏罢朝觐官布政使杨文琳、按察使王琳以下凡一千八十一员。
二月，甲申，禁酷刑。
时国子祭酒周洪谟言：“天下有司听讼，辄用夹棍等刑具，百姓不胜苦楚，请敕法司禁约，除人命奸盗死罪外，其余止用鞭朴，违者风宪官论治。”报可。时洪谟又以“士风浇漓，请复洪武中旧规”，上纳其言，命礼部榜谕国子监。崇信伯费淮，怠不就学，洪谟劾之，诏夺冠服，以儒巾赴监读书，并停其岁禄之半。学政肃然。
是月，闭河南、宜阳等县银洞。
先是兵科给事中郭镗请开河南银矿以备边用，有司勘报“矿脉细微，所得不多，徒费民力”，事遂寝。至是户部尚书杨鼎，
901 明通鉴卷三十三
以边储缺用，复请开煎，下所司勘报如前，诏仍封闭。
进王越左都御史，兼提督十二团营。
越既还，诏陕西巡抚马文升节制陕西等处军务。【考异】据《明史·本纪》及《王越传》，越以十年总制三边军务，而《职官志》则以三边总制设于弘治十年火筛入寇之时，证之《本纪》，则王越再起时也。参考前后，设三边总制实始于成化十年，因王越被劾，辞疾请还，因而中止，故《三编·质实》云：“三边设总制自此始。越还朝，即罢不设。”据此，则始设总制，越固未尝任，而越之实任则在弘治十年，故《职官志》据而言焉.惟越既还朝，则总制已不复设，而《明史·马文升传》，则云“成化十一年春，代越总制三边”，似三边又未尝罢，且文升代越，正与越还朝进左都御史同时，所以然者，当越自七年辞大同巡抚，加总督军务，专办西事，是时三边已归越节制，特未授总制专衔耳，即马文升之代越亦是如此，直至弘治十年始有实授，《职官志》所记本不误也。又据《志》言，“始设时称提督军务，后嘉靖间改为总制，后又避制字改为总督”云云，是则总制之名，亦非始设之称，史家所记，语多淆混。证之弇州《史料》，亦但云“文升节制三边军务”，此与七年王越之总督军务，皆专办西事，非实授之官明矣，今于文升代越下删去《传》中“总制”语，仍以“节制陕西等处”书之。
三月，壬子，赐谢迁等进士及第、出身有差。辛未，少保、大学士彭时卒。
时上怠于政，时与万安同在阁，而安内结中官戚畹，大臣希得进见。时颇怀隐忧，每上言时政，或留中，或下所司，多不见用，常悒悒不得志，屡请疾在告。乞放还，不许。至是疾革，衣冠端坐，徐言曰：“死生常理，不足念；但冒居大位，上不能报国，下不能养老父耳。”卒年六十。赠太师，谥文宪。
时立朝三十年，持正存大体，有所论荐，不使人知。燕居无倦容，非其义不取，有古大臣风。
是春，释嘉策淩寇大同，参将李镐等败之。902
纪三十三
夏、四月，乙酉，以吏部侍郎刘珝、礼部侍郎刘吉并兼翰林学上，入阁预机务。
珝先以旧宫僚进官，直经筵日讲，反复开陈，词气侃侃，刘定之称为讲官第一。上亦爱重之，人阁后尝呼“东刘先生”。珝性疏直.吉则多智，数与万安比。
壬辰，乾清宫门灾。乙未，以灾告于奉先殿，谴躬自责。时工部以重建，请采木川、湖，学士商辂言“宜少缓以存警畏”，从之。
己亥，录囚。
是月，《宋元通鉴纲目》成，诸总裁纂修官皆升赏有差。兵部尚书商辂晋兼文渊阁大学士。
五月，丁卯，始召见皇子于西内。
上自悼恭太子薨，恒郁郁不乐。一日，召太监张敏栉发，照镜叹曰：“老将至而无子！”敏伏地曰：“万岁已有子也。”上愕然，问：“安在？”对曰：“奴言即死。万岁当为皇子主。”于时太监怀恩侍，叩首曰：“敏言是。皇子潜育于西府，今已六岁矣，匿不敢闻。”上大喜，即日幸西内，遣使至安乐堂迎皇子使至。纪妃抱皇子泣曰：“儿去，吾不得生。儿见黄袍有须者，即儿父也。”衣以小绯袍，乘小舆拥至阶下。时犹未剪胎发，发披地，走投上怀。上置之膝，抚视久之，悲喜，泣下曰：“我子也，类我。”使怀恩亟走内阁道其事，阁臣皆大喜。怀恩传上意，欲宣示外廷，大学士商辂曰：“宜降敕礼部，以定名为词。”于是廷臣相率入贺，上即命皇子出见于文华门。越日，册封纪氏淑妃。留皇子于宫中，妃仍居西内。
未几，礼部奏上皇子名。上御文华殿，召阁臣商辂等，皇子侍。辂顿首曰：“陛下践阼十年，储副未立，天下引领望久矣。当即立为太子，安中外心。”上颔之。【考异】《明史·本纪》但于是年冬十一月书“立皇太子”，而召见西内事不具。《三编》系之五月，《明书》书
903 明通鉴卷三十三
于是月厂卯，盖十九日也。册封纪氏，据《明史·后妃传》在皇子见之明日，今据之。
癸酉，免湖广被灾秋粮。又以水灾、免南直隶镇江、福建漳州等府秋粮七万五千余石。【考异】《明史·本纪》但于是月书免湖1被灾秋粮，《宪章录》免镇江、漳州等府而遗湖广，《明书》则云“免武昌、镇江.漳州等府”，今并书之。
六月，乙巳，淑妃纪氏薨。
先是妃居西内，大学士商辂恐有它患，难显言，偕同官上疏曰：“皇子聪明岐嶷，国本攸系；重以贵妃保护，恩逾已出。但外议谓皇子母因病别居，久不得见，宜移就近所，俾母子朝夕相接，而皇子仍藉抚育于贵妃，宗社幸甚！”于是妃遂移居永寿宫，数召见。
至是妃病笃，辂请曰：“如有不讳，礼宜从厚。”且请命司礼监奉皇子过妃宫问视。及薨，又请制衰服行礼，上皆从之。谥曰恭恪庄僖。【考异】《明史·后妃传》，“妃居永寿宫，万贵妃日夜怨泣曰：＇群小绐我。＇其年六月，妃暴薨，或曰贵妃致之死，或日自缢也。张敏亦吞金死。”《三编·质实》谓“与《商辂传》所载互殊”，盖传闻之异也，今从《辂传》。《三编》目中据《实录》书“是月乙巳”，《纪闻》言“是月二十八日”，即乙巳也，今据之。
秋，七月，朵颜三卫以们都尔暴强侵掠，皆走避塞下，数饥困。
初，国家设辽东马市，一城东，一广宁，皆以待三卫。正统间，以其部众屡叛，罢之，至是三卫请复开马市，不许。【考异】《明史·本纪》不载。《朵颜传》言马市开于成化十四年，前此再四请不许，正此时也，《明书》、《宪章录》皆系之是年七月，《三编》则统记于十四年《目》中，今分书之。
八月，辛巳，浚通惠河。
先是漕运总兵杨茂言：“自张家湾舍舟，车挽至都下，雇值不904
纪三十三
赀。通州至京，旧有通惠河，水道、石闸尚存。修闸潴水，用小舟剥运为便。”下户部，遣尚书杨鼎、侍郎乔毅相度。上言：“旧闸二十四，通水行舟。但元时水在宫墙外，舟得入城。今水由皇城金水河出，故道不可复行。请浚玉泉、龙泉及月儿、柳沙诸泉水，使入西湖。闭分水青龙闸，引诸泉水从高梁河分其半由金水河出，余从都城外濠流转，会正阳门，并流大通桥，闸河随早涝启闭，则粮艘可近仓，甚便。”上善其议，以灾异，工未及举，至是命平江伯陈锐等督漕卒七千人硫浚。
丁亥，们都尔，释嘉策淩遣其使通阿等旧作桶哈来朝，贡马，朝廷燕赉甚厚，仍以彩缎酬其马直，通阿等九十二人皆授官有差，予冠带。时释嘉策淩等以红盐池受创，复谋通贡。策淩自为太师，杀博勒呼，旧译见前卷。并其众，益专恣。别部托罗该、旧作脱罗干。伊斯玛音旧作亦思马因谋杀之。寻们都尔亦死，诸强酋相继略尽，边人稍得息肩。
是月，福建大疫，延及江西，死者无算，诏遣使祭其山川。九月，丁未朔，日有食之。
冬，十一月，癸丑，立皇子祐樘为皇太子，大赦天下。
时皇太后居仁寿宫，语上曰：“以儿付我。”遂居仁寿，一日，贵妃召太子食，太后谕曰：“儿去，无食也。”太子至，贵妃赐食，曰：“已饱。”进羹曰：“疑有毒。”贵妃大恚曰：“是儿数岁即如是，它日鱼肉我矣！”因恚成疾。
是月，总督两广都御史吴琛卒。廷议以“巡抚甘肃朱英，前在广东有威信”，诏以英总督两广代琛。
两广自韩雍大征诸蛮，将帅喜邀功，利俘掠，名为“雕剿”。英至，镇以宁静，于是马平、阳朔、苍梧诸县蛮望风款附。又招降荔浦贼李公主之众数万，为置永安州处之，凡为户四万三千有奇，口十五万有奇，上甚嘉之。
初，雍在两广，虽有平寇功，恢廓自奉，赠遗过侈，有司供
905 明通鉴卷三十三
亿，公私耗竭。及琛代雍，务为廉谨。至英益持清节，其威望不及雍，而惠泽过之。
十二月，戊子，复郕王帝号，上尊谥日恭定景皇帝。
初，训导高瑶，上书请复郕王帝号，以黎淳议中寝，其后御史杨守随亦请之。至是上思瑶等言，命阁臣议复郕王位号。商辂极言“王有社稷功”，赞成之。
遂下诏曰：“朕叔郕王践阼，戡乱保邦，奸臣谗构，请削帝号。先帝旋知其枉，深怀悔恨，以次抵诸奸于法，不幸上宾，未及举正。朕笃念亲亲，用成先志。郕王帝号，一仍其旧，并加尊谥。仍令有司修饰陵寝。”
丁酉、申自宫之禁。
时有自宫者三百一十四人，先已谪戍，复逃至京师，幸图进用。上命锦衣卫重杖而遣之，仍申前禁。【考异】《宪章录》系之十年，今据《明史·本纪》改入。
是冬，祈雪。
是岁，湖广苗复犯武冈、靖州，湖、湘大震。
云南镇守中宫钱能私通安南，于是安南黎灏请改道由云南入贡，不许。【考异】安南事见十二年。其请改贡道，据弇州《中官考》，系之是年，为明年王恕巡抚云南张本。
浙江参议张敷华平景宁矿盗，禽其魁十二人，余悉平之。十二年
春，正月，辛亥，南京阴薶蔽日，地震有声。
南京科、道官上疏言弭灾之策，“乞进君子以正朝廷，择将帅以备边鄙，设法制以弭盗贼。并乞饬天下镇巡官及三司郡县，省刑薄敛、拯饥缉盗，毋妄兴土木，毋因公科扰”，诏下所司议行。【考异】《明史·本纪》及《五行志》皆但书“地震”，《三编》则云“阴薶地震”，盖据南京科、道奏疏也。《宪章录》言“南京六科、十三道，各以906
纪三十三 阴薶蔽日，地震有声疏请修省”。今据之。戊午，大祀南郊。
是月，释嘉策淩寇宣府。
二月，乙亥朔，日有食之。甲午，以南京灾异敕群臣修省。三月，壬子.减内府供用物。
壬戌，湖广总兵官李震大破靖州叛苗，平之。震与巡抚刘敷等会兵分五道进，破六百二十余砦，俘斩八千五百余人。都指挥彭伦率右哨兵破其山上之贼，贼遁。伦渡邛水江，直捣其巢，乘胜攻白崖塘。崖高万仞，下临深渊，称绝险。伦掩其不意，得路夜登，贼仓皇溃，追斩二千余级，遂夷其砦。
是春，晋商辂太子少保、吏部尚书，万安户部尚书。
夏，四月，御史薛为学等上言：“虏寇纵横，又将大举人寇，恐仓卒之间难于制敌，况今灾异屡见，南京地震，阴薶，榆林天鸣如炮，流星陨于城中有声，大抵皆兵象也。乞敕在廷文武大臣及科道等详议兵备。若不先时而虑，待患至而图之，不曰将才难得，则曰军士不足，不日器械不备，则日粮饷不给，失机贻患，可胜道哉！”诏下所司议之。
五月，庚申，录囚。
丁卯，荆襄流民复乱，命左副都御史原杰抚治。初，项忠既平荆襄，凡流民已附籍者给复三年，未附籍者逐归其乡，而占籍既久，散者复聚。忠虽陈善后十事，不过增设营堡、多置巡司，以厉入山之禁，不数年，禁渐弛，党亦渐众，朝廷以为忧。祭酒周洪谟因著《流民说》，略言：“东晋时，庐松之民流至荆州，乃侨置松滋县于荆南，陕西雍州之民流聚襄阳，乃侨置南雍州于襄西，其后松滋遂隶荆州，南雍州遂治襄阳。今当增置郡县，听附籍为编氓，可实襄、邓户口。”都御史李宾善其说，闻于上，上是之，乃有是命。
杰既至，遍历山溪，宣朝廷德意，诸流民欣然附籍。乃大会
907 明通鉴卷三十三
湖广、河南、陕西抚、按官籍之，得户十一万三千有奇，口四十三万八千有奇，用轻则，定田赋。民皆大悦。
六月，通惠河成。 赵王见灂有罪。
见灂，高燧之曾孙也，累世失德，至见灂尤甚，屡贼杀人，又尝乘醉欲杀其叔父。事闻，诏夺禄米三之二，去冠服，戴民巾，使读书习礼，以冀悛悔。【考异】事见《诸王传》，在成化十一年。《明书》系之是年六月，今据之.
秋，七月，癸卯，皇次子生，宸妃邵氏出也。庚戌，京师黑眚见。
时民间传“有物金晴修尾，状如犬狸，负黑气夜人人家，至则人昏迷”，遍城惊扰。是日，上常朝奉天门，侍卫见之而哗.顷之始定。
乙丑，上躬祷天地于禁中，以“用度不节，工役劳民、忠言不闻，仁政不施”自责。大学士商辂疏《弭灾八事》，曰：“番僧国师法王毋滥赐印章，四方常贡外勿受玩好，许诸臣直言，分遣部使录囚、省冤狱，停不急营造，实三边军储，守沿边关隘，设云南巡抚。”上优诏褒纳。
戊辰，遣使录天下囚。【考异】黑眚之见，《明史·本纪》系之七月庚戌，证之《五行志》及《二申录》皆同。《明史稿》系之乙丑者，下诏自责之日，牵连并记也。庚戌管见，乙丑躬祷，戊辰录囚，《明史》分书，皆本之《实录》，今悉据之。
八月，改王恕为右都御史，巡抚云南，治钱能之狱也。
旧制，使安南必由广西。能既通安南，遣指挥郭景奏事京师，诡言安南捕盗兵入境。上即命景赍敕戒约之，而景径自云南往。能因遗安南王黎灏玉带、宝绦、蟒衣珍奇诸物，灏遣将率兵送景还，欲遂通云南道。景惧后祸，绐先行白守关者，扬言安南寇至，关吏戒严。黔国公沭琮遣人谕其帅，始返，而诸守臣畏908
纪三上三
能，匿不奏。能又遣景及指挥卢安、苏本等，交通（千）［干］崖、孟密诸土官，纳其金宝。
大学士商辂，以云南僻远、中官不法，议遣大臣有威望者巡抚镇压之，乃以命恕。
上欲建玉皇阁于宫北，命内臣执事，礼与郊祀等。大学士商辂等奏：“祖宗创为郊祀，岁一举行。今皇上又欲别建阁祀玉皇，无非欲为母后祝厘，为生民祈福。但稽之古礼，实有未协。昔傅说之告高宗曰：“黩于祭祀，时谓弗钦。＇礼烦则乱，事神则难。况天者至尊无对，事之之礼，宜简不宜烦，可敬不可渎。今乃别立玉皇之祠祀，并用南郊之礼乐，则是一月之间连行三祭，未免人心懈怠，诚意不专，伏望停止，并将内廷一应斋醮悉令报罢。庶几天心昭鉴，可以变灾为祥。”上嘉纳之，命拆其祠，祭器等件悉送库储。【考异】建玉皇阁事，见《明史·商辂传》。《宪章录》系之是年八月，所载尤详，今据增。
兵部侍郎马文升整饬辽东军务。巡抚陈钺贪而狡，将士小过辄罚马，马价腾涌。文升上边计十五事，因请禁之，钺由是嗛文升。未几，仍敕还部。【考异】事见《明史》本传，在是年八月，诸书所载同，今据之。
甘州守臣上言：“哈密王母已死，城印俱存土尔番，请俟朝廷往谕即献还。”上方却其贡使，至是复许之。时大臣专务姑息，致外番益无顾忌云。【考异】诸书或系之是年，或系之明年。证之《明史·外国传》，书“十二年八月”，今据之。
九月，辛丑朔，始令太监汪直刺事。
直，故大藤峡猺种也，初给事万贵妃宫，为人便黠，迁御马监太监。会黑眚见，宫中有妖人李子龙者，本侯姓，名得权，易州人，少为僧，行脚河南，遇道士授以符术，遂蓄发变姓名。先是有陕西民李氏，产子子龙，有异征，得权因冒之，往来真定间，迤逦至京师，主军匠杨道仙家，夤缘中官鲍石，潜入大内。
909 明通鉴卷三十三
石党韦寒等敬信，皆北面礼子龙为上师。寻锦衣校侦其谋不轨，白中官黄赐上变，寒自杀，子龙及石等伏诛。于是上益恶之，锐欲知外事，因命直易服，将校尉一二人密出伺察，人莫之知也。【考异】《明史·本纪》不载，但于十三年正月书“置西厂汪直提督官校刺事”事.《三编》则于是年九月书“汪直刺事”，明年正月书“置西厂”，编年之例，分书之是也。盖李子龙之狱发于是年黑见后，因有汪直刺事之命.明年以直刺事有验，始置西厂，命领之。故诸书皆系诛子龙于是年九月，据其刺事之始，为明年置西厂张本也。今从《三编》。又《宪章录》记汪直领西厂事云，“去岁九月，因黑眚之异，侯得权之诛，始命直出外调察。”据此，则直刺事确在是年九月子龙伏诛之后，《三编》盖据《实录》也。《明书》系之辛丑，为九月朔日、今从之。
庚申，湖广总兵官李震，以平靖州苗功封兴宁伯。
时赵辅、刘聚皆先后以功封侯伯，论者多訾议之，惟震以功高，无异言。
冬，十月，辛巳，京师地震。丙戌，太白昼见。
十一月，癸亥，南京大雷雨。【考异】《明史·五行志》书“是月癸亥”，《三编》目中亦云“是月二十三日”，癸亥也，是月辛丑朔。
是月，巡抚四川右副都御史张瓒讨播州湾溪苗，破之。
瓒以十年冬巡抚四川，会播州致仕之宣慰使杨辉言：“所属天坝、干地、湾溪诸寨及重安长官司为生苗窃，据请王师进讨”，诏瓒“谕还侵地，不服则征之”。时辉子爱年幼，仍起辉暂理军事。诏瓒“亲至播州，征调机宜悉听裁处”。至是瓒督诸军及辉攻破诸苗，凡平山寨十六，斩首四百九十六级，抚男妇九千八百余口。请设安宁宣抚司，湾溪隶焉。
事闻，赐敕奖劳。【考异】平湾溪事，见《明史·瓒传》及《四川土司传》，今参书之。惟《瓒传》言“十二年七月命瓒兼督松茂、安绵、建昌军务”，似平湾溪苗又在其前。盖苗始叛在十年之冬，平则当在十一二年910
纪三十三
间，《土司传》系之十二年，与《本纪》合。若是年七月兼督之命，则湾溪之捷尚未报至也。诸书皆不载，今据《本纪》年月。
十二月，壬午，陕西兰州地震。【考异】此据《三编》、本之《实录》，在是月壬午，统系之十月《地震》目中，今依之。
己丑，始开设郧阳府治。
原杰既受抚治之命，乃相度地势，以襄阳所辖郧县，居竹房、上津、商洛诸县中，道路四达；且去府治远，山林深阻，将吏鲜至，猝有盗贼，遥制为难。乃拓其城置郧阳府，以县附之，并置湖广行都司，增兵设戍。而析竹山置竹溪，析郧置郧西，析汉中之洵阳置白河，与竹山上津房咸隶新府。又于西安增山阳，南阳增南召、桐柏，汝州增伊阳，各隶其旧府。制既定，荐知邓州吴远为郧阳知府，诸县皆择邻境良吏为之、流人得所，四境乂安。以功进右都御史。
杰数扬历于外，既居内台，不欲外出。荆襄之命，非其意也。事竣，请还朝。既，以地界湖广、河南、陕西，事无统纪，因荐御史吴道宏自代。郧阳之有抚治自此始也。【考异】原杰抚治郧阳之命在是年五月，开设郧阳府及行都司在十二月。证之《明史·地理志》，郧阳府下分隶各县，皆书“成化十二年十二月置”，其沿革固可考也。《宪章录》系之是年七月，据其经营之始，犹为近之。若《纪闻》及《明书》，书于是年之正月，是时杰尚未受抚治之命，亦非牵连记事之体。今据《明史》纪、志分书之。
是月，以巡抚延绥余子俊移抚陕西。
先是子俊知西安府，兴修水利，凿渠引河西水灌田，民赖其利。行之既久，水溢无所泄，至是复于城西北开渠泄水，使经汉故城达渭，公私益便，号“余公渠”。又于泾阳凿山引水，溉田千余顷；通南山道直抵汉中，以便行旅；学校公廨圮者悉新之；奏免岷、河、洮三卫之戍南方者万有奇，易置南北之更戍者六千有奇，就戍本土。于是边境又然，民以不扰。
911 明通鉴卷三十三
十三年
春，正月，丙午，以水灾，免浙江税粮四十一万有奇。庚戌，大祀南郊。
己巳，置西厂。
初，永乐中，设东厂，令宦官刺事，权势与锦衣卫均。至是别设西厂刺事，以汪直督之、所领缇骑倍东厂，势远出卫上。自是大狱屡兴。
是月，增孔子庙笾豆乐舞之数。
初，洪武四年，定祀孔子礼，笾豆以十，舞以六佾，前年秋，祭酒周洪谟请备天子之制，章下礼部，尚书邹干驳寝之。
洪谟再疏争，言：“孔子像以冕旒十二，既用天子之礼，而佾舞乃诸侯之乐；以礼论乐则乐不备，以乐论礼则礼为僭。乞如前所请，增笾豆为十二，舞为八佾，庶礼乐相称，足章尊崇之典。”从之，乃命大学士商辂以增定礼制告孔子庙，学士王献告于阙里。
二月，甲戌，安庆大雪，雷电间作。
应天巡抚牟俸言：“雷者阳气之发，雪者阴气之凝。十一月一阳初复，而震雷早发，已乖二气之常；二月四阳既盛，而恒雪不已，雷电复作，阴阳杂糅，尤天变之大者。乞修人事以弭之。”上从其奏.乃下诏求直言。【考异】事见《明史·五行志》。牟俸所奏，本传不具，《三编》据《实录》采人去年十一月《目》中，今据增。是月庚午朔，甲戌则初五日也。
甲午，浙江山阴县地忽涌泉如血。
是月，汪直以刺事籍建宁指挥同知杨勰。勰，少师荣曾孙也，坐与其父泰杀人，为仇家所讦，诏刑部主事王应奎、锦衣百户高崇往勘。而勰亡人京师，因其姊婿礼部主事董序求计于中官韦瑛，瑛素无赖子，鬻于宦官韦姓为家人，冒延绥功授百户，方912
纪三十三
欲从直刺事无繇也。乃诺勰为营解，倾取其赀而潜报直，谓“勰父子杀人惧罪，辇金巨万匿序所，将贿诸用事者以缓其狱”。直信之，即遣人捕勰、序。顾勰赀已尽于瑛，大索序家，无所得，因考讯勰，琶之三。“琶”者，锦衣酷刑也，以加人，骨节皆寸解。勰不胜琶，妄言寄金于其叔父兵部主事仕伟所，瑛遂夜率逻卒突入仕伟家，缚仕伟考掠，及其妻子。翰林侍讲陈音，与仕伟比屋居，闻其声甚楚，乘墉大呼曰：“尔擅辱朝臣，不畏国法耶！”逻卒应曰：“尔何人？不畏西厂！”音厉声曰：“我翰林陈音也。”瑛寻絷仕伟去。而应奎、崇勘狱犹未报，直奏其受泰赂，与泰并械至京，狱具，勰瘐死狱中，泰坐弃市，籍其家。时崇亦死于狱。乃论应奎遣戌，仕伟、序并谪官。
直既发勰事，颇诬左右大臣多得勰贿，上隐不发，然愈谓直可倚任。而瑛亦以此结直，直遂倚瑛如左右手，气焰薰灼。凡西厂逮捕朝臣，初不俟奏请，下至民间斗詈鸡狗琐事、辄置重法。中外骚然。【考异】《明史·本纪》不具，事见《宦官传》。盖直方见倚任之始，《传》及《三编》皆系之武清等下狱之前。《宪章录》、《法传录》、《明书》及《纪事本末》皆书于是年之二月，今据之。杨勰，《明史·杨荣传》作“业”，《宦官传》作“毕”，《法传录》作“毕”。“业”与“毕”以形似而误。惟《三编》作“勰”，盖本之《实录》，疑即据奏报之文，今从之。董序，“序”诸书皆作“玙”。又其官为中书，非主事，今皆据《三编》书之。惟《质实》以杨勰为荣之孙，盖脱去“曾”字也。
闰月，辛酉，免山东被灾税粮凡四十一万有奇。三月，戊子，免河南被灾税粮凡三十九万有奇。是月，谕法司慎勘妖言狱。
时西广旗校以捕妖言图官赏，多为膺书诱愚民而后捕之，冤死相属，廷臣莫敢言。有通判曹鼎、知县薛方者，宁晋入也。会罢闲家居，厂校诬其邑人王风与瞽者康文秀受妖书，株连及之，发卒围其家，拷掠诬伏。既论死，鼎、方两家人数声冤，下法司
913 明通鉴卷三十三
覆验，狱果妄。而分守怀来中官廖礼，复兴妖人赵大狱，所收系甚众，巡抚殷谦等具奏如礼言。狱成，命官按之亦妄。于是左都御史李宾奏请“今后妄报妖言者坐斩”。上但下诏责礼等，谕法司慎鞫，毋或瞻徇以虐非辜，而西厂之刺捕者如故。【考异】《三编》系此事于三月，云“上悟其诬，始下诏责礼等”云云。证之《宪章录》，云“都察院奏拟妄报妖言坐斩”。《纪事本末》以为李宾。时宾正居宪职，后坐商辂党致仕去，正以此也，今据书之。
夏，四月，戊戌，甘肃地裂，又震有声。宁夏大震。榆林凉州及山东沂州之郯城、滕、费、峄等县，同日俱震。
癸丑，刑部郎中武清、广西勘事还，至通州，厂校谓其有所赍载，不俟奏、执而系之狱。寻讯鞫无验，释之，竟不以闻。
丁巳，汪直令韦瑛执太医院院判蒋宗武，下之狱，以通政使方贤及之也。瑛以索院中药不得，遂并执宗武。
庚申，礼部郎中乐章、行人张廷纲及浙江布政使刘福，俱下西厂狱。
章、廷纲同使安南还，厂校执之，鞫其受馈遗有迹。奏闻，诏冠带闲住。
福先已擢副都御史，以母忧去，寻坐为浙江布政时督造战船不如法，当镌一级，服除，命以三品官外补。有构之于直者，遂执系厂狱。旋以鞫无实，释之，改授陕西按察使。
是月，商辂兼谨身殿大学士，万安加太子少保，刘珝晋吏部尚书，刘吉晋礼部尚书。
召原杰为南京兵部尚书。
时杰在郧阳，屡请还朝，遂有是命。杰以疾疏辞，不许。遂卒于南阳，年六十一。郧襄民为立祠。诏赠太子太保，谥襄毅。【考异】《明史·原杰传》，言“杰荐吴道宏自代，遂请还”。《宪章录》召为南京兵尚系之是年四月，今据书之。
五月，甲戌，执左通政方贤，下西厂狱。914
纪三十三
时贤掌太医院事，韦瑛以索药不与，遣人恣检其家，得片脑沉香，以为盗之官库，且藏有御墨及龙凤瓷器，俱以违法论。寻谪戍辽东。【考异】诸人下狱，《明史·本纪》系之四月，皆无日，其方贤下狱，别系之是月甲戌，盖先后之次第也。今四月干支，皆据《明史稿》书之。《三编》统系之正月《置西厂》目中，其诸人下狱之本末，悉据《明实录》所载，详著于《质实》中，证之《宪章录》、《纪事本末》皆同。有系狱而后奏闻者，有旋执旋释竟不以闻者。史谓“逮捕朝臣，不俟奏请”，即指武清等也。今据《三编》分书之。
丙子，罢西厂。
时汪直、韦瑛用事，官校势日横。大学士商辂忧之，因率同官条直十二罪，言：“陛下委听断于直，直又寄耳目于群小如韦瑛辈，皆自言承密旨，得颛刑杀，擅作威福，贼虐善良。陛下若谓摘奸禁乱，法不得已，则前此数年何以帖然无事？且曹钦之变，由逯果刺事激成，可为惩鉴。自直用事，人心疑畏，士大夫不安于位，商贾不安于途，庶民不安于业。若不亟去，天下安危未可知也。”上得疏，愠曰：“用一内竖，何遽危天下！谁主此奏者？”命太监怀恩等传旨诘责。辂正色曰：“朝臣无大小，有罪皆请旨逮问。直擅抄没三品以上京官；大同、宣府，边城要害，守备俄顷不可缺，直一日械数人；南京祖宗根本地，留守大臣，直擅收捕；诸近侍在上左右，直辄易置。直不去，天下安得无危！辂等同心一意为朝廷除害，无有先后。”词意慷慨。怀恩等以实覆奏，传旨慰劳。
会兵部尚书项忠亦倡九卿劾之，上不得已，令直归御马监，调韦瑛边卫，散诸旗校。人心大悦。然诸人奏皆留中，上意犹未释也。
时蒋宗武尚系狱中，闻罢西厂，竟衣囚服反其家。【考异】事见《明史·商辂传》。惟《传》言“同时万安，刘珝，刘吉亦俱对，引义慷概”，辂因有“诸公皆为国如此，辂复何忧”之语。按万安，刘吉，中官之
915 明通鉴卷三十三
党，当辂在阁正言，不得不相与附和。若谓“引义慷慨”，在刘珝或有之，而安，吉未必敢也，此盖刘吉后修《实录》之饰词，故《三编·目》中虽据《明史·辂传》，而删却三人同对语，最为得之矣。
是月，太监怀恩传内旨，令锦衣副千户吴绶同在镇抚司问刑。
绶貌陋而心险，颇通文移，善词翰。时上虽革西厂，犹密召汪直伺外间动静，且令访能文事者为之辅。有军卒以绶能写本通行移报之于直，直召至，拟三批答，封进称旨，遂有是命。
初，绶从项忠征荆襄，以罪被劾，衔之。至是忠劾直，直任绶为腹心，相与伺之急。忠不自安，乞疾归，未行而东厂校之狱起。
六月，甲辰，罢兵部尚书项忠为民。
方忠之倡九卿劾直也，既具草，令郎中姚壁持诣诸尚书署名。璧，夔之子也。时尹旻为吏部尚书，璧先诣旻。而旻素交欢直，因言：“奏出项尚书，兵部宜为首。”璧曰：“公六卿之长也。”旻怒曰：“今日乃知六卿长耶！”既署名，即驰报直，直遂与吴绶谋，嗾东厂校诬忠以刘江事。
刘江者，金吾左卫都指挥也，注选为江西都司巡按御史，以其未谙军政，檄使领操，而更令佥事掌都司印。江不胜忿，疏其事以请。事下兵部，言“江妄奏当罪”，而上方以都指挥例得掌印，直江而责兵部阿御史言。一时东厂官校受直指，忽腾蜚语，谓“江选都司非例，乃夤缘中官黄赐属兵部得之”。赐故与陈祖生为司礼监、直忮其位在己上，不相能；商辂之劾直，直疑出赐、祖生意。二人皆闽产，直谮其为乡人杨勰报复，出之南京，意犹未慊，因构江事诬忠，且以倾赐。
给事中郭镗等，遂上章劾忠，词连兴武伯李震交通忠状。震初佐忠平荆襄贼，亦绶所恶也。诏并下法司，会锦衣卫廷鞫忠，忠抗辩不少屈。众虽知忠枉，而重违直意，会绶擢锦衣问刑官，916
纪三十三 遂周内其狱。
忠既罢，江论遣戍，壁亦坐牵引，与震等谪有差。庚戌，复设西厂。
时上虽罢西厂，而任直如故。有御史戴缙者，性险躁干进，以九年秋满不迁。至是探知上意，乃假灾异上疏，言：“近岁以来，灾异屡臻，敕谕廷臣修省，未闻大臣进何贤，退何不肖，亦未闻群臣祛何稗政，效何嘉猷。独有太监汪直，缉捕杨勰等之奸恶，惩治高崇、王应奎之赃贪，凡所摘发，允协公论，足以警众服人，特其部下官校韦瑛辈，行事或涉张皇，为大臣奏罢。伏望陛下推诚任人，务俾宿弊尽革，然后天意可回也。”
缙初为此奏，以属所善吴绶示直草，直得之大喜，为言于上，疏入，遂复开西厂，直之权势愈炽云。
《三编·发明》曰：明自宦官王振乱政，御史李铎以遇振不跪谪戌铁岭卫，于是言官之气始慑于宦官，然未尝显与宦官比也。前七年，云南镇守中官钱能以疾将召还，巡按御史郭阳誉能刚果有为，乞留镇守，为士论所鄙，然犹不至倾朝士以悦宦官也。戴缗险躁干进，谕谕泚泚，颂西厂之功而扬其焰，且以倾直所不悦者，嗣后宦官用事，遂多与言官相表里。驯至末流，崔呈秀、倪文焕之徒，皆甘心效逆阉鹰犬，毒痛海内，以速明祚之亡，而作俑实自缙始，缙罪可胜诛哉！
壬子，京师雨钱。
丁巳，大学士商辂请致仕，许之。
辂奏罢西厂，汪直谮其“尝纳指挥杨勰贿，欲脱其罪”，辂不自安。会戴缙复颂直功，请复西厂，辂遂力求去。诏加少保，赐敕驰传归。辂既去，士大夫益俯首事直，无敢与抗者。
秋，七月，辛未，诏翰林院会内阁自考察其属。
旧制，诸司官属考察，俱由吏部、都察院会核，至是以翰林
917
明通鉴卷三十三
职居清要、听其长自核奏闻。【考异】事见《宪章录》、《明书》。而《明书》系之是年七月辛未，今从之。
是月，召陕西巡抚余子俊为兵部尚书，南京右都御史林聪为刑部尚书。
汪直治杨勰之狱，谤诸大臣受贿、自商辂外，并及刑部尚书董方、都御史李宾等，上颇信之。及戴缙上书，并乞令两京大臣自陈，以倾直所不悦者，于是方、宾皆致仕去，一时如署尚书薛远及侍郎滕昭、程万里等，以次陈免者凡数十人。而缙以媚直，导擢尚宝少卿。
八月，壬戌，锦衣官校执通政使张文质下狱。
时东厂官校发云南百户左升私事，词连文质，遂执送锦衣卫狱，上不知也。左通政何琮等以掌印请，上始知而释之。诏锦衣卫官以擅系大臣，停俸三月。【考异】《明史》、《三编》、皆书“工部尚书”，而《三编·目》中又书“兵部”，疑“兵”字误也。然是时王复任工尚，文质则以通政司兼署，故《目》中有“左通政请印”之语。今仍书其本官，删去“工部尚书”字。
是月，以应天之淮安.扬州、徐州、凤阳及山东兖州水灾，分遣刑部郎中张文、兵部郎中张谨等五人驰往，发仓粟振之，并赐文等敕：“所在有司贪酷者，许请逮治。”【考异】振应天等府，《明纪》系是年之末，《三编》据《实录》在九月。其分遣之官，据《质实》言，“文之兖州，谨之淮安，扬州则户部郎中谷琰，徐州则吏部员外国泰，凤阳则户部郎中李炯”，然皆据《实录》中所载也，除记之。
免江西、福建被灾秋粮。
九月，甲戌，京师夜地震者凡三。【考异】见《明史·五行志》，《三编》书于《目》中，云“月之十日甲戌夜”，按是月乙丑朔，甲戌正初十日也。
甲申，吉王见浚之国长沙。
是月，王恕改南京都察院右都御史，参赞军务。918
纪三十三
先是恕巡抚云南，尽廉得镇守太监钱能私通安南及诸不法状，遣骑捕诈称“安南寇至”之郭景，景惧，自杀。因劾能“私通外国，罪当死”，诏遣刑部郎中潘蕃往按之。能又以其间驿进黄鹦鹉，恕请禁绝。会巡按云南监察御史甄希贤，劾奏“能索守矿干户三人贿，意不满，以巨梃杖千户至死者一人”，下都察院。而王越畏能势，独缓其狱。及蕃自云南勘还，奏“恕所劾能遣郭景以玉带蟒衣私通安南及遣卢安、苏本等通干崖、孟密等事皆实”。都察院请逮能等至京治罪，上特宥能，但降敕切责，罪其下九人。恕因再疏言：“昔交阯以镇守非人，致一方陷没；今日之事，殆又甚焉。陛下何惜一能，不以安边微？”能大惧，急赂贵近，请召恕还。而是时商辂、项忠诸正人方以忤汪直罢，遂有是命。
恕居云南九月，威行微外，黔国以下咸惕息奉令。疏凡二十上，直声震天下。【考异】据《明史·王恕传》，“恕在云南九月”。计恕以去年秋奉巡抚云南之命，当以岁底至滇，而中间勘能之疏屡上，皆在是年九月改南之前，故弇州《中官考》，遭潘蕃往勘及甄希贤劾奏能杖杀千户事，俱记是年之秋，又《传》言在商辂，项忠忤汪直罢后，正是时也。今汇记其巡抚云南以后事，统系之九月下。
冬，十月，戊申，以土尔番久据哈密，乃命边臣筑城于苦峪谷，移哈密卫治之，仍给以土田牛种。
是月，余子俊还，掌兵部事。【考异】《明史·年表》，子俊任兵尚，以七月召、十月任。《宪章录》记子俊自陕西还于是月，与《明史》合，今从之。奏申明条例十事，又列上军功赏格、俾中外有所遵守。
十一月，辛未，冬至，杭州大雷雨，虹见。巡按御史佀钟言：“《月令》、八月雷始收声，二月雷乃发声。”今十一月初旬，一阳始生，正闭藏之时，而乃雷电交作，虹（蜿）［蜺］出见，皆为非时，乞加修省。”下礼部，“移文三司及抚、按等官，抚恤军
616 明通鉴卷三十三
民，操练士马。”【考异】见《明史·五行志》。《宪章录》、《二申录》皆系之是月雷雨下，有“虹见”二字，证之侣钟奏疏，是也，今据增入。
戊寅，湖广荆门州大雷电，雨雪。是月，张瓒讨四川松潘卫叛苗。
瓒既平播州苗，会松茂番寇边，乃以去年七月命兼督松茂、安绵、建昌军务。瓒至军，审度形势，改大坝旧设副使于安绵，而令副总兵尧彧军松潘，参将孙暠军威叠，为夹攻计。乘间修河西旧路，作浮梁，治月城，避偏桥栈道，军获安行，转饷无阻。
十二月，丁巳，免南畿苏、松、常、镇四府水灾夏税凡五十万有奇。
是月，进王越兵部尚书。
先是项忠之罢，越自谓当迁，而廷议推余子俊为兵部尚书。越弥不平、请解领团营，优诏不许。因自陈：“捣巢功为故尚书白圭所抑，从征将士多未录、乞移所加官酬之。”子俊亦言：“越赏不酬功。”而越方结汪直，有内援，遂有是命。
初，内阁之论罢西厂也，越遇大学士刘吉、刘珝于朝，显谓之曰：“汪直行事亦甚公。如黄赐专权纳赂，非直不能去。商、万在事久，是非多有所忌惮。二公人阁几日，何亦为此？”珝曰：“吾辈所言，非为身谋。使直行事皆公、朝廷置卿大夫何为？”越不能对。【考异】史所载刘珝多贬语，盖本《宪宗实录》。如谓折王越者乃刘吉而珝默然，弇州《考误》力辨之，今《明史》已删之矣。盖《实录》出自刘吉所修、多不足信、今据《明史》本传。
越素以才自喜，不修小节，为朝议所崎。至是乃破名检，与群小关通，因奸人韦瑛自结于直。而同时有陈钺者，亦以夤缘直擢右副都御史，巡抚辽东。
是冬，南京镇守太监覃力明进贡还，以百艘载私盐，骚扰州县。行至武城，典史诘之，力朋怒，击折其齿，射杀一人。会汪直刺事廉得之，以闻。明年，逮力朋，下狱论斩，竟以幸免，而920
纪三十三
上益谓“直不私可倚任”云。【考异】力朋进贡事，《纪闻》系于是年之冬。弇州《中官考》书于十四年，而《三编》书于《复设西厂》日中，亦以力朋事在明年，盖明年始逮治也。今仍据《纪闻》系之是年冬。
是岁，擢陕西参政秦纮为右佥都御史，巡抚山西。
纮至，劾镇国将军奇涧等罪，奇涧父庆城王钟镒为奏辩，且诬纮。上重违王意，逮纮下法司治，事皆无验。而内官尚亨籍纮家，以所得敝衣数事奏，上叹曰：“纮贫一至此耶！”赐钞万贯旌之。于是夺奇涧等三人爵，王亦削禄三之一。未几，复改纮抚河南。
以太仆少卿李纲为右佥都御史，转左，出督漕运，与平江伯陈锐共事。
纲以进士授御史，历按南畿、浙江，劾去浙江赃吏至四百余人，时目为“铁御史”。
督运逾年，卒。锐见笥中惟敝衣，挥泪曰：“君子也！”为具棺敛，闻其清节于朝。特诏赐祭葬，不为令。纲清刚似李侃，并为时所重云。
十四年
春，正月、甲戌，大祀南郊。己卯，襄王瞻墡薨。
王自四年来朝归，六年又召，以老辞。岁时存问，礼遇之隆，诸藩所未有。谥曰献。
是月，吏部考察朝觐官，奏免二千十六员，浙江按察使刘钉、江西按察使赵敔预焉。时论惜之。【考异】事见《明书》，而《宪章录》所记尤详。惟刘钎，据《明史·刘球传》，系云南按察使，今仍据《宪章录》书之，
二月，戊申，皇太子出阁讲学。上命太常少卿王献等入侍，学士彭华等充讲读官，阁臣万安、刘珝、刘吉董督之。
921 明通鉴卷三十三
时有老宦官覃吉者，朝夕侍太子，口授《四书》章句及古今政典。上赐太子庄田，劝勿受，曰：“天下皆太子有也。”太子偶从内侍读佛经，闻吉人，日“老伴来矣”，急手《孝经》。是年，太子方九岁，端本正始，吉有力焉。【考异】《明史·本纪》不载。《三编》系之是月，日分据《明书》。
《三编》御批曰：太子出阁就学，豫教所当慎重。覃吉即老成旧阉，亦祗可谨视起居。若口授章句，延臣中岂无可简备宫僚以资启迪？乃委之寺人，实为非体。幸而吉尚谨愿，不致贻累蒙求。然欲以是垂训后入，则如冯保等之挟势揽权，未尝不由于承华保护。史家不知履霜坚冰之义，反以“端本正始”归功于吉，无识甚矣！
是月，改万安吏部尚书兼谨身殿大学士，刘珝、刘吉加太子少保兼文渊阁大学士，尚书尹旻、杨鼎、邹干皆加太子少保。
三月，甲子朔，皇太子冠。礼部请“每月朔望，文武百官奉天殿朝参后，皆赴文华殿谒太子”，制曰“可”。
戊辰，免浙江被灾秋粮。
己卯，赐曾彦等进士及第、出身有差。辛巳，罢四川乌撒卫银场。
丙戌，复开辽东马市。
初，朵颜等三卫，以饥困再四请复开马市，皆不许。至是陈钺巡抚辽东，复为之请，乃许之。时们都尔已死，伊斯玛音主兵柄，三卫复数为所窘。而通事刘海、姚安肆侵牟，三卫怨之，不复来市。及钺内召，始请治二人罪，令参将、布政司官一人监市，毋有所侵克。于是通市如故。【考异】陈钺请治通事罪，事见《三编》。钺以明年十二月内召，乃开市，今类记之。
丁亥，以浙江饥，罢采办花木之役。是月，福建上杭盗起。
初，天顺中，巡按御史伍骥平上杭盗，捣其巢，乱乃定。922
纪二十三
至是有曾宗，邓嵩等，复聚众屯结出掠，敕镇守中官卢胜、巡按戴用督捕之，而势益炽。时前佥都御史高明方服阕，特起为福建巡抚，任以讨贼。
明至汀州，即督兵入山，不数月，盗皆以次禽缚。诛首恶三十六人，余减死遣戍，析其地置永定县，由是上杭无盗患。
夏，四月，丁酉，免南畿、山东被灾秋粮；寻以襄阳江溢，坏城郭，并免之.
是月，吏科都给事中赵侃等上言：“州县守令，亲民之职，不宜以监生序补。乞谕吏部取科目出身者选授之。”部臣覆称：“先年大学士李贤，请选监生有学识者授以知州、知县等官，至今行之。且岁贡久在太学，固难以科目拘。今后但严加考核，仍循旧制为便。”报可。
五月，以戴缙为右佥都御史。
缙既擢尚宝少卿，意犹未慊，汪直复力荐之，遂有是命，
于是御史王亿等竞效缙尤，相率媚直，谓“西厂摘伏发奸，不惟可行之今日，实足为万世法”。传之四方，无贤愚皆唾骂之。群指缙为罪首，而缙骤跻显秩，甘为鹰犬而不辞，台中纪纲为之扫地。【考异】诸书但载缙请复西厂事，惟《明书》于上年六月庚戌书戴缙、王亿二入，《明史》、《纪事本末》亦并及之。证之《三编》，则王亿所奏，盖慕缙之迁擢而效之，未必同在一月事也。《三编》记王亿事于《戴缙擢佥都御史》目中，今从之，
汪直奏武举设科，乡、会、殿试如文科例。
时直用事，欲以建白为名，吴绶为撰草。奏上，上令“兵部移文天下，教养数年，俟有成效，巡按，提学等官具奏处置”。卒行之。
六月，庚子，岁星、太白同昼见。癸卯，命汪直行辽东边。
先是巡抚辽东陈钺，以掩杀冒功激变，直欲自往定之。【考
923 明通鉴卷三十三
异】诚掩杀冒功，据《明史·马文升传》在十四年春，《三编》目中则云前年冬，盖掩杀在前，被劾在后。《三编》本之《实录》，今类记之，系以“先是”云云.上令司礼监怀恩等诣内阁，会兵部议。恩欲遣大臣往抚以沮直行，文升疾应曰：“然。”恩入白，上即命文升往。直不悦，欲令私人王英与俱，文升谢绝之。疾驰至镇，宣玺书抚慰，无不听抚者。
事垂定，直思攘其功，固请于上，挟英俱往。日驰数百里，棰挞守令，远近驿骚。钺闻之，惧，先遣入赂直左右，令所过居民跪迎道左。比至，钺出迓于郊，望尘蒲伏，又盛供帐娱直，赂其左右，皆争称钺贤，直大喜。至开原，再下令招抚，文升乃推功于直。然直内惭，文升又与抗礼、奴视其左右，直益不悦。而钺与文升素不合，日夜谮之直，于是直必欲倾文升矣。
是月，四川巡抚张瓒，自率兵攻白草坝、西坡、禅定数大砦，斩获无算；徇茂州叠溪，所过降附，又讨平白草坝余寇。先后破灭五十二砦，歼其魁，他一百五砦悉献马纳款，诸番悉平。留兵戍要害，增置墩堡，乃班师。
上嘉其功，征拜户部左侍郎。以请终制辞，许之。【考异】瓒平松潘、叠溪叛苗。《明史·本纪》书于十三年十一月之下，《明史稿》则书于是年四月，证之《明史·张瓒传》，亦书十四年。盖瓒以十二年七月兼督松茂军务，阅两年而后平，故奏报之先后互异。《三编》书于是年六月，今从之.
秋，七月，丁丑，京畿、山东大水，分遣郎中林孟乔、刘道、员外郎袁江、王臣往勘灾，振之。
是月，江西人杨福，以伪称汪直伏罪。
福尝为崇府内使，随入京。既，逃还过南京，遇所识者谓其貌似直，福乃冒直名，而所识者亦冒充校尉。自芜湖乘传食廪，历苏、常，由杭州抵四明，有司及市舶中官亦屏息奉命，威福大张。既抵福州，为镇守太监卢胜所觉，执问如《律》。时直势震924
纪三十三
天下，故小人乘之以扰害人，大率类此。【考异】据弇州《中官考》，系之成化十四年。《宪章录》、《纪事本末》皆系之是年之七月，今据增。
八月，癸巳，遣南京刑部侍郎金绅巡视江西。
时江西亦大水，上以各路灾伤，诏廷臣条恤民事宜。于是科、道应诏言：“近岁工匠以斧斤微劳滥膺禄秩，旗校以捕获妖言辄得迁官。前虽敕法司慎鞠斯狱，而缉捕希求升职，其中岂无诬枉？刑赏过中，灾祲或亦由此。”疏人，下所司议之。
戊戌，早朝，东班官若闻有甲兵声者，因辟易不成列，卫士争露刃以备不虞，久之始定。【考异】《明史·本纪》不载，事见《五行志》，
，《明史稿》书作“戊申”。然按之《志》及《宪章录》、《二申野录》皆作“戊戌”，疑《稿》中误“戌”为“申”也，今据《明史·志》。
庚戌，免湖广被灾秋粮凡十六万有奇。
甲寅，下巡抚苏松副都御史牟俸于锦衣卫狱。
初，俸巡抚山东，陈钺为布政使，两人负气不相下，遂相恶也。钺既为汪直所喜，欲修前憾于俸，数短之于直，直信之。会俸议事至京，直请执俸下诏狱。
先是俸所亲学士江朝宗，除服还朝，俸迓之九江，联舟并下，所至有司供张颇盛，直因谓朝宗有所关说，并下狱。词连佥事吴瑞等十余人，俱逮系。
九月，已未，命御史三人捕盗畿南。【考异】《明史·本纪》不载，见《明史稿》。畿南，畿辅以南也。是时畿内并无捕盗事，诸书不见。证之《宪章录》、言“甲兵之异，上命御史究其事所从起.竟不能得”。疑即以甲兵之异遣御史密捕，借盗为名耳。今据书之。
是月，擢嘉兴知府杨继宗为浙江按察使。
继宗守嘉兴，以一仆自随，署斋萧然。性刚廉孤峭，人莫敢犯。时集父老问疾苦，为祛除之。大兴社学，遇学官以宾礼，师儒竞劝，文教振兴。
925 明通鉴卷三十
御史孔儒来清军，里老多挞死。继宗榜曰：“御史杖人至死者，诣府报名。”儒怒。继宗入见曰：“为治有体，公但厘剔奸弊，劝惩官吏；若比户稽核，则有司事也。”儒不能难，心衔之。濒行，突人府署发视之，敝衣数袭而已，儒惭而去。
中官过者索钱于继宗，即发牒令取库金，曰：“金具在，与我印券。”中官咋舌莫敢受。
比入觐，汪直欲见之，不可。上一日问直：“朝觐官孰贤？”直对曰：“天下不爱钱者，惟杨继宗一人耳。”至是秩满，超擢是职。数与镇守中官张庆忤，庆兄敏在司礼，每于上前毁继宗，上曰：“得非不私一钱之杨继宗乎？”敏惶恐，遗书庆曰：“善遇之，上已知其人矣。”【考异】《三编》系继宗事于是年之九月，盖本《实录》。按《法传录》，“是年七月，浙江按察使杨瑄卒，九月，以杨继宗为浙江按察使”，与《三编》同。他书皆不载，今据增。
河决开封，坏护城堤五十丈。
河南巡抚李衍上言：“河南累有河患，皆下流壅塞所致。宜疏开封西南之新城，下抵梁家浅旧河口，以泄杏花营上流；而自八角河口抵南顿，则当分导之以散其势，庶可免祥符、鄢陵、睢、陈、归德之灾。”诏衍酌行之。逾年，迁荥泽县治于河北。然衍所疏浚者，不久亦壅。
冬，十月，加万安太子太保、尚书，余子俊、林聪皆加太子少保，王越加太子太保。
十二月，甲午，免畿内被灾秋粮凡二十万有奇。是岁，占城齐亚麻弗庵遣使朝贡请封。
初，安南既执槃罗茶悦，立前王孙齐亚麻弗庵为王，以国南边地予之。至是请封，上遣给事中冯义，行人张瑾往封之，义等多携私物行.至广东，闻齐亚麻弗庵已死，其弟古来遣使乞封。义等虑空还失利，亟至占城。占城人言：“王孙请封之后，即为古来所杀，安南以伪敕立其国人提婆苔为王。”义等不俟奏报，辄以926
纪三十三
印币授提婆苔，封之，得所赂黄金百余两，又过满刺加国，尽货其私物以归。
义至海洋病死，瑾具其事，并上伪敕于朝。而安南黎灏方请遣朝使，申画郊圻，兴灭继绝，其踞占城如故。朝廷知其诞妄，亦卒弗能讨也。【考异】事见《明史·占城传》，特书其朝贡于十四年，《明书》及《宪章录》皆系之是年八月，今书于是年之末。
土尔番苏勒坦阿尔死，其子阿哈穆特旧作阿黑麻嗣为苏勒坦，遣使来贡。甘肃巡抚王濬请乘间纳哈商，俾复其国，敕以便宜图之。








蝇钻


西洋人以玻璃制为困蝇器：状如钟，钟唇内卷，成一圆槽；下置三足，高约半寸弱；钟蒂处开一孔，由孔注水满槽内，别为杙以塞之。器下置腥膻少许，蝇嗅得，辄从器下入。及饱食腾起，已为器所困，腾扑不已，卒坠水死。盖蝇飞多向上，亦惟知向亮处求脱，而不解器下可从出也。同乡梁少梅见之，戏字之曰“蝇钻”。余亦戏下一转语曰：“然则此物，可为钻营者之鉴矣！”






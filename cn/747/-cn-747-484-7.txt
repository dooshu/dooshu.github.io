○中书门下贺剑南西川节度使去八月十八日於雍州灵关路大破蕃寇，拔木破城并破通霍军天宝城应擒生斩级焚烧仓库楼阁收获羊马器械等状

右。今日中使某乙奉宣恩旨，示臣等韦某奏表，大破吐蕃，生擒斩级者。戎鬼负恩，乘秋窃发，敢扰边鄙，自干诛夷。伏以睿略无方，守臣授律，龚行决胜之策，分遣贾勇之神。面缚首级，风驱电扫，屠堡栅而平其险厄，焚仓而尽其糗粮。南路灵关，既无遗类；西郊朔塞，可以成擒。神武指踪，四方宣力，奇功吉语，相继上闻。耀天威而尽殪，昭文德以即叙。止戈之庆，计日可期。臣等备位台司，倍百欢贺。无任庆忭悦怿之至！谨奉状陈贺以闻。


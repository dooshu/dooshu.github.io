○授崔郸平章事制

朕丕承宝图，思臻古理，小大之政，皆倚辅臣。选众攸难，得人而授。中大夫守太常卿上柱国赐紫金鱼袋崔郸，天资正性，岳降瑰材。慎杨震之四知，迈皋陶之九德，抱负直质，秀发英华。动必蹈中，言皆体要。聚学每探於精赜，驰骋九流；摛文若奏乎笙簧，抑扬三代。鸿量难挹，懿声自高。乃者入典训词，出司俊造，能用周密，靡混妍媸。铨总以明允为先，廉察以澄清为重，尝践其职，显有休功。秩宗之选方登，公台之论弥郁。繇是酌其望实，付以钧衡，恢予之规模，广予之耳目。於戏！宰相之任，弼谐是资。予欲使六气均调，惟尔赞；予欲使万方平乂，惟尔谟。子欲使臣寮得职，惟尔谐；予欲使邪正不乱，惟尔翼。言罔虑於咈耳，进无忘於沃心，贞观、开元之法度俱存，房、魏、姚、宋之规猷尽在。咨尔丞相，举而行之。可守本官同中书门下平章事，散官勋封如故。


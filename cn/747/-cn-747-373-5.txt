○对两贯判

甲先有两贯，一延州，一属鄯州。为定，甲诉云先属延州。

国正封略，编邑闾。定要荒之制，莫非王土；开版图之职，司於封人。甲唯常流，迹齿编庶。居先零之地，早及戎风；近烧当之俗，久覃宏化。既因流寓，终是播迁，失延州之故乡，隶鄯部之外郡。亦犹宰辞宋，陶朱去越。蓬飘萍转，曾何足以少留？维桑及梓，固不忘於祗载。省司既定，诚合三缄；甲且有词，须分二里。至若军落关右，地阔流沙，总六郡之兵马，当三边之要害。戎羯时抄，边人屡耸，事资捍御，安可辄移？如或身列荣班，苟非规免，情有深於怀土，人何系於匏瓜？叩其两端，宜不然矣。

毋

〈，右率府胄曹参军。开元时，被诏与马怀素等校正秘籍。〉


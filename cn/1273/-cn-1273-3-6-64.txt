九月二十九日十八叠韵寄伯瑶


江天漠漠纸鸢舞，秋入三阳霁无雨。寒斋独客温乡语，海上桑田农谚古。台俗以初九为头阳，十九为二阳，二十九为三阳。农家谚云：“头阳雨，二阳风，三阳无雨好收冬。”

客中谁念悲秋人，天涯芳草歌伤春。平生绮习铲除尽，冷落过岭东坡身。

岭外有人吟感遇，丹橘满林写佳句。秋心不冷冬心暖，待起群阳斡元气。






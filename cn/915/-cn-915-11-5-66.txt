◇南安王桢削爵诏（太和十三年六月）

南安王桢以懿戚之贵，作镇关右，不能洁己奉公，助宣皇度，方肆贪欲，殖货私庭，放纵奸囚，壅绝诉讼，货遗诸使，邀求虚称，二三之状，皆犯刑书。昔魏武翦发以齐众，叔向戮弟以明法，克己忍亲，以率天下。夫岂不怀，有为而然耳。今者所犯，事重畴日，循古推刑，实在难恕。皇太后天慈宽笃，恩矜国属，每一寻推高宗孔怀之近，发言哽塞，悲恸于怀；且以南安王孝养之名，闻于内外；特一原恕，削除封爵，以庶人归第，禁锢终身。（《魏书·南安王桢传》）


梦骑

刍甿之市，见市子之骑而都也，慕之，顾无所得马，归而惋形于色。一夕，乃梦骑，乐甚，寤而与其友言之。其友怜而与俱适市，僦马与之，骑以如陌。马见青而风，嘶而驰，駜然而骧，蹴然而若凫，刍甿抱鞍而号，旋于马腹之下，马跃而过之，头入于泥尺有咫。其友驰救之免。归乃谓其子曰：“知命者有大戒，惟慎无乘马而已。”


○答李孟白督餉 【 海運】

夫議通海運、而並設陸運以防海運之不虞、允為全慮、但陸運必不可行、葢山海關抵遼陽約千里。內自關達廣寧數百里。皆岡嶺河磵。自廣寧達三岔河。又多沮洳。每小車載米三石。已盡人車之力。日僅行一四十里。計往回四十餘日。遼中店食價五分不得一飽。每車兩人一驢。日約費銀一錢二分。是價銀五兩而得米三石也。去年遼海間往套運糧、取用民車民牛、幾激大變、今仍用之、誤耕農而拋荒田地。遼怨未息也。自套起至遼至瀋至開鐵或二三百里。或六七百里。車牛巳是累苦。况自關至遼千里之遠乎。即歲計該糧七十餘萬石。總在葢套起運。見在車牛巳是置辦不前。而尚有餘剩車牛、到關洪運乎。駱駝惟寧夏極西一二地方出產他處最難養活。與馬騾遍地出產而易養者不同。買及千頭往返萬餘里、動輒經年。而養又未必活。即活矣而每頭短運可三石。若長運月運歲運僅可一石五斗。而費視車牛所減能幾。愚亦以為未可也。然此猶可言也、自關外至杏山以北。一線之路。左海右邊邊與路相去遠者十餘里。近僅四五里。一路墩烽失守。哨探俱絕。往往遠子裝我廵路人役。截擄裔民。今聞車夫騾馬在途。勢必聚眾來搶。我少發兵。不足護衞。多發兵則往來奔疲。計運糧十萬石。往返數百回、而人馬累死者不可勝數矣。國初歲輓漕糧數百萬石。全由海運委難常恃。故開膠萊運河為穩久之計。然運道雖止而淮登裔民買賣來往于成山嘴之間者固熟路也今山東買糧既難如數、勢必截漕于淮。再截于天津。而截漕于淮。則成山嘴為必由之路。必犯之險。即不幸而稍或損失亦所不能顧者。况糧少而行之以暫。與　國初事體不同。至絕漕于天津。則或由中道。或由北岸。徑趨葢套。與三岔河起卸。正不必從山海關起陸而犯前難也。登糧至葢州套、萊糧至三犋牛為遠、必欲盡卸葢州套、海葢道之議、良可允行、若論愚見、　國初運糧、自登萊旅順海葢三岔河入、循遼瀋而北。直抵開原之老米灣。此故道也。今即不能抵開原。而三岔河則確確可到者。查葢州套至遼陽二百七十里。三岔何至遼陽一百六十里。方謂葢套比三岔河為遠。而可更言北汛口也。總之登萊糧運。俱當定以葢套收卸為主至謂官運有限、民運無窮、欲聽商民自運貿易。寬其文法。許帶貨物一二。此富遼之策也惟遼左河東河西千里甌脫、僅僅傍城就近耕種、而一歲所出、僅支本地一歲之用。如遇小歉。便作大耗。以別無來路也。去年頗有收、自客兵一到、米價斗值三錢。今春農作方興。忽遭奴酋虎憨兩禍並來、人人逃竄、誰敢耕種、及事小定、又若無雨、比及獲雨、而耕種又巳過時、惟可種豆與雜糧。後面天時又不可知者。縱使民間蓄有餘糧、何可再括以餧饞軍。而况乎其無餘也。此其不可行。亦不必行者也。以上數議、皆扌?處實欵答、以備採擇、至愚見、亦有欲請教者、謬附于後、夫運粮與用兵為終始、今自敗衂以來、一人一馬、一甲一刀、一鎗一箭一銃、東邊一城一堡一墩一寨等項、俱要從新做起、而兵期未可卜也。然則運期可卜乎。似應急造海船。為經久計。假如造船四五百隻。費不過三萬餘金。既可長用。而事完又可變價。此不可不預計也。漕糧未可常截。登萊兩郡未可全恃。則廣糴于淮陽一帶、由海道運順保河間、臨德一帶。由運河入海運。永薊一帶、由灤河入海運。以濟截漕登萊之窮。此又不可不預計也。前與官賜初偶計遼餉歲該七十餘萬石、此每軍日計二升。專以本色言也。今聞尊意欲以本色兼折、三十五萬、亦可足數、是軍日一升也倉升視民升僅七合。何以飽軍腹。而銀又不可食。且軍日支餉五分。除米二升、尚有應支折色為塩菜薪水之資。即謂樂領折色。未有束腹減口一至此者。愚謂七十餘萬之外、尚望寬擬一二十萬之數、然後七十餘萬可保其至遼而無虧、若拘定實數、一或差池、而所誤多矣、此又高明之所宜酌也、


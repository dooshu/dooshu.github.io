吴芾　重阳用去年韵

不堪秋色已悲凉，那更重阳对夕阳。

白发苍颜羞览镜，紫萸黄菊喜浮觞。

且来高处开心目，莫引愁端挠肺肠。

未信天教长作客，会须有日放还乡。

吴芾

吴芾　重阳用去年韵

此生几度换炎凉，过了重阳又一阳。

无奈流年如转毂，得逢佳节且飞觞。

风前落帽从吹鬓，江上登台任断肠。

老去已忘荣与辱，只思归卧水云乡。

吴芾


◇拜王导丞相册（咸康四年六月）

朕夙罹不造，肆陟帝位，未堪多难，祸乱旁兴。公文贯九功，武经七德，外缉四海，内齐八政，天地以平，人神以和，业同伊尹，道隆姬旦。仰思唐虞，登庸隽，申命群官，允厘庶绩。朕思凭高谟，弘济远猷，惟稽古建尔于上公，永为晋辅。往践厥职，敬敷道训，以亮天工。不亦休哉！公其戒之！（《晋书·王导传》）


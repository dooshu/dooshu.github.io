卷三十一



卷之三十一

洪武元年三月辛未朔，命翰林儒臣修《女戒》。上谓学士朱升等曰：“治天下者，修身为本，正家为先，正家之道，始于谨夫妇。后妃虽母仪天下，然不可使预政事，至于嫔嫱之属，不过备执事、侍巾栉，若宠之太过，则骄恣犯分，上下失序，观历代宫阃，政由内出，鲜有不为祸乱者也。夫内嬖惑人甚于鸩毒，惟贤明之主能察之于未然，其他未有不为所惑者，卿等为我纂述《女戒》及古贤妃之事可为法者，使后世子孙知所持守。”

命增修国学斋舍。

命户部及行省鼓铸“洪武通宝”钱，其制：凡五等，当十钱重一两，当五钱重伍钱，当三钱重三钱，当二钱重二钱，小钱重一钱。

置广信守御千户所。

征戍将军邓愈遣襄阳卫指挥副使王遇成、孙茂先率兵分道取南阳。

汀州路总管吴崇率耆民，诣征南副将军何文辉营纳款。

壬申，克全州。先是，平章杨璟兵围永州，遣左丞周德兴、参政张彬率兵取全州。至是，元平章阿思兰闻王师至，率众宵遁，州民以城降。于是道州万户吴友、孙宁、远州土官李文卿、守蓝山县元帅黎茂陵等俱遣人请降，纳元所授印、章、宣敕。

癸酉，遣官致祭临濠仁祖陵及鲁山、淮川之神。

命以大牢祀三皇。

甲戌，上谕武臣曰：“汝曹从朕起兵，攻城略地，多宣其力，然近日新降附者，亦有推擢居汝辈之上，而尔等反在其下，非弃旧取新也。今天下一家，用人之道，至公无私，彼有智谋才略，克建功勋，故居汝辈之上。夫有兼人之才，出众之智，乃有超人爵赏，汝辈苟能日亲贤士大夫，以广其智识，努力以建功业，不患爵位之不显也。”于是皆顿首感激，各赐绣衣以慰勉之。

元江西分省左丞何真籍所部广东郡县户口、兵马、钱粮，遣使奉表迎降。初，汤和等平福建，真遣使由海道奉表于元，遇和兵，遂改其表文请降，且遣人回报真。至是，征南将军廖永忠遣人送其使及表诣京师。上赐诏褒之曰：“自元纲解纽，群雄并争，天下瓜分，未见定于一者。朕举兵濠梁，创业金陵，除残去暴十有四年，迩者遣将四征，所向克捷，抚有七闽，肃清齐鲁，广西之师，相继奏捷，大将军提兵北伐中原，指日可定。朕思昔豪杰之士保境安民，以待有德，若窦融、李勣拥兵据险，角立于群雄之间，非真主不屈，此汉唐名臣于今未见，故此兴叹。尔连数郡之众，乃不劳旅师，先命来降，其视窦、李莫让焉。今特驿召来，庭赐尔名爵，以彰有德。於戏！天厌纷纭，人思平治，尔之所举，惟知时艰，乃初心益懋厥绩。”

乙亥，大将军徐达等师发乐安。

壬午，征南将军廖永忠率舟师自福州，航海趋广东。

置泉州卫，以李山为指挥同知，徐玉、周渊为指挥佥事。

癸未，平章杨璟遣兵攻常宁州，义兵千户朱权以城降。

甲申，征虏大将军徐达等奏所下山东州县，凡获卒三万二千余人、马一万六千余匹、粮五十九万七千余石、盐五万三千七百余引、布绢八万七百余匹。

时近臣因进言山东旧有银场可兴举者，上曰：“银场之毙，我深知之，利于官者少而损于民者多。况今凋瘵之余，岂可以此重劳民力？昔人有拔茶种桑，民获其利者，汝岂不知？”言者惭而退。

乙酉，上御奉天门，与刘基论兵事。上曰：“克敌在兵而制兵在将，兵无节制则将不任，将非人则兵必败，是以两军之间，决死生成败之际，有精兵不如有良将。”基对曰：“臣荷圣上厚恩，得侍左右，每观庙筭，初谓未必皆然，及至摧锋破敌，动若神明，臣由是知任将在陛下，将之胜不若主之胜也。然臣观陛下常不拘古法而胜，此其所难也。”上曰：“兵者，谋也，因敌制胜，岂必泥于古哉？朕尝亲当矢石，观战阵之事，开阖奇正，顷刻变化，犹风云之无常，势要在通其变耳，亦何暇论古法耶？”

丙戌，平章杨璟遣兵攻武冈州，元守将曾权以城降。

大将军徐达等至济宁，衍圣公孔希学来见，达送之京师。

是日，达开耐牢坡坝，引舟师，由郓城趋汴梁，以取河南。

戊子，命中书省给榜，抚安山东郡县。先是，朝廷以大将军徐达既下山东，命所在州郡访取贤材及尝仕宦居闲者，举赴京师。有司询求严迫，凡尝仕元者多疑惧不安，由是所在惊扰。上闻之，乃命中书省给榜安谕，所徵人材有不愿行者，有司不许驱迫，听其自便，其自他郡县避兵流寓，愿归乡者听之。

庚寅，置汝宁卫，以刘成、杨威为指挥佥事。

辛卯夜，彗星出。

壬辰，征南将军廖永忠舟师至潮州，何真遣其都事刘克佐诣军门，上其印章并所部图籍。

征戍将军邓愈进兵取唐州，元守将刘平章弃城遁。

是夜，有流星青赤色，起自天皇，北行三丈余，至近浊没。

丙申，征戍将军邓愈率兵趋南阳，前锋至瓦店，遇南阳卒三百余人，击败之，乘胜追奔。夜半，愈师至南阳城。比明，攻其北门，克之，擒元守将蔡国公史克新、平章张居敬等二十六人，获军士一千五百余人、马一百五十匹，参政王国宝、副枢乔珍等皆降。

己亥，命礼官及诸儒臣编《存心录》。上以祭祀为国大事，念虑之间，儆戒或怠，则无以交神明，乃命礼官及诸儒臣编集郊社、宗庙、山川等仪及历代帝王祭祀感应、祥异可为监戒者，为书以进。

大将军徐达等至陈桥，左君弼、竹昌迎降。先是，元汴梁守将李克彝闻达至，召君弼谓曰：“公与南朝数接战，熟其阵势，今授公以兵，公前与战，我从后乘之，何如？”君弼尝感上归其母，有降附意，因曰：“南朝军锋不可当。吾见其阵輙，胆落不能战，故奔投至此，况徐相国善用兵，所向克捷，君弼安敢受命？”克彝无如之何，乃夜驱军民遁入河南。于是君弼与竹昌等率所部兵诣达降，达入汴城，副将常遇春营于城外。克彝，字景昌。

置建宁卫，以沐英为指挥使。

是月，置乐安卫。

夏四月辛丑朔，中书省奏桑麻科徵之额：“麻，亩科八两；木绵，亩四两。栽桑者以四年有成，乃徵其租。”从之。

蕲州进竹簟，上谓中书省臣曰：“古者方物之贡，惟服食器用，故无耳目之娱玩物之失。今蕲州所进竹簟，固为用物，但未有命而来献，若受之，恐天下闻风皆争进奇巧，则劳民伤财自此始矣。”命却之，仍令四方非朝廷所需，毋得妄有所献。

置汀州卫，以王圭为指挥同知，秦友谅为指挥佥事。

征南将军廖永忠至广州之东莞县，何真率官属迎见。真，东莞人，尝为淡水场管勾。元末兵乱，岭南盗贼蠭起，真遂退而家居，已而群盗剽掠其乡，乃结豪民集义兵，保障乡里。及乱兵据惠州，真率众复之，以功授惠州路通判，升同知，进宣慰使司、都元帅府元帅。时南海寇邵宗愚陷广州，真率众击走之，元立江西分省于广东，以真为参政，又升左丞，遂据有广东诸州郡，至是始降。

赣州卫指挥使陆仲亨等帅师略定英德、清远、胥江、连州、肇庆等郡县，进攻德庆，元守将张鹏程驱众弃城遁，仲亨等遂引兵会广州。

壬寅，大将军徐达遣千户王镇送左君弼、竹昌、竹君祥等赴京师。

置温州卫。

甲辰，徐达等率步骑自中滦，进取河南，命都督佥事陈德守汴梁。

乙巳，征南将军廖永忠师次虎头山门小亭，张元帅以所部来降。

丙午，遣使赐思南宣慰使田仁智罗锦绮帛。

丁未，祫享太庙。德祖皇考妣神位居中，南向；懿祖皇考妣神位居东第一位，西向；熙祖皇考妣神位居西第一位，东向；仁祖皇考妣神位居东第二位，西向。每位用犊、羊、豕各一；币一，白色；登三，实以大羹；铏三，实以和羹；笾、豆各十二，笾实以形盐、薧鱼、枣、栗、榛、菱芡、鹿脯、白饼、黑饼、糗饵、粉餈，豆实以韭、葅、醓、醢、箐葅、鹿醢、芹葅、兔醢、笋葅、鱼醢、脾析、豚胉、餣食、糁食；簠、簋各二，实以黍、稷、稻、粱。共设酒尊三、金爵八、磁爵十六于殿东，西向；祝文一帛篚四于殿西，东向。先期，皇帝散斋四日，致斋三日，陪享执事官各斋一日。前祭一日，皇帝服通天冠、绛纱袍，省牲，视鼎、镬，涤溉，有司陈设如仪。至日清晨，皇太子奉迎各庙神主，合置于德祖庙。车驾至大次，太常卿奏“中严”，皇帝服衮冕，太常卿奏“外办”，皇帝入就位，赞礼唱“迎神’，协律郎举麾，乐奏《泰和之曲》。赞礼唱“请行礼”，太常卿奏“有司谨具，请行事”，皇帝再拜，在位官皆再拜。赞礼唱“奠帛，行初献礼”，皇帝诣盥洗位，搢圭盥帨，出圭诣爵洗位，搢圭涤爵、拭爵，以爵授执事者，出圭诣酒尊所，搢圭执爵受礼斋，以爵授执事者。出圭诣德祖神位前，协律郎举麾，乐奏《寿和之曲》、《武功之舞》，皇帝跪，搢圭上香、奠帛、祭酒、奠爵，出圭俯伏与再拜。次诣懿祖神位前，次诣熙祖神位前，次诣仁祖神位前，皆如前仪。诣读祝位跪，读祝官取祝跪读讫，皇帝俯伏与再拜，复位。赞礼唱“行亚献礼”，各掌祭官以爵受酒，奠于神位前，乐奏《豫和之曲》、《文德之舞》，皇帝再拜。终献礼，乐奏《熙和之曲》、《文德之舞》，仪同亚献。其亚、终乐舞，则四庙共之。赞礼唱“饮福受胙”，皇帝诣馀福位再拜，跪，搢圭，执事官以爵酌福酒跪进，太常卿赞曰“惟此殽羞，神之所与，赐以福庆，亿兆民沾”，皇帝受胙，以授左右，出圭俯伏与再拜，复位，在位官皆再拜。赞礼唱“徹豆”，协律郎举麾，乐奏《雍和之曲》，掌祭官各徹豆。赞礼唱“送神”，协律郎举麾，乐奏《安和之曲》，皇帝再拜，在位官皆再拜，读祝官取祝，奉币官取币，各诣燎所。赞礼唱“望燎”，皇帝诣望燎位，执事者以炬燎火，柴半燎。赞礼唱“礼毕”，皇太子奉神主还各庙，驾还，大次解严。其祝文曰：“惟我祖宗积德于世，茂子孙于天地之间，今以家为国，建庙于京，以序昭穆，谨率诸执事，以四时之祀为大礼之常，兹当孟夏，敬奉明焉。伏惟昭格，鉴此永思。”乐章迎神曲云：“庆源发祥，世德惟崇，致我眇躬，开基建功，京都之内，亲庙在东，惟我子孙，永怀祖风，气体则同，呼吸相通，来格来从，皇灵显融。”初献德祖前奏云：“思皇高祖，穆然深玄，其远历年，其神在天，尊临太室，余庆绵绵，歆于几筵，有永其传。”懿祖前奏云：“思皇曾祖，清勤纯古，田里韬光，天笃其祜，估我曾孙，弘开土宇，追远揭庆，勉遵前距。”熙祖前奏云：“惟我皇祖，淑俊贻谋，盛德灵长，与泗同流，发于孙枝，明禋载修，嘉润如海，恩何以酬？”仁祖前奏云：“惟我皇考，既淳且仁，弗耀其身，克开嗣人，子有天下，尊归于亲，景运维新，则有其因。”亚献云：“对越至亲，俨然如生，其气昭明，感格在庭，如见其形，如闻其声，爱而敬之，发乎中情。”终献云：“承前人之德，化家为国，母曰‘予小子基命成绩’，欲报其德，昊天罔极，殷懃三献，我心悦怿。”徹豆云：“乐奏具肃，神其燕嬉，告成于祖，办右皇妣，敬徹不逐，以终祀礼，祥光兴扬，锡以嘉祉。”送神云：“显兮幽兮，神运无迁，灵迂逍遥，安其所适，其灵在天，其主在室，子子孙孙，孝思无数。”其孟春享，各庙礼同。初，学士陶安、太常丞任以忠等奏：“凡特享太庙，皇太子当冕服，随班行礼。”至是，上命皇太子奉各庙神主就位，侍立位傍，南昌等王，则命皇太子行礼。

博兴等县民人高翼等五十二人来谢恩。先是，诏免山东郡县租税，至是，翼等来谢，上召至前，谕之曰：“朕以尔民劳困，且逢饥馑，难于衣食，故免租税三年，欲尔民安也。今若等远来，跋涉良苦，是以所安尔者，反劳尔也，岂朕之本心？尔归见乡里长老，其以朕意告之，但心在朝廷足矣，不必来谢。”命礼部各给道里费而遣之，仍止其未来者。

戊申，赐群臣享胙于奉天门。

诏太庙器皿旧制以金涂银者，俱易以金。

上命画古孝行及身所经历艰难起家战伐之事为图，以示子孙，谓侍臣曰：“朕家本业农，祖父皆长者，世承忠厚，积善余庆，以及于朕。今图此者，使后世观之，知王业艰难也。”詹同等顿首曰：“陛下昭德垂训，奠此为切。”上曰：“富贵易骄，艰难易忽，久远易忘。后世子孙生长深宫，惟见富贵，习于奢侈，不知祖宗积累之难，故示之以此，使朝夕览观，庶有所警也。”

大将军徐达等率师，自虎牢关进至河南塔儿湾，元将詹同、脱因帖木儿以兵五万迎战，列阵于洛水之北十五里。我军既成列，副将军常遇春单骑突入其阵，敌发二十骑攒槊刺之，遇春发一矢毙其前锋，彼军夺气，达遂麾众乘之。时南风骤发，兵尘涨空，呼声动天地，元军阵乱退走，追奔五十余里，俘获无筭，脱因帖木儿收散卒走陕州，达遂进营于河南城北门，李克彝复走陕西。于是河南行省平章梁王阿鲁温遣其副枢夏仲良送款军门，及暮又遣参政郑伯起、省都镇抚李敏等诣中军见达，明日阿鲁温以梁王金印，率官民出降。河南平，达命左丞赵庸守之，遣员外郎高瑞抚谕各处山寨，指挥任亮招谕嵩州。阿鲁温者，察罕帖木儿父也。

征南将军廖永忠师至广州之龙潭，元将卢左丞遣镇抚卢诚纳款，得其海舟五百余艘、军士二千九百六十五人、马三百匹、粮五千余石，命指挥胡通守之。

元国子祭酒孔克坚来朝。先是，大将军徐达至济宁，克坚称疾，遣其子希学见达于军门，达送希学赴京。希学奏言：“臣父久病不能行，令臣先入见。”上乃以敕往谕之曰：“朕闻尔祖孔子垂教于世，扶植纲常，子孙非常人等也，故历数十代，往往作宾王家，岂独今日哉？胡元入主中国，蔑弃礼教，彝伦攸斁，天实厌之，以丧其师。朕率中土之士，奉天逐胡，以安中夏，以复先王之旧。虽起自布衣，实承古先帝王之统，且古人起布衣而称帝者，汉之高祖也。天命所在，人孰违之？闻尔抱风疾，果然否，若无疾而称疾，则不可，谕至思之。”会克坚亦自来朝，行至淮安，遇敕使，拜命惶恐，兼程而进，既至，召对谨身殿。上从容慰问曰：“尔年几何？”克坚对曰：“臣年五十有三。”上曰：“尔年虽未耄而疾婴之，今不烦尔官，但尔家先圣之后，为子孙者，不可以不务学。朕观尔子资质温厚，必能承家，尔更加诲谕，俾知进学，以振扬尔祖之道，则有光于儒教。”克坚顿首谢，即日赐宅一区、马一匹，月给米二十石。又明日，复召至谕之曰：“尔祖明先王之道，立教经世，万世之下，君君、臣臣、父父、子子，实有赖焉，故尔孔氏高出常人，常人且知求圣贤之学，况孔氏子孙乎？尔宜勉尔族人各务进学。”因顾谓群臣曰：“朕不授孔克坚以官者，以其先圣之后，特优礼之，故养之以禄而不任之事也。”

己酉夜，彗星没。先是，三月辛卯，彗出昴北、大陆、天船间，芒长约八尺余；辛丑，指文昌，近五车；是夜，没于五车北。

辛亥，元郑州、荥阳百尺川寨守将参政楚谅遣照磨尹敬祖等，诣大将军送款。

壬子，副将军常遇春率兵至嵩州，元守将李知院迎降，得马二百余匹。甲寅，入其城，执其平章外儿等，分兵取未附诸山寨。

乙卯，遣使诣河南，命大将军徐达徵儒士睢明义、钜鼎臣、程彦鲁、秦彦洪、哈天民、王克明、冯子瑞、迈仲德、单有志、王仪等赴京。

元神顶寨守将佥院西青山等以马骡三十五匹来，见大将军于军门。

征南将军廖永忠遣兵攻破伪参政邵宗愚山寨，获宗愚等，斩于广州市。初，宗愚闻王师入广州，遣其党罗元祥诣军门降，本以觇军势，而实无降意。永忠谓之曰：“欲降则来，毋虗言以相款也。”宗愚迁延累日，竟不至。永忠知其诈，乃下令往攻之，夜二鼓发兵，直抵其寨，诘旦破之。宗愚据三山寨，兄弟俱残暴嗜杀，近境颇被其虐，尝再陷广州，大肆侵掠，广州民尤嫉之。及面缚入城，民往观之，争唾其面，遂与其徒皆弃市。新会县土豪黄彬、河源县曹文昌、汲州廖仁等复聚众作乱，自称元帅，永忠复捕诛之。南海县人麦康祖以魇魅蛊毒杀人，又捕斩之。广州既平，永忠遂进兵取广西。

丙辰，元龙门守将参政保童等以其所部军及偃师守将储德以山寨头目丁户俱来降。

上谓侍臣曰：“吾见史传所书汉唐末世，皆为宦官败蠹，不可拯救，未尝不为之惋叹。此辈在人主之侧，日见亲信，小心勤劳如吕强、张承业之徒，岂得无之？但开国承家，小人勿用，圣人之深戒。其在宫禁，止可使之供洒扫、给使令、传命令而已，岂宜预政典兵？汉唐之祸虽曰宦官之罪，亦人主宠爱之使然，向使宦者不得典兵预政，虽欲为乱，其可得乎？”

丁巳，平章杨璟兵克永州，元守将右丞邓祖胜自杀。时璟围永州久不下，乃分命指挥胡海洋等于各门筑垒困之，复造浮桥于西江上，练习军士，示以必克。祖胜屡战屡屈，至是食尽力穷，仰药死。参政张子贤等犹率众拒守，百户夏昇缒城诣璟降，因言祖胜死状。夜三鼓，璟督兵四面攻之，胡海洋等踰城入，子贤复率众巷战，天明众溃，子贤与元帅邓思诚等就执，并获其全城士马。璟调衡州卫指挥同知丁玉守之，于是耒阳等州皆遣人降。

戊午，大将军徐达遣都督同知冯宗异、康茂才等分兵取陕州，又遣其麾下及降将楚谅招谕登封各处山寨头目柴岩、翁谅等，于是守巩县孟夏寨参政李成来降。

庚申，元福昌守帅知院张兴、钓州守将哈剌鲁、守许州右丞谢孚、陈州知院杨崇各遣人诣大将军送款。

辛酉，大将军徐达遣参政傅友德取福昌山寨，元右丞潘莽儿降。

副将军常遇春下汝州，留兵守之，遂徇下郏县。

壬戌，都督同知冯宗异等兵至陕州，元将脱因帖木儿弃城遁去，宗异遂入其城，留都督同知康茂才守之。

癸亥，置山东行中书省，调江西参政汪广洋为山东参政，以翰林学士陶安为江西参政。上因谓安曰：“朕渡江之初，卿首率父老见于军门，为朕敷陈王业，论当时之务，深合朕心，由是朝夕相近，幕府军旅之事，禆益良多，继入翰林，益闻谠论。今调汪广洋为山东参政，而江西乃上游都会，可以代之者，宜莫如卿，其为我抚治之。”安对曰：“臣以微陋，叨蒙甄录，俾居左右，幸望过矣。今复委以重任，恐付托不效，有负上恩。”上曰：“躬擐甲胄，决胜负于两阵之间，此武夫之事，非儒生所能；至若承流宣化，绥辑一方之众，此儒者之事，非武夫所能也。朕之用人，用其所能，不强其所不能，卿才宜膺是任，故以授卿，我岂私卿一人而不爱一方乎？”安乃顿首受命。

以陕州卢氏县隶南阳府。

追封参军胡深为缙云郡伯。制曰：“摅忠效力，允惟勋旧之臣；崇德报功，宜厚追封之典。表幽光于既往，昭大节于无穷。爰考彝章，用加宠数，故参军胡深奇姿素禀，伟器夙成，文词克著于英华，武事兼通于韬略。朕创业江左，尝驻师金华，乃得贤才，以资任用，首居省幕，继擢参军，外则赞画鼎钧，内则周旋帷幄，恪恭乃职，廉洁有声。重念括苍之城，近接闽海之地，寇多侵扰，民弗宁居，俾率义师，镇兹封域，每有保厘之助，即无东顾之忧，奈何兵逼寇区，仓皇而遇敌，然能身先士率，慷慨以捐生。今兹七闽，悉入版图，所获渠魁，已令衅鼓，惜尔弗及见此。俾朕哀痛致思，是用褒崇，以旌勇烈。尔惟有嗣，朕念不忘，将世禄于厥家，庶永延于宗祀，歆服宠命，用慰幽冥。可追封为缙云郡伯。”

以侍仪范常为翰林直学士。初，常知太平府幕民种艺，时乱后乏种，官廪有榖数千石，常请于朝，悉发贷之，至秋大稔，私庾既实，官廪亦充，乃兴学校，延师儒，民甚安之。召入为侍仪，上访以时政及古今事宜，常直对无隐，遂擢为学士，寻兼太常卿。时肇兴礼乐，讲究设施，常多预议，后复为起居注，以疾致仕，御制诗以赐之，终于家。

甲子，遣使谕都督同知冯宗异曰：“若克潼关，勿遽乘胜而西。今大军方有事北方，宜选将留兵守关，以遏其援兵。尔且率师回汴梁，朕将躬往议之。”是日，车驾发京师，幸汴梁。时言者皆谓君天下者宜居中土，汴梁乃宋故都，劝上定都，故上往视之，且会大将军徐达等，谋取元都。

守方山寨儒官程梦鲁以其众诣大将军徐达降。

都督同知冯宗异进兵攻潼关，李思齐、张思道弃关宵遁。初，思齐与思道闻王师取河南，即驻兵潼关以拒，既而火焚思道营，思齐乃移军退守葫芦滩，遣其部将张德钦、穆薛飞守关。及王师至，思齐弃辎重走凤翔，思道奔鄜城。丙寅，宗异遂入潼关，引兵西至华州，元守将皆望风奔溃。

丁卯，指挥唐黑塔等攻裕州泉白寨，元平章郭云坚守，不克。元孟津守将万户李恕、答底寨佥院陈德庸俱诣大将军纳款。








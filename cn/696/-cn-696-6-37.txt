咏怀（仿阮公体十首）


其一

晨游嘉树林，清风正徘徊。
丹砂出流水，言从南涧来。
玄蝉鸣秋露，音响一何哀。
散襟唱高言，晞发登层台。

其二

阳春二三月，江南艳绮罗。
逍遥步蘅薄，婉娈扬清歌。
相携采芳草，盈筐岂云多。
将以思远人，一往如逝波。
世俗厌倾城，馨香其奈何。
徘徊无所托，北山多女萝。

其三

凤凰生丹穴，歌舞昆山旁。
一朝集颍川，百鸟朝归昌。
德辉谁能下，将为王者祥。
鸱鸮怀好音，引领鸣枯桑。
终抱腐鼠志，谁能饰辉光。
异物难与居，败类徒悲伤。
去去凌九霄，同心以翱翔。

其四

生平好侠游，一顾情何已。
倾城令人悲，皎皎东家子。
惠风吹清音，春英粲玉齿。
欢情常苦多，谁能离别此。
芳华岂云非，憔悴从何始。
中心伤管弦，弃置勿复理。
岂得长相思，还君鸳鸯绮。

其五

灼灼难为容，盛暑三伏时。
玉质厌纤缟，羽扇自纷驰。
紫茎秀水殿，绿萍覆华池。
弹琴盘石间，清泠有馀思。
惠然濯吾缨，流水忽间之。
愿言风雨会，秋与佳人期。

其六

殷忧四海间，托身在里闾。
穷达与时会，黾勉亦以疏。
长卿方慢世，子云常晏如。
心知非所欢，自处良有馀。
嫱旦乐鱼鸟，钟鼓飨爰居。
世俗尚夸名，适性怀清虚。
素风耽往昔，高翔越皇初。
顾我一心人，携手以同车。

其七

二女居潇湘，遨游来江浒。
缥缈扬霓旌，出入以风雨。
蘼芜自然香，采之亦谁主。
念此朝云飞，辉辉弄灵羽。
泠然木叶下，将归涉秋浦。
怆恍感中肠，南方非吾土。

其八

步出燕都门，遥望桑乾河。
平沙捲千里，旷野行蹉跎。
溅溅石梁水，东流意如何。
寒风跃孤兽，荒草亦以多。
城中冠盖子，许史相经过。
黾勉为磬折，日暮朱颜酡。
肃肃交埙篪，圣人奏云和。
何为慷慨士，浩然发商歌。






其九

石濑秀水华，秋崖多夕阴。
下有鸳鸯鸟，上有橘柚林。
暮雨飘灵衣，幻妙伤人心。
玉佩何所投，娱景不及寻。
楚王在京台，梦寐自浮沈。
寄情虚无间，悠悠望徽音。
容颜已荒草，至今湘水深。

其十

射山何绰约，缑岭自逍遥。
游戏日月旁，安能常相邀。
玄鹤一为别，举袖不可招。
晓食玉山禾，夕宿扶桑标。
朱华既零落，飞蓬亦飘飖。
怨此云中人，弃我不终朝。
草间日以短，蟪蛄鸣喓喓。





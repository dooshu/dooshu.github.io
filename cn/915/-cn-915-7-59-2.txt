◇九月九日登陵嚣馆赋

岁九之暮月，肃晨驾而北逝，度迥壑已停辕，凌孤馆而远憩，何物惨而节哀，又云悠而风厉，悴绿蘩於寒渚，陨丰灌於荒ㄛ，玩中原之芬菊，惜兰圃之凋蕙。旌竹柏之劲心，谢梧楸之零脆，尔乃流眄平隰，落日还皋。於感具盈，在物周骚，聆离昆之栖响，溯鸣林之浏飙。彼游子之苦伤，每寤叹於我劳。矧集悲而锺苦，疚寸心其如忉。眇天末以遥瞪，怨故乡之阻辽。（艺文类聚四，《初学记》四。）


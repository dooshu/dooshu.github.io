○代杜相公让剑南元帅表

臣鸿渐惶恐言：臣本自诸生，素乏经邦之具，无才无行，至愚至拙，其所望者，在寸禄代耕而已。往属先帝中兴，时方草昧，攀附日月，遭逢盛时，获奉驰驱，遂蒙委遇，毫发示报，哀惶靡及。陛下龙飞践阼，俊义满朝，犹顾微臣，使参大政，备位宰辅出入六年。上不能调和阴阳，下不能亲辅百姓，朝曲隳废，圣虑忧劳，其心愧耻，中夜三叹。况外统群帅，遥制戎阃，在臣懦劣，非所堪任。曩者受命而行，属西南未安，中外所注，虽有危难，臣不合辞。崔宁顷至朝廷，亲授经略，及还方镇，事颇条理。叔明、献恭，并是良将，自蒙擢用，甚允声实，可以倚办，并堪独任。且将在阃外，事得专之，远道取决，恐失要会，坐而临制，诚亦非宜，今又靖谧，臣何所效？岂苟贪荣利，以固宠恩？盖镇抚四夷，宰相之任也。陛下不以臣薄陋，待罪鼎司，至於疆事不休，戎车不息，实得参议，任其安危，无以裨补，皆臣之罪也，何必一方之务，独有责成，特乞下鉴愚恳，俯停戎号，则王朝无兼授之宠，臣下有知止之分。昧死上言，冀回宸眷。无任惶迫屏营之至，谨奉表陈露以闻。


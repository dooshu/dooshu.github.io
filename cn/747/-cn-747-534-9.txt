○辨曾参不为孔门十哲论

论曰：客有言曰：“仲尼圣人也，曾参孝子也，十哲皆仲尼门人也。察其能孝於家，能忠於君，能友於兄弟，能信於友朋，可以临事，可以成章，故加其美目也。而曾参虽不闻兼此数者，乃其近者小者，而仲尼区别四科，前後十哲，曾参不与者何也？”主人对之曰：“噫！非仲尼於此异也。四科十哲之名，乃一时之言也，非燕居之时，门人尽在而言也。於时仲尼围於陈，畏於匡，曾参不在从行之中，故仲尼言在左右者，扬其德行、言语、政事、文学，皆可邀时之遇，行已之材不得者。是以美而类之，伤而叹之，非曾参不当此数子也。使曾子於时得与数子从行，则仲尼之圣，不遗参之孝，不後冉伯牛、仲弓之目也必矣。”客於是称谢而退。

或者止之曰：“客之问知其一未知其二，主人对得其细未得其大。且仲尼抱至圣之德，值多难之代，周游栖迟，不遇天下：仕鲁不终聘，过宋伐树，之卫不用，适楚逢患。而四科之徒，未尝离其起居，阙其弦诵，不以师道穷而曰妨已之进，不以身之私而越去，终日温温孜孜，提携负荷，从其行止，如手足羽翼。时仲尼有仁思德虑未言者，颜回辄发之，故谓之德行矣；仲尼言有所陈未达，而端木赐辄达之，故谓之言语矣；子路勇毅果正之士也，侍仲尼而不善之道不得入焉，故谓之政事矣，子游、子夏之文，《春秋》之外，得与仲尼论之，故谓之文学矣。故数子居则讲仲尼之道，行役则任仲尼之事，而曾参安则在焉？患难则未尝有用焉。且夫孝者，人性常然也，不至者非人也，参苟至之，乃得为人矣，夫何异也？且十哲之徒，孰有非孝乎？而曾参独以有孝之名，加其数子之长，故不得与之同目也。何谓不在从行之中而遗之也？夫孝者不止於家也，事君慎其事，忠其命，乃孝也；事师聘其道，敬其事，乃孝也；不去危即安，不冒利背谊，乃孝也。而参不敬其事矣，不能冒义背利矣，乃孝其孝矣，非孝也。子从儒守学，宜识所言，何言之介也？”

主人拊几而起曰：“尔之辨则辨矣，如何？斯可谓攻乎异端，斯害也已。”


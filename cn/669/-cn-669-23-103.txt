220　胡寅解莊子楚狂歌迷陽


莊子楚狂之歌，所謂「迷陽」，人皆不曉。胡明仲全云：「胡致堂寅。」云：「荆、楚有草，叢生脩條，四時發穎。春夏之交，花亦繁麗。條之腴者，大如巨擘，剥而食之，其味甘美，野人呼爲迷陽。其膚多刺，故曰『無傷吾行，無傷吾足』。」

【閻按】問楚中人，亦云不識迷陽草，但有一種花名刺子，其抽條可食，兒童呼爲陽馬菶，恐即迷陽草。

【元圻案】莊子人間世：「孔子適楚，楚狂接輿遊其門曰：『鳳兮鳳兮，何如德之衰也。來世不可待，往世不可追也。天下有道，聖人成焉。天下無道，聖人生焉。方今之時，僅免刑焉。福輕乎羽，莫之知載；禍重乎地，莫之知避。已乎已乎，臨人以德！殆乎殆乎，畫地而趨！迷陽迷陽，無傷吾行；卻曲卻曲，無傷吾足。』」





困學紀聞注卷十一



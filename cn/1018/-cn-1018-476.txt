曹勋　台城杂诗七首

卜筑城隅久罢休，数椽忽得水西头。

四围竹色缭寒碧，一径杉风留素秋。

门外水天分棐几，天边桂子入帘钩。

指踪尽得神仙客，更乞佳名为榜不。

曹勋

曹勋　台城杂诗七首

老境光阴怯雨霜，怕寒窒隙似猜防。

养生饱悟风中烛，卜宅闲寻肘后方。

明世渔樵终混迹，故山猿鹤怨循墙。

天台肯约它年隐，半岭松风殷夜床。

曹勋

曹勋　台城杂诗七首

长歌山水五风霜，翠竹青松是臣防。

每谓肉身求净观，犹胜饭袋绕诸方。

因风老叶闲粘纲，久雨新苔巧占墙。

何以待宾余旧贯，一香一饭一胡床。

曹勋

曹勋　台城杂诗七首

向来小筑久锄荒，更觉闲中日月长。

山脚孤烟迷市井，冈头斜照下牛羊。

乘槎未喜闲侵汉，骑鹤何求再上扬。

简寂新诗清有素，雨随击节助浪浪。

曹勋

曹勋　台城杂诗七首

归涂只欲自治荒，久羽田音兴益长。

插稻方能骑身马，触藩遽复叹羝羊。

乍为事压愧俯仰，却得公来时举扬。

更待凉风不天未，醉看墨妙写淋浪。

曹勋

曹勋　台城杂诗七首

雨后秋风十日阴，罗衣初觉晓寒侵。

清愁强欲亲欢伯，瘦骨何能举聚针。

碧玉丽词残照晚，青楼秀色暮云深。

中郎好句传茅屋，端比逃虚喜足音。

曹勋

曹勋　台城杂诗七首

金柔火老转清商，已近蟾华冉冉光。

尚有微云遗暑湿，不妨森木作新凉。

壶中自有洞天阔，物外每同春日长。

原得身藏箕斗内，白苹红蓼水云乡。

曹勋


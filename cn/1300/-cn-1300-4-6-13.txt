告命失故事

祖宗时知制诰六员，故朝廷除授，虽京官磨勘，选人改秩，奏荐门容、恩科助教，率皆命词，然有官列已崇而有司不举者，多出时相之意。刘原甫掌外制，以任颛落职，不降诰词，曾奏陈以为非故事，得旨即施行之。已而刘元瑜、王琪降官，直以敕牒。刘又言非朝廷赏罚训诰毖重之意。今观刘集，有《太平州文学袁嗣立改江州文学制》云：“昔先王简不帅教而不变者，屏之裔土，终身不齿，若尔之行，岂足顾哉！然犹假以仕版，徙之善郡，不赀之恩也。勉思自新，无重其咎。”未儿，嗣立又徙洪州，制云：“尔顷冒宪典，迁之寻阳，复以亲嫌，于法当避。夫薄志节、寡廉耻者，固不可使处有嫌之地，益徒豫章，思自湔涤。”嗣立之事微矣，乃费两浩，读此命书，可知其人。漫书之以发一笑。


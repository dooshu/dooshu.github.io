○答于存素

此時當國家豊裕之日三叛巳服謂北虜亦可以有功故有紛紛之說西鎮之事。議者紛紛。皆欲盡罷貢市。而與虜戰。公試觀今日九邊兵力何如。粮餉何如。將領何如。一處猶可支持。一二虜酋。猶可與角勝。若諸邊蝟毛而起何以禦之宣大密邇陵京。一有警報。畿內騷動矣。鄙意見小疏中。盖欲安置他虜而處西虜。使吾有必勝之等。乃為萬全。非任虜縱橫而不之問也。言者遂借此見攻。至誣以賍私。豈不冤哉。經略公行已選帶宣大驍將銳卒。粮餉就彼支辦。其請銀二萬。乃隨軍之賞耳。兵部已發過馬價四十餘萬。而西鎮設處粮艸。又在外。語云興師十萬。日費千金。用兵豈易乎。其疏中迎送廩給從省。盖因　上有傳諭。命之省約故也。總之兵難遙度。勝在未戰。若但以舌擊賊。大言不慚。亦何益矣。


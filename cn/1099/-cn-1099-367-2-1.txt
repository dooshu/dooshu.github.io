○攄明詔罄愚衷疏 【 時政興革】

窃惟聖哲之君、應時而興、必思明目達聰、以廣維新之化、賢智之臣、獲主而事、尤宜披肝露膽、以盡獻納之職、此固宜相須之甚殷、而相遇之不偶者也、我皇上嗣登大寶、朝宁改觀、頒布綸音、海邦易聽、即其直言無隱之求、真巍然中興之令主矣、功叨受簡書、廵歷兩浙、雖能身遊虞廷之盛、而一念犬馬之微忠、欲有所建明、以更始新政之助者、殆夙夜不遑以自寧也、敢紬繹詔款遺意、上有関於國體、下有切于生民者、條為八事、開列奏聞、

計開

一曰正宮闈、嘗聞漢匡衡曰、妃匹之際、生民之始。萬福之原、葢上以事宗廟、而下以繼後世、是不可以不重也、故古者天子后立六宮三夫人九嬪二十七世婦八十一御妾。皆有所限制而不敢過。匪惟遏逸慾之漸。亦以養壽命之本。誠萬世之鑒戒也今後宮之內、老弱幽閟者不知幾千百人、陰氣欝積、怨望充盈、有傷天地之和、豈可不為之一處乎、昔唐太宗踐祚、聽中書舍人李百藥之言、遣尚書左丞戴冑、給事中杜正倫、於掖庭西門、前後簡出三千餘人、至今傳為盛事、况今　皇上嗣極之初、治法堯舜、將陋貞觀之政于不足為耶、臣請敕下禮部。早正　母后之位。以聽天下之內治。更選良家女。備充嬪妃之數。其餘婦女。若非經　先帝御幸。久禁宮中者。皆宜出之。各止?帚親戚。任求伉儷。庶陽道常盛。陰氣常微。而所以頤養聖躬。消弭氛祲者。此其大嫡也。

二曰重祀典、嘗聞國之大事在祀、祀之禮數隆殺異宜。常變殊制凡典其事而當其職者。必得人以任之。則儀文可飭。誠信可通。由是郊而格帝、廟而饗神、胥此焉出、所謂惟賢者而後能祭之義也、比者我朝廷官制為太常寺職專祭祀、原係正三品衙門、則隆重之意槩可見矣、故天順成化時。有以禮部尚書而掌寺事者。宜興蔣守約。涿州郭景賢是也。弘治正德時。有以科甲名儒而居寺職者。灤州齊章崑山魏挍是也。豈常以異流雜品。而濫廁崇高之位。偃然與公卿並駕齊驅者乎。昔因　先帝祈天永命。建設齋醮。此言世廟末年事也以羽人而為奉常固為非據耳故如師宗記者。乃以黃冠羽士之流。一旦顯榮至此。今奉遺詔。凡禳祀之舉。盡行停止。則官守不可廢。而宗記實不可用也。臣請敕下吏部、將宗記退還本宮、另選宿儒有德望者為之、修復　祖宗之舊制。承黜異教之匪人、庶典三禮者。皆寅直惟清之士。必能盡志盡物。以秩祭法。以明祭義。而相聖天子明禋者。其殆庶幾乎。

三曰惜名器、嘗聞爵祿者天下之砥石、帝王用之以礪世磨鈍者也、故德懋懋官、功懋懋賞、夫以官賞而分功德。則德之貴於功。官之重於賞。古人用意之微。權衡之妙。自有不容濫焉者矣。惟英君誼辟。寧損百萬之資。而靳一郎之拜。其意亦猶此耳。窃嘆工部尚書徐杲者、廼執斧斤、攻造作、一匠役之至卑且賤者也縱令其有離婁之明、公輸子之巧、曾何係于國家之輕重哉、若謂經營宮殿、勞苦而功高、則優以厚賞、亦云踰分矣。顧乃授之高官以崇其爵。錫之異服以華其躬。廕之世祿以裕其後。名器之濫至此巳極。識者每以為扼腕而興嗟也。臣請敕下吏部、削去尚書之銜、追奪飛魚之服、放止?帚田里、姑與冠帶以終身、其子孫之在卿寺及錦衣衛者、盡從罷斥。仍編匠籍以供用以後凡一技一藝之人。不得曲意逢迎。希干寵祿。亦不得非分遷擢。污衊冠裳。庶官不及私昵。爵罔及惡德。薰蕕不共器而居。牛驥不同皁而牧。朝政肅清。而四海之聞風者。必為翕然稱快矣。

四曰禁謟諛、嘗聞和氣致祥、乖氣致異、固天之常道、而聞祥則喜、見災則惡亦人之恒情、故容悅之臣、每藉祥瑞以希寵榮、好大之主、多因祥瑞以誇功德、臣嘗稽之往牒。如赤莖素毳并柯共穗之類。史不絕書。而要之謟諛之風。則從此濫觴矣。恭惟我朝開國卓越千古、故大聖人之所作為、亦逈出常情萬萬也、姑舉一二事言之、洪武二年、陝西寶雞縣進瑞麥一莖而二穗三穗五穗者甚眾、　太祖曰、朕為生民主惟思脩德致和、以契天地之心、使三光平、寒暑時、五穀熟、人民育、為國家之瑞、盖不以物為瑞也、永樂六年、福建布按二司奏言栢生花為瑞　成祖曰、朕主宰天下、於生民休戚、未能周知、故委任爾等鎮撫藩方、以圖安戢、而乃肆志逸樂、於軍民疾苦、一毫不言、今言栢花為瑞、夫時和歲豐、物無疵癘、百姓富足、四夷順安、此國家之瑞也、乃降璽書切責之、大哉王言、有以仰見　二祖光明正大之心矣、邇年以來、獻瑞者不一而足。凡形諸表疏。見諸歌誦者。備極諛美之詞間有災異。則多所忌諱。匿不以聞。甚非所以憂治世而危明主也。今　皇上當履端正位之時。不可不防其漸。臣請敕下禮部、通行曉諭中外臣工、毋得仍蹈前愆、以消邪佞之風、以養直諒之氣、凡四方或有水旱疾疫之災。寇賊奸宄之變。不時據實報聞。使可以知戒惧而備修省。庶皇上敬天勤民、與　二祖同其盛、而諸臣忠言讜論、亦與魏相同其休矣、

五曰慎題覆、夫中外臣工、身任官守言責之寄者、孰不懷忠悃、竭款誠。敷陳時政、思各建白、以自獻于上、然甲可乙否。見多矛盾。彼是此非。言有同異。故下之該部議以覆請于天子。天子可其奏。而降有明旨。則當堅如金石。信如四時。期于永世之必行。此實尊君命重王言之大義也。國家寔事在于部覆若部覆游移雖建言無益但前此六卿擔當任怨者固多獨斷之猷而依阿詭隨者未免狥人之見每致言官論事奉旨依擬之時。委曲遷就漫無定主。不曰誠如言官所論。則曰與本部查訪相同。使如綸之言。渙汗之號。玩若民間之常語。多致廢格不加遵守此豈以為訓乎。臣請敕下各部。今後遇有諸臣章疏。秉公詳看。持衡參酌。是者。即與奏行可也非者直以為非即以論罷可也盖苟可以同。固不容于立異。苟可以異亦不必于尚同。協輿論以禆國是。又何嫌疑計較之有哉。若建言者不顧國家大體。仍摭拾以沽忠。覆題者不論事體當否。仍阿比以混上。許科道官互相糾劾。庶乎大臣秉執持之義。則庶官懷畏忌之心。是惟不言。言必可見諸施行。而聖旨之所頒布。莫不世為天下法矣。寧復有壅遏之患哉。

六曰清輸納、臣伏讀新詔款開內府各衙門供應錢粮、欲加意節省、以免徵收之煩、又欲差風力科道官清查以稽侵漁之弊、累年積蠹、一旦振刷、此真盛世之象也、臣以為積弊固在於清查、而善治莫先於法祖、盖　祖宗立法、至精至密、惟行久而廢墜、則弊斯作焉、所望以脩舉之者、寧不在于今日乎、嘗聞成化以前、運粮解戶、上納白粮、及各物料、戶工二部、委官同科道驗收、運送內府、粮長解戶不與內臣等見面故軍挍不得脅勒。內臣不得多取。小民不致虧害。及弘治以後。部官避嫌。各款粮料不肯驗收。俱令小民運送內府。以故內官軍挍。視彼為奇貨。多方刁掯百計需求。有白粮一石。加至二三石。乃能上納。各項物料。倍出三四百兩。始得批廻。解粮之人。費踰常數不得不稱貸賠納。輕則蕩產。重則喪身。雖有禁例。誰敢與內臣抗衡。雖號訴無由。向九重上達。其困抑苦楚之狀。不可勝言。斯民一蒙是役。殆將與死為隣矣且積習既久。盤結巳深。彼視魚肉乎民。若秦越也。而司國計者。獨忍其阽於危亡而不為拯援之哉。臣請敕下該部。查照成化年間事例。將承運庫及各監各局等衙門。凡係上供錢粮。添設科道官各一員。或將廵視光祿寺十庫科道。就便兼攝。如遇粮長解粮料至京者。徑赴該部與科道官處投文掛號聽候委官會同驗收運送內府收貯各該內臣。止許驗鎖鑰。紀出納。並不得與民見面。肆行索詐。仍每月終。科道官將一月內舊管新收開除實在。各數目查算明白。備造揭帖進呈御覽。庶乎奸弊可袪。財力可省。而　祖宗之法度可復。更始之治功可成矣。　皇上大奮乾剛、毅然獨斷、恐令未下而阻撓之計百出雖有良法美意。其何以行之哉。

七曰慎貢選、夫建官惟賢、位事惟能、故網羅天下儁傑、以布列于庶位者、惟貴其人而已、不必拘拘于資格之限也、近奉新詔以舉人絕望于九卿、歲貢不得為方面。首諭吏部。毋拘三途。大哉皇言。所以飭吏治作士風者。信莫踰於此矣。但舉人之中、年資壯茂志向高遠者。儘有其人。久緣在上者期待甚輕遂消沮自棄。今遇　皇上旁招俊乂。破格超擢。必有倜儻。非常之才。奮發而興起者矣。至于貢行、非敢謂其獨劣也、盖緣埋沉歲月。壯心巳隳。雖欲建功立業。恒苦于日暮之途窮。此所以終難于策勵耳。臣請敕下該部查復先年選貢之例。每歲與正貢並行。然行選貢又先于慎選提學。雖有員缺。必多方博訪。不分內外。拔其華實並茂。而非徒以道學欺世盜名者。簡居是□。諭令挍士之時。不以一毫狥巳狥人之私。得以參乎其間。惟取其年力之強健也。行誼之雅飭也。學術之純正也。儀度之端嚴也。然後舉而升之於國。及試之大廷。果能兼此四長。則從而奮庸之。否者先黜其人。仍查係某提學所取。亦坐以不明不公之罪。庶幾貢荐之士。皆得以及時甄錄。賢能彙征。可以備三途之用。可以預兩司之擢。而浚明亮采之事功。亦從此致矣。

八曰恤災傷。窃惟淮安徐沛、乃國家根本之地、而鳳陽泗州、又　祖宗陵寢之區、則所以輯寧底定之者、比之他郡縣、尤當加意焉、臣去歲出差南來、道經彼地。見其水患異常。室廬漂沒。田野荒蕪。百姓流離。嗷嗷待哺之狀。誠有不忍言者矣。况加以開濬新河。工役繁興。勞憊益甚。今雖竣事。而民之瘡痍未復。寒無以衣。飢無以食。其逃往山嶺者。亦無以居。皆睊睊相視。聞欲嘯起而為盜。固理勢之所必至也。夫樹藝者培其方長非難。而甦其枯槁為難。業醫者巳其疾病非難。而甦其膏肓為難。其在于今。民方枯槁。而疾入膏肓矣。所以回生而起死者。若非大加賑恤。其何以濟乎。查得嘉靖三十二年正月內、　先帝念淮徐等處之遭水患。而不忍斯民之陷於危亡也。特尤輔臣所請、專差刑部左侍郎吳鵬、前往被災地方、動支徐淮二倉米麥四萬石、運司餘塩銀五萬兩、及各府州縣無礙庫銀、與預備倉粮、相兼支給、一時百萬蒼生。賴以全活、而他變亦因之不作。臣請敕下戶部、體照癸丑年事例、擇遣大臣一員、詣彼經畫賬賙、以宣德意、以布仁澤、或止令彼處總理河道、及總河漕運衙門、就便分理優恤、以救燃眉之急、庶乎民皆懷感思服、而邦本可固、寇亂可弭矣、至於天下但有被災殘破地方、并乞即與推廣、一視同仁、此又聖明如天浩蕩之恩、聯属人心之至計也、

皇明經世文編卷之三百六十七終








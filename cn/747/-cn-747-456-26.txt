○致昭义魏博等节度书

自古通贤，见机而作。主上明明，二百年之令主，宗枝百代，帝子帝孙。吾徒顷因谗臣罔上，触藩之际，遂惧倾危，拒境抗兵，偷存瞬息。今朱Г窃据于宫阙，朱滔长驱于河北，圣上巡狩于畿旬，希烈鸱张于淮楚。昔班彪之智，知汉祚之未衰；马援书生，识光武之可辅。今请转祸为福，以过无功，戮力勤王，共匡时难。牒昭义魏博沧景等州，即请部署，四镇齐驱：魏博击其前，沧景掩其後，易定乘其左，昭义夺其右。扫荡妖孽，廓清寰宇。然後奉表紫宸，献书北阙，荣家荣国，岂不休哉！

齐抗

抗字遐举，定州义丰人。累拜太常卿，以中书侍郎同中书门下平章事，以病罢为太子宾客。卒年六十五，赠户部尚书，谥曰成。


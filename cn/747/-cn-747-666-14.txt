○杭州刺史谢上表

臣某言：去年七月十四日蒙恩除授杭州刺史，属汴路未通，取襄阳路赴任，水陆七千馀里，昼夜奔驰，今月一日到本州，当日上任讫。上分忧寄，内省庸虚，仰天感（一作戴）恩，地失次，臣某中谢。臣谬因文学，忝厕班行，自先朝黜官以来，六年放弃，逢陛下嗣位之後，数月徵还，生归帝京，宠在郎署，不逾年擢知制诰，未周岁正授舍人，出泥登霄，从骨生肉，唯有一死，拟将报恩。旋属方隅不宁，朝廷多事，当陛下旰食宵衣之日，是微臣输肝写胆之时，虽进献愚衷，或期有补，而退思事理，多不合宜。臣犹自知，况在天鉴，忝非土木，如履冰泉。合当鼎镬之诛，尚忝藩宣之寄，才小官重，恩深责轻，欲答生成，未知死所。唯当夙兴夕惕，焦思苦心，恭守诏条，勤┰人庶，下苏凋瘵，上副忧勤。万分之恩，莫酬一二，仰天举首，望阙驰心。葵藿之志徒倾，蝼蚁之诚难达，无任感恩激切之至，谨奉表称谢以闻。


39　周景王鑄大錢而有二品　母平子子權母


外府注：「泉始蓋一品，周景王鑄大泉而有二品。」韋昭注周語曰：「單穆公云：『古者有母平子、子權母而行。』然則二品之來，古而然矣。」

【元圻案】天官外府：「掌邦布之入出〔一〕。」注：「布，泉也。其藏曰泉，其行曰布。泉始蓋一品，周景王鑄大泉而有二品。後數變易，不復識本制。至漢惟有五銖久行。王莽改貨而異作泉布，多至十品。」正義曰：「『周景王』已下，並漢書食貨志文。」〇周語：「周景王將鑄大錢，單穆公曰：『不可。古者民患輕則爲之作重幣以行之，於是乎有母權子而行。若不堪重，則多作輕而行之，亦不廢重，於是乎有子權母而行。』」韋昭注：「重曰母，輕曰子。以子貿物，物輕則子獨行，物重則以母權而行之。以重者貿其貴，以輕者貿其賤。子權母者，母不足則以子平而行之。」又曰：「鄭後司農説周禮云：『錢始蓋一品，周景王鑄大錢而有二品。』單穆公云：『古者有母平子、子權母而行。』然則二品之來，古而然矣。鄭君省之不熟耳。」

〔一〕「入出」，原作「出入」，據四庫本周禮注疏卷六天官外府乙正。






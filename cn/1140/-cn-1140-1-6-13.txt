故徵君晋州知州陈公墓志铭

陈徵君者南昌之新建人也讳弘绪字士业用徵辟得官仕不称志四方多称之曰陈徵君及其殁也皆惊悼曰嗟乎陈徵君死矣至为出涕君传闻强记长於文辞下笔辄千百言少补诸生以父?当得仕京朝不就曰吾自取之所与交同郡万茂先时华徐巨源世漙刘士云斯陛万美叔曰佳余小星正垣辈凡十余人皆知名君进而折衷於道德学益醇其文章闳逹浩衍出入欧曾诸大家以其余溢为诗风雨驰骤士大夫逊畏其才而卒以不售崇祯中兵寇交作文吏多弃城失职上寖厌科目为亡用特徵处士贤良奇硕者廵抚中丞刘公宗祥以君应诏君在途拟上书见天子言事至则不得召除知晋州晋故偪畿辅守御无备君百计修缮储刍粟治火具甫三月而晋受围君登陴誓死守衆皆感奋环攻七昼夜不下乃解去当是时真定属邑大城多溃而晋以褊小独全莫为上其功坐不肯纳阁部刘宇亮兵入夺民居中蜚语逮系而晋州数百人走讼寃阙下得释不问谪经历湖州权长兴孝丰两县事遽完逋饷改知舒城县巨室濮氏与廵按御史有连乘势摭事胁州县罔敢咈君独怒叱之居亡何为御史台所论罢君刚介寡合不乐州县而是时天下重科目数百年君又不以是进故三岁三易官卒坐罢斥於是徵辟之典寖壅格士皆卧不起而天下事日坏久之太宰郑公三俊强起君安庐监军推官逾年甲申遂有京师之变恸哭累日絶复苏君故自负史才至是马士英等用事南京残灭善类给事中马公嘉植荐修国史不赴盖知金陵之必败也丁母忧庐墓西山辑南宋遗贤録以见志山中盗起求躬耕不可得顺治癸巳始置一楼章江上作江城怀古诗六十首读者多陨涕中丞蔡公制府张公闻其名先後礼遇张公属修南昌郡志成书五十卷四方以他文请者盈笥堆案皆立应人人满志去康熙甲辰六月病噎明年乙巳三月五日端坐卒享年六十有九所着石庄集恒山存稿寒崖集鸿桷编留书凡若干卷行世其藏於家者周易备考诗经羣义尚书广録山房读书跋江城名蹟记峿斋诗荷锄杂志等书又十余种君性疾恶议论侃侃及发诸文词罕所刺讥服官清慎俸入辄购书累车舁还家人发之咸相视叹笑家居食贫客至未尝不留当事有造庐者指陈古今利病以经术自任语终日不及私有得辄记谓之病榻杂语最後喀血将殁前数日犹为王祠部士祯作诗序盖絶笔云君生万历丁酉十一月十有二日考讳道亨万历丙戌进士南京兵部尚书赠太子少保谥清襄妣刘氏诰封夫人曾祖讳标祖讳瑞并赠兵部尚书曾祖妣余祖妣袁并赠太夫人君娶熊宜人善笔札凡所属草皆熊为书先二月卒生女一副室王氏生二子淙澍皆诸生淙早卒娶周教谕以璇女年十八守志澍笃孝力学廪於庠娶熊封君洪奎女幼子润妾魏氏出女二人一适湖广左布政使熊公宇奇子启峻早卒一适尚书刘公定国孙绍节将以某日葬君某山之阳孤澍泣具状属其同姓兄允衡来请铭曰父命也予既叙其文又详其行事铭曰

谓子为穷富有文史谓子为逹三仕三巳其谁为之俾丰於此而啬於彼呜呼命矣


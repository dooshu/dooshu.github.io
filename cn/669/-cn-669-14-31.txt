56　五臣爲五龍九臣爲九駮


周生烈子云：「舜嘗駕五龍以騰唐衢，武嘗服九駮以馳文塗，此上御也。」太平御覽八十一引之。謂五臣、九臣。

【元圻案】何晏集解敘：「近故司空陳群、太常王肅、博士周生烈皆爲之義説。」邢疏：「周生烈，燉煌人。七録云：『字文逸，本姓唐，魏博士、侍中。』」

【集證】按意林引周生烈子四條，自序云：「張角敗後，天下潰亂，哀苦之間，故著此書，以堯、舜作幹植，仲尼作師誡云。」又按抱朴子云：「舜駕五龍，漢致六翮。」柳熾弔夷齊文云：「五刃不礪於武庫，九駮伏轅於文塗。」皆本於此。






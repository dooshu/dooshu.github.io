○授刘瑑平章事制

阐大化以建皇极，敷至德以乂黔首，百度惟允，八荒用宁。倚於辅臣，副以邦柄，求之梦猎，协於蓍龟。克谐明谟，允属佥议，稽能必思於庙略，畴德伫焕其国经。朝议大夫守尚书户部侍郎判度支上柱国赐紫金鱼袋刘瑑，岳彩舒辉，鸾姿降灵，驭烟霄而六辔齐升，布云和而九成合奏。行居人表，文著国华，润色词林，早参宥密。彩笔既符於宿梦，温树不漏於私言。再秉丝纶，贰於刑谳，振藻益茂，听词无冤。洎尹正洛师，拥旄梁苑，咸能变风俗而求人瘼，和号令以肃军威。重委北门，辑兹王业，既闻报政，果叶予怀。是用付以烦难，慎司邦计，弥月探执，系时功成。已洽咎夔之风，宜膺台鼎之命。尔其平章百姓，敬敷五教，使群职必举，四夷率宾。杜回邪之迹，开谠正之门，大道必置其沃心，忠信无惧於逆耳。於戏！大小之政，既已咨之，成务且辍於司存，均节尚烦於庙算，祗我明训，服兹休嘉。可守本官同中书门下平章事依前判度支。


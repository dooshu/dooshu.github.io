○授长安县尉直宏文馆杨赞禹左拾遗县郑谷右拾遗制

敕。具官杨赞禹等。以赞禹挺生公族，雅有令名。检身如履其春冰，操心不愧於屋漏。而言行无玷，文章可观。连中殊科，首冠群彦。舍而不顾，去奉良知。三年於兹，澄澹一致。自待之意，何其远欤？以谷二雅驰声，甲科得隽，亦承遗构，自致亨衢。求诸辈流，兼慎行止。朕方求理道，允属滞淹。闻尔赞禹之规为，可以厚风俗而敦教化。闻尔谷之诗什，往往在人口而伸王泽。举贤劝善，允得厥中。并命谏垣，我为公选。汝於职业，勉自激扬。可依前件。


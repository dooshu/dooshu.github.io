汉寿亭侯：

江东刻《关庙会文》五十篇，侯灵批评为序。论文以抽发性灵为主。(陈明卿《无梦园集》)归安毗山关侯庙，潘少保印江(季驯)建。门额曰「武安王庙」，殿额曰「汉寿亭侯关公庙」，旁署羽书，出鸾笔。又题柱曰：「昭昭与日月争光，悠悠共乾坤不老」。

海宁吴尚书(中伟)，先任贵州学使。公署前有侯祠，以其障而徙之，加闳丽焉。已吴坐堂上，有银甲三人，直入不为动。俄子妇痫疾死，第无如尚书何也。(沈太学《世泊说》云尚书面语者)

崇祯丙子二月朔，流寇攻桐城。卜于关庙，不利，褫神衣，斫其右臂。及攻城，斫者死焉，贼完像忏罪。

壬午十一月十九日夜，淄川翰林侍讲孙之獬梦神御北兵。及兵至，知县史能仁巡南门，父老言神像汗如雨，事闻于朝。

癸未正月朔，河西务关庙僧梦神御敌久，马生虮虱，求整刷，验之良然。吾宁南门内关庙扁「未了英雄」，出鸾笔。

丁亥正月三日，仁和临平镇戍主寓东大桥之关庙久矣，是日小卒忽作神语，责数其罪。戍主怖谢，请修庙。小卒素不知书，至是手疏里人名，醵建揭旗以募，或书国号即裂之，但书神号而已。戍主因避他舍。其事予友人目睹。




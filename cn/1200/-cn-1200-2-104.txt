第一百零四来革卦〔阴气弥盛坤地西南〕：二上四下阴耗之象

象曰：霜雪霏霏，沾我裳衣。北风吹我，不得旋归。

颜曰：阴气弥盛，内外无主，风霜漂泊，归路渺然。此卦多咎，行人弥凶，求官、买卖多不称遂。

何曰：凡事皆不遂心，有口舌谗谤，切宜慎之，更防破财。居官闲退脱灾，百事加慎。

陈曰：上下俱阴，中位无人，小人纵横，君子无容身之地，故曰云云。

刘曰：来革恶人名，即恶来革也。霜雪霏霏，阴气进也。不得旋归，无家室也。

此课凡事占之皆不吉也，远行大不宜也。

诗曰：乐极悲生处，黄金昨夜空。已忘身后计，归路不亨通。


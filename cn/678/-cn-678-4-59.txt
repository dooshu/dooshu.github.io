王荊公東坡詩之妙

對句法，詩人窮盡其變，不過以事、以意、以出處具備謂之妙。如荊公曰：「平昔離愁寬帶眼，迄今歸思滿琴心。」又曰：「欲寄歲寒無善畫，賴傳悲壯有能琴。」乃不若東坡微意特奇，如曰：「見說騎鯨游汗漫，亦曾捫虱話辛酸。」又曰：「蠶市風光思故國，馬行燈火記當年。」又曰：「龍驤萬斛不敢過，漁舟一葉縱掀舞。」以「鯨」為「虱」對，以「龍驤」為「漁舟」對，小大氣焰之不等，其意若玩世。謂之秀傑之氣終不可沒者，此類是也。


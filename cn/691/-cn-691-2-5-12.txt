◎鬼畏孝妇

苏州城隍庙向有道士住持，乾隆间有袁守中者，杭州春圃方伯之族裔也。工诗词，善小楷，其徒皆敬畏之。有某徒私出游山，半夜始归，不敢叩院户，即坐殿上假寐。逾时，闻一鬼曰：奉牒拘某妇，乃恋其病姑，念念固结，神不离舍，不能摄取，奈何？一鬼答曰：精诚固结以恋病姑，此孝妇也。与强魂捍拒者不同，不可率夜又去，宜禀请东岳帝议延其寿，慎勿孟浪。语毕，似偕入内殿，去即寂然。其徒惶惧，急叩院户而进。朱蕉圃曰：世人未有不思延寿者，孰知孝之延寿盖有不求而自得者哉。


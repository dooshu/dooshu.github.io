○螟巢蚊睫赋（以“天壤之间，大小殊禀”为韵）

万物生兮，巨细相悬。蚊之睫兮，螟在焉。虽受气以具体，亦成形而自天。取以比方，事著茂先之赋；齐其大小，理符御寇之篇。眇矣麽虫，生乎积壤。名为造化之内，质类希夷之象。离娄仰视，莫得见其形容；师旷俯听，曾未闻乎声响。既而游元气，入无间。就彼蚊而凄宛，止其睫以回环。日往月来，顾我而因依自得；晨趋暮见，觉伊而瞬息长间。由是拂眦谋安，沿眶可赖。喜荣乎肤之际，惧覆於成雷之会。仰观厥首，谓如山岳之崇；旁睨其肩，意似丛林之大。逼萤火兮，岂虑焚其；逢兮，何惮居之。每保劲同於枝干，讵知细甚於毫厘。未能鹊起，安肯虫疑。常笑鹪鹩，立彼苇茹之上；宁同元燕，集於危幕之时。岂比夫蠕动微生，飞异禀。蝇附尾以非类，虱处头而殊品。言乎蚊也，则是睫而可知；向彼巢焉，乃斯形而因审。想夫影与尘混，身将道俱。察其生而洪纤则别，论其分而物我何殊。似菌朝生，不羡千春之寿；如蜩秋起，无惭六月之图。悲夫！谓无至道者多，信有兹虫者少。盖述齐物之域，未遂忘形之表。若能效三月以齐心，必见斯虫而不小。


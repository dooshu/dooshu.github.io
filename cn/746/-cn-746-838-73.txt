卷838_73【夏雨】  齐己

霮对雨蔽穹苍，冥濛自一方。当时消酷毒，随处有清凉。

著物声虽暴，滋农润即长。乍红萦急电，微白露残阳。

应祷尤难得，经旬甚不妨。吟听喧竹树，立见涨池塘。

众类声休出，群峰色尽藏。颓沱来洞壑，汗漫入潇湘。

下叶黎甿望，高袪旱暵光。幽斋飘卧簟，极浦洒归樯。

藓在阶从湿，花衰苑任伤。闲思济时力，歌咏发哀肠。


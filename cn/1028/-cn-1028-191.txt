方岳　次韵王尉赠别

十载春泥溅客衣，江湖半已入吾诗。

事今岂得文章力，心亦难求世俗知。

山意向人如有语，鸥盟於我合归谁。

月明昨夜欺寒梦，未了西斋竹外棋。

方岳

方岳　次韵王尉赠别

摩挲老砚欲生衣，煞欠梅花别后诗。

明月夜怜无客共，故人心岂不吾知。

相看白眼了无忤，除却青山更有谁。

但得秫田供醉梦，世情付与灿柯棋。

方岳


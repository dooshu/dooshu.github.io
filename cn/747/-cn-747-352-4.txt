○以玉抵鹊赋

夫何荆山之崔嵬，而美玉之在哉？匿精辉於朗璞，浮烟润於崇隈；连壤石以熠熠，杂冰霰之皑皑。未登光於瑞府，畏委质於瑶台；嗟野人之屡献，而楚王之犹猜。此昭昭焉曾不识宝之为宝，彼默默者焉知乎才与不才。於戏！乱玉者珉，夺朱者紫，以斯为贱，亦孔之耻。含白虹而靡察，偶乌鹊而爰抵。徒嬉戏以起予，非特达而知已。向使早遇郑客，先逢罕氏，则必待价而沽，命工而理。剖以为宝，有璋之秉焉；握而为珍，胡瓦砾之投矣。然後式我王度，比於君子。其故何哉？用之而已，类傅版筑以灭迹，吕垂缗而退趾；忽殷帝以赉子，复周王之至尔；由匹夫以登良弼，自孤叟而参多士；岂非贵本於贱，泰更於否？观彼玉之屈伸，实伊人之行止。则玉累形者璞，人厄才者命；投沙有去国之贤，怀宝为问津之圣。苟或秉屯受蹇，虽异物而同病。然而人韬素德，我独文行；用晦可以为明，以蒙可为养正。将有待於潜隐，夫何取於奔竞？始用仰衣冠之骏德，美铨藻之鸿柄。清鉴披，虚怀冰映；大拾遗宝，高县明镜。典我权衡，於斯为盛。别有被褐，蕴真而立；伊投人之或误，乃按剑而遄及。昔同六蠲，过宋都而退飞；今随乘雁，赴陆海而遥集。振羽翰而有待，抟扶摇而高戢；惭巧媚以为容，耻空言而取级。是宜不迨，敢当元圃之中；玷则可磨，希复白圭之什。傥或倾五都以置珍，献万乘而为执；则玉乎玉乎，无复向时之泣。


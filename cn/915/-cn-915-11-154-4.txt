◇奏白鼠见宜饬吏治

谨案《瑞典》，外镇刺史、二千石、令长不祗上命，刻暴百姓，人民怨嗟，则白鼠至。臣闻祯不虚见，德合必符；妖不妄出，咎彰则至。是以古之人君，或怠瑞以失德，或祗变而立功，斯乃万古之殷鉴，千龄之炯诫。比者灾气作，恒阳亏度，陛下流如伤之慈，降纳隍之旨，哀百姓之无辜，引在予之深责。举贤黜佞之诏，道映于尧先；进思纳谏之言，事光于舜右。伏读明旨，俯观徵谴，敢布庸瞽，以陈万一。

窃惟一夫之耕，食裁充口，一妇之织，衣止蔽形。年租岁调，则惟常理，此外徵求，于何取足？然自比年以来，兵革屡动。荆、扬二州，屯戍不息；锺离、义阳，师旅相继。兼荆蛮凶狡，王师薄伐，暴露原野，经秋淹夏。汝颍之地，率户从戎；河冀之境，连丁转运。又战不必胜，加之退负，死丧离旷，十室而九。细役烦徭，日月滋甚；苛兵酷吏，因逞威福。至使通原遥畛，田芜罕耘；连村接，蚕饥莫食。而监司因公以贪求，豪强恃私而逼掠。遂令鬻衤豆褐以益千金之资，制口腹而充一朝之急。此皆由牧守令长，多失其人，郡阙黄霸之君，县无鲁恭之宰，不思所以安民，正思所以润屋。故士女呼嗟，相望于道路；守宰暴贪，风闻于魏阙。往岁法官案验，多挂刑纲，谓必显戮，以明劝诫。然后遣使覆讯，公违宪典。或承风挟请，轻树私恩；或容情受贿，辄施己惠。御史所劾，皆言诬枉；申雪罪人，更云清白。长侮上之源，滋陵下之路。忠清之人，见之而自怠；犯暴之夫，闻之以益快。白鼠之至，信而有徵矣。

伏愿陛下垂睿哲之鉴，察妖灾之起。延对公卿，广询庶政；引见枢纳，博求民隐。存问孤寡，去其苛碎；轻徭省赋，与民休息。贞良忠谠，置之于朝；奸回贪佞，弃之于市。则九官勿戒而恒敬，百县不严而自肃，士女欣欣，人有望矣。（《魏书·卢玄附传》。卢昶迁散骑常侍，兼尚书。时洛阳县获白鼠。昶奏。）


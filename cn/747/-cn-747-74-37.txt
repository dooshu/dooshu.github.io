○答裴度辞官表批

省表具知。夫爵位崇高，以酬勋德，君臣协契，谅在始终。斯乃前王之令图，有国之彝典也。况卿辅相宪祖，逮於朕躬，履历四朝，夷险一致。服事君之大节，推济物之深诚，道光朝伦，行满天下，倚注之意，岂同他人。属朕纂历御乾，兴师伐叛，骚动累岁，端忧靡遑。及河朔载宁，郊丘毕事，方欲咨询元老，康靖生灵，不虞寒暑所侵，勤劳遇疾。虽国医诊视，中使省临，忧属之诚，顷刻在念。忽览章奏，退让官荣，虽知止之心，则思避宠，而谋猷之体，斯乃为时。寝食之间，勉加颐养，其所陈乞，非朕意焉。


卷一百五十八

钦定四库全书

历代名臣奏议卷一百五十八

明　杨士奇等　撰

知人

宋理宗宝庆元年冬宗正寺簿梁成大转对首言大佞似忠大辩似讷或好名以自鬻或立异以自诡或假高尚之节以要君或饰矫伪之学以欺世言若忠鲠心实回衺一不察焉薰莸同器泾渭襍流矣言不逹变谋不中机或巧辩以为能或诡讦以市直或设奇险之说以駴衆听或肆妄诞之论以惑士心所行非所言所守非所学一不辨焉枘凿不侔矛盾相激矣

理宗时翰林学士知制诰真德秀伸雪叶莫诬枉乞加録用状奏曰臣恭覩皇帝陛下躬亲大政以来开衆正杜羣枉进君子退小人积年蒙蔽之余一旦豁然天日澄霁至於?远小臣行治有闻者多预召擢诬枉斥废者亦被洗湔公道昭明衆志用劝今有人焉尝捐躯命委家族为一方翦除凶叛而扼於谗口困踬弗伸者殆将十年其事实关於臣臣而不言谁当言者臣嘉定之末竢辠湖湘所部武冈军守臣司马遵不善抚循致激戎伍之变臣以本军签书判官厅公事叶莫寛和得衆委以摄郡密授方略俾为之图莫能外示函容而隂设规画不数旬间诛斩凶渠阖郡底定臣即奏于朝蒙恩特进三秩就陞通判以奬其忠劳既又改倅江陵欲付以事任而司马遵者间废颇久志图复用撰造诬罔之辞以媒言路言者适其郷曲不暇审详遽行弹奏削秩免官其後辟倅汀州又以劾免今按其所论大要有三曰胁长吏而夺之印也曰谕贼党以逐郡守也曰掩诸卒禽贼之功以为已有也臣身与其事谨为条析而辨明之司马遵当叛卒嚣譁之初皇恐失措以疾为辞牒送印记又以手帖恳嘱叮咛郡之官僚亦合辞致请时事变叵测人情忧危莫不获已出任抚定之责而数申诸司求免摄郡臣为檄永州通判魏泌前往究实欲以代之泌至武冈而永守适以论罢有旨令交与次官泌既亟归零陵臣遂复以付莫迄能显立功效不负骫令然其本心盖求免而不获非欲摄以规利也文移具在一一可覆而谓莫廹而夺之印可乎其诬一也臣既劾遵于朝又虑其久留竢命万一不测或生他虞则贼之凶焰又将愈炽一境生灵皆有鱼肉之忧不获已令遵先次离任而严督廵尉护出数程戒谕卒徒毋得凌犯遵於枕蛟藉虎之时得自拔以去尽室获全莫之保护不为无力而谓谕贼党以逐之可乎其诬二也臣闻变之後与莫书问往来辄为隐语使用以贼攻贼之策时诸营千余人悉已从贼而莫能於中择可仗者数人出臣所下赏榜文帖密以示之谕以祸福结以恩信然後陈喜李成等踊跃效命非莫发纵指示虽百陈喜安能成功其间当赏之人皆莫保明申上未几命下补承信校尉者四人莫於诸卒亦无负矣而谓掩其功以为已有可乎其诬三也方是时叛卒恣横求得欲从诸郡之兵争相慕傚有瞋目语难之态而邵州之势尤急臣缪尸帅事日夕轸忧幸莫功成闻者惕息忧端顿弭军律用张臣之荐辞谓其事虽止一方其利实及一路盖以此也而遵不思由已以致变乃反嫁罪而诬人使莫以慈祥岂弟之资而被凶险倾邪之目诋诬至此可谓欺天言者未必有心遵实织成其罪莫既镌斥遵遂得祠惩劝易施重为可叹臣平居念此每为拂膺今者天啓圣明宏开公道而臣猥以不肖受任全闽莫之本贯在臣治所祠廪之给又在本州议幕虚员委令承摄亦能多所裨益似此人材岂宜久弃且昔尝赖之以免责今可不为之讼寃事之本末不敢悉尘天听已备録申尚书省外莫以儒科入仕治邑有称两任通判共历贰考八月有奇今以朝请大夫主管建昌军仙都观资历已深治行无阙伏望圣慈念其捐身弭乱之功悯其遭诬家食之久优加録用使天下之士知能为国宣力者虽见枉於一时终获伸於异日其於劝厉实非小补须至奏闻者得旨以莫知赣州

淳佑十二年秘书少监兼侍立修注官高斯得奏曰臣窃观仁宗皇帝朝欧阳修为谏官因小人唱为朋党之说以诬君子进朋党论谓朋党非所患在辨君子与小人而已其言深切着明可以一洗千古朋党之论为人君者所当笃信而力行之也夫修谓周武之臣三千人共为一朋自古为朋之多且大莫如周而周用以兴言善人不厌乎多也今善人方患其少而或者尚指以为党欲排去之抑何与修异见乎臣窃见近者名臣去位系国安危臣谓举朝之士皆将起而争之矣然以事关谏臣畏威惧祸自宰执而下留行者不过八九人谏臣诬劾其人留之不可能与谏臣争是非者又不过四五人可谓至寡而不能为朋矣谏臣反谓其要私党以乞留又谓逐去其人则朋党可消以激怒陛下呜呼天下安有四五人而可以谓朋党者哉夫虞周之朋不厌其多彼谏臣者固不足以知此矣若以汉唐之朋党言之则汉之三君八俊八頋八及八厨唐之八关十六子与其徒充斥朝廷布满天下如是而指为朋党犹可也今蹈方据正之士?稀牢落有如晨星方患其气势单弱不足以敌群小而主公议而犹欲以朋党陷之不亦欺天诬人之甚乎且仁宗之谏臣持论如此而陛下之谏臣持论如彼公私邪正固不待辨然亦可以观世道矣臣愿陛下置修所着於坐隅朝夕省览以虞周信用君子者自勉毋惑於小人诬陷之言庶几善良获安宗社有赖不然修所言汉唐末世锄去朋党之祻甚可惧也可不监哉

淳佑间侍御史陈垓诬劾程公许右正言蔡荣诬劾黄之纯二公罢出六馆相顾失色太学生刘黻率诸生上书言黻等蒙被教养视国家休戚利害若已痛痒朝廷进一君子台谏发一公论则弹冠相庆喜溢肺膺至若君子欝而不获用公论沮而不克伸则忧愤忡结寝食俱废臣闻扶植宗社在君子扶植君子在公论陛下在位几三十年端平间公正萃朝忠谠接武天下翕然曰此小元佑也淳佑初大奸屏迹善类在位天下又翕然曰此又一端平也奈何年来培养保护之初心不能不为之转移祖宗建置台谏本以伸君子而折小人昌公论而杜私说廼今老饕自肆奸种相仍以谄谀承风旨以倾险设机阱以淟涊盗官爵陛下非不识拔羣贤彼则忍於空君子之党陛下非不容受直言彼则勇於倒公议之戈不知陛下何负此辈而彼乃负陛下至此耶当陛下诏起彚髦之秋而公许起自家食正君子觇之以为进退之机廼今坐席未温弹章已上一公许去若未害也臣恐草野诸贤见几深遁而君子之脉自此絶矣比年朋邪扇焰缄默成风奏事者不过袭陈言应故事而已幸而之纯两疏差强人意廼今软媚者全身鲠直者去国一之纯去若未害也臣恐道路以目欲言辄沮而公论之脉自此絶矣况今天下可言之事不为少可攻之恶不为不多术穷桑孔浸有逼上之嫌势挟金张滥处牧民之职以乳臭騃子而躐登从槖以光范私人而累典辅藩钱神通灵於旁徯公器反类於互市天下皆知之岂陛下独不知之政惟为陛下纪纲者知为身谋不为陛下谋陛下明烛事几讵可堕此辈蒙蔽术中何忍以祖宗三百年风宪之司而坏於一二小人之手耶臣汝腾陛下之刘向也则以忠鲠斥臣子才臣栋臣伯玉陛下之汲黯也则以切直罢遂使淳佑诸君子日消月磨至今几为之一空彼诚何心哉高宗绍兴二十年之诏有谓台谏风宪之地年来用人非据与大臣为支党济其喜怒甚非耳日之寄臣窃观近事不独台谏为大臣支党内简相传风旨相谕且甘为鹰犬而听其指嗾焉宰相所不乐者外示优容而隂实颐指台谏以去之台谏所弹击者外若不相为谋而隂实奉承宰相以行之方公许之召也天下皆知独断於宸衷及公许之来也天下亦知尝得罪於时宰岂料陛下之恩终不足恃宰相之嗔竟不可逃耶陛下万机之暇试以公许之纯与垓荥等熟思而静评之其言论孰正孰邪孰忠孰佞虽中智以下之主犹知判别是非况以陛下明圣而顾不察此近见公许奏疏尝告陛下揭至公以示天下垓则以袐密之说惑上听公许尝告陛下以宠赂日章官邪无警欲塞幸门絶曲径垓则纵狎客以兜揽关节持阔扁以胁取举状开赂门以簸弄按章至若之纯之告陛下力伸邪正之辨明斥媚相之非謇謇谔谔流出肺肝荥身居言责闻其风声自当愧死尚敢妄肆萋菲略无人心乎且陛下擢用台谏若臣磊臣卿臣咨夔臣应起臣汉弼臣凯臣燧光明俊伟卓为天下称首然甫入而遽迁或一鸣而辄斥独垓荥辈贪饕顽忍久污要津根据而不拔刘向所谓用贤转石去佞拔山者乃今见之可不畏哉矧今国嗣未正事会方殷民生膏血朘削殆尽所赖以祈天命系人心惟君子与公论一脉耳小人以不恤之心为无忌惮之事其意不过欲爵禄日穹权势日盛以富贵遗子孙耳岂暇为国家计哉自昔天下之患莫大於举朝无公论空国无君子我朝本无大失德於天下而乃有宣靖之祻夫岂无其故哉始则邪正交攻更出迭入中则朋邪翼伪隂陷潜诋终则倒置是非变乱黑白不至於党祻不止向使刘安世陈瓘诸贤尚无恙杨畏张商英周秩辈不久据台纲其祻岂至此烈古语云前车覆後车戒今朝廷善类无几心怀奸险者则以文藻饰佞舌志在依违者则以首鼠持圆机宗社大计孰肯明目张胆为陛下伸一喙者则其势必终於空国无君子举朝无公论无君子无公论脱有缓急彼一二憸人者陛下独可倚仗之乎若垓之罪又浮於荥虽两观之诛四裔之投犹为轻典陛下留之一日则长一日之祸异时虽借尚方劒以断其首尚何救於国事之万一哉又曰自昔大奸巨孽投闲散地惟觇朝廷意向以图进用之机元佑间章惇吕惠卿皆在贬所自吕大防用杨畏为御史初意不过信用私人牢护局面不知小人得志揺唇鼔吻一时正人旋被斥逐继而章惇复柄用虽大防亦不能安其身於朝廷之上今右辖久虚奸臣垂涎有日矣闻之道路馈遗不止於鞭鞾脉络潜通於禁近正陛下明察事机之时若公论不明正人引去则迟回展转钧衡重寄必归於章惇等乃止今日之天下乃祖宗艰难积累之天下岂堪此辈再坏耶

理宗时董重珎为秘书郎兼庄文府教授入对上五事且曰隐蔽君德昔咎故相故臣得以专诋权臣昭明君德今在陛下故臣得以责难君父乞召真德秀魏了翁用之帝谓之曰人主之职无他惟辨君子小人重珎对曰小人亦指君子为小人此为难辨人主当精择人望处之要津正论日闻则必知君子姓名小人情状矣吴昌裔论君子小人上奏曰臣蜀人也无荷殳之力以备戎行无却兵之智以卫郷国独以文墨议论委质中朝孤立危言靡所禆益兹蒙陛下过听擢臣於礼乐之司付臣以军旅之事君命为义何敢辞难今当远离蒙恩赐对深惟根本大计不胜臣子至情辄竭愚忠仰禆睿览臣闻君子小人之间天地隂阳之大分也禀刚善者公明正大而无纎芥之可疑得隂柔者私暗回邪而有变态之难测君子如凤麟如松柏高翔特立无所依凭小人如蛇蚓如藤萝非附他物不能自起盖尝以此博观当世之士而忠邪善恶有如氷炭不同故守道据正靖共尔位者君子也希进竞利苟志於得者小人也竭节尽言中立不倚者君子也隐情惜已随时上下者小人也有直质无流心所言常依於义者君子也有口才无实行其辩足以饰非者小人也端良忠实自结主知而不肯曲奉权要者君子也诡诈狡狯不安常分而专欲捷出他径者小人也砥善首公力行好事护持气类者君子也隂毁阳誉设为危机陷害善良者小人也寛平无我咨诹善道常与公论为主者君子也险愎自用媢嫉人言率与公论立敌者小人也乐行忧违难进易退道合则从不合则奉身以去者君子也尸禄素餐顽钝无耻利合则交利尽则反目相扼者小人也廉不近名义不黩货一介有所不取者君子也行污寄治身私托公患失无所不至者小人也勤强夙夜尽瘁百为常以天下之重自任者君子也畏避形迹互观顔面不以至公之道事君者小人也鞠躬尽力忠於职分虽历夷险不贰其行者君子也恫疑虚喝敢为大言脱有缓急不可保信者小人也大抵君子为阳小人为隂阳明胜则治象盛其道浸登於明昌隂浊胜则乱机萌其势渐趋於暗塞自古小人衆而君子孤乱世多而治世少无他亦视君德之强弱而已盖人君始初清明中有所主不为物慾流转则如正阳方升而羣隂退听及其壮志消平主不胜客或为好恶移夺则如隂气盛长而阳德日消消长分数之不同此正邪聚散之证候也故滞於所偏信则迩言入惑於不当疑则远臣惧自圣而谓莫已若则拂士日远有言而曰莫予违则佞人日庸以谗慝为爱憎则是非杂揉以意见为厚薄则邪正倒植寄耳目於小臣则诡遇之徒获进翦羽翼於忠谏则知几之士不来其始机括之转浸淫不知而其弊至於国空主势孤立可不畏哉仰惟陛下天地其量日月其心虚已受人开道求谏凡人之彦圣言之切直寔能容之其心非不休休然也而比年以来初意渐变好贤善念既衰於更化之初而从谏盛心寖移於亲事之後始未尝不信君子而卒无近効则不免猜疑初未尝不容正人而数有危言则遂生厌薄於是有经术明大谊者指之为迂好议论有风节者目之为险犯顔敢谏者谓为好閙指佞触邪者谓为近名昔之所进今不知其所亡前之乍贤後忽以为乍佞善人国之嘉禾而今以为无用之病樗忠言国之良剂而今以为难近之乌喙至於有言责者往往华以美迁而出之是岂陛下之本心哉盖由谗人害正之谋利口倾善之计所以留根而为毒者至今尚深也大学之论心曰有所忿懥则不得其正有所好乐则不得其正洪范之建极曰无有作好遵王之道无有作恶遵王之路此言私喜怒之不可有而偏好恶之所当无也岂非万世人君治心建极之准的哉臣愿陛下虚心平听烛理并观察大学之所有谨洪范之所无苟有才诚合一者进之虽不快于心勿弃也有心迹自异者黜之虽顺适已志勿取也有砥节砺行为世所予者予之虽意之所憎勿废也有怀私误国为衆所弃者弃之虽心之所爱勿徇也不以左右亲眤而私聼断不以外庭踈远而生猜疑使自心腹以至耳目喉舌之地皆不容有毫髪邪气留於其间则以之永天命而固以之收人心而凝若此则盗贼闻风亦有所惮矣臣奉命从军不当复与国事然每见诸葛亮出师一疏拳拳以君子小人为言且三致意於宫中府中之事公诚恳恻?有王佐气象盖军旅之事尚才能朝廷之士先名节外之得以奔奏御侮而就功名者未有不由内之孝友忠纯者有以养君心而断国论也一有忌功嫉能之人杂之则其躬不閲而惎间至矣尚何暇议胜败哉诗云忧心悄悄愠于羣小臣之愚虑惟陛下察之许应龙破朋党进故事曰孝宗皇帝尝曰朋党不难去惟贤是进惟不肖是退弗问其他则党论自消汉唐末世朋党皆数十年不能解以至祻乱其患在人君听纳之不明耳若能公是公非惟理适从何朋党之有当时大臣因奏曰用人惟论贤否则无朋党如唐之牛李论者谓德裕之党多君子宗闵之党多小人然德裕之党岂无白敏中之倾险宗闵之党岂无周墀之正直但於两党中用贤者黜不肖者则其党自破矣

臣闻朋党之患其来久矣不患是非之难知而患考察之不审自古欲空人之国而尽去君子者必进朋党之论欲孤人主之势而蔽其聦明者亦进朋党之说此言一入则无分可否不辨真伪一槩而去之遂至朋家作仇兆衅无已苟能公心无我静观潜察不问其党与之有无而惟论其人之贤否使其奉公守正协恭和衷虽更相称誉岂为比周则信之任之何嫌其为党使其同恶相济假公济私文饰奸言觝排善类则当斥之絶之以破其植党如此则淑慝洞分疑似莫惑当使衆贤和於朝而小人无所容其迹矣尚何朋党之足虑哉柰何世之人主意见或偏进一人焉则意其类之皆贤也并蓄兼收而不察其真与伪退一人焉则疑其徒之皆党也斥逐无遗而不辨其是与非况进退之间或出一时之好恶未必合於天下之至公乌可并其类而为之升黜纵使为君子之党其间岂无杂伪假真而巧於附丽者乎安可例以为贤而是信是使纵使为小人之所引其间岂无和而不同而介然有守者乎安可疑以为不贤而尽屏尽弃然则孝宗圣训所谓若能公是公非惟理适从何朋党之有真万世之龟监也抑又闻高宗皇帝尝谓朝廷用人止论其才不才言者好以朋党罪士大夫乃朝廷使之为党非所以奬贤才而厚风俗也然则为人上者惟当任贤勿贰去邪勿疑以至公为心而尽破朋党之论则君子道长小人道消可以常为泰而不为否矣

考功郎官赵景纬论监司守令其说曰知人之难自古已然人才乏使莫今为甚或观望而挠於势或阿私而徇於情或是非不公而以枉为直或毁誉失实而以污为廉遂使举刺不当不足以服天下之心与其纠劾於有罪之後而未必尽得其情孰若精择於未用之先而使之各称其职

起居舍人牟子才上劄子曰臣窃惟陛下月正元日诞布宸奎以用人为第一义且曰古今治乱之原由正邪用舍之故臣拜手稽首作而叹曰大哉王言陛下之及此世道之福也夫自昔人主莫不好治而恶乱进君子而退小人然治日常少而乱日常多君子常退而小人常进者何哉由辨之不早辨也夫人主无他职在於辨君子小人而已今陛下濬发睿衷形之明诏必灼然有以见治乱之所关邪正之所在而知所以辨之矣此臣所以深为世道幸也诗曰丰水有芑武王岂不仕以言人才之盛於涵养也蒹葭苍苍白露为霜以言人才之成於患难也陛下图任以来善类招旌四出凡光明硕大刚中端厚之士莫不并列於朝既足以为丰芑数世之储矣而其流落不偶如积被摧抑者如新蒙湔沷者如持麾节于远外者甘於家食淹於倅贰困於幕府之下僚者大抵皆苍葭白露之余老於忧患而坚实可用苟不及时收召臣恐其岁月侵寻而骨鲠消靡良可惜也此在陛下加之意而已然臣尝深思静虑以为陛下端平以来未尝不用君子也其後疑君子为无功而喜小人之有材循至近岁误任大奸遂使空国无君子而用一副党人凶慝参会怨愤流行卒召祻患使非鹿矶一捷则宗庙社稷可为寒心陛下亦岂知其祻之至於此哉覆车未远所谓小人者定皆絶意勿用如人之饥终不食乌喙渴终不饮鸩浆可也今大奸既殒而余毒遗烈入人者深惟陛下尽聚诸贤养元气以敌外邪然如胡安国有云仁宗皇帝所养之君子既久且远日以消亡而王安石所教之小人方蕃息未艾臣恐分数多少之间正所当虑也且小人无材何以动人主彼其治办也似能其权谲也似智其奉上也似忠而不知鸷忍祻贼实国家之斧斤生民之乳虎苍鹰而善类之鬼蜮蝮蝎也凶于而国害于而家其可再误耶夫所谓一介臣断断猗无他技其心休休其如有容以保子孙黎民者固在此而不在彼也傥忽於几微辨之不早臣恐汲黯不足以胜公孙弘张汤裵度不足以胜异鏄陆贽不足以胜延龄邪正反复而世道随之矣易之坤曰履霜坚氷至泰曰无平不陂无往不复姤曰繋于金柅柔道牵也可不谨哉臣尝观元佑之时司马光文彦博吕公着在朝位吕大防韩维刘挚范纯仁在政府苏辙孙觉梁焘鲜于侁朱光庭傅尧俞吕陶在台谏苏轼在翰苑范百禄曾肇刘□苏辙在词掖范祖禹在给舍傅尧俞韩维范祖禹赵彦若程颐在经筵可谓盛矣一隙不谨而杨畏李清臣邓伯温之徒已议其後天下事盖有不可胜言者不然虽百年元佑可也臣不胜惓惓

子才轮对论君子小人聚散劄子曰臣待罪着庭凡七閲月一无补报比因水灾冒羾愚虑荷陛下寛贷不赐诛夷在愚臣已深感幸兹当轮对洊渎宸严臣闻国於天地所恃以立者人才耳然人才之在天下有贤有否有聚有散贤而聚邪则精神之运动心术之流行皆足以福天下不幸而散则世道之所关非国家之福也不贤而聚耶则妖孽之薰蒸刻薄之流注皆足以祻天下幸而散则人情之所喜亦国家之福也然则君子之聚乃所以为小人之散而君子之散又复为小人之聚一聚一散相为循环此正天运阖辟之枢世数屈伸之候国祚修短之端生民休戚之限世道隆汚之几一息少有间焉则小往而大来阳消而隂长有天下者不可不鉴也我国家五星聚奎实主文治列圣相承惟以收揽人才为第一事虽棫朴之能官人卷阿之用吉士不是过也咸平景德之间浑然不见其际所谓人才之太极政事之太和也天圣以来王曾吕夷简相君子尝一聚矣未几而散於景佑百官之一图又散於庆历圣德之一诗又散於王拱辰打就之一网是天圣以来之人才散於忠邪之相激然其害止於散而已神宗初年富弼复相至和嘉佑之君子未至於散也熙宁之邪说一进而先朝之大臣最先散未几而议新法不合者尽散未几而条例司之贤者亦散是熙丰之人才散於法令之变更也然其害止於散而已元佑初司马光相吕公着文彦博相继辅政君子又聚矣品流太分事故反覆滥觞於吏额之小争浸淫於调停之初议滔天於策题之分辨而君子之党尽散极而至於朝堂之榜党碑之镌躏藉忠贤曾草菅之不若是元佑之人才散於别白之太过其为祻盖不止於散也建中靖国初起范纯仁相韩忠彦君子又聚矣天下方以快活差除为喜而曾布温益志在朋奸置政事局而轻元佑重元符进爱助图而左轼辙右京卞意向一偏而君子遂尽去而元符上书人一皆以邪目之是建靖之人才散於中非中而靖非靖其为祻盖不止於散也中兴以来张浚赵鼎为相君子又聚矣未几秦桧当国力主和议一时谠论如胡铨等三十二人不肯附丽如李纲等八十余人率皆摈弃或死於囹圄或死於贬所或流落於魑魅之区累赦不移或栖迟於林泉之下屏逐不出是绍兴之人才散於多主战而少主和其为祻又不止於散也庆元初赵汝愚相凡一时知名之士朝除暮拜略已无遗奸憸小人相与侧目而戚怨恨之余亟引非类布居台评於是汝愚引用之人以次而去大者贬窜小者斥退而举幡六士屏窜朋党之禁愈严士大夫之祻愈酷是庆元之人才散於嫉专门而禁道学其为祻又不止於散也臣尝通考国朝之人才大抵屡散有散之大者散之小者有散之缓者散之速者有散之遽者散之极者始而君子攻小人其变也君子攻君子甚至於君子而力引於小人始而小人攻君子其变也小人攻小人甚至於小人而阳附於君子推移不一偾起相寻然要其极亦不过散而聚聚而散耳閲汗青而慨叹抚往事以兴嗟今日正当君子大聚散之秋其可不先几微而逆致其防哉陛下即位几三十年君子之类凡三聚而三散矣端平亲政一聚散也甲辰改纪二聚散也丁未更化三聚散也今日二相并建公道复明加壁招旌翕若少聚矣然方刚忠鲠者淹之外服魁垒卓杰者屈之家食?负耿介者多欝沈操守端靖者罕拔擢或者犹以为未聚也来者不合而旋去居者靡固而易揺落如晨星索如霜叶则又几於散矣夫聚之常觉其难散之常觉其易何也君子不为富贵所掀则去就轻去就轻则知醴酒不设楚人市箝之几必先几而去矣然不知其初费几召节也君子不为利慾所迷则出处定出处定则知刳胎毁卵凤凰不来之意必以兆而行矣然不知其初费几纶诏也此聚之所以难而散之所以易也君子敢言以抗小人之锋虽有大艰难不复计其身之济否也虽有大机穽不复计其身之利害也君子敢为以摧小人之锐虽有大祻患不暇頋其身之死生也虽有大谗毁不暇頋其身之合否也此聚之所以难而散之所以易也然其聚也常以君相好贤之笃其散也常以党人媢疾之深其聚也常以至诚乐与之实其散也常以疑惎不容之过其聚也常以气类汲引之公其散也常以意向异同之别其聚也以尊敬之积其散也以厌薄之形其聚也以培植之加其散也以摧抑之遽其聚也以去邪远佞其散也以崇讐丑正其聚也以户庭坦夷其散也以城府深阻其聚也以朝廷清明其散也以流品淆杂其聚也以公其散也以私其聚也以义其散也以利聚散之权常寄於若有若无之中而聚散之机常决於且信且疑之际故羣凶闚观时或小瞢弩羽叠至散之几也徒中倒戈自相撃触一彼一此散之几也论事如争意向小异衅隙渐生散之几也表正曝邪鼔虚成实撼揺其居设局张穽柔声宛舌射影中伤散之几也寓意歌诗更相贤圣自取议讥散之几也招纳党人平治旧怨兼用正邪散之几也显争力抵激动忿心陡分利害散之几也操舟共济实左虚右轻重不伦散之几也顾怀私恩妄谈彼善潜疑人心散之几也此十几者其造端甚微其为祻实大月晕而风础汗而雨事有其兆识者隐忧且小人失职在外揺毒含虿其奸足以荧惑主听其辨足以煽揺人心其机权智术足以怵中立之人其钱财气力足以张异议之势彼见朝廷举动少有暌违即萌睥睨之心搢绅议论稍有系吝即开姗笑之口天时不顺则幸灾而乐祻国本未定即乘间而抵巇苟得一隙即伺隙以肆其奸苟得一机即缘机以逞其志今日谓某贤必当逐去明日谓某奸且将召用讹撼靡已朋类实繁又有君子之似者心怀卵翼之恩进则不能旅於君子退则耻为伍於小人於是立为狡狯闪铄之论以洗其附丽之迹言虽若公意则有为若是者如言八关五鬼之类耳其操心用意虽鬼神莫窥其际使此说得行则为毒也忿戾而不可解亦有小人之靡者心怀汲引之恩进则不类於君子退则无间於小人於是立为诞荒卑謟之论以晦其苟合之迹言虽可玩意则难量若是者亦犹三变两来之类耳其处心积虑虽公输莫谕其巧使其说得售则为害也隂沈而不可药邪气日盛元气日微此聚之所以不可常而其势必至於散彼岂不知聚而为解散而为屯聚而为泰散而为否然不能不散者上无以保之下无以安之则散亦势之常也臣愚欲乞陛下圣心豁然察君子体国之忠诚亮君子救时之实意勿以好名疑之勿以讦直恶之勿以迂?弃之保全爱护使是非由此而定邪正由此而别公论由此而明私情由此而熄朋党由此而消国是由此而凝天命由此而迓续主势由此而不孤相业由此而光大则用儒之效礴际於两间流行於四海昭彰於万世岂不为邦家之荣生灵之福哉不然君子一散其祻殆未知所终也臣私忧过计惧君子之不能久安也历数我朝聚散之故实参以今日聚散之危机为陛下献诗曰予其惩而毖後患惟陛下深念之臣不胜拳拳

元世祖在潜邸闻李冶贤遣使召之且曰素闻仁卿学优才赡潜德不耀久欲一见其勿他辞既至问河南居官者孰贤对曰险夷一节惟完顔仲德又问完顔哈达及颇干何如对曰二人将略短少任之不疑此金所以亡也又问魏徵曹彬何如对曰徵忠言谠论知无不言以唐诤臣观之徵为第一彬伐江南未尝妄杀一人儗之方叔召虎可也汉之韩彭卫霍在所不论又问今之臣有如魏徵者乎对曰今以侧媚成风欲求魏徵之贤寔难其人又问今之人材贤否对曰天下未尝乏材求则得之舍则失之理势然耳今儒生有如魏璠王鹗李献卿兰光庭赵复郝经王博文辈皆有用之材又皆贤王所尝聘问者举而用之何所不可但恐用之不尽耳然四海之广岂止此数子哉王诚能旁求於外将见集於明廷矣

世祖时布衣赵天麟上太平金镜策论考幽明曰臣闻一人在上握四海之权衡四海承风仰一人之造化功名之要地荣利之宏机廉士贪夫文儒武帅或欲呈其才德而冀其道之得行或欲肆其奸回而冀其情之获恣故正人指邪人为邪而邪人亦指正人为邪忠者以佞者为佞而佞者亦以忠者为佞交攻不一虽曰难分立法取中亦为极易也唐朝以体貌丰伟为贵所谓市瓜喜大而或失其香晋室以清谈虚旷为先所谓画饼充饥而委无真用此唐之不能及三代而晋之不能及汉唐也今国家入仕之门太多考选之方太阙臣以为王者之左右携仆亦贵乎正不正则如蝎蠧之内生天下之大官小吏并须乎贤不贤则如蝗螟之外起臣谨依经考史断以愚意条陈圣人之九徵及当今所切二十六美之三十九类与夫三要惟陛下察之所谓九徵者一曰远使之而观其忠二曰近使之而观其敬三曰烦使之而观其能四曰卒然问焉而观其智五曰急与之期而观其信六曰委之以财而观其仁七曰告之以危而观其节八曰醉之以酒而观其则九曰杂之以处而观其色所谓二十六美之三十九类者一曰文史之美三类草制饰诏谆悉词情也校书正字可为定体也教诲後学德多成也二曰礼官之美三类补衮拾遗将顺其美也朝会祭祀仪章丕举也宣慰风俗雍熙聿致也三曰乐官之美一类金石宫商理协声正也四曰知人之美一类善恶周览洞晓于心也五曰敬贤之美一类推毂进士常若不及也六曰考校之美一类彰善瘅恶照文无失也七曰纠察之美一类弹劾所至不避权豪也八曰廉访之美二类廉察官吏儆惧肃清也访问风俗化成礼义也九曰宿卫之美一类小心周密京辇增威也十曰筹计之美二类帷幄画计遐冲倒戈也排垒整阵临时合权也十一曰督领之美三类器械精完士卒闲习也号令严明部伍齐肃也临敌耀威身先什伍也十二曰镇防之美一类守坚持重寇盗难窥也十三曰屯田之美一类劝励稼穑勤事多获也十四曰刍养之美一类孳畜头疋茁壮蕃滋也十五曰使臣之美二类喉舌宣纳成美昭光也委干事务辨济平允也十六曰决断之美三类勾检考覆瑕隙无隐也要察圆明囚无间言也疑狱得情处置合律也十七曰农桑之美一类董督树艺水旱有俻也十八曰董役之美一类监役合宜丁夫悦事也十九曰关津之美一类奸诈不漏行旅不壅也二十曰营造之美一类练事分功捷於供奉也二十一曰明利之美一类出纳有常簿籍易照也二十二曰筭数之美一类多寡有方了然胷臆也二十三曰僧官之美一类弘宣释教守戒精严也二十四曰道官之美一类弘宣道教守德精严也二十五曰医官之美二类科品明分举无不应也开发後学成材者衆也二十六曰隂阳之美二类历法推步授时无舛也卜筮循经不为诡异也所谓三要者一曰公二曰廉三曰勤径情服事不邀功利谓之公贿赂在前不以为念谓之廉服劳王室悉心竭力谓之勤九徵之徵尽矣二十六美之类备矣三要之要具矣选法考校之源委终矣伏望陛下以九徵考左右携仆仆臣正而厥后益以正矣更望陛下以二十六美之三十九类与夫三要之说明谕选曹及内外百官若三年当考之时凡一美三要者为上等凡一美二要者为中等凡一美一要者有要无美者有美无要者皆为下等凡美要并无而虽无大罪者亦停免之凡罪犯显明则有宪职在焉始以三德八才用之终以二十六美三要考之则自中及外大小官吏将若玉壶之氷秋霄之月?乎其清皎乎其明矣至元间言者讼丞相史天泽亲党布列中外威权日盛渐不可制诏罢天泽政事使待鞫问中书右丞廉希宪进曰天泽事陛下久知天泽深者无如陛下始自潜藩多经任使将兵牧民悉有治效陛下知其可付大事用为辅相小人一旦有言陛下当熟察其心迹果有肆横不臣者乎今日信臣故臣得预此旨他日有讼臣者臣亦遭疑矣臣等备员政府陛下之疑信若此何敢自保天泽既罢亦当罢臣帝良久曰卿且退朕思之明日帝召希宪谕曰昨思之天泽无对讼者事遂解

历代名臣奏议卷一百五十八








10　敘事當以書爲法


夏小正大戴禮記、月令禮記、時訓逸周書詳矣，而堯典「命羲、和」以數十言盡之。天官書史記、天文志漢書詳矣，而舜典「璣衡」以一言盡之。敘事當以書爲法。【原注】堯典以「日中」、「宵中」爲春、秋之别，月令兩言「日夜分」，無春、秋之異。

【元圻案】鄭漁仲六經奥論曰：「月令之記四時，不如堯典；至記日夜分，亦不及堯典。堯典以『日中』、『宵中』四字記之，自有春、秋之别。月令則兩言『日夜分』，而不知孰爲春，孰爲秋。」〇曾子固作王冏文集序曰：「敘事莫如書，其在堯典，述命羲、和，宅土，測日晷星候氣，揆民緩急，兼蠻夷鳥獸，其材成輔相，備三才萬物之理，以治百官，授萬民，興衆功，可謂博矣，然其言不過數十。其於舜典，則曰『在璿璣玉衡，以齊七政』。蓋堯之時觀天以曆象，至舜又察之以璣衡。聖人之法，至後世益備矣。曰七者則日月五星，曰政者則羲、和之所治無不在焉。其體至大，蓋一言而盡，可謂微矣。其言微，故學者所不得不盡心；能盡心，然後能自得之也。」






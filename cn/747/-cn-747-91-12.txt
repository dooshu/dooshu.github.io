○贬崔允工部尚书诏

食君之禄，合务於尽忠；秉国之钧，宜思於致理。其有叠膺异渥，继执重权，遽萌狂悖之心，忽构倾危之计，人知不可，天固难容。扶危定乱致理功臣开府仪同三司守司空兼充太清宫使宏文馆大学士延资库使诸道盐铁转运等使判度支上柱国魏国公食邑五千户崔允，奕叶公台，蝉联圭组。冠岁名升於甲乙，壮年位列於公卿，趣向有闻，行藏可尚。朕采於群议，询彼舆情，有冀小康，遂登大用。殊不知漏卮难满，小器易盈，曾无报国之心，但作危邦之计。四居极位，一无可称。岂有都城，合聚兵甲，暗养死士，将乱国经，聚貔武以保其一坊，致刁斗远连於右辅。始则将京兆府官钱，委元规召卒；后则用度支使榷利，令陈班聚兵。事去公朝，权归私室。百辟休戚，由其顾盼之间；四方是非，系彼指呼之际。令狐涣奸纤有素，操守无堪，用作腹心，共张声势。遂令滥居深密，日在禁闱，罔惑朕躬，伪行书诏，致兹播越，职尔之由。岂有权重位崇，恩深奖厚，曾无惕厉，转恣睢盱，显构外兵，交图不轨。朕以士庶流散，兵革繁多，遂命宰臣，与之商议。五降内使，一贡表章，坚卧不来，拒召如此。况又拘留庶吏，废阙晨趋，人既奔惊，朕须巡幸。果见兵缠辇毂，火照宫闱，烟尘涨天，干戈匝野，致朕奔迫，及於岐阳。翠辇未安，铁骑旋至，围逼行在，焚烧屋庐。睹此阽危，咎将谁执？近省全忠章表，兼遣幕吏敷陈，言宰臣继飞密缄，促其兵士西上，静详构扇，孰测包藏？无功及人，为国生事。於戏！君人之道，委之宰衡，庶务殷繁，岂能亲理？尽将机事，付尔主张。负我何多，构乱至此。仍存大体，不谓无恩。可责授朝散大夫守工部尚书。


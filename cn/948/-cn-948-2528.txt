陆游　秋夜

老病睡眠少，如斯秋夜何！

长庚未配月，织女已斜河。

莎径虫吟苦，柴门叶落多。

谁知穷甯戚，不作饭牛歌？

陆游

陆游　秋夜

湖海秋初到，房栊夜转幽。

露浓惊鹤梦，月冷伴蛩愁。

生计依微禄，年光堕远游。

严滩已在眼，早晚放孤舟。

陆游

陆游　秋夜

岸帻萧然病体轻，雨余郊馆已生凉。

微风掠面酒无力，明月满窗眠不成。

叶底涓涓秋露滴，草根咽咽暗蛩鸣。

屏居未免伤孤寂，赖有邻翁约耦耕。

陆游

陆游　秋夜

倦叟投床早，昏灯落烬频。

鹊翻惊缺月，犬吠逐行人。

未丧诗书业，犹存老病身。

菊花行可醉，作意插乌巾。

陆游

陆游　秋夜

清夜不成寐，出门还浩歌。

断云微翳月，薄露不倾荷。

络纬知时早，梧桐奈汝何！

非关老怀恶，秋物感人多。

陆游

陆游　秋夜

高屐枯筇一老翁，灯前自笑发如蓬。

泠泠月浸荒庭竹，淅淅风凋古井桐。

病思未苏秋尚浅，醉魂初醒夜方中。

故人万里无消息，便拟江头问断鸿。

陆游

陆游　秋夜

药饵扶衰疾，琴书返故园。

陶公方止酒，乐令且清言。

烟鸟宿沙际，露萤明草根。

尘嚣不到处，此意与谁论？

陆游

陆游　秋夜

秋色满江干，江枫已半丹。

身闲诗简淡，道胜梦轻安。

偃蹇怜腰折，清舑鄙面团。

何妨杵衣夜，又见岁将残。

陆游

陆游　秋夜

抱病齿发非，阅世城市换。

朋侪冢累累，在者亦云散。

穷居嬾出户，俯仰秋已半。

疏钟到倦枕，微火耿幽幔。

平生疑著处，忽若河冰泮。

百年寓逆旅，万事真既灌。

纷纷彼方寱，袖手不须唤。

萝月忽满窗，悠然付长叹。

陆游

陆游　秋夜

大枕空床梦不成，草堂悄悄四无声。

月明渐见天窗白，风起忽闻檐佩鸣。

客子未忘悲故里，老人无念到浮名。

江村岁岁先凉冷，且复寻盟向短檠。

陆游

陆游　秋夜

庭院萧条夜气清，卧听宫漏下宫城。

旅懹生怕还乡梦，留取残灯伴雨声。

陆游

陆游　秋夜

秋气侵帷梦不成，一灯西壁翳还明。

风高露井无桐叶，雨急烟村有雁声。

击筑谁同燕市饮？赁舂方作会稽行。

从来自许知何等，堪叹江湖白发生。

陆游

陆游　秋夜

老病龙锺不入城，浊醪麤饭饯余生。

未霜村舍秋先冷，无月江天夜自明。

出塞虽惭平贼手，下帷聊喜读书声。

山童睡熟青灯暗，自拨残炉候药铛。

陆游

陆游　秋夜

老觉人间岁月遒，愔愔窗户一灯幽。

读书已废虚长夜，护塞无共负癀　秋。

病齿何堪食粱肉，残躯惟念制衣裘。

重阳卧看登高侣，满把茱萸只自愁。

陆游

陆游　秋夜

局促人间每鲜欢，秋来病骨愈酸寒。

夹衣尚典雁声过，断简未收鸡唱残。

退士鬓毛纷似雪，老臣心事炳如丹。

灯前握臂无交旧，聊唤清尊少自宽。

陆游

陆游　秋夜

灯欲残时酒半消，断磚疏雨共无憀。

老来万事浑非昔

惟有诗情似灞桥。

陆游

陆游　秋夜

夜雨凄凉客思迷，闻磚却是梦回时。

人人解说悲秋事，不似诗人彻底知。

陆游


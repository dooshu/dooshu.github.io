方回　寄题云屋赵资敬启蒙亭风雩亭二首

坤三变艮山，天一生坎泉。

注谷未浩浩，滴石初涓涓。

君子观厥象，有若重稚然。

更历几险阻，然后为巨川。

始教及龉龀，成功从心年。

夫人可为望，往圣敢自专。

果行誓必往，江海迷溯沿。

育德滋无穷。昼夜鸣潺湲。

云屋有遗老，凿渠玩清涟。

时时泛羽觞，坐致兰亭贤。

曷时亦酌我，同赋临流篇。

方回

方回　寄题云屋赵资敬启蒙亭风雩亭二首

昔人筑雩坛，群巫此歌舞。

骄阳煽蕴隆，吁叹以降雨。

良辰岁时和，遗迹林壑古。

枯卉换槁叶，芳荑抽宿莽。

徜徉沂水上，童冠七或五。

春袖风乎兹，缋绣无火黼。

千载想佳人，不仕东国鲁。

异彼三子撰，圣师独予取。

吾友赵隐君，笑唾卿相组。

猿鸟听新咏，点瑟时一鼓。

汉歌曾罔闻，楚台未渠数。

泠泠列御寇，肯尔哙等伍。

方回


邪在肺五脏六腑受病发咳逆上气第三


〔一〕邪在肺则皮肤痛，发寒热，上气喘，汗出，咳动肩背，取之膺中外俞，背三椎之旁，以手疾按之，快然乃刺之，取缺盆中以越之。

〔二〕黄帝问曰：肺之令人咳何也？岐伯对曰：五脏六腑皆令人咳，非独肺也。皮毛者，肺之合也，皮毛先受邪气，邪气以从其合。其寒饮食入胃，从肺脉上至于肺气则肺寒，肺寒则内外合邪，因而客之，则为肺咳。五脏各以其时受病，非其时各传以与之。人与天地相参，故五脏各以治时感于寒则受病也，微则为咳，甚则为泄为痛。乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。

肺咳之状，咳而喘息有音，甚则唾血。心咳之状，咳则心痛，喉中喝喝《素问》作吤吤 如梗状，甚则咽肿喉痹。肝咳之状，咳则 《素问》作两胁下 痛，甚不可以转，转作两胁《素问》作胠 下满。脾咳之状，咳则右 《素问》作胁 下痛，阴阴引肩背，甚则咳涎不可以动，动则咳剧。肾咳之状，咳则腰背相引而痛，甚则咳涎。五脏久咳乃移于六腑。脾咳不已则胃受之，胃咳之状，咳而呕，呕甚则长虫出。肝咳不已则胆受之，胆咳之状，咳呕胆汁。肺咳不已则大肠受之，大肠咳之状，咳而遗矢。心咳不已则小肠受之，小肠咳之状，咳而失气，气与咳俱失。肾咳不已则膀胱受之，膀胱咳之状，咳而遗尿《素问》作溺 。久咳不已则三焦受之，三焦咳之状，咳而腹满不欲饮食，此皆聚于胃，关于肺，使人多涕唾而面浮肿，气逆。

治脏者治其俞，治腑者治其合，浮肿者，治其经。

秋伤于湿，冬生咳嗽。

〔三〕问曰：《九卷》言振埃，刺外经而去阳病，愿卒闻之。对曰：阳气大逆，上满于胸中，愤釆肩息，大气逆上，喘喝坐伏，病咽噎不得息，取之天容。其咳上气，穷诎胸痛者，取之廉泉。取之天容者，深无一里里字疑误 ，取廉泉者，血变乃止。

〔四〕咳逆上气，魄户及气舍主之。

咳逆上气，虚喘， 主之。

咳逆上气，咽喉鸣喝，喘息，扶突主之。

咳逆上气唾沫，天容及行间主之。

咳逆上气，咽喉痈肿，呼吸短气，喘息不通，水突主之一本作天突 。

咳逆上气，喘不能言，华盖主之。

咳逆上气，唾喘短气不得息，口不能言，膻中主之。

咳逆上气，喘不得息，呕吐胸满，不得饮食，输府主之。

咳逆上气，涎出多唾，呼吸喘悸，坐不得安，彧中主之。

胸满咳逆，喘不得息，呕吐烦满，不得饮食，神藏主之。

胸胁榰满，咳逆上气，呼吸多唾浊沫脓血，库房主之。

咳喘不得息，坐不得卧，呼吸气索咽不得，胸中热，云门主之。

胸胁榰满，不得俯仰，咳唾陈脓秽浊，周荣主之。

胸中满痛，乳肿，溃痈，咳逆上气，咽喉喝有声，天溪主之。

咳逆不止，三焦有水气，不能食，维道主之。

咳逆烦闷不得卧，胸中满，喘不得息，背痛，太渊主之。

咳逆上气，舌干胁痛，心烦肩寒，少气不足以息，腹胀喘，尺泽主之。

咳，干呕烦满，侠白主之。

咳上气，喘不得息，暴痹内逆，肝肺相薄，鼻口出血，身胀逆息不得卧，天府主之。

凄凄寒，咳吐血，逆气惊，心痛，手少阴郄主之。

咳而胸满，前谷主之。

咳，面赤热，支沟主之。

咳，喉中鸣，咳唾血，大钟主之。






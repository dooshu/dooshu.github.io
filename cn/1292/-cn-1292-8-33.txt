◇　正毁庙迁主礼仪诏（永光五年）

盖闻王者祖有功而宗有德，尊尊之大义也；存亲庙四，亲亲之至恩也。高皇帝为天下诛暴除乱，受命而帝，功莫大焉。孝文皇帝国为代王，诸吕作乱，海内摇动。然群臣黎庶，靡不壹意北面而归心，犹谦辞固让而后即位。削乱秦之迹，兴三代之风，是以百姓晏然，咸获嘉福，德莫盛焉。高皇帝为汉太祖，孝文皇帝为太宗，世世承祀，传之无穷，朕甚乐之。孝宣皇帝为孝昭皇帝后，於义一体；孝景皇帝庙及皇考庙皆亲尽，其正礼仪。

（《汉书·韦玄成传》）




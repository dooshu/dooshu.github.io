○贺祈雨感应表

臣说言：臣闻水旱常数，尧汤固有；圣贤之理，恭洁为难。自冬逾春，积阳成亢，陛下以时灾系政，人患由君，退巫女之雩，却应龙之请，陛下躬自暴露炎景，瞻仰汉，推心引谴，为人受咎，诚既发而动天，言克期而降雨。今已霖霪三日，泽漏重泉，草树含欣，郊原变色。加以平雨细，气润风和，岂惟优渥王畿？必将周遍天下。群心舒释，圣情开畅，无任万姓欢悦之至，谨奉表陈贺以闻。


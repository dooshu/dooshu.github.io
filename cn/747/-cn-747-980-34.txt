○对好长鸣判

〈子弟好长鸣，邻告是过声。〉

文物有章，威仪以等，式昭邦典，将纠礼容。{鼓蚤}鼓戒宵，发五通於晨警；金钲节旅，齐七步於军气。由是吹豳击土，载享原田，奏角鸣鼙，爰威卤簿。盖偏伍之为用，诚子弟之能学。章且诵，古典犹施於乐言；长鸣好为，今日翻抵於邻告。过声本防於建国，吹节何伤於习常？肇此刑书，终贻灭趾。舍功录过，无或噬肤，金矢尚艰，锾罚奚诘？


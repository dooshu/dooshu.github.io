○为武攸宜让扬州都督府长史表

臣某言：伏奉恩制，以臣为扬州大都督府长史。光宠载临，震悸交集，臣某诚惶诚恐顿首顿首死罪死罪。臣蒙蔽有素，非陶染所移；磨砺无成，岂钻仰能及？斯并久尘圣鉴，不逮更伸愚款。陛下降犹子之爱，忘具臣之讥，乘以轩车，佩以玺绶。射荣席宠，瞻岁月而徒深；结课畴庸，在涓埃而莫取，何曾不外惭赤绂，内负素餐。是以前布腹心，辞禁卫之重；後竭诚恳，归殿省之荣：岂欲娱志养高，实愿遗身体国。不谓圣情重叠，恩旨绸缪，更锡隆章，重纡显命。刷燕雀之毛羽，求其奋飞；饰驽骀之衔辔，徵其灭没：虽愿尽智力，而终难勉强。陛下宵衣待旦，仄席思贤，必欲无旷庶官，克谐共理。臣智惭一割，政乏四科，岂足以恭副虚求，宏宣美绩？况三楚旧壤，一都之会，永言作镇，匪易其人。伏愿遵尚德之彝躅，杜推恩之妄举，以公灭私，简才授职，则武皇得士，不惭於曩岁；文王能官，复在於兹日。无任惭悚之至，谨诣朝堂奉表以闻。臣所让人，俱如别状。


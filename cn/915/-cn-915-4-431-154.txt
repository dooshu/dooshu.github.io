◇白石神君碑（光和六年）

盖闻经国序民，莫急于礼。礼有五经，莫重于祭。祭有二义，或祈或报，报以章德，祈以弭害。古先哲王，类帝宗，望于山川，遍于群神，建立兆域，修设坛屏，所以昭孝息民，辑宁上下也。白石神君居九山之数，参三条之壹，兼将军之号，秉斧钺之威，体连封龙，气通北岳，幽赞天地，长育万物，触石而出，肤寸而合，不终朝日，而澍雨占洽。前后国县，屡有祈请，指日刻期，应时有验，犹自抱损，不求礼秩。县界有六名山，三公、封龙、灵山先得法食，去光和四年，三公守民盖高等，始为无极山诣大常求法食，相县以白石神君道德灼然，乃具载本末，上尚书，求依无极为比，即见听许。于是遂开拓旧兆，改立殿堂。营宇既定，礼秩有常，县出经用，备其牺牲，奉其璧，洁其粢盛，旨酒欣欣，燔炙芬芬，敬恭明祀，降福孔殷。故天无伏阴，地无鲜阳，水无沈气，火无灾单，时无逆数，物无害生，用能光远宣朗，显融昭明，年谷彀岁，百姓丰盈，粟升五钱，国界安宁，尔乃陟景山，登峥嵘，采玄石，勒功名。其辞曰：

岩岩白石，峻极大清。皓皓素质，因体为名。惟山降神，髦士挺生。济济俊，朝野充盈。灾害不起，五彀熟成。乃依无极，圣朝见听。遂兴灵宫，于山之阳。营宇之制，是度是量。卜云其吉，终然允臧。匪奢匪俭，率由旧章。华殿清闲，肃雍显相。玄图灵像，穆穆皇皇。四时祀，不愆不忘。择其令辰，进其馨香。牺牲玉帛，黍稷稻粮。神降嘉祉，万寿无疆。子子孙孙，永永蕃昌。（《隶释》三碑本）


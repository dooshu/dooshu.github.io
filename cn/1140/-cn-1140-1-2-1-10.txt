萧县颛孙氏族谱序

氏族所从来久古神明之胄圣哲蔚生其後或氏以官以国地迁代远寖失厥初考载籍所传仁人贤士不数叶而微絶者不胜纪邹鲁之间故圣贤之都会也予尝视学东鲁求其子孙孔顔而外曾孟仅十数人他无在诸生籍中史记弟子列传七十二子之徒不见书传者四十有二人其苗裔之盛衰有无与散在他国皆不可知也嗟乎以彼文学性成又得孔子为之师称高弟子而卒不详其言行不辨其氏族子孙盖保世滋大若是之难也间过徐泗之交其子姓蕃者莫如仲氏盖子路之後也其次则萧县闵氏颛孙氏史称颛孙氏子张陈人也而其墓在萧县今萧人颛孙君佐圣为峡江令问其祖则先贤子张且谓子张年十四从尼父往来邹鲁家於萧子国即今萧县也墓在堀坊村唐宋累封陈国公尝置博士世官今专祠尚存子孙守之六十四世矣所藏象志遗书佐愿以视事之余补辑残毁丐公叙之予谓先贤之名德依於孔氏如日月在天不可掩灭且不以子孙重于谱牒何有焉然慎守先籍亦所以昭继述也檀弓不云乎美功不伐贵位不喜不侮不佚不傲无告是颛孙氏之行也然子张之问孔子见於鲁论者数矣其意多喜闻达尚高远孔子悉告以反躬笃实之学盖不难在闻达以无尤悔为难也子既才而禄矣施之盘错无不当意其尚勖尔宗人懋尔嘉言懿行以光厥先绪谨受简以书俾藏之世世


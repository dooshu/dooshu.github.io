【赋得庭中有奇树诗】

〖《诗纪》云。古诗。庭中有奇树。绿叶发华滋。〗

三春节物始芳菲。游丝细草动春晖。香风飘舞花间度。好鸟和鸣枝上飞。临池间竹偏增绿。依阶映雪纷（《类聚》作远。）如玉。温室庭前竟不言。鼓吹楼中能作曲。曾闻远别旧难思。攀折会取赠佳期。长条本自堪为带。密叶由来好作帷。星稀汉转月轮明。徘徊夜鹊屡相惊。欲识幽人兰杜迳。山窗芳桂复丛生。（○《类聚》八十八。《诗纪》百六。）


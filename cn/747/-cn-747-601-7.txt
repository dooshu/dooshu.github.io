○为裴相公让官第二表

臣某言：臣所献章表，发於至诚。伏奉批答，未蒙允许。外负公责，内迫私情。期於必遂，敢守难夺。臣束发已来，号为强力，及其晚节，亦未甚衰。一朝被病，遂至绵忄。臣自思省，得其端倪。非因饮食不节，无有雾露之犯；盖由才微而任重，功薄而赏厚。窃位既久，妨贤则多。以积年之过幸，致今日之沈疾。不能酌损，所以生灾。悟虽已晚，情实非矫。伏惟陛下念其委使之久，察其危苦之词，特降深恩，救臣不逮。无冒荣之咎，得遂性之宜。物议不形，病心自泰。忍死俟命，披肝再陈。伏乞圣慈，俯赐容纲。无任迫切恳倒之至。


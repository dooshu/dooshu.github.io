○唐太子校书李观文集序

贞元中，天子以文化天下，天下翕然兴於文。文之尢高者李元宾观、韩退之愈。始元宾举进士，其文称居退之之右。及元宾死，退之之文日益高。今之言文章，元宾反出退之之下。论者以元宾早世，其文未极，退之穷老不休，故能卒擅其名。予以为不然。要之所得不同，不可以相上下者。文以理为本，而辞质在所尚。元宾尚於辞，故辞胜其理；退之尚於质，故理胜其辞。退之虽穷老不休，终不能为元宾之辞。假使元宾後退之之死，亦不能及退之之质。此所以不相见也。夫文兴於唐虞，而隆於周汉。自明帝後，文体浸弱，以至於魏晋宋齐梁隋，嫣然华媚，无复筋骨。唐兴，犹袭隋故态。至天后朝，陈伯玉始复古制，当世高之。虽博雅典实，犹未能全去谐靡。至退之乃大革流弊，落落有老成之风。而元宾则不古不今，卓然自作一体，激扬发越，若丝竹中有金石声。每篇得意处，如健马在御，蹀蹀不能止。其所长如此，得不谓之雄文哉？自广明丧乱，天下文集略尽。予得元宾文於汉上，惜其恐复磨灭，因条次为三编，论其意以冠於首。大顺元年十月日，给事中陆希声序。


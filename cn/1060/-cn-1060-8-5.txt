李侯行

李侯古介士皭然冰雪姿平生藜苋肠不受膏粱滋南山栢叶苦犹咽首阳薇蕨甘如饴官厨廪米不盈掬糜薄吏卒常苦饥顷来单车临絶域豪酋悍吏俱惕息盘餐对案欲挥去苦为苍生忧菜色此心炯炯天应知俗士聋瞽何由识山中夷獠胡为者眼不识字心肠直指天画地说李侯依稀似谓今难得纷纷冠盖看塞途谁哉肉食能逺图西南兵役况未歇万物癃病何由苏持梁齧肥众所羡志士茹藿翻见迂可怜李侯今腐儒一官白首仍边隅范丹鱼釡久寂寞李侯之节世所无吁嗟李侯之节世所无


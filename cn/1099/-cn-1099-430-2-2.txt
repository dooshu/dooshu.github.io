○兵事方殷敬陳末議以濟劻勷疏 【 平哱机宜】

臣本樗櫟、待罪山林、荷蒙　陛下、拔臣于病廢之餘授以兵垣之長、軍旅雖云未學、當官寧遂無言、然臣非躡足行間、不敢臆說、特言其仰贊廟謨執樞而廣運者耳、廟謨大端、惟聽言用人兩事、聽言貴廣。今則愈廣而愈淆。用人貴專。今且旋用而旋惑。此臣所未解也。夫盈庭之議、誰非殫赤而抒忠、然甲可乙否、尺短寸長、奈何而不持之以堅定耶、古之君臣、其運籌握勝于密勿之上、天下固有所不及窺、而神閑氣定于當事之衝、天下自有所不及辦、今一題一覆、已屬漏師、此是彼非、譁然聚訟、羣策固屈群力、議論大廢成功、一有兵事廷言?义紛然使边臣無所措手足最足以害成臣請自今以往寧夏軍務。姑付彼中聽其隨機應變小遲勿急。小敗勿撓。小費勿惜。苟其據實上聞。不必遽相駭詫。諸臣條畫。毋論談倭談賊。明敕該部慎為題覆。須洞中肯綮。始為施行。間或事屬疑難。共當商確。臣等會同該部該科于朝房面相印證必其意見不合、然後另疏請裁、固不敢諾諾以雷同、亦不必嘵嘵以炫異庶百官之心志寧一三軍之耳目靜專、不中制。不外牽。蕩平可立待耳、昔趙充國漢庭老將、猶曰兵難遙度、趙括馬謖非不燁然傾聽、識者預料其不終、夫兵詭道而陰用。談何容易也。譬之奕棋。一人當局。十人譁而教之。鮮不敗矣。况旦暮形勢。煙雲倏忽。未臨敵而設機宜。猶未見棊而談應著也。可盡曰旁觀者明哉、偏執之時利用謀。淆亂之時利用斷。此臣所前而借箸也。寧夏一節、　陛下主之以總督矣、又為之聚二三都御史矣、庭遣一監軍一大將矣當今豈患不多人患人多而見未盡合耳忌撓一旨、凜若秋霜、孰不驚戒、功名利害之念、人人有之、彼封侯未卜誰氏、勞苦莫辨功高、容或互相觀望耳今第敕撫臣朱正色、會同蕭如薰專心禦虜虜退即敘上功沈思孝督率司道等官、專心饋餉、是時魏搃督巳逮矣若又紛紜功必不成故以分任責之使功罪易明餉道不絕即敘上功葉夢熊會同李如松專心討賊賊平即敘上功雖犄角互相為用。呼吸彼此相通而事權既分。功罪易見。謀猷競展。猜忌不生。固一筭也。若又紛紛調遣、竊恐更置者倉卒不辦、在事者慚忿灰心、師墮厥聲、敵乘我隙、杞人之憂、莫尾所從矣、方今薊遼督臣聞母憂順天撫臣有歸志、倭變剝膚、去留關係、此又臣之所汲汲也、再照師之制勝有緩急而志氣不可以不揚。今寧夏合數道之兵。頓之堅城之下。曠日持久無所見功。師已老矣。而糧餉不繼。飢病奄奄、救死不遑、安能制敵、撫臣未正色所報、讀之令人寒心、　陛下以專殺付督臣、軍威應稍立矣、若廵撫不至、枵腹吞聲隱憂可勝道耶、古之明將、往往與士卒同甘苦、共勞逸、甚至吮癰疽、編妻妾、而後有投石超距之鋒、有折馘執俘之績、今何等景象也、臣以為　陛下宜亟敕諸臣、速備糧餉以安其心、便宜陞賞以作其氣、而又明著詔令但務成功、不拘常格、事寧之日。決不輕信謗書。斤斤文法。然後將得盡行其志、士得淬礪其鋒、寇始在吾目中耳、至于倭雖密邇。然兩虎相鬪。雖強亦疲。我之內防。須有次第。搴旗陷陣。騎誠不如步。北兵誠不如南兵。然使不先具餉而廣募。兵既集兵而始待餉。是更生一敵也。覆轍相尋。後車當戒乞敕戶兵二部大臣、同心計議、毋更空談牴牾、此皆目前要領、臣是以首言之、


◎安平王孚

孚字叔达，宣帝弟，建安中选为平原侯植文学掾，迁太子中庶子。魏受禅，转中书郎，迁给事黄门侍郎，加骑都尉，出为河内典、农中郎将，赐爵关内侯，转清河太守。明帝即位，迁度支尚书。齐王时除尚书右仆射，进爵昌平亭侯。迁尚书令，进爵长社县侯。加侍中，迁司空，代王凌为太尉。高贵乡公时转太傅，陈留王时封长乐公，武帝受禅，封安平王，进拜太宰，持节、都督中外诸军事。泰始八年薨，年九十三，谥曰献王。


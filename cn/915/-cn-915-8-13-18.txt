◇与南郡太守刘景蕤书

冬去因君与刘居士书，今春得其返价，辞趣翩翩，足有才藻，实子云之笔札，元瑜之书记。伸复咨嗟，弥用钦想，此子含真抱璞，比调云霞，背俗居幽，寓欢林溆。养志南荆，可与卞宝争价，韬光梵服，固同隋照共明。虽颜段之栖迟偃仰，扬郑之寂寞恬淡，取之若人，信可同日而语矣。且道性天悠，禅心自谧，敦悦九部，研味三乘。在家菩萨，行之而不难，白衣居士，即之而匪易。逝将烛昏霾於慧炬，拯沦溺於法桥，扇灵之留风，镜贞林之绝影。仆栖尚既同，情契弥至，而悠悠京苑，间以江山。假复神通远迩，冥交晓曙，畴得写析深襟，辨明幽旨，迹生灭之中谈，究真俗之谛义，故重有别书，招来畿邑，居问道之次，具为敦请。此兰山桂水，既足逍遥，儒侣玄宗，复多朋往。非以一爵相加，岂其旌蒲为分，直暗投诚素，庶必能玄了。脱悠尔来仪，想时加资遣也。（《释藏》轻四、《广弘明集》十九。案：《广弘明集》十九有萧子良与荆州隐士刘虬书，其篇末云，王元长之词也。今编入王融集。）


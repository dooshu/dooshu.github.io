春日独坐寄郑明府





燕麦青青游子悲，[一]河堤弱柳郁金枝。[二]长条一拂春风去，尽日飘扬无定时。我在河南别离久，那堪对此当窗牖。情人道来竟不来，何人共醉新丰酒。[三]

[一]邢昺《尔雅疏》：蘥，一名雀麦，一名燕麦。《本草》云：生故墟野林下，苗似小麦而弱，实似穬麦而细，在处有之。《本草纲目》：燕麦，野麦也，燕雀所食，故名。宗曰：苗与麦同，但穗细长而疏，唐刘梦得所谓“菟葵燕麦，摇荡春风”者也。



[二]“河堤弱柳郁金枝”，言弱柳之枝似郁金之黄也。《木草》：郁金生蜀地及西戎，苗似姜黄，花白质红。末秋出茎心而无实，其根黄赤。



[三]梁元帝诗：“试酌新丰酒，遥劝阳台人。”






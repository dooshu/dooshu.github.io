龟堂杂兴

方石斛栽香百合，小盆山养水黄杨。



老翁不是童儿态，无奈庵中白日长！

龟堂杂兴

少年身寄市朝中，俗论纷纷聒耳聋。



清绝宁知有今日，高眠终夜听松风。



龟堂杂兴

二三邻曲偶相寻，小醉悠然卧竹阴。



醒後自看还自笑，溪云犹未是无心。



龟堂杂兴

蒲团安坐地炉温，无位真人出面门。



世上不知何岁月，断钟残角送黄昏。



龟堂杂兴

道妙从来亦麤闻，闭门方用十年勤。



笔端小技深知悔，旧稿如山欲尽焚。




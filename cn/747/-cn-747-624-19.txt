○天平军节度使殷公家庙碑

能树休勋，著茂功，丰人爵，列天秩，耀当代，恢张其门者，几何人哉。不有营缮乎？先宗庙而後宫室；不有祀乎？怆春秋而感霜露。大和甲寅岁，天平军节度使检校尚书右仆射陈郡殷公侑建家庙於京师永平里之东北隅，礼也。前此表陈其情，诏报曰：“俞，勿亟成功，度思来格。”於是乎讨献尸奠盎之茂典，徵以茧栗浴兰之通制，冬十有一月辛亥，奉工部、卫尉、骑省三府君，李氏、周氏、刘氏三太夫人神主，克於其室，自西徂东，靡陋靡丰，守经据古，处约为恭。

追惟我氏之权舆，二十一代祖封在东汉，桓灵间为谏议大夫，出冀州刺史，避党锢弃官，挈家属南渡江，栖於曲阿，迈德流芳，或隐或显，粲於家牒，播於人闻。十九代至工部府君讳楷字文绚，高宗朝四岳举高第，释褐拜雍州新丰尉，累迁大理丞，天授中以议狱平反，为酷吏所陷，贬台州永宁丞，今上大和八年七月，诏追赠工部侍郎。卫尉府君讳元觉字元明，十八明经出身，以工部府君处明夷之时。持法不挠，谪居而殁，未归旧阡，茹荼调选，求为宁海尉，既克营护，於先兆，遂大布之衣，终身不言禄，与工部府君同日追赠卫尉少卿。骑省府君讳怿字易从，少负志气，博学善属文，弱冠游太学，籍甚於公卿间。天宝末，知天下将乱，乃促装东归，侍太夫人版舆徙居吴郡。吴中士大夫得从府君游者，乡党以为荣。本道采访使李希言辟为从事，奏授试昆山尉，浙东节度使薛兼训请为谋，奏授试右卫兵曹参军，并不就，事具今东川节度礼部尚书杨嗣复府君神道碑。元和至宝历中，累追赠左散骑常侍。於戏！三君皆位不充量，道屯於时，赠典累锡，覃恩逮及。天其或者将厥後必有达人畴庸，缵服在於兹者。不然，何陈郡公之庞鸿魁梧，磊昭彰若此。

陈郡公大度宏略，自诚而明，垂髫而早闻立志，负笈而见赏先达。佐轺轩不辱於绝域，升礼闱有声於奉常。尔其起草弥纶，剖符恺悌，五谏之宏益，十连之劳徕。徵拜名卿，出乘元戎，奋饿夫为齐氓，化乱邦为善部，襁负始至，壶浆遽迎。锡命就加，玺书亟降，时以为贺，公以为忧。桂人、洪人、沧人、郓人，既尸祝之，又讴歌之。异日，郑伯来朝，韩侯入觐，执圭有委蛇之状，捧俎申洞属之容。扬名立身，养亲继孝，贤臣之懿图彰矣，君子之能事毕矣。

夫碑之於神道者，悬窆所用；碑之於庙门者，丽牲所资。先祖无美而称之，之为近诬；先祖有美而不称之，之谓不明。古之人铭其功烈於鼎，今人铭其德善於碑。若然，则转石他山，搜词直笔，垂悠久於刊刻，托坚刚以居诸，鼓音无穷，锺庆不匮，尽在是已。其铭曰：

帝里西偏，天街右方。三室两厢，克建斯堂，於惟浸昌。云谁经之，郓侯殷君；云谁处之，祖烈宗文，蔼然清芬。扬名显亲，教孝申敬。是为率德，可以观政，莫之与盛。比时备物，追远复始。无违享尝，兹用受祉，固在元祀。祝嘏言具，粢盛既饬。罔绝敬齐，如闻叹息，有典有则。顺考前典，聿修明。事死犹生，为能飨亲，爰奉爰尊。於惟皇祖，持法不回。酷吏所挤，竟孤其才，佥曰哀哉。穆穆王父，天锺孝德。啜泣封树，归全兆域，报曰罔极。猗那先子，超度名辈。远图中辍，贻庆後代，元鉴不昧。否道既倾，复迷非远。奉承如在，钦若报本，飞章沥恳。秉钺有虔，干城嶷然。永怀凄怆，长荐吉蠲，於斯万年。


翠红乡儿女两团圆


翠红乡儿女两团圆杂剧（元）杨文奎撰

●翠红乡儿女两团圆杂剧目录

楔子

〔音释〕

第一折

〔音释〕

第二折

〔音释〕

第三折

〔音释〕

第四折

〔音释〕

题目　白鹭村夫妻双拆散　正名　翠红乡儿女两团圆

楔子

〔搽旦扮李氏同二净福童安童上〕〔搽旦诗云〕人无千日好。花无百日红。早时不算计。过后一场空。老身姓李。夫主姓韩。夫主早年亡化过了。所生两孩儿。一个唤福童。一个唤安童。有个小叔叔是韩弘道。婶子儿张二嫂。泼天也似家私。他掌把着。我如今要分另了这家私。俺两个孩儿未娶妻哩。福童请你婶子来。〔福童唤科云〕婶子有请。〔二旦扮张氏上云〕孩儿也。你唤我做甚么。〔福童云〕我母亲请你哩。〔二旦云〕这等我须索走一遭去。早来到门首也。你报复去。〔福童云〕母亲。婶子来了也。〔搽旦云〕道有请。〔福童云〕婶子请。〔二旦做见搽旦拜科云〕伯娘唤我做什么。〔搽旦云〕婶子请坐。我请将你来。别无甚事。我要分另了这家私。我两个孩儿。不曾娶亲哩。〔二旦云〕伯娘。我可不敢主张。等你叔叔韩二来家商议。〔搽旦云〕福童门首看者。若你叔叔来呵。报复我知道。〔正末扮韩弘道上云〕老夫蠡州白鹭村人也。姓韩名义。字弘道。祖上庄农出身。所积家财万贯有余。我有一个家兄是韩弘远。早年间亡化过了。家兄遗下二子。长叫福童。次叫安童。我那两个侄儿。他从那三五岁上无爷。可是老夫抬举的他成人长大。争奈我那嫂嫂。性儿有些乖劣。幸得我妻张氏贤惠。见老夫年近六旬。无有子嗣。与我娶了个小浑家。姓李小字春梅。如今腹怀有孕也。这两日见我嫂嫂。和那两个侄儿。心中好生不喜。想必为这春梅怀孕。有些妬忌的意思。也不见得。恰纔和几个老弟兄每。饮了几杯酒回来。早到家门首也。〔搽旦云〕分另了家私却也净办。〔正末云〕怎生这般大惊小恠的。我过去咱。〔福童云〕好好。叔叔来了也。〔正末见搽旦施礼科云〕呀。早辰间不曾见嫂嫂。嫂嫂祗揖。〔搽旦回礼科云〕叔叔请坐。〔正末云〕二嫂。您恰纔为什么这般炒闹那。〔二旦云〕恰纔伯娘请将我来。要分另了这家私。〔正末云〕谁这般道来。〔二旦云〕是伯娘道来。〔正末云〕我问嫂嫂咱。〔做问科云〕嫂嫂。您恰纔为什么炒闹来。〔搽旦云〕是我请将叔叔婶子过来。要分另了这家私。树大枝散。自然之理也。〔正末云〕这家私比先家兄在时。原无积趱。都是我苦挣下的。既然嫂嫂要分另家私。我问这两个侄儿咱。福童安童。您母亲要分另家私。您两个心里如何。〔福童云〕我两个不曾娶老婆哩。分另这家私倒也净办。〔正末云〕这的是您娘儿每商定了也。可不干我事。请的本处社长来者。〔福童云〕理会的。出的门来。社长在家么。〔社长上词云〕老阿老。起迟卧早。硬的便嫌软。软的蒸饼儿倒好。我是本处的社长。门首有人唤门。我开开这门。孩儿也。唤我做甚么。〔福童云〕俺叔叔要分另了家私。我一径的来请老社长。你说我家的这家私亏了谁来。〔社长云〕多亏了你那韩二。〔福童云〕老社长。你若过去见了俺叔叔。只说这家私亏了韩大。我便买羊头打旋饼请你。你若是分的我这家私少了呵。你也知道我的性儿。〔社长云〕理会的。来到门首也。报复去。〔福童做报科云〕请的社长来了也。〔正末云〕道有请。〔福童云〕请进去。〔社长做见科云〕支揖。〔正末还礼科云〕老社长请坐。〔社长云〕请将老汉来有甚么勾当。〔正末云〕请将老社长来。别无甚事。我这嫂嫂和俺两个侄儿。要分家哩。我这家私的缘故。老社长你也尽知。庄农人家。止不过有些田产物业牛羊孳畜金银钱物。分做两分。我与两个侄儿各得一半。老社长你则平等着。〔社长云〕老汉知道有多少钞。〔福童云〕钞有十块。〔社长云〕韩二你拏一块。与这孩儿九块。〔福童云〕银子十斤。〔社长云〕韩二你拏一斤。与这孩儿九斤。〔福童云〕老社长还有牛羊孳畜田产物业。〔社长云〕韩二你要他怎么。都与这两个孩儿罢。分的平平儿的也。〔正末云〕改日致谢老社长。勿罪勿罪。〔福童送社长出科〕〔社长云〕孩儿。家私都是你拏了也。羊头薄饼将来我吃。〔净打社长科云〕老弟子孩儿。有甚羊头薄饼。不得工夫买哩。改日请你吃罢。〔社长诗云〕这厮做事忒不才。分另家私唤我来。羊头薄饼不曾吃。险些打出腰子来。〔下〕〔正末云〕嫂嫂。分开了家私也。有这所宅儿。您便住那东首里。俺住这西首里。〔大旦云〕一宅分为两院。你也休上俺门来。我也不上你门去。〔同福童安童下〕〔正末云〕嫂嫂打起这界墙。咱便是不厮见了。二嫂。你看这无儿女的好不气长也呵。〔二旦云〕韩二。伯娘要分这家私。不为别的。见你每朝逐日。伴着那火狂朋恠友。饮酒作乐。因此上分另了这家私。常在背后骂你做酒浸头哩。〔正末云〕这家私依着他分开便了。却要说这等闲言长语做什么那。〔唱〕

【仙吕赏花时】何须你簸扬我贪杯酒浸头。则你那闲言语说念的春风树点头。〔云〕可也恠不的。〔唱〕从来这拙妇每他须巧舌头。〔云〕一家儿人家。被这等歹心的妇人每。都坏了也。〔唱〕他搜寻出这等分家私的由头。〔云〕我若早有个儿子。也不到得眼里看见如此。〔唱〕哎。这便是我没孩儿的那个下场头。〔同二旦下〕

〔音释〕

蠡音里　长音丈　簸音播

第一折

〔搽旦同福童安童上〕〔搽旦云〕事不关心。关心者乱。虽然和俺两个孩儿。分另了家私。想俺那叔叔有个小浑家。唤李春梅。他如今腹怀有孕。若得个女呵罢了。若是得个小厮儿。家私过活。都是他的。我这两个孩儿。可不干生受了一世。只得了这一分家计。今日腊月十五日。是婶子生日。我如今请将婶子过来。吃几杯酒。我将三两句话搬调他。把李春梅或是赶了。或是休了。家缘过活。都是我两个孩儿的。便是我生平愿足。〔福童云〕母亲说的是。〔搽旦云〕孩儿。隔壁请将你婶子来者。〔福童云〕理会的。婶子在家么。〔二旦上云〕是谁唤我。开门看来。孩儿也。有甚么勾当。〔福童云〕俺母亲有请。〔二旦云〕韩二也。隔壁伯娘请我哩。你看家我便来也。〔二旦做到科〕〔福童报云〕母亲。婶子来了也。〔搽旦云〕道有请。〔福童云〕婶子请进。〔二旦见科云〕伯娘唤我做甚么。〔搽旦云〕今日是你贵降之日。故请你来吃杯寿酒。〔二旦云〕做甚么要害伯娘。〔搽旦递酒科云〕孩儿将酒来。婶子满饮一杯。〔二旦云〕伯娘。你也饮一杯。酒勾了也。〔搽旦做搬调科云〕婶子。我有句话敢与你说么。〔二旦云〕伯娘甚么话。你说波。〔搽旦云〕我叔叔恰不娶了春梅。如今腹怀有孕。叔叔说道若是得个女儿且罢。若得个小厮儿呵。我把二嫂着他灶窝里烧火打水运浆。着他和那母狗两个睡。我听得这句说话。一向有些不忿。我若不和你说呵。你怎么受得这亏。我和你妯娌之情。故和你说知。你要自做个主意。〔二旦云〕伯娘。酒勾了也。待改日我还席罢。我回家去也。〔做别科云〕我出的这门来。恰纔听了伯娘所说。气的我一点酒也无了。我如今到家中。没这般事。万事罢论。若有这等勾当。韩二也。我不道的和你两个干罢了哩。〔下〕〔搽旦云〕婶子去了也。孩儿你放心。好歹赶了春梅。这家私都是您的。无甚事。后堂中饮酒去来。〔同下〕〔正末同搽旦春梅上〕〔正末云〕今日腊月十五日。是我那二嫂贱降之日。隔壁两个侄儿和嫂嫂。请将过去了。必是庆寿的酒。李氏。比及二嫂来呵。先和你吃几杯酒咱。时遇冬天。纷纷扬扬。下着大雪。又刮起这般大风。便好道风雪是酒家天也呵。〔唱〕

【仙吕点绛唇】澟列风吹。雪花飘坠。弥天地。不辨高低。似一片琼瑶砌。

【混江龙】莫不是春光明媚。既不沙可怎生有梨花乱落在这满空飞。这雪呵供陶学士的茶灶。妆党太尉的筵席。这雪呵探梅客难寻三径去。便有那钓鱼翁也索披得一蓑归。幸际着太平时世。正遇着丰稔年岁。有新酿熟的白酒。旧腌下的肥鸡。自偎垆斟酌。没故友相知。则我放开怀连饮到数十巡。待要尽今生向这老瓦盆边醉。但守着竹篱茅舍。也不愿那画阁朱扉。

〔二旦上云〕我来到这前厅上。不见韩弘道。敢在这卧房里。〔做听科云〕兀的不吃酒哩。我且不要过去。听他说甚么。〔春梅云〕俺那姐姐有你在家呵。另做个眼儿看我。无你呵。将我不是打。便是骂。我这般受苦。怎生是好。〔二旦云〕元来这个泼奴胎他正说我哩。〔正末云〕李氏也。你不说呵。我怎生知道。我与你把盏陪话咱。〔唱〕

【油葫芦】我这里亲手高擎着这潋滟杯。李氏也我有句话苦劝你。则咱这家务事不许外人知。〔带云〕依着我的心呵。从今以后。〔唱〕则要您便欢欢喜喜相和会。不要你那般悲悲戚戚闲争气。〔春梅云〕每日打骂我。怎么受的。〔二旦云〕你道波。我做甚么打你来。〔正末云〕你依着我呵。〔唱〕他要强与他些强。你伏低且做低。你办着一片至诚的心可自有个峥嵘日。你是必休折证是和非。

〔云〕便做道他强你弱。他好你歹。都休在我眼前说也。〔唱〕

【天下乐】岂不闻道路上行人也那口似碑。我如今便年也波纪年纪可便近六十。虽然咱有家私我这眼前无一个子息。〔云〕李氏也。我为你呵。多曾用心来。〔唱〕我背地里祷神祇。〔带云〕也不论是男是女。〔唱〕但得一个喂眼的。恰便似那心肝儿般知重你。

〔二旦云〕这个老弟子孩儿无礼。心肝儿般知重他哩。〔做唤门科云〕开门来。开门来。〔正末做开门科云〕呀。二嫂来了也。〔二旦云〕老弟子。为这个泼贱奴胎说的我好也。我打这歪刺骨。〔正末唱〕

【那咤令】你入门来便闹起。有甚的论黄数黑。街坊每都听知。谁敲牙波料嘴。这婆娘家便背悔也。忒瞒心昧己。〔二旦做打春梅科云〕我打这个歪刺骨。〔正末云〕二嫂休闪了手。〔唱〕火不登红了面皮。没揣的便揪住?髻。〔二旦云〕我打他有甚么事。〔正末云〕二嫂休闪了手。〔唱〕不歇手连打到有三十。

【鹊踏枝】哎。你一个歹东西。常好是不贤慧。〔二旦叫科云〕天也。韩弘道气杀我也。〔正末唱〕有甚事叫唤声疼。没来由出丑扬疾。可怎生全不依三从波四德。也是我不合将你来百纵千随。

〔二旦云〕韩二。我老实和你说。你弃一壁儿。就一壁儿。你爱他时休了我。爱我休了他者。〔正末云〕亏你不害口碜。说出这等话来。〔唱〕

【寄生草】你休恁般生嫉妬。休那般无智识。量这一个皮灯球犯下甚么滔天罪。哎。你一个鬼精灵会魔障这生人意。可知我这个酒糟头不识你这拖刀计。则恐怕李春梅夺了你那燕莺期。走将来黄桑棒打散了鸳鸯会。

〔云〕二嫂请坐。今日是你个贵降的日子。我陪礼奉你一杯。〔二旦云〕我吃你娘汉子的酒。依着我把春梅休了者。〔正末云〕有甚么难见处。隔壁两个侄儿和嫂嫂请过去。必定搬调了你一言两句。所以家来寻闹。休听别人言语。听我两句话。咱儿要自养谷要自种。休听人言语。二嫂且满饮一杯。〔二旦丢盏科云〕我还吃甚么酒。快把春梅休了者。〔春梅云〕韩二。省的这般闹。休了我罢。〔正末云〕小贱人。俺这里说话。那得你来。你知道您姐姐为甚么娶将你来。则为老夫年近六旬无子。所以寻将你来。姐姐肯信着别人的言语。赶了你出去。倒着我韩弘道绝户了。二嫂。你休听别人言语。则满饮一杯。〔二旦云〕将的去。我吃他做甚么。如今好便好。歹便歹。俺兄弟七八个。如狼似虎哩。我如今寻个死处。俺那几个兄弟。城里告将下来。把你皮也剥了。我死也要你休了者。〔正末云〕二嫂。你休觅死处。嗨。我这男子汉。到这里好两难也呵。待休了来。不想有这些指望。待不休了来。我这大浑家寻死觅活的。倘或有些好歹。我那几个舅子。狼虎般相似。去那城中告下来呵。韩弘道为小媳妇逼死大浑家。连我的性命也送了。则不如休了他者。只少着纸墨笔砚奈何。〔二旦云〕兀的不是翦鞋样儿的纸。描花儿的笔。你快写。不写时我便寻死也。〔正末做写科云〕写就了也。二嫂你与他去。〔二旦云〕则有丈夫休媳妇。那里有个大媳妇休小媳妇。倘或衙门中告下来。我倒吃罪过。与他便与他。不与他我便寻死也。〔正末云〕二嫂。只我与他便了也。春梅。这的不干我事。去去去。〔春梅云〕我出的这门来。我将着这休书。也不嫁人。前街后巷。则是叫化为生。韩弘道。则被你苦杀我也。〔下〕〔正末云〕二嫂。我往院前院后执料去咱。〔二旦云〕你敢要赶李春梅去也。〔正末云〕哎。休也休了他。我赶他做甚么。〔背云〕那左院里小的每。有人曾见李春梅来么。有人收留的在家。我多有钱钞与您也。〔内云〕去的远了也。〔正末云〕去的远了。兀的不痛杀我也。〔二旦云〕韩二。你不啼哭来那。〔正末云〕老汉偌大年纪。眼儿里怎生无些冷泪。〔二旦做冷笑科云〕你这等症候。好来的疾也。〔正末云〕二嫂。我有句敢说么。〔二旦云〕敢是要赶李春梅么。〔正末云〕我的主意。待把李春梅寻将回来也。不留在咱家里住。则着在那庄院人家借住。待他生下一男半女。那其间再赶出去。也未迟哩。〔二旦云〕为什么那。〔正末云〕我则怕绝户了也。〔二旦云〕放着两个侄儿怕做甚么。〔正末云〕那两个都不是孝顺的也。〔唱〕

【赚煞尾】罢罢罢你今不听我这丈夫言。久以后必受俺那侄儿每的气。那厮每一个个贼心贼意。只待要吞占我的家私。你也须自做个见识。我言语尽是诚实。说着呵痛伤悲。怎不的蹙损的这愁眉。你也则是稳放着船到江心那其间可便补漏迟。现如今有穿有吃。到后来无子无力。二嫂也我只怕你得便宜翻做了一个落便宜。〔下〕

〔音释〕

妯音逐　娌音里　席星西切　酿泥降切　潋离店切　滟音艳　峥音橙　嵘音横　十绳知切　息丧挤切　黑亨美切　?丁离切　慧音会　疾精妻切　德当美切　碜初锦切　识伤以切　实绳知切　吃音耻　力音利

第二折

〔外扮俞循礼同旦儿王氏上〕〔俞循礼诗云〕耕牛无宿料。仓鼠有余粮。万事分已定。浮生空自忙。小可是这新庄店人氏。姓俞名循礼。嫡亲的夫妻两口儿家属。浑家王氏。他有一个兄弟。在这四村上下。看着几个头口儿。人口顺都唤他做王兽医。我如今泼天也似家私。无边际的田产物业。争奈寸男尺女皆无。谢天地可怜。如今我这大嫂腹怀有孕。十个月满足。将次分■〈孑免〉。城中有几主钱钞。下次小的每取不将来。我如今自要亲身的去。大嫂。我嘱付你。则怕我一头的去后。你分■〈孑免〉呵若得一个小厮儿。就槽头上选那风也似的快马。着小的每到城中来报我。我若到的家中。杀羊造酒。做个庆喜的大筵席。若得一个女儿。便打灭休题着。大嫂。我嘱付下你也。下次小的每鞁下头口儿。我到城中索取钱债。走一遭去来。〔下〕〔旦儿云〕员外索钱去了。我得个儿也是你的。女也是你的。怎么得个儿便教报信。得个女便打灭了。天阿。怎生得个小厮儿。称了俺员外的心也好。下次小的每于路上好看员外。早些儿回来者。〔下〕〔李春梅上云〕妾身是李春梅。自从韩二休将我出来。我腹怀有孕。白日里在这四村上下叫化。我到晚来在巡铺里歇息。天色晚了也。我去这巡铺里歇息去。怎么一时间就肚疼起来。敢是要养娃娃也。〔丑扮王兽医拏捩鼻木上云〕自家新庄店人氏。姓王。在这四村上下看着几个头口儿。人口顺则叫我做王兽医。嫡亲的夫妻两口儿。寸男尺女皆无。新来俺那浑家根前。得了一个小的。可惜落地便死了。俺那浑家好不烦恼。我便道俺这骨头里没他的。你烦恼做什么。我有个姐姐嫁与这俞循礼。泼天也似家私。寸男尺女也都没有。俺那姐姐怀着身孕。却养下一个女儿。俺那姐夫索钱去了。临出门时对俺姐姐说。若得个女儿。便打灭了休题。若得个小厮儿。便着人飞马报他去。你看我那姐夫。隔着肚皮。那里知道。做娘的都是一样怀胎。分甚么男女。我在东庄里看几个头口儿。吃了几锺酒回去。老的每道王兽医也。前头有鬼。你行动些儿。我说道那里便有鬼来。天色将晚了也。我口里便强着。脚步里也走动些儿。〔做走科〕〔春梅做叫唤科〕〔王兽医云〕呀。真个有鬼。我拏出我这捩鼻木来。有鬼无鬼。撮盐入水。待走过去。我先喝他一声。■〈口退〉。甚么东西。〔春梅云〕我是人。〔王兽医云〕我说不是鬼。你是甚么人。〔春梅云〕我是叫化的。〔王兽医云〕你是男子是妇人。〔春梅云〕我是个妇人。〔王兽医云〕你那里做甚么哩。〔春梅云〕我这里养娃娃哩。〔王兽医云〕元来叫化的。他也养娃娃。你得了个小厮儿是女儿。〔春梅云〕是个小厮儿。〔王兽医云〕俺姐夫泼天也似家私。倒得了个女儿。你看这叫化的。倒养了个儿子。天阿。知他怎生对付着哩。兀那妇人。你那小的不与了人。要做甚么。〔春梅云〕俺与人谁要。〔王兽医云〕将来我要。〔春梅云〕你将的去波。〔王兽医云〕一个好儿也。你看那青旋旋的头儿。小小的口儿。高高的鼻儿。我抱将去。暗暗的与俺姐姐。可不是好呀。百忙里溺我一身尿。兀那妇人。我随身带着些碎银子儿。与你将息去者。〔春梅云〕哥哥你姓甚么。〔王兽医云〕问我姓。咦。他倒乖也。你问我做甚么。你可姓甚么。〔春梅云〕我姓李。小字春梅。〔王兽医云〕你将的这碎银子儿将息你那身体去。我将着这小的到的家中。久后抬举的成人长大。李春梅也。我着你子母每团圆了。也不见的哩。〔下〕〔旦儿上云〕妾身王氏。自从员外索钱去了。我得了个女儿。我也不曾稍信与他。我那兄弟王兽医。他这几日也不来望我。好烦恼人也。〔王兽医上云〕我将着这个孩儿。送与俺姐姐去。我不敢往那前门里去。恐怕人看见我。我往这后门里去。却又撞见那肯分的老院公。我叮嘱他这桩事。则除是天知地知你知我知。若是走透了一点儿消息。我着俺姐姐打也打杀你。我自一径走到姐姐根前去。〔旦儿云〕是谁。〔王兽医云〕是您兄弟。〔旦儿云〕自家的兄弟怕做甚么。过来。〔王兽医见科云〕姐姐。你添了个甚么。〔旦儿云〕我添了个女儿。〔王兽医云〕我可与你个小厮儿。〔旦儿云〕你那里将来。〔王兽医云〕姐姐你休问他。若是姐夫来家。则说是你添的。〔旦儿云〕好好。兄弟也。你将这女儿或是丢在河里井里。凭你将的去。〔抱儿下〕〔王兽医云〕我出的这门来。你看俺姐姐波。与了他那小厮儿。他便道把这女儿丢在河里井里。那个小厮儿便强杀者波。则是别人的。这个女儿便歹杀者波。只是我的亲外甥儿。我便怎么下的。我将到家中。我那浑家可不有乳食。把这女孩儿抬举成人长大。招个女壻儿。久以后也把老糟头送在土里。〔下〕〔俞循礼同旦儿倈儿上〕〔俞循礼云〕过日月好疾也。则从索钱回来。我这大嫂根前。所生了个添添孩儿。今经可早十三年光景。我因为这得了添添孩儿。特地盖了一座义学堂。请了一个先生。将这四村上下小的每。都聚会在这学堂里攻书。但是那别个学生背不过的书。俺这添添孩儿。他又早记了也。好一个聪明的孩儿。我心中十分欢喜。大嫂。则是一件。你那兄弟王兽医。他无酒再不到俺家里来。但醉了呵。上门来便寻吵闹。万千的不是。我则是看着你的面皮。大嫂。天色也觉早哩。等孩儿吃些茶饭。着院公送的他学堂里去。〔王兽医上打■〈口弟〉科云〕纔说兄弟。兄弟便至。自从抱的那小的儿来。与了俺姐姐。今经十三年光景也。那小的唤做添添。天生聪明。俺姐夫好不欢喜。往常问我姐夫借一具牛。今年再借牛去走一遭来。到得门首。我自径入。〔做见科云〕姐姐姐夫。有酒将来我吃。〔俞循礼云〕大嫂。兀的不又醉了也。〔王兽医做打倈儿科云〕我打这个小弟子孩儿。〔俞循礼云〕呀。惊了孩儿。大嫂。你那糟头怎生打我孩儿这一下。〔王兽医云〕我把你个忘恩背义的弟子孩儿。〔俞循礼云〕他怎生忘恩负义。你雪堆儿里扶起他来那。〔王兽医云〕十三年前也亏我这么抱。〔俞循礼云〕你抱什么。〔旦做觑科〕〔王兽医云〕姐姐。亏我抱的他这般大。〔俞循礼云〕大嫂。他又醉了。〔王兽医云〕我来别无话说。姐夫每年间借与我一具牛。我今年要问你借牛去耕种来。〔俞循礼云〕我往年间便借牛与你。今年间偏不借与你。〔王兽医云〕住住住。姐夫可要说的明白。往年间怎生借与我。今年怎生不借与我。〔俞循礼云〕我往年间借与你。添添孩儿未成人小哩。如今长成十三岁。也晓的人事。你借我的去。或是倒了我牛只。损了我犁耙。你着谁陪我。你又无儿。你又绝户。〔王兽医云〕谁绝户。〔俞循礼云〕你绝户。〔王兽医云〕偏你不绝户。〔俞循礼云〕添添是我的孩儿。我怎生绝户。〔王兽医云〕谁是你的儿。〔俞循礼云〕添添是我的儿。〔王兽医云〕添添是你的儿。〔俞循礼云〕怎么不是我的儿。〔王兽医云〕我倒不知道添添是你的儿。〔俞循礼云〕你看这糟头。怎么你知道。你说。〔王兽医做觑旦儿科云〕姐姐。添添孩儿是您的儿。〔旦儿做慌科云〕兄弟。看着我的面皮。休要胡说。〔王兽医云〕想着那十三年前也亏我抱。〔俞循礼云〕怎的抱。〔王兽医云〕也亏我这般样抱。〔俞循礼云〕你是他的亲娘舅。你便抱他一抱。打甚么不紧。〔俞循礼做推王兽医科云〕你个精驴禽兽。快出去。再也休上俺门来。兀的不气杀我也。〔王兽医做出门科云〕我出的这门来。姐夫你好狠也。只一具牛不借便罢。骂我做绝户。你便是不绝户的。王兽医也。一不做。二不休。■〈扌弃〉的遶着四村上下。关厢里外。爪寻那十三年前李春梅。我一把手儿。拖将他来道。李春梅。则这个便是。那添添孩儿是你的儿。且看姐夫是你绝户。还是我绝户那。〔下〕〔俞循礼云〕大嫂。这厮又气我这一场也。〔旦儿云〕员外。则是看我些面皮。休和他一般见识。〔俞循礼云〕大嫂。凡百的不是。我则看着你的面上。着院公送孩儿学堂里去来。〔同下〕〔正末抱病二旦扶上科〕〔二旦云〕老的。这都是我的不是了也。你挣者。我不合信着伯娘的言语。将李春梅休了。若是有呵。得一男半女。也省的你这般烦恼。〔正末云〕婆婆。你如今后悔。可是迟了。则被我那两个侄儿。定害杀老夫也呵。〔唱〕

【南吕一枝花】这些时典卖了我些南亩田。耗散了中庭麦。我将那少欠钱无心去索。婆婆也这些时都只是盘缠了我自家的财。说着呵不由我感叹伤怀。我如今年纪老无接代。恨不的建一座望子台。我如今空盖着那郁沉沉大厦连甍。天那。几时能勾闹炒炒喧堂戏彩。

〔二旦云〕这都是我的不是了也。〔正末唱〕

【梁州第七】谁着你便听信着徐卿的那二子。怎么来砍折了王氏三槐。到如今岁寒然后知松柏。那两个蠢蠢之物。伴着伙泛泛之才。每日价贪图花酒。泼使钱财。倒将我劈面抢白。欺负咱软弱囊揣。都不到半年呵早弄的家业全衰。则我那好言语劝着他可更分毫不睬。他道我绝后波他是缘分上合该。这厮他纵心儿放乖。摸着的当了拏着的卖。使了自己少下人债。从今后依前若不改。婆婆也是必着他休上我门来。

〔王兽医上云〕姐夫。嗨。你好歹也。我问你借具牛。你借便借。不借便罢。骂我是绝户。白白的受他一场气。这白鹭村韩弘道叔叔家。我少他十锭钞。本利该二十锭。我若今生今世不还了他呵。我那生那世也不如人。我将着这些本利还他去。说话中间可早来到门首也。〔王兽医做见二旦科云〕婶子。唱喏哩。〔二旦云〕兽医哥哥。那里去来。〔王兽医云〕我一径的来。〔正末云〕婆婆。门首甚么人。〔二旦云〕是王兽医。〔正末云〕自家的孩儿。着他过来。〔王兽医见正末科云〕叔叔怎么来。〔正末云〕孩儿也。我病哩。〔王兽医云〕叔叔。您休怪你侄儿。若知道叔叔病呵。您侄儿可早来看叔叔哩。〔正末云〕孩儿。你那里去来。〔王兽医云〕叔叔。你不知道。我问俺姐夫俞循礼。借一具牛。借便借。不借便罢。怎就骂我绝户。〔二旦云〕哥哥。你休那般道。您叔叔正为无儿忧愁思虑。害成病哩。〔王兽医云〕嗨。这老的也缺着半壁儿哩。叔叔。我少你十锭钞。本利该二十锭。您侄儿一径的还叔叔钞来。〔正末云〕孩儿也。别人的钱。不知饶了多少。量你这些。打甚么不紧。婆婆。寻出孩儿那一纸文书来。休说本利。连这文书也还了孩儿。您将这钱钞家中做盘缠去。〔王兽医云〕叔叔。你休斗您孩儿耍。〔正末云〕孩儿也。我不斗你耍。〔王兽医云〕是真个。谢了叔叔婶子。〔背云〕姐夫。你好狠也。这老的他是各白世人。本利该二十锭钞。都不问我要。连文书也与了我。你是我亲姐夫。借一具牛。便不肯借与我。倒骂我做绝户。王兽医也。十三年前将那小的与这老的。可不好来。姐夫你好狠也。〔回云〕叔叔。既不要本利都还了我。待我拏这钞去。买瓶酒来。与叔叔吃几瓯。〔正末云〕孩儿也。不要你买。我家中自有酒。婆婆。你去旋将热酒来。着孩儿吃。〔福童安童上云〕兄弟。俺叔叔染病哩。俺两个将家私都使的无了。问叔叔讨些使用。可不好那。来到门首。径自过去。〔做见科云〕您孩儿一径的来问叔叔要些钱钞。把俺两个使用。〔正末云〕这里有客人哩。〔唱〕

【牧羊关】这厮故意的将人吵。入门来便撒赖。他吃的醉沉沉放浪形骸你看他行不动东倒西歪。哎哟。你　他立不定天宽地窄。〔福童云〕叔叔。你无现钱。将那远年近岁欠下的文书。将来与俺两个索去。〔王兽医做口扯文书科〕〔福童云〕你慌做甚么。〔正末唱〕当日那举债钱是咱亲放。今日个要文书做您家财。至如我七十三八十四。〔带云〕哎。贼丑生每也。〔唱〕惯的您来千自由百自在。

〔福童云〕叔叔。你便死了。这家私总则是俺两个的。〔正末唱〕

【哭皇天】这厮那狠毒心如蜂虿。荒淫心忒分外。堪恨这两个薄劣种。现世的不成才。只古里向咱家咱家取索。也须知俺这三年五载。看看衰迈。还有甚精金响钞。暗暗藏埋。只被你两个泼无徒泼无徒将俺来厮定害。没揣的大惊小恠。便待要生非作歹。

〔云〕婆婆。家中有两箱柜文书。休开那锁。钥。都与我抬将出来。〔二旦着人抬出科〕〔正末唱〕

【乌夜啼】也不索将的去堂前晒。也不索检视的明白。〔云〕小的每将些草来盖在柜上。再掌个灯来者。〔唱〕只一把火都烧做了纸灰来。〔带云〕烧了烧了。〔唱〕请两个早离厅阶。自去安排。我待学刘员外仗义散家财。我待学庞居士放做了来生债。把我这宿世缘交天界。〔带云〕烧了烧了。〔唱〕不强如焚钱烈楮。灭罪消灾。

〔云〕你看文书也烧了。钱钞也无了。快去快去。〔福童云〕他不肯与俺钱钞。俺两个家去了罢。〔下〕〔王兽医云〕叔叔。这两个是你甚么人。〔正末云〕这两个是我的侄儿。〔王兽医云〕叔叔。您侄儿不恠你。倒则恠婶子。〔正末云〕你为甚么恠他。〔王兽医云〕婶子。你若肯替俺叔叔娶一个近身扶侍。得一男半女。不强如受这两个侄儿的气。〔正末云〕孩儿也曾有来。〔王兽医云〕可那里去了。〔正末云〕我说与你听咱。〔唱〕

【贺新郎】我当年娶了个女裙钗。〔王兽医云〕他和婶子说的着么。〔正末唱〕为他每话不相投。因此上遣他在门外。〔王兽医云〕他去了多少时节。〔正末唱〕经今早过了十三载。〔王兽医云〕这人敢还有么。〔正末唱〕他可便一去了呵石沉大海。〔王兽医云〕叔叔。你打与我个模状儿。〔正末唱〕则他生的短矮也那蠢坌身材。〔王兽医云〕多大年纪也。〔正末唱〕他年庚有三十岁。〔王兽医云〕曾拐带了些甚么。〔正末唱〕止不过腹怀着半年胎。〔王兽医云〕曾着人打听来么。〔正末唱〕这其间知道和尚在也那钵盂在。〔王兽医云〕他小名儿唤做甚么。〔正末唱〕每日家问春梅无信息。〔王兽医云〕这人敢有哩。〔正末唱〕哎。他也恰便似赵杲送曾哀。

〔王兽医做打呵欠科〕〔正末云〕哥。你莫不在那里见李春梅来。〔王兽医云〕没有见。我打了个呵欠。〔正末云〕将酒来与哥吃。〔王兽医云〕婶子。我要湿湿去。〔二旦云〕你看这厮波。〔王兽医云〕我出的这门来。〔做溺尿科云〕姐夫嗨。你好狠也。添添孩儿。有了主也。我过去说了。可是你绝户我绝户。〔做过去见旦科云〕婶子。您侄儿湿湿湿了也。〔二旦云〕你看这厮波。〔王兽医云〕叔叔。我与婶子一个娃娃。〔正末云〕敢是醉了也。〔王兽医云〕我醉了。酒在肚里。事在心头。听的你把那十三年前的事说起来。我怕不与婶子一个娃娃。〔正末云〕婆婆。他说那十三年前的话。我有些耳背。你听者。〔王兽医云〕叔叔。我十三年前。去那四村上下看几个头口儿。那老的每便道。王兽医。天色晚了也。你休家去。兀那前面二十里巡铺上有鬼。我便道。我是人。可怎么倒怕鬼。到的二十里巡铺上。则听的那里面噎噎的啼哭。我道。咦。敢真个有鬼么。我拏起这捩鼻木来。喝了一声道。甚么人。他便道。我是个叫化的。我便道。你是男子也是妇人。他便道。我是妇人。在这里养娃娃哩。〔正末云〕哥。可得了个儿也是女。〔王兽医云〕没产房。我不曾进去。〔正末云〕将酒来与哥吃。〔王兽医云〕我问他得了个儿也是女。他便道。得了个小厮儿。我便道。你不与了人怎么。他便道。我便与人谁要。我便道。将来我要。我与了他些碎银两。他便与了我。我问他甚的名姓。多大年纪。他道姓李。叫做春梅。年纪三十岁。我将那孩儿抱到家中。与了俺姐夫新庄店俞循礼为儿。长成一十三岁。每日上学。打您门前经过。小名唤做添添。便是你的儿。〔正末做咬王兽医手科云〕哥也。你不说谎。是真个么。〔王兽医云〕呀。咬你的指头波。〔正末唱〕

【骂玉郎】听说罢我便有九分来不快早十分也得快。〔王兽医云〕老的。你两口儿欢喜咱。〔正末唱〕不由我春满眼。喜盈腮。抵多少东风飘荡垂杨陌。〔王兽医云〕老的。你可有了后代儿孙也。〔正末唱〕一片心想后代。〔王兽医云〕我则是报答你仗义疎财的恩。〔正末唱〕三不知逢着贵客。〔王兽医云〕叔叔。也是天意。〔正末唱〕我两只手忙加额。

〔王兽医云〕也是你苦尽甘来。〔正末唱〕

【感皇恩】天那这的是苦尽甘来。〔王兽医云〕你命里有。则是有。命里无。则是无。〔正末唱〕畅好是命也时哉。〔王兽医云〕若不是我说。你怎么知道。〔正末唱〕你个知心友泄天机。俺那青春子从天降。这个白头叟听天的那差。婆婆也你把那鸡儿快宰。好酒频酾。〔王兽医云〕酒勾了。吃不的了也。〔正末云〕将酒来。〔唱〕与足下相庆贺。同喜悦。放愁怀。

【采茶歌】则我这个老奴才。若认了那小婴孩。〔王兽医云〕老的。一似枯树又逢春也。〔正末唱〕哥也我就似枯树上再花开。则道那一去了的孩儿在青霄外。谁承望洛阳的花酒一时来。

〔正末云〕小的每。鞁两匹全副鞍马来者。〔王兽医云〕则鞁一匹马罢。我和婶子迭骑着。〔正末云〕你看这厮波。你着俺子母每团圆呵也在你。不着俺子母每团圆呵也在你。〔做跪科〕〔王兽医云〕叔叔请起。只当抢了脸。〔正末云〕哥。你着俺父子团圆呵。我去那城中。请一个巧笔丹青的画匠。我把哥这个形像画将来。着俺子子孙孙。辈辈儿供养着哥。也不多哩。〔王兽医云〕叔叔。便有那巧笔丹青。也画不出我这个丑嘴脸来。〔正末云〕哥。在意者。〔唱〕

【黄钟尾】我则要你抱麟儿撞开孩子连环寨。婆婆也我则要你引莺雏飞出韩侯那一座大会垓。想自家年老惫。忧念的我这须鬓白。则我这孤独的身也可哀。〔云〕哥。你和婆婆先去。〔王兽医云〕叔叔。我知道。〔正末唱〕我这里把这恩养钱我可也便■〈百刂〉划。〔带云〕我虽无现在的。〔唱〕我这里或是典或是卖。尽着他言。由着他责。你则似那水也似流。风也似摆。使不着你糕也似团。婆婆也我则要你谜也似猜。哥不须我叮咛的向你行说一派。〔带云〕可到那里呵。〔唱〕用着你那巧言波令色。〔二旦云〕老的也。我知过了也。〔正末唱〕婆婆也则要你知过而必改。〔云〕我到那里一头的见了我那孩儿。两只手抱的牢者。〔唱〕哎。你可便休道是拾得一个孩儿落得价摔。〔同下〕

〔音释〕

■〈孑免〉音免　鞁音备　捩音利　溺奴吊切　音债　麦音卖　索筛上声　甍音萌　柏音摆　伙罗上声　白巴埋切　揣平声　窄斋上声　虿斋去声　矮哀上声　蠢春上声　坌盆去声　杲音稿　噎与咽同　陌音卖　客揩上声　额鞋去声　酾音筛　垓音该　惫音败　■〈百刂〉音摆　划胡乖切　责斋上声　谜迷去声　色筛上声　摔升摆切

第三折

〔倈儿上云〕我是那俞循礼的孩儿。下学来家里吃饭去。怎么不见养爷来接我。〔王兽医上云〕自家王兽医的便是。姐夫。你好狠也。骂我做绝户。如今添添孩儿。有了主也。他原来是韩弘道的孩儿。我如今与添添孩儿说知了。姐夫。看你绝户。是我绝户。〔做见科倈儿做唱喏科云〕舅舅。你那里去来。〔王兽医云〕添添孩儿。我问你咱。你是谁的孩儿。〔倈儿云〕我是俞循礼的孩儿。〔王兽医云〕你不是俞循礼的孩儿。是白鹭村韩弘道的孩儿。你休家去。你的父亲乘着鞍马。便来看你也。〔下〕〔倈儿做哭云〕元来我是韩家的儿。我且不家去。则在这里。看有甚么人来。〔正末扮院公上云〕自家是俞循礼家中的个院公。如今着我接添添小哥去。这里也无人。添添小哥。不是俞循礼养的。是王兽医抱将来的。则我知道。别人都不知道。这添添小哥。今年十三岁。天生的甚是聪明。父亲欢喜死他。却那里知道这就里也。小哥上学去了。我如今接着他去者。〔唱〕

【商调集贤宾】则俺那小哥哥从幼儿便有志节。端的那顽劣处并无些。敢则是天生的聪俊。待改家门气象儿全别。写字儿写得来端方。对句儿比别人对的来真切。可久以后广寒宫里必将丹桂折。雷发声便动春蛰。则我看承他似堂上亲。把他来夸奬的就做了世间绝。

〔云〕小哥。老汉背的你到家中吃饭去波。〔倈儿做使性不言语科〕〔正末唱〕

【金菊香】我则见他自推自跌自伤嗟。哎。哥也你那般抹泪揉眵可是因甚也。我问道时无话说。哎。这桩事我敢猜者。哥也多应是师父行吃了些亏折。

〔倈儿云〕养爷。我不是俞循礼的儿。我是韩弘道的儿哩。〔正末云〕谁这般说来。〔倈儿云〕王兽医舅舅说来。〔正末云〕王兽医。哎。你送了人也呵。〔唱〕

【梧叶儿】我听说罢着我醒如醉。可便諕的我来心似呆。〔云〕哥。你不知道王兽医是个不良的人。他问你父亲借具牛。你父亲不曾借与他。他记这些寃雠。阻隔您这父子的情也。〔唱〕我急慌里着些闲散话儿遮。〔带云〕王兽医哎。〔唱〕他是个不覩事的乔男女。你便横枝儿待犯些口舌。那厮敢平地下锹撅。〔带云〕哎。哥也。则你休听他这酒魔的汉呵。〔唱〕一谜里便胡诌乱说。

〔二旦同王兽医上〕〔二旦云〕这个是俺的孩儿也。〔正末云〕是谁的孩儿。〔二旦云〕是俺的孩儿。〔正末云〕是您家的孩儿。您倒省气力也。〔唱〕

【后庭花】你常好是要便宜的小大姐。〔二旦云〕元是我家的儿。〔正末云〕噤声。〔唱〕你这言语也瞒不过我个老养爷。〔二旦云〕着孩儿认了姓。频频的来往。〔正末云〕你道什么哩。〔二旦云〕认了姓频来往。〔正末唱〕你道是教孩儿认了姓频来往。〔云〕这等话。谁说来。〔二旦云〕是韩弘道说来。〔正末唱〕哎。那老子识时务也便为俊杰。听说罢这周折。不由我不喉堵也那气噎。〔云〕小哥。你今待要如何。〔倈儿云〕我■〈扌弃〉的百年时入墓穴。两下里驾舆车。〔正末云〕哎哟。痛杀我也。〔唱〕则他这小孩儿家发话别。便大人也不会您样说。他道是百年时入墓穴。两下里驾舆车。

【青哥儿】急的我两头儿无能无能计设。俺姐姐虽不曾道怀躭怀躭十月。哥也那恩养你处何曾道倦怠了些。我常记的旧年时节。你身子儿薄怯。发着潮热。他将那锦绷儿绣藉。盖覆的个重迭。但有些儿焦■〈忄敝〉。便解下摇车。乳哺的宁贴。恰得个休歇。俺姐姐真守到画眉窗外月儿斜。〔带云〕这也。则为你呵。〔唱〕伴孤灯熬长夜。

〔二旦同王兽医做拖倈儿科〕〔正末唱〕

【柳叶儿】哎。哥也除你外别无甚枝叶。争忍道义断恩绝便则道肠里出来肠里热。怎生把俺来全不借。你諕的波小爹爹。你今番去了再几时来也。

〔二旦同倈儿下〕〔正末拖住王兽医云〕庄院里小的每。唤俺哥哥姐姐来。〔俞循礼同旦儿上云〕做什么哩。〔正末云〕有人家夺将小哥去了也。〔俞循礼云〕谁这般说来。〔正末云〕你则问王兽医。〔俞循礼云〕王兽医。添添孩儿怎么着人夺将去。〔王兽医云〕是韩弘道的儿。他夺的去了也。〔俞循礼云〕是真个。兀的不气杀我也。〔俞循礼同旦儿做倒正末扭住王兽医科〕〔王兽医云〕你撒了手。不似你这个两头白面搬唇递舌的歹弟子孩儿。〔下〕〔正末做惊科云〕呀呀呀。哥哥精细者。添添小哥来了也。姐姐精细者。添添小哥来了也。〔唱〕

【油葫芦】呀。可这壁厢便气杀他娘。〔云〕哥哥精细者。添添小哥来了也。姐姐精细者。添添小哥来了也。〔唱〕那壁厢冲倒他爷。哎哟。慌的我来战笃速这手儿可怎生抬揲。〔带云〕哥哥省烦恼。〔唱〕俺正是容易得来。你今日容易舍。也是咱前生的冤业。劝哥哥姐姐莫痴呆。

〔俞循礼做哭科云〕大嫂。别人家的儿。着他夺将去了。可不气杀我也。〔正末云〕哥哥。咱家去来。〔唱〕

【浪里来煞】这施恩不在年纪老。哎。扭打不必性儿劣。〔带云〕王兽医。你好狠也呵。〔唱〕把俺这连枝树可怎么一时截。若是咱不烦恼则除心似铁。非干俺便忒着那疼热。大刚咱这人生最苦是离别。〔同下〕

〔音释〕

节音姐　别邦爷切　切音且　折音者　蛰张蛇切　绝庄靴切　揉音柔　眵音蚩　也平声　说书者切　者平声　呆音爷　舌绳遮切　锹粗消切　撅渠靴切　诌音邹　杰其耶切　折音者　噎衣者切　别皮也切　穴希耶切　设商者切　月鱼夜切　怯丘也切　热仁蔗切　绷音崩　迭音爹　■〈忄敝〉邦也切　贴汤也切　歇希也切　叶音夜　揲音爹　业音夜　劣闾夜切　截藏斜切　铁汤也切

第四折

〔俞循礼同旦儿上云〕大嫂。你整整的瞒了我十三年光景。我早知道这添添不是我的儿。我也不抬举他这十三年也。〔王兽医上云〕嗨。俺姐夫敢有些儿怪我。来到门首。我自过去。见俺姐夫去。姐夫。〔俞循礼云〕舅子。你好狠也。你怎生下的。〔王兽医云〕不干我事。〔俞循礼云〕可是谁说来那。〔王兽医云〕都是那酒说出来了也。〔俞循礼云〕你少吃一锺波。罢罢罢。既是他家的。落的着他将去了。我若今生今世。昧了人家子嗣。我便死呵。到那生那世。越折罚的我重。舅子也。你将这八句诗送与孩儿。他是个聪明的。若见了诗。他必然来看我。若是来的早。便能勾见我的面。若来的迟了。我那里得活的人也。〔做递诗科云〕舅子。你那未说之时。俺也恩不断。被你说破之时。俺就断了恩。大嫂也。俺有日百年身死后。天那。知他谁是拖麻拽布人。〔做哭科云〕添添孩儿。则被你痛杀我也。〔同下〕〔王兽医云〕我将着这诗送到韩弘道家。与添添孩儿看。走一遭去来。〔下〕〔正末韩弘道同二旦倈儿上〕〔正末云〕谁想有今日也呵。孩儿也。你叫我一声爹爹。〔倈儿做叫科云〕爹爹。〔正末云〕兀的不喜欢杀老夫也呵。〔唱〕

【双调新水令】则俺这眼前花风雨夜来时。投至俺得相逢非同造次。有如那枯竹上生嫩笋。老树上长新枝。仔细寻思。这也非人力乃是天赐。

〔王兽医上做见正末科云〕叔叔你欢喜么。〔正末云〕可知欢喜哩。〔王兽医云〕你怕不欢喜。这早晚烦恼杀俺那姐姐姐夫也。俺姐夫将的八句诗与你孩儿看者。〔倈儿做念诗科云〕璧玉连枝取次分。铁人无泪也消魂。愁云聚此新庄店。喜气生他白鹭村。画阁有谁知冷暖。高堂无客问晨昏。梦回不覩亲儿面。斜月微明独倚门。〔词云〕我看罢也雨泪千行。不由我刀搅心肠。认了你个生身父母。俺牵羊担酒却拜谢俺俺那养育爷娘。〔王兽医云〕叔叔。你牵羊担酒。直至俺姐夫门上认亲。走一遭去来。〔正末云〕哥哥说的是。俺领着孩儿认亲去来。〔同下〕〔俞循礼同旦儿上云〕这早晚怎生不见王兽医来。〔正末同倈儿二旦上〕〔正末云〕来到了也。〔做见俞循礼拜科云〕多蒙亲家养育之恩。老夫今日同孩儿特来拜谢也。〔做把盏科〕〔唱〕

【沽美酒】高高的捧着玉巵。伏伏的跪在阶址。愿亲家满饮香醪你便且莫辞。〔俞循礼云〕您便是有儿的。〔正末唱〕哎哟。你再休■〈口店〉唇波挂齿。现放着一个正名师。

【太平令】莫怪他泥中隐刺。〔俞循礼云〕俺是绝户的。〔正末唱〕他又不曾道节外生枝。也不索丁一卯二。〔俞循礼云〕都是王兽医来。〔正末唱〕且休问什么张三波李四。咱两个老儿。到死时。令这个小厮。我着他两下里居丧拜祀。

〔王兽医同李春梅上〕〔王兽医云〕我寻得李春梅来了也。〔正末云〕谁是李春梅。〔春梅云〕则我便是李春梅。〔正末唱〕

【七弟兄】听说了姓儿。和这小字。不由我就不喜孜孜。这一场好事从天至。莫不是夏蝉高噪绿杨枝。险些儿西风了却黄花事。

【梅花酒】我觑了这女艳姿。如此般蠢坌身子。粗奘腰肢。却生的这般俊秀的孩儿。敢则是鸦窝里出凤凰，粪堆上产灵芝。这言语信有之。想天公果无私。将人心暗窥视。没揣的对付雄雌。酩子里接上连枝。

〔带云〕春梅也。这一场呵。〔唱〕

【收江南】呀。抵多少断肠人寄断肠词。今日个弄璋人说与弄璋的诗。都是那老天不绝俺宗支。这一家儿恰似。恰似旱苗甘雨得来时。

〔俞循礼云〕住住住。大嫂。闲话休题。添添孩儿便是他的。我问你。那十三年前。你可添了个甚么来。〔旦儿云〕我得了个女儿。〔俞循礼云〕如今可在那里。〔旦儿云〕与俺兄弟王兽医也。〔俞循礼云〕王兽医。好呵。你可将我那女儿来波。〔王兽医云〕好好好。一场恶怨。都打在我身上。我十三年前在那四村上下二十里巡铺。抱得李春梅的儿子。换了姐姐的女儿回去。我浑家又有乳食。抬举的一十三岁。叫做桂花。便是你的女儿。姐姐你也依着我者。将桂花女儿。与俺叔叔家做了个媳妇。添添儿与俺姐夫做个女壻。你两家做那世世割不断的亲戚。百年之后着这两口儿浇茶奠酒。坟前拜扫舆后拖麻。可怜见我无主意老糟头。身死之后。将这把绝户的骨头。葬在坟外墙下。到那冬年节下。月一十五。瀽不了的凉浆冷饭。去我那绝户的骨头上。浇奠一两盏。便是报答老糟头一般。〔诗云〕莫怪区区巧舌头。两家不要记冤雠。今朝儿女重完聚。姐夫哎。何不当初借我那耕牛〔俞循礼云〕这厮也说的有理。天下喜事无过子妇团圆。杀羊打酒。做一个庆喜的筵席。〔正末唱〕

【尾声】甫能认的孩儿至。又得个媳妇儿完成喜事。尽着我瓦盆边饮白酒尽余生。画堂中戏斑衣快活个死。

〔音释〕

造音糙　搅音皎　■〈口店〉店平声　奘庄去声　酩音茗　舆御平声

题目　白鹭村夫妻双拆散　

正名　翠红乡儿女两团圆

翠红乡儿女两团圆杂剧终





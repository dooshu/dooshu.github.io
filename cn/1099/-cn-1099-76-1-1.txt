○訪求遺書疏 【 遺書】

臣前此上疏、欲將臣所進大學衍義補書中所載切要之務、陸續陳獻、奉旨卿欲有言、具奏來看、臣見本書內備規制下圖籍之儲、有云人臣為治之道。非止一端。然皆一世一時之事。惟所謂經籍圖書者。乃萬年百世之事。是皆自古聖帝明王。賢人君子。精神心術之微道德文章之懿。行義事功之大。建置議論之詳。今世賴之以知古。後世賴之以知今者也。凡歷幾千百年而後至千我今日。而我今日不有以修葺整比之使其至今日而廢墜放失焉後之人惟厥所由豈不歸其咎於我哉、是以自古帝王任萬世世道之責者、莫不以是為先務我　太祖高皇帝肇造之初庶務草創、日不暇給。首求遺書於至正丙午之秋。是時猶未登寶位也。既平元都。得其舘閣秘藏。而又廣購於民間。沒入於罪籍。一時儲積。不减前代。然藏蓄數多。不無亂雜。積歷年久。不無鼠蠹。經該人眾。不無散失。今內閣儲書有匱書目有簿。皆可查考。乞敕內閣大學士等計議、量委學士并講讀以下官數員、督同典籍等官、撥於吏典班匠人等、逐廚開盤、將書目一一比較、或有或無、或全或欠、或多或少、分為經史子集四類、及雜書類書二類、每類若干部、每部若干卷、各類總數共若干、要見實在的數、明白開具奏報、又以木刻考校年月、委官名銜為記識、於每卷之末、立為案卷永遠存照今內府所藏類多散失舘閣之臣亦不暇問間有言及者同輩以為迂而笑之明天子方右文招置才學之士或命使者分道訪購亦盛事也臣竊惟天下之物。雖奇珍異寶既失之皆可復得。惟經籍在天地間為生人之元氣。紀往古而示來今不可一日無者。無之則生人貿貿然如在冥塗中行矣。其所關係豈小小哉。民庶之家。遷徙不常。好尚不一既不能有所廣儲。雖儲之亦不能久。所賴石渠延閣之中。積聚之多收藏之秘。扄鑰之固。類聚者有掌故之官。闕畧者有繕寫之吏。損壞者有修補之工散失者有購訪之令。然後不致于浥爛散失爾前代藏書之多。有至三十七萬卷者。今內閣所藏。不能什一數十年來。在內者未聞有所考校。在外者未聞有所購求。臣恐數十年之後。日漸損耗。失今不為整治。將有後時無及之悔。伏望體　聖祖詔求遺書之心。任萬世斯文在茲之責。毋使後世志藝文者。以書籍散失之咎歸焉。不勝千萬世儒道之幸。臣所進大學衍義補一書、其間條目雖多、然皆一代一時之事、惟此則萬世之事、故首以此上請、而條列合行事宜于後、一自古藏書之所。非止一處。漢有東觀蘭臺鴻都等處。唐有秘書監集賢書院等處。宋有崇文舘秘書省等處。我朝稽古定制。罷前代省監舘閣掌書之官。併其任於翰林院。設典籍二員。掌凡國家所有古今經籍圖書之在文淵閣者。永樂中遣翰林院修撰陳循往南京起取本閣所貯古今一切書籍自一部至有百部以上。今皆不知何在各取一部北上。餘悉封識收貯如故則是兩京皆有儲書也今天下書籍盡歸內府。兩京國子監。雖設典籍之官。然所收掌。止是累朝頒降之書。及原貯書板。別無其他書籍。其官幾于虛設。請于內閣見存書籍內。查有副餘之本。各分一本送兩京國子監典籍廳收掌。仍敕南京內外守備大臣會同南京司禮監禮部翰林院官查盤永樂中原留南京內府書籍。有無多寡全欠具疏奏知。量為起取存留。分派輳補。其止有一本無副餘者。將本書發下國子監敕祭酒司業行取監生抄錄。字不必工。惟取端楷。錄畢散各堂教官校對不許差錯。每卷末識以謄寫監生。校對教官銜名。其師生只照常例俸廩。別無支給。挨次差撥如常。合用刊字摺背刷印匠作及紙筆之費。行各干衙門量為撥辦。不限年月。書成裝釘。陸續送兩監典籍掌管。如此則一書而有數本藏貯而有異所。永無疏失之虞矣。一我　太祖高皇帝聖德神功超出萬古帝王之上。御極三十年。多有制作。皆出自宸衷御扎。非若前代帝王假手詞臣之比也。今班行天下者惟　皇明祖訓大誥三編大誥武臣資世通訓御製詩文雖巳編輯。刻板藏在內府。天下民臣得見者尚罕。今編類在內閣書目者。有御註洪範。御註尚書。御註道德經。文華寶鑑。昭鑑錄。外戚事鑑。存心錄。精誠錄。省躬錄。志戒錄。永鑑錄。忠義錄。為政要錄。彰善痺惡錄。武臣鑑戒錄。醒貪簡要錄。務農技藝簡要錄。女戒。務本之訓等書是皆我聖祖精神之所運。心畫之所形。手澤之所沾溉者也。存之足以範百王。垂之足以鑑萬代。其間雖或有成於眾手。何者不本於聖心。若夫所謂　大明帝記皇明寶訓大明寶訓洪武聖政記大明日歷等書。則又當時儒臣纂成卷帙者也。今皆藏在內閣。天下民臣。無由得見。臣竊惟前代帝王。有我　聖祖制作之一二。為其子孫者。莫不寫之琬琰。頒布天下。傳之將來。以為父祖揚名。而我　聖祖之功之德萬世如見。固不假乎言語文字以傳。然　聖子神孫繼述之孝。顯揚之心。則有不容已者。臣請敕　　大臣督領翰林官屬將秘閣所藏。已成編卷者逐一校對無差。雕印頒行。若其辭語近質。不可行遠。卷帙浩繁。難以盡布請如洪武六年翰林學士詹同宋濂等纂集日曆以為寶訓事例倣唐人貞觀政要體製將前項書籍。撮其旨要。舉其宏綱。分門別類。以成一書。命工刻梓。頒布天下。垂憲後世。俾學校用以教人。科舉用以取士。朝廷用以資治則　聖祖之聖德神功。與六經而竝行。同天地而長久矣。一漢唐宋創業之君。承亂離之後。莫不先收圖籍。中世以後。稍有散亡遺闕。輒遣使分行天下括訪。懸賞以購之。授官以酬之。雖以五代亂離之世。尚且不廢。况今百年承平。內外無事。國家猶有餘力。採輯佛道之書以為藏經以良梓。飾以文綾遍賜天下寺觀。儲以髹紅??口又凵?匱載以金碧輪藏。况此儒家經訓書籍。乃自古帝王傳心之要道。經世之大典。天地山川人物風俗之所存。禮樂刑政制度文為之所具。烏可吝纖微之費。而不為經久之計。以貽千古之永歎哉。臣請敕內閣將考校見有書籍。備細開具目錄付禮部抄謄。分送兩直隸十三布政司。提督學校憲臣。榜示該管地方官徵軍民之家。與凡官府學校寺觀并書坊書舖收藏古今經史子集。下至陰陽藝術稗官小說等項文書。不分舊板新刊。及抄本未刻者。係內閣開去目錄無有者。及雖有而不全者。許一月以裏送官。其有王府處啟知借錄多方差人詢訪。設法蒐來期於盡獲無遺。行仰所在有司將各處贓罰紙劄。并給官錢措辦筆墨之費。分散各處儒學生員謄寫。惟取成字。不拘工拙。但不許潦草失真。就令各學教官校對既畢。以原本歸主。不許損壞不還。其所得書目。先行開具。陸續進呈通行各處互相質對。中間有重復者。止令一處抄錄。錄畢裝成卷帙。具本差人。類解赴京。一自古帝王藏國史於金匱石室之中。葢以金石之為物。堅固耐久。非木土比又能扞格水火。使不為患。有天下者斵石以為室。錮金以為匱。凡家國有秘密之記。精微之言。與凡典章事跡。可以貽謀傳遠者。莫不收貯其中。以防意外之虞。其處心積慮。可謂深且遠矣。後世徒有金匱石室之名而無其實。典守雖設官。藏貯雖有所。然無禦灾備急之具。嘉靖中遇災肅皇帝命救者先取永樂大典急遷之其後遂命錄二本此書之存肅皇之功也不幸一旦有不測之事。出於常慮之外。遂使一代治體事功。人文國典。固而散失。後之秉史筆者。無所憑據。往往求之於草澤。訪之于傳聞。簡牘無存。真贗莫辨。非但大功異政不得記載而明君良臣為人所誣捏者亦多有矣是以古之君子。憂深思遠者。恆於無事之時。為先事之慮。當平寧時無故而為急切之語。固若不識忌諱者。然原其心。則不失為忠愛之深也。仰惟我朝得國之正三代以來所未有也列聖相承。承平百餘年。聖德神功。如天地日月。巍乎煥然。所以傳之天下後世者惟賴乎實錄之書。今內閣所藏者　太祖高皇帝實錄一部二百五冊。寶訓十五冊。　太宗文皇帝實錄一部一百三十四冊。寶訓十五冊。　仁宗昭皇帝實錄一部二十一冊。寶訓六冊。　宣宗章皇帝實錄一部一百六十冊。寶訓十冊。　英宗睿皇帝實錄一部三百六十一冊。寶訓十二冊。　憲宗純皇帝實錄一部二百九十三冊。寶訓十冊。今流傳民間者多矣要之本無秘事不若聽其流傳也與夫藏在內閣每朝又各一部。此外別無他本夫既無金石藏書之具又無名山藏副之制臣愚過慮欲乞朝廷於文淵閣近便去處別建重樓一所。不用木植。專用甎石絫砌為之如民間所為土庫者。收貯緊要文書。以防意外之虞乞敕內閣儒臣計議督令內閣書辦中書舍人等官。遇其理辦本等文書。稍有暇隙。不妨本職。分寫累朝實錄各一部。不限年月。書成盛以銅匱庋於樓之上層。凡內府衙門收藏一應干係國家大事文書。如玉牒之類皆附焉。其制敕房一應文書。如詔冊制誥敕書等項。草撿行禮儀注應制詩文等項底本。前朝遺文舊事等項雜錄。亦令書辦官員遇暇陸續抄錄。不限年月。書成盛以鐵匱。貯於樓之下層。凡內府衙門所藏文書。可備異日纂修一代全史之用者。如永樂以前文武官貼黃之類皆附焉。如此則　祖宗之功德在萬世。永傳信而無疑國家之典章垂百王、遞沿襲而有本矣。議者謂文書浩大書辦人員數少歲月易邁。何時訖功。臣請樓成之後。先將合貯文書之見有者。權寘其中。待後陸續寫完。新本易出。舊本仍貯故處以備考用　太宗皇帝當多事時。猶聚眾千百。纂集永樂大典。以備學者考究。以此方彼。孰重孰輕。伏乞睿照。一藏書之所。分為三處。二在京師。一在南京。則是一書而有三本。不幸一處有失。尚賴有二處之存。其在國子監者如內閣例。盛以廚匱。寘于典簿廳載道所中。責付典籍掌管。祭酒監丞等官時常提調監護。然惟掌其外門之鑰。及為水火盜賊之備而巳。若夫廚匱鎖鑰。則收在內閣。每歲三伏日。如宋朝曝書給酒食費之類。先期奏請翰林院量委堂上官一二員。偕僚屬赴國子監曬晾書籍。因而查算畢事。封識扄鑰。歲以為常。南監鑰則付南京翰林院掌印官收掌。其曝書給酒食。亦如北監之例皆不許監官擅自開匱。取者觀閱。并轉與人。內外大小衙門因事欲有稽考者。必須請旨。違者治以違制之罪


【辞免第二状〈庆历三年十二月〉】

昨以准中书札子，为臣累辞恩命，奉圣旨，不得辞让者。伏以臣之事君，有诚无饰。若理必当受，则岂敢虚辞，上烦圣聪，自陷矫诈？盖臣所陈述者，上系朝廷事体，非独专徇臣私。如臣之愚，本以言事者速进，则伪言者诱以争趋。今若辞让而不获，则伪让者终于得进，损之又损，不如不辞。臣猥以非材，已在言责。若陛下欲擢臣以责效，则今所居之职，自足展效，但患无能；若以宠典为赏劳，又无可赏。伏况此来恩命，特出圣心，臣子至荣，人所愿得。苟非深思熟虑，理须避让；岂敢固自稽迟，以干典宪。伏望圣慈察臣至诚至恳，所除诰敕，早赐追还。


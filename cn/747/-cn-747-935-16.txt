○李元儆为亡女修斋词

臣粤自尘微，早依真教，叨深元渥，夙荷灵休。迫以俗机，萦躔世纲，久拘职宦，罔遂初心。思羽褐以未期，欲奋飞而徒忉，依栖修敬，敢怠私诚？而过咎所锺，女子殒逝。光阴遄往，伤痛难胜。但女子初笄之年，归於仪氏，夫殁之後，誓志道门，已造制法衣，缮写经，永期顶冠佩服，虔奉修持。值臣以王事征行，未果前愿，俄婴疾恙，奄此沦亡，抱幽恳而莫申，念冥关而增恨。

伏惟三尊慈悯，众圣哀怜，曲回鉴之恩，特降迁之泽。俾其魂魄，得契归依，积生之冤债销平，在世之罪瑕蠲释，拔度幽泉之苦，获居善爽之中。道力元功，常加护。其亡女所修写法道衣等，谨於道场前焚烧上奏。伏惟至圣，鉴照愚衷，敕其魂神，开度领受。臣不任沥恳虔祈哀痛迫切之至。谨词。


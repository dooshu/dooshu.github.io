足阳明及股凡三十穴第三十三


胃出厉兑，厉兑者，金也。在足大指次指之端，去爪甲如韭叶，足阳明脉之所出也，为井。刺入一分，留一呼，灸三壮。

内庭者，水也。在足大指次指外间陷者中，足阳明脉之所溜也，为荥。刺入三分，留二十呼，灸三壮。《气穴论》注云：留十呼，灸三壮。

陷谷者，木也。在足大指次指外间本节后陷者中，去内庭二寸，足阳明脉之所注也，为输。刺入五分，留七呼，灸三壮。

冲阳，一名会原。在足趺上五寸骨间动脉上，去陷谷三寸，足阳明脉之所过也，为原。刺入三分，留十呼，灸三壮。

解溪者，火也。在冲阳后一寸五分，腕上陷者中，足阳明脉之所行也，为经。刺入五分，留五呼，灸三壮。《气穴论》注云：二寸五分；《刺疟论》注云：三寸五分。

丰隆，足阳明络也，在外踝上八寸，下廉 外廉陷者中，别走太阴者。刺入三分，灸三壮。

巨虚下廉，足阳明与小肠合，在上廉下三寸。刺入三分，灸三壮。《气穴论》注云：足阳明脉气所发。

条口，在下廉上一寸，足阳明脉气所发。刺入八分，灸三壮。

巨虚上廉，足阳明与大肠合，在三里下三寸。刺入八分，灸三壮。《气穴论》注云：在犊鼻下六寸，足阳明脉气所发。

三里者，土也。在膝下三寸， 外廉，足阳明脉之所入也，为合。刺入一寸五分，留七呼，灸三壮。《素 问》云：在膝下三寸，胻外廉两筋间分间。

犊鼻，在膝髌下， 上夹解大筋中，足阳明脉气所发。刺入六分，灸三壮。

梁丘，足阳明郄，在膝上二寸两筋间。刺入三分，灸三壮。

阴市，一名阴鼎。在膝上三寸伏兔下，若拜而取之，足阳明脉气所发。刺入三分，留七呼，禁不可灸。《刺腰痛论》注云：伏兔下陷者中，灸三壮。

伏兔，在膝上六寸起肉间，足阳明脉气所发。刺入五分，禁不可灸。

髀关，在膝上伏兔后交分中。刺入六分，灸三壮。






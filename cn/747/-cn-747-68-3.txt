○授牛僧孺集贤殿大学士监修国史制

门下：寅亮天工，弼谐庶务，宏我一德，抚绥万邦，佐予冲人，以厎於理，将推恩於天下，必首自於辅臣。是用极其襃崇，增其命数，训正图书之府，裁成义例之条。银青之阶，光於七命，兹所以赏劳而驭贵也。正议大夫守中书侍郎同中书门下平章事上柱国奇章县开国子食邑三百户赐紫金鱼袋牛僧孺，大玉不琢，乔松挺姿，文探典谟，学贯流略。自纶阁掌诰，会府贰卿，声实彰华，人德归厚。先朝嘉其器业，爰命奋庸，秉事君之小心，蕴难夺之大节。往以圣体违豫，潜心保和，乃能画一持平，守而不失。朕自膺宝历，深仗股肱，每申勇退之怀，用广进贤之路。损而招益，谦乃弥光，实简朕心，克谐佥论，必能刊鱼鲁於往籍，垂襃贬於国书。可门下平章事兼集贤殿大学士监修国史。


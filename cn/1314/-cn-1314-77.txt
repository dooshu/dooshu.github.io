第七十七回　判阿杨谋杀前夫



断云：



阿杨枉使谋夫计，包宰严刑处极刑。



举一能父冤滞雪，枯骸怨气得开门。




话说包公当日已决阿吴谋杀丈夫情由，遂问陈尚，「是谁人教你如此检验？」尚告云：「当日小人领钧旨前去检验，刘十二尸首无有认伤痕处。老爷定要小人身上根究，归家忧闷。不想小人妻室到有见识，教我如此检验，果得明白。」尚道罢，堂上诸吏复道：「既陈尚之妻有如此识见，不是个等闲妇人，相公支酒钱赏赍阿杨。」拯云：「汝诸吏所言有理。」即便差人去唤阿杨来给赏。差人去不多时，阿杨已到。拯赐以钱五贯，酒一瓶。阿杨欢喜，拜辞受之。方才出衙，拯唤回阿杨来问云：「当初陈尚与你是结发夫妻，是半路夫妻？」阿杨复道：「妾身前夫早亡，再嫁与陈尚为妻。」拯问曰：「前夫姓甚名谁？」答道：「姓梅名小九。」拯云：「得何疾身死？」阿杨见包公问得情切，不觉失了色。乃勉强对云：「他染风癫得病而死，埋在南门外乱葬岗上。」拯道：「原来你前夫也身死不明。」便差王亮押阿杨同去坟所，检验梅小九尸骨。阿杨思量道：「乱葬岗有多少坟墓，终不然个个人鼻中有钉。」遂乃胡乱指个别人墓与差人掘开视之，并无伤痕，检验鼻中，又无缘故。阿杨道：「人称包公如秋月之明，今日此事直欲逼人于死地，岂得谓之明官哉？」王亮正没奈何之际，忽见一个老人。年七十余岁，扶杖而行，前来问王亮：「在此有何事？」亮吉告道：「是包待制差来检验，梅小九身死不明。今掘开坟墓，揭棺视之，身上并无伤痕。只恐不是梅小九之墓。」老人听罢，指着阿杨：「你休要胡指他人坟墓，枉抛了别人骸骨，教你一行人受罪。上界见此黑气冲天，特差我来指示他的坟墓，代之申冤。」老人指与王亮看；「这个是梅小九墓。」言讫，化阵清风而去。亮遂开棺检验，果见鼻中有二个钉。亮即押阿杨回报。拯遂根勘得阿杨亦曾谋杀前夫是实，将阿杨押赴市曹处死。闻者无不称快。



此真见包公明如星月，恩及枯骨，诚可以惩戒，徒生谋计，终及丧身之报也。




归葬事毕谢恩疏


臣前乞恩给假，荷蒙俞允，于三月十三日辞行。一路感恩含痛，倍道遄征，至四月初四日抵家。拜臣父柩，一恸几绝。孀母见臣归来，犹讶梦中相见。臣因备诵圣母、皇上慈恩，特许归葬本末，母子相抱，痛哭失声。当是时，乡老亲戚故旧，环列柩前，靡不嘘唏感叹，仰颂恩遇者。

乃以四月十六日，率子弟族人，扶臣父柩归窆于敕赐太晖山之原。其日，钦遣营葬司礼监太监魏朝，工部主事徐应聘，谕祭礼部主事曹诰，护送臣回。尚宝司少卿郑钦，锦衣卫指挥佥事史继书，先任湖广巡抚、都御史、今升刑部右侍郎陈瑞，抚治郧襄等处都御史徐学谟，及地方司道等官，毕来会葬。谨已安厝成礼讫。

臣于臣父，菽水之养，虽有旷于生前，窀穸之礼，幸少尽于殁后。宿心获遂，冥骨用安。斯实仰荷我皇上至仁遍覆，大孝宏敷，故臣得以少释终天之恨，曲全乌鸟之情。臣阖门百口，仰戴隆恩，无可报答，惟有竭诚尽力，为臣死忠，为子死孝，庶以少酬洪造之万一耳。臣闻天虽高而听则卑，人有求而愿必遂。前者，中外臣工见圣母慈谕倚托之重，皇上温旨勉留之恳，以为臣之所请，必不得遂矣。岂意圣慈曲轸，幡然允俞，俾臣宿愿获伸，前言终践。于以见皇上爱臣之笃，不强其心之所弗安；于以见微臣获上之深，得行其道之所当尽。皆有出于群情意料之外者，诚圣朝希旷之恩，教孝作忠之典也。臣不胜铭心镂骨感激衔戴之至。

（奉圣旨：览卿奏谢，朕知道了。礼部知道。）






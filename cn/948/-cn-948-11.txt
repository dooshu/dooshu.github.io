陆游　庵中独居感怀

身愈龙锺发愈稀，流年冉冉迫残晖。

读书十纸勤虽在，上树千回事已非。

仗马曾鸣宜取斥，牧羝虽乳亦忘归。

余生自笑知何似？万里辽天老令威。

陆游

陆游　庵中独居感怀

自闭庵门不点灯，惰耕村叟罢参僧。

一生已是胶黏日，投老安能夏造冰？

顽面敢辞乾汝唾，蔬餐聊得曲吾肱。

高舂睡熟无多笑，那有禅师解放鹰。

陆游

陆游　庵中独居感怀

无钱溪女亦留鱼，有雨东家每借驴。

藜粥数匙晨压药，松肪一碗夜观书。

黄紬被暖闲无厌，白布衫长乐有余。

南陌东阡春事动，放翁作计未全疏。

陆游


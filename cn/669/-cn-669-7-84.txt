110　朱文公言深衣方領　續衽鉤邊之義


「深衣方領」，朱文公謂：「衣領之交，自有如矩之象。續衽鉤邊者，連續裳旁，無前後幅之縫。左右交鉤，即爲鉤邊，非有别布一幅裁之如鉤而綴於裳旁也。」康成注：「鉤邊，若今曲裾。」文公晚歲去曲裾之制而不用。愚以漢史攷之，朱勃之衣方領，見後漢書馬援傳。謂之古制可也；江充之衣曲裾，見漢書本傳。謂之古制可乎？此文公所以改司馬公之説。

【元圻案】正義曰：「稱深衣者，以餘服則上衣下裳不相連，此深衣衣裳相連，被體深邃，故謂之深衣。」〇方氏慤曰：「經曰：『有虞氏深衣而養老。』傳曰：『庶人服短褐深衣。』則自天子至於庶人皆服之也。」〇衞氏集説一百四十五：涑水司馬氏曰：「按漢書『江充衣紗縠襌衣，曲裾後垂交輸』，如淳曰：『交輸，割正幅，使一頭狹若燕尾，垂之兩旁，見於後，是禮深衣「續衽鉤邊」。賈逵謂之「圭」。』蘇林曰：『交輸，如今新婦袍之袿全幅繒角割，名曰交輸裁也。』釋名曰：『婦人上服曰袿，其下垂者上廣下狹如刀圭也。』然則别有鉤邊，不在裳十二幅之數，亦斜割使一端闊一端狹，以闊者在上，狹者在下，交映垂之如燕尾，有鉤曲裁其旁邊，綴於裳之右旁，以掩不相連之處。」案此説與朱子異。〇温公又曰：「後漢馬援傳『朱勃衣方領，能矩步』，注引前書音義曰：『頸下施衿，領正方，學者之服也。』如此似於頸下别施一衿，映所交領，使之方正。今朝服有方心曲領，以白羅爲之，方二寸許，綴於圜領之上，以繫於頸後結之，或者袷之遺象歟？後漢儒林傳曰：『服方領習矩步者，委蛇乎其中。』注：『方領，直領也。』春秋傳叔向曰：『衣有襘。』杜曰：『襘，領會也，工外反。』曲禮曰：『視不上於袷。』鄭曰：『袷，交領也。』然則領之交會處自方，即謂袷，疑更無他物。今且從之，以就簡易。」






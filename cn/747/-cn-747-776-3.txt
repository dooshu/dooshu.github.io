○别令狐拾遗书

子直足下，行日已定，昨幸得少展写。足下去後，怃然不怡，今早垂致葛衣，书辞委曲，恻恻无已。自昔非有故旧援拔，卒然於稠人中相望，见其表得所以类君子者，一日相从，百年见肺肝。尔来足下仕益达，仆困不动，固不能有常合而有常离。足下观人与物，共此天地耳，错行杂居蛰蛰哉。不幸天能恣物之生，而不能与物慨然量其欲，牙齿者恨不得翅羽，角者又恨不得牙齿，此意人与物略同耳。有所趋，故不能无争，有所争，故不能不於同中而有各异耳。足下观此世，其同异如何哉？

儿冠出门，父翁不知其枉正；女笄上车，夫人不保其贞污。此於亲亲，不能无异势也。亲者尚尔，则不亲者，恶望其无隙哉！故近世交道，几丧欲尽。足下与仆，於天独何禀，当此世生而不同此世，每一会面一分散，至於慨然相执手，颦然相戚，泫然相泣者，岂於此世有他事哉。惜此世之人，率不能如吾之所乐，而又甚惧吾之徒，孑立寡处。而与此世者蹄尾纷然，蛆吾之白，摈置讥诽，袭出不意，使後日有希吾者，且惩吾困，而不能坚其守，乃舍吾而之他耳。足下知与此世者居常绐於其党何语哉？必曰吾恶市道。呜呼，此辈真手搔鼻<皮>，而喉哕人之灼痕为癞者，市道何肯如此辈邪！

今一大贾坐带货中，人人往须之，甲得若干，曰：其赢若干，丙曰：吾索之；乙得若干，曰：其赢若干，戊曰：吾索之。既与之，则欲其蕃，不愿其亡失口舌，拜父母，出妻子，伏腊相见有贽，男女嫁娶有问，不幸丧死有致馈，葬有临送吊哭，是何长者大人哉？他日甲乙俱入之不欺，则又愈得其所欲矣。回环出入如此，是终身欲其蕃，不愿其亡失口舌，拜父母益严，出妻子益敬，伏腊相见贽益厚，男女嫁娶问益丰，不幸丧死，馈赠临送吊哭情益悲，是又何长者大人哉？惟是於信誓有大期漫，然後骂而绝之，击而逐之，讫身而勿与通也。故一市人，率少於大贾而不信者，此岂可与此世交者等耶！今日赤肝脑相怜，明日众相唾辱，皆自其时之与势耳。时之不在，势之移去，虽百仁义我，百忠信我，我尚不顾矣，岂不顾已，而又唾之，足下果谓市道何如哉？

今人娶妇入门，母姑必祝之曰善相宜，则祝曰蕃息。後日生女子，贮之幽房密寝，四邻不得识，兄弟以时见，欲其好，不顾性命，即一日可嫁去，是宜择何如男子者属之邪？今山东大姓家，非能违摘天性而不如此，至其羔鹜在门，有不问贤不肖健病，而但论财货，恣求取为事。当其为女子时，谁不恨，及为母妇则亦然。彼父子男女，天性岂有大於此者耶。今尚如此，况他舍外人，燕生越养，而相望相救，抵死不相贩卖哉！细而绎之，真令人不爱此世，而欲往走远耳！果不知足下与仆之守，是耶非耶？

首阳之二士，岂蕲盟津之八百，吾又何悔焉！千百年下，生人之权，不在富贵，而在直笔者，得有此人，足下与仆，当有所用意。其他复何云云，但当誓不羞市道，而又不为忘其素恨之母妇耳。商隐再拜。


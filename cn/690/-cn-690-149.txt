卷一百四十九



卷之一百四十九

洪武十五年冬十月丙子朔，享太庙。

更置都察院，设监察都御史八人，正七品，以秀才李原明、詹徽等为之；设浙江、河南、山东、北平、山西、陕西、湖广、福建、江西、广东、广西、四川十二道监察御史，正九品，其文移则都察院故牒各道监察御史，监察御史呈都察院。

桂林府理定县主簿杨时敏以罪谪戍云南。时敏，延安府宜君县人，有母居家，年八十余。时敏上言不归省者九年矣，愿便道省视而后赴谪所，上怜其母老，许之，且复其官，俾遂禄养。

江西各府、州、县造海船成，送至京师，官赐绮帛，人夫赐钞一锭。

丁丑，赐翰林院侍书杨崧等袭衣、靴袜。

己卯，以孝慈皇后卒，哭行祔庙礼。上以醴馔致祭于灵曰：“日月不居，奄及卒哭，谨以牲醴，用荐成事。”祭毕，复生牲醴告庙曰：“兹以孝曾孙妇孝慈皇后马氏神主诣庙祗谒，嘉荐祔飨之礼。”

辛巳夜，有星青白色，尾迹有光，起自井宿，东南行至星宿没。

壬午，赐给事中、承敕郎、中书舍人、通政使司等官衣，人一袭。

四川镇南宣抚散毛施等十二人来朝，赐钞有差。

署云南布政使司事汝南侯梅思祖卒。思祖，归德之夏邑人，初从张士诚为中书省右丞，守淮安。岁丙午，相国徐达既下高邮，进兵攻淮安，思祖遂出降。后从达平浙西，以功累官至浙江行省右丞。复从达取山东、北平、河南、陕西之地，西破王保保军，还取兴元，皆有功。洪武三年，赏赉诸功臣，思祖赐号开国辅运推城宣力武臣，阶荣禄大夫，勋柱国，封汝南侯，食禄二千五百石。四年，伐蜀。五年，征甘肃，还命训练士马于北平，巡视山东、陕西、辽东诸处城池。十五年，平云南，置贵州都指挥使司，以思祖署都指挥使。上以云南初平，欲使重臣镇之，乃命思祖署云南布政使司事，与平章潘原明同镇守。思祖善抚辑，民夷安之，至是卒。柩还，赐葬钟山之阴。驸马都尉殷，其从子也。

癸未，命兵部以钞给赐江北养马人户。

以刑科给事中栗恕试户部右侍郎，秀才田畴为太常寺少卿。

诏天下来朝官各举茂才一人。

桂林卫戍卒二人言：“故元守将阿尔思兰旧所部偏校三十六人，今为民全州，宜取置戎伍。”上曰：“天下兵民版籍已定，人方安业，岂可复扰耶？此辈非挟私怨，则希望恩赏耳。”命徙二卒于扬州卫。

丙戌，增设内使三百六十一人。

戊子，以秀才木通甫等三人为监察御史。

上谕礼部臣曰：“学官所以造就人材，模范后进，非老成笃学之士莫宜居是。其令各按察司精考儒学官不通经术者，送吏部别用，其有通经术，能文章，滞于下僚者悉以名闻。”

命礼部颁刘向《说苑》、《新序》于天下学校，令生员讲读。

置徽州守御千户所。

南雄侯赵庸讨平广东群盗，俘贼首号“铲平王”者至京，凡获贼党一万七千八百五十人、贼属一万六千余，斩首八千八百级，招降其民一万三千二百六十七户，诏庸班师。

辛卯，以秀才吴荃等五人试监察御史。

壬辰，割云南建昌府所属建、安、永宁、泸、礼、里阔、邛部、苏八州，中北、社泸、沽三县，德昌府所属昌、德、威笼、普济四州，会昌府所属武安、黎溪、永昌三县，俱隶四川布政使司，以会川千户所隶建昌卫，卫隶四川都指挥使司。

癸巳，秦王、晋王、今上、周王、楚王还国，赐其从官、侍卫钞锭有差。

甲午，以秀才杨振宗等二人为国子监助教。

赐监察御史练则成等五十三人文绮衣，人一袭。

乙未，诏齐王榑之国，赐其从官及军士衣钞。

丙申，皇从曾孙赞仪生，靖江王世子也。

命刑部、都察院、断事等官审录囚徒。上曰：“录囚务在情得其真，刑当其罪，大抵人之隐曲难明，狱之疑似难辨，故往往有经审录，寻复反异，盖由审刑者之失，以至此耳。故善理狱者，惟在推至公之心，扩至明之见，则巧伪无所隐，疑似无所惑，自然讼平理直，枉者得伸，系者得释。苟存心失公，听断不明，是犹舍衡以求平，揜鉴以索照，狱何由得理，事何由能直？今命尔等审录囚徒，务以公破私，明辨惑，毋使巧伪繁滋而疑谳不决，生者拘幽于囹圄，死者受冤于地下，非惟负朕慎刑之心，实违上天好生之意。凡录囚之际，必预先稽阅前牍，详审再三，其有所诉，即与辨理，具实以闻。”

遣使谕征南将军颍川侯傅友德、左副将军永昌侯蓝玉、右副将军西平侯沐英曰：“近者，乌撒蛮人叛乱，贼杀官吏，彼盖未睹大势军威，必谓我军散处，缓不及应，故有此变。朕观彼中地势，既守临安、楚雄、大理，则曲靖、普安、乌撒、建昌亦在必守，其东川、芒部诸蛮之不服者，必戮其渠魁，使之畏惧，不敢反覆。若班师，则一卫留兵不过五千，贼势若合，岂无数万？众寡不敌，何以能守？今止留兵百余人守城，余则尽令入山，搜捕其党，使彼智穷力屈，诚心款附，方可留兵镇服。卿等其共图之，且乘兵势，修治道涂，务在平广，水深则构桥梁，水浅则叠石以成大路，乌撒、东川、芒部之地亦皆治之。仍召其土酋令谕其民丁，各输粮一石，赡军治蛮夷之道，必威德兼施，使其畏感，不如此不可也。”

夜，太阴犯轩辕右角。

戊戌，赐巩昌、建宁、定辽等卫指挥同知汪庸等五人织金袭衣。

敕刑部申明越诉之禁，凡军民诉户婚、田土、作奸犯科诸事，悉由本属官司，自下而上陈告，毋得越诉，輙赴京师，亦不许家居上封事，违者罪之。

调广州左卫后所官军守御清远县，潮州卫前所官军守御程乡县。

己亥，以耆儒刘堉为谏院左司谏兼左春坊左庶子，关贤为右司谏兼右春坊右庶子，赵肃为谏院左正言兼左春坊左谕德，何显周为右正言兼右春坊右谕德。

庚子，成都后卫百户马镛以征云南战没，命赐其父兴文绮、帛各十四匹、钞四十锭。

命诸司奏事，凡大政事如选官、发兵、赈济、赏赐、免粮、宥罪、奏牍、明书所得旨意，其余钱粮、刑名、诸常行事，所司如律定拟，具闻。止书奏闻讫，不得輙书奉旨，如律所不载，拟有未当，临时奏请者，则备书所奉旨意。法司讯谳罪人，不许预请，窥旨意所向，俟狱成，奏闻。如不知事所从由者，许于所司备录之。

壬寅，故元平章月鲁帖木儿等自云南建昌来朝，贡马一百八十匹，拜上故元所授符印，诏赐月鲁帖木儿袭衣、靴袜，家人绵布一百六十匹。

刑部尚书开济奏曰：“钦惟圣明治在复古，凡事务从简要，今内外诸司议刑奏劄，动輙千万言，泛滥无纪，失其本情。况至尊一日万几，似此繁琐，何以悉究？此皆胥吏不谙大体，苟非禁革，习以成弊。”上曰：“虚词失实，浮文乱真，朕甚厌之。自今有以繁文出入人罪者，罪之。”于是命刑科会诸司官定议成式，榜示中外。

癸卯，北平民有为人所诬，逮至京者，其子诉之，事已白。刑部坐其子越诉，都御史赵仁执奏，上曰：“子知父冤，其忍无词，听父诬伏，岂得为孝子？诉父枉，出其至情，不可加罪。”

湖州民进新栗，虑有损，别贮他栗为备，中途私启缄，视有损者易之。及进，所司以其窃启封缄问，坐“弃毁御用物”，当杖而徙。上曰：“原其情无他，若坐以此律，是以法伤人而不究其情也。”命释之。

诏赠骁骑右卫指挥佥事李英为镇国将军、指挥使。英，怀庆武陟县人，仕元为河南行枢密院知院。洪武元年，自陕州率众来降，授沂州卫指挥佥事。从右丞相徐达、平章常遇春平中原，收北平，追哈剌章国公至兴和，还取保定、中山诸郡，复追元知院豁鼻马等。二年，从达平陕西诸郡。三年，从征定西，攻走王保保，复从大夫汤和征察罕恼儿，取东胜、沙、静等州。四年，伐蜀，进克阶、文二州，英率众先驱，败伪丞相戴寿等于成都。五年，从曹国公李文忠征沙漠，与哈剌章战于乌龙江，破走之。十一年，从西平侯沐英征西番，擒三副使等有功，累迁骁骑右卫。十四年，颍川侯傅友德征云南，命英为前锋。既克云南，进攻楚雄、大理，皆与有功。及乌撒诸蛮叛，友德等进兵围之，英率所部兵直至乌撒之作窝壁、岩野沟，土官实卜等率蛮众数万来拒，英与麾下奋前力战，斩数百人而死。诏赠今官，其子坚为附马都尉，尚大名公主。

甲辰，大将军徐达还京。








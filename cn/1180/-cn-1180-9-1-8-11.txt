猗嗟

三章，章六句


首章讲：此齐人刺庄公之意。若曰：





猗嗟昌兮，颀而长兮，抑若扬兮。美目扬兮，巧趋跄兮。

射则臧兮。猗嗟，叹词。长，长貌。抑，掩不使露。扬兮，美盛可见也。扬，目之动。巧，善也。跄，张拱端好。臧，善也。猗嗟！鲁公威仪技艺，盖无一不昌然而盛者也。自其威仪言之：体貌颀然而长矣，而容止之不可掩，虽抑之而若扬也；美目扬然而动矣，而趋走之极其善，跄跄然趋翼如也。自其技艺言之：时乎大射则中鹄，而大射臧也；时乎宾射则中正，而宾射臧也。然则公之威仪技艺，信乎无一不昌矣，人孰得而议之哉？

二章讲：





猗嗟名兮，美目清兮，仪既成兮。终日射侯，不出正兮。展我甥兮！

名，称名也。正，是侯中之的。甥，姊妹之子曰甥。猗嗟！鲁公威仪技艺，盖无一而不可名也。自其威仪言之，美目则清明而不蔽也，仪容则终事而礼无失也。自其技艺言之，终日射侯，其为射非不久也；一皆不出于正，其为射则甚巧也。然则鲁公之威仪技艺，信乎无一之不可名矣。以如是之威仪技艺，不惟有重于鲁国，而且有光于齐邦。不展为我齐之甥，而无愧也哉？

末章讲：





猗嗟娈兮，清扬婉兮。舞则选兮，射则贯兮。四矢反兮，以御乱兮！

清，目美。扬，眉美。婉，好也。选，异于众人。贯，中而贯皮。反，中得故处。御，止也。猗嗟！鲁公威仪技艺，无一不娈然而好也。自其威仪而言之，以目则清，而目婉然美也；以眉则扬，而眉婉然美也。自其技艺而言之，以舞则文用羽籥也，武用干戚也；其屈伸缀兆之间，皆拔出于众而若选焉。以射则力能中革也，四矢皆得其故处也。其射艺兼巧力之全，诚足以制人而御乱焉。然则鲁公之威仪技艺，信乎无一不变矣，人亦孰得而议之哉？

要之，人若于家庭伦理之际，其大本也；威仪技艺之美，其末节也。诗感于庄公之威仪技艺，嗟叹再三，则其所大阙者可知矣。盖曰惜乎不能以礼防闲其母耳。家法不修，大本已失，虽有他美，何足贵哉？






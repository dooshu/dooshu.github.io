汪蛟门舍人三好图（谓书、酒、声伎。）

丈夫寄兴皆偶然，要令怀抱垂千年。
拥书把盏列丝竹，富贵何必非神仙。
不尔僵卧且止酒，残编短帙商歌传。
吾爱舍人好才思，纵无三者良快意。
竹西况复风流地，雪色妖姬擅歌吹。
秦邮美酒吴阊书，咄嗟充斥等閒事。
前年醉我燕市头，高歌月下解貂裘。
白门昨夜灯船曲，呜咽秦淮水不流。
可怜名士悦倾城，桃叶杨枝旧系情。
兴阑开阁会遣去，一壶一卷娱平生。
孙老倔强殊苦口，大声劝汝屏诗酒。
杜老戒书嗤腐儒，佯狂岂是高阳徒（孙豹人、杜茶村并有作。）。
积书人多读书少，我爱读书今已老。
惭君诗思真涌泉，被酒长篇疾如扫。



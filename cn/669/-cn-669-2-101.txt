101　漢儒魯恭趙温説易


後漢魯恭上鄧太后奏議引易曰：「『潛龍勿用』，言十一月、十二月陽氣潛藏，未得用事，雖煦嘘萬物，養其根荄，而猶盛陰在上，地凍水冰，陽氣否隔，閉而成冬。故曰：『履霜堅冰，陰始凝也。馴致其道，至堅冰也。』言五月微陰始起，至十一月堅冰至也。」又云：「易十一月〔一〕，君子以議獄緩死。」案：章懷注曰：「易中孚象辭。稽覽圖：『中孚，十二月卦也。』」何本、三箋本皆作「十一月」。案卦氣圖，坤十月卦，至十一月復，中隔未濟、蹇、頤、中孚四卦，則中孚正是十一月卦，當從之。又諫盛夏斷獄疏云：「案易五月姤用事，經曰『后以施令誥四方』，言君以夏至之日，施命令止四方行者，所以助微陰也。」又諫擊匈奴疏引易曰「『有孚盈缶，終來有它吉』，言甘雨滿我之缶，誠來有我而吉已。」趙温曰：「於易一爲過，再爲涉，三而弗改，滅其頂，凶。」漢儒説易，可以參考。

【元圻案】後漢書魯恭傳：「恭字仲康，扶風平陵人。其先出於魯頃公，爲楚所滅，遷於下邑，因氏焉。永元十二年，代吕蓋爲司徒。」諸疏俱載本傳。〇趙温，字子柔。獻帝西遷，代楊彪爲司空。附見後漢書趙典傳。温，典之子也。〇三國志董卓傳注引獻帝起居注，趙温與李傕書曰：「公前屠陷王城，曾不改悟，而復欲輔乘輿於黄白城，此誠老夫所不解也。於易一爲過云云。」

〔一〕「十一」，原作「十二」，據元刊本、清嘉慶本改。






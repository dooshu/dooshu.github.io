4　唐太宗文章纖靡浮麗　太宗英主乃學庾信爲文


鄭毅夫閻按：「毅夫名獬，安陸人。進士第一，官翰林學士。宋史有傳。」謂：「唐太宗功業雄卓，然所爲文章纖靡浮麗，嫣然婦人小兒嘻笑之聲，不與其功業稱。甚矣，淫辭之溺人也。」神宗聖訓亦云：「唐太宗英主，乃學庾信爲文。」【原注】温泉銘、小山賦之類可見。

【集證】玉海三十一：「金石録有太宗温泉銘，文苑英華載太宗小山賦。」

【元圻案】唐會要六十五：「貞觀七年，上謂侍臣曰：『朕嘗戲作艷詩，世南進表諫曰：「聖作雖工，體制非雅，上之所好，下必隨之。此文一行，恐致風靡，輕薄成俗，非爲國之利。賜令繼和，請不奉詔旨。」群臣皆若世南，天下何憂不治？』」〇東坡書潭州石刻云：「唐太宗作詩至多，亦有徐、庾風氣，世不傳，獨於初學記時時見之。」〇續通鑑長編二百七十五神宗熙寧九年：「五月，上論：『范仲淹欲修學校貢舉法，乃教人以唐人賦體動静交相養賦爲法，假使作得動静交相養賦，不知何用？仲淹無學術，故措置止如此而已。』安石曰：『仲淹天資明爽，但多暇日，故出人不遠。其好廣名譽，結遊士以黨助，甚壞風俗。』上曰：『所以好名譽，止爲識見無以勝流俗爾。如唐太宗亦英主也，乃學庾信爲文，此亦識見無以勝俗故也。』」






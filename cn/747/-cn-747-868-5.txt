○妖祥辨

凡所谓祥者，必曰麟凤龟龙，醴泉甘露，景星朱草。所谓妖者，必曰天文错乱，草木变性，川竭地震，冬雷夏霜。或者以察王道之废兴，国家之治乱，则乩考於是，而不知君明臣忠，百司称职，国之祥也。信任谗邪，弃逐谠正，刑赏不一，货赂公行，国之妖也。三代以後，废兴之兆，理乱之故，鲜不由此矣。若向所祥者果祥，则周道衰而麟见；妖者果妖，殷道盛而桑谷生庭；不其明与。


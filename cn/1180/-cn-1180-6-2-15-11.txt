与司成马孟河


振铎南雍，士方向往，不谓东山泉石，更挂冲襟。夫遗世拔俗者，逸民之所操；明道济物者，人贤之弘量也。公遗情缨绂，结意烟霞；蝉脱于秽，素心独往，得已。然律以至人玄同之轨，揆以孔门兼善之抱，无乃得其一，未得其二乎！

弟以浅陋，幸附骥尾；日夕循省，尸素是虞。昔匡鼎说《诗》，都讲为之避席；南能卓锡，印宗退而北面。以弟之愚，诚得高宿如公者而逊之，所谓孱夫负千钧，上太行，得乌获而畀之，有余力矣。

愿公幡然易虑，回肥遯之辙，跻同人之轨。毋使青衿之子，徒有白驹之叹。幸甚。






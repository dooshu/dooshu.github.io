47　大樂十二均圖誤入蘇集　蠶説誤入米元章集　陳亮三先生論事録序


大樂十二均圖，楊次公作也，編於老蘇集；蠶對織婦文，宋元憲作也，編於米元章集；三先生論事録序，陳同甫作也，編於朱文公集，皆誤。

【元圻案】楊次公無爲集第八卷大樂十二均圖序曰：「大樂十二律，律各有均，均有七聲，更相爲用。聲協本均，則其樂調；聲非本均，則其樂悖。非獨雅樂若此，至於燕樂，亦莫不然，惟工師之明於聲者，則能知之。工師能知其聲而不能知其本，因聲以求本，窮本以知變，儒者之事也。今黄鍾爲宫，則太蔟、姑洗、林鍾、南吕、應鍾、蕤賓七聲相應，謂之黄鍾之均。餘律爲宫者倣此。」又曰：「今著大樂十二均圖一卷，既備載律吕宫調，又各取一章附于篇，按圖考聲，下可以辨工師之能否；窮本知變，上足以贊聖明之述作云爾。」〇今老蘇集無此文。〇宋元憲集第三十蠶説曰：「里有織婦，喟然而讓于蠶曰：『余女工也，世受蠶事，以蕃天財。今天下文繡被牆屋，余卒歲無褐；緹帛嬰犬馬，余終身恤緯。寧我未究其術，將爾忘力于我耶？』蠶應之曰：『上世寢皮食肉，未知爲冠冕衣裳之等也，未知禦雪霜風雨之具也。自先蠶氏利我之生，蕃我以術，因絲以代毳，因帛以易韋，幼者不寒，老者不病，自是民患弭而余生殘矣。然自五帝以降，每歲命元日親率嬪御祀于北郊，築宫臨川，獻繭成服。女子無貴賤，皆盡心于蠶。是以四海之大，億民之衆，無游手而有餘帛矣。秦、漢以下，雲錦霧縠之巧歲變，霜紈冰綃之名日出，倡人孽妾被后飾而納閑中者以千計，桀民大賈僭君服以游天下者非百數。一室御績而千屋垂繒，十人漂絮而萬夫挾纊，雖使蠶被于野，繭盈于車，朝收暮成，猶不能給。今欲以一己之勞而讓我，過矣。』」〇陳同甫龍川集卷十四三先生論事録序曰：「昔顧子敦嘗爲人言：欲就山間，與程正叔讀通典十年。世之以是病先生之學者，蓋不獨今日也。夫法度不正，則人極不立；人極不立，則仁義禮樂無所措，聖人之用息矣。先生之學，非求子敦之知者，而爲先生之徒者，吾懼子敦之言遂得行乎其間。因取先生兄弟與横渠相與講明法度者，録之篇首，而集其平居議論附之，目曰三先生論事録。夫豈以爲有補於先生之學，顧其自警者不得不然耳。」〇書録解題别集類：「無爲集十五卷，别集十卷，禮郎濡須楊傑次公撰。嘉祐四年進士，元祐中爲郎。」〇明刻朱子大全集目録中尚有三先生論事録序，其文已不存矣。






○災異上陳疏 【 因災修省】

彭韶

頃以災變、下詔求言、臣于時公差在外、比回始得伏覩詔旨、驚惶無地、竊念臣職佐司刑、事乖明允、致此陰沴、厥咎為多、　聖明不加罪譴、溥令修省改正、以回天意、感激何勝、臣不敢越職泛言、如本部先問彭城伯張信僧人宗鼎、俱以奏事不實擬罪、信還爵、鼎還俗、後信革去事任、鼎乃仍舊住持、二人犯同而法異、恐非大公之舉、又如近問犯人孫泰等、事連內使劉玉、通同外戚、謀復親藩爵位、以此貪濁之人、蟠伏官禁、幸而事露、正宜治以重罪、以振乾綱、夫何止將孫秦等付外問罪。而劉玉乃留中發落。恐非至正之道。又本部問擬囚犯、多發做工運灰、以備緊急修繕、近聞修浚河洪。以待即吉之游觀。公每於侈汰之事輒進讜論粉餙舘宇。以待不時之行幸。誠恐侈心。或因以萌。聲色玩好之縱。將次第而生矣。又本部遇有囚犯、俱追收紙劄及賍罰等項。以候各衙門公用、雖不係經費錢糧。亦皆軍民膏血。若以供二氏雜色之需。未免信其異說。則怠心或因以起。而凡修身正巳之術。濟時求治之事。將不復講矣。如此而欲坐消災異。以致昇平。豈不難哉。伏望皇上舉動政事之間。一以大公至正行之。持之以儉。蒞之以明。不移于近習。不惑于異端。則災變可消。和氣可臻矣。


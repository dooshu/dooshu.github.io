○赠李绛司徒制

朝有正人，时称令德，入参庙算，出总师千。方当宠任之臣，横罹不幸之酷，殄瘁兴叹，搢绅所同。故山南西道节度管内观察处置等使银青光禄大夫检校司空兼兴元尹御史大夫上柱国赵郡开国公食邑二千户李绛，神授聪明，天赋清直。抱仁义以希前哲，立标准以程后来。抑扬时情，坐致台辅，佐我烈祖，格于皇天。仗钺宣风，联居乐土，乘轩鸣王，尝极清班。先声而物议皆归，不约而群情自许，汉中名部，俾遂便安。而变起不图，祸生无兆，歼良之恸，闻计增伤。是极哀荣，用优典礼，三公正秩，品数甚崇，式表异恩，以摅沈痛。可赠司徒，仍令所司择日，备礼册命。赙布帛三千段，米粟二百石。


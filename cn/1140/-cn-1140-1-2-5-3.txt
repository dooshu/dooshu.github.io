江雁草序

古未有以诗为史者有之自杜工部始史重褒讥其言真而核诗兼比兴其风婉以长故诗人连类托物之篇不及记言记事之备传曰温柔敦厚诗教也然作史之难也以孔子事笔削其於知我罪我盖惴惴焉昌黎为唐文臣起衰敝至言史官不有人祸必有天刑引左丘明司马迁及崔浩魏收等为戒子厚深非之往复辨难不相下史之难如此诗人则不然散为风谣采之太师田夫野妇可称咏其王后卿大夫微词设讽或泣或歌忧愤之言寄之苌楚故宫之感见乎黍离吉甫以清风自称孟子以寺人表见言者无罪闻之者足以戒其用有大於史者风骚而降流为淫丽诗教浸衰杜子美转徙乱离之间凡天下人物事变无一不见於诗故宋人目以诗史虽有讥其学究者要未可槩非也至於胸中郁悒侘傺卷舌不敢尽言既言而不敢尽存若以为飘风骤雨之飒然过而不留也斯其志抑已苦矣予未获见少宰熊公客武林从陈子伯玑得江雁草盖少宰自定其平生之作岁存数篇麕而成册其时其地其事其人皆可以指数有史之遗意焉而幽忧抱疴屡疏乞骸骨坚卧不起陫侧啸咏无可端倪其古风人之旨耶然先生之自序比於空江雁影须臾都尽嗟乎是其心可尽也哉


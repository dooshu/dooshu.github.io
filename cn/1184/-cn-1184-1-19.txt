●南疆绎史勘本卷十九

霅川温氏原本

古高阳氏勘定

目录

列传十三

李模乔可聘（姚思孝）章正宸李清熊开元（姜采附）金堡

右谏臣列传第十三。

○言路之开，至明盛矣。高皇帝鉴拥蔽之害，故令公卿大夫、士庶皆得言事，而以封驳、纠弹归台谏。由是，其权愈重。其始也，纠主慝、劾权奸、达民隐，朝纲凛焉；盛矣美矣！既其弊也，朋党比周、假公植私，毁誉乱真：意之所昵，廉来可为尧；意之所触，颜曾可为跖。即有经纶才干之士为国家任艰巨、捍患难者，稍拂其意，必百计败坏其功以伸己之说。于是贤智毒螫于内、将帅钤束于外，使人主眩瞀于是非而莫知适从；事机屡失，贤奸不辨：岂非言路太横而无所以择之哉！南中立国之日浅，其风未熄，故马、阮既得借爪牙于张孙振辈以肆其虐。至于崎岖两粤间，而五虎之威犹能专执朝命，可畏哉！宋时台谏之选，常及清流；其要在慎择其人而已矣。若开元、正宸诸人，皆言路之铮铮者也；然无救于败亡。金堡之昌言不讳，横幸詟慑；而比匪怙势以受酷刑，悲夫！

◎谏垣诸传，「原本」综错；章格庵申申前事简脱太甚，今详于「书后」。金道隐人固不足取，而事迹弗可略也；殿诸。

列传十三

李模、乔可聘（姚思孝）、章正宸、李清、熊开元（姜采附）、金堡

·李模

李模字子木，号灌溪；吴县人。天启乙丑进士，授东莞知县，有声。入为御史，巡按真定诸府。劾论分守中官，〔出为〕南京国子监典籍。

福王立，封四镇为侯伯；模上言：『拥立时，陛下不以得位为利，诸臣何敢以定策为功！甚至侯伯之封，轻加镇将。夫诸将事先帝未收桑榆之效、事陛下未彰汗马之绩，按其实，亦在戴罪科，而与之定策勋，其何以安？诸将性果忠义，必先大慰先帝殉国之灵，而后可膺陛下延世之赏』。报闻。寻复为河南道御史。马、阮乱政，叹曰：『事不可为矣』！即请告还家，不复出。

国变后，里居三十余年而终。

乔可聘（姚思孝）

乔可聘字君征，宝应人；天启壬戍进士，官御史。

崇祯时，出按浙江。行部至金华，水涨舟阻，索挽夫不得；兰溪知县盛王赞持手版立雨中，大声曰：『村民方事东作，县令请以身代役』。可聘立乘肩舆冒雨去，而慰荐县令于朝。时人两贤之。寻以所属大吏坐赃败，贬三秩。

南渡，起故官，掌河南道事。数陈宜罢厂卫、停燕饮；君臣交儆，早决大计，用光中兴。皆不省。御史黄耳鼎外迁，疏诋都御史刘宗周，牵连朝士甚众。可聘言：『宗周正色立朝，实社稷臣。耳鼎厌外转，尽诬善类以畅己私，非人臣也。请以耳鼎所转官，换臣为之』。事乃止。御史黄澍之面劾马士英也，士英衔之入骨。而澍按湖广有秽声，故锦衣刘侨希士英指讦之，章下法司。宗周怒侨，将救澍；可聘曰：『侨希时相指，固也。而澍贪亦有迹，请行巡按何腾蛟核奏』！时谓得体。宗周初劾台臣从贼者三十三人；及李沾代事，欲翻其议，可聘抗不可。其在台班与掌科章正宸持论侃侃，群小惮之；乃起戌籍张孙振为河南道。孙振贪横与马、阮比，陵厉出沾上；凡坏法乱纪事，争先为之，台纲扫地矣。

左良玉犯阙，士英欲尽撤江北兵以御。时大兵日逼，可聘与大理少卿姚思孝、御史成友廉合疏乞留江北兵，固守淮阳、控扼颍寿，命刘良佐还镇；士英于御前戟手詈之，举朝气慑。南都亡，归老于家。

思孝，崇祯辛未进士；在谏垣论列最多，时号称职。后薙发为僧。与友廉、可聘俱同乡。

章正宸

章正宸字羽侯，号格庵；会稽人。从学同里刘宗周，早以学行着。登崇祯辛未进士，选庶吉士，改礼科给事中。疏请法周、孔仁义，黜管、商富强，则太平可坐而致；报闻。后以会推阁臣失帝意，谪戍均州。

南渡，召复故官。疏言：『今日江左形势，视晋、宋为更难。当事者泄泄偷息，处堂自娱。两月以来，闻文吏锡鞶矣，不闻献馘；闻武臣私斗矣，不闻公战；闻老成引遁矣，不闻敌忾；闻诸生卷堂矣，不闻请缨：如此可曰兴朝气象乎？臣愚以为今宜以进取为第一义；进取不锐，守御必不坚。比者河北、山东忠义响应，立寨自保；截戮伪官，为朝廷效死。不及此时电掣星驰、风雷奔赴，使联络壁垒，倡义申讨，是劘天下之气而坐失事机也。当急檄四镇渡河，与河北、山东诸路齐心协力，互为声援；使两京道通，而后塞井陉、绝孟津，扼武关以夺陇右。陇右士民怨贼入骨髓，临以大师，贼不难平也。陛下宜缟素誓师，驻跸淮上；声灵所及，人切同仇。今乃部院寺司各署不称「行在」，而工作烦兴；议者已占陛下志图偏安，天下事变皆生意外，将何以待之』！其言甚激切，然不能用。

马士英欲以中旨起阮大铖，先内传张有誉为户部尚书。正宸封还诏书，以有誉虽贤，而传升之弊必不可启。抗疏力争，有誉卒以廷推进。旋安远候柳祚昌受士英指，荐用大铖；正宸又力争，且曰：『朝廷如此举动，邸报流传，见臣姓名尚挂仕版，必相顾骇愕；谓负掖垣职掌，万死何辞！乞放臣归里』！正宸清严方正，为清流所倚赖。其同官沈胤培常言『章君不特怒时可畏，即笑时亦可畏』。时士英辈忌之甚，转为大理寺丞，实夺其言路也。已见国事日非，乞假归。

鲁王监国，起吏部左侍郎。不受；仍署旧官。明年事败，溺水不死、自经又不死，遂以僧服去，不知所终。

「勘本」曰：格庵章先生，为蕺山先生夫人之妷也。乡、会试，俱冠经有名。温体仁私招之，不往，出为礼科给事中。王应熊与戚畹通，内传入阁，在廷莫敢谏；乃抗疏论之曰：『岂有枚卜下传奉者。在皇上出此，必谓特用易感恩；却众议，则绝窥伺。顾天下未有不顺人情而可以有济者也！夫应熊亦惟非人情故，不可用。夫徇情与顺情名同而实异，振作与操作事近而用殊；今廷臣纵乏人，奈何使傲狠之夫赞平成之治哉』！帝大怒，诏狱镇抚曰：『新进妄言耳，无他肺肠』。格庵仰而曰：『新进直言则有之，未妄也』。词臣马世奇为解于应熊，应熊遽离坐掷茗碗去。科臣同力救之，止革职。及贼犯凤阳陵，帝怒应熊曲庇凤抚，廷臣遽以格庵荐。体仁抑之，应熊败。议起废，吏部条上百余员，体仁嘱■〈扌戹〉其名。帝曰：『中何以无正宸邪』？亲笔取十二人，而乙名其间。体仁务刻，深结诸奄，毛举细故；至军国大事，概置勿问。科道箝默，甚以圣朝无阙为谀。格庵甫复官，即疏谢；沥言左右茸阘宰执，上下惜身家、保禄位，关通内侍，名为线索，其言不可问。帝亲标其疏，令通行严饬；于是阁臣、内官咸切齿。明之设立西厂也，为累朝弊政，旋革旋复。崇祯中，内官专权，罗织人罪；公卿以下，仰鼻息幸免。凡所刺举，无枉直，皆糜烂。京师无厉子弟窜身入籍，白鞾带力，攫市井金钱；每一指，大符立下郡县，无不灭门者。格庵愤激疏陈，帝心动，以红勒「西厂」字付阁票旨。阁臣惧珰责，拟以不合。三上三改，帝密召大珰戒之。寻罢厂，厂焰一夕散。比已再迁礼科左给事中，然阁臣、内官之伺其短者日益至，帝每维持之。其乡举时主试姚明恭，尝以乡人谋官吏部为嘱；力却之。

故辅周延儒会试知贡举也，时家居；朝议起用。格庵曰：『不闻处为远志乎』？延儒闻，大憾。旋掌吏科，而延儒适入。壬午元日朝贺毕，宣延儒上殿，帝东向揖，称先生；曰：『先生其辅朕，朕将端冕以求』。格庵遂驩呼入颂圣德，且责阁臣以报称，累数千言。帝叹赏，称汉子。而延儒见疏大惊曰：『是劾我也』！尝过其居，执手叹曰：『朝廷事大家可为，何必执意见以与物忤』！乃悚然对曰：『正宸亦惟视大家事，故不敢徇私』。延儒色变。旧辅冯铨，延儒姻家也；将复以冠带，格庵复争之。延儒大怒曰：『吾固无师生已，而欲我无姻亲耶』？既而推举阁臣，欲骤用魏藻德，召对中左门，语不合；延儒乘机谮之，谓『正宸与尚书李日宣等把持枚卜，罪不赦』。次日，复召平台赐食。群臣叩头讫，帝大呼正宸、日宣及左都御史房可壮、侍郎宋玫等，大诟之；立叱卫士捽头、褫衣冠，缚出午门候处分。漏下，传付法司拷讯。而内奄修憾，捕诸家奴之送橐饘者为詷察狱情。于是扃鐍严求，牍具拟杖赎；中旨加日宣等遣戌，格庵遂编管均州。十七年三月，太常吴磊斋（麟征）迁掌科，荐以自代。命甫下，而京师陷；蕺山先生偕之缞绖号哭，荷戈渡江，诸生门弟子从者数百人。乃趣浙抚黄鸣俊发丧出师，鸣俊谢之。蕺山勃然出，同裂尺布裹头，率官吏士民行哭庙礼于佑圣观；和者数万，声宸屋瓦。寻募义旅将出，会南都立，诏至乃止。初，蕺山开讲偁山，格庵首从之。生平崇尚气节，不甚讲学；曰：『力行不在口说也』。

乙酉六遗臣之聘使至，逃去。复起兵，败；求死不得，遂行遁为僧。

右是篇「书后」，尽补崇祯时事。以前传改官谪戍，简错弗明，故复见诸。又案萧山毛氏言，杭州哭临后，以丁艰归庐墓凡一年；大哭三日，别墓髠其首以僧去。据此，若未尝官南渡矣；殊不可解。

李清

李清字映碧，扬州兴化人；大学士春芳五世孙、礼部尚书思诚之孙也。举崇祯辛未进士，授宁波府推官。擢刑科给事中，请宥绩溪李世选假敕之狱。未移工科左给事中，出封淮南。

会国变，复命南京，进本科给事中。上言：『陛下自中州播迁后，栉风沐雨，备极辛苦。汉光武之不忘麦饭豆粥、唐太宗之不忘质衣僦舍，皆从安乐忆艰难以励俭也。陛下亦宜持此自励，则安不忘危，侈源塞矣。否则，奢用必至多藏，多藏必至厚敛，厚敛必至烦刑；恐全盛之天下，膏血亦殚，况今日乎！乞申饬内外，废无用之金玉、罢不时之传奉，勿谓奢小而为之、勿谓俭小而不为；则宗社幸甚，臣民幸甚』！又言：『当今各镇自为守土计，增设兵马，需求器械；曾不念司农之艰？各监局辟为御用计，增索金钱，务求华靡；曾不顾司空之匮？公私交困，何以应之！乞敕各部察现征之数，通行会计，量入为出』！皆报闻。是时庙堂但修文法、饰太平，无复有报仇讨贼之志。而清于其间，亦请追谥开国名臣、武熹两朝忠谏诸臣，加成祖朝奸谀大臣胡广、陈瑊等恶谥；更请追封冯胜、傅友德为王，赐之谥。皆得议；然人多议其所言非急务也。懿文太子时已尊为孝康皇帝，清请与兴、献并祀别庙，奉孝宗为不祧之宗；不听。北都之陷，镇远侯顾肇迹等十五人为贼所杀，诸勋臣朱国弼等请如殉国难例，赠荫庙祭。清言：『肇迹等或禁或拷，半膏贼刃，非殉难也。同时文臣若内阁邱瑜、方岳贡等何尝不以拷禁死，而褒讥相半，祠祭犹悬；何独文武异施』！乃已。请裁宫中兽炭，岁省费一千八百余金。议者谓时政虽乱，言官尚有权；惜乎所争者细，无裨大计。清在省中号为清正，尝陈内治之说，引规时事；言『子胥之揣句践，曰为人能辛苦。何谓辛苦，毋荒于燕觞，毋荒于琼宫、瑶台、南金、和宝是也』。明年二月，进大理寺卿。请更思宗庙号、修「实录」及「惠宗实录」；并允之。四月，遣祭南岳。

南都亡，归隐于家，以着述自娱。阅四十年，乃卒。

「勘本」曰：映碧先生「三垣笔记」，力为赧王湔雪，言其仁慈胜而决断少；固是人臣不没故君之义。然持议以恕为主，则未足昭信后来也。而况如李国桢之误国丧名，张捷、杨维垣之作奸逃死，而皆书为「甲乙死难」；则尤失之甚焉者矣。谢山全氏谓其语最和平，可想见其宅心仁恕。当时多气节士，虽于清议有功，然亦多激成小人之祸；使皆得如映碧者，则党祸可消矣。

案假敕之狱，世选为韩国善长十世孙；洪武时，驸马都尉祺坐父罪死，其子盛庆即临安公主出贬绩溪为民。主号泣上前，上手赐龙封，许二百十六年执此见主复故爵。世选于崇祯初具奏呈验，而敕中讹「祺」为「棋」，以胡惟庸为「容」，善长死年且不符；谳狱者乃援妄假敕书律，论辟。司寇郑三俊批其牍曰：『若善长之功，虽百世宥之可也』。映碧善其言，力请释之。然世选已长系十年矣；所呈龙封纸墨钤印严重久远，实非外间仓卒所能办。是岂当时高皇故为斯误以塞主请，以开后世疑案邪？

熊开元

熊开元字鱼山，嘉鱼人。天启乙丑进士；除崇明知县，调繁吴江。崇祯朝，征授吏科给事中。论事逆意，贬二秩外用，不赴。久之，起山西按察司照磨，迁光禄寺监事、行人司副。劾首辅周延儒得罪，与给事中姜采同受廷杖，下狱；所谓「熊、姜之狱」者也。卒遣戌杭州（事具「明史」）。

南都建国，起吏科给事中；会丁内艰，不赴。闽中唐王立，以工科召；疏请终丧。连擢太常少卿、佥都御史，再疏辞。诏曰：『天地生才，祗有此数。迩者老臣凋丧，宗周、彪佳、石麒等既皆捐躯，郑三俊又损目；故于开元之至，旦夕以冀。既在郊垧，慰予饥渴』！及入对，眷礼有加。开元请罢捐助、停事例、重爵禄、简刑罚、急亲征、实听纳、散朋党，俱嘉纳之。越日，敕授御营随征东阁大学士兼行在右副都御史，权理院事。时方破格用人，躁竞者争以口舌得官；开元恶之，力持资格。丹徒诸生钱邦芑言事称旨，特授御史，开元请改兵部司务；重违王意，命以司务，得非时言事，实同御史权。丙戌正月，王在建宁；外虽优礼辅臣，而事辄独断。开元遂乞罢归，不许。已而邦芑复授御史；开元力争，不令入院。诸御史合疏劾之，乃引疾。自是，王出幸，皆不及从。

汀州破，弃家为僧于苏之灵岩，师事南岳和尚。开元素精「内典」，嗣其法；辟居华山，称善知识者三十年。年七十余，卒。

「勘本」曰：故事：左降官率骤迁。鱼山以淹久觖望，会光禄缺丞，为诣延儒述己困顿状；延儒适有事，辄命驾出。鱼山大愠，尝思所以报之。后畿辅被兵求谠言，两次召见；比欲尽发延儒罪，以其侍侧，逡巡不敢尽，请补牍。时大兵未退，思宗焦劳甚，览奏大怒；令锦衣卫逮治，严刑诘供主谋。系至午门，命与姜采并杖一百，下刑部狱。或云尔时思陵已愠延儒，实怒鱼山首鼠；谓其两下讨好，故反以诽谤大臣加之耳。

姜贞毅采纠延儒疏中，有『皇上何所见而云然』一语，思陵怒其诘问诏旨，因责二十四气姓名，遂获谴。福王立，得赦；起故官，以忧不赴，流寓苏州。浙东监国，再以兵部侍郎手诏起之，亦不赴。疾革时，语二子曰：『吾奉先帝命戌宣州，死必葬我敬亭山麓』！其弟贞文孝友过人，当贞毅廷杖毕已死，乃口溺灌之始苏。既闻莱阳乡邑破，父殉难，一门死者二十余人；即疏请代兄系狱，乞释兄归葬。不许。阮大铖得志，屡欲杀之；遂奉母居于苏，变姓名之宁波。后应监国召，奔走钱忠介公幕下，几为方国安所杀。戊子而后，犹时探五岭消息；久之卒。人称「二姜先生」，吴门立祠祀焉。贞文名垓，字如须。

南岳和尚，号退翁；是浮屠中之遗民也。名满天下，有真实行。鱼山自蛮中归，闻其名，往依之，请为执爨。退翁一见曰：『是非常人也』。乃授以钵。鱼山尝住休宁仰山，改号蘖庵。随人参谒，或以禅悦忠孝、或以经史艺文，率各各惬心去。后卒于花山，葬徽州黄山之丞相原。

金堡

金堡字道隐，仁和人。崇祯庚辰进士，授临清知县；坐事罢。十六年，吏部尚书郑三俊荐其才，未及用而都城陷。堡南还，丁内艰。

乙酉，杭州失守；偕里人姚志卓起兵山中，与浙东诸军遥为声援。唐王立，堡入朝陈志卓战功，劝王弃闽幸楚，谓何腾蛟可依、郑芝龙不可倚；且言『中兴之国，须马上成功。湖南有新抚诸营，陛下亲往效光武故事，此皆精兵百战，可得其力。若乃千骑万乘出入警跸，是承平威仪，宜且屏不用』。帝大喜，与廷臣曰：『朕见金堡，如获异宝』。即授兵科给事中，封志卓仁武伯。堡以服未终，力辞；请赐敕印联络江上师。从之。既至浙，入大将方国安军。诸事于鲁王者诋曰：『堡已北降，来为间谍耳』！鲁王语国安，国安执堡。御史陈潜夫曰：『堡何罪？彼与志卓起兵，公所知也。今其家且渡江来，何罪见执』？国安曰：『此郑氏意』。因出芝龙书示之；且曰：『今我释之去，去勿入闽。入闽，必杀之；我不敢得罪郑氏也』。潜夫以告堡。堡曰：『我必入闽缴敕印。倘中道死于盗，亦命耳』！明年夏，再谒王，以敕印上。王欲夺情，堡固辞；不许。芝龙谓将大用之也，嫉愈甚。大学士曾樱曰：『果欲保全堡，莫若听其辞』。遂以秋八月，辞朝去。闽亡，堡流寓他所。

及戊子冬，诣肇庆谒永明王，授礼科给事中。堡抗直有锋气，不畏强御，遇事敢言。甫受职，疏陈八事，劾庆国公陈邦傅「十可斩」，文安侯马吉翔、司礼监太监庞天寿、大学士严起恒、王化澄等并与焉。吉翔方倚上宠，掌锦衣、典戎政；一切诏敕符命及奉使四方关领、吏兵二部文凭札付，悉出其手，气焰方炽。至是颇惧，尽谢诸务。时化澄督师于外，与起恒并疏乞休；大学士朱天麟奏留之。由是，堡直声大振。诸轻剽喜事者，南阳伯李元胤、左都御史袁彭年、少詹事刘湘客、给事中丁时魁、蒙正发，咸与交欢。

当时朝臣各分党类，从成栋来归者：兵部尚书曹晔、工部尚书耿献忠、吏部侍郎洪天擢、大理寺卿潘曾纬、通政司毛毓祥、太仆卿李绮为一类；自夸反正功，气陵朝士。从广西扈行至者：大学士起恒、化澄、天麟、吏部尚书晏清、户部尚书吴贞毓、给事中吴其雷、洪士彭、雷得复、尹三聘、许兆进、张孝起为一类；自恃旧臣，诋曹、耿辈尝事异姓。久之，复分吴、楚两局：主吴者，内则天麟、贞毓、给事中张孝起、李用楫，外则督师大学士化澄、堵胤锡及兵部侍郎万翱、程源、礼部侍郎郭之奇：皆内结马吉翔、外结邦傅以自助。主楚者：彭年、时魁、正发，而湘客以秦人、堡以浙人为之辅；皆外结巡抚瞿式耜、内结元胤以自强。元胤，惠国公成栋子，为锦衣卫指挥使，进封南阳伯，握大权；以彭年与同反正，倚为腹心，势张甚。彭年尝论事王前，语不逊；王责以君臣之义，彭年勃然曰：『倘去年此日惠国以五千铁骑鼓行而西，君臣之义安在』？帝变色，大恶之。湘客稍通文墨，由荐举入仕，授知式耜；贪狡多智，时魁等动必咨之。时魁起家进士，刚狠使气，富而好利。堡清操绝俗，衣食皆资二人，故称莫逆交；赋性鄙刻，不近人情。惟正发依倚诸人，听受指使。而皆以元胤为归，终日聚谋，专揽朝政；时有五虎之号，又谓之假虎邱。以彭年为虎头、时魁为虎尾、湘客虎皮、堡虎牙、正发虎喉；假者，元胤本姓贾，讥诸臣之以张威耳。后堡与时魁等复相继攻起恒、吉翔、天寿无已；太妃召天麟面谕曰：『武冈之厄，赖吉翔左右之』；令拟旨严责堡等。天麟乃为两解，卒未尝罪言者，而彭年辈怒不止。王知群臣水火甚，令盟于太庙；然党益固不可解。明年正月，邦傅怨堡，因奏言：『堡谓臣无将无兵，请即令监臣军，观臣十万铁骑为何如！且堡昔官临清，曾降贼受伪命』。疏至，天麟抵几笑曰：『道隐善骂人，今亦遭人骂也』！因拟旨：『金堡辛苦何来？实所未悉。所谓监军，可即集议』。盖用杜甫「辛苦贼中来」语。堡固未尝降贼，见之大恚愤。时魁乃鼓言官十六人诣阁诋天麟曰：『堡论邦傅，即令之监其军；论郝永忠，若请其头，亦即与耶』？相与登殿陛大哗，弃官掷印出；哄曰：『我辈不复仕矣』！王方坐后殿与侍臣论事，大惊；两手交战，茶倾于衣。急命天麟取还所拟，谕诸臣供职；天麟遂辞位，慰留之不可。寻诏何吾驺、黄士俊入辅。吾驺为元胤所荐，既知时魁等意不属，亦引进。元胤强留之，秉政数月，卒不为楚众所喜，交章诋诽；至八月，去。时魁等又劾王化澄贪鄙无物望；会经筵传班，堡面叱之。化澄愤，碎其冠服，立辞去。堡等既连逐诸臣，志益横肆；往往入内阁指挥授意，阁臣唯唯从命。湘客尤工窥瞷，出则指词嫁祸。阁臣患之，请于殿旁建文华殿。九月，殿成，王出御，辅臣侍坐拟旨，于是觊觎之风少止。堵胤锡自湖南入朝，堡劾以丧师失地，面责其结李赤心为援、张筵宴孙可望使者事；且曰：『滇与忠贞皆国仇也，厥罪滔天。公奈何独与之昵』！胤锡失色，徐云：『我鞅掌边事，如君言，竟无功』？堡曰：『劳则有之，功于何有』！朝士因多不直堡。孙可望遣使乞封，堡以异姓无封王例，七疏力争。及胡执恭矫诏封可望为秦王，又请立斩执恭以正国法。可望遂怨恨，愈跋扈。堡之为言，多循资格，拘小数；不能权衡时势，以济艰难。后更连劾贞毓及万翱、程源等，廷臣无不掊击；一月章至六十上。其时政出私门，爵赏过滥；堡一切引绳批根。由是诸臣必欲置之死，徒恐元胤为援，未即发。

庚寅春，王赴梧州，元胤留守肇庆，陈邦傅统兵入卫。贞毓、之奇、翱、源辈咸修旧怨，乃与给事中张孝起、李用楫、李日炜、朱士鲲、御史朱统钥、王命来、陈光胤、彭全等合疏论彭年、湘客、时魁、堡、正发把持朝政，罔上行私，列朋党误国十大罪。王以彭年反正有功，特免议；余下锦衣狱。瞿式耜闻之，再疏申救，不听。大学士起恒请对水殿，不得入；乃长跪沙际为求免刑。程源立御舟侧，扬言曰：『金堡即「昌宗之宠方新，仁杰之表何在」二语，当万死』！盖造为飞语以诬太妃。都督张凤鸣受密旨，欲因是杀堡；于古庙中陈刑具，用厂卫故事严鞫之，拷掠惨酷。堡大呼二祖列宗；余皆哀祈，招贿以数十万计，尽以充饷。狱成，堡、时魁并谪戌，湘客、正发赎配追赃。已而李元胤、高必正入朝，咸为堡申雪，王意渐解。庶吉士钱秉镫因言「堡被刑最剧，左足已折；相随止一老仆，又堕水死。安能■〈⻊敝〉躃万里，远戍金齿』？乃改清浪卫；得移居桂林。

是冬，桂林破，薙发为僧。后二十余年而终。

「勘本」曰：当时五虎钩党横行，黩乱朝政。如金道隐之为人，徒以謇謇自命，图骋私志，救时无济，偾事有余；出语不伦，及身受祸。我纯庙睿断，谓无足齿录；真千古公论也。初拟削其名，以其行事散隶他传；惟温氏原文于永明一朝略无传者，独存此篇，以见水殿君臣之概，因而不革。是区区者亦有所不获已尔！








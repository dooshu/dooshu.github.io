李珏


珏字元晖，号鹤田，吉水人。生嘉定十二年（1219）。年十二，通书经。召试馆职，授秘书省正字，批差弃干办御前翰林司主管御鉴书籍，除閤门宣赞舍人。元大德十一年（1307）卒，年八十九（据绝妙好词笺卷五引成化吉安府志）

击梧桐

别西湖社友

枫叶浓於染。秋正老、江上征衫寒浅。又是秦鸿过，霁烟外，写出离愁几点。年来岁去，朝生暮落，人似吴潮展转。怕听阳关曲，奈短笛唤起，天涯清远。

双屐行春，扁舟啸晚。忆昔鸥湖莺苑。鹤帐梅花屋，霜月後、记把山扉牢掩。惆怅明朝何处，故人相望，但碧云半敛。定苏堤、重来时候，芳草如剪。

木兰花慢

寄豫章故人

故人知健否，又过了、一番秋。记十载心期，苍苔茅屋，杜若芳洲。天遥梦飞不到，但滔滔、岁月水东流。南浦春波旧别，西山暮雨新愁。

吴钩。光透黑貂裘。客思晚悠悠。更何处相逢，残更听雁，落日呼鸥。沧江白云无数，约他年、携手上扁舟。鸦阵不知人意，黄昏飞向城头。








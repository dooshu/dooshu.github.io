卷六十六 兽部


畜兽（此卷皆家畜之属）

异牛（出《金楼子》）【眉批】以下牛。

大月支及西胡，有牛名曰白及，今日割取其肉，明日其疮即愈。故汉人有至其国者，西胡以此牛示之。汉人对曰：“吾国虫名为蚕，为人衣，食树叶而吐丝。”外国人复不信有蚕。

竹牛（出《玉堂闲话》）

临洮己西，数郡良田，自禄山以来，陷为荒徼。其间多产竹牛，一名野牛，色纯黑，其一可敌六七骆驼，肉重千万斤。每饮龁之处，则拱木丛竹，践之成尘。猎人先纵火逐之，俟其奔迸，则毒其矢，向便射之。洎中镞，则挈锅釜，负粮糗，蹑其踪，缓逐之。矢毒既发，即毙。踣之如山，积肉如阜。一牛致肉数千斤，鲜者甚美，缕如红丝。乾宁中，山民仲小小田猎，遇牛群于石家山。嗾犬逐之，其牛惊扰，奔一深谷。谷尽，南抵一悬崖。犬逐既急，牛相排蹙。居首者失脚堕崖，居次者不知，累累接迹而进。三十六头，皆毙于崖下。【眉批】竹牛畏犬，意者亦如酋耳之制虎，蜈蚣之制蛇乎？积肉不知纪极。秦、成、阶三州士民，荷担之不尽。【眉批】亦竹牛之一劫。

戴文（出《原化记》）

贞元中，海盐县有戴文者，家富性贪。每举债，必须利数倍。有邻人被剥刻至多，积恨，乃曰：“必有神明照鉴。”数年后，戴文病死，邻家牛生一黑犊，胁下白毛，字曰“戴文”。闾里咸知。文子耻之，乃求谢，乞以物熨去其字。邻人从之。既而文子以牛身无验，乃讼邻人，妄称牛犊有字。【眉批】刁险如此，将世世为牛矣。县追邻人及牛至，则白毛复出，成字分明。但呼“戴文”，牛则应声而至。邻人恐文子盗去，则夜闭于别庑，经数年方死。

河内崔守（出《宣室志》）

贞元中，河内守崔君者，贪而刻，百姓苦之。常于佛寺中假佛像金，凡数镒，竟不酬直。僧以太守故，不敢言。未几，崔卒于郡。是日，寺有牛产一犊，其犊顶上有白毛，若缕出文字曰崔某者。寺僧悟其由，相与观叹。崔家闻之，即以他牛易其犊。既至，命剪去文字。已而更生。及至其家，虽豢以刍粟，卒不食。崔氏大以为异，竟归其寺。

周穆王（出《王子年拾遗记》）【眉批】以下马。

周穆王即位三十二年，巡行天下，驭八龙之马：一名绝地，足不践土；二名翻羽，行越飞禽；三名奔霄，夜行万里；四名越影，逐日而行；五名逾辉，毛色炳耀；六名超光，一形十影；七名腾雾，乘云而趋；八名挟翼，身有肉翅。遍而驾焉。按辔徐行，以巡天下之域。

汉文帝（出《西京杂记》）

汉文帝自代还，有良马九匹，皆天下之骏：一名浮云；二名赤电；三名绝群；四名逸骠；五名紫燕骝；六名录螭聪；七名龙子；八名鳞驹；九名绝尘。号名九逸。有来宣能御马，号为王良焉。

隋文帝（出《朝野佥载》）

隋文皇时，大宛国献千里马，鬃曳地，号“狮子骢”。人莫能制。上谓左右曰：“谁能驭之？”郎将裴仁基遂攘袂向前，去十余步，踊身腾上，一手撮耳，一手抠目，马战不敢动，乃鞴乘之。朝发西京，暮至东洛。后隋末，不知所在。唐文皇敕天下访之，同州刺史宇文士及访得其马，老于朝邑市面家挽硙，鬃尾焦秃，皮肉穿穴，【眉批】百里食牛，太公鼓刀，不遇识者亦犹是耳。【夹批】悲夫！及见之悲泣。帝自出长乐坡，马到新丰，向西鸣跃。帝得之甚喜，齿口并平，饲以钟乳，仍生五驹，皆千里足也。【眉批】收之众弃，何负于人。

舞马

玄宗尝命教舞马四百蹄，左右各分部，目为某宠某家骄，衣以文绣，络以金银，饰其鬃鬣，间以珠玉。其曲谓之倾盘乐者数十回。奋首鼓尾，纵横应节。又施三层板床，乘马而上，旋转如飞。或命壮士举一榻，马舞于榻上。乐工数人环立，皆美少年，衣淡黄衫。文玉带。每千秋节，命舞于勤政楼下。其后上既幸蜀，舞马亦散在人间。禄山常睹其舞而心爱之，因致数匹于范阳。后转为田承嗣所得，不之知也，杂之战马，置之外栈。忽一日，军中享士，乐作，马舞不能已。厮养皆谓其为妖，拥篲以击之。马谓其舞不中节，抑扬顿挫，犹存故态。厩吏遽以马怪白，承嗣命棰之，甚酷。马舞甚整，而鞭挞愈加，竟毙于枥下。【夹批】哀哉！【眉批】古今才人遭厄，亦由志意不相通耳。时人亦有知其舞马者，惧暴而终不敢言。

代宗（出《杜阳编》）

代宗命御马九花虬紫玉鞭辔，以赐郭子仪。子仪固让久之。上曰：“此马高大，称卿仪质，不必让也。”子仪身长六尺八寸。九花虬，即范阳节度使李怀仙所贡也。额高九尺，毛拳如鳞，头颈鬃鬣，真虬龙也。每一撕，即群马耸耳。以身被九花，故曰九花虬。上往日东幸，观猎于田，不觉日暮，忽顾谓侍臣曰：“行宫去此几里？”奏曰：“四十里。”上令速鞭，恐碍夜，而九花虬缓缓然，如三五里而已。侍从奔骤，无有及者。

德宗（出《杜阳编》《国史补》）

德宗西幸，有二马，一号神智聪，一号如意骝，皆如上意，故常谓之功臣。耳中有毛，引之一尺。《马经》云：“耳中有毛者，日行千里。”

德宗幸梁洋，唯御骓马，号曰“望云骓”。驾还，饲以一品料。暇日牵而视之，必长鸣四顾，若感恩之状。

续坤（出《剧谈录》）

咸通乾符中，京师医者续坤，有燕中奏事大将暴得风疾，服药而愈，所酬甚多，仍以边马一匹留赠。马骨相甚奇，而步骤多蹶【夹批】音厥，跌也、跳也、走也、速也，又拔也。虽制以衔勒，加之鞭策，而款段之性，竟莫能改。坤以浪费刍粟，托人贱卖之，求骏者才试，还复如此，累月不售。邻伍有王生，货易于中贵之门，颇甚贫窭。忽诣坤云：“有青州监军将发，须鞍马备行李。”坤直以无用之畜付焉，亦不约鬻马之价。自此经旬不至，谓其亡逸。一旦复来，所直且逾十万。坤既获善价，因以十千遗之。俄见王生易衣装，致仆马，至于妻孥服饰，亦皆鲜洁。或曰：“王生卖马，金帛兼资，计三四百万。”坤甚惊，试询其事。王生初不备说。坤曰：“某以无用之物，获价颇多。但未知驽材，何以至此？”云：“初致马于青州监军，举足如有羁绊。及将还，途遇小马坊中使，因遣留试。信宿而往，不复见焉。密询左右，数日前，魏博进一马，毛骨大小与此同，圣人常乘打球，骏异未有偶。将到日，方遣调习步骤，萦转如风。今则进御数朝，所赐之物甚厚。”【眉批】凡物遇合，自有其时，况于人乎？其后王生因大索起价，遂以四百万酬之。

曹洪（出《王子年拾遗记》）

魏曹洪，武帝从弟，家盈产业，骏马成群。武帝讨董卓，夜行失马，洪以其所乘马曰白鹤，与武帝乘。此马走，唯觉耳中风声，脚似不践地。至深水，洪不得渡。武帝引洪上马，共济行数百里，瞬息而至。下视马足，毛皆不湿，帝衣犹沾湿。时人谓乘风也。谚云：“凭空而跃，曹家白鹤。”

司马休之（出《诸宫故事》）

晋司马休之为荆州，宋公遣使图之。休之未觉。常所乘马，养于床前，忽连鸣不食，注目视鞍。休之试鞴之，即不动。鞴讫还坐，马又惊跳。如此者数四。骑马即骤出门，奔驰数里。休之顾望，已有使至矣。遂去而获免。

慕容廆（出《广异五行记》）

慕容廆有赭白马，常自乘之。石虎围急，弃众将逃，以此马奔而鞴之。马见鞍，辄蹄啮不得近，乃止。【眉批】老马之智可用，岂惟识途！俄而邺使至，石虎国有难，虎旋归。至是时，马年四十九岁矣。

秦叔宝（出《酉阳杂俎》）

唐秦叔宝所乘马，号“忽雷”，常饮酒。每于月明中试，能竖越三领黑毡。及胡公卒，嘶鸣不食而死。

宋蔡（出《朝野佥载》）

广平宋蔡娶同郡游昌女。蔡先胡人，归汉三世矣。忽生一子，深目而高鼻，蔡疑非嗣，将不举。须臾赤马生一白驹，蔡悟曰：“我家先有白马，种绝二十五年，今又复生。吾曾祖貌胡，今此子复其先也。”遂食之。故曰：“白马活胡儿”此谓也。

明驼（出《酉阳杂俎》）

明驼千里脚，多误作鸣字。驼卧，腹不贴地。屈足漏明，则行千里。

知水脉（出《博物志》）

敦煌西，渡流沙，往外国。济沙千余里，无水。时有伏流处，人不能知。骆驼知水脉，过其处辄不行，以足踏地。人于其所踏处掘之，辄得水。

风脚驼（出《洽闻记》）

于阗国有小鹿，角细而长。与驼交，生子曰风脚驼，日行七百里，其疾如吹。

白骆驼（出《明皇杂录》）

哥舒翰镇青海，路既遥远，遣使常乘白骆驼以奏事，日驰五百里。

白骡（出《开天传信记》）

唐玄宗将登泰山，益州进白骡至，洁朗丰润。上遂亲乘之，柔习安便，不知登降之劳也。告成礼毕，复乘而下。才及山，休息未久，有司言白骡无疾而殪。上叹异久之，谥之曰：“白骡将军。”【眉批】白骡虽妖，犹得备一日之乘，死可无憾。命有司具槥椟，垒石为墓，在封禅坛北数里。

金驴（出《酉阳杂俎》）【眉批】驴。

晋僧朗住金榆山，及卒，所乘驴上山失之。时有人见者，乃金驴矣。樵者往往听其鸣响。土人言：“金驴一鸣，天下太平。”

月氏羊（出《异物志》）【眉批】以下羊。

月氏有羊大尾，稍割以供宾，亦稍自补复。大秦国北有羊子，生于土中。秦人候其欲荫，为垣以绕之。其脐连地，不可以刀截，击鼓惊之而绝，因跳鸣食草，以一二百口为群。

【总评】得青田核为酒。又得西胡牛、月氏羊为膳，日日可作孔北海矣。

孝羊（出《玉堂闲话》）

邠州屠者安姓，家有牝羊并羔。一日，欲刲其母，缚上架之次，其羔忽向安前双跪前膝，两目涕零。安惊异，良久，遂致刀于地去。唤一童稚共事刲宰。及回，遽失刀，乃为羔子衔之，致墙根下，而卧其上。安疑为邻人所窃，又惧诣市过时，且无他刀，极挥霍。忽转身趯起羔儿，见刀在其腹下。遂顿悟，解下母羊并羔，并送寺内，乞长生。自身寻舍妻孥，投寺内竺大师为僧，名守思。

华隆（出《幽明录》）【眉批】以下犬。

晋泰兴二年，吴人华隆好弋猎。畜一犬，号曰“的尾”，每将自随。隆后至江边，被一大蛇围绕周身，犬遂咋蛇死焉，【眉批】勇犬。而隆僵仆无所知矣。犬彷徨嗥吠，往复路间。家人怪其如此，因随犬往，载隆归二日，乃苏。隆未苏之际，犬终不食。自此爱惜，如同亲戚焉。

杨生（出《纪闻》）

晋太和中，广陵人杨生怜一犬，常以自随。后生饮醉，卧荒草中。时方冬燎原，风势极盛。犬周匝嗥吠，生都不觉。犬乃就水自濡，还即卧于草上。如此数四，周旋跬步，草皆沾湿，火至免焚。后又因暗行堕井，犬嗥吠至晓。有人经过，怪之，因就视，见生在焉。遂求出己，许以厚报。其人欲请此犬为酬，生曰：“此犬活我，余可任君所须也。”路人迟疑未答。犬乃引领视井，生知其意，乃许焉。既而出之，系之而去。却后五日，犬夜走还。【眉批】此犬义而且智。

张然（出《续搜神记》）

会稽张然滞役，有少妇无子，唯与一奴守舍，奴遂与妇通焉。然素养一犬，名乌龙，常以自随。后归，奴欲谋杀然，盛作饮食，妇曰：“与君当大别离，君可强啖。”奴已握刀露臂，须然食毕。然涕泣不能食，以肉及饭掷狗，嘿祝曰：“养汝经年，汝能救我否？”狗得食不啖，唯注睛视奴。然拍膝大唤曰：“乌龙！”狗应声伤奴，奴失刀，遂倒。狗咋其阴，然因取刀杀奴。【眉批】此犬义而勇。以妻付县，杀之。

范翊（出《集异记》）

范翊，河东人，以武艺授裨将。养一犬，甚异。翊有亲知陈福，亦署裨将。翊差往淮南充使，收市绵绮，时福充副焉。翊因酒席，恃气而蔑福，因成仇恨。【夹批】往往有此，可戒，可戒！乃暗抅翊罪，潜申主帅。主帅不察，乃停翊职。翊饮恨而归，福获补署。其犬见翊沉废，乃往福舍，伺其睡，咋断其首，衔归示翊。翊惊惧，将福首及犬领诣主帅请罪。主帅诘之，翊以前事闻。主帅察之，却归翊本职。其犬，主帅留在使宅。【眉批】犬愿留，以报活主之恩也。

郭钊（出《宣室志》）

郭司空钊镇西凉时，有阍者甚谨朴，钊所委任。一日，命市纹丝帛百余段，其价倍直，以为欺也，命笞于庭。忽有十余犬争拥其背，吏卒莫能制。【眉批】灵犬。钊大异之，且讯其事。阍者曰：“自孩稚，常以食饲群犬，不知其他。”钊叹曰：“犬尚能感其惠，吾安可不施恩！”遂释阍者。

卢言（出《集异记》）

上党人卢言，尝于他邑见一犬，羸瘦将死，悯而收养之。经旬日，其犬甚肥悦。自尔凡历郡邑，悉领之。忽一日醉寝，而邻店火发。犬忙迫，乃上床，于言首嗥吠，复衔衣拽之。【眉批】灵犬。言惊起，火已其屋柱，趋出方免。

陆机（出《述异记》）

晋陆机少时颇好猎。在吴，有家客献快犬曰黄耳。机任洛，常将自随。此犬黠慧，能解人语。【眉批】才犬。又常借人三百里外，犬识路自归。机羁官京师，久无家问，戏语犬曰：“汝能赍书驰取消息否？”犬摇尾作声应之。机试为书，盛以竹筒系犬颈。犬出路走吴，饥则入草噬肉。每经大水，辄依渡者，弭毛掉尾向之，因得载渡。到机家，口衔筒作声示之。机家开筒取书，看毕，犬又向人作声，如有所求。其家作答书内筒，复系犬颈，犬复驰还洛。计人行五旬，犬往还才半。后犬死，还葬机家村南二百步，聚土为坟。村人呼为黄耳冢。

石玄度（出《述异记》）

宋元徽中，有石玄度者，畜一黄犬，生一子而色白。犬母爱之异常，每衔食饲之。【眉批】慈犬。及长成，玄度出猎未归，犬母辄门外望之。后玄度患气嗽，渐就危笃。医为处方，须白犬肺作汤。市之不得，乃杀所畜白狗，取肺供用。而犬母跳跃嗥叫，累日不息。其家人煮犬与客食之，投骨于地。犬母辄衔至屋中。食毕，乃移入后园中一桑树下，爬土埋之。日夕，向树嗥吠，月余方止。而玄度疾竟不疗，临终谓左右曰：“汤不救我疾，枉杀此狗。”其弟法度，自此断狗肉。

齐琼（出《述异记》）

唐禁军大校齐琼，本以驰骋获宠。家畜良犬四，常畋回广囿，辄饲以粱肉。其一独填茹咽喉齿牙间以出，如隐丛薄。齐窃异之。一日，令仆伺其所往，则北垣枯窦，有母存焉。老瘠疥秽，吐哺以饲。【眉批】孝犬。齐奇叹久之，乃命箧牝犬归，卧以茵席，饱以饼饵。犬则摇尾俛首，若怀知感。尔后擒奸逐狡，指顾如飞。将扈猎驾前，必获丰赏。逾年牝死，犬加勤效。及齐死，犬嗥吠终夕。越月营葬，则留獒以御奸盗。下棺之夕，犬独以足踣土成坳，首扣棺见血。掩土未毕，而犬亦毙。

石从义（出《玉堂闲话》）

秦州都押衙石从义家有犬，生数子。其一献戎帅琅琊公。自小至长，与母相隔。及节使率大将与诸校会猎于郊原，其犬忽子母相遇于田中，忻喜之貌，不可状名。猎罢，各遂主归。自是其子逐日于使厨内窃肉，归饲其母。【眉批】孝犬！

报仇犬（出《集异记》）

贞元初，广陵人田招以他事至宛陵，住表弟薛袭家。一日，招忽思犬肉，袭广觅之不得。招曰：“何不杀家犬？”袭曰：“养多时，谁忍下手！”招曰：“吾与汝杀之。”方欲取犬，忽失之，莫可求觅。经旬，招告归广陵，袭送之出郭，至竹室步歇次，忽见袭犬在道侧。招认而呼之，犬乃摇尾随招。夜至旅店，将宿，其犬亦随。伺招睡，乃咋其首衔归焉。【眉批】狠犬！袭惧，遂以此事白于州县。太守遣人覆验，异而释之。

【总评】温璋重捕雏之刑，此守释杀人之犬，均贵物而贱人矣。

裴度（出《集异记》）

裴令公度性好养犬，凡燕会处，悉领之。所食余，便和碗与犬食。时子婿李甲见之，数谏。裴令曰：“人与犬类，何恶之甚？”犬正食，见李谏，乃弃食，以目视李而去。裴令曰：“此犬人性，必仇于子，窃虑之。”李以为戏言。将欲午寝，其犬乃蹲而向李，见未寝，复去。李亦心动，乃以巾栉安枕，多排衣服，以被覆之，状如人寝，而藏身于别处视之。逡巡，犬入户，以李为睡，乃跳上寝床，当喉而啮。【眉批】狠犬！啮讫知谬，犬乃下床，愤跳号吠而死。

袁继谦（出《玉堂闲话》）

袁继谦郎中尝于青社，假居一第。闻一第素多凶怪，合门儆惧，莫遂安寝。忽一夕，闻吼声，若有呼于瓮中者，声至浊。举家怖恐，谓其必怪之尤者，遂于窗隙中窥之，见一物苍黑色，来往庭中。是夕月晦，观之既久，似黄狗身而首不能举。遂以铁击其脑，忽轰然一声，家犬惊叫而去。盖其日庄上输油至，犬以首入油器中，不能出故也。举家大笑而安寝。【眉批】弓蛇致疾，翁犬咸妖，事何可以不察！

燕相【眉批】以下豕。

朔人有献大豕于燕者，年百二十矣，非大圊不居，非人便不珍。昭王曰：“此豕仙也，命宰养之。”十五年，大如沙豮，足如不胜其体。王命衡官桥而量之，折桥，豕不量。又命水官舟而量之，其重千钧。燕相曰：“巨而无用，何不烹之？”豕既死，见梦于燕相曰：“造化劳我以豕形，食我以人秽。仗君之灵得化，今始得为鲁津之伯，而浮舟者食我以粳粮。欣君之惠，将报子焉。”后燕相游于鲁津，而赤龟衔夜光而献。

晋州屠儿（出《法苑珠林》）

唐显庆三年，晋州市东巷有屠儿杀一猪，经半日，已去毛，会杀余猪，未及开解。至晓，以刀破腹，才划一刀，犹未入腹，其猪忽起走出门，直入市西，至一贾者店内床下而卧。市人竞往看之。屠儿执刀走逐，犹欲将去。看者数百人，询知其异，皆嗔责屠儿，竞出钱赎猪，共为造舍安置。猪身皮毛复生，咽下及腹下疮处差已，作大肉块，粗如臂许。出入来去，不污其室，性洁不同余猪。四十五年，方卒。

猫杂说（出《酉阳杂俎》）【眉批】以下猫。

猫目睛，旦暮圆，及午，坚敛如。其鼻端常冷，唯夏至一日暖。其毛不容蚤虱，黑者暗中逆循其毛，即如火星。俗云猫洗面过耳，则客至。楚州谢阳出猫有褐花者，灵武有红叱拨及青骢色者。猫一名蒙贵，一名乌员。平陵城古谭国也，城中有一猫，常带金锁，土人往往见之。

卖醋人（出《稽神录》）

建康有卖醋人，畜一猫，甚俊健，爱之甚。及死，不忍弃，置猫坐侧。数日，腐而且臭，不得已，携弃秦淮水。既入水，猫活。某自下救之，遂溺死，而猫登岸走。【眉批】宿冤也。金乌铺吏获之，缚置铺中，锁其户，出白官司，将以其猫为证。既还，则已断其索，啮壁而去矣，竟不复见。

磎鼠等（出《神异录》《异苑》《录异记》诸书）【眉批】以下鼠。

北方层冰万里，厚百丈。有磎鼠在冰下土中，其形如鼠，食草木，肉重千斤，可以作脯，食之已热。其毛八尺，可以为褥，卧之却寒。其皮可以蒙鼓，声闻千里。其毛可以来鼠。其尾所在鼠聚。

红飞鼠多出交趾及广管陇州，皆有深毛茸茸然，唯肉翼浅黑色。多双伏红蕉花间，采捕者若获一，则其一不去。南中妇人买而带之，以为媚药。

拱鼠形如常鼠，行田野中，见人即拱手而立。【眉批】《诗》云相鼠是也。人近欲捕之，跳跃而去。秦川中有之。

鼹鼠首尾如鼠，色青黑，短足有指，形大，重千余斤，【眉批】《庄》云鼹鼠饮河，不过满腹。亦为其洪饮也。出零陵郡界，不知所来。民有灾及为恶者，鼠辄入其田中，振落毛衣，皆成小鼠，食其苗稼而去。或捕得鼹鼠者，治其皮，饰为带。为其三毛出于一孔，与常皮有异，人多宝之。

义鼠形如鼠，短尾，每行，递相咬尾，三五为群，惊之则散。俗云：“见之者当有吉兆。”成都有之。

唐鼠形如鼠，稍长，青黑色。腹边有余物如肠，亦名易肠鼠。昔仙人唐昉拔宅升天，鸡犬皆去，唯鼠坠下不死，而肠出数寸，三年易之，俗呼为唐鼠。城固川中有之。

白鼠身白，耳足红色，眼眶赤。赤者，乃金玉之精。伺其所出掘之，当获金玉。鼠五百岁即白，耳足不红，乃常鼠也。

鼠报（出《宣室志》《闻奇录》）

宝应中，有李氏子，家于洛阳，世未尝畜猫。忽一日，李氏大集亲友，会食于堂。既坐，而门外有数百鼠，俱人立，以前足相鼓，如甚喜状。家僮惊异，告于李氏。李氏亲友，乃空其堂而纵观。人去且尽，堂忽摧圯，其家无一伤者。堂既摧，群鼠亦去。

李昭嘏举进士不第，登科年，已有主司，并无荐托之地。主司昼寝，忽寤，见一卷轴在枕前，看其题，乃昭嘏之卷。令送于架上，复寝，暗视，有一大鼠取其卷，衔其轴，复送枕前，如此再三。昭嘏来春及第。主司问其故，乃三世不养猫。皆云鼠报。

郗士美（出《阙吏》）

许昌郗尚书士美，元和末，为鄂州观察。一日晨兴，出视事，束带已毕，左手引靴，未及陷足，忽有一巨鼠过庭，北面拱手而舞。郗大怒，惊叱之，略无惧意。因掷靴以击，鼠即奔走。有毒虺堕于靴中，珠贝锦身，螫焰勃勃。向无鼠妖，则已致臃指溃足之患。参寥子曰：“是知鸟鸣鼠舞，不恒为灾，大人君子，遇之则吉。”

野兽

虎杂说（出《酉阳杂俎》，及《述异记》）【眉批】以下虎。

虎交而月晕。仙人郑思远尝骑虎，故人许隐齿痛求治，郑曰：“唯得虎须，及热插齿间，即愈。”乃拔数茎与之。因知虎须治齿也。虎杀人，能令尸起自解衣，方食之。虎威如一字，长一寸，在胁两傍皮内，尾端无之，佩之者临官，使无憎疾。虎夜视，一目放光，一目看物。猎人候而射之，光坠入地，成白石，主止小儿惊。汉中有虎生角。道家云虎千岁则牙蜕而角生。

真虎（出《国史补》）

裴旻守北平，北平多虎，旻善射，尝一日毙虎三十有一。既而于山下四顾自矜，有老父至曰：“此皆彪也，似虎而非。将军若遇真虎，无为也。”旻曰：“真虎安在？”老父曰：“自此而北三十里，往往有之。”旻跃马而往，次丛薄中，果有一虎腾出，状小而势猛，据地一吼，山石震裂，旻马辟易，弓矢皆坠，殆不得免。自此惭惧，不复射虎。【眉批】三十一头，未必非虎，父老疑是山神之属，假虎灵以止其杀机耳。

酋耳（出《朝野佥载》）

天后时，涪州武龙界多虎暴，有一兽似虎而绝大，日正午，逐一虎，直入人家，噬杀之，亦不食。于是县界不复有虎矣。录奏，检《瑞图》乃酋耳，不食生物，有虎暴则杀之。

商山路（出《玉堂闲话》）

旧商山路多鸷兽，害其行旅。适有骡群早行，天未平晓，群骡或惊骇。俄有一虎，自丛薄中跃出，攫一夫而去。其同群者，莫敢回顾。至食时，遭攫者却赶来相及。众惊异，竞问其由。徐曰：“某初衔至路左岩崖之上，前有万仞清溪，溪南有洞，洞口有小虎子数枚，顾望其母，忻忻然若有所待。其虎置某崖侧，略不伤损，而面溪洞叫吼，以呼诸子。某因便潜脚于虎背，尽力一踏。【夹批】亦有大力。其虎失脚，堕于深涧，不复可登。是以脱身至此。”兽盖欲生致此人，教演诸子，是以不伤。真可谓脱身虎口，危哉危哉！

张竭忠（出《博异记》）

天宝中，河南缑氏县东太子陵仙鹤观，常有道士七十余人，皆精专，修习法箓，斋戒咸备。有不专者，不之住矣。每年九月三日夜，有一道士得仙，已有旧例，至旦，则具姓名申报以为常。其中道士，每年到其夜，皆不扃户，各自独寝，以求上升之应。后张竭忠摄缑氏令，不信。至时，乃令二勇士持兵器潜觇之。初无所睹，至三更后，见一黑虎入观来，须臾，衔出一道士。二人射之，不中，虎弃道士而去。至明，无人得仙者。具以白竭忠。乃申府，请弓矢，大猎于太子陵东石穴中，格杀数虎，有金简玉箓洎冠帔，及人之发骨甚多，此皆每年得仙道士也。自后仙鹤观即渐休废。

【总评】《辨疑志》载长安惠炬寺西南，有灵应台，台上尝见双圣灯出，乃虎目光也。又《玉堂闲话》载南中有选佛场，每年中元日，推一道高者，端简立于坛上，俟五色云至，蹑而上升。后有道士从一比丘，教怀雄黄一斤，既升坛。后旬余，山岩臭秽，猎人见大蟒蛇腐烂。五色云乃此蟒之毒气也。事类此。

傅黄中（出《朝野佥载》）

唐傅黄中为越州诸暨县令，有部人饮大醉，夜中山行，临岸而睡。忽有虎临其上而嗅之，虎须入醉人鼻中，遂喷嚏声震。虎遂惊跃，便落崖。腰胯不遂，为人所得。

周雄（出《北梦琐言》）

唐大顺景福已后，蜀路剑利之间，白卫岭石筒溪，虎暴尤甚，号税人场。商旅结伴而行，军人带甲列队而过，亦遭攫搏。时递铺卒有周雄者，膂力心胆，有异于常，日夜行役，不肯规避。仍持托杈利剑，前后于税人场连毙数虎，行旅赖焉。蜀帅补军职以壮之。

张俊（出《原化记》）

宣州溧水县尉元澹，家在怀州，先将一壮客张俊祇承至官。官满却归，俊亦从之。俊有妻，一子三岁，亦与同行。至宋州冲夜，俊抱儿从澹，妻乘驴在后十步。忽闻叫声，俊奔视之，妻已被虎所取。俊白元：“妻今为虎杀，誓欲报仇。今以孩子奉托。倘生归，当酬哺食之恩；不尔，便为仆贱终身。”元固止之，不可。复挟两矢，携弓腰斧而行。去三四余里，皆深林重阻。既而渐至一处，依近山谷，有大树百余株，疑近虎穴，俊上树伺之。时渐明，见山下数十步内，如有物蹲伏起动之状，更候之。欲明，乃是虎也。其妻已死，为虎所禁。尸自起，拜虎讫，自解其衣，裸而复僵。虎又于窟中引四子，皆大如狸，掉尾欢跃。虎以舌舐死人，虎子竞来争食。俊在树上见之，遂发一箭，正中虎额。其虎腾跃。又发一箭，中其胁。箭皆傳毒，并杀四子，皆取其首，葛蔓贯之。【眉批】勇哉士乎！亦负妻尸，步走而归。日晓追及澹。

虎妇（出《广异记》）

利州卖饭人，其子之妇山园采菜，为虎所取，经十二载而后还。自云入深山石窟中，本谓被食，久之相与寝处窟中。窟有四虎，妻妇人最老。老虎恒持麋鹿等肉还以哺妻；或时含水吐其口中，妇人欲出，辄为所怒，驱以入窟。积六七年后，渐失余虎，老者独在。后一日，忽夜不还。妇人心怪之，欲出而不敢。如是又一日，乃徐出，行数十步，不复见虎。乃极力行五六里，闻山中伐木声，径往就之。伐木人谓是鬼魂，以砾石投掷。妇人大言其故，乃相率诘问。妇人云：“己是某家新妇。”诸人亦有邻里者，先知妇人为虎所取，众人方信之。邻人因脱衫衣之。将还，会其夫已死，翁姥悯而收养之。妇人亦憨戆，乏精神，恒为往来之所狎。刘全白亲见妇人，说其事云。

汉景帝（出《独异志》）

汉景帝好游猎，见虎不能得之，乃为珍馔，祭所见之虎。帝乃梦虎曰：“汝祭我，欲得我牙皮耶？我自杀，从汝取之。”明日，帝入山，果见此虎死在祭所。乃命剥取皮牙。余肉复为虎。【眉批】亦虎怪。

丁岩（出《集异记》）

贞元间，淮上阻兵，因以武将王征牧申州。时多虎暴，白昼噬人。征至，大修擒虎具；又重悬购，得一虎者酬十缣。有老卒丁岩，善为陷井，遂列于太守，请山间至路隅，张设以图之。征既许，不数日而获一虎。虎在深坑，无施勇力。岩遂俯而下视，加以侮诮。虎则跳跃哮吼，怒声如雷。而聚观之徒，千百其众。岩炫其计得，夸喜异常。时方被酒，因为衣襟罥挂树根，而坠井中，众共嗟骇，谓靡粉于铦牙矣。及就窥，岩乃端坐，而虎但瞪视耳。岩之亲爱忧岩，乃共设计，以辘轳下巨索，伺岩自缚，当遽引上，或希十一之全。岩得索引，去地三二尺，其虎则以前足捉其索而留焉。意态极仁，如此数四。【眉批】留人为质，虎大有智术。若夫噬以逞其怒，俱死何溢！岩因谓曰：“尔辈纵暴，入郭犯人，事须剪除，理宜及此。顾尔命在顷刻，吾因沉醉，误落此中，众所未便屠者，以我故也。尔若损我，激怒众人，我气未绝，即当薪火乱投，尔为灰烬矣。汝能从我，当启白太守，舍尔之命，冀尔率领群辈，远离此土。我当质之天日，不渝此约。”其虎谛听，若有知解。【眉批】诚能动物，何暴不驯。岩则引绳，众共出之。虎乃弭耳瞩目，不复留。岩既得出，遂以其事白于邦伯曰：“今杀一虎，不足禳群辈之暴。况与诚约，乞舍之，冀其率侣四出，管界获宁耳。”征许之。岩遂以太守之意，丁宁告谕。虎于陷中，踊跃盘旋，如荷恩施。岩即积土坑侧，稍益浅，犹深丈许。虎乃跃而出，奋迅踯腾，啸风而逝。自是旬朔之内，群虎屏迹。

虎恤人（出《广异记》）

风翔府李将军者，为虎所取，蹲踞其上。李频呼大王，乞一生命。虎乃弭耳如喜状。【眉批】虎好谀，奇哉！须臾，负李行十余里，投一窟中。二三子见人喜跃。虎于窟上，俯视久之，方去。其后入窟，恒分所得肉及李。积十余日，子大如犬，悉能陆梁，虎因负出窟。至第三子，李恐去尽，则己死窟中，乃抱之云：“大王独不相引！”虎因垂尾，李持之，遂得出。李复云：“幸已相祐，岂不送至某家？”虎又负至所取处而诀。每三日，一至李舍，如相看。经二十日，前后五六度。村人怕惧。其后又来，李遂白云：“大王相看甚善，然村人恐惧，愿勿来。”【眉批】不假虎威以吓乡里，李亦妙人。经月余，复一来，自尔乃绝。

种僮（出《独异志》）

种僮为畿令，常有虎害人。僮令设槛，得二虎。僮曰：“害人者低头。”一虎低头。僮取一虎放之。自是猛兽皆出境，吏目之为神君。

李大可

宗正卿李大可，尝至沧州，州之饶安县，有人野行，为虎所逐。既及，伸其左足示之，有大竹刺，贯其臂。虎俯犬贴耳，若请去之者。其人为拔之，虎甚悦，宛转摇尾，随其人至家，乃去。是夜，投一鹿于庭。如此岁余，投野豕獐鹿，月月不绝。或野外逢之，则随行。其人家渐丰，因洁其衣服。虎后见改服，不识，遂啮杀之。【眉批】虎无势利之心。家人收葬讫，虎复来其家。母骂之曰：“吾子为汝去刺，不知报德，反见杀伤。今更来吾舍，岂不愧乎？”虎羞惭而出。然数日常旁其家，既不见其人，知其误杀，乃号呼甚悲。因入至庭前，奋跃拆脊而死。见者咸异之。

勤自励（出《广异记》）

漳浦人勤自励者，以天宝末充健儿，随军安南，及击吐蕃，十年不还。自励妻林氏为父母夺志，将改嫁同县陈氏。其婚夕，而自励还。父母具言其妇改嫁始末，自励闻之，不胜忿怒。当破吐蕃，得利剑，是晚，因仗剑以诣林氏。行八九里，属暴雨天晦，进退不可。忽遇电明，见道左大树有旁孔，自励权避雨孔中。闻有人呻吟，径前扪之，即妇人也。问其为谁，妇人云：“己是林氏女，先嫁勤自励为妻。自励从军未还，父母无状，见逼改嫁，以今夕成亲。我心念旧，不肯再适，遂持巾于宅后桑林自缢，为虎所取，幸而遇君，今犹未损。倘能相救，必有厚报。”自励谓曰：“我即自励也。晓还至舍，父母言君适人，故仗剑来访，何期此遇！”乃相持而泣。顷之，虎至，初大吼叫，然后倒身入孔。自励以剑挥之，虎腰中断。【眉批】此树孔乃虎穴也。异哉虎乎！怨反为德，德而不食其报，忠之属也，岂非天哉！恐又有虎，故未敢出。寻而月明后，果有虎至，见其偶毙，吼叫益甚。自尔复倒入，又为自励所杀。乃负妻还家。

卢造（出《广异记》）

叶县令卢造有幼女，大历中，许嫁同邑郑楚之子元方。俄而楚录潭州军事，造亦辞而寓叶。后楚卒，元方护丧居江陵。数年间，音问两绝，县令韦计为子娶焉。其吉辰，元方无所容，径往县东十里余佛舍。西北隅，有若小兽号鸣者，出火视之，乃三虎雏，目尚未开。以其小，未能害人，且不忍杀，闭门坚拒而已。约三更初，虎来触其门，不得入。其西有窗，亦甚坚，虎怒搏之，棂拆，陷头于中，为左右所辖，进退不得。元方取佛塔砖击之，虎吼怒擎攫，终不能去。连击之，俄顷而毙。既而门外若女人呻吟，气甚困劣。元方问曰：“门外呻吟者，人邪鬼邪？”曰：“人也。”曰：“何以到此？”曰：“妾前卢令女也，今夕将适韦氏，方登车，为虎负荷至此。【眉批】才是虎媒。幸今无损，又畏其复来，能救乎？”元方奇之。执炬出视，乃十七八岁女子也，礼服俨然，泥水皆澈。扶入，复固其门，遂毁像以继其明。女曰：“此何处也？”曰：“县东佛舍尔。”元方言姓名，且话旧诺。女亦能记之曰：“妾父曾许妻君，一旦以君之绝耗，将嫁韦氏。天命难改，虎送回君。庄去此甚近，君能送归，请绝韦氏而奉巾栉。”及明，送回家。其家以虎攫去，方已制服，忽见其来，喜若天降。元方致虎于县，且具言其事。县宰异之，以卢氏归于郑焉。

陈褒（出《稽神录》）【眉批】以下皆虎伥。

清源人陈褒，隐居别业，临窗夜坐，窗外即旷野。忽闻有人马声，视之，见一妇人骑虎自窗下过，径入西屋内。壁下先有一婢卧，妇人即取细竹枝从壁隙中刺之。婢忽尔腹痛，开户如厕。褒方愕骇，未及言，婢已出，即为虎所搏。遽前救之，仅免。乡人云：“村中恒有此怪，所谓虎鬼者也。”宣州儿（出《广异记》）

天宝末，宣州有小儿，其居近山，每至夜，恒见一鬼引虎逐己，如是已十数度。小儿谓父母云：“鬼引虎来，则必死。世人云：‘为虎所食，其鬼为伥。’我死，为伥必矣。若虎使我，则引来村中。宜设阱要路以待，虎可得也。”【眉批】苏季子且死能复其仇，小儿近之矣。后数日，果死于虎。久之见梦于父云：“身已为伥，明日引虎来，宜于西偏速修一井。”父乃与村人作井，井成之日，果得虎。

刘老（出《广异记》）

信州刘老者，以白衣住持于山溪之间。人有鹅二百余只诣刘放生，恒自看养。数月后，每日为虎所取，已耗三十余头。村人患之，罗落陷阱，遍于放生所。自尔虎不复来。后数日，忽有老叟，巨首长鬣，来诣刘，问：“鹅何以少减？”答曰：“为虎所取。”又问：“何不取虎？”答云：“已设陷阱，此不复来。”叟曰：“此为伥鬼所教，若先制伥，即当得虎。”刘问：“何法取之？”叟云：“此鬼好酸，【眉批】伥好酸。可以乌白等梅及杨梅，布之要路。伥若食之，便不见物，虎乃可获。”言讫不见。是夕，如言布之。四鼓后，闻虎落井。自尔绝焉。

狼狈（出《酉阳杂俎》）【眉批】狼。

狼大如狗，苍色，作声诸窍皆沸。中筋大如鸭卵，有犯盗者熏之，当令手挛缩。狼粪烟直上，烽火用之。或言狼狈是两物。狈前足绝短，每行常驾两狼，失狼则不能动，故世言事乖者称狼狈。

狮杂说（出《酉阳杂俎》）【眉批】以下狮。

释氏书言，狮子筋为弦，鼓之，众弦皆绝。集贤校理张希复言，旧有狮子尾拂，夏月蝇蚋不敢集其上。旧说，苏合香，狮子粪也。

曹公（出《博物志》）

曹公伐冒顿，经白狼山，逢狮子，使人格之，杀伤甚众。公乃自率常从健儿数百人击之，狮子哮吼奋迅，左右咸惊汗。忽见一物从林中出，【眉批】岂无名乎？如狸，超上车轭。狮子将至，此兽便跳于狮子头上，狮子即伏不敢起。于是遂杀之，得狮子一子。此兽还，未至洛阳三十里，路中鸡狗皆伏，无鸣吠者。

后魏庄帝（出《伽蓝记》）

后魏，波斯国献卿子，永安末，始达京师。庄帝谓侍中李彧曰：“朕闻虎见狮子必伏，可觅试之。”于是诏近山郡县，捕虎以送。巩县山阳并送二虎一豹，见狮子，悉皆暝目，不敢仰视。园中素有一盲熊，性甚驯善，帝令取试之。虞人牵盲熊至，闻狮子气，惊怖跳踉，曳锁而走，帝大笑。

子路（出《异苑》及《酉阳杂俎》）【眉批】熊。

东土呼熊为子路，以物击树云：子路可起。于是便下，不呼则不动也。熊胆，春在首，夏在腹，秋在左足，冬在右足。

象杂说（出《酉阳杂俎》《岭表录异》）【眉批】以下象。

龙象六十岁，骨方足。象胆不附肝，随四时在四腿，春在前左，夏在前右，如无定体也。鼻端有爪可拾针。肉有十二般，唯鼻是其本肉。陶贞白言：“夏月合药，宜置牙于药旁。”南人言：“象尤恶犬声。”猎者裹粮登高树，抅熊巢伺之，有群象过，则为犬声，悉举鼻吼叫，循守不复去。或经五六日，困倒，则下，潜刺杀之。耳穴薄如鼓皮，一刺而毙。胸前小横骨，灰之酒服，令人能浮水出没。食其肉，令人体重。古训言：“象孕五岁始生。”

环生国野象成群，一牡管牝三十余。牝者牙方二尺，迭供牡者水草，卧则环守。又国人养驯者，可令代樵。

广之属郡潮循州多野象，牙小而红，最堪作笏。湖循人或捕得象，争食其鼻，云肥脆，偏堪作炙。或云象肉有十二种。楚越之间，象皆青黑，唯西方拂林大食国即多白象。刘恂有亲表，曾奉使云南，彼中豪族，各家养象，负重致远，如中夏之畜牛马也。蛮王宴汉使于百花楼，曲动乐作，优倡引入舞象，以金覉络首，锦绣垂身，随拍腾蹋，动头摇尾，皆合节奏。唐乾符四年，占城国进驯象三头，当殿引对，亦能拜舞，后放还本国。

白象（出《伽蓝记》）

后魏洛水桥南道东，有白象坊。白象者，永平二年，乾陁罗国所献，背设五采屏风、七宝坐床，容数十人，真是异物。尝养于乘黄，曾坏屋毁墙，走出于外，逢树即拔，遇墙亦倒。百姓惊怖，奔走交驰。太后遂徙象于此坊。

阆州莫徭（出《广异记》）

阆州莫徭以樵采为事，常于江边刈芦，有大象奄至，卷之上背，行百余里，深入泽中。泽中有老象，卧而喘息，痛声甚苦。至其所下于地，老象举足，足中有竹丁。莫徭晓其意，以腰绳系竹丁，为拔出，脓血五六升许。小象复鼻卷青艾，欲令塞疮。莫徭摘艾热挼，以次塞之，尽艾方满。久之，病象能起，东西行立，已而复卧，回顾小象，以鼻指山，呦呦有声。小象乃去。须臾，得一牙至。病象见牙，大吼，意若嫌之。小象持牙去，顷之，得一大牙。莫徭呼象为将军，言未食，患饥。象往折山栗数枝。食之，乃饱。然后送人及牙还。行五十里，忽尔却转，人初不了其意，乃还取其遗刀。人得刀毕，送至本处，以头抵人，左右摇耳，久之乃去。其牙酷大，载至洪州，有商胡求买，累加至四十万。寻至他人肆，胡遽以苇席覆牙，他胡问是何宝，而辄见避。主人除席云：“止一大牙耳。”他胡见牙色动，私白主人，许酬百万，又以一万为主人绍介，佯各罢去。顷间，荷钱而至。本胡复争之云：“本买牙者我也。主人若求千百之贯，我岂无耶？”往复交争，遂相殴击。所由白县，县以白府。府诘其由，胡初不肯以牙为宝，府君曰：“此牙会献天子。汝辈不言，亦终无益。”胡方白云：“牙中有二龙，相躩而立，可绝为简。本国重此者，以为货，当值数十万万。得之为大商贾矣。”洪州乃以牙及牙主二胡并进之。天后命剖牙，果得龙简。谓莫徭曰：“汝貌贫贱，不可多受钱物。”赐敕阆州，每年给五十千，尽而复取，以终其身。

安南猎者（出《广异记》）

安南人以射猎为业，每药傅箭镞，射鸟兽，中者必毙。开元中，其人曾入深山，假寐树下。忽有物触之，惊起，见是白象，大倍他象。南人呼为将军，祝之而拜。象以鼻卷人上背，复取其弓矢药筒等以授之。因尔遂骋行百余里，入邃谷，至平石，回望十里许，两崖悉大树，围如巨屋，森然隐天。象至平石，战惧，且行且望。经六七里，往倚大树，以鼻仰拂人。人悟其意，乃携弓箭，缘树上。象于树下望之。可上二十余丈，欲止，象鼻直指，意如导令复上。人知其意，迳上六十丈。象视毕，走去。其人夜宿树上，至明，望平石上有二目光。久之，见巨兽，高十余丈，毛色正黑。须臾清朗，昨所见大象，领凡象百余头，循山而来，伏于其前。巨兽躩食二象，食毕，各引去。人乃思象意，欲令其射。因傅药矢端，极力射之，累中二矢。兽戴矢吼奋，声震林木。人亦大呼引兽。兽来寻人，会其开口，又当口中射之。兽吼而自掷，久之方死。俄见大象从平石入，一步一望，至兽所，审其已死，以头触之，仰天大吼。顷间，群象五六百辈，云萃吼叫，声彻数十里。大象来至树所，屈膝再拜，以鼻招人。【眉批】象报恩附见。人乃下树，上其背。象载人前行，群象从之。寻至一所，植木如陇，大象以鼻揭楂，群象皆揭，日旰而尽，中有象牙数万枚。象载人行，数十步内，必披一枝，盖示其路，讫，寻至昨寐之处，下人于地，再拜而去。其人归白都护，都护发使随之，得牙数万，岭表牙为之贱。使人至平石所，巨兽但余骨存。都护取一节骨，十人舁致之。骨有孔，通人来去。

李婴（出《鄱陟记》）【眉批】麈。

李婴与弟绦，皆善用弩。曾射得一麈，解其四脚，悬置树间，剖炙火上。方欲共食，忽见山下有一神人，长三丈许，鼓步而来，手持大囊。既至，悉敛肉及皮骨，并列火上者于囊中，迳还山去。婴与弟绦惊骇，莫知所措，亦竟无他焉。

鹿杂说（出《述异记》《录异记》）【眉批】以下塵。

鹿千年而苍，又五百年而白，又五百年而玄。汉成帝时，中山人得玄鹿，烹之，视其骨，皆黑色。仙方云：“玄鹿为脯，食之，寿至二千岁。”余干县有白鹿，土人传千岁矣。晋成帝遣人捕得，有铜牌镌字在角后，云宝鼎二年，临江所献苍鹿。

江陵松滋枝江村射鹿者，率以淘河乌胫骨为管，以鹿心上脂膜为簧，吹作鹿声，有大号小号呦呦之异。或作麀鹿声，则麚鹿毕集，盖为牝声所诱，人得彀矢而注之。南中多鹿，每一牡管牝百头，至春羸瘦，盖游牝多也。及夏，则唯食菖蒲一味，却肥。当角解之时，其茸甚痛。逢猎人，亦伏而不动。猎者以绳系其茸，截而取之，先以其血来啖，然后毙鹿。

鹿马(《录异记》）

洮阳县东有华山，去县九十里，回跨峙堞，峰岭参差。昔有人因猎，见二鹿，其一者霜毛纯素，照耀山谷；一者五彩成文，焕烂曜日。猎人惊异而不敢射。前行数里，见二人诃云：“使君何来，不见二马耶？”答云：“唯见双鹿。”曰：“吾为虞帝所使，至衡山，与安丘道士相闻。君所见鹿，是吾马也。”

【总评】秦王好仙，难怪赵高指鹿为马。

兔鬼（出《稽神录》）【眉批】兔。

司农卿杨迈少好畋猎。自云在长安时，放鹰于野，遥见草中一兔跳跃，鹰亦自见，即奋往搏之。既至无有，收鹰上鞴。行数十步，回顾其处，复见兔走，又不获。如是者三。即命芟草以求之，得兔骨一具，盖兔之鬼也。

【总评】鹅有鬼，兔亦有鬼，物命其可残乎？

王仁裕（出《王氏见闻》）【眉批】猿。

王仁裕常从事汉中，家于公署。巴山有采捕者，献猿儿焉。怜其小而黠，使人养之，名曰野宾，呼之即应。经年，则充博壮盛，縻絷稍解，逢人必啮，纵鞭棰亦不畏。惟仁裕叱之，则弭伏而不动。其公衙于城缭绕，并是榆槐杂树，汉高庙有长松古柏，上鸟巢不知其数。时中春日，野宾逸，入丛林，飞趠于树梢之间，遂入汉高庙，破鸟巢，掷其雏卵于地。州衙门有铃架，群鸟遂集架引铃。【夹批】鸟有知。主使令寻鸟所来，见野宾在林间，即使人投瓦砾弹射，皆莫能中，薄暮腹枵，方馁而就絷。乃遣人送入巴山百余里溪洞中。人方回，询问未毕，野宾已在厨内谋餐矣。又复絷之。忽一日解逸，入主帅厨中，应动用食器之属，并遭掀扑秽污，而后登屋，掷瓦拆砖。主帅大怒，使众箭射之。野宾骑屋脊而毁拆砖瓦。箭发如雨，野宾目不妨视，口不妨呼，手拈足掷，左右避箭，竟不能损其一毫。有使院老将马元章曰：“市上有一人，善弄胡狲。”乃使召至，指示之曰：“速擒来。”于是大胡狲跃上衙屋赶之，逾垣蓦巷，擒得至前。野宾浴汗而伏罪，众皆笑之，主帅亦不甚诟怒。于是颈上系红绡一缕，题诗送之曰：“放尔丁宁复故林，旧来行处好追寻。月明巫峡堪怜静，路隔巴山莫厌深。栖宿免劳青嶂梦，跻攀应惬碧云心。三秋果熟松稍健，任抱高枝彻晓吟。”又使人送入孤云两角山，且使絷在山家，旬日后方解纵之，不复来矣。后罢职入蜀，行次嶓冢庙前汉江之壖，群猿自峭岩中连臂而下，饮于清流。有巨猿舍群而前，于道畔古木之间，垂身下顾，红绡仿佛而在。从者指之曰：“此野宾也。”呼之，声声相应。立马移时，不觉恻然。及耸辔之际，哀叫数声而去。及陟山路，转壑回溪之际，尚闻呜咽之音，疑其肠断矣。【眉批】谁谓兽类无情！遂继之一篇曰：“嶓冢祠边汉水滨，此猿连臂下嶙峋。渐来仔细窥行客，认得依稀是野宾。月宿纵劳羁绁梦，松餐非复稻粱身。数声肠断和云叫，识是前年旧主人。”

杨于度（出《野人闲话》）【眉批】猕猴。

蜀中有杨于度者，善弄胡狲。常饲养大小十余头，会人语。或令骑犬，作参军行李，则呵殿前后。其执鞭驱策，戴帽穿靴，亦可取笑一时。如弄醉人，则必倒卧地上，扶之久而不起。于度唱曰：“街使来。”辄不起。“御史中丞来。”亦不起。或微言“侯侍中来。”胡狲即便起走，眼目张惶，佯作惧怕，人皆笑之。【夹批】侯侍中弘实，巡检内外，主严重，人皆惧之，故弄此戏。一日，内厩胡猕维绝，走上殿阁。蜀主令人射之，以其捷，皆不之中。竟不能捉获者三日。内竖奏市丐杨于度，善弄胡狲，试令捉之。遂以十余头入，望殿上拜，拱手作一行立。内厩胡狲亦在舍上窥觑。于度高声唱言：“奉敕捉舍上胡狲来。”手下胡狲一时上舍，齐手把捉内厩胡狲，立在殿上。蜀主大悦，因赐杨于度绯衫钱帛，收系教坊。有内臣因问杨于度：“胡狲何以教之而会人言语？”对曰：“胡狲乃兽，实不会人语。于度缘饲之灵砂，变其兽心，然后可教。”有好事者知之，多以灵砂饲胡狲、鹦鹉、犬、鼠等以教之。故知禽兽食灵砂，尚变人心，人食灵砂，足变凡质。

狐杂说（出《玄中记》《广异记》等书）【眉批】以下狐。

狐五十岁，能变化为妇人，百岁为美女，为神巫，或为丈夫与女人交接，能知千里外事。善蛊魅，使人迷惑失智。千岁即与天通，为天狐。

千年之狐姓赵、姓张，五百年狐姓白、姓康。

旧说野狐名紫狐，【眉批】汉上灵孝为雌狐所魅，名阿紫。夜击尾，火出。将为怪，必戴髑髅拜北斗，髑髅不坠，则化为人矣。知之者，取鹊头悬户上，俟魅至，呼“伊祈熟肉”，再三言之，必走。故相传云：“伊祈熟肉辟狐魅。”

唐初以来，百姓多事狐神，房中祭祀以乞恩，饮食与人同之。时有谚曰：“无狐魅，不成村。”

《北梦琐言》云：江南无野狐，江北无鹧鸪。山郡里人号为野犬。

王老（出《广异记》）

唐睢阳郡宋王冢旁，有老狐，每至衙日，邑中之狗悉往朝之，狐坐冢上，狗列其下。东都王老有双犬，能咋魅，前后杀魅甚多。宋人相率以财雇犬咋狐，王老牵犬往，犬乃径诣诸犬之下，伏而不动，大失宋人之望。今世人有不了其事者，相戏云；“取睢阳野狐犬。”

九尾狐 青狐（俱《瑞应编》）

九尾狐者，神兽也，其状赤色，四足九尾，出青丘之国，音如婴儿。食者令人不逢妖邪之气，及蛊毒之类。

周文王拘羑里，散宜生诣涂山得青狐，以献纣，免西伯之难。

九尾狐

猩猩（出《国史补》及《朝野佥载》）【眉批】以下异兽。

猩猩好酒与屐，人欲取者，置二物以诱之。猩猩始见，必大詈云：“诱我也！”乃绝走而去之。去而复至，稍稍相劝，顷尽醉，其足皆绊。或图而赞之曰：“尔形唯猿，尔面唯人。言不忝面，智不逾身。淮阴佐汉，李斯相秦，曷若箕山，高卧养真。”

安南武平县封溪中，有猩猩焉，如美人，解人语，知往事。以嗜酒故，以屐得之，槛百数同牢。欲食之，众自推肥者相送，流涕而别。时饷封溪令，以帊盖之。令问何物，猩猩乃笼中语曰：“唯有仆并酒一壶耳。”令笑而爱之。

猓（出《国史补》）

剑南人之采猓者，得一猓，其数十猓可得。何哉？猓伤其类，聚族悲啼，虽杀之不去。此兽状而人心也。乐羊、张仁愿、史牟，则人状而兽心也。








同庚：

永康程京兆正谊，义乌虞御史怀忠，同嘉靖庚子九月四日子时生，同隆庆辛未进士，同司李内召。怀忠入西台，忤时宰，出守袁州，仍谪潜山，邑邑死。正谊以刑曹历大京兆，年八十。

万历癸丑会元宜兴周延儒，天启乙丑会元无锡华琪芳，崇祯戊辰会元嘉善曹勋，俱生万历某年某月某日，其时地小异，先后冠南宫，亦奇。




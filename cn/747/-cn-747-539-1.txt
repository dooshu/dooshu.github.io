○珠还合浦赋（以“不贪为宝，神物自还”为韵。一作“还珠亭赋”）

物之多兮珠为珍，通其货而济乎人。才披沙以耀，俄错彩以玢。避无厌之心，去之他境。归克俭之政，还乎旧津。由是观德，孰云无神。相彼南州，昔无廉吏。富期润屋，贪以败类。孤汉主析圭之恩，夺苍梧易米之利。滥源既启，真质期。从子旧而不瑕，谅天视兮有自。孟君来止，惠政潜施。欲不欲之欲，为无为之为。不召其珠，珠无胫而至。不移其俗，俗如影之随。尔其状也，上掩星彩，遥迷月规。粲粲离离，与波逶迤。乍入潭心，时依浦口。惊泉客之初泣，疑冯夷之始剖。依於仁里，天亦何言；富彼贪夫，神之所不。沙下兮泥闲韬光而自闲。映石华之皎皎，杂鱼目之鳏鳏。岂比黄帝之使罔象，元珠乃得；蔺生之诡秦主，荆玉斯还。由是发润洲苹，增辉岸草。水容益媚，泽气弥好。川实效珍，地宁爱宝。隐见谅符乎龙跃，亏全非系乎蚌老。岂惟彰太守之深仁，所以表天子之至道。观夫杲耀外澈，英华内含。饰君之履兮岂不可，照君之车兮岂不堪。犹未遭於采拾，尚见滞於江潭。虽旧史之录，与前贤之谈。终思入掬以腾价，愿得书绅而励贪。於惟明时，不贵异物。徒饰表者招累，而握珍者难屈。是珍也，居下流而委弃，历终岁而湮郁。望高鉴兮暗投，幸馀波之洗拂。


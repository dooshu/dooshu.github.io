武舞器


旌二，制如纛，杠首栖以凤，以导武舞。

干六十有四，木为之，加以彩绘。舞人所执。

戚六十有四，制若剑然。舞人所执。（《礼记》注“戚，斧也”。今制与古异。）

金錞二，范铜为之，中虚，鼻象狻猊，木方趺。二人举錞，筑于趺上。

金钲二，制如铜槃，县而击之，以节乐。

金铙二，制如火斗，有柄，以铜为匡、疏其上如铃，中有丸。执其柄而摇之，其声铙铙然，用以止鼓。

单铎、双铎各二，制如小钟，上有柄，以金为舌，用以振武舞。两铎通一柄者，号曰双铎。

雅鼓二，制如漆筒，鞔以羊革，旁有两纽。工人持之，筑地以节舞。

相鼓二，制如搏拊，以韦为表，实之以糠。拊其两端，以相乐舞节。

鼗鼓二。






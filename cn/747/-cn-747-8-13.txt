○允行封禅诏

朕遐观哲王，焕在方册，功既成矣，咸礼备以升中；道既行焉，必奉符而告禅。所以发挥天命，昭报上灵，其有建显号以创鸿徽，施尊名而腾茂烈者，莫不扬辉於镂玉，绚景於涂金，昭昭然丽三辰而并运，滔滔焉播四溟而极深。朕诚寡德，良深景慕。曩者氓俗凋弊，国步甫安，勉致隆平，日不暇给。而槐卿守阙，请继美於云亭；岳牧叩阍，祈踵武於梁岱。自惟菲薄，至道未凝，抗礼皞穹，实怀疑惧。缅寻幼齿，运锺交丧，忘其家以徇天下，委其体以济寰中，翊戴先皇，削平诸夏。出於万死，首导五横之源；不顾一身，先锡兆人之命。越自炉炭，获返营魂；拔於鬼录，并登仁寿。窃惟天地之大德，存於施生；朕以径寸之小心，袭於造育。降斯休泰，谅或繇兹。不然者，何能致於此也。遂得池隍象浦，苑囿龙沙，置一候於鹣林，同六爻於鲽水。实资天眷，贲以咸亨，岂朕微庸，而能及此，今兹列辟卿士，鸿生硕儒，各述灵徵，累陈丹款，既迫群议，当事敬从。


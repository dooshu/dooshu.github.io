○投盐铁裴郎中启

某启。某闻大道五千，所制者莫先於躁。浮生七十，所伤者莫甚於情。某所以反袂兴嗟（一作怀），支颐浩叹。顾两端而若是，持万绪以奚归。爰念龆年，即偕时辈。胸中马骏，握内蛇灵。入公孙龙之关，不惟逞辨。叱东方朔之御，且欲献书。其後落单门，蹉跎薄命。路穷鬼谒，天夺人谋。营生则饱少於饥，求试则落多於上。东经海峤，受下馆於诸侯。西出剑门，泣危途於丞相。光景但销於杯酌，货财不入於橐装。传书而黄耳增劳，久客而黑貂兼敝。间者郎中丹青演润，咳唾城音，荐光逸之材，以地寒为累。举仲宣之赋，以体弱见遗。既兴奔北之怀，因指在东之念。江夏则铺名池口，毗陵则堰号铜墩。皆有主张，以生盐米。郎中倘或言泉晚浃，未忘淘洒之功。谭柄时回，别借齿牙之助（一作便）。俾得内资柔滑，外救困穷。然後驱淮阴入赵之师，更谋背水。整秦将渡河之卒，重议焚舟。目祷心祈，言狂意迫。其馀罪戾，不敢逭逃。谨启。


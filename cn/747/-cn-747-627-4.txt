○代郑相公请删定施行六典开元礼状

右，臣闻化人成俗，莫大於礼乐；垂统建中，必资於制度。然而忠敬有弊，质文异数，群儒之得失蜂起，历代之沿革丝棼。或荣古而陋今，名实交丧；或违经而便事，本末相忘；或烦杂以为详，或阔略以为要。未闻折衷，以叶通方。国家与天惟新，改物视听。太宗拯焚溺之馀，粗立统纪；元宗承富庶之後，方暇论思。爰敕宰臣，将明睿旨，集儒贤於别殿，考古训於秘文，以论材审官之法，作《大唐六典》三十卷，以道德齐礼之方，作《开元新礼》一百五十卷。网罗遗逸，芟翦奇邪，亘百代以旁通，立一王之定制。草奏三复，祗令宣示中外；星周六纪，未有明诏施行。遂使丧、祭、冠、婚，家犹异礼；等威名分，官靡成规。不时裁正，贻弊方远。伏惟睿圣文武皇帝陛下恢纂鸿业，允升大猷，雷霆奋有截之威，日月廓无私之照，三叛就戮，四夷来宾，牛马放於农郊，兵革藏於武库，严上帝，祗受鸿名，惟怀永图，不自满假，昧爽听政，子夜读书，处成功而弗休，率至理若不及。每怀经始，则知贞观之难；言念持盈，思复开元之盛。臣谬忝密务，兼掌图籍，无能辅弼，已负於恩私，有所建明，岂先於典礼。伏见前件《开元礼》《六典》等，圣朝所制，郁而未用，奉扬遗美，允属钦明。然或损益之间，讨论未尽；或张弛之际，宜称不同。将贻永代之规，必俟不刊之妙。臣请於常参官内选学艺优深、理识通远者三五人，就集贤院，各尽异同，量加删定。然後敢尘睿览，特降德音，明下有司，著为恒式。使公私共守，贵贱遵行，苟有愆违，必正刑宪。如此则职官有制，将兴“济济”之诗；风俗大同，坐致“熙熙”之咏。见可而献，知无不为，辄渎宸严，伏增陨越。谨状。


▼赠李外史

仙人飘飘若云风，来去倏忽谁能穷？

岂唯上界足官府，往往亦在尘埃中。

我欲寻真向五岳，乱后旧路迷榛蓬。

天鸡未鸣夜谷暗，海鹤已去秋坛空。

丹崖碧涧瑶草歇，洞府一棨无由通。

陌头惊逢李道士，自说柱史为吾翁。

傍人相传解起死，袖里有丹如日红。

我闻安期古策士，亲见楚汉争雌雄。

终然浊世不肯住，渡海径去先飞鸿。

玄洲东望才只尺，彩霞幻结金银宫。

何当共赴食枣约，三花醉折春蒙蒙。

回看城郭烟雾杳，大笑下士真沙虫。


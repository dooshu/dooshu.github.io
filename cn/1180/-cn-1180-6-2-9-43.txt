答巡抚高凤翥


两辱翰示，具悉同心之雅，感谢。

前奉书，谓宜止虏酋之西伐，犹未知彼有约三镇订盟之举也。后见金湖疏，谓彼西行已决，仆亦以为不可止矣。今观答公书，则其意尚狐疑，仆前书所料，固不谬也。然此酋不去则已，去则必败。彼既年老志偷，而其众不欲行，又豢縻于我之服食已久，无复曩时之飙疾。以骄惰不习之兵，当瓦剌新锐之虏，其势固不敌也。且南畏中国，东畏察罕，力分而势涣，强行而众疑，故曰必败也。今既以书劝止之，以见公相为之意。此后但宜任其去留，不必固止。彼去，吾亦利；不去，吾亦利也。





答四川总兵刘草塘

辱华翰，深荷雅情，厚惠概不敢当，辄璧诸使者。

不榖素以荐贤为心，又见近日武气不振，故每每曲为保护奖率，然以为国，非以市德于左右也。顷向确庵公一言之，渠必以告，统惟鉴存。






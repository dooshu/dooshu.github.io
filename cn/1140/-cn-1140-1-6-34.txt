诰赠汤母赵太恭人墓志铭

睢州节烈妇曰赵氏封陕西按察司副使汤公讳祖契之妻江西布政司右参政斌之母也事已表闻於朝吴学士伟业孙徵君奇逢为之传而参政复以书属予志墓於乎母可谓得死所矣当明崇祯庚辰间李自成寇河南岁比旱蝗开归诸郡无坚城母豫为忧乱子女各一人趣令婚嫁完家事而遣子斌从伯父读书城北之村舍戒不得数归未几贼陷邻邑斌驰归睢城闭遶城大呼母使谓之曰汤氏不絶在子矣其急走毋俱入死地斌痛哭去闻者皆哭逾二日城陷劝夫子从姑匿芦苇中辄自经家人解之复入井又出之母大怒曰汝曹奈何欲辱我语未毕贼至环胁以刃则奋袂骂曰奴敢犯我朝廷何负若若且寸寸磔矣遂遇害盖崇祯十五年三月二十二日也年三十七数日收瘗顔如生後八年子斌登顺治己丑甲第巡按河南御史上其事得诏建坊旌其里门有司又特祠於故居之侧睢人荣之母为名家女尝通孝经列女传事父母舅姑皆谨舅亹斋公殁营葬以礼家益贫奉姑甘旨而自饱糠籺不敢令姑知其子自外塾暮归必令背诵其书灯烛不继则闇坐为讲孝经且谓汝祖父有令德必於汝身汝慎无忘吾言死之日犹属家人曰若幸有脱者为语吾儿好自爱斌用是哀愤力学渟蓄发闻始官翰林庶吉士迁国史院检讨改陕西按察司副使备兵潼关皆称清慎天子推恩赠母恭人斌再迁江西右参政岭北道以封公年老告归侍养讲学於乡所谓能以孝显者也太恭人墓在涧冈之阡康熙三年封公卒乃合葬焉铭曰生不逢贼孰显节烈子非笃孝孰彰母教六珈非贵鼎养非荣一日蹈刃百叶之名

天子有诏史氏有辞谓母而死往视庙祠


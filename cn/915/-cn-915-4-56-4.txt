◇奏毁周党等

臣闻尧不须许由、巢父而建号天下，周不待伯夷、叔齐而王道以成。伏见太原周党、东海王良、山阳王成等，蒙受厚恩，使者三聘，乃肯就车。脱衣解履，升于华毂。及陛见帝廷，党不以礼屈，伏而不谒，偃蹇敖慢，逡巡进退，同时俱逝。党等文不能演义，武不能死君，钓采华名，庶几三公之位。臣愿与并坐云台之下，考试图国之道。不如臣言，伏虚妄之罪。而敢私窃虚名，夸上求高，皆大不敬。（《后汉·周党传》，又《御览》四百九十八引《东观汉记》）


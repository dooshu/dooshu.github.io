○畋获非熊赋（以“有开必先，是膺明盛”为韵）

畋者所以讲武，贤者所以辅弼。能顺时以宏阅，逢名世之间出。得贤於狩之场，效获乎霸王之术。且以展时巡之明义，昭至化之阴骘。将入林之有期，宁即鹿而无必哉！是以赋车攻，练吉日。驾驷牡之既闲，俨七驺以齐跸。於是列卒满路，张罘竟天。倾薮刮野，搜林荡川。小殷汤之教祝，同周文之猎贤。治国之规，必闻献可；从禽之乐，宁假献<豕开>。如斯则沃心之期乎说启，乃入梦之知夫兆先。观夫猎车未贯，大绥将弭。得贤之繇既符，非熊之姿宛是。马足不极，皮轩遽回。解云罗之周布，广天仗以全开。用割鲜之能，我则曾事於屠钓；夸染轮之味，我则将和於盐梅。且夫博采为圣，旁求斯盛。宁知校猎之游，更展弓旌之命。白驹皎皎，无烦空谷之维；束帛戋戋，不待中园之聘。薄狩有隙，畋游有恒。陈虞箴以炯戒，得吕望以光膺。驰骛乎道德之囿，故逸飞之遗走。将贤能之是择，在麋鹿而何有。十旬失位，悲夫洛之歌；三品充庖，讵比渭滨之叟。此威容兮，我武既成。彼非熊兮，惟时之英。来仪则迈种靡怨，佐理而日月宣明。盛哉！三驱之致用也，永代垂声。


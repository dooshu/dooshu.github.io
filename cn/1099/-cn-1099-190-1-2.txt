○陳言邊事疏 【 邊事】

臣伏聞宣府達賊猖獗、將臣失利、警報朝至、詔旨夕出、荷蒙　皇上神謀睿算、命將出師、固萬萬無虞矣、而臣猶私憂過計者、誠以今日北虜之深入、其志叵測、不可不預為之防也、臣請略陳之切照宣府一帶地方、密邇京師、號稱重鎮、蠢爾醜虜、輒敢跳梁、發掘我邊牆、殺擄我士女、劫掠我財物、其勢葢岌岌矣、頃因邊臣寡謀、軍令不肅、倉卒一敗、而倪鎮黃寧等為之捐軀、未幾再敗而張勳田琦等為之隕首、當時士卒喪亡、又不知幾千百而已、人心驚皇、遠近震駭、倒懸之急、莫有甚于此者、今廵按御史朱昂于鏊等官、又相繼奏至告急矣、不曰達賊連營四五十里、則曰約有二三十萬、不曰深入廣昌地方、則曰要搶懷來等處、其勢較前益張觀其志向、豈止搶掠而巳哉倏去忽來、軍民荼毒、援之當如救焚拯溺、邊方重鎮、豈堪再敗耶臣竊憂之、伏望特敕該部早為計處、督促諸將嚴整師旅、雲布諸關、及抵宣府地方、駐大軍於近地、以為前軍聲援、列諸軍於要衝、以壯邊軍氣勢、彼此合謀、隨機應變可戰則戰、可守則守、戰則必設伏出奇、如李靖之破突厥、襲其不備、使入吾算而不自知、守則必深溝高壘、如李牧之守代、盜入收保、使無所掠而自困敝、然觀古人論禦戎之道。守備為本。不以攻戰為先。今彼既入我藩籬矣。當以守為經。以戰為權。仍乞統敕總制提督等官會同撫按等官謀為措置、相機籌度、某處為總會、某處為要害、某處當如何而守、某處當如何而備、某人可用為先鋒、雖拔自行伍不恤也、某人可用為大將軍、起自偏裨不論也、某處兵數不足、則速行召募之策、以邊人而攻邊寇。必慣戰而耐苦也。何者可以潛兵而設伏、何者可以出奇而決勝、虜若深入、當於何所而扼其歸、虜若將遁、當於何所而邀其路、號令嚴明、申逗遛失機之律、賞罰信必、重冐功悞事之戒、乘機觀釁、動在萬全、不宜輕舉妄動、僥倖邀功、以重失利、以遺患于四方也臣又聞邊方有警。羣邪之幸也。軍旅既興。姦人之利也。外患足以生內変自古道之計今山東河南之遺孽、江西四川之餘黨、雖云勦平、而種類未盡、或面聽招撫而心未革化、或身潛草莽而志欲為非、一聞有警、未必不萌生望之念、譬如養鷹。勉強絛籠。每聞風颷之起。輒有飛凌之志。寧可不先為之慮乎。重以南北地方、軍旅之後、水旱相仍、流離載道、悲號四徹、而有司方且徵求不巳。百姓益困。萬一不逞之徒。攘臂其間。民易從賊。俟其發覺而後捕之。所損多矣。况今各處武事、雖云稍備而軍士苦于科索、將領肆于貪求、如郭勛之在兩廣者不少也、軍不聊生、怨聲交作、尚望其出死力以衛地方乎、夫當此虜勢張之時、設復內患乘之、則撐東支西、四顧不暇、雖有智者、無以善其後矣、若不早為區處、何以防遏將來、伏望敕下該部計議轉行各處總兵兵備到官愛養軍士、操練策勵。先事豫防。使盜畏威而不敢竊發。仍行撫按府縣等官、愛養百姓。量恤飢貧。痛絕誅求。使民懷惠而不忍從盜。其有剝削軍士之將領。誅求百姓之有司。聽廵按御史紏劾拏問以勵其餘。庶盜賊不至乘釁。而地方可保無虞矣。臣又聞京師乃天下根本、四方之觀望繫焉、夷狄之叛服繫焉、雖平居無事、亦不可不為之慮、况有事之時乎、我　國家建都、既有重關鉅鎮之險、又有金城湯池之固、貔貅萬旅、虎豹九關、神靈護佑、宜無足慮者、然明者見患于未萌、智者備患於無事、自京師抵宣府不過三百里、我之所以控而制之者固重而要。彼之所以來而侵之者。亦速而近。蜂蠆有毒。古人善喻。所以思患而豫防者。尤宜倍加意焉。要亦不出將與兵也。議者咸謂京軍怯弱難用。臣請有以折之。韓信驅市人與戰。不終朝而破趙。岳飛軍不習水戰。不八日而破水寇楊么。豈其性然哉。顧將帥得人如何爾。然操練之法。振作之方。則不可不熟講也。李抱真集練步卒。遂雄諸鎮。种世衡教民習射。青澗皆兵。豈非操練之有法。振作之有方乎。天下之兵。宜莫強于京師。先是議者以邊兵入衛京師而以京衛軍充數戍邊每歲春秋番換如班操此甚失居重禦軌之道李文正曾爭之而不可得練京兵之論亦從此發乎京師之兵。宜莫精於團營。而團營之兵。較之邊軍猶有間者。何也。意者操練之法。未得其實。振作之方。未得其要歟。抑將領之未得人歟。今之坐營侯伯等官。多紈綺膏粱。恐未足以當任用。臣愚欲於諸營推舉大將二員以總統之。必謀勇兼全。足以運籌決勝。而不泥於世爵。再舉副將十二員以分領之。必勳望素著。足以折衝禦侮。而不拘于常調。其餘指揮千總等官。亦慎選以充之。諸軍老弱。急挑去之。軍不足數。急選補之。嚴差撥之禁。重買閒之罰。使各自相操習。申嚴紀律以倡率之。自相策勵薄示賞罰以激勸之。無事則將為坐營。軍列行伍。有警則內遣一將。拔營而行所謂兵識將意不必臨事而後選將也將識士情不必臨時而後擇士也兵將自足為用。不必更倚邊軍也。居重馭輕。似無要於此者。伏望再敕該部斟酌損益早為議處將兵之要、使貔貅雄于天下、風聲震於四夷不但今日之急務而已、更乘此時、城垣之土?册塌者益加修築、門禁之疏闊者、益加嚴密、諸關鎮隘益加謹守、四郊廵邏、益加申飭、近甸週廻三四百里如永平等處兵備、益加戒嚴、庶軍威大振、足以備禍患於未形、國勢益尊、足以固根本于無事、以保　宗社億萬年無疆之休、豈特天下之幸而已哉、


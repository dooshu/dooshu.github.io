○邊務疏 【 邊務】

題為邊務事、臣切惟守邊一事、最為今日急務、近聞各邊操守官軍、多係有名無實、其故何也、一則軍士寡弱、一則衣食艱難、夫軍士寡弱、以戰則不能、衣食艱難、以守則不固、邊城有此二弊、名雖為守、實乃棄之、今之議者。皆以遣使為請。而謂邊方之事。似不可為。殊不知天下之事。未有不可為者。特患失於姑息耳、臣訪得大同宣府獨石馬營等處、　操守官軍、在邊年久、服習水土、屢經戰陣、自正統十四年、達賊侵犯、或漫散赴京、或該管頭目帶領來京者、一向夤緣在京居住、即目獨石宣府等處、多係各處新撥、并河南輪班官軍、在彼操守、且輪班官軍、　無室家可恃、又無田地可耕、因循度日、懸望更替、欲為久遠之計、難矣、若朝廷失於姑息、安於因循、聽令各軍。巧立遊擊等項名色。將前項官軍占留在京。不行發遣。則邊境城池。愈見空虛。設有賊情。將何備禦。乞敕兵部即將口外大同宣府獨石馬營等處。正統十四年以前原操守官軍。人情久于京師則不欲復止?帚邊塞見在京居住者逐一查究。并其家小盡數發去口外各該地方照舊住種操守。不許各官仍前巧立名色。占恡阻當違者治以重罪。或有言前項官軍善戰。合留在京操備者。此不知輕重之論。葢京師百萬人馬。縱得前項官軍。不見其多。不過跟隨各頭目營幹家事而巳。若邊城得此官軍。可以壯威武。可以禦賊寇。可以使其成家立業。為久遠之計。其為益豈不大哉。惟　陛下不惑群議。斷然發遣。則邊境得人。而藩屏自固矣。臣又訪得口外田地極廣。除屯田軍士。地畝巳有定額外。其守城守關軍士。多無田地耕種。推原其故。葢因先前在京功臣等官之家。將口外附近各城堡膏腴田地。占作庄田。以次空閑田地。又被彼處鎮守總兵參將。并都指揮等官。占為巳業。每歲使軍夫耕種。收利肥巳。其守城等項軍士。非但無力耕種。雖有餘力。亦無近便田地可耕。即目守邊緊急。在京官員。雖不能役使口外軍夫。但庄田尚存。未免占奪軍民之業而彼處親臨管軍頭目。尚有占種田地數多。私役軍夫。撮借官牛等項。其弊仍未盡革。若朝廷失於姑息。安於因循。不即將前項田地撥與各城軍民耕種。則衣食無由足給。而邊城愈見空虛。乞敕戶部選差能幹官員分投前去。大同宣府懷來永寧等處。會同各該都御史等官。將在京官員。應有庄田。并彼處勢要之家。占種田地。盡數分派。與附近軍民為業。若係原起科田地。亦須酌量。從輕起科。仍乞敕各該鎮守總兵等官。將各城堡軍士分作二班。每上班六日。令其照例操守。下班六日。盡數督令耕種。俟收成之後。併力備禦。仍禁革管軍頭目不許多種田地。如此則軍士之衣食自給。而民間之轉輸可省。夫且耕且守。古人如漢趙充國、諸葛亮晉羊祐皆巳行之、明效大驗、著在史冊、今日守邊之要。莫善於此若舍屯種之外而欲邊城充實雖傾府庫之財竭生民之力軍士數多歲月久遠亦難繼矣若有言前項功臣等官、不可以無庄。則或于腹裏遠處地方。量宜撥換。口外之地。决不可聽其置作庄田。侵損守邊軍士。有悞國家大計。實為不便。臣又訪得永平等關口、官軍精壯、人民安業、而紫荊倒馬一帶。關口官軍怯弱。關內人民。不免驚疑。推究其故。葢永平等處。係本土官軍。而紫荊倒馬等關。係在京撥去輪班官軍。衣食不足。全無固志。賊寇若來。不過為逃走之計耳。此事屢有人言。而本部未即施行者。其意葢謂京師根本之地。宜留保定等處精銳官軍在京操守殊不知方今急務守邊為上守關次之若徒守京城此為下策何也若邊方失守。則關隘緊急。關隘失守。則腹裏人民望風流移。人心搖動。變故百端。縱有京師軍馬。虜寇在遠。亦何所施。又有言在京管軍頭目。利保定等處官軍供給柴草因此占留若果有此尤為不可乞勑兵部將保定真定等處。在京備操官軍。發回附近各關口定立班次。永遠操守。如有不敷於附近衛所。逓相撥補。卻將見在各關輪班官軍。盡數取回。在京備操。如此非惟兩免重支口糧。抑且邊關得人。而師鞏固。雖有千百也先。亦何足慮。凡前三事於守邊守關。頗為切要。但恐於人情有碍。伏望　陛下决意行之。則邊方幸甚。


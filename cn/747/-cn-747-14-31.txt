○册刘伯英左监门卫大将军文

阊阖任隆，周庐禁切。（阙）忠贤之允著，实韬略之兼优。惟尔冠军大将军左骁卫将军山阳郡开国公刘柏英，志力沈济，襟情爽烈。早标奇正之术，弥光巡警之功。偃沙巨海（阙八字）功宣六豹，气压三韩。折冲之效有闻，瓜牙之任攸属。式畴徽烈，擢卫宸闱。是用命尔为左监门卫大将军，勋封如故。往，钦哉！尔其职思，无荒朕命。不虞之寄，可不慎欤！


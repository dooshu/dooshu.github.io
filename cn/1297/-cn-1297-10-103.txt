金疮统论第一百三

人为兵器所伤出血者，必甚渴。不可即与饮食，恐簇毛在吻，须干食。食肥腻之物，无所妨害，贵解渴而已。不可多食粥，则血沸出，人必死矣。所忌者有八焉：一曰嗔怒，二曰喜笑，三曰大言，四曰劳力，五曰妄想，六曰热羹粥，七曰饮酒，八曰咸酸。此八者犯之，未有不死者矣。夫金疮不可治之者有九焉：一曰伤脑户，二曰伤天窗，三曰伤臂中跳脉，四曰伤髀中阴股，五曰伤心，六曰伤乳，七曰伤鸠尾，八曰伤小肠，九曰伤五脏。此九者，皆死处也。又曰金疮不可治之者有四焉：一曰脑髓出；二曰脑破，而咽喉中沸声哑，目直视；三曰痛不在疮处者，此谓伤经也矣；四曰出血不止，前赤后黑，或自肌肉腐臭，寒冷坚忍，其疮难愈。此四者，皆不可疗矣。除此之外，复诊其脉：脉虚细者生，数实者死，沉小者生，浮大者死。其所伤在阳处，出血过度，而脉微缓者生，急疾者死矣。


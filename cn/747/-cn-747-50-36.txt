○优卹郭子仪诸子诏

故尚父太尉中书令汾阳王，功格上元，道光下土。积其善庆，垂裕无穷。虽嫡长云殂，支宗斯盛，汾阳旧邑，盍有丕承。其男前左散骑常侍驸马都尉食实封五百户暖，夙禀义方，居忠履孝，俪崇银榜，摅美金章，继抚先封，允宜听复。暖兄检校工部尚书守太子宾客赵国公晞、并弟右金吾将军祁国公食实封二百五十户曙、太子左谕德映等，并休有令名，保其先业，宜允推恩之典，以明延嗣之诚。其实封二千户，宜准式减半，馀可分袭。暖可袭代国公，仍通前袭三百户，晞可二百五十户，曙可五十户，通前三百七十户，映可二百三十五户。








○立遂王为皇太子诏

门下：承庙祧之尊，固邦家之本，重其绪业，贞以元良，斯今古之通制也。乃者春宫旷位，已涉岁时。祼献缺主鬯之仪，胶庠虚齿学之道，其何以亿宁方夏，彰示教源？稽诸往册，用举彝典。遂王宥，孝敬忠肃，宽明惠和，遵保傅之言，佩经训之旨。友于兄弟，睦于宗亲，博爱而恕己以诚，慎行而饬躬以礼。载观所履，克茂厥猷，宜外储闱，以对休命。朕祗若承宪，惟怀永图，法三王垂统之规，绍十圣重光之烈，致严禋配，俾奉粢盛，式昭上嗣之崇，庶叶明离之吉。宜册为皇太子，改名恒。仍令有司择日，备礼册命。主者施行。


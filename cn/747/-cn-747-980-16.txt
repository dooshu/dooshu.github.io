○对筑墙判

〈洛阳县申界内方墙，因雨颓倒。比令修筑，坊人诉称皆合当面自筑。不伏。率坊内众人共修。〉

赤县分曹，黄图控邑。周公曲阜，池是浮龟之浦；元礼高门，人积登龙之望。击钟鸣鼓，歌吹由其沸天；向术当衢，廛於焉扑地。属长空骤雨，看石燕之分飞；广术颓墉，见铜驼之咫尺。仲尼数仞，无复及肩；相如上林，惟馀填堑。徒扫茨之有刺，终射隼之无由，奚兴洛之垣，载俟傅岩之筑。虽人惟比屋，而地实离疆，幸无逾於旧途，理宜归於本界。若其众户，始可兴功。自招头会之嫌，仍必面墙之请。与夺之理，斯之谓欤？


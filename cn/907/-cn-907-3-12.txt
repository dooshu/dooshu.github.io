▼赠马冠军

一骑东方来，相逢新丰市。

自言读父书，出身良家子。

名在佽飞籍，兰缨悬鹿卢。

曾为魏其客，不作平阳奴。

欲行渡狼河，直擒射鵰将。

壮志忽蹉跎，秋风卧孤障。

觧装出我筑，歌作变征声。

垆头落日在，歌罢酒再行。

相君本鸢肩，岂是沉沦者。

我亦方薄游，低头向人下。

有志事竟成，古人不欺余。

留将一白羽，待射鲁连书。


○疏决禁囚敕

朕每思政本，先教后刑，而难迁之徒，抵罪犹众，幽系囹圄，绵历岁时。今渐向郁蒸，岂忘恻隐，仍虑持法者不谨，得罪者有冤，若无省察，何云哀矜？天下见禁囚，犯十恶死罪，及造伪头首劫杀人，先决六十，长流岭南远恶处。自外死罪，先决一顿，并流岭南。流罪情状重者决六十，轻者决一顿，决讫并放。徒已下并放。其有隐没诈情官物及盗，仍责保立限，徵赋准节文处分。其官人犯赃合解免，仍勿令重上。都城内宜令中书门下，京城委留守，外州委本州长官，即疏决处分。


○送惠上人还江东序

自延陵季子来诣上国，齐鲁晋郑，贤豪风靡。及夫顾、陆入洛，亦称南金。今钱塘惠上人，捉一盂，振一锡，则呼吸词府，颉颃朝颜。长江之南，世有词人旧矣。於是侍御史王公维、太子舍人裴公总，寄彼好事，於焉首唱。贤才翕集，文墨敷芬，作者为之不宁，词林为之一振。此公家本富春，栖於天竺。白青岫，方丈之居，江风海涛，一杯而泛。穷其奥旨，即空王之法门；赜其精心，有真如之理性。不然，我群公风流虚伫、歌咏间作者，岂无哉？正月衤戒裳东旅，征帆南岸，眺吴山而可见，值湖水之将碧。震泽千里，孤舟渺然，比思我曹，时开离赠卷也。


王立谷：

万历戊午，新淦令临海王立谷入观。十月十八日宿荻港，二青衣夜摄至帝所，冕旒正坐，旁席二人，侍卫狞悍。主坐曰：「尔丙辰八月命尽，今犹斋戒力也，尔何违之！」示以簿，详注年月，至丙辰八月而空。即下狱，在坐者起，请勘其破戒后事。阶两巨簏，俱县牍，并平日戏笔在焉。各腾气，青黑赤不一。吏简聚之先青黑，次白。白聚而青黑色渐缩，次聚赤则青色隐，黑色寝微。主座视赤者，所刻《金刚般若好生编》及社仓卷也，余不尽见。主座曰「当损明延年」。狞使抉目而寤，闻鸡鸣，家人守视。不能举目，即乞休，持诵岁余日愈。王自有记。(立谷，丙午贡士。)




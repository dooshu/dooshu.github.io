卷六 戚畹世家

张国纪，河南祥符人；天启后父也。天启元年，选中贵人，以国纪为中军都督府都督同知。寻封太康伯。魏珰用事，欲动摇中宫，授意许显纯以犯人徐自强口词，株连国纪。上曰：“皇亲张国纪，滥用匪人，本当送国子监演礼三年；姑着自行改省！”六年十月，刘志选劾国纪；上曰：“张国纪恶迹多端，朕前姑令自新，如何全不省改！还着洗心涤虑，日就令图，慰朕敦睦戚臣至意。勿得执迷不悛，自取罪责！”煎偪日甚。以魏珰败，获免。毅宗践祚，复加恩礼。

甲申三月，上特遣司礼徐高加国纪太康侯，宣诏求助。国纪辞以贫薄，不能输助。闯贼破城，国纪被缚，父子俱受极刑死；其家产亦尽。

周奎，顺天籍，南直人。信王登极，封嘉定伯；子孙十余人俱袭锦衣，一门熏灼。

崇祯甲申三月，上特遣司礼徐高加奎嘉定侯，随宣旨求蠲金助饷。徐高泣谕再三，见其坚辞，艴然而去云：“老皇亲如此鄙吝，朝廷万难措手，大事必不可为矣！即广积多资，后来何益！”奎乃自具一疏，勉蠲万二千金。

闯贼破城入，思宗死社稷，奎尚守府第，宴然不动；有兵数人到府，奎厚犒之即去。已而有贼百余人，踞其室；奎夫人卜氏自缢，诸子皆缚去，辱奎特甚，家业一空。复有权将军者至，诸贼避去；权将军见奎，颇怜之，乃以小屋数间拨与奎住。子鉴，夹死；铉，一夹未死。侄铭，削发遁；被获，亦受夹。甥嗣于奎，名铎；一夹，献银六百两：俱不死。幼子镮、钟、孙澄、清、泽，俱存。

田弘遇，广陵人，毅宗田贵妃兄也；封都督。妃有宠，弘遇窃弄威权，京城侧目。南海进香，携带千人，东南骚动。闻有殊色，不论娼妓，必百计致之；遣礼下聘，必以蟒玉珠冠，餤以姬侍。入门三、四日，即贬入媵婢，鞭笞交下。进香，复命歌儿舞女数百余人，礼币方物，载满数百余艘。路中凡遇货船客载，卤掠一空；地方有司，不敢诘问。崇祯十五年，田妃死，宠遇稍衰；又以弱妹送入宫闱，以备行幸。

甲申国变，不知所终。

石匮书曰：国朝遇外戚，恩礼有数；虽极宠眷，而终不使任事莅民，故多所保全。高后创大业，以兵乱，外家无封者。永乐后本中山王女，以王勋世其家；而彭城、惠安又各以军功封爵，余官止都督继世而已：不亦隆杀有体哉？迨后二张骄横，身就三木。而末叶李武清、周嘉定、田都督之富贵豪华，为欢无几，旋至灭亡。然而戚畹椒房，亦当知所自处矣！












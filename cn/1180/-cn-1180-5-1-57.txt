啖饼惜福


唐史纪：肃宗为太子，尝侍膳。有羊臂臑，上顾太子使割。肃宗既割，余污漫刃，以饼洁之。上熟视不怿。肃宗徐举饼啖之，上大悦，谓太子曰：“福当如是爱惜。”

唐史上记：肃宗为太子时，曾在宫中亲侍他父皇玄宗进膳。盖问安侍膳，乃太子之礼也。那席间有一块羊臂臑（臂小节间肥肉也），玄宗欲食之，顾视肃宗，着他亲自割切。肃宗承命，就用刀割切了。因刀刃上有些羊脂污漫，取一块饼，将刀揩得洁净。玄宗见饼乃食物，而以之拭刀为可惜，注目看着他，有不悦之色。肃宗从容举起那饼，放在口中吃了，不敢抛弃，玄宗方才大喜，遂对肃宗说道：“凡人福禄有限，应当如此爱惜。”

大抵自天子以至庶人，福分虽有大小，然皆以撙节爱惜而得长久，暴殄糜费，必致短促。譬之井泉，徐徐汲取，则其来无穷，用之不尽，若顿行打汲，则顷刻之间，立见其干竭矣。所以自古圣贤之君，虽尊居九重，富有四海，而常服浣濯之衣，不食珍奇之味，减省服御，爱养民力，故得寿命延长，国祚绵远。彼齐后主、隋炀帝之流，竭万民之膏血，以供一人之欲，如恐不足，一旦福穷禄尽，身丧国亡，岂不可悲也哉！唐玄宗“惜福”二字，诚万世人主之龟鉴也。






○敕幽州节度张守书

敕幽州节度副大使兼御史大夫张守：近有降人云：虏骑东下，其数稍众，固宜有以待之。仍闻两蕃，亦有应接，当是妄语，终须审观，若保无他，便可信任也。至於兵马权略，决在一时，卿自审量，不可悬料。然虏骑驰突。难与争锋，会是乘其气衰，然後邀击，一战取灭，或在此举。顷者泥礼自擅，虽以义责，而未有名位，恐其不安，卿可宣示朝旨，使知无他也，并便处置讫奏闻，朕当即有处分。比秋热，卿及将士已下并平安好，今令赵惠琮一一口具，遣书指不多及。


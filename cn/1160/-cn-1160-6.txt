卷六　古诗十三首


撰古诗

扬州寒食赠屯田张员外成均吴博士同年殿省柳丞

扬州池亭即事

一品孙郑昱

凤皇陂

月波楼咏怀

十月二十日作

雷

秋霖【二首】

真娘墓

游虎丘

吴王墓

橄榄

为恶

扬州寒食赠屯田张员外成均吴博士同年殿省柳丞

前年寒食节待诏直内廷休假百官出独掩深严扃近侍不敢醉赐酒空满瓶闲就通中枕时闻索上铃思入亡何乡兀然欲忘形去年寒食日滁上参专城山歌喧里巷春物媚池亭永阳溪水緑琅邪山色青谪宦自消遣不敢夸独醒往往取官醖时时对花倾醉来念身世翻使泪纵横今年莅淮海时节又清明对案有留事听歌无懽声胥徒费簿领使客烦送迎狴牢未空歇堰决劳修营衰病力不支懒慢性已成虚花满双目素发添几茎酒殽略无味妓乐固难听谁言寒食下终日取茶烹屯田布素交屈此关市征昔年同应举典衣飞巨觥博士东观客求官得步兵况且丹陛前同为出谷莺殿丞伊我邑桑梓复弟兄吏隐掌鹾茗终朝谈道经三贤宴会少七夕休假并何不策我马废苑寻流萤何不荡我舟楼台访摘星三春景欲尽九曲渡始平居然逼吏役顿此阻交情老态厌春华病身忧宿酲如水若不改藉糟亦胡宁解印蓄素志吟诗露丹诚维扬非所爱有便即归耕

扬州池亭即事

冥心閲羣动亦各趋所安胡为名利人戚戚常鲜欢吾生四十四结佩呼郡官掌言入纶阁待诏入金銮非谓得禄少所嗟持道难前年谪滁州忧时双髩残赖有琅邪溪时濯尘缨冠朝佥徙淮海任重力易殚君恩讵可报感激涕丸澜民瘼不能治恻隐情悲酸况复多病身名官心已闲归田未果决怀禄尚盘桓公退何所适池亭一凭栏旭日媚春溪微风生鸣湍呵僮勿挟弹留客不持竿用冀鱼鸟驯熙熙肆游观神仙未可学吏隐聊自寛孤吟刻幽石此义非考盘

一品孙郑昱

卜葬得假告南出安上门鞭马六十里暮投中书村一翁馆我宿茅屋欲黄昏有客忽投刺自称一品孙气貌不凡俗因为开酒罇坐久问家谍其族大且繁池州有清节滥觞发洪源【郑羡天宝末携家遁於嵩少不受禄山伪命由是有清名大历中自尚书郎刺池州不赴任遂隐居嵩洛生五子絪最知名羡累赠司空絪自撰父碑事迹甚详】太傅擅鸿笔入相又出藩【絪元和中拜相又镇岭表终太子太傅致仕年七十八王起撰碑】其家本开封改号一何尊【絪为相时诏改宰辅乡凤池里中书村】至昱始六代布衣老丘樊【絪生祗德祗德之子曰颢大中朝尚主颢弟顼乾宁中太子太保项子峤太子少詹事峤子藇用一品孙补太庙斋郎显德元年终泌阳令藇子昱昱一品曾孙至絪六世矣】跨驴入府县驱犊耕郊原家庙固已毁国史空具存盛德百世着功必格乾坤高太已不祀羡絪何可论况复起章句乘时宠便蕃子孙虽替陵尚得守田园我爱三代上法度有深根卿大夫称家世世奉苹蘩四民有定分宦路无驰奔自从杂霸道倾夺日喧喧脱耒秉金钺吮笔乘朱轩朝荣暮又辱容易如掌翻古道不可复颓波益以浑何况度木者倒置轮与辕我亦起白屋两朝直紫垣?子有官常赏延弟与昆尽得食人禄将何报君恩农桑国之本孝义古所敦五族不力穑终岁饱且温虽非享富贵亦以蠧黎元唐贤尚消歇我辈奚足言呼儿讽此诗播在篪与埙

凤皇陂

次公治颍川仁政被一方神物不藏瑞兹焉集凤皇在昔奏箫韶舜庭来跄跄西伯有至化亦见鸣岐阳仲尼岂无德已矣空悲伤夫何刀笔吏而能致休祥我来过荒陂烟草但苍苍缅怀汉循吏史笔恐未详

月波楼咏怀【有序】

月波之名不知得于谁氏图缀故老皆无闻焉因作古诗一章凡六百八十字陷于楼壁庶使兹楼之名与诗不泯也

郡城无大小雉堞皆有楼其间着名者不过十数州吹箫事辽夐仙迹费寻求庾公在九江缔构何风流谢守镇宣城叠嶂名有由东阳敞八咏吾闻沈隐侯白雪架郢中调高谁和酬黄鹤倚鄂渚仙去事悠悠赞皇谪滁上作赋怀嵩丘楼居出俗态泽国多胜游好景不遇人安得名存留齐安古郡废移此清江头筑城随山势屈曲复环周兹楼最轩豁旷望西北陬武昌地如掌天末入双眸平远无林木一望同离娄山形如八字会合势相勾【东晋方士戴洋言武昌有山无林山形八字势不及九故孙权以黄武元年都武昌八年迁建业】三国事既远六朝名亦休近从唐末来争夺互仇雠斯楼备矢石此地控咽喉终朝望烽燧连岁事戈矛可怜好诗景牢落无人收皇宋统万国远迩尽怀柔三圣四十年荡荡文德修楚甸为内地黄冈压上游儒冠假郡印贱吏若公邮况多办职吏谁肯恣吟讴伊余何为者窃慕骚人俦两朝掌文翰十年侍冕旒去岁出西掖谪居抱穷愁日日江楼上风物得冥捜何人名月波此义颇为优西南新桂魄初上悬玉鈎晚瀬清且浅漂荡影沈浮三五金波满夜光如暗投骊龙弄颔珠晃朗照汀洲澹台披宝剑碎璧斩长虬冰轮晓入地推下赤金球阑干四五星斜汉印清秋谁家上九灯水玉工雕锼此景吟不出谩使声呦呦千里画图阔四时诗兴幽野花媚宫缬芳草铺碧油火云照沙浦暴雨倾瓦沟白乱芦花散红殷蓼穗稠檐冰垂若绠雪片大于鸥江蓠烟漠漠官柳雨飕飕舟子斜荡桨牧童倒骑牛水獭有时戏江豚颇能泅山鸟奏竽籁落霞展衾裯鱼网雪离离酒旗风飂飂旅怀虽自适诗物奈相尤右顾徐邈洞精灵知在不左看伍员庙僶俛令人羞楼中何所有官醖湛蚍蜉碁枰留客坐琴调待僧抽桔苞邻药鼎诗笔间茶瓯平生性幽独寂寞谁献酬官常已三黜怀抱罹百忧凭栏忆王粲望阙同子牟自甘成潦倒无复事声猷身世喻泡幻衣冠如赘瘤放意亡何乡谁分亲与仇寓形朝籍中毁誉任啁啾君恩无路报民瘼无术瘳唯慙恋禄俸未去耕田畴题诗郡楼上含毫思夷犹功名非范蠡何必泛扁舟

十月二十日作【是日甚寒始有冰】

重衾又重茵盖覆衰懒身中夜忽涕泗无复及吾亲须臾残漏歇吏报国忌晨凌旦骑马出溪冰薄潾潾路旁饥冻者顔色颇悲辛饱煖我不觉羞见黄州民昔贤终禄养往往归隐沦谁教为妻子头白走风尘修身与行道多媿古时人

雷

商山春夏旱旱雷不降雨及秋又霖霪雷声时一举南山复北山礚若贙虎君子容必变所以敬天怒无乃丰隆鬼恣意擿雷鼓此怒既非天敬之亦奚取

秋霖【二首】

秋霖周百日岁望终何如嘉谷就穗生茁茁垂青须宿麦未入土大田多泥涂河阔不辨马原高恐生鱼时政苟云失生民亦何辜雨若是天泪天眼应已枯

山云百日雨山水十丈波田畴与道路一夕成江河巨石大于瓮吹转如蓬窠夏旱既损麦秋潦复无禾津梁尽倾坏商贩絶经过斗米二百金吾生将奈何安敢比夷齐愚圣不同科应如元鲁山饿死深山阿【元鲁山山居阻水絶食而死】

真娘墓

女命在于色士命在于才无色无才者未死如尘灰虎丘真娘墓止是空土堆香魂与腻骨销散随黄埃何事千百年一名长在哉吴越多妇人死即藏山隈无色固无名丘冢宜崔嵬唯此真娘墓客到情徘徊我是好名士为尔倾一杯我非好色者後人无相咍

游虎丘

乐天曾守郡酷爱虎丘山一年十二度五马来松关我今方吏隐心在云水间野性羣麋鹿忘机狎鸥鹇乘兴即一到兴尽复自还不知使君贵何似长官闲

吴王墓

惜哉吴王墓秦帝尝开破应笑埋金玉千年贾余祸不待虎迹销已闻鲍车过又是骊山头炎炎三月火

橄榄

江东多果实橄榄称珍奇北人将就酒食之先颦眉皮核苦且涩历口复弃遗良久有回味始觉甘如饴我今何所喻喻彼忠臣辞直道逆君耳斥逐投天涯世乱思其言噬脐焉能追寄语采诗者无轻橄榄诗

为恶

明时巧言士乱世佞幸郎佞幸唯苟且巧言颇包藏为恶虽不同同归于覆亡














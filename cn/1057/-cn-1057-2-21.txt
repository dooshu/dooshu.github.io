春申君

 (1)


烈士思酬国士恩 (2) ，春申谁与快冤魂 (3) ？三千宾客总珠履 (4) ，欲使何人杀 (5) 李园 (6) ？

(1) 《史记·春申君传》：“春申君者，楚人也，名歇，姓黄氏。考烈王元年，以为相，封春申君。”《齐安志》：“春申君相楚，受二县之封，以其地介于蕲春、申息之间，故曰春申。”

(2) 《史记·伯夷传》：“烈士徇名。”《刺客传》：“智伯国士遇我，我故国士报之。”

(3) 《晋书·卫瓘传》：“仇贼不灭，冤魂永恨。”

(4) 《史记·春申君传》：“春申君客三千余人，其上客皆蹑珠履。”

(5) 一作“报”。

(6) 《战国策》：“李园事春申君为舍人，进其女弟于春申君，知其有身，乃言之楚王，王召入幸之，遂生男，立为太子，以李园女弟为王后，楚王贵李园，李园用事，欲杀春申君以灭口，国人颇有知之者。朱英谓春申君曰：‘楚王崩，李园必先入而杀君以灭口，君先仕臣为郎中，王崩，李园先入，臣请为君杀之！’春申君曰：‘先生置之，勿复言也。’朱英恐，亡去。后十七日，考烈王崩，李园果先入，置死士于棘门之内，春申君后入，死士夹刺春申君，斩其头，投之棘门外，于是尽灭春申君之家。”






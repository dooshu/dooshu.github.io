○与韦尚书书

某月日，前进士元结顿首尚书公ト下：结每闻贤卿大夫，能以至公之道推引君子，使名声德业，相继称显，则思见之；若不以至公之道推引君子，使祸恶凶辱，同日更受，则不思见之。结所以年四十，足不入於公卿之门，身不齿於利禄之士，岂忘荣显，盖惧污辱。昨者有诏，使结得诣京师。至汝上逢山龟，亦承诏诣京师，结与山龟俱得乘邮而来，邮长待结，颇如龟者。前日谒见尚书，俯拜阶下，本望齿乘邮与诸龟，结待命而退。不望尚书不以结齿之於龟，以士君子见礼，问及词赋，许且休息。此结之幸，岂结望尚书之意？古人所以爱经术之士，重山野之客，采舆童之诵者，盖为其能明古以论今，方正而不讳，悉人之下情。结虽昧於经术，然自山野而来，能悉下情。尚书与国休戚，能无问乎？事有在尚书力及，能不行乎？结顿首。


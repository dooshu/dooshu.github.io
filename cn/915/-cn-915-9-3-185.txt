◇招真馆碑

夫东瀛渌水，三变成田；西岳灵桃，千年未子。尚以星起牵牛，部首迢递；律生甲子，气数杳冥。况复上游玉清，损之又损，高排金阙，玄之又玄。岂言象之能诠，非时节之所辨。海虞县者，则虞农都尉太康置其宰，境有虞山。《越绝书》云：巫咸之所出也。高岩郁起，带青云而作峰；瀑水悬流，杂天河而俱洒。虽日门采药之地，楚望怀椒之歌，汤反流沙之魂，锦饰汾阴之鼎，无以喻焉。其峰则有石城、石门，虚危自然。不度句吴之马，神功挺起；岂似冈陵之昼，魏后冰城。夜阵权息，长安慈石，浴铁暂流，较迹比期，优劣斯远。道士沛郡张君，讳道裕，字弘真，即汉朝天师陵十二代孙，天监二年，来至此岫，栖遁十有馀载。夜忽梦见圣祖云：峰下之地，面势间寂，宜立馆宇，可以卜居。裕师潘洪，隐始宁四明山，无何，有人耳长发短，云从虞山招真治来，言讫，忽然不见。潘驰信报君，君因辞山旧居。而以梦中所指峰下之地，即以为治，故号招真。高台回立，有类玉台之山；长廊宛转，还如步廊之岫。柱削芳桂，岂俟开阳木飞；材选海檀，无劳豫章神拔。黄庭司命之府，有类玲珑；米陵赤石之观，同符弘敞。远望仲雍，而高坟萧瑟；旁临齐女，则衰垅苍茫。藓寻千仞之木，气叶星晷；华飞五香之草，形图宫室。帷叶彩花，卷舒蹊迳。阳桃侯枣，荣落岩崖；树息金鸟，檐依银鸟。凤将九子，应吹能歌；鹤生七岁，逐节成舞。旭日晨临，同迎若华之色；夕阳斜影，俱成拂镜之晖。玉础微润，应山云於高牖；鸣籁徐响，引和凤於空谷。方当专气致柔，入无为之境，周行不殆，穷混成之致。茅子算归，辍辔无已；魏姬宴罢，留驾不还。何止持节变淮南之金，传符莳北钟之稻。明月蛟龙之骑，驱之使半；四铢七子之镜，引以成刀。散季斋之羽，起雄鸣之雾而已哉！乃为铭曰：

玉龟二始，金书八会；道浃地心，功浮天外。故帝可小，唯真能大。德起同尘，善生塞兑；物宝自然，人符交泰。掩英绿萝，穹隆紫盖；仙治之美，此焉为最。雄柱千步，阳台百丈；水均下瞩，山逾高掌。野寂云兴，禽敏山响。升虹夕栖，丰雷朝上；元阳作石，竹龙成杖。书藏玉匣，药蕴银筒；烧铅杂鲤，析桂和葱。羽衣可服，云易通；斧柯虽朽，碑石无穷。（王鏊《姑苏志》，《艺文类聚》七十八。）


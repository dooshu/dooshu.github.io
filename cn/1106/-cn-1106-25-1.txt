○凌助教蓬屋题诗序

（凌助教士燮，苏州吴人。观序辞，公尚在京师时作。）

儒有蓬户瓮牖而自立者，（《礼记》：儒有荜门圭窬，蓬户瓮牖。）河间凌士燮穷讨六籍，皆有著述，而尤邃《春秋》。为儒官，守道端庄，植志不回。在京师十二年，家本吴也，（用汉杨恽“家本秦也”文法。）欲归而不可得，遂构蓬室，以备揖让之位。栋宇简易，仅除风雨，（《诗》：风雨攸除。除，去也。）盖大江之南，其旧俗也。由是不出环堵，（《礼记》：儒有一亩之宫，环堵之室。方丈曰堵。）坐入吴甸，包山震泽，（震泽中有包山。包山亦曰椒山，即《春秋》所谓“夫椒”是也。震泽亦曰具区，即今之太湖是也。在吴县南。）若在牖外。所谓求仁而得，（《论语》：求仁而得仁，又何怨？）斯固然欤！与夫南音越吟，（《左传》成八年：晋人以楚大夫钟仪归，囚诸军府，九年，晋侯使与之琴，操南音。《史记》：越人庄舄仕楚而病。楚王曰：“舄，越之鄙细人也，今仕执圭，亦思越否？”中谢曰：“彼思越则越声，不思则楚声。”使人听之，犹越声也。）慕望而不获者，异日道也。夫厚人伦，怀旧俗，（《诗序》：先王以是经夫妇，成孝敬，厚人伦，美教化。又曰：国史吟咏情性，以讽其上，达于事变，而怀其旧俗者也。）因六义之本。（《诗序》：故诗有六义焉。）群公是以有发德之什，书在屋壁，余叙而引之。


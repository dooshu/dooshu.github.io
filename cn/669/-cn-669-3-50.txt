50　朔南暨聲教之斷句


「朔南暨」爲句，下云「聲教訖于四海」，史記注本如此〔一〕。

【何云】此本之鄭康成。

【元圻案】史記夏本紀集解於「朔南暨」下，引鄭玄曰：「朔，北方。」是以「暨」字截句也。〇孔傳以「朔南暨聲教」爲句。疏引鄭玄曰：「南北不言所至，容踰之。」〇「史記注本如此」六字，何本作小注，今從閻本。

〔一〕「史記注本如此」六字，元刊本作小注。






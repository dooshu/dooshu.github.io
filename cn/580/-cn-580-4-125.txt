列传第一百二十五 帖木儿


帖木儿，巴鲁剌思氏。五世祖哈剌察儿为太祖八十五功臣之一，封千户。父杜尔凯，与察合台汗、宰相杜兰斯窝基士、阿奈部喀斯庚汗友善，封以基杜戍纳克寒克二城。元统元年，帖木儿生于基杜戍，姿貌雄伟。喀斯庚汗妻以孙女窝尔戛公主。

至正十五年，喀斯庚汗与不赛音奎尔德部构衅。兵败，喀斯庚汗及杜尔凯俱见杀，部众离叛。帖木儿佐喀斯庚汗之孙不赛音图恢复。会察合台后王德克尔克齐穆尔汗率师来援，部内始定。帖木儿谒德克尔克齐穆尔于境上，以忠义自奋，德克尔克齐穆尔大悦，擢为万户。师还，留其子义利阿斯赫戛守撒马尔罕城镇抚杜兰斯窝基士、阿奈之地，以帖木儿为大将辅之。未几，义利阿斯赫戛之子义律亚斯与帖木儿不协，其所部皆乌斯卑克人，又与帖木儿争权。帖木儿谋杀义律亚斯父子。事泄，携窝尔戛挺身出走，欲奔货勒。自弥，失道，陷沙漠中，为土尔基人所获。絷其夫妇于牛栏，地秽污，又有毒虫啮人。居两月，伺守者懈，与窝尔戛遁去。招集旧部，屯于勃加拉之地，复潜入撒马尔罕，匿于姊家，为侦者所觉，乘夜去。渡阿模达律阿河，部众至千余，遂据阿富汗境坎达哈尔之地，旁掠赛斯达因部。战不利，伤足。后拓地北至巴达克伤，声威始震。以所部二千人败乌斯卑克兵二万。未几，义律亚斯复率三万人来伐，战于君都斯坦，帖木儿大败之。义律亚斯又得父凶问，引兵去。杜兰斯窝基士、阿奈之地遂为帖木儿所有，建都于撒马尔罕。帖木儿自以非成吉思汗之后，不敢遽称汗，乃大会诸将及部内长老、阿萨兰教士，立察合台后喀普尔西阿特为汗。

既而义律亚斯复至，帖木儿使不赛因将左翼，西渡尔达利亚河要击之，自将右翼为后援。不赛因陷敌中，帖木儿拔出之，始转败为胜。不赛因以帖木儿舍己而立喀普尔西阿特，意不能平，乃起兵攻帖木儿，战于巴达克伤，不赛因大败，复自归于帖木儿。帖木儿欲宥之，众议不可。不赛因登高塔，自投于地而死。帖木儿遂废喀普尔西阿特汗，自立于巴里黑。时年三十六岁。

帖木儿假护持阿萨兰教以驭众，对教士则称苏尔滩。逾二年，出兵攻货勒自弥，围其乌尔鞬赤都城，其酋耶斯布知不敌，与帖木儿议和，以女妻其长子辛翰塞尔特。帖木儿恐耶斯布反覆，乘间袭陷乌尔鞬赤，以耶斯布之女归，为其子行婚礼。既而辛翰塞尔特死，和好中绝。帖木儿再陷乌尔鞬赤，尽取货勒自弥之地。货勒自弥，钦察金斡耳朵汗之属国也，拔都建金斡耳朵，其后人称金斡耳朵汗云。帖木儿既克货勒自弥，乃决计攻波斯。

初，旭烈兀建国于波斯，为阿尔玛里亚。其后分为二国，一曰伊儿汗，一曰莫萨法利汗。帖木儿先攻伊儿汗，降其属国，与圣的阑渡阿拉克塞斯河。高加索之全部望风纳款。又略取西尔番及机阑乌奄等地，逼阿尔玛里亚宣誓臣服，进克西里亚斯城，有席卷波斯南境之势。闻金斡耳朵汗德克达密杜司乘虚袭货勒自弥，始旋师。

先是，德克达密杜司以帖木儿之助为钦察总汗，白斡耳朵汗乌鲁斯忌而逐之。白斡耳朵者，拔都兄鄂尔达之后也。德克达密杜司乞援于帖木儿，出兵屡为乌鲁斯所败。乌鲁斯卒，子德克达喀耶立。未几又卒，其弟齐尔玛利克代之。帖木儿助德克达密杜司与齐尔玛利克战于喀拉达尔之地，大败齐尔玛利克，禽而斩之。德克达密杜司遂并白斡耳朵汗之地。又大败斡罗斯，焚其莫斯科都城，意浸骄。至是分两道进兵，一循西尔达利亚河上流，一出乌斯德乌尔土之野，直抵货勒自弥。及帖木儿驰归撒马尔罕，德克达密杜司始惧，仓皇遁走。时帖木儿得国二十年，明太祖洪武二十一年矣。

帖木儿以德克尔克齐穆尔之子奎塞儿汗与德克达密杜司为声援，分兵五路攻之，败奎塞儿汗于达俊奎之地，帖木儿休兵于耶尔士乌斡城，使其子窝马儿略地至喀赤喀尔。是时西伯里亚诸部已大定，帖木儿会诸将于克律台，大举伐金斡耳朵汗。军行至达朱兰，帖木儿有疾，留不进。逾年春，经基尔基斯大漠，抵萨玛拉之北境，与德克达密杜司战于昆德乌尔札河。敌兵五十万，帖木儿所部兵三十万，力战三日，德克达密杜司败走，追奔四百余里，横尸蔽野。帖木儿入其夏宫，饮酒高会，慰劳士卒，由窝德拉儿归撒马尔罕。自是，帖木儿之威名震于远近焉。

又二年，帖木儿再伐波斯，统兵三十万，先抵波斯北境，攻拔阿穆尔寨。以其地险要，伤士卒，多屠之。南略琉璃斯坦、哈喀丹普尔、知德帖义斯布儿等部，与莫萨法利汗戛曼斯尔战于巴齐拉之郊。戛曼斯尔自将突骑陷阵，帖木儿麾下皆望风辟易。其孙戛尔克愤怒，收集散卒，直前搏之，戛尔克手剑先登，斩戛曼斯尔于阵前，其军崩溃。帖木儿遂灭莫萨法利。亚塞尔巴义香诸城皆降，进拔克尔齐斯坦，围巴克达城，其酋不战而降。巴克达为天方教祖国，至是三为蒙古人所躏。伊儿汗闻帖木儿兵至，乘骏马奔于尔比拉之地，其妻子皆为帖木儿所获。

帖木儿已灭波斯二汗国，乘胜北攻，略地至旻奎儿湖，宴将士于军中。侦卒报德克达密杜司奄至，诸将皆挺刃请行，帖木儿徐曰：“吾将使野兽自投陷阱也。”坐饮如故，俟敌近，乃麾兵出。德克达密杜司大败，奔于西伯利亚。帖木儿长驱高加索之北境，略地至莫斯科，立乌鲁斯之子姤戛尔为汗，统治东西钦察之地。帖木儿自平波斯至此，凡用兵五年。

初，明太祖定中原，屡遣使招谕西域诸国，然未有至者，独帖木儿遣回回人满剌哈非思等来朝，贡马十五、驼五。自是，岁贡马驼，欲觇中国虚实，非诚心款附也。洪武二十七年，贡马二匹，上表曰：“恭惟大明大皇帝受天明命，统一四海，仁德洪布，恩养庶类，万国欣仰。咸知上天欲平治天下，特命皇帝出膺运数，为亿兆之主。光明广大，昭若天镜，无有远迩，咸照临之。臣帖木儿，僻在万里之外，恭闻至德宽大，超越万古。自古所无之福，皇帝皆有之；所未服之国，皇帝皆服之。远方绝域昏昧之地，皆清明之。老者无不安乐，少者无不长遂，善者无不蒙福，恶者无不知惧。今又特蒙施恩远国，凡商贾之来中国，使观览都邑城池富贵雄壮，如出昏暗之中，忽睹天日，何幸如之！又承敕书恩抚劳问，使站驿相通，道路无壅，远国之人，咸得其济。钦仰圣心，如照世之杯，使臣心豁然光明。臣国中部落，闻兹德音，欢舞感戴。臣无以报恩，惟仰天颂祝福寿如天地，永永无极。”明太祖得表，悦其甘言。明年，使给事中傅安等赍书币报之。安等至撒马尔罕，帖木儿留不遣，岁贡亦绝。

是时帖木儿国势强盛，受群臣尊号曰：“成吉思可汗。”以蒙古太祖自比，欲先平印度土尔基，再用兵于中国。又二年，乃自将大军攻印度，号称八十万，径萨密涅进拔土基耶汉涅马城，与诸将会议攻铁利城。铁利城者，印度杜儿拉克王斯尔坦马穆士之都城也。有一将进言曰：“我军渡印度河之后，俘其教徒及犹太人已逾十万，如事有缓急，必为我之大患。”帖木儿然之，杀降众而后进兵。斯尔坦马穆士率步骑五万，阵于铁利城外，列象队于前，以皮甲衣之，涂象牙以毒药，背负长刀，又置小橹于象背上，以护战士。凡火攻之物，石脑、油火、树脂及火箭、药弹，皆备焉。其勇将曰戛克曼斯，跃马入帖木儿军中，为帖木儿之子窝马儿所杀。帖木儿麾兵击其象队，斫象鼻，断之，众象狂奔，敌阵乱。斯尔坦马穆士弃众奔还，翼日开城门而遁，城民出降。帖木儿纵兵大掠，廛市一空。铁利城富庶甲印度，奇珍瑰宝，公私充物，悉为帖木儿所有。进至喜拉马亚山之南，闻撒马尔罕盗起，乃班师。

帖木儿入印度，兵无留行，然所克诸城，兵退后，仍为斯尔坦马穆士拒守，不能有其地云。是时撒马尔罕乱，民揭竿者为阿塞而哈义香诸部，帖木儿自往讨平之，遂渡阿拉古塞斯河，攻土尔基属城阿尔玛尼亚及朱尔查。天方教禁酒。帖木儿自称往讨饮酒之国民，凡不从教者，皆杀之。是时土尔基王曰巴耶知德，自称东罗马皇帝，战屡胜，四邻畏服。埃及，土尔其之与国也。

初，帖木儿遣使通好于埃及，其王普耶尔基杀之，乃兴师问罪，略取埃及属地士利阿诸部，进克齐克利斯河畔之模斯尔城。巴耶知德闻之，屯兵于阿列波耶帖萨及齐阿尔别机二地以备之。帖木儿自率大军壁于耶尔塞尔模，自此地攻小亚细亚，先拔奎玛儿克，进抵塞巴德城。帖木儿以山林深阻，非用兵之地，又闻土尔其兵聚于土喀德城，扼西机尔依尔玛克河以自固，乃改道至奎萨里河，留辎重为后路之根本，且绝敌军与阿尔萨都城来往之路。帖木儿进围安喀拉城。闻巴耶知德来援，退军待之。黎明，帖木儿阵于晏格拉之野，分军为左右两翼，阵前列象三十有二，又在中军后排骑兵四十队，为游击之师。巴耶知德亦分兵御之。既战，帖木儿先以右翼攻土尔其之左翼，败之。其左翼为塞尔维人，骁勇敢战。既败，全军夺气。又以左翼攻其右翼，右翼将卑律士拉被创死，所部溃走，帖木儿麾诸将追之。塞尔维人败而复振，屡却帖木儿追兵，然为溃卒所躏，不能独立。巴耶知德见兵败，战益力，至夜半，欲突围走，马蹶，为帖木儿部将玛穆士所禽。帖木儿遣其孙卑尔摩哈马德追击巴耶知德之太子索律曼，入其阿尔萨都城，索律曼败走，俘其后宫嫔妾及府藏之货币。是时，小亚细亚全部瓦解，独斯密尔奈城犹坚守不下。帖木儿攻围十余日，始克之。送巴耶知德于撒马尔罕，中道卒。

帖木儿旋师，埃及已纳款献骏马及麒麟以赎罪。西域诸国，或遣使，或入朝于撒马尔罕，道路络驿不绝。撒马尔罕宫室壮丽冠西域，远近皆仿效之。未几，帖木儿遂大举伐明，募精兵二十万，以粮运不给，载谷数百车。军行至沃野，即播种之，充异日之军食。又驱牝骆驼数千头，如饷乏，则餐其乳以济饥。中途遇大雪，士马僵毙，帖木儿亦患疟疾，至窝德拉尔城而卒，年七十二。时永乐三年也。遗命以其孙卑尔摩哈马德为嗣。

帖木儿善抚士卒，得人死力，喜怒不形于色。谋定后战，所向有功。善属文，兵事之暇，序其制胜之方略，著为成书。然性嗜杀戮，与成吉思汗相似。又笃信宗教，定新律，分国民为十二级。第一级以摩罕默特之裔当之，宗室及将相大臣不与焉。成吉思汗所创之法制，至是破坏殆尽。初，帖木儿幼时适于野，见小虫缘草而上，屡堕不已，卒至茎端。叹曰：“人之临事当如是矣。”故累遭困辱，折而不挠，卒建不世之功焉。帖木儿娶喀斯庚汗女孙，部人称为驸马。或曰：察合台后王纳女迪勒沙的阿加公主于帖木儿，以请和，部人荣之，称驸马云。

史臣曰：蒙古三大汗国，帖木儿并其二，克印度，败土尔基。卑辞厚币以诳中国，始则诇伺，终乃大举。傥不死，明人其旰食乎！《明史·西域传》略见帖木儿本末，然挂漏已甚，故论次其事，著于篇。




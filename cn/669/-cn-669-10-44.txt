44　春秋書入國諸義


書「狄入衞」，閔二年。書「楚子入陳」，宣十一年。不忍諸夏見滅于夷狄，故稱「入」焉。書「吴入郢」，定四年。楚昭出奔，猶有君也；申包胥求救，猶有臣也，故不言「楚」。書「於越入吴」，哀十三年。國無人焉，如升虚邑，故言「吴」。

【何云】其意蓋深痛乎伯顔之入臨安也，然于春秋之旨亦密。

【元圻案】書「吴入州來」，其懲子重、子反之讒慝貪惏以致禍乎？書「楚人入鄆」，其懲莒之城惡而不爲備乎？






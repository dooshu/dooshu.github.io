◇上言刘整郑像宜差异子弟

昔诸荀恪围合肥新城，城中遣士刘整出围传消息，为贼所得，考问所传，语整曰：「诸葛公欲活汝，汝可具服。」整骂曰：「死狗，此何言也！我当必死为魏国鬼，不苟求活，逐汝去也。欲杀我者，便速杀之。」终无他辞。又遣士郑像出城传消息，或以语恪，恪遣马骑寻围迹索，得像还。四五人的头面缚，将绕城表，敕语像，使大呼，言「大军已还洛，不如早降」。像不从其言，更大呼城中曰：「大军近在围外，壮士努力！」贼以刀筑其口，使不得言，像遂大呼，令城中闻知。整、像为兵，能守义执节，子弟宜有差异。（《魏志·齐王芳纪》嘉平六年，镇东将军毋丘俭上言）


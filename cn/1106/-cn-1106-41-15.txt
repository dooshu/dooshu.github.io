○杨尚书寄郴笔知是小生本样令更商榷使尽其功辄献长句

截玉锥作妙形，（截玉锥，谓锥之可截玉者。，音纤，利也。）贮云含雾到南溟。尚书旧用裁天诏，（本注：汉以尚书郎作诏文。《汉官仪》曰：尚书郎主作文书起草，夜更直五日于建礼门内。）内使新将写《道经》。（《晋书》：王羲之为会稽内史，山阴有道士好养鹅，羲之往观，意甚悦，固求市之。道士云：“为写《道德经》，当举群相赠。”羲之欣然写毕，笼鹅而归。）曲艺岂能裨损益，（曲艺，小艺，谓书学也。）微辞只欲播芳馨。（芳馨，谓杨尚书治行。）桂阳卿月光辉遍，毫末应传顾兔灵。（《楚词》：夜光何德，死则又育。厥利维何，而顾兔在腹。言月中有兔，居月之腹。顾，望也。诗意谓此笔当是顾兔之毫。）


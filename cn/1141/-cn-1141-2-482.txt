五日同勉中圣月耦长诸子集方邺藤轩同限蒲字

其一

令节长怀楚大夫，骚歌异代复吾徒。
沧洲发短慵簪艾，绿蚁尊开且泛蒲。
不分干戈连岁月，尚怜耆旧共江湖。
淫淫雨急归途滑，笑指双童待醉扶。

其二

照眼榴花兴莫孤，比邻竹叶重相呼。
漫誇长命五丝缕，自有仙人九节蒲。
白日藤萝何杳霭，澄江亭阁在虚无。
时艰竞渡年来少，秪合还寻旧酒垆。



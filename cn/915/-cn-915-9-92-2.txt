◇郊坛不起瓦屋启

伏见南郊坛员兆外内，永明中起瓦屋，形制宏壮，检案经史，无所准据。寻周礼祭天於圜丘，取其因高之义，兆於南郊，就阳位也，故以高敞，贵在上昭天明，旁流气物，自秦汉以来，虽郊祀参差，而坛域中间，并无更立宫室，其意何也？政是质诚尊天，不自崇树，兼事通旷，必务开远。宋元嘉南郊，至时权作小陈帐，以为退息。太始薄加广，永明初弥渐高丽。往年工匠遂启立瓦屋。前代帝皇，岂於上天之祀，而昧营构，所不为者，深有情意。记称埽地而祭，於其质也，器用陶匏，天地之性也，故至敬无文，以素为贵。窃谓郊事宜拟休偃，不俟高大，以明谦恭肃敬之旨，庶或仰允太灵，俯惬群望。（《南齐书·礼志》上建武二年通直散骑常侍庾昙隆启。）


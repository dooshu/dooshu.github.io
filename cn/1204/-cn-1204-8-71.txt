◎文天祥代作满江红

元兵入杭，中宫以下皆赴北，有王昭仪名清惠者，题词於驿壁，即所传满江红也。其後阕云："驿馆夜惊尘土梦，宫车晓碾关山月。愿嫦娥相顾且从容，随圆缺。"文文山读至末句叹曰："惜哉，夫人於此少商量矣。"为代作二首，全用其韵。其一云："回首昭阳离落日，伤心铜雀迎新月。算妾身不愿似天家，金瓯缺。"其二云："世态便如翻覆雨，妾身原是分明月。笑乐昌一段好风流，菱花缺。"文山於成败死生之际，盖见之明，守之固矣。然女史载王昭仪抵上都，恳为女道士，号冲华。则昭仪女冠之请，丞相黄冠之志，固先後合辙，从容圆缺，取义成仁，无有二也。［词苑］


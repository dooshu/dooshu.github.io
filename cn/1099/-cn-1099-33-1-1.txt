○議和虜不便疏 【 禦虜】

據鎮守大同參將許貴奏、要與賊講和、暫示休兵、俟人馬強壯、密定討伐之計、臣以賊??百也先、自逞梟獍之雄、烏合犬羊之眾、既侵犯邊境、而拘留　上皇、復入寇京畿、而震驚　陵廟、其為讐恨、庸可勝言、且以和議一事論之、當去年秋冬之間。正虜勢方張之際。朝廷亦嘗遣賫金繒往使虜庭。賄賂纔入於穹廬。虜騎已至關口。　朝廷灼見虜情譎詐。和不足恃。以故絕使不通??山王?還。惟　勑邊將大修武備。以勵人力。固守城池。相機戰守。今許貴又奏講和之說、臣等切惟今日之事理與勢皆不可和何者中國與寇。有不共戴天之仇。和則背　君父而忘大義。此理有所不可和也。又醜虜貪而多詐。萬一和議既行。而彼有無厭之求。非分之望從之則不可違之則速變此勢有所不可和也若一議和大勢在虜中國為其牽制矣苟以為虜強難制。姑從和以緩其兵。臣等請質之前代。引事詳當宋真宗澶淵之役。契丹之眾。累被我兵摧阻。既盟之後。朝廷尚歲輸銀絹。及季世徽欽北狩。中國名將如張韓劉岳之徒。屢敗金師。及姧臣秦檜一主和議。朝廷既割境土以與之。又輸歲幣以賄之。甚至降黜尊號。含垢忍恥。屈已從和。卒至人心解體。國勢陵夷。無救成敗而後已。援古證今。和議之不足恃也明矣如此處置進退皆有地為今之計。莫若選將練兵養威蓄銳。賊若來侵。則相機而勦殺。賊若遠遁。不貪利以窮追。萬一虜寇復有大舉入寇之謀。則我兵操守有素。加以將帥思奮。臣等當盡死効力。以圖勦滅。以雪國恥。必不出犬羊之下。其或皇天厭亂。黠虜自知數寇不利。虜使自來則其驕志自折遣使入貢。則量與賞賜遣回。亦不拒絕而已。若欲　朝廷先遣使臣。往彼通好。則示彼以弱。而啟其輕侮之心。萬萬不可。此則方今之要務。而臣等之愚見。止于如此也。及照許貴叨居重任。保障邊方。不能銳意滅賊卻乃倡為和議。畏縮之跡既明。忠義之心何在。合將本官明正典刑。以謝天下。以戒將來。緣係陳言事理、又係備邊將官、合無姑記其罪、差人馳驛賫文切責許貴、令其整飭邊務、操練軍馬、作興士氣、固守地方、必期滅賊、以贖前罪、如仍退縮誤事、治以重罪、仍通差人賫文前去遼西宣府大同陝西等邊、及永平山海居庸白羊紫荊倒馬等關口、總兵鎮守等項內外官員、令其整搠人馬、固守地方、如遇賊寇來攻、務要相機行事、毋得聽信哄誘、因而失誤機務、仍通行在京五軍三千神機等營總督總兵等官、嚴加訓練官軍、諭以忠義大節、使之感激思奮、以圖成功、不許苟且因循、致誤大計、


○赠田宏正等父制

门下：朕闻昔者明王之以孝理天下也，莫不因严以教敬，推类以明恩。朕以眇身，钦承大宝，为亿兆人之君父，奉十一圣之宗祧。捧乌号知群臣有良弓之思，瞻彼苍念群臣有所天之感。是用仲月五日，申命有司，大锡追崇，式彰馀庆。而魏博等州节度、观察、处置等使魏州大都督府长史田宏正亡父赠兵部尚书庭等，教必以忠，殁而不朽。茂仲弓之德，而位屈当年；副孔父之恭，而福流来裔。惟尔宏正，为朕方叔，以殿大邦；惟尔夷简，为朕河间，（李夷简宗室宰相，故云）以光宗籍；惟尔度，为朕吕望，以司专征。子有劳於王家，父岂忘於锡命，进以师长之赠，加之保傅之尊。咨尔三臣，告是五庙，永锡忠孝，赉於邦家。可依前件。


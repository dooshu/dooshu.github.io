健讼之误

破句读书之误，根著于人，殆不可复正。在《易·彖》之下，先释卦义，然后承以本名者凡八卦。《蒙》卦曰“《蒙》，山下有险，险而止，《蒙》”，以“止”字为句绝，乃及于“蒙”，始系以“《蒙》亨，以亨行”。《讼》卦曰“《讼》，上刚下险，险而健，《讼》”，以“健”字为句绝，乃及于“讼”，始系以“《讼》有孚”。《豫》卦“刚应而志行，顺以动，《豫》”，《随》卦“刚来而下柔，动而说，《随》”，《蛊》卦“刚上而柔下，巽而止，《蛊》”，《恒》卦“巽而动，刚柔皆应，《恒》”，《解》卦“《解》，险以动，动而免乎险，《解》”，《井》卦“巽乎水而上水，《井》”，皆是卦名之上为句绝。而童蒙入学之初，其师点句，辄混于上，遂以“健讼”相连，此下“说随”二字，尚为有说，若“止蒙”、“动豫”之类，将如之何？凡谓顽民好讼者，曰“嚚讼”，曰“终讼”，可也，黄鲁直《江西道院赋》云“细民险而健，以终讼为能。筠独不嚚于讼”，是已。《同人》卦：“柔得中而应乎《乾》曰《同人》，《同人》曰，同人于野，亨。”据其文义，正与诸卦同，但多下一“曰”字，王弼以为“《乾》之所行，故特曰‘《同人》曰’”，程伊川以为衍三字，恐不然也。


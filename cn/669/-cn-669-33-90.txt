90　東坡好譏刺文同戒以詩　北客若來休問事　西湖雖好莫吟詩　郭功父寄詩有深意　饒黎汪詩作詆時事　吕滎陽麥熟等詩以諷止


東坡文章好譏刺，文與可戒以詩云：「北客若來休問事，西湖雖好莫吟詩。」晚年，郭功父全云：「祥正。」寄詩云：「莫向沙邊弄明月，夜深無數採珠人。」饒德操、黎介然、汪信民寓宿州作詩，有略詆及時事者，吕滎陽全云：「希哲。」〇吕希哲，字原明，公著之子。聞之，作麥熟、繰絲等四詩案：「四」字似當從童蒙訓作「曲」。以諷止之。自此不復有前作。

【何云】事見童蒙訓。

【方樸山云】郭更醖藉有味。

【元圻案】羅大經鶴林玉露十：「東坡文章妙絶古今，而其病在於好譏刺。文與可戒以詩云云，蓋深恐其賈禍也。烏臺之勘，赤壁之貶，卒於不免。觀其獄中詩云『夢繞雲山心似鹿，魂飛湯火命如雞』，亦可哀矣。然纔出獄便賦詩云『却對酒杯渾似夢，試拈詩筆已如神』，略無懲艾之意，何也？晚年自朱厓量移合浦，郭功甫寄詩云『君恩浩蕩似陽春，海外移來住海濱』云云，其意亦深矣。」〇葉石林詩話：「與可與子瞻中表兄弟，子瞻出爲杭州通判，與可送行詩有『北客西湖』之句。」〇吕氏童蒙訓下：「崇寧間，饒德操節、黎介然確、汪信民革同寓宿州，論文會課，時時作詩，亦有略詆及時事者。滎陽公聞之，深不以爲然。時公疾病方愈，作麥熟、繅絲等曲詩歌詠當世，以諷止饒、黎諸公。諸公得詩慚懼，遽詣公謝，且和公詩，如公之意，自此不復有前作矣。」〇張文潛明道雜志：「蘇惠州出守錢塘，來别潞公。公曰：『願君至杭少作詩，恐爲不相喜者誣謗。』再三言之。臨别上馬，笑曰：『若還興也，但有箋云。』時有吴處厚者，取蔡安州詩作注，蔡遂遇禍，故有『箋云』之戲。」〇畢仲游與東坡書亦有「知畏於口，未畏於文」之語。〇郭祥正，字功甫，當塗人。熙寧中舉進士，官至汀州通判。著青山集三十卷。宋史有傳。〇饒節，字德操，撫州人。嘗爲曾布客，與語新法不合，乃祝髮爲浮圖〔一〕，更名如璧。嘗作偈云：「閑攜經卷倚松立，試問客從何處來。」遂號倚松道人。宋藝文志載倚松集十四卷。〇汪革，字信民，臨川人。紹聖四年試禮部第一，登甲科。蔡京當國，召爲宗子博士，力辭不就。年四十卒，吕原明誌其墓。著清溪集十卷。〇伊洛淵源録：「滎陽公，晚居宿州、真陽間十餘年，衣食不給，處之宴然。」〇今本東萊詩集二十卷，無麥熟等詩。

〔一〕「祝髮」下原衍「法」字，據中華本四庫全書總目卷一五四集部别集類七倚松老人集删。






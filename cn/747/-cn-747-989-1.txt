○弥勒像碑

盖闻至理元微，起夫言象之（阙一字）真为眇邈，（阙二字）希夷之（阙一字）而能仁降迹，随缘利现。紫状西诞，则珠星奄辉；白象东驰，则金人入梦。是（阙一字）三乘之轨齐骛，八正之门洞启。日用之益，可略言焉。自（阙二字）三千之前，道光汲引。塔盈八万之後，归（阙一字）寂（阙二字）夫（阙二字）难遇（阙三字）针人心易迁，同兹斫石。何则？释迦现於既往，仰企踵而不追；弥勒降於将来，俯翘足而难俟。居前後而成鄣，惟进退而莫（阙一字）言念沉沦，喟然叹息，乃与同志百馀人等，上愿皇基永固，配穹天而垂拱；下使幽涂载晓，趋彼岸而（阙一字）升，遂於兹岭，敬造弥勒像龛一所。地耸双阙，壁映千寻，前溯清流，却倚重岫，萦带（阙一字）薄，密迩京华，似耆山之接王城，给园之依卫国也。既资胜地，又属神工，疏凿镌，备尽微妙。以大唐贞观二十二年四月八日，庄严斯毕。於（阙一字）尊仪始著，似降兜率之宫；妙相初成，若在菩提之树。白毫月照，绀烟凝。莲目疑动，果唇似说。其有礼（阙二字）足瞻仰尊颜者，莫不肃然毛竖，豁尔心开，实释梵所归依，龙天（阙一字）卫护。彼丹青徒焕，旋见销毁。金玉虽珍，易以零落。岂若因山成固，同乾坤之可久；刊石为贞，何陵谷之能贸？於是勒铭龛（阙一字）式缵灵仪。其词曰：

真如眇眇，正觉巍巍。四宏动念，八相流辉。鹿园阐法，鹤树拂衣。十方三世，异轸同归。（其一）

（阙一字）欤逸多，正真道备。踵彼遐武，补兹佛位。兜率降神，阎浮广利。净土（阙一字）启，（阙一字）门罔。（其二）

思睹圣容，龛兹岩曲。既既就，将起将躅。释梵冥感，灵幽属。似会龙华，如游鸡足。（其三）

丹重叠，清川氵养。松桂灌丛，圣仙来往。影留怖鸽，手威狂象。妙包湛然，历劫瞻仰。（其四）


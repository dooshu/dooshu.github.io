重建永丰陆侯祠堂记

古之功德在民者祀之礼也志民之不忘也近世亦稍滥矣然不旋踵而墟无复问者若夫祠成於去官之後而修废於殁身之余使人过之太息思其所以致此者将敦薄而廉顽在斯举也明崇祯乙亥武林陆梦鹤先生知永丰县朞年称治用调繁例改吉水又称治二县之人思之并祀名宦而永丰有特祠丰左吉州称中县丛山?嶂阻荒数百里往往逋赋而薮盗君拜命京师即上言残邑积逋请抚字状制可之闻常熟瞿公式耜尝治丰有声又造请受治谱三卷具得其要领至则延见父老问疾苦革耗羡以劝民义余以次推行征徭讼狱事皆如夙办盗以衰息先是筦库者舞文倒置完负君内设掌簿综核了然故民莫敢後听讼务平恕甲词既入辄秘不发摘空名捕讯乙词不相谋多得情实执牍吏皆屏息其不刻而严多此类至於修治学校礼遇士大夫人得尽所欲言虽里老田父一言之善一艺之长皆被嘉与邑人大悦吉水大司马李忠肃公邦华方里居讲学闻之叹曰吉丰咫尺独不可惠吾邑哉为语按部御史梧阳刘公於是有吉水之役盖疏入而後以语君君坚辞不得丰人请留不可至聚薪塞路戟手诟吉民於界曰奈何生夺我侯其声呜咽君亦为堕泪既去士大夫过吉问起居如家人礼仍置祠邑中临川陈公际泰碑其事後三十年兵兴祠火父老嗟悼会君之子圻来问祠所在邑人相见欷歔遂佥谋新之嗟乎县故不易为也为於不得为之时用法严见德尤难盖百不得一也是孰使然哉或曰丰吉被泽均也专祠在丰何与夫吉人之得君於丰也如人子之终依慈母习安其乳哺而丰人一朝见夺若失慈母於襁褓之中呱呱之子不禁其啼失声也故丰人思君为独切君亦尝曰丰水吾之桐郷魂梦犹睠此也其政绩既具陈碑及郡志不胜书书其大者君讳运昌字梦鹤浙江钱塘人崇祯甲戌进士


陈造　次韵杨宰

我方獭髓疗蜂腰，渠自才华盖代豪。

州掾聊容养文豹，玉音催去踏金鳌。

联芳君亦花只取，双峙人推玉笋高。

看即提衡霄汉上，得无交口话啼号。

陈造

陈造　次韵杨宰

君方总辔冒尘沙，我亦青灯未著花。

县宰忧民暇黔突，道人有饭即为家。

倦温村酿萁火暗，笑撚吟髭风帽斜。

等有灞陵桥上兴，不妨频著小诗夸。

陈造

陈造　次韵杨宰

头颅敢意封户牖，饮处往往推祭酒。

宜人珍果亦鼎来，把杯未省嗟不偶。

拳栗御枣玉山奇，南北气殊仍地丑。

少日诗人鱠鲸兴，莫年醉客持螯手。

令君未负将军腹，襞积琅玕向谁剖。

三珍荐盘侑从事，悠然径访无何有。

诗来可但落馋涎，万卷更惭王季友。

陈造

陈造　次韵杨宰

淮俗日就薄，识者颇借忧。

天变不徒然，旱暵将谁尤。

日来闻见同，比屋声悲愀。

令君不鄙夷，疋马走道周。

似闻疄陇间，蛰蛰霰雨稠。

课功扑燎余，准粟秉庾收。

一毙乃非孳，皁坚肥螟蟊。

服劳岂容已，善后良未谋。

即君认和諝，为邦似求由。

佩兰扈玄蓠，所向多暗投。

世贤刘是宗，芥视东家丘。

方将解倒垂，未遑赋归休。

横前觞深渊，君其万斛舟。

原天开老眼，一雨洗叹愁。

旄倪饫菽粟，羁罢安田畴。

探丸等和扁，沈痾洒然瘳。

我亦民之一，担石略不留。

遭罹本自致，未敢忘反求。

诗来念贤劳，效颦聊杀羞。

孰视援溺手，不计输几筹。

陈造

陈造　次韵杨宰

有薪尚湿恶，有谷未舂簸。

病客正牢落，忽雪忽蜚堕。

枵腹亟问炊，曲身可欠火。

檐隙纳璀璨，座隅纷碎琐。

缤漂才一瞬，弥满已四野。

慨念菜茹农，负愧吾颜赭。

人同忍朝饥，神亦辍秋社。

吾村劣收获，犹幸了眼下。

嗷嗷闻见间，久已绝贷假。

何人发陈红，倚待由也果。

陈造


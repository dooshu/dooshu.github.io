答大同巡抚贾春宇


节奉翰示，冗未及答，罪歉。所侦虏情，领悉。阅视科臣尚未具题，临行当别有委嘱也。

哈酋与诸部议论不合，虏中亦须有此情状，乃可施吾操纵之术，今且不可合解之。至于虏妇守孝三年之说，此必不能行者。俟诸酋既集，议论已定，彼一妇人，终当为强者所得耳，何能为乎？

顺义恤典，下部议覆，仍当从旨中加厚，以示天恩。






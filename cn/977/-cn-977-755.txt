邵雍　闲居述事

一点天真都不耗，千锺人禄是难来。

太平自庆无他事，有酒时时三五杯。

邵雍

邵雍　闲居述事

竹雨侵人气自凉，南窗睡起望潇湘。

茅簷滴沥无休歇，却忆当初宿夜航。

邵雍

邵雍　闲居述事

初晴月向松间出，盛暑风从水面来。

已比他人多数倍，况能时复举樽罍。

邵雍

邵雍　闲居述事

堂上慈亲八十馀，阶前儿女戏相呼。

旨甘取足随丰俭，此乐人间更有无。

邵雍

邵雍　闲居述事

清欢少有虚三日，剧饮未尝过五分。

相见心中无别事，不评兴废即论文。

邵雍

邵雍　闲居述事

花木四时分景致，经书千卷好生涯。

有人若问闲居处，道德坊中第一家。

邵雍


刘克庄　七和

百家众体皆融液，一字陈言亦剷除。

陋矣小巫步神禹，譬之大战获侨如。

子行给子尚方札，吾自乘吾下泽车。

本是腐儒非磊落，莫嫌窗下注虫鱼。

刘克庄

刘克庄　七和

妙年文价重和随，不料东家产此奇。

谗者纷纷传有虎，词人往往让于罴。

探囊已足三年艾，补衮那无五色丝。

闻说卜邻王翰了，长卿安敢出偏师。

刘克庄

刘克庄　七和

南宫放榜已蜚英，此阙传胪却漏名。

潜救八人文最敏，尽归一网气难平。

白生作麽教持杵，越石争些已见坑。

莫倚晴天频吐绶，儿童见了又须惊。

刘克庄


○致祭古圣贤陵墓诏

朕丕承先绪，积庆累仁，上纟赞鸿基，克隆宝祚。钦若稽古，缅想往册，英声茂实，志深襃尚。始兹巡省，眺瞩中涂，汉氏诸陵，北阜斯讬。寂寥千载，邈而无祀，揽辔兴怀，慨然遐念。开辟以降，肇有司牧，历选列辟，遗迹可观。良宰名卿，清徽不灭，宜令所司，普加研访。爰自上古，洎於隋室，诸有名王圣帝，盛德宠功，定乱弭灾，安民济物，及贤臣烈士，立言显行，纬武经文，致君利俗。邱垄可识，茔兆见在者，各随所在，条录申奏。每加巡守，简禁刍牧，春秋二时。为其致祭。若有隳坏，即宜修补，务令周尽，以称朕意。


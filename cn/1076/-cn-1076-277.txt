卷二百七十七

<史部,诏令奏议类,奏议之属,历代名臣奏议>

钦定四库全书

历代名臣奏议卷二百七十七

明　杨士奇等　撰

国史

宋高宗时起居舍人张孝祥上奏曰臣闻神宗皇帝相王安石用私意作日録一时政事美则归已陈瓘以死争之着为尊尧集日録辩等书忠臣义士感激增气恭惟陛下躬履艰难济登休治宝慈与俭仁民爱物圣德之盛固已聿追先烈而故相信任之专礼遇之隆又非特如安石受知於神祖也臣窃谓政事举措号令设施一皆蔽自圣断故相或能将顺赞襄而已臣惧其作时政记亦如安石专用已意掠美自归揜陛下之圣明私羣臣之襃贬日历之官因取其说着於简策大非尊戴君父传信万世之义臣实恐惧仰惟陛下既遴选史臣付以论譔欲望骏发明诏再取去岁已前臣寮修过日历详加是正审订事实贬黜私说发明圣德庶几作宋一经?六为七垂之无穷天下幸甚

起居郎兼中书舍人刘才邵上奏曰自昔有天下国家者所以记言动制作示劝戒以贻後世莫不有史动则左史书之若春秋是也言则右史书之若尚书是也至於礼乐刑政因革损益因时不同则後之人从复修之以备参订若礼经所载是也三者之法相须以成阙一不可唐虞三代之盛典章文物炳然见於简牍之间岂无所自而然哉至左丘明采诸国之史因经立传而言动所记合为一书司马迁网罗古今以作史记遂变编年之法班固而下因祖述之一代典章虽见於志而以理难详载遗落者多至唐正元间苏冕始为会要考其纂述之意岂非小补由此观之後之为史者实録以存春秋编年之法正史以循迁固记事之旧而会要以追法礼经之意岂可偏废哉恭惟国家圣圣相承制作明备陛下光昭先功钦若成宪累朝大典既已全备惟是会要肇自於建隆续修於熙宁凡三百卷而元丰元年已後近因迩臣建白已颁明诏命馆职之臣载加雠校矣然自元佑元年以後尚未修纂臣愚欲望圣慈特降睿旨许令馆职雠校旧本毕日接续编类

史馆修撰常同上疏论神哲二史曰章惇蔡京蔡卞之徒积恶造谤痛加诬诋是非颠倒循致乱危在绍圣时则章惇取王安石日録私书改修神宗实録在崇宁後则蔡京尽焚毁时政记日历以私意修定哲宗实録其间所载悉出奸人之论不可信於後世恭惟宣仁保佑之德岂容异辞而蔡确贪天之功以为已力厚诬圣后收恩私门陛下即位之初尝下诏明宣仁安社稷大功令国史院摭实刋修又复悠悠望精择史官先修哲宗实録候书成取神宗朱墨史考证修定庶毁誉是非皆得其实上深嘉纳

起居舍人洪遵乞经筵编圣语状曰臣恭惟陛下身济大统系隆中兴万机之暇刻意稽古大昕退朝来临便坐延见儒臣紬绎经史兢兢业业惟以典学为务而臣不肖幸得备数记注周旋细毡之侧实为荣遇但左右二史?沿近例旅进旅退於徽言善行缺然无所纪述大惧旷职不足以称圣天子隆儒监古之意臣窃闻景佑中崇政殿说书贾昌朝以经筵一言一事緫而成书号曰迩英延义二合记注献于仁宗皇帝而章得象等被命相踵修纂累圣丕承其书具在臣愚欲望睿慈遵用故事应经筵中侍臣升绌封章进对燕会赐与讲读问荅命载笔之臣断自今年八月秋讲为始悉行编録以迩英记注为名仍敕讲读官今後奏对之间面得天语即时以实具报无得隐漏庶几一代盛典大书特书诒诸亿世与时政记日历起居注相为表里金匮石室之藏有以考信诚非小补臣固陋无识昧死陈愚惟陛下财赦

遵又乞修起居注劄子曰臣恭惟陛下励精庶政光启中兴功德巍巍视古圣王不足进於前是宜史册大书特书为万世无穷休臣待罪柱下幸获纂辑圣谟入直以来不敢少懈但缘向者权臣用事记注之官多缺不补而起居注自绍兴九年以後前後积压今未修者殆十五年诸处循习遇本省取会贴子不肯如期报应窃虑岁月浸远难以考究检准绍兴令门下中书後省贴子取索急速者限一日供余三日欲望圣慈特降睿旨申严旧法使之报应以时不致违滞仍乞令两省除见修起居注按月进入外所有绍兴九年以来因循未毕者每一月带修两月庶几天德地业赫然与日星并传臣不胜幸愿

遵为吏部侍郎又乞修续会要劄子曰臣闻监于先王成宪其永无愆书曰丕显哉文王谟丕承哉武王烈诗曰仪式刑文王之典然则祖宗之训垂裕方来俾之凭藉扶持有天下者所不可後恭惟国家圣圣相承重规叠矩度越古昔延阁所藏金匮石室所载固已暴白天下至於大号令大政事撮其机要以类相从则国朝会要最为详密于以施之朝廷达之天下凡典礼设张之事莫不一出於此自元丰成书之後政和中亦尝续修而视诸故府但有吉礼百余卷不能五分之一顷者显仁皇后上僊讨论典故有未登载者不免仓卒讲求虽公卿大夫参合考议而事成一时岂能尽善今国家闲暇愿及是时一新坠典区区管见不必设置司存只令国史院緫其事择馆阁官三数人掌之断自熙宁以迄于今名之曰国朝续会要馆职月给已有校正会要食钱微有所增亦未为过成书奏御然後推赏庶几圣朝制度更相发挥垂亿万年宝为大训臣不胜至愿龙图阁直学士知湖州汪藻乞修日历疏曰臣昨待罪禁林尝於经筵面奏本朝实録自艰难以来金匮石室之藏无复存者伏观列圣自哲宗皇帝而上皆有成书流传人间颇有其本朝廷已访而藏之御府矣若太上皇帝渊圣皇帝及陛下建炎改元至今三十余年并无日历乞诏有司纂述未见施行臣窃惟自古无国无史史未尝一日无书晋谓之乘楚谓之檮杌鲁谓之春秋以此见无国无史也春秋以事系日以日系月以月系时以时系年必四时具谓之编年以此见史未尝一日无书也汉法太史公位丞相上天下计书先上太史公副上丞相唐及本朝宰相皆兼史官其重如此故书榻前议论之辞则有时政记録柱下见闻之实则有起居注类而次之谓之日历修而成之谓之实録所以广记备言垂一代之典也若旷三十年之久漫无一字之传将何以示来世乎此其不可不纂述一也韩宣子适鲁见易象与春秋曰周礼尽在鲁矣吾今乃知周公之德与周之所以王则国家守文者不可无史萧何入秦先收丞相御史律令图书藏之沛公具知天下阸塞户口多少强弱处民所疾苦以何得秦图书也则国家创业者不可无史今陛下躬受天命虽名中兴实兼创业守文之事乃一代典章残缺如此恐於理未安此其不可不纂述二也恭惟太上皇帝聦明睿哲之资孝友温恭之德畴咨臣下言必成文裁决事机动皆合道在位二十余年未尝刑一无罪杀一不辜涵养生灵耕桑万里视唐虞三代无不及焉渊圣皇帝恭俭忧勤招延听纳虽登至尊之日浅而膏泽浃於人心止缘奸臣误朝驯致遐狩今若无书纪实恐千载之後徒见一朝陵迟之祸亟不知二圣积累之功深兹事非轻羣臣当任其责此其不可不纂述三也自古史官无所不録况三十年之间朝廷之施设豪杰之谋谟政事之废兴人材之进退礼文之因革法度之罢行岁事之丰凶羌戎之服叛有本有末有源有流一法弛而不书则一法熄一事略而不载则一事隳且当时羣臣间有在者以为忠贤耶不条其懿行安知其可嘉以为邪佞耶不条其宿奸安知其可弃苟因散逸遂废其书岂孔子及阙文之义哉此其不可不纂述四也公羊传曰所见异辞所闻异辞所传闻异辞孔子作春秋於定哀则其事详於隐庄则其事略圣人犹尔况其他乎中原失平三见闰矣及今耳目相接尚可追求更数年间事将堙没虽有良史莫知所凭况比年风俗之衰公论不立士大夫取予皆出爱憎因一事为一人而着书行世者多矣若不乘时订正则数世之後信以传信疑以传疑是非浑殽白黑颠倒小人之说行而君子受其诬矣可不惧哉此其不可不纂述五也臣政和中为着作佐郎修太上皇帝日历东观凡例臣与闻焉今所领州又幸经兵火之余独不残毁视诸故府案牍具存如御笔手诏赏功罚罪之文尚斑斑可考失今不辑臣实惜之古之有国家者虽颠沛中史官不废况今边烽稍息群盗屏除正朝廷蒐补阙遗之时也伏望睿慈许臣议政之余将本州所有御笔手诏赏功罚罪文字截自元符庚辰至建炎己酉三十年间分年编类仍量给官钱市纸札纂书工之类缮写进呈以备修日历官采择

藻又进书劄子曰臣尝闻作史之法始於编年故春秋二百四十二年之间凡事未尝不谨岁月时日而书之盖人君之治天下其大而见於史者不过政事弛张人材升黜弛张有本有末升黜有先有後不以岁月时日系之将安所考乎於此而有秋毫之差不惟不足取信来世凡所谓邪说私意者皆得肆行而乱吾是非之实祖宗丰功盛德亦将郁而不伸故国朝置着作局专修日历既取辅相时政记为据又责诸司供报凡供报不实者坐之其岁月时日可谓信而不差矣然抵牾者亦时有焉盖业钜事丛其理然也自乘舆南渡以来史官无一字之传当时大臣时政记既不可复得而诸司所谓案牍者尽委於兵火朝廷每举一事率幽冥而莫知其原往往临时取决於胥史之口谓之省记况史官欲得其岁月之真哉故臣於绍兴二年待罪湖州日力具奏陈以为及今闻见尚新宜亟加搜访失今不辑後必悔之蒙恩即以委臣臣伏思一代钜典权舆於此若归之兵火以为无可奈何趣具目前谓之成书亦可顾今岁月见於残编断简者幸斑斑可寻必欲编摩措之列圣实録之间而无愧者非难在加之意而已故设为四类以求之一曰年表二曰官阀三曰政迹四曰凡例何谓年表以祖宗实録考之辅相之拜免台谏之去留六曹寺监长贰之迁移三京二十八帅之委任皆事干政体者书之不可少差而徽宗临御二十六年间除目以千万计日异而月不同非岁为旁通何以见之何谓官阀以祖宗实録考之朝臣自馆职而上差除悉书文臣自卿监武臣自刺史宗室自小将军而上皆当立传而徽宗临御二十六年间当书差除者八千余人当立传者二千余人差除必首尾相续方无缺遗立传必始终相参方无舛误非人为累历何以见之何谓政迹以祖宗实録考之内而百度之废兴外而四远之服叛皆当叙其源流以书如党论舍选礼制河防方田市易茶盐钱币之类皆百度之源流当叙者也青唐之弃地复地金人之请盟背盟西夏之进筑高丽之遣使之类皆四远之源流当叙者也何谓凡例以祖宗实録考之有一月之例有一季之例有一年之例有三年之例缺一不録不为全书如占星象奏烖祥赐高年旌孝弟与夫县镇之废置神祠之加封率於月尾书之一月之例也原庙四时酌献百官春秋大宴虽有定月而卜日不同一季之例也大辽夏国贺正旦生辰及押赐夏国礼物官皆当书其姓名岁终户部奏天下主客户口增耗刑部奏天下断过大辟宗正奏宗子命名授官皆当书其人数一年之例也郊祀明堂夏祭贡举前期降诏郊祀肆赦殿试正奏名特奏名武举进士策问皆当书其全文大礼差五使三献官后妃封赠三代臣僚蕃国加恩宣麻贡院差知举及殿试官诸文武进士释褐皆当书其人数榜首皆当书其姓名受誓戒宿斋恭谢饮福皆当书日正进士释褐三名前注授诸班直转员皆当书其恩数三年之例也其例之不可以年月见者犹不与焉臣自绍兴二年承指挥编次字字缀缉七年于兹本欲毕区区之愚每类各为一书以备史官采择既功力浩渺非岁月可成又恭闻近开史院修徽宗皇帝实録事体宏大非臣踈外敢为今於每类各修成一门除凡例一门已具重修元符庚辰以後三年诏旨节次进呈讫今修到年表门具元符建中崇宁年臣僚旁通六册官阀门具宰相十三人执政三十三人累历十册政迹门具青唐弃地复地本末金人请盟背盟本末十二册共二十八册投进通前緫八百册伏乞圣慈特赐省览庶知臣所编岁月时日皆多方订正务得其真未尝一字无据也

翰林学士周麟之上奏曰臣恭惟皇帝陛下骏惠先猷丕昭孝治近以实録院修进徽宗皇帝实録庆大典之崇成第史官之劳効凡譔次编摩之士下逮掌故例沾醲赏恩至渥也继又以故翰林学士汪藻尝修元符以来诏旨等书八百余卷於实録最为有力特加襃赠优恤其子陛下此举可谓深合公论明烛幽隐矣然臣伏见绍兴初尝降指挥搜访先朝文字投献之家与斟酌高下推恩今来实録成书窃虑二十余年间臣僚子弟有以其父祖逮事先朝所得圣语等来献事系国体可以为万世法者不可不少加甄録伏望圣慈申诏有司检会元降指挥令实録院开具人数考核事实择其显着者量与推恩以示劝奬是亦信赏不遗之义也麟之又上奏曰臣仰惟皇帝陛下以天德地业再造区宇见独朝彻圣钦日跻虽古之所谓盛帝显王无以加此臣顷在东观以修纂日历为职因得历览陛下临御以来三十余年间事业之富谋断之伟谟训之大布在方册赫然与日月争光臣闚天之智狭而戴上之情切尝考其间所载圣语大抵详於前而略於後臣深求其故盖由顷岁左右史多缺起居注不修三省枢密院时政记於圣语亦或濶略而不致其详近者陛下緫揽权纲修废振弊更化之道粲然一新睿谟明训发於九重密勿之间而风动乎天下赞襄之辅献纳之臣内外进对之官所得多矣臣区区之愚欲乞申严旧制自今凡与奏对备録所闻毋致漏逸使史官皆得以具载仍令记时政者尤务其加详以此授之国史着之日历作宋一经?旧六为七用传信于亿万世臣不胜至愿麟之又论禁传写先朝实録疏曰臣伏见国朝会要嘉佑四年史馆修撰欧阳修言史之为书以纪朝廷政事得失及臣下善恶功过宜藏之有司往时史官书成进入则焚其藁乞诏龙图阁别写一本下编修院以备讨阅从之然则史事在祖宗朝其严如此岂容轻示人也今者徽宗皇帝实録成书奏篇既上储於内阁中外士大夫欣闻盛事咸思以先覩为快臣窃惟先帝之盛德休烈良法美意布在方册固当广其传以昭示天下後世然其间所载多涉国体与今日政论有相关者臣愚欲望圣慈申严旧制令副本之在有司者必谨其藏仍不许诸官司关借誊写及臣僚之家私自传诵庶可以严宗庙尊朝廷遵祖宗之成宪

孝宗隆兴间起居郎胡铨论左右史四弊疏曰臣误蒙亲擢承乏左史自供职以来检讨记注故事窃见今之史职废坏者非一其尤甚者有四焉一曰进史不当二曰立非其地三曰前殿不立四曰奏不直前何谓进史不当臣闻唐褚遂良知起居注太宗问人君得观之否对曰史记善恶以为戒庶几人主不为非法不闻帝王躬自观史魏謩为起居舍人文宗遣中使取记注欲观之謩谓史官书事以存鉴戒陛下所为善无畏不书不善天下之人亦有以记之帝止遂良与謩可谓能守官矣至国朝梁周翰李宗谔为左右史乃建言每月起居注愿先奏御後付史馆国史书之曰进起居注自周翰等始岂不媿唐二子哉庆历中欧阳修为起居注尝论其失曰自古人君皆不自阅史今撰述既成必録本进呈前事有讳避史书虽欲书而不敢乞自今起居注更不进本仁宗皇帝从之厥後佞臣执笔乃复进史沿?不革遂至于今欲望陛下遵仁宗之训革周翰之失自今记注不必进呈庶使人主不观史之美不专在於李唐二君也何谓立非其地臣按唐制每皇帝御殿则左右二史夹香案而立善恶必书其後许敬宗李义府用事动必怀奸惧为史官所记遂废左右侍立之职凡谋议皆不与闻文宗复贞观故事每入合命左右执笔立於螭头之下由是宰相奏事得以备録故开成之政详於史书国朝故事天子坐朝则记注臣立於御座之後欧阳修以谓起居者当视人君言色举动而书若立於後则无以尽见乃徙立於御座之前至修罢职修注者乃复立於其後今立於殿之东南隅言动未尝或闻可谓立非其地有愧於修多矣臣又闻元丰三年修起居注王存奏欲追贞观故事使左右史得尽闻天子德音傥二府自有时政记即乞自余臣僚登对许记注侍立神宗皇帝曰人君与臣下言必关政理所言公公言之自非军机何必秘密盖人臣奏对或有颇僻或肆谗慝若史官书之则无所肆其奸矣大哉王言然未及施行至今议者惜之今史徒有左右之名而不知天子言动之实羣臣奏对并以无所得圣语关报职记注者但不过録诸司供报公文而已何名曰史邪臣欲乞陛下复欧阳修侍立故事庶几言色举动皆得以书如宰执造膝之日自有时政记亦乞如王存所请凡余臣奏对许令侍立亦足以伸神宗之志也何谓前殿不立臣历观自古左右史未尝不侍立於天子之侧亦未尝有前後之分唐制但云左右史分立於殿下螭头之侧和墨濡翰皆就螭之坳处有命则临陛俯听对而书之不闻後殿立而前殿不立也又闻欧阳修奏请自今前後殿上殿臣僚退令少留殿门俟修注出面録圣语以此知国朝旧制前後殿皆侍立矣夫人主之言不独後殿有之而前殿无也宰执奏事百官进对之言不独後殿有之而前殿无也今独後殿侍立而前殿不与义果安在邪夫後殿侍立虽立非地然独立焉亦爱礼存羊之意前殿不立是饩羊亦去而礼意俱亡矣今左右史分日而立无言动之异臣欲乞於前後殿皆分日侍立庶几一言一动皆得以书以备一朝之典谟光千载之史册诚非细事何谓奏不直前臣闻唐文宗谓魏謩曰事有不当毋嫌论奏謩对曰臣顷为谏官故得有所陈今则记言动不敢侵官帝曰两省属皆可议朝廷事而毋辞也故国朝左右史皆许直前奏事虽以奏史事为名而朝廷事亦可议焉盖亦文宗命魏謩之意也熙宁中修起居注张琥奏曰近日缘例颁牒合门然後上殿窃见枢密承旨每於侍立处尚得奏事起居注既得侍立或有敷奏乞便面陈诏从之臣自领职之後初欲直前奏事合门以臣不预牒却之臣又尝预牒矣又谓今日无班次臣每见合门奏事未尝以班次为拘左右史职言动当日有敷奏乃必欲预牒合门又欲必有班次则事有当奏而不得奏其为失职多矣臣又闻皇佑中御史唐介论宰相文彦博仁宗怒之时蔡襄为起居注直前论捄事出一时又曷尝预牒合门与必俟班次耶况今来後殿奏对未尝无班次如是则记注之臣虽有直前之名而无可奏之时矣臣欲乞自今左右史奏事令直前不必预牒合门及以有无班次为拘也臣所陈四事皆近日记注失职之大者臣滥居是职敢不尽言伏望陛下考古验今循名责实断然行之不胜幸甚

乾道中编修官林光朝奏曰臣以才识短暗叨居史官执笔之後窃谓古之作史者是皆据事实而书之文献不足虽孔子无如之何吴竞令狐德棻撰武德以来国史韦述因二家所作参之以後事列为纪传当是时图牒具在不过特书屡书之及开元而下文字散逸于休烈请徧求实録及起居注并他书若干篇其後所得仅一二篇耳如柳芳所问高力士内廷可书之事今有唐历四十卷以开元时事较之贞观其用力何止十倍也臣窃惟四朝国史业钜事丛自上章创议欲以神宗皇帝哲宗皇帝两朝正史候将来徽宗皇帝实録已定却别行撰述即置国史院续次臣僚又以靖康继宣和之後首尾相关当作一书通前书为四朝国史此实当代甚盛之典也然笔削之重逡巡十年欲问成编未见涯际昨来得旨又令重修徽宗皇帝实録以前者讹舛无所取信耳目所接尚可更定今延阁所藏有太祖太宗真宗三朝国史实为一书往年修太祖太宗两朝正史起景德四年迄於大中祥符九年是远至十年而後成书也其後修真宗正史自天圣五年至八年是又历四年而後成书是书相望何止二十年而後合为一书也今神宗哲宗两朝实録纎悉具备而纪志列传尚或断缺崇宁大观百度更张独有汪藻所録元符以来诏旨而造膝之论不在此书此即唐人令狐氏所聚诏册以备一时之阙耳其他书又多踈略自非徽宗实録裒缀已定之後即纷然载笔者何从措一辞也以臣之愚见四朝大典简编浩汗欲乞圣慈许先次修神宗哲宗两朝正史及徽宗实録令同日进呈徽宗实録已定之後即通钦宗实録续次修纂为四朝国史正如景德天圣作两项撰述而後合为一书则虽以日月计之可也如臣之言髣髴为可采即乞付国史院同共参酌越分而言不任战栗之至

淳熙五年吏部侍郎周必大论史事劄子曰臣以非才被命纂修四朝正史赖同僚协力裒类事实粗见功绪今当下笔之际事体尤难窃观前朝国史虽是衆人分撰然当时案牍可以稽据是非可以询问责成一手不至讹舛粤自南渡以来文籍残缺往往搜求散轶考证同异若非参合衆智深虑不相照应抵牾者多臣尝与衆议分手撰述每遇一志一传成篇并令在院官互相修润庶几首尾贯穿体制归一无思虑不周之患如合圣意乞即特降指挥以凭遵守

孝宗时端明殿学士范成大上奏曰臣闻追孝莫大於显亲显亲莫大於述事恭惟高宗皇帝御历三纪休功盛德陛下既已着之於圣政之编矣至退处德寿之後天旋日用岂无可纪如汉禁中起居注唐诸王所修内起居注之类向来阙此等一书使二十五年之间尧言尧行不得尽闻於世甚可惜也窃意陛下曩者久奉大养从容北宫庆溢庭闱事兼国家必有授受之谟训谅多慈爱之话言以至岁时燕喜旷仪盛事无非载籍之所未闻皆当志其大略以侈万古今事虽已往日月尚新陛下孝思永慕见於羮墙恐有可以记忆者又参之以东朝东宫之所闻见与夫宫禁老成之所流传特命亲王悉加记録以付史氏则陛下述事之孝传无穷而施罔极矣臣尝考虞书尧典一篇纪陶唐行事备矣而鲁论有尧曰咨舜之训孟子有放勲劳来之言及庄列所记游汾观华康衢等事皆在尧典之外则知虞舜之世述尧遗事必有他书不止於仅存之一典而已伏惟陛下自留圣心

成大又论三朝国史劄子曰臣闻自古有国有家虽盛衰不同而未尝无一代之史策以小喻之譬如士庶之家大则有家法小则有日记虽倥偬弗暇给之时决不可一日而阙非若其他翰墨文词空言无用之比也恭惟国家五朝正史久已大成而神宗皇帝哲宗皇帝徽宗皇帝三朝史书始於绍兴二十八年开院纂缉糜费帑廪九年於此惟帝纪略备之外其余邈然无涯不惟旧闻失坠无书可考亦缘是非襃贬易招悔吝朝廷既不督课有司幸於因循加以席未及煗迁徙而去甚或提纲无官秉笔全阙动经旬月无复谁何人徒见馆宇邃严吏胥旁午皆谓煌煌天朝必备史策而不知文具如此臣窃检照景德中修太祖太宗两史十年而成天圣中修真宗史四年而成熙宁中修仁宗英宗两史六年而成今之三史若只用目前规摹更数十百年亦恐汗青无日何则自熙宁初元至今百年见闻所逮尚难追记只更一二十年残编断简渐就散逸故家遗俗无可询究虽悔向来之因循欲决意成之亦不可复得文谟武烈恐遂湮晦何以仰称陛下追孝清庙羮墙祖宗之心臣每念至此震栗汗下伏望特赐圣裁亟命朝廷讨论史事立之课程克以期限其熙宁以来旧事本院无书可考者许关取秘阁四库所藏及搜访士大夫家所存干照文字网罗参订仍择儒馆优闲之臣数人增兼编择庶得并工分力结局有期成书之後荐之宗佑于以上慰三后在天之灵燕宁欢喜介福家邦与天无极此臣所谓系国体重大前者亲目其弊今又再司其职不敢缄默且陛下家事也伏望特留圣虑

成大又论记注圣语劄子曰臣闻帝者莫盛於尧舜其事远而其书存二典所记都俞吁咈之词可以端拜而议因其词知其所以圣不然则虽尧舜之盛无传焉後世设官以记言旨意深矣恭惟陛下天纵神圣求治甚勤露朝便坐日有谟训凡纪纲法度之说性命道德之藴有汉唐之君不得与於斯者是宜史不絶书以诏万古臣蒙恩待罪柱下窃考记注所载十不一二盖缘进对臣僚循习故常例以无所得圣语为报绍兴间史官屡有建明三曾出榜朝堂而不报者自若也其报到者又务为简略或止片言一字且漫不及所奏因依抽毫执简终无纂述臣甚惧焉按令文亲闻圣语应记注事不报後省者违制论又应报圣语而违者修注官具申尚书省若报到无圣语者月终类聚以闻虽有此法前後未尝申严及不曾举行类聚以闻之令宜其诸所记注多违旧章臣愚欲望圣慈下臣此奏付合门内侍省遇有对班坐条告报并许史官依令举行将报到无圣语者月终类聚奏闻万机之燕略赐考察庶几大哉王言无敢隐匿圣谟洋洋匹休二典天下万世幸甚成大又论侍立劄子曰臣近因奏陈记注不得尽纪圣语伏蒙宣谕正以史官侍立太远令臣讨论典故臣窃见今来左右史侍立乃在正殿东南隅朶殿之上漠然并无所闻诚乖书言记动之义谨按唐制凡御殿则二史侍立於殿上御座左右执笔以记言动其紫宸入合天子临轩即立螭头逼阶倾耳而听之或殿上或螭头皆得密闻王言即时记録证据甚明许敬宗李义府李林甫为政时其制方废文宗复之至今以为盛举文宗尝与宰相论当世奢靡时史官执笔螭头帝谓曰适所议论卿记録未以此见虽立殿阶螭头之下尚得有闻而记述况侍殿上耶本朝初复起居院梁周翰等讨论典故虽未精详然亦但云直於崇政殿以记言以至国史职官志诸书所载亦只云便殿侍立而无今来东朶殿之说所谓朶殿本无经见若谓与正殿一体即容设置供奉官员合于幕次憩坐自如则不可全谓之殿也如果与正殿事体不同不应立左右者却立於彼此可谓失记注之地矣又按王容季所载称本朝故事侍立於御坐後欧阳修请侍立於御坐之前修罢复立於後此事虽不见会要然世传之久矣会要独载修乞令上殿臣僚退少留殿门俟修注官出面録圣语仁宗从之臣窃料国朝修注官虽立殿上所谓立於御坐後者闻见亦自不审所以修有留臣僚於殿门面録圣语之请而又有移立御坐前之说要之唐制为详而本朝之制为略其原出於建置之初梁周翰等讨论不精之故当时尚无朶殿之说今则不知合门如何相承却止令立於朶殿隆兴元年左史胡铨等建言立非其地合门御史台讨论典故故欲令起居郎舍人起居讫升殿宰执并台谏奏事权暂东朶殿侍立候臣僚奏事时依讲筵例於御坐前侍立其意以为宰相奏事所得圣训中书门下自有时政记并台谏论事亦恐难遽漏泄其他臣僚奏对初何妨嫌而使记注之官不得记述以诏万世诚为漏典臣窃见行在百司皆得举职独左右史职记言动而职实不举王言既不得闻而臣僚奏对又例以无所得圣语为报则是记言之职有名无实所谓记动者凡行幸出入号令设施之类只凭诸司关报而国史日历所亦同被受已先修纂则後省记注几成长物二史之官号为职清地近班缀从臣而瘝官旷职如此臣所以夙夜慙惧不皇宁居伏望圣慈参酌前古盛际特赐检会乾道元年合门御史台已讨论到典故断自圣心特制史官侍立之地以为圣代成法

光宗绍熙元年礼部郎中兼实録院检讨陆游上奏曰臣伏见真宗皇帝至道三年冬修太宗实録至明年咸平元年八月而毕甫九阅月修书者钱若水柴成务宗度吴渊杨亿五人而已书成又诏重修太祖实録至明年六月而毕亦甫九阅月修书者王元之梁灏赵安仁李宗谔四人而已臣窃考之太祖讨泽潞取扬州平吴灭蜀定荆楚下五岭太宗抚有吴越荡定汾晋用师蓟门问罪夏台皆大举动业广事丛议论烦委兵机戎政攻守馈饷功罪黜陟之事可谓夥矣至於制礼作乐明刑治历修废官举坠典革五季之弊复汉唐之盛侧席求治可谓勤矣宜其摹写日月形容造化虽累岁不成而奏书之速不淹三时上足以慰羮墙之思下足以厌荐绅之望非独此数人者毕精竭思之力也意者当时命令重刑赏必尊君体国之俗成凡史官紬绎之所须者上则中书密院下则百司庶府以至四方万里郡国之远重编累牍如水赴海源源而集然後以耳目所接察隧碑行述之谀辞以衆论所存刋野史小说之谬妄取天下之公去一家之私而史成矣九阅月而奏书臣诚未见其为速也臣乞身累年忽蒙圣恩起之山泽之间使与闻大典既不累以他职又特寛其朝谒责委之意可谓重矣然臣之愚虑有欲陈者未敢遽以仰渎天听而略具梗槩於前欲乞圣慈明诏大臣俟臣供职有所陈请择其可者出自朝廷主张施行如臣不能自力旷职守负圣知则窜殛之刑所不敢避

四年起居舍人兼中书舍人陈傅良论史官劄子曰臣尝具奏窃见唐大顺二年二月勅吏部侍郎柳玭等修宣宗懿宗僖宗实録始丞相监修国史杜逊能以三朝实録未修乃奏吏部侍郎柳玭右补阙裴廷裕左拾遗孙泰驾部员外郎李彻太常博士郑光庭等十五人修之踰年竟不能编一字臣以此知史事至重不宜以他官兼领今史院检讨皆是兼局更出迭入有同传舍至修撰亦以从臣兼之往往多近上眷渥之人率不淹久去掌机政大槩一年之间方议立条例均分卷帙而出院多矣则一朝钜典无由就绪事大体重岂容空过岁月提领大臣须至取旨立限奏篇臣恐未免逐急牵课取具临时草草逃责而无以发明盛德大业传信万世要亦非秉笔者稽古之罪而其势必至此者无专官故也近年李焘洪迈以待制相继修史不领他事而後四朝国史方及成书以臣愚见两制臣僚位望已贵若委以史事见谓冷局不过一二年间朝廷须更迁除虽曰专官未必久任今职名中有秘阁修撰右文殿修撰并旧有史馆校勘等正是三馆修书官名目自郎察卿监补外之人皆得除授若将此二三职名置为史官以二年为任自史馆校勘之类供职稍迁秘阁修撰又稍迁为右文殿修撰在院少亦已五七年俟有劳绩虽就迁次对如李焘洪迈兼领可也则是史官与郎察卿监可以驯至从班事体略同有专官之効无冷局之嫌庶几大典责成有人况在祖宗朝虽谏议大夫以上皆带出为寄禄官而以供职谏院者为谏官则今以修撰为贴职而以供职史院者为史官盖旧章也有何不可臣愚不自度妄论史事唯陛下财幸

五年起居舍人彭龟年乞申饬奏事臣僚録所得圣语报记注官疏曰臣闻古者王前巫而後史史官侍于王所当不远也唐贞观初仗下议政史官犹得执笔记之于前本朝元丰中尝议臣僚前後殿登对许记注官侍立着其所闻关於治体者元佑中复令迩英讲读罢臣僚留身奏事亦许记注官侍立近时此等制度皆已不举独有臣僚对罢録所得圣语报记注官一节尔然前後因循或称无所得圣语是致载笔之书多所逸遗陛下明谟睿断隐而弗彰史官失职莫此为甚臣窃见本朝欧阳修尝奉请自今後前後殿上殿臣僚退令少留殿门俟修注出面録圣语臣愚欲望圣慈用修之言特加申饬每遇前後殿臣僚奏事退许当日侍立官就殿门録所得圣语其有内引者令移文取会庶几记注得以备载俾圣谟洋洋嘉言孔彰无愧三代不胜幸甚龟年又奏曰臣窃见起居注每於车驾过宫日分必书某日车驾诣重华宫兹福宫起居如不出即书云恭承寿皇圣旨免到宫如一月不出即四次如此书只如陛下去年半年不出即如此书几三十次恐非所以示後自此望车驾每月一再朝北内宣谕云谁如此书对云起居注乃系日之书每日陛下举动皆合记况是车驾讲定省之礼安得不书宣谕云既是寿皇有旨教不来只直书对云虽是寿皇有旨免到宫陛下却岂可不去今日以雨泥免岂无晴日今日以暑热免岂无凉日今在朝士大夫见车驾不过宫尚不知因由何况天下今日获亲事左右者尚不知因由何况书之史册以贻万世恐累盛德臣获居近列唯望陛下盛德日新凡所记注使皆足以垂法万世乃是臣之志愿足矣若万一书之史册或反贻後之讥议臣实不忍也

宁宗嘉定二年秘书郎真德秀上奏曰臣伏见近者谏臣抗章论及史事明诏亟俞其请盖将勒成大典以示方来非小补也臣以非材备数文馆玉牒会要皆预讨论敢缘所职妄有陈述臣恭惟陛下贤圣仁孝自昔着闻甲寅之秋肇履大位盖出於光皇付托之诚宪圣拥佑之力而大臣实奉行之授受之间粲然明白秉史笔者固宜铺张其实以诏万世而臣伏观玉牒会要所书大抵承迎侂胄之意而夸大其功欺天罔人莫此为甚昔绍圣中奸臣用事被宣仁以夺嫡之谤加蔡确以定策之名颠倒是非终危宗社今陛下恭膺祖宗神器之重而简册所记頋归功一摈赞之小臣传之万世何以为法况凡受恩之人岂无报复之念傥不亟加辨正异时或得藉口以逞其私绍圣崇宁之祸可鉴也臣侧闻嘉定元年二月议臣有请命史官取绍熙五年以後至开禧三年以前史院文字并日历时政记凡涉诬罔悉行改正陛下既俞之矣历时寖久必已成书臣愿特降睿旨命国史实録院具所修事节上之朝廷看详允当即颁下玉牒会要所参照重行修纂上以光圣朝揖逊之美下以杜奸党窥觎之渐天下幸甚臣又闻熙宁中王珪建言国朝会要朝廷检寻故事未尝不用此书然止修至庆历三年又当时亟欲成书及欲广其部帙故其间尚有遗事而所载颇多吏文恐不足行远乞自庆历四年以後续修其旧书因而略加增损庶成一代之典制可其奏迨书成自建隆迄元丰仅三百卷纪载最为有法後莫能及臣伏观皇帝会要自绍熙末至嘉泰初才八年耳而为卷已百五十殆欲广其部帙之过观珪所修臣僚论奏止撮其要今或全篇纪録一字靡遗至於文移行遣语涉俚近者亦或未遑删润臣恐难於传远如珪所虑也又嘉泰二年以来凡八载矣朝廷行事可纪甚衆必竢有旨进修然後并力编摩仓猝欲速宁无苟简曷若从容纂次之为得臣愿特降睿旨命提举大臣申饬其属其未进者亟加修纂已进者稍加损益如神祖可王珪之奏庶几清朝钜典焕然一新臣之所陈若缓实切且皆职守所在故敢不避烦黩冒昧以闻

十五年司封郎中魏了翁论实録缺文疏曰臣曩者滥员东观盖尝伏读金匮玉板之藏每惟祖宗实録自东都以前凡一百六十八年不过一千余卷而南渡以後高宗孝宗皇帝两朝实録仅六十余年遂至一千卷以三十六年事为五百卷犹之可也而二十七年为卷亦如之意其广记备言无所脱遗而臣偶因当时所遭随事检阅则有不尽然往往一月而厘为二三卷往往州县细故亦动是千余言至事关大体頋反脱略且如开禧元年敌使 赵之杰要陛下起受国书臣时以馆职获陪朝着之後偶记乾道六年虞允文为相敌使乌凌噶天锡倨慢与此相似时则允文前奏大驾还内放仗罢朝臣与在列诵言其事所冀速达有顷闻陛下径还禁中一如乾道故事臣谓宰执必有援此以开陈者矣乃闻韩侂胄为宰执言此谢郭然为之不知郭然秉政尚後此十余年也臣既退朝即取乾道国史实録会要圣朝日历诸书徧加披閲则於此事或全无所载或略及一二而实録则仍循常比书垂拱殿赐茶酒不知是日茶酒未尝设也又书知合事王拚上疏诏明日引使人朝见乃似专美於拚而拚词止议受书之仪亦不及放仗罢朝事此实録之阙文有如此者是岁苏师旦除安远军节度使明年六月师旦抵罪词臣以草制罢去或谓内制未有封駮故事臣因记乾道七年三月己卯张说除佥枢张栻等言其不可旋即反汗八年二月乙卯申命则周必大以直学士院缴还批诏且乞以宣徽命说臣即检閲实録诸书则己卯事无所载止於是月戊子书节度使万寿观制不书事始已当修正至八年乙卯事则又逸去夫主圣则臣直此最是先朝美事而前後皆不书此又见实録之阙文有如此者开禧二年秋八月倪思与李壁争论明堂严父配天事朝论莫知所决臣因记淳熙三年三月丙午朔秘书监李焘奏乞举行宗祀明堂之礼历引神宗皇帝圣语及钱公辅司马光李受诸儒之说尝下羣臣议虽不果行然实録不当全脱其事至淳熙六年赵雄为相竟白行之实録亦所不书元降明堂诏书亦未尝登载而阅乐等事亦皆失实又以见实録之阙文有如此者臣因是三事每叹孝宗皇帝明谟伟断卓越前代者不可胜纪而臣偶记所闻辄逢脱略夫卷帙猥繁若此而纪载脱略乃尔若不及今距乾淳未远文字未尽沦失老师宿齿故家遗裔尚可访问亟与搜罗会粹则因循浸久必致是非失实无以传示方来臣伏覩实録院见遵诏旨改修孝宗光宗两朝实録增入列传臣愚欲望睿旨并下本院令史官将两朝实録重加点校傥有阙失如上所陈者即采访增入其冗滥重复及吏文不经去处悉与删削庶几文省而事详足以垂宪贻後仰副陛下寅念祖烈之意理宗淳佑十二年秘书少监兼修注官高斯得进修史故事曰淳熙十年七月丁丑李焘奏臣蒙恩庇职史馆事有当奏取圣裁者谨列于後　一从来修书必立年限今四朝正史开院已二十四年三次展限矣所幸纪及志并已奏篇未了者止诸臣列传耳列

传既有底本稍加之意似不难了乞自今更与展限明年春季庶几史官各务协心不致有淹日月一裕陵诸臣列传已经四次修改泰陵三次佑陵两次靖康一次若旧本有误处及有各添处即当明着其误削去合添处仍具述所据何书考按无违乃听修换仍录出为考异不然则从旧更勿增改所有诸臣合立传而事迹无可寻讨者且附合附处不必强立庶几後来寻讨得见则不妨别立大抵只要信而有证　一臣闻操楫佐辕技不两工故史官必久居其任少兼他职乃可责成若兼职太多用志必分虽高才任职多多益办然人之精力有限正恐详於此则略於彼今史官犹有阙员自今差除乞选兼职少者委任之庶几专力速成大典从之

臣尝伏读国史窃见祖宗修书故事帝纪志传必一书成乃修一书未尝有并修两书者盖国家大典关系至重非专心致志为之则不能纪载得实传信後世且以神哲徽钦四朝正史言之乾道中史官李焘上帝纪既而补外及再还朝乃命修列传故焘初至有此三项奏请列传垂成而焘卒所谓展限来年春季者竟不果就遂召洪迈卒成之十三年十一月乃克登进曰纪曰志曰传次第而修首尾二十七年四朝大典始备孝宗皇帝岂不欲其速具哉而责成有渐如此以焘良史之才无出其右亦不敢自诡并修志传而二书之进後先相距其远又如此以是言之崇成钜典其可以易言哉臣伏见国史院被旨修纂高孝光宁四朝志传限来年三月登进臣叨与载笔苟有管见不敢默已且诏修四朝志传为日久矣赵以夫始专其事不知亟加纂辑乃欲先合九朝正史为一而後以四朝续之用力舛差遂堕汗漫迄以夫之去四朝志传竟无一字汝腾继之当其任矣而乃引嫌力辞尤焴又继之亦复控避久乃就职更三史官虚度岁月几及两载实为可惜九月以来乃方分命僚属然规模不立人情涣散既不照旧例奏请先立年限又不考故事分志传为两次以百余年间历史官二百八十余人所不能成之书自诡速成於数月之内抑何其轻易乎夫神哲徽钦诸臣列传至焘之时已经四修三修两修一修可谓易於成书矣犹且踰四年而後奏篇今高孝光宁诸臣当立传者人数犹未能定杂糅踈漏絶无伦次院吏所供初草大抵徒具私家所供志状全未经史官考按增入他书又安得有所谓四修三修两修一修者乃欲趣办於四五月之间臣知其苟且灭裂务应期限希恩赏而不以传信决矣虽然列传粗有张本者也乃若诸志则从前未有片纸纂次今始创为其间天文地理选举礼乐之属犹可编类缀缉惟兵财二者乃百余年建国之实政本末闳阔功力浩瀚非可凿空为之者岂数月之所能办乎兼史院官例多兼职往往一时繁剧之任丛于厥身有如焘所谓精力有限详此略彼者而望其专力緫领速成大典难矣臣非唱为异论苟欲迁延以逃瘝旷盖考诸故实昭然不诬乃敢援据以为陛下告欲望圣慈宣谕提举官及此编摩未定之初检照孝宗皇帝修书故事改命史院官专一编纂四朝正史诸志候奏篇毕续行纂次列传庶几修书次第既合旧典又使诸史官用志不分成篇可准不致苟且灭裂贻笑後世

金世宗时伊喇杰上书言朝奏屏人议事史官亦不与闻无由纪録上以问宰相石琚与右丞唐古安礼对曰古者史官天子言动必书以儆戒人君庶几有畏也周成王翦桐叶为圭戏封叔虞史佚曰天子不可戏言言则史书之以此知人君言动史官皆得记録不可避也上曰朕观贞观政要唐太宗与臣下议论始议如何後竟如何此政史臣在侧记而书之耳若恐漏泄几事则择慎密者任之朝奏屏人议事记注官不避自此始元世祖至元中翰林学士承旨王鹗上奏曰自古帝王得失兴废可考者以有史在也我国家以神武定四方天戈所临无不臣服者皆出太祖皇帝庙谟雄断所致若不乘时纪録窃恐久而遗亡宜置局纂就实録附修辽金二史又言唐太宗始定天下置弘文舘学士十八人宋太宗承太祖开创之後设内外学士院史册烂然号称文治堂堂国朝岂无英才如唐宋者乎

成宗时翰林国史院检阅官袁桷上修辽金宋史搜访遗逸条列事状曰臣猥以非才备员史馆几二十年近复进直翰林仍兼史职苟度岁月实为罔功伏覩先朝圣训屡命史臣纂修辽金宋史因循未就推原前代亡国之史皆系一统之後史官所成若齐梁陈隋周五代正史李延寿南北史房元龄等晋书或称御撰或着史臣此皆唐太宗右文稽古数百年分裂事志悉得全备至宋仿依唐世爰设官局以成唐书是则先朝屡命有合太宗文明之盛桷生长南方辽金旧事鲜所知闻中原诸老家有其书必能搜罗会粹以成信史窃伏自念先高叔祖少傅正献公燮当嘉定间以礼部侍郎秘书监专修宋史具有成书曾祖太师枢密越公韶为秘书着作郎迁秘书丞同预史事曾叔祖少傅正肃公甫吏部尚书商俱以尚书修撰实録譾薄弱息获际圣朝以继先躅宋世九朝虽有正史一时避忌今已易代所宜改正昔司马迁班固皆以父子相传遂能成书刘知几刘餗刘赞咸以家世旧闻撰成史通史例辄不自揆庸用条析兼本院宋朝名臣文集及杂书纪载悉皆遗缺亦当着具书目以备采择者

顺帝时苏天爵论修功臣列传疏曰古者史官所以论着君臣善恶得失以为监戒者也钦惟圣朝龙兴朔方灭金平宋遂一华夏而阀阅勲旧之臣谋猷材能之士苟不载之简策何以垂示方来夫祖宗大典既严金匮石室之藏而功臣列传独无片简只字之纪诚为阙典然自大德以来史臣屡请采辑有司视为泛常迄今未尽送官当职昔尝备员史官谨具四事以备采择一史有二体编年始於左氏纪传始於太史公考一时之得失则编年为优论一人之始终则纪传为备要之二者皆不可阙近代作为实録大抵类乎编年又於诸臣薨卒之下复为传以系之所以备二者之体也我国家至元间初撰祖宗实録于时诸臣多在及元贞初诏修世祖实録命中外百司大小臣僚各具事迹録送史馆盖欲纪述一代之事寓修诸臣列传然以进史日期太迫诸臣事实不完迁延至今竟不果作向修经世大典臣事之见于简册者十居二三矧今翰林职专笔削若复旷日引年不复纪载将见勲旧盛烈泯没无闻为史官者无所逃其责矣此列传之必当修也

一昔司马迁为太史令网罗天下放佚旧闻遗文古事靡不毕集於是据左氏国语采世本战国策述楚汉春秋究天人之际通古今之变成一家之言宣布于世其文直其事核不虚美不隐恶故谓之实録焉夫史固欲其核实事尤贵於网罗今史馆修书不过行之有司俾之采録或功臣子孙衰替而无人供报或有司惮烦而不尽施行事之卒不能具者此也今史官先当取具国初以来至於某年中间功臣当立传者若干人各具姓名或即其子孙宗族或即其亲旧故吏或即其居官之所指名取索其人自当具报不许有司因而烦扰又诸公遗文各处或已刋行开具模印未刋板者令有司即其家抄録校讐无讹申达史馆严立程限违者罪及提调官吏庶几事无所遗汗青有日矣

一官品固有高低人材则无贵贱且作史者本欲纪载贤能以为後世之法初岂别其贵贱而辄以为等差故赵周既贵姓名止见于当时黄宪虽微善行永传于後世近自金元以来始以官至三品者行事登于史是使忠烈隐逸之士凡在下位者皆不得书又何以劝善乎其法之谬以至如此今二品以上虽有官封别无事迹自可削去三品以下或守令之贤政绩可纪或隐逸之善着述可传或人子事亲若王祥之孝感或义士赴难若南霁云之杀身并宜登载于编以为将来之劝

一史之为书善恶并载盖善者所以为劝恶者所以为戒也故春秋成而乱臣贼子惧後世史臣亦云诛奸谀于既死发潜德之幽光今修史条例止见采取嘉言善行则奸臣贼子之事将不复登于书欤彼奸臣者固不恤其书与否也今从而泯灭之是使奸计暴行得快于一时无所垂戒于後世彼又何惮而不为恶乎且如阿哈玛特僧格特克实道拉实之流皆当明着其欺罔之罪弑逆之谋庶几奸邪之徒有所警畏然诸家所具事迹多出於孝子慈孙之言门人故吏之手恐有不实又当参以刑曹之过簿吏部之行止如此则善恶备书而无虚美隐恶之讥矣

历代名臣奏议卷二百七十七








○揠苗赋（以“无助苗长，时至斯茂”为韵）

苗生有渐兮时不可逾，揠而求长兮是谓甚愚，谓坐致其滋茂，翻立见其萎枯，欲速之诚虽切，受益之理固无。计牵挽之功，虽则劳止；在播植之道，不亦疏乎？原夫势惟探掇，心则陵遽，曾本固之靡思，徒末大以生虑。附丽无所，同伐木而蹶根；援引靡辞，似拔茅之连茹。苟离根而去本，必有损而无助。然则抽轧奚补？枯槁是招，虽尽区区之间，弥损之苗，助长且乖於载绩，速成空望於一朝。殊不知润以膏泽，托兹沃壤，待天时以煦，资地力以养。谅物生之有恒，何力拔而能长？岂不以立心有惑，措手无疑。俄见宛其死矣，犹云有以助之，不发悟於尽瘁，空深迷於务滋。谓短长皆由於己，谓迟速不系乎时。劳而无功，殄乃自致，方握兰而势并，比ㄏ草而功异，增高之望莫从，尽揠之助爰至。徇躁求之性，始望如云；乖驯致之方，终贻委地。逆其理而如日，伤其物而由斯。欲益为谋，冀有秋之弥疾；过求生害，嗟不日而己萎。是以君子，明於休咎，每因缘於根本，不苟且於华茂。推於命，俟於时，无若宋人之大谬。


●大明會典卷之七十五

表箋儀式

國初定制、凡進賀表箋。

親王於天子前、自稱曰第幾子某王某。稱天子曰父皇陛下。稱皇后曰母后殿下。若孫、則自稱曰第幾孫某封某。稱天子曰祖父皇帝陛下。稱皇后曰祖母皇后殿下。若

天子之弟、則自稱曰第幾弟某封某。稱天子曰大兄皇帝陛下。稱皇后曰尊嫂皇后殿下。若

天子之姪、則自稱曰第幾姪某封某。稱天子曰伯父皇帝陛下、叔父皇帝陛下。稱皇后曰伯母皇后殿下、叔母皇后殿下。若封王者、其分居伯叔、及伯叔祖之尊、則自稱曰某封臣某。稱天子曰皇帝陛下。稱皇后曰皇后殿下。若從孫、再從孫、三從孫、自稱曰從孫某封某、再從孫某封某、三從孫某封某。稱皇帝曰伯祖皇帝陛下、叔祖皇帝陛下。稱皇后曰伯祖母皇后殿下、叔祖母皇后殿下。至嘉靖間、始令各王府進賀表箋、但用

聖號。不許用家人禮。至今遵行。凡表箋有定式。進表箋有儀。具列於後進表箋儀 【王府進表箋儀見王國禮】

洪武間定

凡在外衙門進賀表箋。前期一日、結采於公廨及街衢。文武官各齋沐於本衙門內宿歇。其日清晨、設龍亭於庭中。設儀仗於庭外露臺上之東西。設鼓樂於露臺南之東西、北向。設表箋案於龍亭前。設香案於表箋案前。設進表箋官位於龍亭之東。鼓初嚴。各官具服。鼓次嚴。引禮引班首具服、詣香案前、滌印用印訖、以表箋置於案。班首退於幕次。鼓三嚴。各官入班。贊禮唱班齊、鞠躬。樂作。四拜、平身。樂止。唱進表。引禮引班首由東階陞、詣香案前。贊跪。傳贊眾官皆跪。唱搢笏。班首搢笏。執事者以表箋跪授班首、班首跪授進表箋官、進表箋官跪受表箋、置龍亭中。贊內外官俯伏、興。班首復位。贊禮唱鞠躬。樂作。四拜、平身。樂止、唱搢笏、鞠躬、三舞蹈、跪、山呼者三。唱出笏、俯伏、興。樂作。四拜、平身。樂止。金鼓儀仗鼓樂、百官具服前導。進表箋官在龍亭後靠東行。至郊外。置龍亭南向。儀仗鼓樂陳列如前儀。文武官東西侍立。班首取表箋授進表官、進表官就於馬上受表即行。百官以次退

凡進表箋。洪武二十六年定、天壽聖節。在外五品以上衙門、止進表文一通。正旦冬至、拜進

皇帝表文、中宮箋文、東宮箋文、各一通。在外各王府、并各布政司、按察司、及直隸府州表箋、俱各差官齎進禮部。各州表箋進於各府。各府進於布政司。其餘五品以上衙門隸布政司者、亦進於布政司、布政司差官類進禮部。其各都司、及直隸衛所、差官齎進五軍都督府。至日、禮部官以各處所進表箋目、通類奏聞

○正統間、令天下諸司進賀表箋、非職官不得遣。

萬壽聖節、三司堂上官自進。冬至等節、許差本司首領官、及所屬府州衛所佐貳官進

○弘治十七年奏准、今後天下都布按三司慶賀表箋。除

萬壽聖節照例差委堂上官齎進外。其餘冬至等節。如果堂上官差占。照例於本司首領官、及所屬府縣衛所佐貳官員內差委。不許濫差雜職官員齎進

○嘉靖四年奏准、遼東苑馬寺、係裁減衙門。

萬壽聖節等表文、只差主簿等官齎進

表箋式

聖節正旦冬至親王上表

洪武間定

第某子某王某、 【 今作某王臣某】 誠懽誠忭、稽首頓首、上言。伏以皇天眷命。統馭萬方。

聖治神功。臣民懽戴。恭惟皇帝陛下。

纘承

列聖。奉天勤民。是以本支繁盛、而

宗社永安也。臣某、恪守藩邦。忻逢

聖旦。正旦、長至、心馳遙

賀。敬仰

紫宸。祝

聖壽於萬年。同

天長而地久。無任瞻

天仰

聖、激切屏營之至。謹奉表稱賀以聞

太皇太后壽旦正旦冬至親王上表

弘治初定

伏以天祐

皇明。衍慶源於萬世。位高

宸極。漙德澤於八紘。臣庶懽忻。華夷仰戴。恭惟聖慈仁壽太皇太后陛下。

睿知聰明。

齊莊中正。同任姒之至聖。輔文武之治功。

德化昭明。

謀謨廣大。是以宗社尊安、本支隆盛、而建家國天下悠久之福也。臣某、叨守外邦。茲逢

聖旦。正旦、長至、謹秉誠心。馳遙

賀於九重。祝齊

天之萬壽。無任瞻

天仰

聖、激切屏營之至。謹奉表稱賀以聞

皇太后壽旦正旦冬至親王上表 【 群臣同】

弘治初定

伏以景運弘開。

重熙累洽。實資坤德之懿。允開

邦本之隆。海內臣民。不勝懽戴。恭惟皇太后陛下。

聰明端淑。

恭儉慈祥。夙贊理於宮闈。克迓承於天眷。遂啟嗣統之瑞。聿興致治之光。是以誕膺徽號、而享盛福於悠久乜。臣某、[親王、叨守外邦。群臣、職守藩維。]忻逢

令旦、正旦、長至、仰

九重而拜

賀。祝

萬壽以維期。無任瞻仰激切屏營之至。謹奉表稱賀以聞

聖節旦旦冬至群臣上表

洪武間定

某衙門某官臣某等、誠懽誠忭、稽首頓首、上言、伏以天佑下民。四時序而風雨時。五穀熟而人民育。恭惟皇帝陛下。

承

天受命。

君師宇內。相以奠之。和以安之。是以克享

天心。永膺

寶曆。

大一統文明之治。

開萬載太平之基。 【 後改為溥仁恩於四海。建太平於萬年。】 臣某等、幸遇明時。忻逢聖旦。正旦。長至。 【布政司、用職守承宣。府州、職在牧民。按察司、職守憲綱。鹽運司、職在鹽司。都司、職總戎師。腹裏衛所、職典戎行。邊竟衛所、職守藩維。土官衙門、職守邊夷】

心馳遙

賀。仰

紫宸而三祝。祈

聖壽以齊

天。無任瞻

天仰

聖、激切屏營之至。謹奉表稱賀以聞

太皇太后壽旦正旦冬至群臣上表

成化間定

伏以運啟皇明。德隆坤載。茂衍慶源之序。昭宣化理之基。中外騰懽。臣民仰戴。恭惟聖慈仁壽太皇太后陛下。

齊莊貞靜。

中正仁慈。克相

先皇、而續後之功益大。用興

聖嗣、而治平之道維新。

光被八紘。

祥開萬世。是以誕膺天下之至養、而安享尊榮之多福也。臣某、叨守外邦。職守藩維。忻逢

聖旦、正旦。長至。仰

宮闈之深遠。祝

聖壽於久長。無任瞻仰激切屏營之至。謹奉表稱賀以聞

群臣謝恩表

洪武間定

某衙門某官臣某、某年月日、欽蒙[給賜某物。陞授某職。]謹奉表稱謝者。臣某、誠懽誠忭、稽首頓首、上言。伏以聖恩敷布。廣大如天。凡在臣民。均霑雨露。恭惟皇帝陛下。

聖神文武、治同百王。春育海涵。兆民忻戴。是以天心永眷、而基業愈昌也。臣某等、深蒙恩寵。補報是圖。惟堅葵藿之誠。上祝

萬年之壽。無任瞻

天仰

聖、激切屏營之至。謹奉表稱謝以聞

以上并用小字真書。其署名、加小。表文前上面、貼黃帖一方、如印大。帖下用印。黃帖上所書、如聖壽、寫進賀

聖壽表文。正旦、寫進賀正旦表文。冬至、寫進賀冬至表文。謝恩、寫進上謝恩表文。末後年月日上亦用印。封皮上用黃帖。上所書如前。黃帖下用印。印下寫具官臣某上進謹封。於上進謹封字上用印。副本用手本。小字真書。後年月日上用印。黃綾表褙袱匣

中宮壽旦正旦冬至親王上箋 【群臣同】

宣德間定

伏以天眷

聖明。萬年盛業。

中宮正治。協相

洪猷。敬惟皇后殿下。

懋嗣徽音。

弘昭令範。

仁慈施於宮壼。

懿德著於邦家。是以宗廟尊安、而

本支蕃衍也臣某、 【 宗室屬籍親藩群臣。見前】 忻逢

壽旦。[正旦。長至。]肅班行而敬拜。祝

寶算以齊

天。無任瞻仰激切屏營之至。謹奉箋稱賀以聞

東宮千秋節正旦冬至親王上箋

伏以天眷

皇家。茂隆

大本。

前星協應。四海歸心。敬惟皇太子殿下。

天賜英資。日新聖學。

懋德祗承於謨烈。

重明翊贊於治平。是以宗社尊安、臣民咸戴也。臣某、奉守藩邦忻逢

誕辰。正旦。長至。仰

春宮而稱頌。祝

壽算於千秋。無任瞻仰激切屏營之至。謹奉箋稱賀以聞

東宮千秋節正旦冬至群臣上箋

伏以皇天眷佑。

景運弘開。

大本益隆。臣民忻戴。敬惟皇太子殿下。

寬仁毓德。

敬謹存心。嗣承萬世之洪圖。寅奉重熙之

寶曆。是以貞符協應、萬邦永寧也。臣某等、職守藩維。忻逢

令旦、正旦。長至。仰望

前星。敬祝

千秋之壽。無任瞻仰激切屏營之至。謹奉箋稱賀以聞








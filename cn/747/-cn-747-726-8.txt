○授崔瑶等起居郎制

敕。载笔赤墀之下，掌礼曲台之中。注记行而铅椠是资，褒贬当而缙绅知惧。顾兹所职，岂易其人。而擢备宫僚，亦为佳选。以瑶贞规素履，绍克俭之家风；以碣秀质清门，承定倾之祖德；以瞻雄词丽藻，蹑珠履於宾筵；以景表退迹安时，寄霜华於宪署。我之自得，尔亦荐闻。各膺宠擢之荣，自有霄之路。可依前件。


谢公墩

王荆公《咏谢公墩》云：“我名公字偶相同，我屋公墩在眼中。公去我来墩属我，不应墩姓尚随公。”或谓荆公好与人争，在朝则与诸公争新法，在野则与谢公争墩，亦善谑也。然公《咏史》云：“穰侯老擅关中事，长恐诸侯客子来。我亦暮年专一壑，每逢车马便惊猜。”则公不独欲专朝廷，虽邱壑亦欲专而有之，盖生性然也。


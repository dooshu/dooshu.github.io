○以今文缮写尚书诏

朕钦惟载籍，讨论坟典，以为先王令范，莫越於唐虞，上古遗书，实称於训诰。虽百篇奥义，前代或亡，而六体奇文，旧规犹在。但以古先所制，有异於当今，传写浸讹，转疑於后学。永言刊革，必在从宜。《尚书》应是古体文字，并依今字缮写施行。永念典谟，无乖於古训，庶遵简易，有益於将来。其旧本仍藏之书府。


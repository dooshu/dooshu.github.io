○授右司郎中张元晏翰林学士制

敕。文也者，性之表也。积中为性，发外为文。冠乎妙用之先，系彼化成之大。而文之雅奥，本具典谟。所以教诰万方，昭明百度。代我而作，求之必公。具官张元晏，尝闻荐绅论者，多以尔儒行践修。出言之章，能顾於是。聚问之学，斯不为人。乃知发外之文，实自积中之性。吾越在关辅，不遑燕居。大盗未屠，蒸人且坠。谓引过则责躬必至，谓伐叛则用武方劳。尔其据体会机，翦烦总要。而复念害成於垂诫，安假宠以自图。勿使词臣，不当朝选。可依前件。


赠宫紫玄二章

其一

翡翠巢兰苕，琼枝栖海鹤。
君子秉遐思，翱翔慎所托。
整冠抚长剑，驱马游京洛。
裋褐揖公卿，绛灌为之怍。
太息昭王台，黄金久寂寞。
拂衣驾言迈，去去青门郭。
良朋别路衢，客子行复却。
燕赵异畴昔，浊酒犹堪酌。
古来羡豪达，曾不羞翟籥。
絷尔青骊驹，怀哉咏场藿。

其二
惊风飘朔叶，玄雁鸣中林。
岂无稻粱志，浩然江海心。
借问客何游，言返故山岑。
平生怀五岳，杖策将幽寻。
褰裳欲从君，畏此长淮深。
相知在顾眄，岂必投兼金。
何以叙绸缪，三奏朱弦琴。
宵征易水上，勿为霜露侵。
惆怅蓟门客，俛仰嗟陆沉。


西江得蒋虎臣书言自吾宛陵入黄山却寄短歌

有僧来自牛头寺，怀君一札千行字。
双旌腊月宛陵游，素书重向洪川寄。
药物携将疗我衰，紫芝歌曲伤人意。
宛陵凋谢非昔时，霜摧木落客心悲。
泾川难问琴高鲤，叠嶂虚寻谢朓祠。
先生过我待归阁⑴，寄宿溪光忘寂寞。
报道山家云月好，苦愁拙宦风尘恶。
黄山之麓丹砂泉，濯君仙骨凌紫烟。
十年旧约余独悭，梦魂飞上莲花颠。
却如酒人闻旨酒，口未得饮空流涎。
闻君黄山既久淹，何时更掉浔阳船。
君不见匡岳垆峰碧烟里，横空飞瀑天为洗，迟君漱齿餐石髓。
⑴ 予在官时，叔父构草阁曰「待归」。



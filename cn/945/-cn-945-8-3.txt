送觐道人归故诗序

浮屠依觐师建安吴兴人少落发为桑门栖云居山结草茅为庐与猿鸟杂处日中一食凡数年矣郷人慕之争携糗粮茗荈盐酪以诣其所或稽首膜拜精意恳至迎至其居作佛事以祈福师亦不能却之然心殊不喜郷人以师所居风雨之不庇也营栋宇作像设经始弗亟轮奂惟新师外形骸黜健羡行不累俗居无求安崇台广厦非其所乐也精舍既成俾其徒粪除之转诣穷僻缉木皮为方丈室采草实以食郷人闻其徙也从之如初凡三徙居所至成市岂重华之有羶行庄周所谓全德何不言而化不召而至之如此乎师徧閲金仙之书深求祖师之旨一念悬解五藴皆空虽寓迹禅林而栖心道要端居岩石结志区外虚室生白精义入神乃至授玉篇於东华得素书於黄石骖青虬而翳华芝神交於肹蠁饵金膏而咽琼液功成於俄顷步越峻岭若履平地年殆知命宛然童顔或天高月明万籁俱寂必摄衣杖策深入穷山俯絶壑之傍坐大石之上鸷兽驯扰毒虺屏去咽气养和踰月废寝瞑目隐几弥年不食忽与俗接未尝自异固已飞名仙籙高蹈玉晨岂但蝉腹龟肠吐纳以蠲疾熊经鸟伸导引而为夀哉予少游风波之涂早别枌榆之里危未脱於羿彀疾莫造於医门淳化末请告归宁师惠然访我以长生度世之旨诲予予正为利禄所啖旅火内迫且辞以未能去年出守缙云师前期未忘冥感潜契盖以收视反听未尝梦想者二十年及予南辕之夕师油然欠伸髣髴假寐梦游缙云栝苍之间若有灵仙真人授以金简玉字之诀蘧蘧形开之後怳然起薄游之心及予莅郡十旬师即振锡而至盘桓数日便为仙都之行采灵首探隐穴旬有八日拂衣言旋予得再膝席於郡斋瞻师眸子了然若志已满必吉梦是践而至理玄同方内之人何从请益丹台緑检非下士之得窥赤水玄珠岂离娄之能索心期巳毕归艎靡留棹举若飞目眙不及异日世缘既尽宦游亦厌终须挹浮丘之袂追赤松之游大丹若成当分我半剂得为地仙足矣岂但使鸡犬舐鼎乎嗟叹之余复永歌而为好

诗【附】

迹寄浮屠教心将汗漫游无眠长逹曙却立动经秋秘诀神仙授灵苖洞壑求诛茅探虎穴投杖涸龙湫丹熟炉应冷禅余室更幽登山不累息入夏亦重裘名已标真籍身犹隐沃洲逍遥访岩穴迢递别林丘徧览缙云境还浮一叶舟三千功欲满鹤驭恐难留


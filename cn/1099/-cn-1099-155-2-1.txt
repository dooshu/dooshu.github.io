○四川與何總兵論西番用兵公移 【 西番兵事】

為照西番自古以來、不能為中國大患、亦未嘗不為中國患要在羈縻之而巳、往昔難以槩舉、以我　朝國初兵力之強、御史大夫丁玉經畧之勤。其終也、亦惟給散銀顆、至今各番藏之以為寶、是雖丁大夫威惠入人之深、亦以賞之而巳、今為撫剿之說者巳失其宜、而所謂無不撫之剿者、尤為不通之論。葢撫之不從而後剿之。未聞既剿之而又撫之也。且如土夷芒部巳叛。則剿之而改為流官鎮雄府。如烏蒙烏撒。雖有兵端。但撫之而巳。葢剿則必盡。撫則必賞。故曰撫夷賞番。非漫語也、今西乎自有部落。自成風土。比與土夷尚槩聲教者不同。將欲剿之則不能盡。將欲撫之則不可終。故為中國之計者必以備禦為上策。番人本無大志為我深患撫禦得宜則自然懷服伺其犯邊則誅之因其款塞則賞之賞之者非盡賞也。賞其款附者也。誅之者非盡誅也。誅其犯順者也。若思為拓土開邊之策。生事喜功。以僥倖于萬一。則啟釁搆怨。孰任其咎耶。麾下熟知番情、忠勇素著、當儕之古名將之列、比與白面書生、妄為自用者、不可同日而語、見蒙撫按批示開詳番情、請條具誅賞撫剿事宜、逐一開報以憑轉達、訪得深溝一塞。及據地圖、詳觀山脉。起自西番。迤邐而來。至于深溝地面。方始落下。壁立斬絕。約高三十餘里。我難以仰攻。而彼可以下據葢彼反在內而我在外地勢則然。譬如城堡。可以內守。而不可以外有也。今縱一時攻破。竊恐不可有也。有之恐不可守。守之恐不可久。今若悉併財力。建為城堡。西番暫且遠避。俟我功成。不過數十人。至百餘人守之而巳。一旦驅其醜類。乘便逐之。殺虜殆盡。如近日貴州凱口之事。則地方之責。又將誰任耶昔人謂幽州之地曹翰可取孰可守也竊意此地宜空之。使彼不得而居。我亦不必履此孤危。則架梁裝塘之擾可免。而華夷之界限自明。且省後慮矣。


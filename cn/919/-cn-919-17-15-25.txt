大岩蜜汤

干熟地黄 当归 独活 吴茱萸（汤） 干姜（炮） 芍药 桂心 甘草（炙） 小草（各一两）

细辛（半两）

上锉散。每服半两，用水三大盏，煎至一盏，去滓，微热服。

评曰：产后心痛，虽非产蓐常病，庸或有之，九痛未必便是血痛，设是，岩蜜汤岂可用熟地黄?熟地黄泥血，安能去痛?此方本出《千金》，用生干地黄耳。茱萸一升合准五两，干姜三两，细辛治陈寒在下焦，方本一两，却减作半两，制奇制耦，量病浅深，自有品数，不可妄意加减。然以岩蜜汤治血痛，不若失笑散用之有效。



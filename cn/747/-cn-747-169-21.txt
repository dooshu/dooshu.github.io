○三上节愍太子书

臣闻银榜铜楼，宫闱严秘，门ト来往，皆有簿历。殿下时有所须，唯门司宣令，或恐奸伪之辈，因此妄为增减。脱有文状舛错，事理便即差违。且近日吕之便乃代署宣敕，伏赖陛下睿敏，当即觉其奸伪，自馀臣下庸浅，岂能深辨真虚？望墨令及覆事行下，并用内印印，画署之後，冀得免有诈假，乃是长久规模。臣又闻之：忠臣事君，有犯而无隐；明主驭下，纳谏以进德。故《书》云：“有言逆於志。必求诸道，有言顺於心，必求诸非道。”伏惟殿下仁明昭著，圣敬日跻，探幽洞微，穷神索隐。事之善恶，毫靡差；理有危疑，锱铢无爽。臣以庸谬，叨侍春闱，职居献替，岂敢缄默？


罗与之　山行

狂飚卷雨辨朝曦，似与新晴有会期。

秋水秋山秋草木，浑将乞与数篇诗。

罗与之

罗与之　山行

烟草凄迷露未晞，一筇伴我立晴晖。

丹枫虽老犹多态，散作漫山野蝶飞。

罗与之

罗与之　山行

旆旆黄茆泼眼明，荒郊尽日绝人行。

谁知气象萧条处，剩有山川可鼎烹。

罗与之

罗与之　山行

槁叶忘身绝涧流，芦花摇手欲风休。

羡渠山鸟浑无事，相对对鸣草树秋。

罗与之

罗与之　山行

片云轻度半岩阴，巾屦俄惊翠霭深。

涧底寒泉知客懒，石根虢虢自长吟。

罗与之

罗与之　山行

乌藤落手野烟开，水秀山明入望来。

旧日经行曾着语，试看石壁已莓苔。

罗与之

罗与之　山行

尽日留连兴未阑，寒鸦背负夕阳还。

遥知今夜空窗梦，只在江南水石间。

罗与之


○加哥舒翰爵赏制

授钺登坛，所以理兵用武；益封命职，所以裒德畴庸。才杰者建希代之功，绩茂者有非常之赏。哲王令典，无或逾之。开府仪同三司兼鸿胪卿员外置同正员西平郡王判武部事摄御史大夫持节充陇右河西节度使支度营田长行转运九姓等副大使知节度事赤水军使上柱国凉国公哥舒翰，挺生朔陲，干城陇外。青蛇入笥，神发其祥，白武衔珠，天资我宝。美政以公惠著益，深略以果断能成。顷者犬戎包藏，祸盈恶稔，南援蛮落，东窥塞垣。特禀庙谋，厉八神於金匮；长驱戎境，历三军於玉堂。决水奔雷，固无前敌，屠城拔垒，靡有孑遗。收九曲之旧疆，开千里之沃壤。亭障卧鼓，既成禁暴之勋；屯田馈军，益以丰财之用。则议功行赏，厚礼酬劳，俾吴芮之忠，不独光於汉策；魏绛之乐，无擅美於（阙）仍兼望苑之荣，系以公田之锡。可开府仪同三司太子少保，加赐实封二百户，通前满五百户。赐音声小儿十人，庄园各一所，与一子五品官，更与两子官。用旌元帅之劳，以益三军之气也，馀并如故。


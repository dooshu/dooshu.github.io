卷三十五 奢侈部 贪部 吝部


奢侈

云明台 始皇墓（俱出《王子年拾遗记》）

始皇起云明台，穷四方之珍木，天下巧工。南得烟丘碧树、郦水燃沙、贲都朱泥、云罔素竹。东得蔥峦锦柏、缥檖龙杉、寒河星柘、岏山云梓。西得漏海浮金、浪渊羽璧、条章霞桑、沈唐员筹。北得冥阜乾漆、阴坂文梓、褰流黑魄、暗海香琼，珍异是集。有二人皆虚腾椽木，运斤斧于云中，子时起功，至午时已毕。秦人皆言之子午台也。或云于子午之地，各起一台。二说有疑。

日南之南，有淫泉之浦，言其水浸淫从地而出，以成渊也。或言此泉甘软，男女饮之则淫。又其水激石之声，似人歌笑，闻者令人淫动，故俗谓之淫泉。时有凫雁，色如金，群飞戏于沙濑。罗者得之，乃真金凫也。昔秦破骊山之坟，行野者见金凫向南飞至淫泉。宝鼎元年，张善为日南太守，郡民有得金凫以献。善博识多通，考其年月，是秦始皇墓中物。昔始皇为冢，生殉工人；倾远方奇宝于冢中，为江海川渎及列山岳之形；以沙棠沈坛为舟楫，金银为凫雁；以琉璃杂宝为龟鱼。又于海中作玉象鲸鱼衔火珠为星，以代膏烛，如皎日焉。先所埋工匠于冢内，至被开时，皆不死。巧人于冢里，琢石为龙凤仙人之像，及作碑辞。汉初发此冢，验诸史传，皆无列仙龙凤之制，则知生埋匠者之所作也。后人传此碑文，辞多怨酷，乃谓之“怨碑”。《史记》略而不录。

汉成帝（出《拾遗记》）

汉成帝好微行，于太液池旁起霄游宫，以漆为柱，铺黑缔之幕，器服乘舆皆尚黑色，悦于暗行，憎灯烛之照。【眉批】此即祸水灭炎之兆。宫中之美御皆服皂衣。自班姬以下，咸带玄绶。衣珮虽加锦绣，更以木兰纱绡罩之。至霄游宫，方秉炬烛。宴幸既罢，静鼓息罩，而步不扬尘。好夕游。造飞行殿，方一丈，如今之辇。选期门羽林之士，负之以趋。帝于辇上坐，但觉耳中若风雷声，以其疾也。一名云雷宫。所行之处，咸以毡缔籍地，恶车辙马迹之喧也。虽惑于微行昵宴，民无劳怨。每乘舆返驾，以宝衣珍食舍于道旁，国之穷老皆呼万岁。尝以三秋暇日，与飞燕游戏太液池。以沙棠为舟，贵其不沉也。以云母饰于鹢首，一名云舟。又刻大桐木为虬龙，雕饰如真象，以夹云舟而行。以紫文桂为柂枻。每观云棹水，玩撷菱渠，则忧轻荡以惊飞燕，乃以金锁缆云舟，使佽飞之士，于水底引之。值轻风时至，飞燕殆飘飖随风入水。帝以翠缨结飞燕之裾。游倦乃返。飞燕后渐见疏。尝怨恚曰：“何时复预缨裾之游，漾云舟于波上耶？”帝为之怃然。今太液池中尚有成帝避风台、飞燕结裾处。

汉灵帝（出《拾遗记》）

灵帝初平三年，于西园起裸游馆十间。釆绿苔以被阶，引渠水以绕砌，周流澄澈，乘小舟以游漾。宫人乘之，选玉色轻体者，以执篙楫，摇荡于渠中，其水清浅，以盛暑之时，使舟覆没，视宫人玉色。奏招商七言之歌，以来凉气也。其歌曰：“凉风起兮日照渠，青荷昼偃叶夜舒。唯日不足乐有余，清弦流管歌玉凫，千年万岁喜难渝。”渠中植莲，大如盖，枝长一丈，南国所献也。其叶夜舒昼卷，一茎有四莲丛生，名曰夜舒荷。亦言月出见叶舒，亦名望舒荷。帝乃盛夏避暑于裸游馆，长夜饮宴。帝叹曰：“使万年如此，则为上仙矣。”宫人年二七以上、三六以下，皆靓妆而解上衣，或共裸浴。西域所献茵墀香，煮为浴汤，宫人以之沐浴。浴毕，余汁入渠，名曰流香渠。又欲内监为鸡鸣，于馆北起鸡鸣堂，多畜鸡。每醉乐，迷于天晓，内阍竞作鸡鸣，以乱真声也。仍以炬烛投于殿下，帝乃惊寤。及董卓破京师，收其美人，焚其堂馆。至魏咸熙中，于先帝投烛处，溟溟有光如星，后人以为神光，于此地建屋，名曰余光祠，以祈福。至魏明末，乃扫除焉。

除夜（出《纪闻》）

唐贞观初，天下久安，百姓富赡，公私少事。时属除夜，太宗盛饰宫掖，殿内诸房，金翠焕烂。设庭燎于阶下，其明如昼。盛奏歌乐。乃延萧后同观。乐阕，帝谓萧曰：“朕施设孰与隋主？”萧后笑而不答。固问之，后曰：“彼乃亡国之君；陛下开基之主，奢俭之事，固不同矣。”帝曰：“隋主何如？”后曰：“隋主享国十有余年，妾常侍从，见其淫侈。隋主每当除夜，殿前诸院设火山数十，尽沉香木根也。每一山，焚沉香数车。火光暗则以甲煎沃之，焰起数丈，沉香甲煎之香，旁闻数十里。一夜之中，则用沉香二百余乘，甲煎二百石。又殿内房中，不燃膏火，悬大珠一百二十以照之，光比白日。又有明月宝夜光珠，大者六七寸，小者犹二寸。一珠之价，直数千万。妾观陛下所施，都无此物。所焚尽是柴木，烛皆膏油，但觉烟气薰人，实未见其华丽。然亡国之事，亦愿陛下远之。”太宗良久不言。口刺其奢，而心服其盛。

唐睿宗（出《朝野佥载》）

唐睿宗先天二年正月十四、十五、十六夜，于京师安福门外作灯轮，高二十丈，被以锦绮，饰以金银，燃五万盏灯，望之如花树。宫女千数，衣绮罗，曳锦绣，耀珠翠，施香粉。一花冠、一巾帔皆至万钱；装束一妓女，皆至三百贯。妙简长安、万年县年少妇女千余人，衣服、花钗、媚子亦称是，于灯下踏歌三日夜，观乐之极，未始有之。

玄宗（出《明皇杂录》）

玄宗幸华清宫，新广一池，制作宏丽。安禄山于范阳，以白玉石为鱼龙凫雁，仍为石梁及石莲花以献。雕镌巧妙，殆非人工。上大悦，命陈于池中，又以石梁横亘池上，而莲花出于水际。上因幸华清宫，至其所，解衣将入，而鱼龙凫雁皆若奋鳞举翼，状欲飞动。上甚恐，遽命撤去，惟莲花石梁存焉。又尝于宫中置长汤屋数十间，环回甃以文石，为银镂漆船，及白香木船，置于其中。至于楫橹，皆饰以珠玉。又于汤中垒瑟瑟及沉香为山，以状瀛洲方丈。上将幸华清宫，贵妃姊妹竞饰车服，为一犊车。饰以金翠，间以珠玉。一车之费，不啻数十万贯。既而重甚，牛不能引。因复上闻，请各乘马。于是竞购名马，以黄金为衔，组绣为障泥，共会于国忠宅，将同入禁中。炳炳照烛，观者如堵。自国忠宅至于城东南隅，仆御车马，纷纭其间。国忠方与客坐于门下，指谓客曰：“某家起细微，缘椒房之亲，以至是。吾今未知所税驾，念终不能致令名，要当取乐于富贵耳。”由是骄侈日增，常如不及。世传太平公主玉叶冠、虢国夫人夜光枕、国忠锁子帐，皆希代之宝，不能计其直。

河间王琛（出《伽蓝记》）

后魏河间王琛，在秦中，多无政绩。遣使向西域求名马，远至波斯国，得千里马，号曰“追风赤”。次有七百里者十余，皆有名字。以银为槽，金为环锁，诸王服其豪富。琛尝语人云：“晋室石崇，乃是庶姓，犹能雉头狐腋，画卵雕薪；况我大魏天潢，不为华侈？”【眉批】石太尉作俑。造迎风馆于后园，窗户之上，列钱责琐，玉凤衔铃，金龙吐旆，素奈朱李，枝条入檐，妓女楼上坐而摘食。琛尝会宗室，陈诸宝器，金瓶银瓮百余口。瓯檠盘合称是。其余酒器，有水晶钵、玛瑙琉璃碗、赤玉巵数十枚，作工奇妙，中土所无，皆从西来。又陈女乐及诸名马，复引诸王按行库藏，锦罽珠玑，冰罗雾縠，充积其内。琛谓章武王融曰：“不恨我不见石崇，恨石崇不见我。”融立性贪暴，志欲无厌，见之叹惋，不觉成疾，还家卧三日不能起。【眉批】好货。江阳王继来省疾，谕之曰：“卿之财产，应得抗衡，何为羡叹，以至于此？”融曰：“常谓高阳一人，宝货多于融；谁知河间，瞻之在前。”继曰：“卿欲作袁术之在淮南，不知世间复有刘备也？”及尔朱氏乱后，王侯第宅，多题为寺宇。寿丘里闾，列刹相望，祇洹郁起，宝塔高壮。四月八日，京都士女，多至河间寺。观其堂庑绮丽，无不叹息，以为蓬莱仙室，不是过。

安乐公主（出《朝野佥载》）

安乐公主夺百姓庄田，造定昆池四十九里，直抵南山，拟昆明池。累石为山，以象华岳；引水为涧，以象天津。飞阁步檐，斜墙磴道，被以锦绣，画以丹青，饰以金银，莹以珠玉。又为九曲流杯池，作石莲花台，泉于台中流出，穷天下之壮丽。及败，改为悖逆庶人池，配入司农。

【总评】定昆池，言定天子昆明池也。赵覆温实主之。诛逆韦之际，上御承天门。覆温诈喜，舞蹈，称万岁。上令斩之。刀剑乱下，与男同戮。小人无忌惮，竟何益哉！

安乐公主造百鸟毛裙，以后百官、百姓家效之，山林奇禽异兽，搜山荡谷，罗杀无遗。开元中，焚宝器于殿前，禁人服珠玉、金银、罗绮之属，于是采捕乃止。

同昌公主（出《杜阳编》）

咸通九年，同昌公主出降，宅于广化里。锡钱五百万贯，更罄内库珍宝，以实其宅。而房栊户牖，无不以众宝饰之。更以金银为井栏药臼、食柜水槽、铛釜盆瓮之属。缕金为笊篱箕筐。制水晶火齐琉璃玳瑁等为床，搘以金龟银鹿。更琢五色玉为器皿什物。合百宝为圆案，赐金麦银粟共数斛。此皆太宗朝条支国献也。堂中设连珠之帐，却寒之帘，犀簟牙席。连珠帐，续真珠以成也。却寒帘，类玳瑁斑，有紫色，云却寒鸟骨之所为也，但未知出于何国。更有鹧鸪枕、翡翠匣、神丝绣被。其枕以七宝合为鹧鸪之斑；其匣饰以翠羽；神丝绣被，三千鸳鸯，仍间以奇花异叶，精巧华丽，可得而知矣。其上缀以灵粟之珠，如粟粒，五色辉焕。更有蠲忿犀、如意玉。其犀圆如弹丸，入土不朽烂，带之令人蠲忿怒；如意玉类枕头，上有七孔，云通明之象。更有瑟瑟幙、纹布巾、火蚕丝、九玉钗。其幙色如瑟瑟，阔三尺，长一百尺，轻明虚薄，无以为比；向空张之，则疏朗之纹，如碧丝之贯其珠，虽大雨暴降，不能沾湿，云以蛟人瑞香膏所傅故也。纹布巾，即手巾也。洁白如雪，光软绝伦，拭水不濡，用之弥年，亦未尝垢。二物得之鬼谷国。火蚕绵出火洲，絮衣一袭，止用一两，稍过度，则熇蒸之气不可奈。九玉钗上刻九鸾，皆九色。其上有字曰玉儿，精巧奇妙，殆非人制。有得于金陵者，因以献，公主酬之甚厚。一日昼寝，梦绛衣奴传语云：“南齐潘淑妃取九鸾钗。”或曰：“玉儿，即潘妃小字也。”逮诸珍异，不可具载。自汉唐公主出降之盛，未之有也。公主乘七宝步辇，四角缀五色锦香囊，囊中贮辟邪香、瑞麟香、金凤香，此皆异国献者。仍杂以龙脑金屑，镂水晶玛瑙辟尘犀为龙凤花木状，其上悉络真珠玳瑁。更以金丝为流苏，雕轻玉为浮动。每一出游，则芬香街巷，晶光耀日，观者眩目。时有中贵人，买酒于广化旗亭，忽相谓曰：“坐来香气，何太异也？”同席曰：“岂非龙脑乎？”曰：“非也。予幼给事于嫔妃宫，故常闻此。未知今日何由而致？”因顾问当垆者。云：“公主步辇夫以锦衣质酒于此。”【眉批】豪奢可想。中贵共请视之，益叹异焉。上日赐御馔汤药，而道路之使相属。其馔有消灵炙、红虬脯；其酒则有凝露浆、桂花醅；其茶则有绿花、紫英之号。消灵炙，一羊之肉，取四两，虽经暑毒，终不臭败。红虬脯，非虬也，但贮于盘中，缕起如红丝，高一尺，以筋抑之无三四分，撤即复故。其诸品味，他人莫能识；而公主家人餐饫，如里中糠秕。一日大会韦氏之族于广化里，玉馔具陈，暑气将甚，公主命取澄水帛以蘸之，挂于南轩，满座皆思挟纩。澄水帛，长八九尺，似布而细，明薄可鉴，云其中有龙涎，故能消暑也。公主始有疾，召术士米宾为禳法，乃以香蜡烛遗之。米氏之邻人，觉香气异常。或诣门诘其故，宾具以事对。出其烛，方二寸，长尺余，其上施五彩，之，竟夕不尽，郁烈之气，可闻于百步余；烟出于上，即成楼阁台殿之状，或云烛中有蜃脂也。公主疾既甚，医者欲难其药。奏云：“得红蜜白猿膏，食之可愈。”上令检内库，得红蜜数石，本兜离国所贡；白猿膏数瓮，本南海所献。虽日加药饵，终无验。公主薨，上哀痛，遂自制挽歌词，令朝臣继和。及庭祭日，百司内官皆用金玉饰车舆服玩，以焚于韦氏庭。韦家争取灰以择金宝。及葬于东郊，上与淑妃御延兴门，出内库金骆驼、凤凰、麒麟各高数尺，以为仪从。其衣服玩具，与人无异。每一物皆至一百二十舆。刻木为数殿，龙凤花木人畜之象者，不可胜计。以绎罗绮绣，络以金珠瑟瑟，为账幙者千队。其幢节伞盖，弥街翳日。旌旗珂珮卤簿，率多加等。敕尼僧及女道士为侍从引翼。焚升霄百灵之香，而击归天紫金之磬。繁华辉焕，殆将二十余里。上又赐酒一百斛，饼馅三十骆驼，各径阔二尺，饲役夫也。京城士庶罢业，观者流汗相属，唯恐居后。又灵过延兴门，上与淑妃恸哭。中外闻者，无不伤痛。同日葬乳母。上更作《祭乳母文》，词质而意切，人多传诵。自后上日夕注心挂意。李可及进《叹百年曲》，声词哀怨，听之莫不泪下。更教数十人作叹百年队。取内库珍宝雕成首饰；取绢八百匹，画作鱼龙波浪文，以为地衣。每舞竟，珠翠满地。可及官历大将军，赏赐盈万，甚无状。左军容使西门季玄素颇梗直，乃谓可及曰：“尔恣巧媚以惑天子，族无日矣。”可及恃宠，无有少改。可及善啭喉舌，于天子前弄眼作头脑，连声著词唱曲，须臾间，变态百数不休。是时京城不调少年相交，谓之拍弹。一日可及乞假，为子娶妇。上曰：“即令送酒面及米，以助汝嘉礼。”可及归至舍，俄一中贵人监二银榼各高二尺余，宣赐可及。始以为酒，及启，皆实以金宝。上赐可及银麒麟，高数尺。可及取官库车载往私第。西门季玄曰：“今日受赐用官车，他日破家，亦须辇还内府。不道受赏，徒劳牛足。”后可及果流于岭表。旧赐珍玩，悉皆进入。君子谓季玄有先见之明。

郭况（出《拾遗录》）

汉郭况，光武皇后之弟也。累金数亿，家童四百人。以金为器皿，铸冶之声，彻于都鄙。时人谓郭氏之室，不雨而雷。于庭中起高阁，厝衡石于其上以称量。下有藏金窟，列武士卫之。错杂宝以饰台榭，悬明珠于梁栋，昼视如星，夜望如月。其内宠者，皆以玉器盛食。故东京谓郭氏家为琼厨金窟。

霍光妻（出《西京杂记》）

汉霍光妻遗淳于衍蒲桃锦二十匹、散花绫二十五匹。绫出巨鹿陈宝光，妻传其法。霍显，召入第，使作之。机用一百二十蹑，六十日成一匹，直万钱。又与越珠一斛琲，绿绫七百端，直钱百万、黄金百两。又为起第宅，奴婢不可胜数。衍犹怨薄曰：“吾为若何成功，而报我若是哉！”【眉批】以酖许后故。

韩嫣（出《西京杂记》）

韩嫣好弹，常以金为丸，一日所失者十余。长安为之语曰：“苦饥寒，逐金丸。”京师儿童每闻嫣出弹，辄随逐之。

许敬宗（出《独异记》）

唐许敬宗奢豪，尝造飞楼七十间，令妓女走马其上，以为戏乐。

阿臧（出《朝野佥载》）

张易之为母阿臧造七宝帐，金银、珠玉、宝贝之类，罔不毕萃，旷古以来，未曾闻见。铺象牙床，织犀角簟，貂之褥，蛩蟁之毡，汾晋之龙须，临河之凤翮以为席。阿臧与凤阁侍郎李逈秀私通，逼之也。【夹批】苦哉！以鸳鸯盏一双共饮，取其常相逐。逈秀畏其盛，嫌其老，乃荒饮无度，昏醉是务，常频唤不觉。出为恒州刺史。易之败，阿臧入官，逈秀坐降。

【总评】此与窦从一皇后阿事的对。方天后倡淫，一时老妪皆有弹冠之色，不足怪也。

韦陟（出《酉阳杂俎》）

韦陟早以文学著名，工草隶书。出入清显，践历崇贵。自以门地才华，坐取卿相，接物简傲，未尝与人款曲。衣服车马，尤尚奢侈。侍儿阉竖，左右常数十人。或隐几搘颐度日，懒为一言。其于馔羞，尤为精洁，仍以鸟羽择米。每食毕，视厨中所委弃，不啻万钱之直。【夹批】比何曾更甚。若宴于公卿，虽水陆具陈，曾不下筋。每令侍俾主尺题，往来复章，未尝自札，受意而已。词旨重轻，正合陟意；而书体遒利，皆有揩法。陟唯署名。【眉批】如此婢从何处来？羞杀郑康成矣。唐人好文，故僮仆多能文者，至闺秀以为常事，若侍儿未数数也。常自谓所书“陟”字，如五朵云。时人多仿效，咸谓之“郇公五云体”。

【总评】按陟自奉虽侈，然家法整肃，训子允甚严，习读夜分不辙。家僮虽众，而应门宾客，必遣允为之。弟斌，性尤质厚，有大臣之体。每会朝，未尝与同列笑语。旧制，群臣立于殿庭。一日密雪骤降，自三事以下，莫不移步。独斌意色益恭，俄雪至膝。朝既罢，斌于雪中拔身而去。

元载（出《杜阳编》）

元载造芸辉堂于私第。芸辉，香草名也，出于阗国。其香洁白如玉，入土不朽烂。舂之为屑，以涂其壁，故号芸辉。而更以沉香为梁栋，金银为户牖。内设玻璃屏风，悬紫绡帐。屏风，本杨国忠之宝。上刻前代美女妓乐之形，外以玳瑁水晶为押，络饰以真珠瑟瑟，精巧之妙，殆非人工所及。紫绡帐得于南海溪洞之帅首，即绞绡类也。轻疏而薄，如无所碍。虽当时凝寒，风不能入。盛夏则清凉自至。其色隐隐，或不知其帐也，谓载卧内有紫气。芸辉堂前有池，以文石砌其岸。中有苹阳花，亦类白苹，其花红而且大。更有碧芙蓉，香洁萏菡，伟于常者。载因暇日，凭阑以观，忽闻歌声清亮，若十四五女子唱焉。其曲则《玉树后庭花》也。载惊异，莫知所在。及审听之，乃芙蓉中也。【眉批】奇事。俯而视之，闻喘息之音。载大恶。遂剖其花，一无所见。载有龙髯拂，紫色如烂椹，可长三尺，削水晶以为柄，刻红玉以为环纽。或风雨晦瞑，临流沾湿，则光彩动摇，奋然如怒。置之堂中，蚊蚋不能近。拂之为声，则鸡犬牛马无不惊逸。若垂之于池潭，则鳞甲之属，悉俯伏而至。引水于空中，即成瀑布，长三五尺，而未尝辄断。烧燕肉薰之，则焉若生云雾。厥后上知其异，载不得已而进内。载自云，得之于洞庭道士张知和。

载妻王氏字韫秀，缙之女也。初王缙镇北京，以韫秀嫁元载，久而见轻。韫秀谓夫曰：“何不增学？妾有奁幌资装，尽为纸笔之费。”元遂游秦。为诗别韫秀曰：“年来谁不厌龙钟，虽在侯门似不容。看取海山寒翠树，苦遭霜霰到春风。”妻请偕行，曰：“路扫饥寒迹，天哀志气人。休淋离别泪，携手入西秦。”载既到京，屡陈时务，深符上旨，肃宗擢拜中书。王氏喜元郎入相，寄诸姊妹诗曰：“相国已随麟阁贵，家风第一右丞诗。笄年解笑鸣机妇，耻见苏秦富贵时。”载相肃、代两朝，贵盛无比。广葺亭台，交游贵族。客候其门，或多间阻。王氏复为一篇以喻之曰：“楚竹燕歌动画梁，春兰重换舞衣裳。公孙开馆招嘉客，知道浮荣不久长。”载于是稍减。太原内外亲属悉来谒贺，韫秀安置于闲院。忽因天晴，以青紫丝绦四十条，各长三十丈，皆施罗纨绮绣之饰，每条绦下，排金银炉二十枚，皆焚异香，【眉批】乍入相，何得骤富乃尔？知其不永矣。乃命诸亲戚西院闲步。韫秀问是何物，侍婢对曰：“今日相公与夫人晒曝夜服。”王氏谓诸亲曰：“岂料乞索儿妇。还有两事盖形粗衣也。”于是诸亲羞赧，稍稍辞去。韫秀常分馈服饰于他人，而不及太原之骨肉。每曰：“非儿不礼于姑姊，其奈当时见辱何！”载后贪恣为心，竟招罪累，上恶诛之，而籍其家。韫秀少有识量，节概亦高。载被戮，上令入宫，备彤管箴规之任。叹曰：“王家十二娘子，二十年太原节度使女，十六年宰相妻。谁能书得长信昭阳之事，死亦幸矣。”坚不从命。【眉批】佐载未见识量，不过有豪气女子耳。或云上宥其罪，或云京兆笞而毙之。载宠姬薛瑶英，能诗书，善歌舞，仙姿玉质，肌香体轻，虽旋波移光，飞燕绿珠，不能过也。瑶英之母赵娟，本岐王之爱妾，后出为薛氏妻。生瑶英，幼以香啖之，故肌香。及载纳为姬，处金丝之帐，却尘之褥，出自勾骊国。云却尘兽毛为之，其色红殷，光软无比。衣龙绡之衣，一袭无二三两，搏之不盈一握。载以瑶英体轻，不胜重衣，故于异国求之。唯贾至、杨炎与载友善，故往往得见歌舞。至有诗曰：“舞怯铢衣重，笑疑桃脸开。方知汉武帝，虚筑避风台。”炎亦作长歌褒美，其略曰：“雪面淡娥天上女，凤箫鸾翅欲飞去。玉钗翘碧步无尘，纤腰如柳不胜春。”瑶英善为巧媚，载惑之，怠于相务。而瑶英之父曰宗本，兄曰从义，与赵娟递相出入，以构贿赂，号为“关节”。【眉批】关节之名始此。更与中书主吏卓倩等为心腹，天下赍货求官职者，无不指薛卓为梯媒。及载死，瑶英为里人妻。论者以元载丧令德，自一妇人致也。

杨收（出《卢氏杂说》）

咸通中，崔安潜清德峻望，宰相杨收师重焉。欲设食相召，无由可入。先请崔公之门人，方便为言，至于再三，终未许。杨意转坚，稍稍亦有流言。或劝崔曰：“时相不可坚拒。”不得已而许之。杨喜甚，遽令排比，然后请日祗候。及崔到杨舍，见厅馆铺陈华焕，左右执事皆双鬟珠翠，崔公不乐。饮馔极水陆之珍。台盘前置香一炉，烟出成楼阁之状。崔别闻一香气，似非烟炉及珠翠所有者，心异之，时时四顾，终不谕香气。移时，杨曰：“相公意似别有所瞩？”崔公曰：“某觉一香气异常酷烈。”杨顾左右，令于厅东间阁子内缕金案上，取一白角揲子，盛一漆毯子，呈崔公曰：“此是罽宾国香。”崔大奇之。据《太宗实录》云：“罽宾国进拘物头花，香闻数里。”

于 李昌夔（并出《传载》）

于为襄州，点山灯，一上油二千石。

李昌夔为荆南，打猎，大修妆饰。其妻独孤氏亦出女队二千人，皆著乾红紫绣袄子锦鞍鞯。此郡因而空耗。

王涯（出《独异志》）

文宗朝，宰相王涯奢豪。庭穿一井，金玉为栏，严其锁钥，天下宝玉真珠，悉投于中。汲其水，供涯所饮。未几犯法枭戮。涯骨肉色并如金。【夹批】何益？

【总评】《稽神录》云：杨子留后吴尧卿，得一木桃核，可容数升。异而磨食之，食尽，颇觉轻健。毕师铎之难，尧卿投井中死。久之，获其尸体，已腐，而脏腑有成金者。呜呼！使王、吴中才无咎，必享遐龄矣。

李德裕（出《独异志》及《剧谈录》）

武宗朝，宰相李德裕奢侈。每食一杯羹，其费约三万钱。杂以珠玉宝贝、雄黄朱砂，煎汁为之，过三煎，则弃其相。常因暇日休澣，邀同列宰辅及朝士晏语。时畏景赫曦，咸有郁蒸之苦，轩盖候门，已及亭午，缙绅名士，交扇不暇，共思憩息于清凉之所。既延入小斋，不觉宽敞。四壁施设，皆有古书名画，而炎铄之患未已。及列坐开樽，烦暑都尽。良久，觉清飙凛冽，如涉高秋。备设酒肴，极欢而罢。出户，则火云烈日，熇然焦灼。有好事者，求亲信察问之，云此日以金盆贮水，浸白龙皮，置于坐末。

【总评】龙皮，有新罗僧得自海中。海旁居者得自鱼扈，有老人见而识之。僧知李好奇，因以金帛赎之。及李南迁，悉于恶溪沉溺。使昆仑设取之，云在鳄鱼穴中，竟不可得矣。

东都平泉庄，去洛城三十里，卉木台榭，若造仙府。有虚槛，前引泉水，潆回疏凿，象巴峡洞庭，十二峰九泒，迄于海门，江山景物之状。竹间行径，有平石，以手摩之，皆隐隐云霞龙凤草树之形。有巨鱼胁骨一条，长二丈五尺，其上刻云：“会昌二年海州送到。”初，德裕之营平泉也，远方多以土产异物奉之，故数年之间，无所不有。时文人有题平泉诗者：“陇右诸侯供语鸟，日南太守送花钱。”威势之使人也。

李使君（出《剧谈录》）

乾符中，有李使君出牧罢归，居东洛。深感一贵家旧恩，欲延其诸子从容。有敬爱寺僧圣刚者，常所往来，李因告之。僧曰：“某与为门徒久矣，每观其食，穷极滋味，常馔必以炭炊，此乃骄逸成性，使君召之，可乎？”李曰：“若朱象髓、白猩唇，恐未能致。止于精办小筵。亦未为难。”于是广求珍异，俾妻孥亲为调鼎，选日邀致。弟兄列坐，肴羞每至，曾不入口。主人揖之再三，唯沾果实而已。及餐至，俱置一匙于口，各相眄良久，咸若啮蘖吞针。李莫究其由，但以失饪为谢。明日复见圣刚，备述诸子情貌。僧曰：“前所说，岂谬哉！”既而造其门，问之曰：“李使君特备一筵，可谓丰洁，何不略领其意？”诸子曰：“燔炙煎和未得法。”僧曰：“他物纵不可食，炭炊之餐，又嫌何事？”乃曰：“上人未知，凡以炭炊馔，先煖令熟，谓之炼炭，方可入爨。不然，犹有烟气。李使君宅炭不经炼，是以难食。”僧拊掌大笑曰：“此则非贫道所知也。”及巢陷洛，财产剽掠俱尽。昆仲数人，与圣刚同窜，潜伏山谷，不食者至于三日。贼锋稍远，徒步将往河桥，道中小店始开，以脱粟为餐而卖。僧囊中有钱数百，买于土杯同食。腹枵既甚，膏梁美不如。僧笑而谓之曰：“此非炼炭所炊，不知堪与郎君吃否？”皆低头惭，无复词对。

袁广汉（出《西京杂记》）

茂陵富人袁广汉，藏镪巨万，家童八九百人。于北芒山下筑园，东西四里，南北三里。引流注其内，构石为山，高十余丈，连延数里。养白鹦鹉、紫鸳鸯、旄牛、青兔，奇禽怪兽，积委其间。移沙为洲屿，激水为波潮。其中育江鸥海鹤，孕雏产，延漫林池。奇树异草，靡不具植。屋徘徊重属，间以修廊，行之移晷，不能遍也。袁广汉后得罪诛，没入官，其园鸟兽草木，皆移植于上苑中矣。

贪

裴佶姑夫（出《国史补》）

唐裴佶常话，少时姑夫为朝官，有雅望。佶至宅，会其退朝，深叹曰：“崔照何人，众口称美，必行贿也。如此安得不乱？”言未讫，门者报曰：“寿州崔使君候谒。”姑夫怒，呵门者，将鞭之。良久，束带强见。须臾，命茶甚急，又命酒馔，又命为饭。佶姑曰：“前何倨而后恭？”及入门，有德色，揖佶曰：“憩学中。”佶未下阶，出怀中一纸，乃僧官千匹。【眉批】此乃昔日有雅望者也。吁！

严升期（出《朝野佥载》）

唐洛州司仓严升期摄侍御史，于江南巡察，性嗜牛肉，所至州县，烹宰极多。事无大小，入金则弭，凡到处，金银为之涌贵，故江南人呼为“金牛御史”。

夏侯彪之（出《朝野佥载》）

唐益州新昌县令夏侯彪之初下车，问里正曰：“鸡卵一钱几颗？”曰：“三颗。”彪之乃付十千钱，令买三万颗。谓里正曰：今未便要，且寄鸡母抱之。”遂成三万头鸡。经数月长成，令吏卖，一头三十钱，得九十万。又问：“竹笋一钱几茎？”曰：“五茎。”又取十千付之，买得五万茎。谓里正曰：“吾未须笋，且林中养之。”至秋竹成，一茎十钱，积成五十万。其贪鄙不道，皆此类。

王志愔（出《朝野佥载》）

唐汴州刺史王志愔，饮食精细，对宾下脱粟饭。商客有一骡，日行三百里，曾三十千不卖。市人报价云：“十四千。”愔曰：“四千太少，更增一千。”又令买单丝罗，匹至三千。愔问：“用几两丝？”对曰：“五两。”愔令竖子取五两丝来，每两别与十钱手功之直。

张延赏（出《幽闲鼓吹》）

张延赏将判度支，知一大狱颇冤，每甚扼腕。及判使，召狱吏严诫之。且曰：“此狱已久，旬日须了。”明旦视事，案上有一小帖子，曰：“钱三万贯，乞不问此狱。”公大怒，更趋之。明日复见一帖子，曰：“五万贯。”公益怒，令两日须毕。明旦案上复见帖子，曰：“十万贯。”公遂止不问。子弟承间侦之，公曰：“钱至十万贯，通神矣，无不可回之事。吾恐及祸，不得不受也。”

王熊（出《朝野佥载》）

尹正义为泽州都督，甚公平。后王熊来替，曲断科罪。百姓歌曰：“前得尹佛子，后得王癞獭。判事驴咬瓜，唤人牛嚼铁。见钱满面喜，无镪从头喝。常逢饿夜叉，百姓不敢活。”

郑仁凯（出《朝野佥载》）

郑仁凯为密州刺史，有小奴告以履穿，凯曰：“阿翁为汝经营鞋。”有顷，门夫着新鞋者至，凯厅前树上有【眉批】，琢木鸟。窠，遣门夫上树取其子。门夫脱鞋而缘之，凯令奴着鞋而去，门夫竟至徒跣。凯有德色。

韦公干（出《投荒杂录》）

琼州守韦公干者，贪而且酷。掠良家子为臧获，如驱犬豕。有女奴四百人，执业者大半，有织花缣文纱者，有伸角为器者，有熔锻金银者，有攻珍木为什具者，其家如市。日考月课，唯恐不程。公干前为爱州刺史，境有马援铜柱。公干推熔，货与贾胡。土人不知伏波所铸，且谓神物，哭曰：“使君果坏是，吾属为海神所杀矣。”公干不听。百姓奔诉于都护韩约，约遗书责之，乃止。既牧琼，多乌文呿陁，皆奇木也。公干驱木工沿海探伐，至有不中程，以斤自刃者。前一岁，公干以韩约婿受代，命二大舟，一实乌文器，杂以银，一实呿陁器，杂以金，浮海东去，且令健卒护行。将抵广，木既坚，金且重，未数百里，二舟俱覆，不知几万万也。

龙昌裔（出《稽神录》）

戊子岁旱，庐陵人龙昌裔有米数千斛，粜未既而米价稍贱。昌裔乃为文，祷神冈庙，祈更一月不雨。【眉批】万历戊子年，吴郡大旱，亦有此事。祀讫，还至路，憩亭中。俄有黑云一片，自庙后出，顷之，雷雨大至，昌裔震死于亭外。官司检视之，脱巾，于髻中得一纸书，则祷庙之文也。昌裔有孙，将应童子举。乡人以其事诉之，不获送。

安重霸（出《北梦琐言》）

蜀简州刺史安重霸，渎货无厌。州民有油客者，姓邓，能棋，其家亦赡。重霸召对敌，只令立侍。每落一子，俾其退立于西北牖下，俟我算路，乃始进之。终日仅下十数子而已。邓生倦立且饥，殆不可堪。次日又召，或讽邓生曰：“此侯好赂，本不为棋，何不献赂求退？”邓生然之。献中金三锭，获免。【眉批】如此棋品，大伤道。

张虔钊（出《北梦琐言》）

张虔钊镇沧州，亢旱民饥，发廪赈之。事闻，上甚嘉奖。他日秋成，倍斗征敛。常言自觉言行相违；然每见财，不能自止。

岭南郡牧（出《岭南异物志》）

岭南兔，尝有郡牧得其皮，使工人削笔。醉失之，大惧，因剪己须为笔，甚善；更使为之，工者辞焉。诘其由，因实对。遂下令，户输人须。或不能致，辄责其直。

治生

裴明礼（出《御史台记》）

裴明礼，河东人，善于理生，收人间所弃物，积而鬻之，以此家产巨万。又于金光门外市不毛地，多瓦砾，非善价者。乃于地际竖标，悬以筐，中者辄酬以钱，十百仅一二中，未洽浃，地中瓦砾尽矣。乃舍诸牧羊者，粪既积，预聚杂果核，具犁牛以耕之。岁余滋茂，连车而鬻，所收复致巨万。乃缮甲第，周院置蜂房，以营蜜。广栽蜀葵杂花果，蜂采花逸而蜜丰矣。营生之妙，触类多奇，不可胜数。贞观中，累迁太常卿。

窦乂（出《乾子》）

扶风窦乂年十三，诸姑累朝国戚。其伯工部尚书，于嘉会坊有庙院。张敬立任安州归，安州土出丝履，敬立赍十数辆，散诸甥侄，咸竞取之，乂独不取。俄而所剩之一辆，又稍大，乂再拜而受。遂于市鬻之，得钱半斤，密贮之。潜于锻炉作二枝小锸，利其刃。五月初，长安盛飞榆。乂扫聚得斛余。遂往诣伯所，借庙院习业，伯父从之。乂夜则潜寄褒义寺法安上人院止，昼则往庙中。以二锸开隙地，广五寸，深五寸，共四十五条，皆长二十余步，汲水渍之，布榆荚于其中。寻遇夏雨，尽皆滋长。比及秋，森然已及尺余，千万余株矣。及明年，已长三尺余。乂遂持斧伐其并者，相去各三寸。又选其条枝稠直者悉留之。所斫下者作围束之，得百余束。遇秋阴霖，每束鬻值十余钱。又明年，汲水于旧榆沟中。至秋，榆已有大者如鸡卵。更选其稠直者，以斧去之，又得二百余束，此时鬻利数倍矣。后五年，遂取大者作屋椽，仅千余茎，鬻之，得三四万余钱。其端大之材在庙者，不啻千余，皆堪作车乘之用，此时生涯已有百余。遂买蜀青麻布，顾人作小袋子。又买内乡新麻鞋数百辆，不离庙中。长安诸坊小儿及金吾家小儿等，日给饼三枚，钱十五文，付与袋子一口，至冬，拾槐子实其内，纳焉。月余，槐子已积两车矣。【眉批】心计处更倍于陶公。陶公有因此无因。又令小儿拾破麻鞋，每三，以新麻鞋一换之，远近知之，送破麻鞋者云集，数日，获千余量。然后鬻榆材中车轮者，此时又得百余千。雇日佣人，于宗贤西门水涧，洗其破麻鞋，曝干，贮庙院中。又坊门外买诸堆弃碎瓦子，令工人于流水涧洗其泥滓，车载积于庙中。然后置石嘴碓五具，剉碓三具。西市买油靛数石，雇庖人执爨。广召日佣人，令剉其破麻鞋，粉其碎瓦，以疏布筛之。合槐子油靛，令役人日夜加工烂，从臼中熟出。命工人并手团握，例长三尺已下，圆径三寸，垛之得万余条，号为“法烛”。建中初，六月，京城大雨，巷无车轮。乂乃取此法烛鬻之，每条百文。将燃炊爨，与薪功倍，又获无穷之利。先是西市秤行之南，有十余亩坳下潜汙之地，目曰小海池，为旗亭之内，众秽所聚。乂遂求买之。其主不测，乂酬钱三万。既获之，于其中立标，悬幡子，池设六七铺，制造煎饼及团子，召小儿掷瓦砾，击其幡标，中者以煎饼团子啖。不逾月，两街小儿竞往，所掷瓦已满池矣。遂经度，造店二十间，当其要害，日获利数千。店今存焉，号为“窦家店”。

吝

沈峻（出《笑林》）

吴沈峻，字叔山，有名誉而性俭吝。张温使蜀，与峻别。峻入内良久，出语温曰：“向欲择一端布送卿，而无粗者。”温嘉其无隐。又尝经太湖岸上，使从者取盐水。已而恨多，敕令还减之。寻亦自愧曰：“此吾天性也。”

李崇（出《洛阳伽蓝记》）

后魏高阳王雍，性奢豪，厚自奉养，一食必数万钱。陈留侯李崇谓人曰：“高阳一食，敌我千日。”崇为尚书令仪同三司，亦富倾天下，僮仆千人，而性俭。恶衣粗食，食常无肉，止有韭菇韭葅。崇家客李元祐语人云：“李令公一食十八种。”人问其故，曰：“二韭十八”。闻者大笑。

夏侯处信等（俱《朝野佥载》）

唐夏侯处信为荆州长史，有宾过之，处信命仆作食。仆附耳语曰：“溲几许面？”信曰：“两人二升即可矣。”顷之，宾以事告去。信遽呼仆，仆曰：“已溲讫。”信鸣指曰：“大异事。”良久乃曰：“可总燔作饼，吾公退食之。”信又尝以一小瓶贮醯一升自食，家人不沾余沥。仆云：“醋尽。”信取瓶合于掌上，余数滴，因以口吸之。凡市易，必经手，乃授直。

广州录事参军柳庆，独居一室。器用食物，并致卧内。奴有私取盐一撮者，庆鞭之见血。

夏侯彪夏月尝送客出门，奴盗食脔肉。彪还觉之，大怒，乃捉蝇与食，令呕出之。

刘崇龟（出《北梦琐言〉》

刘崇龟以清俭自居，甚招物论。尝召同列餐，苦贳。朝士知其矫，乃潜问小苍头曰：“仆射晨餐何物？”苍头实对，食泼生。朝中闻而哂之。及镇番方，京国亲知贫乏者，俟其濡救，但画荔枝图，自作赋以遗之。后卒于岭表。归葬经渚宫，家人鬻海珍珠翠于市，为当时所鄙。

王锷（出《国史补》）

王锷累任大镇，财货成积。有旧客谕以积而能散之义。后数日复见锷，锷曰：“前所见戒，诚如公言，已大散矣。”客请问其名，锷曰：“诸男各与万贯，女婿各与千贯矣。”【眉批】今人无子者多吝，只为无可与者。

裴璩（出《北梦琐言》）

裴司徒璩，性靳啬。廉问江西日，凡什器图障，皆新其制，闲屋贮之，未尝施用。每有宴会，即于朝士家借之。

归登（出《北梦琐言》）

归登尚书，性甚吝啬。常烂一羊脾，旋割旋啖，封其残者。一日，登妻误于封处割食。登不见元封，大怒其内。由是没身不食肉。登每浴，必屏左右。或有自外窥之，乃巨龟也。【眉批】龟性至吝，故不甚出头耳。








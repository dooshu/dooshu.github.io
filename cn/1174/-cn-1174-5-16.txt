温泉

西堂村而北，曰画眉山。产石，墨色，浮质而腻理，入金宫为眉石，亦曰黛石也。山北十里，平畴良苗，温泉出焉。泉如汤未至沸时，甃而为池，以待浴者。泉虽温乎，其出，能藻，能虫鱼，禾黍早成，早于他之秋再旬。林后凋，草色久驻，晚于他之秋再旬。资泉之民，无苦疡躄。泉前数武，有碧霞殿，单楹板扉。泉而东六十里，大汤山，又一温泉。再东三里，小汤山，又一温泉。

顺天毛锐温泉○泉到兹泉异，温然熟水窝。影峰生暖地，入亩早秋禾。一六合时变，蛇龙怒性多。蒸蒸来浴者，垢净定如何。


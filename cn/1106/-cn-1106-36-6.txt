○第三表

臣某言：臣伏以耆老等并皆发丹诚，（一无“皆”字。）将贯白日，请复徽号，以光圣谟。臣以其恳款自中，不可禁止，遂抗表陈请，备述微诚。伏奉墨诏批答未蒙允许者，众心尚阻，天意未从，恳迫逾深，兢惶无措。

臣某伏惟皇帝陛下道大益谦，化成弥损。虽江海善下，（《老子》：江海所以能为百谷王者，以其善下之也。）每应朝宗之心，（《书》：江、汉朝宗于海。）而日月居高，久称照临之位。况复上承天命，下睹人诚，若然辞之，理有不可。伏以陛下功参造化，政体乾坤，万邦宅心，百灵效职，此圣之至也。明并两曜，信如四时，先天不违，穷神知化，此神之极也。道德纯备，礼乐兴行，宸翰动于三光，睿藻穷于六义，（《诗序》：故诗有六义焉。）此文之备也。五兵不试，（《周礼》：司兵掌五兵。注云：戈、殳、戟、酋矛、夷矛。不试，不用也。）七德咸宣，（《左传》宣十二年：武，禁暴、戢兵、保大、定功、安民、和众、丰财者也。武有七德，我无一焉。）殊方者知归，负固者率服，此武之成也。黄龙皓兔，甘露庆云，神禾嘉瓜，祥莲瑞木，万物畅遂，百谷茂滋，此天之至灵也。黎老班白，伏守阙庭，鳏嫠童幼，（嫠，力之切。谓无夫也。）谣歌道路，此人之至诚也。有其德而无其号，拒乎天而违乎人，虽陛下谦让之至美，抑非臣心之所安也。伏以贱志难明，微诚莫达，戴天弥惧，履地益惭，不任恳迫屏营之至。伏愿早建大号，以称天人之心。谨再奉表昧死陈请以闻。


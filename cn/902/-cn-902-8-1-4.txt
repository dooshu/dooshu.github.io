其四 结玉芝

揽木兰兮芳洲，结玉芝兮瑶圃。
眷四顾兮徘徊，余何为兮荼苦。
芙蓉萎（一作委）兮西江，蘼芜衰（一作伤）兮南浦。
森岌岌兮高冠，佩陆离兮朱组。
横四海兮皆狂，发斯披兮衽斯左。
歠醨兮扬波，余不忍兮改此度。
哀灵修之已化兮，慨皇舆以跼步。
鶗鴂鸣兮凤衰，归丹山兮铩羽。
捐余玦于涧滨兮，投余环兮江浒。
纷总总兮陆翙，路漫漫兮修阻。
望故乡兮薆然，羞琼粻兮上下。


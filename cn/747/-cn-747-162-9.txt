○谏造蓬莱上阳宫疏

窃惟人力不可不惜，百姓不可不养，养之逸则富以康，使之劳则怨以叛。秦皇、汉武，广事四夷，多造宫室，使土崩瓦解，户口减半。臣闻制理於未乱，保邦於未危。人罔常怀，怀於有仁。陛下不制之於未乱之前，安能救之於既危之後？百姓不堪其弊，必构祸难，殷鉴不远，近在隋朝。臣愿稍安抚之，无使生怨。

唐临

临字本德，京兆长安人。贞观中累转黄门侍郎。高宗立，为御史大夫。迁刑部尚书，加金紫光禄大夫，历兵部度支吏部三尚书，显庆四年坐事贬潮州刺史，卒年六十。


○上中书张舍人书

某白：一昨猬辱面奉，徵及玫瑰，敝庐所有，敢不供上，辄献数本，惟恕其非多。此物常开花明媚，可置之近砌，芳香满庭，虽萱草忘忧，合欢蠲忿，无以尚也。夫花卉以明媚芳香之故，阁下不惮烦以采掇，则士之有才有艺者，必将尽力而搜求，人人相贺，皆有望於明公矣。某犹虑花卉移植之际，或有夭阏其生，询树艺之叟，求长养之术。叟曰：“以吾鄙见，先务及时，第能当春徙之，度地居之。顺其阴阳，遂其成性。根茎未固，拥之以沃土；枝叶未茂，溉之以寒泉，则扶疏郁映，红芳可得而玩矣。”观叟所为，其理信然。某诚以臃肿之姿，愿附於玫瑰之末，拥土溉泉，非明公而谁？良时在兹，无或遐弃，不宣。某顿首。


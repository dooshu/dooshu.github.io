代参政王侍郎陈乞状

右臣偶婴微疹特简皇慈降中使以抚存命大医而诊视内慙鄙陋无补休明荣卫愆和自寡摄生之要穆清轸虑曲回乃眷之仁仰荷照临弥增殒越况昊穹洪覆过私一介之躯而药石蠲痾显着十全之効只於晷刻便冀痊平然臣窃有恳诚难从缄默实不遑於肺腑须上渎於冕旒盖以臣自拙将调致兹疾瘵然朝谒之无废亦饮食之靡妨风毒所成已积日弥年而如此平复如故谅匪朝伊夕以难期今者天奬殊常圣恩优厚每遣近臣而临问特辍中尚以疗治顾腠理之甚微烦星轺而屡驾劳君亲之轸恻在启处以怔忪其所差到内使医人欲乞不令逐日看候或有求取之药饵俾令修合以供须亦渐冀於蠲除庶不成於沈痼苟俞所请实戴殊私


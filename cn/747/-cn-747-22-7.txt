○令所司简阅丈尺立样制

顷者以庸调无凭，好恶须准，故遣作样，以颁诸州。令其好不得过精，恶不得至滥，任土作贡，防源斯在。诸州送物，作巧生端，苟欲副於斤两，遂则加其丈尺。有至五丈为匹者，理甚不然，阔尺八寸长四丈，同文共轨，其事久行。立样之时，已载此数，若求两而加尺，甚暮四而朝三。宜令所司简阅，有逾於比年常例，尺丈过多者，奏闻。


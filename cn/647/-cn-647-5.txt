第五出　留庄

【七娘子】(老旦上)孩儿美貌体天然，似洛浦神仙，荏苒芳年。(旦)凛烈寒风垂幕，喜得晴明天气。

(老旦)孩儿，你父亲在庙中赛愿，这时候不见回来。我和你在庄前庄后观看一番则个。庄前庄后牧牛羊，村北村南稻满场。(旦)家有余粮鸡犬饱，户无徭役子孙康。好个村景。(老旦)

【尾犯序】村落少人烟，见横塘水暖，宿鹭如拳。喜野梅开遍，时有香传，消遣，饮香醪时煨芋栗，采山花斜插鬓边。(合)茅檐下，见眬瞳父老，欢笑舞晴喧。

【前腔】(旦)家筵聊自遣，喜庄农自种，百亩良田，数十个人家，相闻鸡犬，声远，听摇船渔歌唱晚，见牧童骑犊困眠。(合前)

【前腔】(老旦)今朝天色渐严寒，霜凝万瓦，冰筯挂在檐前。更有喜鹊声声，在枝上喧传，欣然。料必是特来报喜，愿子母欢谐老年。(合前)

【前腔】(旦)亭前修竹两三竿，清闲度日，宜暑宜寒。野蔌山肴，足可饥餐。心闲，纸糊帘竹钩半卷，饮村酒三怀自遣。(合前)(外同生上)

【入赚】(外)才貌兼全，见你身狼狈又饥寒。太婆，是我领归来，好生与我行方便。(老旦)听伊言，我与他人不面善。未知他家住何州并那县？恩多又恐番成怨。(生)婆婆出语何难见？公公见我身狼狈又饥寒，休疑我，分明咫尺家不远。

(旦)莫埋怨，口食身衣宿世缘。母亲，留在家中听使唤。(老旦)休强言，守闺女不当汝占先。(旦)奴自归房拈针线。再难相劝，再难相劝。(旦下)

【缠枝花】(外)休得把他相轻贱。此汉身强健，春种秋收休辞倦，自然不用愁衣饭。(合)记得买臣未遇挑薪卖。后来发迹何难？

【前腔】(老旦)公公既要行方便。何劳我心多执见？汉子，只怕他命乖福分浅，在我家中不常远。

(合前)

【前腔】(生)上告公公见怜，再告婆婆听言，这恩德铭心镂肝。若是收留在宅上，大凡事自当向前。

(合前)

【尾声】这恩德缘非浅。(老旦)取出青蚨数贯。

(外)要青蚨何干？(老旦)留与他人作雇钱。

(外)太婆，这汉子不是受雇之人。

(外)不须忧虑不须嗟，你且宽心度岁华。休恋故乡生处好，受恩深处便为家。



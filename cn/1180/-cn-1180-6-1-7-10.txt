谢赐敕论并银记疏


兹者，蒙准给假，辞行有日。仰荷天恩，特降手谕：“朕大礼甫成，倚毗先生方切，岂可一日相离？但先生情词迫切，不得已，准暂给假襄事，以尽先生孝情。长途保重，到家少要过恸，以朕为念，方是大孝。五月中旬，就要先生同母到京，万勿迟延，致朕悬望。又先生此行，虽非久别，然国事尚宜留心。今赐先生‘帝赉忠良’银记一颗，若闻朝政有阙，可即实封奏闻。外奉圣母慈命，赐先生路费银五百两，纻丝六表里。朕赐亦同。先生钦承之。故谕。钦此。”并龙笺敕谕一道，“帝赉忠良”银记一匣，银池锁钥全。该司礼太监王臻，恭捧到臣私寓。臣谨叩头祗领讫。又该本官口传圣旨：“着臣于十一日，诣文华殿面辞。钦此。”

念臣顷以微情，上干高听。仰蒙矜悯，特赐允俞。犬马之忠，既少伸于朝宁；乌鸟之愿，兼追尽于家园。戴此恩私，已难报答。兹复珍颁睿藻，曲轸微悰。愍其在道之劳，令加珍护；忧其凭棺之恸，俾顺礼经。温然家人父子之亲，溢于口语文字之外。三薰三复，一涕一言。且凤龙笺，辉煌映日，精镠彩币，炫烂充庭。至于图章篆记之颁，虽先朝间有；若乃取义命词之重，则往牒希闻。昔傅说之辅商宗，是称帝赉；若魏徵之对唐帝，曾辩忠良。岂如一介孤踪，兼备二臣盛美，遭逢若此，称塞谓何！臣敢不俯抑哀思，仰纾慈念。望归途之渐渺，瞻魏阙以长悬。天语春温，时佩推心之爱；星言夙驾，日虔趋命之恭。尚勉图有谋入告之忠，庶以见在远不忘之义。臣感戴洪恩，无任瞻恋激切之至。

（奉圣旨：览卿奏谢，具见忠爱，朕心嘉慰。卿未行，朕已悬望，宜早襄葬事，星驰赴京。吏部知道。钦此。）






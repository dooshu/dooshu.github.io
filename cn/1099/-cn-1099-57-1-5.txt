○營務疏 【 京營】

神機營原有一十六司、其各司兵伍多寡不同、指揮蕭英司二千七百人、都指揮祁昇司僅九百人、諸司亦各不齊、且各衛士卒、有一衛分隸十數處者、凡遇征調工作、請給軍需、籍記名目、未免參錯、事無統一、今欲以京衛官軍分隸諸司、頭撥一千一百餘人、次撥九百餘人、其該属衛分、各令歸併一處、軍多者一衛分在兩司或三司、軍少者或一衛或二三衛、攢在一司、就令本衛官員、總領隊伍、又有原設前後二層刀手牌手相參布列、亦為未便、令以刀手作一層。牌手作一層。及將強弩一萬張。分與正伍人數收執。待其放演鎗銃事畢。及其餘不當牌者。令其輪流操放。別選頭撥壯士。專一教習騎射。遇警與正伍馬隊神鎗相兼出戰。


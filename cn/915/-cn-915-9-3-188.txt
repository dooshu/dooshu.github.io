◇慈觉寺碑

窃以《易》表含贞，《记》称顾载，龙星避曜，璧月仪晖，是以河外黄云，沙傍崩鹿。故能发纬伊绪，重阐刘系，亦有观津美於西汉，扶风盛彼东京。未若樊川之邦，宛叶之境，休祥茂祉，独繁前迹。庄姬流誉之所，烈后业兴之地；南阳称其何氏，新野犹曰邓家。逖彼遐踪，复履今庆。贵嫔金声早振，涉范增徽，才实母师，行为女楷，穷兹四德，洞彼六经，温明内湛，慈慧天发。纲缀庆璇枝；联休紫汉，幸得保无负斧，任重束薪。实以契关言提；绸缪善诱，事其从居，义深则盼。而叨恩作牧，畔结幽祗，一诀椒慈，长违宝幄。风枝弗静，陟屺何期；只奉储训，谬兹刊撰。夫道长业大，遗范事隆。嗟油素之可捐，惧故老之难述。（《艺文类聚》七十六）


东游略记


丙申三月二十有一日，冠氏赵侯将会行台公于泰安。侯以予宿尚游观，拉之偕行。凡三十日，往复千里，而在鞍马者八日，故所历不能从容。然亦愈于未尝至焉者，因略记之，以备遗忘。郭巨庙在长清西南四十里所，路旁小山之上。齐武平中，齐州仆射所造石室在焉。所刻人物舟车马像，三壁皆满。衣冠之制，绝与今世不同。有如沈存中所记幞头，但不展脚耳。西壁外，胡仆射刻颂规制如磨崖状，字作隶书，文齐梁体而苦不佳。后题云：“居士慧朗侍从至。”朗能草隶书，世谓朗公书者也。予意此颂必朗公所书，故题字云然。又有开元二十一年题字，并长清尉李皋祭文。隔马祠在长清马山之南，距县八九十里所。大观三年，东平陈彦元庙记云：“卢城圯涧中得唐中和二年义昌军节度押衙国子祭酒兼御史大夫李公瞻作庙县中时石刻，载齐师为晋所败，杀马隘道，晋师不得过，谓以是得名。字当为‘格’，而今为‘隔’马。疑与左氏不合。又谓里俗相传，景德中，契丹寇兖郓，马山之神阴障戎马，使不得南，以是得名。”以予观之，古今祠庙不能考其所其所从不定期。而妄为立名号者多矣。杀马隘道，神何预焉，而祠之。至于阴障戎马，则又齐东野人语也。记又云：“知县事晁端肃祷雨而应，将以封爵，请于朝。”今榜云丰施侯庙者，岂端肃遂得所请耶？

灵岩寺亦长清东南百里所。寺旁近有山曰鸡鸣，曰明孔。寺后有方山，泉曰双鹤，曰锡杖。寺先有宋日御书，今亡矣。绝景亭在方之下，绝类嵩山法王。党承旨世杰寺记云：“寺本希有如来出世道场，后魏正光初，梵僧法定拨土立之。定之来，青蛇导前，双虎负经。景德中赐今名。”予按大观中《石桥记》云：寺是正光初重建。”然则党承旨未尝遍考耶？梁县《香山寺记》说，寺初建时，一胡僧自西域来，云此地山川甚似彼方香山。今人遂谓梁县香山，真是大悲化现之所。予意前所云希道场者，岂亦此类者，抑党有所据而言也？寺壁石刻甚多，有张掞叔文，苏辙子由、吴栻顾道诗，余人不能悉记。

太山旧说高四十三里，今云四十五里，又有言二十五里者。出州北门，经水帝、马棚、回马岭、御帐、护驾泉而上，遂登天门。岳顶四峰：曰“秦观”、“日观”“月观”、“周观”、秦观有封禅坛。坛之下，有秦李斯、唐宋磨崖。太史公谓太山鸡一鸣，日出三丈。而予登日观，平明见日出，疑是太史公夸辞。问之州人，云：“尝有抱鸡宿山上者，鸡鸣而日始出。盖岱宗高出天半，昏晓与平地异故山上平明，而四十里之下，才昧爽间耳。”此语似亦有理，故录之。岳祠在城中，大定十九年被焚，二十一年新庙成，又三十年，毁于贞祐之兵，今惟客省及诚享殿在耳。此殿是贮御香及御署祝版之所。城四周有岱岳、青帝、乾元、升元四观。青帝观有唐大中岁金龙石刻。大圣祖无上大道金阙玄元天皇大帝之号见于此。岱岳观有汉柏，柯叶甚茂，东有岩岩亭。山水自溪磵而下，就两崖为壁，如香山石楼，上以亭压之。北望天门，屹然如立屏，而浊流出几席之下，真太山绝胜处也。州门南道左有宋封祀坛，合祀五方帝，及九宫贵人坛。坛南有碑，碑阴载献官姓名。驸马都尉二人，摄司徒司空，充黑帝青帝献官。九宫贵人合祀官：右谏议大夫种放，其余知名，如魏痒辈又三四人。近城有真宗御书并篆《登太山谢天书述二圣功德铭》。碑石坚整，若三山屏风然。道右有宋封禅朝觐坛亦有颂。坛西南四五里所，有蒿山。山坡陀地中。如大冢墓，石坛在其上，宋禅社首碑，在山下祠中。宋以大中祥符元年十月二十七日封太山，碑刻皆王钦若、陈尧叟、钱惟演、杨亿撰述，然字画多剥落、不能完读矣。太山上书院是周朴所居、宋太山孙先生明复居之。州学有鲁两先生祠先生祠堂，党承旨作记。两先生者，明复与徂徕先生石守道也。龙泉寺在平阴东南四十里，齐天统中建，下寺有石刻。刘豫阜昌三年，皇子皇弟符改甲乙院，亦有碑。又阜昌中题名最多。佛像古雅，皆数百年物。上方大佛与龙泉观音，非晚唐人不能造也。此行游太山者五日，灵岩、龙泉皆一宿而去，得诗凡十首云。

题记：作者此次东游虽历时三十日，往返千里，但不过是走马观花而已，故称“略记”。《记》中多叙述而少描绘；详古迹而略风景；有评论而无抒情。作者对碑文篆刻的优劣，史籍庙记的得失所作出的考证评论，都能做到要言不烦。

作者简介：元好问（1190～1257）金代文学家，史学家。字裕之，号遗山。太原秀容（今山西忻县）人。远祖系北魏拓跋氏。兴定五年（1221）进士，曾任国史院编修、南阳令、尚书省左司员外郎等职。金亡后绝意仕进，潜心著述。好问才雄学赡，为金元之际的文学大家，在诗、词、文、曲、小说和文学批评方面均有造诣，诗歌成就尤高。他的文章平易畅达，对元代散文有较大影响。著有《遗山集》，编有《中州集》。





●辽夏金元


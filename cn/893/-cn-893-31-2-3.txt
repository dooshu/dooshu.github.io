与李十二白同寻范十隐居





杜甫


李侯有佳句，往往似阴铿。

余亦东蒙客，怜君如弟兄。

醉眠秋共被，携手日同行。

更想幽期处，还寻北郭生。

入门高兴发，侍立小童清。

落景闻寒杵，屯云对古城。

向来吟《橘颂》，谁欲讨莼羹。

不愿沦簪笏，悠悠沧海情。

《文献通考》：杜子美云：“李侯有佳句，往往似阴铿。”今考之，未见铿之所以似太白者，太白固未易似也。子美云尔，殆必有说。

《渔隐丛话》：《学林新编》曰：或云杜甫、李白同时，以诗名相轧，不能不无毁誉。甫赠白诗云：“李侯有佳句，往往似阴铿。”此句乃所以鄙白也。某按：子美《夔州咏怀寄郑监李宾客》诗曰：“郑、李光时论，文章并我先。阴、何尚清省，沈、宋欻连翩。”盖谓阴铿、何逊、沈佺期、宋之问也。四人皆能诗文，为时所称者，而子美又以阴铿居四人之首，则知赠太白之诗非鄙之也，乃深美之也。

《陈书·阮卓传》曰：“武威阴铿，字子坚。五岁能诵诗，日赋千言。及长，博涉史传，尤善五言诗，为当时所重。有集三卷，行于世。”以此观之，则子美赠太白诗“往往似阴铿”者，乃美太白善为五言诗似阴铿也。《西溪丛话》：杜甫《忆李白》诗云：“俊逸鲍参军。”亦有讥焉。鲍照《白纻辞》一篇，白用之。杜又云：“李侯有佳句，往往似阴铿。”如“柳色黄金嫩，梨花白雪香，”乃阴铿诗也。《挥尘余话》：“柳色黄金嫩，梨花白雪香，”阴铿诗也。李太白取用之。杜子美赠太白诗云：“李侯有佳句，往往似阴铿。”后人以为以此讥之。然子美诗有“蛟龙得云雨，雕鹗在秋天”一联，已见《晋书》记载矣。

顾修远《杜诗注解》：毕致中曰：王荆公言子美赠太白诗云“清新庾开府，俊逸鲍参军”，但比之庾、鲍而已；又曰，“李侯有佳句，往往似阴铿”，则又在庾、鲍下矣。荆公此说，不惟不知太白、庾、鲍、阴铿，亦不知少陵甚矣。少陵《解闷》绝句曰：“陶冶性灵存底物，新诗改罢自长吟。熟知二谢将能事，颇学阴、何苦用心。”少陵尝苦学阴铿而不至，太白则往往似之，此少陵所以见太白而心醉也。太白能兼昔人独专之妙，故其诗无敌于天下，少陵欲与细论文，正以此。






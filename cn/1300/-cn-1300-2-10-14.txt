孙权封兄策

孙权即帝位，追尊兄策为长沙王，封其子为吴侯，按孙氏奄有江、汉，皆策之功，权特承之耳，而报之之礼不相宜称。故陈寿评云：“割据江东，策之基兆也，而权尊崇未至，子止侯爵，于义俭矣。”而孙盛乃云：“权远思盈虚之数，正本定名，防微于未兆，可谓为之于未有，治之于未乱。”其说迂谬如此。汉室中兴，出于伯升，光武感其功业之不终，建武二年，首封其二子为王，而帝子之封，乃在一年之后。司马昭继兄师秉魏政，以次子攸为师后，常云：“天下者景王之天下。”欲以大业归攸。以孙权视之，不可同日论也。


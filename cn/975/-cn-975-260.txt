欧阳修　鹤联句

上霄降灵气，锺此千年禽。

幽闲靖节性，孤高伯夷心。

颉频紫霄垠，飘颻沧浪浔。

岳湛有仙姿，钧韶无俗音。

毛滋月华淡，顶粹霞光深。

目流泉客泪，翅垂羽人襟。

腾汉雪千丈，点溪霜半寻。

纤喙砺青铁，修胫雕碧琳。

岩栖干溪树，泽饮卑朱泠。

鸾皇自埙箎，燕雀徒商参。

独翅耸琼枝，群舞倾瑶林。

病余霞云段，梦回松吹吟。

静嫌鹦鹉言，高笑鸳鸯淫。

金清冷澄澈，玉格寒萧森。

洁白不我恃，腥膻非所任。

稻粱不得已，虮虱胡为侵。

天池忆鹏游，云罗伤凤沈。

风流超缟素，雅淡绝规箴。

相亲长道情，偶见销烦襟。

西汉惜冯唐，华皓欲投簪。

南朝仰卫玠，清羸疑不禁。

端如方直臣，处群良足钦。

介如廉退士，惊秋犹在阴。

几诮鹰隼鸷，羁韝俄见临。

还嗤凫鷖贪，弋缴终就禽。

乘轩乃一芥，空笼仍偶金。

片云伴遥影，冥冥越烟岑。

长飚送逸响，亭亭出霜砧。

蓬瀛忽往来，桑田成古今。

愿下八佾庭，鼓舞薰风琴。

欧阳修


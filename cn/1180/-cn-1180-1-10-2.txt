蔡仲之命


蔡，是国名。仲，是字。蔡仲乃蔡叔之子。蔡叔罪放而卒，成王以仲贤，复封于蔡。此篇所记，是封蔡仲为诸侯诰命之词。





惟周公位冢宰，正百工，群叔流言，乃致辟管叔于商；囚蔡叔于郭邻，以车七乘；降霍叔于庶人，三年不齿。蔡仲克庸祗德，周公以为卿士。叔卒，乃命诸王，邦之蔡。

百工，是百官。管叔，是周公之兄。蔡叔、霍叔，是周公之弟。致辟，是加以诛戮。郭邻，是中国之外地名。齿，是齿录。庸是常。卿士，是周公的官属。命诸王，是以成王之命封之。

史臣将述周公命仲之词，乃先叙说：初武王崩时，成王尚幼，周公为天官冢宰，统正百官。当是时，管叔、蔡叔、霍叔三个人监纣之子武庚于商之旧都，以主少国疑，乘商人之不靖，遂告作无根之言，谤毁周公，说他将不利于孺子，因相与倡为叛乱。盖非独以危周公，实欲动摇王室也。周公既奉命征讨，罪人斯得。以管叔为首恶，乃明正其罪，诛之于商之旧都；蔡叔罪稍轻，幽囚于中国之外郭邻地方，只以车七乘随之；霍叔罪又轻，但降为庶人，削夺其爵禄，待他三年之后，改过自新，方才齿录。因其罪之大小，定为刑之重轻，皆天讨所加，不敢以私恩废公义也。其后蔡叔之子蔡仲，能常敬德，始终谨畏，不敢放纵，周公以其克盖父愆，乃擢用为卿士。蔡叔既没，周公以成王之命命他之国，以续蔡叔之封焉。盖惟贤是举，不以世类而弃，命德之公也。圣人义尽仁至如此。





王若曰：“小子胡！惟尔率德改行，克慎厥猷，肆予命尔侯于东土。往即乃封，敬哉！

胡，是蔡仲的名。率，是循。猷，是道。蔡在成周之东，故谓之东土。

周公以王命呼蔡仲之名而告之说：“惟尔小子胡，率循尔祖文王之德，改易了尔父蔡叔之行，能谨慎其所当行之道，可谓贤矣。有德者，天之所命，故我今以尔为诸侯于东方，不失茅土之旧。尔今往就所封之国，当敬之哉！其恪谨侯度，常存率德改行之初心可也。”





“尔尚盖前人之愆，惟忠惟孝。尔乃迈迹自身，克勤无怠，以垂宪乃后。率乃祖文王之彝训，无若尔考之违王命。

盖，是掩蔽的意思。前人，指蔡叔。愆，是罪过。迈迹，是超迈前人之迹。

成王告蔡仲说：“尔父蔡叔以不忠不孝得罪于王室，尔蔡仲庶几掩盖前人的罪愆，惟思尽忠尽孝而已。盖凡前人已行，则后人之继述犹易。今尔父所为不善，在尔无所因袭，要超迈前人之成迹，都从自家身上做起。必须勤励自强，不敢有一时懈怠，用以垂法于尔后世子孙，使都有所仿效可也。然所以垂法处，又不在他求，只是率循尔祖文王之常教，不要似尔父蔡叔违背了君上之命，则忠孝之道尽矣。”盖能敬慎以尽诸侯之职，便是忠；以此掩盖前人之愆，便是孝，非有二也。





“皇天无亲，惟德是辅；民心无常，惟惠之怀。为善不同，同归于治；为恶不同，同归于乱。尔其戒哉！

亲，是亲厚。

成王又告蔡仲说：“皇天上帝，于人无有私厚。只是有德的人，克享天心，便佑辅他，使其长保爵位；若无德，则天命去之矣。下民的心，无有定向。只是有恩惠足以固结其心的，便怀服他，欲其长作民主；若无惠，则民心离之矣。人之为善，如敬天法祖，亲贤爱民，这等样好事虽各不同，无一件是不当做的，若有一于此，皆能使天亲民怀，国家安宁，所以同归于治；人之为恶，如盘乐怠傲，拒谏殃民，这等样不好的事，虽各不同，无一件是当做的，若有一于此，皆能使天怒民怨，国家危亡，所以同归于乱。夫天人之向背靡常，善恶之从违当审，尔其可不戒哉！必也修尔之德以顺天意，布尔之惠以结人心。力于从善，勿以善小而不为；决于去恶，勿以恶小而为之：则侯职既尽，而福禄可保矣。”





“慎厥初，惟厥终，终以不困。不惟厥终，终以困穷。

惟，是思。困，是事势之困弊。穷，是困之极。

成王又说：“尔蔡仲侯于东土，实建国临民之初，创业垂统责任甚重，其可不慎哉！若是兢业惕厉于初，不敢怠忽，凡所行的事都思虑其终，务为久远可继之道，则诒谋既善，必能和民人，保社稷，与国同休，何困之有！若不能思其终，凡事都轻率慢易，只为目前苟且之计，则诒谋不臧，终必至于困穷而已。”此在蔡仲立国之初，所当敬戒也。





“懋乃攸绩，睦乃四邻，以蕃王室，以和兄弟，康济小民。

懋，是勉。兄弟，是同姓诸侯。

成王又说：“尔为诸侯，有当建的事功，则勉力修为，不要怠缓废事；有共事的邻国，则加意亲睦，不要轻易生衅；尊而王室，则尽蕃屏之责，以防御其外侮；亲而兄弟，则敷敦叙之恩，与之同其休戚；微而小民，则发政施仁，以康济他，使人人都安生乐业，无有失所。”这五件事，乃侯职之所当尽者，故成王悉举以告蔡仲也。





“率自中，无作聪明乱旧章；详乃视听，罔以侧言改厥度：则予一人汝嘉。”

中，是无过不及的道理。旧章，是先王之成法。侧言，是一偏之言。度，是立身的法度。嘉，是褒美。

成王又告蔡仲说：“天下有个大中至正的道理。尔之行事，但当率循此自然之中，奉以周旋，不使有太过不及。如先王本有成宪，不可易也，尔当兢兢遵守，不要妄作聪明，紊乱了先王的旧章；立身自有法度，不可改也，尔当审于听览，不要惑于偏言邪说，改变了自家所守的常度。内不徇己以妄作，外不徇人以偏听，则喜怒好恶自然得中，而侯职无不修矣。予一人岂不于汝而嘉美之乎？”





王曰：“呜呼！小子胡，汝往哉！无荒弃朕命。”

成王又叹息呼蔡仲之名说：“小子胡，汝往之国，当用心去经理国事，图所以盖前人之愆，垂后人之宪者，不可荒废弃坠了朕所告戒之命也。”

按：这一篇书，虽是成王命诸侯之词，然多与伊尹告太甲之意相类。伊尹说“皇天无亲，克敬惟亲；民罔常怀，怀于有仁”，此篇云“皇天无亲，惟德是辅；民心无常，惟惠之怀”。伊尹说“与治同道罔不兴，与乱同事罔不亡”，此篇云为“善不同，同归于治；为恶不同，同归于乱”。伊尹说“罔以辨言乱旧政”，此篇云“无作聪明乱旧章”。夫使人君能以敬德事天，以恩惠及民，察治乱之先几，守祖宗之成法，则天下可从而理矣。






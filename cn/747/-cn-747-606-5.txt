○天平军节度使厅壁记

元和十四年春二月，王师平河南负固之地十有二州。宪宗视地图户版，俾参其地。三月，有诏：其以曹、濮隶郓为一隅，桉部三郡，统兵三万。乃新其军，锡号天平。盖承天威以平暴悖，志动扬休，在称为雄。新邦始徕，污浴犹用。朝廷革之以渐，故命功臣或办吏以帅焉。大和三年冬，天平监军使以故侯病闻。上方注意治本，乃以牙璋玉节鼎右仆射官称赐东都留守令狐公曰：“予择文武惟汝兼，前年镇汴州有显庸，往年弼宪宗有素贵。徒得君重，刚吾四支。”公西拜稽首，登车有耀。不逾旬抵治所，夹清河而域之。

惟郓州在春秋为须句之国，涉汉为济东，盖《禹贡》兖州之域。宣精在上，奎为文宿；画野在下，鲁为儒乡。故其人知书，风俗信厚。天宝末，大憝起於幽都，虏将因兵锋取其地。右勇左德，积六十年。公之来思，如古医之治剧病，宣泄颐养，气还神复。大凡抗诏条国式於身以先之，示菲约以裕人，信赏罚以格物。物力日完，人风自移。涉月报政，逾年鼎治。牙门之容，暨暨而恭；垒门之容，仡仡而和；里门之容，阗阗而遂。劳者以安，去者以归。分星不摇，田祖降福。凡革前非：罢供第无名钱岁钜万，菽粟如之，锦缯且千两；去苛法急征毁家偿租之令，故流庸自占四万室。众无吁咨，和气乃来。三田仍稔，草木咸瑞。岂偶尔哉？

初，斯堂西墉有刺史记，而元戎雄尊之位虚其左方，岂有待邪？公命愚志之，俾来者仰公知变风之自。大和五年四月二十六日记。


续集卷三十二

<集部,别集类,明洪武至崇祯,东里集>

钦定四库全书

东里续集卷三十二　　　明　杨士奇　撰墓表

封从仕郎中书舍人金君墓表

近十数年士大夫有自三吴来者数为予言得茹清蹈洁君子两人而侍郎周君言之加悉其一江隂严志道其一华亭金文鼎皆吾故人志道尝仕于朝矣文鼎受勅封官矣志道凛然氷蘖之操文鼎恭然和夷之度皆未老而归於乡归则皆逸於旷闲幽远之滨未尝一涉意尘事一濡迹守令之庭吾素高此两人尝寄诗寓向往之意闻得诗皆喜而皆不见答以是益高之思得一握手慰契阔而今文鼎之讣遽至为之怊怅累日其子钝遂来请文表墓予忍以辞按大理少卿沈君状金之先汴人宋之南迁也从渡江而居淞之华亭遂世为华亭人文鼎讳铉文鼎其字尚素其别字也其考仲能博学守道絶意声利母马氏有贤行文鼎天资聪敏自幼嗜学不效於外慕成童丧父哀毁动人而致孝其母洪武中徵居京师奉母以行母时年六十余侍养甚适母安之而忘去乡之思也母病昼夜侍药食不去侧越数月不懈母病瘥而丧明文鼎益痛切奔走求良医药竭其心力母目竟不复自是饮食之奉皆尝而後进虽迫公务不废有欲荐其才者恳以母辞母年八十余终哀毁如丧父岁时荐祭未尝不泣下沾襟与人交尽诚勇於义事率以为分内当然乡人陆士原疾革托其子若侄於文鼎曰我死此曹必缘利抵牾幸先生善道之我死不敢忘也已而果抵牾文鼎召至面喻之曰不见尔父兄弟素相恭爱耶柰何遽背之反覆晓譬之陆子侄皆悟改行相亲睦友人丘德润死而亲老子幼为周给其家而教其子其行槩类此为人潇洒絶俗不苟交际喜吟咏有古诗人之趣余趣作书画皆极造诣居南京数十年作小楼中书舍人王孟端写竹数十挺其中扁曰清风高人韵士过之必延登楼焚香鸣琴酌酒赋诗翛然山林泉石之适也家居笃於教子至形诸诗咏以垂于後宣德三年以子贵封从仕郎中书舍人既受勅命即束书册入上海僻处不与俗流接钝尝请於朝归省及辞还京躬送至丹阳临别语钝惟致敬臣职以光父母脱不复再见汝永念斯言後三年文鼎卒正统元年闰六月廿四日也享年七十有六以卒之明年三月十三日葬邑之蒲溪之原所着有凤城藁尚素斋集藏于家配倪氏子男二长即钝工法书累官中书舍人次锐女二锺真刘恺其壻也孙女三嗟夫九峯三泖其清?之气锺於人而为通敏博辩智巧之才驰六艺之华擅干济之誉者多矣而求居贞履坦志澹而乐素若文鼎盖亦无几人吾安得不为之表哉安得不为之表哉

故宁晋知县郭子昭墓表

公讳晋字子昭一字士昭姓郭氏其先出中书令子仪之子暧之後有曰源宋仁宗时欧阳公修荐其博学有材辞不就徵事载郡志及其家乘公之始迁泰和祖也乡贡进士宋杰太学生蠡又公之六世七世祖也曾祖道传泰和州学録祖建中累官江华县尹考宗大为邑硕儒学者称峻极先生公生而身长玉立风采凝重乡先生陈心吾尝称之曰其质温温其言恂恂其动撝谦其文雅驯郡太守汤盘亦称之曰目其貌丰神峻整耳其言词气温粹叩其学沿流泝源通畅融液洪武五年中江西乡试第五人明年会试中教官选授永丰县学教谕在学六年其弟子员率皆成就歌鹿鸣而升者倍於前科洪武十二年太守汤盘以述职入觐太祖皇帝御华盖殿赐百官食勅守臣各举明经士为用遂以公应命公既被召擢任中书省掌记时中书胡汪二丞相莅事公尽赞画之玅克称意故每遇政暇辄与谈论经史商确政事由是深嘉之屡言於上上乃召见锡以宴仍赐衣一袭将畀以重任适二丞相锺奇祸而相继族灭中书省亦罢设公得降知宁晋县朝之士大夫咸惜之谓其材方见知而弗克大用公闻之怡然曰命也何用惜为即日就道士奇从伯父员外公自立公之姻兄不忍其别率诸同列赋诗以赠翰林承旨宋公濓为之序宁晋为真定之属邑旧地虽旷而居甚少耕治不徧而多未辟公至之日悉召他处之民劝之树艺约三年而牧其租不数岁桑麻蔽野黍稷连阡地无尺寸之弃赋税增倍岁大旱民祷久不应公即日斋沐至诚祷焉越二日大雨沾足後二年复旱公复自致祷雨亦如之县之民失火将延及官廨公叩头向之火寻灭学舍颓败公为新之人不乐学生徒廪食十数年有不通知语孟章句者公稍暇辄诣学督诸生为之启谕诱掖由是材皆有成而科不乏人经四岁丁内艰服阕适县学训导缺诸生请於县令徐逊曰郭先生博学笃行诚宜为经师乞留以署其职侯请於公公遂留焉裁数月朝廷有旨民间有弊病悉许自诣京面奏乡不逞翕然成风竟诬公以罪卒公通诗经深得六义之旨当时从游者甚衆若进士姚与诚萧放皆其徒也其经义之着雅正典赡今没虽数十年尚有传而緑之以取法焉尤善诗惜其藁失不存年四十有七配萧氏有令德子二人兴让兴文皆不失儒行兴文举明经使於四方将有录矣孙男五植修勉俊逊公初殁时属以仓卒藁葬故址傍既葬二十年乃命兴文属余表其墓余生晩不足究知公之万一公兄子益先生士奇从姑夫国初被徵授之官以疾辞归时邑先正老成应召者卒皆就仕居家者凋丧殆尽如先生存者仅一二人远近之趋以求教者纷集余幼孤亦尝受业於其门荷公之诲尤为多兴让兴文又皆同学而最莫逆故不敢谢不敏而不表也谨述其所知大槩而为之表庶俾其後人知永久而不忘焉

杨彦威墓表

吾杨氏宋盛际自吉水杨庄徙泰和又六世至尚真府君二子皆承事郎伯德明仲德寛始析二派子孙日繁丰腴甲一邑而诗书礼义之传袭不衰益盛奕然为邑之望德明子英才梅卿皆举乡贡梅卿曾孙率斋岫云益斋皆举漕贡授登仕郎子孙益繁乡称三登仕家率斋子容斋容斋子远峰远峰子师鲁师鲁三子子尚子修子友子尚二子彦威其仲也讳德同蚤丧父事母严氏孝事二叔及兄彦素从兄彦实咸致爱敬与二兄同处彦威一举动必禀二兄乃行二兄亦亲爱彦威如彦威之於兄也彦威以恭俭持已以忠信待物邑尝推择为耆老俾持平於乡人服其公闲居手不释卷凡洪武至宣德所下诏勅令谕率谨辑录为书用时披阅服膺尝曰此君上所以福下人者敢忽忘乎笃於教子恒励之曰不可坠尔先世宣德丁未五月廿日以疾卒年五十有四娶郭氏子男三挺拱撝挺今为都察院检校女五高宁萧祯曾崇胡永严书其壻也孙男二俭傚女一彦威吾族子也吾官南京时以运赋至过宿谭论数夕娓娓皆中理盖吾甚重之语云宗族称孝乡党称弟彦威殆其人欤别数岁闻其卒为悼叹不已至是挺求文表墓故书其先所自及其行之槩以示其後使图无忝云

赠太医院使袁君墓表

余仕於朝三十年同朝自六卿及近侍诸司凡其正贰操行贤否才艺高下槩知之至同寮同志相资相悦如一家兄弟若太医院判袁士?蒋用文者寡矣士?家蕲春用文家仪真中岁相值为同官辄相亲爱士?明爽果毅用文温恭详雅两人於职事能各逊所长而虚心相从始终未尝一毫异意而距数月两人皆卒初仁宗皇帝在春宫余为谕德与士?用文同侍监国者最久有往还之好用文殁既表其墓士?墓尝许为表属久未暇忽今八年然心未尝忘也士?袁氏讳宝士?字也其父仲和母戴氏士?事父母孝洪武中父名傅兵籍当行士?甫成童请代行所司以其孱弱不听士?强激厉为精悍作气扬扬乃听之既至京师选充乐舞生从太宗文皇帝之国于燕时金华戴原礼以名医召至士?奉旨从授医业後从入金华山中往来十余年遂得丹溪朱彦修之传文皇帝靖内难躬亲兵革者数年士?皆侍行有保和功内难平授承直郎太医院判进承德郎士?事上小心敬慎一时勲臣贵戚之家有疾率走迎之无不效者或贫与贱者以急告亦趋赴未尝责报而雅厚文学士士多德之士珎处人以诚人有过不为苟容能改辄懽然相亲无宿怨意莅事人服其公於利取予必度义永乐廿二年十月十二日卒春秋六十有二讣闻仁宗皇帝悼惜不已赐赙及棺命有司给舟车遣中官护丧葬南京安德门外明年五月赠太医院使遣官赐祭备始终之恩云士珎娶马氏贤而能家後六年卒合葬于夫之墓子男三瑛瑾理女三孙男若干先是四方士以医召至隶太医者累千人皆能道袁蒋之德暨卒皆追慕之至于今未已或有窘恙辄嗟咨相谓袁蒋在吾属不及此此岂音声笑貌之所能为哉盖士珎之所可重非独其医之良也虽当时士大夫多知之而不若余知之深也遂为之表

孙处士墓表

国子博士孙子敏於余有斯文之好一日求表厥考处士君之墓盖余尝闻处士之行於太常杨公处士之墓公铭之表余何辞处士讳真字文俊世家吾郡之安福父春庭隐居教授母周氏父母皆有善行处士自幼不凡事父母孝既长惇行古道见重於先生君子元季之乱挈妻子避兵荆襄间遂家石首虽时寇盗不宁而勤学弗辍简册未尝去手所至人爱重之洪武初县令丞举明经力辞乃请教社学力以成就後进为务束修一无所问或曰在孔子所不废也处士曰圣人斯道之重宜然我幸人之从吾言以入於善敢他计哉其教学者必在修已及物由义安命或讥其不仕者处士曰人穷达有命且吾宁不自知所不足哉为人平易恭逊简而有容喜愠不色见自居石首未尝一日不念桑梓语及辄流涕然不得如志尝一归展省留止不忍去者久之复至石首无几卒洪武乙亥三月庚辰日也享年七十有四配安福刘氏柔婉恭肃孝行笃至躬勤约为内助如处士之心後四年之四月庚申卒享年七十有二合葬石首县南马鞍山之原子男三长子和次子敏和厚端谨由巫山县学教谕严州府学教授陞博士观博士亦可以知处士之成於家者矣次子敬女二皆有归孙男八曾孙男六呜呼士习益下平居不务自修稍有尺寸之长沾沾意慊而望其推一毫以及人强固闭匿不肯出有不为此则责报汲汲不啻饥渴之於食饮於眎孙处士之行盖氷炭薰莸之不可同矣孙处士其古之人欤其古之人欤

刘仲高墓表

仲高讳昂姓刘氏吉安泰和人其先世见余所序宗谱父存善朴静自足号愚村母罗氏三子仲贤仲良季仲高也自幼警敏有智能动其老长伦辈莫及也读书通大义而笃於孝弟之行家故饶裕稍壮慕闲居之适嗜琴时闭户焚香操数引自娱前翰林学士解公尝过之为记其琴室仲高平生足迹未尝越百里外惟一入郡城辄引去不复出喜宾客名卿贵人过泰和者率延礼之里之志同气合者数人往还觞奕谭笑无虚日善论议亦善微言嘲谑襟宇夷旷有犯不校出入乡党不见怨恶晩於邑东南五里所珠林江之上作别墅躬渔稼之乐时其子已贵而退焉自佚其殆翛然物表者欤春秋五十有八而卒其兄弟余少时皆与同学海桑陈先生之门仲高少余六岁至今或追忆少时而道其嬉戏事闻者无不絶倒自余出仕三十有余年念昔同学惟仲高在恒私计幸得谢事归则相与闾巷旦暮晤聚为乐乃遽闻其长逝怅怏久之於是其子涣求文表墓仲高生於洪武壬子正月廿三日殁於宣德己酉某月日其配萧氏子男五长涣永乐乙未进士兵科给事中扬州府经历次鼎选江西乡贡未上次升次谦次解女三萧季亷曾公升陈正彜其壻也孙男女皆八仲高之葬也详具梁纪善之铭表特着余所重者云

赠中宪大夫都察院右佥都御史罗君墓表

西北二蕃世为边患善为治者亦备御之有其道耳皇上临御以来德怀威服薄海内外罔不摅诚归化然朝廷不忘武备慎简廷臣分饬边防都察院佥都御史罗亨信往莅甘肃时北边亦已格心向服朝贡之使靡岁不至惟迤西残寇迫近塞下服叛靡常亨信言此无他盖由比年边备废弛将帅玩愒所致必正之以法庶几有所振起遂劾奏陕西行都司都指挥使一人擅沮兵行之罪上是之命兵部尚书驰往核实如亨信言遂即军中斩之以狥将士股栗兵势遂振奋勇穷追斩馘无筭渠魁既死余党散走西鄙以宁斩一人而千万人悚惧以奋盖启於亨信之言也既报将士功亨信亦被荣赉朝野称快时亨信之父中宪公讣至亨信奏请归执丧特命给驿归治葬毕起复於是亨信还过京师奉所撰事状求文表墓余览之叹曰亨信之克单虑尽言於国事有裨益矣非其本之於父乎遂按状为之书曰罗之先居南雄宋季徙东莞之英溪至中宪公七世矣族甚夥袭诗礼皆隐处弗仕中宪曾祖讳德秀祖讳应辰考讳善中宪讳昌字祖昌以亨信贵初封文林郎山西道监察御史其殁也赠中宪大夫行在都察院右佥都御史中宪自少聪敏嗜学躬孝友之行元季兵乱奉父母徙避循惠而奉养如宜洪武初始复故业父母遽相继卒属时艰甚葬弗克尽礼衔痛茹苦寝食弗宁及改厝乃已教育兄孤子均已子强记问善於谭论於举故实娓娓不穷性耿介不妄交处慷慨有志邑大夫屡欲荐之辄辞晩得足疾遂不出家居督僮奴力耕稼给公赋自号英溪耕隐卒於正统二年六月十九日享年八十有四配黄氏赠恭人先卒今合葬麻地岭先茔之侧子男二长亨信次胜珤蚤卒女一归梁彦义孙男三女六皆适士族亨信永乐二年进士初擢给事中进监察御史又进行在都察院右佥都御史有守有为三十余年敬慎不懈吾闻中宪公之教亨信也其初学则曰学必期於用世忠君乃所以孝亲也及其仕则数寄书励之持已勤职事勿以亲老置念虑能事君则亲安矣此非亨信所本欤孔子曰鲁无君子斯焉取斯吾於亨信安得不本诸中宪公哉故特书之以告夫世之为人父者

曾春龄墓表

呜呼此吾友曾君春龄之墓春龄永乐四年进士为翰林庶吉士五閲月而卒寿不称其行学未竟於用岂其命也夫春龄世簪缨家宋之时安强为御史有名公卿间至元传道先生以易经为学者所宗所着书有易变通四书类辩庸学标着为绍兴路照磨後家居遇乱乡郡推举率义兵御寇兵败守节死弟耕道先生为瑞金县学教谕生九韶国朝洪武初为沔阳黄蓬湖泊官生伯高俱有学行伯高二子春龄其长也次鹤龄兄弟之学皆得於家训春龄幼时已端重如成人稍长奋励学问日益见端绪邑大夫选充博士弟子员崭然羣居中先生长者多忘年与之交乡人爱其子弟多遣从春龄游声誉日起而学日加进永乐乙酉兄弟皆中江西乡试春龄幼然前列於是乡人无兄弟同选者久矣有之不出於同产出於同产即不出於同科遂以为曾氏之祥明年鹤龄留侍养春龄独赴会试礼部选前列廷试赐进士出身授翰林庶吉士时方修永乐大典春龄与所徵四方耆儒硕学任编纂之事衆皆誉春龄学识为优是年八月以疾卒明年鹤龄始奉衬归葬春秋年裁三十有三其居家有孝弟之行居乡有忠信之节温厚而乐易有爱人之心惜乎未见於用也岂非其命也欤然君子不以其命之所遇而轻重焉余故撮其世及行表於其墓

中宪大夫肇庆府知府王公墓表

永乐十四年琼州府知府泰和王公丁内艰服阕授肇庆府知府未行七月九日以疾卒於北京其仲子翰林修撰直之官舍是时冢子信从行三子奉衬居葬其邑西北新山之原葬已其素所从游杨某作而叹曰呜呼吾泰和文献数百年来六七故家儒师君子为之纲维国朝前三十年王竹亭先生与其弟崇庆太守褎然清德正学为邦之望两先生没诸老钜公次第复尽则是邦之望不在於公乎今又已矣将士之晩出有志乎是其何所取正乎则表先进以仪来今其可无述乎王氏出晋司徒导之後自金陵徙泰和宋仁宗朝户部侍郎贽及其子亿皆以科第进有显称其後累累以科第进至天隐臣则公之曾祖祖也考子与即竹亭先生母陈氏继母李氏公讳泰字伯贞一字之干天资絶出五六岁对客诵所记书动千余言不辍口仲父崇庆公尤器重之与竹亭先生蚤莫训切成童五经四书子史皆通其大义下笔为文章霈然遂进讲易於安成刘云章之门时同门生颇衆刘先生独推公为颖悟久而叹曰从游之士其远到孰如王某哉既冠益有志於四方从仲父踰五岭上苍梧至桂林已而下湘水浮洞庭泝金门道三峡之险历览巴蜀遂东游至京师而还其学益充文益肆洪武壬戌诏求贤才与论治道县令丞举公应诏既至授广东按察使佥事分巡雷州府到官甫七日有诏罢分巡召还改工部水部主事未几丁外艰去後坐起复缓谪安庆又起为琼州府知府其初徵至高皇帝亲见延问公以易进对称旨时天下士同徵至者五百余人上亲试以经义及时务策擢公第一仍命公考第其余高下以闻後在工部上语尚书赵某曰江西秀才王某汝暇宜从之学问公素有负挟又感上知遇益思自效其在雷州咨问民所欲恶即奏雪寃滞恤孤寡防海寇又海北盐法等弊五事又奏请浚宋寇凖所凿渠引逹吕塘之水灌东洋田万顷以便民後为琼州琼州人闻其来喜曰是有遗爱於雷州民者吾辈无患矣公至一务寛大近民先是崖州黎相雠杀卫府皆以反闻且盛言寇结连百余砦势张甚请发兵剿戮朝廷如所言命发兵适公始至卫逼府遣吏为兵向导公曰雠杀蛮人常事然未有反状果如向所奏言即今寇当陷数城矣邻境尚得无事耶今兵一出即玉石俱碎请覆验其实发兵未晩卫曰朝命可稽乎公曰某请以身任之卫无与也公察之宁远县丞黄童亷平可属事即令往覆验童还报如公言且以黎数人首事者偕来遂闻于朝诏止兵不出崖人举手加额曰微太守吾属糜烂矣蛮人亦皆感泣曰太守吾父母也不然吾以叛寇死矣尚有遗类乎琼俗嚚讼民竞利害尺寸以上辄诉於府县率连百数十人贪吏执为已利视赂予夺反覆剥取无厌民至不胜则弃业亡入生黎洞公得讼者列之庭下顷刻数语诲遣之中其情而不拘之法皆帖帖以去久而皆化讼遂息其亡而归者万三千余人琼之田岁三艺而少获其粮给卫军军常以一时急征於民不得米则廹以他物利厚数倍民困之公令民岁三获三输之无敢违者弊顿革而常岁军卫干挠府县之政皆敛迹矣独其豪横者犹不便公尝窃伺其短将把持以骋久之无所得乃更心服曰其律身严如此吾可犯耶尝岁大旱民祷久不应公叹曰我之责也斋戒为坛露祷翌日大雨沾足独城南十五里江外雨不及夜复露祷明旦公出阅番舶渡江雨随公至如注暮乃止是岁琼大熟公在琼将三考其政清静简易而民乐之趋其令惟恐後虽黎峒之氓素犷悍不驯亦皆信从盖琼自公至富者循理贫者足给相安於无事而作新学校亲诣学舍诲饬诸生由是岭南诸郡学生以科举升者琼常为最监察御史周敏巡按广东还扬言於衆曰王琼州真所谓安静之吏日计不足岁计有余者广东布政使徐奇亦曰岭南郡守政治有长者风王琼州一人而已公去琼民率其老弱送至十里海上拜且泣曰公往矣如吾民何盖公尽心保民一出於至诚故久而人益亲之公居家事亲孝母病昼夜侍侧汤药必躬治而後进仲父罢官归且老无子敬事如父治丧以古礼治家以俭自足不为有余计处富贵忧患一致谪安庆十年泊然自适为人清淳坦亮表里洞然而恭俭简默外物不足以动其中或问公可以行之终身之要曰循天理而已与人言必依於孝弟忠信所至无贵贱少长皆乐亲之为文章出入司马子长班孟坚韩退之柳子厚诸名家乡先生陈心吾尝读之顾其学者曰後来文柄在此矣其学深於易而於书诗春秋皆博极其趣子史以下至毉卜隂阳方外之说靡所不通而时出其毉术以治人辄奇效书法宗二王旁通智永欧虞皆臻其玅篆隶亦工盖年七十有五而卒娶欧阳氏临淄知县日新先生之子继室萧氏子男二信与直也女一嫁杨子珩孙男八孙女若干昔龚少卿召信臣皆以明经为汉循吏易之道微矣观公治琼何以异乎南阳渤海之效为天下者所以重乎经术之士也故表诸其墓

如云居士墓表

文渊阁大学士吉水胡公既铭其邑如云居士之葬又告士奇表诸其墓士奇与居士生同郡未尝承顔接词也尝闻诸舅氏陈孔硕先生曰居士贵信义贱利者也吾始未识也尝仓猝过之寓重货焉後复过之则其居悉毁其赀悉丧矣吾既不复言所寓则入唁之居士出肃客取酒觞客尽懽然後悉出所寓归之吾心知其义不敢言报但请举半助为居室耳居士哑然咲曰公独不知夏琏耶吾不敢复言夫今之人亦见有如居士者乎士奇识之後遇清湖罗伯崇匡山吴孟勤两先生益闻居士之为人曰涉猎书史通其大义性刚介遇事是是非非严於君子小人之辨虽屡以是召怨不变善谈论每稠人广坐娓娓出新意尝游四方交其名人贤士与之下上论议归而日寻山水之乐携朋徒囊琴载酒登高临清更唱迭和逍遥徜徉姿意所适其资貌魁伟仪度闲雅盖望而知为潇洒絶俗之士也学士公亦言居士有孝友之行亲殁寝苫枕块宿於外祥而後已丧祭用朱氏礼家富於赀而泊然无他嗜好雅好蓄书籍名画尤好法书购积古帖颇多日临写有程度未尝以事废此亦可观其志矣盖陈先生始识居士故得其一事罗吴两先生其塾宾故知之详而学士公其肺腑之亲又知之深也夫所得贤士大夫称道之不一而足如此非实有诸已行之久而不倦曷以致之哉居士可谓奇伟亷直超然物表者欤居士姓夏氏讳琏字彦琛如云其号也祖致和父仲贤母韦氏娶萧氏子男四人鼎卣车冔女一孙男二居士春秋六十有四所着书有如云集石屋渔唱集藏於家呜呼世所重乎士者岂必儋爵析圭有建立於时而後为可重乎苟德修於身行於家直乎内不诎乎外见孚於当时不怍於古人盖君子重焉若居士者世固不多见也故为之表

康仲矩墓表

深溪康仲矩既卒二十有二年其配杨氏使季子民献齎事状来京师授兄子士奇属表其墓士奇先公女兄弟十人今惟康氏姑在有命其敢辞深溪距泰和东南两舍许山水明秀康氏世居之康本匡氏宋避讳为康因袭焉宋南渡後有讳景明者官至同知桂林府事元有讳震者受学吴文正公博通五经尤用志於三礼以古文名当时尝为庆洲书院山长学者称匡山先生仲矩桂林之五世孙庆洲之从子也父宗器二子仲矩其长也讳规幼頴敏有立志成童涉猎经史是时安成寇掠泰和仓猝其父遇害母弟被俘仲矩孑孑袒跣葬父毕即尽赀负之匍匐走安成求得母弟以归及兵乱稍定家徒四壁而养母能致其乐辛勤辟芜除荒治生计後益饶裕恒痛其父殁於非命未尝得奉一日之懽也名其堂曰思亲以见志抚弟季望极友爱治家秩然与人交久而益亲乡人有忿争者得仲矩一言辄帖服喜宾客乐施济尝捐厚赀作石梁以便行者久而圯重作之不厌盖年五十有一而卒将卒诸子请所欲言曰若等能力事诗书绍门户吾所欲也不及其他其配元翰林待制吟窗先生之孙武山先生之子妇道母仪表于族姻其子男六民凯民勇皆先卒民会民阜民献民则民会出後从兄伯頴民则为季望後皆业儒女一人嫁罗季修孙男十有一人今季望已六十垂白犹谨谨奉寡嫂如母家事必咨禀民阜兄弟皆敬事叔父母如父母不敢毫末自专一庭之间怡然肃然固本於仲矩之行之刑於家者欤仲矩卒於洪武丁丑正月一日葬团箕山之原士奇少孤父之执前登州府学教授郭敬守先生尝告之先祖兄弟及庆洲君有金兰之契既又曰二家前辈尽矣吾惧其世好不继也仲矩之婚吾实成之盖仲矩尝受学郭先生其固有所取欤卒之夷考其行事为康氏贤子孙杨氏贤子壻郭先生贤弟子也是宜表也

戴处士墓表

仙居戴处士殁张廷璧既状其行及葬翰林编修郑好义又铭其墓处士之子宏演间来请曰铭藏诸幽矣惟先人之行宜表诸外者敢徼惠於执事宏演为人恂恂惇实即子可知其父而张郑皆吾友其为文不肯苟有称说而皆处士同乡也所论述矧又有徵哉遂表诸其墓曰戴氏世家仙居之戴里业儒术高祖某仕宋为郡学录曾祖立之祖实甫父道显皆隐居不仕处士讳蒙字养正少好学从乡先生顾景南治尚书长而用力於濓洛诸儒之奥为人忠厚端确有行义每读书至孝友忠义事恳恳以训子弟慎交处有智略元季兵乱所在草窃剽敓为民患独处士奉母先几远去不罹於旤家故富赀岁饥民聚谋发其廪处士闻之召至语之曰若饥而吾闭廪不仁吾廪而汝擅发不义曷如吾发廪汝均食之之为两得哉衆皆喜且拜曰公仁人志存生我我等独匪人而敢为不义乎悉计口给之天下既平郡县以部符核民田税有欲虚增额以要利者处士实长徭赋里中争之曰欺隐民之罪也如增额不实将厉民於无穷岂长民者之仁乎卒籍其实属有造舟之役而董役者苛刻不可近处士之季父在行衆难其不任处士躬往代之讫事归季父曰微汝代行吾不生还矣推其田庐畀之不受季父母无子奉养之如父母季父母卒散其赀产均族人之贫者不私一毫治家驭下皆当其道乡闾服其公平有事率往取直焉宏演举进士为翰林庶吉士预修永乐大典闻之喜曰儿克成吾志矣手书二百余言备持身为臣之道以寓戒所居有园池之胜杂植花卉蔬品作亭其中名涉趣而自号园翁日与名人韵士觞咏亭上相乐也以永乐三年某月某日卒春秋七十娶徐氏有贤行先卒子男三长和次宝次宏演尝为监察御史孙男七女三惟处士学明於道行备於躬才猷足以逹於用而仅施诸其家其乡弗弘以彰固将有待於来世然吾闻其诸子卜日葬处士先後隂雨沍寒弥旬浃不已独葬之日晴朗和畅衆盖谓处士之行之应也非诚於为善其克致此乎过其墓者式之哉

赠中顺大夫鸿胪寺卿杨公合葬墓表

洪熙元年正月制诏吏部为臣能恭谨勤事必推恩其亲褒荅其所自亦因以劝天下之为父母者於是施自近始凡在廷之臣其父母逮养者咸得生膺褒封不幸而不逮亦与光被于幽壤焉由是远近之为父母者瞻望歆羡以为有子者之庆亦有反而自怍不能尽夫爱子之道焉者是时鸿胪寺卿杨善之考妣皆已谢世赠其考中顺大夫鸿胪寺卿其妣恭人是年十月善改卜魏村社之原启其考妣之故藏迁而合葬焉遂以吏部考功郎中张彻所为墓铭谒拜言曰法得植七尺有加之石于墓然非文无以昭天宠发潜幽惟惠畀之杨氏之不泯也予曰嗟乎国家覃德泽于臣而泝及所生固重本之意其亦有励忠之道焉为臣幸获光宠其所生而必欲托诸不泯者固孝子之志诚推是心以事君亦将不隳乃忠哉则予於为之文又奚以辞按杨氏其先家太原之乐平元盛际有文举者隐居不仕其子成字仲礼善之考也弱冠薄游京都属元季兵乱道梗不能归既内附洪武初占籍大兴遂家焉仲礼为人沈毅阔逹勇於善畏避不善若将毒已者平居泊然无所外慕一言一行之微必谨必信敬老字幼处闾巷接宾客咸能得其意而周急恤匮倒囊无吝色古所称一乡之善士若仲礼其几之矣卒於永乐丁亥五月二十五日春秋六十有四其妣定兴和氏淑慎之行克配君子先夫八年卒而日月同其夫春秋四十有二子男三善得祥孙男七宗宏容宾寛宁定孙女四善由引礼舍人三转为鸿胪寺丞陞鸿胪寺卿以才能起名誉於今二十余年岂非本於贤父母哉为表其墓曰杨之令考妣有藏于此自古恒言是父是子曰子贤否系厥父母不系世类厥亦多有有既启之有嗣起之炜若杨氏邦人攸希行道过者高车式哉

东里续集卷三十二








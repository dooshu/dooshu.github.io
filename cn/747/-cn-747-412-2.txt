○授李琬宗正卿制

门下：尧亲九族，礼重於敦序；汉睦诸刘，秩存乎宗正。内姓之选，岂伊异人？三从叔祖银青光禄大人前婺州刺史本州团练守捉使上柱国荆国公琬，才秀本枝，挺此公器，忠敬达顺，简廉向方。饬礼乐於身文，详典刑之政体，夙所任遇，久於历阶。勋劳理行，当亦兼书，思有补察，义深肺腑。固可以居宗室大臣之位，叙文昭武穆之亲，怀德任贤，敬兹休命。可宗正卿，散官勋封如故。主者施行。


第四十二刚长卦〔阳处阴上巽风东南〕：三上三中二下同心之象

象曰：二人同心，俱为表里，共处一国，递相唇齿。

颜曰：此卦得必由人，失亦由人，不由于己也。又曰：二阳共处一阴之上，阴虽无力，阳乃发生。各无相克，故曰二人同心。居家及余事吉，婚姻小咎，病者迟瘥，行人未还，必有信至。

何曰：君臣具体，朋友同志。市贾有利。孕生男。田蚕小吉。官事有人救拔。病有祟，宜医疗也。此卦无患，大吉。

陈曰：二阳在上，一阴在下，上下同心，然一阴二阳，必有得失，利在和同，故曰云云。

刘曰：二人同心，以重刚也。柔顺处下，无所伤也。递相唇齿，固藩墙也。

此课一阴居重阳之下，柔顺而无违克，二阳在上，同心行事，俱为表里，共处一国之象也。唇齿相依，不可缺也。占兄弟、君臣、夫妇、朋友交际之事，无不吉利。不可妄有猜疑。居家、市贾大善，有谗言不可。

诗曰：两意相投处，天时复变通。时来万事遂，目下莫匆匆。


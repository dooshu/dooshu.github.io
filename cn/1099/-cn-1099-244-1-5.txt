○請處宣大兵餉 【 宣大兵餉】

南中督撫官、伏蒙御批更置、恩威　上出、機軸一新、風聲鼓動、大小臣工、莫不感奮、地方幸甚、臣愚幸甚、臣近日訪聞宣大二鎮、邊墻坍塌、烽堠不明虜賊出入無忌、加以內逆勾引、邊堡被其攻破甚多、目今虜營移駐大同邊內、蓄謀叵測、其軍士又皆苦於饑饉、迫於貪殘、不能聊生、逃?相踵、臣未知前項事情真否、但關係重大、既有所聞、不敢隱默、伏乞聖明敕令廠衛密差的當人前去訪看、庶得其實早為備禦綏輯之計、又二鎮米麥。每石值銀三兩以上。而軍士每月支銀七錢。僅買米麥二斗二三升。豈能養贍。欲盡照時估給價。戶部又難應付。今北直隸山東河南等處。仰賴聖恩。二麥大熟。每石止值銀四錢以下。若乘此時。收買數十萬石。每石加腳價四五錢。便可運出居庸關。深得変通之術以給宣府月糧。加腳價七八錢。便可運出紫荊關。以給大同月糧。通融計算。在內不過用銀一兩以上。軍士卻得一月飽食。費省惠博。葢古管仲劉晏所以富國之策。大約如此。而在財乏兵疲之時。似尤不宜守文泥常。坐失便利。伏乞聖裁、如以為可、劄諭戶部再行詳議、題請施行、


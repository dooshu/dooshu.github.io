77　四勿九思皆以視爲先　動神者心亂心者目　心生於物死於物機在目　般若經論六根六塵六識


四勿九思，皆以視爲先。見弓以爲蛇，見寢石以爲伏虎，視汩其心也。閔周者黍稷不分，念親者莪蒿莫辨，心惑其視也。吴筠心目論以「動神者心，亂心者目」。陰符經「心生於物，死於物，機在目」，蔡季通釋其義曰：「老子曰：『不見可欲，使心不亂。』西方論六根六識，必先曰眼曰色，均是意也。」

【集證】宋志：「吴筠心目論一卷。」〇般若經：「六根者，謂眼、耳、鼻、舌、身、意根。六塵者，謂色、聲、香、味、觸、法也。眼見爲色塵，耳聞爲聲塵，鼻齅爲香塵，舌嘗爲味塵，身染爲觸塵，意著爲法塵。合爲十二處也。復次六識者，本自一心。遍由六根門頭而成六識，謂從見爲眼識，從聞爲耳識，從齅爲鼻識，從嘗爲舌識，從染爲身識，從分别爲意識。如是根、塵、識三事，合爲十八界。若如實知自性皆空，是爲能學六根、六塵、六識。」

【元圻案】伊川曰：「人之視最先，非禮而視，則所謂開目便錯了。」〇風俗通：「予之祖父郴爲汲令〔一〕，見主簿杜宣，賜酒。時壁上有懸弩照於杯，形如蛇，宣畏惡之，然不敢不飲。其日胸腹痛切，攻治不愈。後於故處設酒，杯中故復有蛇，因謂宣『此壁上弩影耳』，宣遂解。」〇史記李將軍列傳：「廣出獵，見草中石，以爲虎而射之，中石没鏃。視之，石也。因復更射之，終不能復入石。」〇詩王風：「彼黍離離，彼稷之苗。」小序：「閔宗周也。」小雅：「蓼蓼者莪，匪莪伊蒿。」小序：「孝子不得終養也。」〇吴筠心目論云：「動神者心〔二〕，亂心者目，失真離本，莫甚於兹。故假心目而發論，庶幾遣滯清神而已。」〇陰符經一卷，傳爲黄帝所作。唐李筌稱於嵩山石室得之。晁氏讀書志定爲筌所僞託。朱子以其時有精語，非有道者不能作，嘗考定其文。

〔一〕「郴」，原作「彬」，據四庫本風俗通義卷九世間多有見怪驚怪以自傷者改。

〔二〕「神」，原作「人」，據四庫本宗玄集卷中心目論改。






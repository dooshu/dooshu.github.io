○蝶恋花单调

乐府纪闻言韩庄敏［缜］有爱姬能词。公奉使时，姬赋蝶恋花云：“香作风光浓著露。正恁双栖，又遣分飞去。密诉东君应不许。泪波一洒奴衷素。”仅三十字，似系半阕，故选家均未录，即词律亦收六十字一体。然词有单调，有双调，如南歌子本二十六字，望江南本二十七字，後加一叠，即为双调。明女士张红桥寄外蝶恋花云：“记得红桥西畔路。郎马来时，系暖垂杨树。漠漠梨云和梦度。锦屏翠幕留春住。”亦三十字，即谓为单调，似无不可。有称黄金缕者，盖取凭延已“杨柳风轻，展尽黄金缕”句名之。又乾隆间，女鬼柳依依降乩，赋诗一绝，并词云：“身裹絮绵难著枕。淡月铺窗，乱写飞花影。莫怪青春归步紧。枝头杜宇声声请。”与红桥词正同。依依，顺治初江都人，方宾室，年十八，遇乱被掳，抗节而殒。


改恶

《咫闻录》云：廉州合浦南康墟，有宰豕为生者曰：“于临宰时，见豕之畏就刀斧，大声呼号，心起不忍，恒欲弃而不为，然一家八口，舍此无以为养，强而止之。迨后子已成童，令学别技，得藉糊口。”即辍业，茹素诵经。闻雷声起，每食必辍箸漱口，跪诵雷经，俟雷息声而止，如是者八九年，未尝稍懈。

一日早起，正出门，忽邻居老妇向屠手招，似有事相告，屠乃过去，閴无人焉。但见旁舍母豕产畜，吚吚喁喁，正欲呼老妇而问以何事，顿时头眩目黑，仆跌于地，觉魂入于小豕之腹，欲言不能。思此乃杀生害命之报，转世为豕，从何解救？因想世俗念经可以消灾，于是默念雷经四十九回，忽闻雷电交加，霹雳一声，将豕身击毙而魂转于身。老妇惊而出视，曰：“彘已产矣，邻屠何睡于阶也？”呼之不应，老妇曰：“顷被轰雷击死乎？胡不为击死于其家，而击死于予庭乎？”亟呼其家人至，方大哭间，屠已苏而起，询其故，备悉前由。老妇曰：“子何时来，吾并未招子也。”无不骇异，此嘉庆四年事，今已阅二十年。

近有自廉州来者述其事，知屠白发苍苍，犹存于世，于此可征天道之昭昭矣。其初之手招者，非老妇乃母彘也，其魂之转胎为彘者，瘅其屠豕之恶也。屠默理经而感动伏雷者，彰其从善之心也。兹延寿于耄耋者，取其洗心革面也。过则勿惮改，诚至圣之格言欤。













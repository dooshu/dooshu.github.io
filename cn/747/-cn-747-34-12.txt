○罢亲征吐蕃敕

犬戎背恩，豕荐为孽，犯塞侵牧，乘洮涉渭。朕讬王公之上，居司牧之尊，悯彼苍生，情勤整旅，戒严有日。先命偏师，前驱进讨，扼喉拊背，拉朽摧枯。今诸将追奔，相望献捷。遁逃已来，边鄙方宁。夫出师天上，观兵塞下，所以用威武也。念人劳弊，与人休息，所以畅恩惠也。彼戎狄之为患，必在诛夷；苟黎元之获安，宁资顺动。况去有徒费，追无所及，兼怀供帐之劳，宜辍共行之典。前取今月十二日亲征者宜停。


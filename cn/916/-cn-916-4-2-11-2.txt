【杂诗】

吴寇未殄灭。乱象侵边疆。天子命上宰。作蕃于汉阳。开国建元士。玉帛聘贤良。予非荆山璞。谬登和氏场。羊质服（李善本《文选》作复。）虎文。燕翼假凤翔。既惧非所任。怨彼南路长。千里既悠邈。路次限关梁。仆夫罢（六臣本《文选》注云。五臣作疲。）远涉。（六臣本《文选》注云。五臣作陟。）车马困山冈。深谷下无底。高严暨穹苍。丰草停滋润。雾露沾衣裳。玄林结阴气。不风自寒凉。顾瞻情感切。恻怆心哀伤。士生则悬弧。有事在四方。安得恒逍遥。端坐守闺房。引义割外情。内感实难忘。（○《文选》二十九。《诗纪》二十三。）


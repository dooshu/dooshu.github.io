卷三十二



卷之三十二

洪武元年五月庚午朔，置沂州卫，以徐崇礼、张云翰为指挥佥事。

昌国州兰秀山盗入象山县作乱，县民蒋公直等集乡兵击破之。初，方国珍遁入海岛，亡其所受行枢密院印，兰秀山民得之，因聚众为盗。至是，入象山县，执县官，劫掠居民。公直与王刚甫率县民数百人欲击之，适知县孔立自府计事还，公直等走告，立遂驻兵东禅山。盗来攻，公直乃先伏兵两山间，自领数十人迎战，佯败走，盗追之，伏发，尽禽杀之。事闻，遣大理卿周祯至县，赏其功，赐公直、刚甫白金人百二十两。

大将军徐达自河南进至陕州，都督同知冯宗异请益兵守潼关，达调都督佥事郭子兴将鹰扬卫指挥于光、威武卫指挥金兴旺守之。

癸酉，袁州卫百户艾明以击山寇于沙陂桥而死，命礼部褒赠，遣官致祭。

大将军徐达遣蒋彦彰赍书往太原，与扩廓帖木儿，又遣指挥王臻总虎贲、振武、骠骑、通州各卫将士往虢州等处，取毛胡芦山寨。毛胡芦者，初南阳邓州等处义兵万户府募土人为兵，因其自相团结，故号曰“毛胡芦”。

上幸汴梁道邳州，驻跸于东门，召知州李相谕之曰：“山东故官，听其从便居止，朕将用之。”相奏曰：“其有愿赴京及还乡者，未奉处分。”上曰：“往南京者，日给廪饩；还故乡者，皆给米一斛。”

丙子，遣李二、忻都从大将军北征。初，二人皆从扩廓帖木儿，李二尝侵徐州，为指挥傅友德所获；忻都守安丰，信国公徐达下安丰，擒之以归，上释其罪，厚遇之。至是，遣从征，以白米三十石、夏布三十匹给其家。

都督同知冯宗异还军至陕州，大将军徐达与之俱还河南。

己卯，征南将军廖永忠、参政朱亮祖等兵至梧州境，元达鲁花赤拜住率官吏父老迎降。时元吏部尚书普颜帖木儿、张翱以便宜行事入广西，行次藤州，闻永忠兵至，即募兵欲迎拒，民无有应之者。既而闻州守吴镛出降，乃率所部百余人走郁林，亮祖勒兵追之，普颜帖木儿战死，张翱赴水死，亮祖驻兵藤州，于是浔、贵等州郡以次皆降。

辛巳，大将军徐达等自陕州还至河南，遣指挥唐英抚谕巩县诸山寨。

癸未，夜有流星起自天市，西垣东北，行至天市东垣没。

甲申，登封巩县鸡翎山并天堂山寨复叛，大将军徐达命指挥曹谅等率兵讨之。

扩廓帖木儿遣尚书蒋也先、参政温某自太原以马三匹、白金二铤诣大将军徐达，脩馈礼，达受马反金，明日遣舍人王铭送也先赴京，仍遣温参政还报扩廓帖木儿。

指挥任亮以兵取露豹寨，克之。

夜，太上犯填星。

己丑，大将军徐达遣人以书招谕元裕州泉白寨守将郭云等。

庚寅，车驾至汴梁。

参政傅友德取凌青寨，克之，黑山寨守将闻风遁去，友德送所获守仙人寨参政牛某等八人于大将军。

辛卯，改汴梁路为开封府。

副将军常遇春、都督同知冯宗异至行在谒见，上劳之曰：“大将军与将军率师北征，不踰年平齐鲁，下河洛，亦甚劳矣。”遇春顿首曰：“此皆陛下威德所致，臣等奉遵成筭，得效驱驰，臣等之幸也。”

癸巳，诏置中书分省于汴梁，以中书参政杨宪署省事。

指挥唐英及曹谅破鸡翎山寨，获叛将，送大将军斩之。

甲午，参政朱亮祖引兵至梧州，容州同知明安不花暨普宁县达鲁花赤买闾皆率父老来降。

乙未，指挥任亮克玉山等寨，擒其头目李德斩之。

副将军常遇春自行在复往河南。

丁酉，以江西行省左丞何文辉守河南。先是，文辉征福建，上幸汴梁，召还扈从，至是，命为河南指挥使守河南。

指挥任亮以所获元玉山、黑山等寨守将左丞张恒等一十六人，送大将军徐达所，达令安置于河南。

戊戌，改归德府为州，隶开封府。

参政朱亮祖师次贵州，元郁林州知州张那海、同知王楚金皆来降。土军首领冯七胁众反，大肆剽掠，郡邑骚然，那海自贵州还，捕擒冯七等三十余人，斩之以徇，州境遂安。

是月，置道州守御千户所。

置漳州卫。

六月庚子朔，大将军徐达自河南至行在见上，上劳之曰：“将军率师征讨，勤劳于外，古人所谓‘忠尔忘身，国尔忘家’，诚将军之谓也。朕闻河朔之民，日夕望吾师至，将军宜与诸将乘时进取而安辑之。朕观天道人事，元都可不战而克，大丈夫建功立业，各有其时，揆时之会，不失事机，在将军等，勉之。”达等顿首谢。既退，上复召问达：“今取元都，计将安出？”达对曰：“臣自平齐鲁，下河洛，王保保逡巡太原，徒为观望，今潼关又为我有，张思道、李思齐失势西窜，元之声援已绝，臣等乘势捣其孤城，必然克之。”上据图指示曰：“卿言固是。然北土平旷，利于骑战，不可无备，宜选偏禆提精兵为先锋，将军督水陆之师继其后，下山东之粟以给馈饷，由邺趋赵转临清而北，直捣元都，彼外援不及，内自惊溃，可不战而下。”达又曰：“臣虑进师之日，恐其北奔，将贻患于后，必发师追之。”上曰：“元起朔方，世祖始有中夏，乘气运之，盛理自当兴，彼气运既去，理固当衰，其成其败，俱系于天。若纵其北归，天命厌绝，彼自澌尽，不必穷兵追之。但其出寨之后，即固守疆圉，防其侵扰耳。”达乃受命而退。

壬寅，上躬祀汴梁诸神，仍遣官致祭境内山川。

上闻江西诸山寨逋卒多逃窜，为民患，诏江西行省参政黄彬统所部兵镇袁州，以招集之。

癸卯，徐达辞行在，还次河阴。

甲辰，元海南海北道元帅罗福等遣使来降，海南分府元帅陈乾富亦相继归附。上下诏谕之曰：“盖闻古先哲王之治天下，一视同仁，无间遐迩，况广海之地，自汉以来，列为郡县，习礼乐之教，有华夏之风。顷因元政不纲，群雄并起，朕举义除暴，所向廓清，迩者师临南粤，尔诸州郡不烦传檄，相率来归，向慕之诚，良可嘉尚。今遣使往谕朕意，尔其益坚乃心，以宁吾民，爵赏之赐，当有后命。”先是，元廉访使庐山海牙守雷州，征南将军廖永忠遣人以克广州事谕海牙，海牙以为诈，杀使者。至是，闻广州已下，海牙惧南走交阯，故罗福遂以其城降。

己酉，指挥曹谅以兵攻青山寨，与战，胜之，其守将参政王兴祖以其众降。

壬子，大将军徐达遣指挥任亮守嵩州。

己未，大将军徐达师驻河阴，先数日，遣人督河南诸将来会。至是，常遇春至，遂发河阴，向汴梁，是夕，次陈桥。

壬戌，平章杨璟、参政朱亮祖等合兵攻靖江，克之，执元平章也儿吉尼，其都事赵元隆、陈瑜、刘永锡、廉访司佥事帖木儿不花、元帅元秃蛮、万户董丑汉、府判赵世杰皆自杀。先是，左丞周德兴分兵据靖江险要，以绝其声援，璟既克永州，遂引兵抵靖江城下，屯于北关，参政张彬屯南关，亮祖亦帅师自广东来会，屯于东门象鼻山下，攻城，越二旬不下。璟语诸将校曰：“彼所恃者，西城濠水耳，当先取闸口关，决其堤岸，则破之必矣。”诸将曰：“诺。”明日，遣指挥使丘广引轻兵攻闸口关，杀其守堤兵，遂决其堤，濠水涸，因筑土堤五道，与其城接，以通士卒，遂克其北门月城，寻又克其北门小隘，斩获百余人。也儿吉尼有惧色，复攻其西门不利，我军死者三百余人，相持凡两阅月，攻之益力。也儿吉尼势穷蹙，其总制张荣与麾下裴观以书系矢射璟营，约降期，以是夜来会。暨二鼓，观缒城出，见璟，备言城中储积空虚，人无斗志，可立取之状。璟乃给白皮帽百余，俾归为识，约四鼓从宝贤门入。至期，璟命指挥使吴与宁等率众登城而入，也儿吉尼闻变，仓卒出走，追至城东伏波门，执之。亮祖、德兴各以所部兵入城。惟彬尚屯南关，彬始攻城，为守者所诟，尝恚曰：“城破之日，当悉屠之。”比克城，璟惧其纵杀，下令曰：“杀人伤人及剽掠者死。”彬乃止，众心遂安。翌日，送也儿吉尼于京师。

夜，有流星大如鸡卵，青赤色，起自紫微西蕃，北行至云中没。

甲子，陈友定故将金子隆陷将乐。初，陈友定既败，其将金子隆、冯谷保等紏合清流、宁化散卒，寇将乐，势甚猖獗，守御千户宋国成婴城固守。至是，贼党日众，攻城益急，国成以援兵不至，弃城遁，子隆等遂陷将乐，杀知县马源、主簿苏兼善，乘胜寇延平，攻四鹤门，指挥罗德聚千户李申击却之。

乙丑，上在汴梁赐北征诸将夏衣。

丙寅，命中书稽诸将士军功。

以都督同知冯宗异为征虏右副将军。

置刻期百户所。初，选卒伍中能疾行者二百人，谓之“刻期”，以通捷报。至是，立百户所，以张德成为百户，领属之。

金子隆等复寇延平，官军出阵于城南桥以御之，指挥蔡玉率众奋击，大破其众，追至沙县之青云寨，子隆等负险拒守，建宁卫指挥使沐英遣兵夹攻，破之，擒冯谷保。

戊辰，征南将军廖永忠进师至南宁，元上浪屯田千户宋真执其守将平章咬住、参政那海，遣使诣降，永忠悉收诸司印章，命真守其城，送咬住等赴京师。

命浙江、江西二行省及苏州等九府运粮三百万石至汴梁。

参政傅友德克神顶寨，元守将张知院等以其众降。

江西永新州大风雨，蛟出，江水暴溢，入城深八尺，民居荡析，男女多溺死者。事闻，上遣使赈之。

以邳州知州李相知和州，兼守御事。相至和州，以南乡铜城堰牐废日久，堰下之田皆沃壤，而民不得耕，东门石牐倾圯，贯城河填塞，皆为民病，乃召其父老，训谕集众修浚之，度工计材，俾父老之习事者董其役。未几，二牐皆成，时起启闭以禁旱涝，堰堤周回二百余里，田得常稔，贯城之河东西凡千余步，舟楫便之，民赖其利。

是月，上以金子隆等寇未平，命平章李文忠率兵往讨之。

上遣人祭元故将察罕帖木儿，其文曰：“草之劲者，非疾风不显；人之忠者，非乱世难明。尔李将军某，当中原扰攘，元政不纲，权臣窃命于内，守将擅兵于外，是致干戈鼎沸，国势日危人，将以元为无人矣，何将军之忠义，倡其智勇，诱以名爵，明其分数，义旗举而兵兴齐鲁，强兵仅能固守。尔乃能陈兵于野，请命于朝，进退有方，君命是听。当是时，忠心昭如五曜，号令严若冰霜，所以动天地、感鬼神，所向克捷，以其忠之所致也。夫何兵既胜，志少盈，纳逋逃，释有罪，忠义渐亏，鬼神鉴见，遂尔祸婴不测，陨于敌手。然忠未终而奸未显，寿不期年，果何为耶，岂竭忠以身先而致是欤，抑人臣之有将而若是欤？噫！自古英雄志立而事乖，抱恨于九原者多矣。予故于足下举其事而酬之，犹生之对也。灵酣而往，予纪而归，诛心之言，尔其听之。”

陈友定故将泉州陈总管复收集余众，攻陷同安县，泉州卫指挥佥事周渊率兵击之，渊驰马直入其阵，斩陈总管，复同安。

秋七月己巳朔，太白犯井宿。

征戍将军邓愈兵至随州，元左丞王诚及守鸡笼寨参政杨仲华等皆降。

广西左江太平府土官黄英衍、右江田州府土官岑伯颜等遣使赍印章诣平章杨璟降。

辛未，命户部各行省罢铸钱，未几，以国用不敷，复令鼓铸。

壬申，上亲画征进阵图，遣使赍授大将军徐达，且令各卫粮船俱赴济宁馈运。

丙子，敕谕新授北方守、令曰：“牧民之任，当爱其民，况新附之邦，生民凋瘵，不有以安养之，将复流离，失所望矣。尔宜体朕意，善抚循之，毋加扰害，简役省费，以厚其生，劝孝励忠，以厚其俗，能如朕言，不但民受惠于汝，汝亦获循良之名矣。”上乃命中书给赏，以厉其廉耻。

己卯，上在汴梁，复敕大将军徐达等曰：“将军驻师河洛，养锋蓄锐，经营布置，已见功绪。今军中士卒，皆贾勇思奋，况秋气已近，粮饷粗足，乘机进取，维其时矣。宜调益都、徐州、济宁诸将，各将精锐，悉会东昌，以俟征进。”

辛巳，上与侍臣论及创业之难。上曰：“朕赖将帅之力，扫除祸乱，以成大业。今四海渐平，朕岂不欲休息以自娱，然所畏者天，所惧者民，苟所为一有不当，上违天意，下失民心，驯致其极，而天怒人怨，未有不危亡者矣，朕每念及之，中心惕然。”

以唐、邓二州、穰、泌阳、内乡、新野、镇平等县隶南阳府。

壬午，新寨麻张等叛，征戍将军邓愈遣安陆卫指挥同知吴复等讨平之。

戊子，元平章阿思兰以象州降。初，思兰自全州之败，率其余众退保象州。及征南将军廖永忠兵至梧州，遣指挥耿天璧等讨之，师至宾州境，思兰复遣其部将李左丞迎拒，天璧击败之。思兰势迫，乃遣其子僧保来纳款，至是，自率所部诣永忠降，献其银印三、铜印三十七、金牌五，广西悉平。

己丑，都督同知康茂才率师自陕州渡河，进取安邑等县。

庚寅，上谓中书省臣曰：“中原兵难之后，老穉之孤、贫者多有失所，宜遣人赈恤之。”省臣以国用不足为对。上曰：“得天下者，得民心也。夫老者，民之父母；幼者，民之子弟。恤其老，则天下之为子弟者悦；恤其幼，则天下之为父母者悦。天下之老幼咸悦矣，其心有不归者寡焉。苟听其困穷而不之恤，民将怃然曰：‘恶在其为我上也。’故周穷乏者，不患无余财，惟患无是心，能推是心，何忧不足？今日之务，此最为先，宜速行之。”

辛卯，平章杨璟等自靖江率师还京。

上将发汴梁，大将军徐达等自陈桥入辞。上谕之曰：“朕与卿等率众渡江，誓除祸乱，以安天下。今士卒舍父母妻子，战斗于矢石之间，百死一生，久未休息，朕每念之，惕然于心，非得已也。中原之民，久为群雄所苦，死亡流离，遍于道路，天监在兹，朕不敢忘，故命尔等帅师北征，廓清中原，拯民艰苦。昔元起沙漠，其祖宗有德，天命入主中国，将及百年，今其子孙怠荒，罔恤民艰，天厌弃之，君则有罪，民复何辜？前代革命之际，兵戈相加，视如仇讎，肆行屠戮，违天虐民，朕实不忍。尔诸将帅当以为戒，克城之日，毋虏掠，毋焚荡，毋妄杀人，必使市不易肆，民安其生。凡元之宗戚，皆善待之，庶几上答天心，下慰人望，以成朕伐罪救民之志。有不恭命，必罚无赦诸。”将皆感激，拜辞而退，相谓曰：“主上爱民若此，吾属敢不敬承。”

都督同知康茂才兵至河北，安邑、夏县皆降。

丙申，车驾发汴梁，还京师，命右副将军冯宗异留守。

焦山等寨贼首刘士原等聚余党，寇汝州、三屯、尚店等处，左丞何文辉率兵至嵩州，遣指挥任亮等讨破之，余党溃散，获马骡七十余匹。

丁酉，皇太子摄享太庙，祝辞曰：“时维孟秋，礼严祫祭，兹为父皇，时巡汴梁，经略中夏，不及躬致孝诚，乃命臣某，谨以牲醴庶品，恭诣太庙，用伸追慕之情。”

元郴州守将左手杨以城降。先是，平章杨璟兵至桂阳，左手杨率众奔郴州，璟遣千户杨复率兵讨之，左手杨固守不下，至是璟克靖江还，左手杨乃以元所授金银牌印来降。

京师火延，烧民居及永济仓。

扬州府自五月不雨，至于是月，旱伤苗稼。

大将军徐达檄都督同知张兴祖、平章韩政、都督副使孙兴祖、指挥高显等将益都、徐州、济宁之师，会于东昌，且命右丞薛显、参政傅友德、左丞赵庸、平章曹良臣、俞通源、都督副使顾时、右臣梅思祖各领军卫，分布士马渡河。

南海贼冯简等作乱，县人关敏倡义击贼，死之。初，简等行劫龙潭，敏集众袭捕贼百余人以献，征南将军廖永忠遂以敏权巡检。贼衔之，乃聚徒复围其乡，敏力不能支，遂为贼所屠，后贼平，永忠以其事闻。上以敏存日未授官而能仗义讨贼，殁于王事，特赠敦武校尉、兵马指挥司副指挥，表其乡曰“忠义”，令有司立祠，岁时祭焉。

戊戌，儒士李讷上言，其略曰：“诗云：‘哿矣富人，哀此茕独。’书云：‘怀保小民，惠鲜鳏寡。’此王政之先务也。今天下生民，幸脱丧乱，沐浴清化，犹去戴盆而仰白日，出阴谷而登春台，莫不欢欣鼓舞，以获更生。然亿兆之中，臣常见有无父母孤子女者，累然无依，艰于衣食，愿敕有司存养，以广仁恩。“上览之，谓讷曰：“尔言良是，吾前已命中书赈恤，正谓此也。”

是月，带刀舍人周宗上疏曰：“陛下天纵圣明，神武不杀，数年之间，扫除群雄，江南悉定，闽广俱平，取山东，定河洛，易如拾芥，虽因天授，实由圣谟。今惟皇太子，国之主器，四方之所仰望，宜于此时，择忠良之士与之居处燕游，其侍御仆从，亦必选小心端正之人，使之日见正事，闻正言，知前代之兴废，辨人情之邪正，究事理之得失，考行己之是非。如是则进脩德业，日就月将，善人日亲，邪人日疏，福被兆民，万世永赖也。国本既固，又必广求人材而用之，今之所用人材，其学业才能，皆由积习而后成，非一朝一夕所能得也。今不培之于将来，臣恐数年之后，壮者已老，少者未学，陛下欲求人材，何从而得焉？方今莫若于府州县开设学校，置立学官，自公卿大夫至于庶人之子弟，皆教养之，庶不失他日之用。”








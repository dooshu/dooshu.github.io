召旻

七章，四章章五句，三章章七句


首章讲：此刺幽王任用小人，以致饥馑侵削之诗。若曰：





旻天疾威，天笃降丧，瘨我饥馑。

笃，厚也。瘨，病也。彼旻天本仁覆悯下者也，今乃肆其疾威，厚降以丧乱之灾，而病我以饥馑之祸焉。





民卒流亡，我居圉卒荒。

卒，尽也。居，是中国。圉，是边陲。荒，虚也。是以斯民失所，尽以流亡，内自中国，外及边圉，皆荒虚而无人矣。天之虐人何其惨哉！

二章讲：然所以致此者，以王所任之非人耳。





天降罪罟，蟊贼内讧，昏椓靡共。

讧，是溃。昏，是乱。椓，是丧。共，供其职。彼天降罪罟而使民卒流亡者，岂真自天为之哉？良由蟊贼之人内溃其心志，昏椓之人靡共其职事也。





溃溃回遹，实靖夷我邦。

溃溃，乱意。回遹，邪僻。靖，治也。夷，平也。若此者，是溃溃邪僻之人，不可使之为国家者也。王乃使之司均平之责，宰政令之权，以靖夷我邦焉。则小人得志，而恶政日加，是以上干天怒，而致此罪罟之降也。岂可以归咎于天哉？

三章讲：然小人之用，由王之取舍不明故也。





皋皋訾訾，曾不知其玷。

玷，缺也。彼昧道废职，皋皋然肆其顽慢；巧言如流，訾訾然务为谤毁。此其素履玷缺者，王宜有以灼其奸矣。顾乃为其所迷，而不知其玷焉？





兢兢业业，孔填不宁，我位孔贬。

填，是久。贬，黜也。至于夙夜匪懈，兢兢而戒谨；朝夕惕若，业业而恐惧，如是而甚久不宁者，王宜有以悯其情矣。顾乃更见贬黜，而不得以安其位焉？夫以王之取舍颠倒如此，则其小人之用有由然矣。

四章讲：





如彼岁旱，草不溃茂，如彼栖苴。

溃，是遂。栖苴，是浮草栖于木上。夫惟任用小人，是以国脉已促，民生就竭，流离饥困之余，无复人世之望。如彼草遇岁旱而不遂其茂，其生意已绝矣；如草栖木上而不沾其泽，其枯槁已甚矣。





我相此邦，无不溃止。

相，视也。夫民，国之本也。民生如此，吾想此邦，终于溃乱而已矣，其将何以为国哉？

五章讲：夫国至于溃乱，则吾之忧其能以自已耶？





维昔之富，不如时。维今之疚，不如兹。

时，作是。疚，是病。仰惟先王之世，民生乐利，未有若是之疚也，据今之疚，饥馑切身，又未有若此之甚也。





彼疏斯粺，胡不自替？　职兄斯引。

粗曰疏。精曰粺。替，是废。兄，怆怳。然今日之病，皆小人为之耳。夫小人之与君子，其善恶邪正不相为谋，如疏与粺，其分审矣。为小人者，宜自退逊，使君子得行其志可也。顾乃妨贤病国，不自替以避君子，则斯民之病，当何时而已耶？是以我心专为此故，至于怆怳引长，而不能自已也。

六章讲：





池之竭矣，不云自频。泉之竭矣，不云自中。

竭，是干。频，是厓。中，池中。夫小人妨贤以致祸乱，则祸乱之起有自来矣。犹池之竭，自外之不入也；泉之竭，自内之不出也。今之论者，不究其所自来，而曰：池之竭矣，不云自频；泉之竭矣，不云自中。是以祸乱为适然之数，而不为小人致之也。





溥斯害矣，职兄斯弘，不灾我躬？

溥，广也。职，专也。兄，怆怳。弘，亦是大。则小人益无所忌，日恣其乱，而其为害也益广矣。是以我心专为此故，至于怆怳日益弘大，而忧之曰：岂不灾及我躬也乎？吾知其无以自免矣。

末章讲：夫祸乱至于如此，则吾心宁无思于古哉？





昔先王受命，有如召公，日辟国百里。

先王，指文武。召公，指康公。辟，开辟。昔我文、武受命之时，其大臣有如召公者，敷政南国，而江汉服从焉，汝坟遵化焉，卒至虞、芮质成，四十国来归焉，盖日辟国百里也。





今也日蹙国百里。

今也犬戎内侵，诸侯外叛，乃日促国百里，何其异于昔也？亦曰蟊贼昏椓，夷靖我邦，而所用之非其人耳。





於乎哀哉！维今之人，不尚有旧？

旧，是旧德可用之人。然王之不用贤，非曰今世无人也。於乎哀哉！今世虽乱，岂不犹有旧德可用之人乎？盖有之而不能问耳。有臣而不用，则何怪其国之日促哉？

吁！亲贤臣，远小人，此盛周之所以兴隆也；亲小人，远贤臣，此衰周之所以倾颓也。用人得失，兴亡遂判，宜诗人叹息致恨于幽王与！





卷四






○荅邢崑田 【 勦勘】

伏承翰劄、具悉行師次第、真如聚米而談、虜在□中矣、大略今日之事、兩言而決耳、前殺土人。宜用土官法。後殺漢人。當用漢法。前日招之來則來。責以勘則勘。有何逆謀。遽至議勦。及至抗拒王師。殺人數百。乃欲臨勦一勘。苟且了事彼弱則誅彼強則宥罪小則誅罪大則宥不但土夷羊犬。益增驕悍。亦恐草澤英雄。以此窺人。此則紀綱為重。勞費皆勿論矣。勘勦原是兩事。然非勦不足決勘之機。非勘不足完勦之局。彼坐恃險阻。未必死。出勘即恐誘執而死。守則生。勘則死。何苦而就死。若見我有必勦之形。彼有必敗之勢。形勢巳見。支黨相疑。出勘即禍輕。待勦即禍重。開以大信。理可受降。所謂以勦決勘之機者也。崎嶇難以驟攻。久持亦苦難繼。近時馭夷者。以戰始。以款終討賊者以勦始。以撫終。多由事勢不得不爾。彼既知非勘不足以退師。我亦謂非勘不足以存體。如文成之處蘇受。受其生降。薄示處分。受降以順土官之情。薄處以明中國之法。所謂以勘完勦之局者也。惟號令肅。則其氣奪。處置當。則其心服。震以雷霆之威。諭以丹青之信。土司自當效用。黨與自當離心。殺馮愔者即黃防。誅劉稹者即郭誼酋不出勘內變作矣決機忌遲。用間忌早振外勢以待中変不特土官為然兵要大抵在此自古遊說離間二法皆借外之兵勢為之兵力大集成敗巳形。我外勢強。彼內勢急。然後說之可下。間之可離。自守之虜。道里險遠。正須以久制之。立意在久乃可以速。若求速則有利鈍成敗不萬全矣。伐謀為上。浪戰為下。此當先說明。直以身任破賊。則朝廷之上。議論自省。往時經略諸公所以多議者。正恐金城方略。未明悉耳。設兩贊畫未為失策、可以合而共謀、可以分而集事、可以督察地方官為耳目、地方官不相宜者、可即以其人奏代之、安見其非計、而言者指為敝規乎、大疏入京、士夫見諭賊之檄、皆以為必可成功、不佞第執簡以書勘定之烈耳、


苇舟：

崇祯乙亥，予馆海盐横山张氏。其邑寓李洪宇，先年莫趋横山，中道有舟鼓帜而来，求附载，登之。行里许心动，亟登岸。因足抵其舟半覆，疑之，遂他宿。或曰此安得舟也？旦往视登处，则巫者缚苇为舟，列鼓帜半覆者也。李迄今亡恙。李又云，贼曹李，恃勇亡赖，尝于西盐仓击私盐者，始而角，已舟渐缩如鸭，异之，抱归。时妇暴卒，移刻而苏。问之，云我登舟为恶少年所嬲，幸夺免也。




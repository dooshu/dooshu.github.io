田忠良　靳德进　李俊民　张康　廖应淮〔傅立　周仲高〕李国同　李杲〔罗天益　窦行冲〕　朱震亨〔王履〕　刘岳　阿尼哥〔刘元〕　朱玉　李时


田忠良，字正卿，中山人。父闰，精《易》理及六壬之数。世祖伐宋，召问宋亡期。对曰：“丙子。”已而果然。世祖欲官之，固辞。以忠良贵，至大二年，授闰光禄大夫、司徒，封赵国公。闰曰：“吾不及拜也。”命下而卒。忠良好学，通儒家言，识太保刘秉忠于微时。秉忠荐于世祖，遣使召至，帝视其状貌步趋，顾谓侍臣曰：“是虽以阴阳家进，必将为国用。”俄指西序第二人，谓忠良曰：“彼手中握何物？”忠良对曰：“鸡卵也。”果然。帝喜，又曰：“朕有事萦心，汝试占之。”对曰：“以臣术推之，当是一名僧病耳。”帝曰：“然，国师也。”遣左侍仪奉御也先捏儿送忠良司天台，给笔札，令秉忠试星历遁甲诸书，秉忠奏：所试皆通，司天诸生鲜有及者。遂授司天官。帝曰：“朕用兵江南，困于襄樊，累年不决，奈何？”忠良对曰：“在酉年矣。”

至元十一年，阿里海涯奏请益十万众渡江，朝议难之。帝密问曰：“汝试筮之，济否？”对曰：“济。”帝猎于柳林，御幄殿，侍臣甚众。顾忠良曰：“今拜一大将取江南，朕心已定，果何人耶？”忠良环视左右，目一人对曰：“是伟丈夫，可属大事。”帝笑曰：“此伯颜也，汝识朕心。”赐钞五百贯、衣一袭。七月十五日夜，白气贯三台，帝问：“何祥？”忠良对曰：“三公其死乎？”未几，太保刘秉忠卒。八月，帝出猎，驻辇召忠良曰：“朕有所遗，汝知何物？还可复得否？”对曰：“其数珠乎？明日，二十里外人当有得而来献者。”已而果然。帝喜，赐以貂裘。十月，诏问忠良：“南征将士能渡江否？劳师费财，朕甚忧之。”忠良奏曰：“明年正月，当奏捷矣。”

十二年正月，大兵取鄂州，丞相伯颜遣使来献宋宝，帝以玉香炉赐忠良，及金织文十匹。二月，帝不豫，召忠良谓曰：“或言朕今岁不嘉，汝术云何？”忠良对曰：“圣体行自安矣。”三月，帝疾愈，赐银五百两、币三十匹。五月，车驾幸上都，遣使来召曰：“叛者浸入山陵，久而不去，汝与和礼和孙率众往视之。”既至，山陵如故。俄而叛兵大至，围之三匝，三日不解。忠良引众夜归，敌殊不觉。和礼和孙以为神，白其事于帝，赐黄金十两。八月，以海都为边患，遣皇子北平王、丞相安童征之，忠良奏曰：“不吉，将有叛者。”帝不悦。十二月，诸王昔里吉执皇子丞相以附海都，帝召忠良曰：“朕几信谗言罪汝，今如汝言。汝祷于神，虽黄金，朕所不吝。”忠良对曰：“无事于神。皇子未年当还。”后果然。

十四年八月，车驾驻隆兴北，忠良奏曰：“昔里吉之叛，以安童之食不彼及也。今宿卫之士，日食一瓜，岂能充饥？窃有怨言矣。”帝怒笞主膳二人，俾均其食。十五年三月，汴梁河清三百里。帝曰：“宪宗生河清，朕生河清，今河又清，何耶？”忠良对曰：“应在皇太子。”帝语符宝郎董文忠曰：“是不妄言，殆有征也。”

十八年，特命为太常丞。少府为诸王昌童建宅于太庙南，忠良往仆其柱，少府奏之。帝问忠良，对曰：“太庙前岂诸王建宅所耶？”帝曰：“卿言是也。”又奏曰：“太庙前无驰道，非礼也。”即敕中书辟道。国制，十月上吉，有事于太庙，或请牲，不用牛。忠良奏曰：“梁武帝用面为牺牲，后如何耶？”从之。迁太常少卿。二十年，将征日本，召忠良择日出师，忠良奏曰：“僻陋岛夷，何足劳王师？”不听。二十四年，兼引进使。二十九年，迁太常卿。

大德元年，迁昭文馆大学士、中奉大夫，兼太常太卿。十一年，成宗崩，宰相将以皇后教，祔成宗于庙。忠良争曰：“嗣皇帝祔先帝于庙，礼也。皇后教非制也。”竟不从。武宗即位，进荣禄大夫、大司徒，赐银印。仁宗即位，又进光禄大夫，领太常礼仪院事。延祐四年正月卒，年七十五，赠推忠守正佐运功臣、太师、开府仪同三司、上柱国，追封赵国公，谥忠献。子天泽，翰林侍讲学士、嘉议大夫、知制诰，兼修国史。

靳德进，其先潞州人，后徙大名。父祥，师事陵川郝经，兼善星历。金末兵乱，与母相失，母悲泣而盲，祥得之，舐其目百日，复明。人称其孝。刘敏行省于燕，辟祥置幕下，佩以金符。时藩帅得擅生杀，无辜者多赖祥以免。赠集贤大学士，谥安靖。德进幼读书，能通大义，尤精星历之学。

世祖命太保刘秉忠选太史官，属德进以选授天文、星历、卜筮三科管句，凡交蚀、躔次、六气、祲沴，所言休咎辄应时，因天象以进规谏，多所裨益。累迁秘书监，掌司天事。从征叛王乃颜，诸将欲剿绝其党，德进独陈天道好生，请缓师以待其降。又奏言：“叛王由惑于妖言，谋不轨，宜括天下术士，设阴阳教官，使训学者仍岁贡学成者一人。”帝从之，著为令。

成宗以皇孙抚军北边，帝遣使授皇太子宝，德进从行，凡攻战取胜，皆豫克日期，无不验者。亦间言事得失，多所裨益。成宗即位，历陈世祖进贤纳谏咨询治乱之原，帝嘉纳之，授昭文馆大学士，知太史院，领司天台事，赐金带宴服。都城以荻苫廪，或请以瓦易之，帝以问，德进对曰：“若是役骤兴，物必踊贵，民力重困。臣愚未见其可。”议遂寝。敕中书：自今凡集议政事，必使德进预焉。

寻以病丐闲。仁宗时在东宫，特令中书加官以留之，会车驾自上京还，召见白海行宫，授资德大夫、中书右丞，议通政院事。仁宗即位，命领太史院事，力辞不允。以疾卒于位，赠推诚赞治功臣、荣禄大夫、大司徒、柱国、魏国公，谥文穆。子泰，工部侍郎。

李俊民，字用章，泽州人。金承安中，以经学举进士第一，授应奉翰林文字。未几，弃官归，以所学教授乡里。金南迁后，隐嵩山，再徙怀州，俄复归嵩山。既而变起仓卒，人服其先知。俊民在河南时，隐士荆先生授以皇极数学。时知数者，无出刘秉忠右，亦自以为弗及。世祖在藩邸，以安车召至，延访无虚日。遽乞还山，世祖重违其意，遣中贵护送之。又尝令张易问以祯祥。及即位，其言皆验，而俊民已卒，年八十余，赐谥庄静先生。

张康，字汝安，号明远，潭州湘潭人。早孤力学，旁通术数。宋吕文德、江万里、留梦炎，皆推重之，辟置幕下。宋亡，隐衡山。至元十四年，世祖遣中丞崔彧祀南岳，就访隐逸。彧兄湖南行省参政崔斌言：“康隐衡山，学通天文地理。”彧还，具以闻，遣使召。康与斌偕至京师。十五年夏四月，至上都见帝，亲试所学，大验，授著作佐郎，仍以内嫔松夫人妻之。凡召对，礼遇殊厚，称明远而不名。尝面谕，凡有所问，使极言之。

十八年，康上奏：“岁壬午，太一理艮宫。主大将客，参将囚，直符治事，正属燕分。明年春，京城当有盗兵，事干将相。”十九年三月，盗果起京师，杀阿合马等。帝欲征日本，命康以太一推之，康曰：“南国甫定，民力未苏，且今年太一无算，举兵不利。”从之。尝赐太史院钱，分千贯以与康，不受，众服其廉。久之，乞归田里，优诏不许。迁奉直大夫、秘书监丞。年六十五卒。子天祐，字吉甫，中书参知政事。

廖应淮，字学海，旰江人，号溟涬生。年三十游临安，抗疏劾丁大全误国。大全怒，中以法，配汉阳军。应淮荷校行歌出国门，时论壮之。抵汉阳，遇蜀道士杜可大，授以邵康节先天数，并言于官，为脱其籍。应淮有神悟，可大自以为不及也。久之，复至临安，昼卖卜，夜饮辄大醉。当醉中自语曰：“天非宋天，地非宋地，奈何？”贾似道遣门客问之，应淮曰：“毋多言。浙西地发白时，是其祥也。”似道复召至问之，应淮曰：“明公宜自爱，不久宋鼎移矣。”似道恶其言直，应淮亦径出不顾。及宋亡，应淮又曰：“杀气将入闽广，吾不知死所矣。”其言无一不验。至元十七年卒。

门人彭复，能传其学。复，宋进士也，复又授鄱阳傅立。应淮临卒，语其女曰：“吾死后一月中，朝命山姓鸟名者，来征吾及傅立，当过吾门，汝可出吾书示之。”既而果验。所谓山姓鸟名，乃崔彧、程鹏飞也。

立，鄱阳祝泌之甥。泌精于皇极数，立传其学，又受学于吴复大，以占筮著名，时杭州内附，世祖命占异日如何。卦成，立对曰：“其地六七十年后，城市将生荆棘，不如今日多矣。”自至正壬辰以后，杭州果数毁于兵。

又周仲高，不知何许人，精天文地理之学。时方承平，自钱塘至昆山，尝曰：“天下兵且起吾卜地，莫如娄东善。”遂家焉，已而钱塘毁于兵，而昆山无恙。

李国同，登州人，能望气占休咎，又善相人。宋末见赵孟朓于客坐，孟朓风疮满面，即语人曰：“我过江仅见此人，其疮愈即见至尊，异日官至一品，名满天下。”先是，襄阳未下，世祖命国同至军中望气，行逾三两舍，即还奏曰：“臣见卒伍中往往有台辅器。襄阳不破，江南不平，置此辈于何地乎？”其术之神如此。

李杲，字明之，真定人，世以资雄乡里。杲幼好医药，时易州人张元素以医名，杲捐千金从之学，不数年尽传其业。其学于伤寒、痈疽、眼目病为尤长。

北京王善甫为京兆酒官，病小便不利，目睛凸出，腹胀如鼓，膝以上坚硬欲裂，饮食不下。甘淡渗泄之药皆不效，杲谓众医曰：“疾深矣。《内经》有之：膀胱者，津液之府，必气化乃出焉。今用渗泄之剂，而病益甚者，是气不化也。启玄子云：无阳者，阴无以生；无阴者，阳无以化。甘淡渗泄皆阳药，独阳无阴，其欲化，得乎？”明日投以阴剂，不再服而愈。

西台掾萧君瑞，二月中病伤寒发热，医以白虎汤投之，病者面黑如墨，本证不复见，脉沉细，小便不禁。杲初不知用何药，及诊之曰：“此立夏前误用白虎汤之过。白虎汤，大寒非行经之药，止能寒腑藏。不善用之，则伤寒本病隐曲于经络之间。或更以大热之药救之，则他证必起，非所以救白虎也。有温药之升阳行经者，吾用之。”有难者曰：“白虎大寒，非大热，何以救？君之治奈何？”杲曰“病隐于经络间，阳不升则经不行，经行而本证见矣。又何难焉？”果如其言而愈。

魏邦彦之妻目翳暴生，从下而上，其色绿，肿痛不可忍。杲云：“翳从下而上，病从阳明来也。绿非五色之正，殆肺与肾合而为病耳。”乃泻肺肾之邪，而以入阳明之药为之使。既效矣，而他日病复作者三，其所从来之经与肾色各异，乃曰：“诸脉皆属于目，脉病则目从之，此必经络不调。经不调则目病未已也。”问之果然，因如所论而治之，疾遂不作。

冯叔献之侄栎，年十五六，病伤寒，目赤而顿渴，脉七八至，医欲以承气汤下之。已药而杲适从外来，冯告之故，杲切脉大骇曰：“几杀此儿！《内经》有言：‘在脉，诸数为热，诸迟为寒。’今脉八九至，是热极也。”而《会要大论》云：“病有脉从而病反者，何也？脉之而从，按之不鼓，诸阳皆然。此传而为阴证矣。今持姜附来，吾当以热因寒用法处之。”药未就而病者爪甲变，顿服者八两，汗寻出而愈。

陕帅郭巨济病偏枯，二指著足底不能伸，杲以长针刺骫中，深至骨而不知痛，出血一二升，其色如墨，又且谬刺之，如此者六七，服药三月，病良已。裴择之妻病寒热，月事不至者数年，已喘嗽矣。医者率以蛤蚧、桂、附之药投之。杲曰：“不然。夫病阴为阳所搏，温剂太过，故无益而反害；投以寒凉则经行矣。”已而果然。杲之设施多类此。元初，杲有盛名，时人皆以神医目之。

弟子罗天益，字谦甫，亦真定人，能传其学。

同县窦行冲，字和师。及见天益，得杲书读之，世祖征为尚医，亦有时名。

朱震亨，字彦修，婺州义乌人。天资爽朗，读书即了大义。闻同郡许谦之学，抠衣至门师事之。谦为《开明圣贤大旨》，震亨《心解》，抑其豪迈归于纯粹，不以一毫苟且自恕。其清修苦节，绝类古笃行士。所至人多化之。一日母病延医，因自悟曰：“人子不知医，或委之庸人，宁无有失？”于是研究医理，博求名师，得罗知悌之传，治症多奇效。尝著《格致余论》《局方发挥》《伤寒辨疑》《外科精要》《本草衍义补》《丹溪心法》诸书行世，学者称丹溪先生。

太仓人王履，字安道，震亨门人，得其心传。著有《溯洄集》《百病钩玄》诸书。

刘岳，字公泰，南康星子人。祖闻，宋名医。岳读书于白鹿洞书院，能世其家学。世祖定江南，有司以岳应聘，召对便殿，命以奉议大夫官太医院使，称为刘三点，以指三下即知受病之源也。未几改翰林学士，知制诰，同修国史，出为建昌路推官，卒。

阿尼哥，尼波罗国人也，其国人称之曰八鲁布。幼敏悟异凡儿，稍长诵习佛书，期年能晓其义。同学有为绘画妆塑业者，读尺寸经，阿尼哥一闻即能记。长善画塑及范金为像。中统元年，命帝师八合斯台建黄金塔于吐蕃，尼波罗国选匠百人往成之，得八十人，末得阿尼哥，年十七，请行，众以其幼，难之。对曰：“年幼心不幼也。”乃遣之。帝师一见奇之，命监其役。明年塔成请归，帝师勉以入朝，乃祝发为弟子，从帝师入见，帝视之久，问曰：“汝来大国，得无惧乎？”对曰：“圣人子育万方，子至父前，何惧之有？”又问：“汝来何为？”对曰：“臣家西域，奉命造塔吐蕃，二载而成，见彼土遭兵难，民不堪命，愿陛下安辑之。不远万里，为生灵而来耳。”又问：“汝何所能？”对曰：“臣以心为师，颇知画塑范金之艺。”帝命取明堂针灸铜像示之，曰：“此宣抚王檝使宋时所进，岁久阙坏，无能修补者，汝能仿制之乎？”对曰：“臣虽未尝为此，请试之。”至元二年，新像成，关鬲脉络皆备，金工叹其天巧，莫不愧服。凡两京寺观之像，多出其手。为七宝镔铁法轮，车驾行幸，用以前导。原庙列圣御容，织锦为之，图画弗及也。

至元十年，始授人匠总管，银章虎符。十五年有诏返初服，授光禄大夫、大司徒，领将作院事。宠遇赏赐，无与为比。卒，赠太师、开府仪同三司、凉国公、上柱国，谥敏慧。子六人，知名者曰阿僧哥，大司徒；阿述臈，诸色人匠总管府达鲁花赤。

有刘元者，尝从阿尼哥学西天梵相，亦称绝艺。元字秉元，蓟州宝坻人。始为道士，师事青州杞道录，传其艺。至元中，凡两都名刹塑土、范金、搏换为佛像，出元手者，神思妙合，天下称之。其上都三皇像尤古粹，识者以为造意得三圣人之微者。仁宗尝敕元“非有旨，不许为人造神像。”

后大都南城作东岳庙，元为造仁圣帝像，巍巍然有帝王之度，其侍臣像乃若忧深思远者。始元欲作侍臣像，久之未措手，适阅秘书图画，见唐魏徵像，矍然曰：“得之矣。非若此，莫称为相臣。”遽走庙中为之，即日成。士大夫观者咸叹异焉。元官昭文馆大学士、正奉大夫、秘书卿，以寿终。

朱玉，字君璧，昆山人。喜绘事，闻佳山水即翛然独往，虽数千里不以为难。永嘉王振鹏在仁宗时以界画称旨，跻显仕。玉往受笔法，振鹏亟称之。未几，奉中宫命，图藏经佛像，曲尽意态，人言振鹏之艺不能过之。至正中，清宁殿成，敕画史图其壁，赵雍以玉名闻，遣使召之，以道阻，不果至。未几，卒。

李时，字居中，大都人。伯父巨渊，工绘仙鬼，莫知其师传之所自。尝画魔母图，极狞悍之状，仁宗见而悦之，使待诏禁中，累官朝列大夫、诸道人匠府总管。时总角即知向学，年十六从巨渊至上都，视俗工所画，辄羞赧弃去。闻饶阳刘仲谦早从秘书少卿何澄画。澄年九十余，世祖诏见，赐以卮酒。既拜，因伏不能起，问之，对曰：“臣耄矣，弟子刘仲谦可以奉诏。”许之。由是仲谦名动京师。时受学于仲谦，艺日进。

又有刘道权者，庐陵人，善画山水，然恃才慢骂当世，如刘伯熙等皆讥呵，不少假借。独于时特奖誉之。尝谓仲谦曰：“是子咄咄逼人，宜少避之。”后巨渊见时所作，亦惘然自以为不及也。

至正二年，惠宗诏时画东内清宁宫殿壁，时画樊姬、冯婕妤，及唐长孙皇后进谏图，赏赉甚厚。或言时家贫母老，帝怜之，怀白金一锭，使左右密付时曰：“知卿贫，故相赉，慎毋令他人知。”后授为利用监照磨，擢经历，时叩头固辞。退，语人曰：“时事如此，吾免沟壑幸矣，其敢干天职乎！”竟不就。

先是，京师繁盛，帝欲画图以夸后世，诏时等具稿本以进，计日程工，如是将近三年，自南而东，而西。裁及其半，忽屏置不问，众莫知其故。及帝出奔，明兵入京师，以旧城太广，及撤其北之半，而中筑焉，其界适当画稿之半，识者始叹异之。

孛罗帖木儿擅国，奏立梓潼帝君祠，命时图其九十九化事于壁。时更画四力士献俘事。孛罗帖木儿见之，问曰：“此絷而拥以前者，何人也？”众错愕不知所对，时从容跽言，曰：“是不臣于国而遗害于民者。”孛罗帖木儿大笑而去。后旬日，孛罗帖木儿竟伏诛。




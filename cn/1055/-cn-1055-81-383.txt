【赐起居舍人知制诰刘敞等奖谕诏〈十二月九日〉】

敕刘敞：省所进享诗事，具悉。，大祭也，礼久阙焉。朕因时孟冬，躬荐圭鬯。永惟祖考之烈，格于天地；礼乐之盛，昭乎物容。宜有儒学之臣，形为颂叹之美。卿议论宏博，辞章烂然。敷训告以代予言，是惟其职；发揄扬而称上德，聊见余才。省阅已还，嘉尚良切。故兹奖谕，想宜知悉。


腊八日报恩寺遶塔【同张南村黄俞邰王安节诸子】

长干崇梵宇始基吴赤乌有明增式廓巍焕甲中区佛火乱列星高标奋浮屠穷年无暗夕腊日倾东都既欣冬夜暖复懽良友俱襆被憩精舍香飰饱伊蒲向暮忽雷动万衆声喧呼?檀累平地灯烛耀天衢摩肩纷喘汗罗拜充殿隅我来亦三匝胜事不可孤高下响鱼磬鼔吹繁笙竽循栏出翘首万仞殷珊瑚九层灯百八一一隋侯珠云月共澄鲜绰约悬氷壶琉璃炫金碧河汉青芙渠百神或围绕诸天来有无争传圅舍利白毫光气殊岁时一涌现万口同惊吁文人夸遘遇长歌仍大书【钱宗伯有塔光诗】此愿起阿育神力当护持胡为时破碎霹雳惊太虚【康熙间尝两被雷火辄有异人修治】浩刼絶思议奔走愍羣愚凌晨噉茗粥纪述惭粗疎


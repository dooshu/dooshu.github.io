陆游　诗酒

酒隐凌晨醉，诗狂彻旦歌。

悯怜蜗左角，嘲笑螘南柯。

风月随长笛，江湖入短蓑。

平生会心处，最向漆园多。

陆游

陆游　诗酒

诗酒平生乐，无如老病侵。

才衰愁韵险，量退怯杯深。

宿露滋金藟，微霜点缬林。

呼鹰五陵路，惆怅少年心。

陆游

陆游　诗酒

我生寓诗酒，本以全吾真。

酒既工作病，诗亦能穷人。

每欲两忘之，永为耕樵民；

周旋日已久，弃去终无因。

齿发益衰谢，肝胆犹轮囷，

吟哦撼四壁，嵬峨颓乌巾。

江上处处好，风月年年新。

正尔岂不乐，浩歌终此身。

陆游


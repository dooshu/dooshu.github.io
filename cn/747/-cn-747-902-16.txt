○析疑论叙

法师名子成，字彦美，号妙明，京兆霸陵人也。少时为儒，壮而从释。其性爱书史，喜翰墨，乐游学，好著述。每与贤士大夫诗词唱和，一联一句，落在丛席，人多传之。如《鹦鹉》诗云：“学得人言字字明，便能巧语为通情。不知身在樊笼里，犹向堂前弄舌轻。”《昼寝》云：“梦魂不管书擎手，一帙南华堕枕边。”《游》云：“家家明月谁无分？处处青山我有缘。”《水心亭》云：“绿芰青荷香满池，环亭冷浸碧琉璃。高轩矮榻无纤暑，卧看清波浴鹭鸶。”其长篇短偈，例皆如此。尤能洞明本宗佛法。予昔尝与县大夫张昂请注《心经》，五日而成万二千言。辞理精当，至为不多得。又尝缀述《本色法事文集》仅二百首，语句雄丽，旨意浑成。同袍得之，囊蓄不出，抑为艰得，无意多传。顷以兵火之乱，匿迹山林。尝与来客问难诘折，事尽终始，遂录成轴，名曰《析疑论》。首之以序问，终之以会名，凡二十篇。言简而理当，文约而义丰。涵泳六经，略备诸子。每一篇之中，其引类证断，决析疑理甚明白。若非具三昧辩才，其孰能致於此乎？且予与妙明为不请友，其有年矣。大凡著作，不我之悭，故於叙引，毋俟召而云。时辛卯中秋八日书。

薛Г

Г，河东人。


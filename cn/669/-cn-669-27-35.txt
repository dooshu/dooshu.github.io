35　漢晉春秋以蜀漢爲正　晉史自帝魏後賢盍更張


習鑿齒漢晉春秋以蜀漢爲正。朱文公感興詩謂「晉史自帝魏，後賢盍更張」，然晉人已有此論。

【元圻案】晉書習鑿齒傳：「鑿齒，字彦威，襄陽人。桓温覬覦非望，鑿齒著漢晉春秋以裁正之。起漢光武，終於晉愍帝。於三國之時，蜀以宗室爲正，魏雖受漢禪晉，尚爲篡逆。至文帝平蜀，乃爲漢亡而晉始興焉。」〇世説注：「習鑿齒著論曰：『若以魏有代王之德，則不足；有靖亂之功，則孫、劉鼎立。共王、秦政猶不見敘於帝王，況暫制數州之衆哉？』」〇朱子感興詩第五首：「東京失其御，刑臣弄天綱。西園植姦穢，五族沈忠良。青青千里草，乘時起陸梁。當塗轉凶悖，炎精遂無光。桓桓左將軍，仗鉞西南疆。伏龍一奮躍，鳳雛亦飛翔。祀漢配彼天，出師驚四方。天意竟莫回，王圖不偏昌。晉史自帝魏，後賢盍更張。世無魯連子，千載徒悲傷。」






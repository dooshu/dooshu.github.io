柳絮

杨亿

琼蕊飘英逐吹繁。建章飞舞入千门。羌人自怨残梅曲。庄叟还迷梦蝶魂。汉苑风光随猎骑。洛城花雪扑离樽。锦帆蔽日隋堤远。枉逐东流箭浪翻。

刘筠

半减依依学转蓬。斑骓无奈恣西东。平沙千里经春雪。广陌三条尽日风。北斗城高连蠛蠓。甘泉树密蔽青葱。汉家旧苑眠应足。岂觉黄金万缕空。

钱惟演

三月江南花渐稀。春阴漠漠雪霏霏。章台街里翻轻吹。灞水桥边送落晖。陆凯传情梅暗落。韩凭遗恨蝶争飞。诏书漫道吹纶薄。谁见纷纷上客衣。


忆侯几道云俱兄弟

春城烟雾晓阴阴，俯仰斜阳吊古今。
万里河山犹故国，九京风雨自同心。
欲知真主观司隶，未见孤儿属羽林。
鹤唳华亭人没后，河桥一阕（一作曲）泪沾襟。
附：《天启崇祯两朝遗诗》录侯玄演《咏史》云：「自古空期头白乌，百年光景易蹉跎。北朝开府忧伤老，江左公卿隐忍过。诸葛计功输乐毅，渊明言志托荆轲。百年敢望夷吾出，只有新亭泣已多。」《又六月十四夜》云：「蹈海何当学鲁连，奉亲倘许托山田。翻飞风景惊乌鹊，感激心情泣杜鹃。一代诗书怜诵读，百年乡井愧生全。谁知此夜青天好，鬼出殇号月正圆。」又侯玄洁《病秋漫兴》云：「塞北风高岁已阑，防秋唯听夜霜寒。入关羌骑长安近，出塞将军蜀道难。耕牧颇闻秋更急，疲荒翻喜岁粗安。群公定策从容里，不向军中说一韩。」


陪唐寓庵使君汎舟响山潭因登玉山

其一

陵阳南畔钓龙湾，赤壁高台绿水间。
一自锦袍仙去后，到今烟月意长閒。
扁舟载酒随登涉，野寺穿林数往还。
半醉接䍦从倒著，习池争似此溪山⑴。
⑴ 地故宝子明钓白龙处，李太白尝游咏。

其二

秋晴难负登高节，策驾重寻玉岭游。
不信茱萸催我老，肯教白雁唤人愁。
迷离云树垂村舍，远近江山入寺楼。
坐送夕阳归棹急，苍烟明月满汀洲。



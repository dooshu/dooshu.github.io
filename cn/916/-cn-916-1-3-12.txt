【楚童谣】

〖《家语》曰：楚昭王渡江。江中有物。大如斗。圆而赤。直触王舟。舟人取之。王怪之。使使聘於鲁。问于孔子。孔子曰：此萍实也。可剖而食之。吉祥也。唯霸者为能获焉。使者反。王遂食之。大美。使来以告鲁大夫。大夫因子游问曰：夫子何以知其然。曰：吾昔之郑。过乎陈之野。闻童谣云云。此楚王之应也。是以知之。〗

楚王渡江得萍实。大如斗。（《说苑》作拳。）赤如日。剖（《御览》或作割。）而食之甜（《说苑》作美。《家语》作甘。）如（《初学记》同。）蜜。（○《家语》致思篇引实、蜜二韵。《说苑》辨物篇。《类聚》八十二。《初学记》二十七。《白帖》三十。《御览》六百十二、一千。《诗纪前集》三作楚昭王时童谣。○逯案。今本《家语》脱大如斗赤如日一句。）


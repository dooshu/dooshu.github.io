198　魯田賦晉刑鼎有典法在　魯晉所以立國之本


魯用田賦，仲尼曰：「有周公之典在。」哀十一年。晉鑄刑鼎，仲尼曰：「晉國將守唐叔之所受法度。」昭二十九年。周公之典，唐叔之法度，魯、晉所以立國也。是以漢循高祖之法則治，梅福語，見漢書本傳。唐變太宗之制則亂。【原注】夏有典則，商云「成憲」，周云「舊章」。

【元圻案】紹定六年，十一月，召魏了翁爲華文閣待制。了翁上章論十事，乞復舊典，以彰新化：「一復三省之典以重六卿，二復二府之典以集衆議，三復都堂之典以重省府，四復侍從之典以來忠告，五復經筵之典以熙聖學，六復臺諫之典以公黜陟，七復制誥之典以謹命令，八復聽言之典以通下情，九復三衙之典以强主威，十復制閫之典以黜私意。」故王氏云爾。






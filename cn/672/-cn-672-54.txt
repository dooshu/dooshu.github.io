上元夜同人集子谦潇洒轩征歌回忆丙子上元同秋园徐先生妹倩以宁饮潇洒轩迄今已五阅歳矣因感志事兼怀秋园以宁

记饮君家又上元，氍茵红烛管弦繁。
江天水阔春无雁，（时徐秋园为浙江令）
衾枕寒深人闭门，（时以宁新断弦）
到眼风光悲旧雨，入年花事忆青罇。
珠灯九陌千家月，一曲琵琶漫自论。



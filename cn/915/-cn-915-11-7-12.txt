◇给老民郡县板诏（神龟元年正月）

朕冲昧抚运，政道未康，民之疾苦，弗遑纪恤，夙宵矜慨，鉴寐深怀，眷彼百龄，悼兹六极。京畿百年以上给大郡板，九十以上给小郡板，八十以上给大县板，七十以上给小县板；诸州百姓，百岁以上给小郡板，九十以上给上县板，八十以上给中县板；鳏寡孤独不能自存者，给粟五斛、帛二匹。（《魏书·孝明纪》）


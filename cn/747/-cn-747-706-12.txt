○请增谏议大夫等品秩状

右，据《大唐六典》，隋氏门下省谏议大夫七人，从四品下，今正五品上。自大历二年升门下、中书侍郎为正三品，两省遂阙四品，建官之制，有所未备。谨按《左氏传》云：“衮职有阙，惟仲山甫补之，能补过也。”仲山甫周之大臣。《汉书》汲黯称：“愿出入禁闱，补过拾遗。”《后汉书》：“张衡为侍中，尝居帷幄，从容讽谏，拾遗左右。”皆大臣之任。故其秩峻，其任重，则君敬其言而用其道。况謇谔之地，宜用老成之人，秩不优崇，则难用耆德。其谏议大夫，望依隋氏旧制，升为从四品，分为左右，以备两省四品之阙。向後与丞郎出入迭用，以重其选。

〈御史中丞〉

右，中丞为大夫之贰，缘大夫秩崇，官不常置，中丞掌为宪台之长。今九寺少卿及秘书少监、国子司业、京兆少尹等，并省寺之贰，皆为四品，惟御史中丞官业虽至，品秩未崇。望升为从四品，为大夫之贰，令不隔品，亦为丞郎出入迭用，以重其选。

以前，臣等商量，缘事关朝廷典制，须行之可久，必在博尽群议，询谋佥同。望令两省、御史台五品以上、尚书省四品以上、太子太保、太常卿参议闻奏。未审可否？


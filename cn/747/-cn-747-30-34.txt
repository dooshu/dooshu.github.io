○宣抚河南诏

天生蒸民，树之司牧，将兴化济俗，育物阜时。朕对越明灵，作人父母，因地利以观穑，乐岁成而报功。斯於富庶，俾之宁辑，故尝纳隍夕惕，负扆晨兴，受一服则思纻绩之勤，务三时则忧畎亩之害，每因水潦方降，则使堤防必葺。去岁已来，频有处分，所繇简慢，或未躬勤，河南数州，致滋水损。州县牧宰，何以自安？被损之家，何以存济？宜令户部侍郎张敬舆宣慰简覆，如实有损，贫下不支济百姓，量事赈给，务令忧恤，称朕意焉。


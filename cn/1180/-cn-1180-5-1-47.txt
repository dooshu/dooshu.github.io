撤殿营居


唐史纪：太宗以魏徵宅无堂，命辍小殿之材以构之，五日而成。仍赐以素屏、褥、几、杖等，以遂其所尚。徵上表谢。上手诏曰：“处卿至此，盖为黎元与国家，何事过谢。”

唐史上记：太宗时的大臣，只有个魏徵能尽忠直谏，太宗也极敬重他。一日，闻魏徵所住的私宅，止有旁屋，没有厅堂。那时正要盖一所小殿，材料已具，遂命撤去，与魏徵起盖厅堂，只五日就完成了。又以徵性好俭朴，复赐以素屏、褥、几、杖等物，以遂所好尚。徵上表称谢，太宗手诏答曰：“朕待卿至此，盖为社稷与百姓计，何过谢焉。”

夫以君之于臣，有能听其言，行其道，而不能致敬尽礼者，则失之薄；亦有待之厚，礼之隆，而不能谏行言听者，则失之虚；又有赏赐及于匪人，而无益于黎元国家者，则失之滥，而人不以为重矣。今观太宗之所以待魏徵者，可谓情与文之兼至，固宜徵之尽忠图报，而史书之以为美谈也。






○惟岳降神解

幽乎理者神也，显乎用者人也。苟易其所，同为怪妖。非仲尼之所言也，三百篇亦删於仲尼，而岳降申甫不删者，岂仲尼之前则其事信，仲尼之後则其事妖？苟如是，则夔龙稷而下，有相其君、辅其主以致理者，皆神降也，人何有哉？是必以国之兴也听於人，亡也听於神。当申甫时，天下虽理，诗人知周道已亡，故婉其旨以垂文。仲尼不删者，欲以显诗人之旨。苟不尔，则子不语怪，出於圣人也，不出於圣人也？未可知。


○澈上人文集序

释子工为诗尚矣。休上人赋别怨，约法师哭范尚书，咸为当时才士之所倾叹。厥後比比有之。上人生於会稽，本汤氏子。聪察嗜学，不肯为凡夫。因辞父兄出家，号灵澈，字源澄。虽受经论，一心好篇章。从越客严维学为诗，遂籍籍有闻。维卒，乃抵吴兴，与长老诗僧皎然游，讲艺益至。皎然以书荐於词人包侍郎佶，包得之大喜。又以书致於李侍郎纾。是时以文章风韵主盟於世者曰包、李。以是上人之名由三公而扬，如云得风，柯叶张王。以文章接才子，以禅理说高人，风仪甚雅，谈笑多味。贞元中，西游京师，名振辇下。缁流疾之，造飞语激动中贵人，因侵诬得罪，徙汀州，会赦归东越。时吴楚间诸侯多宾礼招延之。元和十一年，终於宣州开元寺，年七十有一。门人迁之，建塔於越之山阴天柱峰之陲，从本教也。

初，上人在吴兴，居何山，与昼公为侣。时予方以两髦执笔砚，陪其吟咏，皆曰孺子可教。後相遇於京洛，与支、许之契焉。上人没後十七年，予为吴郡，其门人秀峰捧先师之文来乞词以志，且曰：“师尝在吴，赋诗近二千首，今删去三百篇，勒为十卷。自大历至元和，凡五十年间，接词客闻人酬唱，别为十卷。今也思行乎昭代，求一言羽翼之。”因为评曰：“世之言诗僧多出江左。灵一导其源，护国袭之。清江扬其波，法振沿之。如么弦孤韵，瞥入人耳，非大乐之音。独吴兴昼公，能备众体。昼公後，澈公承之。”至如《芙蓉园新寺》诗云：“经来白马寺，僧到赤乌年。”《谪汀州》云：“青蝇为吊客，黄耳寄家书。”可为入作者阃域，岂独雄於诗僧间邪。


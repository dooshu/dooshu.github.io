青玉寒

和贺方回韵，送伯固归吴中。

三年枕上吴中路。遣黄犬、随君去。若到松江呼小渡。莫惊鸳鹭，四桥尽是，老子经行处。　　辋川图上看春暮。常记高人右丞句。作个归期天已许。春衫犹是，小蛮针线，曾湿西湖雨。

此首《乐府雅词》作蒋宣卿，《阳春白雪》作姚志道，然题云送伯固归吴中，当以坡公为是。起句“三年枕上吴中路”，“三年”，正伯固从公之时。“黄犬”句，用陆机黄犬传书事，望其归去，常通音书也。“若到”数句，羡其得归旧游之处，日日徜徉也。换头，言吴中风物之美如辋川，而伯固之诗亦如右丞。“作个”数句，奇境别开，盖因伯固之归，而叹己之不得归。但就“小蛮针线”上，显出宦游天涯之可哀，而己之欲归之情，亦倍见迫切。况蕙风云：“‘曾湿西湖雨’，是清语，非艳语。与上三句相连属，遂成奇艳、绝艳，令人爱不忍释。”观况氏所论，可知坡公天才吐露，往往馨逸，非后人所可效也。


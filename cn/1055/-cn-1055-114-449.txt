【隋韩擒虎碑〈开皇十五年〉】

右《韩擒虎碑》，不著书撰人名氏，而以隋高祖为今上，乃隋人所撰碑文。屡言虎字，独于名下去之，若避唐讳，此不可知也。今以碑文考《隋书》列传，其家世、官勋大略多同，惟其在齐为河长防主、大都督、车骑大将军、开府仪同三司、白超防主，转洪超防主，传皆无之。又迁和州刺史，而传为利州。皆史官之阙误，当以碑为是。而传载阎罗王事甚怪，而碑无之，使其实有，碑不宜不书，以此见史家之妄也。治平元年六月十日书。


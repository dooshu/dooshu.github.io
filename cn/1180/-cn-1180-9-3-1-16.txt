假乐

四章，章六句


首章讲：此公尸所以答《凫鹥》也。言：人君为天之宗子，必有格天之德，然后可以得天之眷。若无显德，未足以望厚福也。





嘉乐君子，显显令德。宜民宜人，受禄于天。

君子，指王者。民，庶民。宜人，在位者。惟我可嘉可乐之君子，私欲不累，天理昭融，有显显光明之令德。下足以宜民，而民安其治也；上足以宜人，而人习其政也。是以惟德动天，惟天眷德，而有以受天之禄焉。





保右命之，自天申之。

安其身曰保。助其行曰右。锡之为天子曰命。然天之于王，犹反覆眷顾之未厌也。既保之、右之、命之，而绥将宠锡之特隆。又自天申之，而保佑眷命之愈至矣。所以受天禄者，岂一时而已哉？

二章讲：然吾王以德获福，不但此也。





干禄百福，子孙千亿。

福，即禄。十百曰千。十万曰亿。今夫吾王有显德，固无心于福之干也。然德之所在，禄即从之，是王者以德干禄而得百福矣。百福维何？彼福莫大于子孙之多也，则子孙千亿，而所以衍本支之传者盛矣。





穆穆皇皇，宜君宜王。

穆穆，严敬也。皇皇，纯美也。宜，称也。君，诸侯。王，天子。然福尤莫大于子孙之贤也，又皆寅畏中存，而有穆穆之敬，充实光辉而有皇皇之美。支庶者则以此德而宜其为君也，本宗者则以此德而宜其为王也。





不愆不忘，率由旧章。

愆，过也。忘，失也。率，是循。由，是行。旧章，先王之典。且为君王者，本其敬美之德，而为继述之图，不作聪明而失之愆，不涉玩愒而失之忘，惟以率由先王之旧章而已。子孙多而且贤如此，百福孰有加于此哉？

三章讲：夫子孙之贤固为君之福，而王之嫡嗣则天下之本，而尤欲其贤也。吾愿王之嫡嗣何如？





威仪抑抑，德音秩秩。

抑抑，慎密。秩秩，有常。彼人君以修德为先，而威仪德音皆盛德之验也。是必威仪抑抑，合显微无间，德音秩秩，贯始终不渝，而修德其至矣。





无怨无恶，率由群匹。

由，从也。匹，善类。人君以用贤为急，而私怨私恶非任贤之道也。是必不萌私怨，惟群辟是任，不萌私恶，惟群辟是听，而用贤其公矣。





受福无疆，四方之纲。

受福，即受天禄。无疆，来久。夫修德则出治有本，任贤则辅治有人，由是帝心简在，而富贵福泽萃于一身，既有以受无疆之福矣。则作福作威，惟辟主之，而天下臣民皆不出统驭之中也，不为四方之纲乎？

末章讲：





之纲之纪，燕及朋友。

纲，是政之大体。纪，是政之节目。燕，安也。朋友，群臣也。夫吾王之嫡嗣，既能张其纲焉而不失之废弛，理其纪焉而不失之紊乱，则有以安天下之民矣。而朋友有安民之责者，自无事抚循之劳，而坐享优游之逸矣。不有以燕及朋友乎？





百辟卿士，媚于天子。

百辟，在外诸侯。卿士，在内群臣。媚，爱。君既有以燕其臣，臣自有以媚乎君。但见外而百辟，内而卿士，皆燕之朋友也，莫不媚爱于天子焉。





不解于位，民之攸塈。

解，怠。塈，息。而媚之皆曰一人之勤怠，天下之安危系焉。是必励精图治，不懈于位，使其纲之张者常张，纪之理者常理。则天下之民，囿于纪纲之内者，永有以获安宁之庆矣。凡我百辟卿士所以荷其燕及者，又岂有穷哉？吾王之嫡嗣有如是焉，是人君莫大之福也，非吾人之所深愿乎？






卷一百三十四

<史部,诏令奏议类,奏议之属,历代名臣奏议>

钦定四库全书

历代名臣奏议卷一百三十四

明　杨士奇等　撰

用人

宋仁宗庆历三年起居舍人陕西转运使孙沔过阙论宰相不进贤者为将来之资上奏曰臣窃以直言指佞忠臣之亮诚革弊救时圣人之能事古之士有负鈇鑕趋鼎镬不避死亡之罪以回主上之心非不知爱身命保富贵自为安逸之计而奚取摧折之苦盖不敢以所损之小以忘所补之大也自祖宗有天下垂八十余载其间正人直士未尝以言废者虽时犯顔获罪要不过黜一官使居於外不踰年而已迁岂有若古之伏法流窜而殒絶其身者欤景佑已前纲纪未尝废犹有感激进说之士观今日之政以验今日之事几何不恸哭长叹息而後无人为陛下言者臣实耻之亦不敢远引高论唯以时之要务而陈之愿少留宸聼夫州郡承风者吏也皆猥懦老耄县邑禀令者牧守也皆昏戆罢软制敕方下人咸以为不足信未踰月而数更奏请已行人咸以为不能久又随时而改易利权反覆民力殚竭边鄙久师而自敝戎狄伺隙以争长事至危而陛下以为安人皆忧而臣下唯相目者何也由宰相多忌不能进贤者朝廷失策不能任正人之所致也先圣所以能致太平者求端方之士用谅直之人故臣之奸佞无不知民之疾苦无不闻知则随而去之闻则择而行之书诸史策不可备举臣但见庄献总政之年陛下恭默之日有王曾张知白鲁宗道李廸蔡齐薛奎以正直迭居两府曹修古李紘刘随鞠咏孔道辅以亮节更任谏垣参用才智十年之间中外无大故然犹奸纎侥幸阍寺威福未能悉去亦不为害景佑以後丞相吕夷简进当国政以承平可恃以功业可久连黜忠言几废直道洎为使相出镇许昌以王随陈尧佐代其任才庸负重谋议不协忿争中堂取笑多士政事寖废即岁罢免又引张士逊冠台席本非远识致败乃事戎狄始起於边陲卒伍窃发於辇毂合辔徒行灭烛逃遁损威失体殊无惭愧尚得三师居第自奉盖执政不得人之效也岂不由丞相不进贤者为将来之资但用不如己者为自固之计故陛下思当今之才无若丞相之贤复召自大名再秉钧衡于兹三年不更一事以姑息为安以避谤为智西州将帅连败北朝胁取无厌兵歼货悖天下空竭刺史守宰十不得一法令变易士民怨嗟隆盛之基忽至于此是由不能进贤退不肖为社稷大计也今夷简以病求退陛下手和御药亲写德音恨不移卿之疾在于朕躬四方义士一闻诏书有泣下者丞相在中书二十年三冠辅弼所言陛下无不从所请陛下无不行终始顾遇而未尝少衰可谓宋朝得君一人而己未知以何道报圣人至深至厚推诚笃信之恩也噫庸常满前谁阶於此智虑未有居丞相之右者使陛下祗有夷简而天下无其人也设遂请老何人自代今天下士大夫皆称贤才而陛下不用者左右毁之也天下士大夫皆谓纎邪而陛下不知者朋党庇之也天下士大夫皆谓不才而陛下任之谓丞相不知未之有也呜呼天下重柄累圣相授岂可轻易哉夫货殖之家有至宝之物犹当谨重扃钥非博识者不得一观岂可付之愚童騃吏终日戏玩不委诸地而毁之则盗斯夺之矣昔太祖以一旅兴王业太宗以五路定天下真宗承经营之策数十年间遂至泰宁何尝不选用宰相与平章大政为万世业若屋之柱石身之手足手足委坠心体未有得安者柱石摧朽宫室未有得久者宰相非才天下岂有得致治者也方今北戎伺患以致压境而取财西贼数胜以使结邻而请和二方之情伪难知中国之兴衰所系加之民人疲敝政事隳杂此实朝廷非常之时非更张革变则不能至于治平也臣观在位之意无已然之见事急则错置失宜既往则怡怿自若去岁北戎有割地之请未及境而百役暴起昼夜不息遣将帅进官秩推毂辍衣委数十万兵而遣之一日邀结旧好兵分势解去无後虑将帅处於闲地不得一瞻天日之表示不复用兵何忧乐进退之易也如此今又闻西贼欵塞公卿忻忻日望和平此乃缓兵息民之一事耳若因此振纲纪修废坠任贤使能节用养兵则景德祥符之风当见於今日矣若恬然不顾遂以为安臣恐土崩瓦解不可复救也而丞相便为四方已宁百度已正欲因病默默而去无一言啓沃上心别白贤不肖虽尽南山之竹不足书其罪也若荐用贤才合天下公议俾士大夫能服其心是失之於始而得之於终犹可寛天下万世之责苟遂容身不救前过不合己者舍之不顺己者退之以柔而易制者升为腹心以奸而可使者任为羽翼以谄佞取人者为君子以愚懦无识者为长者使之在廊庙布台阁上惑圣明下害生灵为祖宗计则必危为子孙计亦未可保於终若是张禹不独生於汉林甫复见败於唐可不谨哉可不惧哉臣官为侍从班近清列缄默度日荣名可期何必多言自贻狂率上忤圣意苦论宰辅盖不忍陛下受隐晦之名丞相书奸邪之迹为後世所贱也臣又闻天子择宰相必观立朝之本末采多士之佥论临大事而有守秉谅节而不回居外则有抚民之誉在内则有诤臣之风一日登庸万方受赐落落然有大臣之器此庶几得矣若循资次补亦丞相素为之地安肯拔贤才於不次哉在陛下察之谨之况国家安危之势在此一举亦恐未有人为陛下如此言之也臣见数年前有论西北事者有谈兵略者谄佞之辈必羣聚而非笑之观方今之患非言者之过也窃恐臣今日之言亦前日之事也故非摆阖之辞?间之说悉士大夫有识之论也可以质於天地可以逹於君亲不愧於人不畏於後臣区区之心幸观咫尺耻有见闻不尽愚忠虽异日为倾邪所害贬窜诛戮臣亦无悔伏望陛下念祖宗之基业奉社稷之威灵开日月之明奋雷霆之断永信任忠良而去败乱之敝事克复昇平在於此日则天下幸甚

庆历中吏部尚书夏竦进策曰伏以国家安危本乎苍生苍生治乱系乎宰字之官於民甚亲古者子男之国今为令佐之任故汉诏郎官出宰百里百里之任非材不居国家之制若何轻之春秋之义用贤治不肖用贵治贱方今令佐弊居丛脞或医师画工之诉贫窭京百司吏之论久次贵游子弟之序资?京朝职官之遭削夺者皆得调授州县之间吏道益杂率多不善文法罕谙政事下有妻孥以牵其心上无清华以诱其望乐於因循甘於贿赂皆曰过且罚不失为同类罪且弃不失为豪民以是而观非用贤治不肖者也况州县之仪苦於庸贱稽首阶墀厮役公府民之疾苦不能抗行州之蠺食不敢力御或牧守非材好自尊大轻视王之命臣不若己之仆御贤者忍耻懒图政事愚者徇财不顾轻辱以是而观非用贵治贱者也夫用不肖治不肖则政弊用贱治贱则民不伏以水济水谁能食之呜呼县境相压令长肩比一清九浊尚为多贤比屋空虚百里疮痏伤天之和致时之灾不在斯人谁当其咎伏念陛下轸念元元垂意令佐择其材能除其不肖贵其爵服去其庸贱合仲尼春秋之义流先王爱民之惠则太平之化可阶而至也

五年翰林学士张方平乞令中书枢密院依旧聚厅议事上奏曰臣伏见宰相贾昌朝陈执中等乞解兼枢密使已降诏允所请自古已来历代之前三公之职无所不总国初中书枢密院两相兼领臣窃详其时盖是後周世宗意欲合二府以复唐旧及范质等罢其职遂致事体两分谋议不一总於主断实烦柄驭比以戎寇为患边防多警始命宰弼关决机务国论粗合习方为常今疆场虽即渐宁戌守未能解备畜北戎如畜虎饥则噬人养鹰饱且扬去两相既罢去此职退朝必更不聚厅便如路人往来杜絶今虽有处分凡干军国机要及边陲事宜令依旧同共商量施行又缘朝廷举动惜体中外人情易揺三边忽有小虞两地即须聚议便是非常之事远动四方之疑合固易?离则难合今圣恩已聼昌朝等解罢使名即密院文书自不通佥诸房事务亦罢呈禀臣愚以为其边防奏报军马机宜依旧常且聚厅每事竝皆同议於後或有警急庶几得以周知傥值有事商量亦免动人视聼若或圣心采纳乞特宣谕施行

七年方平论请通中书枢密院事上奏曰臣窃以朝廷政令之所出万事之本原一统於中书若枢密院则古无有也起於後唐权宜之制因循相承兵权寖重乃与中书对秉衡轴至於分军民为二体别文武为两途宣勅竝行议论难一事无任责更相顾望自古为理患在多门况今二府之中岂尽材猷之士朝纲内弛边事日生西戎北狄有凭陵中夏之志财用殚窘百职旷废此时庙堂之上岂容非材夫欲朝廷尊边事宁其要在乎拣别大臣才不才而已矣陛下若去不才之人又复谁当进用若使宴安朝列容身养望者优游备位则劳臣益解体武士益离心兹事体大实在详察谓宜讲求利害稽复古制省枢密院归於中书若又重於改为则莫若通枢密院之职事於中书见任枢密使副才者留之不才者去之其诸房吏史且皆如旧措置施舍徐更图议是足以一政事之本重赏罚之权汰宂滥之员塞侥幸之望改而张之不伤体裁而成之不动衆陛下幸与一二宗臣旧老深图此议有益於国愿断自圣心行之特降制以宰臣兼枢密使

八年诏近臣论时政方平言祖宗之时文武官不立磨勘年岁不为迁升次序有才实者从下位立见超擢无才实者守一官十余年不转其任监当或知县通判知州至数任不迁当时人皆自勉非有劳効知不得进祥符之後朝廷益循寛大自监当入知县知县入通判通判入知州皆以两任为限守官及三年例得磨勘先朝始行未见有弊及今年深习以为常皆谓分所宜得无贤不肖莫知所劝愿陛下稍革此制其应磨勘叙选必有劳绩或特勅择官保任者即与转迁如无劳绩又不因保任者更增展年其保任之法须选择清望有才识之人命之举官如此则是执政之臣举清望官委清望官举亲民官凡官有阙惟随员数举之庶见急才爱民之意

仁宗时方平请令二府各举将帅上疏曰臣窃思辽夏通谋边隅设备外则民力渐困内则府藏寖虚将帅既少才谋兵士又非精劲安边攘宼未见长筞天下之势深索维持惟是用人尤为急要直须不次选择才能伏乞陛下特降宸旨令两地大臣人皆举其所知或有智勇堪任将率勤干可治钱谷但其才用明有所长者各举三数人俟其举上陛下以暇时御便殿将所举奏面质举者其前来已试用之迹及将来堪任使之状使据事实陈其行能衆以为然即与进用不惟拔擢得人亦可以见大臣知识之深浅但用得其才人思陈力即可以下集衆务上分忧劳也

方平又上官人论曰臣闻股肱元首一体而後成人隂阳冲气三合乃能生物君臣之义相须犹然故理乱在庶官安危系所任良臣惟圣后德惟臣按历代之典刑观先王之治道莫不柬贤授任论才赋政劳於图择佚於任使尧之克明俊德舜之时亮天工分职用人犹咨四岳故尧曰畴咨若予采汤汤洪水方割有能俾乂舜曰有能奋庸熙帝之载畴若予工畴若予上下草木鸟兽则是播种必稷击拊必夔各用所长故善其事爰及三代官有世守业精能励百务用举在汉武宣之朝亦称多士之美内则有儒雅质直运筹定令文章应对之臣外则有将帅奉使宣风理民之良咸称诸用各济其志以故西汉号为近古凡魏晋而下创图之主致治之君未有不能驾驭英髦赏拔俊彦而能建大功业立大制度贻谋长世垂裕载籍者也然官纪之制世增其弊原本要末请试槩论盖天子惟君万邦图任三事搃百揆者则谋建庶官之长列庶长者则博选衆职之任卑治其目尊领其纲各有典司不相侵紊故人有所守而各安其事为法也简而责效也详人君可以垂拱而仰成百度所以条贯而有序及乎隋氏悉擥下权一命之微咸自王命三铨汨混诸流繁错臯陶九德不足以尽官才之方周官六计不足以为弊吏之法毛玠之执衡监不足以振颓俗山公之善题目不足以发清议矣唐氏杂用隋制皇朝多修唐旧今吏部之职分而为五仕涂烦广贤愚不能周知资格有常能否固难悉辨然王者设官分职以立民极知人则哲能官人安民则惠大臣举贤援能分治邦政在乎旁招俊乂列于庶位夫百司羣吏既非专达各有其长其旦夕承弼出入起居发号施令左右前後之士固宜周识其善恶各尽其器能孰有致君成务辅相之道可以居庙堂孰有折冲决胜将帅之略可以安边域孰有沈谋深识可以断大事孰有纯诚朴忠可以临大节孰明通塞之术可以主邦计孰有方重之望可以执邦宪孰有详练故实稽古之学可以备对问孰有不畏强御敢言之气可以司谏诤此皆帝室仪表当世衡石朝家轻重之所赖生民休戚之所凭夫不深详乎佥议夙存乎简注一职不举固有阙政矣至于专使之才如终军陆贾者牧民之术如延夀黄霸者澄清风俗淩厉名节如张纲范滂者明慎刑狱哀矜平恕如释之定国者此皆内与之为政外委之宣风扬主之恩威为民之舒惨者又可不素察其能否而克收其功用乎臣尝读汉书见元嘉中丞相王嘉上疏曰前山阳亡徒苏令发为盗欲遣使问状时无可使者盩厔令尹逢拜谏议大夫遣之今诸大夫有材能者甚少宜先畜养使之成就临事仓卒乃求非所以明朝廷也臣每读至此辄废卷长息以夫孝哀之世其天下之广职位之衆犹武宣也而朝廷虚空邦国殄瘁至无一使人之才得非由上失素备之道者欤故臣深愿陛下广知臣之明为立政之本采拔罔亲疎之间信任存始终之礼使端良之士夙夜乎左右才德之臣表率乎台阁廉能之吏刺守乎州郡则陛下固可以高拱乎太紫凝神乎穆清不出户牖之前而天下固已理矣臣才驽识近不通理要相时官人之道稍近乎政之损益者论着于後掇所遗焉谨论

方平又上用人体要论曰臣伏以皇朝两府前代三司所以平章庶政之经摠览万事之纪下赋羣吏之职恢成天下之务故高宗以傅说作相而说旁招俊乂列于庶位周官太宰以八柄诏王驭羣臣西汉丞相东西曹或起为中二千石东汉三府察廉秀高第出补刺守入居卿校南朝晋宋以来五品已上执政与吏部参掌以至于唐宰臣犹得以不次进用官吏代宗时元载当国而公道隘塞常衮预政而人材凝滞及崔佑甫作相日除十数人未逾年凡除吏八百员上曰或谤卿所除官多涉亲故何也佑甫曰进拟庶官必量能补任臣若与其相识方可粗谙人才若素不知闻何由察其言行上以为然识者是之宪宗时李吉甫自承旨作相谓学士裴垍曰吉甫自尚书郎流落远地十余年後进人物罕所接识宰相之职宜选擢英俊君多精鉴幸闻今之才杰垍取笔疏其名氏得三十余人数月之内选用略尽当时翕然称重吉甫有得人之称自文宗之世宗闵德裕之辈挟私後公结援相倾而朋党之议兴焉故文宗曰去河北贼至易去此朋党实难由是进用一官迁除一吏各相顾瞩恐涉讥议岂至公宰物之道欤伏惟我太祖太宗之朝擢贤任能使人以器才略奇杰或数年而至公相猥昧无庸或逾纪而不改官或卑品而处要重或高秩而居冗散升沈取舍惟才是视故能兴造功业妥绥四表制度遗文贻厥永代夫功名所立必由驾驭後世因循成弊盖自承平之久在今致理之本莫先官人之事助陛下官人者岂非宰相乎官至卿监职参台省迁用之命故在政府郎官以下属乎审官旨授之职统乎选曹是二有司者宰司实抡之且今外任之重国权所寄不在廉刺之职分而为二转运使提点刑狱者也天下诸道不登百人是百人者诚才则天下之政举矣此陛下所当柬注宰司所宜慎选者也臣比见诏书更委两省两制荐举此固朝廷不欲私用人之柄与天下公共之意然凡被举者又果尽贤乎若类其资历第其秩位贯鱼受宠无复区选定马於乾不知适变是犹按伯乐之图而求骥騄於市也臣愚谓宜断自宸明远遵往制以用人之柄责於宰司凡滞淹之才俊杰之器名行磊落衆实共闻自可越次甄升急收其效必依阶蹑级岂曰用人虽大吏而不能厥职居刺守而不闻治状大者宜罢归田里小者宜退从冗散汉官仪曰三公聼采长吏臧否人所疾苦条奏之是为举謡言又汉旧制州牧奏二千石不任位者事皆下三公遣椽吏按验而黜免之此前代中外羣吏升善退恶咸自宰司之故事也既付之以柄推之以诚则一夫不获一官不举陛下有所问之矣或曰经纶屯昧之时则有不次急用之擢持盈守成之时自宜遵常守故而已臣以为此乃腐儒之谬说岂英主之远谋且陛下向者躬览万几再新区极独断不谋拔才振滞彼一二臣上膺奨擢咸自卑仄骤升清要又岂资任之云乎况此三司实掌衆职动而引例何谓抡才能者一日而在下则失一日之益不能者一日而在上则有一日之损故升拔善良斥远邪恶以一日为晚何遵常守故之谓乎夫然故上下尽心庶官修举天下之士可得而官使也上无焦劳之忧旰昃之虑而百职理矣谨论

七年诏羣臣陈左右朋邪中外险诈而无所行殿中侍御史何郯请阅实其是否因论诚与疑乃治乱兴亡之本上奏曰臣闻兴邦国之治在通上下之情通上下之情在体天地之道故天地交而万物生由至和被焉君臣交而衆情逹缘至诚感焉在易有之上下相交而志同则为泰盖人情亨通而至也上下不交而志乖则为否由物情乖阻而然也斯道得失系时兴亡传曰商以兆人离周以十人同离则自疑生同则由诚至唯诚与疑乃治乱兴亡之本人君可不鉴哉?惟陛下以寛大之资绍宅丕绪以博厚之度信待羣后纯用一德怀来衆心然而历选大臣其间岂无一持诈之辈博求多士其间岂无一怀欺之人然不可以一臣诈而疑衆臣一士欺而疑衆士向以陛下惩艾所任疑阻微生羣臣承风殊少开悟献计议者迎陛下之意多有嫌避明约束者窥陛下之旨动设猜防日增月加寖成其弊於国体有损於人情靡安今略举疑贰之大端足以明其害而监其失夫择官者宰辅之职今补一吏则疑其涉私故常务颇劳於亲决矣分阃者将帅之任今专一事则疑其异图故多方而加其覊制矣博访者大臣之体今见一士则疑其请托故宾客有时而不许接矣相先後者士人之常今进一善类则疑其朋党故推荐不得而行矣分邪正者言官之职今斥一邪人则疑其爱憎故忠愤不得而伸矣凡兹任事者皆公卿士大夫之职周旋忠力乃其责也彼之触法皆胥吏小人之事乾没奸利乃其分也今待周旋忠力之人防如乾没奸利之类欲其廉耻兴行人物忠厚不可得矣一生此风遂致弊俗非但君疑於下抑亦臣疑於上焉故大臣疑用之不专则不敢任事矣小臣疑待之不厚则不敢输忠矣备顾问者疑言之不从则不敢抗论矣怀忠谠者疑诚之不达则不敢尽规矣慕功名者疑任之不固则不敢专行矣若循此不返是朝廷无必可信之士无必自保之人君臣上下交相疑而欲天下无否塞之患犹却行而求及前人也此非陛下素志之然皆臣下避忌顺成之过也夫不忌不克周文所以基王迹也豁逹大度汉高所以成帝图也雄猜多忌魏武所以失君德也唐太宗於君臣去形迹而致贞观之治德宗待宰辅多疑贰而召奉天之乱此数君者皆非常主也然而无忌克能豁逹则兴邦致治之如此持?猜怀疑贰则失德召乱之如彼是皆往世明验显效不得不戒之尔伏望陛下体天地所以交泰而推诚於君臣之际监周文汉高唐太宗所以兴邦致治而图其安戒魏武德宗所以失德召乱而防其危分国政以授之相委戎事以归之将至於羣司多士各付所职使尊者执其要卑者治其详陛下高拱而统临之唯威福政令则必自已出其他尽付之有司孰敢不为陛下悉力也传曰疑则不任任则不疑斯理之然也以陛下今求治之心其事在一易虑之间尔何惮而不为但虑及之则风俗可丕变天下可亨会治平之风夫何远之有臣以愚浅素懵治体然病今日之贤士大夫以疑阻相承以成陛下之失故敢覼缕而陈之夫志忠则语切而辞多伏惟圣明不以狂愚而遗其言则死幸甚

皇佑二年郯知杂事论宰相择贤材而久其任上奏曰臣窃以唐虞三代成天下之治为日旷久不败者非其时之易治由其君在位久历年多尔然不唯其君在位历年之久抑亦由任其臣专且久也虞之贤臣臯陶为冠夏之贤臣伯益为首舜禹任之与之始终故能成至治汤得天下以伊尹为辅不唯其身任之及其子孙亦任之太戊之在位其相伊陟而已高宗之中兴其相傅说而已皆终其世而未尝闻一易人焉所以能享其名周武创王业唯周召之用不唯其身用之及其後王亦用之所以能成其功汉高之取天下也以萧何其治天下也亦以萧何何之终继以曹参亦不唯其身任之至於後嗣亦任之所以能大其业刘备之得蜀中晋元之得江左顾其业亦甚微矣然而能抗衡中夏延及数世者以任诸葛亮王导专久之致也唐太宗成贞观之治非他也由其信房杜王魏长孙之笃而致也明皇致开元之治亦非他也委姚崇宋璟之固而致也东汉李固杜乔陈蕃时君亦知其贤而用之然用之不能终为邪险害之所以速衰危之患隋高祖平天下由其任高熲之功任之不能终以杨素承之所以无宏远之业宪宗之平夏州破淮蜀由任杜黄裳裴度崔羣而致也任之不能终以皇甫鎛程异间之所以复有叛涣之患凡兹历代任人之效任之不厌其久未始不致治任之不保其终未始不致乱为人君者必以是为监则庶几凛凛三代之际矣後汉治郡县司仓庾皆官之轻者然而当善其吏久而至子孙者为美况其任天下之事而欲朝受命夕成功未之有也伏惟陛下励精致理择贤为辅自始即位及今所命二府之臣已数十人以三朝所任人较之皆不若今之多也然而亟用亟罢不能持久其远者五七年次者二三年下者又不及之唯吕夷简在相位十数年中间两罢而复用之李迪两被进拜始任之数月其再也才逾年杜衍之拜甫及百日虽进退用舍圣虑所决必皆有为然而人情见陛下始用之不闻其尽贤既退之不知其有过其谓诸臣出入二府皆其常也但官重则可以补矣故近来仕至两省官者人莫不皆有大用之望其望无他不过冀厚禄以温家族假官势以荣子孙甚者谓一历二府得书黄纸则以为荣此尤可怪也用二府之臣计非陛下苟用之必以其有称天下之望者矣天下之人亦有望於诸臣焉自进用及今不累月而星变为异以前世之事为验多谓於大臣不利天道幽远灾异之发固不虚应然不必在於一端也窃恐倾危之士缘以为言或以遇有灾异则固当罢免或以避祸患则退自安全陛下或所持不坚一为浮言所移诸臣又将不安其位也今之任者既不能自固後之来者亦未必能安也若是二府无一定之任矣二府无一定之任而欲议天下之治其无日矣人君有圣明之资可乐也尚孳孳劳於求贤者亦与之图致治之具使功业成於当年名号荣於後世尔以陛下聪明神圣之资於尧舜远甚然在位近三十年而政理文采未暇浸淫於汉唐之间由任大臣不久而人为苟且之计也夫国家之弊莫大於人臣苟且况大臣乎今日任大臣者可谓弊矣伏望陛下惩既往之失而图将来之得其於二府大臣也必知其贤然後用之既用之必使久於职焉既久矣必待之以勿疑焉审此数端旷日历年而责其成功人虽中材荷陛下信任之固必将勉强为陛下宣力而讲长世之谋况任得贤材而又久则尧舜之治无难及矣

仁宗时直龙图阁知潞州尹洙上奏曰臣闻至治之本在於务大体不在乎任察也汉明帝察察唐德宗以察为明皆着讥前史非盛德之论然则衆之好恶必察之臣下忠邪必察之非谓究发隐微作为聪明者也近闻诏狱所治类多善士因醉饱之失发暧昧之罪臣窃以为过矣大抵士君子少长修饬始终如一者皆纯固介特之士举朝论之百不一二至於年位尚轻颇或踈纵及寄责稍重始自矫厉而能建事功於世立名节之效者不可胜纪此殆常人之情明主所深亮也兹事虽往臣所虑者上下相伺动辄得咎刻薄之风寖以成俗於盛明之治所损不细非特为二三子言也又比年以来既行之恩尚或中寝既用之法罕蒙开释岂?击之言易以进寛厚之论难为陈哉伏惟陛下采汉臣窥私之诫鉴吴主校事之弊因庆泽之後发寛大之诏明谕有司凡臣下纎芥之恶非亏损教谊侵害民物者勿复以闻至若暴乱之萌骄僭之原诬罔朋比徇私灭公此王诛之所先愿陛下留神聼察无志其细而遗其大则善者耸而恶者戒矣狂瞽之言惟圣明裁择

翰林学士王珪举王安国状奏曰右臣窃观汉之取士非一路每诏郡国举茂材孝廉与夫文学之高第又令丞相御史采质朴敦厚谦逊有行者而举之间有灾异又博求贤良方正直言极谏之人汉所以同风三代者无异术特以得人为盛尔伏见应茂材异等科王安国翰林学士安石之弟行义纯茂而学足以明先王之道其少己自高耻与天下士出入场屋间况肯晚同门?子弟以苟一时之进哉今年将四十身不得厕皁衣之列行与陛下之民老于太平而无所为士大夫咸为惜之夫三岁一诏贡举而实学者未必尽得制科所得又不过一二人岂若汉博取而广收之若安国者傥得间有所收不亦为明朝得人之助乎伏望特许如王回孙侔黄君俞等例除一恩命且令於国子监讲说以试其长或不如所举臣当坐冒闻朝廷之罪

珪又荐孙侔林希劄子曰臣伏观前代之治逸於享国者未始不劳於求贤也夫以九宸之邃非可以博览天下也固必考荐者之言而後试用之臣伏见试秘书省校书郎孙侔行义纯正好学不倦少尝游于场屋其後遂退居江湖然其所为词章非下於诸生也知永兴军刘敞奏掌本道机宜亦辞不就辟夫士於困穷之中秉节自高顾今岂多得邪又新杭州於潜县尉林希材学逸羣衆所共闻之昨罢官闽中略至京师不择禄而去未常一涉权势之门彼诚安於中而不怵于外与夫煦煦然苟营於人者不亦远哉伏望朝廷并擢为国子监直讲庶使闓劘道艺於劝学之路岂云无补之

珪又荐丘与权劄子曰臣伏以求治之朝而翰墨之臣无以愈於荐士之补也伏见福州闽县主簿丘与权景佑中有声科场自尔二十余年困于州县然孤洁自远不能苟合於当途之人观其艺文优深议论纯正窃谓遭时右文宜见收采臣今保举堪充国子监直讲如经擢用犯正入己賍臣甘同罪

珪又荐李徽之劄子曰臣伏见谏议大夫李徽之相门之彦蚤探经术前後累更寄任而其治不与俗吏同务昨差知凤翔府先帝知其名特召对而遣之近以疾求领南京留司御史台今闻疾已平尚在陈留未赴任方朝廷急於用人若徽之者可惜置之闲废之地望特出宸衷试许入见观其议论可取却与一要剧差遣则徽之既蒙省録当益尽补报之心

珪又荐李庠劄子曰臣伏见太子中舍李庠故谏议大夫绎之子少有才縕见推乡闾历官以来累有大臣荐辟以美茂之器饰以文雅举有可观昨因被病退居阕中涉今累年如闻所恙已平但安恬自守不欲一来京师兼庠未分司以前久不下磨勘文字旧有召试指挥亦辞而不就其风节诚可嘉尚欲望朝廷特与就除陕西一合入差遣庶广惇劝之路

知制诰刘敞乞叙用吕溱状奏曰右臣伏见南京分司吕溱降官责废已来闻诸道路皆谓坐费公使钱罪当夺官尝见吕溱历典苏楚杭徐数州所至皆有风称絶无贪名况其壮年已在近侍岂肯自弃如此然其为人资性疎濶脱略细务诚恐检防不至故陷深法臣窃见顷年苏舜钦监进奏院日卖官故纸为伶人之费坐监主自盗除名为民遂卒贬所事出仇人情轻法重至今天下寃之臣恐吕溱所犯多?类此兼溱素贫夺禄闲居便至失所伏望朝廷矜悯特赐牵复使溱少加检防不忽鄙碎尽心临事其於补报陛下未可量也干浼圣慈臣无任战惧之至谨具状奏闻

吴育知陕州进资政殿大学士召还判尚书都省一日侍读禁中帝因语及臣下毁誉多出爱憎卿所当慎也育曰知而形之言不若察而行之事圣主之行如日月之明进一人使人皆知其善出一人使人皆晓其恶则隂邪不能构害公正可以自立　王之要道也

皇佑初王举正拜御史中丞乃奏张尧佐庸人缘妃家一日领四使使贤士大夫无所劝不报举正因留班廷诤乃夺宣徽景灵二使又言先朝用人虽守边累年者官止遥郡刺史今所用未尽得人而尅期待迁使後有功者何所劝耶且转运使察官吏能否生民休戚赖焉命甫下而数更不终岁而再易恩泽所以未宣民疾所以未瘳者职此故也

皇佑中孙拚以右谏议大夫权御史中丞制下谏官韩绦论奏拚非纠?才不可任风宪拚即手疏曰臣观方今士人趋进者多廉退者少以善求事为精神以能讦人为风采捷给若啬夫者谓之有议论刻深若酷吏者谓之有政事谏官所谓才者无乃谓是乎若然臣诚不能也仁宗察其言趣视事

监察御史傅尧俞弹孙拚上奏曰三公之官历世攸重盖所以镇抚夷夏统和天人苟非其材阙而不备必使俊杰不待乎次进常品不可以幸至则天下想风靡然皆劝陛下天度广纳恩过乎威在位者?未更勤劳而宠光已溢往往迭相观望计校其淹速薄厚不知自省以图报塞稍复迁延未登大用辄内怀怨怼不平之色见於顔面者何哉以衡弼之地幸至者时有而不任责之罚常轻耳此当世大敝陛下所宜深察臣窃见参知政事孙拚龊龊自守望实俱轻徒以高科久居清列承旨翰苑无歉於拚乃使洊更二府积有岁时常万机之繁无一毫之助居其位而不预其事甘其宠而不知其愧昏塞之语日以流闻传笑士民取轻夷狄每进趋轩陛百僚具瞻勤劳之臣为之解体上累日月之照将为方册所讥且郡县小官稍不称职谓为尸素无益诛谴免逐者多矣岂有赋禄万锺备员三事懵然无知可以久处其任者乎伏望陛下不以臣言为妄不以臣状留中付外施行俾拚罢免少抑贪幸且砺忠勤不独臣愚谓然实中外顒顒之望臣不胜恳激之至

尧俞又乞停薛向新命上奏曰伏以二府之地大政所出各有分职共熙天朝无相夺伦乃可言治倘或躬操纲纪而自纷之欲使百司安所取法此源一啓其流将大风闻陕西转运副使薛向到阙参议马政才粗有条贯是否皆未可知朝廷推恩颇异常等既落权字又候二年除转运使转运使自隶中书门下而枢密院一切专行臣虽浅愚不练国家故事若果如是者实紊纲纪诚非细故岂可因循伏望陛下断自宸衷停薛向新命况向资历尚浅宠任己优俟其绩用有成进擢未晚不独审慎名器塞侥幸之路且使中书枢密院名分各正臣非区区为薛向言盖以朝廷事体不容亏损苟有所阙当窒其源惟陛下必赐施行臣不胜恳激之至知制诰胡宿乞留三御史上奏曰臣窃以御史者天子耳目之官所以上广聪明下防威福若有畏懦无状缄默不言即是尸禄素餐负陛下之任使罪之可也若其不畏强御纠发奸违可谓能言是其本职旌之可也近闻台官弹奏事连宰相陛下不置诏狱按门止令开封府讯状凭刘宗孟一面单辞黜三人御史於朝政有损於人情未服昨日闻御史差勅留中未下外议皆谓必是圣心觉悟不黜台官人情莫不喜悦刚猛御史自古难得今若逐去须别举人所举之人未必能胜此也近日谪见未息奸宄须防古人有言猛虎在深山藜藿为之不采犹言直臣在朝奸臣远避也臣欲乞降旨留三御史在朝以警奸邪臣昨晚蒙宣召已曾面论此事欲乞圣慈更赐详度

至和元年言事御史马遵论安危之机在於命相上奏曰臣每读唐书见宰相崔羣对宪宗论开元天宝中事未尝不废卷而叹以为知言其略曰安危存亡系所任明皇用姚崇宋璟张九龄则理用李林甫杨国忠则乱人皆以天宝十五年禄山自范阳起兵是理乱分时臣以为开元二十年罢贤相张九龄专任奸臣李林甫理乱自此已分矣其切至明白如此岂不谓之知言乎盖人之用舍存乎前国之安危系乎後譬犹养身常须畏疾不可以觉痛之日始为受病之辰当审之厥初也窃闻弼臣累恳求退或虑圣慈重违其请则别须求之以付大柄今山摧别都之镇日食正阳之朔大异仍见多事可虞伏望陛下深惟三圣基业之大四海生灵之广采中外之公议斥左右之私言鉴开元天宝之理乱戒林甫九龄之用舍安危之机在此一举间不容髪虽悔何追陛下擢臣冗职之中任之以言事之责日夜惟念无以补报若烦碎迂濶之论不敢上烦天聼惟中书政本命相用人最为急务与其後时而悔不若先事而言在职所宜虽死无恨惟陛下留神省察则天下幸甚嘉佑元年遵又论宰相逐谏官乞与辨明疏曰臣闻御史中丞张昇累上殿论列为赵拚等昨乞外任奏章虽入朝旨未从及宰相刘沆独入文字指言拚等朋党及罪恶条件因此除出则是成命虽自朝廷本意实由宰相所以外议喧譁皆谓宰相逐谏官非厚诬也切观自古帝王皆以聼忠为贤拒谏为丑今频年出台官非朝廷美政损陛下圣德若因张昇论列特与辨明四方闻之皆知台官之出非陛下本意正朝廷之体全陛下之名在此一举臣以当职须合力言为朝廷惜体为陛下惜名非特为诸臣而发之也臣无任区区纳忠之至遵又疏曰臣闻御史中丞张昇累上殿言宰相独入文字除出台官赵拚等不当若谓拚等素非善人不当除为台官既为台官而後有过亦当即时屏黜不可久令在朝俟其求出而後言之即当行降责以正典刑不宜尚带旧官犹专民政如其无过岂敢以空言止除小郡本末而言皆为未允若谓奉行条贯当出则中书条贯甚多未必尽能执守只如宣徽使明有定制不得过两员今除四员矣如此之类不可条陈未闻别入文字特有条陈以此而言乃是意欲举行即引为词耳宜张昇再三辨明而不能已也自来台官多不为人所喜而权臣尤甚非权臣天性恶之势使之然也若非圣君主张尽令权臣处置则谏垣宪省之中求过避祸之不暇岂复能为朝廷计哉陛下圣明必照此事伏乞英断至和二年侍御史赵拚乞勿令欧阳修等去职上言曰臣伏以天子南面之尊左右前後须得正人贤士为之羽翼朝廷有大赏罚可以询访有大阙失可以裨益有大急难可以谋议有大礼法可以质正窃见近日以来所谓正人贤士者纷纷引去朝廷柰何自剪除羽翼臣未见其能致远也忧国之人莫不为之寒心如吕溱知徐州蔡襄知泉州吴奎被出知夀州韩绦知河阳府此皆衆所共惜其去又闻欧阳修乞知蔡州贾黯乞知荆南府侍从之贤如修辈无几今坚欲请郡者非他盖杰然正色立朝既不能曲奉权要而乃日虞中伤皆欲扳溱襄奎绦而去耳今陛下又从其请而外补之臣恐非朝廷之福朝廷万一有缓急事则陛下何从而询访也何从而裨益也何从而谋议也何从而质正也所失既多虽悔何及诗不云乎济济多士文王以宁此谓文王虽大圣人得居尊安宁者盖在朝多贤哲之士而致之然也臣愚伏望陛下监古於今勿使修等去职留为羽翼以自辅助则中外幸甚臣无任恳切纳忠之至

历代名臣奏议卷一百三十四








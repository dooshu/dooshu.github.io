百官请听政第三表

臣某等言臣等今者两陈章奏备沥恳诚因遗诰之明文请临轩而听政猥奉答诏未赐允俞羣情悚惶不敢宁处臣某等中谢窃以寰海至广事有万机家国异宜理非一致恭惟皇帝陛下至孝之德上通神明宅忧已来哀动左右永怀罔极痛深创钜乃於听断未忍躬亲而况长乐上仙顾命斯在奉常掌礼典训具存盖以宵旰务烦君人位重万方仰戴不可以谅隂百度财成岂宜於旷废故前代酌中而立制治命郑重而为言伏望稍抑至怀仰遵遗旨念宗社之大计稽载籍之旧章俯徇舆情临决庶政所冀百执各扬於乃职羣臣获覩於清光慰中外之翘诚副华夷之徯望臣等无任祈天俟命兢惶激切之至


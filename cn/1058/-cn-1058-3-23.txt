種葛篇


種葛南山下，葛藟自成陰。

與君初婚時，結髮恩意深。

歡愛在枕蓆，宿昔同衣衾。

竊慕《棠棣》篇，好樂和瑟琴。

行年將晚暮，佳人懷異心。

恩紀曠不接，我情遂抑沈。

出門當何顧？徘徊步北林。

下有交頸獸，仰見雙棲禽。

攀枝長嘆息，淚下沾羅衿。

良馬知我悲，延頸代我吟。

昔為同池魚，今為商與參。

往古皆歡遇，我獨困於今。

棄置委天命，悠悠安可任？






登州府修学记

登州地界东海昔用武之国也古为斟鄩氏过浇伐之周蒲姑乱成王命六师移之益封师尚父始就国有莱君起兵争营丘春秋不与中国会盟终并於齐战国时乐毅下齐七十余城三国至五代羣盗数起明初即苦倭嗣寇氛海舶所至蹂躏终有明一代屡遭兵燹受祸烈於他郡当是时城闉川谷流血积骸而欲以广厉学宫修起礼乐必有迂其说而斥之者然登擅神山之异而应析木之津磅礴郁积必有伟人故世多名公卿先是赤风烈火邑里萧条产自登郡而游学江淮间者多取上第以忠节文章着称海内非登之无人也太史公曰齐鲁之间於文学自古以来其天性也今

天子定宇内海岱之间山高而水清岁丰而民乐士幸生无事之时而得以专壹思虑於圣贤之学可无转移迁徙之劳而羣萃州处以习其业使犹诿诸断甓荆榛而不为兴废举坠作兴文治其在上者之责与或曰学之立否无系於人材郑子产为良大夫犹议毁郷校单子假道於陈以台池苑囿之崇陂梁道路之茀占国不治未闻以学校不立为讥田横兄弟得士五百人与横俱死俾千古识君臣之义岂皆由学两汉立太学设博士弟子员天子执经问难学士靡然郷风然多缘饰儒术低回依阿而其後即有忠臣义士亦相与为矫激惊世之行而不适於实效唐宋而下人才之兴废亦非尽由学岂学宫可无修与先儒曰不养士而欲求贤譬犹不琢玉而求文采也养之则必讲肄有业游息有居瞻向必崇观法必近此孔氏之宫墙不可以或圮而行於天下未有废於其隣壤者也余视学之明年再行部至登瞻拜圣学焕焉维新两庑及敬一亭尊经阁涂丹塈黝不啻更始问其由则郡大夫李君所葺也余嘉郡大夫之能兴学致治而亦欲登诸生之肄於学者旦夕观瞻知昔为用武之国今幸生无事之时无迁徙之劳得专壹思虑习诗书六艺之旨释褐於

天子之庭相继为名公卿而亦欲使知黉序之间非仅梯仕进为务昔鲁仲连以一布衣义不帝秦书遗燕将卒高蹈东海为登人士之冠辕固生仅博士斥公孙丞相为曲学言诗於齐学者宗之则学之所重者在此不在彼也如仅安朴野矜功利後世考登郡之胜者徒在於蜃楼岛屿之变幻蔽亏而罕锺於人则非所闻於泱泱大风也郡大夫李君名经国南宫人已陞任岢岚副宪襄厥绩者郡丞马君名思才华州人别驾黄君名之遴广寜人司理王君名鼐长治人而鸠工有成者学谕任琪高密人例并书


卷二百八



卷之二百八

洪武二十四年三月戊子朔，日有食之。

周世子有燉受册宝，上表谢。

遣魏国公徐辉祖、曹国公李景隆、凉国公蓝玉、徽先伯桑敬、都督马鉴、指挥严麟、朱铭、徐质、陈义、勋卫、徐增寿往陕西等处防边，赐钞有差。

己丑，诏于高丽市马一万匹，并索阉人二百人。

庚寅，旌表龙江卫卒丁歪头孝行。歪头事母孝，母疾几死，歪头割肝，和粥食之，母疾遂瘉。事闻，诏旌表之。

辛卯，置云南永平、通海、鹤庆三卫。时西平侯沐英言：“临安、大理二卫并金齿军民指挥使司所集军士，宜于金齿置永平千户所，临安置通海千户所，大理置鹤庆千户所，所置百户十人，今每所军士二千，当置百户二十人。”上命皆置为卫，调临安等卫军士益之。

甲午，上谓廷臣曰：“朕尝命寺人发库藏中古镜十余，以鉴容貌，多失真，召冶工数人而问之，莫能答。最后一人言曰：‘范模不正，故镜体偏邪，照人失真。’朕闻之惕然感悟，夫镜一物耳，略有偏邪，则不可鉴形，人君主宰天下，辨别邪正，审察是非，皆原于心，心有不正，百度乖矣，正心之功，其可忽乎？”

乙未，命靖宁侯叶昇练兵于甘肃，赐钞百三十锭。

丙申，礼部言：“品官棺椁，旧制俱以朱红为饰，今定制禁用朱，请更之。”诏文武官二品以上许用红朱，余以髹漆。

丁酉，上御奉天殿策试礼部会试中式举人。制策曰：“昔列圣之相继，大一统而驭宇，立纲陈纪，礼乐昭明，当垂衣以治，何自弗宁？少壮尽行，内骚华夏，外戍八荒，牝马胎驹于行伍，旌旗连岁于边陲，此果好杀而有此欤？抑蛮貊欲窥而若是欤？观之往事亦甚艰矣，今欲罢，乘机绝远戍，垂衣以治，又恐蛮貊生齿之繁，不数十年后，为中国患，当此之际，似乎失今可乘之机，岂不为限？今兴止未判，其于乘机绝孰可、孰不可。尔诸文士论之，以妥内外，朕将亲览焉。”时廷对者三十一人，擢许观为第一，赐观等进士及第、出身有差。

己亥，以成都府万年池及南渎庙池租给蜀府岁用。

以蔚州卫指挥同知陈弼为振武卫指挥同知，指挥佥事蒋兴、朔州卫指挥佥事夏成并为振武卫指挥佥事，大同右卫副千户李忠宋义为鴈门千户所副千户。

太阴入太微垣，犯左执法。

庚子，长兴侯耿炳文还自陕西。先是，奉诏往陕西训练马步士卒。至是还，奏上简阅兵士之数，凡二十三万余人。

辛丑，置锦衣卫所属驯象、屯田、马军左、右千户所。

命故诚意伯刘基孙廌袭爵。诰曰：“昔者，元运既隳，豪雄鼎峙，海内瓜分。当是时，士大夫甚众，然泛泛从人者亦多，所以贤智之士必择人而归，以树勋业，奠安生民，岂易从人而轻灭姓氏者邪？又若非义之从，虽死节不移。噫！虽死名彰矣！朕曩与群雄并驱，数年之间，异声教而擅征伐者不可胜数，孰辨真伪？尔祖诚意伯刘基，乃括苍之士，居勍敌之陲，密尔山寨，一闻朕命，乃间道兼程，星驰来归，陈历数之有在，议戡定之先机，及措安黎庶之道，其为人也义气凛然，人莫敢犯，所以父子相机，殁于奸邪，紊政之时，可谓不移其节矣。初授伯爵以终身，因其节不移，今特以前爵授尔廌为诚意伯，增禄二百六十石，共食禄五百石，子孙世袭，尔其敬哉！”

癸卯，赐左军都督李胜钞一千锭，令造居第。

上谕皇太子、诸王曰：“人君之有天下者，当法天之德也，天之德刚健中正，故运行不息，人君体天之德，孜孜不倦，则庶事日修，若怠惰侈肆，则政衰教弛，亏损天德，而欲长保天位者，未之有也。昔元世祖东征西讨，混一华夏，是能勤于政事，至顺帝偷惰荒淫，天厌人离，遂至丧灭。诗曰：‘殷鉴不远，在夏后之世。’尔等当克勤克慎，他日庶可永保基业。”

以太仆寺少卿陈龚为两浙都转运盐使司盐运使。

丁未，山东耆民张伟等四十六人诣阙谢免粮恩，命计日给道里费遣之。

壬子夜，西安府地震。

丙辰，命齐王槫率护卫骑兵于开平近地围猎。谕之曰：“山东都司各卫骑士，皆从总兵官颍国公傅友德调发，尔毋相参，遇有战斗，可自为队，或在总兵之左，或在其右，有胆略则当先，无胆略则继后，若奏凯之时，宁使诸将言功，勿自矜伐。八月终秋高水冷，人马入关，尔亦回京。”

丁巳，赐致仕武臣年深者钞，人二十锭，年浅者半之。

夏四月戊午朔，享太庙。

暹罗斛国遣使臣李奈名等进象牙四十、生玳瑁二，赐奈名等衣钞有差。

己未，上谓后军都督佥事沐春曰：“曩者，胡虏近塞，兵卫未立，所以设兵守关。今虏人远遁，塞外清宁，已置大宁都司及广宁诸卫，足以守边，其守关士卒上命撤之。而山海等处犹循故事，其七站军士虽名守关，实废屯田养马。自今一片石等关每处止存军士十余人，讥察逋逃，余悉令屯田。”

辛酉，灵璧县丞周荣以事逮系刑部，父老赴阙，举荣善政。上嘉之，命宥其罪，赐钞八十锭、文绮罗衣各一袭，仍命礼部宴荣及父老，遣还。

壬戌，广东兴宁县奏：“自洪武十九年以来，凡编民户绝者百余户，田土荒芜者五百余顷。”广西兴城县奏：“蛮民作耗，所逋赋千四百二十八石无徵。”命俱免之。

癸亥，太原府代州繁峙县奏：“逃民三百余户，累岁招抚不还，乞令卫所追捕之。”上谕户部臣曰：“民窘于衣食，或迫于苛政则逃，使衣食给足，官司无扰，虽驱之使去，岂肯轻远其乡土？今逃移之民不出吾疆域之外，但使有田可耕，足以自赡，是亦国家之民也，即听其随地占籍，令有司善抚之。若有不务耕种，专事末作者，是为游民，则逮捕之。”

甲子，赈给山东、山西流民五十六人，米钞，其鳏寡孤独四十五人俾在养济院给赡。

乙丑，河南河水暴溢。时开封府陈留、睢州、归德、夏邑、宁陵被水患民千三百七十四户，诏遣官循例赈之。未几，陈州项城县亦奏河溢，民被水患，仍遣官往赈之。

戊辰，铸浑天仪成。

命遣军士三百人从唐哈散往江北捕虎，人给钞一锭。哈散者，京卫老卒也，善捕虎，时江北虎多为害，故命哈散率军士往捕之。

辛未，册封皇子栴为庆王，权为宁王，楩为岷王，橞为谷王，松为韩王，模为沈王，楹为安王，桱为唐王，栋为郢王，木彝为伊王。

罢承敕郎，改张斌、梅福、杨礼为四川等道试监察御史。

应天府江宁县沙州乡修筑土城，侵蕲春侯唐铎、左军都督佥事沈镛公田及民田二十余顷，诏增蕲春侯禄米三百余石，沈镛及民拨官田地偿之。

诏更定侍班官员。礼部奏定：今后文武官除分诣文华殿启事外，凡遇升殿，各用礼鞋，照依品级侍班，如有违越失仪者，从监察御史、仪礼司紏劾。东班则六部堂上官、各子部掌印官、都察院堂上官、十二道掌印御史、通政使司、大理寺、太常司、应天府正佐官、翰林院学士、侍读、侍讲、修撰、编修、春坊学士、光禄司、钦天监正佐官、尚宝司、太医院官、五军断事官及京县正佐官，西班则五军都督及首领官、锦衣卫指挥、各卫掌印指挥、给事中、中书舍人。

壬申，旌表应天府上元县徐真童孝行。真童事父母至孝，是年正月，父母俱病，医不能愈，真童夜焚香祝天，割肝以食之，皆得愈。有司以闻，故旌表之。

癸酉，诏凡外卫军官调京卫者，皆给道里费，俾挈其妻子家于京师。

甲戌，命礼部置百官侍朝班序牌，大书品级，列丹墀左右木栅之上，令文武百官照品序立侍班，违越者罚之。

乙亥，给赐种苜蓿军士钞锭。先是，上命户部释淮南北及江南、京畿间旷地，遣军士种苜蓿饲马。至是，各以钞锭赐之。

丙子夜，慧星二：一入紫微垣阊阖门，犯天宋；一犯六甲，扫五帝座。

戊寅，刑部尚书杨靖奏：“在京诸司应用皂隶以民充之，恒不及数，宜将罪稍轻者罚役，少舒民力，且以惩创犯者。”可其奏命，以杖罪者充役一年，满日释之。

庚辰，诏修泗州祖陵及扬王、太原长公主享堂。

辛巳，修筑浙江宁海、奉化二县海堤成。宁海筑堤三千九百余丈，用工凡七万六千；奉化筑堤四百四十丈，用工凡五千六百。

癸未，湖广布政使司奏故潭王府官门栋宇损坏。上命工部遣官阅视撤之，唯宗庙、社稷及斋房有损漏者修葺之。

遣使命今上督颍国公傅友德收捕番将阿失里等，且谕之曰：“今上：天垂象甚切，须体天心，凡北平护卫及都司各卫隘口，必当整备士马，励精器械，严为守御，不可怠肆。”

乙酉，齐东知县郑敏以事逮至京，县民孟德等诣阙言敏廉勤有守，民受其惠，命复其官，仍赐钞百锭、衣三袭。

以南雄府同知吉原为本府知府，赐钞百锭，命礼部宴遣之。原，淮安山阳人，初由老人授南雄同知。时郡民有陈、曾二人互讼军役，原与差来镇抚陈艺会理其狱，镇抚受陈贿，欲独坐曾，原不肯署案，镇抚反诬执原，赴京诉之，其后事得直。上以其执法无私，故升擢之。

五月丁亥朔，上谕兵部试尚书茹瑺曰：“礼莫大于别贵贱，明等威。今在外布政司、按察司皆方面重臣，府、州、县官，民之师帅，闻初到任多无马乘，有跨驴出入者，非所以示民也，或假借于人，因被浸润不能举职者有之，甚乖治体。其官为市马，布政司、按察司二十疋，府减其半，州、县又减府之半，一马率十户饲之，岁终则更其役。”

置云南乐平长官司。

己丑，复停造宝钞。

诏内外军卫：“凡总旗历年多而升百户者，咸赐文绮、帛四匹，高丽布一匹。”

辛卯端午，宴群臣于奉天门。

是日，上幸龙光山，阅公侯子弟及将校射柳，中者赏彩帛。

诏定文武官封赠。兵部试尚书茹瑺等奏曰：“文武官员封赠旧制：一品封赠三代，二品、三品封赠二代，四品至七品封赠一代。”上命翰林院考古制，学士刘三吾奏宋制与今例同。诏从旧制。瑺又奏：“庶子袭父职，例止封赠嫡母，所生庶母无封赠。”复命礼部翰林同考古制，三吾奏：“宋制：母以子贵，庶母亦依所生子之秩封赠。”诏从宋制。

甲午，置留守后卫中右千户所、大河卫中前千户所，置富峪卫及左、右千户所。

戊戌，命汉、卫、谷、庆、宁、岷六王往临清训练军士，各置护卫。汉王甘州中护卫卫王，广宁中护卫，谷王兴州中护卫，庆王宁夏中护卫，宁王营州中护卫，岷王西河中护卫。仍敕中军都督府：“凡各王所过处所，军民官不必进见，随侍将士务其约束，毋使扰民，违者罪之。”

癸卯，命户部申明钞法。上御华盖殿，谓六部臣曰：“天下事体皆有至当之理，但人识见不同，决断之顷，各执一偏，故难尽善。惟揆之于理，则无此弊。自今凡有政令，必会官详议，所论佥可，然后施行，欲事皆善，必当如此。卿等其各尽乃心，毋阿比以为同，毋矫讦以为异，允执厥中，以副朕所托。”

甲辰，宁波府鄞县民陈进诣阙言：“定海鄞县之境有民田百万余顷，皆资东钱湖水灌溉，湖周回八十里，岸有七堰，年久湮塞不通，乞疏浚之。”上命工部遣官相度于农隙时修之。

己巳，以国子监生滕祐寿为观察使。祐寿，日本国人。

命国子监生解奎等四十三人于在京各卫讲说武臣大诰。

丙午，遣使赍敕劳凉国公蓝玉。时玉往西塞防边，至兰州坠马，损右肱。上闻，故遣使敕劳之曰：“朕昔率师渡江，诸将为朕股肱者，独中山武宁王、开平忠武王材勇谋略出诸将上，凡受命征讨，未尝挫衄。二王继逝，求其统御三军如二王者，盖亦少矣。往岁，尝命尔副颍川侯率师讨不庭于黔南，不数月而捷报，黔南既定，命尔副宋国公北取金山，遂掩袭虏庭，大捷而还，方之二王，亦庶几焉。今年，又命尔整兵燉煌、酒泉，使者至，言尔中途坠马，右臂微恙，故特遣使往劳。尔其善自调护，以称朕委任之意。”

戊申，袁州分宜县民以左道惑众，捕至京诛之。

庚戌，赐合门使徐日庄、尤良、观察使钱智、潘庸夏衣一袭。

甲寅，北平通州、武清等县霖雨，河水溢，漂民田稼，命户部遣官核实，以赈给之。

赐致任中军都督佥事高铭半俸终身。

乙卯，敕礼部侍郎张智等曰：“古之儒者务学以明体适用，穷则忠信笃敬以淑诸人，达则忠君爱国而泽被天下。朕自御宇以来，擢用儒士，布列百司，思得其人，以称其任，而卒少见，其故何也？良由师道不立，故成材罕闻。尔礼部宜以朕言谕天下，俾凡为儒者必恪遵先圣贤之道，以修己教人，毋徒尚文艺云。”

赐国子监生僧保等五十四人夏衣各一袭。僧保等，皆云南建昌土官子也。

诏归附鞑军及边民为军无丁男者除其役。

自三月至是月不雨。








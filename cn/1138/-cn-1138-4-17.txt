寄米吉土

其一


故人为政近如何，渺渺孤帆隔浊河。
试向月波楼上望，浮云不似客愁多。

其二

万里曾为秦塞客，扁舟又过浙江湄。
为报沈郎腰似磬，定知潘令鬓如丝。

其三

当年裘马凤凰城，醉后天街踏雪行。
记得摩诃庵里路，晚凉风雨读书声。

其四

长忆君家石又斋，峰峦奇绝八音谐。
自从不下南宫拜，一片寒光何处埋。

其五

垂老何堪赋索居，况逢多难倍愁予。
莫将缣素论长短，但道新人故不如。

其六

绳床茶灶竞谭锋，襆被萧条午夜钟。
若问岁寒青不改，慈仁阁下两株松。

其七

䌽毫藉甚第三郎，天子门生独擅场。
见说火攻诸弟幼，先鞭不肯让元方。

其八

右军儿子悉同生，珠树琅玕得似卿。
我独何辜怜只影，飘摇江海不胜情。


○册高士廉改封申国公文

维贞观某年月日甲子，皇帝若曰：於戏！昔周建五等，汉班六条．经邦之制既宏，载祀之祚惟永。是以樊侯申伯，功成藩翰；乔卿叔节，绩宣刺举。惟尔特进吏部尚书许国公高士廉，识宇宏正，风鉴秀激，地惟姻戚，才称栋干。云雷在运，参霸图於艰难；龟鼎有归，奉王猷於献替。廊庙推重，缙绅伫德。总方牧之寄，胜残播美；综铨衡之职，得人流咏。固已声高多士，功书太常，桐柏作镇，长淮设险，形胜之地，允属勋贤。是用命尔为使持节申州诸军事申州刺史，改封申国公。传之子孙，世为唐辅。往，钦哉！率循典礼，勉固诚节，垂裕来叶，以保黎庶。可不慎欤！


○进善旌赋（以“设之通衢，俾人进善”为韵）

惟哲王储精庶务，示人降衷。冀一善之咸睹，俾群情而大同。抗以高旌，式观於五达；萃兹多士，以闻乎四聪，是用去疵厉而达幽仄，和上下而宣德风。邦有道而无隐，善如流而必通。原夫创自尧心，变昭汉列。参人析羽之制，有类干旄之设。名既匪於司常，用有殊於掌节。多通达之要会，集寰海之贤哲。每闻致主之言，时得兴邦之说。足以见王臣之謇謇，圣德之孜孜。示人有作，虚已无私。旌非善而罔进，国非贤而不厘。遵道员来，懋德音而亲问；择阴斯止，备献替以陈词。敷一德而见答，俾兆人而赖之。徒美夫因事立名，教人示信。略孤表以遥集，掩群才而得隽。无劳负笈而来，岂必系辕而进。於以光启帝道，辉映天衢。陋燕昭之尊隗，小齐景之招虞。正以居中，表宏道之在我；直而端本，知立德之不孤。於是野绝遗贤，朝无阙典。仰崇标而劝义，临广术而来善。岂比夫周聆木铎之谣，汉尚石渠之选。方今酌宪前古，肇康有人。将葑菲而并采，俾弓旌而是陈。故野无逃名之士，朝有俾象之臣。举善陟明，振遗芳於虞帝；率心败德，矫覆辙於嬴秦。然则庶绩交修，遐迩率俾。傥片善之可录，庶无疑於室迩。


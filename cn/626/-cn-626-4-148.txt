贺居士甫四首

【为香山顾敬中题画】

芳草晴烟处处迷，画堂应在画桥西。

花开记得寻君日，一路香风送马蹄。

【题画次矫以明韵】

画舫西湖载酒行，藕花风度管弦声。

余情未尽归来晚，杨柳池台月又生。

【古诗（二首）】

焦桐古制作，乃是爨下材。

金徽灿星斗，玉轸调风雷。

宝之不欲弹，抚视日几回。

囊韬籍文锦，有待知音来。

冶金铸为剑，精光射牛斗。

锋铓带血腥，曾斩楼兰首。

朅来开石函，忍作蛟龙吼。

不将持赠人，当世承平久。


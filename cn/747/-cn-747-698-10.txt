○赠崔左仆射制

敕：孔子以颜冉之行，首於四科，汉代以荀陈之门，方於八凯，乃眷时哲，保兹令名，用举饰终之恩，以抒歼良之叹。故山南西道节度使银青光禄大夫检校吏部尚书兼兴元尹御史大夫上柱国崔，诚明履正，粹密邻几，有子政之精忠，得公绰之不欲，礼乐二事，以为身文，仁义五常，自成家范。往以茂器，列於大僚，属贤相受诬，庙堂议法，用长孺之道，以右正人，微京兆之言，岂闻非罪。既是魏其之直，益彰王凤之邪。庄色於朝，群公耸视，谠词不挠，淑问攸归。历践名藩，皆有遗爱，居常慎独，清则畏知。爰自青衿，迄于白首，厉翼之志，终始不渝。未陟台阶，实孤公望，追荣左揆，式示优崇。


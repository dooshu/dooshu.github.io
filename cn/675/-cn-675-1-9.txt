卷九 评论门五

东坡作《蜗牛诗》云：“中弱不胜触，外坚聊自郛。升高不知疲，竟作黏壁枯。”后改云：“腥涎不满壳，聊足以自濡。升高不知回，竟作黏壁枯。”余亦以为改者胜。《王直方诗话》

山谷惠余诗两篇，一云“多病废诗仍止酒”，一云“醉余睡起怯春寒”。观者以为疵。余曰：“说诗者不以文害辞，岂非谓此耶？”

东坡爱韦苏州诗云：“谁知风雨夜，复此对床眠。”向在郑西《别子由》云：“寒灯相对记畴昔，夜雨何时听萧瑟。”又有《初秋寄子由》云：“买田秋已议，筑室春当成。雪堂风雨夜，已作对床声。”又子由与坡相从彭城赋诗云：“逍遥堂后千寻木，长送中霄风雨声。误喜对床寻旧约，不知飘泊在彭城。”子由使虏，在神水馆赋诗云：“夜雨从来相对眠，兹行万里隔胡天。”此其兄弟所赋。坡在御史狱有云：“他年夜雨独伤神。”在东府有云：“对床定悠悠，夜雨今萧瑟。”其同转对有云：“对床贪听连宵雨。”又云：“对床欲作连夜雨。”又云：“对床老兄弟，夜雨鸣竹屋。”可谓无日忘之。

诗云：“读书头欲白，相对眼终青。”“身更万事已头白，相对百年终眼青。”“看镜白头知我老，平生青眼为君明。”“故人相见尚青眼，新贵即今多白头。”“江山万里尽头白，骨肉十年终眼青。”“白头逢国士，青眼酒尊开。”此坡、谷所为，用“青眼”对“白头”者非一，而工拙亦各有差。老杜亦云：“别来头并白，相见眼终青。”

山谷有诗云：“小立伫幽香，农家能有几？”韵联与荆公诗颇相同，当是暗合。

方时敏言，荆公言鸥鸟不惊之类，如何作语则好？故山谷有云“一鸥同一波”。

谢脁尝语沈约曰：“好诗圆美流转如弹丸。”故东坡《答王巩》云“新诗如弹丸”，及《送欧阳弼》云“中有清员句，铜丸飞柘弹”。盖谓诗贵圆熟也。余以谓圆熟多失之平易，老硬多失之干枯。不失于二者之间，可与古之作者并驱。

东坡为温公作《独乐园》诗，只从头四句便已都说尽，云：“青山在屋上，流水在屋下。中有五亩园，花竹秀而野。”此便可以图画。

东坡尝为余书荆公诗云：“径暖草如积，山晴花更繁。纵横一川水，高下数家村。倦憩鸡鸣午，荒寻犬吠昏。归来向人说，恐是武陵源。”坡云：“武陵源不甚好。”又云：“也是此韵中别无韵也。”

山谷每与余言，谢师厚七言绝类老杜，但少人知之耳。如“倒着衣裳迎户外，尽呼儿女拜灯前”，编入《杜集》无愧。

赵德甫云：“东坡为程筠作《归真亭诗》云：‘会看千粟记，木杪见龟趺。’是碑坐，不应见木杪。”

秦少章云：“世上事绝有理会不得者。余前日见孙莘老大笑东坡《谢御赐书诗》云：‘有甚道理，后面更直说至陕西奏捷。’”

东坡跋米元章所收书云：“画地为饼未必似，要令痴儿出馋水。”又云：“锦囊玉轴来无趾。”山谷和之云：“百家传本略相似，如月行天见诸水。”又云：“拙者窃钩辄斩趾。”皆谓元章患净病及好夺取人话。

东坡平生最慕乐天之为人，故有诗云：“我甚似乐天，但无素与蛮。”又云：“我似乐天君记取，华颠赏遍洛阳春。”又云：“他时要指集贤人，知是香山老居士。”又云：“定似香山老居士。”又云：“渊明形神似我，乐天心相似我。”东坡在杭，又与乐天所留岁月略相似。

东坡送李公择云：“有如长庚星，到晓烂不收。”赠道潜云：“故人各在天一角，相望落落如晨星。”《任师中挽辞》云：“相看半作晨星没，可怜太白与残月。”而黄门《送退翁守怀安》亦云：“我怀同门友，势如晓天星。友或作客”学者尤多用此。

晁以道言，近见东坡说凡人作文字，须是笔头上挽得数万斤起，可以言文字已。余谓，欧公岂不云“兴来笔力千钧重”。

谢玄晖最以“澄江净如练”得名，故李白云：“解道‘澄江净如练’，令人却忆谢玄晖。”山谷诗云：“凭谁说与谢玄晖，莫道‘澄江净如练’。”则其人之优劣，于此亦可以见。

《摭言》载：白乐天在江东，进士多奔往。时张祜负时名，既而徐凝至，二子相矛盾。祜称其佳句云：“树影中流见，钟声两岸闻。”凝以为奈无野人“千古长如白练飞，一条界破青山色”？祜愕然不对，于是一座尽倾。其后，东坡云世传徐凝《瀑布诗》，至为尘陋，又伪作乐天诗称美此句，有“赛不得”之语，乐天虽涉浅易，岂至是哉？乃作绝句云：“帝遣银河一派垂，古来惟有谪仙词。飞流溅沫知多少，不与徐凝洗恶诗。”余以为此之相去，何啻九牛一毛也。

韩存中云：“东坡尝云：人言卢杞是奸邪，我见郑公但妩媚，好作一对，请诸人将去作一篇诗。”

崔中云：“山谷称晏叔原‘舞低杨柳楼心月，歌尽桃花扇底风’，定非穷儿家语。”

韩存中云：“东坡作‘渔蓑句好真堪画，柳絮才高不道盐’，只‘不道盐’与‘真堪画’，自合是一对。”

陈无己云：“山谷最爱舒王‘扶舆度阳焰，窈窕一川花’，谓包含数个意。”

韩存中云：“家中有山谷写诗一纸，乃是‘公有胸中五色笔，平生补衮用功深’。此诗本用小杜诗中‘五色线’，而却书云‘五色笔’，此真所谓笔误。”

贺方回初作《青玉案》词，遂知名，其间有云“彩笔新题断肠句”。后山谷有诗云：“少游醉卧古藤下，谁作诗歌送一杯！解道江南断肠句，只今唯有贺方回。”盖载《青玉案》事。

东坡作《藏春坞》，有云，“年抛造物甄陶外，春在先生杖屦中”；而秦少游作俞充哀词乃云“风生使者旌旄上，春在将军俎豆中”。余以为依仿太甚。

“陶潜避俗翁，未必能达道。观其著诗集，颇亦恨枯槁。达生岂是足，默识盖不早。生子贤与愚，何其系怀抱！”山谷云：“杜子美困穷于三蜀，盖为不知者诟病，以为拙于生事，又往往讥议宗文宗武失学，故聊托之渊明以解嘲耳。其诗名曰《遣兴》，可解也。俗人便为讥病渊明，所谓痴人前不得说梦也。”余以为安得山谷将工部诗篇如此训释，以成一集乎？

“日月老宾送”，山谷诗也；“日月马上过”，文潜诗也：其工拙有能辩之者。老杜云：“厨人语夜阑。”东坡云：“图书跌宕悲年老，灯火青荧语夜深。”山谷云：“儿女灯前语夜深。”余为当以先后分胜负。

山谷与余诗云：“百叶缃桃苦恼人。”又云：“欲作短歌凭阿素，丁宁夸与落花风。”其后改“苦恼”作“触拨”，改“歌”作“章”，改“丁宁”作“缓歌”。余以为诗不厌多改。

东坡作《百步洪诗》云：“有如兔走鹰隼落，骏马下注千丈坡。”当在黄时，有人云：“千丈坡岂注马处？”及还朝，其人云：“惟善走马，方能注坡。”闻者谓之“注坡”。

山谷有茶诗押肠字韵，和者已数四，而山谷最后有“曲几团蒲听煮汤，煎成车声入羊肠”之句。东坡云：“黄九怎得不穷？”故晁无咎复和云：“车声出鼎细九盘，如此佳句谁能识！”

文潜先与李公择辈来余家作长句，后再同东坡来，坡读其诗，叹息云：“此不是吃烟火食人道底言语。”盖其间有：“漱井消午醉，扫花坐晚凉。众绿结夏帷，老红驻春妆。”山谷次韵云：“张侯笔端势，三秀丽芝房。扫花坐晚吹，妙语亦难忘。”

乐天有诗云：“醉貌如霜叶，虽红不是春。”东坡有诗云：“儿童误喜朱颜在，一笑那知是酒红。”郑谷云：“衰鬓霜供白，愁颜酒借红。”老杜云：“发少何劳白，颜衰肯更红！”无己出此一联，大为诸公称赏。

宋景文云：“诗人必自成一家，然后传不朽。若体规画圆，准方作矩，终为人之臣仆。”故山谷诗云：“文章最忌随人后。”又云：“自成一家始逼真。”诚不易之论。

东坡送江公著云：“忽忆钓台归洗耳。”又云：“亦念人生行乐耳。”注云“二‘耳’义不同”，故得重用。

陈淳，字子真，南昌人也。尝以诗呈山谷云：“作诗须要开广，如老杜‘日月笼中鸟，乾坤水上萍’之类。”子真云：“淳辈那便到此？”山谷曰：“无亦只是初学诗一门户也。”

洪龟父有诗云：“琅玕严佛界，薜荔上僧垣。”山谷改云“琅珰鸣佛屋”。以谓薜荔是一声，须要一声对，琅珰即一声也。余以为然。

龟父云：“朋见张文潜，言鲁直《楚词》诚不可及。晁无咎言，鲁直《楚词》固不可及，而律诗，补之终身不敢近也。”余尝闻龟父前后诗有“一朝厌蜗角，万里骑鹏背”一联，最为妙绝。龟父云：“山谷亦叹赏此句。”

山谷谓龟父曰：“甥最爱老舅诗中何等篇？”龟父举“蚁穴或梦封侯王，蜂房各自开户牖”及“黄尘不解涴明月，碧树为我生凉秋”，以为绝类工部。山谷云：“得之。”

古诗云：“公道世间惟白发，贵人头上不曾饶。”而元祐初，多用老成，故东坡有云：“此生自断天休问，白发年来渐不公。”陈无己答邢敦夫云：“今代贵人须白发，挂冠高处不宜弹。”其后秦少游谓李端叔复有“白发偏于我辈公”之句，则是白发有随时之义。

东坡云：“为我周旋宁作我一句，只是难对。”时王平甫在坐，应声云：“只消道因郎憔悴却羞郎。”

秦少游尝和黄法曹《忆梅花诗》，东坡称之，故次其韵有“西湖处士骨应槁，只有此诗君压倒”之句。此诗初无妙处，不知坡所爱者何语，和者数四。余独爱坡两句云：“江头千树春欲暗，竹外一枝斜更好。”后必有能辩之者。

陈无己作《小放歌行》两篇，其一云：“春风永巷闭娉婷，长使青楼误得名。不惜卷帘通一顾，怕君着眼未分明。”其二云：“当年不嫁惜娉婷，映白施朱作后生。说与旁人须早计，随宜梳洗莫倾城。”山谷云：“无己他日作语极高古，至于此篇，则顾影徘徊，炫耀太甚。”

荆公有诗云：“端能过我论奇字，亦复令君见异书。”东坡亦云：“未许中郎得异书，且共杨雄说奇字。”陈无己又以“奇字”对“异方”。

东坡题李秀才《醉眠亭》诗云：“君且归休我欲眠，人言此语出天然。醉中对客眠何害，须信陶潜未若贤。”山谷题无咎《卧陶轩》亦云：“欲眠不遣客，佳处更难忘。”意极相类。

秦少游尝以真字题“月团新碾瀹花瓷，饮罢呼儿课《楚词》，风定小轩无落叶，青虫相对吐秋丝”于邢敦夫扇上。山谷见之，乃于扇背复作小草，题：“黄叶委庭观九州，小虫催女献功裘。金钱满地无人费，百斛明珠薏苡秋。”皆所自作也。少游后见之云：“逼我太甚。”邢敦夫云：“‘扫地烧香闭阁眠，簟纹如水帐如烟。客来梦觉知何处，挂起西窗浪接天。’此东坡诗，尝题于余扇，山谷初读以为是刘梦得所作也。”

陈留市中有一刀镊工，随所得为一日费。醉吟于市，负其子以行歌。江端礼以为达者，为作传，而要无己赋诗。无己诗有“闭门十日雨，冻作饥鸢声”，大为山谷所爱。山谷后亦拟作，有云：“养性霜刀在，阅人清镜空。”无以复加。

潘邠老云：“陈三所谓‘学诗如学仙，时至骨自换’，此语为得之。”然余见山谷有“学诗如学道”之句，陈三所得，岂苗裔耶？并同前

山谷谓余言：“吾少年时作《渔父词》曰：‘新妇矶头眉黛愁，小姑堤畔眼波秋。鱼儿错认月沉钩。　　青箬笠前无限事，绿蓑衣底一时休。斜风细雨转船头。’以示坡，坡笑曰：‘山谷境界乃于青箬笠前而已耶？’独谢师直一读知吾用意，谓人曰：‘此郎能于水容山光、玉肌花貌无异见，是真解脱游戏耳。’”《冷斋夜话》

舒王诗曰：“红梨无叶庇华身，黄菊分香委路尘。晚岁苍官才自保，日高青女尚横陈。”又云：“木落冈峦因自献，水归洲渚得横陈。”山谷谓余曰：“自献、横陈，见相如赋。荆公不应全用耳。”余曰：“《首楞经》亦曰：于横陈时，味如嚼蜡。”

山谷云：“诗意无穷，人之才有限。以有限之才，追无穷之意，虽少陵渊明，不得工也。然不易其意而造其语，谓之换骨法；规模其意而形容之，谓之夺胎法。”如郑谷《十日菊》曰：“自缘今日人心别，未必秋香一夜衰。”此意甚佳，而病在气不长。西汉文章，雄深雅健，其气长故也。曾子固曰：“诗当使人一览语尽而意有余，乃古人用心处。”所以舒王《菊诗》曰：“千花百卉凋零后，始见闲人把一枝。”坡则曰：“万事到头都是梦，休休。明日黄花蝶也愁。”李翰林曰“鸟飞不尽暮天碧”，又曰“青天尽处没孤鸿”，其病如前所论。山谷《登达览台诗》曰：“瘦藤拄到风烟上，乞与游人眼界开。不知眼界开多少，白鸟去尽青天回。”凡此之类，皆换骨法也。顾况诗曰：“一别二十年，人堪几回别？”其诗简缓而立意精确。舒王与故人诗曰：“一日君家把酒杯，六年波浪与尘埃。不知乌石江边路，到老相寻得几回！”乐天曰：“临风杪秋树，对酒长年身。醉貌如霜叶，虽红不是春。”东坡南中诗曰：“儿童误喜朱颜在，一笑那知是酒红。”凡此皆夺胎法。唐诗曰：“长因送人处，忆得别家时。”又曰：“旧国别多日，故人无少年。”舒王、东坡用其意作古今不经人道语。王诗曰：“木末北山烟冉冉，草根南涧水泠泠。缲成白雪桑重绿，割尽黄云稻正青。”坡曰：“桑畴雨过罗纨腻，麦陇风来饼饵香。”如《华严经》举果知因。譬如莲花，方其吐花而果具蕊中。造语之工，至于舒王、东坡、山谷尽古今之变。舒王曰：“江月转空为白昼，岭云分暝与黄昏。”“一水护田将绿绕，两山排闼送青来。”坡《海棠诗》曰：“只恐夜深花睡去，故烧高烛照红妆。”又曰：“我携此石归，袖中有东海。”山谷曰：“此皆谓之句中眼。”李格非尝曰：“老杜谓之诗史者，其大过人在诚实耳。”如玉川子《醉归》诗曰：“昨夜村饮归，健倒三四五。摩挲青莓苔，莫嗔惊着汝。”舒王用其意作《扇子诗》曰：“玉斧修成宝月圆，月边仍有女乘鸾。青冥风露非人世，鬓乱钗横特地寒。”谢公有“池塘生春草，园柳变鸣禽”，谓之神助。古今文士多称之。李元膺曰：“此句未有过人处。古人意所至则见于情，诗句盖寓也。谢公喜惠连，梦中当论情意，不当泥句。”吾弟超然曰：“陈叔宝绝无肺肠，诗语有警绝者，如：‘午醉醒来晚，无人梦自惊。夕阳如有意，长傍小窗明。’王摩诘山中小诗曰：‘荆溪白石出，天寒红叶稀。山路原无雨。空翠湿人衣。’舒王百家衣体曰：‘相看不忍发，惨淡暮潮平。欲别更携手，月明洲渚生。’此得天趣。”问曰：“何以识其天趣？”曰：“能知萧何所以识韩信，则天趣可解。”余竟不能诘。

东坡曰：“渊明诗初看若散缓，熟读有奇趣。如曰：‘日莫巾柴车，路暗光已夕。归人望烟火，稚子候檐隙。’又曰：‘蔼蔼远人村，依依墟里烟。犬吠深巷中，鸡鸣桑树颠。’才高意远，造语精到如此。”如曰：“一千里色中秋月，十万军声半夜潮。”“蝴蝶梦中家万里，子规枝上月三更。”“深秋帘幕千家雨，落日楼台一笛风。”皆寒乞相，初如秀整，熟视无神气，以字露故也。东坡则曰：“山中老宿依然在，案上《楞严》已不看。”细味之，无龃龉态，对甚的而字不露，得渊明遗意耳。对句法，人不过以事以意出处备具谓之妙。荆公曰：“平昔离愁宽带眼，迄今归思满琴心。”又曰：“欲寄荒寒无善画，赖传悲壮有能琴。”不若东坡特奇，如曰：“见说骑鲸游汗漫，亦曾扪虱话酸辛。”又曰：“龙骧万斛不敢过，渔舟一叶从掀舞。”以鲸为虱对，龙骧为渔舟对，大小气焰之不等，其意若玩世，谓之秀杰之气，终不可没。夫富贵中不得言贫贱事，少壮中不得言衰老，康强不得言疾病死亡，或犯之，谓之诗谶。是大不然。诗者妙观逸想，岂限绳墨哉！王维作雪中画芭蕉，诗眼见已知其神，情意寓于物，俗则讥其不知寒暑。荆公方大拜，忽书其壁曰：“霜筠雪竹钟山寺，投老归欤寄此生。”东坡诗曰：“平生万事足，所欠惟一死。”岂可与俗论！余作诗曰：“东坡醉墨浩琳琅，千首空余万丈光。雪里芭蕉失寒暑，眼中骐骥略玄黄。”句法欲老健有英气，当间用方言为妙。奇男子行人群中，自然有颖脱不可干犯之韵。老杜《八仙诗》序李太白曰“天子呼来不上船”，船，方言也，所谓襟纽是已。“家家养乌鬼，顿顿食黄鱼。”川峡路民多供事乌蛮鬼，以临江故顿顿食黄鱼耳。俗人不解，便作养畜字读，遂使沈存中自差以乌鬼为鸬鹚也。

诗云：“夜阑更秉烛，相对如梦寐。”更互秉烛照之恐是梦也。作更字读，则失意甚矣。山谷每用之，所谓“一霎社公雨，数番花信风”是也。江左风流久已零落，士大夫人品不高，故音韵绝灭。东晋韵人胜士，无出谢安石之右，烟霏空翠间，乃携娉婷登之。与夫雪夜访山阴故人兴尽而反，下马据胡床三弄而去者异矣。诗有句含蓄者，老杜曰：“勋业频看镜，行藏独倚楼。”郑云叟曰：“相看临远水，独自上孤舟。”是也。有意含蓄者，如《宫词》曰：“银烛秋光冷画屏，轻罗小扇扑流萤。天街夜色凉如水，卧看牵牛织女星。”又嘲人诗曰：“怪来妆阁闭，朝下不相迎。总向春园里，花间笑语声。”是也。有句意俱含蓄者，如《九日》诗曰：“明年此会知谁健，醉把茱萸仔细看。”《宫怨》曰：“玉容不及寒鸦色，犹带昭阳日影来。”是也。并同前

田承君云：“王居卿在扬州，同孙巨源、苏子瞻适相会。居卿置酒曰：‘“疏影横斜水清浅，暗香浮动月黄昏”，此林和靖《梅花诗》，然而为咏杏与桃李皆可。’东坡曰：‘可则可，但恐杏李花不敢承当。’一座大笑。”《王直方诗话》









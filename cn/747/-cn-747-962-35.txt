○代宣王诵让皇太子表（建中元年正月）

臣诵言：臣自奉明命，累表陈乞，恳诚无感，圣慈未回，进退兢惶，如履冰谷。臣诵诚惶诚恐顿首顿首。

臣闻少阳之重，嗣守宗祧。故《传》曰：“年均择贤，义均以卜。为国之本，继奉休明。”臣质惟愚蒙，未经师傅。问安侍膳，夙乖奉养之规；秋夏弦，昧於齿胄之训，无以上承匕鬯，展敬粢盛，内省多惭，岂敢饰让，未蒙谅察，惶怖失图。臣所以累献封章，备陈丹恳，伏望俯回天眷，曲遂愚衷。臣无任恳款之至。


【谢判大名府韩侍中惠书启〈熙宁二年夏〉】

右修启。伏念东秦僻处，在海一涯；全魏相望，溯风千里。特枉惠音之问，实惟眷与之私，兼承镇抚之余，克集休祥之。伏惟某官道优文武，业茂皋、夔，为百辟之表仪，首三朝之勋德。从容进退，虽不有于成功；出入勤劳，实未忘于忧国。顷遂便藩之请，岂遑暖席之安。属北州大震之灾，加仍岁氵存饥之后。流亡殍踣，民未复于故居；招辑绥来，上方倚于元老。岂不少烦于思虑，夫何暇顾于衰残？乃知才大经纶，固多余裕；契敦道义，出常情。辱知己之既深，辄忘言于叙感。统临寄重，炎燠时繁，更祈上为邦家，精调寝饣束。即还大用，均福群黎。蕞尔孤生，但同舆颂。


乐：阳气出奥，舒叠得以和淖，物咸喜乐。

初一：独乐款款，及不远。测曰：独乐款款，淫其内也。

次二：乐不可支，辰于天。测曰：乐不可支，以时岁也。

次三：不宴不雅，嘄呱哑咋，号啕倚户。测曰：不宴不雅，礼乐废也。

次四：拂其系，绝其纗，佚厥心。测曰：拂系绝纗也。

次五：钟鼓喈喈，管弦哜哜，或承之衰。测曰：钟鼓喈喈乐后悲也。

次六：大乐无间，民神禽鸟之般。测曰：大乐无间，无不怀也。

次七：人嘻完暿，天之要期。测曰：人嘻鬼嘻，称乐毕也。

次八：嘻嘻自惧，亡后愆虞。测曰：嘻嘻自惧，终自保也。

上九：极乐之机，不移日而悲。测曰：极乐之机，信可悔也。


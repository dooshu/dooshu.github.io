贺冬至表三


黄钟协律，一元涵发育之仁；紫极迎长，万国仰亨嘉之会。淑气充盈于禹甸，欢声遍溢于尧衢。百禄是遒，四方来贺。

恭惟皇上道侔覆载，德冠古今。神圣登枢，大化孚而金瓯永固；中和建极，玄机运而玉烛均调。政顺璇衡，配岁时而成序；恩加寰宇，茂品物以偕春。兹当履至之辰，正值阳生之候。琯灰浮暖，识六气之潜萌；圭景延晖，知七日之来复。宫线初添乎弱缕，台云已验夫书祥。

臣等幸际昌期，叨尘近列。望龙光于咫尺，实切瞻依；罄雀跃以飏言，倍增忻忭。伏愿灵承帝贶，保合太和。天地位而上下鬼神以宁，臻荡荡巍巍之治；泰阶平而麟龙毕至，成熙熙皞皞之功。






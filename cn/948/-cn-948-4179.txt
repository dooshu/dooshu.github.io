陆游　夜思

苍颜华鬓久低摧，叹息何堪岁月催！

残暑已随团扇去，新凉还傍短檠来。

月痕澹澹侵苔砌，云叶萧萧覆水台。

簿领沈迷无日了，试凭诗思洗氛埃。

陆游

陆游　夜思

露泣啼蟩草，潮声宿雁汀。

经年寄孤舫，终夜托丘亭。

楚泽无穷白，巴山何处青？

四方男子事，不敢恨飘零。

陆游

陆游　夜思

风扫浮云作快晴，窗声终夜杂帘声。

月明满院鹊惊起，霜冷压栖鸡嬾鸣。

名字虚称旧朝士，门庭元是老书生。

尚余一事犹堪喜，北陌东阡醉太平。

陆游


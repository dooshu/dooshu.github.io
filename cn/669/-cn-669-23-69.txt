186　蔡邕碑銘唯郭有道無愧　白居易立碑詩


韓子外儲説左上謂：「鍾鼎之銘，皆番吾之跡，華山之博也。」蔡邕謂「唯郭有道無愧」。昌黎猶不免諛。白樂天立碑詩曰：「豈獨賢者嗤，仍傳後代疑。」

【閻按】番，音婆。番吾，趙地名，漢爲蒲吾縣，今之平山縣也。李吉甫言：「周武帝時，除天下碑，唯林宗碑詔特留。」

【何云】此條當入前「韓子」中。

【元圻案】後漢書郭太傳：「字林宗，太原介休人也。或問范滂曰：『郭林宗何如人？』滂曰：『隱不違親，貞不絶俗，天子不得臣，諸侯不得友。吾不知其他。』蔡邕謂盧植曰：『吾爲碑銘多矣，皆有慚德，唯郭有道無愧色耳。』」〇唐書劉义傳：「劉义者，亦一節士〔一〕。聞韓愈接天下士，步歸之。後以争語不能下賓客，因持愈金數斤去，曰：『此諛墓中人得耳，不若與劉君爲壽。』」

〔一〕「亦一節士」，原作「一節之士」，據中華本新唐書卷一七六劉义傳改。






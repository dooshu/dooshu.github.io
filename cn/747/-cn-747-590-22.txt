○亡姊前京兆府参军裴君夫人墓志

柳氏至于唐，其著者中书令讳。中书之弟之子曰徐州府君讳子夏，实有孝德，世其家业。清池府君讳从裕，继之以茂实。德清府君讳察躬，承之以善政。以至于侍御史府君讳镇，用贞信劲正，达于帮家。克生贤女，以配于裴氏。裴氏至于唐，其著者礼部尚书讳行俭。礼部之子曰侍中讳光庭，嗣用忠肃，书于国史。祠部府君讳贞，业之以贞直，以至于金吾府君讳儆，用纯懿端亮，闻于天下。实生良子，以配夫人。

呜呼！夫人与仁孝偕生，以礼顺偕长，始于家，纯如也；终于夫族，穆如也。其为子道也，孝以和，恭以惠，取与承顺，必称所欲。先君与太夫人恩遇尤厚，故夫人侍侧，无威怒之教焉。天祸弊族，夙遭大故，我诸孤奉太夫人之养，不敢图死，至于复常。夫人三岁无汤沐，无盐酪，顿踊叫号，哀彻天地。外除发不胜笄，体不胜带。太夫人泣而命之，固犹不食，朝夕谕诲，仅而济焉。其为妻道也，贞顺之宜，恒服于身体；疑忌之虑，不萌于心术；忿忄之色，不兆于容貌，同焉而合于礼，婉焉而得其正。其为妇道也，惟听顺谨敬睦姻任恤之行甚备，常以不幸不及姑舅之养，用为大恨。是故相春秋之事，视涤濯，羞簋，劳以待旦。每怵惕之感至焉，则又移其孝于裴氏之门，而以睦于冢妇介妇，必敬必亲，下以不失其赤子之心，姻族归厚，率由是也。呜呼！我之大谴欤？裴氏之大不幸欤？以夫人之德行，宜贵寿，宜康宁，然而年始三十，不克至于寿。良人官为参军事，不及偕其贵。骨髓之疾，实钟于身，以贞元十六年三月十三日甲子，终于光德里第。痛矣夫！

始夫人之疾也，夫人之族视之如己，其家老、长妾、臧获之微，皆以其私奔谒于道路，祷鬼神、问人筮者相及也，既病，太夫人在侧，尚虑和忧伤于尊怀，犹持形立气，绐以少间。故二稚未龀，良人在远，不及有绪言遗念以传于后。则我呼天之痛，宜有加焉。呜呼！天胡厚是懿德而阙其报施，独何咎欤？予一不知天之忍也。既逾月，良人至自洛师，望门而哭曰：“无以立吾家成吾身矣。”凡生三子，幼曰崔七，先夫人八月而殡，魂气无不之也。次曰崔六，后夫人五旬而夭，因焉。今其存者曰崔五，幸无恙，托于乳媪，以虞水火。哀哉！其年八月十八日甲子，安厝于长安县之神禾原，从于先茔，于皇姑，宜也。

母弟号哭而为之志，毒痛凭塞，略不能具。敢告无愧辞，无溢美，庶用正直，克安神心。呜呼！至哀无文，至敬不饰，故无其辞。








○指佞草赋（以“灵草无心，有佞必指”为韵）

圣泽濡煦兮，动植斯形。相彼瑞草兮，逢时效灵。体嘉生於浩气，秉直道於彤庭。昔在尧帝，至化惟馨。伊屈轶之芳贞，协王猷与国经。有皇睿后，德动杳冥。二气畅而群生遂，百祥来而万宇宁。

矧夫佞者小人之道，直者为国之宝。虽纠正於邦宪，实发明於瑞草。象恭言伪，於是焉去而勿疑；叶布茎分，何患乎辨之不早。若乃一人当宁，超黄越虞。百辟来朝，日临云趋。风力论道，伊咎陈谟。瑞草在前，畴敢以谀。故曰物生於有，有生於无。感此变化，发为祯符。不然彼植物之何知，乃同功於帝俞。天道不言，圣人无心。寓形阐教，其用则深。禾颖降於周王，芝房发於汉后。信呈丰兮告庆，并垂美於不朽。彼直指以去邪，谅於功乎何有。我明主所以超三英之躅，彼灵草所以为百瑞之首。有由然也。史鱼守直，宣父恶佞。佞直不分，邦家靡定。惟草所指，惟皇所听。指归乎一，听戒乎失。苟君道之不宏，徒倚瑞以自必。

重曰：煜彼草兮直而指。圣之瑞兮时之理。颂皇休兮无极巳。


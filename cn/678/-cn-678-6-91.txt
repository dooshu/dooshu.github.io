鍾山賦詩

余居鍾山最久，超然山水間，夢亦成趣。嘗乘佳月登上方，深入定林，疲臥松下石上。四更，自寶公塔路還合妙齋，月昃虛幌，淨几桯然，童僕憨寢甫鼾。憑前檻無所見，時有流螢穿戶牖，風露浩然，松聲滿院。作詩曰：「雨過東南月清亮，意行深入碧蘿層。露眠不管牛羊踐，我是鍾山無事僧。」又曰：「未饒拄杖挑山衲，差勝袈裟裹草鞋。吹面谷風沖過虎，歸來松雨撼空齋。」


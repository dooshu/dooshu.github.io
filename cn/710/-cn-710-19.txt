卷十九 情疑类

○郁单越国

须弥山北天下有郁单越国，其土正方，人面亦方像，其貌少壮，如阎浮提二十许人。口齿平正，洁白无间，发绀青色，无有尘垢，发垂八指，齐眉而止，不长不短，若其土人起欲心时。有熟视女人而舍之去。彼女随逐。往诸园林，若彼女人。是彼男子父母骨肉中表。不应行欲者。树不曲荫。各自散去；若非亲者。树则曲荫。随意娱乐一日二日或至七日。尔乃舍去，立世阿毗昙论云：北洲人不索女。不迎妻。不买不卖，若男子欲娶女时。谛瞻彼女；若女欲羡男时。亦须谛视男子，若不见视。馀女报言：是人看汝。即为夫妻，男不见女看。馀男报言：是女看汝。亦为夫妻，若自相见。便即相随。共往别处，若多欲者。一生之中。数唯至五；其中品者。或四三，亦有修行至死无欲。

○太白精

少昊以金德王，母曰皇娥，处璇宫而夜织，或乘桴木而昼游，经历穷桑沧茫之浦，时有神童，容貌绝俗，称为白帝之子，即太白之精。降乎水际，与皇娥燕戏，奏（女十臾）娟之乐，游漾忘归。穷桑者，西海之滨有弧桑之树，直上千寻，叶红椹紫，万岁一实，食之后天而老。帝子与皇娥泛于海上，以桂枝为表，结薰芽为旌，刻玉为鸠，置于表端，言鸠知四时之候，故《春秋传》曰：“司至是也。”今之相风此之遗像也。帝子与皇娥并坐，抚桐峰梓瑟，皇娥倚瑟而清歌曰：

“天清地旷浩茫茫，万象回薄化无方。浛天荡荡望沧沧，乘游轻漾著日傍。当其何所至穷桑，心知和乐悦未央。”

俗谓游乐之处为桑中也。《卫风》云：“期我至桑中。”盖此类也。帝子答歌曰：

“回维八珽眇难极，驱光逐影穷水域。璇宫夜静当轩织，桐峰丈梓千寻直。伐梓作器成琴瑟，清歌流畅乐难极。沧湄海浦来栖息。”

及皇娥生少昊，号曰穷桑氏，亦曰桑邱氏。至六国时，桑邱子著阴阳书，即其馀裔也。少昊以主西方，一号金天氏，亦曰金穷氏。时有五凤，随方之色，集于帝庭，因曰凤鸟氏。金鸣于山，银涌于地，或如龟蛇之类，乍似人鬼之形，有水屈曲，亦如龙凤之状。有山盘纡，亦如屈龙之势，故有龙山、龟山、凤山之目也。亦因以为姓，末代为龙邱氏，出班固《艺文志》；蛇邱氏，出《西王母神异传》。

秦并六国，太白星窃织女侍儿梁玉清、卫承庄，逃入卫城少仙洞，四十六日不出。天帝怒，命五岳搜捕。太白归位，卫承在逃焉。梁玉清有子，名休。玉清谪于北斗下常春，其子乃配河伯骖乘行雨，休每至少仙洞，耻其母淫奔之所，辄回驭，故此地常少雨焉”出《独异志》。

天帝捕逃，亦有治家不严之过矣。玉清受罚，承庄终得免乎。太白归位，首祸者独从宽政，又何也。

○织女婺女须女星

唐御史姓生，罢官，居于蒲之左邑。有子一；甥二，各姓。年皆及壮，而顽驽不学。姚日诲责，而怠游不悛。遂于条山之阳，结茅以居之，冀绝外事，得专艺学。林壑重深，嚣尘不到。临遣，姚戒之曰：“每季一试汝学，有不进，夏楚必及。”及到山中，二甥曾不开卷，但朴斫涂塈为务。姚之子稍长于二甥，独惧责，攻书甚勤。忽一夕，于夜临烛凭几，披书之次，觉后裾为物所牵，襟领渐下，亦不之异，徐引而袭焉。俄而复尔，如是数四。遂回视之，见一小豚，籍裘而伏，色甚洁白，光润如玉。因以压书界方击之，豚声骇而走。连呼二子，秉烛索于堂中。牖户甚密，周视无隙，莫知所往。明日，有苍头骑扣门，搢笏而入。谓三人曰：“夫人问讯，昨夜小儿无知，误入君衣裙，殊以为惭。然君击之过伤，今则平矣，君勿为虑。”三人惧，逊词谢之，相视莫测其故。少顷，向来骑僮复至，兼抱持所伤之儿，并乳褓数人，衣襦皆绮纨，精丽非常。复传夫人语云：“小儿无恙，故以相示。”通而视之，自眉至鼻端，如丹缕焉。则界方棱所击之迹也，三子愈恐。使者及乳褓，皆甘言慰之。又云：“少顷夫人自来。”言讫而去。三子悉欲避去，惶惑未决。有苍头及紫衣宫监数十，奔波而至。前施屏帏，茵席炳焕，香气殊异。旋见一油壁车，青牛丹毂，其疾如风。宝马数百，前后导从，及门下车，则夫人也。三子趋出拜。夫人微笑曰：“小儿伤不至甚，恐为君忧，故来相慰。”夫人年可三十馀。风姿闲整，亦不知何人也。问三子曰：“有室家未？”三子皆以“未”对。曰：“吾有三女，殊姿淑德，可配三君子。”三子拜谢，夫人因留不去。为三子各创一院，指顾之间。画堂延閤。造次而具，翌日。有辎軿至焉，宾从粲丽，逾于戚里。车服炫晃，流光照地，香满山谷。三女自车而下，皆年十七八。夫人引三女升堂，又延三子就坐。酒肴丰衍，非世所有。三子殊不自意。夫人指三女曰：“各以配君。”三子避席拜谢。是夕合卺，夫人谓三子曰：“人所重者生也。所欲者贵也，但百日不泄于人，令君长生度世，位极人臣。”三子复拜谢。但以愚昧为忧，夫人曰：“易耳！”乃敕地上主者，令召孔宣父。须臾，孔子具冠剑而至。夫人临阶，宣父拜谒甚恭。夫人端立，微劳问之，谓曰：“吾三婿欲学。君其引之。”宣父乃命三子。指六籍篇目以示之，莫不了然解悟，大义悉通，咸若素习。既而宣父谢去，夫人又命周尚云，示以玄女符、玉璜秘诀。三子又得之无遗，复坐与言，则皆文武全才，学究天人之际矣。三子相视，自觉风度夷旷，神明开爽。其后，姚使家僮馈粮至，则大骇而走。姚问其故，具对以屋宇帏帐之盛，人物艳丽之多。姚惊曰：“此必山鬼所魅也。”促召三子。三子将行，夫人戒勿泄露。纵加楚挞，亦勿言之。三子至，姚亦讶其神气诱发，占对闲雅，疑有鬼物凭焉。苦问不言，遂鞭之数十。不胜其痛，具道本末。姚乃幽之别所。姚素馆一硕儒，因召而与语。儒者惊曰：“大异大异，君何用责三子乎？向使三子不泄其事，则必贵极人臣。今夕之事，其命也夫。”姚问其故。儒曰：“吾见织女、婺女、须女星皆无光。是三女星下降人间，将福三子。今泄天机，三子免祸幸矣。”其夜，儒者引姚视三星，星无光。姚乃释三子，遣之归山。至则三女藐然，如不相识。夫人让之曰：“子不用吾言，既泄天机，当于此诀。”因以汤饮三子。既饮，则昏顽如旧，一无所知。儒谓姚曰：“三女星犹在人间，亦不远此地分。”密谓所亲言其处。或云，河东张嘉真家，其后将相三代矣。

三女星降世是矣。夫人岂三星之母，小儿岂三星之弟耶？夫人是何名号，夫人之偶又是何人？能令宣尼、尚父伛偻奉命，真可怪也？况人间择配，尚必才望相当。三子福分既浅，又蠢然无学，三星何取而降之？疑小说家有托而云尔。

○织女

牵牛织女二星，隔河相望。至七夕，河影没，常数日复见。相传织女者，上帝之孙，勤织日夜不息。天帝哀之，使嫁牛郎。女乐之，遂罢织。帝怒，乃隔绝之，一居河东，一居河西。每年七月七夕，方许一会。会则乌鹊填桥而渡，故鹊毛至七夕尽脱，为成桥也。《列仙传》云：“桂阳成武丁有仙道，常在人间。忽谓其弟曰：‘七月七日织女当渡河，诸仙悉还宫，吾向已被召，不得停，与尔别矣。’弟问曰：‘织女何事渡河去？当何还？’答曰：‘织女暂诣牵牛，吾复三年当还。’明日失武丁。至今云：“织女嫁牵牛。”

又，太原郭翰，少简贵，有清标，姿度美秀，善谈论，工草隶。早孤，独处，当盛暑，乘月卧庭中。时时有微风，稍闻香气渐浓，翰甚怪之，仰视空中，见有人冉冉而下，直至翰前，乃一少女也。明艳绝代，光彩溢目。衣玄绡之衣，曳罗霜之帔，戴翠翘凤凰之冠。蹑琼文九章之履。侍女二人，皆有殊色，感荡心神。翰整衣巾下床拜谒，曰：“不意尊灵迥降，愿垂德音。”女微笑曰：“吾天上织女也，久无主对。而嘉期阻旷，幽态盈怀，上帝赐命而游人间。仰慕清风，愿托神契。”翰曰：“非敢望也，益深所感。”女为敕侍婢，净扫室中，张湘雾丹毂之帷。施水晶玉华之簟，转惠风之扇。宛若清秋，乃携手升堂，解衣共寝。其衬体红脑之衣，似小香囊，气盈一室。有同心亲脑之枕，覆一双缕鸳文之衾。柔肌腻体，深情密态，妍艳无匹。欲晓，翰送出户。凌云而去，自后夜夜偕来。情好转切，翰戏之曰：“牛郎何在？那敢独行！”对曰：“阴阳变化，关渠何事。且河汉隔绝，不足为虑。”因抚翰心前曰：“世人不明瞻瞩耳。”翰又曰：“卿既寄灵辰象，辰象之间，可得闻乎。”对曰：“人间观见是星，其中自有宫室居处，诸仙皆游观焉，万物之精，各有象在天，在地成形，下人之变，必形于上也。”因为翰指列星分位，尽详纪度，时人不悟者，翰遂洞晓之。后将七夕，忽不复来。经数月，方至，翰问曰：“相见乐乎？”笑而对曰：“天上那比人间，正以感运当尔，非有他故也，君无相忘。”问曰：“卿来何迟？”答曰：“人中五日，彼一夕也。”又为翰致天厨，悉非世物。徐视其衣，并无缝。翰问之，谓曰：“天衣本非针线为也。”经一年，忽于一夜，颜色凄恻，执翰手曰：“帝命有程，便当永诀。”遂呜咽不自胜，翰惊惋曰：“尚馀几日？”对曰：“只在今夕耳。”遂悲泣，彻晓不眠。及旦，抚抱为别。以七宝枕一枚留赠，约明年某日，当有书相闻。翰答以玉环一双，便凌空而去，回顾招手。良久方灭，翰思之成疾，未尝暂忘。明年至期，果使前日侍女将书函至。翰遂开缄，以青缣为纸，铅丹为字，言词清丽，情意重叠。末有诗二首，诗曰：

“河汉虽云阔，三秋尚有期。情人终已矣，良会更何时。”

又曰：

“朱阁临清汉，琼宫御紫房。佳期空在此，只是断人肠。”

翰以香笺答书，亦酬二诗曰：

“人世将天上，由来不可期。谁知一回顾，交作两相思。”

又曰：

“赠枕犹香泽，啼衣尚泪痕。玉颜霄汉里，空有往来魂。”

自此而绝。是岁，太史奏织女星无光。翰思不已，人间丽色不复措意。复以继嗣大义须婚，强娶程氏女，殊不称意。复以无嗣，遂成反目。翰官至侍御史而卒。

牛、女，皆星也。女若有情，牛亦不减。安得云“阴阳变化，关渠何事”，又安得云“感运当尔，非有他故”耶？天帝以惰织之故，隔绝牛郎，而他会反纵之耶？此必无之事也。小说载：董永少失母，独养父，家贫佣力。父死无以葬，乃就主人，贷钱一万，曰：“后若无钱还君，当以身作奴。”及葬父毕，还于路，忽遇一妇人，求为永妻。永与俱至主家，主人令永妻织绢二百匹，始放归。乃织一月而完。主惊，遂放夫妇还。行至旧逢处，妇辞永曰：“我天之织女，缘君之孝，上帝令助偿债。今期满，欲返。”遂辞去。然则天上织女非一，不尽皆天孙矣。

《耳谈》载：福州孙昌裔，字子庆，为进士承谟子。寓京，在庄太史梅谷公宅，与太史子乔申同授经于黄冈曹孝廉孟彦。昌裔通古文辞，万历癸未，七月七日，感牛女之事，因戏为文通于牛女。是夜，忽暴卒。第心坎微热，莫知其故。越三日，忽苏。时父师皆聚哭尸傍，注目视曰：“我在此耶？顷为神妃召去，所居金屋琼楼，绡帷具榻，侍卫皆妖丽姣好，群歌偶舞。日夕留款不绝，欲成伉俪。裔思父不从，辞归。旁为劝解，而意弥坚。妃始为祖饯，供张络绎，相接于道。歌姬侑觞，皆有恋别之思。醇醪递进，未尝绝口，不知身之作此状也。”此出自曹孟彦口述，目击其事，当不谬。意痴情所感，遂有邪祟托名而惑之。若真是神妃，则是夕正七夕，牛郎方在，何暇他及。

《续艳异编》载：高邮张同知里中，有王氏女，以夫贫不能娶而死，女亦自缢。张嘉其节，为言于有司，欲表其闾，未之竟也。张有仆名来仪者，年弱冠，使之运小舟，旋风大作，舟几覆者数日。忽见空中一宫妆女子下，有二仆青衣小帽，号曰“先锋”：一名张宝，一名王友宣。言曰：“我天仙织女也，爱汝俊少，愿为夫妇。”来仪不从，欲执而鞭之，不允，乃去。明日又至，如是再三。张疑拟曰：“来仪得非因里中王氏故感怪耶？”言已，此女即传言：“我非织女，实王氏女也，感汝家厚意，故来就汝。汝何用固辞？”张乃为文祭女子曰：“汝弃生全节，方得乡誉。乃复自污，甘人唾骂。汝必不为，或他鬼假托汝名，汝亦不可不诉诸天曹治之，以清汝迹。”祭毕，女不复至。以此推之，则淫鬼谬托，滓秽仙真者不少矣！

《耳谈》又载：凤阳泗州民家，有一怪自称姓名曰牛天锡。见其家有好女，窃变形为美少年。宵分月皎，窗牖小开，忽被隐入闺房，与其女百计诱狎。诳云：“身是牛郎，卿是织女，共谪人间，合为伉俪。”女辄信之，遂隆情好。明日执子婿礼，事主人甚恭。岁馀，作怪殊常，臧获有触忤之者，怒云：“我是汝家东床娇客，何得犯我？”辄欲鞭之，于是互相设计，阴召术士诵咒，用剑击而毙之。应手有声，缩入地。发土细验，乃是老牛之膝骨，久埋土中，而出诈为人矣。江阴顾山民亲见其事。牛郎有假，则织女亦未必真也。

○杜兰香

杜兰香者，自称南阳人，以建兴四年春诣张硕。硕年十七，望见钿车在门外，婢通言：“阿母所生，遣授配君。”硕前视女，年可十八九，说事邈然久远。有婢子二人，大者萱支，小者松支。钿车青牛上饮食皆备。作诗曰：

“阿母处灵岳，时游云霄际。众女侍羽仪，不出墉宫外。

飚轮送我来，岂复耻尘秽。从我与福俱，嫌我与祸会。”

至其年八月，且来复作诗曰：

“逍遥云雾间，呼吸发九嶷。流沙不稽路，弱水何不之。”

出薯蓣子三枚，大如鸡子，云：“食此，令君不畏风波，辟寒温。”硕食二，欲留一，不肯，令砚尽食。言：“本为君作妻，情无旷远，以年命未合，小乖，大岁东方卯，当还求君。”见《杜兰香别传》。

《广记》云：有渔父于湘江洞庭之岸，闻儿啼声。四顾无人，惟三岁女子在岸侧。渔父怜而举之。十馀岁，灵颜姝莹，忽有青童自空来，携女而去。临升天，谓其父曰：“我杜兰香也，有过谪于人间，玄期有限，今去矣。”自后时亦还家。其后于洞庭包山降张砚家，盖修道者也。兰香降之三年，授以举形飞化之道，砚亦仙去。初降时，留玉简，玉唾盂，火浣布以为登真之信。

《征途记》曰：张砚与杜兰香相别，后于巴县见一青衣云：“兰香在白帝君所，若闻白帝野寺钟声随风而来，则兰香亦随风而至。”际夜，果钟声，兰香亦至焉。

《丽情集》云：贾知微遇曾城夫人，杜兰香以秋云罗帕裹丹五十粒与生，曰：“此罗是织女采玉茧织成。”后大雷雨，失帕所在。

○玉卮娘子

唐玄宗时，有崔书生，于东州逻谷口居。好植名花，暮春之中，英蕊芬郁，远闻百步。书生每初晨，必盥漱看之。忽有一女自西乘马而来，青衣老少数人随后。女有殊色，所乘马极骏。未及细视，则已过矣。明日又过，崔生乃于花下铺茵，致酒往迎马首，拜曰：“某性好花木，此园无非手植。今正值香茂，颇堪流盼。女郎频日而过，计仆驭当疲。敢具脯醪，以俟憩息。”女不顾而过，其后青衣曰：“但具酒馔，何忧不至？”女顾叱之曰：“何敢轻与人言。”崔生明日先到别墅，又迎马拜请。良久，一老青衣谓女曰：“马大疲，暂歇无爽。”因自控马，至当寝下。老青衣谓崔生曰：“君既求婚，予为媒妁，可乎？”崔生大悦，再拜跪请。青衣曰：“后十五六日，大是吉辰。君于此时，但具婚礼，并备酒肴。今小娘子阿姊在逻谷中，有小疾，故日往看省。向某去后，便当咨启。期到，皆至此矣。”于是俱行，崔生即依言营备。至期，女及姊皆到。其姊亦仪质极丽，送女归崔生。崔母在故居，殊不知也。崔生以不告而娶，但启以婢媵。后崔生觉母慈颜衰悴，因伏问几下。母曰：“有汝一子，冀得求全。今汝所纳新妇，妖媚无双。吾于土塑图书之中，未曾见此，必狐魅之辈，伤害于汝，故致吾忧。”崔生入室，见女泪涕交下。曰：“本侍箕帚，望以终天。不知尊夫人待以狐魅辈，明辰即别。”崔生亦挥涕不能言。明日，女车骑复至，崔生亦乘马送之。入逻谷中十里，山间有一川。川中有异花珍果，不可言纪。馆宇屋室，侈于王者。青衣百许迎拜曰：“无行崔郎，何必将来。”于是捧入，留崔生于门外。未几，一青衣女传姊言曰：“崔郎宜便绝，不合相见。然小妹曾奉周旋，亦当奉屈。”俄而召崔生入，责诮再三，辞辩清婉。崔生但拜伏受谴而已。后遂坐于中寝，对食食讫，命酒作乐。乐阕，其姊谓女曰：“须令崔郎却回。”女出袖中白玉盒子遗生。于是，各呜咽而别。至还谷口，回望千岩万壑，无有径路。因恸哭归家，常持玉盒子郁郁不乐。忽有胡僧扣门求食，曰：“君有至宝，乞相示也。”崔生曰：“某贫士，何有是？”僧请曰：“君岂不有异人奉赠乎？贫道望气知之。”崔生试出玉盒示僧，僧请以百万市之。崔生问僧曰：“女郎谁耶？”曰：“君所纳妻，西王母第三女，玉卮娘子也。姊亦负美名于仙都，惜君纳之不久，若住得一年。君举家不死矣。”

○巫山神女

楚襄王与宋玉游于云梦，望高唐之观。其上独有云气，崪兮直上，忽兮改容。须臾之间，变化无穷。王问玉曰：“此何气也？”玉曰：“所谓朝云者也。昔先王游高唐，昼寝，梦一妇人，自称是巫山之女。王因幸之。去而辞曰：‘妾在巫山之阳，高丘之阻，旦为朝云，暮为行雨。朝朝暮暮，阳台之下。’旦朝视之，果如其言。故为立庙，号曰‘朝云’。”

按《巫山志》云：“琵琶峰下女子，皆善笛。嫁时，群女子治具吹笛，唱《竹枝词》送之。”今人所云巫峡，即琵琶峡也。上有阳云台，高一百二十丈，南枕长江。宋玉赋云：“游阳云之台，望高唐之观。”本以寓讽，后世不察，以儿女事亵之。今庙中石刻，引《墉城记》：瑶姬，西王母第二十三女，称云华夫人。助禹驱神鬼，斫石疏波有功。今因封妙用真人。庙额曰《凝真观》。真人，即所谓巫山神女也。祠正对巫山，峰峦上入霄汉。山脚直插江中。《祝史》云：“每八月十五夜月明时，有丝竹之音往来峰顶上。猿皆群鸣，达旦方渐止。”《集仙录》亦云：“云华夫人，名瑶姬。王母第二十三女，西华少阴之气也。尝东海游，还过江上，有巫山焉。峰岩挺拔，林壑幽丽，巨石如坛，留连久之。时大禹理水，驻山下，大风卒至，崖振谷陨，不可制。因与夫人相值，拜而求助。即敕侍女授禹，策召鬼神之书。因命其神狂章，虞余，黄魔，大翳，庚辰，童律等，助禹斫石疏波，决塞道厄，以循其流。禹拜而谢焉。禹尝诣之崇巘之巅，顾盼之际，化而为石。其后，楚大夫宋玉，以其事言于襄王。王作阳台之宫以祀之。隔岸有神女之石，即所化也。神女坛侧，有竹垂垂若篲，有槁叶飞物着坛上者，竹则因风扫之，终莹洁不为所污。”李白感兴诗云：“瑶姬天帝女，精彩化朝云。宛转入宵梦，无心向楚君。”

《襄阳耆旧传》云：“楚襄王游云梦，梦一妇人，名曰瑶姬，曰：‘我夏帝之季女也，封于巫山之阳台。’精魄为芝，媚而服焉，则与梦期。又一说，赤帝女姚姬，未行而卒。葬于巫山之阳，号曰巫山之女。”相传不一，未知何据。

《云溪友议》云：“太尉李德裕镇渚宫，尝谓宾侣曰：余偶欲赋巫山神女一诗。下句‘自从一梦高唐后，可是无人胜楚王。’昼梦宵征，巫山似欲降者，何也？段记室成式曰：‘屈平流放湘沅，椒兰久而不芳。卒葬江鱼之腹，为旷代之悲。宋玉招平之魂，明君之失，恐祸及身，遂假高唐之梦，以感襄王。非真梦也。我公作神女之诗，思神女之会，惟虑成梦，亦恐非真。’李公大惭。”

《八朝穷怪录》云：“萧总，字彦先。自建业归江陵，值宋废帝元徽中，四方多乱。因游明月峡，爱其风景，遂盘桓累岁。常于峡下枕石漱流，时春向晚，忽闻林下有人呼‘萧卿’者数声。惊顾，去坐石四十馀步，有一女把花招总。总常知此有神女，异而从之，恍然行十馀里，乃见溪上有宫阙台殿甚严。侍女二十人，并神仙之质。其寝卧服玩之物，俱非世有。绸缪至晓，忽闻山鸟农叫，岩泉韵清。出户临轩，将窥旧路。见烟云正重，残月在西。神女执总手，谓曰：‘妾实此山之神，上帝三百年一易，不似人间之官，来岁方终。一易之后，遂生他处。今与郎契合，亦有因也。’因脱一玉指环赠总。谓曰：‘此妾尝服玩，未曾离手，愿郎穿指，慎勿忘心。’总曰：‘幸见顾录，感恨徒深。执此怀中，终身是宝。’天渐明，总乃拜辞，掩涕而别。携手出户，已见路径分明。总下数步，回顾宿处，宛见巫山神女之祠也。他日持玉环至建业，因话于张景山。景山惊曰：‘吾尝游巫峡，见神女乞后玉环。觉后乃告帝，帝遣使赐神女。吾亲见在神女指上，今卿得之是矣！’总，齐太祖建元末方征召，未行。帝崩，世祖即位，累为中书舍人。初，总为制书御史，江陵舟中，偶思神女事，悄然不乐。乃赋诗曰：‘昔年岩下客，宛似成今古。徒思明月人，愿湿巫山雨。’”据此，则巫山神女祠又无定神矣！殆不可晓。

又《三峡记》云：“明月峡中，有二溪东西流。宋顺帝升平二年，溪人微生亮，钓得一白鱼，长三尺，投置船中，以草覆之。及归，取烹，见一美女在草下，洁白端丽。自言高唐之女，偶化鱼游，为君所得。亮问曰：‘既为人，能为妻否？’女曰：‘冥契使然，何为不得？’遂为亮妻。后三年，忽曰：‘数已足矣，请归高唐。’亮曰：‘何时复来。’答曰：‘情不可忘者，有思后至。’其后一岁三四往来，不知所终。”不知高唐之女，又是何人也。

○云英

唐长庆中，有裴航秀才。因不第，游鄂渚，谒故旧崔相国，赠钱二十万，因佣巨舟，载于襄汉。同载有樊夫人，乃国色也。言词问接，帷帐昵洽。航虽亲切，无计会面。因赂侍妾袅烟，求达诗一章，曰：

“同为胡越犹怀想，况遇天仙隔锦屏。倘若玉京朝会去，愿随鸾鹤入青云。”

诗往，久而无答。航数诘袅烟，烟曰：“娘子见诗若不闻，如何？”航无计，因在道，求名酝珍果献之。夫人乃使袅烟召航相识。及褰帷，而玉莹光寒，花明丽景，云低鬟鬓，月淡修眉，举止烟霞外人，不与尘俗为偶。航再拜揖。（目咢）眙良久。夫人曰：“妾夫在汉南，将欲弃官，幽栖岩谷，召某一诀耳。喜与郎君同舟共济，无以谐谑为意。”航曰：“不敢。”饮讫而归。夫人后使袅烟持诗一章曰：

“一饮琼浆百感生，玄霜捣尽见云英。蓝桥便是神仙窟，何必崎岖上玉清。”

航览之，不能达诗之旨。后更不复见，但使袅烟达寒暄而已。遂抵襄汉，与使婢挈妆奁，不告辞而去。航遍访之，竟无踪响。遂饰装归辇下，经蓝桥驿侧近，因渴甚，遂下道求浆而饮。见茅屋三四间，低而复隘，有老妪缉麻苎。航揖之，求浆。娘咄曰：“云英，擎一瓯浆来。”航讶之，忆樊诗有“云英”之句，深不自会。俄于苇箔下出双玉手捧瓷。航接饮之，真玉液也。但觉异香氤郁，透于户外。因还瓯，遽揭箔，睹一女子，露裛琼英。春融雪彩，脸欺腻玉，鬓若浓云，掩面蔽身，虽红兰之隐幽谷，不足比其芳丽也。航惊怛，植足而不能去。因白妪曰：“某仆马甚饥，愿憩于此，当厚答谢。”妪曰：“任郎君自便。”遂饭仆秣马。良久，谢妪曰：“向睹小娘子，艳丽惊人，所以踌蹰不舍，愿纳厚礼娶之，可乎？”妪曰：“我今老病，只此女孙。昨有神仙，遗灵丹一刀圭，但须玉杵臼捣之，百日方可就吞，当得后天而老。君约取此女者，得玉杵臼，吾当与之。其馀金帛，吾无用处。”航拜谢曰：“愿以百日为期，必携杵臼至。更无他许人。”妪曰：“然。”航恨恨而去。及至京国，殊不以举事为意，但于坊曲喧衢，高声访玉杵臼，曾无影响。或遇朋友，若不相识。众言为狂人。数月，忽遇一货玉老翁曰：“近得虢州药铺卞老书云：‘有玉杵臼货之。’郎君恳求如此，吾当为书导达。”航愧荷珍重，果获杵臼。卞老曰：“非二百缗不可得。”航乃泻囊，兼货仆马，方及其值。遂步骤独挈，而抵蓝桥。昔日妪大笑曰：“有如是信士乎？吾岂爱惜女子，而不酬其劳哉？”女亦微笑曰：“虽然，更为吾捣药百日，方议姻好。”妪于襟带间解药，航即捣之，昼为夜息。夜则媪收药臼于内室。航又闻捣药声，因窥之，有玉兔持杵臼，而雪光辉室，可鉴毫芒。可是，航之意愈坚。如此日足，妪持而吞之，曰：“吾当入洞而告姻戚，为裴郎具帏帐。”遂挈女入山，谓航曰：“但少留此。”逡巡，车马仆隶迎航而往。则见一大第连云，珠扉晃日。内有帐幄屏帷，珠翠珍玩，莫不臻至，如贵戚家焉。仙童侍女，引航入帐就礼讫。航拜妪，悲泣感荷。妪曰：“裴郎自是清冷裴真人子孙，业当出世，不足深愧老妪也。”及引见诸宾，多神仙中人，后有仙女，鬟髻霓衣，云是妻姊。航拜讫，女曰：“裴郎不相识耶？”航曰：“昔非姻好，不省拜。”侍女曰：“不忆鄂渚同舟而抵襄汉乎？”航惊叹，恳悃陈谢。后问左右，曰：“是小娘子之姊，云翘夫人，刘纲仙君之妻也。已是高真，为玉皇之女吏。”妪遂遣航，将妻入玉峰洞中，饵以绛雪琼英之丹。体性清虚，毛发绀绿，神化自在超为上仙。至太和中，友人卢颢，遇之于蓝桥驿之西，因说得道之事。遂赠蓝田美玉十斤，紫府云丹一粒。叙话永日，使达之于亲爱。卢颢稽颡曰：“兄既得道，乞一言教授。”航曰：“老子曰：‘虚其心，实其腹。’今之人，心愈实，何由得道？”卢子懵然。复语之曰：“心多妄想，腹漏精液，即虚实可知矣！凡人自有不死之术，但子未便可教，异日言之。”卢子知不可请，但终宴而去。后世人莫有遇者。出《传奇》。

○青童君

天水赵旭，少孤介好学。有姿貌，善清言，习黄老之道。家于广陵，尝独葺幽居，惟二女奴侍侧。尝梦一女子，衣青衣，挑笑牖间。觉而异之，因祝曰：“是何灵异？愿觌仙姿。”夜半，忽闻窗外切切笑声，旭知其神，复祝之。乃言曰：“吾上界仙女也，闻君累德清素，幸同寤寐，愿托清风。”旭惊喜，整衣而起，回灯拂席以延之。忽清香满室，一女年可十四五，容范旷代。衣六铢雾绡之衣，蹑五色连文之履，开帘而入。旭再拜，女笑曰：“吾天上青童，久居清禁，幽怀阻旷，位居末品，时有世念。帝罚我人间，随我感配。以君气质虚爽，愿谐神韵。”旭曰：“蜉蝣之质，假息刻漏。不意高真，俯垂济度，岂敢妄兴俗怀。”女乃笑曰：“君宿世有道骨，名在金格。当相与吹洞箫于红楼之上，抚云璈于碧落之中。”乃延坐，令施寝具。旭贫无可施。女笑曰：“无烦仙郎。”须臾，雾暗，食顷方收。其室中施设珍奇，非所知也。遂携手于内。夜深，忽闻外一女呼“青夫人”，旭骇，问之，答曰：“同宫女子相寻，尔勿应。”乃扣柱歌曰：“月露飘飖星汉斜，独行窈窕浮云车。仙郎独邀青童君，结情罗帐连心花。”歌甚长，旭唯记两韵。谓青童君曰：“可延入否？”答曰：“此女多言，虑泄吾事于上界耳！”旭曰：“设琴瑟者，由人调之，何患乎？”乃起迎之。见一神女在空中，去地丈馀许。侍女六七人，建九明蟠龙之盖，戴金精舞凤之冠。长裙曳风，璀璨心目。旭再拜邀之，乃下曰：“吾嫦娥女也。闻君与青君集会，故捕逃耳。”便入室。青君笑曰：“卿何以知吾处也。”答曰：“佳期不相告，谁过耶。”相与笑乐，旭喜悦不知所裁。鸡鸣命车，约以后期。答曰：“慎勿言之世人，吾不相弃也。”及出户，有五云车二乘，浮于空中。遂各登车诀别，灵凤飒然凌虚而上，极目乃灭。旭不自意如此，但洒扫焚名香，绝人事以待之。隔数夕复来，来时皆先有清风肃然，异香从之。其所从仙女益多，欢娱日洽。为旭致行厨珍膳，皆不可识，其美殊常。每一食，经旬不饥，但觉体气充爽。旭因求长生久视之道，密受隐诀，其大抵如《抱朴子内篇》。为旭致天乐，有仙妓飞奏檐楹而不下，谓旭曰：“君未列仙品，不合正御，故不下也。”其乐唯笙箫琴瑟，略同人间，其馀并不能识。声韵清锵，奏讫而云雾霏然，已不见矣。又为旭致珍宝奇丽之物。乃曰：“此物不合令世人见，君若泄之，吾不得来也。”旭言誓重叠。后岁馀，旭奴盗琉璃珠鬻于市。胡人酬价，逼之而相击。官勘之，奴悉陈状，旭都未知。其夜女至，怆然无容曰：“奴泄吾事，当逝矣！”旭方知失奴，而悲不自胜。女曰：“甚知君心，然事亦不合长与君往来，运数然耳！自此诀别，努力修持，当速相见也。”其大要，以“心死可以身生，保精可以致神”。遂留仙枢龙席隐诀五篇，内多隐语。亦指验于旭，旭洞晓之。将旦而去，旭悲咽执手。女曰：“悲自何来？”旭曰：“在心所牵耳。”女曰：“身为心牵，鬼道至矣。”言讫，竦身而上，忽不见，室中帘帷器具悉无矣！旭恍然自失。其后寤寐仿佛，犹尚往来。旭，大历初犹在。出淮泗《幽通记》。

“心死可以身生”，自是至理。然所云“幽怀阻旷，时有世念”，则青夫人之心亦未死也。有世念而下降人间，独非身为心牵乎？而青夫人且将堕落矣！

○天上玉女

魏济北郡从事掾弦超，字义起。以嘉平中，夕独宿，梦中神女来从之。自称“天上玉女，东郡人，姓成公，字智琼，早失父母。上帝哀其孤苦，今得下嫁。”超觉而钦想。如此三四夕。一旦显来，驾辎軿车，从八婢，服罗绮之衣，状若飞仙。自言年七十，视之如十五六。车上有异肴醴酒，与超共饮食。谓超曰：“宿运宜为夫妇，不能有益，亦不能为损。然常可得驾轻车肥马，饮食常可得远味异膳，缯素可得充用不乏。然我神人，不能为君生子，亦无妒忌，不害君婚姻之义。”遂为夫妇。经七八年，父母为超取妇之后，分日而燕，分夕而寝，夜来晨去，倏忽若飞，唯超见之，他人不见也。每超当有行求，智琼已严驾于门，百里不移两时，千里不过半日。超后为济北王门下掾，文钦作乱，魏明帝东征。诸王见移于邺宫。官属亦从监国西徙。邺下狭窄，四吏共一小屋。超独卧，智琼常得往来。同室之人，颇疑非常。智琼只能隐形，不能藏声，且芬香达于屋宇。遂为伴吏所疑。后超尝使至京师，空手入市。智琼给其五匣弱绯，五端烟纻，采色光泽，非邺市所有。同行吏诘问，超性疏拙，遂具言之。吏以白监国，委曲问之，亦恐天下有此妖幻，不咎责也。后夕归，玉女已求去，曰：“我神仙也，不愿人知。今本末已露，不复与君通接。积年恩义，一旦分别，岂不怆恨！”呼侍御发簏，取织成裙衫两挡遗超。把臂告辞，肃然升车，去若飞流。超忧感积日。后五年，超奉郡使至洛。到济北鱼山下，陌上西行，遥望曲道头，有一马车，似智琼驱驰，前至视之果是。遂披帷相见，悲喜交至。授绥同乘至洛，克复旧好。至太康中犹在，但不日月往来。三月三日，五月五日，七月七日，九月九日，月旦十五，每来，辄经宿而去。张茂先为之赋《神女》。

○妙音

汉时，泰山黄原平旦开门，忽见一青犬在门外伏，守备如家养。原绁犬，随邻里猎。日垂夕，见一鹿，便放犬。犬行甚迟，原绝力逐，终不及。行数里，至一穴，八百馀步，忽有平衢。槐柳列植，垣墙回匝。原随犬入门，列房可有数十间，皆女子。姿容妍媚，衣裳鲜丽。或抚琴瑟，或执博棋。至北阁，有三间屋，二人侍值，若有所伺。见原相视而笑云：“此青犬所引至，妙音婿也。”一人留，一人入阁。须臾有四婢出，称“太真夫人白黄郎：有一女，年已弱笄，冥数应为君妇。”既暮，引原入内。妙音容色婉妙，侍婢亦美。交礼既毕，宴寝如常。经数日，原欲暂还报家。妙音曰：“人神道异，本非久势。至明日，解佩分袂，临阶涕泣，后会无期，深加爱敬。若能相思，三月旦可修斋戒。”四婢送出门，半日至家，情念恍惚。每至期，常见空中軿车，仿佛若飞。

○玄天女

燕昭王即位二年，广延国来献善舞者二人，一名旋娟，一名提谟。并玉质凝肤，体轻气馥，绰约窈窕，绝古无伦。或行无迹影，或积年不饥。昭王处以单绡华幄，饮以瓀珉之膏，饴以丹泉之粟。王登崇霞之台，乃召二人，徘徊翔舞，殆不自支。王以缨缕拂之，二人皆舞。容冶妖丽，靡于翔鸾，而歌声轻飏。乃使女伶代唱其曲。清响流韵，虽飘梁动尘，未足嘉焉。其舞一名“萦尘”，言其体轻与尘相乱。次曰“集羽”，言其婉转若羽毛之从风。末曲曰“旋怀”，言其支体缠曼，若入怀袖也。乃设麟文之席，散荃芜之香。香出波弋国，浸地则土石皆香。着朽木腐草，莫不郁茂。以熏枯骨，则肌肉皆生。以屑喷地，厚四五寸。使二女舞其上，弥日无迹，体轻故也。时有白鸾孤翔，衔千茎穟于空中。自生花实，落地则生根叶。一岁百获，一茎满车。故曰“盈车嘉穟”。麟文者，错杂宝以饰席也。皆为云霞麟凤之状。王好神仙之术，玄天之女，托形作此二人。昭王之末，莫知所在。或云游于江汉，或伊洛之滨。出王子年《拾遗记》。

○谷神女

唐元和初，万年县有马士良者，犯事。京尹王爽欲杀之，乃亡命入南山。至岩谷，湫岸，潜于大柳树下。才晓，见五色云下一仙女于水滨，有金槌玉版。连扣数下，青莲涌出。每叶施开，仙女取擘三四枚食之，乃乘云去。士良见金槌玉版尚在，跃下扣之。少顷，复出十数枚，士良尽食之。顿觉身轻，即能飞举。遂扪萝寻向者五色云所。俄见大殿崇宫，食莲女子与群仙处于中。睹之，大惊。趋下，以竹杖连击，坠于洪崖涧边。涧水清洁，因惫熟睡。及觉，见双鬟小女，磨刀谓曰：“君盗灵药，奉命来取君命。”士良大惧，俯伏求救。答曰：“此应难免，唯有神液可以救君，君当以我为妻。”遂去。逡巡持一小碧瓯，内有饭，白色，士良尽食，复寝。须臾起，双鬟曰：“药已成矣！”以示之：七颗，光莹如空，青色，士良喜叹。看其腹有似红线处，乃刀痕也。女以药摩之，随手不见。戒曰：“但自修学，慎勿语人，倘漏泄，腹疮必烈。”遂同往于湫侧。又曰：“我谷神之女也，守护上仙灵药，故得救君耳。”至会昌初，往往人见于岩谷。湫捕鱼，不获，投一帖子，必随斤两数而得。出《逸史》。

食莲必有夙缘，不应犯天诛。既犯天诛，又不应双鬟可以私救。且群仙岂乏役使，必遣小女，岂无利刃，乃始磨刀？语俱似儿戏。意者，士良脱罪后，造此以欺人。如近世王文成遇海神之说耳！

○书仙

曹文姬，本长安娼女也。生四五岁，好文学。每展卷，能通大义，人疑其夙习也。及笄，姿艳绝伦，尤工翰墨，自笺素外，至于罗绮窗户可书之处，必书之。日数千字，人号为“书仙”，笔法为关中第一。家人教以丝竹宫商，则曰：“此贱事，吾岂乐为之哉。惟墨池笔冢，使吾老于此间足矣。”由是籍籍声名。豪富之士，愿输金纳交者，不可胜计。女曰：“非吾偶也。欲偶者，请先投诗，当自裁择。”自是长篇短句，艳词丽语，日驰数百，女悉无意。有岷江任生，客于长安，投一绝曰：

“玉皇殿上掌书仙，一点尘心谪九天。莫怪浓香熏腻骨，霞衣曾惹御炉烟。”

女得诗，喜曰：“此真吾夫矣。不然，何以知吾出处耶？”家人不能阻，遂以为偶。自此秦朝秋夕，夫妇相携，微吟小酌，以尽一时之景。如是五年。因三月晦日，送春对饮。女题诗曰：

“仙家无夏亦无秋，红日清风满翠楼。况有碧霄归路稳，可能同驾五云游。”

吟毕，呜咽泣下。曰：“吾本上天司书仙人，以情爱谪居尘寰二纪。”谓任曰：“吾将归，子可偕行乎？天上之乐，胜于人间。幸无疑焉！”俄闻仙乐飘空，异香满室。家人惊异，共窥见朱衣吏，持玉版朱书篆文，且曰：“李长吉新撰《玉楼记》就，上帝召汝写碑，可速驾无缓。”家人曰：“李长吉唐之诗人，迄今仅三百年，焉有此妖也？”女笑曰：“非尔等所知。人世三百年，仙家犹顷刻耳。”女与生易衣拜命，举步腾空。云霞闪烁，鸾鹤缭绕。于是观者万计，以其所居地为《书仙里》。

○白螺天女

常州义兴县，有鳏夫吴堪。少孤，无兄弟。为县吏，性恭顺。其家临荆溪，常于门前以物遮护溪水，不敢秽污。暇则临水看玩。积数年，忽于水滨得一白螺，遂拾归，以水养。自县归，见家中饮食已备，乃食之。如是十馀日，堪谓邻母哀其寡独，故为执爨。乃卑谢邻母。母曰：“君近得佳丽修事，何谢老身。”堪曰：“无。”因问其故，母曰：“子每入县后，便见一女子，可十七八，容颜端丽，衣服轻艳，具馔讫，即却入房。”堪意疑白螺所为，乃密言于母曰：“堪明日当称入县，请于母家自隙窥之，可乎？”母曰：“可。”明旦诈出，乃见女自堪房出，入厨理爨。堪自门入，其女遂归房不得。堪拜之，女曰：“天知君家敬护泉源，力勤小职，哀君鳏独，敕余奉媲。”堪敬谢，遂留为妇，闾里传骇。时县宰豪士，闻堪美妻，因欲图之。堪为吏恭谨，不犯笞责。宰谓堪曰：“尔熟于吏能久矣，今要虾蟆毛及鬼臂二物，晚衙须纳，不然罪责非轻。”堪唯而走出，度人间无此，求不可得。颜色惨沮，归述于妻。妻笑曰：“君忧馀物，不敢闻命，二物妾能致矣。”堪闻言，忧稍解。妻辞出取之，少顷而到，堪得以纳。令视二物，微笑曰：“且出。”然终欲害之。后一日，又召堪曰：“我要蜗牛一枚，尔宜速觅。”堪奔归，又以告妻。妻曰：“吾家有之，取不难也。”乃为取之。良久，牵一兽至，大如犬，状亦类之。曰：“此蜗牛也。”堪曰：“何能？”妻曰：“能食火。”堪将此兽上宰。宰见之，疑曰：“吾索蜗牛，此乃犬也。”又曰：“有何所能？”曰：“食火，能粪火。”宰遂索炭烧之，遣食。食讫，粪于地，皆火。宰怒曰：“用此物奚为？”令除火扫粪，方欲害堪。吏以帚及粪，应手洞然，火飚暴起，焚爇墙宇，烟焰四合，弥亘城门。宰身及一家皆为灰烬。乃失吴堪及妻。其县遂迁于西数步，今之城是也。

《录异纪》云：“人世用水，日不过三五升，过此必减福折算。”则知敬护泉源，上帝所福。

○园客妻

园客者，济阴人也，姿貌好而性良，邑人多以女妻之，客终不取。常种五色香草，积数十年，食其实。一旦，有五色蛾止其香树末，客收而荐之，以布生桑蚕焉。至蚕时，有好女夜至，自称客妻。道蚕状，客与俱收蚕，得百二十头。茧皆如瓮大，缫一茧，六十日始尽。讫则俱去，莫知所在。故济阴人世祠桑蚕，设祠室焉。出《列仙传》。

○洞箫美人

徐鏊，字朝楫，长洲人，家东城下。为人美丰仪，好修饰，而尤善音律，虽居廛陌，雅有士人风度。弘治辛酉，年十九矣。其舅氏张镇者，富人也。延鏊主解库，以堂东小厢为之卧室。

是岁七夕，月明如昼，鏊吹箫以自娱。入二鼓，拥金榻上，呜呜未休。忽闻异香酷烈，双扉自开。有巨犬突入，项缀金铃，绕室一周而去。鏊方讶之，闻庭中人语切切。有女郎携梅花灯，循阶而上，分两行，凡十六辈。最后一美人，年可十八九。瑶冠凤履，文犀带，着方锦纱袍，袖广几二尺，若世所画宫妆之状，而玉色莹然，与月光交映，真天人也。诸侍女服饰略同，而形制差小，其貌亦非寻常所见。入门，各出笼中红烛，插银台上。一室朗然，四壁顿觉宏敞。鏊股栗，罔知所措。美人徐步就榻坐，引手入衾，抚鏊体殆遍。良久趋出，不交一言。诸侍女导从而去，香烛一时俱灭。鏊惊怪，志意惶惑者累日。

越三夕，月色愈明。鏊将寝，又觉香气异常，心念昨者佳丽，得无又至乎；逡巡间，侍女复拥美人来室中。罗设酒肴，若几席拖架之属，不见有携之者，而无不毕具。美人南乡坐，顾盼左右，光彩烨如。使侍女唤鏊，鏊整衣冠起揖之。美人顾使坐其右。侍女唤鏊捧玉杯进酒，酒味醇烈特异。而肴核精腆，水陆珍错，不可名状。美人谓鏊曰：“卿勿疑讶，身非相祸者。与卿宿缘，应得谐合，虽不能大有补益，然能令卿资用无乏。世间之物，唯卿所欲，即不难致，但忧卿福薄耳。”复亲酌，劝鏊稍前促坐。辞致温婉，笑语款洽。鏊唯唯，不能出一言，饮食而已。夫人曰：“昨听得箫声，知卿兴致非浅。身亦薄晓丝竹，愿一闻之。”顾侍女取箫，授鏊吹罢。美人继奏一曲，音调清越，不能按也。且笑曰：“秦家儿女才吹得世间下俚调，如何解引得凤凰来？令渠萧生在，应不羞为徐郎作奴。”逡巡去。越明夕，又至。饮酒间，侍女请曰：“夜向深矣！”因拂榻促眠，美人低面微笑。良久，乃相携登榻。帏帐茵席，穷极瑰丽，非复鏊向时之比也。鏊心念：吾试诈跌入地，观其何为？念方起，榻下已遍铺锦褥，殆无隙地。美人解衣，独着红绡裹肚一事，相与就枕，交会。已而流丹浃籍，宛转恇怯难胜。鏊于斯时，情志飞荡，颠倒若狂矣！然竟莫能一言。天且明，美人先起，揭帐。侍女十馀，奉匜沃盥。良久，妆讫言别。谓鏊曰：“时运相从，良非容易。此后欢好无间，卿举一念，身即却来。但忧卿意不坚，或轻向人道，不为卿福耳！”遂去。鏊恍然自失，徘徊凝睇者久之。昼出，人觉其衣香气酷烈，多怪之者。自是每一举念，则香气发，美人辄来，来则携酒为欢。频向鏊说天上事，及诸仙人变化，言甚奇妙，非世所闻。鏊心欲质其居止所向，而相见辄讷于辞，乃书小札问之。终不答，曰：“卿得好妇自足，何烦穷问？”间自言：“吾从九江来，闻苏杭名郡多胜景，故尔暂游，此世中处处是吾家。”其美人虽柔和自喜，而御下极严。诸侍女在左右，惴惴跪拜惟谨。使事鏊必如事己。一人以汤进，微偃蹇，辄摘其耳，使跪谢乃已。

鏊时有所须，应心而至。一日出行，见道旁柑子，意甚欲之。及夕，美人袖出数十颗遗焉。市物有不得者，必为委曲方便致之。鏊有佳布数匹，或剪六尺藏焉。鏊方动觉，美人来语其处，令收之。解库中失金首饰，美人指令于黄牛坊钱肆中寻之。曰：“盗者已易钱若干去矣。”诘朝往访焉，物宛然在，径取以归，主人者徒睁目视而已。鏊尝与人有争，稍不胜，其人或无故僵卧，或以他事，横被折辱。美人辄告曰：“奴辈无礼，已为郎报之矣。”

如此往还数月，外间或微闻之。有爱鏊者，疑其妖，劝使勿近。美人已知之，见鏊曰：“痴奴妄言，世宁有妖如我者乎？”鏊尝以事出，美人辄至邸中，会合如常。其眠处，人虽甚多，了不觉也。数戒鏊勿泄，而鏊不能忍，时复漏言，传闻浸广，或潜相窥伺。美人始愠。会鏊母闻其事，使召鏊归，谋为娶妻以绝之，鏊不能违。美人一夕见曰：“郎有外心，吾不敢复相从矣！”遂绝不复来。鏊虽念之，终莫能致也。

至十一月望后，鏊夜梦四卒来呼，过所居萧家巷，立土地祠外。一卒入呼土神，神出，方巾白袍老神也。同行曰：“夫人召。”鏊随之，出胥门，蹑水而度，到大第院。墙里外乔木数百，蔽翳天日。历三重门，门尽朱漆兽环，金浮沤钉，有人守之。至堂下，堂可高八九仞，陛数十级，下有鹤，屈头缩一足立卧焉。彩绣朱碧，上下焕映。小青衣遥见鏊，奔入报云：“薄情郎至矣。”堂内女儿捧香者，调鹦鹉者，弄琵琶者，歌者，舞者，不知几辈，更迭从窗隙看鏊。亦有旧识，相呼者，笑者，微谇骂者。俄闻珮声泠然，香烟如云。堂内逆相报云：“夫人来！”老人牵鏊使跪。窥帘中，有大地金炉，燃兽炭。美人拥炉坐，自提箸挟火。时或长叹云：“我曾道渠无福，果不错。”少时闻呼卷帘，美人见鏊，数之曰：“卿大负心者。昔语卿云何，而辄背之？今日相见，愧否？”因歔欷泣下，曰：“与卿本期终始，何图乃尔？”诸姬左右侍者或进曰：“夫人无自苦，个儿郎无义，便当杀却，何复云云。”颐指群卒，以大杖击鏊，至八十。鏊呼曰：“吾迫于亲命，非出本怀。况尝蒙顾复，情分不薄，彼洞箫犹在，何无香火情耶？”美人因呼停杖。曰：“实欲杀卿，感念畴昔，今贳卿死。”鏊起，匍匐拜谢。因放出，老翁仍送还。登桥失足，遂觉。两股创甚，卧不能起。又五六夕，复见美人来，将鏊责之。如前语云：“卿自无福，非关身事。”既去，疮即瘥。后诣胥门，踪迹其境，杳不可得。竟莫测为何等人也！时人作《洞箫记》。见《艳异编》。

妇有过美人者乎？得此佳偶，自可不婚。即亲命严切，亦宜与美人商之，必有说而处此。娶云再要，斥为薄情郎不枉耳。第吾闻神仙不妒，此美人又何甚也？察鏊始终，不过一老实头人。一箫之外，别无寸长，而美人眷顾如此，又不可解。

轻爱轻杀，俱非仙家事，殆他妖所为耳！

○蓬莱宫娥

嘉兴府治东石狮巷，有朱姓者，年二十馀，训蒙为业，丰神颇雅。隆庆春一日，道经南城下。花雨濛濛，柳风袅袅。展转之间，神情恍惚，渐至海月楼西，竟迷去路。心正惊疑，忽有二女童施礼于前曰：“奉主母命，邀先生过山。”朱曰：“素昧识荆，得非错耶？”女童曰：“至当自知，幸弗多却。”朱与偕行。但见崇山峻岭，路极崎岖，夹道桃株，鸟音嘈杂。自念生长郡内，不意有此佳境。更进里许，入一洞门。遥望楼殿玲珑，金玉照耀，两度石桥，乃抵其处。屏后出一仙娥，霞帔霓裳，降阶而迎。登殿叙礼，引入内室。坐定，女童进茶讫。未几，问娥姓字。娥哂曰：“妾乃蓬莱宫中人也，邀君欲了宿世之缘，不烦骇问。”顷间开宴，酒肴罗致。娥与朱促席畅饮，因制《贺新郎》一词，命女童歌以侑觞。其词曰：“花柳绕春城。运神工，重楼叠宇，顷刻间成。绿水青山多宛转，免教鹤怨猿惊。看来无异旧神京。虑只虑佳期不定。天从人愿，邂逅多情。相引处，珮声声。等闲回首远蓬瀛。呼小玉，旋开锦宴，谩荐兰羹。须信是琼浆一饮，顿令百感俱生。且休道尘缘易尽。纵然云收雨散，琵琶峡依旧风月交明。念此会，果非轻。”酒阑夜静，娥荐枕席，曲尽鱼水之乐。逮晨，朱谓娥曰：“仆承款爱，甚欲留连。但家君颇严，不归，恐致深罪。愿朝去暮来，可也。”娥愀然曰：“灵境难逢，佳期易失。妾因与君夙缘未了，故移洞府于人间，委仙姿于凡客耳！正议久交，何即请去？”朱唯而止。

三日后，朱复恳归。娥乃设宴正殿，铺陈饮馔，比昨愈奇且丰，劝朱酩酊。将撤时，出一锦轴，展于净几。写诗十绝以赠。各挥涕而别，仍命女童送朱出洞。忽风雨暴至，云雾晦冥，咫尺莫辨。不觉失足堕于山下。须臾天开云朗，乃颠仆北城岑寂之处，宛若梦觉。归述其事，父以少年放逸，迷宿花柳，假此自掩耳！欲责之。朱不得已，出锦轴呈父。父见云章灿烂，信非凡笔，怒始稍释。

时求玩者甚众，因录诗于后焉。其一：

“三山窈窕许飞琼，伴我来经几万程。好与清华公子会，不妨玄露谩相倾。”

其二：

“壶天移傍郡城濠，云自飞扬鹤自巢。千载偶偕尘世愿，碧桃花下共吹箫。”

其三：

“海外三山十二楼，弱流环绕不通舟。此身也解为云雨，还拟骖鸾槜李游。”

其四：

“涧水流环出凤台，引将刘阮入山来。春怀何事难拘束，谩被东风吹得开。”

其五：

“海天漠漠彩鸾飘，争奈文箫有意邀。自分不殊花夜合，含香和露乐深宵。”

其六：

“莫道仙凡各一方，须知张硕遇兰香。春风尝恋人间乐，底事无心问海棠。”

其七：

“百雉斜连一道开，为君翻作雨云台。高情仿佛襄王事，宋玉如何不赋来？”

其八：

“湖柳青青花满枝，可怜分手艳阳时。离宫谩自添离思，瞒得封姨不我知。”

其九：

“阳台后会已无期，眉上春云不自知。那更灵官传晓令，含情骑鹄强题诗。”

其十：

“驱山缩地迥尘寰，从此交情事不关。他日离愁何处慰，暂将三塔作三山。”

后轴亦寻失去，不知其为何仙也。

○天台二女

刘晨，阮肇入天台颇远，不得返。经十三日，饥，偶望山上有桃子熟，遂跻险登，啖数枚，饥止体充。欲下山，以杯取水，见芜青叶流下，甚鲜。复有一杯流下，有胡麻饭。乃相谓曰：“此近人家矣！”遂渡山，出一大溪。溪边有二女子，色甚美。见二人持杯，便笑曰：“刘，阮二郎，捉向杯来。”刘，阮惊，二女欣然如旧识，曰：“来何晚？”因即邀还家，南壁东壁，各有罗帏绛帐，角悬铃，上有金银交错。侍婢便令具馔，有胡麻饭，山羊脯，甚甘美。食毕行酒。俄有群女持桃子，笑曰：“贺汝婿来。”酒酣作乐，夜后各就一帐宿，婉态殊绝。至十日，求还，苦留半年。气候草木，常似春时，百鸟啼鸣，更切乡思。女遂相送，指示归路。至家，乡邑零落，已十世矣！

仙家十日，而人间已十世。人间岁短而景长，仙家岁长而景短。以此易彼，庸喻乎！

○玉滩版筑者

永丰玉滩，有村民费姓，业版筑，暇则捕鱼。一日携鱼归，道逢三艳妇褩姗行，以为大家妇，避道左。妇顾谓：“鱼！来，取钱。”逾大松岭，至其家。尔日留款，遂成居室。忽思家，归，尚为人版筑。自是往来如常。至七八年，颜色丰腴，绝食不饥。亦常持其家华衣美食，归则乌有。人与偕往，至半道，失民所在。其家缀长线于其身，以观其所往。线自门隙中出无碍，至旷野绕树而止。万历丙戌，往，始不归。意必仙也！龙虎山在其郡，本仙灵窟宅。其人蠢愚，即仙，当是昆仑奴。见《耳谈》。刘公雨云其外家亲戚所识者。

○后土夫人

京兆韦安道，举进士，久不第。大定间，于洛阳早出，至慈惠里西门，晨鼓初发。见中衢有兵仗，如帝者之卫，黄屋左纛，有月旗而无日旗。近侍才人，宫监之属，亦数百人。中有飞伞，伞下见衣珠翠之服，乘大马如后主，美艳动人。时天后在洛，安道初疑其游幸，时天尚未明，问同行者，皆云不见。又怪衢中金吾卫吏不为静路。久之渐明，见其后骑一宫监，驰马而至。安道因留问之：“前所过者，非人主乎？”宫监曰：“非也。”安道请问其事。宫监但指慈惠里之西门曰：“但由此门循墙而南，行百馀步，有朱扉西向者。叩之，问其由，当自知矣。”安道如其言，有朱衣官者出应门曰：“公非韦安道乎？”曰：“然。”朱衣曰：“后土夫人相候久矣！”遂延入一大门，有紫衣宫监，与安道叙语，延一宫中，置汤沐。顷之，挈大箱至，命安道更衣，袍笏巾靴毕备，宫监曰：“可去矣。”遂乘以大马，女骑导从者数人，出西门，由正街西南，自通利街东行。出建春门，又东北行，约三十馀里，渐见夹道戍守者，拜于马前而去。凡数处，乃至一大城，守卫甚严。凡经数重，遂见飞楼连阁，如王者之居。安道乘马，经翠楼朱殿而过。又十馀处，遂入一门内。行百步许，复有大殿。上陈广筵重乐，罗列樽俎，美妇人十数，状如妃主，列于筵左右。前所与同行宫监，引安道自西阶而上。顷之，见殿内宫监如赞者，命安道东间西向而立。殿后微闻环珮声，有美妇人备首饰袆衣，如谒庙之服。至殿门西向，与安道对立。乃是昔于慈惠西街飞伞下所见者也。宫监乃赞曰：“后土夫人，乃冥数合为匹偶。”命交拜，如人间宾主之礼。遂去礼服，与安道对坐于筵上。前所见十数美妇人，亦列坐左右。奏乐饮馔，及昏而罢。则以其夕偶之，尚处子也。如此者十馀日，夫人愿从安道归，庙见舅姑，以成妇礼。安道曰：“诺。”因下令，车驾即日告备。夫人乘黄犊之车，车饰金玉，如人间库车，上有飞伞覆之，傧从如前。安道乘马从焉。行十馀里，有行宫供顿之所，饮馔华美。顷之，又去，下令减去车骑十七八。相次又行三数里，复下令去从者。乃至建春门，左右才有二十骑。既入洛阳，安道先至家，家人怪其车服之异。既见父母，莫不惊愕，问其何适？安道拜而言曰：“偶为一家，迫以婚姻。新妇即至，故先上告。”言未竟，车骑已及门矣。绣茵锦席，罗列于庭，左右各施细绳床，请舅姑对坐。门外设二锦步障，夫人衣礼服，垂珮而入。修妇礼毕，献舅姑珍玩凡十数箱。爰及亲党，皆厚有赠遗。因曰：“新妇请居东院。”遂有侍婢阉奴，持房帷供帐之饰，至于东院，修饰甚周。父母忧惧，莫知所来。

是时，天后朝，法令严峻，惧祸及之。乃具以事上奏请罪。天后曰：“此魅物也，卿不足忧。朕有善咒术者，可为卿去此妖也。”因诏僧九思怀素往。僧先命于新妇院中设馔，置坐位，请期翌日而至。新妇闻命，具馔设位，辄无所惧。明日二僧至，既毕馔，端坐请与新妇相见，将施其术。新妇遽至，亦致礼于二僧。二僧忽若物击之，俯伏称罪，目眦鼻口流血。具以事上闻。曰：“某所咒者，不过妖魅鬼物，此不知其所从来。”天后曰：“有正谏大夫明崇俨，以太乙异术，制录天地诸神祇，此必可使也。”遂召崇俨。崇俨谓真曰：“今夕君可于堂中洁诚坐，以候新妇所居室上。见异物至，而观。其胜则已，或不胜，当更以别法制之。”真如其言。至甲夜，见有物如飞云，赤光若惊电，自崇俨之居，飞跃而至。及新妇屋上，忽若为物所扑灭者，因而不见。使人候新妇，乃平安如故。乙夜，又见物如赤龙之状，拿攫喷毒，声如群鼓。乘黑云有光者，至新妇屋上，又若为物所扑，有呦然之声而灭。使人候新妇，又如故。又至子夜，见有物朱发锯牙，磐铁轮，乘飞雷，轮鋩角，呼奔而至。既及其屋，又如物所杀，称罪而灭。既而质明，真怪惧，不知其所为。具以告崇俨。因致坛醮之箓，使征入纮厚地，山川河渎，丘墟水木，主职鬼魅之属。其数无阙，崇俨异之。翌日，乃征人世上天界部八极之神，其数无阙。崇俨曰：“神祇所为魅者，则某能制之。若然，则不可而知也。请自为见之。”因命于新妇院设馔，请崇俨。崇俨至坐，请见新妇。新妇方肃答，将拜崇俨。崇俨又忽若为物所击，奄然倒地，称罪请命，目眦鼻口流血于地。真益惊惧。其妻因谓真曰：“闻昔安道初与偶之时，云是后土夫人，此，虽人间百术，亦不能制之。今观其与安道夫妇之道，亦甚相得。试使安道致词请去之，或可也。”真即命安道谢之曰：“新妇灵贵之神，寒门不敢称敌。又天后法严，惧因是祸及。幸新妇且归，为舅姑之计。”语未终，新妇泣涕而言曰：“某幸得配偶君子，奉事舅姑。夫为妇之道，宜奉舅姑之命。今舅姑有命，敢不敬从。”即日命驾而去。遂具礼告辞于堂下，因请曰：“新妇女子也，不敢独归，愿得与韦郎同去。”真悦而听之，遂与安道俱行。至建春门外，前时车徒悉至，其所都城仆使兵卫悉如前。至城之明日，夫人被法服，居大殿中，如天子朝见之象。遂见奇容异人来朝。或有长丈馀者，若戴华冠长剑，被朱紫之服，云是五岳四渎河海之神。次有数千百人，云是诸山林树木之神。已而，召天下诸国之主悉至。时安道于夫人坐侧，置一小床，令观之。最后通一人，云：“大罗天女。”安道视之，天后也。夫人乃笑谓安道曰：“此是子之地主，少避之。”令安道入殿内小室中。既而天后拜于庭下，礼甚谨。夫人乃延天后上。天后数四辞，然后登殿，再拜而坐。夫人谓天后曰：“某以冥数，当与天女部内一人韦安道者为匹偶。今冥数已尽，自当离异，然不能与之无情。此人苦无寿，某在其家，本愿与延寿三百岁，使官至三品。为其尊父母厌迫，因不果成其事。今天女幸至，为与之钱五百万，官至五品。无使过此，恐不胜之，安道命薄耳！”因而命安道出，使拜天后。夫人谓天后曰：“此天女之属部人也，当受其拜。”天后进退，色若不足而受之，于是诺而去。夫人谓安道曰：“以郎尝善画，某为郎更益此艺，可成千世之名。”因居安道于一小殿，使垂帘设幕。召自古帝王及功臣之有名者于前，令安道图写，凡经月馀，悉得其状，集成二十卷。于是，安道请辞去。夫人命车驾于所都城西，设离帐祖席，与安道诀别。涕泣执手，情若不胜。并遗以金玉珠瑶，盈载而去。安道既至东都，入建春门，闻金吾传令，于洛阳城中访韦安道已将月馀。既至，谒天后，坐小殿见之，且述前梦，与安道所叙同。遂以安道为魏王府长史，赐钱五百万。取安道所画帝王功臣图视之，与秘府之旧者皆验，至今行于代焉。天策中，安道竟卒于官。

○地祇

贞元末，渭南县丞卢佩，行九，性笃孝。其母先病腰脚，至是病甚，不下榻者累年，晓夜不堪痛楚。佩即弃官，奉母归长安，竭产求医。时国医王彦伯，声势甚重，造次不可一见。佩日往祈请焉。半年馀，乃许一到。佩期某日平旦，是日亭午不来，佩候望于门，心摇目断。日既渐晚，佩益怅然。忽见白衣妇人，姿容绝丽，乘一骏马，从一女僮，自曲之西，疾驰东过。有顷，复自东来。至佩处驻马，谓佩曰：“观君颜色忧沮，敢请问之？”佩志于王彦伯，初不觉妇人之来。既顾问再三，佩乃具以情告。妇人曰：“妾有薄技，不减彦伯所能。请一见太夫人，必取平瘥。”佩惊喜，拜于马首曰：“诚得如此，愿以身为仆隶。”佩即先入白母。母方呻吟，酸楚之次，闻佩言，忽觉小瘳。遂引妇人至母前，妇人才举手候之，其母已能自动矣。于是一家欢跃，竞持金帛，以遗妇人。妇人曰：“此犹未也，更进一服药，非止尽除痼疾，抑亦永享眉寿。”母曰：“老妇将死之骨，为天师再生，未知何阶上答？”妇人曰：“但不弃细微，许奉九郎巾栉，常得在太夫人左右则可。安敢论功乎？”母曰：“佩犹愿以身为奴，况其他乎？”妇人再拜称谢。遂于女僮所持妆奁中，取药一刀圭，以和进母。母入口，积苦顿平。遂纳为妇，执妇道甚谨。然每十日，即请一归本家。佩欲以车与送迎，即固拒。唯乘旧马，与女僮倏忽往来，略无踪迹。初且欲顺适其意，不能究寻。久之，颇以为异。一日，伺其将出，潜往窥之。见乘马出延兴门，马行空中。佩惊问行者，皆不见。又随至东城墓田中，巫者陈设酒肴，沥酒祭地。见妇人下马，就接而饮之。其女僮随后收拾纸钱，载于马上，即变为铜钱。又见妇人，以策画地。巫者指随其处，曰：“此可以为穴。”事毕，即乘马而回。佩心甚恶之，归具告母。母曰：“固知妖异，为之奈何？”自是妇人绝不复归佩家，佩亦幸焉。后数十日，佩因出南街中，忽逢妇人行李。佩呼曰：“夫人何久不归？”妇人不顾，促辔而去。明日使女僮传语佩曰：“妾诚非匹，但以君有孝行相感，故为君妇。太夫人疾得平和，约为夫妇。今既见疑，便当诀矣。”佩问女僮：“娘子今安在？”女僮曰：“娘子前日已改嫁李谘议矣！”佩曰：“虽欲相弃，何其速欤！”女僮曰：“娘子是地祇，管京兆府三百里内人家丧葬所在，长须在京城中作生人妻，无自居也。”女僮又曰：“娘子终不失所，但嗟九郎福薄，向使娘子长为妻，九郎一家皆为地仙矣！”出《河东记》。

有德于我，即妖异可忘乎！又安知亲父不为狼，亲子不为虎也？

○张果老

张老者，扬州六合县园叟也。其邻有韦恕者，梁天监中，自扬州曹掾，秩满而来。有长女既笄，召里中媒媪，令访良婿。张老闻之，喜而候媒于韦门。媪出，张老固延入，且备酒食，酒阑，谓媪曰：“闻韦氏女将适人，某诚衰迈，灌园之业，亦可衣食。幸为求之，事成厚谢。”媪大骂而去。他日，又邀媪。媪曰：“叟何不自度？岂有衣冠子女，肯嫁园叟耶？”叟固曰：“强为吾一言，言不从，即吾命也。”媪不得已，冒责而入，言之。韦大怒，曰：“媪以我贫，轻我乃如是！”媪曰：“诚非所宜言，为叟所逼，不得不达其意。”韦曰：“为我报之，今日内得五百缗，则可。”媪出，以告张老。乃曰：“诺。”未几，车载纳于韦氏。诸韦大惊，曰：“前言戏之耳。且此翁为园，何以致此？吾度其必无而言之，今不移时而钱到，当如之何？”乃使人潜候其女，女亦不恨。乃曰：“此固命乎！”遂许焉。

张老既娶韦氏，园业不废。负秽钁地，鬻蔬不辍。其妻供执爨濯，了无怍色。亲戚恶之，责恕曰：“君家诚贫，奈何以女妻园叟？既弃之，何不令远去也。”他日，恕置酒，召女及张老。酒酣，微露其意。张老起曰：“所以不即去者，恐有留念。今既相厌，去亦何难。某王屋山下有一小庄，明旦且归耳！”天将曙，来别韦氏：“他岁相思，可令大兄往天坛山南相访。”遂令妻骑驴戴笠，张老策杖相随而去，绝无消息。

后数年，恕念其女，令其男义方访之。到天坛南，道遇一昆仑奴，驾黄牛耕田。问曰：“此有张老家庄否？”昆仑投杖拜曰：“大郎子何久不来？庄去此甚近，某当前引。”遂与俱东去。初上一山，山下有水，过水连绵凡十馀处，景色甚异，不与人间同。忽下一山，水北朱户甲第，楼阁参差，花木繁茂，烟云鲜媚，鸾鹤孔雀，回翔其间。昆仑指曰：“此张家庄也。”韦惊骇不测。俄而及门，门有紫衣吏引入厅中。铺陈之华，目所未睹。异香氤氲，遍满崖谷。忽闻珮声渐近，二青衣出曰：“阿郎来！”次见十数青衣，容色绝代，相对而行，若有所引。俄见一人，戴远游冠，衣朱绡，曳朱履，徐出门。一青衣引韦前拜，仪状伟然。细视之，乃张老也。言曰：“世人劳苦，若在火中，无斯须泰时。兄久客寄，何以自娱？贤妹略梳头，即当奉见。”因揖令坐。未几，一青衣来曰：“娘子梳毕。”遂引入，见妹于堂前。其堂沉香为梁，玳瑁帖门，碧玉窗，珍珠箔，阶砌皆冷滑碧色，不辨其物。其妹服饰之盛，世间未见。略叙寒暄，问尊长而已，意甚卤莽。有顷进馔，精美芳馨，不可名状。食讫，馆韦于内厅。

明日方曙，张老与韦生坐。忽有一青衣附耳而语，张老笑曰：“宅中有客，安得暮归。”因曰：“小弟暂欲游蓬莱山，贤妹亦当去。然未暮即归，兄但憩此。”张老揖而入。俄而五云起于庭中，鸾凤飞翔，丝竹并作。张老及妹，各乘一凤，馀从乘鹤者十数人，渐上空中，正东而去。望之已没，犹隐隐闻音乐之声。韦君在庄，小青衣供奉甚谨。迨暮，稍闻笙簧之音，倏忽复到。及下于庭，张老与妻见韦曰：“独居大寂寞，然此地神仙之府，非俗人得游。以兄宿命，合得到此，然亦不可久居，明日当奉别耳。”及时，妹复出别兄，殷勤传语父母而已。张老曰：“人世遐远，不及作书，奉金二十镒。”并与一故席帽，曰：“若无钱，可于扬州北邸卖药王老家，取一千万，持此为信。”遂别。复令昆仑奴送出，却到天坛，昆仑奴拜别去。

韦自荷金而归，其家惊讶，或仙或妖，不知所谓。五六年间，金尽，欲取王老钱。复疑其妄，曰：“取尔许钱，不持一字，此帽安足信？”既而困极，其家强逼之。曰：“必不得钱，亦何伤？”乃往扬州，入北邸。而王老者，方当肆陈药。韦前曰：“张老令取钱一千万，持此帽为信。”王曰：“钱即实有，席帽是乎？”韦曰：“叟岂不识耶？”王老未语，有小女出青布帏中曰：“张老常过，令缝帽顶。其时无皂线，以红线缝之。可验。”因取看，果是。遂得钱而归。乃信真神仙也！其家又思女，复遣义方往天坛南寻之。千山万水，不复有路。时逢樵人，亦无知张老庄者。又寻王老，亦去矣。后数年，义方偶游扬州，间行北邸前。忽见张家昆仑奴，前曰：“大郎家中何如？娘子虽不得归，如日侍左右，家中事无巨细，莫不知之。”因出怀金十斤以奉，曰：“娘子令送与大郎君，阿郎与王老会饮于此酒家，大郎且坐，当入报。”义方坐酒旗下，日暮不见出，乃入观之，饮者满坐，坐上并无二老，亦无昆仑。取金视之，乃真金也。惊叹而归，又以供数年之食。后不复知张老所在。

○剑仙

淄川姜子简祖寺丞，未第时，肄业乡校。尝偕同舍生出游，入神祠，睹捧印女子塑容端丽，有惑志焉。戏解手帕系其臂为定。才归，即被疾。同舍生谓其获罪于神，使备牲醴往谢。于是，力疾以行，奠享礼毕，诸人驰马先还，姜在后失道。日且暮，恍惚见白气亘空，常当马首。天将晓，始到家。妻孥相视，问讯劳苦。方就枕，闻外间呵殿声，一女子绝色，自轿出，上堂拜姜母。启云：“妾与郎君有嘉约，愿得一至卧内。”姜欣然而起，妻将引避。女请曰：“吾久弃人间事，不可以我故，间汝夫妇之情。”妻亦相拊，接欢如姊妹。女事姑甚谨。值端午节，一夕制彩丝百副，尽饷族党。其人物花草，字画点缀，历历可数。自是皆以“仙妇”呼之。居无何，白其姑，言：“新妇且有大厄，乞暂许他适避灾。”再拜而别，出门遂不见。姜氏尽室惊忧。少顷，一道士来问姜曰：“君面色不祥，奇祸立至。何为而然。”具以曲折告。道士令其净室设榻，明日复来。使姜径就榻坚卧，戒家人须正午乃开关。久之，寒气逼人，刀剑戛击之声不绝，忽若一物堕榻下。日午启钥，道士已至，姜出迎。笑曰：“无虑矣。”令视所坠物，一髑髅如五斗大。出箧中药一刀圭，糁之悉化为水，姜问其怪，道士曰：“吾与女子皆剑仙，女先与一人绸缪，遽舍而从汝，以故怀忿，欲杀汝二人。吾亦相与有宿契，特出力救汝。今事幸获济，吾亦去矣。”才去，女即来，遂同室如初。治姜母之丧，哀哭呕血。姜妻继亡，抚育其女如已出。靖康之变，不知所终，廉夫寓鄱阳而卒。厥孙曰好古，至今为饶人。

○武都山女

武都山精，化为女子，色美而艳，蜀之所无。蜀王开纳为妃。未几物故，王念之不已，筑墓使高，以示不忘。武都长人费氏五丁，从而媚王，以大力负武都山土，增垒之。不日，墓与山齐。王名之曰：“武担山”，谓妃死而怀土也。以石镜表其门。杜甫诗曰：“蜀王将此镜，送死至空山。冥寞怜香骨，提携近玉颜。众妃无复叹，千骑亦虚还。独有伤心石，埋轮月宇间。”事见《蜀本纪》及文昌《化书》。

山精化女，宜寿而反天，何也？岂蜀道应通，天故假女灵以借力于五丁耶？而或以为秦欲通蜀，诡言：“牛粪金，蜀王使五丁开道以迎牛。”疑相传之误也。

○大仪山仙女

张英初拜仪陇县尹，过采石江，遇一取水女子，姿貌绝世，谓英曰：“五百年夙约，与君当会于大仪山。”英叱之，至任几半载，日夕闻机声，一日，率部众逐机声而往。行数里，至大仪山上一石洞，门钥宛然忽开，前女出迎，相携而入洞。门即闭。从吏哀号，忽圆石一双，自门隙出。众取石归，近县五里不能举。邑人建祠，塑其像，置此石像腹，至今祈祷辄应。庙曰永济。

○青梨山神

《文昌化书》云：青梨山神，高鱼生郡民孙涤女，方婚之夕，鱼生拘其魂而乱之，为邻封白池龙神所察，予觇之，与女俱讯。既伏其辜，归其魂，女乃苏，鞭鱼生背三百，黜其职，保奏已故孝子吴宜肩代之。

○麻山神

汉景帝庙，在荆州之麻山。相传昭烈下江陵建祠于此，居人因祀为土神。每元日，设乐迎像，入民舍奉之，岁更一家。正统初，县东张氏女年十六，有殊色，求聘者，父母未尝轻许。女每晨盥，指水中有黄盖影，而家人弗见也。一日病死复苏云：“初合目时，仪从塞门，称麻山神来迎夫人。因升舆而行。半道，因忆去时失将梳具。从者言，夫人须自往取之，故暂回耳。”命取梳具置榇中，寻复气绝。父母悲甚，为肖像庙之侧室祀之。见《说听》。

○汉女

郑交甫常游汉江，见二女皆丽服华装，佩两明珠，大如荆鸡之卵。交甫见而悦之，不知其神也。请其佩，二女手解佩以与，交甫受而怀之。行数十步，视怀空无珠，二女忽不见。

汉女解佩，未及于乱，而后世遂以为风流话柄，何耶？

○洛神

太和处士萧旷，自洛东游。至孝义馆，夜憩于双美亭。时月朗风清，旷善琴，遂取琴弹之。夜半，调甚苦。俄闻洛水之上，有长叹者，渐相逼，乃一美人。旷因舍琴而揖之，曰：“彼何人斯？”女曰：“洛浦神女。昔陈思王有赋。子不忆耶？”旷曰：“然。”旷又问曰：“或闻洛神，即甄皇后谢世。陈思王遇其魂于洛滨，遂为《感甄赋》，后觉事之不正，改为《洛神赋》，托意于宓妃，有之乎？”女曰：“妾即甄后也，为慕陈思王之才调，文帝怒而幽死。后精魂遇王洛水之上，叙其冤抑，因感而赋之。觉事不典，易其题。乃不谬矣！”俄有双鬟持茵席，具酒肴而至，谓旷曰：“妾为袁家新妇时，性好鼓琴，每弹至《悲风》及《三峡流泉》，未尝不尽夕而止。适闻君琴韵清雅，愿一听之。”旷乃弹《别鹤操》及《悲风》。神女长叹曰：“真蔡中郎之俦也！”问旷曰：“陈思王《洛神赋》如何？”旷曰：“真体物浏湸，为昭明之精选耳！”女微笑曰：“状妾之举止，云‘翩若惊鸿，宛若游龙。’得无疏矣！”旷曰：“陈思王之精魂，今安在？”女曰：“现为遮须国王。”旷曰：“何为遮须国？”女曰：“刘聪子死而复生，语其父曰，有人告某云，遮须国久无主，待汝父来作主。即此国是也。”俄有一青衣引一女曰：“织绡娘子至矣！”神女曰：“洛浦龙王之处女，善织绡于水府。适令召之尔！”旷因语织绡曰：“近日人世，或传柳毅灵姻之事，有之乎？”女曰：“十得其四五耳！馀皆饰词，不可惑也。”旷曰：“或闻龙畏铁，有之乎？”女曰：“龙之神化，虽铁石金玉，尽可透达，何独畏铁乎？畏者，蛟螭辈也。”谈论良久，神女遂命左右传觞叙语。情况昵洽，兰艳动人，缱绻永夕。旷曰：“遇二仙娥于此，真所谓双美亭也。”忽闻鸡鸣，神女乃留诗曰：

“玉筋凝腮忆魏宫，朱丝一弄洗清风。明晨追赏应愁寂，沙渚烟销翠羽空。”

织绡诗曰：

“织绡泉底少欢娱，更劝萧郎尽酒壶。愁见玉琴弹别鹤，又将清泪滴真珠。”

旷答二女诗曰：

“红兰吐艳间夭桃，自喜寻芳叹已遭。珠珮鹊桥从此断，遥天空恨碧云高。”

神女遂出明珠翠羽二物，赠旷曰：“此乃陈思王赋云‘或采明珠，或拾翠羽’。故有斯赠，以成《洛神赋》之咏也。”龙女出轻绡一匹，赠旷曰：“若有胡人购之，非万金不可。”神女曰：“君有奇骨，当出世。但淡味薄俗，清襟养真，妾当为阴助。”言讫，超然蹑虚而去，无所睹矣＋后旷宝其珠绡，多游嵩岳。友人尝遇之。今遁世不复见。

甄后，失节妇耳。陈思王托言洛神，乃即真耶？生既钟情于陈思，死后赏音于萧旷。为神者，如是乎？必不然！必不然！

○辽阳海神

正德初，徽人程宰士贤，与兄某挟重资商于辽阳。数年，所向失利，展转耗尽。于是羞惭惨沮，乡井无望。遂受佣他商，为之掌记以餬口。二人联屋而居，愤懑无聊。至戊寅秋，又数年矣！

辽阳天气早寒，一夕风雨暴作，程已拥衾就寝。灯烛既灭，又无月光。忽尽室明朗，殆同白昼，室中什物，毫发可数。方疑惑间，又觉异香氤氲，莫知所自。风雨息声，寒威顿失。程错愕，高声呼怪；冀兄闻之。兄寝仅隔一土壁，寂然不应。愈惶急无计，遂引衾罩首，向壁而卧。少顷，又闻空中车马喧闹，管弦金石之音自东南来。初犹甚远，须臾已入室矣！回眸窃视，则三美人，皆朱颜绿鬓，明眸皓齿，约年二十许。冠帔盛饰，若世所图后妃之状。前后左右，侍女数百，亦皆韶丽。室才方丈，数百人各执其事，周旋进退，绰然有馀，不见其隘。门窗皆扃，不知何自而入？俄顷，冠帔者一人，前逼床抚程微笑，曰：“果熟寝耶？吾非祸人者，与子有宿缘，故来相就。何见疑若是？”程私计此物灵变，若非仙，则鬼。果欲祸吾，虽卧不起，其可逭乎？且既彼有宿缘语，或亦无害。遂推枕下榻，匍匐前拜曰：“下界愚夫，不知真仙降临，有失虔迓，诚合万死。”美人引手握程起，慰令无惧。遂与南面同坐。其二人者，东西相向。即命侍女行酒进馔，品物皆生平目所未睹。俄以红玉莲花卮进酒，卮亦绝大，约容酒升许。程素少饮，固辞不胜。美人笑曰：“郎惧醉耶？此非人间曲蘖，奈何概以狂药见疑？”遂自引卮奉程，程不得已为之一吸。酒凝厚如饧，而爽滑异甚，不觉一卮俱尽，略无醉意。酒每一行，必八音齐奏，声调清和，令人有超凡遗世之想。酒阑，东西二美人起曰：“夜向深，郎夫妇可就寝矣！”遂为褰帏拂枕而去。其馀侍女，亦皆随散。凡百器物，瞥然不见。门亦尚扃，又不知何自而出。独留同坐美人，相与解衣登榻。肌肤滑莹，凝脂不若。侧身就程，丰若有馀，柔若无骨。程于斯时，神魂飘越，莫知所为矣！程既喜出望外，美人亦眷程殊厚。因谓：“世间花月之妖，飞走之怪，往往害人，所以见恶，吾非若此，郎慎勿疑。虽不能有大益于郎，亦可致郎身体康胜，资用稍足。倘有患难，亦可周旋。但不宜漏泄耳！”又谓程曰：“吾非仙也，实海神也。兄虽至亲，亦慎勿言。”须臾，邻舍鸡鸣。昨夜二美人及诸侍女齐到，各致贺词，盥洗严妆，捧拥而出。转盼间，已失所在。程茫然自失，曰：“岂其梦耶？”然念饮食笑语，交合誓盟之类，皆历历明甚，非梦境也。且惑且喜。顷之，出就兄室。兄大骇曰：“汝今神采发越，顿异昨日，何也？”程谬言：“年来失志，乡井无期。昨夕暴寒，愁思殊切，有何快心而神采发越耶？”然程亦自觉神思精明，有加于昔。心窃喜之，唯恐不复至也。至夜，美人忽至，但仪从音乐不如畴昔之盛，彼二人者，亦不复来。美人笑曰：“郎果有心若是，但当终始如一耳。”即命侍女行酒荐馔，珍腆如昨，欢谑谐笑，则有加焉。须臾撤席就枕，鸡鸣复去。自后率以为常，殆无虚夕。

有时言及往年贸易货折事，不觉嗟叹。美人曰：“君欲起家，可图经营，吾当相助。”时已卯初夏，有贩药材者，诸药已尽，独馀黄柏大黄各千馀斤不售，殆欲委之而去。美人谓程曰：“是可居也，不久大售矣。”程有佣值银十馀两，遂尽易而归。其兄谓弟失心病风，谇骂不已。数日，疫疠大作。二药他肆尽缺，即时腾贵，果得五百馀金。又有荆商贩彩缎者，途间遭湿热蒸，发斑过半，日夕涕泣。美人谓程，是亦可居也。遂以五百金，获四百馀匹。兄又顿足不已！商伙中亦皆相咎窃笑。月馀，逆藩宸濠反于江西，朝廷急调辽兵南讨。师期促甚，戎装衣织，限在朝夕。帛价腾踊，程所居者，遂三倍而售。庚辰秋，有苏人贩布三万馀者，已售什八矣。尚存粗者什二，忽闻母死，急欲奔丧。美人又谓程：“是亦可居也。”程遂以千金，易六千馀匹。盖苏人归计甚急，止取原值而去也。明年辛巳三月，武宗崩，天下服丧。辽既绝远，布非土产，价顿高，又获利三倍。如是屡屡，不能悉纪。四五年间，展转数万，殆过昔年所丧十倍矣。

他夕，程问天堂地狱因果报应之说，悉为剖析。又问美人：“姓氏为何？”曰：“吾既海神，有何姓氏？”“有父母亲戚乎？”曰：“既无姓氏，岂有亲戚？”“年几何矣？”曰：“既无所生，有何年岁？”

迨嘉靖甲申，首尾七年。每夜必至，气候悉如江南二三月时。两情缱绻，愈久愈固。一夕，程忽念及乡井，谓美人曰：“仆自离家，已二十年矣。向因耗折，不敢言旋。今蒙大造，丰饶过望。欲暂与兄归省坟墓，一见妻子，便当复来，永奉欢好。期在周岁。”美人欷歔叹曰：“数年之好，果尽此乎。郎宜自爱，勉图后福。”言讫，悲不自胜。程大骇曰：“某告假归省，必当速来，以图后会，何敢有负恩私？而夫人乃遽捐弃若是耶？”夫人泣曰：“大数当尽，非关彼此。郎适所言，自是数当永诀耳。”言犹未已，前者二美人及诸侍女仪从，一时皆集。两情依依，哽咽不已。诸女前启曰：“大数已终，法驾备矣！请速登途，无庸自戚。”美人犹执程手泣曰：“子有三大难近矣！时宜警省，吾自相援。过此以往，终身清吉，永无悔吝，寿至九九，当候子于蓬莱三岛，以续前盟。子亦自宜宅心清净，力行善事，以副吾望。身虽与子相远，子之动作，吾必知之。万一堕落，自干天律，吾亦无如之何也！勉之，勉之。”程斯时神志俱丧，莫措一辞，但雪涕而已，既而邻鸡群唱，促行愈急，乃执手泣诀而去，天明，兄闻哀恸之声，细诘不已。度弗能隐，乃具述会合始末，及所以丰裕之由。兄始骇悟，相与南面瞻拜。次日，城之内外，皆传遍矣。程由是终日郁郁，若居伉俪之丧，遂束装南归。俾兄先部货财，自潞河入舟；而自以轻骑，由京师出居庸，至大同，省其从父。留连累日，未发。忽梦所遇美人，催去甚急，曰：“祸将至矣！犹盘桓何为？”程忆前言，即晨告别。而从父殷勤留饯，抵暮出城，时已曛黑，乃寓宿旅馆。是夜三鼓，又梦美人连催速发，云：“大难将至，稍迟不得脱矣！”程惊起，策骑东奔四五里，忽闻炮声连发。回望城外，则火炬四出，照天如昼。盖叛军杀都御史张文锦，胁城内外壮丁同逆也。及抵居庸，夜宿关外。又梦美人连促过关，云：“稍迟必有狴犴之忧矣！”程又惊起，叩关，候门启先行。行过数里，而宣府檄至，凡自大同入关者，非公差吏役，皆桎梏下狱诘验，恐有奸细入京也。是夜，与程偕宿者，无一得免。有禁至半年者，有庾死于狱者。程入舟，为兄备言得脱之故，感念不已！及过高邮湖，天云骤黑，狂风怒号，舟掀荡如簸。须臾二桅皆折，危在瞬息矣！忽闻异香满舟，风即顿息。俄而黑雾四散，中有彩云一片，正当舟上，则美人在焉！自腰以上，毫发分明，以下，则霞光拥蔽。程悲感之极，涕泗交下，遥瞻稽首。美人亦于云端举手答礼，容色犹恋恋如故也。舟人皆不之见。良久而隐，从是遂绝矣。

程于丙申年，来游金陵雨花台。有人邀与相见，询其始末。程故儒家子，少尝读书，其言历历，俱有源委。且年已六十，容色仅如四十许人。足征其遇异人无疑也。

○河伯女

馀杭县南有上湖，湖中央作塘。有一人乘马看戏，将三四人至岑村，饮酒小醉，暮还。时炎热，因下马入林中，枕石而眠。马逸，从人悉追之，至暮不返。眠觉，日已向晡，不见人马。见一女子，年可十六七。云：“日既向暮，此间大可畏，君作何计？大人暂欲相见，便可同行。”俄见二十馀人，随新车至，趋上，其行如飞。道中络绎把火，见城郭邑居。既入城，进厅事。有信幡，题云“河伯”。俄见一人，年三十许，颜色如画，侍卫繁多，相对欣然。敕行酒炙，云：“仆有小女，颇聪明，欲以给君箕帚。”其人知是神明，不敢拒逆。便敕备办，令就进婚，郎申承白已办。遂穿丝布单衣，及纱夹绢裙，纱衫裤履屐，皆精好。又给十小束，青衣数十人。妇年可十八九，姿容婉媚，一住三日，经大会客，拜閤，四日，云：“礼既有限，当发遣去。”妇以金瓯麝香囊为婿别，涕泣而分。又与钱十万，药方三卷。云：“可以施功布德。”复云：“十年当相迎。”此人归家，遂不肯别婚，辞亲出家作道人。所得三卷方：一卷脉经；一卷汤方；一卷丸方。周行救疗，皆致神验。后母老儿丧，因还婚宦，出《幽明录》。

太原郡东有崖山。天旱，土人常烧此山以求雨，俗传：“崖山神娶河伯女，故河伯见火，必降雨救之。”今山上多生水草。

○荡口仙姝

华善述，字仲达，无锡县人。住荡口，少有灵质，喜谈《黄庭内景》之事。弱冠时，尝遇一仙姝夜降，容服端丽，世无俦也。自云与生有夙缘，经宿而去。情好甚笃，题诗赠华云：

“冷落珠帘二十秋，今宵重脱翠云裘。仙郎漫著红罗污，花蕊年年血泪流。”

临别，授华辟谷炼气诸方。华遂绝粒，闭关独处。室中时时闻异香，又数有笙鹤往来。因赋《怀仙杂诗》数章，尝录以示人。其佳句有云：“镜里舞鸾空有恨，钗头飞燕已无踪。”“永夜梦魂千里月，隔年书信数行星。”“至今别处依然在，夜夜明河泻枕边。”“丹霞有路身难到，青鸟能言信易通。”“织就云衣如可寄，愿添调脱在其中。”皆有感而作，非漫言也。琅琊王世贞，沛国刘凤，皆尝过其家。并见群鹤舞于空中，如送迎然。

○汜人

垂拱中，驾在上阳宫。太学进士郑生，晨发铜驼里，乘晓月度洛桥。桥下有哭声甚哀，生下马察之，见一艳女，翳然蒙袂曰：“孤养于兄嫂，嫂恶苦我，今欲赴水，故留哀须臾。”生曰：“能随我归乎？”应曰：“婢御无悔。”遂载与之归所居，号曰汜人。能诵《楚词》《九歌》《招魂》《九辨》之书。亦尝拟词赋为怨歌，其词艳丽，世莫有属者。因撰《风光词》曰：

“隆光秀兮招盛时，播薰绿兮淑华归。顾空汉兮有处萼，方潜重房以师姿。见耀态之韶美兮，蒙长谒以为帷。醉融光兮眇眇弥弥。远千里兮涵烟眉，晨陶陶兮暮熙熙。无婀娜之秾条兮，（女臾）盈盈以披迟。酬游颜兮倡蔓卉，流情电兮发随施。”

生居贫，汜人常出轻缯一端卖之，有胡人酬千金。居岁馀，生将游长安。是夕，谓生曰：“我湖中蛟室之姝也，谪而从君。今岁满，无以久留君所。”乃与生诀，生留之不能得。去后一馀年，生兄为岳州刺史，会上巳日，与家徒登岳阳楼，望鄂渚，张宴乐酣，生愁思吟曰：“情无限兮荡洋洋，怀佳期兮属三湘。”声未终，有画舫浮漾而来，中为彩楼，高百馀尺。其上花帷帐阑笼画囊，有弹弦鼓吹者，皆神仙蛾眉，被服烟电。裾袖皆广大，中一人起舞，含嚬怨慕，形类汜人。舞而歌曰：“诉青春兮江之隅，拖湖波兮袅绿裾。荷拳拳兮来舒，非同归兮何如。”舞毕，敛袖怅然。须臾，风涛崩怒，遂不知所在。

○西湖水仙

宋时，有邢凤者，字君瑞，寓居西湖，有堂曰“此君”，水竹幽雅，常偃息其中。一日独坐，见一美女度竹而来。凤意谓人家宅眷，将起避之。女遽呼曰：“君瑞毋避我，有诗奉观。”乃吟曰：

“娉婷少女踏春阳，无处春阳不断肠。舞袖弯弓浑忘却，罗衣虚度五秋霜。”

凤听罢，亦口占挑之曰：

“意态精神画亦难，不知何事出仙坛？此君堂上云深处，应与萧郎驾彩鸾。”

女曰：“予心子意，彼此相同。奈夙数未及，当期五年。君来守土，相会于凤凰山下。君如不爽，千万相寻。”言讫不见。后五年，邢随兄镇杭，乃思前约，具舟泛湖。默念间，忽闻湖浦鸣榔，遥见一美人，驾小舟，举手招之，曰：“君瑞，信人也。”并舟相叙曰：“妾西湖水仙也。千里不违约，君情良厚矣！”君瑞喜跃过舟，荡入湖心，人舟俱没。后人常见凤与采莲女，游荡于清风明月之下，或歌或笑，出没无时焉。

○洞庭君女

唐仪凤中，有儒生柳毅者，应举下第，将还湘滨。念乡人有客于泾阳者，遂往告去。至六七里，鸟起马惊，急逸道左。又六七里，乃止。见有妇人牧羊于道畔，毅怪视之，乃殊色也。然而娥脸不舒，巾袖无光，凝听翔立，若有所伺。毅诘曰：“子何苦而自辱如此？”妇始笑而谢，终泣而对曰：“贱妾不幸，今日见辱问于长者。然而恨贯肌骨，亦何能愧避！幸一闻焉！妾洞庭龙君少女也。父母配嫁荆州次子，而夫婿乐逸，为婢仆所惑，日以厌薄。既而将诉于舅姑，舅姑爱其子，不能御。逮诉频切，又得罪于舅姑。舅姑毁黜以至此。”言讫，欷歔流涕，悲不自胜。又曰：“洞庭于兹，相远不知其几多也？长天茫茫，信耗莫通。心目断尽，无所知哀。闻君将还吴，密迩洞庭。欲以尺书，寄托侍者。未卜将以为可乎？”毅曰：“吾义夫也。闻子之言，气血俱动，恨无毛羽，不能奋飞。是何可否之谓乎？然而，洞庭深水也。吾行尘间，宁可致意耶？子有何术，可以导我？”女悲泣再谢，曰：“君不许，何敢言？既许而问，则洞庭之与京邑，不足为异也。”毅请闻之。女曰：“洞庭之阴，有大橘树焉，乡人谓之社橘。君当解去兹带，束以他物，然后举树三发，当有应者。因而随之，无有碍矣。倘获回耗，虽死必谢。”毅曰：“敬闻命矣。”女遂于襦间解书，再拜以进，东望愁泣，若不自胜。毅深为之戚，及置书囊中。因复问曰：“子之牧羊，何所用哉？神，岂宰杀乎？”女曰：“非羊也，雨工也。”曰：“何为雨工？”曰：“雷霆之类也。”毅复视之，则皆矫顾怒步，饮齕甚异。而大小毛角，则无别羊焉。毅又曰：“吾为使者，他日归洞庭，慎勿相避。”女曰：“宁止不避，当如亲戚耳！”语竟，引别东去。不数十步，回望女与羊，俱无所见矣。

其夕至邑，而别其友。月馀到家，乃访于洞庭之阴，果有社橘。遂易带向树三扣。俄有武夫出波间，询贵客何自？毅不告其事，曰：“谒大王耳！”武夫揭水指路，引毅以进。谓毅曰：“当闭目，数息可达矣。”毅如言，遂至其宫。始见台阁相向 ，门户千万。奇草珍木，无所不有。夫乃指毅止于大室之隅。毅曰：“此何所也？”夫曰：“此灵虚殿也。”毅视之，则人间珍宝，毕尽于此。柱以白璧，砌以青玉，床以珊瑚，帘以水晶。雕琉璃于翠楣，饰琥珀于红栋。奇秀深杳，不可殚言。然而王久不至。毅谓夫曰：“洞庭君安在哉？”曰：“君方幸玄珠阁，与太阳道士讲《火经》，少选当毕。”毅曰：“何谓《火经》？”夫曰：“吾君，龙也。龙以水为神，举一波，可包陵谷。道士，乃人也。人以火为神，发一炬，可燎阿房。然而灵用不同，玄化各异。太阳道士，精于人理，吾君邀以听焉。”言粗毕，而宫门大辟。景从云合，见一人披紫衣，执青玉。夫跃曰：“此吾君也。”乃至前以告之。君望毅而问曰：“岂非人间之人乎？”毅曰：“然。”遂入拜，君亦拜，坐于灵虚之下。谓毅曰：“水府幽深，寡人暗昧，夫子不远千里而来，将有为乎？”毅曰：“毅，大王之乡人也。长于楚，游学于秦。昨下第，闲驱泾水之上，见大王爱女牧羊于野，风鬟雨鬓，所不忍视。毅因语之，谓毅曰：‘为夫婿所薄。’悲泗淋漓，遂托书于毅，今以至此。”因取书进之。洞庭君览毕，以袖掩面而泣曰：“老父聋瞽，使深闺孺弱，远罹辱害。公乃陌上人也，而能及之。幸被齿发，何敢负德？”词毕，又哀咤良久。左右皆流涕。时有宦人密侍君者，君目以书授之，令达宫中。须臾，宫中皆恸哭。君惊谓左右曰：“疾告宫中，无使有声，恐钱塘所知。”毅曰：“钱塘，何人也？”曰：“寡人爱弟也。昔为钱塘长，今则致政矣。”曰：“何故不使知？”曰：“以其勇过人耳！昔尧遭洪水九年者，乃此子一怒也。近以天将失意，穿于五山。上帝以寡人有薄德于古今，遂宽其同气之罪。然犹縻系于此。故钱塘之人，日来候焉。”词未已，而大声忽发，天折地裂，宫殿摆簸，云烟拂涌。俄有赤龙，长万馀尺，电目血舌，朱鳞火须，项掣金锁，锁牵玉柱，千雷万霆，缴绕其身，霰雪雨雹，一瞬皆下。乃擘青天而飞去。毅初恐蹶扑地。君亲起持之，曰：“无惧，固无害。”毅良久安抑，乃获自定。因告辞曰：“愿得生归，以避复来。”君曰：“不必如此。其去则然，其来则不尔，幸为少尽缱绻。”因命酌。俄而祥风庆云，融融怡怡，幢节玲珑，箫韶以随。红妆千万，笑语熙熙。中有一人，自然蛾眉，明毂满身，绡，参差。迫而视之，前所寄辞女。然而若喜若悲，零泪如丝。须臾，红烟蔽其左，紫气舒其右，香凝环旋，入于宫中。君笑谓毅曰：“泾水之囚人至矣。”君乃辞入宫。须臾，又闻怨苦，久而不已。有顷，君复出，与毅饮。又有一人，披紫裳，执青玉，貌耸神溢，自外而入。左右谓毅曰：“此钱塘也。”毅起，趋拜之。钱塘亦尽礼相接，且致谢甚恳。既而告兄曰：“适者辰发灵虚，已至泾阳，午战于彼，未还于此，申间驰至九天，以告上帝。上帝知其冤，而宥其失。前所谴执，因而获免。然而刚肠激发，不遑辞候。惊扰宫中，复忤宾客。愧惕惭惧，不知所还。”因退而再拜。君曰：“所杀几何？”曰：“六十万。”“伤稼乎？”曰：“八百里。”“无情郎安在？”曰：“食之矣。”君怃然曰：“顽童诚不可忍，然汝亦太草草。赖上帝灵圣，谅其至冤。不然者，我何辞焉。从此勿复如斯。”钱塘复再拜。坐定，遂宿毅于凝光殿。

明日，又宴毅于凝碧宫。会友戚，张广乐，具以醪醴，罗以甘洁。初，笳角鼙鼓，旌旗剑戟，舞万夫于其右。中有一夫，前曰：“此《钱塘破阵乐》。”旌铫杰气，顾骤悍栗。坐客视之，毛发皆竖。复有金石丝竹，罗绮珠翠，舞千女于其左。中有一女前进曰：“此《贵主还宫乐》。”清音宛转，如诉如慕。坐客听之，不觉泪下。二舞既毕，龙君大悦。纨绮颁于舞人。然后密席贯坐，纵酒极娱。酒酣，洞庭君乃击席而歌曰：

“大天苍苍兮，大地茫茫。人各有志兮，何可思量？狐神鼠怪兮，薄社依墙。雷霆一发兮，其孰敢当！荷贞人兮，信义长；令骨肉兮，返故乡。永言惭愧兮，何时忘？”

洞庭君歌罢，钱塘君再拜而歌曰：

“上天配合兮，生死有途。此不当妇兮，彼不当夫。腹心辛苦兮，泾水之隅。鬟鬓风霜兮，雨雪罗襦。赖明公兮，引素书；令骨肉兮，家如初。永言珍重兮，无时无。”

钱塘君歌阕，洞庭君俱奉觞于毅。毅踧踖而受爵，饮讫，复以二觞奉二君。乃歌曰：

“碧云悠悠兮，泾水东流。伤嗟美人兮，雨泣花愁。尺书远达兮，以解君忧。哀冤果雪兮，还处其休。荷君和雅兮，盛甘羞。山家寂寞兮，难久留。欲得辞去兮，悲绸缪。”

歌罢，皆呼万岁！洞庭君因出碧玉箱，贮以开水犀，钱塘君亦出红珀盘，贮以照夜玑，皆起进毅。毅辞谢而受。既而宫中之人，咸以绡彩珠璧，投于毅侧。重叠焕赫，须臾埋没于前后。毅笑语四顾，愧揖不暇。洎酒阑欢极，毅辞起，复宿于凝光殿。

翌日，又宴毅于清光阁。钱塘君因酒作色，谓毅曰：“子不闻‘猛石可裂不可卷，义士可杀不可羞’者耶？愚有衷曲，一陈于公。如可，则俱履云霄；如不可，则皆夷粪壤。足下以为何如哉？”毅曰：“请闻之。”钱塘曰：“泾阳之妻，则洞庭君之爱女也。淑性茂质，为九姻所重。不幸见辱匪人，今则绝矣。将欲求托高义，世为亲戚。使受恩者知其所归，怀爱者知其所付。岂不为君子始终之道耶？”毅肃然而作笑曰：“毅始以为刚决明直，无如君者。奈何箫管方洽，新宾正和，不顾其道，以威加人，岂仆之素望乎？若遇公于洪波之内，玄山之中，鼓以鳞须，被以云雨，将迫毅以死。毅则以禽兽视之，亦何恨哉！今体被衣冠，坐谈礼义，尽五常之志性，穷百行之微旨，虽人世贤杰，有不如者，况江湖灵类乎？而欲以介然之躯，悍然之性，乘酒假气，将迫于人，岂近直哉！且毅之质，不足以藏王一甲之间，然而敢以不伏之心，胜王强恭之气，唯王筹之耳。”钱塘逡巡致谢曰：“寡人生长深宫，不闻正论。迩者词述狂妄，唐突高明，退自循顾，戾不容责。幸君子不为此乖间也。”其夕欢宴如旧。毅与钱塘君，遂为知心友。

明日，毅辞归。洞庭君夫人别宴毅于潜景殿。男女仆妾，悉出预会。夫人泣谓毅曰：“骨肉受君子深恩，恨不得展愧戴，遂至睽别。”使前泾阳女当席拜毅以致谢。夫人又曰：“此别岂有复相遇之日乎？”毅于此虽不诺钱塘之请，然当此席，殊有叹恨之色。宴罢辞别，满宫凄然。毅于是复循出途上岸，见从者十馀人，担囊以随，至其家而辞去。

毅因适广陵宝肆，鬻其所得，百未发一，财已盈兆。故淮右富族，咸以为莫如。遂娶于张氏，亡；又娶韩氏，数月，又亡。徙家金陵，常以鳏旷多感，欲求继。媒氏来曰：“有卢氏女，范阳人也。父曰浩，尝为清流宰。晚岁好道，独游云泉，今期不知所在矣。母曰郑氏。卢氏女前年适清河张氏，无何而张子夭亡。今母怜其少艾，欲择德以配焉。尊意可否？”毅乃卜日就礼。男女二姓，俱为豪族，法用礼物，极其丰盛。金陵之士，莫不健仰。居月馀，毅视其妻，俄忆类于龙女，而逸艳丰状，则又过之。因与话昔事。妻曰：“世间岂有是理乎？”经岁馀，生一子，端丽奇特，毅益爱重之。逾月，乃笑谓毅曰：“君不忆余之于昔耶？余即洞庭君女也。衔君之恩，誓心求报。洎钱塘季父，论亲不从，乖负宿心，怅望成疾。父母欲配嫁于濯锦小儿，妾初心不替，复欲驰白于君。值君累娶不终，卜居于兹，得遂报君之意，今日死无恨矣！”因泣下。复谓毅曰：“始不言者，知君无重色之心，今乃言者，知君有爱子之意。君附书之日，笑谓妾曰：‘他日归洞庭，慎无相避。’诚不知当此之际，君岂有意于今日之事乎？其后，季父请于君，君不许。君乃诚为不可耶？抑忿然耶？君其语之。”毅曰：“似有命者。仆始见子于长泾之隅，枉抑憔悴，诚有不平之志。然自约其心，以达子之命，馀无及也。初言慎勿相避者，偶然耳，岂有意哉！洎钱塘君逼迫之际，惟理有不可。夫始以行义为志。宁有杀其婿而纳其妻者耶！因率肆胸臆，不遑避害。然而将别之日，见子有依然之容，心甚恨之。终以人事扼束，无由报谢。吁！今子卢氏也，又家于人间，则吾始心未为惑矣。从此以往，永奉欢好，心无纤虑也。”妻深感，悲喜交至。复谓曰：“勿以异类，遂为无心，固当知报耳。夫龙寿万岁，今与君同之。”乃相与觐洞庭。既至，而宾主盛礼，不可备纪。复徙居南海，仅四十年，其邸第舆马，珍鲜服玩，虽侯伯之室，无以加也。毅之族，咸遂濡泽。以其春秋积聚，容状不衰，南海之人，靡不惊惑。及开元中，上方属意神仙之事，精索道术。毅不安，遂归洞庭。凡十馀年，殆莫知迹。出《异闻集》。

○广利王女

长庆中，进士张无颇居南康。将赴举，游丐番禺。值府帅改移，投诣无所。愁疾卧于逆施，仆从皆逃。忽有善易者袁大娘来主人舍，瞪视无颇曰：“子岂久穷悴耶？某有玉龙膏一合子，不惟还魂其死，因此亦遇名姝。但立一表，白曰：‘能治业疾。’若常人求医，但言不可治，若遇异人请之，必须一往，自能富贵。”无颇拜谢受药，以暖金合盛之。曰：“寒时但出此合，则一室暄热，不假炉炭矣。”无颇依其言，立表数日，果有黄衣若宦者，扣门甚急。曰：“广利王知君有膏，故使召见。”无颇志大娘之言，遂从使者而往。江畔有画舸，登之甚轻疾。食顷，忽睹城宇极峻，守卫甚严。宦者引无颇入数十重门，至殿廷，多列美女，服饰甚鲜，卓然侍立。宦者趋而言曰：“召张无颇至。”遂闻殿上使卷帘。见一丈夫，衣王者之衣，戴远游冠，二紫衣侍女，扶之而临砌。招无颇曰：“请不拜。”王曰：“知秀才非南越人，不相统摄，幸勿展礼。”无颇强拜，王磬折而谢曰：“寡人薄德，远邀大贤。盖缘爱女有疾，一心钟念。知君有神膏，倘获痊平，实所愧戴。”遂令阿监二人，引入贵主院。无颇又经数重户，至一小殿。廊宇皆缀明玑翠J，楹楣焕耀，若布金细。异香氲郁，满其庭户。俄有二女褰帘，召无颇入。睹真珠绣帐中，有一女子，才及笄年，衣翠罗缕金之襦。无颇切其脉，良久曰：“贵主所疾，是心之所苦。”遂出龙膏，以酒吞之，立愈。贵主遂抽翠玉双鸾篦而遗无颇，目成者久之。无颇不敢受。贵主曰：“此不足酬君子，但表其情耳。然王当有献遗。”无颇愧谢。阿监遂引之见王，王出骇鸡犀，翡翠碗，丽玉明瑰以赠。无颇拜谢，宦者复引送于画舸，归番禺，主人莫能觉。才货其犀，已巨万矣。

无颇睹贵主华艳动人，颇思之。月馀，忽有青衣扣门，而送红笺。有诗二首，莫题姓字。无颇捧之，青衣倏不见。无颇曰：“而必仙女所制也。”词曰：

“差解明珰寻汉渚，但凭春梦访天涯。红楼日暮莺飞去，愁杀深宫落砌花。”

又曰：

“燕语春泥堕锦筵，情愁无意整花钿。寒闺欹枕不成梦，香炷金炉自袅烟。”

顷之，前时宦者又至。谓曰：“王令复召，贵主有疾如初。”无颇欣然复往。见贵主，复切脉次。左右云：“王后至。”无颇降阶，闻环珮之声，宫人侍卫罗列。见一女子，可三十许，服饰如后妃。无颇拜之。后曰：“再劳贤哲，实所怀惭。然女子所疾，又是何苦？”无颇曰：“旧疾耳！心有击触，而复作。若再饵药，当去根干。”后曰：“药何在？”无颇进药合。后睹之，默然色不乐，慰喻贵主而去。后遂白王曰：“爱女非疾，其私无颇矣！不然者，何以宫中暖金合，得在斯人处耶？”王愀然良久，曰：“复为贾充女耶？吾当成之，无使久苦。”无颇出，王命延之别馆，丰厚宴犒。后王召之，曰：“寡人窃慕君子为人，辄欲以爱女奉托，如何？”无颇再拜辞谢，心喜不自胜。遂命有司择吉日，具礼待之。王与后敬仰，愈于诸婿。遂止月馀，欢宴俱极。王曰：“张郎不同诸婿，须归人间。昨简于幽府云，当是冥数。番禺地近，恐为时人所怪。南康又远，况别封疆，不如归韶阳甚便。”无颇曰：“某意亦欲如此。”遂具舟楫，服饰珍珠，赠携无算。唯侍卫辈，即须自置。

王遂与无颇别，曰：“三年即一到彼，无言于人。”无颇挈家居于韶阳，人罕知者。住月馀，忽袁大娘扣门，见无颇。无颇大惊。大娘曰：“张郎今日及小娘子，酬媒人可矣！”二人各具珍宝赏之，然后告去。无颇诘妻，妻曰：“此袁天纲女，程先生妻也，暖金合，即其宫中宝也，”后再三岁，广利王必夜至张室，后无颇为人疑讶，于是去，不知所适，出《传奇》。

刘纲妻，袁天纲女，俱强与人婚姻事，何也？

○九子魔母

常州吴生，参政公孙也。髫年美风度，议婚未谐。一日，毗陵城上徒行，晚归，偶与一女郎同路。或前或后，相傍相偎。女郎年稍长于吴生，姿容妖媚，韵度绰约，真灵人也。有四女奴从焉，皆妍冶上色，顾盼之间，辄通眉语。问：“郎君居止何处？”生喜不自胜，曰：“敝居咫尺，肯迁驾乎？”女郎微笑，生乘暝色，遽前拥之而归。匿于密室，不令人知。是夕，置酒对饮，备极款狎。逡巡，灭烛为欢。弱骨丰肌，曲尽于飞之态。生既未近女色，女郎又宛然处子。誓心伉俪，永结绸缪。如是缠绵者浃旬矣！室中时起异香，芳风发越。女郎昼则作女真装束，常服淡靓，不加新采。晚则花钿满髻，浓艳照人。左右见者，无不荡魂。

于时，春色渐酣，名花烂发。女郎谓吴生曰：“东望吴山越水，灵气蔚然，吾将往观。”生即驾二楼船，从女郎出游。两月之间，虎丘茶磨六桥三竺诸胜地，无不探焉！绮罗围绕，路人惊异，谓是神仙之游也。临发杭城，令生多买好胭脂，不计其数。久之，乃返棹兰陵。吴生一日窥其小妆奁中，见有碧玉圭，径尺许。问：“何用？”女郎曰：“卿自谛观，何问我为？”简之圭足，乃有镌摹“玉帝”二字，填金所书，颇错愕，戏之曰：“夫人能执此朝玉京天帝耶！”女郎曰：“卿何了了若是耶？”以生年未及冠，每易而狎之。又一日，出其所秘簿籍示生，则吴族某贵人新隽魁者姓名，裒然其上矣。暇则私向生说天上事，及诸神仙变幻，又教以房中玄素之术。生由此精神倍常，知其审神人也。

然欢洽既久，两情如胶。女郎既不甚藏密，吴生亦略无疑惧。家人忧郎君为邪所魅，阴遣道士结坛诵咒驱之，寂寂无验。最后得某法师术，挥剑击之，中女奴左臂。女郎大呼诟骂，与生惆怅呜咽。挈四女奴，白昼凌空而逝，疾如风雨。所伤之臂，脱堕阶前，视之，乃土偶臂也。无何，家人于城北一古庙中，忽见九子魔母妆塑，姿容绝丽。旁有四侍者，一折其臂，容貌依稀，宛如前遘。吴生竟无羔。所延法师，不疾而殂矣！

按《会昌解颐》及《河东记》载：越州观察使皇甫政妻陆氏，出脂粉钱百万，别绘魔母神堂。忽遇善画者从剑南来，一夕而成。光明灿烂。观察择日设斋，大陈伎乐。复遇黑叟荷锄而至，直上魔母堂，举锄以劚其面，壁乃颓。抚掌笑曰：“恨画工之罔上也。如其不信，田舍老妻，足为验耳！”遂自苇莽间，引一女子，年十五六，薄傅粉黛，服不甚奢艳，而态媚动人。顷刻到宝林寺，百万之众，引颈骇观。皆言：“所画神母，果不及耳！”携手而行，二人俱化为白鹤冲天而去。由此验之，魔母信是神仙丽质，吴郎所遇不诬矣！《玉堂闲话》亦载：南中僧院，有九子母像，装塑甚奇。行者少年，夜入其堂寝宿，有一美妇人引同狎处。与此事今古相符。魔母不择偶如此，一淫物耳！何以称神？神不为淫，祟或凭焉。

○女灵观

汝州鲁山县西六十里，小山间有祠，曰“女灵观”。其像独一女子，低鬟颦蛾，艳冶而有怨慕之色。祠堂后平地，怪石围数亩。上列三峰，皆十馀丈，森然肖太华也。询之老人云：“大中初，斯地忽暴风骤雨，襄丘陵，震屋瓦，一夕而止，遂有兹山。其神见形于樵苏者曰：‘吾商于之女也，帝命有此百里之境。可告乡里，为吾立祠于山前。山名女灵，吾所持来者。无旷春秋祭，吾当福汝。’乡人遂建祠，官书祀典，历数世矣。”咸通末，县令某尝致祭，与同舍生谯国夏侯祯偕行。祭毕，与祯纵观祠内，祯独拳拳不能去。乃索卮酒酹曰：“夏侯祯年少，未有匹偶。今者仰观灵姿，愿为庙中扫除之隶，神其鉴乎。”既舍爵，乃归。其夕，夏侯祯怆恍不寐，若为阴物所中。其仆来告，令走视之，则目瞪口噤，不能言矣。令谓曰：“得非女灵乎。”祯颔焉。令命吏载楮镪，挈尊席，而祷曰：“夫人岳镇爱女，疆埸明祗，致禾黍丰登，戢虎狼暴横，斯神之任也。今日之祭，乃郡县常祀。某职其事，敢不严恭。岂谓友生不胜醆斝之馀，至有慢言，渎于神听，今疾作矣！岂降之罚耶，抑果其请耶！若降之罚，是以一言而毙一国士，违好生之德，当专戮之辜，帝岂不降鉴，而使神祇虐于下乎！若果其请，是以一言乖贞静之道，播淫泆之风，若九阍一呼，必贻帏箔不修之责。况天下多美丈夫，何必是也？神其听之。”奠讫，夏侯生康豫如故。

○张女郎

沈警，字玄机，吴兴武康人也。美风调，善吟咏，为梁东宫常侍。名著当时，每公卿宴集，必致骑邀之。语曰：“玄机在席，颠倒宾客。”其推重如此。后荆楚陷，没入周，为上柱国。奉使秦陇，途过张女郎庙。旅行多以酒肴祈祷，警独酌水。具祝词曰：“酌彼寒泉水，红芳掇岩谷。虽致之非遥，而荐之随俗。丹诚在此，神其感录。”既暮，宿传舍。凭轩望月，作《凤将雏。含娇曲》。其词曰：“命啸无人啸，含娇何处娇。徘徊花上月，空度可怜宵。”又续为歌曰：“靡靡春风至，微微春露轻。可惜关山月，还成无用明。”吟毕，闻帘外叹赏之声。复云：“闲宵岂虚掷，皓月岂空明。”音旨清婉，颇异于常。忽见一女子，搴帘而入。拜云：“张女郎姊妹，见使致意。”警异之，乃具衣冠。未离坐，而二女已入。谓警曰：“跋涉山川，因劳动止。”警曰：“行役在途，春宵多感。聊因吟咏，稍遣旅愁。岂意猥降仙驾，愿知伯仲。”二女即相顾而微笑。大女郎谓警曰：“妾是女郎妹，适庐山夫人长男。”指小女郎云：“适衡山府尹小子，并以生日，同觐大姊。属大姊今朝层城未旋，山中幽寂，良夜多怀，辄欲奉屈，无惮劳也。”遂携手出门，共登一辎＋，车驾六马，驰空而行。俄至一处，朱楼飞阁，备极焕丽。令警止一水阁，香气自外入内。帘幌多金缕翠羽，间以珠玑，光照满室。须臾，二女郎自阁后冉冉而至，揖警就坐，又具酒肴。于是，大女郎弹箜篌，小女郎援琴为数弄，皆非人世所闻。警嗟赏良久，愿请琴写之。小女郎笑而谓警曰：“此神仙所制，不可传于人间。”警粗记数弄，不复敢访。及酒酣，大女郎歌曰：“人神相合兮，后会难。邂逅相遇兮，暂为欢。星汉移兮，夜将阑。心未极兮，且盘桓。”小女郎歌曰：“洞帘响兮，风生流。清夜阑兮，管弦遒。长相思兮，衡山曲。心断绝兮，秦陇头。”警歌曰：“会别须臾事，相思只梦知。不知牛共女，尚有隔年期。”二女郎相顾流涕，警亦下泪。小女郎谓警曰：“兰香姨，智琼姊，亦尝怀此恨矣。”大女郎顾小女郎曰：“润玉，此人可念也。”良久，大女郎命履，与小女郎同出。及门，谓小女郎曰：“润玉，可便伴沈郎寝。”警欣喜如不自得，遂携手入门，已见小婢前施卧具。小女郎执警手曰：“昔从二妃游湘川，见君于舜帝庙，读湘王碑。此时想念颇切，不意今宵得谐宿愿。”警亦备记此事，执手款叙，不能自已。小婢丽质前致词曰：“人神路隔，别促会赊。况姮娥妒人，不肯留照；织女无赖，已复斜河。寸阴几时，何劳烦琐？”遂掩户就寝，备极欢昵。将晓，小女郎起谓警曰：“人神事异，无宜卜书，大姊且至矣！”警于是抱持置膝，共叙衷款。须臾，大女郎至，复置酒。警又歌曰：

“直恁行人心不平，那宜万里阻关情。只今陇上分流水，更听从来呜咽声。”

警乃赠小女郎指环，小女郎赠警金合欢结。歌曰：

“结心缠万缕，结缕几千回。结怨无穷极，结心终不开。”

大女郎赠警瑶镜一圆，歌曰：

“忆昔窥瑶镜，相望看明月。彼此俱照人，莫令光彩灭。”

赠答极多，不能备记，粗忆数首而已。遂相与出门，复驾辎＋车，送至下庙，乃执手呜咽而别。及至馆，怀中探得瑶镜，金缕结。良久，乃言于主人。夜而失所在，时同侣咸怪警夜有异香。警后使回至庙中，于神座后得一碧笺，乃是小女郎与警书。备叙离恨，书末有篇云：“飞书报沈郎，寻已到衡阳。若存金石契，风月两相忘。”从此遂绝。出《异闻录》。

○蒋侯庙

会稽R县东野，有女子姓吴，字望子，年十六，姿容可爱。其乡有鼓舞解神者，要之便往。缘塘行，半路，忽见一贵人，乘船，端正非常。令人问望子：“欲问之？”且以事对。贵人云：“我今正往彼，便可入船共去。”望子辞不敢。忽不见，望子既拜神坐，见向船中贵人，俨然端坐，即蒋侯像也。问望子：“来何迟？”因掷两橘与之。数数形见，遂隆情好，心有所欲，辄空中下之。尝思啖鲙，一双鲜鲤，随心而至。经三年，望子忽生外意，神便绝往来。

宋咸宁中，太常卿韩伯子某，会稽内史王蕴子某，光禄大夫刘耽子某，同游蒋山庙。有数妇人像甚端正，某等各指像以妻匹配，戏弄之。即以其夕，三人同梦蒋侯遣传教相闻，曰：“家子女甚丑陋，而隈蒙荣顾，辄克某月某日悉相迎。”某等以其梦异常，试往相问，所梦符协如一。于是大惧，备三牲诣庙谢罪乞哀。又梦蒋侯亲降曰：“君等既荷不弃，甚惬所怀，佳期将及，岂容中悔？”经少时，并亡。

蒋侯者，广陵蒋子文，尝为秣陵尉，击贼伤而死。吴孙权时，追封中都侯，立石钟山，盖正神也。而男女之际，轻取轻舍，其然，岂其然乎？

○清溪小姑

会稽赵文韶，字子业。宋元嘉中，为东宫扶侍。廨在清溪中桥，与吏部尚书王叔卿家隔一巷，相去二百步许。秋夜嘉月，怅然思归。乃倚门唱《乌飞曲》，声甚哀怨。忽有青衣婢诣门曰：“王家娘子白扶侍，闻君歌声，有门人逐月游戏，故遣相问。”须臾，女郎至。年可十八九，行步容色可怜，犹将两婢自随。谓文韶曰：“闻君善歌，能为作一曲否？”文韶为歌《草生磐石》，音韵清畅，又深会女心。乃曰：“但令有瓶，何患不得水？”顾青衣还取箜篌，为扶侍鼓之。须臾至。女为酌两三弹，泠泠更增楚绝。又令侍婢歌《繁霜》，自解裙带系箜篌腰，叩之以倚歌。歌云：“日暮风吹，落叶依枝。丹心寸意，愁君未知。歌繁霜，侵晓幕，何意空相守？坐待繁霜落。”歌阕，夜已久，遂相依燕寝，竟四更别去。脱金簪以遗文韶。文韶亦答以银碗及琉璃匕。既明日，文韶出，偶至清溪庙，歇神座上，见碗甚疑，而委悉之。屏风后则琉璃匕在焉，箜篌带缚如故。祠庙中惟女姑神像，青衣婢立在前。细视，皆夜所见者。于是遂绝。相传清溪小姑，为蒋侯第三妹。见《齐谐记》及《穷怪录》等书。

按《续搜神记》载：晋太元中，谢家沙门竺昙遂，年二十馀，白皙端正。尝行经清溪庙前过，因入庙中看。暮归，梦一妇人来语云：“君当来作吾庙中神，不复久。”昙遂梦问：“妇人是谁？”妇人云：“我是清溪庙中姑。”如此月许，便病。临死，谓同学年少曰：“我无福，亦无大罪。死乃当作清溪庙中神。诸君行便，可过看之。”既死后，诸年少道人诣其庙。既至，便灵语相劳问，音声如昔时。临去，云：“久不闻呗，思一闻之。”其伴慧觐，便为作呗讫，其神犹唱赞语云：“歧路之诀，尚有凄怆。况此之乖，形神分散。窈冥之叹，情何可言？”既而欷歔不自胜，诸道人等皆为流涕。然则清溪小姑，其无常夫者耶？蒋侯家法，未必如此。当是邪祟作托耳！

○康王庙女神

宋刘子卿，徐州人也。居庐山虎溪，少好学，笃志无倦。常慕幽闲，以为养性。恒爱花种树，其江南花木，溪庭无不植者。文帝元嘉三年春，临玩间，忽见双蝶，五彩分明，来游花上，其飞如燕。一日中，或三四往复，子卿亦讶之。其夜，月朗风清。歌吟之际，忽闻扣扃，有女子语笑之音。子卿异之，谓左右曰：“我居此溪五岁，人尚无能知，何有女子而诣我乎？此必有异。”乃出户，见二女，各年十六七，衣服霞焕，容止甚都。谓子卿曰：“君常怜花间之物，感君之爱，故来相诣。”子卿延之坐，谓二女曰：“居止僻陋，无酒叙情，有惭于此。”一女曰：“此来岂求酒耶！况山月已斜，夜将垂晓。君子岂有意乎？”子卿唯唯，喜不自持。一女东向坐者，笑谓西向者曰：“今宵让姊。”因起，送子卿入室而别。回顾子卿曰：“来夜之欢，愿同今夕。”及晓，女乃请去。子卿曰：“幸遂缱绻，复更来乎？一夕之欢，反生深恨。”女抚子卿背曰：“且缔新欢，后即次我。”出户，不知踪迹。是夕，二女又至，宴如前。姊谓妹曰：“我且去矣，昨夜之欢，今留与汝。汝勿贪多娱，迷惑刘郎。”言讫大笑，乘风而去。于是同寝。子卿问女姓氏，答曰：“但得佳妻，莫问闲事。”临晓，子卿复问之。女曰：“我姊妹实非世人，亦非山精物魅。若说与郎，郎必异传。故不敢取笑于人间。今者，与郎契合，亦是因缘。慎迹藏心，无使人晓。即姊妹每旬更至，以慰郎心。”乃去。常十日一至，如是数年。会子卿遇乱归乡，二女遂绝。庐山有康王庙，去所居二十里馀。子卿一日访之，见庙中泥塑二女神，并壁间画二侍者，容貌依稀，有如前遇，疑此是也。见《历朝穷怪录》。

○水仙祠

元揭傒斯，字曼硕，豫章人。未达时，多游湖湘间。一日，泊舟江岸。夜二鼓，揽衣露坐，仰视明月如昼。忽中流一棹，渐逼舟侧。中有素妆女子，敛衽而起，仪容甚雅。揭问之，答曰：“商人妇也。良人久不归，闻君远来，故相迓耳。”因与谈论，皆世外恍惚事。且云：“妾与君有夙缘，非同人间之淫奔者。”迨晓，恋恋不忍去。临别，谓揭曰：“君，大富贵人也，亦宜自重。”因留诗曰：

“盘塘江上是奴家，郎若闲时来吃茶。黄土筑墙茅盖屋，庭前一树紫荆花。”

明日，揭舟阻风，上岸沽酒，问其地，即盘塘镇。行数步，见一水仙祠。墙垣皆黄土，中庭紫荆芬然。及登殿，所设像与夜中女子无异。后揭官至翰林侍读学士。神女之言，盖不诬云。

○唐四娘庙

有从政郎杨仲弓，习行天心法，能察人颜色。乾道中，为道州录事参军。受代未去，因出行市里。逢小胥，呼问之，曰：“汝必为邪鬼所惑，不治将丧身。”胥谢无有。连日三遇之，皆不肯言。杨曰：“汝不畏死耶？言之何害”此祟，非我不能治也。”胥始悚惧，曰：“实与邻女有私，往来已久。虽不识其家，但举措嗜好，一切不与人殊，无复可疑。官所云若此，岂其物乎？”杨曰：“是矣，汝秘之，勿泄。宜预备长采线，串以针。今夕来时，密缝其衣裾，仍匿彼冠履一二种。正使是人，固足为戏笑；不然，便可推验矣。”胥敬奉戒。女至，悉如之。鸡鸣女起，而失翠冠及一履。意状荒扰，寻索弗得。胥但佯寐，阴察其所为。天且明，怫然而去。胥视二者，乃捏泥所制。即携示杨，杨行法考讯，遣吏遍访群祠，盖城北唐四娘庙侍女也。胥往验之，真所偶者。头上无一冠，一足只著袜，采线出于像背。杨诵咒，举火焚厥躯，胥得无恙。唐四娘者，淫祀也。杨终于郴州里掾。营道尉史何信，九疑道士李道登，皆见其事。

○广通神庙

邹二郎莲，随父令广通时，尝谒广通神庙。见土偶侍女，心动。其夕，女入寝室与莲昵，自后不绝。比归京山，女亦至。尝携之还广通，藏马下。遇二骑追寻甚急，女谓莲曰：“吾不能随汝矣。”予墨一片，曰：“有急，用此为解。”遂堕公安人家积薪中。其家以为盗，出墨辨折，乃已。年八十馀始卒。莲有女，嫁廪生白阳严纪闻。有紫罗囊在女处。乃神所饷，今尚存。

○柳林子庙

黄寅，字清之，建安人。政和二年，试京师。未到六十里，抵小陈留旅舍寓宿。夜将二鼓，观书且读。闻扣户声，其音娇媚。出视之，乃双髻女子，衣服华丽。微笑言曰：“妾西邻之女，少好书史。恨堕女流，父母督以针缕，不遂志愿。今夕，二亲皆赴姻家礼会，因乘间窃步至此。闻君读书声，欢喜无限，能许我从容乎？”寅留与坐。即简书册玩读，又索饮。具酒款接，微言挑谑，略不羞避，遂就寝。鸡鸣而去，复约再会。往还几半月，店媪讶其无故久留。其所亲柳仲恭来，拉以同入都。女子已知，倏来告别，携手而泣。寅发箧，出银五两以赠。旦而行，可二十里，地名柳林子。见一庙，神坐旁侍女，宛然是所遇者。详视之，其色故赧然，若负愧之状。纸裹堕侧，银在其中，初未尝启视也。

○延寿司

姑苏卫人王宗本，行贾于汴，抵夜，则有美人入室与狎，询其居止名氏，终不言。久而成疾，疑为妖也。俟来时，以黑油涂其面，女泣去。旦日，历观神祠，至城隍庙延寿司捧香盒女像，面有黑油。以语庙祝毁之，中有血水流出。

○土地庙判官

北门桥朱某妻顾氏，每夜有巨人来共寝，日渐羸惫。家人语妇曰：“取其佩戴之物斯知何怪矣。”妇俟与交时拔其头上一件，藏于席。明视之，乃纱帽展翅也。朱验至土地庙中判官，正失此翅。县报兵马司，转申刑部，问判官杖罪一百成招，拽像至中衢，杖而碎之，中有血水流出。顾氏得无恙。此嘉靖己亥年事，陆俨卒业南雍，亲见之。

○北阴天王子

建康酒库专知官雍璋妻女，以上巳日游真武庙。焚香毕，循东廊观画壁。逢少年子，着淡黄衫，系红勒帛，仪状华楚，不知谁氏子，立女旁凝目注视。母怪怒，极趋西廊。俄而，亦随至。母诮之曰：“良家处女，郎君安得如是？”乃从后门出，少年亦随不舍。迨行杂沓，始不见。是夜，女就寝，揭帐，少年已先在床。笑曰：“汝美好如此，不幸生胥吏家，不过嫁一市贾耳。吾乃贵家儿郎，与汝偶，真可为汝贺，毋疑我。”遂握手留宿。至旦，而母知之，绝以为忧。经旬日，谓女曰：“我既为门婿，当拜丈人丈母。”于是，正衣冠出拜，举止叙述如士人。他日又言：“吾当有所补助汝家，遇给米付厨时，当谛视。”明日视之，米中得北珠数颗。自是每日皆然，转盼成富人。建第宅，且别起楼与女居。凡有所需，如言辄至。若会宴亲戚，则椅桌杯盘，悉如有人持携，从胡梯而下。荏苒数岁。或谓雍生曰：“一女如此，而甘心付之邪鬼乎？且所得财物，未必皆真。久必将为祸。”雍生心固不乐，即呼道士行法逐治。甫入门，已倒悬于梁。又呼僧，诵秽迹咒，正趺坐击磬，不觉身悬空，行室中数十匝，惧而趋出。少年盖自若。时时自称秉灵王招饮，或言嘉应王招饮，归必大醉。人又教雍生，使嫁女以绝之。得一将官子，既纳采，少年谓女曰：“知汝将适人，固难阻拒，当为汝办资装。成礼时，却施小戏术，聊奉一笑。”于是，缣帛器皿致于前。及婿登床，若为人畀于地。婿窃怪之，洒濯整齐，复登马，旋复坠地，亟奔去。雍氏自此不敢复言禳祛事，少年待女如初，但言：“汝父母本无谊，吾将加以殃祸。不过三年，必使衰替。汝命本不永，然念汝无过，已为祷冥司，延一纪矣。”久之，有道人杨高尚者，法力甚著。雍氏厚仪延请，少年已前知之，颦蹙顾女云：“此却是真法师，非吾所能抗。将远引且避之耳，亦缘分有限，知复奈何？”命酌酒话别，徘徊间，杨已至。少年举足欲窜，杨曰：“吾已设通天网罩汝，岂容越佚。”家人皆见少年立笼中，杨厉色责数之曰：“人神路殊，汝安得故违天律。今尽法治汝，又惧为尊公累。苟为不然，上奏天曹，令汝获谴，入无间狱矣。”少年泣拜谢过。乃与之约，携手出而纵之。雍生询为何神。杨曰：“北阴天王之子也。”自是绝不至。女在家，亦无人敢议亲。父母继亡，独当垆卖酒。每忆畴昔少年之乐，潸然陨涕。建康南门外十里，有阴山，其上乃北阴天王庙。盖其神云。

○南部将军女

汝阴男子姓许，少孤。为人白皙，有姿调。好鲜衣良马，游骋无度。尝牵黄犬，逐兽荒涧中，倦息大树下。树高百馀尺，大数十围，高柯旁挺，垂阴连数亩。仰视间，枝悬一五色彩囊，以为误有遗者。乃取归，而结不可解。甚爱异之，置巾箱中。向暮，化成一女子，手把名纸直前云：“王女郎令相闻致名。”遂去。有顷，异香满室，渐闻车马之声。许出户望，见列烛成行，有一少年，乘公马。从十馀骑在前，直来诣许曰：“小妹窃慕盛德，欲托良媛于君子。”许以其神，不敢苦辞。少年即命左右，洒扫静室。须臾，女车至，光香满路。侍女乘马，数十人皆有美色。持步障，拥女郎下车。延入别室。帏帐茵席毕具。家人大惊，视之，皆见。少年促许沐浴，进新衣，侍女扶入女室。女郎年十六七，艳丽无双。着青袿（衤属），珠翠璀错。下阶答拜。共行礼讫，少年乃去。房中施云母屏风，芙蓉翠帐，以鹿瑞锦幛映四壁。大设珍肴，诸多异果，甘美鲜香，非人间食。器有七子螺，九枝盘，红螺杯，蕖叶碗，皆黄金隐。错以玫瑰，金罍贮车师菊酒，芬馨酷烈。座上置连心蜡烛，悉以紫玉为盘，光明如昼。

许素轻薄无简，又为物色夸炫，意甚悦之。坐定问曰：“鄙夫固陋，蓬室湫隘，不意乃能见顾之深。欢惧交并，未知所措。”女答曰：“大人为中乐南部将军，不以儿之幽贱，欲使托身君子。躬奉砥砺，幸遇良会，欣愿诚深。”又问：“南部将军，今何也？”曰：“是嵩君别部所治，若古之四镇将军也。”酒酣，援笔作飞鸿别鹤之曲，宛颈而歌为许送酒，清声哀畅，容态荡越，殆不自持。许不胜其情，遽前拥之。女命撤筵，去烛就帐，恣其欢狎。丰肌弱骨，柔滑如饴。明日，遍召家人，大申妇礼，赐与甚厚。

积三日，前少年又来，曰：“大人感愧良甚，愿得相见，使某奉迎。”乃与俱法。至前猎处，无复大树矣。但见朱门素壁，若今大官府中。左右列兵卫，皆迎拜。少年引入，见府君冠平天帻，绛纱衣，坐高殿上。庭中排戟设纛，许拜谒。将军为起，揖之，升阶。劳慰曰：“少女幼失所恃，幸得托奉高明，感庆无量。然此亦冥期神契，非至情相感，何能及此。”许谢，乃与入内。门宇严邃，环廊曲阁，连亘相通。中堂高会，酣宴正欢。因命设乐，丝竹繁错，曲度新奇。歌妓数十人，皆妍冶上色。既罢，乃以金帛厚遣之，并资仆马，家遂赡给，仍为起大宅于里中。女郎雅善玄素养生之术，许体力精爽，倍于常矣。以此知其审神人也。后时一归，府君辄馈送甚厚。数十年，有子五人，而姿色无损。后许卒，乃携子俱去，不知所在。

○苦竹郎君

潭州善化县苦竹村，所事神曰苦竹郎君。里中余生妻唐氏，微有姿。乾道二年，邀邻妇郊行，至小溪茅店饮酒，店旁则庙也。酒罢，众妇人皆入观。唐氏素淫冶，见土偶素衣美容，悦慕之，瞻玩不能已，众已出，犹恋恋迟留。还家数日，思念不少置，因如厕，望一好少年张青盖而来，绝类庙中像，径相就语，即与归房共寝，久乃去。自是数日一至，家人无知者。遂有娠，过期不产，夫怪之，召巫祝治禳不效。唐氏浸苦腹胀，楚痛不可忍，始自述本末，疾益困，腹裂而死，出黄水数斗。

○五郎君

河中市人刘庠，娶郑氏女，以色称。庠不能治生，贫悴落魄，唯日从其侣饮酒。郑饥寒寂寞，日夕恣怨。忽病肌热，昏冥不知人。后虽少愈，但独处一室，默坐不语，遇庠辄切齿，折辱，庠郁郁无聊，委而远去。郑掩关洁身，而常常若与人私语。家众穴隙潜窥，无所睹。久之，庠归舍，入房，见金帛钱绮盈室，问所从得。郑曰：“数月以来，每至更深，必有一少年来，自称五郎君，与我寝处，诸物皆其所贶。不敢隐也。”庠意虽愤悁，然久困于穷，冀以小康，亦不之责。一日白昼。此客至，值庠在焉，翻戒庠与妻无得共处。庠惧，徙于外馆，一听所为，且铸金为其像，晨夕瞻事。俄为庠别娶妇。庠无子，祷客求之，遂窃西元帅第九子与为嗣。元帅赏募寻索，邻人胡生之妻因到庠家，见锦绷婴儿，疑非市井间所育者，具以告帅。捕庠及郑，械击讯掠而藉其赀。狱未决，神召会鬼物，辟重门直入狱劫取，凡同时诸囚悉逸去。帅大怒，明日复执庠夫妇，箠楚苛酷。是夜，神又夺以归，而纵火焚府治，楼观草场一空，瓦砾砖石如雨而下，救火者无一人能前。帅无可奈何，许敬祀神，不复治两人罪。五郎君竟据郑氏焉。

又，万历间，有彭城士人某，寓居苏州葑门，尝因无子祷于宝林宣灵王庙，签诀中有“一朵金莲蓦地开”之句，不晓所谓，意欲寻访人家，或有婢名相合者可娶为妾，后为其妇颇妒，不谐茂陵之聘。妇年三十许，人微有姿色。辛亥岁，忽为五郎神所凭，意虑失常，梦魂恍惚常与神遇。神亦时时降于其家，衣锦袍，乘白马，或挟弹弓，若贵介公子状，骑从繁多。又或御车飞盖自檐端下诣密室。一日，士人倚窗肄业，偶见房门扃钥甚固，有两女嬛年可十四五，覆发披肩，容姿妍冶，著凤云绣半臂夹侍于门外，讯其名，一嬛答曰金莲。俄而遂失所在，士人大惊。有顷，神见形如人，出坐堂中，召士人谕之曰：“君妇前生与我伉俪，今冥数又合为妻，可速妆梳，相携而去。”士人叩恳，举家哀祈，乃许诺云：“且暂谐匹偶，却后五年，当来迎矣。”后信宿辄来，每至，则屏张茵褥，珍怪之食，陈设炳焕，皆非人间所有。妇便欠伸呵嚏起入帷中，侍者窃闻狎昵欢笑之声，逾于人间夫妇。既展绸缪，良久方去。士人惧祸，又利其赠遗之隆，竟不敢与妇同寝处矣。其家每日供其饮食，悉是神为致之。神或不至，时有异味相饷，从空中而下，举家不测所从来也。本户有官逋五金无办，县驺督迫，忽案上铿然有声，视之则银一锭，恰秤得五金有奇，适符其所逋之数，遂输长洲库中。妇闻邻近丁孝廉家岁有入闽之使，常携鲜荔枝而还，得善藏法，启瓮如新。时方五月。辄向神前索之。神云：“其易耳！少待三日，须遣人觅至也。”如期，妇晨起临妆，已有一朱红盒子置妆台上矣。开视之，果得轻红十五只，劈啖，如从树头摘下者，盒子盖犹带露痕。如是凡所需索，无不立应。家渐丰饶，邻人贫者闻而艳焉。侧近有五龙堂，前一家夫为府书佐，妇亦喜淫，藉此神以肥家，至今数年往来不绝。虞山有衣缨之孙，不斥其名，尝绘神像于后楼，举家事之，以禳没头冤鬼，后遂诲淫，数数见形往来，日费狗血数升，备为厌术，终不能遣。

又，长洲县隶人顾孝，住醋库巷。万历壬寅年为长郎娶妇，妇自幼与五郎情好，俗谓之服圣。其夜花烛初陈，室中焰起，灵风吹灯灭烛。持兵杖与长郎暗中格斗，侍卫无数，反阖其扉，父母亲戚并莫能入。明日，迎道流过张王府基，忽有两胡雏，形貌丑怪，径前谓曰：“君莫往与人间事，顾家新妇实先许配寒门，何故见夺？”言讫不见。须臾，其女在帐中，望见道流至，面赤发怒，向壁而寝，少时暴亡。

又，苏州仓桥头酿家沈承传，生女观奴，自幼端洁。万历戊午年，十九岁矣，忽遇五郎，出金彩为聘，赠遗甚厚。其夜便留欢狎，所欲无弗致者。尔后观奴闲坐，常有蝴蝶为使，往来帐前。俄顷车骑威仪至矣。其家以此为候。

又，高邮李甲之妇，年未三十而寡，止生一子，乳名毛保，方十五岁。妇有美色，遂为五郎神所据，无计驱遣。数移居以避之，其神踪迹而来。昼夜现形，恣其亵狎。心有所欲，空中下之。因妇有服，遂致素缯练绢，一切帏茵寝玩之具。送钱动以万计，他物称是。一日，妇欲得金步摇，金爵钗，向神索取，神曰：“往见苏州太守舍中，有家姬所戴首饰颇极华美，往可窃而得也。”三日后，神还，足跛矣。问之，曰：“已得首饰，往堂西小閤子下遇一黑面长须人，手持铁简击某，被伤左股，楚甚。后又遇两金甲神，长数丈，某惧，便投窃物于井中而出，为汝几丧躯命矣。”毛保方抱《凯风》之恨，适于壁间闻言，欲验五郎所惧者何神也，遂趁船下苏州，投入府署，谒一掾史，具述其故。掾史曰：“果有之。”止毛保于家，入白太守。舍中遣人捞井，果得步摇爵钗之属。推验黑面长须人，乃壁上所帖钟馗，而两金甲神，疑即府门所绘神也。太守召毛保，厚赐而还。下令欲毁其庙，左右切谏乃止。毛保遂买大匹纸三幅，从画工图写一钟馗两金甲神，雄毅非常，到家揭之于门。五郎见之凛然，遂不敢入，召妇于门外谓曰：“向击我及我所遇于太守舍中者，正此辈也。卿为儿戏，一何虐耶与。”与妇呜咽而别。自此杳然。

杭人最信五通神，赤曰五圣，姓氏原委，俱无可考。相传其神好矮屋，高广不逾三四尺，而五神共处之，或配以五妇。凡委巷，若空围及大树下，多建祀之，而西泠桥尤盛。或云其神能奸淫妇女，输运财帛，力能祸福，见形人间，争相崇奉，至不敢启齿。谈及神号，凛凛乎有摇手触禁之忧。此杭俗之大可笑者也。《武林闻见录》载：“宋嘉泰中，大理寺断一大辟，处决数日矣。狱吏在家，暮忽有叩门者，出视之，即向所决囚也。惊问曰：‘尔为何得至此？’囚曰：‘某死已无憾，但有一事相浼。泰和楼五通神皆某等辈，近有一他适，见虚其位，某欲充之，因无执凭，求一差檄，如寻常行移，但明言差充某位神，得此为据可矣。’吏不得已，许之；又曰：‘烦制花帽袍带之属。’出银一笏曰：‘以此相酬。’言讫而去。吏不敢泄其事。乃为书牒一道，及制靴帽袍带，候中夜焚之。次日，梦有驺从若王者下车，郑重致谢而退。经数月，邂逅东库专知官，因言东库中楼上五通神日夜喧闹，如争竞状，知库人不得安息，酒客亦不敢登饮，例课甚亏，无可奈何。吏遂以向日所遇密告之，各大骇异。有识者曰：‘此必前所云他适鬼已归耳。’乃相与增塑一神于内。是日即安妥如初。”观此，五通非正神明矣。非五通神之不正也，假之者众也。

○厕神

贞元中，吴郡进士李赤者，与赵敏之同游闽，行及衢之信安。去县三十里，宿于馆厅。宵分，忽有一妇人入庭中，赤于睡中蹶起，下阶，与之揖让，良久，即上厅开箧取纸笔，作书与其亲云：“某为郭氏所选为婿。”词旨重叠，封于箧中，复下庭。妇人抽其巾缢之。敏之走出大叫。妇人乃收巾而走。乃视其书，赤如梦中所为。明日又偕行，次建中驿，白昼又失赤。敏之即遽往厕，见赤坐于床，大怒敏之，曰：“方当礼谢，为尔所惊。”浃日至闽，属僚有与赤游旧者设燕，饮次，又失赤。敏之疾索于厕，见赤僵仆于地，气已绝矣。

情史氏曰：修行家谓想多情少为利根，想少情多为钝器，岂非以虚景不系，实相难灭乎？虽然，无情焉有想，凡想皆情使也。况实者一化即虚，而虚者不敢，庸讵知不反为实耶！佛之慈悲，仙之设度，神祇之功德济物，无适非情，又何疑焉？惟至男女之际，则疑矣。何也？以稗官所志，皆非情之正也。夫天地絪緼，气原无象，牛女邂逅，语复何稽？又况以淫垢之事，贻清净之秽者乎！黄金锁子骨，菩萨现女身，而为说法。回道人九九丹成，乃欲与白牡丹角采战之术，其诬蔑仙释已甚矣。黄陵二女，讹为舜妃，而李群玉复有辟阳之谑。杜拾遗嫁为伍髭须相公夫人，事之讹谬，何可胜言。益以邪魅淫妖，肆其假托，谁使正之；第以宇宙之广，何所不有。身非瞽史，言无百舌，吾所以不敢抹其情，而终不敢不存其疑也！








○上偏箱車式疏 【 車制】

定襄□有巧思如以巳意制攬地龍飛天網等于雲中大獲其□不特偏箱車也

大同地居邊塞。虜酋不時出沒。軍民艱於憔採。臣等輒出鄙見。模效古製。造為偏廂車。用以防護軍民其車轅長一丈三尺。前後橫轅濶九尺。高七尺五寸。廂用薄板。各留置銃之孔。輪軸如民間二樣輕車。其出則左右兩廂。次第聯絡。前後兩頭轅軫相依。各用鉤鐶。互相牽搭。綳布為幕。舒卷隨宜。每車上插小黃旗以壯軍威。仍載脫卸鹿角二。長一丈三尺。遇止離車十五步外。鉤連為外藩每車用神鎗二人。銅礟一人鎗手二人。強弓一人。牌手二人。長刀二人。通用甲士十人。無事則輪流推挽。有事則齊力防衛衣糧器械皆具車內。遇賊來攻。勢有可乘。則開壁出戰。勢或未便。則堅壁固守。外用常車。載大小各樣將軍銃。每方五座。共二十座。每座用推挽及藥匠十二人。共二百四十人其馬步官軍。或一千。或二千。以為出哨策應轉輸樵採之人。皆處闈中。又置一四輪車。高一丈二尺。別用木梯接高一丈五尺有奇。上列五色旗。視其方有賊以其方旗招呼。聽鼓而進。聞金而止。然必相度地形。斟酌進退。行如長蛇。首尾俱至。止為方域。四壁堅合守已制人。似為可用。敢以其式進呈、乞敕在廷大臣議其可否而行止之、


124　漢世未有引詩序者　魏黄初詔始引詩序　近儒非漢無引詩序説


葉氏云：「漢世文章未有引詩序者。魏黄初四年詔云：『曹詩刺遠君子，近小人。』蓋詩序至此始行。」

【全云】毛詩蓋于是始列學官也。陳氏魏志失紀。

【元圻案】曹風侯人序曰：「刺近小人也。共公遠君子而近小人焉。」〇三國志魏文帝紀：「黄初四年，夏五月，有鵜鶘鳥集靈芝池，詔曰：『此詩人所謂污澤也。曹詩「刺恭公遠君子而近小人」，今豈有賢智之士處於下位乎？否則斯鳥何爲至？其博舉天下儁德茂才、獨行君子，以答曹人之刺。』」〇石林葉氏曰：「世人疑詩序非衞宏所爲，此殊不然。使宏鑿空爲之乎？雖孔子亦不能。使宏誦師説爲之，則雖宏有餘矣。且宏詩序有專取諸書之文而爲之者，有雜取諸書之説而重複互見者，有委曲宛轉附經而成其書者。序果非宏之所作乎？漢世文章未有引詩序者云云。」石林之説，朱竹垞經義考亦引之。惠定宇九經古義引之，作鄭漁仲。〇錢氏大昕養新録一謂：「紀聞引葉氏云云，近儒陳啓源始非之，云：『司馬相如難蜀父老云「王事未有不始憂勤而終逸樂」，此魚麗序也；班固東京賦「德廣所及」，此漢廣序也。一當武帝時，一當明帝時，可謂非漢世乎？』吾友惠定宇亦云：『左傳襄廿九年「此之謂夏聲」，服虔解誼云：「秦仲始有車馬禮樂之好，侍御之臣，戎車四牡，田狩之事，與諸夏同風，故曰夏聲。」又蔡邕獨斷載周頌卅一章，盡録詩序，自清廟至般，一字不異，何得云至黄初始行于世耶？』愚又攷孟子説北山之詩云：『勞於王事，而不得養父母。』即小序説也。唯小序在孟子之前，故孟子得引之。漢儒謂子夏所作，殆非誣矣。」〇董氏曰：「緇衣，公孫尼子作也。其書曰：『長民者，衣服不貳，從容有常。以齊其民，則民德壹。』即都人士小序文。詩序蓋雜出於古之遺言也。」〇陳啓源，字長發，吴江人。著毛詩稽古編。






○傳奉敕諭查勘畿內田地

節該欽奉　敕諭順天等八府係是畿內根本重地、朝廷累有優恤禁例、近年以來、奸猾無籍之徒、妄將軍民田地指作空閑、設謀投獻奏改皇莊、管莊官挍人等、因而乘机侵奪、藉勢混賴、橫征巧取、百般刻害以致軍民失業、朕深惻然、茲特命爾與山西道監察御史樊繼祖戶部主事張希尹公同查勘、先行撫按衙門選委官員分投查審明白、爾等即便前去。會同各撫按官照依戶部先後題准事例、親詣各府地方、用心覆勘、凡王德元年以後、各項莊田、但有朦朧投獻、及額外侵占者盡數查出、各依擬給主召佃、管莊人員、盡數取回、仍差管屯僉事兼帶督理、該徵租稅照依原定則例、折收銀錢原係皇莊者、解部類進及皇親功臣者、解部関領、不許自行收受、亦不許佃戶人等拖欠、其莊田內有成化弘治年間姦徒投獻者、一體查勘、各該府州縣衞所衙門官員人等、文職自知府以下、武職自指揮以下、但有事體相干者、悉聽督委調用、公勤幹濟者、從公旌舉、敢有玩法廢事、及軍民勢豪人等、不服拘管、恃頑沮撓、或姦猾刁徒、乘机混賴、或貪官餌賄、枉法欺弊者、五品以上、并勳戚指名參奏、六品以下、徑自拿問重治、中間事情、有該載不盡、有益于國家、有利于軍民者、悉聽會同從長議處、輕則徑自施行、重則具奏定奪、爾受茲委任、須秉公持正、悉心查理、務使積弊盡革、官民兩無虧損毋得狥情畏勢、徒具虛文、自貽咎責、爾其慎之慎之欽此、除欽遵外、先為前事准兵科等衙門関劄、該戶部左侍郎秦金等題查得先為開讀事、伏覩詔書內一款、京通二倉水次倉皇城各門京城九門各房倉塲各皇莊、但係正德年來額外增添內臣司禮監、照洪武初年例查奏取回、欽此、又該禮科給事中底蘊奏為應詔查處皇莊事、奉　聖旨該部看了來、欽此該本部議擬題奉欽依轉行各該撫按衙門選委官員查勘去後、既而兵部又稱差管皇莊內臣官挍數多、移咨勘報等因到部、臣等益加駭愕、窃惟京師者天下之本。而畿甸者又京師之輔也。畿甸之民安。則天下之民舉安。歷觀前代之主。無不以京師為重者。我　太祖高皇帝以應天等處為興王之地。特將夏稅不時全免　太宗文皇帝建都北平。恪守成憲。撫綏畿甸。安戢人民　列聖相承。益隆無替。夫何正德元年來奸猾無籍之徒、多將畿內逋逃民田、投獻左右近倖之人、奏為皇莊、况管莊內臣。又憑城狐社鼠之勢。而收租官校。即係設謀投獻之人。出入往來、肆行無禁、千方百計、巧取橫征、小民無所措手有司莫敢誰何、而　皇親駙馬功臣人等莊田、亦皆散布其間、乘机侵奪、借勢混賴、往往有之、幸賴　陛下聖明入繼大統、舉百弊而一掃之、故有前項裁革管莊內臣之詔。有以仰見　陛下強本制末。居重馭輕之盛心矣、旬月之間乃復有此傳奉。復許皇莊責令私人管理。不意　聖政維新之初。乃復有此厲民之漸。伏望　陛下垂念畿輔根本重地。將近日傳奉皇莊官店事理。收回成命。又看得查勘事宜、干係重大、必須差科道部属官員、假以事權、公同查勘、庶幾克濟等因、題奉　聖旨是先著撫按衙門選委官員上緊分投查審明白、你每還去會同撫按官親詣覆勘、務使積弊盡革、官民兩無虧損、戶部知道、欽此、欽遵等囚到部、備行前來、臣等除遵奉　敕諭、親詣順天等府州縣、會同前巡撫順天等府地方都察院右副都御史李昆、今接管右副都御史孟春、并巡撫保定等府地方、都察院右副都御史周季鳳、前巡按直隸監察御史王琳宋金?戊、今接管監察御史郭楠、選委官員分投親詣、各該地方、拘集地鄰、并該里老人等、嚴加查勘、去後、續據順天等府經歷司、各將委官治中等官王槐等、查勘過各該州縣原額莊田、并投獻侵占額外、軍民地土、各頃畝數目、及取具業主。召佃人戶退認供結領狀緣由造冊、呈繳前來臣等覆勘相同、除將成化等年奸民馮大經等投獻侵占地土、隨就斷給原主管業、有罪人犯、案行該府提問依擬發落、未到者、照提止?帚結、及將查過緣由、備造文冊奏繳外、切照臣等猥以菲才、誤蒙委任、奉命以來、按行八府、閱歷三時、仰希　明恩、俯詢民瘼、凡係成化弘治及正德年間　皇莊、及皇親功臣莊田、但係奸民投獻勢要侵占者、逐一盡數查出、給主召佃、還官止?帚民、一切遵照　敕旨施行、所據查勘過順天等府地方各項莊田地土、共計二十萬九百一十九頃二十八畝、退斷侵占過民地、共計二萬二百二十九頃二十八畝、數十年來勢家豪戶隱占之地。一朝始得清明數千里內小民流離困踣之苦。一旦少得甦息。閭閻之下。莫不歡忻鼓舞、歌頌太平、此實恭賴我　皇上如天之仁、好生之德、思王業之本、念小民之依、維新之政、莫有大于此者、　宗社萬年之期、端在是矣、而臣等何幸得以此籍手獻忠于　陛下、但臣等區區犬馬之忱、尚有進于是者、不敢不極為　陛下陳之、惟　陛下俯垂聽焉、臣等伏聞農桑者、天下之本。土地者。民食之源。古者四民各有常職。而農者十居八九。故衣食足而民無所困苦。故周官太宰以九職受萬民而首曰三農。大司徒頒職事于邦國都鄙以登萬民而一曰稼穡。自古帝王之治天下。葢莫不以土地農人為重也。三代之制。不可復已。自秦人廢井田之後。田不在官而在民。是以貧富不均。穀祿不平。一時識治體者罔不興慨。歷代以還。英君賢佐。凡有志于仁民愛物者。莫不隨時漸為之制。如限田之議。均田之法。口分世業之制。要皆良法美意。而一時人賴其慶至今猶可稱述。洪惟我　太祖高皇帝立國之初、撿覆天下官民田土。徵收稅糧。具有定額。乃令山東河南地方額外荒地。任民儘力開墾。永不起科。至我　宣宗皇帝。又令北直隸地方。比照　聖祖山東河南事例。民間新開荒田。不問多寡。永不起科。至正統六年。則令北直隸開墾荒田。從輕起科。實于　祖宗之法。略有背戾。至　景皇帝尋亦追復洪武舊例。再不許額外丈量起科。至今所當遵行。所以然者。葢綠北方地土平夷廣衍。中間大半瀉鹵瘠薄之地。葭葦沮洳之塲。且地形率多漥下。一過數日之雨。即成渰沒不必霖潦之久。輒有害稼之苦。祖宗　列聖。葢有見于此。所以有永不起科之例。不許額外丈量之禁。是以北方人民。雖有水潦災傷。猶得隨處耕墾。以幫助糧差。不致坐窘衣食。夫何近年以來。權倖親暱之臣。不知民間疾苦。不知　祖宗制度。妄聽奸民投獻。輒自違例奏討。將畿甸州縣人民奉例開墾永業。指為無糧地土。一槩占為巳有。由是公私莊田。踰鄉跨色。小民怕產。歲朘月削。至于本等原額徵糧養馬產塩入站之地。一例混奪。權勢橫行。何所控訴。產業既失。糧稅猶存。徭役苦于竝充。糧草困于重出。飢寒愁苦。日益無聊。展轉流亡。靡所底止。以致強梁者。起而為賊盜。柔善者。轉死于溝壑。畿內民情甚悉其巧黠者則或投充世家莊頭家人名目。資其勢以轉為良善之害。或匿入海戶陵戶勇士挍尉等籍。脫差徭以重困敦本之人。凡所以蹙民命脉竭民膏血者。百孔千瘡。不能枚舉。是豈古今帝王治世之道。是豈　祖宗　列聖立國之法。臣等查得各宮莊田。　祖宗以來。未之有也。惟天順八年以順義縣安樂里板橋村太監吉祥抄沒地一處、撥為宮中莊田。其地願額一十頃一十三畝初吉祥占過軍民地二十四頃八十七畝、共三十五頃立莊、今次查勘、又占過民地四十頃、見在共七十五頃、此則宮闈莊田之始而數十年間侵占之數過于原額已十倍也舉此一處。其他可知。至成化年間、惟增寶坻縣王浦營莊田一處。原係會州衛草塲。弘治年間、止增豊潤新城雄縣莊田三處。至弘治十八年十月乃　孝廟升遐之後。　先帝踐祚之初。一月之間。建立　皇莊七處。曰大興縣十里鋪皇莊曰大王莊皇莊、曰深溝兒皇莊、曰高密店皇莊、曰石婆營皇莊、曰六里屯皇莊、曰土城皇莊、自此之後。設立漸多。而　皇莊之名始著。其在昌平州、則有蘇家口皇莊在三河縣、則有白塔皇莊、在真定府寧晉縣、則有鋪頭村皇莊、大劉村皇莊、在平隆縣、則有大灰窯皇莊、在新河縣、則有僊汪莊皇莊、在南宮縣、則有南莊村皇莊、此皆正德元年之新設也。又東安縣則有南葛里皇莊、寶坻縣則有李子法皇莊、通州則有神樹皇莊、武清縣則有灰蝸口皇莊、王慶陀皇莊、靜海縣則有四當口皇莊、此皆正德二年之所設也。至正德四年、則立大興縣三里河皇莊二處、正德五年、則立六里屯皇莊一處、正德七年、則立武清縣尹兒灣大直沽皇莊二處正德八年、則立昌平州樓子村皇莊、靜海縣衛河兩岸皇莊、青縣孫兒莊皇莊、保定府安州騸馬廟皇莊、清苑縣閻莊社皇莊、正德九年、則又立安肅縣龍化社皇莊、數年之間、設立皇莊如此之夥共計占地三萬七千五百九十五頃四十六畝、然　皇莊既立、則有管理之太監。有奏帶之旗挍。有跟隨之名下、每處動至三十四十人。其初管莊人員出入及裝運租稅俱是自備車輛夫馬。不干有司。正德元年以來、權奸用事。朝政大壞。于是有符驗之請関文之給。經過州縣。有廩餼之供。有車輛之取。有夫馬之索。其分外生事。巧取財物。又有言語不能盡者及抵所轄莊田處所。則不免擅作威福。肆行武斷、其甚不靖者。則起葢房屋。則駕搭橋梁。則擅立関隘。則出給票帖則私刻関防凡民間撐駕舟車。放牧牛馬。採捕魚鰕螺虫?半莞蒲之利。靡不括取。而相鄰地土。今□庄之患雖息然宦寺勳戚之家投獻侵占其風如故也則展轉移築封堆。包打界至見畝徵銀本土豪猾之民投為莊頭撥置生事。幫助為虐。多方括剋。獲利不貲輸宮闈者曾無十之一二、而私入囊橐者。葢不啻什八九矣。是以小民脂膏吮削無餘。由是人民逃竄。而人口消耗里分减併。而糧差愈難。卒致　輦轂之下生理寡遂閭閻之間。貧苦刻骨。道路嗟怨。邑里蕭條。向使此弊不革。將見數十年後。人民離散。土地日慼盜賊蠭起。姦雄藉口不知朝廷何以為國。此可為太息流涕者也。茲者幸遇　皇上。天縱仁智。入繼大統。曩在潛邸、已知其弊、即位之初、首下　明詔、將管莊人員、盡數革回、乃者復采大臣之議、委臣等以查勘前項地土、草萊之下、始得披雲霧而覩青天、脫水火而就袵席矣、但伏讀　敕旨、猶有曰係皇莊者、解部類進臣等窃有疑焉。然未經查勘之前。臣等雖知其害。而不知其創設之由。為害之實。不敢冐為　陛下言之。今以臣等前所披瀝。實出見聞之真　陛下固當惻然于中。亟圖所以處之矣。而况　陛下聰明廣覽。葢巳先得于　龍潛之日。又有不待臣等諄諄者乎。臣等窃謂普天之下莫非王土、有若曰百姓足、君孰與不足、且天子藏富于民。今四海九州之貢賦。山林川澤之物產。凡所以納之司農。輸之內帑。何者而非所以奉　陛下一人者乎。孟子曰、尊親之至莫大乎以天下養、又何者而非所以奉重闈慈闈四宮者乎。　祖宗以來。宮闈一切公用。自有成規。况　九重之內錦衣玉食。何欲不遂。顧可屈　萬乘之尊。下同匹夫以侵畎畝之業。辱宮壺之貴。雜于閭閻。以爭升斗之利。其何以示天下訓後世也哉。且自古人君。未嘗有此。漢宣帝嘗以池臺未御幸者假與貧民漢元帝嘗以公田及苑賑業貧民。未聞占民地土以為皇莊也且　皇之一字。加于　帝后之上。為至尊莫大之稱今奸佞之徒。假之以侵奪民田。則名其莊曰　皇莊假之以罔求市利。則名其店曰　皇店。又其甚者假以阻壞塩法。則以所販之塩名為　皇塩。即此三者足以傳笑天下。貽譏後世。仰惟　陛下躬堯舜之資舉文武之政、何不一切掃除之乎。若此三者、名跡猶存、實足以累　陛下大有為之政、甚非臣等所望于陛下者也、如蒙　聖慈俯察愚忠、深惟國本、乞　敕該部查照臣等、勘報文冊、將在京附郭大興縣地方各宮莊田、原不係占奪民田、不滿數十頃者、請一切改為各官親蠶廠公桑園等項名額。　勒令有司種植桑柘以備宮中蠶事。葢古者天子親秉耒以耕。后妃親桑以供郊廟之服。後世漢文帝景帝皆詔皇后親蠶以供祭服為天下先。乃者改元之春。臣等恭覩陛下躬耕籍田。既以身先天下矣。茲者恭遇　皇后殿下配德之初。正位之始。所宜躬履勤儉。以率天下而親蠶之禮。實為我朝百年缺典誠願　陛下大賜建興。克配　皇祖。特　敕禮部詳考禮經月令祭統祭義等篇。斟酌古今。具　皇后親蠶儀以進。待明年季春之月。擇日舉行播告天下。此誠　帝王之高致后妃之盛節。閨門風化之首。而王業之根本也將見風聲感動。德教流行。男勸于耕。女勸于織。海內富庶之效。不患不文帝若矣。而曠代之典。又不足以為萬世之美談也哉。其餘一應莊田遠在各府州縣動以千百頃計者。臣願　陛下一切弛以利民。或勒止?帚戶部。勒入版籍。令民照舊輸納。以為在官地土。不必更属宮闈然後　陛下明降諄切之旨。榜示中外。盡削皇莊。及各宮莊田之名。一洗　累朝之弊。永垂百代之庥。萬一以為宮中常年供用不能頓缺。敢乞著為定例。令戶部每歲進納上供銀兩若干。分進各宮以充支用。卻為光明正大。不傷大體。何必虛受莊田之名。貽小民之害。而示天下以自私自小也哉。昔賈誼勸漢文以興起禮樂、而文帝謙讓未遑、于載之下、賢者惜之、臣等仰見　陛下聰明仁聖、至性天成堯舜之事、葢所優為、此事甚順而易。特在　陛下少留聖意轉移間耳、若舍此不圖臣等以為不惟不免賢者之惜。殆恐不能不貽　宗社將來無窮之憂。伏願陛下亟召輔弼大臣、相與熟講而力行之、臣等不勝大願、至于　皇親功臣　欽賞莊田。臣等復有一得之愚。又不敢不重為　陛下言之。查得洪武初年公侯駙馬伯祿米皆給官田、令量原定官糧私租之數依主佃分數收取。至洪武二十五年、令公侯伯皆給祿米、論功定數、舊賜田還官。窃謂洪武初年。乃　聖祖甫定天下。千戈百戰之後。海內人民。喪亡略盡。上地有餘。彼時封為公侯伯者。又皆一時翊運佐命元臣。比今之戚畹恩澤封拜者。萬萬不同况以有餘之地賜有功之臣。其在　聖祖。宜乎析土壤以施恩賚。亦無不給胡乃給祿之後而原賜田土急令還官誠以土地乃農業所資。實為國家之大本。而人君所賴以為國者也。葢古之有田祿者。各食其田之所出。以為世祿。今既官給之祿。奈何又與之田是重出則過制矣。此　聖祖之意也。然功臣之中。勳勞大者。至今仍有莊田。不過數家。查得管業巳定。侵占亦少。惟是近年以來。　皇親侯伯憑籍寵暱。奏討無厭。而　朝廷眷顧優隆。賜予無節。其所賜地土。多是受人投獻將民間產業。奪而有之。如慶陽伯受奸民李政等投獻奏討慶都清苑清河三縣地五千四百餘頃、如長寧伯受奸民魏忠等投獻進討景州束光等縣地一千九百餘頃如指揮僉事沈傳吳讓受奸民馮仲名等投獻進討滄州靜海縣地六千五百餘頃、以致被害之民、搆訟經年、流離失所、甚傷　國體、大失群心今臣等仰遵　敕旨、既已退給明白、然非賴　聖明在上、地方罹害、何有窮巳、今雖亟加扶救、而傷殘已多、伏望　陛下特敕該部除功臣家、外將　累朝皇親侯伯受賜莊田、據臣等勘報文冊、通融數目多寡、定為中制量給養贍、其過多者、一切裁損以還之官要使恩澤適均。將來可繼。不然國家萬萬年無疆之緒　皇親駙馬。日見增加。彼此援例。爭相希恩。必須各完其願。雖盡割畿甸之田。有所不給。是豈可不為國家久遠慮哉。惟　陛下熟計、再照臣等查勘過各項田土數目、竝是退給侵牟、開豁荒鹹覈實之數、比與先年妄報投獻奏討原數不同。乞　敕該部查照一以新冊為定、移出所給由帖執照以便徵收、再照祖宗累朝儘力開墾永不起科之例、歷年滋久、上下蔽于不知、是以奸民敢以投獻、勢家昧于奏討、又訪得山東河南等處奉例開墾之地亦多、近年以來、亦有奸猾之徒。往往投獻王府。及諸勢要之家。其勢與畿甸之弊。大抵相合。伏候　敕旨將　皇莊及各　皇親莊田大賜處分之後、一併出榜頒示該省地方、仍行撫按衙門一體差官查明、乞再通行天下、今後再有奸民故違舊例、將民間田產、投獻王府及諸勢要之家、占奪至百頃以上者、處以極刑。全家移出化外。則法重而人不敢犯。恩溥而民得安生。臣等區區忠悃言已盡矣。意巳竭矣所冀　陛下丕承　祖宗萬年鞏固之基、聿開中興千載熙明之運、念京師根本之重、知小稼穡之艱、勵精圖治、約巳裕民、則太平之治可坐致矣、臣等冐昧進言、無任殞越、伏惟　陛下留神省覽、斷而行之、宗社幸甚、生民幸甚


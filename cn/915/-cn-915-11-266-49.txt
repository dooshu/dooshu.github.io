◇祝曲文

东方青帝土公，青帝威神，南方赤帝土公，赤帝威神，西方白帝土公，白帝威神，北方黑帝土公，黑帝威神，中央黄帝土公，黄帝威神，某年月某日辰朔日，敬启五方五土之神，主人某甲，谨以七月上辰，造作麦曲，数千百饼，阡陌纵横，以辨疆界，须建立五王，各布封境，酒脯之荐，以相祈请，愿垂神力，勤鉴所愿，使出类绝踪，穴虫潜影，衣色锦布，或蔚或炳，杀热火贲，以烈以猛，芳越椒熏，味超和鼎，饮利君子，既醉既逞，惠彼小人，亦恭亦静，敬告再三，格言斯整，神之听之，福应自冥，人愿无为，希从毕永，急急如律令。（《齐民要术》七。案，此文不知时代，姑编入魏文。）


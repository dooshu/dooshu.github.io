萤与烛

郁离子曰：“萤之为明微微也，昏夜得之，可以照物，取而置诸烛下，则黝然亡矣。烛亦明矣哉，而不能不晦于月也。太阳出矣，月之明又安在哉？故狗制狐，豹制狗，虎制豹，狻猊制虎。魏、吴、晋、宋、齐、梁、陈、隋之君，惟其不当汉祖之时也，使其在汉祖之时，不敢与布、越伍，而况能南面哉？是故汤、武不作，而后有桓、文；桓、文不作，而后有秦；秦之王适逢六国之皆庸君，故有贤人弗能用，而秦之间得行。呜呼，岂秦之能哉？”


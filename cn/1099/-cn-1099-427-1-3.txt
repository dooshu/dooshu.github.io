○條議餉務疏

臣疏直之性、素不較乎錙銖、孱病之軀、更不耐乎煩劇、忽承　特命、深懼難堪、事不辭勞、臣子分義、今當銜命而出、一切督理事宜、尚無定議、臣恐無所遵守、聊舉切要、條為五款、伏乞勑下該部、議覆施行、臣愚幸甚、　一明節制。夫官無崇卑。權重則行權輕則格勢使然也。東征之役、有摠督以兼理糧餉。又有各巡撫以分贊之。各部郎以供饋給散之。似可無掣肘矣。茲臣之往也、豈能加于摠督之上倘不重其事權猶然一部官耳。招之不來、麾之不往、亦安用此贅員為也、非加兼憲職、恐不便于行事。其應轄直省地方合先指明定界。以便居中調度。仍比照摠督　敕書。除戰守機宜外事于軍儲、撫鎮而下、悉聽臣節制、倘有怠悞、司道郡縣、將領衛所等官、不時參治、應拏問者拏問、事完照例舉劾、以示勸懲、葢督餉督兵其體均重。况係特遣。更不宜輕。伏乞　聖裁　一專責成。夫暫遣不如舊設、旁督不如親臨、人人知之苟責成不專、推諉易起。臣所督理者餉耳、餉不足或請之內帑、或發之外庾、或多方凑處、臣應與大司農慱求接濟之策、事本專司、勢且易達、又豈容于他諉、但今司徒日集、轉輸數千里。陸運必用車牛騾夫。水運必用船夫護兵。此其直省各巡撫事也。臣在部近接得遼東張巡撫揭、稱水陸運過朝鮮糧萬石、實由摠督專制、誰敢不遵、臣從部堂奉璽書而往、葢欲示　朝廷重餉之意。非為解摠督兼理之權。凡轉運事情。須與摠督竝行各該巡撫衙門、嚴責司道等官、或水或陸。各從其便。上緊運赴軍門聽用。違悞者會疏具參。若臣別有條議非于摠督職掌臣自督之葢惟督府。不以事權分彼此。則司道不以望生援急。一推一挽、弘濟何難、伏乞　聖裁　一請関防勘合。夫關防所以示信、勘合所以嚴程、臣督餉在外、奏　上檄下、由近達遠、均宜用之、乞敕該部鑄造関防一顆、填給大小勘合三十道、火牌五十張、以備軍儲緊急、不時差遣官員賚奏催運之用、事竣照例、奏繳、伏乞　聖裁、　一請贊理司官。夫錢穀事冗、轉輸務勞、臣起家詞林、夙不閑于吏事、兼之少年多病、中歲蚤衰、智慮不周、耳目孰寄、非藉明敏強幹司官、協力分猷、其何能濟、近者督臣經略播州、征倭防海、俱帶贊畫司官二員、軍旅重事。委非可以常格拘也。况臣由部堂贊督者乎。乞勑本部、惟擇賢能司官二員。隨臣計畫。事以謀成非一人獨擅庶合三人之見以為見。則其見確。收群策之策以為策。則其策長。此更明白脫有緊急更可分地行催不致悞事伏乞　聖裁、　一請員役廩糧。夫官由創遣、事無成規、第大臣行督直省地方、體統事權、所係甚重、吏書以供繕寫。官舍以備齎差。與夫心紅紙劄、犒賞公費等項、均不可缺似應比照摠督衙門、議為定額、員役從何取用。廩糧從何支給。公費從可措辦。庶幾民不苦累。官不苦供。葢都門之外、應係督属地方、檄不先傳、下何依准、臣即欲速出料理不能矣、伏乞　聖裁、萬曆二十五年九月十六日題、本月十八日奉　聖旨、張養蒙、著兼都察院右僉都御史督理糧餉、作速前去、這所奏該部看了來說


○新开石岩记

城之西北维有山曰独秀，宋颜延之尝守兹郡，赋诗云：“未若独秀者，峨峨郛邑间。”嘉名之得，盖肇於此。不藉不倚，不骞不崩，临百雉而特立，扶重霄而直上。仙挹石髓，结而为膏；神凿嵌窦，呀而为室。嚣滓可远，幽偏自新。胜概岑寂，人无知者。

大历中，御史中丞陇西公保障南服。三年政成，乃考宣尼庙於山下，设东西庠以居胄子。备俎豆仪，以亲释菜，虽峻止可寻，而丛薄未翦。公乃目常从以上，每指荒榛而授事。为力无几，得兹穴焉，闳而外廉，隘以傍达，立则艮其背，行则踬其腓。於是申谋左右，朋进畚锸。壤之可跳者，布以增径；石之可转者，积而就阶。景未移表，则致虚生白矣。岂非天赋其质，智详其用乎？何暑往寒袭，前人之略也？譬犹士君子韬迹独居，懿文游艺，不遇知己发明，则蓬蒿向晦，毕命沦恨，盐车无所伸其骏，和氏不得成其宝矣。篆刻非宠，庶贻後贤。建中元年八月廿八日记。

武元衡

元衡字伯苍，河南缑氏人。举进士，德宗朝迁御史中丞，元和二年由户部侍郎拜门下侍郎同中书门下平章事，检校吏部尚书，充剑南节度使，封临淮郡公。八年复知政事。王丞宗上疏请赦吴元济，使人白事中书，元衡叱其悖慢。承宗怒，使盗害之。赠司徒，谥忠愍。


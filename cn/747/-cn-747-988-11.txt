○州宝室寺钟铭

盖如如实际，性相平等，念念虚假，缘业万殊。是以导之以解脱，礼乐未之（阙一字）诲之以究竟，象系所不言。州宝室寺上座罗汉等，漏兹独善，俯宏六度；不舍群生。服膺四摄。以大唐贞观三年摄提在岁蕤宾御律景丁统日己巳司辰，用铜三千斤，铸钟一口，法天地以为炉，假飞廉而扇炭。克（阙一字）侔造化，巧丽若神工。感蜀山而自响，拟汉殿而远闻。莛弗能发，理切含宏。扣而斯应，义均虚受。聿警四部，式遵六时。未假於箭漏，靡资於鸡鹤。忏诵顾而有节，精进因而无怠。方诸几杖，小大之用既殊；譬以盘盂，洪纤之理多裕。辄缘斯义，乃为铭曰：

眇眇三界，悠悠四生。爱染有著，沉没无明。法轮觉梦，慧炬照冥。大空罔得，微妙焉名。无为不往，有为不尽。去彼常乐，来深慈愍。然头拯救？摩足汲引。且戒且禅，或檀或忍。爰造洪钟，晨昏取则。和会攸仰。礼忏无忒。并航欲海，俱游净国。开物成务，是镌是勒。


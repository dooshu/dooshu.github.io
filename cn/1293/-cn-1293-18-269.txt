○春草碧即番枪子

春草碧即番枪子，以韩玉词尾三字名之，词律未加研究，误分二体。其词云：“莫将团扇双鸾隔。要看玉溪头、春风客。妙处风格萧闲，翠罗金缕、瘦宜窄。转面两眉攒、青山色。到此月想精神，花凝秀质。待与不清狂，如何得。怎奈难驻朝云，易成春梦恨又积。送上七香车，春草碧。”按四库全书总目，言宋时有两韩玉。其一金史有传，字温甫，北平人。金进士，官凤翔判官，当路忌其却敌功，被诬死。一於绍兴初挈家而南，授江淮都督府计议军事。见叶绍翁四朝闻见录，著有东浦词。


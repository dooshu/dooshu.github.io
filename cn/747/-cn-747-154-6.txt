○论风俗失礼表

臣闻父母之恩，昊天罔极，创巨之痛，终身何已。今衣冠上族，辰日不哭，谓为重丧，亲宾来吊，辄不临举。又闾里细人，每有重丧，不即发问，先造邑社，待营办具，乃始发哀。至假车乘，雇棺椁，以荣送葬。既葬，邻伍会集，相与酣醉，名曰出孝。夫妇之道，王化所基，故有三日不息烛不举乐之感，今昏嫁之初，杂奏丝竹，以穷晏欢。官司习俗，弗为条禁。望一切惩革，申明礼宪。


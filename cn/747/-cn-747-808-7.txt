○迎修十会斋文

非才非圣，过泰过荣。一举高第，两朝美官。遭乱离而脱祸，归乡里而获安。门户粗成，簪缨免绝。四十八年已往，未省归心。百千万劫常来，岂迷善道。今终可保，止绝何伤。灾疾所萦，古今常理。但虽勤忏悔，未去膻腥。大宜均罪於鼓刀，小合误伤於失手。况蚊虻之类，屡有伤残。仆乘之劳，时加棰楚。或存或没，若重若轻。并愿各遂逍遥，永祛冤结。目前眷属，世世相逢。身後林泉，生生自适。仰慈悲之宏誓，成幽显之胜因。蠢动有情，沾濡共泰。


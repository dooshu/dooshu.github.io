○祭萧颖士文

维乾元三年二月十日，孤子赵郡李华，以清酌之奠，敬祭於亡友故扬州功曹兰陵萧公之灵：呜呼茂挺！平生相知，情体如一。岁月之别，俄成古今。天乎丧予！此痛何极？华罚深重，艰难所锺。殊方永慕，触目号裂。途穷易感，况哭故人？以足下才为挺生，名盖天下，道孤命屈，沦厄终身。避乱全，忠也；冒危迁，孝也。有王佐之才、先师之训，而殁於道路，何负於天乎？痛哉！华畴昔之岁，幸忝周旋。足下不弃愚劣，一言契合。古称管鲍，今则萧李。有过必规，无文不讲。知名当世，实类无人。循环往复，何日忘此？存、实等泣血千里，羁旅相依。闻其一哀，心骨皆断。夫痛之至者，言不能宣，虽欲寄词，祗益填塞。茂挺君其降灵，尚享！


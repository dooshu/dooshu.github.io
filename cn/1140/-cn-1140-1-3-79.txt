旴江诸山游记

旴江之山最麻姑麻姑之蹟以顔鲁公仙坛记着山半有亭骤闻风雨声?然者瀑也源出西芙蓉峰过石梁垂为水帘滙为龙湫砰转数百丈忽分为二夹练争飞左右稍异俗呼雌雄水下有观瀑亭瀑汹汹来压人龙湫上百步有神功泉出石底土人取以酿谓之麻姑酒去此即仙都观祀麻姑榜曰丹霞小有洞天传称王方平过吴门蔡经家召麻姑会今吴地志言其宅在朱明寺西一名蔡仙乡而此山观址又相传为蔡经宅云旧有仙坛记碑碧莲池唐大夫松今皆湮废问丹霞洞久无识者矣其稍近者为从姑山从姑者谓亚於麻姑也三石聨属远望之如侧弁稍近之如两秃翁其面为飞鳌峰昂首虚腹左半为天柱县岩作宇甘泉窟焉有旧刻云前峰书屋盖明德罗先生父子读书处而明德聚徒讲学尤盛壁上铭勒不可胜数左百余步曰一线天石罅中仅可通人冠以飞梁梯岩而上城郭江山一目千里西望麻姑紫气郁然而此片石礧砢突起双江似未肯相下余谓其离奇苍绀有类武夷峰者目之曰小武夷客谓华子冈僻奥少人迹幸毋得两姑失华子故复有灵谷之游灵谷者麻源第三谷华子期仙隐处也岩下大石丈许欹侧成门是为谷口上有石屋曰仙岩岩侧石角有亭曰倚云山霭溪光如在亭槛时四山杜?花盛开而岩石堵立泉溜??下日射之赭然谢诗所谓铜陵碧磵石磴红泉者髣髴近之而或谓康乐所咏在抚州城西之铜山嗟乎陵谷变迁丹丘灭没又安从而深辨之也盖麻姑以瀑胜从姑以石胜华子冈以石门胜自此踰岭涉溪寻云门寺则境益閴寂麻源之窟益邃远非杖屦所能周矣


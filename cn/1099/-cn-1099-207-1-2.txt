○論內侍義男廕官疏 【 內侍廕官】

臣聞爵人於朝、與眾共之、刑人于市、與眾棄之、眾則論公、公則民服、故刑賞者人主所得專而不得私也頃者欽準廕授太監張欽義男李賢錦衣衛世襲指揮同知、武廟時內官以軍功冐濫至封弟侄以伯爵嘉靖初政尚有沿襲故極論之一時騰物議、乖舊章、累新政、有必不可者、兵部尚書彭澤肇言之、兵科給事中許復禮等又言之工科左給事中安盤又言之、人三為眾、人不啻三、論亦公矣、而　陛下初諭曰已有成命了、再諭曰已有旨了、三諭曰該衙門知道是必欲私之也、夫朝廷之政。公則一致。私則萬殊。恐中外貪競小人。自此乘隙躡踵。有非分無厭之求。許之名器黷濫。何以成朝廷、不許則是業已啟之。而何以阻之。臣聞故兵部尚書于謙。再造社稷。官其子冕為錦衣千戶。是時文成伯爵尚未敘封故耳今兵部尚書王守仁。克平汀贑。官其子正憲為錦衣百戶。賢非欽之子。欽之隸耳。欽非二臣比而賢官崇於冕與正憲。是忠勳大臣之子。曾不若近倖中人之奴。天下狥國死事之臣。其誰不解體。然則欽為亂國經。澤等為失官守。臣等為負言責　陛下守祖宗之法。亦似少失初意矣。　陛下念欽使令之適。服役之久。寵以賜金。優以加俸。識者猶曰非德賞也。而濫恩如此。人言如此。　陛下尚吝而持之。豈欽甘言媚詞。有蠱奪寵靈之巧。而眾方蛇盤蚓結。陰伺曲贊又將藉為他日之地者乎　陛下重違內豎而輕拒士大夫也。董仲舒曰、天人相與之際、甚可畏也嘉靖建元以來、冬無積雪、春多霾風、意者刑縱賞濫、號令失常之應、　陛下亦嘗槩於中、而求其端矣乎、臣為是懼、伏望寢前命、褫賢官、以重爵賞、以回天意、亦以塞小人非望之圖成清朝無私之政臣不勝惓惓


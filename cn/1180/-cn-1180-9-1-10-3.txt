扬之水

三章，二章章六句，一章四句


首章讲：此晋衰沃盛，国人将叛而归之，故作此。曰：





扬之水，白石凿凿。

凿凿，巉岩貌。扬之水，其势微缓，而其中白石凿凿，巉岩而可仰也。是水之势不胜于石，而石之势反胜于水矣。然则晋微弱，而沃盛强，不犹是耶？





素衣朱襮，从子于沃。

襮，衣领也。子，指桓叔。沃，曲沃。夫微弱者不足倚，而惟盛强者有足赖。故素衣朱襮，诸侯之服也，吾愿以是从子于沃，而戴子为一国之主矣。





既见君子，云何不乐？

君子，指桓叔。今得以既见君子，则从沃之愿以慰，云何而不乐哉？

二章讲：





扬之水，白石皓皓。

扬之水，其势微缓，而其中白石皓皓，而高洁之可观也。是水之势不胜于石，而石之势反胜于水矣。然则沃本出于晋，今晋微弱，而沃盛强，不犹于是耶？





素衣朱绣，从子于鹄。

鹄，曲沃邑。夫微弱者不足依，而惟盛强者有足恃。故素衣朱绣，诸侯之服也，吾愿以此从子于鹄，而尊之为一国之君矣。





既见君子，云何其忧？

今得以既见君子，则从鹄之愿以遂，云何其有忧哉？

末章讲：夫既欲遂其愿，则凡所以为沃谋者，又何可不密乎？





扬之水，白石粼粼。

粼粼，水清石见也。扬之水，其势微缓，而其中之白石粼粼而著见。是水弱而石强矣。然则晋微弱，而沃盛强，不犹是耶？





我闻有命，不敢以告人。

命，是顾晋之谋也。夫积强之沃，而乘积弱之晋。我叔愿晋之谋起矣，然谋不可以轻泄也。故我闻有是谋，不敢以告人焉。盖或一告人，则事不成，即欲以绣襮而相从于沃，其可得乎？

夫沃，晋之沃也；民，晋之民也。昭侯又非大无道之君也，特以微弱不振，不足恃赖，国人遂欲为沃之从，然则民心亦大可畏矣。然则为人君者，诚当自强为治哉！






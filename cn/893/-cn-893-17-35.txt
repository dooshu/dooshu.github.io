送范山人归太山





《地理今释》：泰山在今山东济南府泰安州北五里。



鲁客抱白鹤，[一]别余往太山。

初行若片雪，杳在青崖间。[二]

高高至天门，日观近可攀。[三]

云生望不及，此去何时还?

[一]《抱朴子》：欲求芝草，入名山，带灵宝符，牵白犬，抱白鸡，以白盐一斗及开山符檄着大石上。《续博物志》：陶隐居云：学道之士，居山宜养白鸡、白犬，可以辟邪。



[二]《后汉书·祭祀志》：马第伯《封禅仪记》曰：是朝上泰山，至中观，去平地二十里，南向极望无不睹。仰望天关，如从谷底仰视抗峰，其为高也，如视浮云。其峻也，石壁窅窕，如无道径。遥望其人，端如行朽兀，或如白石，或如雪。久之，白者移过树，乃知是人也。



[三]《初学记》：《太山记》云：盘道屈曲而上，凡五十余盘。经小天门、大天门，仰视天门，如从穴中视天窗矣。自下至古封禅处凡四十里。山顶西岩为仙人石闾，东岩为介丘，东南岩名日观。日观者，鸡一鸣时，见日始欲出，长三丈所。






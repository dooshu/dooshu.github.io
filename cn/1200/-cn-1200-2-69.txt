第六十九迟吉卦〔阴阳反复震雷正东〕：二上一中终利之象

象曰：托人以事，日望其意，乃至于今，方获嘉喜。事虽淹留，终遂其吉。

颜曰：位须反错，交有其援，以事托人，终获其吉。奈缘身位孤微，不能自达，故淹留乃吉。

何曰：托人以事，但莫厌迟晚，乃从心也。外有喜庆，凡事迟吉。

陈曰：阳主速，阴主迟，上中二位本相应，然在上位阴柔，应我稍缓，故曰云云。

刘曰：托人以事，未获也。淹留遂吉，终有得也。

此课阴阳虽比，而上下交错，身位孤微，不能辄达，故久而后通。凡事先忧后喜，终遂所求，不宜躁急也。

诗曰：前程自有丰隆日，谋计终能称我情。更得贵人青眼顾，一时春色满门庭。


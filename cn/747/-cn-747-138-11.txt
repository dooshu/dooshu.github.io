○劝学篇

自古贤哲，勤乎学而立其名。若不学，即没世而无闻矣。且会稽之竹箭，湛卢之断割，不括而羽之，不淬而砺之，终不见利用之材耳。羲之云：“耽玩之功，积如邱山。”张芝学书，池水尽墨。当其雅趣，求彼真意，无图其形容，而滞於体质。此贵乎志意专精，必有诚应也。余中宵之间，遂梦吞笔，既觉之後，若在胸臆。又因假寐，见张芝指一道字用笔体法，斯源也。足明至诚感神，信有徵矣。故羲之於山阴写黄庭经，感三台神降。其子献之於会稽山，见一异人披而下，左手持纸，右手持笔，以遗献之，献之受而问之曰：“君何姓字？复何游处？笔法奚施？”答曰：“吾象外为宅，不变为姓，常定为字，其笔迹岂殊吾体耶？”献之佩服斯言，退而临写，向逾三岁，竟昧其微。况乃不学乎？羲之云：“自非通灵感物，不可与谈斯道。”夫道者，学以致之。饱食终日，而无所用心，则去之逾远矣。不得其门而入，虽勤苦而难成矣。今立以君臣之体，类以攻战之势，将以近而喻远，必因筌而得兔。务欲成其体要，启其户牖，庶将来君子，思而勉之。


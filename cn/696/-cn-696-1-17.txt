杂诗四首


其一


岂愁春易暮，天地日崎岖。
不待驱鸣马，相将祀野狐。
边关分禁闼，台阁畏江湖。
受谏何年事，临风意转孤。

其二


弹射非今日，逢迎自昔长。
乌台伤谏草，凤阁愧飞章。
还诏虚风节，联辞谢纪纲。
可怜湖海士，无力奏明光。

其三


干戈生日夜，不见奏金铙。
雾塞已三晋，风清仅二崤。
岂应天雨粟，徒兆鸟焚巢。
尊贵仍槐棘，悲愁自草茅。

其四


河北飞蛾盛，山东困兽张。
长围开一面，夹击委三方。
虎节神于电，龙章薄似霜。
洛中边使断，贵粟未空囊。





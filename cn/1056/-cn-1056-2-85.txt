梓州通泉县惠普寺碑


若夫玄机默运，披睿烈于三精；素键潜融，肇神功于万汇。则有灵期肸蠁，龟龙负河洛之图；帝绪氤氲，贤哲举乾坤之策。虽功悬日月，终植轨于寰中；业静云雷，未逃规于象外。尔其译雉林之宝偈，诠鹫岭之真图，抽紫玉于禅山，朗玄珠于智水。不生不灭，光临妙物之津；无去无来，濬发乘时之契。仗三明而独运，施洽平分；据二谛而同归，功超邃古。故能使三千法界，向风知衽席之师；百亿天王，闻道失岩廊之贵。非释迦之神化，其孰能与于此乎？

既而正法将隐，微言不嗣；应身既没，遗仪间起。恒星夜掩，西天衔风雾之悲；梦日宵成，东汉肃坛场之礼。由是鹿园层敞，象教旁流。宣妙奖于希夷，范灵踪于显晦。瑶龛宝座，光华震旦之墟；凤刹霓裳，斧藻阎浮之域。

其寺盖梁大同中年所建，地分彭蜀，岭对岷峨。凭广汉之遗墟，藉犍为之旧壤。西驰峭崿，山连白雉之郊；东赴长川，江走黄牛之峡。崇墉却峙之势，庭衢四会；胜里九曲之分，闾阎万积。危冠袨服，参差轩盖之前；露渚风畦，隐轸亭皋之望。是惟仙境，实启香城；焕若神明，恍同化出。绀坛烟属，疏绝阁而三休；紫殿云深，彻回廊而四注。重栾复栋，雾缉霞张；绣桷雕楣，鸾伸鹤跂。珍台控景，羲和获练辔之因；绮榭裁氛，屏翳得停镳之所。连甍积翠，交玉琐于星衢；洞户流丹，缀金铺于月窦。垂珠网露，傍倾汉浦之琛；列铎吟飙，上合钧天之乐。固以轮奂之美，冠真宰以先鸣；雕范之奇，告灵基而得隽。乃造弥勒下生像一座，相好端足，华姿朗备。贞观末年，灵晖继发。房栊匝曜，疑连不夜之城；户牖皆明，似出重昏之境。自非理参幽赞，道叶冥机，宣佛镜于无方，演慈灯于已绝，岂能写丹青于实相，妙色长存；图铣鋈于真容，神光不昧？

若乃时暄福地，低落照于晴晖；候肃禅房，泛初华于霁景。千千宝树，若在双林；一一妙香，仍清八味。山翬傃晚，跂叶屿而相鸣；野燕迎晨，拂花帘而自乐。松楹秀蔓，曲成萝薜之衣；砌石生莲，直起芙蓉之座。则有施身童子，戾止岩扃；忍辱仙人，来仪磵户。都人野彦，希梵席而投裾；赵美燕姝，望斋庭而继履。莫不青凫委贯，俱欣不舍之坛；紫贝兼明，共化无缘之力。故能使雕形画塔，象设年滋；彩帙瑶箱，龙编月久。岂西周之道备，南国之风成者乎？

爰有寺主等，覃机色外，练迹尘间。浴甘露于身田，集祥风于性宇。栖情不二，忽起初地之权；援手大千，犹拥弥天之具。县令等或公侯百代，玄貂列驷之门；或文史三冬，吐凤回鸾之客。铜章墨绶，任切临人；铁印黄簪，功宣渐陆。局牛烹而待价，肆蠖屈以求伸。挥锋九折之隅，作镜双流之外。录事柳元等，丹轩紫绂，家传方面之勋；骥子鱼文，地列膏腴之右。昔承隋运，屡委天书；爰自皇初，颛流帝礼。等宾渝之奉汉，类微濮之匡周。威申白马之盟，并受飞龙之托。故能遗风罔坠，代济其美。望重西南，功宣法俗。咸以为弦歌小政，犹篆德而垂芳；钟鼎微荣，尚铭勋而作鉴。况乎神威自在，方传宰匠之功；岂可栋宇常存，不勒山河之赞？爰托幽鄙，奉扬微猷。敢宣此义而为颂曰：

天地定位，君臣作极。道在岩廊，功霑寰域。

尚清皇盼，犹歌帝力。况我能仁，惟神不测。

诞生迦室，利见王城。机覃有应，业会无生。

长驱定境，振旅魔营。恩兼动植，势绝随迎。

燕山倾仞，鹤林埋景。慧日西沈，慈波东骋。

竞窥灵相，争参佛影。月殿分城，云龛动岭。

长江旧域，广汉遗区。川分潼峡，塞接岷渝。

闾阁四会，亭障威纡。爰开宝地，实控名都。

霞墙百雉，云甍四注。紫阙寻烟，赬楼结雾。

波流虹起，雷奔蠖步。纲罩星鹑，珰栖月兔。

灵机藻繂，禅室安闲。雕金范玉，举翠浮丹。

神宫不夜，虚室长寒。光超有色，贶出无端。

清露花径，飞泉叶户。磵绿苔秋，山苍树古。

茫茫庶类，巍巍净土。鹅鹭同归，华夷共聚。

第一义谛，寥廓法门。迹离生灭，思举乾坤。

情迷则复，道在为尊。惟名与器，万古长存。











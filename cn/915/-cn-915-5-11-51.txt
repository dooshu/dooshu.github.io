◇鹞雀赋

鹞欲取雀，雀自言「微贱，身体些小。肌肉瘠瘦，所得盖少。君欲相啖，实不足饱。」鹞得雀言，初不敢语。「顷来轲，资粮乏旅。三日不食，略思死鼠。今日相得，宁复置汝？」雀得鹞言，意甚怔营。「性命至重，雀鼠贪生。君得一食，我命陨倾。皇天降鉴，贤者是听。」鹞得雀言，意甚沮惋。「当死弊雀，头如果蒜。不早首服，捩颈大唤。行人闻之，莫不往观。」雀得鹞言，意甚不移。依一枣树，丛《艹农》多刺。（二句从《御览》补）目如辩手椒，跳跃二翅。「我虽当死，略无可避。」鹞乃置雀，良久方去。二雀相逢，似是公妪。相将入草，共上一树。仍共木末，辛苦相语：「向者近出，为鹞所捕。赖我翻捷，体素便附。说我辨语，千条万句。欺恐舍长，令儿大怖。我之得免，复胜于兔。自今徙意，莫复相妒。」（《艺文类聚》九十一，《御览》九百二十六，又九百六十五）

言雀者但食牛矢中豆，马矢中粟。（《御览》八百四十一）


◇道高重答李交州书

释道高白：重奉深诲，义华旨远，三读九思，方服渊致，故知至理非庸近能测；微言奥辞，非鄙讷所参。今谨率常浅，粗陈所怀。夫万善为教，其途不一。有禅宴林薮，有修德城傍。或曲躬弹指，或歌赞诵咏，皆耳眼之所了，为者亦无量。斯则受悟之津，由暗寄之称，何必受悟？於因鉴观，何必暗寄？其则生疑，疑亦悟本。请当论之。疑则求解，解则能悟。悟则人道，非本如何？虽儒墨之竞兴，九流之是非，乃爝火之不息，非日月之不晖。何急急於示见，而促促於同归哉？今不同季俗无证，验以微诚亦不谬。大圣裕昭昭之光明，而世之疑者，据以不睹形，遂长迷於大梦，横沉沦而溺生死。先儒往哲，粗有旧答。既途无异辙，辄述而不作。夫亡身投诚，必感则俱见，不感不见，其有见者，以告不见。其不见者，会不信见。圣人何尝不在？群生何尝不见哉？闻法音而称善，刍狗非谓空陈；睹形像而曲躬，灵仪岂为虚设？姬孔救颓俗而不赡，何暇示物以将来？若丘旦生遇於结绳，则明三世而不已。问今佛事其焉在乎？低首合掌，莫非佛事。但令深悟有方，殊途同归，前疏所引，彼此疑信者，正为世人不见，便谓无佛，故取不见周孔为其绳准耳。此乃垂拱而相随，岂矛盾之谓哉。使君生知无假，素气天然。居大宝之地，运颖脱之思，流浪义苑，涉步书园，吐握馀暇，优游永日。德音既宣，莫不侧听。贫道学业粗浅，弥惭简札，上酬谬略，惧尘盛藻。追增悚愧，流汗。谨白。（《弘明集》十一。）


与薛舍人启

右某启伏自光奉天恩已伸拜贺伏以舍人汾阴令族稷下名流摛词掞天聚学成海千文磊砢材实任于栋梁十德瑰琦器自标于瑚琏早践扬于近署久薰灼于大名羣公怀居右之慙万乘恨相得之晩调两河之兵食遂辍輶轩裁五色之诏书爰陞琐闼华星列位既上应于哀乌文石分班且日趋于翔凤固已给北宫之双笔判西掖之五花思若涌泉吏将脱腕盘石尚在念祖德之不忘青纸远颁见王言之诞布固汤诰禹谟之可复岂元和长庆之足云某品格非高资望素浅慕义不已徒顾于执鞭受宠若惊敢希于结绶附骐骥之尾或千里之可期草凤凰之书忧一词而不措北面永伸于师事东家岂悋于诲人庶承善诱之恩少逭旷官之责特蒙殊念曲示表牋仰戴重知无任下恳


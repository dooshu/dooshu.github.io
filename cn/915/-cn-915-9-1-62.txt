◇赠谥郑绍叔诏（七年）

追往念功，前王所笃，在诚惟旧，异代同规。通直散骑常侍、右卫将军、东兴县开国侯绍叔，立身清正，奉上忠恪，契阔藩朝，情绩显著。爰及义始，实立茂勋，作牧疆境，效彰所莅。方甲任寄，协赞心膂，奄至殒丧，伤痛於怀。宜加优典，隆兹宠命。可赠散骑常侍、护军将军，给鼓吹一部，东园秘器，朝服一具，衣一袭，凶事所须，随由资给，谥曰忠。（《梁书·郑绍叔传》）


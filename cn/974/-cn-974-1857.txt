梅尧臣　孙主簿惠上党寺壁胡霈然书墨迹一匣

上党佛祠何可观，开元瑞物图高阁。

又有长廊古壁上，复是名辈题丹雘。

当时泥用丝作筋，意欲千载无剥落。

书奇画妙了不识，讹传墨土能治疟。

寺僧不惜人掐取，笔画遂缺如鸟啄。

後来好事恐磨灭，宝刀裁划泥如剥。

取之龛置绿板匣，使宝箱楮同美璞。

拂拭还看体势生，盘屈苍虬舞鸾鷟。

在昔不畏屋壁坏，今也常恐儿童扑。

夫君知我心所重，南归赠以致诚憉。

此时虽喜落吾手，老大腕硬无由学。

但当拜贶不敢忘，莫为报言曾未数。

梅尧臣


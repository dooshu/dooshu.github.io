公侍郎鼐四首

【子夜夏歌二首】

驰辉入朱明，汤风庭中满。

欢情如敲冰，易消复易断。

青莲如华盖，明珠朝露鲜。

风来荷盖侧，珠亦不成圆。

【秋歌】

宵烛无余光，熠耀已在堂。

萤光能几许，焉照妾中肠。

【出戒坛北行岢罗山道遇雨小憩村家】

路转瑶坛背，阴崖石更奇。

前峰堆冒絮，过雨扬游丝。

暂问油囊酒，旋铺马鬛棋。

却因争席处，转畏野人知。

【西郊有地名钓鱼台金主游历处】

花石遗京入战图，燕门衰草钓台孤。

不知艮岳宫前叟，得见南兵入蔡无？


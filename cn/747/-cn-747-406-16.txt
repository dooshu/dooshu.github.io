○越人献驯象赋（以辞林邑望国门为韵）

惟彼驯象，产乎南夷，其形大也，因地而受气；其性顺也，从心之所资。食丰草於幽岩之麓，饮清流於长江之湄，不忌於人，如得其时，推诚於物，任以絷维，此吾王之化被也。故远人得而献之，中心摇摇，其道迟迟，左顾右盼，知出群之已远；广思遐想，与草泽而长辞。修涂是寻，叠嶂岖，或行於陆，但随山而上下；或载於舟，距涉江之浅深。既济水以次水，复出林而入林，所过之邦，徒观其肮脏之貌；所遇之众，岂识其谦柔之心。荒徼已违，王畿斯入，闻之者遐迩必至，睹之者士女咸集。人知其故，皆愕然而立。或告之曰：所驭之者越人，所出处者林邑，近之可仰，远之可望。铨衡不能举其体，丹青足以图其状，揣轻重者，我有苍舒之智高；思柔服也，我有周公之德王。以之驰三军，比矛戟而齐锋，以之和六气，与《箫》、《韶》而俱唱。稽其来也，自南徂北，嘉彼所献，充我王国。食以筐，牵以徽纟墨，将致贡於昆夷，亦率职於邛。斯之为义，可得而论，性之驯良，表边夷之向化；体之固实，揣中夏之所尊。以君好生之故，我生必寿；以君贱货之故，我齿斯存。岂克耕於野，输众人之力，曷如我入贡，г万乘之恩。虽自惭於陋质，就愿在乎王门。

魏季迈

季迈，天宝时擢书判拔萃科。


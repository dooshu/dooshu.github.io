○條陳預防虜患疏 【 虜患】

題為預防虜患事職方清吏司案呈照得大同宣府固原延綏寧夏甘肅等處、切隣邊境、虜達番夷、時常窺伺出沒為患、而宣大等處、與夫延寧一帶、尤為切近、所當深慮、即今春氣融和、黃河解凍、虜寇出套。則侵犯偏關大同宣府一帶。入套。則犯延綏寧夏迤西一帶。若不預先嚴加隄備、分布防守、切恐各該將領怠忽致悞事機、案呈到部、臣等查得往年常規、每當黃河開凍、俱題奉欽依移文宣大偏關并陝西四鎮各該將領嚴加隄備、遵行雖久、要皆徒事靡文、無裨實政、况醜虜侵軼、多在秋高時月、惟春夏之間。警備似亦差緩。正當先事整飭、凡地方一應事務、本部節因各官建議、如脩理險隘、召募兵馬、閱視工程等項、隨即議擬、行令查處、尚未奏報、所有地方切要事宜相應通行題請、伏乞敕下各該廵撫都御史、作速欽遵回奏、查考、嚴督大小將領整搠兵馬、鋒利器械、謹烽堠、多差乖覺人役、遠為哨探、遇警相機戰守、庶舊規不廢、新政聿興、實為長便、

計開

一宣府地方、密邇京師、而東路永興城南、接天壽山陵尤為緊要、先該奏脩各路墩臺壕塹、題奉欽依准給太僕寺馬價銀三萬兩、巳經本部督發前去、未審曾否興工、即令有無次第、合行及時委官幹理造冊繳報、其先任總督尚書毛伯溫脩完各路邊墻、轉行廵按御史江濬閱視、亦未見回奏、合行接管御史譚學上緊勘明、將有功人員、奏請定奪、

一大同五堡、近巳修餙完備、無容別議、但東長峪係大同三關兩鎮接境之地、先該奏要建城設兵、本部巳經題奉欽依行、令會同大同撫按議奏去後、合行速勘報以為地方一勞永逸之計、及查天城衛壯夫武文等奏要比照大同五堡事例。除巳成平定平遠二堡之外。再將舊棄長勝一堡。募民填實。每堡安夫三百名。各立總小甲分領撥官操守。不動官糧等因巳經查勘、如果於地方有益、廵撫都御史史道從長酌議、徑自具奏定奪

一三關增設更置事宜、近該臣等題奉欽依、無容再議外、其寧武關陽方口溫嶺起至老營堡丫角墩止一帶。原無邊墻。虜易奔突。該都御史陳講具奏脩築深為有益、該本部覆奉欽依、動支賞軍支剩并脩邊商稅銀兩脩築、去後合催行都御史陳講用心籌筭、刻期舉行、以圖保障、

一延綏邊堡三十四處。襟帶千有餘里。獨當河套一面之險。而娘娘灘青山隘口。俱係套虜往來必渡之路。先該神木縣致仕壩官白子俊欲于娘娘灘青山隘口起葢房屋。安置鎗砲。修築邊墻。但未審有無、窒碍。合行總督尚書楊守禮會同都御史尹嗣忠、查照原行事理、勘明具奏、若事體重大、難以輕舉、明白回奏查考、

一寧夏花馬池一帶、極為虜衝、屢經臣等議奏處置無庸別議、其賀蘭山諸口、年久多至廢墜、近該都御史楊守禮、將赤木等口、巳修完備、惟打磑口三關、并棗兒溝等處原議候赤木工完之日、及時修築、合行寧夏撫鎮等官、早為完報、仍行總督尚書楊守禮就近督催以終初志、以固地方、其鐵柱泉雖巳築堡。但虜寇深入。先據此泉。該前總督尚書劉天和奏稱操守官卑、議欲改設守備、撥軍一千名、該本部題奉欽依、行令查處并訪舉堪任守備官二員、上請定奪、去後至今未報、合行總督尚書楊守禮稽查具奏、務使水頭不為虜所占據。實惟扼吭先制之計。

一甘肅海寇、近該撫鎮官奏稱投獻金牌馬匹納款除巳經題奉欽依外、其瓦剌達虜、求住牧近邊、且以西番偷伊馬匹為詞、該本部題行總督會同鎮廵查處去後、未審曾否撫逐出境、即令更當作何制禦、又嘉峪關係限隔華夷之地。先年簡陋空濶。不成矢?見制。近該行邊使翟鑾奏奉欽依、動支賞剩銀兩、專委參政李涵脩理、李涵近以才力不及考察候調、見今缺官管理、未免廢事、合行甘肅都御史陳卿就近行委賢能官員、不妨原務、兼理督催、務要堅固以圖經久事完造冊奏繳、嘉靖二十年正月二十四日尚書張瓚等題


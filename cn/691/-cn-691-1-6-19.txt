◎明心受谴

侯官某孝廉本与家大人为忘年之交，继复修年家子礼甚谨，矜奇嗜古，兼精篆隶，有桂未谷、伊墨卿遗规。而狂放不羁，都人士多侧目相视，惟家大人优待之。壬辰乞假里居时。每招致之而屡不来，探其故，则为乡人倡议修洪山桥，与其友某合为首事，日在洪塘一带募捐，有蜚语议其侵匿者，其友拉某同入城隍庙明心，约各具密疏一通。某孝廉初不欲往，众人强之行。初入庙门，某孝廉即绊足而跌，及二人各跪焚疏，忽大风骤起，揭某孝廉疏于空中，众接观之．中有"为贫之故，望神涵宥"等语，众一哄而散。某孝廉即于是日得病，杜门不出者两旬余。家大人命余往视之，则已于前夜逝矣。


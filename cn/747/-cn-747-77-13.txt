○答李德裕让太尉第三表批

省表具悉，襃德赏功，《礼经》备举；畴庸答效，国典修存。昔子仪以外止军功，所宜牢让；今卿以内匡时政，非合固辞。况道济公忠，才兼文武，弼谐五载，始终一心。顷以虏寇初平，才息戈甲，旋又潞童怙乱，须议翦除，惟卿竭诚，与我同志。晋武平吴之计，全在张华；汉高镇俗之谋，谁先周勃？所以举兹宠秩，用答元勋，恨更无官，以偿忠节。且三载考绩，犹进律以甄劳；况五兵成功，无超位而表异。自予迁授，非限常程，式示恩荣，允符公论。是宜赞杰，用佐经邦。王祥之硕德当任，杨秉之贞廉称职，未酬万一，无至再三。勉服官常，宜断来表。


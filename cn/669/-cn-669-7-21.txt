47　周兼用十寸八寸爲尺


范蜀公曰：「周兼用十寸、八寸爲尺，漢專用十寸爲尺。」

【元圻案】續通鑑長編一百七十二仁宗皇祐四年：「六月，祠部員外郎、直祕閣判吏部南曹范鎮上書曰：『按周禮鬴法：方尺，圓其外；深尺，容六斗四升。方尺者，八寸之尺也；深尺者，十寸之尺也。何以知尺有十寸、八寸之别？按周禮：「璧羨度尺，好三寸以爲度。」璧羨之制，長十寸，廣八寸，同謂之度尺。既以爲尺，則八寸、十寸俱爲尺矣。又王制云：「古者以周尺八尺爲步，今以周尺六尺四寸爲步。」八尺者，八寸之尺也；六尺四寸者，十寸之尺也。同謂之周者，是周用八寸、十寸尺明矣。』」〇王穀畻曰：「蔡元定律吕新書以十寸之尺起度，則十尺爲丈，十丈爲引；八寸之尺起度，則八尺爲尋，倍尋爲常。」






◇　赐翟方进册（绥和二年二月）

皇帝问丞相，君有孔子之虑，孟贲之勇，朕嘉与君同心一意，庶几有成。惟君登位於今十年，灾害并臻，民被饥馑，加以疾疫溺死，关门牡开，失国守备；盗贼党辈，吏民残贼，殴杀良民，断狱岁岁多前。上书言事，交错道路，怀奸朋党，相为隐蔽，皆亡忠虑。群下凶凶，更相嫉妒，其咎安在？观君之治，无欲辅朕富民便安元元之念。间者郡国谷虽颇孰，百姓不足者尚众。前去城郭，未能尽还，夙夜未尝忘焉。朕惟往时之用，与今一也。百寮用度各有数，君不量多少，一听群下言，用度不足，奏请一切增赋，税城郭□□及园田，过更，算马牛羊，增益盐铁，变更无常。朕既不明，随奏许可。后议者以为不便，制诏下君，君云卖酒醪，后请止。未尽月，复奏议令卖酒醪。朕诚怪君，何持容容之计，无忠固意，将何以辅朕帅导群下？而欲久蒙显尊之位，岂不难哉？《传》曰：「高而不危，所以长守贵也。」欲退君位，尚未忍。君其孰念详计，塞绝奸原，忧国如家，务便百姓，以辅朕。朕既已改，君其自思，强食慎职。使尚书令赐君上尊酒十石，养牛一，君审处焉。

（《汉书·翟方进传》：荧惑守心，大臣宜当之，上遂赐册方进，即日自杀。）




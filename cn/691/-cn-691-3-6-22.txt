◎王四

嘉定沙冈桥王四耕者，偶于杨公墓侧获金一枚，计直十两许。初疑为铜，遍示人，人多诳之，复问销银匠，匠曰："金色黄，此带黑，销之则真伪可辨也。"王许之，匠私窃其半，而以半销之，加以汞，色如真金。王货于识者，其人曰："此与汞同炼，其价当少减于真金。"以钱四贯易之。王故贫，无端获此，喜甚。数日而疸发肱，几不起，罄其所获乃愈。噫！无妄之福，即其祸欤？


李曾伯　送翟简卿制参赴南安二首

渡江华阀尚毡青，人物林中早有声。

官辙久更谙世路，边筹熟试洞戎情。

整镳向阙人多羡，出幕持麾古所荣。

盍为王言留禁闼，美才可止仅专城。

李曾伯

李曾伯　送翟简卿制参赴南安二首

自屈星屏佐碧油，艰危同济此风舟。

平山杨柳留佳话，庚岭梅花想胜游。

公到玉阶宜抗论，我寻画舸便归休。

他时若访无真里，野水中间一白鸥。

李曾伯


◎沈曲园

山阴沈曲园游幕河南，为光州陈刺史所聘，甚倚任之。光州有老贡生某，一子远游，数年不归。媳少艾，有姿色，育一女，仅五龄，翁媳相依纺绩度日。其子出门时，曾贷邻某钱若干，久未偿。邻某窥其媳美，书一伪券，言以妻作抵。状托署，州吏目朱景轼寅缘贿嘱具控于本州，曲园判以媳归邻。某贡生不从，发学戒饬，以夏楚辱之愤甚，遂自经。其媳痛翁之含冤身死也，知必不免，先将幼女勒毙，亦自经。越一年，陈刺史擢开封守去，朱景轼遂署州篆，而曲园亦别就杞县周公幕，又为朱景轼谋干，勒令杞县尉戴师雄告病，以景轼补其缺。乾隆丙午正月七日，曲园夜见一戴顶者携一少妇幼女登其床，教之嗽咳，旋吐粉红痰。自此，三鬼昼夜缠扰，遍身扭捏作青紫色，或独坐喃喃自为问答，时有知其事者而未敢言也。至十四日黄昏，曲园有大小两仆取粥进，瞥见窗下立一长人身出檐上，以巨掌打大仆，而其小者亦见之，同时惊仆，口吐白涎，不省人事。灌救始醒，被掌之仆面黑如锅煤，莫不骇异。十五日，署中正演戏，曲园在卧房大叫一声而绝，其尸横扑椅上，口张鼻掀，须皆直立，两目如铃，见者无不反走。朱景轼为买棺殡殓，寄于西门之观音堂。不一年，景轼二子一妻俱死，又以风瘫去官，杞县尉仍以戴师雄坐补。


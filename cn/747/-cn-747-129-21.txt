○上宰臣枢密使状

窃念顷自北京，即随先子，洎临西蜀，嗣守馀基，自量小国之封疆，常阻大朝之正朔。伏自皇帝位登宸极，礼盛郊，令预梯航，愿同临照。而以阻遥障险，稍易岁时。今则远劳王师，恭行天讨，有征无战，讵可抗威？弃甲倒戈，寻皆效顺，具陈降款，上达冕旒。所希者，存济活於苍生，报劬劳於老母，忠惟奉主，孝则养亲，固於生平，无所觊望。许男衔璧，已蒙解释之仪；虞舜垂衣，伫保安全之望。丹诚备写，雪涕难胜。伏惟某官叶赞万机，怀柔八表，迥敷恩信，并及幽遐。愿垂前席之言，特加敷奏；冀遂保家之恳，终养晨昏。乌反哺以知恩，窃将比喻；雀衔环而报德，以荷生成。倚赖感铭，陈词罔尽，遐瞻德宇，但沥虔诚。今遣亲弟仁贽诣阙上表待罪。


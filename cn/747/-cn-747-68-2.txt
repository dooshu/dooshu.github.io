○授窦易直平章事制

昔周宣王、汉宣帝思宏祖业，克绍先构，用申、甫、邴、魏为相，然后周道重熙，汉德累洽。朕以冲少，讬於亿兆之上，缅惟文祖元宗之理。若涉大水，浩无津涯，询於岩廊，俾举髦硕。果得才杰，副予虚求，必惟其人，乃命以位。朝议郎守尚书户部侍郎兼御史大夫判度支上柱国赐紫金鱼袋窦易直，端厚静悫，直方简廉，气深而和，识敏而达。每去华而务实，不为善以近名。早以器能，扬历中外。司宪著纪纲之绩，廉俗垂恻隐之仁。辍於天官，掌我邦计，厎慎财货，均苑委输，赒给不穷，赡济皆足。国有大柄，属於全才，况朕亲临宝图，万物资始，审象而授，其代予言。尔尚弼予一人，用厎於道。且汉以丞相调兵食，周以冢宰质岁成，我国家杂用古制，以重春事也。尔往钦哉！无忝我成命。可朝散大夫守尚书户部侍郎同中书门下平章事判度支。


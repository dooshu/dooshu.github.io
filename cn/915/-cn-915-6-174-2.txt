◇上疏请建国学

臣闻先王之教也，崇典训以弘远代，明礼学以示后生，所以导万物之性，畅为善之道也。宗周既兴，文中载焕，端委治于南蛮，颂声溢于四海，故延州入聘，闻《雅》音而嗟咨；韩起适鲁，观《易》象而叹息。何者？立人之道，于斯为首也。孔子恂恂道化洙泗；孟轲皇皇，诲诱无倦，是以仁义之声于今犹存，礼让之节，千载未泯。

畴昔皇运陵替，丧乱屡臻，儒林之教暂颓，庠序之礼有阙，国学索然，坟籍莫启，有心之徒，抱志无由。昔魏武帝身亲介胄，务在武功，犹尚息鞍披览，投戈吟咏，以为世之所须者，治之本宜崇；况今陛下以圣明临朝，百官以虔恭莅事，朝野无虞，江外谧静，如之何泱泱之风漠然无闻，洋洋之美坠于圣世乎！古人有言：「《诗》《书》义之府，礼乐德之则。」实宜留心经籍，阐明学义，使讽诵之音盈于京室，味道之贤是则是咏，岂不盛哉！若得给其宅地，备其学徒，博士僚属粗有其官，则臣之愿也。（《晋书·袁瑰传》，《宋书·礼志一》。咸康三年，国子祭酒袁瑰、太常冯怀上疏。）


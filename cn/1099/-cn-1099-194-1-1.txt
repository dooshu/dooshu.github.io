○與福建按院何古林 【 閩寇】

漳寇久知其必有此、寒舍聚族海濱、力不能遷、因循以待禍、此幾事不敏之過也、然聞此寇自五月即徘徊於莆惠之間、若水寨把截嚴謹、地方候望分明、軍衛有司、略出百十人、耀虛聲為居人倚重、其禍尚可不至此、且聞寇非有部伍行隊也。三三五五。星散搶擄。舍舟楫之長技。登陸走數十里。無敢禦者。葢承平久矣。然蠱極必飭。豈可謂其飄忽往來。付之無可奈何遂巳。愚意謂此寇腴於劫掠之味。未必肯散。且人多跡露。勢亦未能遽散。踪跡可尋。大約惟嚴號令。信賞罰。聯水寨舟師。依舊法會哨截捕。此外調福清四澚莆禧吉了釣船。晉江石湖漳州玄鐘船數百艘。給之糧餉。重其賞格。分布哨道。與舟師相幫葢此輩海八閩可用者惟舟人水師耳林次崖董見龍皆有此言上累與寇角寇頗畏之又海濱之人慣水儘有精壯可用者恨寇入骨。欲致死於寇。亦樂為用。但平居患無舟楫。又患官府不為作主。而不敢動。若募其願行者。授以糧食器械。分配各船。或就用其地方本船。使與調用船相幫。其器械短。海上兵勢不相及。火器最急。弓弩次之。石子又次之。如鐵蒺藜泥罐之類。皆不可少。凡此皆官為處給。但統領之人頗難、見在管事、未必盡可用、可於緣事指揮千百戶中平時素有才略者、許以功贖罪、若家資素厚。罪犯頗深。不至死者。許其出私財募人報效。要擒人船若干。方與申明保奏。此葢數年前亦有用之得效者。惟恐奸巧之徒。欲緣此為脫罪計。則又未必有益。徒增一番人情面分。使紀綱敗壞為不可爾。分布既定。刻以日期。令其出海。又遣精當有司佐、貳督趲民兵。與沿海衛所守城廵捕瞭哨等軍兵相兼。截把澚口。斷其薪水之路。且稽察各船會哨先後緩急。令五日一報。賊在海既逼於舟師欲登岸又阻於各澚劫掠無得。薪水路窮。勢自衰散可擒。往者既不可追矣、將來之患、尚未知所屇、切望留念、


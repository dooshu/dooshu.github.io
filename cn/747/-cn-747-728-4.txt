○授崔元式太原节度使石雄河中节度使制

门下。筑坛命将，在选攸难；建旆临戎，为荣斯极。况并汾有丰沛之旧，蒲绛居关辅之雄。擢其才能，付我忧寄。河中节度使检校右散骑常侍御史大夫上柱国博陵县开国男食邑三百户崔元式，族茂鼎甲，器合璋，明当察毫，智必周物。所莅之职，居然有声。晋绛行营诸军节度使银青光禄大夫检校工部尚书武威县开国男食邑三百户石雄，业擅韬钤，志坚金石，勇无前敌，义必忘身。所举之锋，何往不利。况佩服荣显，作时津梁。或剧职名藩，累闻于尤绩；或南征北伐，常纪于殊勋。龚、黄之接武尚优，廉、白之差肩无愧。尔其懿效，吾乃宣言，陟明之命，是曰彝宪。噫！并部叛卒，已见成擒；壶关狡童，尚偷馀息。干戈未偃，飞挽犹劳。尔其外训甲兵，内康黎庶。诛妖剪怪，勋庸勿让于他人；布渥行恩，恺悌俾流于邻壤。仪曹起部，长宪尹京，俱成提剑之荣，各重拥旄之任。敬服宠命，伫闻休声。元式可检校礼部尚书充太原节度使。雄可守本官充河中节度使仍晋绛行营诸军征讨等使。


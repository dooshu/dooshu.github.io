○论幽州事宜状

右，臣伏见报状，见幽州雄武军使张仲武已将兵马赴幽州雄武军使。今日奏事官吴仲舒到臣宅，臣扶疾与之相见，细问雄武，只有兵士八百人在，此外更有土团子弟五百人。臣问：“兵马至少，如何去得？”仲舒答臣云：“只系人心归向。若人心不从，三万人去亦无益。”据此说，即是仲武得幽州人心。又云：“张绛初处置陈行泰之时，已曾唤仲武，欲让与留务。是衙门内一二百人未肯，仲武行至昌平县，去幽州九十里，却令归镇。”臣又问：“万一入不得，即有何计？”仲舒云：“幽州军粮并贮在妫州，及向北七镇，若万一入未得，却於居庸关守险，绝其粮道，幽州自存立不得。”伏以陈行泰、张绛，皆是邀求符节，固不可比。仲武先布款诚，候朝廷指挥，因此拔用，必能尽节，加之恩宠，亦似有名。缘在假未获面奏，谨先密奏，伏望留中不出。


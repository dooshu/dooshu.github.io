浮萍篇


浮萍寄清水，隨風東西流。

結髮辭嚴親，來為君子仇。

恪勤在朝夕，無端獲罪尤。

在昔蒙恩惠，和樂如瑟琴。

何意今摧頹，曠若商與參。

茱萸自有芳，不若桂與蘭。

新人雖可愛，不若故所歡。

行雲有反期，君恩儻中還。

慊慊仰天嘆，愁心將何愬。

日月不恆處，人生忽若寓。

悲風來入帷，淚下如垂露。

散篋造新衣，裁縫紈與素。






○授柳子华昭应县令制

敕：朝议郎前守池州刺史上柱国赐绯鱼袋柳子华，藻饰以文，周通於事，刚肠正色，奉法无私，临难而忠义侃然，处烦而典礼不易。顷者守春秋鹊岸之地，介东南牛渚之险，既明且察，更不敢欺。大姓悦从，伏戎散落，政殊绩异，风俗一清。地雄神皋，秩亲京县，国朝旧制，亦以刺郡入补，副予良选，惠此疲人。可守就兆府昭应县令，散官勋赐如故。


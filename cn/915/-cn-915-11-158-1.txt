◇立学表

夫为国家者，罔不崇儒尊道，学校为先，诚复政有质文，兹范不易，谅由万端资始，众务禀法故也。唐虞已往，典籍无据；隆周以降，任居虎门。《周礼·大司徒》「师氏掌以美诏王，居虎门之左，司王朝，掌国中失之事，以教国子弟」。蔡氏《劝学篇》云：「周之师氏，居虎门左，敷陈六艺，以教国子。」今之祭酒，即周师氏。《洛阳记》：「国子学宫与天子宫对，太学在开阳门外。」案《学记》云：「古之王者，建国亲民，教学为先。」郑氏注云：「内则设师保以教，使国子学焉，外则有太学、庠序之官。」由斯而言，国学在内，太学在外明矣。案如《洛阳记》，犹有仿像。臣愚谓今既徒县崧，皇居伊、洛，宫阙府寺，佥复故址，至于国学，岂可舛替？校量旧事，应在宫门之左。至如太学，基所炳在，仍旧营构。

太和二十年，发敕立四门博士，于四门置学。臣案自周已上，学惟目二，或尚西，或尚东，或贵在国，或贵在郊。爰暨周室，学盖有六。师氏居内，太学在国，四小在郊。《礼记》云，周人「养庶老于虞庠，虞庠在国之西郊」，《礼》又云：「天子设四学，当人学而太子齿。」注云：「四学，周四郊之虞庠也。」案《大戴·保傅篇》云，帝入东学，尚亲而贵仁；帝入南学，尚齿而贵信；帝入西学，尚贤而贵德；帝入北学，尚贵而尊爵；帝入太学，承师而问道。周之五学，于此弥彰。案郑注《学记》，周则六学。所以然者，注云：「内则设师保以教，使国子学焉，外则有太学、庠序之官。」此其证也。汉魏已降，无复四郊。谨寻先旨，宜在四门。案王肃注云：「天子四郊有学，去王都五十里。」考之郑氏，不云远近。今太学故坊，基址宽旷，四郊别置，相去辽阔，检督难周。计太学坊并作四门，犹为太广，以臣愚量，同处无嫌。且今时制置，多循中代，未审四学应从古不？求集名儒礼官，议其定所。（《魏书·刘芳传》）


○琴诀

琴之为乐，可以观风教，可以摄心魂，可以辨喜怒，可以悦情思，可以静神虑，可以壮胆勇，可以绝尘俗，可以格鬼神。此琴之善者也。鼓琴之士，志静气正，则听者易分。心乱神浊，则听者难辨矣。常人但见用指轻利，取声温润，音韵不绝，句度流美。但赏为能，殊不知志士弹之，声韵皆有所主也。夫正直勇毅者听之，则壮气益增。孝行节操者听之，则中情感伤。贫乏孤苦者听之，则流涕纵横。便佞浮嚣者听之，则敛容庄谨。是以动人心感神明者，无以加於琴。盖其声正而不乱，足以禁邪止淫也。今人多以杂音悦乐为贵，而琴见轻矣。夫琴，士不易得而知音亦难也。易简尝慕昔贤悉善鼓琴，自九岁学之。至十二，拊黄锺杂调三十曲，工《三峡》《流泉》《南风》《游弦》《天弄》。十七岁，弹胡笳两本，《凤游》《乌夜啼》《怀陵别》《鹤操》《仙鹤舞》《凤归》《杯沈》《湘怨》《楚客吟》《秋风》《嵇康怨》《湘妃叹》《闲弦》《白雪》《秋思》《坐愁》《游春》《绿水》十八弄。後益基苦心周游四方，闻有解者，必往求之。凡所弹杂调三百，大弄四十。善者存志精之，否者旋亦废去。今所弹者，皆研精岁久，并师传勘谱，亲授拽法，犹未敢言妙。每以授人，声数句度。用指法则毫寸不差，如指下妙音，亦出人性分，不可传也。尝览操弄之名，凡数百首。然自古琴者，工三两弄，便有不朽之名。或自制杂弄，或传习旧声。固不以弹多为妙也。今人皆不知志，惟务多为，故云多则不精，精则不多也。夫鼓琴之时虽无人，须畏惧如对长者，则音韵雅正，可以感动幽冥。揽琴在膝，身须卓然。乃定神绝虑，情意专注，指不虚发，弦不误鸣。凡打弦轻重，相似往来，不得不调。用指兼以甲肉，甲多则声乾，肉多则声浊。甲肉相半，清利美畅矣。左右手於弦，不可太高，亦不可低。弦不疾不徐，手臂调畅。暗用其力，戒於露见。夫琴之甚病有七。弹琴之时，目睹於他，瞻顾左右，一也。摇身动首，二也。变色惭怍，开口努目，三也。眼色疾遽，喘息粗悍，进退无度，形神支离，四也。不解用指，音韵杂乱，五也。调弦不切，听之无真声，六也。调弄节奏，或慢或急，任己去古，七也。此皆所甚病，病去则可以为能矣。

陈康士

康士字安道，僖宗时人。有《琴调》十卷，《新唐书》及《通考》《通志》《宋史》俱见著录。


宋故椎忠协谋佐理功臣金紫光禄大夫行尚书吏部侍郎同中书门下平章事监修国史上柱国太原郡开国公食邑二千户食实封四百户赠太傅中书令諡曰文简毕公墓志铭

景德二年十月乙酉上御崇政殿丞相太原公早朝方候对於殿庐中与同列议所以条奏之事侃侃自若俄顷风眩暴作不能入谒上亟令太医切脉饵以良药遣中贵人络绎致问良久疾甚殆不知人事上不俟驾躬自临视肩舁归第即日以不起闻上又亲至其居临哭之恸赐白金三百斤诏废朝五日册赠太傅中书令君臣之际斯为至矣哀荣之数无以加矣公讳士安字舜举其先文王之昭功参於并建魏万之後兆啓於大名锡羡流光世德弥劭衣冠阀阅史策相沿盖为海内之名宗无愧山东之着姓公之远祖占籍於代郡之鴈门以财力雄边敦尚气节以义方训子藴积庆灵至公之曾王父宗昱以州里推贤孝廉中选仕至云州云中令王父球位罔充量仕不越郷终本州别驾烈考又林以廊庙之姿屈於州县以清白之训遗於子孙终澶州观城令逮公之光辅大政若将登庸缉熙庶工平章百揆天子嘉同德之美尊奨於宰司举追命之典褒崇於先正乃诏有司赠公大王父为太子太保曾祖母吴氏追封邓国太夫人王父太子太傅祖母史氏韩国太夫人烈考太子太师妣乐氏代国太夫人继母祝氏邓国太夫人盛德之後垂裕乎百世自天之泽光被於九原蕃衍之祥斯不诬矣公器宇宏廓风规爽迈爰自稚齿逮於成人介然不羣卓尔有立横经乡校拳拳服膺视膳庭闱烝烝就养公始在襁褓即失所生既罹悯凶鞠於祖母先太师继室以刘氏祝氏历事之率礼无违因心不匮纯孝之德士类攸称胜冠之年纒忧曷怙几筵号慕栾棘尽哀既而阅先君手泽之遗文披奕世家藏之羣籍念立身扬名之训思切磋博习之规而澶渊近畿逢掖盖寡交游所及孤陋是虞且闻郑之圃田雅多君子因奉祝夫人徙居焉乃得今杨徵君璞工部韩侍郎丕及故光禄刘少卿锡博约浸润遂通百家之言直谅多闻是为三益之友岁祀永久至业大成从赋春官时名籍甚乾德中礼部员外郎知制诰王公祜以名德掌贡部乃擢公上第焉邠帅杨廷璋备璧马之聘延置幕府赞樽俎之画允为嘉宾伸於巳知尽心所事俯及二毛之岁始沾一命之荣除济州军事推官时所亲李公谦浦适牧是郡筦榷之利俾公专掌岁致余羡民用胥悦太祖闻其名徵赴阙面授兖州观察推官太平兴国初迁大理寺丞兼掌河运方船之粟转漕攸资九年之储廪庾斯实属吴越王修来朝之礼献益地之图海隅苍生初被皇化慎柬良吏抚绥远民即以公知临海郡事就迁太子左赞善大夫江东诸州鄱阳为大地征甚厚户籍尤富非有济时周物之用拨烦治剧之才临於是邦鲜不败事公自台徙饶踰年报政职务修举吏民便之改殿中丞归朝为监察御史受诏知乾州公以母夫人在喜惧之年有羸老之疾咸秦之地驿置尤賖扶侍之官登顿良苦因上言求督汝坟公田以奉甘旨官闲务简遂其所好家贫俸薄不以婴怀属太宗皇帝崇建戚藩夹辅王室精择僚佐翊赞亲贤即以公为左拾遗冀王府记室参军侍从平台从容朱邸成碣馆好贤之美赞东平乐善之风至於曳裾王门仙姿冠玉抽毫客右藻思凌云独步一时夐出羣萃藉田毕就转考功员外郎未几以本官知制诰藩王以借留为请天子不之许也再岁召入翰林为学士公上言祢庙二名有所嫌避明诏敦谕不容辞职天子嘉得贤之美议者蔚知礼之称又受诏与苏易简同知贡举是岁郡国贡士以二万数奏名亦数千人至公无私羣议归美会郊祀拜主客郎中学士如故俄授右谏议大夫知颍州属淫雨降灾嘉谷不稔公乞开公廪以振乏絶望赐田租以惠疲瘵帝俞其请民实受赐会今上尹正京府宠绥神州驿召公为开封府判官未几肇啓储闱并设官属申命公兼太子右庶子迁给事中领职如故属大明继照苍震丕承拜工部侍郎充枢密直学士兼知开封府事邦畿之间实方国之都会辇毂之下盖狱市之兼容簿书期会之烦豪右侵并之弊公击断无滞浩穰以清俄抗封章求解剧任即拜礼部侍郎再入翰林为学士前席虚伫清宴延登动静谘询周旋献纳且以禁林书诏之填委周庐宿直之勤劳屡面至尊辞以目疾除兵部侍郎知上党郡事水深土厚足以养痾尚德兴亷於焉静理神明之化期月有闻秩满徵还以本官充翰林侍读学士数月兼秘书监金华侍讲允谓深严秘府刋书是资鸿博论思慎密体温室之不言学问淹通藴河东之默识为儒林之领?实朝右之羽仪然而民望攸归公议斯逼果跻鼎席同秉国钧景德元年七月以公为吏部侍郎参知政事踰月以本官平章事监修国史与今中书上谷公并命焉是月冬天骄寇边銮舆薄伐公以美疢之故不果扈从旦夕治疗幸其有瘳追及澶渊见於行在是时皇上讲和戎之利继好以息民修弭兵之盟天旋而饮至公运筹汉幄早啓兴邦之言偃节灵台亲逢下武之运同心一德叶赞於钦明夙兴夜寐弥纶於职业无何腠理生疾赐告家居中人国医冠盖相望公以为三事之任四海具瞻镇抚外夷将明万务陟降帝右非可以贪荣寅亮天工非可以旷职遂陈手疏愿解枢轴上特降优诏不允其请申命近臣俾之谕旨丁宁备至靡容逊让公感极以泣疾亦稍平入觐穆清面陈至恳上敦奨尤异毗倚弥深而公常膳载加自公匪懈有犯无隐方宣补衮之勤外强中乾忽起逝川之叹梁木斯坏何哲人之云亡同体忽亏实元后之深痛呜呼享年六十有八上特为制服发哀羣臣奉慰追録嗣子及於诸孙乃至给使之微咸蒙甄奨之泽又特命皇城使爱州刺史卫公绍钦监护葬事太常考行諡曰文简发引之日有司具卤簿鼓吹大鸿胪持节护丧即以今年正月辛酉归葬于郑州管城县马亭乡卢村之南原从先太师之茔礼也公积阶至金紫策勲上柱国三进爵为公加真食之封益功臣之号人爵之盛曷以加焉娶东阳骆 氏累封陈国夫人出於华宗作合君子享是偕老宜其永年二子长曰世长太子中舍裕蛊驰称道光於济美次曰庆长大理寺丞闻诗禀训志耸於象贤三女长适故刑部员外郎李象次适进士张扶先公而逝次适江州德化簿刘宗诲职方郎中蒙叟之子也二孙从善从古俱任将作监主簿虽在覉丱之年竝敦孝谨之行有後之庆岂诬也哉公通介有常谦卑不伐接下和易未尝轻於匹夫与人久要以是称为长者居处俭约不爽於素风中外践更克守於清节善谈名理听者忘疲多识典故酌之不竭屡掌书命润色之美居多亟预畴咨献替之勤斯至洎入参大政荐陟中枢年耆益明人望唯允展四体以率职曾无越思奉三接以矢謩於焉尽瘁居位之日尚浅致君之略未伸遽兹归全盖有遗恨性嗜坟史手不释卷晩年写书百卷字皆方寸躬自雠对以备观览常所着述遗札颇多诸孤等孜孜编缀为三十卷垂世不朽其在兹乎某早奉音徽屡陪谈宴矧又紫垣掌诰聨顔范之官曹黄合拜尘熟丙魏之风采且令嗣之勤请迫玄寝之有期愿志幽扃岂敢牢让铭曰

毕氏之先肇基洪源大名啓胄後裔实蕃公之乃祖始居鴈门吏於州县不违丘樊显允太师贻谋济美有志四方考终百里公之既孤不学斯耻徙居圃田郑多君子杖策从赋登名太常随牒应聘嘉言孔彰乃督河漕乃佩郡章岁满增秩寘彼周行乃佐戚藩乃司雅诰醖藉风规周旋辅导雍容内庭涣汗大号谏官长人善政云报翼翼京邑巍巍东朝珥笔垂绅是为元僚宥密枢衡深严禁署侍从论思再至迭处上党之治民惟去思宣室之对帝乃畴咨入践岩廊冠于宰司民具尔瞻百工允厘永年未登二竖兴沴人之云亡天不憗遗恩极临丧礼优赠禭帝念良臣永怀遗懿野苍茫兮风飕飕马萧萧兮旐悠悠背都城兮遵广陌遡新阡兮归故丘俯咸洛之大道兮介溱洧之通流呜呼贤相之墓兮在此陇树拱兮春复秋


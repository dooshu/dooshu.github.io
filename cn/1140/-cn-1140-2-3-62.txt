送高阮怀归里兼讯大美季升杓司幼龙诸子

明湖六月荷花香宛溪故人归故乡折柳饯君各未醉凭阑日暮立相望与君少长生同里共许词塲执牛耳彩毫灼灼耀春葩双瞳湛湛悬秋水千里绸?更契濶论交夜夜灯花落欲歌欲泣君同声相知不复然疑作子今归去石城秋明月秦淮青雀舟桂华窈窕芙蓉发高歌一曲凌沧洲白门岁丰多酿酒青钱三百沽一斗旋脍鲈鱼剥新栗此时还忆劳人否同心更有蔡与梅穷愁襟抱向谁开归去相看应大笑新诗一句一倾杯


四月十七夜东山半山亭望月放歌


月上东山山尚黑，西面诸峰先受月。高山看较平地好，俯视茫茫皎如雪。

千家万家儿女语，屈指佳期过二八。岂知凡眼自歧视，何曾月球有圆缺。

山亭携客坐相对，夜半潮风吹绿髪。灵珠谁信海鲛泣，观星但愿天狼灭。

乘风欲归归未得，独抚幽光浩歌发。人间天上隔几尘，空寄愁心故宫阙！






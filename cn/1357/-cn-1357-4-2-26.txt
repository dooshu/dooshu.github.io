主笔牢骚


西国某日报主笔，一日大发牢骚，愤然书于报曰：“天下笔耕之难，当未有过于报馆主笔者。”盖报中偶有纰缪，则人人得而见之，亦人人得而指斥之，如日月之食，莫可掩也。或记一事，偶有一二语失实，则更群起哗然，指为造谣生事。若夫平常之人，虽有过失，除二三亲友外，余皆无从得而知之也。不宁惟是，其知友且将造报馆之门，求主笔者代为之讳：又或遇有死亡，则其友且必踵馆求主笔为之代立小传以著于报，扬其善者，讳其不善者。惟为之主笔者，一旦言姐，则国人必快然于心，而且私相庆幸曰：“造谣生事之某主笔，而今死矣。”此虽嬉笑怒骂之文，要亦阅历有得之语，故能有慨乎其言之。吾知局外人必不能道只字也。

趼人氏曰：报章者，舆论之喉舌，国民之耳目，国事之机关，为之主笔者，其任至重也。右说特个人之私言耳。虽然，其处境之难，诚如所言，吾固亲尝之矣。然世亦有旦夕求为主笔而与此说为反对者，吾援隐恶扬善之例，不欲暴之。






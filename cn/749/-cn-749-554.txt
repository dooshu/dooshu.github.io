楼钥


钥字大防，鄞县人，锷从弟。生于绍兴七年（1137）。隆兴元年（1163）进士，累官太府宗正寺丞，出知温州。光宗立，除考功郎，改国子司业，擢起居郎，迁给事中。与韩侂胄不合，以显谟阁学士提举江州太平兴国宫，寻知婺州，移宁国府罢，夺职。侂胄诛，起为翰林学士，迁吏部尚书，除端明殿学士、签书枢密院事。升同知，进参知政事。累疏求去，除资政殿学士，进大学士，提兴万寿观。嘉定六年（1213）卒，年七十七，赠少师、谥宣献。有攻媿集，词附。

醉翁操

七月上浣游裴园

茫茫。苍苍。青山绕、千顷波光。新秋露风荷吹香。悠飏心地翛然，生清凉。古岸摇垂杨。时有白鹭飞来双。

隐君如在，鹤与翱翔。老仙何处，尚有流风未忘。琴与君兮宫商。酒与君兮杯觞。清欢殊未央。西山忽斜阳。欲去且徜徉。更将霜鬓临沧浪。

又

和东坡韵咏风琴

泠然。清圆。谁弹。向屋山。何言。清风至阴德之天。悠飏馀响婵娟。方昼眠。迥立八风前。八音相宣知孰贤。

有时悲壮，铿若龙泉。有时幽杳，彷佛猿吟鹤怨。忽若巍巍山巅。荡荡几如流川。聊将娱暮年。听之身欲仙。弦索满人间。未有逸韵如此弦。

孝宗皇帝虞主自浙江

还重华宫鼓吹导引曲

孝宗纯孝，前圣更何加。高蹈处重华。丹成仙去龙輴远，越岸暮山遐。

波臣先为卷寒沙。来往护灵槎。九虞礼举神衹乐，万世佑皇家。

孝宗皇帝神主自重华宫

至太庙祔庙鼓吹导引曲

吾皇尽孝，宗庙务崇尊。钜典备弥文。巍巍东向开基主，七世祔神孙。

追思九闰整乾坤。环宇慕洪恩。从今密迩高宗室，千载事如存。








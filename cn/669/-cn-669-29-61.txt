61　唐内殿以山水代無逸圖　元符間以山水代耕織圖　陳師錫疏奏圖畫經史


唐内殿無逸圖代以山水，開元、天寶治亂所以分也。仁宗寶元初，圖農家耕織於延春閣。何云：「虞伯生題樓攻媿耕織圖詩序云：『前代郡縣所治，大門東西壁皆畫耕織圖，使民得而觀之。』蓋兼以勖牧民者，不獨延春也。」〇全云：「南渡之初，樓璹以耕織圖進，攻媿之世父也。璹官至揚州安撫。」哲宗元符間亦更以山水，勤怠判焉。徽宗宣取祕書省圖畫進覽，陳師錫奏曰：「六經載道，諸子談理，歷代史籍，祖宗圖書，天人之藴，性命之妙，治亂安危之機，善惡邪正之迹在焉。以此爲圖，天地在心，流出萬物；以此爲畫，日月在目，光宅四海。觀心於此，則天地沖氣生焉；注目於此，則日月祥光麗焉。心以道觀則正，目以德視則明。」疏載本傳。噫，使徽宗能寘其言於坐右，則必能監成敗、别淑慝矣〔一〕。以規爲瑱，聽之藐藐，而畫學設焉。黍離麥秀之風景，其可畫乎？

【集證】唐書崔植傳：「長慶初，穆宗問貞觀、開元治道，植曰：『玄宗即位，得姚、宋納君於道，璟嘗手寫無逸爲圖以獻，勸帝出入覲省以自戒。其後朽暗，乃易以山水圖，稍怠於勤。今願陛下以無逸爲元龜。』」〇玉海百六十三：「寶元元年十月，改萬春閣爲延春閣，兩壁畫農家蠶織圖，見於紹興五年三月甲午之聖訓。」〇樓鑰耕織圖後序：「高宗皇帝紹開中興，備知民瘼。伯父璹時爲於潛令，念農夫蠶婦之作苦，究訪始末，爲耕、織二圖。耕自浸種以至入倉，凡二十一事；織自浴蠶以至剪帛，凡二十四事。事爲一圖，係以五言詩。賜對之日，遂以進呈。玉音嘉奬，宣示後宫。」

【元圻案】紹興五年三月甲午，趙鼎奏：「近久雨，恐傷苗稼，欲下臨安府祈請。」孟庾、沈與求曰：「多雨天氣久寒，蠶損甚衆。」帝曰：「朕見令禁中養蠶，庶使知稼穡艱難。祖宗時於延春閣兩壁畫農家養蠶織絹甚詳，元符間因改山水。」〇宋史陳師錫傳：「師錫，字伯修，建州建陽人。熙寧中，游太學，有儁聲。及廷試，神宗擢爲第三。蘇軾薦其學術淵源，行己潔素，議論剛正，器識靖深，德行追踪於古人〔二〕，文章冠絶於當世。官考功郎中，出知潁、廬、滑三州〔三〕。師錫始與陳瓘同論京、卞，時號二陳。」〇宋俞元德螢雪叢説：「徽宗政和中，建設畫學，用太學法補試四方畫工，以古人詩句命題，不知掄選幾許人也。」〇宋史張去華傳：「去華嘗獻所著元元論，大旨以養民務穡爲急，真宗深所嘉賞，命寫縑素，爲十八軸，列置龍圖閣之四壁。」孫奭傳：「仁宗即位，畫無逸圖上之，帝命張於講讀閣。」

〔一〕「監」，元刊本作「鑒」。

〔二〕「追」，原作「退」；「廬」，原作「瀘」，皆據中華本宋史卷三四六陳師錫傳改。

〔三〕「追」，原作「退」；「廬」，原作「瀘」，皆據中華本宋史卷三四六陳師錫傳改。






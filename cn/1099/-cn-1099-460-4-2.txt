○鹽政考 【 鹽政】

鹽政固邊計也。鹽政之通塞。邊計之虗實也。今天下稱邊計最急葢數十年來謀臣借箸計臣持籌。曷嘗不孜孜邊計哉。而猶然虗也。則鹽政之舊未復也。愚攷　國初置轉運提舉為鹺司而淮之南北。浙之東西長蘆河東山東閩粵蜀滇與夫鹽井衛龍州司雅州所海北靈州西和漳縣。皆所謂產鹽處也。晒有場。煎有竈貯有倉。課有額。行有方。當其時。歲召商開中入粟實塞下。塞下粟無騰價焉。則邊利也。令商自為辦。而國不聞輸將之費。士飽馬騰扞圉疆固則國利也。葢洪永間鹽一引。所輸銀八分耳。粟二斗五升耳。至輕也。所司關給無留行。此事不可卒復矣商人旦輸粟夕受鹽券交於左筐盈於右至便也食祿之家。禁不得牟商利。一切諸給悉絕之。諸私鬻阻亂者論死。至嚴也。竈丁給鹵地。給草蕩額鹽一引。給米一石凖以錢鈔。復其雜役。至厚也利□盛行官鹽壅塞葢在無以收餘鹽也有餘鹽則官自出鈔收之下以資竈戶上以攬利柄至周也葢　國家鹺政。操縱有權。調度有法。公平正大。嚴密精詳。商利而民亦利。國足而邊亦足稱美善巳乃常股存積之設也。自正統中始也。常股七分以為常存積既行則常□必困矣而存積三分以待塞下之急倍償開中越次放支是居貨罔利則非體也乃輸之不粟而銀也。不之塞下而之鹺司也自司農葉淇始也取目前之近利忘久遠之大計。遂至邊儲資於內帑商跡絕於塞垣。卒然有警。倉皇召中。類多觀望。即有至者。所入甚寡。坐令儲蓄外空。則非計也。乃私竇之開也。自弘正間始也或勳戚恩潭。或權倖請求。皆予以餘鹽。容其夾帶。而復有各年未盡。名曰零鹽。有掣餘積堆。名曰所鹽。一以供權要之報中。侵商利。虧國課。則非法也。乃商之困也。自守支始也。次同貫魚纍同積薪。有數十年老死不得給。至令兄弟妻子代支者。則非便也。乃竈丁之困也。自總催始也。場蕩歸其并兼鹽課為其乾沒。竈丁不過總催家一傭而巳。分業蕩然。丐貸為生。欲無逃亡。不可得也。乃額鹽之滯也。自課重始也彼一引所輸銀至七錢五分重矣。而且有配支。有賣窩。有科罰。有勸借。費貸不貲。是以鹽價湧貴。而人競趨私鹽。欲正課無滯不可得也。乃私鹽之行也。自不行鈔法始也鈔法廢則縣官何術以收餘鹽餘鹽積而無所售則竈丁困乃曰挾餘鹽者絞貨私鹽者絞將能行乎行之而必。即竈丁枵腹以斃。不然。即為變。行之而不必欲餘鹽之利。不為奸人橐中裝。不可得也。今江淮間鹽徒高檣大舶。千百為聚行則烏飛。止則狼踞。輒殺傷官兵。近方見告矣以今四方綱維不弛。徼察有加焉。猶尚如是有如一方有警。如此曹者。乘變而橫擊。其何以弭之。故鹽政之不修。愚恐其患。不獨邊計。且移之社稷也。嗟乎。利弊之懸、洞若觀火、　祖宗之法、顜若畫一藉令在事者深攷而善提衡之何有於區區鹽政哉。愚謹攷其始末詳其變遷以俟司國計者鏡焉


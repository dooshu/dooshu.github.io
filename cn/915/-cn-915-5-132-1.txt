◇荐朱俭表

盖闻《虞书》非俊无以光帝载，西伯非髦士无以开王业。是故高世之主，必广登命之礼；有为之君，务通贤者之路；所以成大治也。窃见同郡朱俭，字文信，天真清亮，雅性忠笃，纯粹足以激清源，美行足以广风俗；当仁不让，见得思义，疏达之才，强记博闻，飞辞抗论，骆驿奇逸，诚当世之俊异，一时之秀出也。如得毗佐铨衡，翼亮右曹，济济之观，足用华国。（《艺文类聚》五十三）


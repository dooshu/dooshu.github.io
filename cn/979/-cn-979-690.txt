释文珦　夏日过隐不湖居

轩窗临水开，洁莹如冰镜。

含风柳千丝，清暑荷万柄。

近结鸥鹭盟，远寄江湖兴。

吾亦爱君庐，为发沧浪咏。

夏暑正隆望秋得雨风赋长句

夏日烈烈扬晖光，阳气入土土力强。

望秋三日雨滂滂，庶物浡然俱阜昌。

雨暘时若异咎恒，秔稻薿薿如人长。

西风朝夕吹新凉，风来已作酒饭香。

老农再拜谢穹苍，此去足以供焌尝。

只今吏卒多豺狼，唯恐肆威回夺攘。

一粒不得入我肠，父子悲啼茹糟糠。

愿将此意达君王，毋官贪冒官循良。

释文珦


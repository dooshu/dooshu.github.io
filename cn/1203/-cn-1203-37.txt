卷三十七

<集部，词曲类，词选之属，御选历代诗余

钦定四库全书

御选历代诗余卷三十七目录【起五十八字至六十字】

虞美人【又一体】

毛文锡【二首】

顾夐【四首】

鹿?扆

阎选【二首】

孙光宪【二首】

冯延巳【二首】

李珣

无名氏

欧阳修

吴邦桢

前调【又一体】

晁补之

杜安世

前调【又一体】

顾夐

前调【又一体】

顾夐

临江仙【又一体】

冯延巳

王观

前调【又一体】

张孝祥

吴子孝【二首】

望江南【又一体】

冯延巳【二首】

接贤宾

毛文锡

东坡引【又一体】

辛弃疾

前调【又一体】

辛弃疾

锦堂春【又一体】

程珌

朝玉阶

杜安世

惜琼花

张先

冉冉云

卢炳

韩淲

一剪梅

李清照

唐多令

刘过【二首】

尹焕

陈允平【二首】

蒋捷

周密【五首】

张炎【七首】

张林

汪元量

邓剡

张翥

杨慎

一剪梅【又　体】

周紫芝

周邦彦

辛弃疾

黄公度

刘儗

周文璞

史逹祖【二首】

韩淲【二首】

方岳

卢炳

吴文英【三首】

蒋捷【二首】

欧良

石孝友

汪元量

王莹卿

韩玉

吴山

周用

吴易

荷华媚

苏轼

七娘子【又一体】

贺铸

毛滂【二首】

谢逸

向子諲

感皇恩

张先【二首】

钗头凤【又一体】

程垓

陆游

史逹祖

无名氏

朝玉阶【又一体】

杜安世

望远行【又一体】

韦庄

遐方怨【又一体】

顾夐

孙光宪

拨棹子

尹鹗

鞓红

毛文锡

定风波

李泳

前调【又一体】

陈允平

吴洪

散天花

舒亶

秋蕊香引

柳永

锦帐春【又一体】

无名氏

後庭宴

无名氏

夀山曲

冯延巳

寻梅

沈会宗

御选历代诗余卷三十七目录

钦定四库全书

御选历代诗余卷三十七【起五十八字至六十字】

司经局洗马掌局事兼翰林院修撰加二级【臣】王奕清奉旨校刋

虞美人

【又一体双调五十八字】

虞美人　　　　　　　　　　　毛文鍚

鸳鸯对浴银塘暖水面蒲梢短垂杨低拂麴尘波蛛丝结网露珠多滴圆荷　遥思桃叶吴江碧便是天河隔锦鳞红鬛影沉沉相思空有梦相寻意难任

前调　　　　　　　　　　　　毛文鍚

宝檀金缕鸳鸯枕绶带盘宫锦夕阳低映小牕明南园緑树语鸎鸎梦难成　玉鑪香暖频添炷满地飘轻絮珠帘不卷度沉烟庭前闲立昼秋千艳阳天

前调　　　　　　　　　　　　顾　夐

晓莺啼破相思梦帘卷金泥凤宿妆犹在酒初醒翠翘

慵整倚云屏转娉婷　香檀细画侵桃脸罗袂轻轻歛佳期堪恨再难寻绿芜满院柳成隂负春心

前调　　　　　　　　　　　　顾　夐

碧梧桐映纱窗晚花谢莺声懒小屏屈曲掩青山翠帏香粉玉炉寒两蛾攒　颠狂年少轻离别辜负春时节画罗红袂有啼痕魂销无语倚闺门欲黄昏

前调　　　　　　　　　　　　顾　夐

深闺春色劳思想恨共春芜长黄鹂娇啭泥芳姸杏枝如画倚轻烟琐窗前　凭阑愁立双蛾细柳影斜揺砌玉郎还是不还家教人魂梦逐杨花绕天涯

前调　　　　　　　　　　　　顾　夐

翠屏闲掩垂珠箔丝雨笼池阁露黏红藕咽清香谢娘娇极不成狂罢朝妆　小金鸂?沉烟细腻枕堆云髻浅眉微歛注檀轻旧欢时有梦魂惊悔多情

前调　　　　　　　　　　　　鹿?扆

卷荷香澹浮烟渚緑嫩擎新雨璅牎疎透晓风清象牀珍簟冷光轻水纹平　九疑黛色屏斜掩枕上眉心歛不堪相望病将成钿昏檀粉泪纵横不胜情

前调　　　　　　　　　　　　阎　选

粉融红腻莲房绽脸动双波慢小鱼衔玉鬓钗横石榴裙染象纱轻转娉婷　偷期锦浪荷深处一梦云兼雨臂留檀印齿痕香深秋不寐漏初长尽思量

前调　　　　　　　　　　　　阎　选

楚腰蛴领团香玉鬓叠深深绿月蛾星眼笑微颦柳天桃艳不胜春晚妆匀　水纹簟映青纱帐雾罩秋波上一枝娇卧醉芙蓉良宵不得与君同恨忡忡

前调　　　　　　　　　　　　孙光宪

好风微揭帘旌起金翼鸾相倚翠檐愁听乳禽声此时春态暗关情独难平　画堂流水空相翳一穗香揺曳教人无处寄相思落花芳草过前期没人知

前调　　　　　　　　　　　　孙光宪

红牎寂寂无人语暗澹棃花雨绣罗纹地粉新描博山香炷旋抽条睡魂销　天涯一去无消息终日长相忆教人相忆几时休不堪掁触别离愁涙还流

前调　　　　　　　　　　　　冯延巳

碧波帘幙垂朱户帘下莺莺语薄罗依旧泣青春野花芳草逐年新事难论　凤笙何处高楼月幽怨凭谁说须臾残照上梧桐一时弹涙与东风恨重重

前调　　　　　　　　　　　　冯延巳

画堂新霁情萧索深夜垂珠箔洞房人睡月婵姢梧桐双影上朱轩立阶前　高楼何处连宵宴塞管吹幽怨一声已断别离心旧欢抛弃杳难寻恨沉沉

前调　　　　　　　　　　　　李　珣

金笼莺报天将曙惊起分飞处夜来濳与玉郎期多情不觉酒醒迟失归期　映花避月遥相送腻髻偏垂凤郤回娇步入香闺倚屏无语捻云箆翠眉低

前调　　　　　　　　　　　　无名氏

帐中草草军情变月下旌旗乱褫衣推枕怆离情远风吹下楚歌声正三更　抚骓欲下重相顾艳态花无主手中莲锷凛秋霜九泉归去是仙乡恨茫茫

前调　　　　　　　　　　　　欧阳修

炉香昼永龙烟白风动金鸾额画屏寒掩小山川睡容初起枕痕圆坠花钿　楼高不及烟霄半望尽相思眼艳阳刚爱挫愁人故生芳草碧连云怨王孙

前调【忆梅】　　　　　　　　　　吴邦桢

西溪十里渔村路犹记看梅处暗香疎影最关情更怜雪外一枝横雨初晴　而今别去梅花久梅好应如旧风霜愧我渐苍顔长教老鹤怨空山几时还

前调【又一体饯别】　　　　　　　　　晁补之

原桑飞尽霜空杳霜夜愁难晓油灯野店怯黄昏穷途不减酒杯深故人心　羊山故道行人少也送行人老一般别语重千金明年过我小园林话如今

前调　　　　　　　　　　　　杜安世

江亭春晚芳菲尽行色青天近画桥杨柳也多情暗抛飞絮惹前行路尘清　彤庭早晚瞻虞舜遥听恩迁峻二年歌宴绮罗人片云疎雨忍漂沦泪沾巾

前调【又一体】　　　　　　　　　　顾　夐

触帘风送景阳钟鸳被绣花重晓帏初卷冷烟浓翠匀粉黛好仪容思娇慵　起来无语理朝妆宝匣镜凝光绿荷相倚满池塘露清枕簟藕花香恨悠扬

前调【又一体】　　　　　　　　　　顾　夐

少年艳质胜琼英早晚别三清莲冠稳篸钿箆横飘飘罗袖碧云轻画难成　迟迟少转腰身袅翠靥眉心小醮坛风急杏枝香此时恨不驾鸾凰访刘郎

临江仙

【又一体双调五十九字】

临江仙　　　　　　　　　　　冯延巳

秣陵江上多离别雨晴芳草烟深路遥人去马嘶沉青帘斜挂里新柳万枝金　隔江何处吹横笛沙头惊起双禽徘徊一晌几般心天长烟远凝恨独沾襟

前调　　　　　　　　　　　　王　观

别浦相逢何草草扁舟两岸垂杨绣屏珠箔绮空囊酒深歌拍缓愁入翠眉长　燕子归来人去也此时无奈昏黄桃花应似我心肠不禁微雨流泪湿红妆

前调【又一体】　　　　　　　　　　张孝祥

罨画楼前初立马隔帘笑语相亲铅华洗尽见天真衫儿轻罩雾髻子直梳云　翠叶银丝茉莉樱桃淡注香唇见人不语解留人数杯愁里酒两眼醉时春

前调【次韵答杨远林见贺归养】　　　　　　　吴子孝

喜奉一封丹凤诏扁舟东下如飞泪澘终日果成归炉烟违画省宫锦试春衣　堂上老人无恙承欢爱日长辉传家清白胜珠玑从今山共水杖屦肯相违

前调　　　　　　　　　　　　吴子孝

玉阜金陵非远别梦魂两地常飞故园猿鹤待来归柔弦酣倚曲稚子笑牵衣　处处良朋为伴竹林莲社增辉挥毫对客散珠玑愿君长好在慰我久暌违

望江南

【又一体双调五十九字亦名忆江南】

望江南　　　　　　　　　　　冯延巳

去岁迎春楼上月正是西窗夜凉时节玉人贪睡坠钗云粉消妆薄见天真　人非风月长休旧破镜尘筝一梦经年痩今宵帘幙扬花隂空余枕泪独伤心

前调

今日相逢花未发正是去年别离时节东风次第有花开恁时须约却重来　重来不怕花堪折祗怕明年花发人离别别离若向百花时东风弹泪有谁知

接贤宾

【双调五十九字唐词也宋词百十六字者号集贤宾接集音相近有互用者义亦同也】

接贤宾　　　　　　　　　　　毛文锡

香韀镂?五色騘值春景初融流珠喷沫蹀躞汗血流红　少年公子能乘驭金镳玉辔珑璁为惜珊瑚鞭不下骄生百步千踪信穿花从拂柳向九陌追风

东坡引

【又一体双调五十九字】

东坡引　　　　　　　　　　　辛弃疾

玉纎弹旧怨还敲绣屏面清歌自送西风鴈鴈行吹字断鴈行吹字断　夜深拜半月琐牎西畔但桂影空堦满翠帷自掩无人见罗衣寛一半罗衣寛一半

前调【又一体】　　　　　　　　　　辛弃疾

花梢红未足条破惊新绿重帘下徧阑干曲有人春睡熟有人春睡熟　鸣禽破梦云偏目蹙起来香顋褪红玉花时爱与愁相续罗裙过半幅罗裙过半幅

锦堂春

【又一体双调五十九字】

锦堂春【留春】　　　　　　　　　程　珌

最是春来苦多风雨只恁匆匆归去看游丝都不恨恨秦淮新涨向人东注　醉里仙人惜春曾赋却不解留春且住问何人留得住怕小山更有碧芜春句

朝玉阶

【双调五十九字】

朝玉阶　　　　　　　　　　　杜安世

春色欺人拂眼青柳条绿丝软雪花轻黄金才鎻掩银屏隂沈深院静语娇莺　美人春困宝钗横惜花芳态泪盈盈风流何处最多情千金一笑须信倾城

惜琼花

【双调五十九字】

惜琼花　　　　　　　　　　　张　先

汀苹白苕水碧每逢花驻乐随处欢席别时携手看春色萤火而今飞破秋夕　河流如带窄任轻舟似叶何计归得断云孤鹜青山极楼上徘徊无限相忆

冉冉云

【双调五十九字一名弄花雨】

冉冉云　　　　　　　　　　　卢　炳

雨洗千红又春晚留牡丹倚阑初绽娇娅姹偏赋精神君看筭费尽工夫点染　带露天香最清远太真妃晓妆体段?对花满把流霞频劝怕逐东风零乱

前调　　　　　　　　　　　　韩　淲

倚徧阑干弄花雨卷朱帘草迷芳树山崦里几许云烟来去画不就人家院宇　社寒梁燕呢喃舞小桃红海棠初吐谁信道午醉醒时情绪闲整春衫自语

一翦梅

【双调五十九字以李清照词为格人以月满楼句添一西字入六十字内今按本集正之】

一翦梅　　　　　　　　　【宋媛】李清照

红藕香残玉簟秋轻解罗裳独上兰舟云中谁寄锦书来鴈字回时月满楼　花自飘零水自流一种相思两处闲愁此情无计可消除才下眉头却上心头

唐多令

【唐或作糖一名南楼令双调六十字】

唐多令【重过武昌】　　　　　　　　　刘　过

芦叶满汀洲寒沙带浅流二十年重到南楼柳下系舟犹未稳能几日又中秋　黄鹤断矶头故人今在不旧江山总是新愁欲买桂花重载酒终不似少年游

前调【梅】　　　　　　　　　　　刘　过

解?蓼花湾好风吹去帆二十年重过新滩洛浦凌波人去後空梦绕翠屏间　飞雾湿征衫苍苍烟树寒望星河低处长安绮陌红楼应笑我为花事过江南

前调【吴兴席上】　　　　　　　　　　尹　焕

苹末转清商溪声供夕凉缓传杯催唤红妆斜挽乌云新浴罢裙拂地水沉香　歌短旧情长重来惊鬓霜怅绿隂青子成双说着前欢佯不倸扬莲子打鸳鸯

前调【吴江道上寄郑可大】　　　　　　　　陈允平

何处是秋风月明霜露中筭凄凉未到梧桐曾向垂虹桥上看有几树水边枫　客路怕相逢酒浓愁更浓数归期犹是初冬欲寄相思无好句聊折赠鴈来红

前调　　　　　　　　　　　　陈允平

休去采芙蓉秋江烟水空带斜阳一片征鸿欲顿闲愁无顿处都着在两眉峰　心事寄题红画桥流水东断肠人无奈秋浓囘首层楼归去嬾早新月挂梧桐

前调【夀东轩】　　　　　　　　　　蒋　捷

秋碧泻晴湾楼台云影间记仙家元在蓬山飞到鴈峰尘更少三万顷玉无边　金醆倒垂莲歌摇香雾鬟任芙蓉月转朱阑天气巳凉犹未冷重九後小春前

前调　　　　　　　　　　　　周　密

丝雨织莺梭浮钱点翠荷燕风庭宇正清和苔面唾茸堆绣迳春去也奈春何　宫柳老青蛾题红隔翠波扇鸾尘暗合欢罗门外绿隂深似海应未比旧愁多

前调　　　　　　　　　　　　周　密

桂影满空庭秋宵宵五更一声声都是消凝新鴈旧蛩相应和禁不过冷清清　酒与梦皆醒病因愁做成展红绡犹有余馨暗想芙蓉城下路花可可雾冥冥

前调　　　　　　　　　　　　周　密

敧枕听西风蛩阶月正中弄秋声金井梧桐闲忆十年吴下路船几度繋江风　辇路又迎逢秋如归兴浓叹淹留还见新冬湖外霜林秋似锦一片片认题红

前调　　　　　　　　　　　　周　密

开了木芙蓉一年秋巳空送新愁千里孤鸿摇落江篱多少恨吟不尽楚云峰　往事夕阳红故人江水东翠衾寒几夜霜浓梦断屏山飞不去随夜鹊遶疎桐

前调　　　　　　　　　　　　周　密

好梦不分明楚云千万层带围寛愁损兰成玉杵玄霜无咫尺青羽信更沉沉　水调夜凄清清宵谁共听砑牋红空赋倾城几度欲吟吟不得可煞是没心情

前调【送韩竹涧归杭】　　　　　　　　　张　炎

一见又天涯人生可叹嗟想难忘江上琵琶诗酒一瓢风雨外都莫问是谁家　怜我鬓先华何愁归路賖向西湖重隐烟霞说与山童休放鹤最零落是梅花

前调　　　　　　　　　　　　张　炎

云冷未全开檐冰雨沍苔入花根暖意先回一夜绿房迎晓白空忆徧岭头梅　如幻旧情怀寻春上吹台正泥深十二香街且问谢家池畔草春必定几时来

前调【怀西湖】　　　　　　　　　　张　炎

湖上景消磨飘零有梦过问堤边春事如何可是而今张绪老见说道柳无多　客里醉时过寻思安乐窝买扁舟重缉渔蓑欲趂桃花流水去又却怕有风波

前调【送杭友】　　　　　　　　　　张　炎

聚首不多时烟波又别离有黄金应铸相思折得梅花先寄我山正在里湖西　风雪脆荷衣休敎鸥鹭知惜丝丝犹混尘泥何日束书归旧隐还只怕种瓜迟

前调【题聚仙图】　　　　　　　　　　张　炎

曾记宴蓬壶寻思认得无醉归来事巳模糊忽对画图如梦寐又因甚下清都　拍手笑相呼应书缩地符想人间天上同途隔水一声何处笛正月满洞庭湖

前调【夀月溪】　　　　　　　　　　张　炎

天净雨初晴秋清人更清满吟牎柳思周情一片香来松桂下长听得读书声　闲处卷黄庭年年两鬓青佩芳兰嬾系尘缨傍取溪边端正月对玉兎话长生

前调　　　　　　　　　　　　张　炎

风雨客殊鄊梧桐傍小牎甚秋声今夜偏长忆着旧时歌舞地谁得似牧之狂　茉莉拥钗梁云窝一枕香醉瞢腾多少思量明月半牀人睡觉听说道夜深凉

前调　　　　　　　　　　　　张　林

金勒控花騘故山云雾中翠苹洲先有西风可惜嫩凉时枕簟都付与旧山翁　双翠合眉峰泪华分脸红向尊前何太匆匆才是别离情便苦都莫问澹和浓

前调【吴江中秋】　　　　　　　　　　汪元量

莎草被长洲吴江拍岸流忆故家西北高楼十载客牎憔悴损搔短鬓独悲秋　人在塞边头断鸿书寄不记当年一片闲愁舞罢羽衣尘满面谁伴我广寒游

前调　　　　　　　　　　　　邓　刊

雨过水明霞潮回岸带沙叶声寒飞透牎纱懊恨西风催世换更随我落天涯　寂寞古豪华乌衣日又斜问堂前燕入谁家只有南来无数鴈和明月宿芦花

前调　　　　　　　　　　　　张　翥

花下钿箜篌尊前白雪讴记怀中朱李曾投镜约钗盟心巳许诗写在小红楼　忍泪上云兜断魂随彩舟等闲间惹得离愁欲寄长河鱼信去流不到白苹洲

前调【中秋与二客泛舟】　　　　　　　　杨　愼

飞镜露云头金波水面浮水晶宫今夜中秋唤取官奴吹玉笛香雾湿锦云留　二客亦风流蜋川泛小舟问何如赤壁黄州坡老有灵应鼓掌天地里寄蜉蝣一翦梅

【又一体双调六十字】

一翦梅【送杨师醇】　　　　　　　　　周紫芝

无限江山无限愁两岸斜阳人上扁舟阑干吹浪不多时酒在离尊情满沧洲　早是霜华两鬓秋目送飞鸿那更难留问君尺素几时来莫道长江不解西流

前调　　　　　　　　　　　　周邦彦

一翦梅花万様娇斜插疎枝略点眉梢轻盈微笑舞低徊何事尊前拍手相招　夜渐寒深酒渐消袖里时闻玉钏轻敲城头谁恁促残更银漏何如且慢明朝

前调　　　　　　　　　　　　黄公度

冷艳幽香冰玉姿占断孤高压尽芳菲东君先暖向南枝要使天涯管领春归　不受人间莺蝶知长是年年雪约霜期嫣然一笑百花迟调鼎行看结子黄时

前调　　　　　　　　　　　　刘　儗

唱到阳关第四声香带轻分罗带轻分杏花时节雨纷纷山遶孤邨水遶孤邨　更没心情共酒尊春山香满空有啼痕一般离思两消魂马上黄昏楼上黄昏

前调　　　　　　　　　　　　周文璞

风韵萧疎玉一团更着梅花轻袅云鬟这回不是恋江南只为温柔天上人间　赋罢闲情共倚阑江月庭芜緫是销魂流苏斜掩烛花寒一様眉尖两处关山

前调　　　　　　　　　　　　史达祖

谁写梅溪字字香沙边幽梦常恁芬芳不如花酒伴昏黄只怕东风吹断人肠　小阁无灯月浸牎香吹罗袖酒映宫妆如今竹外怕思量谷里佳人一片冰霜

前调　　　　　　　　　　　　史达祖

秦客当楼泣凤箫宫衣香断不见纎腰隔年心事又今宵折尽冰弦何用鸾胶　些子轻魂几度销兰骚蕙些无计重招东牎一梦月华娇也带春愁飞上梅梢

前调　　　　　　　　　　　　韩　淲

缥缈神仙云雾牎说与苏州未断人肠带湖烟月堕苍茫唤醒嫦娥春笋纤长　马上琵琶半额妆拨尽相思十二巫阳疎帘清簟入潇湘佩玉鸣鸾吹下天香

前调　　　　　　　　　　　　韩　淲

一朶梅花为和香浅色春风别样宫妆西湖佳处更难忘雪意江天浑断人肠　清夜横斜竹影牎赢得相思魂梦悠扬玉溪山外水云乡茅舍疎篱不换金章

前调【客中新雪】　　　　　　　　　　方　岳

谁翦轻琼做物华春遶天涯水遶天涯园林晓树恁横斜道是梅花不是梅花　宿鹭联拳倚断槎昨夜寒些今夜寒些孤舟箬笠钓烟沙待不思家怎不思家

前调【元宵】　　　　　　　　　　卢　炳

灯火楼台万斛莲千门喜笑素月婵娟几多急管与繁弦巷陌骈阗毕献芳筵　乐与民偕五马贤绮罗丛里一簇神仙传柑雅宴约明年尽夕留连满泛金船

前调【赠友】　　　　　　　　　　吴文英

远目伤心楼上山愁里长眉别後蛾鬟暮云低压小阑干敎问孤鸿因甚先还　痩倚溪桥梅夜寒雪欲消时泪不禁弹翦成钗胜待归看春在西牎灯火更阑

前调　　　　　　　　　　　　吴文英

老色频生玉镜尘雪澹春姿越看精神溪桥人去几黄昏流水泠泠都是啼痕　细雨轻寒暮掩门萼绿灯前酒带香温风情谁道不因春春到一分花痩一分

前调　　　　　　　　　　　　吴文英

闷蕊惊寒减艳痕蜂也消魂蜨也消魂醉归无月傍黄昏知是花邨知是前邨　留得闲枝叶半存好似桃根不是桃根小楼昨夜雨声浑春到三分秋到三分

前调　　　　　　　　　　　　蒋　捷

小巧楼台眼界寛朝卷帘看暮卷帘看故乡一望一心酸云又迷漫水又迷漫　天不教人客梦安昨夜春寒今夜春寒梨花月底两眉攒倚徧阑干拍徧阑干

前调【舟过吴江】　　　　　　　　　　蒋　捷

一片春愁待酒浇江上舟揺楼上帘招秋娘渡与泰娘桥风又飘飘雨又萧萧　何日归家洗客袍银字笙调心字香烧流光容易把人抛红了樱桃绿了芭蕉

前调　　　　　　　　　　　　欧　良

漠漠春隂酒半酣风透春衫雨透春衫人家蚕事欲眠三桑满筐篮柘满筐篮　先自离怀百不堪樯燕呢喃梁燕呢喃篝灯强把锦书看人在江南心在江南

前调【送晁驹父】　　　　　　　　　　石孝友

萍水相逢无定居同在他乡又问征途离歌声里客心孤花尽园林水满江湖　烟树微茫带?蒲何处长沙何处洪都要知安稳到家无千里征鸿一纸来书

前调　　　　　　　　　　　　汪元量

十年旧事谩咨嗟今日思家明日思家一轮燕月照牎纱楼上征笳塞上征笳　玉人劝我酌流霞急捻琵琶缓捻琵琶一从别後各天涯欲寄梅花莫寄梅花

前调　　　　　　　　　　【宋媛】王莹卿

荳蔲梢头春意阑风满前山雨满前山杜?啼血五更残花不禁寒人不禁寒　离合悲懽事几般离有悲懽合有悲懽别时容易见时难怕唱阳关莫唱阳关

前调　　　　　　　　　　　　韩　玉

镜里新妆镜外情小眉幽恨浅绿低横只疑闲纵绣鞍尘不道天涯萦绊归程　梦里兰闺相见惊玉香花瘦春艳盈盈觉来欹枕转愁人门外潇潇风月三更

前调【出巡驻赣州】　　　　　　　　　吴　山

玉帐牙旗控上游粤峤烟收闽桥烟收球门铙吹转山陬昨日汀州今日?州　郁孤台上试凝眸章水分流贡水分流沧江如练鴈横秋欲办归舟难办归舟

前调【中秋】　　　　　　　　　　周　用

画船铙吹下扬州十里回头千里回头燕山迢递百花洲一度中秋几度中秋　遥天今夜片云收风也无愁雨也无愁凭高不减少年游酒满南楼月满南楼

前调　　　　　　　　　　　　吴　易

红染青枫白露霏江上鸿栖城上乌栖扁舟野客倒金卮霜下花稀月下星稀　旧事纷纷总奕棋颦也西施笑也西施英?心事緫成痴俊煞鸱夷恼煞鸱夷荷华媚

【双调六十字】

荷华媚　　　　　　　　　　　苏　轼

霞苞露荷碧天然地别是风流标格重重青盖下千娇照水好红红白白　每怅望明月清风夜甚低迷不语夭邪无力终须放船儿去清香深处住看伊顔色七娘子

【又一体双调六十字】

七娘子　　　　　　　　　　　贺　铸

京江抵海边吴楚铁瓮城形胜无今古北固凌高西津横渡几人携手分襟处　凄凉渌水桥南路奈玉壶难叩鸳鸯语行雨行云非花非雾为谁来为谁还去

前调【舟中早秋】　　　　　　　　　　毛　滂

山屏雾帐玲珑碧更绮牎临水新凉入雨短烟长柳桥萧瑟这番一日凉一日　离多绿鬓多时白这离情不似而今惜云外长安斜晖脉脉西风吹梦来无迹

前调【和方回登月波楼】　　　　　　　　毛　滂

月光波影寒相向借团团与做长壕様此老南楼风流可想殷勤冰彩随人上　欲同次道倾家醸有兵厨玉盎金波涨云外归鸿烟中飞桨五湖秋兴心先往

前调　　　　　　　　　　　　谢　逸

风翦冰花飞零乱映梅花素影揺清浅绣幄寒轻兰熏烟暖艳歌催得金荷卷　游梁巳觉相如倦忆去年舟渡淮南?别後销魂冷猿寒鴈角声只送黄昏怨

前调　　　　　　　　　　　　向子諲

山围水绕高唐路恨密云不下阳台雨雾阁云牎风亭月户分明携手同行处　而今不见生尘步但长江无语东流去满地落花漫天飞絮谁知緫是离愁做感皇恩

【双调六十字】

感皇恩　　　　　　　　　　　张　先

廊庙当时共代工睢陵千里约远相从欲知宾主与谁同宗支内黄阁旧有三公　广乐起云中湖山看画轴两仙翁武陵佳话几时穷元丰际德星聚照江东

前调　　　　　　　　　　　　张　先

延寿芸香七世孙华轩承大对见经纶溟鱼一息化天津袍如草三百骑从清尘　玉树莹风神同时棠棣萼一家春十年身是凤池人蓬莱阙黄阁主迟谈宾钗头凤

【又一体双调六十字一名玉珑璁亦名折红英】

钗头凤　　　　　　　　　　　程　垓

桃花暖杨花乱可怜朱户春强半长记忆探芳日笑凭郎肩殢红偎碧惜惜惜　春宵短离肠断泪痕长向东风满凭青翼问消息花谢春归几时来得忆忆忆

前调　　　　　　　　　　　　陆　游

红酥手黄縢酒满城春色宫墙柳东风恶欢情薄一怀愁绪几年离索错错错　春如旧人空痩泪痕红湿鲛绡透桃花落闲池阁山盟虽在锦书难托莫莫莫

前调【寒食饮绿亭】　　　　　　　　　史达祖

春愁远春梦乱凤钗一股轻尘满江烟白江波碧柳户清明燕帘寒食忆忆忆　莺声暖箫声短落花不许春拘管新相识休相失翠陌吹衣画楼横笛得得得

前调　　　　　　　　　　　　无名氏

城南路桥南树玉鈎帘卷香横雾新相识旧相识浅颦低笑嫩红轻碧惜惜惜　刘郎去阮郎住为云为雨朝还暮心相忆空相忆露荷心性柳花踪迹得得得朝玉阶

【又一体双调六十字】

朝玉阶　　　　　　　　　　　杜安世

帘卷春寒小雨天牡丹花落尽悄庭轩高空双燕舞翩翩无风轻絮坠暗苔钱　拟将幽怨写香笺中心多少事语难传思量真个恶因缘那堪长梦见在伊边望远行

【又一体双调六十字】

望远行　　　　　　　　　　　韦　庄

欲别无言倚画屏含恨暗伤情谢家庭树锦鸡鸣残月落边城　人欲别马频嘶绿槐千里长堤出门芳草路萋萋云雨别来易东西不忍别君後却入旧香闺遐方怨

【又一体双调六十字孙光宪一首第五句向遗一字】

遐方怨　　　　　　　　　　　顾　夐

帘影细簟纹平象纱笼玉指镂金罗扇轻嫩红双脸似花明两条眉黛远山横　凤箫歇镜尘生辽塞音书絶梦魂长暗惊玉郎经岁负娉婷敎人怎不恨无情

前调　　　　　　　　　　　　孙光宪

红绶带锦香囊为表花前意殷勤赠玉郎此时更觉役心肠转添秋夜梦魂狂　思艳质想娇妆愿早传金盏同欢卧醉乡任人猜妒恶猜防到头须使似鸳鸯拨棹子

【双调六十字】

拨棹子　　　　　　　　　　　尹　鹗

风切切深秋月千朶芙蓉繁艳歇小槛细腰无力空赢得目断魂飞何处说　寸心恰似丁香结看看痩尽胸前雪偏挂恨少年抛掷羞覩见绣被堆红闲不撤鞓红

【双调六十字】

鞓红　　　　　　　　　　　　毛文锡

粉香尤嫩霜寒可惯怎奈向春心巳转玉容别是一般闲婉悄不管桃红杏浅　月影帘栊金堤波面渐细细香风满院一枝折寄故人虽远莫辄使江南信断定风波

【本唐敎坊乐名为词调亦名定风波双调六十字】

定风波　　　　　　　　　　　李　泳

点点行人趂落晖揺揺烟艇出渔矶一路水香流不断零乱春潮绿浸野蔷薇　南去北来愁几许登临怀古欲沾衣试问越王歌舞地佳丽只今惟有鹧鸪啼

前调【又一体】　　　　　　　　　　陈允平

慵拂妆台嬾画眉此情惟有落花知流水悠悠春脉脉闲倚绣屏独自立多时　有约莫敎莺解语多愁却妒燕于飞一笑蔷薇辜旧约载酒寻懽因甚嬾支持

前调【寄史明古】　　　　　　　　　　吴　洪

抖擞初衣未化缁此心只有故人知却悔溪堂分袂易悞我软红尘里去多时　八测塘前沽酒店三高祠下钓鱼矶便与先生寻旧社北郭西邨有约莫迟疑散天花

【双调六十字此调絶似朝玉阶亦与小重山相近第以换头结尾稍异叧立调名也】

散天花　　　　　　　　　　　舒　亶

云断长空叶落秋寒江烟浪尽日随舟西风偏解送离愁声声南去鴈下汀洲　无奈多情去复留骊歌齐唱罢泪争流悠悠别恨几时休不堪残酒醒凭危楼秋蕊香引

【双调六十字】

秋蕊香引　　　　　　　　　　柳　永

留不得光隂催促奈芳兰歇好花谢惟顷刻彩云易散琉璃脆验前事端的　风月夜几处前踪旧迹忍思忆这回望断永作天涯隔向仙岛归宴两路无消息锦帐春

【又一体双调六十字】

锦帐春　　　　　　　　　　　无名氏

春色难留酒怀常浅更旧恨新愁相间五更风千里梦看飞红几片这般庭院　几许风流几般娇嬾问相见如何不见燕飞忙莺语乱恨重帘不卷翠屏天远後庭宴

【双调六十字宋宣和间掘地得石刻载唐人词本无调名後人以後庭宴名之与後庭花无涉】

後庭宴　　　　　　　　　　　无名氏

千里故乡十年华屋乱云飞过屏山簇眼重眉褪不胜春菱花知我消香玉　双双燕子归来应解笑人幽独断歌零舞遗恨清江曲万树绿低迷一庭红扑簌寿山曲

【六言十句不分前後段作单调六十字】

寿山曲　　　　　　　　　　　冯延已

铜壶滴漏初尽高阁鸡鸣半空催啓五门金锁犹垂三殿帘栊阶前御柳揺绿仗下宫花散红鸳瓦数行晓日鸾旗百尺春风侍臣舞蹈重拜圣寿南山永同寻梅

【双调六十字】

寻梅　　　　　　　　　　　　沈会宗

幽香浅浅湿未透认雪底思来始有翦裁尚觉琼瑶皱苦寒中越恁骨清肌瘦　东风气象园林旧又去年而今时候急宜小摘当尊酒选一枝且付玉人纤手

御选历代诗余卷三十七








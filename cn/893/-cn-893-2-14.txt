其十四





胡关饶风沙，[一]萧索竟终古。[二]

木落秋草黄，登高望戎虏。

荒城空大漠，[三]边邑无遗堵。[四]

白骨横千霜，[五]嵯峨蔽榛莽。[六]

借问谁陵虐，天骄毒威武。[七]

赫怒我圣皇，[八]劳师事鼙鼓。

阳和变杀气，发卒骚中土。[九]

三十六万人，哀哀泪如雨。[十]

且悲就行役，安得营农圃。[十一]

不见征戍儿，岂知关山苦。

李牧今不在，[十二]边人饲豺虎。[十三]

[一]胡关，近胡地之关，若雁门、玉门、阳关之类。张正见诗：“胡关辛苦地。”



[二]《楚辞》：“长无绝兮终古。”



[三]班固《燕然山铭》：“经卤碛，绝大漠。”李周翰注：“大漠，沙漠也。”



[四]《说文》：“堵，垣也。五版为一堵。”张载诗：“周墉无遗堵。”



[五]刘琨《上怀帝表》：“白骨横野。”古乐府：“延年寿千霜。”



[六]《广雅》：“嵯峨，高也。”“榛，木丛生也。”“莽，草深茂也。”



[七]《汉书》：单于遣使遗汉书曰：南有大汉，北有强胡。胡者，天之骄子也。



[八]《诗·大雅》：“王赫斯怒。”郑笺曰：“赫，怒意。”



[九]《说文》：“鼙，骑鼓也。”“骚，扰也。”



[十]魏武《善哉行》：“惋叹泪如雨。”



[十一]张载诗：“萌隶营农圃。”



[十二]《史记》：李牧，赵之北边良将也。常居代雁门，备匈奴。匈奴小入，佯北不胜。单于闻之，大率众来入。李牧多为奇阵，张左右翼击之，大破杀匈奴十余万骑，灭襜褴，破东胡，降林胡，单于奔走。其后十余岁，匈奴不敢近赵边城。



[十三]张载诗：“季世丧乱起，盗贼如豺虎。”






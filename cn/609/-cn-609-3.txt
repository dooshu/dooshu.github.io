卷三 经济部

陶庵曰：司马温公破甓救儿，在童稚时已具有救时宰相手段。盖事在仓卒，出死入生止有此着，即使宿学老谋筹划终日，无以易此。昔人理乱丝，取刀断之曰：乱者须斩！此不过一时苟且应急之言，问其头绪，则未之有得也。古人处事，如入荆棘丛中，掉臂能出，则非具大经济者不能也。集经济第三。

王新建平宸濠，武宗下诏亲征，人情汹汹。二中贵先至浙，新建张燕于镇海楼，酒半，屏人去梯，出二箧示之，皆中贵交通逆藩之书也，罄箧与之。中贵感激，从中维护之。新建得以免祸。

王阳明既禽逆濠，囚于浙省。武宗南征，驻跸留都，中官诱令阳明释濠还江西，俟御驾亲获。差二中贵至浙谕旨，阳明责中官具领状，中官畏怯，事遂寝。

武宗南巡还，当弥留之际，杨介夫已定计擒江彬。虑其边兵数千人，仓卒为变，因谋之王晋溪。晋溪曰：“当录其扈从南巡之功，至南通颁赏。”于是边兵尽，而彬遂就擒。

黔国公沐朝弼犯法当逮，朝议皆难之。谓朝弼纪纲之卒且万人，不易逮，逮恐生变。张江陵擢用其子，而驰单使缚之，卒不敢动。既至，请贷其死，而锢之南京。

罗通以御史按蜀，蜀王富甲诸国，出入僭用乘舆、卤簿，通欲检制之。一日王过御史台，公突使人收王所僭用卤簿，蜀王气阻。藩臬俱来见，问状，且曰：“报闻王罪且不测，奈何？”通曰：“诚然，公等试思之。”诘旦复来，通曰：“易耳，宜密语王，但言黄屋左纛故玄元皇帝庙中器，今复还之矣。”玄元皇帝，玄宗幸蜀建祀老子者也。从之，事乃得解。王亦自敛。

梅衡湘总制三边，卤献铁数镒，云：“此沙漠新产也。”公受之曰：“此冀我弛铁禁耳。”乃以其铁铸一剑，镌云：“某年月某王赠铁。”因告诸边：“卤中已产铁矣，不必市釜。”后卤以缺釜来请，公曰：“汝国产铁，可自冶也。”卤使哗言无有，公乃出剑示之。卤使叩头伏罪，不敢欺公一言。

张佳胤令滑，巨盗任敬、高章诈传密旨，挟匕首以千金劫张，张曰：“库藏空虚，我将贷诸豪右。”乃手书十人名，令人持百金来。十人素善捕盗者，须臾，人捧二十金以进。公佯怒曰：“赋汝百金，胡二十也？”取法马兑之，良久，贼少懈。一人前，忽跃而就之，刺一人，余皆就缚。

祁门胡兴为赵王长史。汉庶人将反，密使至，赵王大惊，将执奏之。兴曰：“彼举事有日矣，何暇奏乎？万一事泄，是趣之叛。”一日尽歼之。汉平，赵王让还护卫，宣宗闻斩使事，曰：“吾叔非二心者。”赵遂得免。

乔白岩为应天府尹，武宗南巡，江彬所领边兵皆跋扈骄横，白岩命于南方教师中取其最矮小而便捷者百人，每日与彬相期至教场比试。南人轻捷，北人麄坌，方欲交手，或撞其胁，或触其腰，皆倒地僵卧。江气大阻丧，而异谋亦寝。

黄淮为相，阿鲁台遣使纳款，请并女直、吐番听其约束。廷臣多许之，独淮曰：“此卤奸谋。使各为心，则易制；并之，难图矣。”文皇曰：“黄淮如立高冈，无远不见。”遂不许。

康陵好佛，自称“大庆法王”。外廷闻之，无征以谏。俄内传番僧请腴田千亩，为大庆法王下院，乃书“大庆法王”，与圣旨并传。尚书珪佯不知，执奏：“孰为大庆法王者，敢与至尊并书？亵天子，坏祖宗法，大不敬。”上弗问，寺田竟止。

法司奏：“石亨等既诛，其党冒夺门功，升官者数千人，俱合查究。”上召李贤曰：“此事恐惊动人心。”贤曰：“朝廷许令自首免罪，事方妥。”于是，有功者四千余人尽首改正。

王威宁出军安陆。一日大雪，方坐地炉，使诸妓抱琵琶，捧觞侍。一千户诇卤还，即召入，与谈卤事，甚悉，大喜曰：“寒矣。”手金卮饮之。复谈，则益喜，命弦琵琶侑酒，并金卮予之。又谈，则又喜，指妓中最丽者赐之。自是千户所至，辄效死力。

庄浪士帅鲁麟为甘肃副将，求大将不得，恃其部落强，径归庄浪，以子幼请告。有欲予之大将印者，有欲召还京师予之散地者。刘忠宣曰：“彼虐用其众，无能为也，然未有罪。今予之印，非法；召之不至，损威。”乃为疏，奖其先世之忠而听其就闲，麟卒鞅鞅而死。

汪青湖知泗州，武宗南巡，报驾且至，州邑傍徨，民皆逃匿，公独凝然不动，曰：“驾来未的，科派肆扰，费集而驾至则善，倘费集而驾不果至，将奈何？”时中使络绎道路，恣为求索。公率壮士百余人列舟次，呼声震地。中使阻丧。公麾使人牵舟速行，顷刻百里，遂出泗境。后有至者敛戢不敢肆，而公复礼遇之，于是皆咎前使而深德公。

卢次楩为邑宰陷死罪，以其家富，无敢白者。陆庄简继令浚，欲出之，告台使者，使者曰：“此人富有声。”陆曰：“但当问其枉不枉，不当问其富不富。果不枉，夷齐无生理；果枉，陶朱无死法。”使者曰：“其原案若何？”陆曰：“原案谓柟之雇工人，因病转雇某应役，后代役者向柟索工钱，柟遂殴之死，法应抵。据职勘之，某若系转雇应役，自当从雇彼者索钱。今乃向柟索钱，则为柟之雇工人无疑矣，当从民家殴死雇工入律坐徒。”柟竟免死。

周文襄忱所卧榻韬灯留笔简，筹度有得，辄起注之，虽气候亦有报侦。一粮长有所侵匿，以江风解，忱曰：“江是日无风，何得失船？”粮长骇服。久之，乃知令金焦山僧日报晴雨风涛。其详确若此。

己巳之变，朝议烧通州仓，适周忱在京议事，曰：“通州去京四十余里耳，又有数百万粮，此可给京军一岁饷，令自往取。何至付灰烬，而曰无资盗粮耶？”京军一时腾饱。

于忠肃超拜兵部侍郎，兼治河南、山西。忠肃命郡邑岁饶则多出官镪，籴民粟归庾；俭则吐庾粟，减直以粜。公私得相赡，而于下尤利。齐、秦民饥，徙入河南者，忠肃全邑各给田，与之牛、种，而以次责其税，毋令与土著淆。流民不致失所。

于少保为本兵。卤将入室，议者请烧通州仓，以绝卤望。少保令各卫军预支半年粮，令其往取。于是肩负者踵接，不数日京师顿实，而通州仓为之一空。

铜梁张肖甫戡浙江兵变，未入境，而民变复作。公抵台治事，乱民啸聚益众，公曰：“吾奉命戢悍兵，宜自悍民始。”乃召伍长抚之曰：“前幕府诚误，用汝死力而不汝饱，汝宁无怏怏？”众唯唯。则又曰：“市无赖于乱成矣，彼无他劳，非汝曹例。汝能吾讨捕之，吾且以汝功折罪。”众踊跃听命，顷刻缚乱民百五十余人，斩其渠，余悉释去矣。俟明年春汛，发兵哨海，复歼其乱首二魁。二变俱靖。

许逵令乐陵，流贼猖獗，逵预筑城浚隍，贫富均役，逾月而成。又使民各筑墙，高过屋檐，仍开墙窦如圭，仅可容一人。家令一壮丁执刀俟于窦内，其余人皆入队伍。令曰：“守吾号令，视吾旗鼓，违者从军法。”设伏巷中，洞开城门。未几，贼果至，火无所施，兵无所加，旗举伏发，尽擒斩之。

永乐间，降卤多安置河南东昌等处，生养蓄息，骄悍不驯。方也先入寇，皆乘机骚动，几至变乱。至是，发兵征湖、贵及广东西诸寇盗。于忠肃奏遣其有名号者，厚与赏犒，随军征进。事平，遂奏于彼，数十年积患一旦潜消。

王文成既平宸濠，武宗亲征，北军至江西，恣肆。文成传谕百姓：“北军离家苦楚，居民当敦主客之礼。”每出，遇有死丧疾病者，必停车问劳，厚恤之，北军感服。会冬至节近，预令城市举奠。时新经濠乱，哭亡酹酒者声闻不绝，北军无不思家，泣下求归。

刘忠宣出理边饷。或曰北边粮草，半属中贵人子弟抱揽，公刚，不免取祸。忠宣曰：“处事以理不以势矣，至彼图之。”既至，召边上父老，日夕讲究，遂得其要领，揭之通衢云：“某仓缺粮若干石，每日给官价若干，凡境内外官民客商之家，但愿输者，米自十石以上，草自百束以上，俱准告，虽中贵子弟亦不禁。”不两月，仓场充轫。盖往时粮必百石、草必千束方准告，故中贵子弟得以抱揽。此法立，民间一有粮草，自得告输，故仓场立足。

陈霁岩知开州，大水，赈饥府下。有司议：“极贫者谷石，次贫者五斗。”放赈时编号执旗，鱼贯而进。公坐仓门点名，视其衣貌极老而贫者暗记之。次年，上司行牒再赈极贫者。吏胥禀出示另报，公曰：“不必也。”第出点名簿暗记极贫者，唤领。乡民以为神明。

赵豫，松江太守，侍郎周文襄有所经划，必与之商榷。公每见讼者非急事，则谕之曰：“明日来。”人始皆笑之，不知讼者乘一时之忿，经宿气平，或众为譬解，因而息者多矣。

何良俊曰：“今之抚按，有第一美政所当急行者：要将各项下赃罚银，督令各府县书数籴谷；其有罪犯自徒流以下，许其以谷赎罪。大率上县每年积谷一万，下县五千，两直隶下有县一百，则每年有谷七十余万，积至三年，即有二百余万矣。若遇一县有水旱之灾，则听于无灾州县通融借贷，俟来年丰熟补还，则凶荒不能为害矣。”

梅衡湘为固安令，有中贵乞为征负。公设饮，召负者前，诃之。负者诉以贫，公叱曰：“贵人债何债，而敢以贫辞乎！今日必偿，徐之，死杖下矣！”负者泣而去，中贵色动，公觉之，乃复呼前曰：“吾故知汝贫，然无可奈何。亟鬻而子女与尔妻孥，速持镪来。虽然，吾为汝父母，何忍使尔骨肉骤离。姑宽汝一日夜，归与妻子诀，此生不复得相见矣！”负者闻言愈泣，中贵亦泣，辞不愿征，为之破券。












卷三 经济部(2)

周新为浙江观察使，常巡历属县。微服，触县官，收系狱中，与囚语，遂知一县疾苦。明日往迓，观察乃出自狱中。县官惭惧，皆解绶去。由是诸郡县闻风莫不谨饬。

杨文襄与张永既平安化乱，永复命，文襄于袖中出二疏：一言平寘鐇，一请诛刘瑾，永骇之。杨徐言曰：“公班师入，见上，先进宁夏疏，上必就公问，公诡言请屏人语，乃进内变疏。”永曰：“不济奈何？”杨曰：“他人言，济不济未可知，公言必济。顾言时须有节次，万一不从公，公可顿首请上实时召瑾，没其兵器，劝上登城验之：‘若无反状，杀奴喂狗！’又顿首哭泣，上收瑾必矣。”一如公策，瑾果获诛。

王璋，河南人，永乐中为右都御史。时有告周府反者，上欲及其未发讨之，问璋，璋曰：“事未有迹，讨之无名。”上曰：“俟发则迟矣。”璋曰：“臣请往，可不烦兵。”上曰：“用众几何？”曰：“臣一人足矣。然须奉敕，以臣巡抚其地乃可。”遂命草敕，即日行。到任，直造周府。王惊愕，问璋来意，璋曰：“人有告王谋反，朝廷已命邱大帅提兵十万将至。臣以王事尚无迹，故来先谕。”王举家环跪，哭不已。璋曰：“哭亦何益，愿求所以释上疑者。”曰：“唯公命之。”璋曰：“能以三护卫献，则无事矣。”王从之。璋出示曰：“护卫军三日不从者，斩。”不数日而散。

周襄敏抚宣大。总督侍郎以苛刻失众心，请粮不从，众遂大哄，围帅府。公时以病告，诸属告急，公曰：“吾在也，毋恐。”即便服坐院门，召诸把总，佯骂曰：“是属辈刻削之过，不然，诸军士岂不自爱而至此？”欲痛挞之。军士闻公不罪己，气已平，乃跪而前，为诸把总请曰：“非把总罪，乃总制贪则不恤众耳！”公从容为陈利害，众欢曰：“公生我。”遂散去。

抚州饥，黄震奉命往救荒，但期会富民耆老以某日至。至则大书“闭籴者籍，强籴者斩”八字揭于市，米价遂平。

徐杲者，世宗时木匠，由营缮所丞历官至工部尚书。当干清宫灾，欲除瓦砾，徐云：“基址愈高愈好，可无去。”从之，省工费若干。阶檐石乃白玉石，长阔坚厚，皆难其选，应易之。徐以火止及其一面，其三面并好，可翻转用，省采取扛运工费若干。

陆兵道景邺莅黔中，制府檄点诸营军。点兵多冒滥，遇点则倩人代之，每什不过二三人，稍急之，则脱巾而噪。景邺初至，即请查七军，令各鱼贯集贡院，身坐大门，禁阑入者。时各兵已点者思出外更番应点，至是术穷。第七军高拱北，号兵四百名，应点者止五人，遂立斩高拱北。先后汰兵万人，而兵不敢哗。

黔督抚檄各卫指挥籴米，既隔岁，复令变价。米既积日多耗，而变价无贸者。镇远指挥走告监军道陆景邺，景邺曰：“是不难，命所部先期支饷两月。各负担自携，以省转输。”既先期，又食佳米，众争往，数日而毕。即以饷银补偿，卫人感泣。

魏忠贤逮周顺昌，苏民激变，立糜旗校五、六人。巡抚毛一鹭束手无措，但抱圣旨牌挤入人丛中，冠带尽裂。太守寇慎带牙役直入旗校卧房，搜出白金三千八百两，令人舁至府治，对众大言曰：“官旗索诈，赃物具在，明日可据以进本。官旗之头底在此，诸百姓勿得过于张皇，致误大事。”众心稍安，随即散去。

登子母董太君捐米七百石，赈饥越中。故套：凡赈米之家，强者攫之去，妇女老弱都无颗粒。陶庵刻一票，令里总报定各坊饥户，躬至其家看验。上贫者给米票若干，次贫者递减。分城中为十区，日查一区，次日赍票领米，十日俱遍，其赈米粒粒皆果饥民之腹。

燕客弟以杀人激变，啸聚万余人，攻其内宅，门凡破，众将举火以焚其庐。陶庵出募壮士二百余人入护，诸人曰：“势大，难与斗。”陶庵曰：“不要尔斗，仍要尔攻。”诸人不解，陶庵曰：“尔众人跻入将破之处，第言：‘尔辈何怯，让我辈生力向前！’声张其势，下手稍缓。俟日晡时，声言今日晚矣，玉石难辨，俟明蚤攻进未晚也。”一招径行，余人皆散。

周文襄巡抚江南日，巨珰王振当权，虑其挠己也。时振初作居第，公预令人度其斋，使松江作剪绒毯遗之，不失尺寸。振益喜，凡公上利便事，振悉从中赞之。江南至今赖焉。

文皇帝御奉天门录囚，既多矜宥，尚虑有枉者，召锦衣卫等官，谕曰：“囚皆久于狱，而初至朕前。久于狱，虽枉不求辩；初至朕前，则不敢言。尔等更从容察之，果尚有冤，即来白。”

洪武时，户部奏苏州连逋三十万，请论守臣罪。上曰：“积逋不偿，民困可知。若逮其官，必责于民，民重困矣。”并所逋赦之。

永乐时，皇太子过邹县，见民间灶釜不治，衣皆百结，叹曰：“民隐不上闻若此乎！”时布政石执中来迎，太子责之曰：“为民牧，而视民穷若此，亦动念否？速往督郡县，取勘饥民口数，发官粟赈之。毋惧擅发，予当自奏也。”至京，即奏之。上曰：“昔范纯仁犹举麦舟济父之故旧，况百姓吾赤子乎！”

洪熙元年，上闻淮、徐、山东民多乏食，召杨士奇等草诏免夏税。士奇曰：“可令户、工二部与闻。”上曰：“救民之穷，当如救焚拯溺。有司虑国用不足，必持不决之意，卿等姑勿言，速遣使赍行。”左右言：“地方千余里，宜有分别。”上曰：“恤民宁过厚，为天下主，可与民尺寸较量耶？”

嘉靖八年，陕西佥事齐之鸾言：“臣由舒霍逾汝宁及经潼关，目击禾穗无遗，流民载道，偶有居民刈获，喜而问之，答曰：‘蓬也，有绵、刺两种，干可为面，饥民仰此而活者五年矣！’臣见有食者，取而啖之，螫口涩腹，呕逆移日。小民困苦，可胜道者！谨将蓬子封题赍献，乞颁臣工使知民瘼。”诏命设法赈之。

武宗南巡，驾至淮安，太守薛赟拆去沿河民房，以便扯船，纤取绢帛为之。及过扬州，太守蒋瑶曰：“沿河非临幸之地，扯船自有河岸，何必拆毁民居？如有罪，太守自当之。”又江彬传旨，命扬州报大户，蒋曰：“扬州四大户：一两淮盐运司，一扬州府，一钞关，一江都县。百姓穷，别无大户。”彬又传旨选绣女，蒋曰：“扬州止三个绣女。”江问何在，蒋曰：“民间并无，止知府亲生三女，必欲选时，可以备数。”江语塞，事遂寝。

天顺中，朝廷好宝玩，命中贵查西洋水程故牒。时刘大夏为郎，先捡匿之。尚书项襄毅公诘曰：“署中牒，焉得失？”刘在傍微笑曰：“昔下西洋，费钱谷数十万，军民死者以万计。此一时弊政，牒即存，当立毁之，犹追究其有无耶？”项再揖谢曰：“公达国体，此位不久属公矣。”

汪待举知处州，民有争讼，呼之使前，面定曲直，不以属吏。百姓颂曰：“官舍却如僧舍静，吏人浑似野人闲。”













○对给地过数判

〈甲给地过数，所由日更耕之田。〉

掌地之图，辨邦之数，会疆画野，度土居民。将以均其赋役，一其征缮。俾上下而为宜，体硗肥而施法。甲之所给，类彼均人。度以物情，颁其职事。我疆我理，虽差百亩之田；如茨如梁，何乖一易之地？且稽诸王制，考彼周官，当务审其徵求，而克均其政令。李悝为魏，方兴地力之能；管仲相齐，式廪军实之要。更耕而获，岂昧随时？受以公田，雅符通典。若科之罪，勿使能殖。

梁镇

镇，代宗朝为昭应令，仕至司门郎中。


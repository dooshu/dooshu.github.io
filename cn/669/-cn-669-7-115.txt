141　孔子射圃事疑門人臆説


「孔子射於矍相之圃」，吕與叔曰：「孔子温良恭讓，其於鄉黨似不能言，未聞拒人如是之甚。疑不出於聖人，特門人弟子逆料聖人之意而爲此説。將以推尊聖人，而不知非聖人之所當言。」【原注】此言可以厲浮薄之俗，故表而出之。

【元圻案】晁公武曰：「芸閣禮記解十卷，吕大臨與叔撰。與叔師事程正叔，禮學甚精博。」經義考云未見，四庫全書亦未著録，蓋已佚矣。衞氏禮記集説射義篇引藍田吕氏曰：「孔子於鄉黨，恂恂如也。互鄉難與言也，猶與其進。陽虎勸之仕則諾之。以温良恭儉讓之德行於天下，未聞拒人如是之甚也。孟子曰：『仲尼不爲已甚者。』故矍相之事，疑不出聖人。聖人没，門人弟子欲阿所好而爲此説，將以推尊聖人而或不知其德，雖逆料聖人之意或及於是，而不知非聖人之所當言。如記稱孔子曰『我戰則克，祭則受福』，固孔子之事也，而謂孔子言之，則非也。」






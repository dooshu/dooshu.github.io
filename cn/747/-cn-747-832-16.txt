○授左司郎中郑凝吉京兆少尹前龙州刺史韦贻范右司郎中制

敕。具官凝吉。承执政之门，知循法之道。升在郎署，不忘公家。多称抱材，足以集事。今京师尹正之大，藩后兼之，甚理矣。贰兹善政，期尔必能。举而任之，无浼吾命。贻范精明不匮，宏博可观。尝佐钜贤，愈修茂行。敏求所至，通籍必华。远牧罢民，朝皆思用。都曹郎总率之职，次管辖焉。吾今举典用人，孰云匪重。来居斯秩，无效浅为。官或有闻，何求不达。可依前件。


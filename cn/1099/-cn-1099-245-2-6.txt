○與王思質總督 【 移守邊地】

昨車從過都門、不得一面領教甚恨、然公之忠誠、與夫經畫大畧、東湖及小兒、皆頗能道之、而大同之政、羅鎧述之尤詳、殊為朝廷賀得人、不獨鄉邦借重也、即日審虜騎巳退、從此春草發馬疲、計必至秋高乃復起狂謀、聞屬夷哈哈赤部落。盡為彼掠劫以去。其地頓空。此處水草甚美。萬一為虜所據。則我與虜為鄰。無解甲之時矣。往年見王中丞蘖谷張兵侍頤齋云邊外有霧靈山者。若據此守之。則自古北至喜峯只三百里。而今所守乃七百里。葢世所謂弓弦弓背之勢也。霧靈山南。即哈哈赤所駐牧地。向為哈哈赤之故不能耶。亦是恢圖大寧之漸今似天以授我。望公再細訪。乘此時急圖之。如可移兵出守。則　移兵之計。聞山勢高峻。口子不多。路亦甚狹計所當築邊墻不過三五十里。只川內須築城堡以居戍兵耳。若力未能移兵。且招募屬夷之願居者。量助築墻之費。使得據守以為我藩籬此事關係甚重。但僕所云皆出訪聞。未曾實見。全仗公之留意也。


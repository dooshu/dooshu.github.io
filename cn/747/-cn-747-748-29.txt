○窦宏馀加官依前台州刺史苏庄除邓州刺史等制

敕。朝散大夫使持节台州诸军事守台州刺史上柱国窦宏馀朝议郎前使持节虔州诸军事守虔州刺史上柱国赐绯鱼袋苏庄等。南郡盗作而萧育拜，河内政美而寇恂留。为人择官，因重而抚，考於两汉，行古道也。宏馀廉使上言，父老有请，其为政也。长育多方，惠训不倦，凡设教令，皆有科指。庄任南康，悉心为理，谨身律下，节用爱人。南阳古都，近者小扰，临海越俗，尤惜良吏。就加超拜，各叶所宜，仕至二千石，可庇人矣，无异文律，不自贵重。副疲羸之望者，须念始终；坐狂愚之罪者，勿理深污。各膺宠禄，无忝分寄。宏馀可检校太子右庶子，馀如故。庄可使持节邓州诸军事守邓州刺史，散官勋赐如故。


【春歌四首】

阶（草堂诗笺作宫。）上香（玉台作歌。）入怀。庭中花照眼。春心一（乐府作郁。）如此。情来不可（《类聚》作自。）限。（○玉台新咏十。《类聚》四十三。《乐府诗集》四十四作王金珠。《诗纪》六十四。又草堂诗笺三十九酬郭诗注作魏武帝乐。引眼一韵。）

兰叶始满地。（《诗纪》作池。）梅花已落枝。持此可怜意。摘以寄心知。（○玉台新咏十。《乐府诗集》四十四。《诗纪》六十四。）

朱日光素冰。（《诗纪》作水。）黄花映白雪。折梅待（《诗纪》作寄。）佳人。共迎（玉台作道。《诗纪》云。一作道。）阳春月。（○玉台新咏十。

《乐府诗集》四十四作王金珠。《诗纪》六十四。）

花坞蝶双飞。柳堤鸟百舌。不见佳人来。徒劳心断绝。（《诗纪》云。乐府不载。○《诗纪》六十四。）


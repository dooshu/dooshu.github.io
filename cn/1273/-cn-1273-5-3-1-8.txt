8.上中丞　三月二十日


逢甲性本疏阔，于公牍事宜未能详细，故每事先上书请示，再行具牍，以免驳斥。信军营务处，即系请示蒙诺之件，顷批牍回乃又奉驳，当即遵命撤委。逢甲前办理北路义勇，举人余绍赓极力赞助，所招集靖字营亦较良字营为切实，此次来赴北防，故即邀请来营借资助理。而请加以帮理营务处名目，奉批无准驳语，绍赓意不自安，亦力请退，尚未许行。查张镇所统八营，委营务处三人，禀报亦未奉驳。初谓事同一律，故敢冒昧上请。又杨道所统三营，其营务处即由院委并给薪水。逢甲奉命创办义军至今，吕赓虞赞助之力为多，前蒙委帮办义勇事宜，尚不敢请给薪水。其人性格极恬退，本约来军一月，营务初有头绪即回。逢甲以其在军极为得力，不便令去。故思一维系之法，非加以宪札不可。同一薪水，由营自给与由宪给，则受者之感奋自殊。故拟照杨营上请，不意其非向章也。赓虞见非所应给，已力请辞薪水，似宜准其辞，又兼申前约，则尚未能许之。如使全军赞助之人纷纷告退，则逢甲一人难独自办理，丛脞必多。奉驳之件，此尚初次，将来正恐未有已时，亦自立脚不住耳。吾帅裁成有素，故敢私布其情，伏乞察夺。






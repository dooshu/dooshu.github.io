◎徐铉见李煜

徐铉归朝，为左散骑常侍，迁给事中。太宗一日问："曾见李煜否。"铉对："臣安敢私见之。"帝曰："但言朕令卿往见可矣。"铉遂迳往其居，望门下马，一老卒守门，徐言："愿见太尉。"卒言："有旨，不得与人接。"徐云："奉旨来。"老卒往报。徐入，立庭下久之。老卒遂取旧椅子相对，铉遥见，谓卒曰："但正衙一椅足矣。"顷间，李主纱帽首服而出。铉方拜，遽下阶引其手以上。

铉辞宾主之礼。李主曰："今日岂有此礼。"徐引椅少偏，乃敢坐。後主乃默不言。忽长吁曰："当时悔杀了潘佑、李平。"铉既去，有旨召对，询後主何言。

铉不敢隐。又七夕在赐第命故妓作乐，声闻於外，太宗闻之大怒。又传"小楼昨夜又东风"，及"一江春水向东流"之句，遂被祸云。［王钅至默记］


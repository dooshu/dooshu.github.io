○李词

女未嫁而夫夭，于归守节，无思可言。盖义之所在，自不忍死其夫。犹易代之际，未沾一命，而甘心隐遁，足以愧世之居高位而弁髦其君者。况世俗未婚而殇，不立後，有妇始有嗣，是女之一身，夫之似续系焉，族伯［权］将婚病卒，伯母马氏扶栗主成礼，旋以身殉。时金山诸生马德聘家贞女宝慧，未婚，德殁，马宗族备礼迎归，亦於丧次成礼。李岘山明经［廷］为赋金缕曲云：“怕见双飞燕。尽伤心、鸾孤鹄寡，十分哀怨。才得猩屏红丝绾。蓦地飞花历乱。顿吹散、鸳鸯小伴。听说熏香人如玉，甚修文、徵到扶负彦。最苦是，玉闺媛。依然花烛归深院。对灵■、肠轮转毂，泪冰凝霰。天上人间茫茫恨，怎不重泉举案。也只为、孤儿一线。但愿龙孙干霄上，便簪毫、修史红薇馆。定采入，表贞传。”“只为孤儿一线”句，能道出贞女心事，世有以非礼过为苛论者，其亦弗谅人只矣。


○為申明捉獲奸細賞罰疏 【 獲奸細賞罰】

臣曩在　朝為從官、每聞各邊有以奸細上者、私議其非盖以虜性鷙猛。衝突剽掠。是其所長。恐不暇于間諜。意者我民被虜幸而得歸。要功之徒。誣執以為奸細。從賊而去。尚可得生。戀家而歸。顧不脫死。是堅其外叛之志。而阻之使不敢歸也。比詢之邊人。又有不盡如前所云者。訪得醜虜近年掠我丁口。日繁月滋。擇其狡者與之妻室。生長男女。以繫其心。將欲內寇。遣之入境。覘我虛實。投我間隙。動輒獲利。故凡大賊在邊。沿邊腹裏之人家家深防此輩不待官府號召。是奸細不可謂之無也。但以陜西半年之間。捉獲至十數名。愚臣之心。不能無疑。事關邊情。官有成案、彼無異詞、臣固難于輕釋、稍有詞者、即為駁勘分辨、不敢遂事、其白五斤吳榮胡寬木森徐泰五名、似皆習知虜事、决自虜中來者、然度關隘。既不鳴之官。入腹裏。又不歸其家。潛形匿跡。狼顧鼠探。又似難以被鹵走回人口。待之。及又查得先該尚書秦紘、題稱官軍生擒達賊一人、該陞二級、况達賊之入寇、由奸細以發踪、是奸細者、比達賊情尤可惡、而捉獲者比擒賊功則為有優、要將捉獲奸細官員比例陞擢、臣竊以為未然發奸摘伏、乃臣子職分之所當為、獲奸之功與殺降之罪二者相等故不得一概優敘以啟其端若緣此錄功陞職則將來貪功喜事之人必有鍛鍊文致之害彼生擒達賊者獲功於鋒?之餘。死生所係。較之訪捉奸細。事勢難易。昭然可知。且知情故縱者。其法固所當嚴。而妄拿生事者。其罪亦不可恕。必須通行明示賞罰。庶幾人知警戒。臣愚乞　勑下該衙門議擬、合無今後捉獲奸細、審實解京、論决之後、止將原捉人役行彼處官司給賞、職官不必論功、中間果有捉獲緊要渠魁人犯、供報虜情者、經該官員亦止可量加賞勞、不須別議陞職、境內人家、明知係是奸細容留住宿者、照原擬問發充軍、并經行邊關隘堡、怠慢故縱官員人等、一體查究治罪、敢有貪功生事、將無干平人、妄拿逼打供招姦細、以圖陞賞、照依誣告人死罪律條議擬、已論决者、反坐以死問刑衙門、失于詳審者、俱治以罪、如此則奸人既不得幸免、平人亦不至被誣、國法邊情、兩無所失


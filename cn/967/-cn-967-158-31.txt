李弥逊　春日杂咏九首

春到陵阳市，人家泊翠微。

南烹甘入筹，北户暖生衣。

花暗昭亭寺，鱼肥句水矶。

乐游须结社，倒著接{上罒下离}归。

李弥逊

李弥逊　春日杂咏九首

幽棲足春事，晴日苦相催。

屐齿穿沙隐，筇须碍竹回。

风光初转蕙，残雪欲欺梅。

自是经过少，柴门日日开。

李弥逊

李弥逊　春日杂咏九首

渐欲抛书卷，行藏任转蓬。

负暄携稚子，抱良觅邻翁。

接叶犹妨径，拳芽未着丛。

主林真好事，为我结新红。

李弥逊

李弥逊　春日杂咏九首

役役炎凉态，悠悠道路赊。

情怀知老大，梦幻阅纷华。

搅思云边树，供愁雨外花。

生涯书一束，到处即为家。

李弥逊

李弥逊　春日杂咏九首

忆昨金门侍，晨参玉佩声。

解缨青琐闼，束载锦官城。

日与长安远，春随上苑生。

执鞭非所好，独抱峦轩情。

李弥逊

李弥逊　春日杂咏九首

不作觚棱梦，长闲地角身。

南冠欲从楚，西笑取怀秦。

鸿雁犹千里，牛羊绝四邻。

门罗今可设，更恐白头新。

李弥逊

李弥逊　春日杂咏九首

懒慢嵇中散，宽闲得自怡。

抱衾长恨晚，倒屐不嫌迟。

网日蛛丝挂，梳烟柳发垂。

朝来被花恼，浪走习家池。

李弥逊

李弥逊　春日杂咏九首

二月忽已破，一春强半过。

提壶工唤客，布谷巧当歌。

得酒先愁尽，惜花翻恨多。

逢辰不为乐，明日复如何。

李弥逊

李弥逊　春日杂咏九首

轩冕真成寄，江山早见招。

懒从春后觉，意别枕边消。

竹色侵书静，松声落耳遥。

妄心朝雾薄，乌鹊莫相撩。







卷162

李弥逊


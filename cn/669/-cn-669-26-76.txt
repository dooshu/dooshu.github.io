76　史雋漢雋之名義


崇文總目：「史雋十卷。」漢雋之名本於此。

【元圻案】書録解題目録類：「崇文總目一卷。景祐初，學士王堯臣同聶冠卿、郭縝、吕公綽、王洙、歐陽修等撰定，凡六十六卷。諸儒皆有論議，歐公文集頗見數條。今惟此六十六卷之目耳，題云紹興改定。」〇唐書藝文志「雜史類」：「鄭暐史雋十卷。」〇書録解題類書類：「漢雋十卷，括蒼林越撰。以西漢書分類爲十五篇，皆句字之古雅者。雋者，蓋取雋永之義也。」〇漢書蒯通傳：「通論戰國時説士權變，亦自序其説，凡八十一首，號曰雋永。」注：「雋，肥肉也，言甘美而味深長也。」則史雋之名，當取諸此。






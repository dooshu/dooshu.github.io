水绘庵放生池歌赠冒辟疆

水绘庵前一池水，花发芙蕖香十里。
冒家三世皆放生，水族波臣不可纪。
日霁游鳞镜里来，有时蜃气云不开。
出沼穹龟峙丘垤，扬鬐赤鲤生风雷。
四十年来成巨壑，丝竹朝朝喧水阁。
赋诗不让邺园游，临流远胜濠梁乐。
沧桑万事难具陈，挺叉横网连强邻。
云根窟穴改不得，枯鱼入肆空悲辛。
主人意气无所惜，长叹抚膺嗟世泽。
虬龙一朝不自保，江汉飞腾限咫尺。
眼前兵甲高如山，放生杀生皆等閒。
昆明太液复何有，为尔作歌长留天地间。



曜灵之什

其一


《曜灵》，天子遇旱而忧，省狱减刑，雨以时降，诗人美之也。
曜灵维阳，杲杲丽天。
爰自东作，火见于昏。
天之荐瘥，蕴隆如焚。
皇曰予冀方，邦畿所安。
废我来牟，兆民孔艰。

其二


旱之始盛，维尘冥冥。
旱之已（一作太）甚，百卉具零。
岂降自天，胡德非馨。
曾是有象恭，曾是有谗慝。
曾是有诡随，曾是有掊克。

其三


爰命宗伯，大雩孔明。
爰命彻侯，于郊于宗。
以尔币玉，及尔斯牲。
方社既周，山川用享。
振古率育，胡遘予不宁。

其四


峣峣泰华，肥𧔥为灾。
奕奕便殿，皇孙于居。
蠲莫不虔，其谋其咨。
帝祐曰迟，胡宁忍我师。
凡百君子，敬尔在兹。

其五


巍巍蓟丘，维君宅之。
翼翼皇心，维天绎之。
礼莫不展，来飨来格。
膳宰既彻，镛鼓既释。
凡百君子，勖尔无斁。

其六


皇曰司寇，人亦有言，维刑世重世轻。
朕堲奸宄，或愆于平。
悍阳骄骄，忧我黎氓。
乃清岸狱，乃释累囚。
肆赦时夏，式歌且讴。

其七


倬彼燕山，出云油油。
终朝瀰野，既舒既柔，既沾既优。
田畯语语，乐我士女，以育我稷黍。
皇王布惠，天锡纯嘏。




其八



不显令德，明明义主。
昭事上帝，仪刑皇祖。
下民阻饥，天鉴在兹。
既享祐之，又润泽之。
固天之龙，于万无期。





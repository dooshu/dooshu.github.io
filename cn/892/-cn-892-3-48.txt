文集卷四十八


与滕达道　一


杭倅

某启：近因使还，奉状必达。比日想惟轩旆已达太原，镇抚之余，起居佳胜？某此月出都，今已达泗上，淮山照眼，渐闻吴歌楚语，此乐公当见羡也。吴中有干，幸不外。方暑，千万为时自重。卷五一





与滕达道　二


以下俱密州

某再启：东武今岁蝗灾尤甚，而官吏多方绳以微文，蠲放绝少。自到任，不住有人户告诉。既非检覆之时，已奏乞体量减放，仍已申闻去讫。或更得明公一言，尤幸也。新法，队伍已团结次，然有州县不得干预之说，自古岂有郡守而不得管兵者？其他不便，未可以一二数也。咫尺无缘一见，以尽所怀。昨日得舍弟书，王殿丞又恐却赴任，果尔，则辟命又未可知也。穷蹇图事，无适而不龃龉，好笑好笑！卷五一





与滕达道　三


某启：新法，将官所管兵，更不差出，而本州武卫差在巡检者千余人，若抽还，则威勇、忠果之类，必填不足。已申安抚司去讫，为论列也。卷五一





与滕达道　四


某启：违远已久，瞻仰日深。即辰履兹凝冱，台候何如？某孤拙无状，得在麾下，盖天幸也。但门庭咫尺，无缘驰候，岂胜怅然。唯冀上为庙社，益加自重。谨奉启上谢，不宣。卷五一





与滕达道　五


某再拜：舍弟仰玷辟书，荷恩至深。不唯得所托附，以为光宠，又兄弟久别，得少相近，私喜殊深。但未知可决得否？渠朝中更无人可与问逐，明公怜之，少为留意，当不难得也。久违左右，所怀千万，非书所能尽也。卷五一





与滕达道　六


以下俱徐州

某启：辄有少事奉白。向在密州，有都巡检王述崇班者，以逾滥体量致仕，不得荫子。述乃庆历名将王仲宝之孙，咸之子。咸为盐贼李小三所杀，述不肯发丧，手擒此贼，刳心祭其父，乃肯成服。仆具以此奏，其略云：“忠孝，臣子之大节；逾滥，武夫之小过。舍小录大，先王之政也。”先帝为特官其子璋。璋有武干，慷慨有父风，而颇畏法。今闻其在公部内巡盐，料未有人知之。愿公呼来与语，若果可采，望特与提拔剪拂，异日必亦一快辣将官也。想知我之深，不罪造次。卷五一





与滕达道　七


某启：示谕宜甫梦遇于传有无，某闻见不广，何足取正！然冷暖自知，殆未可以前人之有无为证也。自闻此事，而士大夫多异论，意谓涂中必一见，得相参扣，竟不果。流浪火宅，此意众生缠绕爱贼，故为饥火所烧。然其间自有烧不着处，一念清净，便不服食，亦理之常，无足怪者。方其不食，不可强使食；犹其方食，不可强使不食也。此间何必生异论乎！愿公以食不食为旦暮，以仕不仕为寒暑，此外默而识之。若以不食为胜解，则与异论者相去无几矣！偶蒙下问，辄此奉启而已。不罪。卷五一





与滕达道　八


某欲面见一言者，盖谓吾侪新法之初，辄守偏见，至有异同之论。虽此心耿耿，归于忧国，而所言差谬，少有中理者。今圣德日新，众化大成，回视向之所执，益觉疏矣。若变志易守以求进取，固所不敢，若哓哓不已，则忧患愈深。公此行尚深示知，非静退意，但以老病衰晚，旧臣之心，欲一望清光而已。如此，恐必获一对。公之至意，无乃出于此乎？辄恃深眷，信笔直突，千万恕之。死罪。卷五一





与滕达道　九


安道公殆是一代异人。示谕，极慰喜慰喜！卷五一





与滕达道　一〇


以下俱黄州

某启：别来忽复中夏。永日杜门，思仰无穷。比来起居何如？张奉议来，稍获闻问，甚慰所望。府第已成，雄冠荆楚，足使来者想见公之风度。无缘一寓目，但有企想。乍热，惟冀顺时为国自重。因杨道士行，奉启上问。不宣。卷五一





与滕达道　一一


某启：冗迫，不时上状。伏想台候胜常？某蒙庇如昨，未还老哲，舆论缺然。更冀为国顺时自重。区区，不宣。卷五一





与滕达道　一二


某启：乍冷，共惟台候万福。近因还使，拜状必达。某蒙庇如昨，废放虽久，忧畏不衰，见且杜门以全衰拙，诸不烦垂念。何时展奉，临纸菀结。尚冀以时自重，少慰区区。奉启上问。不宣。卷五一





与滕达道　一三


某启：孟震亨之朝散，与之黄州故人，相得极欢。今致仕在部下，且乞照管。其人真君子也。卷五一





与滕达道　一四


某启：专使，辱示手书，且审比日台候康胜，甚慰下情。某蒙庇如昨，但旬日来亲客数人相过，又李公择在此，不免往还纷纷，裁谢少稽，谅未深讶。未缘展奉，惟冀顺时为国自重。谨奉手启上问，不宣。卷五一





与滕达道　一五


某再启：蜀僧遂获大字以归，不肖增重矣。感怍之至。萧相楼诗固见之，子由又说楼之雄杰，称公之风烈。记文固愿挂名，岂复以鄙拙为解？但得罪以来，未尝敢作文字。《经藏记》皆迦语，想酝酿无由，故敢出之。若此文，当更俟年载间为之，如何？仲殊气诀，必得其详，许传授，莫大之赐也。此道人久欲游庐山，不知有行期未？若蒙他一见过，又望外之喜也。数年来觉衰，不免回向此道矣。不一一。卷五一





与滕达道　一六


某恃旧眷，辄复少恳。本州倅孟承议震，老成佳士。有一子应武举，未有举主，欲出门下，辄纳其家状，幸许其进，特为收录。孟倅以未尝拜见，不敢便上状。其子颇有学行，更乞详酌。累有干渎，悚息不可言。不一一。卷五一





与滕达道　一七


某启：孟生还，领书教，并赐大字二墨，喜出望外。从游不厌，而不得公大字，以为阙典，故辄见意始望数字耳，岂敢觊许大卷乎？张君又有假虎之说，每不敢当。公若不嫌，有何不可！比日台候何如？李婴长官乞告改葬，过府欲求防护数人，乞不阻。乍暄，万乞为国自重。冗中，不宣。卷五一





与滕达道　一八


某启：专人复来，承已过信阳。跋涉风雨，从者劳矣。比日起居何如？某比谓公有境上之约，必由黄陂遂径来此，拙于筹量，遂失一见，愧恨可知。然所言者，岂有他哉！徒欲望见颜色，以慰区区，且欲劝公屏黜浮幻，厚自辅养而已。想必深照此诚。人还，忽忽(1)，不宣。卷五一





与滕达道　一九


某启：近专人还，奉状必达。比日台候何如？连月阴雨，旅怀索寞，望德驰情，如何可言！尚冀保练，以慰微愿。因孟生行，少奉区区。不宣。卷五一





与滕达道　二〇


某启：知前事尚未已，言既非实，终当别白，但目前纷纷，众所共叹也。然平生学道，专以待外物之变，非意之来，正须理遣耳。若缘此得暂休逸，乃公之雅意也。黄当江路，过往不绝，语言之间，人情难测，不若称病不见为良计。二年不知出此，今始行之耳。西事得其详乎？虽废弃，未忘为国家虑也。此的信，可示其略否？书不能尽区区。卷五一





与滕达道　二一


某闲废，无所用心，专治经书。一二年间，欲了却《论语》《书》《易》，舍弟已了却《春秋》《诗》。虽拙学，然自谓颇正古今之误，粗有益于世，瞑目无憾也。又往往自笑不会取快活，真是措大余业。闻令子手笔甚高，见其字，想见其人超然者也。卷五一





与滕达道　二二


某启：专使至，远辱手诲累幅，伏读感慰。所喜比来起居康胜，不足云也。某凡百如常，杜门谢客已旬日矣。承见教，益务闭藏而已。近得筠州舍弟书，教以省事。若能省之又省，使终日无一语一事，则其中自有至乐，殆不可名。此法奇秘，惟不肖与公共之，不可广也。画本亦可摹，为省事故，亦纳去耳。今却付来使，不罪。吴画谩附去。冬至后，斋居四十九日，亦无所行运，聊自反照而已。愿公深自爱养。区区难尽言，想识此意也。卷五一





与滕达道　二三


某近张寔处，蒙寄贶四壶，今又拜赐，虽知不违条，然屡为烦费，已不惶矣。酒味极佳，此间不可仿佛也。卷五一





与滕达道　二四


某启：所示文字，辄以意裁减其冗，别录一本，因公之成，又稍加节略尔。不知如何？漕司根鞫，捃摭微琐，于公尤为便也。缘此圣主皎然，知公无过矣。非特不足恤，乃可喜也。但静以待命，如乞养疾之类，亦恐不宜。荷异眷，不敢不尽。璋师《罗汉堂记》，俟试思量，仍作伽语，莫不妨否？然废人之文章，未必喜之。如何？卷五一





与滕达道　二五


某启：公忠义皎然，天日共照，又旧德重望，举动当为世法，不宜以小事纷然自辨。若如来喻，引罪而乞宽司僚，于义甚善。卑意如此。卷五一





与滕达道　二六


某到黄陂，闻公初五日便发，由信阳路赴阙，然数日如有所失也。欲便归黄州，又雨雪间作。向僧房中明窗下，拥数块熟炭，读《前汉书·戾太子传赞》，深爱之。反复数过，知班孟坚非庸人也。方感叹中，而公书适至，意思豁然。稍晴暖，当阳罗江上放舟还黄也。卷五一





与滕达道　二七


某启：近日人还，奉状必达。雪后寒苦，伏想起居佳胜？岁复行尽，展奉何时？旅怀索然，但有倾系。尚冀为时自重，别膺新祉。卷五一





与滕达道　二八


某再拜：见戒不为外境所夺，佩此至言，何时忘乎？王经臣者，观其语论，微似飒飒，然其言未足全信也。所传小词为伪托者，察之。然自此亦不可不密也。回文比来甚奇，尝恨其主不称，若归吾人，真可喜，可谓得其所哉！亦须出也。元素若果来，一段奇事，当预以书约之。今携俊生来，一夔足矣。冗迫，久不上状。伏想台候胜常？某蒙庇如昨，未还老哲，舆望缺然。更冀顺时为国自重(2)。卷五一





与滕达道　二九


某启：示喻夏中微恙，即日想全清快。近闻元素开放出四人，此最卫生之妙策。其一姓郭者，见在野夫处。元素欲醒，而野夫方醉尔。颁示二小团，皆新奇，苏合酒亦佳绝。每蒙辍惠，惭感可量！今日见报蒲传正般出天寿院，何耶？张梦得尝见之。佳士！佳士！卷五一





与滕达道　三〇


屡枉专使，感愧无量。兼审比来尊体胜常，以慰下情。某近绝佳健。见教如元素黜罢，薄有所悟，遂绝此事，仍不复念。方知此中有无量乐，回顾未绝，乃无量苦。辱公厚念，故尽以奉闻也。晚景若不打叠此事，则大错，虽二十四州铁打不就矣。既欲发一笑，且欲少补左右耳。不罪不罪！卷五一





与滕达道　三一


公解印入觐，当过岐亭故县，预以书见约，轻骑走见，极不难。慎勿枉道见过。想深识此意。乍冷，万乞自重。卷五一





与滕达道　三二


以下俱离黄州

某启：仆买田阳羡，当告圣主哀怜余生，许于此安置。幸而许者，遂筑室荆溪之上而老矣。仆当闭户不出，君当扁舟过我。醉甚，书不成字。卷五一





与滕达道　三三


某晚生，蒙公不鄙与游，又令与立字，似涉僭易，愿公自命。却示及作《字说》，乃宠幸也。卷五一





与滕达道　三四


某再拜：承示喻盛字，见耘老，云改作达道，不知尚未定耶？欲令重议。此朋友之事，某于公为晚辈，岂敢当此。然公有命，不敢违，当徐思之。先以书布闻左右，然后敢作说也。惶恐惶恐！卷五一





与滕达道　三五


某启：久不奉状，愧仰日深。辱专人手书，具审比来台候胜常，感慰兼集。自闻公得吴兴，日望一见于中涂。而所至以贱累不安，迟留就医，竟失一婴儿。又老境所迫，归计茫然，故所至求田问舍，然卒无成。十四日决当离此，真州更不敢住。恐真守坚留，当住一日。不知公犹能少留，以须一见否？死罪死罪！若到扬，闻公犹在，亦须当轻舟往见也。若又失此期，则遂远别矣。渐凉，惟顺时为国自重。人还，谨奉状布谢，不宣。卷五一





与滕达道　三六


某去岁所买田，已旱损一半，更十日不雨，则已矣。奇穷所向如此，可笑可笑！耘老远去，此意岂可忘。老病憔悴，得公厚顾，翘然增气也。卷五一





与滕达道　三七


某启：叠蒙遣人赐书，忧爱厚甚，感怍不已。比日履兹新凉，台候胜常，深慰下情。丧子之戚，寻已忘之矣。此身如电泡，况其余乎？闻今日渡江，恨不飞去。风逆不敢渡，又与一人期于真州，有少急切之干，度非十九日不可离真。早发暮可见，公以二十日行，犹可趁上官日也。不知能少留否？若得略见，喜幸不可言也。余冀为时自重。卷五一





与滕达道　三八


某到此，时见荆公，甚喜，时诵诗说佛也。公莫略往一见和甫否？余非面莫能尽。某近到筠见子由，他亦得旨指射近地差遣，想今已得替矣。吴兴风物，足慰雅怀。郡人有贾收耘老者，有行义，极能诗，公择、子厚皆礼异之，某尤与之熟。愿公时一顾，慰其牢落也。近过文肃公楼，徘徊怀想风度，不能去。某至楚、泗间，欲入一文字，乞于常州住。若幸得请，则扁舟谒公有期矣。卷五一





与滕达道　三九


某启：别后，不意遽闻国故，哀号追慕，迨今未已。惟公忠孝体国，受恩尤异，悲苦之怀，必万常人。比日起居何如？某旦夕过江，径往毗陵，相去益近，时得上问也。为时自重。不宣。卷五一





与滕达道　四〇


某再启：承差人送到定国书，所报未必是实也。都下喜妄传事，而此君又不审。乃四月十七日发来邸报，至今不说，是可疑也。一夫进退何足道，所喜保马户导洛堆垛皆罢，茶盐之类，亦有的耗矣。二圣之德日新，可贺可贺！令子各安胜，未及报状也。卷五一





与滕达道　四一


某启：耘老至，又辱手书，及耘老道起居之详，感慰不可言。某留家仪真，独来常，以河未通，致公见思之深。又有旧约，便当往见，而家无壮子弟，须却还般挈，定居后，一日可到也。惟深察。近日京口时有差除，或云当时亦未是实。计当先起老镐，仆或得连茹耶？惠贶三十壶，携归饷妇矣。余耘老能道，不宣。某顿首。卷五一





与滕达道　四二


闻张郎已授得发勾，春中赴上，安道必与之俱来。某若得旨，当与之联舟而南，穷困之中，一段乐事，古今罕有也。不知遂此意否？秦太虚言，公有意拆却逍遥堂横廊，切谓宜且留之。想未必尔，聊且言之。明年见公，当馆于此。公雅度宏伟，欲其轩豁，卑意又欲其窈窕深密也。如何？不罪造次。卷五一



* * *



(1)　忽忽：疑应作“匆匆”。

(2)　“冗迫”至“为国自重”：此三十三字，见本卷《与滕达道》第十一首，独立成篇。系两篇混为一篇，抑一篇误作两篇，难于确定，故仍之。






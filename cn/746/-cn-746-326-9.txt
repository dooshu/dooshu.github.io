卷326_10【晚秋陪崔阁老、张秘监阁老、苗考功同游昊天观，时杨阁老新直未满，以诗见寄，斐然酬和，有愧芜音】  权德舆

方驾游何许，仙源去似归。萦回留胜赏，萧洒出尘机。

泛菊贤人至，烧丹姹女飞。步虚清晓籁，隐几吸晨晖。

竹径琅玕合，芝田沆瀣晞。银钩三洞字，瑶笥七铢衣。

丽句翻红药，佳期限紫微。徒然一相望，郢曲和应稀。


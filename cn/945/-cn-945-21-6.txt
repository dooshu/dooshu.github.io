谢表

臣某言伏奉制命蒙恩特授臣行中书侍郎兼工部尚书依前同中书门下平章事加食邑一千户食实封肆伯户余如故者吉土荐诚式修於大祭公朝锡命首及於中枢自蒙加等之恩再沥由衷之恳猥奉明诏莫允?祈仍俾断於来章岂敢烦於睿听祗荷光宠伏切忧兢臣某中谢伏念臣学术空踈器能鄙陋爰自策名委质获逢下武之期陈力効官并集非常之遇自先朝之奬擢奉清宴之吁俞参万机宥密之谋佐三事弼谐之任运筹帷幄莫着於嘉猷充位岩廊颇慙於舆诵爰偶继明之运外分求瘼之权肃奉教条恪守官次暨入趋於文陛方就列於周行乏赵张之政能遽厘京邑无研桑之心虑仍总计司方怀旷职之忧忽荷登庸之拜当黄屋焦劳之际乃林胡俶扰之辰杼轴其空曾昧富人之略金革未息莫知决胜之方尘鼎鼐之司但媿挈瓶之智参栋梁之任诚非构厦之材逮兹承平并繄睿算顾备员於衡轴实负媿於朝晡今者礼行於郊爰备物以报本饮至於寝方舍爵以策勲乃眷辅臣首覃茂渥正内史西台之秩兼冬卿常伯之崇仍进户封特优宠数人言可畏荐陈固让之诚天听弥高莫寝已成之命此盖尊号皇帝陛下荷纯嘏之锡茂集於神休覃涣汗之恩过优於宰执靡责将明之効用伸毗倚之私敢不励翼丹衷服膺前训罄一心而率职副万乘之虚怀誓竭颛愚少禆恩奬臣无任云云


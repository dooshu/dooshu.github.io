艾性夫　题危见心所藏陈常庵水月障及松鹤芦雁各一首

陈郎笔势并州剪，十幅生绡秋绿远。

老蟾欲作骑鲸游，推堕玉盘波底转。

谪仙濡袍窥采石，东坡醉客歌赤壁。

两翁已矣爱者谁，我欲扁舟攍长笛。

艾性夫

艾性夫　题危见心所藏陈常庵水月障及松鹤芦雁各一首

墨池幻出虬龙蟠，徂徕山头烟雨寒。

胎禽独立衣缟缟，骨瘦西风拾瑶草。

灵根琥珀三千年，紫皇勅赐青城仙。

乘轩窃禄正自恶，何似归来一丘壑。

艾性夫

艾性夫　题危见心所藏陈常庵水月障及松鹤芦雁各一首

风吹黄沙石碛冷，霜苇无声弄寒影。

兵尘隔断衡阳云，溪藤卷送潇湘景。

芦花雪老菰米秋，芙蓉露下天悠悠。

阿奴呼起字不断，写出万斛江南愁。

艾性夫


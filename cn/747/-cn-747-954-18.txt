○对行荡瓮破奴死弃水判

〈甲负瓮行，被乙荡倒。瓮破索陪，乙不伏。又景奴至弃水中，人告之。〉

惟甲与景；殊途异致，或行因负瓮，颇类汉阴之宾，或家有役僮，不让江陵之树。既而瓮被荡倒，奴则云殂，凿坯无返於在甄，丹籍忽辞於白日。原其情理，以根由。责之以陪，未尽其意；弃之以水，何太不仁？但法贵从宽，事或通误。必也康庄广陌，甲负乙乘，矜其轻肥，故此行突，将徵其价，尚或未惩。如其狭路稠人，风昏日暮，邂逅而损，知欲何伤？若取全陪，恐乖设律。至如畜生之骂，犹虑其惭；犬马之微，不弃其帷盖。藏诸广柳之内，托义弥深；葬以江鱼之腹，在情焉取？既为人告，不可无辜，请施惩罚轻科，以符舍事诛意。

廉方俊


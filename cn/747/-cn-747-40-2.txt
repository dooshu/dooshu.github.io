○南郊大赦文

皇天眷命，必顺於五行；哲后驭时，实遵於三统。考古之道，何莫繇斯。朕钦若上元，嗣守丕业。察璿衡以齐政，念稼穑以劝人，日慎一日，四十载於兹矣。何尝不夙夜祗畏，忧劳在怀，思致黎元，臻夫至理。幸以刑清俗阜，天成地平。万方厎宁，群物咸遂，虽惭大化，且谓小康。此皆至道储祉，宗社敷祐，岂骒菲薄，而克致焉。然则上稽历象，傍采舆议，爰以土德，承汉火行，是凭《大易》之辞，用绍前王之烈。祯祥累应，正闰攸分，不改旧章，惟新景运。属献岁初吉，乘地布和，是用展祀崇礼，竭诚昭报，庶协发生之序，载覃雷雨之泽，可大赦天下。自天宝十载正月十一日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。其左降官及流移配隶安置罚镇效力之类，并稍量移近处。其官已复资，至叙用之日，不须为累。其流人配隶并一家往者，所犯人情非切害，身已亡没，共家口放还。流人及左降官考满载满丁忧服满者，亦准例稍与量移。其亡官失爵，放还不齿，其诸色放停解考免与替人等，非犯赃者，宜令所司勘责，量加收叙。其衰老疾病者，仍与致仕官。天下百姓今载地租并诸色勾徵欠负等色，在百姓腹内未纳者，并一切放免。且京兆府及三辅三郡，百役殷繁，自今已后，应差防丁屯丁，宜令所繇支出别郡。

礼者，所以训导人俗，昭事明祗，所宜增修，以会其本。况国之大典，在於精禋，必资备礼，以彰尊奉。自今已后，设祭南郊，荐献太清，荐享太庙，其太尉行事前一日，於致斋所具羽仪卤簿，公服引入，朕亲授祝版，乃赴清斋，用展诚敬。夫孝子奉亲，生极敬爱，殁有思戚，霜露之感愈深；祭以严恭，蒸尝之敬如在。且庙者貌也，取像存焉，是礼繇於情，因心则感，太庙宜置内官，以备严奉。仍於庙外另造一院安置，庶申罔极之思，无忘事生之礼。岳渎山川，蕴灵毓粹，云雨之泽，利及生人，春秋之义，存乎祀典。况正其运序，式遵咸秩，其五岳四渎及诸镇山，宜令专使分往致祭。其名山大川及诸灵迹，并自古帝王及得道昇仙忠臣义士孝妇烈女有祠庙者，各令郡县长官逐便致察。其有陵墓屋宇颓毁者，量事修葺，合应禁樵采，宜申明捉搦。四海攸广，百川朝宗。德乃灵长，道惟善利。就言泽润，义在封崇。其四海宜并封王，仍差使备礼册祭。每顺时行令，奉道施法，天心不违，灵鉴不远。且去载长至，庚子御辰，今兹建元，辛卯应历。立春乃标於岁首，上己更协於清明，此气序和调，乾坤交泰。既正东方之位，咸归启运之祥，则政贵宏通，上符天意。况法以辅德，刑以闲邪，岂在烦苛，必资简易。朕永怀至理，思致还淳，每轸哀矜之心，屡申宽大之诏，实欲人皆知禁，化洽无为。顷者已令法官，每刊刑典，犹虑尚乖大体，未副朕怀。再令中书门下与刑部大理寺审加详定，务从宽典。

夫共理亲人，在於郡守县令。今二千石朝廷精择，咸得其人。县令委之选司，虑未尽善。孰若连职同官，见有踪迹，宜令天下太守，各举堪任县令一人，善恶赏罚，必及所举。所司仍明作条例，每搜罗贤俊，旌贲邱园，犹虑遁迹藏名，安卑守位，瞻言及此，寤寐思焉。其诸色人中，有怀才抱器，未经荐举者，委所在长官审访，具名录奏。《礼》之《王制》，垂范作程，亦既观德，训人孝敬。故天子七庙，诸侯五庙，大夫三庙，士一庙，孝享奉先，亦各有辨。今三品已上，乃许立庙，永言广敬，载感於怀。其京官正员四品清望官，及四品五品清官，并许立私庙。京官五品已上正员清资官阶相当，并五品已上正员外清官父母，先亡殁无官号者，并与追赠。又父有封爵，合传授子孙，或缘申请迟违准式，遂停承袭。如有此色，自开元以来，宜令所司审加勘责，灼然合袭者，特宜许袭。天下侍老，百岁已上赐绵帛五段，粟五石；八十已上绵帛三段，粟三石；丈夫七十五已上，妇人七十已上，绵帛二段，粟两石。太清宫道士各赐物三十段，陪位道士共赐五百段。亚献太子玙赐物二千段，终献荣王琬赐物一千段，文武百官及有职掌，各赐物有差。率土之内，赐酺三日。


○上座主书

轲今月十日奉榜限纳杂文一卷，又闻每岁举人或得以书导志。轲惟颛鲁，狃隶山野，未熟去就，悚惶惕息。伏惟宽明，少冥心察纳。轲伏见今之举士，竞取誉雌黄之口，而知必也定轻重於持衡之手。虽家至户到，曾不足裨铢两。苟自低昂，已定乎徇已者之论，是私已於有司，非公有司於已也。轲也愚，敢不以是规！轲本沛上耕人，代业儒为农人家。天宝末流离於边，徙贯南鄙。边之人，嗜习玩味异乎沛，然亦未尝辍耕舍学，与边俗齿。且曰：“言忠信，行笃敬，虽夷貊行矣”故处边如沛焉。贞元中，轲仅能执经从师。元和初，方结庐於庐山之阳，日有芟荑畚筑之役。虽震风凌雨，亦不废力火耨。或农圃馀隙，积书窗下，日与古人磨砻前心。岁月悠久，浸成书癖。故有《三传指要》十五卷，《十三代名臣议》十卷，《翼孟子》三卷。虽不能传於时，其於两曜无私之烛，不为堕弃矣。流光自急，孤然一生。一日从友生计，裹足而西。京邑之大，居无环堵；百官之盛，亲无瓜葛矣。夫何能发声光於幽陋？虽不欲雌黄者之所轻重，岂不欲持衡者之所斤铢耶！此轲所以中夜愤激，愿从寒士齿。庶或搴芳入幽，不以孤秀不撷；拣金於沙，不以泥土不取。阁下自谓此心宜如何答？也尝读史感和璞之事，必献不至三，刖不至再；必献不至再，殆几乎无刖矣。伏荷阁下以清明重德，镇定群虑，衡镜在乎蚩妍，轻重之分，咸希一定，俾退者无屈辞，进者无幸言。夫如是，非独斯四辈之望而已矣，亦宜实公器而荷百禄，岂只区区世人而已哉！轲也生甚微末，甚乎鱼鸟。鱼鸟微物，犹能依茂林清泉以厚其生，矧体乾刚坤顺之气，不能发迹於大贤人君子之门乎？轲再拜。


复孙徵君锺元

夏仲汤孔伯同年邮到手牍伏审杖履安健忻忭无量至大作中所云九十蹒跚叟俨然侍君旁读之惄然?愧先生即容接後辈何勤恳折节至是然获见风采闻绪论未敢一日忘也姚江立教有间涉禅语处其徒从而张之致滋口实然致知良知语本孔孟姚江从万死一生中体验得来正大有攻苦在学者循声失实空说本体咎在不致其知非良知之罪也姚江之说曰所恶於上是良知毋以施於下是致知何等知行合一但单提此说便觉一切记诵学问可废未免偏枯此是朱陆之辨其实尊德性未有不道问学者杨慈湖曰识得此体不用工夫语亦有病先生称薛文清明之醇儒王文成明之大儒殊途同归不失尺寸近日谈道之儒遂举阳明而斥之絶以异端且自谓能辟王氏即为有功斯道心窃惑之譬有人於此无立锥之地而日讼其邻人与争界址角门户亦徒见其太早计也儒宗一书门径不隘要归一揆就中指示精切往往发人深省二三同志之友竞相传写日苦不给便中再得一二册并牋刻短言见寄诚大惠也家居附郭人事沓冗恶动求静正是动静未合一处此道要须静处立根久之即动是静乃为得手今尚未免憧憧祗增纒结耳孔伯於此大具猛力惜草草萍散苏门游记诗附呈记室不腆之私聊当三千里外一觞伏惟为道自爱


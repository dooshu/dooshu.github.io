答苏松巡按曾公士楚言抚按职掌不同


手翰领悉。吴素称难治，比来直指使者，能举其职者鲜矣。执事以望选，宜勉旃。

窃谓抚、按职掌不同，政体亦异。振举纲维，察举奸弊，摘发幽隐，绳纠贪残，如疾风迅雷，一过而不留者，巡按之职也。措处钱粮，调停赋役，整饬武备，抚安军民，如高山大河，奠润一方而无壅者，巡抚之职也。

近来抚、按诸君，不思各举其职，每致混杂。下司观望，不知所守，以故实惠不流。至于直指使者，往往舍其本职，而侵越巡抚之事，违道以干誉，徇情以养交。此大谬也。

因忆嘉靖间，有周如斗者，巡按苏松。信豪宦之言，博流俗之誉，将应征钱粮，概请停免。士民悦之，为建生祠奏留再历，遂超陟苏松巡抚。及为巡抚，则钱粮征发，百责攸萃，不复能行其宽贷之政，将以前免停逋赋，复行征派。于是士民怨之，毁其生祠，刊布谤书。向之称颂德美者，转而为怨怼忿恨矣。何则？虞之术易穷，众庶之欲难厌也。况此中人情叵测，众庶难调，惟一以大公至正行之，庶得无咎无誉耳。

辱俯询，敢以职掌为告，幸裁择焉。






◎王喜

嘉定匪人王喜，罹徒罪，遇赦归，卒不悛。乾隆辛卯春，有贩菰者亏其本，欲自经，主人怜之，更与之货，使牟利焉，以补其不足。贩者载至嘉城，易钱六贯，反家，由祁里之龙德桥宿焉。喜窃之，贩者仰天而呼，泣数行下，曰："天乎？余之命蹇一至此乎？"归家，仍自经。月余，喜盗犬，为豢犬者所殴，寻毙，家人收瘗焉。越三年，有黑犬突至喜坟，且跃且吠，以足抓泥，发其棺，齿骨至碎，委诸水而去。疑即向之贩者托以雪其冤也。


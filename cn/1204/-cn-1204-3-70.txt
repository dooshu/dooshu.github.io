◎陶赠杜任娘词

陶尚书奉使江南，邂逅驿女秦弱兰，作风光好词。前人小说，或有以为曹翰者，疑以传疑，本不足论也。近乃见括苍所刻沈睿达之云巢编中所纪，独以为陶使吴越，惑娼妓杜任娘，遂作此词以求遗书为寻逸犬。且云："娼既得陶词，後遂发建立仁王院。"与诸家之说大异。审如其言，则此娼亦不凡矣。睿达杭人，所闻当不谬。院不知在何地，今城中吴山岗自有仁王院，建於近年者，亦非也。［野雪锻］


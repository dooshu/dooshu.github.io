叶李


叶李，字太白，一字舜玉，杭州人。少有奇质，从学于太学博士义乌施南学，补京学生。宋景定五年，彗出于柳，理宗下诏罪己，求直言。是时，世祖南伐，驻师江上，宋命贾似道领兵御之。会宪宗崩，世祖班师，鄂州围解。似道自诡以为己功，因复入相，益骄肆自颛，创置公田关子，其法病民甚，中外毋敢指议。李乃与同舍生康棣而下八十三人，伏阙上书，攻似道，其略曰：“三光舛错，宰执之愆。似道缪司台鼎，变乱纪纲，毒害生灵，神人共怒，以干天谴。”似道大怒，知书稿出于李，嗾其党临安尹刘良贵，诬李僭用金饰斋扁，锻炼成狱，窜漳州。似道既败，乃得自便。会宋亡，归隐富春山。江淮行省及宣、宪两司争辟之，署苏、杭、常等郡教授，俱不应。

至元十四年，世祖命御史大夫相威行台江南，且求遗逸，以李姓名上。初，李攻似道书，其末有“前年之师，适有天幸，克成厥勋”之语，世祖习闻之，每拊掌称叹。及是，其姓名闻，世祖大悦，即授奉训大夫、浙西道儒学提举。李闻命，欲遁去，而使者致丞相安童书，有云：“先生在宋，以忠言谠论著称，简在帝心。今授以五品秩，士君子当隐见随时，其尚悉心，以报殊遇。”李乃幡然北向再拜曰：“仕而得行其言，此臣夙心也，敢不奉诏！”二十三年，侍御史程文海，奉命搜贤江南。世祖谕之曰：“此行必致叶李来。”李既至京师，敕集贤大学士阿鲁浑撒里馆于院中。它日，召见披香殿，劳问“卿远来良苦”，且曰：“卿向时讼似道书，朕赏识之。”更询以治道安出。李历陈古帝王得失成败之由，世祖首肯，赐坐锡宴，更命五日一入议事。时各道儒司悉以旷官罢，李因奏曰：“臣钦睹先帝诏书，当创业时，军务繁夥，尚招致士类。今陛下混一区宇，偃武修文，可不作养人才，以弘治道？各道儒学提举及郡教授，实风化所系，不宜罢。请复立提举司，专提调学官，课诸生，讲明治道，而上其成才者于太学，以备录用。凡儒户徭役，乞一切蠲免。”可其奏。

是时，乃颜叛北边，诏李庭出师讨之，而将校多用国人，或其亲昵，立马相向语，辄释仗不战，逡巡退却。帝患之。李密启曰：“兵贵奇，不贵众，临敌当以计取。彼既亲昵，谁肯尽力？徒费陛下粮饷，四方转输甚劳。臣前用汉军列前步战，而联大车断其后，以示死斗。彼尝玩我，必不设备，我以大众踣之，无不胜矣。”帝以其谋谕将帅，师果奏捷。自是帝益奇李，每罢朝，必召见论事。二十四年，特拜御史中丞，兼商议中书省事。李固辞曰：“臣本羁旅，荷蒙眷知，使备顾问，固当竭尽愚衷。御史台总察中外机务，臣愚不足当此任。且臣昔窜瘴乡，素染足疾，比岁尤剧。”帝笑曰：“卿足艰于行，心岂不可行耶？”李固辞，得许。因叩首谢曰：“臣今虽不居是职，然御史台天子耳目，常行事务，可以呈省。至若监察御史奏疏、西南两台咨禀，事关军国，利及生民，宜令便宜闻奏，以广视听，不应一一拘律，遂成文具。臣请诏台臣言事，各许实封，幸甚。”又曰：“宪臣以绳愆纠缪为职，苟不自检，于击搏何有！其有贪婪败度之人，宜付法司增条科罪，以惩欺罔。”制曰：“可”。由是台宪得实封言事。

会尚书省立，授李资善大夫、尚书左丞，李复固辞，以谓“论臣资格，未宜遽至此”。帝曰：“商起伊尹，周举太公，岂循格耶！尚书系天下轻重，朕以烦卿，卿其勿辞。”赐大小车各一，许乘小车入禁中，仍给扶升殿。始定至元钞法。又请立太学。一日，从至柳林，奏曰：“善政不可以徒行，人才不可以骤进，必训以德义，摩以《诗》《书》，使知古圣贤行事方略，然后贤良辈出，膏泽下流。唐、虞、三代，咸有胄学，汉、唐明主，数幸辟雍，匪为观美也。”乃荐周砥等十人为祭酒等官，凡庙学规制，条具以闻，帝皆从之。时帝欲徙江南宋宗室及大姓于北方，李乘间言：“宋已归命，其民安于田里。今无故闻徙，必将疑惧，万一有奸人乘衅而起，非国之利也。”帝大悟，事遂寝。升尚书右丞，转资德大夫。时淮、浙饥馑，谷价腾踊，李奏免江淮租税之半，运湖广、江西粮十七万石至镇江，以赈饥民。帝欲伐交趾，召李入议，李曰：“遐方远夷，得之无益，军旅一兴，费縻巨万，今山路险巇，深入敌境，万一蹉跌，非所以威示远人也。”乃止。

二十五年，升平章政事，李固辞，许之。赐以玉带，视秩一品，及平江田四千亩。于是桑哥为尚书丞相，颛擅国政，急于财利，毒及生民，事具《桑哥传》。李虽与之同事，然莫能有所匡正。会桑哥败，事颇连及同列。久之，李独以疾得请南还。扬州儒学正李淦上书言：“叶李本一黥徒，受皇帝简知，可为千载一遇。而才近天光，即以举桑哥为第一事；禁近侍言事，以非罪杀参政郭佑、杨居宽；迫御史中丞刘宣自裁，锢治书侍御史陈天祥，罢御史大夫门答占、侍御史程文海，杖监察御史；变钞法，拘学粮，征军官俸，减兵士粮；立行司农司、木绵提举司，增盐酒醋税课，官民皆受其祸。尤可痛者，要束木祸湖广，沙不丁祸江淮，灭贵里祸福建。又大钩考钱粮，民怨而盗发，天怒而地震，水灾洊至。尚赖皇帝圣明，更张政化。人皆知桑哥用群小之罪，而不知叶李举桑哥之罪。叶李虽罢相权，刑戮未加，天下往往窃议，宜斩叶李以谢天下。”书闻，帝矍然曰：“叶李廉介刚直，朕所素知者，宁有是耶！”有旨驿召淦诣京师。

二十九年二月，李南还，至临清，帝遣使召之，俾为平章政事，佐丞相完泽治省事，李上表力辞。未几，卒，年五十一。李既卒而淦至，诏以淦为江阴路教授，以旌直言。帝尝问兵部郎中赵孟頫，李与留梦炎孰优，孟頫对：“梦炎优。”帝笑曰：“不然，梦炎以抡魁位宰相，而附贾似道，病民误国，伴食中书，无所可否；李旧由诸生，力诋似道，其过梦炎甚远。然其性刚直，人不能容，而朕独爱之也。”李前后被赐之物甚多，而自奉甚俭。尝戒其子曰：“吾世业儒，甘贫约，唯以忠义结主知。汝曹其清慎自持，勿增吾过。”指所赐物曰：“此终当还官也。”比卒，悉表送官，一毫不以自私。至正八年，赠资德大夫、江浙等处行中书省右丞、上护军，追封南阳郡公，谥文简。






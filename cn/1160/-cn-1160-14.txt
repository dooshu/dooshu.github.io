卷十四　杂文


撰杂文

唐河店妪传

滁州五伯马进传

有巢氏碑

纪孝

纪蜂

纪马

録海人书

後序

并诰

译对

书蝗

画纪

唐河店妪传

唐河店南距常山郡七里因河为名平时敌至店饮食作息不以为怪兵兴已来始防扞之然亦未甚惧端拱中有妪独居店上会一骑至系马於门持弓矢坐定呵妪汲水妪持绠缶趋井悬而复止因番语呼之为王且告之曰绠短不能及也妪老力惫王可自取之敌因系绠弓杪俯而汲焉妪自後推之堕井跨马诣郡马之介甲具焉鞍之後复悬一彘首常山民吏观而壮之噫国之备塞多用边兵盖有以也以其习战鬭而不畏懦矣一妪尚尔其人可知也近世边郡兵骑之勇者在上谷曰静塞在雄州曰骁犍在常山曰厅子是皆习干戈战鬬而不畏懦者也闻敌之至或父母辔马妻子取弓矢至有不俟甲胄而进者顷年敌马南下不过上谷者久之以静塞骑兵之勇也会边将取静塞马分隶帐下以自卫故上谷不守今骁犍厅子之号尚存而兵不甚衆虽加召募边人不应何也盖选归上都离失乡土故也又月给微薄或不能充所赐介胄鞍马皆脆弱嬴瘠不足御侮其坚利壮健者悉为上军所取及其赴敌则此辈身先宜其不乐为也诚能定其军使有乡土之恋厚其给使得衣食之足复赐以坚甲健马则何敌不破如是得边兵一万可敌客军五万矣谋人之国者不於此而留心吾未见其忠也故因一妪之勇总録边事贻於有位者云

滁州五伯马进传

进隶滁州军籍又为五伯三世矣进之子生而无左臂若髠截然者人皆以为世主杖笞多纳财利而高下其人轻重其手天谴之尔呜呼鞭作官刑扑作教刑则鞭扑者帝王之典也可不慎乎今之杖刑非古也古者示耻而已故有蒲鞭而诫者有束杖而治者虽然上失其道民散久矣非刑不足以驱人之善也既不得已而用之其可以喜怒财货易其心乎彼五伯贱隶也刑不自口出但以重轻不平而天谴若是况执天下之刑者邪吾见世禄之家子孙替坠残癃疾瘵者有之为人仆妾者有之饥寒道路者有之岂止用刑之滥也其谄主忌贤剥民固宠斯天谴之大者矣作马进传以自诫云

有巢氏碑

我承天命作民之帝生而不号死而无諡居民以巢因得为氏我先伏羲卦象未画大壮之说我民不知凭高就树作巢之基横刍蔽空啓扉向风疎不为拙密不为工晨翔暮栖与禽为同弗罟弗网夀其考终比【读如比屋之比】巢熙熙若居天宫无何後主上栋下宇萌以堂奥渐其庭户鸠绳聚墨回廊合庑痛乎我巢悄焉无覩犹赖伊耆俭于一时椽不用斵堦无翦茨舜禹善嗣室宫孔卑不壮不丽民其歌之至於周公摄政於姬明堂辟雍有威有仪亦克用人人罔知疲降及後世风俗浇漓穷奢极侈蔓延而滋瑶台琼室夏商祸基章华壮楚忽焉空土姑苏丽吴閴然荒墟阿房侈秦以荆以榛未央奢刘为壠为丘秦汉之下土木孔修霜斧雪斤千雕万锼金凝碧融檐架甍鈎窗绮晕透壁椒气浮民力欲死工程不休惟竞壮观孰知衆叛刑以三夷赋收大半门门出租室室思乱一家百楹束手而散追思巢居如扪天汉於戏太古之君居民以巢非君之巢惟民之巢故民不劳後世之主宅民以宇非民之宇惟君之宇故民罹苦何当仁君常念巢居上节宫观下丰室庐纵不及於有巢亦庶几尧乎舜乎大禹乎周公乎

纪孝

占城大食之民岁航海而来贾於中国者多矣有父子同载至福州而丧其父者其子擗踊殒咽水浆不入於口者三日过是始汲泉於江濆糠籺而食之庐於墓侧三年徒跣旣终丧行有日矣又遶坟号墓几絶者数四然後登舟而去呜呼三年之丧天下之通制自天子至於庶人一也是以高宗谅闇三年不言又夫子曰何必高宗古之人皆然也汉代以来始有以日易月之礼至於人臣亦用金革之说皆非古也古者大臣有丧三年不呼其门故闵子腰絰从公春秋谓君使之非也素冠之诗疾之已甚近代以来丧礼尤废而蛮陬之人独能尽礼岂教之也哉所谓中国无礼乐则求之四夷非虚语也进士池文质闽人也目覩其事为予说云

纪蜂

商於元和寺多蜂寺僧为予言之事甚具予因问蜂之有王其状何若曰其色青苍差大於常蜂耳问何以服其衆曰王无毒不识其它问王之所处曰窠之始营必造一台其大如栗俗谓之王台王居其上且生子於中或三或五不常其数王之子尽复为王矣岁分其族而去山甿患蜂之分也以棘刺关於王台则王之子尽死而蜂不折矣又曰蜂之分也或团如?或铺如扇拥其王而去王之所在蜂不敢螫失其王则溃乱不可向迩凡取其蜜不可多多则蜂饥而不蕃又不可少少则蜂惰而不作予爱其王之无毒似以德而王者又爱其王之子尽复为王似一姓一君上下有定分者也又爱其王之所在蜂不敢螫似法令之明也又爱其取之得中似什一而税也至於刺王之台使絶其息不仁之甚矣故总而纪云

纪马

今谏议大夫东莞臧公【丙】予之执友也其先人事故魏王符公【彦卿】谏议亦颇熟王之家事为予言王之在邺也多畜名马其牝亦有良者为之息种岁择健马以配之往往得骏骨居一岁有牝产子与他驹特异者既壮圉人将以合其母当孳尾之出月而示之见其所生卒无欣合之态将强之则蹄啮不可向迩圉人复曰以是驹配是母幸而骝【俚谈以牝马为骝牡马为骒】其骏必倍不幸而骒又获其种明年将胥靡之【腐刑也俚言改马也】不可失也乃以数牝马诱之乘?作之势以巾羃其目间而进其母既已【句】彻巾然後暁其所生因垂耳俯首若不欲活者旁顾适有永巷【但取其巷之长也非谓宫中之名】修直百余步巷际有閈闳【闳巷门也春秋传曰辇而入于闳】扃钥甚固盖常所不啓者遂哀鸣疾驰以首触其铺【平】如是者数踣而死呜呼礼称禽兽无礼故父子聚麀夫马本兽也古圣人调伏而策御之故曰伏牛乘马是也是马也兽其身而人其心乎圉人诱陷知耻而死於小人之心也远矣圉人之心望於禽兽者又远矣予尝恨不目覩其事具敝帷以葬之又惧其事久泯而不传且欲警声色狗马之家与世之内乱者故记

録海人书

秦末有海岛夷人上书诣阙者曰日月东海岛夷人臣某谨昧死再拜上书皇帝阙下臣世居海上盗鱼盐之利以自给今秋乘潮放舟下?渐远无何疾飇忽作怒浪四起飘然不自知其何往也经信宿风恬浪平天色晴霁倚桡而望似闻洲岛间有语笑声乃叠棹而趋之至则有居人百余家垣篱庐舍具体而微亦小有耕垦处有曝背而偃者有濯足而坐者有男子网钓鱼鼈者有妇人采撷药草者熙熙然殆非人世之所能及也臣因问之有前揖而对臣者则曰吾族本中国之人也天子使徐福求仙载而至此童男丱女即吾辈也夫徐福妖诞之人也知神仙之不可求也蓬莱之不可寻也至是而作终焉之计舟中之粮吾族播之岁亦得其利水中之物吾族捕之日亦充其腹又取舟中葩卉以芼之由是吾族延命而未死焉死则葬於此水矣生则育於此洲矣怀土之情亦已断矣且不闻五岭之戍长城之役阿房之劳也虽大半之赋三夷之刑其若我何且出食以饷臣明日登舟而回复谓臣曰子能以吾族之事闻於天子乎使薄天下之赋休天下之兵息天下之役则万民怡怡如吾族之所居处也又何僊之求何夀之祷邪臣因漂远方传此异说非敢隐匿谨録以闻惟陛下详览焉

後序

此书献时盖秦巳乱而不得上达故史记阙焉余因收而录之以示於後

并诰

惟四年王归自克并敷诰并民作并诰王若曰惟天寿万物罔厥私唯君克肖上帝宅兆民罔厥暴天大唯其辰星罔不拱人大唯其君邦罔不顺不拱之谓乱天作沴不顺之谓逆君行罚古先哲王奉承天休时惟有唐讨厥丹浦时惟有虞征厥三苗在後世王克嗣二帝以征以讨以正厥位惟台凉德荷天之宝命在厥躬祗栗危厉若济巨海而弗庸舟惟其溺我先帝啓土建国十有九祀克用於贤克修於兵乃俭乃勤乃慈乃仁德升於天天降佑我有宋俾万方奉我命唯巴蜀交广湘潭吴越人罔敢弗率非天私於有宋唯天辅我先帝之明德我先帝负天休命若将不逮荐以太牢报功于天祀於圜丘严配我祖庶邦冢君罔不助祭唯时有并悖我命不供厥职我先帝奉天行诛问并之罪大勲未集用弃厥世天之历数在予一人予一人奉承先帝之令德以荷天永命乃缮予甲胄治予车徒用辑我先帝之遗烈在并王元奸猾弗悛罪恶日稔毒流于下民罔攸苏国艰厥食督民先岁租至於牛马羊豕犬鷄莫得蕃息民咨胥怨诉於皇天天鉴并民俾予吊予曷敢咈天以速台罪伏顺取逆并人率服唯并王元台亦宥厥辜俾即生献俘太庙先我祖祢羣后咸觐以称台德呜呼并王元反道於天戾道於民非予咎汝汝实自丧於厥身凡厥并民悉听朕言辟乃田庐修乃耒耜复乃业无流荡离析无若并元时予其子育汝汝率我化从我教我其赏愎我政违我道我其刑唯刑赏在台手勉从训言罔或怠宋既克并思偃武作休兵且将东巡狩於岱宗作告成【休兵告成二篇皆亡】

译对

人有善道远方之言可以合重译而至之啇贩与中国之人市易而能不乱者其名曰译或从而学之对曰吾译之小者也又何学焉夫译易也大则能易其心小则易其语而已矣古者巢居穴处茹毛饮血无君臣父子夫妇长幼之制无道德仁义礼乐刑政之法蠢然而生仆然而毙当是时天下之人皆如是尔是以伏羲神农黄帝氏始善译者也以皇道译天下之人心故饮食衣服器械耒耜牛马之用作焉少昊颛顼高辛唐虞又善译者也以帝道译天下之人心故君臣父子夫妇长幼之制行焉夏商周又善译者也以王道译天下之人心故道德仁义礼乐刑政之法兴焉三代之下译天下者或非其人故诸侯之善译者以霸道译之齐桓晋文译霸之杰也秦不善译者也天下之人几复为邃古矣汉复译之犹杂霸焉自汉而下译道多乱吾不复述也巳噫古之译天下者非已能之必有师焉力牧广成皇之译师也伊尹吕望王之译师也管夷吾舅犯霸之译师也萧曹子房汉之译师也总而言之周公孔子译之最大者也天下之人师之矣子之学译勿学译之小者不过合宇内之语取商贩之利尔当学周孔之道可以为帝王师所谓译之大者欤学者谢而退

书蝗

仲尼修春秋设九例物为灾则书之不为灾则阙之盖物之灾祥系君之善恶特取其为灾者以垂戒尔苟不为灾者亦书之则虑後之为君者谓灾不由德而由於数也斯圣人之微旨在焉故传曰有蜚不为灾亦不书噫去圣渐远诡诞争起隂阳家流得以蔓其说使君天下者视天灾时变不务德以禳之但委其数而已吁可悲也然则君有修德御灾转祸为福者苟灭而不书曷以儆後代是以尧水汤旱非不灾也能以德御之尔皇宋嗣统之七载夏四月有飞蝗上念粢盛稼穯之重则贬常膳避正寝彻宫悬眚灾恤刑以赦天下曾未旬浃蝗死於野或曰皇上以勤俭之德驯致太平无为之风将有待也天其或者因怠於理故用蝗以为戒果能修德以御之则我后之德唐尧之德也宋景之退荧惑太宗之去虫蝗得为比邪儒臣不佞敢作书蝗一篇附於国史之末非独彰我朝之善亦欲垂後世之戒也

画纪

古者自天子至士皆有家庙祭祀其先以木为神主示至敬也唐季以来为人臣者此礼尽废虽将相诸侯多祭於寝必图其神影以事之淳化甲午岁予小子实罹大罚洛阳处士杨丹写我显考中允府君神像尽妙恒日思其居处思其笑语思之见见则或形於梦夫梦者有时而神交不可常得矧其恍惚冥昧不能审谛乎未若约形取貌宛然如生岁时朔望拜起瞻仰以慰罔极之心祗肃视之第不语尔呜呼杨丹有大造於吾家也复念吾家苦贫而无厚币以饱丹欲丹亦好事者也从吾乞言吾以秉笔不文请俟服阕今大祥已竟可以鼓琴赠之斯文命曰画纪














观博平王志安少府山水粉图





唐河北道博州博平郡有博平县。



粉壁为空天，丹青状江海。游云不知归，日见白鸥在。博平真人王志安，沉吟至此愿挂冠。[一]松溪石磴带秋色，[二]愁客思归坐晓寒。

[一]《南史》：萧视素为诸暨令，到县十余日，挂衣冠于县门而去。《释常谈》：休官谓之挂冠。西汉冯萌见王莽篡逆，乃曰：“不去，祸将及身。”遂解冠挂于城东门而去。



[二]《韵会》：“磴，登涉之道也。”






○祗獻降圖疏 【 安南投降】

奏為祗獻安南投降圖本事、伏惟我　皇上以安南國逆夷莫登庸、遣使奉表納欵、或出一時畏懼誅滅、飾詞求免、未必本心、特　令臣鸞臣伯溫會同臣經等率師往究其罪、已寓承制赦罪之義其軍前一應征撫事宜、聽臣等從宜相機處置、臣等有以仰見我　皇上正名討罪之威、與包荒肆赦之仁有並行而不悖者、臣等自受　命以來、夙夜激勵將士、整治行伍、馳檄曉諭賊中、俾知順逆以為去就、其於致果招擕之義。亦不敢偏廢。以本年十月初四日進駐廣西南寧府地方、督發漢達土目官兵一十一萬五千一百二十七員名臨賊境下營、分道深入、莫登庸自知罪重無所逃死節遣頭目人等匍匐來營、乞自縳請罪、遣至親骨肉奉表入見削去踵承先黎氏所僣偽號、謹歸黎氏原侵欽州四峒地、奉　正朔納貢、臣等尚慮夷情多詐、反覆辯結、察其來意果出真實、並無虗假、遵　敕諭事理、備行兩廣都布按三司及副參等官俱至憑祥、於鎮南關內開張幕府高築將臺。上設　龍亭。覆以　黃幄前置　令旗令牌。以下詳列儀注可為後法以本年十一月初三日許令來降。莫登庸皂帽白衣。以練組自縳。至　堦下。望　闕跪伏叩頭請死贊禮生為之釋縳。乃行五拜三叩頭禮。捧表授其親姪莫文明訖。復伏地請罪令之起乃敢起既而其國中耆老士人及眾夷民次第俯伏陳狀。如此受降亦得王者待荒服之義皆素帛繫頸行禮如登庸布政等官楊銓等宣揚我　國家討罪大義。與我　皇上所以矜憫夷方。曲垂全活之意曉諭莫登庸及其耆士夷民。莫不感激踴躍。俄頃之間歡聲震動山谷臣等竊惟安南自五代以來不入　中國版?。負其瘴癘險遠。或服或叛。　中國常以不治治之。及至不得巳興兵遠討。雖至事勢窮蹙。尚乃冥頑弗率。未有一聞　王師之至。即委國聽　命。自縳乞哀。如今日之卑順者也。非我　皇上至誠　神武、以不殺為威、以萬全取勝、何以致此、昔殷高宗伐鬼方三年克之周宣王平淮夷。近在要服之內。當時文士猶作為殷武江漢等詩。播之金石。奏之郊廟。然後殷宗周宣之美。煥然侈乎後世。矧　皇上今日駿烈。邁跡殷周。可無形容以示今傳後。臣等待罪行間。歌頌非職所及。謹將出師受降次第。布為八圖曰　天威丕振。曰交夷組繫曰釋服乞降。曰稽首祈　恩。曰夷使輸誠。曰夷酋咸服曰耆士陳詞。曰夷民感　德。臣等非有尺寸之功。所以章明我　皇上至誠　神武。盪育群生。化及蠻貊。捷於影響。雖大舜舞干羽、七旬苗格之盛。方之亦不是過。實為我　國家千萬世無疆之休。伏惟　萬機之暇。少　賜披覽。臣等不勝歡忭願望之至、謹將繪圖一冊隨本　上進伏候　敕旨


○改元上元赦文

自古哲王，恭承景命，莫不执象以御宇，历时以建元，必当上稽乾符，下立人极者也。朕承累圣之鸿业，绍大中之宝位。胡孽干纪，王师尚劳。乾乾之心，岂忘鉴寐。一物失所，每轸纳隍之忧；万邦未宁，深怀驭朽之惧。赖上元垂福，宗庙降灵，百辟卿士，同心戮力。方冀干戈载戢，区宇乂安。每励躬於帝图，常取则於天道。属天人叶纪，景象垂文，爰遵革故之典，将契惟新之命。义存更始，庶有应於天心；泽被无私，宜载覃於率土。可大赦天下，改乾元三年为上元元年。

自上元元年闰四月十九日昧爽已前，大辟罪已下，已发觉未发觉，已结正未结正，见禁囚徒，罪无轻重，常赦不免者，咸赦除之。其与逆贼元谋，及胁从受驱使，惧法来降，并潜藏不出者，已频处分。但能归顺舍罪，除元恶之外，一无所问。其史思明，必能改图，束手来款，亦当洗其瑕衅，议以勋封。内外文武官，赐爵各有差。六军及飞龙闲厩加赐物。其成都、灵武元从扈从，递加有差。在外诸军，各加录赏物。阵亡将士，优国襃赠。行人家口，所在赈给。

定祸乱者，必先於武德；拯生灵者，谅在於师贞。周武创业，克宁区夏，惟师尚父，实佐兴王。况德有可师，义当禁暴，稽诸古昔，爰崇典礼。其太公望，可追封为武成王。有司依文宣王置庙，仍委中书门下，择古今名将配享，并置亚圣及十哲等。享祭之典，一同文宣。

自古百王，钦慎刑法，盖以法者人之命，刑者国之权，苟或失其科条，固难措其手足。顷以奸臣擅命，中典不修，造次便行，哀矜何在？自今已后，其有犯极刑者，宜令本司，依旧三覆。庶平反之际，人谓不冤，幽明之间，理皆无滥。又《书》称群望咸秩，《诗》曰“祀事孔明”，爰自遐代，尤崇祭祀。朕深惟古义，必在至诚，苟德之不修，则神亦无据，故知精诚有感，黍稷非馨。而况宋景发言，固三徙而可騐；汉文深诫，为千载之明徵。事可遵行，理当变革。有司所立秘祝之法，或移於岁，或移於人，君人之心，宁所忍也。自今已后，削去此法，其中祀下祀，并杂祭祀等，一切并停。其诸应合祭祀，列於常典，所用祭料，一依古制，务从减省，以事朕心。

又车服以庸，有虞盛典；威仪以等，《周礼》旧章。往属承平，多历年所，至於公卿列位，中外在官，多以奢僣为心，流弊成俗。宜令所司，定王公已下车服产业，各详古制及令式，作节限闻奏。自顷戎车未息，残孽犹虞，军吏献功，务陈首级。且四海之内，孰非王人，岂以苟从昏迷，陷在夷戮，一朝授首，悬彼藁街。朕志在好生，悯其驱胁，其诸军所获首级，除元恶之外，一切不得传送。又设官分理，本在安人，递迁之政，务於利用。今寰瀛之内，兵革未清，加以时或不登，物皆踊贵，军储是急，廪稍靡供，冗官之流，固甚劳弊。其京闲司官等，有材堪釐务者，宜命中书门下即类例，量资历出授外官。

王者稽古设教，择贤以理，广徵岩穴，用副薪槱。宜令中外五品已上文武正从员官，各举贤良方正、直言极谏各一人。武艺文才，俱堪济理者，亦任状举。其或文乏词策，武非骑射，但权谋可以集事，材力可以临戎，方圆可收，亦任通举，并限制到一月内奏毕。自古明王圣帝，名山大川，并委州县长吏，择日致祭。义夫节妇，孝子顺孙，旌表门闾，终身勿事。


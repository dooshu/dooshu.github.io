贺瑞雪表二


诚格高穹，诞应九重之祷；功回造化，即占三白之祥。喜溢臣工，欢腾朝野。

恭惟皇上仁涵庶类，道契重玄。当制作之期，履丰亨之会。内安寰宇，蔼协气之旁流；外抚要荒，快妖氛之顿息。茂膺介福，永锡休征。维兹季冬，未沾雪泽，仰劳宸念，虔祷雩坛。惟昊天昭鉴于一人，肆同云遂布于四野。六花绚彩，俄惊上苑之回春；万户凝华，似睹崑罔之照夜。况积地则皆盈尺，虽委润而不封条。允为丰岁之征，用表太平之象。若彼禽鸟之瑞，徒饰耳目之观；至于草木之祥，何补衣食之用。试探往籍，莫盛今时。此皆皇心昭合乎天心，故玄泽同符于圣泽者也。

臣等叨司雍教，幸际熙朝。率多士以趋跄，岂胜雀跃；同万民而歌颂，莫罄豫鸣。伏愿帝眷昭垂，神庥滋至。十日雨，五日风，盛治长调玉烛；九年耕，三年积，洪图永固金瓯。






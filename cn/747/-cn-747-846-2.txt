○时论

或曰：“治乱者，天之常也。是以十年一小变，三十年一大变。至於虫蝗疫疠，水旱兵革，皆时之数也。若其圣人，亦不能免。”是不然也。何者？天之於人也，至仁而信。其资长百谷草木触类之物，皆所以仁於人也。故惧物之不生也，春以发之；物之不成也，夏以长之；物之不齐也，秋以肃之；物之不实也，冬以坚之；物在阳畏其也，故夜长以雨露润之；在阴畏其终也，故伏阳以蓄之；人之不知止也，故晦明以息之；人之不知时也，故驰（疑）时以警之。日月星辰雷电风雨霜露之作，无不私於人也。焉有为虫蝗之时以害其禾稼、为水旱之时以荡其生物、为疫疠之时以毒其性命、为兵革之时以流其脂膏者？上天垂象昭鉴，万物之情始兆。高明之象已著，未尝不丁宁先示之於人。俾知者通其变，而修其德以为之防。知而不修，夫何言哉！圣人所以观乎天文以察其变。又曰：“先天而天不违，後天而奉天时。”又曰：“则天之明，斯其旨也。”故天子有日官，诸侯有日御，皆所以达变於其君。若闻祥而逸，福必为祸。见祸而惧，益为善。物无必定之灾，桑谷乃中兴之道。数无可保之福，乌雀为灭亡之运。其或有战争水旱灾之世，皆生民之所感，曾无时日之限而及之也。且民之所为也，系时君之教化。若以忠孝恭俭为治，皆可封也；暴乱声色为好，皆可诛也。居时之和，为可诛之教，上帝之仁，且不能。膺时之乱，为求治之具，神明之力，必可以恕。

或者曰：“三皇之世，不能无战争；尧汤之君，不能无水旱；岂圣德有阙欤？”盖时使之然也。夫战之大者，孰逾於版泉不周之役？人谋之可与乎？兵力之可支乎？卒灭於有德。水旱之数，岂过於尧汤之代？人无饥色，国有常岁。若今之世，一年之水，一年之旱，岂惟人不粒食，国无储矣，焉能感治水之命，有疏凿之功，为桑林之牲，契祷祈之愿？若时数之必然，即当数足而後已，岂复有中救之道？是知天时不能违於圣德明矣。至於长吏，为一郡一邑之政，飞蝗尚不入其境；医门以药剂之和，可以拒时之疾；又若时数之一概，宁有择其地而遗其人哉？况宋景一言之善，罚星退舍，汉之盛德，日驭再中。其馀感应之迹，布在方册。是以知天道甚远，人事至近。又《易》衍《履》之说曰：“素履贞吉。”幽人之贞，所履若吉，幽人尚且不惧，况圣人乎？希济以为治乱无时，惟人君所行，求治则治，忘理则乱。虽复求治积年，一日违之，祸不旋踵。国亦如之，皆非拘忌之家所能执必矣。


○张平叔可京兆少尹知府事制

敕：商州刺史张平叔，为人廉直，为政简惠。前後历掾、邑宰、郡守，而去思来暮之谣，继闻於人听焉。及副盐铁官，刺商雒郡，会课报政，亦甲於他官。自贞元以来，用三科取士，奉详明政术可以理人之诏，而得其名有其实者，几何人哉，平叔居其一也。能效若是，何用不臧？故事内史缺未补间，亚尹得行大京兆事，试可而即真者，往往有之，故其选任，日益难重。尔宜称所举，慎厥职，无堕大以勤小，无急弱以缓强，夕念朝行，遵吾约束。可京兆少尹知府事。


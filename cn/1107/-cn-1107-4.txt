卷四

卷四•書、啟

上李夷簡相公書

月日，使持節柳州諸軍事守柳州刺史柳宗元，謹再拜獻書於相公閣下：宗元聞有行三塗之艱，而墜千仞之下者，仰望於道，號以求出。過之者日千百人，皆去而不顧。就令哀而顧之者，不過攀木俯首，深賓太息，良久而去耳，其卒無可奈何。然其人猶望而不止也。俄而有若烏獲者，持長綆千尋，徐而過焉，其力足為也，其器足施也，號之而不顧，顧而曰不能力，則其人知必死於大壑矣。何也？是時不可遇而幸遇焉，而又不逮乎己，然後知命之窮，勢之極，其卒呼憤自毖，不復望於上矣。

宗元曩者齒少心銳，徑行高步，不知道之艱以陷於大厄，窮躓殞墜，廢為孤囚。日號而望者十四年矣，其不顧而去與顧而深賓者，俱不之焉。然猶仰首伸吭，張目而視曰：庶幾乎其有異俗之心，非常之力，當路而垂仁者耶？及今閣下以仁義正直，入居相位，宗元實拊心自慶，以為獲其所望，故敢致其辭以聲其哀，若又舍而不顧，則知沉埋踣斃無復振矣，伏惟動心焉。

宗元得罪之由，致謗之自，以閣下之明，其知之久矣。繁言蔓辭，秪益為黷。伏惟念墜者之至窮，錫烏獲之餘力，舒千尋之綆，垂千仞之艱，致其不可遇之遇，以卒成其幸。庶號而望者得畢其誠，無使呼憤自毖，沒有餘恨，則士之死於門下者宜無先焉。生之通塞，決在此舉，無任戰汗隕越之至。不宣。宗元惶恐再拜。

答元饒州論政理書

奉書，辱示以政理之說及劉夢得書，往復甚善。類非今之長人者之志。不唯充賦稅養祿秩足己而已，獨以富庶且教為大任。甚盛甚盛！

孔子曰：「吾與回言終日，不違如愚。」然則蒙者固難曉，必勞申諭，乃得悅服。用是尚有一疑焉。兄所言免貧病者，而不益富者稅，此誠當也。乘理政之後，固非若此不可；不幸乘弊政之後，其可爾邪？夫弊政之大，莫若賄賂行而徵賦亂。苟然，則貧者無貲以求於吏。所謂有貧之實，而不得貧之名；富者操其贏以市於吏，則無富之名而有富之實。貧者愈困餓死亡而莫之省，富者愈恣橫侈泰而無所忌。兄若所遇如是，則將信其故乎？是不可懼撓人而終不問也，固必問其實。問其實，則貧者固免而富者固增賦矣，安得持一定之諭哉！若曰止免貧者而富者不問，則僥幸者眾，皆挾重利以邀，貧者猶若不免焉。若曰檢富者懼不得實，而不可增焉，則貧者亦不得實，不可免矣。若皆得實而故縱以為不均，何哉？孔子曰：「不患寡而患不均，不患貧而患不安。」今富者稅益少，貧者不免於捃拾以輸縣官，其為不均大矣。然非唯此而已，必將服役而奴使之，多與之田而取其半，或乃出其一而收其二三。主上思人之勞苦，或減除其稅，則富者以戶獨免，而貧者以受役，卒輸其二三與半焉。是澤不下流，而人無所告訴，其為不安亦大矣。夫如是，不一定經界、核名實，而姑重改作，其可理乎？

夫富室，貧之母也，誠不可破壞。然使其大幸而役於下，則又不可。兄云懼富人流為工商浮窳，蓋甚急而不均，則有此爾。若富者雖益賦，而其實輸當其十一，猶足安其堵，雖驅之不肯易也。檢之逾精，則下逾巧。誠如兄之言。管子亦不欲以民產為徵，故有「殺畜伐木」之說。今若非市井之徵，則舍其產而唯丁田之問，推以誠質，示以恩惠，嚴責吏以法，如所陳一社一村之制，遞以信相考，安有不得其實？不得其實，則一社一村之制亦不可行矣。是故乘弊政必須一定制，而後兄之說乃得行焉。蒙之所見，及此而已。永州以僻隅，少知人事。兄之所代者誰耶？理歟，弊歟？理，則其說行矣；若其弊也，蒙之說其在可用之數乎？

因南人來，重曉之。其他皆善，愚不足以議，願同夢得之云者。兄通《春秋》，取聖人大中之法以為理。饒之理，小也，不足費其慮。無所論刺，故獨舉均賦之事，以求往復而除其惑焉。不習吏職而強言之，宜為長者所笑弄。然不如是，則無以來至當之言，蓋明而教之，君子所以開後學也。

又聞兄之蒞政三日，舉韓宣英以代己。宣英達識多聞而習於事，宜當賢者類舉。今負罪屏棄，凡人不敢稱道其善，又況聞之於大君以二千石薦之哉！是乃希世拔俗，果於直道，斯古人之所難，而兄行之。宗元與宣英同罪，皆世所背馳者也，兄一舉而德皆及焉。祁大夫不見叔向。今而預知斯舉，下走之大過矣。書雖多，言不足導意，故止於此。不宣。宗元再拜。

與呂恭書

宗元白：元生至，得弟書，甚善，諸所稱道具之。元生又持部中廬父墓者所得石書，模其文示余，云若將聞於上，余故恐而疑焉。僕蚤好觀古書，家所蓄晉、魏時尺牘甚具；又二十年來，遍觀長安貴人好事者所蓄，殆無遺焉。以是善知書，雖未嘗見名氏，亦望而識其時也。又文章之形狀，古今特異。弟之精敏通達，夫豈不究於此！今視石文，署其年曰「永嘉」，其書則今田野人所作也。雖支離其字，猶不能近古。為其「永」字等頗效王氏變法，皆永嘉所未有。辭尤鄙近，若今所謂律詩者，晉時蓋未嘗為此聲。大謬妄矣！又言植松鳥擢之怪，而掘其土得石，尤不經，難信。或者得無奸為之乎？

且古之言「葬者，藏也」。「壤樹之」，而君子以為議。況廬而居者，其足尚之哉？聖人有制度，有法令，過則為辟。故立大中者不尚異，教人者欲其誠，是故惡夫飾且偽也。過制而不除喪，宜廬於庭；而矯於墓者，大中之罪人也。況又出怪物，詭神道，以奸大法，而因以為利乎？夫偽孝以奸利，誠仁者不忍擿過。恐傷於教也。然使偽可為而利可冒，則教益壞。若然者，勿與知焉可也，伏而不出之可也。

以大夫之政良，而吾子讚焉，固無闕遺矣。作東郛，改市鄽，去比竹茨草之室，而垍土、大木、陶甄、梓匠之工備，孽火不得作；化墮窳之俗，絕偷浮之源，而條桑、浴種、深耕、易耨之力用，寬徭、嗇貨、均賦之政起，其道美矣！於斯也，慮善善之過而莫之省，誠愨之道少損，故敢私言之。夫以淮、濟之清，有玷焉若秋毫，固不為病；然而萬一離婁子眇然睨之，不若無者之快也。想默已其事，無出所置書，幸甚。宗元白。

賀進士王參元失火書

得楊八書，知足下遇火災，家無餘儲。僕始聞而駭，中而疑，終乃大喜，蓋將吊而更以賀也。道遠言略，猶未能究知其狀，若果蕩焉泯焉，而悉無有，乃吾所以尤賀者也。

足下勤奉養，樂朝夕，唯恬安無事是望也。乃今有焚煬赫烈之虞，以震駭左右，而脂膏滫氵隨之具。或以不給，吾是以始而駭也。凡人之言，皆曰盈虛倚伏，去來之不可常。或將大有為也，乃始厄困震悸，於是有水火之孽，有群小之慍，勞苦變動，而後能光明，古之人皆然。斯道遼闊誕漫，雖聖人不能以是必信，是故中而疑也。以足下讀古人書，為文章，善小學，其為多能若是，而進不能出群士之上，以取顯貴者，蓋無他焉。京城人多言足下家有積貨，士之好廉名者，皆畏忌，不敢道足下之善，獨自得之，心蓄之，銜忍而不出諸口，以公道之難明，而世之多嫌也。一出口，則嗤嗤者以為得重賂。僕自貞元十五年見足下之文章，蓄之者蓋六七年未嘗言。是僕私一身而負公道久矣，非特負足下也。及為御史尚書郎，自以幸為天子近臣，得奮其舌，思以發明天下之鬱塞。然時稱道於行列，猶有顧視而竊笑者，僕良恨修己之不亮，素譽之不立，而為世嫌之所加，常與孟幾道言而痛之。乃今幸為天火之所蕩滌，凡眾之疑慮，舉為灰埃。黔其廬，赭其垣，以示其無有，而足下之才能乃可顯白而不汙。其實出矣，是祝融回祿之相吾子也。則僕與幾道十年之相知，不若茲火一夕之為足下譽也。宥而彰之，使夫蓄於心者，咸得開其喙，發策決科者，授子而不栗，雖欲如向之蓄縮受侮，其可得乎？於茲吾有望乎爾！是以終乃大喜也。古者列國有災，同位者皆相吊；許不吊災，君子惡之。今吾之所陳若是，有以異乎古，故將吊而更以賀也。顏、曾之養，其為樂也大矣，又何闕焉？

足下前章要僕文章古書，極不忘，候得數十篇乃並往耳。吳二十一武陵來，言足下為《醉賦》及《對問》，大善，可寄一本。僕近亦好作文，與在京城時頗異。思與足下輩言之，桎梏甚固，未可得也。因人南來，致書訪死生。不悉。宗元白。

上西川武元衡相公謝撫問啟

某啟：某愚陋狂簡，不知周防，失於夷途，陷在大罪，伏匿嶺下，於今七年。追念往愆，寒心飛魄，幸蒙在宥，得自循省。豈敢徹聞於廊廟之上，見志於樽俎之際，以求心於萬一者哉！

相公以含弘光大之德，廣博淵泉之量。不遺垢汙，先賜榮示。捧讀流涕，以懼以悲，屏營舞躍，不敢寧處。是將收孟明於三敗，責曹沬於一舉。俾折脅臏腳之倫。得自拂飾，以期效命於鞭策之下，此誠大君子並容廣覽、棄瑕錄用之道也。自顧孱鈍，無以克堪，祗受大賜，豈任負戴？精誠之至，炯然如日。拜伏無路，不勝惶惕！輕冒威重，戰汗交深。

賀趙江陵宗儒辟符載啟

某啟：伏聞以武都符載為記室，天下立志之士，雜然相顧，繼以歎息，知為善者得其歸向，流言者有所間執。直道之所行，義風之所揚，堂堂焉實在荊山之南矣。幸甚幸甚！

夫以符君之藝術志氣，為時聞人，才位未會，盤桓固久，中間因緣，陷在危邦，與時偃仰，不廢其道，而為見忌嫉者橫致唇吻。房給事以高節特立，明之於朝；王吏部以清議自任，辨之於外。然猶小人浮議，困在交戟。凡諸侯之欲得符君者，城聯壤接，而惑於騰沸，環視相讓，莫敢先舉。及受署之日，則皆開口垂臂，悵望悼悔，譬之求珠於海，而徑寸先得。則眾皆怏然罷去，知奇寶之有所歸也。

嗚呼！巧言難明，下流多訕，自非大君子出世之氣，則何望焉！瞻望清風，若在天外，無任感激欣躍之至。輕黷陳賀，不勝戰越。不宣。謹啟。

上襄陽李僕射獻唐雅詩啟

宗元啟：昔周宣中興，得賢臣召虎，師出江、漢，以平淮夷。故其詩曰：「江、漢之滸王命召虎。」其卒章曰：「於周受命，自召祖命。」以明虎者召公之孫，克承其先也。今天子中興，而得閣下，亦出江、漢，以平淮夷，克承於先西平王，其事正類。然而未有嗣《大雅》之說，以布天下，以施後代，豈聖唐之文雅，獨後於周室哉？

宗元身雖陷敗，而其論著往往不為世屈，意者殆不可自薄自匿以墜斯時，苟有輔萬分之一，雖死無憾。謹撰《平淮夷雅》二篇，齋沐上獻。誠醜言淫聲，不足以當金石，庶繼代洪烈，稗官里人得采而歌之，不勝憤踴之至。輕黷威嚴，戰越交深。謹啟。

上權德輿補闕溫卷決進退啟

補闕執事：宗元聞之，重遠輕邇，賤視貴聽，所由古矣。竊以宗元幼不知恥，少又躁進，拜揖長者，自於幼年。是以簉俊造之末跡，廁牒計之下列，賈藝求售，闃無善價。載文筆而都儒林者，匪親乃舊，率皆攜撫相示，談笑見昵，喔咿逡巡，為達者嗤。無乃睹其樸者鄙其成，狎其幼者薄其長耶？將行不拔異，操不砥礪，學不該廣，文不炳耀，實可鄙而薄耶？今鴛鷺充朝，而獨干執事者，特以顧下念舊，收接儒素，異乎他人耳。敢問厥由，庶幾告之，俾識去就，幸甚幸甚。

今將慷慨激昂，奮攘布衣，縱談作者之筵，曳裾名卿之門，抵掌峨弁，厚自潤澤。進越無恧，汙達者之視聽，狂狷愚妄，固不可為也。復欲俯默惕息，疊足搨翼，拜祈公侯之閽，跪邀賢達之車，竦魂栗股，兢恪危懼，榮者倦之，彌忿厥心，又不可為也。若慎守其常，確執厥中，固其所矣。則又色平氣柔，言訥性魯，無特達之節，無推擇之行。瑣瑣碌碌，一孺子耳。孰謂其可進？孰謂其可退？抑又聞之，不鼓踴無以超泥塗，不曲促無以由險艱，不守常無以處明分，不執中無以趨夷軌。今則鼓踴乎？曲促乎？守其常而執厥中乎？浩不知其宜矣。

進退無倚，宵不遑寐，乃訪於故人而谘度之。其人曰：「補闕權君，著名逾紀，行為人高，言為人信，力學掞文，儕輩稱雄。子亟拜之，足以發揚。」對曰：「衷燕石而履玄圃，帶魚目而遊漲海，秖取誚耳，曷予補乎？」其人曰：「跡之勤者，情必生焉；心之恭者，禮必報焉。況子之文，不甚鄙薄者乎？苟或勤以奉之，恭以下之，則必勖勵爾行，輝耀爾能。言為建瓴，晨發夕被，聲馳而響溢，風振而草靡。可使尺澤之鯢，奮鱗而縱海，密網之鳥，舉羽而翔霄。子之一名，何足就矣，庶為終身之遇乎？曷不舉馳聲之資，挈成名之基，授之權君，然後退行守常執中之道，斯可也。」愚不敏，以為信然，是以有前日之拜。又以為色取象恭，大賢所飫；朝造夕謁，大賢所倦。性頗疏野，竊又不能，是以有今茲之問，仰惟覽其鄙心而去就之。潔誠齋慮，不勝至願。謹再拜。

上大理崔大卿應制舉不敏啟

古之知己者，不待來求而後施德，舉能而已。其受德者，不待成身而後拜賜，感知而已。故不叩而響，不介而合，則其舉必至，而其感亦甚。斯道遁去，遼闊千祀，何為乎今之世哉！

若宗元者，智不能經大務、斷大事，非有恢傑之才；學不能探奧義、窮章句，為腐爛之儒。雖或寘力於文學，勤勤懇懇於歲時，然而未能極聖人之規矩，恢作者之聞見，勞費翰墨，徒爾拖逢掖、曳大帶，遊於朋齒，且有愧色，豈有能乎哉？閣下何見待之厚也。始者自謂抱無用之文，戴不肖之容，雖振身泥塵，仰希雲霄，何由而能哉？遂用收視內顧，俯首絕望，甘以沒沒也。今者果不自意，他日瑣瑣之著述，幸得流於衽席，接在視聽，閣下乃謂可以蹈遠大之途，及制作之門，決然而不疑，介然而獨德，是何收采之特達，而顧念之勤備乎？且閣下知其為人何如哉？其貌之美陋，質之細大，心之賢不肖，閣下固未知也。而一遇文字，志在濟拔，斯蓋古之知己者已。故曰：古之知己者，不待來求而後施德者也。然則亟來而求者，誠下科也。

宗元向以應博學宏辭之舉，會閣下辱臨考第，司其升降。當此之時，意謂運合事並，適丁厥時，其私心日以自負也。無何，閣下以鯤鱗之勢，不容尺澤，悠爾而自放，廓然而高邁，其不我知者，遂排逐而委之。委之，誠當也，使古之知己猶在，豈若是求多乎哉！夫仕進之路，昔者竊聞於師矣。太上有專達之能，乘時得君，不由乎表著之列，而取將相，行其政焉。其次，有文行之美，積能累勞，不由乎舉甲乙、歷科第，登乎表著之列，顯其名焉。又其次，則曰吾未嘗舉甲乙也，未嘗歷科第也，彼朝廷之位，吾何修而可以登之乎？必求舉是科也，然後得而登之。其下，不能知其利，又不能務其往，則曰：舉天下而好之，吾何為獨不然？由是觀之，有愛錐刀者，以舉是科為悅者也；有爭尋常者，以登乎朝廷為悅者也；有慕權貴之位者，以將相為悅者也；有樂行乎其政者，以理天下為悅者也。然則舉甲乙、歷科第，固為末而已矣。得之不加榮，喪之不加憂，苟成其名，於遠大者何補焉？然而至於感知之道，則細大一矣，成敗亦一矣，故曰：其受德者，不待成身而後拜賜。然則幸成其身者，固末節也。蓋不知來求之下者，不足以收特達之士；而不知成身之末者，不足以承賢達之遇，審矣。

伏以閣下德足以儀世，才足以輔聖，文足以當宗師之位，學足以冠儒術之首，誠為賢達之表也。顧視下輩，豈容易而收哉！而宗元樸野昧劣，進不知退，不可以言乎德；不能植志於義，而必以文字求達，不可以言乎才；秉翰執簡，敗北而歸，不可以言乎文；登場應對，刺繆經旨，不可以言乎學，固非特達之器也。忖省陋質，豈容易而承之哉！叨冒大遇，穢累高鑒，喜懼交爭，不克寧居。竊感荀瑩如實出己之德，敢希豫讓國士遇我之報。伏候門屏，敢俟招納。謹奉啟以代投刺之禮，伏惟以知己之道終撫薦焉。不宣，宗元謹啟。








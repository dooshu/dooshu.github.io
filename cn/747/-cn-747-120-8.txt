○至东京大赦文

王者兴膏雨之师，所以荡瑕秽，下哀痛之诏，所以吊伤夷。朕顷自晋朝，俾并土，属戎夷兆乱，致干戈日寻，每怀如毁之忧，尝竭扶颠之力。旋以金行失驭，天骑纵暴，北陷河塞，南逾官渡，盗据宫阙，凌辱衣冠，蹂践我京畿虔刘我生聚，田不易垅，人不聊生，犬羊布於四郊，腥秽闻於千里。人既思主，朕实疚心，遂乃建彼义旗，整斯戎略，雪万民之枉抑，期九土之和平。求理之端，惟刑是恤，况时当养物，仁在好生，爰覃解网之恩，用广泣辜之道。应天福十二年六月十五日昧爽已前，诸道州府见禁人等，已结正未结正，已发觉未发觉，除十恶五逆外，其馀罪无轻重，咸赦除之。三司地征，六营军费，素悬数额，皆有限程。但以兵革屡兴，旱蝗相继，盖督吏不能开许，致疲民无以供输，苟不蠲除，转成困敝。天福十一年已前，诸道州府应系残欠税租，并特除放。朕昨夙驾河汾，薄狩陕虢，洎及京邑，周览神皋，禾黍废为闲田，墙屋毁为平地，凄凉满目，指顾伤心。且农夫不耕，廪食何取？蚕妇不织，府帛何输，言念流离，谅宜矜恤。况朕顷在藩翰，备谙稼穑，自临大宝，首念苍生。常久困於蕃戎，欲尽蠲其租赋，又以干戈未弭，士马方繁，月无见粮，岁无常给，特於经费，须此减除。其东西两京畿道遭契丹蹂践暴苦处，人牛俱丧，蚕麦不收，虽近复田园，固无可输纳。其东西两京一百里内，今年夏税，及沿徵物色，并与蠲放。其一百里外，曾有契丹经过劫掠之处，委本处官吏躬亲恤问，如实被契丹蹂践不虚，其今年夏税，大小麦苗子，沿徵物色等，各放一半。其京城内，先遭张彦泽明行拷捶，劫掠资财，兼被契丹毁拆屋舍，括率缗钱，久属艰危，并罹残虐，爰符望幸，用慰来苏。其京城内今年廛税，与减一半。雨露之恩，岂宜有？文武之吏，咸与维新。应内外臣寮及京百司并诸官吏将校等，各具名衔申奏，当与加恩。应有契丹除授诸道节度观察防御团练使刺史，及令录宾寮将吏等，并各安职任，不议改更，勉思共理之规，更俟维新之命。或曾经谪宦，又念投荒，苟亡恻隐之恩，何示照临之德？应已前贬降官，未量移者当与量移，已量移者便与叙录，应该徒流者与放还。近因猃狁猖狂，萑蒲充斥，交相劫剽，不问官私，遂令王事之人，空有系官之数。应属省务局钱谷，曾经契丹及草寇般擎处，据已勘到实数，仰三司具指实条奏，当议别有指挥。应系欠省司钱物，尚令逐处微催，全放则因便生奸，加罪则困穷可悯，宜下三司，据见有家业抵当外，如实无充折者，特贷馀生，更无任使。亡命不逞之徒，残民蠹物之类，或隐藏山谷，或畏惧典刑，及今日已前结集为非者，并不问罪，仍令所在长吏，丁宁晓谕，如愿在军都者，量材安排，如不愿在军都者，即任归农业。农限两月，明示招携，如限满依前结集为非，不议宽恕，即严加捕捉，复罪如初。浚都重地，汴水名区，控襟带於八方，便梯航於万国，眷言王气，允称皇居，其汴州宜仍旧为东京。朕以肇兴宝历，克嗣炎精，遐追雍雒之宏规，仰仗高光之盛烈，其国号宜改为大汉。朕始事晋，以至开国，虽易服建号，固有通规，念旧怀恩，未忍改作，其年号仍旧称天福。

於戏！帝王之道，亭毒为先；黄老之言，清静为本。用示涤瑕之典，宜敷作解之恩，矧惟临驭之初，方属艰难之运，当欲尽除疾苦，渐致康宁，用遵置器之方，庶减纳隍之虑。凡在遐迩，宜体朕怀。


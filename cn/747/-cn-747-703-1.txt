○任畹李丕与臣状共三道

右，臣缘小寇未殄，前月末与河中留後任畹委曲，令转问李丕，有何方略，一一条疏报。今得任畹书，并封送李丕状两道，并谨封进。其李丕状一道，论请依前取黄泽岭路，断贼要害。臣近访知魏城路，又狗脊岭东西，经五月十四日阵破，贼掘坑堑至深，必恐进兵不得。古人云：“战不胜，则易地而处。”伏望密诏义忠、朝清，潜移兵取黄泽路，掩其不备。得否令子细筹度，如可去，便候进止。事贵神速，须务至密，机计倘漏，还备堤防。其一状请令诸军各赍十日干粮，深入过险。此亦是用奇之计，伏望约此意赐石雄、王逢诏，令如此排比。石雄就河府，王逢就绛州，各晒干粮，缘日色犹烈，数日可致。兼各赐度支侧近军粮米一二千石，尤冀集事。臣缘寇孽未剪，每得四远文状，皆愿一一上闻，频渎宸严，不任惶惕。伏望留中不出。


史弥宁　参政宣献楼公挽歌辞

欲知天意各英奇，端为斯文待发挥。

挺挺魏暮祖风烈，堂堂伏湛国光辉。

久参机政儒臣贵，未到公台物论违。

丹旐东风马鞍袅，送车谁不泪襟衣。

史弥宁

史弥宁　参政宣献楼公挽歌辞

子公书问走与台，公独山林挽不回。

人道旬瑜须径去，谁知李泌却重来。

传芳谢砌芝兰粲，在处膺门桃李开。

无愧可攻心事好，底教生死不荣哀。

史弥宁

史弥宁　参政宣献楼公挽歌辞

无边膏馥丐儒林，可但天台掷地金。

文不琱镌翻婉切，诗如平淡实高深。

春风和气生毫末，秋月华星烂古今。

所发由来关所养，丹青难状晋公心。

史弥宁

史弥宁　参政宣献楼公挽歌辞

耆英续续必重泉，好在灵光独岿然。

入侍已成鸿鹄羽，退休俄值白鸡年。

伤心藏笈书无恙，盥手开缄墨尚鲜。

刮目相期良不薄，可无斗酒奠桥玄。

史弥宁


○寄譚二華都堂

近日邊報孔棘、知我翁勞神、不敢閒言瑣凟、且兵難遙度、充國之說、也、我翁夙夜戰兢、焦思以圖之、尚不容易、乃後進喋喋然、逞其未試之語、豈非畫餅、雖然狂夫之言、聖人猶擇、集思廣益、我翁所素畜積也、謹以謬說就正、聞虜欲分數道大舉入犯、而台丈分兵以守、此無所不備。無所不寡是為彼強我弱。世廟末排邊之法邊臣不得巳避罪之計實不足以拒敵也又聞凡一處有急。則各處不分信地。俱赴應援。夫七百里連營。古謂不可待敵。况二千里而遠。是為彼逸我勞。斯二者賊所長而我所短。善用兵者避其所短。就其所長為今之計。不知致人之術可行否倘得先致一處併吾力以剿之一處挫銳。則三處瓦解。所謂攻瑕則堅者瑕。或伺各虜未齊乘其遠到方倦。先刼其營。所謂先人有奪人之志。兵法大澗深谷。翳林茂木。騎之竭地也。左右有水。前後有山。騎之艱地也。所從入者隘。所從出者遠。寡可擊眾。騎之沒地也。往而無以返。入而無以由。騎之死地也。善用兵者避之。昌薊山河寸金。天設之險。胡虜不知兵。但恃眾耳。冐犯其所大忌。不知於各處狹邪委曲之處。利於步而不利於騎者。可預設之奇否。樹木叢雜。山澗阻深。此火攻之利。不知可預為之所否。中間騎得成列之路。大約有幾此當擇其隘處。為車營車陣以待之。既設車營車陣。則是正正堂堂。與之迎敵。恐我設於此。賊趨於彼。鳥飛豕突倏忽百里。是我終有不備之處非所以制萬全之勝也。或於大路。度虜所必經繇者。多開陷馬坑以竢之、覆之以艸。伏兵其傍。胡馬到以弱卒誘陷之。萬炮齊發。亦其一端。大抵貴多方以誤之。或擇大邨落數十處賊所垂涎者。伏兵其中。誘至覆之。又其可也車可制騎。炮可制箭。此固我之長技。然車與騎皆利平原。倘擇平原以用車。偃旗息鼓。竢其入殲之。又其可也。彼眾我寡。投彼十圍五攻之利。亦未為得。愚以為雖車亦當擇險阻。胡馬難騁之地以禦之。或山溪。或鄉落。或堤渠錯雜。乃保無虞。夫兵事至危。深而沉之者機也。廣而集之者謀也、斷以必行者勇也。乘利而動。母後時者决也。知彼知巳。百戰不殆者明也讀翁奏疏、知忠肝烈膽、與戚總兵、俱有决戰。之意將士用命、而人心奮、或者狂言可採、是以貢其淺陋

皇明經世文編卷之三百六十八終








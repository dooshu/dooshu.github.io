苏氏


苏氏，苏颂之妹。其先同安人，徙居润之丹阳。长于文翰，世称延安夫人。

临江仙

立春寄季顺妹

一夜东风穿绣户，融融暖应佳时。春来何处最先知。平明堤上柳，染遍郁金枝。

姊妹嬉游时节近，今朝应怨来迟。凭谁说与到家期。玉钗头上胜，留待远人归。

更漏子

寄季玉妹

小阑干，深院宇。依旧当时别处。朱户锁，玉楼空。一帘霜日红。

弄珠江，何处是，望断碧云无际。凝泪眼，出重城。隔溪羌笛声。

鹊桥仙

寄季顺妹

星移斗转，玉蟾西下，渐觉东郊向晓。马嘶人语隔霜林，望千里、长安古道。

珠宫姊妹，相逢方信，别后十分瘦了。上林归去正花时，争奈向、花前又老。

踏莎行

寄姊妹

孤馆深沈，晓寒天气。解鞍独自阑干倚。暗香浮动月黄昏，落梅风送沾衣袂。

待写红笺，凭谁与寄。先教觅取嬉游地。到家正是早春时，小桃花下拚沉醉。








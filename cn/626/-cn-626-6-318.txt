顾先辈云鸿四首

【雪夜梦与受之登楼境界超远已觉恍有所得口占纪之】

任城腊五夜，雪势浩方永。

拥裘深帷中，照见须眉影。

神马挟冯夷，我驭何不骋。

遂登白玉楼，俯视方壶顶。

秋阳郁平林，下界亦井井。

有美楼居人，含毫发奇颖。

拍肩遂共歌，绮思一时冷。

谈笑闻邻钟，冷然得深省。

【登拂水岩】

一杖入丛箐，春泉处处生。

岩侵湖墅近，崖豁海门平。

云径分樵出，风林带鸟倾。

盘回千嶂尽，下界一鸡鸣。

【还山】

柴门一以杜，胜事日相因。

移竹听初雨，披花出故人。

石衣行地古，野语隔墙新。

忽笑朝来梦，风尘易水滨。

【昭君怨】

一闭昭阳二十春，才瞻天表已胡尘。

由来错认君王弃，过眼何曾屈一人。


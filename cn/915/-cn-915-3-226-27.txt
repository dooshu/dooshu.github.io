◇兖州箴

悠悠济河，兖州之宇。九河既导，雷夏攸处。草繇木条，漆丝。济漯既通，降丘宅土。成汤五徙，卒都于亳。盘庚北度，牧野是宅。丁感ず雉，祖己伊忠。爰正厥事，遂绪高宗。厥后陵迟，颠覆汤绪。西伯戡黎，祖伊奔走。致天威命，不恐不震。妇言是用，牝鸡司晨。三仁既知，武果戎殷。牧野之禽，岂复能耽。甲子之朝，岂复能笑。有国虽久，必畏天咎。有民虽长，必惧人殃。箕子欷，厥居为墟。牧臣司兖，敢告执书。（《艺文类聚》七、《初学记》八、《古文苑》。）


○赐李克用诏

朕以景宣、全瓘、行实、继鹏为表里之奸谋，纵干戈於双阙，烟尘倏忽，动杀纵横。朕偶脱锋铓，遂移辇辂，所为巡幸，止在近郊。盖知卿统领雄师，驻临蒲坂，累飞书诏，继遣使人。期卿以社稷为忧，君亲在念，必思响应，速议龚行。岂谓将涉两旬，未有来表，忧虞是切，寝食不遑。岂忠义不切疚怀，而道途或有阻滞。今则专令亲信，恳讬勋贤，故遣延王戒丕、丹王允与供奉官王鲁纡等宣示。卿宜便董貔貅，径临邠、凤，荡平妖穴，以拯阽危，是所望也。


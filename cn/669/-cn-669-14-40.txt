65　唯孔孟可以議沮溺之行　沮溺四子清風高節贊


沮、溺、荷蓧之行，雖未能合乎中；陳仲子之操，雖未能充其類，然唯孔、孟可以議之。斯人清風遠韻，如鸞鵠之高翔，玉雪之不汙，視「視」，閻本作「眎」。世俗徇利忘恥、饕榮苟得者，猶腐鼠糞壤也。小人無忌憚，自以爲中庸，而逸民清士乃在譏評之列，學者其審諸！

【全云】此言亦必有感於當時之爲孔光、馮道者。

【元圻案】趙順孫論語纂疏引三山黄氏榦曰：「接輿、沮、溺、丈人，此四人者，若律以聖人之中道，則誠不爲無病，然味其言，觀其容止，以想見其爲人，清風高節，猶使人起敬起慕，恨不得識其面而端拜之。彼於聖人，猶有所不滿於心如此，則其視世之貪利慕禄而不知止者，真不啻若犬彘，求欲爲之奴隸而不可得也。是亦豈非當世之賢而特立者歟！惟夫子然後可以議其不合於聖人之道，未至於夫子者，皆未可以妄議也。貪利慕禄之徒，求以自便其私，亦借四子而詆之，欲以見其不可以不仕，多見其不知量也。」厚齋之説，似本於此。






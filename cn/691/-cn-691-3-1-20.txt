◎满招损

姚伯昂先生曰：王春亭刺史（照）言某科山西副考官差旋，时本省官出郭送行，向例：州县官送主司，去肩舆前及丈，公揖。主司驻舆出阑，众官趋进。辞之，复入舆而行。众官仍前数武公揖。是时，众官拜揖，某副考但在舆中欠伸而已。有金明府者，副考同年也，愠甚。俟肩舆去远，令人飞奔及之，声称某县请少驻，有禀。某副考不获已，降舆。金明府俟其出舆，乃言向所嘱磨勘卷子已讫，余无他言。副考知其戏也，惭而去。满招损，古人诫之。家大人言：掌教浦城日，有新任某学政入境，时东莱周赓廷邑侯（虎拜）出郭候迎，某学政但于舆中一拱，并不降舆。周大怒，至候馆，不禀谒，声言夫马当照兵部勘牌例给，不能多发一名。学政委巡捕官再三谢过，竟不欢而去。又有新班援例某巡道入境，所属郡守为李松云先生（尧栋），于道左候接，亦不降舆。先生大怒，以事锁其门丁，不释。某巡道不久即引疾归。又言：昔年官河上日，有入觐某将军舟过淮安，时漕帅为魏爱轩先生（元煜）。入舟相见，辞出，将军只送至舱门口，即退。魏登岸，至舆前，回顾，旁无主人，始爽然若失。即日至袁浦，为孙寄圃节相述之。节相笑曰："此自君不老气耳，我当有以处之。"翼日，将军至袁浦，节相入舟相见。辞出，直沿跳板登岸，至舆前，回顾，不见将军。立命武巡捕至舟，曰："我适有要语，忘却交代，请将军登岸一言。"及其将军至舆前，则曰："并无他语，但于礼君宜送我至此也。"遽登舆去，将军亦嗒然而退。此皆所谓侮人者人恒侮之也。








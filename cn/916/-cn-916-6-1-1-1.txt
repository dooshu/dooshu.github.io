【塞客吟】

〖《诗纪》云。此诗见苏侃传。外编、逸轨皆作侃诗。非也。《齐书》曰：高帝在淮上。以苏侃为冠军录事参军。是时新失淮北。遣帝北戍。每岁秋冬间。边淮骚动。帝广遣侦候。安集荒馀。又营缮城府。帝在兵中久。见疑於时。乃作塞客吟以喻志。侃达此旨。更自劝励。委以府事。深见知待。〗

宝纬紊宗。神经越（南史作淡。）序。德晦河晋。力（南史作历。）宣江楚。云雷兆壮。天山繇武。直发指河（南史作秦。《诗纪》云。一作秦。）关。凝精越汉渚。秋风起。塞草衰。雕鸿思。边马悲。平原千里顾。但见转蓬飞。星严海净。月彻河明。清辉映幕。素液凝庭。金笳夜厉。羽□彗晨征。斡（南史作干。）晴潭而怅泗。□松洲而悼情。兰涵（南史作含。）风而泻艳。菊笼泉而散英。曲绕首燕之叹。吹轸绝越之声。欷园琴之孤弄。想庭藿之馀馨。青关望断。白日西斜。恬源靓雾。垄首晖霞。戒旋□。跃还（南史作远。）波。情绵绵而方远。思袅袅而遂多。粤击秦中之筑。因为塞上之歌。歌曰：朝发兮江泉。日夕兮陵山。惊飙兮氵节汨。淮流兮潺□。胡埃兮云聚。楚旆兮星悬。愁墉兮思宇。恻怆兮何言。定环中之逸鉴。审雕陵之迷泉。悟樊笼之或累。怅遐心以栖玄。（○南《齐书》苏侃传。南史苏侃传。《诗纪》五十六。）


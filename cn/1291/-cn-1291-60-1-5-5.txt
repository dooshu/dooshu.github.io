【西门行】

〖乐府云。古今乐录曰：王僧虔技录云。西门行歌古西门一篇。今不传。〇《诗纪》云。《宋书》作大曲。〗

出西门。步念之。今日不作乐。当待何时。逮为乐。逮为乐。当及时。何能愁怫郁。当复待来兹。酿美酒。炙肥牛。请呼心所欢。可用解忧愁。人生不满百。常怀千岁忧。昼短苦夜长。何不秉烛游。游行去去如云除。弊车羸马为自储。

（乐府云。右一曲本辞。〇《乐府诗集》三十七。《文选》补遗三十四。《诗纪》六。又《文选》二十公燕诗注作古乐府歌。引时一韵。）

出西门。步念之。今日不作乐。当待何时。夫为乐。为乐当及时。何能坐愁怫郁。当复待来兹。饮醇酒。炙肥牛。请呼心所欢。可用解忧愁。人生不满百。常怀千岁忧。昼短而夜长。何不秉烛游。自非仙人王子乔。计会寿命难与期。自非仙人王子乔。计会寿命难与期。人寿非金石。年命安可期。贪财爱惜费。但为后世嗤。

（六解乐府云。右一曲晋乐奏。〇《宋书》乐志。《乐府诗集》三十七。广《文选》十二。《诗纪》六。）


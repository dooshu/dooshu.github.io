◇为文帝襄阳等四郡立佛寺诏（开皇元年七月）

门下：风树弗静，隙影如流。空切欲报之恩，徒有终身之慕。伏惟太祖武元皇帝穷神尽性，感穹昊之灵，膺合图，开炎德之纪。魏氏将谢，躬事经纶。周室勃兴，同心匡赞。间关二代，造我帝基。犹夏禹之事唐虞，（若）晋宣之辅汉魏。往者梁氏将灭，亲寻构祸。萧称兵拥众，据有襄阳。将入魏朝，狐疑未决。先帝出师樊邓，饮马汉滨。彼感威怀，连城顿颡。隋郡安陆，未即风从。敌人骋辅车之授，重城固金汤之守。乃复练卒简徒，壹举而克。始于是日，遂启汉东。萧绎往在江陵，主梁称制，外通表奏，阴有异图，心迹之间，未尽臣节。王师薄伐，帝实先锋。诛厥放命，继其绝祀。有齐未亡，凶徒孔炽。连山巨防，艰危万里。晋水之阳，是其心腹。于是鸣夔秉钺，假道北邻，皮服钦风，烟随雾集，悬兵万里，直指参墟，左萦右拂，麻积草靡。虽事未既也，而英威大震。齐人因以挫衄，周武赖以成功。尚想王业之勤，远惟风化之始。率夷狄而制东夏，用偏师而取南国。岂徒汤征葛伯，周伐崇峻而已哉！积德累功，福流後嗣。俾朕虚薄，君临区有。追仰神猷，事冥真寂。降生下土，权变不常。用轮王之兵，申至仁之意。百战百胜，为行十善。故以干戈之器，已类香华；玄黄之野，久同净国。思欲崇树宝刹，经始伽蓝，增长福因，微副幽旨。昔夏因治水，尚且铭山；周曰巡游，有因勒石。帝王纪事，由来尚矣。其襄阳隋郡江陵晋阳，并宜立寺一所，建碑颂德。庶使庄严宝坊，比虚空而不坏；导扬茂实，同天地而久长。（《历代三宝记》十二，《广弘明集》二十八上，作李德林撰。）


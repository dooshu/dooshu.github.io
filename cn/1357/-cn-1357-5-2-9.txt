某翁


某翁家小康，年既耄，体态龙钟，目晕耳惫，不便视听。足复不良于行，故起居不克自如。每饮食，举手辄颤，茶若汤恒泼泻满案，淋漓尽致。翁之子若媳以是深厌恶之，乃移之于墙隅矮桌间，而不与同饮食。馔品亦日以菲薄，继且食器亦易磁为瓦。翁听之不与较，惟终日闭目凝神，静坐墙隅而已。一日，翁偶失手，举瓦盆而碎之。媳乃以贱值购木碗为代。翁亦听之。居无何，翁之孙年四龄矣，一日坐庭前草中，试以索束木片为戏。翁子见而问曰：“儿束此将安用耶？”儿答曰：“无他，儿于此制木碗，以备他日吾亲年老时用耳。”夫与妇闻之，举舌挢而不能下，面面相觑者久之，继而泪且簌簌然下矣。相将入室，奉翁上座，从此敬事以礼，丰其甘旨，殷殷然惟恐不得翁之欢心。终其世，未尝敢一日慢焉。

译者曰：天下惟赤子之性最率真。所谓人之初，性本善也。翁之孙以一言使其亲发现良心，力改前愆者，惟出于至性故耳，甚矣，至诚感格之深也。又曰：世俗劝孝者，有檐前滴水之喻言，前后相及，不移分寸也。观于孺子之言，益信矣。呜呼！岂独父子之间为然哉。天下事，莫不皆然。何物乳臭小儿能以片言警尽世人，吾欲铸金事之。






白水素女

謝端。晉安候官人也。少喪父母。無有親屬。為鄰人所養。至年十七八。恭謹自守。不履非法。始出作居。未有妻。鄕人共愍念之。規為娶婦。未得。端夜臥早起。躬耕力作。不捨晝夜。後於邑下得一大螺。如三升壺。以為異物。取以歸。貯甕中畜之。十數日。端每早至野還。見其戶中有飯飲湯火。如有人為者。端謂是鄰人為之惠也。數日如此。端便往謝鄰人。鄰人皆曰。吾初不為是。何見謝也。端又以為鄰人不喩其意。然數爾不止。後更實問。鄰人笑曰。卿已自取婦。密着室中炊爨。而言吾為人炊耶。端默然心疑。不知其故。後方以雞初鳴出去。平早潛歸。於籬外竊窺其家。見一少女從甕中出。至灶下燃火。端便入門。徑造甕所視螺。但見女。仍到灶下問之曰。新婦從何所來。而相為炊。女人惶惑。欲還甕中。不能得。答曰。我大漢中白水素女也。天帝哀卿少孤。恭慎自守。故使我權相為守舍炊烹。十年之中。使卿居富得婦。自當還去。而卿無故竊相伺掩。吾形已見。不宜復留。當相委去。雖爾後自當少差。勤於田作。漁採治生。留此殼去。以貯米穀。常可不乏。端請留。終不肯。時天忽風雨。翕然而去。端為立神座。時節祭祀。居常饒足。不致大富耳。於是鄕人以女妻端。端後仕至令長。云今道中素女是也。


巧言

六章，章八句


首章讲：大夫伤于谗，无所控告，而诉之于天。曰：世祸不自生，往往起于谗谮之交构；而谗言不自至，往往起于辩察之不也。今予何不幸而遭乱乎！





悠悠昊天，曰父母且。

悠悠，远大之意。且，语词。凡人之生，皆本于天，故此悠悠之昊天，宁非人之父母乎？





无罪无辜，乱如此幠。

幠，大也。夫为人之父母，则无罪者宜有以保佑之也。胡为使我之无罪无辜，遭乱如此其大乎？





昊天已威，予慎无罪。

已，甚也。夫乱之也，是昊天之威已甚矣。然我反而审诸已，则无罪也。





昊天泰幠，予慎无辜。

泰，亦是甚。乱之幠也，昊天之威甚大矣。然我反而审诸己，则无辜也。我无自致之罪，而泰幠之威所不免，天之父母，斯民谓何而使之至此哉？

二章讲：然乱起于谗人，而谗言致乱，则王有以言之耳。





乱之初生，僭始既涵。

涵，容也。盖乱之所以初生者，由谗人以不信之言始入，固将以尝王之□向何如也。而王乃涵容不察其真伪，则谗人之心无所忌矣。





乱之又生，君子信谗。

君子，指王。故乱之又生者，则以谗言复进，王遂信其谗言而用之耳。夫始以狐疑，来谗邪之口；继以轻信，遂罔极之奸。此乱之所以成也。





君子如怒，乱庶遄沮。

君子，王。怒，忿怒也。遄，疾也。沮，止也。使君子见谗人之言，若怒而责之，则谗言不敢肆乱，不庶几遄沮乎？





君子如祉，乱庶遄已。

君子，指王。祉，是喜。已，亦止也。见贤者之言，若善而纳之，则忠言日闻于上，乱不庶几遄已乎？今王顾乃涵容不断，谗信不分，是以谗者益胜，而君子益病也。乱之生也，尚又何怪哉？

三章讲：





君子屡盟，乱是用长。

君子，指王。屡，数也。盟，是誓。长，益盛也。夫君子如祉，则乱庶几遄已矣。今王不能用贤已乱，至于屡盟以相要，则疑贰之心，无以固贤者之志，而君子道消矣，乱不是用长乎？





君子信盗，乱是用暴。

君子，指王。盗，即谗人。暴，亦长也。君子如恕，则乱庶几遄沮矣。今王不能去谗，但涵容不断，信盗以为虐，而小人道长矣，乱不是用暴乎？





盗言孔甘，乱是用餤。

餤，进也。且谗言之美，如食之甘，使人嗜之而不厌焉。则以可谗之言，投轻信之心，而乱本成矣，乱不是用进乎？





匪其止共，维王之邛。

共，供其职也。邛，病也。夫谗言足以致乱，则此谗人者，实不能共其职事，惟以为王之病而已。盖忠言逆耳而利于行，今惟其言之甘而悦焉，则其国殆矣，非王之病而何哉？

四章讲：夫王之信谗以致乱也，岂以谗人之心未易知哉！





奕奕寝庙，君子作之。

奕奕，弘大也。作，是逆也。彼奕奕之寝庙，神之所栖也。而惟仁孝之君子，为能作之，以崇爱敬矣。





秩秩大猷，圣人莫之。

大猷，即大伦也。莫，定也。秩秩之大猷，人之大伦也。而惟修道之圣人，为能莫之，以垂世教矣。





他人有心，予忖度之。

他人，指谗者。忖度，即量度也。况此他人有心，其藏奸虽深也，然惟我为能忖度，而肺肝之如见矣。





跃跃毚兔，遇犬获之。

且彼毚兔其跃跃而跳疾也，自以为物不得而制矣。不知一遇田犬则获之，而何能自脱乎？然则谗人之奸，而莫逃吾之鉴，何以异于是哉？

五章讲：然非惟谗人之心不难知，而谗人之言亦不难辨也。





荏染柔木，君子树之。

荏染，柔貌。彼荏染之柔木，可备器用者也，则惟君子为能树之矣。





往来行言，心焉数之。

行言，乃浮浪不根之言。数，辨其非。此往来之行言，似是而非者也，则惟吾心能辨之矣。





蛇蛇硕言，出自口矣。

蛇蛇，安舒。硕，是大。是故安舒顺理之硕言，可以为程，可以为经，其出诸口宜也。





巧言如簧，颜之厚矣。

巧言，巧好之言。如簧，如笙音可听。颜之厚矣，是腆面不知耻意。若乃巧言如簧，变态百出，所以鼓惑人心者至矣，则岂可以出诸口哉？言之徒可羞愧而已。而彼为是言者，反不知耻，不亦颜之厚乎？夫彼方以如簧之言为得计，而我识其颜厚之足鄙，则深察谗言，又何难辨之有哉？

末章讲：然非惟谗言不难辨，而谗人亦未难除也。





彼何人斯，居河之麋。

何人斯，斥谗人之词。麋，水草之交。彼何人斯，其姓名吾不得而知之也。观其所处，则居河之地，而为水草之麋矣。





无拳无勇，职为乱阶。

拳，亦是力。勇，是力。斯人也，其致乱若是者，岂其有拳勇而然哉？自今言之，实无拳无勇，足以为乱，惟以谗口交斗，专为乱之阶梯耳。





既微且尰，尔勇伊何？

微，肝肠之疾。尰，肿足之病。尔勇伊何，此言无力可为乱。何也？彼既有微尰之疾，平日已不能屈伸，则亦何能勇哉？





为犹将多，尔居徒几何？

犹将多，指谗谋言将大也。徒，是小人之党。夫既无勇，足以为乱，而其为谗谋，又如此其大且多者，意必有居徒以为之助矣。然究尔之居徒，其同恶相济者，亦几何人哉？

夫其勇不足恃，而其徒又不多，则谗人岂难除哉？为谗人之言不难知，不难辨，又不难除如此，而顾使之构乱至此，岂非王之不悟耶？吁！此大夫之所以伤于谗，而莫之往告也与！






○对金吾不辨夜判

〈金吾不辨夜，草止者不慎。左巡使举劾。诉云：“五月教茇舍，自有所由。”不伏。〉

国有振旅，畋且顺时，将利武人之贞，是明司马之法。惟彼茇舍，掌夜於军。器械俨陈，防困兽於奔北；名号明立，与众人为司南。指事既取於随时，应命亦同於影响。金吾不辨，举劾谓何？自为警夜之司，宁分驱兽之命。周亚夫营细柳，制敌宜遵；李将军过灞亭，宵行何禁？左巡使纠非其罪，难以抵尤；草止者职司无他，孰为不慎。请从夏卿之教，无举秋官之典。


113　庖丁解牛行其所無事　管子言屠牛坦朝解九牛　一目全牛萬隙開


庖丁解牛，養生主。行其所無事也。管子制分篇云：「屠牛坦朝解九牛，而刀可以莫鐵，注：「莫猶削也。」則刃游閒也。」賈誼陳政事疏云：「解十二牛。」胡子知言云：「一目全牛萬隙開。」横渠詩語也。

【元圻案】楊龜山語録謂「莊子養生主一篇，孟子所謂『行其所無事』。」〇朱子語類論「庖丁解牛」一段，至「恢恢乎其有餘刃」，曰：「理之得名以此，目中所見無全牛曰熟。」〇胡子知言云：「知易知春秋，然後知經綸之業。一目全牛萬隙開也。」〇書録解題儒家類：「胡子知言一卷，五峰胡宏仁仲撰。文定公安國之季子，張南軒師之。」






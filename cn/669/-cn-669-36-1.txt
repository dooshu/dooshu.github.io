元陸晉之敘


據明刻本困學紀聞

右厚齋王先生困學紀聞二十卷。先生諱應麟，字伯厚，自號深寧叟，曰厚齋云者，鄉人門弟子尊敬之者爲之也。先生平日多著述，是編於經傳子史各有攷據評證，於後學足益見聞，得鋟諸梓則其益博、其傳遠，工費浩事未得遂。

泰定二年冬十月，淛東道憲司官行部涖止，肅訪之暇，詢及是書，謂未有刊本爲學校欠事。翰林學士袁先生亦專舉明爲宜傳遠、惠後學。於是具辭申請之於總府，轉達於憲司、宣慰司都元帥府，咸是所請。乃鳩工度費，於學儲給焉。工食之粟，則翰林學士袁先生倡助之，本學官及岱山長共助以足其用。凡書者刊者董者觀者莫不以是編得傳爲大喜幸，翕然集事。

嗟夫，王先生所爲書久不有所遇，一旦得鋟諸梓，王先生之志卒以遂，此蓋遇鑒識之明、主張之力、作成之功而然也。刊書成，謹識卷末，俾觀是書而有得者，知所自云。

泰定二年十二月癸卯，慶元路儒學教授吴郡陸晉之敘。






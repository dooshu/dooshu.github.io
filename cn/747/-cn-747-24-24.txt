○放免囚徒制

王者法天惠人，顺时行令，是惟旧典，用致和平。朕临御万邦，於兹三纪。宵衣旰食，民宏至化，尚恐天下郡县，囹圄滞留，不即疏决，以伤和气。今三农在时，宜助生育，庶覃宽宥之泽，以协上元之心。其天下见禁囚徒，应合死配流岭南。流已下罪并见徒，一切放免。其责保在外及追捉未获者，并同见禁例处分。其京城内，宜令中书门下即分往疏决，应合流人便配讫闻奏。其东京及北京兼诸郡，各委所繇长官准此处分。即宣示中外，咸使知闻。


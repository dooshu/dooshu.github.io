○鹽法議 【 轉般存積】

按宋朝轉般之法、似于今日亦可行者。今兩京之間、運道所經、凡三運司、淮鹽在南。滄鹽在北。山東之鹽居其中。往時會通之河未開。水陸分隔。各自通商給民。今則一水可通。惟今三處之鹽。價直各有低昂。中納各有等則。而惟淮鹽之價最高。殆居其倍。山東之鹽。抵河頗遠。般滄塩入淮其值固一倍以上但行塩地分亦宜通融除筭方為完法而滄鹽近河而價最廉。臣請行宋人轉般之法、遇有官軍運糧空船南回。道經滄州。每船量給與官鹽每引量給腳價俾其運至揚州河下。官為建倉于兩岸。委官照數收貯。原數不虧。然後給與腳錢。少有虧損。即與折筭。如此則官得倍稱之息軍得順回之利積鹽既多。乃令通筭累年客商所中。常股存積等鹽。共該若干。依次給與見鹽。不出一二年間。支給完足。然後行臣向所陳官給牢盆。民目煎煮之策。此後又比于河間沿海一帶出鹽去處。不分民丁竈戶。皆許其私煮。既巳成鹽。其數赴官告賣。量為定價。給與見錢。陰雨之時。則或加或倍。有私賣及買者皆抵以私鹽之罪。其錢乞于內帑豫借。侍成效之後筭還。年年存積。歲歲轉般。積之既多。遇有急用。既出榜定值。召商于所用之地。或上糧芻。或輸金帛。付以執照。定以倉分。俾其親詣其所。即給以見鹽。于行鹽地方發賣。如此比之舊法。當得倍利。非惟得以足今日之用。亦可以銷他日之患。草茅偏見、未必可行、姑述之以俟。


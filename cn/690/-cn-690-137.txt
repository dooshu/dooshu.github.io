卷一百三十七



卷之一百三十七

洪武十四年夏四月丙辰朔，诏改建国子学于鸡鸣山下，命国子生兼读刘向《说苑》及律令。上谕祭酒李敬曰：“士之为学，贵于知古今，穷物理，圣经贤传，学者所必习。若《说苑》一书，刘向之所论次，多载前者往行，善善恶恶，昭然于方册之间，朕尝于暇时观之，深有劝戒。至于律令，载国家法制，参酌古今之宜，观之者亦可以远刑辟。卿以朕命，导诸生读经史之暇，兼《说苑》，讲律令，必有所益。”

命都督府选骑士赴北平，从大将军徐达征进，得精壮者万六千一百三十五人，各赐文绮战衣，遣行。

思南宣慰使田大雅率其属来朝，贡马及方物，诏赐文绮、钞锭。

遣使赍敕，谕宋国公冯胜曰：“今天象有警，占在大梁，乃尔所封之地，尔今正在彼处，当早夜谨畏。王之宫殿已成，王城内外护衞严密，马步卒士各加训练，其在尔左右为围子手者，王府有马母令牧於远地，常令两军守一马军，皆须精锐者，但有异闻，即乘马至报。尔就语都指挥马儿，亦宜慎防察人动静。”马儿即徐司马也。

己未，国子司业、前礼部侍郎刘崧卒。崧字子高，吉安泰和人，元季尝领乡荐，遇乱不及会试，教授乡里。国朝洪武三年，以材学举至京，授兵部职方郎中，升北平按察司副使。居官以清苦自持，坐事输作京师，寻放归乡。十三年春，丞相胡惟庸等诛，上特赐手敕，起为礼部侍郎。未几，命署吏部尚书事，以疾乞致仕，许之。已而，上思其老成宿学，遣使以国子司业起之，一见欢甚，赐以鞍马。居位未十日，遽得疾，犹强坐训诸生。疾革，祭酒李敬问所欲言，崧曰：“天子遣崧教国子，将责以成功而遽死乎？”无一语及家事，卒年六十一。上重惜之，亲为文以祭之，曰：“惟尔有学者行，发誉儒林，朕嘉尔能，屡常擢用。迩者，遣使召尔司业，成均简在朕心，期于成效。夫何不数日间，遽然而逝，朕甚悼焉，已令有司备礼殡殓灵车归葬，特以牲醴致祭。”崧愽学有志，家素贫。及贵，未尝增置产业，居官十岁，不以妻子相随，清苦如布衣时。其为北平按察副使，携一童往，至则遣还。每夜孤灯一榻，读书不辍，至五鼓，则衣冠，起坐待旦。值北平兵革之後，招徕逋逃，慰安反侧，惟务宽厚以存大体，尤慎威刑之用，遇小人憸狡，輙先事防制，温颜巽词，而见者凛然。及致仕而归，益自谦下，问学之功老而弥笃，与人言，未尝及官政。岁歉，其姻族之人不能自飬者，輙周给之。崧敭历中外，尤以文学受知於上，其为文雅粹，为诗有唐人风韵。所著有《北平八府志》、《东游录》、《岭南录》及诗文十八卷藏于家，又有《职方集》行于世。

庚申，享太庙。

壬戌，重铸朝钟，以少牢享司钟之神。

夜，岁星犯垒璧阵。

癸亥，赐国子生夏衣。

初昏，大阴晕五帝座。

甲子，上谓刑部臣曰：“善名人之所慕，恶名人之所耻。凡为仕者，孰不欲保其爵禄，彰善誉而垂美称？然或一时差谬，或为人所诖误，惟于刑宪，虽悔无及。朕审知近时所犯，多出于此，自今凡官吏有犯，宥罪复职，书其过，榜示其门，使之自省。若果能省身改过，则为除之，有不悛者，则论如律。”

丁卯，诏应天府餋济院孤老中有还乡里者听。

戊辰，以儒士伍朝宾为谏院左正言。朝宾，江西吉安人，博学善为诗，元末累举不第，退而家居，杜门不出。至是，以儒士徵授今官。

庚午，大将军徐达率诸将出塞，右副将军傅友德至北黄河，虏骑骇遁，友德选轻骑夜袭灰山，克之，获其部落人畜甚众，西平侯沐英等略公主山长寨，歼其戍卒，获全宁四部以归。

夜，有大星青白色，自北斗魁中西北行至游气中没。

癸酉，召前武昌知府傅藻为河南按察使。藻，金华义乌人，博学通经史，善词章。国初为县学训导。九年，用荐授翰林应奉，改监察御史。十一年，擢为东宫文学，复改监察御史。十二年，出知武昌府，以事免还乡。至是，复召用焉。

乙亥，置定海守御千户所。

复置磨勘司，稽考在京诸司文移，司令一人，左、右司丞各一人，左、右司副各一人。

戊寅，给北平、陕西、山西诸卫士卒布绢、绵花。

己卯，北平布政使司言：“民间旧输焰硝，近岁未徵，请岁输如故。”上曰：“此但攻战用之耳，今天下安宁，无事兵革，宜罢输。且方面大臣，凡事关大体，有益于国与民者，则当言之，此何必言？”因命该部移文谕之，今后若此类者，皆勿复徵。

庚辰，以致仕镇抚张真为两淮都转运盐使司盐运使。

辛巳，定辽卫指挥佥事张德卒，遣官致祭，以米五十石、布七疋给其家。

复置巡检司三十：直隶太平府繁昌县一，曰三山；庐州府无为州一，曰奥龙河镇；常州府无锡县一，曰高桥；嘉兴府嘉兴县一，曰杉青闸；安庆府四，桐城县源子港、宿松县泾江口、望江县杨湾口、怀宁县长风夹；湖州府三，乌程县之后潘德、清县之下塘、新市；应天府江浦县二，曰浦子口、西江口；苏州府五，吴江县曰烂溪、简村、因渎、长桥，昆山县曰石浦；和州一，曰牛屯河；桂林府三，临桂县之湘山渡，阳朔县之伏荔市，灵川县之白石潭；柳州府二，来宾县白牛镇、融县长安镇；平乐府平乐县之榕津寨；梧州府二，藤县之赤水镇、苍梧县之安平乡；浔州府二，桂平县常林乡、贵县新安寨；南宁府横州之南乡。

壬午，故元将校刘敬祖等三百三十二人自辽东来降，赐帛、钞有差。

癸未，革广东海北盐课司。

甲申，皇第十一孙孟熜生，楚王庶长子也。

以范祖为通政使司试右通政。

改阳山县为连州，寻复置阳山县隶之。

赐监察御史、承敕郎、给事中夏衣。

五月乙酉朔，哈梅里回回阿老丁来朝，贡马，诏赐文绮，遣往畏吾儿之地招谕番酋。

丁亥，复改广东廉州为府化县，钦县为州，化州隶高州府，钦州隶廉州府，以吴川、石城二县隶化州，灵山县隶钦州，又置茂名县，隶高州府，合浦县隶廉州府。

赐思南宣慰使田大雅衣帽、靴袜及文绮二十匹、钞二百五十锭，遣还。

己丑，以试左通政张紞为试通政使，左参议余熂为左通政，右参议韩钥为左参议。

庚寅，革邓州之穰县。

辛卯，复置夔州府施州，以建始县隶之。

丙申，刑部奏决重刑。上谕之曰：“朕常命汝等，凡有重狱，必三覆奏，以人命至重，恐不得其情，则刑罚滥及，而死者不可复生也，故必欲详审。今汝等概以重刑来奏，其间固有渎伦乱法，罪不可原者，亦有一时过误，情有可矜者，必当分别。若一概言之，则轻重不分矣。自今凡十恶非常赦所原者，则云重刑，其余襍犯死罪，许听收赎者，毋概言也。”

戊戌，以孝弟力田李好诚为山东布政使司右参政，聪明正直张汝霖为四川布政使司右参政。

荆州护卫军妇一产三男，命赐钱米，俾求乳母养之。

庚子，旌表杭州府仁和县民夏一妻王氏贞节。

乙巳夜，太阴晕岁星。

丙午，松州民申和甫等来朝，各赐衣一袭。

丁未，给赐在京各卫士卒夏布，凡三十四万一千四百余疋。

己酉，命京卫营建军伍庐舍及官员居室，又计在京一岁官俸军粮之数，令各建仓储蓄，以便支给。

夜，有星黄白色，自羽林军西南委曲行，复还至羽林军没。

庚戌夜，有大星青白色，自勾陈西北行至文昌没。

壬子，以故临江侯陈德子镛袭封临江侯。诰曰：“人臣能宣力效忠，佐兴大业者，爵位以荣其身，世禄以及其后，所以重报功之典也。咨尔陈镛尔父临江侯德，从朕渡江，勤事左右，征讨四方，尤著勋绩，天下既定，论功定封，锡以侯爵，加以重禄，俾享安荣，何天不假年，遽然长逝，朕念之不忘，尔为嫡长，是用命袭其爵。呜呼！竭忠为国，人臣之当为；崇德报功，古今之盛典。尔镛思前人之奋勇，折冲于勍敌，以成大功，当益懋忠勋，永保禄位。”

癸丑，召山西右布政使赵新为翰林院修撰。

以狄济为广东都指挥使。济，济宁卫指挥崇之子也。

甲寅，改湖广平阳守御千户所为桂阳守御千户所。

是月，五溪蛮作乱，议出师讨之。江夏侯周德兴请行，时德兴年老，上未之许，德兴请益力，且示其矍铄状，上壮而遣之。赐以手书曰：“古之将臣忠于为国者，尽智虑筋力之所能，及御灾捍患，终其身而后止。若赵充国图取西羌，马援请讨交阯，朕常叹羡，谓古有其人而今不可得。乃者，五溪蛮叛，阻遏王化，贻祸良民，朕方择将命师，尔德兴奋然请行，朕悯卿年老，不忍烦卿，卿乃固请，爰命为大将，往靖南服。呜呼！忠勤不怠，卿之志见矣，御侮安民，尤在斯行。功成师旋，当有以报卿也。”

靖州蛮作乱，卫兵讨平之。

六月乙卯朔。

丙辰，赐国子生布、帛各一疋。时于诸生中选才学优等、聪明俊伟之士，得三十七人，命之博极群书，讲明道德经济之学，以期大用，称之曰“老秀才”，累有罗绮、袭衣、巾靴之赐，恩遇甚厚。

以商景为江西左布政使。景，太仆寺卿暠之弟也。

安南陈炜遣大中大夫罗伯长奉表，贡方物。时思明府来言安南脱峒二县攻其永平等寨，安南亦言思明府攻其脱峒、陆峙诸处。上以其诈，命还其贡，以书诘责陈炜言其作奸肆侮，生隙构患，欺诳中国之罪。复敕广西布政使司，自今安南入贡，并勿纳。

戊辰，置施州卫军民指挥使司。

壬申夜，有星青白色，自招摇西北行至云中没。

癸酉，扬王坟享堂成。

丙子，给赐燕山等卫北征将士九万九千四百余人，钞十五万八千四百八十五锭、盐七万五千五百余斤。

戊寅，筑海盐县海塘成。先是，海盐县塘岸为潮水冲激，坏二百余文，命工部募市民无农业者分筑之，至是始成。

癸未，置黔江县。初，黔江之地，元季陷入蛮夷，国朝立千户所，招谕其民。至是，渐复故业，遂置县以安抚之。

夜，辰星、荧惑、太白三星聚于东井。








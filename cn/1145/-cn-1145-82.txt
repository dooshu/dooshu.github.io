德量

郁离子曰：“人之度量相越也，其犹江海之于瀸泉乎？瀸泉之微，积而至于海，无以尚之矣，而海亦不自知其大也，唯其不自知其大也，故其纳不已，而天下之大莫加焉。圣人之为德，亦若是而已。是故汧泉纳瀸泉，池纳汧泉，沟纳池，浍纳沟，溪纳浍，川纳溪，泽纳川，江河纳泽，而归诸海。故天子，海也；公、侯、卿、大夫，江河也，川泽也；庶官，溪浍之类，而万民皆瀸泉也。瀸泉之于海，其相去也不亦大县绝乎？而其势必趋焉，其志之感，情之远，如气至而虫鸣也，如雨来而础润也。君人者惟德与量俱，而后天下莫不归焉。德以收之，量以容之，德不广不能使人来，量不宏不能使人安。故量小而思纳大者，祸也。汋谷之蝇不可以陵洪涛，蒿樊之鴽不可以御飘风。大不如海而欲以纳江河，难哉！”


范成大　全守支耀卿饮饯七里倅杨仲宣复携具至深溪酌别，且乞余书，走笔作

店舍烟火寒，尘沙亭堠远。

嫣红糁芸绿，春事亦已晚。

年芳去踷踷，江水来衮衮。

故人潇湘逢，留落一笑莞。

已张七里饮，更出深溪饯。

草间艳红粉，竹里趣厨传。

故意如许长，由来共乡县。

愧我不能觞，负此离歌啭。

别愁满天末，不醉何由遣？

却忆支使君，风前白波卷。

范成大


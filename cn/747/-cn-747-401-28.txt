○对无夫修堤堰判

〈河南诸州申：无夫修理堤堰，请与之平价，仍免外徭。省司以为与平价则官无所供，免外徭则公事废阙，不之许。州诉人实阻饥，恐不及冬成，至春复桃花水为害。〉

邦宁本固，《书》称经理之方；虑始乐成，《易》著变通之义。且河分南北，境控青徐，壤杂下田，土为上赋。荐逢尧水，乍阙殷储，感发於中，思索其极。顺时令，庀工徒，版筑爰兴，堤防互设。崛然特起，同断岸之孤标；的尔殊形，状屯田之错峙。期於永逸，汔用小康，望免外徭，式酬平价。州将当抚循之寄，顾瞻黔黎；省司膺出纳之权，爱存府库。俱为奉国，咸是循公，探源若混其淄渑，究理颇别於泾谓。何则？虽言营造，本资其井田，徒谓缮修，未起於桑梓。力常有限，徭或可蠲，役靡逾时，价无宜给。是则上省劳费，人忘阻饥，无阙於农，不愆於素。纵使是疏瓠子，不复兴歌，浪起桃花，谁能为害？

颜胜

胜，曲阜人，擢进士第，官右补阙。


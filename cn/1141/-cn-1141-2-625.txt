李阁学原庵得假奉母夫人归里

其一

乍离丹陛向沧洲，风义从来第一流。
报国蜡书传阙下，全身虎口寄壶头。
时平蒋径呼朋入，亲健潘舆选日游。
手撰南陔调膳得，海门遥指羡归舟（壶头，地名。）。

其二

宅傍青溪足啸歌，白头重喜见沧波。
宫衣晋锡君恩重，海错登盘子舍多。
天送凉风轻鹢舫，诗传旧草在銮坡。
追随鸠杖欢方永，回首长安奈远何。



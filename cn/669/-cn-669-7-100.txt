126　有加則賜不過九命　三適三賜之義　九錫之説


周官「上公九命」，王制「有加則賜，不過九命」。伏生大傳謂：「諸侯三年一貢士，一適謂之好德，再適謂之賢賢，三適謂之有功。有功者，天子一賜以車服弓矢，再賜以秬鬯，三賜以虎賁百人，號曰命諸侯。」此言三賜而已。漢武紀：「元朔元年，有司奏議曰：『古者諸侯貢士，壹適謂之好德，再適謂之賢賢，三適謂之有功，迺加九錫。』」九錫始見於此，遂爲篡臣竊國之資，自王莽始。禮緯含文嘉有九錫之説，亦起哀、平間。飾經文姦以覆邦家，漢儒之罪大矣。

【集證曰】韓詩外傳八：「傳曰：諸侯之有德，天子錫之。一錫車馬，再錫衣服，三錫虎賁，四錫樂器，五錫納陛，六錫朱户，七錫弓矢，八錫鈇鉞，九錫秬鬯。」緯書起哀、平間，而韓嬰，文帝時爲博士，已有九錫之説。

【元圻案】後漢書荀彧傳注：「禮含文嘉曰：『九錫，一曰車馬，二曰衣服，三曰樂器，四曰朱户，五曰納陛，六曰虎賁百人，七曰斧鉞，八曰弓矢，九曰秬鬯，謂之九錫。錫，與也。九錫皆如其德。』」






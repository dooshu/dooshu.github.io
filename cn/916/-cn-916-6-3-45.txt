【始之宣城郡诗】

下帷阙章句。高谈愧名理。疏散谢公卿。萧条依掾史。簪发逢嘉惠。教义承君子。心迹苦未并。忧欢将十祀。幸沾云雨庆。方辔参多士。振鹭徒追飞。群龙难隶齿。烹鲜止贪兢。共治（《类聚》作理。《诗纪》云。一作理。）属廉耻。伊余昧损益。休用只千里。解剑北宫朝。息驾南川□。宁希广平咏。聊慕华阴市。弃置宛洛游。多谢金门里。招招漾轻楫。行行趋岩趾。江海虽未从。山林於此始。（○本集三。《诗纪》五十九。又《类聚》六引祀、士、齿、耻、里、□、市七韵。）


70　閩俗比中州化於善　蔡人過夷貊化於惡


閩俗比中州，化於善也。蔡人過夷貊，化於惡也。

【全云】「俗比中州」，謂李椅、常衮之後；「人過夷貊」，謂吴氏之後。

【元圻案】唐書宗室世系表：蜀王湛六世孫椅，福建按察使。〇唐獨孤及福州新學碑曰：「閩中無儒家者流，成公至而俗易，家有洙、泗，户有鄒、魯，儒風濟濟，被於庶政。」又曰：「公諱椅，皇帝之諸父，宗室之才子。」〇唐書常衮傳：「起爲觀察使，閩人未知學，衮至，爲設鄉校，使作爲文章，親加講導，與爲客主鈞禮，觀游燕饗，由是俗一變，歲貢士與内州等。」〇通鑑唐紀憲宗十二年：「初，淮西之人劫於李希烈、吴少誠之威虐，不能自拔。久而老者衰，幼者壯，安於悖逆，以死爲賊用，雖居中土，其風俗獷戾，過於夷貊。」






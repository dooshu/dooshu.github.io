○答文武百官表贺河阳陕东破贼诏

朕为人父母，时属艰虞，东夏不康，近郊多垒。除妖扑燎，戎马交驰，父出夫行，征徭未息。蓬头汗甲，今已累年，忧我人斯，寝兴诚切。达精诚於天地，委长策於庙堂。宗社假灵，王师克胜，残逆穷搏，聚而相持。造舟横河，树栅凭岸，一鼓齐进，应时歼荡。陕东连捷，吉语骤来，平贼安人，指期可待。自古王者，得神以兴，城梁不假於人功，士马或称於幽赞，休徵斯在，灵应不违。凡百具寮，相同庆慰。


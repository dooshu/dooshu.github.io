烟霏楼记


烟霏楼者，本西楼也。太守仲并更名之。

余自湖口渡江，沿淮北上至王潼州，烧苇夜行，投宿民舍。迟明，道上车夫与牙兵相詈击，慰谢之，然后肯去。践小杨湖，一步数陷，所过空堤绝岸，败芦衰莽而已。入灈港，乃见黄梅诸峰雄秀可喜。而百余里之间，碎坡丛岫，靡迤连接，浅泉细石，经络田畔，则蕲之士无不辟而居者相望矣。

然而州无城堞，市无廛肆，屋无楼观，佳卉良木不殖，公私一切简陋。四方之集徙者，以欺诞苟且为生，促具衣食则止。其于绝埃烦，近清凉，理榛荒，致茂好，居高览远，以遂其生之乐，非惟不能，亦未之知也。故郡之涵晖、见山与超然观之废址，不散则逼，景蔽而意昏，皆不足以处。烟霏者，直通判厅直西。其下中洲隐士李之翰所居，稍有水竹花石之胜，四旁庐宅，以宽且远，不见甚陋。鸥鹭之羽，鸡犬之声，飞走喧寂，各会其性。林樊间错，晻霭西去，对灵虬、马下等山，拱揖宾伏，阴晴旦莫，天地之气迭为降升，登之者亦如在吴、越绮丽之乡，湖、湘清幽之滨，使吟者忘句而饮者忘酒也。盖一州之观，无以过此。

夫蕲，山泽之聚，淮之名城也，岂其天趣不足哉？特地力有未尽尔。以余之不肖，忝长吏于是，不能疏涤其陋以安利之，徒品择其美以自纵也，岂古人所谓富而教之者乎！顾今之吏有不可以此责者，故记其说以遗通判事朱君俉，刻之楼上，使蕲之人能尽其性之德以为材，尽其地之力以为利，生殖遂长而英发，器用坚实而久成，如韩之乐，公刘之芮鞠，淇澳之君子，亦欲其知自兹游者始也。

绍熙三年正月四日

题记：烟霏楼在蕲州，即现在湖北的蕲春县，是那风光最好的风景名胜。作者从湖口渡江，沿淮北上至王潼州，最后几经曲折终于到达蕲州。围绕烟霏楼为中心，浓墨重彩描述蕲州的风光，“烟霏者，直通判厅直西。其下中洲隐士李之翰所居，稍有水竹花石之胜，四旁庐宅，以宽且远，不见甚陋。鸥鹭之羽，鸡犬之声，飞走喧寂，各会其性。林樊间错，晻霭西去，对灵虬、马下等山，拱揖宾伏，阴晴旦莫，天地之气迭为降升，登之者亦如在吴、越绮丽之乡，湖、湘清幽之滨，使吟者忘句而饮者忘酒也。”蕲州是“淮之名城”，如作者所述，是个好去处！

作者简介：叶适，字正则，号水心居士，温州永嘉人，淳熙五年进士，后去官。烟霏楼在蕲州，即今湖北蕲春县，乃一州风光佳胜之地。





●宋朝


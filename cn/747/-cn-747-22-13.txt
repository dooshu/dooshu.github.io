○幸并州制

朕顷自镐京，省方於雒。本以息转输之费，即河瀍之殷，今属宗庙改修，礼崇昭事，永言配享，必在躬亲。又眷彼晋阳，是称重镇，将陈诗以问俗，式安边而训武。虽来往祗供，颇有烦役，而国之大事，不可云劳。宜以明年正月三日发雒幸并州，取便路还京。应须支计，所留准式，缘顿祗承，一事已上，并用当处官物，不许科敛百姓。其递运及从兵马官寮等，务须从减省。所在公私，并不得辄有进献，违者所繇州县官及进献人，各量事贬罚。布告遐迩，咸使闻知。


○送幸南容归使联句诗序

（南容，洪州人。）

昔汉室方盛，文章之徒合于京师，亦既充金马、（一有“盈”字。）石渠，（《公孙弘传》：待诏金马门。《扬雄传》：历金门，上玉堂。颜师古云：金门，金马门也。《施雠传》：与五经诸儒杂论同异于石渠阁。颜师古云：石渠，在未央殿北，以此藏秘书也。《史记》：金马门，宦者署门，旁有铜马，故曰金马门。汉时，贤良待诏于此。《三辅故事》曰：石渠阁，在大秘殿北，以阁秘书，萧何所造。班固作《西都赋》云：内设金马、石渠之署。）则又溢于诸侯，求达其道。故枚乘客于吴，（枚乘，字叔，淮阴人，为吴王濞郎中。）相如游于梁，（司马相如，字长卿，景帝时，以赀为郎。梁孝王来朝，从游说之士邹阳、枚乘、严忌之徒，相如见而说之，因病免，客游梁。）其或致书匡主，用极其志，节之大者也；（谓濞谋逆，乘奏书谏。）适时观变，以成其性，道之茂者也。（谓相如也。）

渤海幸君，既登于太常之籍，（贞元元年，南容中进士第。）又膺邯郸之召，（邯郸，赵故都，盖本而言之。）北会元戎，直道自达，吾侪器其略；南聘天朝，相礼述职，（《孟子》：诸侯朝于天子曰述职。）公卿多其仪。合度于易于之间，（《礼记·檀弓》：诸侯之来辱敝邑者，易则易，于则于，易于杂者，未之有也。注：易谓君礼，于谓臣礼。）虽枚生之节，长卿之道，无以尚也。冬十有二月，朝右礼备，复于辕门，（《项羽纪》：诸侯将入辕门。张晏注云：军行以车为阵，辕相向为门，故曰辕门。）我同升之友，（南容与公同登进士第。）是用荣其趣舍，惜其离旷，卜兹良夜，咏叹其美。比词联韵，奇藻递发。烂若编贝，（《东方朔传》：齿若编贝。）粲如贯珠。（《礼记》：累累乎，端如贯珠。）琅琅清响，交动左右。群公以侍御之往也，予阙其述，命系而序焉。


徐照


照字道晖，又字灵晖，号山民，永嘉人。与徐玑、翁卷、赵师秀，号永嘉四灵。

瑞鹧鸪

两多庭石上苔文。

门外春光老几分。

为把旧书藏宝带，

误翻残酒湿绡裙。

风头花片难装缀，

愁里莺声怯听闻。

恰似翦刀裁破恨，

半随妾处半随君。

南歌子

帘影筛金线，炉烟篆翠丝。菰芽新出满盆池。唤起玉瓶添水、养鱼儿。

意取钗虫碧，慵梳髻翅垂。相思无处说相思。笑把画罗小扇、觅春词。

清平乐

绿围红绕。一枕屏山晓。怪得今朝偏起早。笑道牡丹开了。

迎人卷上珠帘，小螺未拂眉尖。贪教玉笼鹦鹉，杨花飞满妆奁。

阮郎归

绿杨庭户静沉沉。杨花吹满襟。晚来闲向水边寻。惊飞双浴禽。

分别后，忍登临。暮寒天气阴。妾心移得在君心。方知人恨深。

玉楼春

萤飞月里无光色。

波水不摇楼影直。

每怜宿粉涴啼痕，

懒把旧书观字迹。

枯荷露重时闻滴。

君梦不来谁阻隔。

妾身不畏浙江风，

飞去飞来方瞬息。








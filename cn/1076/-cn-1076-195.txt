卷一百九十五

钦定四库全书

历代名臣奏议卷一百九十五

明　杨士奇等　撰

戒逸欲

宋高宗建炎三年张浚上言曰臣辄有愚恳干冒圣聪区区爱君之诚不能自已惟陛下赦宥臣近自京西按历陕右风闻道路之言谓陛下近遣使臣二名於种师中处收买宝劒二口仍优支价直臣仰惟陛下圣姿英武志在靖难居常於田猎之游声色之奉无所嗜好惟是弓劒鞍马每切留意於其间盖圣心之所以眷眷而不须臾忘者志固有在也但人君举措不可以不谨陛下居万乘之尊临四海之广若大小文武之列用得其人则盗贼当自息边儌当自平以是知陛下所宜宝者在人而不在劒今千万里之远不闻陛下有求贤之命而徒闻有买劒之名臣恐有识之士犹得以窃窥而私议也况臣之所闻又谓王尝以师中藏劒之事奏知陛下小人无知不识陛下右武之意便欲以此邀求宠幸原其用心罪不容诛臣愿陛下以此宝劒分赐立功将士仍乞自今有如王之徒或欲以弓劒鞍马进至御前者一切屏去庶几絶小人观望之意

浚又上言曰孟子曰入则无法家拂士出则无敌国外患者国常亡然後知生於忧患而死於安乐也又曰今国家闲暇及是时般乐怠傲是自求祸也祸福无不自己求之者故善谋国者常以修德立政为本而切切於战守之备使人主知战守之不可一日忘则有恐惧为善之心则德以修政以立国家庶几可兴焉不然骄怠肆意忽於为善则国家万无安全之理矣若夫奸邪之臣贪藉利禄遂以既和为已治已安莫顾後患彼徒知为身谋为子孙谋事势既极不过卖国偷生於异日耳况夫导君於过举而隂怀包藏之志者哉此不可不辨也

浚又上言曰臣仰惟神圣出震御乾之辰天下孰不欢欣鼓舞祝吾君夀臣窃谓人臣事君犹子事父要当略去礼文思求实报臣尝潜心圣人之经有可以取必於天膺大福获大夀决然无疑者辄输丹诚为陛下献臣伏考周公无逸篇商王中宗严恭寅畏天命自度治民祗惧不敢荒宁高宗嘉靖商邦至於小大无时或怨周文王自朝至于日中昃不遑暇食用咸和万民不敢盘于游田以庶邦惟正之供三君者非徒身享安荣而有国长久後世莫加焉自祖甲之後立王生则逸不知稼穑之艰难不闻小人之劳惟躭乐之从是以罔或克夀或十年或七八年或五六年或四三年夫天道昭昭其报如响仰惟圣德日新大孝之诚昭格天地夀福无疆宜过商宗周王远甚臣不胜臣子祝颂之情愿陛下兢兢业业勉之又勉永坚此心以奉天道则天之所以报吾君者宜如何哉

右正言邓肃上疏曰臣尝观德宗之在奉天有唐社稷不断如綫一旦稍定遂访裹头宫人陆贽切谏犹不能止此唐室所以衰也恭惟陛下临御以来惟知修德前日宫嫔来赴行在犹有却之者方之德宗固已相万其不迩声色盖出於天性自成汤以後一人而已宋德亦安得而不兴乎然陛下出命尝本乎恭俭之德而奉命以出者或变而为奢侈之事切恐传之四海人或不知反以德宗议陛下而不知陛下实成汤也臣职在谏省敢不尽言前日御药院奉圣旨下开封府买拆洗女童不计数且拆洗云者岂必姝丽耶窃知圣意将服澣濯之衣矣不计数云者岂必多求耶窃知圣意以谓有人则置无人则已初不以定数为限也此盛德之事卓絶今古岂易拟议哉然奉行之臣不体睿意日差人吏遍走京城凡见女童举封其臂间有脱者其行赂已不赀矣捜求之甚过於攘夺愁怨之声比屋相闻呜呼尹开封府者与领御药院者亦何累吾圣天子如是之甚哉今日外有方炽之敌伺吾之间以肆寇攘内有伪楚之党幸吾之失以快私忿陛下安可纎毫疑似之迹堕彼计中乎臣愚欲乞速下三省取开封府御药院官吏重寘之法仍降明诏以榜东京具言陛下所以买拆洗之意不为姝丽有不计数之语不为多求凡女童之封臂者悉纵之则陛下恭俭之德上追成汤岂特左右臣僚得以独闻乎当使京师之人无不知者仍乞亦榜行在以弭自京师来者纷纷之谤且京师天下之本也京师之人安则天下之人举安天下之人举安则社稷宗庙岂有不安者乎惟陛下早图之

李弥逊上奏曰臣闻千金之子不垂堂百金之子不骑衡圣主不乘危不徼幸臣伏覩六飞连日履涉长道陛下叱去执御駷跃疾驰千乘万骑追奔不及然山路高下曲折不比苑囿间平夷寛旷可以回旋万一衔勒有失左右不能致力将如之何臣不胜寒心恐惧忧惶之至窃惟陛下圣意不过欲以神武勇智激昂士气数日以来已可耸动羣听臣愿陛下念宗庙社稷至重深加兢慎保卫圣躬思乘危之戒以防不虞天下幸甚臣又闻已降圣旨沿路皇帝乘马宰相以下并免从驾臣契勘自来乘舆所至扈从官以下皆合从行虽圣德优容寛假臣下如此岂有陛下不以驰驱为劳而臣子反雍容舟檝之间兼马行至疾舟船不可追逐举足便有数十里之隔而陛下左右大臣无一人之侍今居何等时乃可以如此伏望睿慈更垂圣虑毋忽臣言特降指挥令有司预行相度可以乘马去处前期戒备许宰臣以下依例扈从以安衆情

起居舍人洪遵经筵进故事曰按唐书太宗曰尝怪舜造漆器禹雕其俎谏者十余不止小物何必尔耶褚遂良曰雕琢害力农纂绣伤女工奢靡之始危亡之渐也漆器不止必金为之金不止必玉为之故谏者救其源使不得开及夫横流则无复事矣帝咨美之

臣闻贵为天子富有天下外物之来苟无以御之则如水之浸物如膏之受尘初若甚微然涓涓不止将成江河绵绵不絶将用斧柯故虑之不可不深辨之不可不早为臣者当防之於未然不应救之於已然使至於横流沈着始呫呫然动其喙尚何益於国哉舜造漆器禹雕其俎以大圣人而为至微之事尚何复议然为之臣者犹以为不可况德不若舜禹而其事有大於漆器雕俎安得不絶其萌芽者哉遂良之对太宗真得大人格君心之道

遵又进故事曰按唐书崔植传玄宗即位宋璟手写尚书无逸为图以献劝帝出入观省以自戒其後朽暗乃代以山水图

臣闻四海至广万机至繁王者负斧扆以临之不恃其天纵之圣足以盖天下而恃其自治之勤足以应天下夫正心诚意进德修业立政造事皆圣人自治之序也四海之广常若见於一室万机之繁常若丛於一身思所以应之则汲汲而自治者诚有所不遑暇食焉昔之人君未尝不知此卒不能皆至於善治者幸天下之无事不待功业之成而自治者已懈故乐未厌而忧及之矣无逸之书成王嗣文武之法也文武之事可得而考不过曰天保以上治内采薇以下治外始於忧勤终於逸乐而已所谓天保以上者如君臣相予之间宾亲交际之节虽一饮一食之微皆有其法则大於此者可知夫惟自治其内者如此然後命将率遣戍役经营四方凡采薇以下治外之具皆粲然而毕陈然必以忧勤行之迨其久也不期於逸乐而晏然自享其成矣成王嗣守文武丕绪亦以无逸继之遂为周之显王其道盖本诸此唐玄宗盖尝知之矣録其书以为图寘诸左右出入观省以为矜式未几而图已屏去则其所谓无逸之实亦必类此宜其成就有愧於古无足恠也呜呼能自治矣而继以无逸根之於诚而守之以不变举而措之何行而不至何为而不立故知之非艰行之惟艰行之非艰久而不变之惟艰易曰日月得天而能久照四时变化而能久成圣人久於其道而天下化成臣请以此终无逸之说

武义大夫曹勋上奏曰臣叨窃祠禄略无裨补非仰资圣造何以安迹复恃旧物辄有所陈冀达天聪曲照愚悃冒渎之罪谨俟诛殛臣窃审圣驾欲诣洞霄等处烧香有见上圣既端拱凝命不以万几萦心犹寅畏天命为国为民祈福於上下但适此春晩政农务蚕麦之时而自北关至洞霄驱民治道实妨农事又从卫及廵护兵马诸司执役无虑万人方春晩多雨少得晴明道路泥泞仪卫狼籍观望不美銮驾一出有此数嫌况从来上圣以仁德及物於此不能不恻然若候收刈了择晴和日分作数日从容一行得宿食之备无雨水之患岂不兵民优游仰称圣情祈福之意

孝宗时薛季宣上奏曰臣闻位卑而言高罪也人臣之义有犯无隐可以言而不言则负师学况臣踈贱无阶以瞻天日之表蒙赐之对宁敢隐情而不言乎臣昨官远方伏遇陛下践阼之始省服膳之御却嫔妾之进其自奉为甚薄躬细务以先羣吏亲鞍马以励军旅其奋志为甚大臣居数千里外观仁声之所及垂白之老莫不欣欣相告咸谓圣人有作规模宏大真将复艺祖之业武夫悍卒至拔刃呼跃曰不报吾君以死而安死臣愚不识察人心之所向咸谓太平之世可以朞月见也历年寖久而陛下未享其効臣切惑焉臣尝谓治有本末政有先後先所施者後或可置本既举矣末亦可捐夫清心寡欲恭俭节用尧舜三代之所以治天下陛下既已身之矣自宜固守而勿失至於躬细务亲鞍马盖圣人之权施之首政以警一时偷惰之习乃其宜矣循以为常则天下不能无疑是故衮职任轻无以仰承德意动烦宸虑而国论靡有定止事出九重百官莫肯任职政令施设下人得以轻议寄耳目於左右权或移於近密躬细务以先羣吏而羣吏未必励此不可不察也丛脞之歌赓於虞氏自除郎吏明皇无取祖宗专以用人布德怀柔天下盖为之有道矣球马之事陛下所以习劳苦而振威武者至於卫生之害积於细微衔橜之危起於所忽降臣侍从岂得絶无关防行之有年议者遂谓嗜好之僻亲鞍马以励军旅而军旅未必劝此不可不察也太祖皇帝犹谓击球非将相事韩愈尚为其长危之仇士良既去以球猎固宠之术授其辈流民臣之心所以咸愿陛下为宗社计也陛下虽有天纵之圣将大有为而精神疲於听断玉体劳於驱驰纵有清闲之燕讲万微之务臣窃意其有所分矣金人我之世雠固不与共天下陛下所为焦心劳思不惮寒暑若此者正为恢复进取之计尔然先後非序本末倒施勤於小而缓於大图其近而遗其远昔之所以鼓舞羣动者人情久且玩习七年于此而治効未着宁不以是乎方今国威未振民力未支而敌人之情传闻常多失实陛下再造之心虽不可暂忘而进取之事其实未容轻议臣愿陛下深思远览以静养恬略其小者近者而图其远者大者遴三公之选责以进人才张纲纪延端直之士与之讲问学评治道归有司之常务屏驰骋之细娯本末先後咸得其序则朝廷尊而衆务自举威权振而军气自张养以沈潜待时而动则天声所临焉往而不济哉臣不胜拳拳之忠惟陛下财赦

罗愿上奏曰臣闻古者大有为之君必务爱惜日力以图庶务夫繁而难周者事也迅而易失者几也往而不反者时也陛下在位十七年于此矣历时不为不久加之有志足以大有为而功业未究於天下者是日力多有所弃也窃见御史台月以坐朝及百司入局告于有位号为月报一月之中休暇多者殆居其半少者亦十余日夫国之大事如四时孟享侍从以上有扈从之劳则为之休务可也至如双忌者不过行香一时之顷退而入局盖未害也若夫立节之名自唐贞元以来始创有之国家全盛之时上下燕安亦有天祺天贶之属以文太平历世承平循而不敢废自艰难以来臣民日思淬励何暇相从於娯乐之事而独为休告於官府失其实矣又国家法度在有司者关报截会比前代为密休暇既多则远方之人常困於守待而事亦因循失时有不振之弊而近者又明诏天下增中秋之节臣窃惑之或者以为李德裕在会昌中休沐辄以令沛然如无事时此不当复有所议臣以为不然德裕之贤不能过絶於古古者圣君贤臣有为於天下未尝不自爱日始盖尧兢兢日行其道舜一日二日万几禹重寸隂文王自朝至于日中昃不遑暇食周公思事之不合者夜以继日诚恐失事几也天下幸安陛下有志於治正是君臣同心叶力之秋非有大故特狃於太平之文饰取日力而弃之岂不惜哉愿诏有司取承平以来一时以庆事名节者存其名勿废而使百司得治事如常日姑务恢崇祖宗之功业其与奉虚名而妨实事者有间矣事功既建天下复平然後复举旧令为休暇如承平时此所谓始於忧勤终於逸乐明示得意而无後患若李德裕衒能於末世又安足法哉

陆游上奏曰臣闻诗曰上天之载无声无臭人君与天同德惟当清心省事澹然虚静损之又损至於无为大臣不得而窥所好则希合苟容之害息小臣不得而窥所好则谄谀侧媚之风止不以从其所好而加赏则憸人服不以逆其所好而加罪则端士进玩好无益之物不好则不接於目诙谐败度之言不好则不闻於耳大抵危乱之根本谗巧之机芽奸邪之罅隙皆缘所好而生臣下虽有所偏好而或未至大害者无奉之者也人君则不然丝毫之念形於中心虽未尝以告人而九州四海已悉向之矣况发於命令见於事为乎且嗜好之为害不独声色狗马宫室宝玉之类也好儒生而不得真则张禹之徒足以为乱阶好文士而不责实则韦渠牟之徒足以败君德其他可推而知矣昔者汉文帝及我仁宗皇帝所以为万世帝王之师者惟无所嗜好而已恭惟陛下龙飞御极之初天下倾耳拭目之时所当戒者惟嗜好而已无有作好遵王之道天之所以为神禹锡也伏惟陛下留神省察天下幸甚

左相陈俊卿上疏曰陛下经月不御外朝口语籍籍皆辅相无状不能先事开陈亏损圣德陛下忧勤恭俭清静寡欲前代英主所不能免者皆屏絶顾於骑射之末犹未能忘臣知非乐此志图恢复故俯而从事以閲武备激士气耳愿陛下任智谋明赏罚恢信义则英声义烈不越尊俎固已震慴敌人於万里之远岂特区区骑射於百步间哉陛下一身宗社生灵之休戚系焉愿以今日之事永为後戒

光宗绍熙元年彭龟年上疏曰臣闻古今害治之事非一而逸豫为尤甚是以易之豫卦继之以随又继之以蛊说卦曰以喜随人者必有事未有上下相随於豫而不蛊败者也唐穆宗尝谓丁公着曰闻外人多宴乐此乃时和人安公着曰此非佳事自天宝以来公卿大夫竞为游宴沈酣昼夜扰杂女子如此不已百职皆废陛下能无忧劳乎公着之言真识理道恭惟国家渡江以来大雠未复大耻未雪此政人主卧薪尝胆之时人臣枕戈待旦之日而六十余年内外宴安有若至治由宫庭达于天下百官至于庶民服食器用屋宇园池大率犹袭宣和之旧家蓄声妓人事游宴上下一律习成淫侈消靡精锐隳旷职业至今日极矣自夀皇圣帝躬行勤俭风声感动稍稍敛戢窃见近日已开乐禁深惧士民故习复张此非法制之能移全在陛下之躬率夫西汉淳厚之俗皆自文帝一身发之今日国家所以困乏军民所以穷悴士大夫所以骄堕皆由一侈侈生於逸逸生於豫日益滋长恐致蛊败事机所系政在斯时陛下岂可不自任其责陛下傥使宫禁崇尚勤俭外庭未必率从其或不忘宴豫天下必将益甚臣观天下宴游之俗皆自士大夫传之士大夫宴豫又自近习传之近习宴豫陛下抑尝察其所从来乎唐杨绾一宰相尔尚能使贵重大臣减损声乐况陛下据天下利势感动之力万倍於此孟轲曰是不为也非不能也惟陛下留意绍熙中翊善黄裳上言曰人主忧勤则臣下协心人主偷安则臣下解体今道涂之言皆谓陛下每旦视朝勉强听断意不在事宰执奏陈备礼应答侍从庶僚备礼登对而宫中燕游之乐锡赉奢侈之费已腾於衆口强敌对境此声岂可出哉

右相赵汝愚上奏曰臣尝读书观舜命禹之辞曰克勤于邦克俭于家不自满假惟汝贤臣窃惟禹之神圣其功德岂易量哉然舜授受之际独以勤俭为称者何哉盖俭以约己勤以为人为圣为贤实本诸此故舜之命禹必以其勤俭为首也天佑我宋三世揖逊如尧授舜如舜授禹克勤克俭陛下固已亲传而密受之矣臣请论其目则朝廷之政事不可以不厉精几微不可以不深虑人才不可以不博访边备不可以不预修夜之所思旦之所行不忘乎是则勤之至矣陛下之饮食嗜好不可以不节岁时用度不可以不省民不可以不惜赐予不可以不吝夜之所思旦之所行不异乎是则俭之至矣上以副重华付托之重下以为子孙万世之法岂不休哉惟陛下留神

理宗端平二年工部侍郎兼给事中李宗勉上疏其略曰陛下忧勤於路朝之顷而入为宴安所移切劘於广厦之间而退为便僻所惑不闻减退宫女而嫔嫱已溢於昔时不闻褒録功臣而节钺先加於外戚不闻出内贮以犒战士而金帛多靡於浮费陛下之举动人心所视以为卷舒者也陛下既不以为忧则谁复为陛下忧哉又言求谏非难而受谏为难受谏非难而从谏为难苟闻之不以为戒玩之不以为信卒使危言鲠论无益於世用无救於时危其与拒谏者相去特一间耳理宗时中书舍人兼经筵说书袁甫上疏曰臣闻唐太宗时魏徵每犯顔苦谏或逢上怒甚神色不移上亦为霁威上尝得佳鹞自臂之望见徵来匿怀中徵奏事故久不已鹞竟死怀中又尝与王珪语有美人侍侧上指示珪曰此庐江王瑗之姬也瑗杀其夫而纳之珪避席曰陛下以庐江纳之为是耶非耶上曰杀人而取其妻卿何问是非对曰昔齐桓公知郭公之所以亡由善善而不能用然弃其所言之人管仲以为无异於郭公今此美人尚在左右臣以为圣心是之也上悦即出之还其亲族唐太宗非不谈仁义亲君子然而缘饰之意多真实之诚寡观其鹞死怀中也若有畏惮之心及其论庐江王妃也初无忸怩之色一闻王珪之谏乃能飜然而改太宗所以兴唐者赖有此耳然而未足以语谨独之学也陛下天禀精粹上嫓尧舜所谓过言过行固已一毫无有而臣区区愚虑窃以为诚之一字犹有所未尽夫无矫饰之谓诚无间断之谓诚临朝则庄退朝则肆肆出於真而庄由乎强此矫饰也可谓诚乎亲贤人儒士则难亲宦官女子则易难者亲之时少而易者亲之时多此间断也可谓诚乎臣在经筵尝对陛下啓问退朝入宫之後果何所为陛下语臣曰或观书或作字或览四方章奏臣不胜欣喜以为陛下果无暇日也而闻之道路则谓陛下犹未免溺于酒色之娯夫刚制于酒未见好德如好色圣经明训皎然不诬陛下何不坚忍力行勿以无益害有益乃若左右暬近之人假公徇私者尤不可不戒履霜坚氷至为可畏防微杜渐所当致谨陛下语臣皆正大之论而退考其所行乃有未尽然其与唐太宗虽有畏惮之心而初无忸怩之色者何以大相过哉愿陛下以尧舜汤为法兢业戒惧无时怠荒则德日进而治日隆矣有唐之事又何足云

翰林学士知制诰真德秀上奏曰臣闻自昔人臣之爱君莫大乎愿其君之夀天保之诗归美以报上也一则曰俾尔单厚何福不除二则曰受天百禄降尔遐福而终之曰如南山之夀此惓惓之至也今臣忝备禁密且以执经劝讲为职伏遇陛下诞弥之节近在朝夕归美报上尤剧此心然徒知与海内臣民颂吾君之夀而不以圣贤论致夀之道为陛下言则亦不过如华封之爱君而已亦奚益哉谨斋宿再拜条其说以献一曰无逸则夀昔周之成王盛年嗣位周公恐其不知稼穑之艰难而乃逸也则为书以戒王其言殷王中宗享国之久本於严恭寅畏天命自度治民祗惧不敢荒宁至论高宗祖甲及周文王所以享国者大抵亦然盖百圣相传同此一敬曰严恭曰寅畏曰祗惧无非敬也敬与逸豫相为消长三宗文王之所以能无逸者以其敬也周公欲王眡以为法而日勉焉上敬天下敬民则游田不敢盘酒德不敢饫培养厚而根本强持守严而心志定是固辑福之源曼夀之基也然则陛下於无逸之戒其可不念乎二曰亲贤则夀召公卷阿之诗亦为戒王而作其三章曰尔受命长矣茀禄尔康矣而继之曰有冯有翼有孝有德以引以翼谓必有如是之人日侍左右然後廸其君於道而受天之福也夫人君飨四海之奉易动者物欲而难保者德性近妃嫔?御之时多而亲学士大夫之时少则迎逢煽惑无非物欲岂惟败德抑且伤生惟有孝有德者引之於前而翼之於後俾日闻正言见正行杜嗜欲於将萌弭过失於未形则其心恬澹而和平优游而晏宁是乃保身长世之道也然则陛下於亲贤之意其可不笃乎三曰以孝奉先则夀周颂之雝为禘祭而作也而曰假哉皇考绥予孝子又申以眉夀繁祉之言盖王者以孝事其先而祖宗亦以夀祉遗其後人也陛下嗣先皇之服而为宗庙主岁时飨祀固所当严而一祖十二宗之传序其责尤重夫必勤勤於继述兢兢於保守然後神祗祖考咸安乐之而锡之以无疆之休此陛下所宜深勉者也四曰仁则夀孔子论知仁之别而曰仁者静又曰仁者夀惟静故夀也仁者之心纯乎天理而无私欲之扰故其体安定而正固其效悠久而绵长然静非兀然枯槁之谓也动以理虽动而未尝不静不仁之人则动於欲矣欲胜而无节则躁动而难安世未有凝然安固而不夀亦未有纷然躁扰而克夀者此陛下所宜深体也五曰有德则夀中庸称舜之孝以为大德者必得其夀且谓天之生物因材而笃栽培倾覆惟所取焉盖皇天无亲惟德是辅舜之所为有自夀之道故天亦夀之此所谓栽者培之也祖已之训高宗则曰降年有永有不永非天夭民民有自夭之道故天亦夭之此所谓倾者覆之也以大舜之德为师而以祖已之言自监此又陛下所当深用其力也凡此五条皆圣经之格言万世人主之药石参而味之则周孔之大训为足以该之盖能敬与仁则余皆在其中矣秦汉以来异说横骛人君不知圣贤致夀之道而溺於神仙方士之术故汉有文成少君唐有柳泌赵归真辈皆以荒忽诞幻蛊其君至於饵药以长年未有不反为所误者唐之穆敬不足道宪武皆英明雄断之主亦以自贼焉岂非世之大戒乎臣尝窃谓仙经万卷不若诵无逸之一篇道家千言岂如玩静夀之两语陛下方日近儒生游心经术未有汉武唐宪之惑微臣爱君不敢不豫陈其愚惟圣明裁察

吏部尚书魏了翁上奏曰臣比者伏闻陛下尝於经筵对羣臣论及汉元帝委用儒生牵制文义优游不断陛下慨然有感於元帝不得真儒而用之圣学高明足以破千载不用儒生之陋然臣尝读汉史每於元成二君而有感焉因为陛下试陈之且人主心术之隐嗜好之偏独居乎深宫之中谁得而知之史册虽书人亦不尽信也而班固於此二赞独异乎他赞其言曰臣外祖兄弟为元帝侍中语臣曰元帝多材艺善史书鼓琴瑟吹洞箫自度曲被歌声分刌节度穷极幼眇少而好儒及即位召用儒生委之以政牵制文义优游不断孝宣之业衰焉其於成帝赞曰臣之姑充後宫为媫妤父子昆弟侍帷幄数为臣言成帝善修容仪升车正立不内顾不疾言不亲指临朝渊嘿尊严若神可谓有穆穆天子之容矣博览古今容受直辞公卿称职奏议可述然湛乎酒色赵氏乱内外家擅朝言之可为於邑臣尝以为此二赞盖班固直以为汉业之衰始此故详着其致衰之因乃在於宫庭屋漏之间故以侍中媫妤帷幄近习之言证之方二君之亲近儒生容受直辞也人必谓多材多艺而又能用儒有威有仪而又能受言有君若此太平可以立致不知其退而居乎深宫之中则声乐之溺心酒色之惑志所以交攻於内者乃尔是时非无真儒如萧望之刘向诸贤也然外戚如许史宦官如恭显皆得以害之至於连坐繋狱向不见用而望之死此无他儒生与戚宦不两立而用儒受言与声音酒色亦异涂此重则彼轻势使然也虽然方二君之耽乐也亦谓曲房隐间谁得而知之不知左右前後之臣亦有以此而告诸史臣者後世之史臣知之则汉庭羣臣与当时之庶民固无不知之故班固於此二赞特出所闻之自以着亡汉之端其可畏盖若此臣久蓄此意特以元成二君汉之庸主不足为盛时道且着之表奏人所忌讳无自而发今幸因陛下所以语羣臣者若此敢尽以奏陈惟陛下深念而力监焉

度宗咸淳八年起居舍人高斯得上奏曰臣闻人君一身天地社稷宗庙山川之主四海九州百万生灵之所系命不可以不谨也古先帝王知其然故保身之道至严极重起居动作悉有检防出则史官书其言动御瞽几其声音入则女御叙其燕寝女史记其御法惰慢之气不设於身躬宴私之意不形乎动静凡以制威仪之节养夀命之源而为齐家治国平天下之本也秦汉以後古制不存人主御朝之时观听攸属犹或勉於自饬至於适寝释服妇寺後先其能不为居养所移者鲜矣故成帝临朝渊默尊严若神有天子穆穆之容而一入内庭则声色并进女德不厌赵李争宠伤年损德此杜钦之言所为发也陛下春秋鼎盛行义未过退朝之暇游神典籍恬泊冲虚固中外之所共知也然日者薄愆和豫少旷视朝闻者不能无惑臣谓陛下圣性高明受祖宗之所付托不轻而重其於保身之道造次克念战兢自持必不若汉季之君所为然臣毣毣愚忠犹愿陛下於乐喜之余益思谨疾之道凡纷华柔曼可以倾意而迁神者一皆屏去玩无逸之所以克夀思恬淡之可以永年澄心清魂葆醇练粹虽於昭阳柘馆临宦官女子之际常若露门虎观对学士大夫之时则微疴薄恙安得以匽薄清明之躬而夀基福本岂不亿万年而有永乎臣未得登文石之阶陈当世之务因上故实独以是为羣言之首惟陛下赦其狂愚不识忌讳而察纳焉宗正少卿赵景纬言损德害身之大莫过於嗜欲而窒嗜欲之要莫切於思居处则思敬动作则思礼祭祀则思诚事亲则思孝每御一食则思天下之饥者每御一衣则思天下之寒者嫔嫱在列必思夏桀以嬖色亡其国饮燕方欢必思商纣以沈湎丧其身念起而思随之则念必息欲萌而思制之则欲必消志气日以刚健德性日以充实岂不盛哉

辽景宗时郭龙为南院枢密使寻加兼政事令以帝数游猎上书谏曰昔唐高祖好猎苏世长言不满十旬未足为乐高祖即日罢史称其美伏念圣祖创业艰难修德布政宵旰不懈穆宗逞无厌之欲不恤国事天下愁怨陛下继统海内翕然望中兴之治十余年间征伐未已而寇贼未弭年谷虽登而疮痍未复正宜戒惧修省以怀永图侧闻恣意游猎甚於往日万一有衔橜之变搏噬之虞悔将何及况南有强敌伺隙而动闻之得无生心乎伏望陛下节从禽酣饮之乐为生灵社稷计则有无疆之休上览而称善

圣宗好撃鞠无度谏议大夫知宣徽院事马得臣上书谏曰臣窃观房玄龄杜如晦隋季书生向不遇太宗安能为一代名相臣虽不才陛下在东宫幸列侍从今又得侍圣读未有裨补圣明陛下尝问臣以贞观开元之事臣请略陈之臣闻唐太宗侍太上皇宴罢则挽辇至内殿玄宗与兄弟懽饮尽家人礼陛下嗣祖考之祚躬侍太后可谓至孝臣更望定省之余睦六亲加爱敬则陛下亲亲之道比隆二帝矣臣又闻二帝耽玩经史数引公卿讲学至于日昃故当时天下翕然向风以隆文治今陛下游心典籍分解章句臣愿研究经理深造而笃行之二帝之治不难致矣臣又闻太宗射豕唐俭谏之玄宗臂鹰韩休言之二帝莫不乐从伏见陛下听朝之暇以击球为乐臣思此事有三不宜上下分朋君臣争胜君得臣夺君输臣喜一不宜也往来交错前後遮约争心竞起礼容全废若贪月杖误拂天衣臣既失仪君又难责二不宜也轻万乘之贵逐广场之娯地虽平至为坚确马虽良亦有惊蹶或因奔击失其控御圣体宁无亏损太后岂不惊惧三不宜也臣望陛下念继承之重止危险之戏天下之福羣臣之愿也

金熙宗时翰林待制兼右谏议大夫程宷上疏言事其略曰殿前点检司古殿岩环卫之任所以肃禁籞尊天子备不虞也臣幸得近清光从天子观时畋之礼比见陛下校畋凡羽卫从臣无贵贱皆得执弓矢驰逐而圣驾崎岖沙砾之地加之林木丛欝易以迷失是日自卯及申百官始出沙漠独不知车驾何在瞻望久之始有骑来报皇帝从数骑已至行在窃惟古天子出入警跸清道而行至於楚畋云梦汉猎长杨皆大陈兵卫以备非常陛下膺祖宗付托之重奈何独与数骑出入林麓沙漠之中前无斥候後无羽卫甚非肃禁籞之意也臣愿陛下熟计之後若复猎当预戒有司图上猎地具其可否然後下令清道而行择冲要稍平之地为驻跸之所简忠义爪牙之士统以亲信腹心之臣警卫左右俟其麋鹿既来然後驰射仍先遣捜閲林薮明立幖帜为出入之驰道不然後恐贻宗庙社稷之忧

元太祖尝置酒内廷钮祜禄重山侍因谏曰天子以天下为忧忧之未有不治忘忧未有能治者也置酒为乐此忘忧之术也帝深加纳之

太宗素嗜酒日与大臣酣饮耶律楚材屡谏不听乃持酒槽铁口进曰麴蘖能腐物铁尚如此况五脏乎帝悟语近臣曰汝曹爱君忧国之心岂有如吾托斯哈尔者耶赏以金帛勅近臣日进酒三锺而止

世祖时赵天麟上策曰臣闻饮食者日用之常也或一旦不节之而伤生衣服者天常之用也或三冬太厚之而致疾存心於有益之具犹且如斯留意於无益之端害将甚矣钦惟天子卓冠寰中何令不行何求不得然服食常用之外将安用哉今国家广祖宗之基业济遐迩之生灵伐叛柔服进贤戮不肖有三代之隆而庶几於上古之治矣乃存心於尤物岂不累圣德之齐天哉伏见方今纂组绫锦金珠璧贝未尝忘之殊方异物禽鸟犀象未尝却之至於珍羞异馔自山海而来者多矣俳优贱物充一笑之资者衆矣其间为害不一试略陈之夫贫人富户相去悬殊富者见在上之奢丽虽曰承示俭之诏而不从焉盖从行不从言也以致风俗大变贫者益贫能无为滥之民乎极寒之後风雪飞扬渔樵之流乞匄之人龟手粟肌鹑衣褴褛内皆饥馁外罹寒冻原其所失由富民之奢故也贫民之心非独不欲奢也但其势不得然耳幸获微利则又徇习俗而用之此所以贫者益贫也夫金珠璧贝等於尘沙使膏雨不降条风不来五谷不生桑麻不育则坐视金珠璧贝亦无益矣若欲通有无之交易便商旅之资给则有中统至元交钞在耳安用金珠璧贝哉夫牛马鷄犬之类中国之所常有上下之所共育畜之无失其时则所谓得实利而壮吾国之基彼斑斓之兽粲错之鸟有之不足以增光无之不足以为歉者尽力而求之则所谓受虚名而招外方之议也近年以来有司之秣马厉兵民庶之糜资破产以征殊域者数矣及其胜也或得咫尺降书之奉或得无益怪物之献则是用千万征军之命而易其无益之怪物也於是悍将据之而为功百官因之而表庆殊不知千万征军之亲族号泣昊天而哀达九泉矣天地之气不和水旱之灾又至如此而虽尽获彼国之怪物何以赎中国士卒之痛哉夫中国常献足供王用矣彼山海之珍异岂须嗜乎夫育材安衆和乐且耽矣彼俳优之笑具岂须用乎晋武焚雉头裘宋武碎琥珀枕隋君同土价於黄金唐太宗悲苦寒之鹦鹉食前方丈孟子弗为郑声之淫顔渊欲放斯中主之雄匹夫之圣犹能卓然特立而国家乃使纂组绫锦浼其圣身金珠璧贝浼其圣心禽鸟犀象浼其视俳优郑声浼其耳珍羞异馔浼其口腹臣窃为国家惜之也伏望陛下明探治本杜絶奢风凡纂组绫锦金珠璧贝之用不关礼经者一皆絶之凡犀象鸟兽珍羞异味之献不在贡典者一皆郤之凡上方及外路无益之局署一皆罢之凡俳优之流不宜使之履禁墀而肆淫戏一皆放之幸从臣言则源清而流清上行而下效不及十年风俗移易矣

天麟又上策曰臣闻式九围奄八方据宝位以尊临布至仁以统下者帝王之常事也执壤奠傚土贡身居五服之外心在京畿之内者人臣之常职也故上之临下如皇穹之覆焘后土之持载荡荡然以生成为心非期於自暇自逸而为奉养之资也下之事上如婴儿之慕父母葵藿之倾太阳非宜於自骄自恃而速不庭之愆也商书曰民罔常怀怀于有仁周书曰敦信明义崇德报功由是观之上施仁而在下不归怀者未之有也下竭忠而明主不见知者亦未之有也今国家天降百祥天开景运臣窃见远方玩异繦属不絶殊域奇珍骈罗而至梯山航海辇赆舆金或重译而来呈或望风而并凑府无虚月史不絶书若以冠带百蛮车书万里而论之则不世之嘉致莫大之神功若以帝王大体古今通义而言之则受之而不却啓之而不杜亦所以未尽圣明之本心也且中国九州地逾万里名山大川之所出日异月新而以亿计谨按夏禹任土作贡之物冀州尧都有供无贡兖州之域厥贡漆丝厥篚织文青州之域厥贡塩絺海物惟错岱畎丝枲铅松怪石厥篚檿丝徐州之域厥贡惟土五色羽畎夏翟峄阳孤桐泗滨浮磬淮夷蠙珠及鱼厥篚玄织缟扬州之域厥贡惟金三品瑶琨筱荡齿革羽毛之类厥篚织贝厥包橘柚锡贡荆州之域厥贡羽毛齿革惟金三品杶干栝栢砺砥砮丹惟?簵楛包匦箐茅厥篚玄纁玑组九江纳锡大龟豫州之域漆枲絺紵厥篚纎纩锡贡磬错梁州之域厥贡璆铁银镂砮磬熊罴狐狸织皮雍州之域厥贡惟球琳琅玕织皮也此九州之力亦足以尽国家之所用矣夫古天下今天下一也岂以古之中国有其物而今独无之须待求诸他国而後可以充其用哉故召公戒其主曰不作无益害有益功乃成不贵异物贱用物民乃足珍禽奇兽不育于国不宝远物则远人格真知言者也东周之际楚子不臣包茅不至无以缩酒齐桓仗义而问其罪春秋大之西汉之时大宛未服天马未来怒激中国武帝恃力而侵其城当代病之此二者足以审中国之贡乃所当然而远人之物未宜取之也岂惟远人之物未宜取之哉至於中国无益之物亦不可取之也是以孝文还千里马元帝罢齐三服官仁俭之名如掲日月虽欲下民之不感岂可得哉且异物荡心其害一也使外国闻之而以国家为有嗜好其害二也水陆转运役人非细其害三也有三害而无一利亦何尚之哉伏望陛下昭播徽声俾扬遐境凡四远之纳欵者听书檄奏闻而不求其献物听子弟入朝而不求其纳赂若然则化天下以德示天下以无欲将见西蕃东徼之主君毳幕灵洲之酋长承恩而来享慕道以来王矣武宗时太尉阿实克布哈尝侍帝御五花殿见帝容色日悴乃进曰八珍之味不知御万金之身不知爱此古人所戒也陛下不思祖宗付托之重天下仰望之切而惟麯蘖是沈姬嫔是好是犹两斧代孤树未有不颠仆者也且陛下之天下祖宗之天下也陛下之位祖宗之位也陛下纵不自爱如宗社何帝大悦曰非卿孰为朕言继自今母爱於言朕不忘也因命进酒布哈顿首谢曰臣方欲陛下节饮而反劝之是臣之言不信於陛下也臣不敢奉诏

英宗即位参议中书省事张养浩上疏其略曰世祖临御三十余年每值元夕闾阎之间灯火亦禁况阙庭之严宫掖之邃尤当戒慎今灯山之构臣以为所翫者小所系者大所乐者浅所患者深伏愿以崇俭虑远为法以喜奢乐近为戒帝大怒既览而喜曰非张希孟不敢言即罢之

顺帝时苏天爵上奏曰天下安危系乎人君之一身人君身安则天下安矣是以古之王者慎起居以节嗜欲亲忠良以稽古训盖所以调护身体安定黎民实惟宗社之至计也钦惟皇帝陛下缵承正统端拱渊默开设经筵怡神图史而祖宗基业之隆天下安危之计不可不深虑也昔者太祖皇帝龙奋朔方肇基王迹身属櫜鞬栉风沐雨削平诸国以立子孙万世之基世祖皇帝既臣宋人遂大一统选士求材作新百度深仁厚泽普洽羣生列圣相继保守治平至我明宗皇帝文宗皇帝遭时多难播越南北拨乱反正中兴帝业临御未久传之嗣圣洪惟陛下春秋鼎盛圣质日长当祗畏以事天地诚孝以奉宗庙思祖宗之勤劳念基业之艰难四方之人亦皆延颈企踵注目倾耳观听陛下德业之光想望太平治化之盛近闻起居稍违安适旋即和平圣躬万福然而不可不慎也夫以陛下承天地宗庙社稷之重守祖宗百年之业为亿兆之人父母固当夙夜寅畏调护圣体以慰臣民之望今闻銮舆将出北幸上都庐帐服御供奉惟谨而道路之间寒暑雾露尤宜调摄盖人君所爱莫切於身忠臣事君亦莫切於爱君之身尝闻殷书曰惟王不迩声色夫成汤清净寡欲纯乎天德故能享国长久为殷盛王孔子亦曰少之时血气未定戒之在色言人少时血气未定而伤伐本根或损夀考之福故君子戒之伏惟陛下思天下安危之本监殷书孔子之言节嗜欲以调养圣躬亲忠良以日新德业则宗社奠安生灵幸甚

历代名臣奏议卷一百九十五








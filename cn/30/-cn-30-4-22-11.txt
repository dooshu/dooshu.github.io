失剌拔都儿


失剌拔都儿，阿速氏。父月鲁达某，宪宗时领阿速十人入觐，充阿塔赤，从世祖至哈剌章之地，战数胜，兀里羊哈台以其功闻，赐所俘人一口以赏之，后以金疮发卒。

失剌拔都儿至自脱别之地，帝特赐白金、楮币、牛马等物。至元十一年，从丞相伯颜南征有功，仍充阿塔赤。帝尝命放海青，曰：“能获新者赏之。”失剌拔都儿即援弓射一兔二禽以献，赏沙鱼皮杂带及貂裘，且命于尚乘寺为少卿、于阿速为千户。二十四年，授武略将军，管阿速军千户，赐金符。乃颜叛，从诸王和元鲁往征之，力战有功。乃颜平，帝赏以金腰带及银交床等。二十五年，进武德将军、尚乘寺少卿，兼阿速千户。征哈答安等，败之，获其驼马等物。成宗嘉其功，以军二千益之。讨叛王脱脱，擒之，以功受赏。大德六年卒。

子那海产，袭其职。至大二年，进宣武将军、右卫阿速亲军都指挥使，赐三珠虎符。泰定二年，覃加明威将军。






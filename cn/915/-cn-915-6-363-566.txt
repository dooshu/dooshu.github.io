○与僧朗书



皇帝敬问泰山朗和尚：大圣应期，灵权越逸，荫盖十方，化融无外。若山海之养群生，等天地之育万物，养生存死，澄神寂妙。朕以虚薄，生与圣会，而隔以万机，不获辇驾。今遣使者安车相请，应冀灵光，回盖京邑，并奉紫金数斤，供镀形像，绢绫三十匹，奴子三人，可备洒埽。至人无违，幸望纳受，想必玄鉴，见朕意焉。（《广弘明集》三十五，《十六国春秋》四十二。）




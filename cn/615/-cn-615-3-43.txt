纪四十三 武宗正德四年已已至五年庚午




纪四十三起屠维大荒落，尽上章敦牂，凡二年。
武宗毅皇帝
正德四年
春，正月，丙午，大祀南郊。
丁未，工科给事中吴仪核宁夏、固原等处仓场秕烂亏折之数，劾历任巡抚、都御史徐廷璋、贾俊、王珣、冒政、孙需、杨一清等十六人，侍郎顾佐及管粮郎中、副使、佥事徐键等十八人，又通判董全等一百八十八人，又以马价盐课劾巡抚宁夏佥都御史刘宪、巡抚陕西右副都御史杨一清及苑马寺卿、佥事、知府、同知及管屯卫官十余人，皆人罚米例，重者五百石，轻者三百石以下，致仕者半之，时宪已病故，仍罚米五百石，一清虽致仕，仍罚米三百石。
己酉，宪庙废后吴氏薨。刘瑾欲焚之，大学士王鍪持不可，曰：“服可不成，葬不可薄也。”从之。
庚申，遣给事中张桧、段豸，御史房瀛等十四人，盘察南、北直隶各行省钱粮。
先是诸司官朝觐至京，畏瑾虐焰，恐罹祸，各敛金赂之。每省至二万余两，往往贷于京师富豪，期回任后倍偿之，名曰“京债”。上下交征，恬不为异。瑾私人侍郎张彩，以媚瑾擢佐吏
1153 明通鉴卷四十三
部，考察内外官，纠摘严急，间示薄罚，诸司台谏不堪谪辱，因之贿赂肆行。已，见瑾急贿，天下怨次骨，因乘间说曰：“公亦知贿入所自乎？非盗官帑，即剥小民。彼借公名自厚，入公者未十之一，而怨悉归公，何以谢天下？”瑾大然之，乃欲藉此自掩其迹。于是有桧等之遣。时有监察御史欧阳云、工科给事中吴仪，方奉差回，仍循故例厚赂瑾。适彩建是议，说瑾勿受官差馈遣，乃藉二人有贪迹，用考察黜为民.自此因贿得罪者甚众。【考异】遣张絵等事见《明史·张彩传》，《本纪》不载。《三编》系之二月，盖因贿瑾者先后得罪，牵连并记也。证之《实录》，在正月庚申，欧阳云.吴仪二人适同时事，故归入正月考察中。今并据《实录》月日。惟“吴仪”，弇州《史考》作“贝仪”。
是月，刑部尚书王鉴之致仕，改工部洪钟代之。以兵部侍郎才宽代为工部尚书。
二月，丙戌，黜前大学士刘健、谢迁为民。初，健、迁在内阁时，诏天下举怀才抱德之士，至是浙江大吏以余姚周礼、徐子元、许龙、上虞徐文彪四人应诏。刘瑾、焦芳方日侦健、迁过，无所得，遂以礼等皆迁乡人而草诏由健，欲以此为二人罪，矫旨谓“天下至大，岂无应诏者，何余姚处士之多也”。乃下礼等镇抚司狱，属主者周内人健、迁，欲遂逮二入，籍其家。大学士李东阳为力解，焦芳从旁厉声曰：“纵轻贳，亦当除名。”旨下，竟如芳言，礼等咸论戍边。刘宇复劾两司以下访举失实，皆人罚米例，且榜禁余姚入不得选京官。
三月，甲辰，振浙江饥，拨纳银事例及该解赃罚等款，凡六万二千余两以备振用。又停止本年应解杂款银六万两，以宽民力。仍俟丰稔征解偿之。
是日，上御经筵。自正月以来，屡奉停免，至此始行。
己酉，诏“吏部考察京官不必以时”，从侍郎张彩之请也。彩初入吏部，一意事瑾，颠倒威柄，箝制百官，既创为非时之举，1154
纪四十三
又增人旧例所未有者。首令堂上官四品以上皆自陈。于是，自阁部以下，无不先后乞休。皆得旨慰留，惟阁臣王鏊去志已决。
夏，四月，乙亥，大学士王鏊致仕，许之。赐玺书乘传归。是时，中外大权悉归于瑾，整初开诚与言，间有听纳，及焦芳专事媕阿，瑾横益甚。鏊自度不能抗，凡去疏三上，始得请。
李东阳在内阁与鏊多所补救。刘健、谢迁、刘大夏、杨一清及见逮之平江伯陈熊辈皆几得危祸，东阳潜移默夺，善类赖以保全。而气节之士多非之，遂有湘江春草之谣，子规鹧鸪之讽。其后侍郎罗玘劝之早退，至上书请削门生之籍，东阳得书，俯首长叹而已。鏊既辞位，东阳复援杨廷和共事，而阁臣代者皆刘宇、曹元之等，于是东阳势益孤。
壬午，《孝宗敬皇帝实录》成，大学士李东阳等表上之。初，修《孝宗实录》，焦芳为副总裁。刘健、谢迁去后，芳人内阁，遂操史笔，凡所褒贬，多挟恩怨。旧时大臣如何乔新、彭韶、谢迁、皆天下所推许以为端人正士，而芳辄肆诋诬，反自诩以为直，不恤人言。同官李东阳等畏避其恶，皆不敢为异同，故奏表中有“传疑传信，庶以备于将来”之语，盖为芳改窜《实录》之张本云。
先是瑾以弘治间所修《会典》多糜费，又摘其小疵，降尚书梁储为侍郎，庶子毛澄，谕德傅珪等皆夺升职，东阳亦坐罚俸，至是以《实录》成，始复之。【考异】《宪章》、《法传》二录皆系上《孝宗实录》于五月，证之《实录》，盖四月壬午也。诸书言降夺诸人，惟李东阳如故，《明书》则云“出自内旨”，今证之《实录》，并无此语。而东阳罚俸，《实录》犹云“瑾以为未能尽法”，其无内旨明矣。今据本传。
是月，命工部尚书才宽兼左都御史，总制延绥、宁夏、甘肃等处军务。先是各镇、巡等官奏“三镇有警不相应援”，兵部乃请“仿王越、秦纮等故事，仍设文职大臣总制三边，镇、巡以下皆受节制”，遂有是命。
1155 明通鉴卷四十三
起山西按察副使王鸿儒为国子祭酒。鸿儒先以病乞致仕，至是刘瑾欲以人望收之，遂有是命。
五月，壬子，吏部论升纂修《实录》翰林官，忽附内批：“调侍讲吴一鹏于南京刑部，侍读徐穆于南京礼部，编修顾清于南京兵部，汪俊于南京工部，皆员外郎；编修贾咏、李廷相于兵部，温仁和于户部、刘龙于礼部，翟銮、董玘于刑部，崔铣于南京吏部，陆深于南京礼部，检讨王九思于吏部，汪伟、穆孔晖于南京礼部，易舒诰于南京户部，皆主事。”
初，瑾憾诸翰林不下已，欲尽出之外。为张彩劝沮，及是又持前议，彩复力沮.而焦芳父子与检讨段炅辈，谓可乘此以挤所不悦者，乃疏名上之瑾，怂恿成之，谓之“扩充政事”。玘始漏网，有语焦黄中者，明日附他批补出，与詹事主簿李继先同降知县。上自改之，乃降刑部。
丁巳，逮山东巡按御史胡节下狱。节奉使将还，度无以藉手见瑾，微露意于布、按二司，因贷修曾子庙宇及香费等银三千两，至京仍循故事馈瑾。而张桧奉使山东，已发其事，瑾遣官校立捕之下狱，并归其贿于官。狱具，节谪戍肃州，布、按以下皆降罚有差。桧以发奸有功，令吏部记名候升。
是月，以《实录》成，进焦芳少师兼太子太师、华盖殿大学土。东阳加正一品俸而已。
六月，甲子，免苏、松、常、镇四府被灾税粮。
戊子，以吏部尚书刘宇兼文渊阁大学士，宇前在兵部，贿赂狼藉。及为吏部，权归张彩，而文吏赠遗不如债帅，尝悒悒叹曰：“兵部自佳，何必吏部也！”至是刘瑾欲用彩代宇，乃令宇以原官入阁，宇宴瑾阁中，极欢，大喜过望。明日，将入阁办事，瑾曰：“尔真欲相耶？此地岂可再入！”宇不得已，乃乞省墓归。
庚寅，以张彩代为吏部尚书。彩由郎署三迁，遽长六卿。每瑾出休沐，公卿往候，自辰至晡未得见。彩故徐徐来，直入瑾小1156
纪四十三
阁，欢饮而出，始揖众人。众以是益畏彩，见彩如瑾礼。彩与朝臣言，呼瑾为“老者”。凡所言，瑾无不从，以此中外馈遗金帛相望于道。性尤渔色。抚州知府刘介，其乡人也。娶妾美，彩特擢介太常少卿，盛服往贺，曰：“子何以报我？”介皇恐谢曰：“一身外，皆公物。”彩曰：“命之矣。”即使人直入内，牵其妾，舆载归。又闻平阳知府张恕妾美，索之不得，令张桧按致其罪，拟戍，恕献妾，始得论减。其横如此。
是月，江西乐平盗汪澄二、汪浩八等作乱，肆劫村落，知县汪和率民兵捕之，不克，和被虏，杀民兵三百余人。淮王以闻。未几，东乡、瑞州之贼并起。自是江西盗风日炽。【考异】《三编》作“姚源贼”。《质实》云“在万年县东里许，深可十五里，盖与乐平连界也”。然正德七年，始分余干之万春乡置万年县，而据《陈金传》，则又以姚源为南昌所属。证之《志》，万年有桃源洞，桃源水出焉，亦别无姚源之名，疑皆传写之误。今仍据《实录》书乐平。
秋，七月，戊戌，刘瑾复矫旨遣御史乔岱等往核两浙盐课，追论历次巡盐御史及运司官陪偿商课，自数千两至数百两，按历年深浅及欠课多寡以定赔纳之数，皆令输京师内承运库。遂有谪戍已故之御史彭程，家贫，止遗一孙女，罄产不足偿，并女鬻之，行道者皆为之流涕。【考异】事见《明史·彭程传》，《三编》系之三年八月《罚米》目中，今据《实录》年月分书之，彭程，野史有误“程”为“韶”者，盖韶亦曾奉诏整理盐法，因之致误。今据《明史》本传。
癸丑，刑部侍郎张鸾，印绶监少监李宣，指挥同知赵良，“赵”，《三编》作“张”，今锯《实录》。自江西勘事还，醵白金二万两循故事赂刘瑾。瑾纳其赂，输之内承运库，因请按三人罪。鸾致仕，宣、良俱发南京闲住。因及都御史林俊等三十一员，凡江西见任及致仕者，俱各罚米三百石。
是月，四川流贼刘烈等转掠汉中，聚众二千余入。守臣以闻，诏“四川、陕西、湖广三省镇、巡官随宜剿捕，母致滋蔓”。
1157 明通鉴卷四十三
八月，辛酉，刘瑾以各边罢送年例银两，边储日匮，奏请遣御史等官清理屯田。时副都御史韩福，方整理湖广军储还，命督理辽东屯田。福以征敛为能，所在惊扰。至是有义、锦等州戍卒高真等，胁众为乱，焚毁廨舍，殴逐委官。守臣惧激变，发银二千五百两抚谕之，乱者始息。事闻，刘瑾归罪于镇、巡官不能宣布威福，论巡抚都御史刘瓛以下罪。逾月，给事中徐仁劾福苛敛状，瑾不得已勒福致仕。一时分遗清理屯田之胡汝砺、周东等，皆承望风旨，各边伪增屯田数百顷，悉令出租，人不聊生。东在宁夏，尤为苛刻，人心愤怨。指挥何锦等，遂与安化王寘镭谋起兵，以诛瑾为名。瑾之祸自此始。【考异】福事见《明史》本传，据《实录》，激变在是月。《明史·本纪》云是月“义州军变”是也，福致仕在九
月，今类书之.
九月，丙午、六科、十三道给事中，御史等奏；“两广、江西、湖广、四川、陕西等处，自本年正月以来，盗贼纵横，大肆焚掠，其余未经奏闻者，若蓟州大坝等处，被害颇多，请敕所在镇、巡、三司、地方军、卫等官随宜剿抚。”诏“下所司行文各省，斟酌行之”。是时江西之贼，自乐平、东乡外，则赣州之大帽山贼何积钦等，负嵎四掠，蔓延福建、广东境上。而四川则保宁贼蓝廷瑞自称“顺天王”，鄢本恕自称“刮地王”，廖惠自称“扫地王”，拥众至数万。自是累年用兵，腹地骚然。
闰月，小王子犯延绥，围总兵官吴江于陇州。会参将王勋统兵来援，寇寻解围去。于是总制尚书才宽及太监刘保以捷闻，赐敕奖励。
已，巡按御史胡瓒劾奏：“江逗留无勇，总兵侯勋轻率寡谋。是役也，斩获九十余级，我军死者亦略相当，所丧马至二千七百余匹。”奉诏切责。兵部议：“临敌未可易将，仍令江等戴罪自赎。”从之。
巡按广东御史袁仕，劾奏广东所属府州县官周夔等四十余1158
纪四十三
员，吏部覆议，“宜如朝觐考察例行。”制曰：“可。”
自张彩倡不时考察之议，御史杨武与瑾同乡，复附和之。其后段豸按陕西，亦劾其所属，且请行之各省，通行各抚、按随时考核。自此天下官以微罪而去者顾多于朝觐矣。
都察院左都御史屠滽致仕，改南京户部尚书陈金代之。冬，十月，戊戌，太白昼见，凡八日。
是月，山东督漕运官奏黄河北徙，恐夺漕运，疏陈修筑事宜。“初，黄河水势，自弘治七年刘大夏修理后，由南清河口入淮。十八年北徙三百里，至宿迁县小河口。正德三年，又北徙三百里，至徐州小浮桥。本年六月，又北徙一百二十里，至沛县飞云桥。俱入漕河。自南河故道淤塞，水惟北趋，单、丰之间，河窄水溢，决黄陵冈、尚家等口，曹，单田庐多没，至围丰县城郭，两岸阔百余里。若不及早修治，恐经巨野、阳谷二县故道，则济宁安平运河，难保无虞。”诏下所司议。【考异】语见《明史·河渠志》，《志》言河北徙在六月。《实录》载之是月，据奏至之日也，今从之。
十一月，甲子，寇入花马池，总制尚书才宽率兵御之，颇有斩获。敌伏兵沙窝，宽乘胜深入，中流矢卒。总兵官曹雄拥兵不救。逾月，始遣其子谧赍奏诣京师，佯引罪乞解兵柄。并自陈“闻败，统军与寇战于鼠湖，追数十里，斩获数倍，收宽尸还”。雄，瑾党也。奏至，瑾伟谧貌，妻以从女，优诏褒雄，令居职如故，劾雄者反被责云。【考异】《明史·本纪》系才宽战没于是月甲子，据曹雄原奏也。证之《实录》，是月甲子不载宽战没事，直至十二月曹雄令其子赍奏至，奏称“宽于十一月初五日御寇于花马池，两战皆捷。明日，遇沙窝伏寇，中流矢死”，按十一月已未朔，宽战没于初六日，正甲子也。惟宽以尚书总制三边，战死沙场，陕西去京二千余里，逾月之久始行奏闻，其恃刘瑾为护符可知，雄之于缔婚于瑾，亦必先有成约，始遣赍奏也。今参《实录》书之。
1159 明通鉴卷四十三
是月，尚书张彩、洪钟皆加太子太保。钟寻改都察院左都御史，以刑部侍郎刘璟为本部尚书。
十二月，戊戌，平江伯陈熊以罪削爵，谪戍海南。熊督漕运，有同宗陈俊，欲以湿润官米贸银输京，熊许之，为缉事者所发。熊素忤瑾，瑾遂摭其事，下诏狱，论赃私，欲置之死。李东阳力争，乃解，然犹谪戍，追夺诰券。
同时，总督漕运副都御史邵宝，素不与瑾通，瑾以危言撼之，不为动。至是，遂坐熊勒致仕去。【考异】《纪事本末》系陈熊事于正月，《宪章录》系邵宝致仕于正月，而陈熊夺爵又别系之九月，皆误也，宝以正月方授副都御史督漕运，见之《实录》中。其坐熊致仕，《纪事》殆因其授官之日牵连并记耳。若熊之夺爵，《功臣表》书于是年十二月戊戌，与《实录》合。《宪章录》、《法传录》系之九月，《明书》系之十月，盖据其事发逮问之月日耳。今据《明史·功臣表》书之。
庚戍，追夺前致仕大学士刘健、谢迁及尚书马文升、刘大夏、韩文、许进等诰命。时健、迁等已罢为民，瑾，芳二人憾未已，于是都给事中李宪复追论之，诏并追还所赐玉带服物。同时夺诰命者凡六百七十五人，皆希瑾、芳指也。
是月，以毕亨为工部尚书，代才宽也。五年
春，正月，丁卯，大祀南郊。
己卯，刘瑾、焦芳矫旨“裁革江西乡试解额，并仕者不得选除京职，著为令。”初，成化末，芳坐尹旻党被谪，疑出万安、彭华意。华，安福人，屡诮芳无学，芳以此衔江西人次骨。去年，满刺加国遣使朝贡，有使臣亚刘者，本江西万安人，日萧明举，先以罪逃人海外，至满刺加，至是与其国人端亚智等同来。【考
异】事见《明史》焦芳及外国传，书曰：“亚刘，本江西人。”证之《实录》，
则云“亚刘者，本江西人”，据此，则“刘”字绝句，本字属下读。《三编》书1160
纪四十三
之四年《目》中，云“亚刘本者，故江西万安人”。既以“本”字属上读，又易下“本”字为“故”，未知何据。今从《实录》。中途，谋人浡泥国索宝物，且杀亚智等。事闻，方下所司劾奏，芳在内阁，即署其尾曰：“江西土俗，故多玩法，如李孜省、彭华、尹直等，素干物议。且其地乡试解额过多。”于是，请裁五十名及停授京职例。芳又言：“王安石祸宋，吴澄仕元，皆宜榜其罪，戒他日毋滥用江西人。”杨廷和解之曰：“以一奸民，波及一方。既裁解额矣，宋、元人物亦欲并按邪？”乃止。芳深恶南人。虽论古人，亦必诋南而誉北，尝作《南入不可为相图》进瑾。又欲自私其乡，以瑾乃陕西人，讽给事中赵铎奏言“乡试额不均”，遂票旨增陕西额为百以媚瑾，自增其乡河南为九十五，并及山东、山西俱增至九十。其徇私变法，大率类此。瑾、芳败，皆复旧。【考异】裁江西解额，语见《明史·芳传》，证之《实录》，大略相同，惟“五十人”，《重修三编》作“十五人”。考《明史·选举志》，正统间，江西解额定为六十五人。其后渐增，然无出百名外者。成、弘间，江西官于朝者最多，而据《高氏鸿猷录》，言“礼部以瑾故，议增陕西九十五名，与江西等”，然则江西之额已近百名可知，今减去五十名，则四十五名也。《三编》“十五人”之语，惟见王弇州《二史考》，而证之《实录》上下文，皆作“减江西额五十人”，未知《三编》别有所据否？附识于此。
庚辰，籍故尚书兼都御史秦纮家。纮致仕归，卒，其妇弟杨瑾为经纪其家。家奴憾之，乃以纮所遗火炮投缉事校尉，诬瑾蓄违禁军器。刘瑾怒，归罪于纮，籍其家，无所得。言官张九叙、涂敬等复希瑾意劾纮，士类嗤之。
是月，兵科给事中高涝奉使核沧州地，劾前任都御史及历年巡按御史以下凡六十一人，皆逮问，涝父铨，尝巡抚保定，沧州其所隶也。淓欲媚瑾，遂并诬劾其父，以此不齿于入云。【考异】淓劾其父事，见《明史》。《三编》系之四年二月《目》中，今据《实录》，在是年之正月。
1911 明通鉴卷四十三
二月，癸巳，以曹元为吏部尚书兼文渊阁大学士。元代刘宇入阁，琐琐无能，在阁中日饮酒谐谑，道里巷鄙语而已。
辛丑，兵科给事中屈铨请颁行刘瑾所定《见行事例》，按六部为序，编集成书，颁布中外，以昭法守。诏“下廷臣议行”。时瑾所创新例，变乱成宪，擅作威福，天下侧目重足，朝不谋夕。铨乃承望风旨，助瑾为虐，廷臣鄙之，共欲缓其事。国子祭酒王云凤复以为请，将刊行而瑾败。【考异】《三编》系之三月，今据《实录》为二月辛丑。
《三编·发明》曰：瑾以私智擅威福之权，紊典章之旧，其所施行，一时已为侧目，又岂可垂诸久远，贻毒将来。且令者，人君所自操，涣大号而昭示中外，海宇共之，子孙守之。尤非阉宦所得假窃者。屈铨恬不知耻，请将瑾所创例编集颁行、以献媚于逆珰，可谓小人之尤者矣。乃武宗亦竟诏下廷议，廷臣虽明知其不可而亦竟议行，但欲姑缓其事。向令逆瑾不败，则其事能终缓乎？武宗之深信不疑若是，诸臣之依违迁就又若是，何怪乎王云凤之复请乎！云凤在孝宗时，尝以劾宦官得罪，而一旦易节，尽反所为，俭人矫饰一时，末节尽露，良足哂矣。
是月，晋杨廷和吏部尚书、武英殿大学士。
以兵部左侍郎胡汝砺为本部尚书，代曹元也。汝砺以同乡党于瑾，奉使清理宣府屯田，至是召还，遂有是擢。未至任而卒，逾数月，瑾始诛，遂弗及于罚。
太监张永总神机营，初党于瑾，已而恶其所为。瑾亦觉其不附己也，言于上，将黜之南京。永知之，直趋上前，诉瑾陷己。上召瑾与质、方争辨，永辄奋击瑾，上令谷大用等置酒为解，由是二人益不协。然是时上方向用永，故瑾之间卒不行。【考异】事见《宦官传》、《实录》不载，《宪章录》、《纪事本末》皆系之是年之二月。证之永、瑾二人传，皆叙于讨寘错之前，上方向用永，则其事盖相去不远1162
纪四十三 也。今据系之二月。
三月，甲子，黄雾四塞，大风霾，天色晦冥者数日。
镇守湖广总兵官毛伦，奏“安陆、汉、襄、沔阳地方，连年凶荒，寇盗蜂起”，因劾“昔年整理粮储之侍郎韩福，追征失宜”。诏：“截留湖广今年起运米十万石，仍取贵州布政司银十万两，及前此侍郎毕亨奏留余银八万四于余两，易谷借振。”伦亦瑾党，故敢劾福，然福时已闲住，竟宥不问。
辛未，以天时亢旱，风霾累作，遣官祭告祷雨，并省释狱囚。大学士李东阳等复陈宽恤数事，从之。
以水旱，免湖广、河南、山东、贵州、浙江、江西、陕西、山西、四川、广西及南、北直隶被灾州县正德三年逋赋。
乙酉，以江西贼炽，御史沙鹏奏言：“南赣地远，界连湖广、广东，福建三省，不相统属，乞专遣大臣一人总其事。”吏部议：“南赣旧有巡抚近年裁革，宜如鹏言添设巡视。”乃以南京右佥都御史王哲巡视江西南赣等处。
以都御史洪钟总制川、陕、河南、郧阳军务，兼振湖广饥。是月，擢兵部侍郎王敞为本部尚书，代胡汝砺也。
是春，日本国王源义澄遣使宋素卿来贡。时刘瑾窃枋、纳其黄金千两，赐飞鱼服，前所未有也。素卿本鄞县朱氏子，名缟，幼习歌唱，倭使见，悦之。而缟叔澄负其直，因以缟偿。至是充正使，至苏州，澄与相见。寻以通番事发，当死，瑾庇之，谓澄
已自首，并获免。【考异】事见《明史·日本传》，书于是年之春，今从十三
夏，四月，庚寅，录囚。先是大学士李东阳等因风霾请宽恤，而是时三法司会审，仅二人得减死论戍，皆承刘瑾指也。
安化王寘错反。寘播者，废靖王之裔孙，分封安化。性素狂诞，术者言其当大贵，遂觊觎非分，与其党指挥周昂、千户何锦、丁广、卫学生孙景文辈，潜蓄异谋。会周东方以伪增屯田为
1163 明通鉴卷四十三
瑾贿，何锦、周东等事见四年、戍卒皆愤怨。而巡按御史安惟学，数杖辱将上妻，将士衔刺骨。窴镭知众怒，令景文饮诸武臣酒，以言激之，多愿从者。会有边警，游击将军仇钺与副总兵杨英，率兵出防御。总兵官姜汉简锐卒六十人为牙兵，令周昂须之。昂遂与何锦为寘错定计，设宴招镇、巡官饮于第，惟学、东不至。锦、昂率牙兵直入，杀汉及太监李增、邓广于坐，分遣丁广等杀惟学、东于公署，遂焚官府，释囚系，撤黄河渡船于西岸，以绝渡者。即使人招杨英、仇钺降。英众溃，单骑奔灵州。钺时驻玉泉营，佯许之，引兵人城。寘镭夺其军，分隶群贼。出金帛犒将士，伪署昂等官有差。令景文作檄，以讨刘瑾为名。檄至，诸镇皆畏瑾，不敢以闻。延绥巡抚黄珂封上之，因陈讨贼便宜八事。
癸巳，巡抚陕西都御史黄宝奏“四川贼流人陕西、湖广，三省大扰”。时已命洪钟总制三省，诏更于陕西、湖广各增设副总兵一人，以庄浪右参将吴铵及致仕都指挥同知康泰充之。
庚子，封左军都督府致仕署右都督神英为泾阳伯，赐诰券，岁禄米八百石。英以媚刘瑾，自陈在边镇旧功，遂有是封。
丙午，起右都御史杨一清总制宁夏、延绥、甘凉军务。泾阳伯神英充总兵官，游击将军仇钺副之，讨寘错。又升协守延绥副总兵侯勋充总兵官，镇守延绥。
戊申，游击将军仇钺袭执實镭，遂平宁夏。先是钺解兵隶寞镭，归，卧家称病。何锦等信之，时时就问计，钺亦谬输心腹，而阴结壮士，遣人潜出城，令还报“官军旦夕至”。钺因给锦等，“宜亟出兵守渡口，遏东岸兵，勿使渡河”，于是锦及丁广等悉倾营而出。
是时，副总兵侯勋、参将时源分兵扼河东。陕西总兵曹雄闻变，遗指挥黄正以兵三千驻灵州，檄杨英督灵州兵防黄河，而指挥韩斌亦以兵来会。雄更遣灵州守备史镛浮渡，夺西岸船营河东，焚大小二坝积草，贼大惧。镛潜遣人通钺书，约为内应。锦1164
纪四十三
等既出，独留周昂守城，会真镭以祃牙召钱，闻钺病，亟遣昂来视。钺方坚卧呻吟、伏卒猝起，捶杀昂。钺乃被甲横刀，提昂首跃马大呼，壮士皆集。径驰诣寘镭第，缚之，传寘锱令召锦、广还，而密谕其部曲以禽寘错状，众遂大溃。锦、广单骑走贺兰山，皆获之，械送伏诛。寘错自举事至是，凡十九日而败。【考异】寘错以是月庚寅举事，《明史·本纪》月日与《实录》同。是月丙戌朔，故《诸王传》及《纪事本末》皆云四月五日。惟《实录》不载禽宜镭及命太监张永监军日分，而《明史·本纪》书于四月辛亥，“命张永督宁夏军务。是日，游击将军仇钺袭执寘锚”。据此，则禽寘锱在辛亥，为四月二十六日。而证之《明史·传》中，则云“寘镭举事凡十八日而败”。重修《三编》多据《列传》，而改“十八日”为“十九日”。今考寘镭以庚寅举事，十九日而败，则四月二十三日也。《纪事本末》书禽寘镭，直云“四月二十三日”。以庚寅举事计之，至戊申正十九日，或《三编》据而改之，抑《明史》数庚寅之越日为十八日，故《三编》明书“十九日”，以与举事之庚寅相应。不然，何以上下文皆据《列传》，独改“十八日”为“十九日”，其为据《纪事本末》之日分可知也。至《明史·本纪》书禽寘锱于辛亥，则距庚寅二十二日，盖据奏至京师之日分耳。今仍据《三编》“十九日”语，系之戊申，为得其实。
先是杨一清奉命将行，俄传钺降于贼，廷议欲追敕还。阁臣杨廷和曰：“钺必不从贼。今知朝廷擢用，志当益坚。不然弃良将资敌人耳。”乃寝之。已而事果定，一清及监军之张永等未至，钺之捷奏已闻。
辛亥，命太监张永提督宁夏军务，诏赦天下。【考异】《武宗实录》不载命永监车月日，而干五月突书“张永请赏功银牌”。又禽寘错亦不载，而于五月书曹雄奏捷，亦第以“寘镭已禽，宁夏平”七字了之。疑钞本转写四月之事，必有漏脱。而张永监军，《明史·本纪》书之辛亥，必有所据，今从之。至《宪章录》载禽寘锱于五月，《法传录》又系之六月，皆误也。
1165 明通鉴卷四十三
是月，大理寺评事罗侨以京师旱霾上疏请“慎逸游，屏玩好，放弃小人，召还旧德”。又请“敕法司慎守成律，毋妄有轻重”。时朝士久以言为讳，侨自揣必死，舆榇待命。刘瑾大怒，矫中旨诘责，令廷臣议罪。大学士李东阳力救，得改原籍教职。其秋，瑾败，寻召侨复官，卒引病去。
五月，丙辰，湖广盗刘惟华、洪景清等掠桂阳、指挥邓旻御之。遣千户杨泰先往，未至而遁。旻驰进，力战死。贼杀指挥翟翱、刘怀。百户朱镛趋樟桥。百户于江率所部力战，杀惟华、景清，余党并力刺江，死焉。事闻，赐赠恤、并逮杨泰论罪。
壬申，以宁夏平，召总兵官神英班师还。张永、杨一清仍往宁夏安抚地方，及械送宾错于京师。
癸未，焦芳罢。芳居内阁五年。凡刘瑾浊乱朝政，茶毒缙绅，流恶海内，皆芳导之。谄事瑾，至称“千岁”，自称“门下士”，四方赂瑾者必先赂芳。洎芳以子黄中不得一甲詈读卷官，瑾亦渐厌之。会张彩以媚瑾洊擢吏部尚书、芳父子鬻爵荐人无虚日、彩构之于瑾，遂疏芳。而段炅见芳势稍衰，转附彩，因尽发芳阴事于瑾。瑾大怒，于众中斥责之，芳不得已乃乞归。黄中丐阁荫以侍读随父还，皆许之。
六月，癸已，巡抚四川副都御史林俊奏：“刘烈之乱、自眉州逃匿保宁山中，诸不逞者，率假其名四出剽掠。”诏洪钟自湖广移师讨之。时俊悬二千金之赏购禽烈者，至图形以捕之，不能得。而蓝廷瑞、鄢本恕、廖惠势益张，聚众十万余，伪署四十八总管、延蔓秦、楚间。廷瑞与惠谋据保宁，本恕谋据汉中，取郧阳，由荆襄东下，三省大震。【考异】《纪事本末》系之四月，今据《实录》林俊原奏，在是月。
巡按御史周廷征勘报“延、宁二镇功次，推宁夏总兵杨英所部斩获最多，宜优升赏”。内批谓：“此功本曹雄奏报，乃独归之宁夏，且混人延绥职名，兵部失于查参。”于是，尚书王敞等亦以9911
纪四十三
为言。因自引咎、诏各夺俸两月。是时，刘瑾方结婚于雄，故以宁夏功尽归之雄，廷议不敢难也。
庚子，上自称“大庆法王西天觉道圆明自在大定慧佛”，命所司铸印上之。上于佛经梵语，无不通晓。内臣诱以事佛，遂有是命。于是番僧乞田百顷为法王下院，中旨下礼部，称大庆法王与圣旨并。礼部侍郎傅珪佯为不知，执奏：“大庆法王何人，敢与至尊并书，大不敬！”诏“勿问”，然所乞田亦竟止。
是月，致仕吏部尚书马文升卒。文升有文武才，朝端大议，待以参决。功在边镇，外国皆闻其名。致仕归，后坐朋党除名。及是卒，年八十五。瑾诛后，始复官，赠特进光禄大夫、太傅，赐谥端肃。
刘宇请致仕，许之。宇以展墓还，知刘瑾不相容，乃有是请。仍赐之敕遣之。
秋，七月，丁巳，降副使宁杲为山西参议。先是果以佥都御史抚治真定，有盗于内邱县劫修撰康海财物，海贻书于瑾，瑾责令有司捕贼。遂论顺德知府郭纴及捕盗官，坐夺俸；又以杲勘报稽迟，遂降官。海言于纴曰：“所失非吾财，皆瑾寄橐也。”纴不得已，敛诸州县民财至数千两偿海，其事始寝。【考异】《明史·海传》不见，此据《实录》书之。海坐瑾党，不得以李梦阳事藉口，而明人以名士故讳之，今据增。
壬申，总制川、陕、湖广等处洪钟，平湖广沔阳州之贼。时贼首杨清，邱仁等僭号天王、将军，往来洞庭上下，遂攻破临湘，围岳州。钟与总兵官毛伦调土汉官兵，檄布政使陈镐、副使蒋升及都指挥潘勋、柴奎等击破之，湖湘底定。诏钟移师入蜀。
八月，乙酉，免福建银课一年。时矿脉微细，得不偿费。守臣复以地方早灾为请，故有是命。
癸巳、总制杨一清奏请蠲宁夏被兵税一年，从之。
甲午，张永自宁夏还，俘宾错及其亲属十八人，上御东安门
1167 明通鉴卷四十三
受之。何锦及诸从逆者数百人，皆反接由东华门入。献俘既毕，金鼓之声彻于大内。
是日，刘瑾谋反事发。初，瑾在八党中尤狡悍，为七人所推。及专政、七人有所请，瑾俱不应，咸怨之。及张永方向用，奉诏西征，上戎服送之东华门，宠遇甚盛，瑾愈忌之。
永至宁夏，杨一清与之结纳，相得甚欢，知永与瑾有隙，乘间扼腕言曰：“赖公力定反侧，然此易除也，如国家内患何？”遂促席画掌作“瑾”字。永难之，一清慨然曰：“公亦上信臣。今讨贼不付他人而付公，上意可知。曷以此时功成奏捷，请间论军事，因发瑾奸，极陈海内愁怨，恐变生心腹。上英武，必听公诛瑾。瑾诛，公益柄用，悉矫弊政，安天下心。吕强，张承业暨公，千载三入耳。”永曰：“脱不济，奈何？”一清曰：“言出于公，必济。万一不信，公顿首据地泣，请死上前，剖心以明不妄，上必为公动。苟得请即行事，毋须臾缓。”永勃然起曰：“老奴何惜余年，不以报主哉！”意遂决。
时瑾信术士俞日明言，谓其从孙二汉当大贵，遂谋不轨。会瑾兄都督同知景祥死，将以八月十五日俟百官送葬，因作乱。及永捷奏至，请以是日献俘。瑾使缓其期，欲事成并禽永。或驰告永，永先期人。献俘毕，上置酒劳永，瑾及马永成等皆侍，比夜，瑾退，永密白瑾反状，且出袖中奏，数其不法十七事。上已被酒，俯首曰：“奴负我。”永曰：“此不可缓，缓则奴辈当齑粉，陛下安所归乎？”永成等亦助之，乃命执瑾。瑾宿于内直房，闻喧声，问曰：“谁？”应曰：“有旨。”瑾披青蟒衣出，就缚之。夜，启东华门，系之菜厂。【考异】据《实录》，是月甲申朔，甲午乃八月十一日也。十五日系戊戌所谓“先期”者，在十五之前四日，故《实录》书献俘与禽瑾同H、盖即以甲午之夜禽之也。《纪事本末》乃误以甲午为望H，又云“刘景祥死，将以八月甲午葬”，不特与史所云“先期”之语不合，而甲午乃是月之十日，并非望日也，盖由不推历而致误，今据《明史·本纪》及1168
纪四十三 《实录》书之。
乙未，上出张永奏示内阁，谪瑾奉御，凤阳闲住。
《三编》御批曰：刘瑾罪恶贯盈，擢发难数，固神人所共愤。然张永本其党与，即稍有猜嫌，亦未必遽肯自伤同类。杨一清乘机怂恿，而永尚怀疑虑，知非复可以大义相规，因以“瑾诛公益柄用”一语中其所欲，遂慨然直任不辞。一清盖能洞见小人腑鬲，而谲以行其正者。
丁酉，籍刘瑾家。上既谪瑾，意犹不欲诛之。及是籍其家，得金银累数百万。【考异】王弇州引《震泽长语》：“诏籍没刘瑾家，黄金一千二百五万七十八百两，白金二万五千九百五十八万三千六百两。”而《宪章录》、《皇明通纪》因之致误。王莽时，黄金尚余六十万斤。梁孝王没，黄金四十万斤，以十六两为一斤计之，则莽之金尚不及一千万，而孝王亦不及七百万。至于汉盛时，大司农钱四十余万万，水衡钱十八万万而已.董贤产直钱四十二万万，梁冀产直钱三十万万。其时钱最贵，止于万钱为金、大概俱不能当瑾二十之一。恐当时传闻如此，未必真有此数。证之正史，则但云“累数百万”，此得其实。今附识于此。珠玉宝玩无算，及衮衣、玉带、甲仗、弓弩诸违禁物，又所尝持扇内藏利匕首二，上大怒曰：“奴果反，趣付狱！”于是六科给事中谢讷、十三道御史贺泰等列奏瑾罪，凡十九事，请亟赐诛僇。上是之，令法司、锦衣卫会百官鞫讯于午门外。
都给事中李宪，瑾私人也。至是亦劾瑾，瑾闻之，笑曰：“宪亦劾我邪！”鞫之日，刑部尚书刘璟噤不敢发声。瑾大言曰：“公卿多出我门，谁敢问我者！”皆稍稍却避，驸马都尉蔡震曰：“我国戚，得问汝。”即使人批瑾颊曰：“公卿皆朝廷用，云何由汝？抑汝何藏甲也？”曰：“以卫上。”震曰：“何藏之私室？”瑾语塞，狱乃具。
即日有旨：“巡抚、兵备官裁革者及乡、会试中额增减者，俱如旧制。考察京官仍依朝觐例。江西之万安、南城，浙江之余姚，仍选京官。其翰林院调外任者，具名以闻。文武官诰俱免
1169 明通鉴卷四十三
追，已追者仍给之。追赔浥烂粮米并以事罚米者皆免之。职官籍没家产不在叛逆律者仍还之。其余应改正者，令所司详拟以闻。【考异】据《实录》，更正刘瑾所定之新例，此数事皆见之（同〕H诏中者。而据《明史·列传》所载，瑾定江西人不得选除京职。惟《实录》所载、则但万安、南城两县，万安以萧明举故，而南城无所考。又，是时瑾所最恨者，惟彭华、何以不及安福？疑转写有误字也。至科道等劾瑾十九罪，瑾之恶散著于《明史》本传者皆入焉。今并录于《注》中。《武宗实录》：“八月，六科给事中谢讷、十三道御史贺泰等列奏瑾罪曰：近者寘错谋反，由瑾差官丈量田地，克害军民，故彼得借以为名，几危宗社，罪一；私藏军器，伪造御玺，扇中戮刀，出人禁闼，阴谋不轨，罪二；掘郊坛后土以营私室，罪二；今春下赦，瑾以恩不已出，复矫诏沮格、充军者仍解原卫，罚米者仍令追纳，冠带闲住者仍令革去.逻卒取回者仍遣四出，新例病民者仍复引用。播弄威权，违背诏旨，罪四；宁府已革护卫、瑾受赂准复，罪五；诸司章奏，皆关白而后行，在外镇，巡官奏事，皆先以揭帖取进止于私宅，或奏未进，先授以旨，中外传播，及次日奏下，无一字异者，人呼瑾为“立地皇帝”，罪六；罗致占候者，日与私语，及天象有变，奏闻者辄加罪责，四方灾异，阻令弗奏，罪七；非罪滥及良善、三四年来，枷号死者何止数千人，罪八；受神英赂，封泾阳伯、陈熊、谢薄革爵没产，罪九；以焦芳、刘宇、张彩、曹元为心腹，杨玉，石文义为爪牙，孙聪、张文冕为刀笔。宇初任巡抚，瑾受赂数万，得入掌院，旋迁尚书人阁。其子俸拜瑾为父，滥受指挥，次子仁传奉为庶吉士、寻授编修。焦芳朋比党恶，其子黄中及乡人胡缵宗俱传奉检讨，又变成法，多刊制策二道，未及——年，黄中传授编修，又升侍读。内外官不时访察，任意黜陟，罪十；用侍郎韩福，肆虐湖广，馈银至十余万两，盗贼缘此蜂起。又革四川、江西兵备，郧阳巡抚，无以制盗，罪十一；都御史刘宪.刘孟，以小过械系，宪死狱中，孟枷部门。顺天府丞周玺与杨玉有隙，文致其罪，死于杖下。故都御史钱钺、王嵩，尚书秦纮，侍郎黄景，通政强珍、皆以私怨籍没其家，罪十二；升迁官员，拜谒门下，仍致赂遗，谓之“谢礼”，否1170
纪四十三
则辄加罪谴。朝觐官至京，索赂动以千数，谓之“拜见礼”，各官回任，倍取之民，以致民穷盗起，罪十三；内外官不分公私过名，皆追夺诰救，罪十四；官员罚米，动至数千，少亦不下数百，虽年远身故者不免。又各仓粮草有浥烂亏折者，械系历年巡抚、都御史，加倍责偿，罪十五；以严刑峻法箝天下之口，台、省、科、道皆不敢言，罪十六；缉事校尉分道四出，所过有司莫不郊迎厚赂，贤否祸福，系其一言，天下骚动，罪十七；增陕西等处解额，改会试南北中卷。又因私忿令余姚，万安、南城三县不选京职。巧立“扩充政事”名目，改调翰林院官，罪十八；曹雄子谧为瑾侄婿，先已输粟入监，辄立改文就武名目升千户，罪十九，请亟赐诛僇，上以慰祖宗之灵，下以雪臣民之愤。”奏入，上是之。”
戊戌，下吏部尚书张彩都察院狱。时追治瑾党并掌锦衣卫事、都指挥杨玉，掌镇抚司事、指挥使石文义同下狱。彩既罢，起前礼部尚书刘机为吏部尚书。
已亥，曹元罢。元闻瑾败，上疏自陈不职罪，“请开更生之门，归守先人墓。”词哀而鄙，诏许致仕。既而言官交劾，黜为民。
辛丑，科、道官奏劾内、外官为瑾奸党者，内阁则焦芳、刘宇、曹元，尚书则吏部张彩、户部刘玑、兵部王敞、刑部刘璟、工部毕亨、南京户部张澯、礼部朱恩、刑部刘缨、工部李善、侍郎则吏部柴升、李瀚、前户部韩福、礼部李逊学、兵部陆完、陈震、刑部张子麟、工部崔岩、夏昂、胡谅、南京礼部常麟、工部张志淳、都察院则副都御史杨纶、佥都御史萧选，巡抚则顺天刘聪，应天魏讷、宣府杨武、保定徐以贞、大同张禴、淮扬屈直、两广林廷选、操江王彦奇，前总督文贵、马炳然，大理寺卿则张纶、少卿董恬、丞蔡中孚、张桧，通政司则通政吴钱、王云凤、参议张龙，太常则少卿杨廷仪、刘介、尚宝卿则吴世忠、承屈铨，府尹则陈良器，府丞则石禄，翰林则侍读焦黄中、修撰康海、编修刘仁、检讨段炅，吏部郎则王九思、王纳诲，给事中则
1171 明通鉴卷四十一
李宪、段豸，御史则薛凤鸣、朱衮、秦昂、宇文钟、崔哲、李纪、周琳、其他郎署监司又十余人。于是彩论死，福以在湖广所馈白金数十万两、封识宛然，遂谪戍。余或谪外，或闲住，或除名、一时朝署为清。又并及与焦黄中同传奉之检讨胡缵宗，与刘仁同传奉之编修邵锐、黄芳、主事李志学、韩守愚，俱调外。【考异】此所劾瑾党姓名，皆据《明史·焦芳传》，《三编》所谓“六十余人”者是也。证之《实录》，先劾者二十六人，亦有不在此六十余人之数者。如河南金事白思诚、参议王钦、去任司务孙聪、掌真定府事参政杨仪、顺庆知府庄择、徽州知府柯瑛。杭州知府杨孟瑛。盖传中所列皆京官，外官则但有巡抚，故白思诚等七人皆不著，非漏脱也。若武官，内臣，皆不在此数。今随事书之，而附录于此。
给事中张瓒等，劾奏“陕西总兵官曹雄，与刘瑾交通贿赂，结为昏姻；并都督毛伦，纳贿冒升、并及家人陈鉴亦传升指挥使；伏羌伯毛锐，求管漕运，纳赂不赀：浙江都指挥佥事刘昶，备倭佥事魏文礼，前任扬州备倭官袁杰，凉州副总兵徐谦，俱以赇进，内外交通；乞执送法司、明正其罪。”时雄、伦方有功，别有旨“锐著回京”。自昶以下，或闲住，或为民。
甲辰，浙江道监察御史舒晟奏劾刘瑾之党。除已劾处分之焦芳、刘宇等，又称“赵松之违限赂免，松事见三年。而反得美官；左布政使潘楷、按察使张祯，贪滥幸进；按察使仲本，奔竞取容；主事侯自明之轻浮；员外郎徐地、寺丞纪世梁之贪财怙势。皆请按治。”会礼科给事中李贯等亦以为言，且及“副使闾洁、郎中高选，夤缘升迁，均乞罢黜。”然上以科，道官职居言路，不能先事发奸，故凡论劾者皆从轻典云。
丙午，诏：“前调之翰林吴一鹏等十六人，除王九思人刘瑾党外，余皆复职。”
丁未，复革宁府护卫。以科、道官劾其赂瑾，奏请更正，从之。
1172
纪四十三
戊申，刘瑾伏诛。时法司上瑾狱，令“毋覆奏，即依凌迟律，磔之，市三日。”怨家争购其肉生啖之。瑾从孙二汉及张文冕等俱坐反逆，并瑾亲属刘杰等十五人皆论斩。妇女送浣衣局。
己酉，释刘瑾所谪戍诸臣。
是月，进杨一清为户部尚书，代刘玑也。
前吏部尚书许进卒。进以忤刘瑾致仕归，又坐荐雍泰削籍，追夺诰命。未几，瑾又摘进在大同时籍军出雇役钱失勾校，欲籍其家。会瑾诛得解，复官，致仕，未闻命，卒。【考异】许进忤瑾事，见《明史》本传。《宪章录》于进有微词，谓“虽不媚瑾，亦不与抗，事多调停。朱瀛欲倾进，乃言于瑾，谓·许尚书佯为恭谨，而外示伉直”，会瑾以怒雍泰，因及进”云云。按此殆沿《实录》之诬也。《实录》言“进素悻直，敢于犯权贵。以此屡遭挫抑，而名辄随之，然亦多权术，人不能测。其为吏部，瑾所用书办官刘遐、刘淮常出人其门，进退百官，多徇瑾意。凡所升用，能赂瑾者辄听瑾属与善地以悦瑾。其得罪也，盖焦芳、刘宇阴中之。”又言“进将行，以金银赂瑾，觊免后祸，反为瑾所薄，曰：“进银或取之俸薪，金则何自得之＇云云。”按进果有临行赂瑾之事、何至归后削籍、夺诰命不已，又欲藉大同籍军事籍其家，是进之终不附瑾可知，此与《双溪杂记》所载杨廷和赂瑾事大略相同，疑亦修《实录》者有憾于进而为之词耳，今皆不取。
复给前兵部尚书刘大夏、左都御史潘蕃诰命，吏部以刘瑾诛，请更正也。是时，廷臣奏瑾所变法请更正者，吏部二十四事，户部三十余事，兵部十八事，工部十三事，诏皆如旧制。
九月，乙卵，以早灾免山东济南等府五十四州县税粮。应天之太平、宁国安庆等府大水，溺死者二万三千余人，户部奏“请核实蠲税，仍以所在公钱振济”，从之。
斩逆贼何锦等于市。
丙辰，以平真镭功，封仇钺咸宁伯。刘瑾以昵曹雄，尽归其功而抑钺，钺竟无殊擢。巡按御史阎睿讼其功，坐夺俸三月。及
1173 明通鉴卷四十三
是瑾诛，始进署都督佥事；充宁夏总兵官。寻论功封，给世券。
初，宁夏之变，都指挥金事杨忠在巡抚公署，适贼众冲人，杀都御史安惟学。忠骂曰：“贼狗！何敢犯上反耶？”遂遇害。都指挥佥事李睿，闻变驰至真错府，门闭不得人，因大骂，遂为乱兵所杀。真锱胁百户张钦，不从。夜，遁至雷福堡，遇贼，不屈，死。杨一清总制宁夏，始具其事以闻。丁巳，谕曰：“朝廷养兵，本以御患也。临难守义，每难其人，深可慨叹！今忠等守义不屈，亟宜旌之，以励臣节。”于是三人皆赠官予荫，表忠、睿日“忠烈之门”、钦曰“忠节之门”。
戊午，以吏部尚书刘忠，梁储并兼文渊阁大学士，预机务。忠先以忤刘瑾，改南礼部侍郎，寻进尚书、改吏部。焦芳荐之，召还。瑾见忠颇负气岸，甚悔，乃传旨以吏部尚书兼翰林学士，专典诰敕。储以修《会典》为瑾摘其小疵，降左侍郎。寻复尚书、调南京吏部。至是瑾败，二人遂同召人阁。
己未，以平寘镭、刘瑾功，封太监张永兄富泰安伯，弟容安定伯。
是时，永两建奇勋，自阁臣李东阳以下交请之。会有涿州男子王豸，尝刺龙形及“人王”字于足。永以为妖人，禽之。兵部尚书何鉴乞加永封，下廷臣议。永欲身自封侯，引刘永诚、郑和故事风廷臣。内阁以为非制、永意沮，乃辞免恩泽。尚书杨一清言“宜听永让以成其贤”，事竟已。
癸酉，封义子朱德、太监谷大用兄大宽、马永成兄山、魏彬弟英皆为伯。【考异】朱德，《实录》言其“不知所自出，初为裴太监厮养，冒裴姓，后赐姓朱。能造西域食饵，有宠，赐姓朱”云云、然则盖上之义子也。弇州《史考》，“时上义子少，故崇封之，其后世宗时下狱，始知其为山西人，又名皮德。盖北音“裴”“皮＇同称也。英亦非魏彬之弟，冒魏姓耳。”
寻又以平宁夏叛逆功，晋东阳左柱国，杨廷和少傅兼太子太1174
纪四十三
傅、谨身殿大学上，刘忠少傅兼太子太傅、武英殿大学士，梁储少保兼太子太保、武英殿大学士。六部尚书皆有升赏。
御史张芹奏称：“刘瑾乱政之时，阁臣李东阳阿谀承顺，不能力争。及陛下任用得人，潜消内变，又攘以为功，冒膺恩荫，乞赐罢斥。”疏人，不报。
时瑾虽诛而张永用事，政仍在内，魏彬、马永成等擅窃威柄，阁部仍敛手而已。
庚辰，南京十三道御史张俅等劾奏：“刘瑾党除张禴、张龙等已处外，有南京鸿胪寺卿赵履祥、湖广参政尹灏、山西参议宁果，原任荆州知府王绶，俱交结刘瑾，纳贿转迁者。”得旨，黜绶为民，余降调有差。
辛巳，斩张文冕于市，妻妾悉送浣衣局。
是月，礼部尚书白钺改内阁管诰敕，以礼部侍郎费宏为本部尚书。工部尚书毕亨坐瑾党改南京，复召李链代之。
国子祭酒王云凤请休致，不许，改南京右通政。初，云风为陕西提学副使，笞辱生徒，同于拷讯，有至死者，瑾闻而喜之。复以张彩荐，遂擢祭酒。及进谒瑾，瑾笑其多髭，云凤皇恐跪谢。后既上章请颁瑾新例，又欲请瑾临太学如唐鱼朝恩故事，士论鄙之。及是，为科道所劾，内不自安，乃有是请。然犹以平日虚名，终得免于罪云。
礼部请给还前大学士刘健、尚书许进、马文升原赐玉带衣物，内批已之。盖是时刘瑾虽败，中官之党犹憾健等未已也。
是秋，河复冲黄陵冈，人贾鲁河，泛溢横流，直抵丰、沛。御史林茂达，亦以北决安平镇为虞，而“请浚仪封、考城上流故道，引河南流以分其势，然后塞决口，筑故堤。”工部侍郎崔岩，奉命修理黄河，浚祥符董盆口、荥泽孙家渡。又浚贾鲁河及亳州故河各数十里，且筑长垣诸县决口及曹县外堤梁靖决口。功未就而骤雨，堤溃。岩上疏言：“河势冲荡益甚，且流人王子河，亦河
1175 明通鉴卷四十二
故道，若非上流多杀水势，决口恐难卒塞。莫若于曹、单、丰、沛增筑堤防，毋令北徙，庶可护漕，且请别命大臣知水利者共议。”于是上责岩治河无方，而以侍郎李镗代之。镗言：“兰阳，仪封，考城故道淤塞，故河流俱入贾鲁河，经黄陵冈，至曹县，决梁靖、杨家二口。侍郎岩亦尝修浚，缘地高河淀，随浚随淤，水势不多而决口又难筑塞。今观梁靖以下，地势最卑，故众流奔注成河，直抵沛县。藉令其口筑成而容受全流无地，必致回激黄陵冈堤岸而运道妨矣。至河流故道，堙者不可复疏，请起大名三春柳至沛县飞云桥，筑堤三百余里，以障河北徙。”从之。【考异】据
《明史·河渠志》，河决在九月。《实录》系之十月者，盖奏报在先，修治在后也。今据《志》系之是秋。
冬，十月，已丑，斩刘二汉及刘瑾亲属十五入于市。
已亥，磔张彩尸于市。彩初以交结刘瑾论死，遇赦当免，法司因改拟与瑾谋反，遂瘐死狱中。诏仍僇其尸，籍其家，妻子徙之海南。
方刘二汉临刑，曰：“吾固当死。第吾家所为，皆焦芳与张彩耳。我处极刑，彩下狱论死，而芳独宴然，岂非冤哉！”
瑾之败也，芳子黄中，坐党黜为民。久之，芳使黄中赍金宝遗权贵，上章求湔雪复官，为吏科所驳。于是，吏部覆奏，“请械系黄中法司，以彰天讨”，黄中狼狈遁走。芳居第宏丽。其后大盗赵链入泌阳，火之。发窖、多得其藏金。乃尽掘其先入冢墓，杂牛马骨焚之。求芳父子不得，取芳衣冠被庭树，拔剑斫其首，曰：“吾为天子诛此贼。”链后被获，临刑叹曰：“吾不能手刃焦芳父子，以谢天下，死有余恨！”芳父子竟良死。【考异】张彩，焦芳事见《明史》本传。惟据《实录》，斩刘二汉等在已丑，磔彩尸在己亥，相距十日，而《芳传》谓二汉临刑有“我与彩俱处极刑”之语，《三编》则直云“我处极刑，彩剉尸”。其实彩之到尸在二汉死后，而彩瘐死狱中，二汉又何从而知其处极刑耶？盖彩时已改拟谋反不赦之死罪，二汉知其必不免，故以1176
纪四十三
焦芳之不预为冤。《明史·本纪》但书戮张彩尸于已亥，而证之《实录》、在斩刘二汉后之十日。今但书“下狱论死”云云。
乙巳，霸州盗起。初，畿辅多盗，驰马鸣箭，号曰“响马”。有司患之，募捕盗者，有霸州文安人刘六名宠，其弟刘七名宸应募。至，与其党杨虎、齐彦名等协捕，数有功。会刘瑾家人梁洪征贿于宠等不得，诬为盗，令捕之。宠急，乃投大盗张茂。茂素招纳亡命，为通逃主，家与太监张忠邻，结为兄弟，黄缘马永成、谷大用辈，出人豹房，侍上蹴踘，而乘间为盗如故。后数为河间参将袁彪所败，茂窘，求救于忠。忠置酒私第，招茂、彪东西坐。酒酣，举觞属彪，字茂曰：“彦实，吾弟也，自今毋相厄。”又举觞属茂曰：“袁公善尔，尔慎毋犯河间。”彪畏忠，唯唯而已。既而，茂为御史宁杲所禽斩。宠、宸等相率诣京师谋自首。忠与永成为请于上，且曰：“必献万金乃赦。”宠、宸无以应，逃去。及瑾诛，有诏许自首，宠等乃出诣官。兵部奏赦凡三十四人，令捕它盗自效。宠等惮要束，未几复叛。
庚戌，以水灾减浙江湖州、嘉兴、宁波三府夏税。
十一月，戊辰，谪曹雄戍海南。雄以党刘瑾结婚，瑾败，降指挥金事。寻言官交劾之，逮系都察院狱论死，至是念其平寘镭功，赦之。
寘错之平也，仇钺为首功。雄既至，则就禽已二日矣。一时刘瑾以其功尽归之雄，人皆不服。然雄闻变即统兵压境上，而贼之不得渡河者，雄遣史镛夺船之力为多，又令镛潜通书于钺，俾从中举事。论者以为是役也，功虽成干钺，而居外布置，贼不内顾，雄有劳焉。既以平贼功受上赏，不自安，乃引咎自劾，推功诸将。故虽以党逆被劾，而宽政之及，盖有由也。
是月，巡抚四川右副都御史林俊言：“刘瑾谋逆未觉之先，臣尝草一疏，俟贼平随上。幸天假手张永、先发其奸，陛下神武英断，立决此狱，诚国家之大幸！然臣徐思之，昔夙沙卫殿帅杨思
1177 明通鉴卷四十一
勖平乱，前史书之，谓＇政出阉寺，国为无人。今贼瑾谋逆，举朝文武无一人言之，独幸一内臣永也。幸一永，伤文武之无人，亦以见陛下信文武臣之不如永也。臣又闻近日大臣有缺，与二三内臣会推。夫百官统于家宰，九伐掌于司马，今吏、兵二部是也。使内臣应预，周制之矣。我太祖稽古建官，又制之矣，弊端未可自今日始也。夫为户部莫如韩文、许进，为内阁莫如刘健、林瀚、谢迁、王整，方拨乱反正之始，而不引忠良端谨不可屈之人，治未可望也，伏望虑远慎微，时时以专任贼瑾之误为戒。循用先朝旧人，修复旧治，则圣政日清，盛业允昌矣。谨录前稿附进。”上以瑾已正典刑，俊乃不陈之于乱政之时而追论于既诛之后，有旨诘责。【考异】林俊此疏，《明史》本传不载，今据《实录》增。惟《实录》于俊有贬词，言“当瑾用事，出为巡抚，俊欲避祸以全身耳。及瑾既败，又觊保完名，故上此奏。然为计已拙，士类笑之。”予谓此亦必恶俊者为之词耳。史称“俊历事四朝，抗词敢谏。以礼进退，始终一节”。即以此奏而论，刘瑾虽败，张永、马永成之等复起，而俊仍指斥内臣不宜预吏，兵二部之柄，故奉旨诘责，亦必出自内批，未可以其追论刘瑾而疑之也。
十二月，乙酉，以霜灾免山西浑源、蔚、朔等州、山阴、马邑等县秋粮。
己丑，四川贼破江津，佥事吴景、典史张俊死之。先是蓝、廖、鄢三贼谋取荆襄东下，巡抚林俊议遏通江。而廖惠已至，陷其城，杀参议黄瓒、佥事钱朝风等。适官军自他郡还，贼疑援兵至，遁去。俊发土兵蹴之龙滩河，贼坠崖溺水死者无算，遂禽惠。蓝、鄢二贼奔陕西西乡，越汉中三十六盘，至大巴山，官军追及，复大破之。而泸州贼曹甫复纠众寇川南、綦江等县，大肆劫掠，杀照磨漆坚等，遂犯江津。俊闻乱，自率兵驰救，而廷瑞等因乘间招集散亡，势复炽。
是月，吏部尚书刘机，刑部尚书刘璟、皆以瑾党被劾致仕。1178
纪四十三
诏发太仓库银三十万两人宝藏库应用。户部尚书杨一清言：“太仓银专备三边军饷。弘治间，各边皆有积饷，自刘瑾括天下之财，敛之京师，半人公帑，半归私橐，故太仓虽稍有蓄积，而四方库藏为之一空。即今大同边警，各省灾伤，乞省无益之费，为天下惜财。”诏以十万两送库。
是岁、下礼科给事中陈鼎于狱。初，镇守河南中官廖堂、福建人。其弟鹏之子铠，冒中河南乡试籍、物议沸腾，畏堂不敢难。鼎上章发其事，遂除名，堂、鹏大恨。会霸州盗起，鼎陈弭盗机宜，堂属权幸摘其语激上怒，下诏狱掠治。坐前籍平江伯费产，附刘瑾增估物价，疑有侵盗。尚书杨一清力救之，乃释为民。
方刘瑾之败也，刑部员外郎夹江宿进疏陈六事，言：“忤逆瑾死者，内臣如王岳、范亨，言官如许天锡、周钥，并宜恤赠。又，附瑾大臣如兵部尚书王敞等及内侍余党俱宜斥。”疏人，上怒，将亲鞫之，命张永召阁臣李东阳。东阳语永曰：“后生狂妄，且日暮非见君时，幸少宽之。”永人少顷，执进至午门，杖五十，削籍归。未几卒。嘉靖初，赠光禄少卿。
刘宇、曹元既罢、刘忠、梁储人阁，政事一新，而内臣犹用事，导上嬉游如故。皇子未生，多居宿于外，又大兴豹房之役。阁臣李东阳忧之，累疏切谏，不报，连乞致仕，亦不许。








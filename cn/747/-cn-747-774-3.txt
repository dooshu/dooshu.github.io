○为荥阳公上史馆白相公状

某行役以今月二十八日达潭州讫。轻帆直渡，长楫横飞。仰承金铉之恩辉，幸免石邮之留滞。但以素无勋效，谬奉宠荣。俯忧揽辔之时，有辱洪炉之赐。然亦欲简惠以临杂俗，诚明以待远人。禀王符麴鼓之规，略王霸米盐之政。使疲羸措手，顽梗革心。伏见恩制，伏承相公因缘新座，恳让兼荣，仰读纶言，实光鼎味。凡在生植，孰不欢呼。昔齐氏主盟，亦分三鼓；晋人兴让，遂立五军。彼皆列国之僚，尚焕素臣之史。岂若相公显夫睿哲，克致升平。当注意於作相之时，尽同心於官僚之事。况典册之任，古今所难。系百代之观瞻，垂一王之楷法。固在专修凡例，谨授诸儒。则兽殿删仪，瀛洲集论。校其轻重，良有等夷。将令能业其官，必在各司其局。某早蒙荣顾，遥奉休声，徒勤仗节之心，未有望尘之路。贺之外，结恋伏增。


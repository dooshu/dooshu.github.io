◇遗孙伯符书

刘正礼昔初临州，未能自达，实赖尊门，为之先后，用能济江成治，有所处定。践境之礼，感分结意，情在终始。后以袁氏之嫌，稍更乖刺。更以同盟，还为雠敌。原其本心，实非所乐。康宁之後，常念渝平更成，复践宿好。一尔分离，款意不昭。奄然殂陨，可为伤恨。知敦以厉薄，德以报怨。收骨育孤，哀亡愍存。捐既往之猜，保六尺之托，诚深恩重分，美名厚实也。昔鲁人虽有齐怨，不废丧纪，春秋善之，谓之得礼。诚良史之所宜藉，乡校之所叹闻。正礼元子，致有志操，想必有以殊异。威盛刑行，施之以恩，不亦优哉。（《吴志·刘繇传》。）


○與郡守論守備事宜 【 禦倭】

昨聞海寇又添一十四船、住泊婁家河口、聲東擊西、兵家之常、此地誠不可不備且閘港之賊八十口、歸既不得、住又不安、其勢必將西出、以討出路、今我城垣單薄、水柵脆腐、故昨所論十條、欲多備灰石、以時脩理、此第一事也、諸惟鉄不易得、今早聞朱克裕秀才云、普照寺澇盆鉄甚多、估計觔數、多鑄三枝大銃兩頭、共得六枝。一人用之。其功博矣。嘗見虜人鎖子甲、用薄皮造成、塗裹生漆。既輕且堅。造亦甚易。兩倉起運米。可急催出境。併力過江。餘米盡入北倉。其三倉糧未完。專委一官督之入城。惟白銀可以暫緩責。併以安民心也。市買物料。必湏見價。民快役夫。湏給工食。昨聞拘捉遊僧。此尤失策。不若因而募其能者用之。此不但遊僧為然。凡諸以藝事在境者。皆可用。但湏根究下落。方可以絕間細也。此亦當知倭刀犀利可制者。惟大片毛竹拒打其刀必折。此二十年前。朱倭制馭徐倭之說也。夫備寇所以安民若因而擾之。非自治之長策也。公府錢糧。在軍興。湏以權宜用之。萬不可擾及里甲細民。此尤要論。


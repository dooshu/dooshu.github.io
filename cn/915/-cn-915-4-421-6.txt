◇上邓太后疏

伏惟皇太后陛下，躬圣德之美，隆唐虞之政，辟四门而开四聪，采狂夫之瞽言，纳刍荛之谋虑。妾昭得以愚朽，身当盛明，敢不披露肝胆，以效万一。妾闻谦让之风，德莫大焉，故典坟述美，神降福。昔夷齐去国，天下服其廉高；太伯违分阝，孔子称为三让。所以光昭令德，扬名于后者也。《论语》曰：「能以祀让为国，于从政乎何有。」由是言之，推让之诚，其致远矣。今四舅深执忠孝，引身自退，而以方垂未静，拒而不许；如后有毫毛加于今日，诚恐推让之名不可再得。缘见逮及，故敢昧死竭其愚情。自知言不足采，以示虫蚁之赤心。（《後汉·列女传》）


45　滎波既豬考


「豫州，滎、波既豬」，古文云：「滎、嶓既都。」職方氏「豫州，其浸波、溠」，鄭注云：「波讀爲播。」禹貢曰「滎、播既都」，賈公彦疏云：「禹貢有播水，無波。」然則漢、唐書本皆作「滎、播」也。【原注】史記夏本紀作「播」，音波。

【全云】波水出霍陽，見水經注穀水篇。

【元圻案】禹貢孔傳曰：「滎澤、波水，已成遏豬。」正義曰：「沇水入河而溢爲滎。滎是澤名，洪水之時，此澤水大，動成波浪。鄭云：今塞爲平地，滎陽民猶謂其處爲滎澤。馬、鄭、王本皆作滎、播。」孔氏以滎、波爲一水。〇蔡氏書集傳曰：「周職方：『豫州，其川滎、雒，其浸波、溠。』爾雅云：『水自洛出爲波。』山海經曰：『婁涿之山，波水出其陰，北流注於穀。』」孔氏以爲一水，非也。〇書録解題二：「周禮疏五十卷，唐賈公彦撰。廣川藏書志云：『公彦此疏，據陳邵異同評及沈重義疏爲之。』」






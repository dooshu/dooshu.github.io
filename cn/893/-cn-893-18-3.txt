送通禅师还南陵隐静寺





《太平府志》：隐静寺，在繁昌县东南二十里。隐静山一名五峰寺山，有碧霄、桂月、鸣磬、紫气、行道五峰，寺当五峰之会，巑岏拱合，林木幽奇，古涧委折，殷雷轰地。相传寺为杯度禅师所建，飞锡定基，江神送木，现诸神异。寺外有十里松径，传云禅师手植，或曰距寺二里许有双松对峙，势若虬龙者，即师手泽。又尝取新罗五叶松种寺西，迄今尚存。旧志又言，寺有朗公橘，杯度所携频伽鸟一双，皆晋、宋遗迹。又有木、米、盐、酱等池，言创寺时，诸物皆从此出云。旧额云“江东第二禅林”。按：繁昌县，南唐时析南陵分置，在唐时尚属南陵。



我闻隐静寺，山水多奇踪。岩种朗公橘，门深杯度松。道人制勐虎，[一]振锡还孤峰。[二]他日南陵下，相期谷口逢。

[一]《释氏要览》：《智度论》云：得道者名为道人，余出家未得道者，亦名道人。《法苑珠林》：晋沙门于法兰，高阳人也。尝夜坐禅，虎入其室，因蹲床前，兰以手摩其头，虎奋耳而伏，数日乃去。



[二]沈约《法王寺碑》：“振锡经行，祇林宴坐。”锡，释家所执锡杖，一名德杖，一名智杖，有金环绕之，作锡锡声，行时以节步趋者。






曾丰　义宁产莼菜中秋大熟副以六绝送杨伯子

秋行春令气犹凝，柳曳寒丝软蘸冰。

又似瑶池乐棚下，鬼工遗落水晶藤。

曾丰

曾丰　义宁产莼菜中秋大熟副以六绝送杨伯子

垂垂水线白封青，一箸能生两眼明。

分野自为牛女地，何如堕落玉绳精。

曾丰

曾丰　义宁产莼菜中秋大熟副以六绝送杨伯子

吴人缕玉作常烹，南粤相逢眼却生。

张翰思归食忘味，鉴湖震泽见于羹。

曾丰

曾丰　义宁产莼菜中秋大熟副以六绝送杨伯子

赍芝自可侑仙斟，忌把鲜肥俗味侵。

羹莼脍鳞清浊混，季鹰犹未是知音。

曾丰

曾丰　义宁产莼菜中秋大熟副以六绝送杨伯子

仙苗风味淡为宗，能诱长安客欲东。

浪说栈羊余隽永，施于高士了无功。

曾丰

曾丰　义宁产莼菜中秋大熟副以六绝送杨伯子

蟹肥鲈腯未多夸，橘绿橙黄正自嘉。

左手把莼右持酒，何当共醉木犀花。

曾丰


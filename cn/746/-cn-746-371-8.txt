卷371_8【登少陵原，望秦中诸川，太原王至德妙用】  吕温

少陵最高处，旷望极秋空。君山喷清源，脉散秦川中。

荷锸自成雨，由来非鬼工。如何盛明代，委弃伤豳风。

泾灞徒络绎，漆沮虚会同。东流滔滔去，沃野飞秋蓬。

大禹平水土，吾人得其宗。发机回地势，运思与天通。

早欲献奇策，丰财叙西戎。岂知年三十，未识大明宫。

卷尔出岫云，追吾入冥鸿。无为学惊俗，狂醉哭途穷。


○清理延綏屯田疏 【 延綏屯田】

照得榆林一鎮、孤懸塞外、東西皆為虜衝、兵荒頻年、士不宿飽、日與胡人角逐於平原易野之間、往往枵腹荷戈、人馬骨立、孰不為之寒心乎、今查其屯田蕪穢者強半。其間可耕之地。先是已著為成法。勸課有常期。斂散有常額。三令申飭之。固宜文武兼職、更相責成、而實效可具見也、乃有憑陵漁奪者、有影射雄據者、有科斂誅求者、有乾沒侵欺者、有相視胡越者、竟使耒耜之夫、強者規避、弱者流移、其能屹然自存者或寡矣、臣驅馳入境、隨地訪求、聊為目前計、豈能集眾思之益、廣萬全之圖、以少助富強之業哉、　一繩侵奪以紏姦弊、查得該鎮屯田之拋荒、其害有四、屯丁之消耗一也。虜患之頻仍二也。征科之繁苦三也。豪強之兼并四也。除屯丁欲其生聚、虜患期於戢寧、別有督責舉行外、今以征科言之、額糧之外。有均徭馬價木蓆採辦供軍買馬等項門類不同。名色甚多。以致言屯各官及屯頭等役。頭會箕斂。曲法侵漁。或賠荒糧、或逼徵逋負、或取恊濟夫馬、以資送迎、或令抽辦柴薪、以供朝夕、誅求日甚、力不能支、且招撫復業之人。相率指為奇貨。門攤之稅。照常派徵。遂令懷土心灰。朝蒙袂而來。夕掩泣而去。欲求屯田之日闢。何可得乎。以兼并言之。各所屯軍。視武弁皆世受統轄之人。自非破裂身家。死生在俄頃。孰肯危言正色。訐發其奸。以取反噬之禍乎。若其同為僚屬。則更相遮護。所至皆然。故侵奪屯田、隱占為業、祖孫相繼、盤踞自如、凡應納屯糧、悉置諸度外、其餘官舍、彼此效尤、用強霸耕、不納子粒、往往均攤於槩衞。或捐月糧扣補。或變家產包賠。年復一年、皮盡而骨立矣。富豪者種無糧之地。貧弱者輸無地之糧。埋沒為奸、積逋萬狀、豈獨荒年之作沴、胡馬之內侵、能為患乎、今欲革科征之擾、須行該道清查、除力差如看堂看庫看倉應捕獄卒之類、每年嚴行該衞掌印官督同管屯官、從公面審、酌定上中下三則人戶、劑量編泒、其餘銀差、逐項訂正、應留者照舊存留、應革者即時裁革、分析明白、逐款開填若干、仍結算總該若干、然後類為全數、歸併一條鞭追徵、或論丁、或論糧、各照地方舊規、每丁若干、每石若干、刊刻小票、填定數目、用印鈐葢、給與屯丁收執照此納完、其屯糧、或米豆、或草束、該數若干、或本色或折色、或全徵或减免共該分數若干、悉照前票刊行、其糧頭則總給長單以示遵守、若流移復業、五年外、方許量派輕差、敢有故違、從重究革、若豪強兼并、蔓引株連、未易悉拔、臣嘗建議清查、或許自首免罪、其田還官、或聽他人首告、給為已業、或責田隣自相紏舉、扶同者連坐、或委老家旗甲、搜查簿籍、究其根柢、巳經部覆奉　欽依通行各鎮、著實查行、竟不聞有一二舉發者、此固未得其樞要也、臣閱歷各邊。細加訪求。乃知各衞屯田。原有額數。若果水衝陷沒。考證無由。誠難查驗。其餘拋荒棄置坵?具存。未有飄流別方。失其疆界者况見在耕種者乎。至於私相兌賣、日異月殊。而冊籍相沿。凡四至與土名。班班可考誰得而磨??烕也。各所千百戶等父祖相傳。悉有底冊。凡軍丁之消長。屯田之存沒。即數百年。皆在耳目中。今惟責成各衞管屯官。除踏勘拋荒眾證明實。就於各所項下開註明白外。其餘埋沒欺隱者。嚴令管屯千百戶據實清查。申呈勘處。若能追出屯田。以十分為率。六分給軍領種。四分給本官永為巳業。仍以賢能獎勵。其或隱忍縱容、巧為掩飾、不徒住俸降級、仍革去冠帶差操以示懲創、間有勢孤力弱、不敢明言撿舉、恐有後禍許開具來歷揭帖、不註衙門職名、不用印信、隨便送該道查行、亦不必開稱某衙門舉發、以廣納言之路、及該道廵歷所至、通取各該管屯官、屏去左右、隔別面審、令其得以盡言、夫既重賞使知所勸、重罰使知所懲、復虛懷以導之使言、必求盡得其情而後巳、兼并欺隱之弊、庶幾少有廓清之效乎、　一申禁令以防騷擾、查得西路鎮靜等堡一帶地方、近因脩築邊牆內有庾地萬頃、該道動支官銀置買牛種、分委千百戶等官、撥與步軍督率耕種、歲收子粒、將及五千石、官之勤惰分別勸懲、循其法而果斷行之、自此以往、即萬石亦可必也、但查近來承委官員假公營私、有強指他人熟地。冐報拋荒。以圖省力者。有將官牛別耕私地。而強奪他人之牛。以耕官田者。有散種子於所部軍人。而照數追收子粒者有將原撥步軍賣放散遣。而別行拘擾出力代耕者。有強借軍人車驢馱載糧草。而倚官為車者。有既支名下廩糧復科索步軍輪流供應者。若不嚴加禁諭、恐積弊日深、而軍民不勝其擾矣、合無查照前例、逐一清查、凡有拋荒之地、堪以開墾、即便撥軍耕種、復分委各官、隨地責成、甄別勤勞、重加獎勸其有因、仍歲月實效無聞、及利已損人指官營私者、各參提治罪、夫屯軍逃散。而撥操軍以屯田。大堡四十名小堡三十名。寓兵於農。深得古人屯田之遺意。但委官督率甲乙更番。如遇調操。終非長便。臣隨地所至、質諸將領、及採之輿論、咸謂各軍名下。多有餘丁。其力足以開墾。但給領牛種。歲利盡入官倉。且開創工程。為力百倍。而其田終非已業。徒勞無補。至於快伍拍軍脩邊守隘。亦皆從此差撥得失利害。分數甚明。雖嚴父不能強人子。况可以招致乎。合無通行曉諭、凡軍餘自願出力墾田者。照常給與牛種。暫免徵糧。直待三年成熟之後。歲計所入。辦納屯糧。其田不拘畝數若干。盡行給為已業。若原主告爭。另查別地給還。凡有抽軍及一切雜泛差役。並不許槩行科擾。庶人人皆有所利而為之。爭相效力而荒蕪可盡闢矣。　一給牛種以資開墾、臣自永寧州渡河西入延綏。所至皆高山峭壁。橫亘數百里。土人耕牧。鋤山為田。雖懸崖偏陂。天地不廢。及至沿邊諸處。地多荒蕪。臣召父老面語之。皆云地方薄而虜患不可測。且每年牛種。無從稱貸於人。是以力無所施臣復查各該官庫。初無牛種官銀。非如薊遼宣大原有本項名色。可以動支也。乞於餘鹽銀內查一萬兩、預發該鎮收貯、明示開墾人戶、凡缺牛種即具狀操守等官、申明驗給、候秋成照數抵還、年復一年、照常給發、待數年成熟之後、不復取給于官、通查原銀未常耗損。或改作年例備用可也、既名牛種、即存留該鎮、不時查盤、以備散給亦可也、　一查拋荒以豁包賠、照得該鎮東西延袤一千五百里。其間築有邊牆。堪護耕作者。僅十之三四。虜騎鈔掠。出沒無時。邊人不敢遠耕。其鎮城一望黃沙。瀰漫無際。寸草不生。猝遇大風。即有一二可耕之地。曾不終朝。盡為沙磧。疆界茫然。至於河水橫流。東西衝陷者。亦往往有之。地雖失業、糧額猶存、臣廵歷所至、不獨軍士呼號、仰天飲泣而管屯官疾首蹙額、凜然如蹈湯火中、真有使人惻然不忍聞者、合無通行各該守廵兵備道將臣前日題具准立號紙以清隱蔽一事、著實舉行、其間果係拋荒、明開土名四至、造報該道、弔取先年魚鱗冊分彼此磨對、果否相同、仍令沿坵履畝、踏勘明白、若果拋荒、即豁免額糧、另行召人開墾、庶虛糧不累包賠、而邊人各安其業矣、近查得榆林衞新增糧二千四百八十石。西路靖邊營等堡新增五千石。借此補彼。輳足原額。復相率開墾以漸?之。其數或亦相當也。今查二項新增之地、未經丈量、其間有用私智而侵占過多、或恃官豪而蒙蔽滋甚、若以此為實徵之數、寧免掛一而漏萬乎、必須委官親行丈勘但求覈實、不得過求、與其較量於丈尺之間。孰若權衡於等則之辨。隨地而量定賦稅、因糧而量派均徭、或擬全徵、或行减免、悉與從宜區畫、務求允合輿情。則廣種薄收之餘。自有累絲成尺之效。而屯糧充裕。庶乎可期矣。　一築塞垣以護耕作、照得該鎮地方、高仰者岡阜相連。卑下者沙石相半。其間稱為腴田。歲堪耕牧者。十之二三耳。且天時難必、水利不興、雨暘或致愆期、則束手無從効力、此米價之騰湧、邊儲之缺乏、職此故也、查得沿邊東起黃甫川。西至定邊營。千有餘里。膏腴之地。無慮數萬頃往年西路如安邊靖邊等處、皆虜人出入之區、邇來脩築邊牆、耕者得以安其業、而歲獲之利、輒以萬石計、惟東路絕無藩垣限隔、胡馬一鳴、即長驅突內地、寧有耕作之日乎、今若查照西路築牆為守、當有不貲之費、然於保障之功。耕稼之利。實百世永賴焉。或曰塞垣之築、可以扼零騎、而不足以禦大舉、况工費浩煩、不下十餘萬、若其可為、不待今日矣、夫事每難於創始、功莫要於漸圖、往聞建議諸臣、皆欲一時猝舉、故　內帑之發、遽難取盈、版鍤之夫、亦虞坐困、何怪乎計畫之不行也、今須酌量緩急、以五年為期、在錢糧則逐年查給、而不病其擾、在夫役則計日更番、而不以為勞、即不必如往年會計之數、亦可訖工矣、　一酌輸納以清鹽糧、照得該鎮窮荒絕徼遠商鮮至。每年俱係坐派本地有力之家。中納鹽糧。填給勘合。竟不到淮浙地方。俱聽別省奸商中途接買。即以所得倉鈔。賤售於人。在已。任其勞。他人享其利。故開派引目常執詞控告。或稱時估不定。或怨僉報不公。輾轉遷延。盤桓歲月。遂致原估價值。彼此懸殊。即以為傾蕩家貲。力不能舉。間有山西遠商前來鎮城。將鉅資交與土商。朋合營利。各私立?券。捐資本者計利若干。躬輸納者分息若干。有無相資。勞逸共濟。宜其不相負也。乃有侵匿費用、訐告紛然、糧草不入倉場、身家盡為煨燼、其不可嘆恨者幾希矣、通商無路。將何以實粟塞下乎凡此皆催徵不以其時、監督不得其法、且取盈於錙銖升斗之間、惟恐小民盡享其利、而徘徊隱忍不屑與之、如之何其不引避而侵盜也、為今之計、必寬其斗頭、增其腳價、一遇報中之日。即招各商面計某倉如何。某倉如何。立限督催。刻期完報。痛絕會頭之分例。嚴革虛出之侵漁。主管者不得留難。監收者不許抑勒。若有違期、定行治罪、則凡經年累月、耗費相尋者、皆不得復售其奸矣、至於本商勘合、俱私相販賣。從來不赴運司。故本重利輕。人無固志。塩商給引不至運司止隨宜接賣引目則非開中本意矣臣雖歷舉兩淮引價。委曲諭之。彼皆以萬里畏途。不樂遠離鄉井。夫孰能強之。今惟酌量寬减。無泥常格。令遠商風動雲從。翕然而至。仍設法監督。使飛輓無後期。所可用力者如斯而巳。　一審權宜以通鹽利、查得延安一府、原行河東鹽、此一條先賢巳有論之者但山路崎嶇。舟車難達。計程凡二千餘里。即輸運及此。腳價視鹽價。豈但十倍哉。故百餘年來。不聞河東商人。有運鹽至延安投引發賣者。夫解鹽既不入境。然則延安一府之人。豈皆淡食耶。蓋花馬池鹽場。每年課程多溢於正額之外。商人貿易東入延安。所至皆坦途。即私販者晝夜公行。有司置不問。誠以官鹽不到。而欲禁捕私鹽。其勢必不能也。况官民之所仰給。皆取足於此。豈容一日缺哉。故花馬池鹽。改行延安府萬口稱便。不謀同符。臣獨念河東鹽課、原有定額、今延安一府、既改花馬池、則每歲鹽課若干、義應處補、庶無後詞、巳經督行分廵河西道會同定邊兵備道、查延安府每年派河東鹽課、原數若干、今花馬鹽利、改行延安、歲課應若干、以此補彼。有無相當。或額外增益若干。隨該各道會呈、河東之課、每年一千四百六十一引、今以花馬池鹽利照數抵補、似當有餘、但未經派行、有難懸斷、姑以一年試之、即大數可槩見矣、榆林糧草。最稱缺乏。九邊貧苦。莫此為甚。合無將花馬池所增鹽利。盡發榆林。以補屯糧之缺。其應補河東之數。待劑量明白。即於延鎮年例銀內。每歲扣除類發宣府。以補河東原額。則彼此省徵解之勞。而延綏增轉輸之利。其所仰藉多矣。或曰行鹽地方、具載銅板、一旦改易、恐非所宜夫河東之鹽。若果能達於延安。即百世通行。何敢中變。今名鑄銅板。而水陸無可通之商。是徒有其名而全無其實也。又惡用此空文為哉况兩淮行鹽之地、如江西之南贑吉安、湖廣之寶慶衡州、道路艱虞、各從其便、豈謂銅板不可移易耶、與其膠固以病法、孰若變通以宜民、若謂河東之鹽、今可行於延安、則是該道扶同於有司、敢為異說誤臣以欺　陛下也、


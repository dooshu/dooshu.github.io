应召入都留别亲旧

其一
林壑君恩重，栖迟鹤发新。
心将同木石，名敢玷丝纶。
黄阁怜知己，青山解笑人。
匡时计疏阔，多恐负枫宸。

其二
辟门真圣主，禁苑富群贤。
半豹吾何有，雕虫世偶传。
生涯馀药饵，懒卧信江天。
旧侣应相忆，东峰夜月圆。

其三
休沐非归隐，山田薄且耕。
时艰须管葛，祖德旧周程。
衰谢看才尽，关河触暑行。
不知宣室召，何策对升平（先太父允升公暨先大人世笃理学。）。



应召入都留别亲旧 其四

烽烟犹未息，山泽忍安居。
白发千行泪，轻装数卷书。
圣朝容老拙，野性称樵渔。
却笑从前事，无端赋子虚⑴。
⑴ 章少孤，依叔父，今年垂八十，临别吞声。



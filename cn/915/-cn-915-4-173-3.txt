◇上疏请行籍田礼

自古圣帝哲王，莫不敬恭明祀，增致福祥，故必躬郊庙之礼，亲籍田之勤，以先群萌，率劝农功。昔周宣王不籍千亩，虢文公以为大讥，卒有姜戎之难，终损中兴之名。窃见陛下遵稽古之鸿业，体虔肃以应天，顺时奉元，怀柔百神，朝夕触尘埃于道路，昼暮聆庶政以恤人。虽《诗》咏成汤之不迨遑，《书》姜文王之不暇食，诚不能加。今庙祀适阕，而祈谷斋之事，近在明日。臣恐左右之心，不欲屡动圣躬，以为亲耕之礼，可得而废。臣闻先王制典，籍田有日，司徒咸戒，司空除坛。先时五日，有协风之应，王即斋宫，飨醴戴耒，诚重之也。自癸巳以来，仍西北风，甘泽不集，寒凉尚结。迎春东郊，既不躬亲，先农之礼，所宜自勉，以逆和气，以致时风。《易》曰：「君子自强不息。」斯其道也。伏愿陛下率群后，冕旒三推，则和泽滂流，苍生有赖。（《后汉·黄琼传》，又见袁宏《后汉纪》十九，又《御览》五百三十二引《汉名臣奏》，又五百三十七）


玩月金陵城西孙楚酒楼，达曙歌吹，日晚乘醉著紫绮裘乌纱巾，与酒客数人棹歌秦淮，往石头访崔四侍御




《景定建康志》：旧传秦始皇时，望气者言，五百年后金陵有天子气，于是东游以厌之。乃凿方山，断长垄为渎，入于江，是曰秦淮。按《实录注》：本名龙藏浦，其水有二源。一发自华山，经句容西南流，一发自东庐山，经溧水西北流，入江宁界。二源合自方山埭，西注大江，分派屈曲，不类人工，疑非秦皇所开。或曰，方山西渎直属土山三十里是秦开，又凿石硊山西，而疏决此浦，因名秦淮。《江南通志》：秦淮在江宁府上元县东南，以秦始皇所开，故曰秦淮。有二源，一出句容县之华山，一出溧水县之东庐山，合流，由方山埭北流，西入通济水门，南经武定、镇淮、饮虹三桥，又西出三山水门，沿石城以达于江。胡三省《通鉴注》：石头城在今建康城西二里。张舜民曰：石头城者，天生城壁，有如城然，在清凉寺北覆舟山上。江行自北来者，循石头城转入秦淮。《六朝事迹》：吴孙权沿淮立栅，又于江岸必争之地筑城，名曰石头。尝以腹心大臣镇守之。《舆地志》云：环七里一百步，在县西五里，去台城九里，南抵秦淮口，今清凉寺之西是也。诸葛亮论金陵地形云：“钟阜龙盘，石城虎踞，真帝王之宅。”正谓此也。



昨玩西城月，青天垂玉钩。[一]朝沽金陵酒，歌吹孙楚楼。忽忆绣衣人，[二]乘船往石头。草裹乌纱巾，倒披紫绮裘。[三]两岸拍手笑，疑是王子猷。[四]酒客十数公，崩腾醉中流。谑浪掉海客，[五]喧呼傲阳侯。[六]半道逢吴姬，卷帘出揶揄。[七]我忆君到此，不知狂与羞。月下一见君，三杯便回桡。[八]舍舟共连袂，行上南渡桥。兴发歌《绿水》，[九]秦客为之摇。鸡鸣复相招，清宴逸云霄。赠我数百字，百字凌风飙。系之衣裘上，相忆每长谣。

[一]鲍照《玩月城西门廨中》诗：“始见西南楼，纤纤如玉钩。”



[二]绣衣，御史所服。详见十一、十二卷注。



[三]紫绮，紫色绫也。古诗：“紫绮为上襦。”



[四]王子猷雪夜乘舟访戴安道事，见九卷注。



[五]《诗·国风》：“谑浪笑傲。”



[六]应劭《汉书注》：“阳侯，古之诸侯也，有罪自投江，其神能为大波。”



[七]《后汉书》：“王霸至市中募人，市人皆大笑，举手邪揄之。”章怀太子注：“《说文》曰：歋愈，人相笑也。歋音弋支反，愈音逾，或音由。”此云邪揄，语轻重不同。



[八]《广韵》：“桡，楫也。”



[九]《绿水》，古歌曲。见四卷注。






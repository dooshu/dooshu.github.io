卷六十一

<史部,诏令奏议类,奏议之属,历代名臣奏议>

钦定四库全书

历代名臣奏议卷六十一

明　杨士奇等　撰

治道

宋理宗时诏求言处州教授陈埙上封事曰上有忧危之心下有安泰之象世道之所由隆上有安泰之心下有忧危之象世道之所由污故为天下而忧则乐随之以天下为乐则忧随之有天下者在乎善审忧乐之机而已今日之敝莫大於人心之不合纪纲之不振风俗之不淳国敝人偷而不可救愿陛下养之以正励之以实涖之以明断之以武而埙直声始着於天下

户部郎官张忠恕上封事陈八事一曰天人之应捷於影响自冬徂春雷雪非时西霅东淮狂悖洊兴客星为妖太白见昼正统所系不宜诿之分野二曰人道莫先乎孝送死尤爲大事孝宗朝衣朝冠皆以大布迨寜考之适孙承重光宗虽有疾未尝不服丧宫中也洎光宗上宾权焰方张莫有言者去秋礼寺受成胥吏未尝以义折衷庆元间再期而祥百僚始纯服吉今若甫经练祭虽朝臣一带之微不复有凶吉之别则是三年之丧降而爲期害理滋甚况人主执丧于内而羣工之服无异常日是有父子而无君臣也三曰太母方却垂帘之请而庆夀前期陛下吉服称觞播爲诗什此世俗之见非所以表仪於天下也四曰陛下斩然在疚大婚之期固未暇问然非豫讲夙定恐俚说乘间而入臣所望於今日者亦曰严取舍而正法度广询谋而恊公议尔五曰陛下於济王之恩自谓弥缝曲尽矣然不留京师徙之外郡不择牧守混之民居一夫奋呼阖城风靡寻虽弭患莫副初心谓当此时亟下哀诏痛自引咎优崇恤典选立嗣子则陛下所以身处者庶几无憾而造讹腾谤者靡所致力自始至今率误於含糊而犹不此之思臣所不解也六曰近世憸佞之徒凡直言正论率指为好名归过夫好名归过其自为者非也若首萌逆亿厌恶之心则自今言者望风见疑此危国之鸩毒七曰当今名流虽已褒显而搜罗未广遗才尚多经明行修如柴中行陈孔硕杨简识高气直如陈宓徐侨傅伯放佥论所推史笔如李心传何惜一官不俾与闻况迩来取人以名节为矫激以忠谠为迂疏以介洁为不通以寛厚爲无用以趣办爲强敏以拱默为靖共以迎合为适时以操切为任事是以正士不遇小人见亲八曰士习日异民生益艰第宅之丽声伎之美服用之侈馈遗之珍向来宗戚阉官犹或闻见今搢绅士大夫殆过之公家之财视爲已物荐举狱讼军伎吏役僧道富民凡可以得贿者无不爲也至其避讥媒进往往分献厥余欲基本之不揺殆却行而求前也疏入朝绅传诵

礼部侍郎真德秀上奏曰臣窃惟今日求治之要莫难於得天心亦莫难於收人心然天人非二致也得人斯得天矣在易大有上九自天佑之吉无不利孔子曰天之所助者顺也人之所助者信也当元佑初二圣临朝听政四方稽首请命西羌夏人降附相寻而黄河北流有复禹旧迹之势天下晓然知上意与天合苏轼推明其故以爲此二圣躬信顺以先天下之功也夫无一事不当於天心乃可言顺无一事不孚於人心乃可言信今陛下躬亲庶政内禀慈谟以时考之甚似元佑而求之於天则震电雨雪继见於冬春星文变异洊形於迩日求之於人则忠义之旅反侧未安朝野之民咨叹未息意者朝廷之举措所以信服乎人心者有未至欤人心之未信此天心之所以未顺也夫是是非非之理本诸天道而着在人心不以古今而存亡不以智愚而增损上之所爲一与理合则不待教令而自孚上之所爲一与理悖则虽加刑戮而不服然则今日人心之未信者果安在耶成王之命君陈曰有废有兴出入自尔师虞庶言同则绎孔子荅哀公之问曰举直错诸枉则民服举枉错诸直则民不服盖立政用人未有不参稽公议而能厌服天下者祖宗盛时凡有大政必采羣言太平兴国中秦邸之事作太子太师王溥等议于朝堂者七十有四人然後有诏裁决以大事之不可轻也廼者霅川之变眎昔略同而未闻有参听于槐棘之下者此人情之所共惑也康定庆历间简求西帅必取当世第一流宰臣吕夷简至忘雠荐进以重任之不可轻也往者淮蜀二阃之除皆出佥论所期之外今其效亦可覩矣而除目洊攽佥论之不同犹昔也天下之事非一家之私其在公朝何惜不与衆共以求至当之归乎且庙堂之上所以废佥谐而任独见者不过恶闻异论而已抑不思事未行而有异论吾犹得以参酌可否而惟是之从事既行而有异论则国体已伤而救无所及朝廷施爲动关理乱尝试之误岂容数耶臣愿自今国有大议陛下虚心於上使羣臣各得尽言於下大臣至公无我而羣择其中至於简拔材能以当重任亦必以公论为主此今日收人心之一事也贾谊有言庆赏以劝善刑罸以惩恶先王执此之政坚如金石行此之令信於四时据此之公无私如天地今之赏罚其未能允惬衆志者毋乃有未适其平者乎夫难平者事也惟任理无情而付轻重於物然後施置得所而人莫得而议焉今有功同而赏异者问之则其厚者必某人之所主也其薄者必孤寒而无援者也又有罪同而罚异者问之则其轻者必某人所主也其重者必踈逖而寡与者也朝廷之於天下当如天之於万物栽培倾覆付之无心而可使一毫私意介其间乎诸葛亮偏方之佐尔而其言曰吾心如秤不能为人作轻重故当时之臣有为其废绌者不惟无怨而且思报焉况堂堂天朝诚能以至公之心行至平之政则与夺所加谁敢不服惟陛下常存此心而总纲於上大臣常守此道而持衡於下赏一人必使凡爲善者劝罚一人则使凡爲恶者惩此今日收人心之二事也夫官之失德以宠赂之章其在昔人以为至戒当乾道淳熙间有位于朝者以馈遗及门为耻受任于外者以苞苴入都为羞今薰染成风恬不之恠陆贽有言鞭靴不已必及衣裘衣裘不已必及币帛币帛不已必及金璧由今观之岂止是哉新巧相夸而亡穷诛求横出而罔极於是军民之膏血竭尽而无余矣怨讟繁兴日以滋甚然贵臣迩列非必有利之之心往往藉其名以事侵刻者大抵皆是利归私室怨萃公朝抑何便而莫之止也今诚欲息天下之议惟在朝廷晓然示人以屏絶之意甚者反其物而辠其人则心迹暴白而假托以自私者不得肆矣正已示仪之方孰先於此仍愿断自圣心诞降明诏以儆中外俾皆涤除贪暴砥厉廉隅惠绥兵民销弭怨疾此今日收人心之三事也朝廷之规摹欲其广大不欲其褊狭治世之气象欲其寛裕而不欲其廹蹵商民之胥动浮言若可忿疾而盘庚方且登进在庭丁寜开晓蔼然如家人父子之亲周公作无逸以戒成王亦曰小人怨汝詈汝则皇自敬德又曰乱罚无罪杀无辜怨有同是丛于厥身夫以怨詈杀人周公之所畏也独奈何其轻犯哉曩者以讹言之籍籍於是有讥呵之令讥呵则已过矣甚至於流窜焉杀戮焉而人愈骇矣传曰我闻忠善以损怨不闻作威以防怨自讥呵之令行都城之民摇手相戒有道路以目之风此何等气象而见於圣明嗣服之初乎夫峻刑而重罚本欲以一衆心而不知人情之疑惧则其心之不一正自此始不惟是也朝廷布羣材於列位夫固赖其言以相正也而选懦成风精鋭销耎朝有阙政则拱嘿弗言而私叹於家朝有过举则进焉导谀而退窃非议尊君亲上人情所同本心昏迷何至於是亦由诱导未至而猜阻先形人思苟容谁敢自竭且自孝宗以来临御未几即下求言之诏访问所逮下至刍荛今诏旨之颁既徐徐数月之後而仅止官吏罔及士民方明目达聪之初遽示人以弗广何以昌士气何以达下情是宜播告虽修而人以虚文视之也今诚欲慰天下之望惟当开广规摹昭示德意解烦苛之网辟寛裕之涂而又式循旧典载播纶音韦布之微咸许论事庶几忧虞者得以自安忠直者得以自奋此今日收人心之四事也古今天下最易失者莫如人心而最易感者亦莫如人心转移之机殆类反掌今中外恫疑远近咨怨非大有以慰安之臣恐?离日甚一或骚动将有不可收拾之忧此羣臣之所共知顾恐度所恶闻未有以实告于上者尔然臣区区岂欲朝廷专尚姑息苟为嘘濡以悦之哉惟公惟平惟正惟大一循天下之理而不杂以一已之私易之所谓信顺者如是而已惟陛下与二三大臣身体而力行之则天人之助将有不求而自应者元佑之治岂难致哉意切言狂伏俟威谴

兵部侍郎曹彦约上奏曰臣伏读圣训至再至三仰见陛下夤畏以奉天艰难以济业不矜伐聪明不鄙薄愚贱博采旁求思有益於治道而後已臣待罪言语侍从之列职思其忧圣意之所未及犹当有以补报万一矧恻怛求之可无一言以自効耶臣窃观陛下嗣服之初未尝有失德于天下而天下之共治者常有凛然不安之忧天下之论治者常有歉然不足之叹不可谓之小故也岂新政所当行者有未尽耶亦事变之方来者有难测耶将异议者好为纷纷而不足恤耶亦将疑其说之不合而思求以胜之耶明良精一之地兢业万几主德必欲其宣恩泽必欲其流乃方与贤士大夫争辨於是非之际疑似於从违之末则致治之効无时而可望矣都俞之堂何嫌於吁咈好谋之主何难乎销印施行容有未尽事变容有难测异议者正所当恤而其说之不合者不足胜也臣不暇广譬曲引以明前事之失亦不敢偷容取悦以媚世俗之好窃以爲重裘可以御寒自修可以止谤若国是之所以未定与人情之所以未孚陛下诸臣皆足以应诏言之矣不复条列以紊天听请即其易行者而径言之庶几其有补也陛下谨定省以事长乐开王社以笃天伦孝友之行宜足以取信於天下矣然而兄弟至亲犹误於狂妄小人之手道路异说犹袭於尺布不缝之謡事关国体人皆以爲难处矣臣犹以爲易也守法者人臣之职也施恩者人主之柄也汉淮南厉王欲危社稷大臣张苍冯敬等请论如法文帝既赦其罪废而勿王不幸而死即封其三子於故地以示私恩此往事之明验本朝太宗皇帝之所已行也今若徇文帝缘情之义法太宗继絶之意明示好恶无隙可指虽不止谤而谤乃息矣陛下招山东以复境土抚忠义以幸遗民混一之机宜闓端於此矣然而跋扈之将肆凶残於制阃授钺之人持依违於两端去留不常包藏未发事关国势人以爲难处矣臣犹以为易也戍虎牢之城郑不得与晋争杜太行之险楚不足以支汉用兵之道可以形格而势禁不可以直致也江内者两淮之腹心正军者忠义之主宰有三万之正军然後可以制一万之降卒有十万之正军然後可以制三万之忠义今盱眙孤单江面阔远三衙涣散见谓脆懦若能徙江外之阙额立江内之重屯人衆而聚则有才可选军归其营则无劵可擘可以省廪稍可以减般运使超石拔距之勇出其中而牛酒日至之声闻于外然後经理淮壖振立威柄则犯上者飜为孝悌而狂狡者莫不率服矣陛下位置虎臣布列阃外峻陟骤用不拘常制宜有以得其人矣然而每一选用物论汹汹幸而无事则举朝相贺不幸而败事则举朝归怨事关国论人以爲难处矣臣犹以为易也寇准之在北门则白沟不警矣张浚之在江左则淮淝不震矣今大而帅守小而一州选用已定臣未敢轻议金陵虚席公论之所属目合公论则朝廷奠枕拂公论则海内寒心筋力不逮者既不可以胜任位望未至者又不可以尝试或已试而军民不服或未试而公论不与岂惟臣独忧之凡心乎国事者皆不免於过计矣臣以为人才不可以全求公论不可以力胜与其用轻虚浅廹之人不若用迟钝木讷之士与其用掊克聚敛之才不若用寛裕温柔之德其仁声足以安百姓其器宇足以压人望气类相感则寮属可以任事清介相勉则道义可以相规用人如此则戅直者可以寝淮南之谋而俭约者可以罢子仪之乐矣陛下正旦视朝以求贤为急访落亲擢以静退为首拔茅连茹以其彚征宜必以序而进矣然而诏旨所攽或指为文具选召所及或虑其不广事关国干人以为难处矣臣犹以为易也求贤者人主之心也用贤者人主之实也仁宗之用执政或给札於天章而使之尽言真宗之待两制或赐对於夜分而与之议事故中外无不尽之情而田里无不安之俗今已至者列於朝而未能行其言未至者迟於外而未能必其进有言而未用则或者疑其沮於讦当言而未发则或者疑其局於懦日月逾迈功効蔑然循习如此其视前日未求贤之时何异今若考其言而信其所学用其长而弃其所短则能言者无面从有怀者无腹非矣陛下求言之心已形於御笔而播告之旨复发於手诏勤勤恳恳惟恐不逮宜有以获其利矣然而外议致疑莫能解释以爲明言文武似或止於衣冠而泛言小大恐不及於韦布事关国脉人以爲难处矣臣犹以为易也赦令之已行者犹必曰该说恐有未尽诏旨之已误者犹必曰前降更不施行况已谓小大之臣则凡率土之滨者皆得以尽言矣引而伸之特在於一命令之间耳孝宗皇帝即位於六月之丙子而求言降诏已见於是月之甲申至八月壬午而进士上书者已补官矣九月癸丑而布衣献言者已召赴都堂矣今若明降指挥发扬诏旨之意精选近臣考定可来之策举而行之不间於朴直旌而赏之首及於踈贱则在上者罔有逸言而在下者民用丕变矣凡此数者举天下皆疑其难而臣独以易言之臣非轻此数者而忽之也惧陛下疑言者之过而以为不可行也惧言者测陛下之意而以爲必不行也果其不戾於圣贤不拂於典故可以寛圣虑可以系人心若何其不于简易求之而使上下之情扞格而至於此也然臣犹有献焉立天下之事者贵乎断处天下之事者贵乎谦虑天下之事者贵乎详行天下之事者贵乎速肇十有二州舜之功也汝平水土乃归之於禹薄伐玁狁吉甫之功也侯谁在矣乃归之张仲谓天下可以一人治也不可以一人智力专也丘山积卑而爲高江河合水而爲大君不自有而归之於其臣臣不自有而归之於同列所谓谋及乃心者必谋及於卿士谋及卿士者必谋及於庶人然後人心悦服怨讟不生今天下之事虽出於独断而衆多之论岂无偶合程度者若因某人之说而建某利用某人之策而除某害造命於上者不失於断而推功於下者益示其谦此则舜禹之用心也故曰立天下之事者贵乎断而处天下之事者贵乎谦武王克商未及下车而封黄帝之後於蓟孔子为政甫及七日而肆少正卯於市谓盛德不可不速祀而奸宄不可不速去也临渊而羡鱼者不若结网之为便冠胄而枕辔者不若弯弓之为捷赏罚之所当行命令之所当出闻一善则若决江河去一恶则迅如震电使责望於上者无所愤怨而玩狎於下者不至苟免此则武王孔子之用心也故曰处天下之事者贵乎详而行天下之事者贵乎速今天下之大害者莫急於?吏羣臣既已言之而陛下既已闻之矣窃意陛下将以行其言也而出令未暇也天下之大害者又莫急於苞苴羣臣亦已言之而陛下亦已闻之矣窃意陛下亦将以行其言也而出令未暇也议者不深察朝廷之意即谓厌薄其说而不用臣知其不然也陛下无意於求贤则不发求贤之诏矣无意於求言则不发求言之诏矣?吏之不可使治民苞苴之不可以立国夫人而能言之其在圣明岂不知此何忍迂缓隐忍以至今日哉行台谏之所已言用转对之所通论求?吏之昭灼者而深治之难有功勿贷察苞苴之肆行者而远斥之虽亲贤勿释立此之断处此之谦虑此之详行此之决则臣犹以为易也触类而长举天下无不可为之事矣然则天下之事终於易而已耶禹曰后克艰厥后臣克艰厥臣孔子曰为君难为臣不易圣人之言有异於臣之说者何也盖难於保治者君臣之心也而易於行事者君臣之政也有心於虑治则於理为难有政以为治则於事为易上天有靡常之命祖宗立不拔之基以朽索而驭马以弱水而载舟若何而谓之易从谏则能如流改过则能不吝赏善罚恶惟恐其不及举直错枉惟恐其不速若何而谓之难臣之所谓易者特在於舍己以从人耳虑治之所以难羣臣既已言之爲治之所以易臣遂得以进其说虽二事也其实一理也古者天子即位三卿进策始之以除患则为福次之以先患虑患谓之豫终之以祸与福邻莫知其门豫哉豫哉万民望之以为祸者福之所倚福者祸之所伏言福而不言祸非所以爱其君而忧其国也陛下勿谓天灾之未见而以为安也勿谓外难之未作而以爲治也天灾未见楚庄王以爲忧外难未作晋范燮以为虑董仲舒所谓出灾异以谴告出恠异以惊惧者推广此意也贾谊所谓即不幸有方二三千里之旱卒然边境有急者端本此说也臣壮时粗有志时事今年六十有九多病少安去死无几心志既已不强议论又复浅陋自量筋力无益斯世感陛下求言之意而羣臣又已建责难之义敢复求其所以易者以献望陛下行之而已非敢反常说而背古道也惟陛下与大臣图之臣不胜惓惓

彦约又奏曰臣闻天生民而立之君使司牧之非以厉民将以全其生也丝麻谷粟皆所以养其生刑威庆赏皆所以保其生甲胄干橹皆所以护其生赋敛力役皆所以久其生其有功於天下也如此然後居无伦之贵享无敌之富玉食以为奉而黄屋以为居谁敢议者天有爱民之心而不与民接民有愿安之心而不能自安以天下而付之於君以一人而奄有天下所以利於民者必平治而害於民者必削弱意可见也本朝光有天下夐出唐虞三代之表考诸名贤之论知其国祚长久出於市不易肆其端甚微而其效甚显万世帝王之业固已权舆於此矣累圣相承以民为本赋敛欲其必薄刑罚欲其必轻力足以制敌而每欲议和兵足以讨贼而每欲招安爱民之心与天通矣比年边戍未撤粮运不寜事有牵制非朝廷之所欲也一家之大者多至百夫一夫之费者何止十缗其困如此而州县犹以爲货有濡沬不至而重叠差之者有富豪得免而移於下户者水旱间作岁事不登事出不测亦朝廷之所忧也窘於浸润者或不能入土殒於焦枯者或废於銍艾其灾如此而州县犹肆其虐有循行其地而懜若无见者有量减一二以应故事者以至多量斛面名曰出剩碎纳尺寸不许合钞产去税存勒令代纳已经预借更作点名甚者嗾使顽民诬诉上户执以隐微便加籍没入其干连便作正犯千金之家万亩之产视若已物曾无忌惮法令明备既不举行朝论禁戒若无闻知蠧国害民一至於此习俗不美良可叹也亦又有可言者混区宇者莫大於兼爱伤和气者莫甚於嗜杀假息微虞屡扰边垂中原遗黎襁负归化祖宗德泽深入人心者牢不可遏一统之效可以循致矣敌以侵掠子女为军前之赏我则反其耄倪以示吾仁敌以焚荡室庐为军前之威我则安堵黎元以示其整取级於当阵而不取於逐北因粮於储积而不因於民财使彼民之怨彼者怨之而益急而其所以慕义者慕之而不置欲声教之不暨朔南不可得也如闻边境之上浸失本意效尤於敌而结怨於民逞怒於赤子而帖耳于敌国甚者忠义之徒以打刼名军主将通知未能遽革以此而欲吊民可谓心迹判然矣百姓不奠枕则颂声不作边民不袵席则箪壶不至臣愿陛下严监司之选如仁宗之用张昷之以按察为职则境内之民皆得其所重将帅之任如太祖之用曹彬以不杀为贤则境外之民皆向其化如此而邦基不巩固社稷不灵长臣未之闻也敢以是为初政之献惟陛下留神

知泸州魏了翁奏疏曰臣伏覩诏书凡内外文武小大之臣有所见闻以封章来上者臣尝读易至天地定位则乾与坤对山泽通气则艮与兑对雷风相薄则震与巽对水火不相射则离与坎对此为先天八卦之序也然而语其用则地天而为泰泽山而为咸风雷而为益水火而为既济盖天道不下济则地气不上跻山体不内虚则泽气不上通雷不倡则风不和也火不降则水不升也於是而为否为损为恒为未济又即其大体而言则水雷山皆乾也火风泽皆坤也其要则乾坤坎离故先天之卦乾南坤北而其用则乾上而坤下也後天之卦离南坎北而其用则离降而坎升也大率居上者必以下济为用在下者必以上跻为功天地万物之理凡莫不然况乾天也离日也皆为君之象坤地也坎月也皆为臣之象其理顾不晓然未有乾坤不交而能位天地坎离不交而能育万物君臣不交而能跻斯世於泰和也臣尝以是考诸今日之事而未能无惑焉行一事也上之人以为是而下或疑其私上之人其辞常泰而下之语常危上之人其念常纾而下之忧常廹然则是居上者不能以孚於下而在下者不能以达于上此显然为上下不交之证殆非细故也而莫有为陛下言之且上之人曰方今事势庶几其暂安矣内而畿辅之间善政嘉令以次举行谤讟讹言今且消弭虽曰旱势可畏而浙东一道雨阳时若虽曰物价未平而临安一城钱会稍通外而疆场之事则齐疆魏服以次来归敌国外患日就衰弱虽制阃遇害而凶徒自劾已从镌削虽狼心难保而委用得人必能调护此上之说然也而下之人则曰内患外祸未有稠如今者也正月而潘丙之叛使我不得以全兄弟之爱二月而刘庆福之变使我不得以全君臣之义三月而纪邦瑞之亡使我不得以保归附之民四月而荀梦玉之死使我不得以芘勤事之吏五月而客星入于尾六月而太白见乎昼皆为盗贼兵戈之象目前事变虽若粗定而祸根乱孽元未翦除号令赏刑元未畅达内则以贪吏治雕郡以暴政涖怨民而根本既拨外则以窽籍待悍将以弱势操强形而威柄倒持尚曰可以暂安谁实信之上之人曰百官有司庶几其无旷矣内而有位之士兼收并蓄以尽其才年除岁迁以旌其劳虽多用亲故然非亲与故则无由知其人也虽不拘资望然纯取资望则不必为吾用也外而任事之臣苟见其可任则试之以方面虽违衆背公不遑恤也察其可制则待之以不次虽淫刑黩货不暇问也凡此规摹自更化以来二十年间未之有改虽间亦非才旋即消弭此上之说然也而下之人则曰旷官败事未有甚於今也庙堂之上大官倡声一口附和侍从之臣事不及知知不敢言台谏之任拟非所论论非所拟给舍之官号书辞头实注纸尾经筵之选职在切磋动怀顾畏百官有司问例决事计考望迁以至将帅所以折冲御侮也而国人非笑盗贼戮辱监司所以扬清激浊也而贿赂相先贪暴相习郡守所以平易近民也而与胥为市眎民如雠夫所谓大臣者所以表仪百工也今顾狃於得失利害之私而使百工各不能以尽其职尚得为无旷乎不特此也尊礼耆老所以劝贤也下之人则曰不过隆以爵秩锡以鞶带未尝有所访问此郭公父老所谓善善而不能用子思所谓以高爵厚禄钩饵君子而无信用之实者也招延俊髦所以重朝廷也下之人则曰不过趣以温诏位之闲曹未尝有所信任此诗人所谓召彼故老讯之占梦孟轲所谓终於此而已弗与共天位也弗与治天职也朝廷未尝以言语罪人虽事关廊庙亦示优容不可谓不受言也下之人则曰虽外亦示优容而疑其沽名恶其不静终於逐之而实则喜佞谀而乐辩给也朝廷未尝轻听士大夫之去虽请至再三必示絷留不可谓不爱贤也下之人则曰虽外示絷留而疑其求迁恶其立异终於坏之而实则私同已而用小才也朝廷之上士大夫日以纲常名分不立为忧下之人则曰君命犯而主威夺上无以表率而何以责在下朝廷之上士大夫日以礼义廉耻不张为虑下之人则曰苞苴行而女谒盛上无以风厉而何以遏其流虽然不特下之论为然也臣日在陛下之左右而犹未能释然于心者陛下未明而尚衣进服始旦而司辇出房九门洞开七萃森列亲臣近戚鱼贯而入起居既毕二府分班奏事宰臣留身密唘然後赞者以新制引一班上殿合门报无公事则大驾已兴陛楯皆出此人主御朝之事也为上之人未始不曰人主夙兴眎事无阙於礼亦云足矣而臣疑其不然古人自朝至日中昃不遑暇食犹若不给乃今陛下临御几一年中外非无事也臣每旦侍立但见陛下渊嘿临朝顷刻而罢未尝躬亲听断屈已访问岂为君真若是易易耶臣又退而观於有位虫飞而兴会盈而退乘轩列哄以造厥司涉笔占位以书乃事文案山叠披阅未终而鸣钟戒时聚食而返或造请权势或奔走书谒此百官一日之事也为上之人未始不曰人臣分曹列局上下相承亦云可矣而臣谓不然古人谓无旷庶官天工人其代之其任至不轻也况今内讧外猘事几错至岂是苟安之时臣每旦就列但见羣臣位卑势踈者犹能治常程文书制钱谷出入位高势偪则谩不敢可否事优游拱嘿交委其责岂为臣者亦若是易易耶臣至愚极陋者也固已惕然忧之矧惟民至神也下至衆也既神且衆而道谤市议每与上之论若不相似然则是岂可藐如不闻乎陛下潜邸旧学讲究新功阅天下义理不爲不多愿试以臣言体八卦往来之用玩上下交济之理而思古昔以来有偏听独任忠言蔑闻百官有司不修其职发号出令不本於诚而挈持虚器长久而不坠者乎夫危机屡发而旋止此非美政也失今不治痞鬲日甚将为不可治之证治之何如一言蔽之曰以下情达之上耳然而陛下便朝讲幄所对者不过三四宰执十余讲读官纵下情未达无由上闻臣窃见祖宗时侍从近臣率是亲擢且非时宣召与之从容讲论虽文武朝士至使臣选人亦时得进见而禁林舘职尤号亲密司马光推本此意尝请日轮侍从一员画直夜宿以备不时宣召今陛下便殿讲幄之暇深居禁中澹然无营独不可亲擢天下之耆哲位之禁近日轮一员时赐召对从容讲论以尽下情乎祖宗时除台谏亦由亲选每当言事虽於长官亦无关白自庆元权臣用事台谏遂与给舍同为庙堂私人臣以为自今陛下於轮对羣臣之日察其议论之忠鲠器识之醇明柬自宸衷或遇台谏有阙独不可亲加选任以尽下情乎祖宗时事关大体必付之外廷集议自比日以来率是先期取纳议状此制遂成文具臣以爲目今国有大事独不可尽除近弊一付外廷公议庭辩衆决以尽下情乎祖宗时轮对羣臣及见辞官率是两三班或食已再引自比日以来创引一班罕所谘访夫人臣将有所言积诚以冀感格蓄闻以待疑问乃使之不得尽展所怀臣谓自今独不可数对羣臣反覆问辨以尽下情乎祖宗时置登闻检院以达四方之书朝政得失公私利害军期几密皆得上达今此制虽存仅成虚设自今独不可申严厥司勿加沮遏以尽下情乎大抵此数者臣自省事以来犹及闻前辈大老历历能言高宗孝庙时数对羣臣及亲擢台谏等事又有语及两朝集议轮对上书往往成诵每使人有恨不同时之叹自孽韩柄国此制始坏今而复之是乃所以述高孝常行之规继先朝未终之之志收人心於涣散固邦本於荡摇此陛下初政至近至切事也不然悠悠岁月上有失而下不谏下有怨而上不知如乾坤之否而天下无邦如水火之未济而六爻失位臣莫知所以为陛下计矣臣西蜀寒远误蒙陛下不以人废言亟下求言之诏臣感泣思奋恨无以报称今臣适以旧疾所挠凡再上祠官之请虽未蒙俞允恐疾状转剧无复瞻望清光之日故尚支持余息为陛下恳恳言之

李鸣复上奏曰臣闻善用天下之势者不可使失之轻善持天下之势者不可使流於弱始焉轻而事变交激终焉弱而纪纲废弛天下之治始有不满人意者矣天佑社稷柄臣云亡陛下以大有为之资当大有为之会向也权去公室而今则挈之以归於人主向也政出私家而今则敛之以会於中书衆正之路辟而野无遗贤羣枉之门窒而朝多吉士一时气象翕然丕变由中及外孰不谓一洗积年之薄习追还祖宗之盛治将无不可者臣独惜夫立志太锐而谨重之道不足求治太速而培植之功不加谓富强可以谈笑办谓勲业可以徼幸致政府方新而两界之楮俱易此首事也自易楮之令行而帑藏悉空矣庭议未集而六月之师已兴此继事也自兴师之命下而公私皆困矣财货源流国之命脉繋焉兵家胜负民之休戚关焉顾皆率意为之得不谓之轻乎日迁月徙视官府如传舍则用人失之轻求得欲从养边帅若骄子则御将失之轻号令数易而轻在朝廷和战迭用而轻在中国天下大器也而轻用之若此此臣所以先为陛下惜也夫举事而捷如吾意则爲之也易临事而或有龃龉则应之也难以其难於应也而一切解纵?墨听其势之自之则天下事无复可爲矣易楮初意本以佐用度也府库竭名器滥而楮贱物贵之弊自若兴师初意本以大恢拓也士马物故器械散亡而内阻外讧之忧益甚一鼓作气至再而遂衰焉得不谓之弱乎士卒干纪但有羁縻则弱势见於京都主将偾军曲加覆护则弱政行乎边鄙跋扈之习交扇姑息之风遂成国势九鼎也而削弱至此此臣所以重为陛下虑也由前而论固若可挽囬唐虞三代之纯懿由後而观几不免流为唐季五代之陵迟考古以验今即理以揆事其何以为策乎昔者世至春秋周之势弱矣孔子曰如有用我者吾其为东周乎盖谓东周不足为而欲反之於西周之盛也观其得用於鲁行伪而坚言伪而辨者首加诛戮正之以公法不闻待之以姑息也曰家不藏甲邑无百雉之城於是叔孙堕郈季孙堕费谕之以正理不闻诱之以厚赏也却莱兵戮齐优而侵疆以复临之以大义不闻示之以屈辱也盖夫子之所讲明者由开辟以来不可易之常理尔是理也与生俱生无智愚贤不肖人皆有之一日舍是虽天地不能以有立而况人乎哉天下之势由强而入於弱此理之晦也天下之势反弱而归於强此理之明也夫子之绪余少见於用鲁而夫子之藴藉尽寓於春秋陛下诚能取其用鲁者以用天下推其寓之春秋者以律斯世将见纪纲森严法度峻整君安其为尊臣安其为卑下不敢淩上夷不敢乱华而国势泰山其安矣当今要务莫急於此臣无任俯伏祈望之至

鸣复又奏曰臣闻为天下者有道揆有法守道揆明於上法守行於下天下不足治矣夫天下大器也事物之衆机务之烦非一人之智所能周知亦非一人之力所能独任先王知其然故举其事之要者以属其股肱大臣凡天下大政令大更革必使之相可否而後行大谋议大赏罚必与之订是非而後定应天下之大变排天下之大难进天下之大贤黜天下之大奸其他琐琐细务皆不以累其心是之谓道揆举其事之详者以付之羣有司百执事晓钱谷者使治财赋识经略者使严武备明礼者掌礼明法者主法吏治之能否民生之休戚虽天下万变日陈乎前皆有人焉执条据例以酬酢之是之谓法守委其要於大臣付其详於羣有司百执事要则使之清心省事以思其职详则使之毕智竭能以效其忠由尧舜三代以来未之或改也陛下厉精更始亦既踰年天下翘首以望太平而若内若外不满人意者十犹八九即其实而求之或者中书之务不清六曹之职不举不容无议也且中书者政本之所自出也惟静而後可别动惟简而後可御繁若乃弊精神於蹇浅之余疲智虑於琐细之末至於军国要务凡有繋於庙社之安危生灵之利害者事急则草草应酬事已则悠悠玩愒臣恐古之所谓论道经邦贰公弘化似不若此六曹者所以行君之令而轨范四方者也设一职当着其一职之效任一事当责其一事之实若乃观美有余实用不足振起事功之意少粉饰治具之意多案牍满前乃受成於吏手职业俱废殆无补於公家臣恐古之所谓分职率属倡九牧成兆民似不若此今天下事势可言矣往岁兴师本以繋中原之望今一跌不振矣往岁易楮本以平物货之价今百货愈贵矣东有徐邳之寇则新疆悉所以召祸南有广惠之盗则旧部亦敢於生变欲和而兵未可撤欲静而势不容止边庭骄蹇有尾大不掉之势番汉杂处有狙诈作敌之忧国论易摇人心多惑如是焉而犹欲以蹈常袭故之规模当纷至遝来之事变能保其必济乎臣愿陛下宣谕大臣清中书之务以远者大者为忧重六曹之责以怠焉忽焉为戒使上下相维纪纲不紊任道揆者各尽其道任法守者各执其法天下庶乎其可为矣或曰六曹不任职久矣应有勘当每含糊其辞应有指定多两可其说故必都司书拟而後其理明必庙堂予夺而後其事决臣曰不然今之侍从尚往日之都司也安有任都司则办事任侍从则废事哉今之都司即今之六曹郎官也安有在省则贤明在部则愚暗哉同是人也易地则皆然顾上之人所以责任者何如耳今大臣虚心无我迩者除目播?孰非庙堂之所进拟陛下之所旌擢委任责成当如身之使臂臂之使指正不必有亲踈轻重之别也任以是职而不责之以其事奚益哉臣尝读柳宗元梓人传谓梓人之道类於相其为说曰梓人量栋宇之任视木之能举挥其杖曰斧彼执斧者趋而右顾而指曰锯彼执锯者趋而左俄而斤者斵刀者削其不胜任者怒而退之亦莫敢愠画宫於堵盈尺而曲尽其制计其毫厘而建大厦无进退焉既成书於上栋曰某年某月某日某建则其姓字也是足为佐天子相天下法矣臣每嘉叹以为虽古之伊傅周召其规模亦不外此今政府日困於多事而六曹几至於具员用敢僭陈其说以渎宸听惟陛下与二三大臣实图利之

鸣复又奏曰臣尝读书见周召相成王为左右召公不说周公至作书以告之称小子旦者二称君奭者四无非寓其懃拳之意达其恳切之情谓有殷多历年所则由伊尹至甘盘原其所以为殷之辅者凡七谓文王能集大命则由虢叔至南宫括推其所以为周之佐者凡五曰若游大川暨汝奭其济所以望召公者惟惧其不至曰襄我二人汝有合哉所以勉召公者惟恐其不尽不说者在奭开释其疑而使之说者在旦乌乎此周之所由盛欤且夫大厦之建非一木之能支大器之安岂一力之能置使当轴处中者先有迭相疑忌之私则见之施设注措必有龃龉而不遂者周家忠厚之治着於分陕歌於二南传而至于历世三十历年八百实自二相成之此可为万世法也陛下总揽权纲举数十年久废之典并建二相窃窥庙谟雄断意者见夫更化已久而治效未着欲使谋王体断国论者各得展尽底里相与恊济耳为二臣者其何以仰酬圣意臣尝妄谓郑清之有宰相之度而才不足乔行简有宰相之才而力不逮合二长以共成事功其庶几乎然臣窃有忧焉盖自後世克己之学不明而执要权者皆不免私情之徇权合而为一则过於自用而同列不得以行其志权分而为二则终於相忌而小人因得以乘其危浚鼎并命间隙忽开蚌鹬相持卒堕桧手此分任之弊也权桧独相虐焰薰灼忠臣义士饮气吞声此专任之弊也今天下可谓多事矣合衆人之智以为智兼衆人之勇以为勇犹惧不给顾可二三其德哉臣?陛下下臣此疏宣谕二大臣以周召为法以浚鼎为戒毋使复有如桧者持刺虎之术以售其奸不胜宗社之幸生灵之幸

鸣复又奏曰臣比闻都城复有郁攸之变七年之间灾祸迭作陛下焦心劳思不遑寜处宰执负咎引慝不敢安居羣有司百执事惴惴奔走之余精思熟虑求所以进言於陛下者不为不多矣臣滥分阃寄密迩辅藩当无事之时既不能贡曲突徙薪之谋於有事之日又不容施焦头烂额之术事变丛脞人心忧危臣实惧焉臣不避狂愚谨以三言为献一曰愿陛下修实德以格天不睹不闻之际天心之鉴照也甚严无声无臭之间人事之感通也甚易必夙夜畏威而後可以囬天意必屋漏不愧而後可以永天命毋徒曰避殿减膳已足以示躬行之实此殆具文也二曰?陛下行实政以安民两淮京襄胡为而堕於涂炭四蜀关陇胡为而毙於干戈兵端之妄开既有以致纷扰之祸必兵端之暂息然後可以收安静之福毋徒曰发府库百余万钱给仓廪十数万斛已足以赈一时之急此殆小惠也三曰愿陛下求实才以辅政宰执侍从得人则朝廷治监司守令得人则郡国治将帅守御得人则边境治除授在朝廷各有以当其选则服役在天下斯有以称其职毋徒曰奉璋峩峩佩玉济济已足以尽一世之人物此殆观美也所修者实德所行者实政所用者实才当今急务莫切於此信能行斯三者则转祸为福易危为安有不难矣患难之来乃人主建功立业之地惟陛下加之意鸣复又奏曰臣猥以愚庸滥叨器使向者便殿引对两陈奏疏之外以违远阙庭怀不自已尝冒进狂言?陛下定大本执大权求实才行实政到郡未几且复奏闻然举其纲犹未条其目提其要犹未布其详也今陛下不以臣为不肖召自藩阃俾与政机揆度时宜审观事势方今急务无切乎此用敢申其说以献何谓大本主器出震明两作离是也古者帝王即位必首建世子以为宗庙社稷无穷之计世子者王之贰天下之本也世子定而天下国家之本定矣然与子易与贤难与贤非难择其贤者之为难也尝即其难者而思之必先於养而後可以择必谨於择而後可以与英宗年未龆齓即鞠养於禁中仁宗皇帝视如已子育而教之以全其气质不待择也高宗皇帝诏知南外宗正事令广选宗子以进既而猫过而蹴者不足以任重拱立如故者遂足以付托此谨於择也迩者御笔肆颁令宗司参酌彛典建置内学选育宗贤天下翕然传诵谓陛下知以宗庙大计为虑矣今闻诸道路宗贤虽选而未决内学虽置而未备夫与其育於外曷若教之於内与其咨於人曷若断之於已优柔餍饫之际性习之所由成动容周旋之间德量之所由见陛下春秋鼎盛当有皇嗣诞生然与贤与子皆天也非人之所能为也陛下傥能承天意以从事力行其所已行必建内学必育宗贤视其所以观其所由察其所安而徐为之决择则人心有所属天命有所归而陛下之圣心亦泰然其有余裕矣此重事也陛下已开其端臣敬以是为陛下贺何谓大权惟辟作福惟辟作威是也昔之英君谊辟未有不自执其权而可以有为於世者然天下之大事物之衆岂一人之智力所能酬应哉言之在人行之在我其利害之所关繋特在乎断与不断耳执狐疑之心者来谗慝之口持不断之意者开羣枉之门孝元优游不断故政出多门而汉之业以衰光武赳赳雄断故权纲緫揽而汉之祚以复有天下者可以鉴矣陛下日亲经幄阅天下之义理已多日御路朝更天下之事变巳熟亦尝究观前古理乱之原乎自古兆乱之端有四而弭乱之本有一强臣擅兵朋党交扇外戚预政中常侍用事所以兆乱也操纵予夺一出於我庆赏刑威不移於人所以弭乱也重其任使戴吾之德收其权使畏吾之威则强臣无擅兵之患矣休休有容者任之而勿贰截截善谝者去之而勿疑则朋党无交扇之患矣公议不以私情夺公器不以私恩授则外戚无预政之患矣腹心以之托君子法制以之?小人则中常侍无用事之患矣陛下信能行此使天下大权一归於人主天下大政尽出於中书则纪纲修明法度峻整天下事尚安有不可为之理哉此要务也陛下当谨其微臣敢以是为陛下劝若夫人才之贤否政事之得失系焉有是实才斯有是实政脉络相通不容以二观也陛下即位十有四年矣天下有望治之心而无平治之实则所以爲陛下用者不能不负陛下也宝绍之始柄臣专国钳天下之口而夺之气故相与附和而一时之才病於谀端平以来朝廷更化鼓天下之气而使之伸故谈辩风生而一时之才又伤於激谀固非盛世事也激而不巳岂国家之福哉臣曩在台端尝虑及此故於请对之初首以致中和建皇极之说进今虽数载而此风犹未静也非特不静而草茅之士又风其焰而烈之此何异南北部互相讥揣三君八俊八及之共相标榜其不成党锢之祸者几希阿谀之久既变而为矫激矫激之穷又浸入於浮虚曰吾言不售吾志不行但有去而已矣嗟夫同舟遇风胡越相救生此王国去将安之曾谓少无宦情不预世事果可免排墙之祸乎欲洁其身而乱大伦学自孔氏君臣之义如之何其废乎舜命九官同寅协恭不闻其以矫激爲事周分六职敬尔有官不见其以引遁爲高泰和在唐虞成周可为万世法也陛下诚能询四岳辟四门如舜言焉必责之以底可绩行焉必要之以成厥功考其幽明加以黜陟则实才不患其不着以八柄驭羣臣如周邦国都鄙各谨攸司月要日成各共乃职岁终而小废置三岁而大诛赏则实政不忧其不举不然虚名者用而不察其所办者何事空言者进而不计其所成者何绩以此致治未见其能治也臣在会稽有议及时事者忽谓臣曰端平之不为元佑无恠也元佑之君子敛熙丰之纷更而务为安静端平之君子厌嘉绍之委靡而务为纷更三亰之役取湟鄯之故智也元佑为之乎税亩之事散青苗之余习也元佑为之乎举事有如熙丰而致平欲为元佑无恠乎端平之不元佑也此往事也陛下既知其所以失则当求其得可也臣敢并以是为陛下告大本定於内则宗社之势以固大权执於上则祸乱之原以消以天下之实才行天下之实政则吏称其职民安其业而若内若外之治皆可次第而举矣傅说之告高宗曰非知之艰行之惟艰惟陛下不以其艰而力行之宗社幸甚天下幸甚

军器监丞杜范入对言陛下亲览大政两年於兹今不惟未覩更新之效而或者乃有浸不如旧之忧夫致弊必有原救弊必有本积三四十年之蠧习浸渍薰染日深日腐有不可胜救者其原不过私之一字耳陛下固宜惩其弊原使私意浄尽顾以天位之重而或藏其私憾天命有德而或滥於私予天讨有罪而或制於私情左右近习之言或溺於私听土木无益之工或侈於私费隆礼貌以尊贤而用之未尽温辞色以纳谏而行之惟艰此陛下之私有未去也和衷之美不着同列之意不孚纸尾押敕事不预知同堂决事莫相可否集议盈庭而施行决於私见诸贤在列而密计定於私门此大臣之私有未去也君相之私容有未去则教条之颁徒为虚文近者召用名儒发明格物致知诚意正心之学有好议论者乃从而诋訾讪笑之陛下一惑其言即有厌弃儒学之意此正贤不肖进退之机天下安危所繋?以其讲明见之施行

范为右丞相入觐帝亲书开诚心布公道集衆思广忠益赐之范又上五事曰正治本谓政事当常出於中书毋使旁蹊得窃威福曰肃宫闱谓当严内外之限使宫府一体曰择人才谓当随其所长用之而久於其职毋徒守迁转之常格曰惜名器谓如文臣贴职武臣合卫不当为徇私市恩之地曰节财用谓当自人主一身始自宫掖始自贵近始考封桩国用出入之数而补窒其罅漏求塩?楮币变更之目而斟酌其利害仍乞早定国本以繋人心

上命宰执各条当今利病与政事可行者范又上十二事曰公用舍?进退人才悉参以国人之论则乘罅抵巇者无所投其间曰储材能内而朝列则储宰执於侍从台谏储侍从台谏於卿监郎官外而守帅则以江面之通判为幕府郡守之储以江面之郡守为帅阃之储他职皆然如是则临时无乏才之忧曰严荐举宜诏中外之臣凡荐举必明着职业功状事实不许止为褒辞朝廷籍记不如所举并罚举主仍诏侍从台谏不许与人觅举曰惩?贪自今有以?罪案上即行下勘证果有?败必?以祖宗之法无实迹而监司妄以?罪诬人者亦量行责罚台谏风闻言及?罪亦行下勘证曰专职任吏部不可兼给舍京尹不可兼户吏经筵亦必专官曰久任使内而财赋狱讼铨选与其他烦剧之职必三年而後迁外而监司郡守亦必使之再任其不能者则亟行罢斥曰抑侥幸布告中外各务职业朝廷不以弊例而过恩宫庭不以私谒而废法勲旧之家邸第之戚不以名器而轻假曰重阃寄曰选军实曰招土豪曰宜仿祖宗方田之制疏为沟洫纵横经纬各相灌注以凿沟之土积而为径使不得并辔而驰结阵而前如曹玮守陕西之制则戎马之来所至皆有阻限而沟之内又可以耕屯胜於陆地多矣曰治边理财实为当今急务有明於治边善於理财者搜访以闻

秘书少监袁甫上疏曰臣窃伏思念先臣某事寜考朝尝进精神之说大要以为人主运动天下其妙在精神寜宗欣然嘉纳臣今复掇拾遗论为陛下详言之陛下新更大化日与大臣论道经邦精神之运宜可以光宅风动矣而中外多事蠧弊滋长因循岁月未臻厥成其故何哉君臣之间聚精会神之意常少而事物之来敝精劳神之患常多此正今日之大病也陛下每旦辨色视朝大臣奏事之後或间以台谏之论奏或继以百官之轮对而经筵早讲已廹矣进膳之余陛下复於宫中省阅章奏而晚讲又且廹矣则是一日之中焦焦焉疲其精神不亦甚乎精太用则竭神太劳则敝此必然之理也况天下之事有缓急有轻重於其缓且轻者姑徐徐焉应之则可以并其精神於急且重者而无失事之患今陛下既以听政劝讲窘於日力之不给而中书之务不问巨细内而庶政外而边防丛委轇轕尽归庙堂无一事之区处不关於念虑无一纸之申明不经於裁决虽曰机务总括之地势则宜然亦恐执要御详之道未必如是陛下与二三大臣有限之精神既已夺於泛泛之常程则夫急政大务所当静观默察者安得复有精神以为之运用耶夫所谓急政大务者何也上而畏天下而爱民举至大至重之责萃於陛下之一身陛下亦尝思之乎乃月正元日风从乾来占为兵起越三日月犯太白占为强侯作难天下民靡敝立春之朝条风起西北占为暴霜杀物粟踊贵惊蛰後一夕雪降非时占为廹近之象又七日太白与填星合占为疾为内兵既而陨霜之异果在寒食之後则春日所占不虚矣陛下覩兹变异惕然自反凡可以召和者无所不用其至此则陛下所宜专用精神者也近者邳徐失守海亦旋弃新复州郡势皆瓦解外虞既急内备又单维扬半是北人洞知我之表里事势如此真可寒心军实隳於轻进戍兵剿於屡衂枵然空虚何以应猝况所在军情易於激变杀官吏焚州县如惠阳近事渐岂可长齐安隐忧未容安枕而豫章近地几致生变推其所以致此之因皆由帅阃久虚素无镇压之势兵备单弱易唘陵侮之端此亦陛下所当倍加精神者也而臣窃窥今日之势君臣上下非不夙夜究心然大抵缓急重轻混而为一始欲俱急而终至於当急者亦缓始欲俱重而终至於当重者亦轻在彼既有所分则在此者必无所专是亦可以悟敝精劳神之失矣奈何因循苟且不能奋然改其旧而新是图士大夫有忧国之心者徒能仰屋窃叹而无敢精为陛下言之者虽言之而陛下亦未必能行之也孟轲曰尧舜之知而不徧物急先务也尧舜之仁不徧爱人急亲贤也夫以尧舜大圣不以周徧为能而惟以急先为贵若之何悠悠泛泛而欲治道之兴起乎是故善运其精神则虽忧勤而决无劳敝之患不善运其精神则虽劳敝而反无忧勤之实光隂迅速岁不我与陛下勿恃春秋之鼎盛而轻用其精神也臣忠爱之心出於恳恻惟?陛下与二三大臣日夜聚精会神毋以薄物细故耗有限之力必使志虑专於大政规模急於远图天下之事纲举目张而太平不难致矣惟陛下财幸

益王府教授吴昌裔上奏曰臣尝读仪礼始见于君执挚传曰挚者质已之诚致已之悃愊也故盟心以待对积诚以告君在昔儒臣率谨兹礼臣虽晚陋愚鄙无所肖似然於见君父之始何敢不潜思积虑输?悃愊求所以忠陛下之职分乎臣闻天下之理有感必有应隂阳之屈信而冬必有春日月之晦明而昼必有夜寒暑之往来而雨必有阳盈天地间无一非感应之理也人君中天地而立执感应之机一悟而反风一惧而销旱一言善而星曜顺轨一气清明而山川出云其机曷如是速耶不寂未有能感不虚未有能应不诚未有能动者也动以天则物与无妄而皆诚动以人则朋从尔思而爲咎天人证应之舒疾顾人君所以感之者如何耳恭惟皇帝陛下天造神断日跻圣功负荷神器袭四宗之缉熙至孝也亲揽政机制八枋之予夺至刚也锐情经术究百圣之精微至明也以英睿不世之主乘改纪更化之时是宜已日乃孚朞年而变风动丕应惟上之从然人情翫愒敝化未新乾象推移妖祲错起月犯金宿火入帝垣太白经天流星堕地风雷雨雹之变奉讳恶於太史者无月不书而四方逆贼之事丽司马之法者又无日而不有也不视其形而察其景游声噂沓私切惑之陛下试於蠖濩之居清闲之燕政事不干於思虑嬖御不接於清明此时此际静观密察究所以然之故无乃澄源正本之地天理有未纯欤立政造事之间天德有未健欤诚身谨独之际天命有未敇欤图事揆物之所天工有未亮欤班朝表着所以治天职者未公欤军伍府卫所以奉天讨者未正欤天非昭昭之多也非苍苍之谓也此在陛下之心百官之志朝廷之政事三军庶民之视听而已臣请区别其目为陛下熟数之天地生物各无不足之理天理在人常有不尽之分盖反身而诚则天理存感物而动则天理灭是以舜敕天叙之典禹叙天锡之彛汤绥帝降之衷无日而不与天对也天尊地卑而君臣定圣作明述而父子亲兄弟既翕而父毋之心寜夫妇有别而内外之位正所以维持宇宙经纪国家不大冺乱于民彛者用此道也陛下圣心虚静天理融明大本大经孰不精讲然本末舛逆经制抢攘君命犯主威夺逆节奸萌见间而起倡声臆决皆有轻朝廷之心此岂可求之陛下之身外哉袁丝无骄主之谏张敞无就第之书徐传无暴罪之诏盖经一世而君臣之纲不明子仲无命蔡之封子安无列侯之爵巢隐无改卜之典盖历一纪而兄弟之伦不复承正统者不顾私亲礼也亰师立庙未央设幄而本统之义不尊基王化者必本后妃诗也後庭数游教坊盛选而嫔嫱之御无节陛下毋谓执命之臣无关於王度因心之友不与於邦常并统二上无嫌於宗社之灵深宫闲居不显於邦家之化心术一形於此而证兆着见於彼捷於影响甚可畏也陛下傥一旦赫然震怒穆然深思追一竦之諡以诛奸谀録涪陵之孤以厚伦理以奉秀园之典而抑顾复之恩以戒张媛之言而防私詖之谒则大纲正而等威尊小宗法而本统重鴒原有归而嗣息以蕃鱼贯顺序而夀命以固无非祈天永命垂裕後昆之本也子盗父兵之语人所难言蒙犯雾露之谏非所宜道然人臣一言而主听随悟盖触其天理油然之机耳今言及权臣者不过欲明纲常而陛下谓之捃摭言及济嗣者不过欲笃恩纪而陛下谓之轻议言及王邸戚藩者不过欲辨等物而陛下必为之愀然不乐见于色辞遂令天地之经隐於人心者举朝相告以为世之大戒岂所以立人纪而范来世乎此臣辄议陛下天理之未纯也一日而一周天者天行之运一息而无非天者人君之德天德不运则化育之功闭君德不强则物欲之私行是以帝德之广运汤德之日日新文德之纯亦不已皆与天爲一也威福玉食则曰辟赏庆刑威则曰君礼乐征伐之所自出曰天子典礼命讨之所以行曰天王凡经理万微宰制羣动纳民庶于轨物者此天德也陛下夙兴视朝大昕听政位于天德罔不清明然励精之志虽勤致理之效逾邈更化志操衰於始初言来而多疑事至而少决盱豫有悔已开羣邪窥伺之端此岂可不求其故也盖繋累於物欲之多则天德不健牵制於文义之细则天德不健黯阍於私昵之请求则天德不健囬互於旧恩之除授则天德不健壅阏听候於?御之人则天德不健猜贰仁贤於谗慝之口则天德不健陛下盍不思左右便辟非伐德之斧乎婣娅膴仕非累德之疢乎保阿女巫非溺德之渊乎壬人谗说非损德之穽乎陛下傥体乾之健德而闲隂邪用洪范之刚德而克偏詖行中庸之勇德而经纶天下之大经使政事必归於中书宫府必统于冢宰纪纲必一于台省选举必本於天官则以之式我王度岂不清正我朝纲岂不肃用之於私蹊邪径岂不杜用之於师律军政岂不严此则天德王者之政非特如後世之励精综核而已司马光历事四朝而所言不出仁明武之三德范祖禹进帝学一书而其要不过谓法仁祖则可至天德祖宗之所以爲学先正之所以告君天德之外无他法也或者谓陛下有帝尧之神而仅循孝元优游不断之迹有汤文之勇而微近文宗不能坚决之风有可以法仁祖至天德之资而天运不息未能尽如四十二年之治其何以强庶政而作新民乎此臣辄议陛下天德之未健也勅天之命惟时惟几时者事之宜几者动之微也盖天命不已流行於起居日用之间时时整勅则为吉为永年为无疆惟休一有不勅则为凶为不其延为早坠厥命於一日二日之几常有明徵定保之戒此帝王君臣所共兢业也我国家积德深厚受命灵长陛下昭事小心罔不祗肃然天命不易天位惟艰灾祥之降靡常休恤之几可畏必罔游于逸罔淫于乐而後可以勅天命必无敢戏豫无敢驰驱而後可以勅天命必其疾敬德其德之用而後可以勑天命必知小人之依知稼穑之艰难而後可以勅天命湎于酒则天命不又班伯号呼之戒不可以不思慆于色则天命多辟南威靡曼之好不可以不远土木之崇非所以谨天戒大宝琼台之箴不可不日陈於前忿兵之出非所以应天道丹书造矛之铭不可不日省诸已夷夏大势陧杌而未定也边方远民离散而未集也塞外吏士反复而难养也寇贼奸宄鸱义而难安也天下愚夫愚妇之情怨詈而难保也臣?陛下亟於此时上下相勑用司马光罢燕饮之戒以保太和从王素出女口之谏以夀国脉行王曾玉清昭应之疏以息民力听富弼二十年不道用兵之语以阜安宇内深惟几康克自抑畏日谨一日以迓续乃命于天此今日?急务也若临朝接下所奏皆常程文书宫中宴处所问多闾阎细事而安危界分利害机括所以关繋天运者则不致深长之思岂所以勅天命乎无旷庶官天工人其代之治人者官而代天者相也道揆职任当体造物为心抚五辰顺四时而後可以代天一物失所则非天也镇四夷附百姓而後可以代天一夫不获则非天也统百官均四海而後可以代天一贤不得其职则非天也位育和同之妙不过弥纶辅赞之间代天工者盍亦尽天分而已陛下上稽天运下揆人情祗遹先犹并命二相圣断先定人望允孚谓宜朝绅动色相庆海?延颈升平而廷扬以来将阅三月未见勤强夙夜以行所欲为况今天下弊积事极外有窥边之虎兕内有起陆之龙虵四方有败日至庙堂萧墙之忧近在旦夕气象澟澟如此此岂亢章引去所能解纾耶此岂杜门谒告所能镇定耶此岂避权远谤所能茹纳耶唐朝宰相於政事堂更旬秉笔为员数猥多也国朝宰辅遇机速事轮日当笔为军务拥并也吏礼委延赏刑罚委浑军旅粮储委泌德宗之责成至矣而言复中悔张浚可专治军旅胡松年专治战舰财用可专委一大臣我高宗之责任专矣而事不果行盖宰相非他官比也非可以一职名也非可下行有司之事也天下机务当共平章天下人才当共进退朝廷事宜当共处分边郡吏琐当共科条同寅恊恭和衷哉是出於衷而後为和也据亦同耳焉得和是心乎和者不必同也昔臣琦等论事如争及至下殿不失和气今於殿上唯唯可可而退朝以後人各有心其不与先正之和异乎臣公着等日聚都堂率与同列各尽所见今虽都堂会聚如昔而人怀异见不能自尽其不与先正之和异乎该政事则问集贤该典故文学则问东西厅必事事公共商停而後谓之和也欲知选事则问吏部欲知财用则问户部必人人博加诹访而後谓之和也设或面从而心违阳与而隂异岂所谓忠臣不和之节乎臣愿陛下申勑二相永肩一心开诚布公竭节励善曰方今何事可忧何人可任何利可兴何弊可革何者为急务何者为危机爱惜分隂力行好事以杜韩之公道自任以马吕之正学自期以梁贾之务崇私交不笃义训为戒如此何患乎经纶事业之专美於昔也挚与大防本同心耳而吏额增损乃唘党论之争浚鼎情分如兄弟也而宾客往来遂造谗说之间一隙不谨而小人乘之迩臣不和庶政皆惰岂所以赞元工乎一世人才所与治天职也陛下更化以来收召衆正白首耆艾之士骨鲠硕大之儒厄於柄臣久郁民望者悉皆録用有位于朝可谓治世之良瑞邦家之景光也然贤者充庭而治不加昔与乱同道往往过之是岂君子果无才耶善人果不能办事耶儒术果迂且腐无益人之国耶不蔽帝臣者乃所以事帝弗共天位者非所以尊贤盖知贤而不用用之而不尽则爲弗敬厥职弗克若天矣尊事黄耉图任旧人尚犹询兹黄发此诗书之美事远耆德播弃黎老咈其耉长旧有位人此商周之衰形陛下召彼故老凡耆夀俊罔不在厥服矣然典刑四朝经理全蜀者犹有未就予忌之叹十年躬耕一介不取者犹有亦不我力之疑彼其陈谟抗论不逊於诸儒也服采错事不衰於晚学也顾乃谓哲为愚谓耄为谑而佚之闲廪何耶其惟吉士其惟克用常人惟成德之彦乂我受民此立政之根本勿以憸人无以利口无以巧言令色便辟侧媚此周官之法度陛下登崇俊良凡庶常吉士咸布在台省矣然先事衡虑力谏用兵者常有曷予还归之兴竭节尽言白发奸墨者日有亦惟斯戾之忧彼其横身以抗羣小非爲私也出力以爲国家非要誉也顾乃谓才胜德谓利舍义而洁其去志何耶公卿大夫当用有经术明大谊者而唯诺供给奉行文书之士犹参错於其间则得无疏粺杂糅之嫌法从近臣岂无陈善道广闻听者而精鋭销耎莫敢尽言之人亦载尸於其列则寜免珉瑜混淆之病不懈于位民之攸塈职当思其居也自处官不亲所职而怠事之弊生靖共尔位正直是与官必守其道也自行事互观顔面而徇情之弊生鱼潜在渊或在于渚谓下位不援于上也自浮竞驱驰计资商利而嗜进之弊生凤凰鸣矣于彼高冈谓直声有闻于时也自上下选愞容头过身而循默之弊生陛下之所以治天职者三事大夫也四辅疑丞也台省长官与百执事也今上无乐与之诚下无首公之节良实者怨乎不任尽忠者忧乎见疑以身任事者惧於眷衰以言犯顔者嫌於厌薄周行之彦未能一一极其妙选而欲以补绽缺坏支撑倾邪求变化於朞月之间不亦难乎臣愿陛下谨好恶之偏戒邪正之杂保守初意纯任诸贤勿使在外失职之徒日夜窥伺规求复用以动揺朝廷则天职公而人心吁矣赏罚二枋所以正天讨也陛下奋发明断緫揽权纲一纸而斥二凶一疏而逐二帅凡怀谖黩货之徒次第屏斥于外可谓得一怒之正明五刑之公也然威令虽振而陟罚无章妪柔豪强渐用颓弛边臣不禀於朝筭军吏不尊於王官衙校偏裨不惮於主帅此岂一日之故耶将明威以临有罪谓之天罚奉王命以伐不仁谓之天吏盖命讨皆以天论一置私意于其间则是我之赏罚非天之赏罚矣籍贤家财收冀财货斥卖元载家产藩货之家必録此天也今夺民之产者辄贷掊军之赋者辄略盗库之金而有案括亰之镪而厚藏者皆置不问乃摘其近者一人姑惩之适所以警余党而为之计此天讨之不正一也戮马谡废商浩繋刘彦之偾军之将必罚此天也今弃师於汴洛者不斥殱民於邳徐者不诛救宿而委齎粮攻唐而弃铠仗者悉皆废法不惟不明春秋责帅之谊而其徒之轻儇屡败者亦贷之此天讨之不正二也神策恃恩骄横君子谓德宗之失刑禁军遮马告寒英主叹庄宗之无法军法之行当自近始天也今辇毂之下咫尺天威折箠啸呼比屋汹惧嗔目汰军则为之住?藉口罢教则为之赐缗部辖严紧者以召怨而罢归将领纵容者反以有劳等第行赏此天讨之不正三也绦卒以无粮叛子仪遂正行营之诛淮兵以防秋溃李泌迄行军门之戮蟊贼内讧法所不赦天也今郡国之兵动踰阶级广寇以逋而佚罚建卒以溃而稽诛丹徒水军遣帐兵而始平高沙戍卒降黄榜而後下不惟疮残灰烬未息民碞而戎首厉阶尚屈邦宪此天讨之不正四也夫外寇未平四支之病内政不理心腹之忧宿卫喧谤不治奸雄见而生心朝廷事柄不一藩方归而益横天下之变纷扰不齐亦在为国者谨其政刑而已今政令垢翫文法羁縻罪以隐匿而不彰功以嫌疑而不赏天下大奸犹有漏网匹夫小人犹敢争衡为政如此乱何由而已乎臣谓?吏之不戢非公也得一李绦则人争输家财以代赋矣边臣之不戒非断也得一宋璟则人不敢求边功以希赏矣王驾鹤典禁卫人惧为乱而转移于坐语之间则一佑甫为之卢从史擅镇兵或疑其变而缚致於从容之顷则一裴垍为之朝廷有道宰相明哲天下事何有不可为耶臣?陛下谨审政理宣明典章本常理之大公絶姑息之私意毋使朝廷政令一有蹉跌而宿奸新蠧不得以遗育易种於明时则天讨公而人心服矣臣之所言六事非敢支离其辞也上天之载流行者曰命秩序者曰理得於身者曰德授於人者曰工措诸事业者曰职用诸刑罚者曰讨目虽有六而本则一也一则公二则私一则天理二则人欲一则阳明胜而君子用二则隂浊行而小人长易曰天下之动贞夫一书曰善无常主恊于克一中庸曰天下之大本逹道所以行之者一一者何天是也天者何诚是也陛下日御经帷缉熙圣学清明在上湛浊在下不知尝存养此一乎明师在前劝讲在後不知亦讲贯此一乎臣每惜陛下有天地贞一之心而攻取於血气物欲之私有圣人精一之学而蒙杂於诸儒曼衍之说不惟後宫之左右嬖御有以乱其聪明而细氊之间毁誉是非亦得以挠其纯一是以天理乍明而还晦圣断方锐而复衰行一善也而犹有小不忍牵於其中用一贤也而或以小有才乘於其後端良之士虽好而未能坏散险詖之聚安静之说虽入而未能絶去喜功之根一日之中二者交战此岂陛下之本心乎辅拂之任未有专官诵说之时不过数刻其於学之精藴未皇专一讲明而心之危微不免攻之者衆衆说淆乱而初意转移此正程颐所谓讲读五人率兼他职乃无一员专职辅导拳拳於元佑者盖有味乎其言也陛下傥能采用臣颐之说礼命修博之儒使之日亲便坐专以正君为职或赐之内直相与讲论经理薰陶之习久而德性融持养之志一而治功起则学焉而为孔孟德焉而为尧舜多历年焉而为商为周无非同此一理如臣所言六事亦在其中矣始晋罔孚浚常求深臣则有罪惟陛下财幸

昌裔为监察御史又奏曰臣闻夀天下之脉者在国论闲人心之邪者在朝纲国论之不立脉病随之矣朝纲之不正邪气乘之矣天道隂阳之界限人才消长之枢机世运治忽之萌象昔之君子每於此乎觇焉臣仰惟皇帝陛下临御海?几一周星改纪政弦亦再阅岁以斥远坏烂之天下而希端平恢拓之治功励精虽勤责效逾邈作兴不逮於初意运掉若乖於素期勍敌鸱张军慝蝟起环视世务事事不牢犹幸拔擢风宪之官开广忠直之路御笔径下而外庭不知国家真元存此一发或者以是知隆平之运尚可冀也臣一介踈远廉靖自将忽蒙误恩获玷分察若昔先正居是职者曰此爲何官曰此官不比闲慢差遣故有入台之次日而论社稷之大计供职之三日而言治乱之本原臣虽妄庸其於受命之始敢不空臆尽言以荅陛下之亲擢哉臣窃惟国朝家法治体寛厚而宪度浚明外戚避亲近之嫌不敢与政阍寺供洒扫之职不敢窃权近习畏清议之口不敢辄奸国事军国大务则委二三大臣公议之时政缺失则置五六台谏密察之是以事归中书责重言路政令详审朝廷尊严定公是而销奸萌者此也景德之议论在战庆历之议论在和治平之议论在於镇定羣疑元佑之议论在於扶植衆正议革弊者不牵於姑息议变法者不狃於勌令用君子则不参之以小人主正论则不杂之以邪说上自人主下至大臣先事而谋据义而守此议论之所以纯一不二也今之国论果何所择乎和战二议之衡决邪正两途之并容议一楮币也而乍收乍放之不齐议一督府也而或罢或行之不一令出而还反论定而数移有繋随之牵累而无介豫之坚决无恠乎议论愈多而事愈不办哉欧阳修以专胁而论夷简蔡襄以怀安而论晏殊唐介以灯笼锦而论彦博王陶以不押班而论韩琦韩绦以事寝不下而论富弼刘安世以除授多其亲旧而论公着大防纯仁事苟有阙虽公衮之贤有所不避或以濮园之议而劾执政或以袖中之文而弹新参或率同列以言升之之交结或连九章以议方平之除拜或以废格诏旨罪吴奎或以不协物望排宗愈人苟有过虽丞弼之贤有所不屈台谏明眸以言之人主虚心以听之大臣为法而受之此国之纪纲所以凭藉而不替也今之朝纲果无所挠乎言及亲故则为之留中言及私昵则谓之讫了事有窒碍则节帖而付出情有嫌疑则调停而寝行今日而迁一人曰存近臣之体明日而又迁一人曰爲远臣之地屈风宪之精采而徇人情之去留将恐士气销耎下情壅滞非所以纠正官邪而扶助国脉也虽然国论者非一人之私也天下之公是也朝纲者非台臣之利也天下之公法也世之有容德者常锐於慷慨愿治之初必厌於玩习已安之後初则开导而易入久则勉强而难平耳目之官遂至孤立甚可畏也臣愿陛下以公论责大臣而无爽其更化之初志以公法责台谏而无替其导谏之初心使君子有所恃而安小人有所畏而慑主本强而客邪不入脉理密而外寇潜消则三院纪纲之地自今皆微臣砥砺节行之日也之纲之纪惟陛下谨守而力行之谨録奏闻伏候勅旨

历代名臣奏议卷六十一








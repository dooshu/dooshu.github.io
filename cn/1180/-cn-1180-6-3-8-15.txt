种莲子戊午稿序


往甲寅，不佞以病谢归，僻在林里。谈艺之侣，屦绝于户。独辽殿下好名重士，时以文翰相与于跫向空谷，遂忘其阒寂焉。丁巳，不佞再忝朝列。今年秋，以使归。谒王，王手诗三册，曰：“此近稿也。”不佞受而读之，为诗二百余首，他作亦称是。考其年月，则自春徂秋，方数月而已。何篇什之巨盛，而文采之工缛乎！

盖天禀超轶，有兼人之资，得司契之匠。其所著述，虽不效文士踵蹑陈绩，自不外于矩矱。每酒酣赋诗，辄令坐客拈韵限句，倚次比律，纵发忽吐，靡不奇出，或险韵奇声，人皆燥吻敛袂，莫能出一语。王援毫落纸，累数百言，而稳贴新丽，越在意表，倾囊泻珠，累累不匮，故其著述之富如此。诚令与缀述之士应制分题，争场竞捷，则东方之袍不属于之问矣。夫人之材品不同，或注兴立就，或累日乃成。而谈者咸右缓步之工，谓疾趋之率。嗟乎，此可语中常者耳！夫世所以尚骐骥者，谓其立致也；所以贵镆铘者，谓其立断也。若旷日积晷，则铅刀效于一割，驽马可致千里。故曰：“兵宁拙速，未睹巧之迟也。”于文亦然。曹子建、李太白，文坛之飞将也，或七步而纾伟咏，或摇笔而赋《清平》。即其文粗者，犹足以方驾朋俦，沾润后代。世岂以是短之哉？

不佞读王诗，往往称说曹、李，而王逸才俊气，略与之埒。岂千里之种，必产于渥洼耶！然子建沉抑东阿，太白漂沦江海。而王又钟毓特异，福与才齐，则天之所赋，厚脆又殊矣。

不佞谫陋，为文数日，才撰一篇，辄又弃去，然卒无以逾入。而王谬以为谈文之契，属题评冠序。辞不获命，僭为序诸首简。夫下乘末品，望骐骥之绝尘，当踸踔喘汗之不逮，又乌能窥其步骤哉！王栖心玄胜，今上赐以真人之号。又献材助国，捐禄救民，皆被敕奖。语具津南陈太守序中，不具论。论其文如此。






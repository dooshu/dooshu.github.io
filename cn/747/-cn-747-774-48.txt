○上令狐相公状

前月七日过关试讫。伏以经年滞留，自春宴集，虽怀归若无其长道，而适远方俟於聚粮。即以今月二十七日东下。伏思自依门馆，行将十年；久负梯媒，方沾一第。仍世之徽音免坠，平生之志业无亏。信其自强，亦未臻此。愿言丹慊，实誓朝暾。虽济上汉中，风烟特异；而恩门故国，道里斯同。北堂之恋方深，东阁之知未谢。夙宵感激，去住彷徨。彼谢掾辞归，系情於皋壤；杨朱下泣，结念於路歧。以方兹辰，未偕卑素。况自今岁，累蒙荣示，轸其飘泊，务以慰安。促曳裾之期，问改辕之日，五交辟而未盛，十从事而非贤。仰望辉光，不胜负荷。至中秋方遂专往起居未间。瞻望旌旄，如阔天地。伏惟俯赐照察。


徐九一太史邀游支硎山


吴山秀三春，积翠无深浅。
白云变中峰，微阴自舒卷。
支公何为人，高栖托层巘。
悠悠宗法长，寥寥林壑显。
我友擅玄风，振襟寻渺缅。
携手山上楼，廓落千里辨。
群岭雨空濛，平畴烟婉娈。
明灭开五湖，横波不容剪。
兰芷发春洲，美人恣偃蹇。
踯躅此岩阿，青萝蒙碧藓。
泛览多古今，千秋谁能遣。





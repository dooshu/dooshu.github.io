○针子时说

或曰：“扬子不思尧舜成康之世，而自论以不遭苏张范蔡之时，岂儒者之为耶？”曰：“雄诚得素臣之事矣。”夫居四海之安，处九层之高，上鉴冲漠，下瞰苑囿。既其静息，则必思事亭追轩穆者矣。列多士之朝，齿无用之秩，才略不用，名表莫闻。既其静息，则必思征虏功效雍邱者矣。斯皆君臣居位之高下，而所思则治乱亦不同。盖位之极者，思冲漠而欲无为也。位之下者，思功伐而欲有为也。无为诚君之体，有为诚臣之事。如孔子曰：“大道之行也，与三代之英，某未之逮也，而有志焉。”扬雄则自论以不遭苏张范蔡之时。噫！孔子真素王，扬雄真素臣哉！孔子思三代之英，是犹处尊位而道极，事亭追轩穆者也。雄之论不遭苏张范蔡之时，是犹居散秩而才闲，思征虏功效雍邱者也。素王诚得王体，素臣诚得臣事。然臣事何事也，曰：子贡使吴越，孟轲辟杨墨，皆事也。今不知雄思苏张范蔡之时者，其欲自为苏张范蔡之人耶？其欲折以正道，使弭兵扩文，归吾城耶？苟自为苏张范蔡之人，则叛矣，又何臣事哉？


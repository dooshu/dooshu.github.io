○碧云集序

昔者仲尼删三百篇，梁太子选十九首。厥後沿朝垂名者不少，苦志者弥多。入室升堂，有其数矣。然六艺之旨，二南之风，後来未甚穷目。沈沦者怨剌伤多，取事者雅颂一贯。乱後江南郑都官王贞白，用情创志，不共辙，不同涂，俱不及矣。今睹淦阳宰陇西李中字有中，缘情入妙，丽则可知。出示金编，备多奇句。祗如“乾坤一夕雨，草木万方春”。此乃王泽所均，春风广扇。《姑苏怀古》云：“歌舞一场梦，烟波千古愁。”因想繁华之日，引成兴叹之词。《书王秀才壁》句：“贫来卖书剑，病起忆江湖。”诗人兴叹，时政如何。《听郑道士琴》：“秋月空山寂，淳风一夜生。”乃景清虚，真风回返。《徐司徒池亭》句：“扶疏皆竹树，冷澹似潇湘。”心匠所到，景致尤疏。《落花》句：“酷恨西园雨，生憎南陌风。”阻公子欢，动旅人感。《寒江莫泊寄左偃》云：“烟火人家远，汀洲莫雨寒。”诗人之作，客况凄然。《秋雨》句：“秋声在梧叶，润气逼书帏。”《庐山》句：“谷春攒锦绣，石润叠琼琳。”比兴之言，搜罗尤异。《江行夜泊》句：“半夜风雷过，一天星斗寒。”恐怖一场，虚明彻晓。《寄刘钧》云：“闲花半落处，幽客未来时”；《得故人消息》句：“梦归残月晓，信到落花时”；肺肠难述，怀想可知。《访龙光谦上人》云：“相留看山雪，尽日论风骚”，见请道之相於，望寒山之不舍。又七言《宿庐山白云峰重道者院》句：“云开碧落星河近，月出沧溟世界秋”；又《海上从事秋日书怀》句：“千里梦随残月断，一声蝉送早秋来”；又《夜泊寄友》诗：“鱼龙不动澄江远，烟雾皆收皎月高”；《东林寺远大师》句“杉桧已依灵塔老，烟霞空锁影堂深。”《登毗陵青山楼有感》句“千里吴山青不断，一边辽海浸无穷。”《访洞仙宫不遇邵道者》句“羽客不知何处去，洞前花落立多时”，《忆溪居》句“杜若菰蒲烟雨歇，一溪春色属何人”；又六言句：“半落铜台月晓，乱飘金谷风多。”《客中春思》云“又听黄鸟绵蛮，目断家乡未还。春水引将客梦，悠悠绕遍关山。”《赋泉》句“谁当秋霁後，独听月明中。”《柴司徒亭前假山》句“萤影夜攒疑烧起，茶烟朝出认云归”，众目所观，他心不到。《春莫怀故人》句“池馆寂寥三月莫，落花重叠盖莓苔。惜春眷恋不忍扫，感物心情无计开”、《赠王道士》云“槎流海上波涛阔，酒满壶中天地春”，论元酒太羹，常徒肯爱，述神龙真虎，贤者则知。负勤苦，值干戈，从军之後，受命以来，上表中朝，乞归故国。以同气没世，二亲在堂。弃一宰於淮西，获安家於都邑，公之忠孝彰矣，贤彦称之。载被朱衣，犹思丹桂。乃为言曰：“且名随榜上者众，艺逐云高者稀。今之人祗俦方干处士，贾岛长江，何须第一者哉。公理淦民，饮淦水，清白著矣，歌咏兴焉。况今贤为宝，以礼示人，必当闺籍将书，清庭即践。”愚生於邂逅，得遂披承。时也素月流天，澄江如练，对沧州而援笔，乏丽藻以当仁。以公五七言兼六言二百篇，目曰《碧云集》。癸酉年八月五日序。

张绍

绍，南唐人。


○传檄青州诸郡讨辟闾浑



隆替有时，义列昔经；困难启圣，事彰中。是以宣王龙飞于危周，光武凤起于绝汉，斯盖历数大期，帝王之兴废也。自我永康多难，长鲸逸网，华夏四分，黎元五裂。逆贼辟闾浑父蔚，昔同段龛阻乱淄川，太宰东征，剿绝凶命。浑于覆巢之下，得蒙全卵之施，曾微犬马识养之心，复袭凶父乐祸之志，盗据东秦，远附吴越，割剥黎元，委输南海。皇上应期，大命再集，矜彼营丘，暂阻王略，故以七州之众二十馀万，巡省岱宗，问罪齐鲁。昔韩信以裨将伐齐，有征无战，耿以偏师讨步，克不移朔。况以万乘之师，埽一隅之寇，倾山碎卵，方之非异。孤以不才，忝荷先驱，都督元戎，一十二万，皆乌桓突骑，三河猛士，奋剑与夕火争光，挥戈与秋月竞色。以此攻城，何城不克，以此众战，何敌不平！昔窦融以河西归汉，荣被于後裔；彭宠盗逆渔阳，身死于奴隶。近则曹嶷跋扈，见禽于後赵；段龛干纪，取灭于前朝。此非古今之吉凶，已然之成败乎？浑若先迷後悟，荣宠有加。如其敢抗王师，败灭必无遗烬。稷下之雄，岱北之士，有能斩送浑首者，赏同佐命。脱履机不发，必玉石俱摧。（《晋书·载纪·慕容德传》，又《十六国春秋》六十三。）

韩范

范仕慕容德，为中书侍郎，超嗣位累迁尚书令，刘裕伐燕，表为散骑常侍。




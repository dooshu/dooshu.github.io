谢宣召赴龙图阁宴会及观御制御书状

右臣今月某日伏蒙圣慈召赴龙图阁观太宗之御制御书及圣制碑赞并四库图书仍赐御诗兼预宴会者上帝藏书肇开册府圣人有作爰勒金碑许拭目以荣观寔扪心而知幸伏惟皇帝陛下顺考古道启迪人文执左契以御庶邦运太钧而播羣品车书无外咸归舆地之图弓矢载櫜式开仁寿之域而乃讲求前训润色大猷拟石渠天禄之旧规聿新层构搜汲冢羽陵之坠简并集羣言敦奉先思孝之心显继志守文之盛恭以先朝之述作为後世之楷模萃手泽于缣缃穷笔精于翰墨秘宸编于延阁用垂示于方来奋睿藻於贞珉式翰扬于盛美金石颂德实旷古之无阶云汉成章亦羣生之共覩眷惟近列首获仰瞻侧管窥天宁测盖高之量闻韶忘味徒萌窃拚之心矧又赐玉斚之醢醪示柏梁之絶唱饮河之腹既叹于属厌下里之音靡容於缄默并陈巴拙上黩皇明虽蒙善下之仁终抱黩尊之媿内循孱簿曲荷恩私阅东序之图书奉文思而知幸陪西清之宴豫沐慈惠以难胜唯共誓于糜捐庶少酬于临照


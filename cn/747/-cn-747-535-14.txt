○吊汉武帝文（并序）

阅《太史氏书》，见汉武之御极，虽非求仁蹈道之主，亦英雄之君也。然观其《内传》，有学神仙与筑三山焉，饮露餐霞，希升汗漫，激流延石，用拟林泉。呜呼！履其位而不知所以守，好其事而不知所以从。夫一物各异道，万汇不同致。帝王之与神仙，林泉之与朝市，犹鳞群毛族，川陆分之，日居月诸，昼夜常之，麒麟不可又处泉，蛟龙不可更居薮，玉兔莫延於旦，金乌莫瞻於宵，附其翼者两其足，与其角者一其齿，不兼之兼，又理昭然。帝者宜本於观人，仙者宜先於远世。以林泉为意者，可居於薮泽；以天下为念者，可谨於朝廷。是以唐尧、虞舜无野心，子晋、许由辞宝祚，诚以帝王於神仙有隔，林泉将朝市难并也。今据唐尧、虞舜之地，而求子晋、许由之志，不亦迂而可痛哉！况君子所以欢心屈体为仆御，元元所以膏割血为饱暖，又非图林泉而学仙也。伤心久之，戊辰岁秋八月，周览秦原，次茂陵之下，既睹永归之地，弥怀所行之事。且夫承天统物，岂无足称之德欤？盖观日月高明，有时亏昃；珠玉贞洁，不免瑕疵。徘徊路隅，兴言而吊曰：

赫赫兮炎灵降神，造汉秦楚。四叶重茂，翘英荐新；首出群龙，卓为世祖。秋风扬文，夏日昭武。柔不化之人，辟未名之土。虽殊仁圣之后，是异凡庸之主。伊何才有不周，事非所事，求非所求。惟此帝谟，相夫仙道。鱼处重渊，兽居茂草。辨乎朝市，别以林泉。日由旦陆，月丽宵天。迹既两分，理难齐克。若死将生，犹南与北。贪臣王公鞅掌者，可以勤万几；欲升汗漫逍遥者，可以为匹夫。爱深宫秘殿者可以垂旒纩；好青山绿水者，可以栖江湖。饮露乘景，激流贯都。苟从同致，实曰殊途。尧舜曰圣，巢由匪愚。确乎守一，亦以难俱。况夫小人唯唯，罔图山水；君子乾乾，孰为神仙。呜呼哀哉！前鉴孔彰。高台深池，夫差以伐；寻山越海，嬴政其亡。有一於此，未或无殃。胡为乃辰，於穷厥方。舟全虎臂，车出羊肠。已临燧炭，几绝苞桑。反覆前闻，痛心疾首。药石无人，瑾瑜有垢。暑来寒往，时移代久。吉垄将颓，恶声不朽。日临宇宙，有时而亏；目睹毫厘，或不见眦。将为而不知，复知而故为。呜呼噫嘻！


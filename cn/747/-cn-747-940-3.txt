○行军仆射醮宅词

伏闻大道融真，天尊演教，赤明御运，灵宝开图。八会成文，凝结太空之表；五符流迹，昭宣大有之中。五帝受之以度人，九天得之以定位，降於下土，护国济人，摧伏凶妖，诛灭邪恶，凡所兴造，皆许遵行。臣顷以营缮所居，土木将毕，恐有干犯，难备考详。窃按元科，请行符命，修崇黄，关奏清都，刻五方大帝之文，依三洞镇禳之格，下告五土，上奏九微。伏愿众圣垂慈，万灵孚，敕命符吏，颁示职司，降以威灵，布其真气，荡除魔怪，安静龙神。八卦九宫，五行六甲，阴阳刑杀，太岁将军，各镇方隅，永祛灾咎。其有伏尸故气，金土邪精，滞爽游魂，幽灵暗魄，各乘善力，俱遂逍遥，克保安宁，永臻福。不任。


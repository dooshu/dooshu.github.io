○法华经后序



《法华经》者，诸佛之秘藏，众经之实体也。以华为名者，照其本也；称分陀利者，美其盛也。所兴既玄，其旨甚婉，自非达识传之，罕有得其门者。夫百卉药木之英，万物实之本也；八万四千法藏者，道果之源也，故以喻焉。诸华之中，莲华最胜，华而未敷，名屈摩罗；敷而将落，名迦摩罗；处中盛时，名分陀利，未敷喻二道，将落譬泥洹，荣曜独足，以喻斯典。至如般若诸经，深无不极，故道者以之而归，大无不该，故乘者以之而济。然其大略，皆以适化为本，应务之门，不得不以善权为用。权之为化，悟物虽弘，于实体不足，皆属法华，固其宜矣。寻其幽旨，恢廓宏邃，所该甚远，岂徒说实归本，毕定殊途而己邪？乃实大明觉理，囊括古今，云佛寿无量，永劫未足以明其久也；分身无数，万形不足以异其体也。然则寿量定其非数，分身明其无实，普贤显其无成，多宝昭其不灭。夫迈玄古以期今，则万世同一日；即百化以悟玄，则千途无异辙。夫如是者，则生生未足以言其在，永寂亦未可言其灭矣。寻幽宗以绝往，则丧功于本无；控心辔于三昧，则忘期于二地。经流兹土，虽复垂及百年，译者昧其虚津，灵关莫之或启；谈者乖其准格，幽迹罕得而履，徒复搜研皓首，并未有窥其门者。秦司隶校尉左将军安城侯姚嵩，拟韵玄门，宅心世表，注诚斯典，信诣弥至，每思寻其文，深识译者之失，既遇鸠摩罗法师，为之传写，指其大归，真若披重宵而高蹈，登昆仑而俯眄矣。于时听受领悟之僧，八百余人，皆是诸方英秀，一时之杰也。是岁弘始八年，岁次鹑火。（《释藏迹》八。）




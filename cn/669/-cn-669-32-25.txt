55　孫仲益論南豐詩文所指　禮閣新儀序指新法　長渠記責盲修水利　兵間詩刺徐禧　論交詩斥吕惠卿


南豐序禮閣新儀則指新法，何云：「南豐不附新法。禮閣新儀序皆發明禮之當變，殆不指新法也。」〇全云：「其中亦有指新法者，何氏讀之未詳耳。」記襄州長渠則指水利，兵間詩則指徐德占，名禧。論交詩則指吕吉甫。名惠卿。此孫仲益名覿。之言也。

【何云】二詩則如孫言。

【閻按】仲益語，見其所與曾端伯書。

【元圻案】曾鞏禮閣新儀目録序曰：「古今之變不同，而俗之便習亦異，則亦屢變其法以宜之。其要在乎養民之性，防民之欲，本末先後，能合乎先王之意而已，此制作之方也。有聖人作，而爲後世之禮者，必貴俎豆，而今之器固不廢也；先弁冕，而今之衣服不禁也。其推之皆然，然後其所改易更革，不至於拂天下之勢，駭天下之情，而固已合乎先王之意矣。」襄州宜城縣長渠記曰：「後世欲行水溉田者，往往務躡古人之遺跡，不考夫山川形勢古今之同異，用力多而收功少，是亦其不思也歟？」兵間詩曰：「大義缺絶久未圖，小人輕險何不至。世上固自有百爲，兵間乃獨求一試。趙括敢將亦已危，李平請守那復議。吁嗟忍易萬人生，冀幸將徼一身利。」論交詩曰：「德操、龐公林下時，入門豈復知客主。夷吾、鮑叔貧賤間，分財亦不辭多取。相傾頓使形迹空，素定已各肝膽許。世間未信亦論交，得失秋毫有乖忤。」〇司馬温公乞罷條例司常平使疏曰：「朝廷更遣使者四十餘人，分行天下，以提舉勾當常平、廣惠倉，相度差役農田水利爲名。」又曰：「使者争獻謀畫，掊斂財産，以希恩寵，至欲決汴水以種稻及澆溉民田，欲洩三十六陂水募人耕佃，若此之類，不可悉數。」〇魏泰東軒筆録十：「嘉祐初，李仲昌議開六漯河，王荆公時爲館職，頗佑之。既而功不成。」〇東都事略徐禧傳：「禧，字德占，洪州人。爲人狂疎而有膽氣，好言兵。沈括、种諤請城永樂，神宗遣禧經畫之。既入賊境，略不爲備，寡謀輕敵，以至於敗。」〇宋史王安石傳：「安石罷爲觀文殿學士、知江陵府，汲引吕惠卿爲參知政事。惠卿實欲自得政，忌安石復來，因鄭俠獄陷其弟安國，又起李士寧獄以傾安石。」〇孫仲益書讀臨川集曰：「荆公自謂知經明道，與曾子固等發六藝之藴於千載絶學之後。荆公當國，便當引而進之，乃擯棄不用。余觀南豐集，序禮閣新儀則指新法，記襄州長渠則指水利，兵間詩則指徐德占，論交詩則指吕吉甫，而二人者如水火矣。」伯厚所引蓋此條。若與曾端伯書則云：「秦少游云『曾子固文章妙絶古今，而有韻者輒不工』，此語一出，天下遂以爲口實。南豐兵間一詩指徐德占，論交一詩指吕吉甫，又有黄金、顔揚諸詩，皆卓然有濟世之用，而世人便謂不能詩，某所以不喻其言也。」止論詩未及文，非伯厚所引也，閻氏偶未詳考耳。〇書録解題别集類下：「鴻慶居士集四十二卷，户部尚書晉陵孫覿仲益撰。」






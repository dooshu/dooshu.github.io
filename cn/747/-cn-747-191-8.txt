○宴皇甫兵曹宅诗序

皇甫君冠冕於安定，李校书羽仪於陇西，岑正字明目於汉南，石宫坊抵掌於河朔。高侯邦之司直，下走齐之滥吹。若夫风龙虎，水火阴阳，隔千里而应之，莫不潜契於同声矣；圣明千载，区宇一家，掩八以得之，莫不高会於中京矣。是日也。河图适至，海鲸初死。五岳四渎，汉皇帝崇其望祀；一日三朝，周天子展其庄敬。君臣庆色，朝野欢心。元宴先生开甲第而留宾，二三君子赴龙门而广宴。阴已墨，肃气弥高。霜寒万里之园，冰纳千金之水。面郊後市，即为潘岳之居；累代通家，咸言李膺之客。百年何计？相知在于我心；四海何求？为乐止于名教。抽毫进牍，皆请赋诗。日暮途远，聊裁序引。


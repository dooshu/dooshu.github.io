○第二表

（晏之献本，据《文苑英华》，此表乃是林逢《请听政第三表》。别有子厚第二表，今载于后。）

伏奉大行皇帝知陛下至性自天，恐陛下执哀过毁，上惟九庙之重，下念万务之殷，故遗诏丁宁，俾遵旧典。今百辟卿士，然在庭，瞻望清光，已七日矣。（贞元二十一年正月庚子。）固陈诚请，犹未允从，内外忧惶，莫知所出。臣闻大者之本，继志为难；酌礼之情，得中为贵。是以哀迷期数，哭泣有常。俯而就之，（《礼记·檀弓上》：贤者可使俯而就之。）圣人所重；知难继也，（买道而葬，后难继也。）君子不为。伏愿少抑哀怀，仰遵理命，以副神之望，以安亿兆之心。光祖业于无穷，流德化于天下，凡在臣子，孰不悲戴！


○贺改元赦表

臣某言：伏见今月七日制书，大赦天下者。帝游出震，圣泽如春，神人以和，天地交泰。伏惟皇帝陛下，丕承鸿业，光阐睿图。吉日展严配之仪，告天陈太平之盛。九庙成礼，百神降祥。銮辂旋衡，风云改色。殊私广被，再宏莫大之恩；宝历惟新，更启无疆之祚。两宫承庆，四海永宁。率土臣子，上千万寿。臣恪居官次，不获称贺阙庭。无任屏营之至。谨差当州军事衙官、试慈州吉昌府别将徐伦奉表陈贺以闻。


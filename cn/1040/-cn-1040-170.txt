虞俦　蜡梅

龙麝浓薰总不宜，幽香细细忽闻时。

蜜脾悬磬无馀味，鹤膝横陈有老枝。

玉蕊檀心还得似，蜡言栀貌有谁欺。

却疑不是人间物，三嗅殷勤与赋诗。

虞俦

虞俦　蜡梅

冰霜元不与花宜，颇怪梅花亦后时。

庾岭别来无驿使，少林忽见有横枝。

花工真幻知谁办，诗老题评岂我欺。

世味饱谙浑似蜡，对花不饮漫赓诗。

虞俦


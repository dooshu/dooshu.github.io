愉悦身心


【原文】

余读柴桑翁《闲情赋》，而叹其钟情；读《归去来辞》，而叹其忘情；读《五柳先生传》，而叹其非有情、非无情，钟之忘之，而妙焉者也。

余友淡公，最慕柴桑翁，书不求解而能解，酒不期醉而能醉。且语余曰：“诗何必五言？官何必五斗？子何必五男？宅何必五柳？”可谓逸矣。

余梦中有句云：

五百年谪在红尘，略成游戏；

三千里击开沧海，便是逍遥。

醒而述诸琢堂，琢堂以为飘逸可诵。然而谁能会此意乎？

真定梁公每语人：“每晚家居，必寻可喜笑之事，与客纵谈，掀髯大笑，以发舒一日劳顿郁结之气。”此真得养生要诀也。

曾有乡人过百岁，余叩其术。答曰：“余乡村人，无所知。但一生只是喜欢，从不知忧恼。”此岂名利中人所能哉。

昔王右军云：“吾笃嗜种果，此中有至乐存焉。我种之树，开一花，结一实，玩之偏爱，食之益甘。”右军可谓自得其乐矣。

放翁梦至仙馆，得诗云：“长廊下瞰碧莲沼，小阁正对青萝峰。”便以为极胜之景。余居禅房，颇擅此胜，可傲放翁矣。

余昔在球阳，日则步屟于空潭、碧涧、长松、茂竹之侧，夕则挑灯读白香山、陆放翁之诗。焚香煮茶，延两君子于坐，与之相对，如见其襟怀之澹宕，几欲弃万事而从之游。亦愉悦身心之一助也。



【注释】

柴桑翁：陶渊明，因其晚年隐居柴桑。



真定梁公：梁清标（1620-1671），字玉立，直隶真定（今河北正定）人。明崇祯年间进士。入清，官至兵部尚书、保和殿大学士。藏书家、文学家，著有《蕉林诗集》《棠村词》等。精于书画鉴赏。



王右军：王羲之，曾任右军将军。



放翁：陆游（1125-1210），字务观，号放翁，越州山阴（今浙江绍兴）人。南宋文学家、史学家、诗人。著有《剑南诗稿》《放翁家训》《老学庵笔记》等。



白香山：白居易，其晚年居香山，自号香山居士。



澹（dàn）宕：恬静舒畅。






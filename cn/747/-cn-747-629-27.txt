○张荆州画赞（并序）

中书令始兴文献公，有唐之鲠亮臣也。开元二十年後，元宗春秋高矣，以太平自致，颇易天下，综核稍怠，推纳浸广，君子小人，摩肩於朝，直声遂寝，邪气始胜，中兴之业衰焉。公於是以生人为身，社稷自任，抗危言而无所避，秉大节而不可夺，小必谏，大必诤，攀帝槛，历天阶，犯雷霆之威，不霁不止。日月之蚀，为公却明，虎而冠者，不敢猛视，群贤倚赖，天下仰息，凛乎千载之望矣。不虞天将启幽蓟之祸，俾奸臣负乘，以速致戎，诈成谗胜，圣不能保，褫我公衮，於侯服。身虽远而谏愈切，道既塞而诚弥坚，忧而不怨，终老南国。於戏！功业见乎变，而其变有二：在否则通，在泰则穷。开元初，天子新出艰难，久愤荒政，乐与群下励精致理，於是乎有否极之变。姚、宋坐而乘之，举为时要，动中上急，天光照身，宇宙在手，势若舟楫相得，当洪流而鼓迅风，崇朝万里，不足怪也。开元末，天子倦於勤而安其安，高视穆清，霈然大满，於是乎有泰极之变。荆州起而扶之，举为时害，动弗上欲，日与谗党抗衡於交戟之中，势若微阳战阴，冲密云而吐丹气，耀而灭，又何难乎。所痛者，逢一时，事一圣，践其迹，执其柄，而有可有不可，有成有不成。况乎差池草茅，沈落光耀者，复何言哉？复何言哉！曹溪沙门灵澈，虽脱离世务，而犹好正直，得其图像，因以示予。睹而感之，乃作赞曰：

唐有栋臣，往矣其邈。世传遗像，以觉後学。德容恢异，天骨峻擢。波澄东溟，日照太岳。具瞻崇崇，起敬起忠。貌与神会，凛然生风。气蕴逆鳞，色形匪躬。当时曲直，如在胸中。鲲鳞初脱，激海以化。羊角中颓，摩天而下。无喜无愠，亦如此画。呜呼为臣，敬尔夙夜。








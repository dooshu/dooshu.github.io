○为柳上京兆公谢衣绢启

某启：伏蒙荣示，赐及前件衣服段及束绢等，谨依处分捧受讫。伏以大人自处通班，弥修俭德。田园惟恐芜没，子弟不免饥寒。去春成名，首秋归觐。虽才非张载，未刊剑阁之铭；而志慕胡威，敢问荆州之绢。岂意相公复以简书召署，筐篚加恩。古者赎百里奚，才持五殳。诮程不识，犹惜一钱。况某碌碌无奇，容容自守，敢邀厚币，来自雄藩？品目难名，珍纤可玩。仰李膺之德，尚未登门；读戴圣之书，已惊润屋。下情无任戴荷悚惧之至。谨启。


蛇雾

冥谷之人畏日，恒穴土而居，阴有蛇焉，能作雾，谨事之，出入凭焉。于是其国昼夜雾。巫绐之曰：“吾神已食日矣，日亡矣。”遂信以为天无日也，乃尽废其穴之居而处垲。羲和氏之子之崦嵫过焉，谓之曰：“日不亡也，今子之所翳者，雾也。雾之氛可以晦日景，而焉能亡日？日与天同其久者也，恶乎亡？吾闻之，阴不胜阳，妖不胜正，蛇，阴妖也，鬼神之所诘，雷霆之所射也，今乘天之用否而逞其奸，又因人之讹以凭其妖，妖其能久乎？夫穴子之常居也，今以讹致妖而弃其常居，蛇死雾必散，日之赭其可当乎？”国人谋诸巫，巫恐泄其绐，遂沮也。未期月雷杀其蛇，蛇殆而雾散，冥谷之人相呴而槁。


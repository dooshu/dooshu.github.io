○秋霖赋

览万物兮，窃独悲此秋霖。风横天而瑟瑟，覆海而沈沈。居人对之忧不解，行客见之思已深。若乃千井埋烟，百廛涵潦。青苔被壁，绿萍生道。於是巷无马迹，林无鸟声。野阴霾而自晦，山幽暖而不明。长涂未半，茫茫漫漫。莫不埋轮据鞍，衔凄茹叹。

借如尼父去鲁，围陈畏匡，将饥不爨，欲济无梁。问长沮与桀溺，逢汉阴与楚狂。长栉风而沐雨，永栖栖以遑遑。及夫屈平既放，登高一望，湛湛江水，悠悠千里。泣故国之长楸，见元之四起。嗟乎！子卿北海，伏波南川；金河别雁，铜柱辞鸢；关山夭骨，霜露凋年。眺穷阴兮断地，看积水兮连天。

别有东国儒生，西都才客，屋满铅椠，家虚儋石，茅楝淋淋，蓬门寂寂。芜碧草於园径，聚绿尘於庖甓。玉为粒兮桂为薪，堂有琴兮室无人。抗高情以出俗，驰精义以入神。论有能鸣之雁，书成已泣之麟。睹皇天之淫溢，孰不隅坐而含颦？已矣哉！若夫绣毂银鞍，金杯玉盘，坐卧珠璧，左右罗纨，流酒为海，积肉为峦。视襄陵与昏垫，曾不辍乎此欢。岂知乎尧舜之瞿瘠，而孔墨之艰难？


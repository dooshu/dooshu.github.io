▼赠墨翁沈蒙泉

南朝墨法称奚家，相国谬费盈连车。

堆金欲沽世已少，至今好事成谘嗟。

潘生后出亦奇绝，峨嵋仙子尝相夸。

紫殿曾供写飞出，玉堂每用书官麻。

人间留藏敢轻试，传玩正比云龙茶。

沈翁远得二子妙，珙璧自美谁能瑕？

徂徕老节烧欲尽，万杵夜捣玄霜华。

锦囊赠我笏在几，光怪迸屋惊早鸦。

一饼团团未磨缺，似月食尽逢妖蟆。

此物宜归大手笔，濡染竹帛垂无涯。

上当纪颂圣功德，下可论载臣忠邪。

我今才薄况病退，破砚久弃尘生洼。

一朝得此复可用，惭注鱼豕笺虫虾。

摩挲忽动挥洒兴，聊吟险句追岛叉。

高堂淋漓为君扫，醉污旧赐宫袍花。


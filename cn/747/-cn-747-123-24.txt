○授钱宏ㄈ天下兵马元帅敕

古之王者，启邦经野，分职设官，畴建殊庸，懋照大德，我有重臣，世膺王爵，虽任一方之帅，未超极品之荣。汉法非刘不王，唐制元帅为重，兹惟大任，宁授非人？用锡名藩，永扶昌运。咨尔检校太师守尚书令上柱国吴越国王钱宏ㄈ，乾坤闲气，海岳孕灵，为民物之纲维，实朝廷之藩屏。承家保国，奕世羡堂构之贤；治乱持危，四方推英豪之主。梯航时登乎丹陛，兵革靡及乎苍生，才足以尊主而庇民，德足以移风而易俗，肆归建极，不替忱诚。有齐桓尊周之心，而忠义式逾乎齐；有晋悼驾楚之略，而功名不忝乎晋。建之都督，则百辟允谐；使之元戎，则三军用命。表海受一方之寄，真王启万户之封，匪尔令名，曷兼众职？尔其不坠善始，永图令终，承我履言，毋忝厥位。可特授天下兵马都元帅，馀如故。


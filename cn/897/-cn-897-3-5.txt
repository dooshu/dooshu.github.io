卷五

钦定四库全书

后山诗注卷五

宋　陈师道　撰

任　渊　注

答晁以道

转走东南复帝城【帝城见前注后山尝游江浙元佑初来京师此句追记其事】故人相见眼偏明【退之诗相见眼偏明】十年作吏仍餬口【作吏见前注顔鲁公帖云一昨缘受朁北归中止金陵阖门百口几至餬口字本出左传】两地为邻阙寄声【退之诗两地无千里因风数寄声】冷眼尚堪看细字白头宁复要时名【老杜诗秋山眼冷常梦稀东坡诗问龙乞水归洗眼要看细字销残年】熟知范叔寒如此【熟知见前注又老杜诗熟知茅斋絶低小史记范雎传须贾曰范叔一寒如此哉】未觉严公有故情【唐书杜甫传甫依严武于剑南武以世旧待甫甚善北齐书赵彦深被沙汰袁聿修犹以故情存问往来按汉书陈胜传客出入愈益发舒言胜故情】

病起

今日秋风里何乡一病翁【老杜诗多病秋风落】力微须杖起【法灯禅师拟寒山子诗曰搘筇似力微礼记檀弓曰杖而後能起】心在与谁同【欧公诗老去自怜心尚在古乐府东飞伯劳歌曰空留可怜谁与同此借用】灾疾资千悟【孟子所谓人之有德慧术知者恒存乎疢疾是也晋书天文志五星同色天下偃兵百姓安寜不见灾疾此借用传灯録仰山云若是宗门下上根大智一闻千悟得大总持】寃亲并一空【同乎大通无怨无德也华严经云愿一切衆生于怨于亲等心摄受皆令安乐智慧清浄传灯録昙藏禅师见大蟒不避曰毒无实性激发则强慈苟无缘寃亲一揆其蟒倏然不见】百年先得老【晋嵇康养生论曰从衰得白从白得老】三败未为穷【列子管仲叹曰吾尝三战三北鲍叔不以我为怯知我有老母也晋书陶侃谓庾亮曰古人三败君今始二此用老杜百年浑得醉一月不梳头之句法皆落句也】

九月九日魏衍见过

节里能相过谈间可解忧【汉书扬雄解嘲曰或立谈间而封侯解忧见孟子】致疎君未肯得此我何由【庄子渔父篇子路问孔子曰由得为役久矣未尝见夫子遇人如此其威也渔父何以得此乎】语到君房妙【见前注】诗同客子游【南史谢弘微传谢灵运小名客儿按灵运有九月九日从宋公戏马台集诗】一经从白首【扬子曰古之学耕且养三年通一经又曰童而习之白首纷如也李白诗白首太玄经】万里有封侯【後汉班超传相者曰祭酒布衣诸生耳而当封侯万里之外】

别黄徐州

姓名曾落荐书中【老杜诗名玷荐贤中元稹诗名落公卿口又王仲舒作李君房制词曰籍籍名字落人谈中】刻画无盐自不工【晋周颛传庾亮谓颛曰诸人咸以君方乐广颛曰何乃刻画无盐唐突西施】一日虚声满天下【李绰辇下岁时记刘宾客贺王魏公知举诗曰一日声名徧天下满城桃李属春官东坡答刘泾书曰向在科场时不得已作应用文不幸为人传写以此得虚名满天下】十年从事得途穷【晋书职官志州置诸曹从事等员后山以亳州司户为敎授故云尔晋阮籍传率意独驾不由径路车迹所穷辄恸哭而反文选顔延之五君咏曰途穷能无恸】白头未觉功名晩【以属徐州也老杜诗男儿功名遂亦在老大时】青眼常蒙今昔同【晋阮籍能为青白眼范讽诗云惟有南山与君眼相逢不改旧时青】衰疾又为今日别数行老泪洒西风【衰疾见前注】

次韵答晁无斁

女生愿有家名妾不以聘田里亦慕君又恶不由正【大率用孟子意礼记内则曰聘则为妻奔则为妾】欲行不问涂【用阮籍事见前注】已破宁顾甑【後汉郭泰传孟敏荷甑堕地不顾而去林宗见而问其意对曰甑已破矣视之何益时后山罢颍学】耕蚕无一廛【汉书扬雄传有田一廛】庖井要三径【晋书陶潜谓亲朋曰聊欲弦歌以为三径之资可乎老杜诗井竈任尘埃】还家忧患余【老杜诗斯文忧患余】挽须儿女竞【老杜诗生还对童稚似欲忘饥渇问事竞挽须谁能即嗔喝】十年宁有此一寒可无命【老杜诗不为困穷宁有此此借用言还家之乐十年所无一寒见前注诗意谓离合贫富盖皆有命】平生晁夫子得士公室庆【谓作诸侯客也公室见鲁论】稍无车马音复作宾客请【车马音见孟子】论文到韩李【谓韩愈李翺也似指东坡以下数句皆足此意老杜诗论文到崔苏】念旧说苏郑【谓苏源明郑?皆老杜故人也老杜尝有诗曰故旧谁怜我平生郑与苏又云早岁与苏郑痛饮形相亲】长年断消息独语谁和应【意谓东坡在贬所也老杜诗中原消息断退之与孟郊书云余言之而听者谁欤余唱之而和者谁欤东坡诗独唱无人和退之送郑权序曰撞搪号呼以相和应】此生恩未报他日目不瞑【退之诗秖缘恩未报岂谓生足藉左传曰荀偃卒视不可含栾桓子抚之乃瞑受含】归卧无好怀叩门有佳听诗来霜雪後更觉天宇净【老杜诗天宇清霜浄】少好老未工【扬子曰或问吾子少而好赋】持刃授子柄【汉书梅福传倒持太阿授楚其柄】

次韵无斁偶作二首

肩耸三峰峻【国朝杂记长孙无忌嘲欧阳询耸膊成山字埋肩不出头郭缘生述征记曰华山有三峰直上数千仭】眉庞八字横【退之诗夜阑纵捭阖哆口疎眉庞汉武故事官人画八字眉此借用】玄谈人絶倒【见前注】家法句新清【老杜诗更得新清否遥知对属忙】八俊先张子【後汉党锢传曰指天下名士为之称号三君八俊又曰张俭为党魁】诸公少贾生【汉书贾谊传天子议以谊任公卿之位绦灌东阳侯冯敬之属尽害之乃毁谊曰洛阳之人年少初学专欲擅权纷乱诸事于是天子後亦疎之】已传乌鹊喜欲听鶺鴒声【鶺一作鹆○此句当属其兄无咎老杜云浪传乌鹊喜深负鶺鴒诗】

此老三年别何时万里回【亦似属东坡元佑壬申别于颍州至绍圣乙亥三年矣】更无南去鴈【鴈不过衡山无从寄声于岭外也】犹见北枝梅【言东坡过岭未归白氏六帖云大庾岭梅花南枝落北枝开】会有哀笼鸟【文选潘岳秋兴赋曰池鱼笼鸟有江湖山薮之思李畋献吕文靖生日诗曰此身若得西归去尤胜开笼放雀儿】宁须溺死灰【汉书韩安国传狱吏田甲辱安国安国曰死灰独不复然乎甲曰然则溺之】圣朝无弃物【老杜诗圣朝无弃物老病已成翁神宗于东坡尝有人材难得不忍终弃之诏故此诗引用】与子赋归哉【欲其来归之意也殷其靁诗振振君子归哉归哉此亦赋诗断章之意】

古墨行【并序】

晁无斁有李墨半丸云裕陵故物也往于秦少游家见李墨不为文理质如金石亦裕陵所赐王平甫所藏者潘谷见之再拜云真廷珪所作也世惟王四学士有之与此为二矣嗟乎世不乏奇乏识者耳敬为长句率无斁同作【永裕陵神宗所葬】

秦郎百好俱第一乌丸如漆姿如石【赵壹非草书曰十日一笔月数丸墨萧子良书曰仲将之墨一点如漆文房四谱云李超本易水人唐末居于歙造墨尤妙其坚如玉其文如犀】巧作松身与镜面借美于外非良质【文选琴赋曰良质美手】潘翁拜跪摩老眼一生再见三叹息【礼记曰一倡而三叹】了知至鉴无遁形【圆觉经云曾不了知如幻境界卫夫人帖云仰凭至鉴大不可言东坡诗道人胸中水镜清万象起灭无逃形】王家旧物秦家得【旧物借用王献之青毡事】君今所有亦其亚伯仲小低犹子侄【老杜诗天厩真龙此其亚魏志卫臻传注郭林宗论许兹与文生此二人非徒兄弟乃父子也】黄金白璧孰不有古锦句囊聊可敌【谓世人蓄金璧固多而未必可当此墨惟诗囊差可当之耳唐书李贺传每出从小奚奴背古锦囊遇所得投囊中】睿思殿里春夜半灯火阑残歌舞散【睿思盖神宗便殿在垂拱殿後】自书细字答边臣万里风尘入长算【元佑中苏辙等上所编神宗皇帝御制集内四十卷皆赐中书密院及边臣手札言攻守秘计哲宗为之序曰其指授诸将应变制宜虽在千万里外而尽得其形势之要先後缓急之机皆如在目前而无遗画云又按光武纪一札十行细书成文退之诗夜书细字缀语言文选陆士衡吊魏武帝文曰长算屈于短日远迹顿于促路】初闻桥山送弓剑【帝王世纪曰黄帝葬于上郡阳周之桥山汉书郊祀志黄帝铸鼎既成有龙下迎帝小臣持龙髯龙髯抜堕堕黄帝之弓老杜诗先帝弓剑远】宁知玉盌人间见【南史沈炯行径汉武通天台为表奏之其略曰茂陵玉盌遂出人间此借用以比裕陵遗墨】夜光炎炎冲斗牛会有太史占星变【晋书张华传雷焕曰斗牛之问颇有异气史记天官书曰常星之变不见欧公仁宗御书飞白记曰今赐书之藏于子室也吾知将有望气者言荣光起而属天者必赐书之所在也】人生尤物不必有【左传曰夫有尤物足以移人苟非德义则必有祸】时一过目惊老丑【文选张景阳诗忽如鸟过目南史昭明太子传曰读书过目皆忆柳子厚乞巧文独溺臣心使甘老丑】念子何忍遽磨研少待须臾图不朽【魏衍注曰少游之墨尝许先生为他日墓志润笔先生尝语衍作此时少游尚无恙然终先逝去衍谨书○少待须臾见前注文选蔡邕作郭有道碑曰乃相与推先生之德以谋不朽之事而退之马府君行状曰托立言之君子而图其不朽焉按左传穆叔曰其次有立言虽久不废此之谓不朽】明牕净几风日暖有愁万斛才八斗【晋书王羲之传曰棐几滑净庾信愁赋曰且将一寸心能容万斛愁谢灵运云天下才共有一石曹子建独得八斗】径须脱帽管城公【脱帽谓去其管弢也退之毛颖传秦始皇封诸管城号管城子後因进见上将有任使拂拭之因免冠谢云云】小试玉堂挥翰手【史记孙武传曰可以小试勒兵乎欧公诗收取玉堂挥翰手却来南亩把锄犂】

次韵晁无斁除日书怀

世学违从衆【老杜诗困学违从衆】名家最近天【老杜自注其诗曰俚语云城南韦杜去天尺五又诗阳关已近天】感时犹壮志得句起衰年【老杜诗感时花溅涙乂诗汤休起我病微笑索题诗又诗为报各衰年】袁酒无何饮【史记袁盎传盎为吴相兄子种说以日饮无何】陶琴不具弦【陶琴见前注乐天诗周易休开卦陶琴不上弦】平生挥翰手几见絶韦编【史记孔子世家曰孔子读易韦编三絶】

次韵无斁雪後二首

闭合春云薄开门夜雪深【闭合见前注】江梅犹故意【故意事借用范雎事】湖鴈起归心【隋薛道衡诗曰人归落鴈後思发在花前】草润留余泽牕明度积阴【老杜诗轻鸟度层阴又云积阴带奔涛】殷懃报春信屋角有来禽【老杜诗百舌来何处重重只报春又诗红稠屋角花尚书故实云王内史有求来禽帖来禽言味甘来衆禽俗作林禽此借用其字耳】

取性无通介随时有异同【魏志徐邈传或问卢钦徐公当武帝之时人以为通自在凉州及还京师人以为介何也钦答曰往者毛孝先崔季珪用事贵清素之士于时皆变易车服以求名高而徐公不改其常故人以为通比来天下奢靡转相仿傚而徐公雅尚自若不与俗同故前日之通乃今日之介也是世人之无常而徐公之有常也东坡诗亦云通介宁随薄俗移】雪余盖地白【退之诗榆荚车前盖地皮】春浅着梢红【乐天诗今年春浅游人少杜默诗春着花梢犹半红】寄食虚长算【魏衍注云时先生寄妇翁郭?大夫曹州使宅晁时为州教官】论诗阙近功【上句用韩信事见前注长算亦见前注】相看不相弃赖有古人风【魏志毛玠传太祖赐以素屏风素凭儿曰君有古人风故赐君古人之服】

赠魏衍三首【当是自曹暂还徐所作】

妙年文墨秀儒林老眼今晨得再明【文选陈思王表曰终军以妙年使越汉书有儒林传】历块过都聊可待【老杜诗历块过都见尔曹事见前注】未须回首一长鸣【盐铁论曰骐骥负盐车垂头于太行之阪见伯乐则喷而长鸣退之咏马诗不知何故翻骧首牵过关门妄一鸣】

崔蔡论文不足过【刘禹锡序柳子厚集曰韩退之评其文雄深雅健似司马子长崔蔡不足多也案後汉崔瑗蔡邕皆能文】新诗平处到阴何【唐书孟郊传云李观论其诗曰高处在古无上平处下顾二谢老杜诗颇学阴何苦用心按南史阴铿何逊皆能诗】宁须万户权轻重【杜牧之诗曰谁人得似张公子千首诗轻万户侯史记律书云世闇于大较不权轻重】不待千篇一已多【世说卫玠嘲阮宣子曰一言可辟何假于三宣子曰苟是天下之望亦可无言而辟复何假一南史陆琼传曰此儿必荷门基所谓一不为少此并用其意】

敏捷为文笔不休【老杜诗敏捷诗千首魏文帝典论云下笔不能自休】何妨缩手小迟留【缩手见前注】名驹已自思千里【宋书高祖曰谢方明可谓名家驹鲁连子徐刦言于田巴曰刦弟子鲁温年十二然千里驹也】老子终当让一头【欧公与梅圣俞书云读苏轼书不觉汗出快哉快哉老夫当避路放出一头地也】

赠寇国宝三首

承家从昔如君少得士于今孰我先【易曰开国承家老杜诗承家节操尚不泯又云文章并我先】口拟说诗心已解世间快马不须鞭【传灯録外道问佛不问有言不问无言世尊良久外道赞叹云世尊大慈大悲开我迷云令我得入外道去後阿难问佛云外道有何所证而言得入佛云如世间良马见鞭影而行乐府梁朝歌曰快马不须鞭】

往岁黄童今寇君高文要学亦多闻【後汉黄香传京师号曰天下无双江夏黄童此借用以比黄预又寇恂传颍川百姓遮道曰愿从陛下复借寇君一年此借用以比国宝】留年看举天南翼【韩鄂四时纂要曰鹿骨酒久服长骨留年庄子曰鹏之背不知其几千里也怒而飞其翼若垂天之云是鸟也海运则将徙于南溟南溟者天池也】过目先空冀北羣【退之送温造序云伯乐一过冀北之野而马羣遂空】

虎子堕地气食牛【尸子曰虎豹之驹虽未成文已有食牛之气老杜诗小儿五岁气食牛鲁直诗渥洼麒麟儿堕地志千里】雀儿浴处鱼何求【退之诗云虾蟆跳过雀儿浴此纵有鱼何足求】可奈我衰才亦尽【南史丘灵鞠传王俭曰丘公仕宦不进才亦退矣又江淹任昉人皆谓之才尽】正须二子与同游【谓黄寇二君】

次韵春怀

老形已具臂膝痛【此借用彭越传反形巳具之语林逋诗览照光巳具开樽人更稀】春事无多樱笋来【老杜诗溪边春事幽乐天诗百年夜分半一岁春无多韩偓樱桃诗注曰秦中谓三月为樱笋时辇下岁时记曰四月自堂?至百司?通谓之樱笋厨】败絮不温生虮蝨【败絮见前注汉书严安曰介胄生虮蝨】大杯覆酒着尘埃【晋元帝纪帝颇以酒废事王导以为言帝命酌引觞覆之于此遂絶陶渊明传曰尘爵耻虚罍】衰年此日长为客旧国当时只废台【老杜至日诗年年此日常为客又登高诗万里悲秋常作客百年多病独登台后山所指谓徐州戏马台也】河岭尚堪供极目【文选王粲登楼赋平原远而极目兮蔽荆山之高岑】少年为句未须哀【王介甫诗意气未宜轻感慨文章尤忌数悲哀】

河上

背水连渔屋【背水借用韩信事老杜诗渔屋架泥涂】横河架石梁【唐人羊士谔诗行披烟杉入激澜横石梁】窥巢乌鹊竞【雀巢多为乌所窥夺】过雨艾蒿光【老杜诗庭幽过雨沾东坡乐府云日暖桑麻光似泼风来蒿艾气如薰】鸟语催春事牕明报夕阳【退之送孟郊序云以鸟鸣春南部烟花録陈後主诗夕阳如有意偏傍小牕明老杜诗人扶报夕阳】还家慰儿女归路不应长【时自徐还曹】

题柱二首【并序】

永安驿廊东柱有女子题诗云无人解妾心日夜长如醉妾不是琼奴意与琼奴类读而哀之作二絶句

桃李摧残风雨春【杨炯少姨庙记曰古木摧残尚辨三花之树】天孙河鼔隔天津【史记天官书织女天女孙也尔雅河鼔谓之牵牛晋志曰天汉起东方经尾箕之间谓之汉津古乐府华山几曰隔津叹牵牛语织女离泪溢河汉陆系有所思曰只看今夜里那似隔天津】主恩不与妍华尽【乐天後宫词曰红顔未老恩先断斜倚熏笼坐到明或作王建宫词】何限人间失意人【士不遇多矣何独女子哉刘禹锡咏古诗曰一朝复得幸应知失意人】

从昔婵娟多命薄【东坡诗自昔佳人多命薄】如今歌舞更能诗【丽情集元载宠姬薛瑶英能诗书善歌舞】孰知文雅河阳令【文选夏侯常侍诔曰俗疵文雅李善注引大戴礼曰天子不知文雅之辞晋书潘岳为河阳令】不削琼奴柱下题【青琐高议载琼奴姓王氏王郎中幼女父死失身于赵奉常家为主母凌辱道出淮上书其事于驿壁见者哀之王平甫为作歌云】

蝇虎

物微趣下世不数【老杜诗物微世竞弃又诗人物世不数后山此篇盖有所指】随力捕生得称虎【唐书安禄山与史思明俱为捉生东坡诗牕间守宫称蠍虎】匿形注目摇两股【史记越世家曰鸷鸟之撃也必匿其形】卒然一击势莫御【卒然及莫御字皆见孟子】十中失一八九取【周礼医师十全为上十失一次之】吻间流血腹如鼔【元稹诗腹胀看成鼔】却行奋臂吾甚武【汉书犹却行而求及前人史记殷纪汤曰吾甚武故称武王】明日淮南作端午【言恃勇而不知及祸也世传淮南王安万毕术云以五月五日取蝇虎杵汁拌豆豆自踊跃可以击蝇】

陶朱公庙【史记曰范蠡变名姓适齐为鸱夷子皮之陶为朱公陶即定陶今曹州济阴县乃其地也】

千篇奏牍谩多知【史记东方朔至公车上书凡用三千奏牍老杜鹦鹉诗红觜谩多知】百战收功未出奇【孙子曰百战百胜非善之善也史记白起赞曰料敌合变出奇无穷此两句言陶朱公智勇虽多犹未足道要以身退为胜耳】名下难居身可辱【史记越世家范蠡以为大名之下难以久居乘舟浮海变姓名自为鸱夷子皮耕于海畔苦身戮力父子治产鲁论柳下惠少连降志辱身矣】却将湖海换西施【湖海当为越国分封之地国语范蠡反至五湖辞于王曰臣不复入越国矣王曰子听吾言与子分国不听吾言身死妻子为戮蠡曰君行制臣行意遂乘轻舟以浮于五湖杜牧之诗云西子下姑苏一舸逐鸱夷】

次韵晁无斁夏雨

咫尺隔山海【晋书王我传尝经黄公酒垆下曰今日视之虽近邈若山河乐天诗嬾慢不相访隔街如隔山】作书问如何【老杜诗道甫问讯今何如】蚁垤既畜粮蛙窟如鸣鼍【淮南子曰蚁知为垤鸣鼍见前注张籍诗天欲雨有东风南溪白鼍鸣窟中】积暑复一雨斧斫仍手摩【斧斫手摩本俗间语】钩牕欲悬麻【老杜诗雨脚如麻未断絶】出门已横河【晋傅玄雨诗曰湍深激墙隅门庭若决河】人言月离毕未必致滂沱【史记有若传孔子既没弟子思有若状似孔子立为师问曰孔子当行使弟子持雨具巳而果雨弟子问曰夫子何以知之夫子曰诗不云乎月离于毕俾滂沱矣昨暮月不宿毕乎他日月宿毕竟不雨有若不能对后山意亦谓今夏之雨非必以月离毕所致】东臯繁草木兰艾不同科【此亦法华经一雨所润而诸草木各有差别之意渊明归去来辞曰登东臯以舒啸南史鲍照曰丈夫岂可遂藴智能使兰艾不辨老杜诗喧静不同科字本出鲁论】惊鱼畏密罟【孟子注曰数罟密网也】独鸟鸣南柯【何逊诗独鸟赴行查老杜诗独鸟怪人看异闻集载南柯梦事盖古槐南枝也】稍无虫飞喧复觉蝉语多因声作好恶与物殊未和【乐天闻早莺诗云鸟声信如一分别在人情】卧闻夜来雨归种故山禾【老杜诗不意远山雨夜来复何如】百年须下泽【後汉马援传援谓官属曰吾弟少游尝哀吾慷慨多大志曰士生一世但取衣食裁足乘下泽车御款段马为郡掾吏守坟墓乡里称善人斯可矣】万里付长罗【汉书常惠护乌孙兵击匈奴克获封长罗侯】先生断百好尚以诗作魔【乐天诗惟有诗魔降未得每逢风月一闲吟传灯録兖州降魔禅师传秀师问曰汝翻作魔耶】缩子万言手听渠七字哦【太白与韩荆州书云日试万言?马可待缩手见前注退之诗夜梦神官与我言罗缕道妙角与根壮非少者哦七言六字常语一字难○语一作言】室迩人则远【诗云其室则迩其人甚远】燕默劳者歌【文选谢叔源诗曰悟彼蟋蟀唱听此劳者歌注韩诗曰伐木废则朋友之道缺劳者歌其事】思君得老瘦【文选古诗曰思君令人老岁月忽已晚老杜诗所向泥活活思君令人瘦】触热生积疴【言思君欲往又畏暑而不能行也老杜诗触热生病根後汉窦融传曰是生积疴不能遂瘳】

寄无斁

敬问晁夫子官池几许深【文选夏侯湛东方朔画赞曰敬问墟坟长沙法帖有云王珉敬问官池见前注】已应飞鸟下【列子曰海上之人有好沤鸟者每旦之海上从沤鸟游沤鸟之至者数百而不止其父曰吾闻沤鸟皆从汝游汝取来吾玩之明日之海上沤鸟舞而不下此诗言飞鸟下以见无斁忘机之意汉昭帝纪黄鹄下建章宫太液池】复作卧龙吟【晋书习凿齿传曰西望隆中想卧龙之吟按蜀志诸葛亮传亮躬耕陇亩好为梁父吟徐庶谓先主曰诸葛孔明者卧龙也此诗借用以言无斁高卧吟啸要非池中物也老杜诗风雨时时龙一吟】待我中疴愈【鲁直诗百疴从中来】同君把臂临【老杜诗临江把臂难再得】泥涂无去马【退之书云泥水马弱不敢出不果鞠射亲问而以书悚息尤深老杜诗去马来牛不复辨】夏木有来禽【唐王摩诘诗云阴阴夏木啭黄鹂此引用以寄莺鸣求友之意来禽见前注】

次韵别张芸叟

中年为别更堪频【中年别见前注】四海为家托一身【老杜诗有无家别】此别时须问生死孰知诗力解穷人【老杜诗此别还须各努力汉书蒯通传曰使人候问其死生退之诗行当挂其冠生死一相访诗穷见前注】

宿深明阁二首

窈窕深明阁晴寒是去年老将灾疾至【乐天诗性将时共背病与老俱来灾疾见前注】人与岁时迁【此句属鲁直绍圣初言者以神宗实録多失实召鲁直至陈留问状因寓佛寺题其所居为深明阁自此遂谪黔中老杜诗甘与岁时迁】默坐元如在【退之诗默坐念语笑元如在谓神交心契如在其前】孤灯共不眠【文选谢惠连诗孤灯暧幽幔老杜诗灯影照无睡又诗不眠瞻白兔】暮年身万里赖有故人怜【鲁直与张叔和书云某至黔州将一月矣曹守张倅相待如骨肉时曹谱伯达守黔中张兟茂宗作倅皆京洛人老杜诗镜中衰谢色万一故人怜】缥缈金华伯人间第一人【金华伯谓鲁直按葛洪神仙传云黄初平年十五家使牧羊有道士将至金华山居石室中四十余年其兄初起行索初平初平叱羊白石皆起成羊文选海赋云神仙缥缈】剧谈连昼夜【史记淳于髠传一语连三日三夜无倦世说卫玠与谢琨达旦微言因病笃】应俗费精神【应俗见前注老杜诗应接丧精神退之诗可怜无益费精神按扬雄解嘲曰但费精神于此而烦学者于彼】时要平安报【老杜诗夕烽来不近每日报平安】反愁消息真【老杜诗反畏消息来寸心亦何有又云难知消息真】墙根霜下草又作一番新【此句盖有所指退之诗曰白露下衆草萧萧共憔悴青青西墙下已复生满地又诗墙根菊花可沽酒】

东山谒外大父墓

土山宛转屈苍龙下有盘盘盖世翁【盘盘见前注汉书项羽传力拔山兮气盖世】万木刺天元自直【文选张平子南都赋曰森??而刺天】丛篁侵道更须东【老杜诗丛篁低地碧乐天古原草诗曰远芳侵古道齐民要术曰竹性爱西南引谚云东家种竹西家治地此言更须东谓自已侵道不须复东引也】百年富贵今谁见一代功名托至公【龎丞相墓志铭盖司马温公所作曾子固谢欧阳舍人譔先大父志铭书曰後之作铭者苟记之非人则书之非公与是不足以行世而传後】少日拊头期类我【文选沈约诗平生少年日後汉吴佑传父恢拊其首曰吴氏世不乏季子矣扬子曰螟蛉之子殪而逢果臝曰类我类我久则肖之矣拊头字见魏志刘廙传】暮年垂泪向西风【王介甫诗暮年垂泪对桓伊】

次韵晁无斁冬夜见寄

寒牕冷夜欲生尘短枕长衾却自亲【按唐书让皇帝传玄宗友悌尝制大衾长枕将与诸王共之后山意谓索居离羣衾枕特自亲而已】老子形骸从薄暮【此句后山自道後汉马援传颇哀老子使得遨游文选豫章行曰促促薄暮景亹亹鲜克荣李善注云景之薄暮喻人之将老也】先生意气尚青春【此句以属无斁文选潘尼赠陆机诗予涉素秋子登青春李善注云素秋喻老青春喻少也】覆杯不待回丹颊【言不借红于醉面也覆杯见前注】危坐犹能作直身【後汉书茅容避雨树下危坐愈恭孟郊诗煖得曲身成直身】城郭山林两无得暮年当复几沾巾【言出处皆不如志可为流涕也欧公集古録跋韩退之题名曰谓着山林与着城郭无异等语宜为退之之言案今世所传退之与大颠书云苟非所恋着则山林闲寂与城郭无异】

寒夜有怀晁无斁

同好共城郭十日不一顾【老杜诗可恨邻里间十日不一见顔色】人事虽好乖【渊明答庞参军诗序曰人事好乖便当语离】吾生亦多忤【老杜诗人事多错迕与君永相望】阖门对妻子岁月不可度【文选曹子建表曰四节之会块然独处左右惟仆隶所对惟妻子高谈无所与陈发义无所与展老杜诗剑南岁月不可度汉书谷永传曰阖门高枕】闭目宁用遮【言废书不观也传灯録僧问药山何故看经山云且图遮眼】停杯仍下筯【言虽止酒尚能强饭李太白诗停杯投筯不能食抜剑四顾心茫然何曾日食万钱犹言无下筯处】独无区中缘【区中缘见前注又李太白诗曰杳无区中缘】永怀岩下趣【老杜诗盛论岩中趣】平生三径资安得一朝具【三径资见前注】万里初历块前驱告曛暮【言出仕未几而遽得罪谢灵运诗朝游穷曛黑】归怀属有思【退之秋怀诗丈夫属有念事业无穷年】弃世不待怒【庄子曰夫欲免为形者莫如弃世弃世则无累】老境厌逶迟人情费将护【礼记六十曰耆指使疏引贺?云耆至也至老之境也文选江淹别赋曰车逶迟于山侧注云逶迟少留貌】向来张长公吾亦从兹去【汉书张释之传子挚字长公官至大夫不能取容当世遂不仕汉高祖纪曰吾亦从此逝矣】灯花频作喜【老杜诗灯花何太喜】月色正可步【老杜诗思家步月清宵立】豫恐何水曹明朝有新句【梁何逊为水部】

除夜

七十已强半所余能几何【退之诗年皆过半百来日苦无多老杜诗百年能几何唐摭言崔橹梅花诗云强半瘦因前夜雪】悬知暮景促【悬知见前注柳子厚书曰长来觉日月益促岁岁更甚】更觉後生多【老杜诗所谓坐深乡里敬】遯世名为累【易曰遯世无闷老杜诗疎嬾为名误退之诗士生为名累】留年睡作魔【卢仝守岁诗曰年去留不住年来也任他石曼卿诗曰巳为物象添诗瘦更被春阴长睡魔作魔见前注】西归端着便【着便见前注】老子不婆娑【晋书陶侃传曰老子婆娑正坐诸君辈王述亦曰致仕之年不为此公婆娑之事】

后山诗注卷五








第七十二扶危卦〔正阴居中坤地西南〕：二上四中守节之象

象曰：圣人彬彬，其形若何？贤良内应，先哭后歌。又曰：昨日出行，与祸相当，流矢中我，目泪汪汪。

颜曰：圣人所以异于人者，以其文质彬彬，然后为贵也。此卦先忧后喜，欲见人君，求官禄，无始有终。

何曰：行处不吉，或遇兵寇，被射中目。行人不来，病者困极，官讼难散。是非啾唧，求祷乃安。不宜乘船，守旧获吉。

陈曰：在上阴弱，下位落空，群阴居中，无地可立，危乱之象也。支危守节，所以劝戒，然未见其人也。象辞圣人彬彬，贤良守节，与卦象不合趣。别本曰：昨日出行，与祸相当，流矢中我，目泪汪汪，有凶无吉之卦也。此语当是。

刘曰：出行遇祸，阴据于中也。流矢中目，亦上穷也。

此课上中俱阴，既无下位，又非匹偶，自相伤贼。占者得之，当为阴小之所凌犯。官事难解，行人忧盗，用兵伤败，婚姻不谐，凡事凶。

诗曰：云横山际水茫茫，千里长途望故乡。蹇厄事来君莫恨，倚门惆怅立斜阳。

又曰：天生圣贤，抱道无位。周流四方，以道为贵。文质彬彬，拔乎其萃。


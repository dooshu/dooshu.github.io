○上书请修朝制



设官分职，所以经国济时，恪勤官次，所以缉熙庶政。当官者以匪躬为务，受任者以忘身为效。自皇纲初震，戎马生郊，公私草创，未遑旧式。而朝士多违宪制，不遵典章，或公文御案，在家卧署，或事无可否，望空而过。至令黜陟绝于皇朝，驳议寝于圣世，清浊共流，能否相杂，人无劝兢之心，苟为度日之事。岂能忧公忘私，奉上之道也。今皇化日隆，遐迩宁泰，宜振肃纲维，申修旧则。（《晋书·载纪·沮渠蒙逊传》，其群下上书云云，又《十六国春秋》九十四。）




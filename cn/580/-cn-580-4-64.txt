列传第六十四 游显　贾居贞〔钧〕　赵炳　李德辉〔吕騕〕　张德辉　马亨　何荣祖程思廉


游显，字子明，本代州崞县大姓，金宣宗迁汴，徙其族于许州临颍。太宗四年，拔许州，显隶大帅巴而思不花部下，以善国语擢为经历。后与千户阿思兰从诸王伐宋，略房州，禽宋将何太尉。襄阳下，授副达鲁花赤。十年，襄阳别将刘义叛，执显等送于建康，宋将刘石河荐其才于制置使孟珙。珙移镇鄂州，使显从石河戍淮北，遂与田僧住二骑夜遁，至新野境，遇阿思兰巡徼，偕至察罕军中。十二年，入觐，太宗赐白金五万两、锦衣二袭、襄阳新附民二百家为佃户，且曰：“昔太祖时，一回鹘人迎降，授以玺书，从其所为。今亦授卿玺书，从其所为。”宪宗即位，授金符，为大帅卜怜吉歹佐，濒行，赐之酒，辞，帝曰：“卿朕前不饮，将饮无人处耶？”对曰：“臣不敢面欺。今效死行间，从此十年不饮酒。”帝大悦。八年，帝自将伐蜀，显谓：“道路险远，馈运甚艰，六师出此，非万全之策。不如从关东直临江汉。”帝曰：“朕业已至此，关东之事付之朕弟，宜即彼言之。”九年，世祖自开平南伐，显谒见汤阴。至黄陂，使显督别帖万户战船，篙工不足，显取降人立两帜下，令之曰：“能用篙者左，否则右。”得九百人。济江，授银章行宣抚使事。

世祖践阼，诏显位中书左丞、大名宣抚使张文谦下。中统二年，代文谦为宣抚使。三年，李璮反，以显行宣慰司于大名、洺、磁、怀孟等州，及河南东西两路，皆隶之。有诬显尝与璮通书者，帝曰：“显岂为此事，鸷鸟为狐所憎耳。”及籍璮家，果无显书。敕以诬告人付显，听其甘心，其人亡命。逾年，显召其妻子，谕使出，其人膝行祈死，显曰：“汝生死惟吾，其忍杀汝。”待之如平时。显以平贼入贺。故事，非国人不入宫门，席地坐，不设榻，侍宴不称觞。至是，显请称觞，诏允之，并赐黄金一斤。他日，帝宴坐虎帐，显至，卫士呵止之，呼于廷中，帝曰：“是非游显声耶？”召入诘之，显以实对，帝命之出。裕宗时为中书令，适至，复召入，俾尽所言。对曰：“臣闻将改宣抚司为宣慰司，若不选贤能任之，虽变易官名，犹恶鼓不鸣而新其枹，声岂加大耶？”因历短诸臣，无少隐借。帝顾裕宗曰：“汝他日求可用者，须此辈人。”

至元二年，进嘉议大夫、益都路总管。未几，改南京路总管。四年，改大都路总管，兼府尹。乘舆岁至大都居冬，糇粮藁秸，多不给直，率出于中下之户，豪强不及。显以物力多寡，差赋之，民力纾其半。入言：“安童、伯颜两丞相，一治中书事，一为枢密，则军政必齐肃于前。”从之，以伯颜同知枢密院事。六年，授河北河南道提刑按察使。八年，改总管襄阳水军万户。又改陕西四川道提刑按察使。皇子安西王出镇陕西，载顺圣皇后赐物数十车，用事者欲置于宪府，副使张庭瑞不受，皇子闻其事，将按治廷瑞。显力为陈辩，且责同事者曰：“昔线真罢右丞相，入为宣徽使，有干以事者，谢曰：‘吾守鬵釜者，他非所知。’汝乃王之庖人，不师此，而越职沮挠风纪，傥帝闻之，谓王不戢左右，奈何？”皇子虽不悦，然素知显为人，由是庭瑞得免重谴。

伯颜济江，授显前军宣抚使。大军围平江，显以七骑抵城下，呼曰：“我游宣抚也，告汝州将，宜早纳款。”宋将王安抚即以城降，授显平江路宣抚使。十四年，迁中训大夫、浙西道宣慰使。入觐，帝顾谓之曰：“卿老人，宣力多年。”赐榻坐，辍大官所上食之，赐白貂裘。显奏言：“江南赖陛下神武，文轨已同，惟官吏敷宣圣化者，不称任使。”敕与中书言之。十六年，迁中奉大夫、中书右丞、行浙西宣慰使。十九年，拜荣禄大夫、江淮等处行中书省平章政事。卒，年七十四。

显推诚感物，有窃戍兵马者，律当倍偿，显先假公帑偿之与盗，期归取于家，如期而反，悉输官罚。在平江，贷仓谷一百三十万于民，约秋熟偿官，及期，无少折阅。二事人尤颂之。

子永锡，海北广东道廉访使；永禄，知绥德州。

贾居贞，字仲明，真定获鹿人。祖守谦，金尚书右丞。父颐，金蔡州观察推官。居贞甫冠，为行台从事，有馈黄金五十两者，居贞却之。太宗闻其事，称为清慎，特敕有司给银百两。世祖在潜邸，召对称旨，使监筑上都城。以母忧归。

中统元年，授中书左右司郎中。居贞习国语，命特入奏事。从帝北征，赐西锦服，以赏其劳。一日，帝问：“郎俸几何？”居贞如数对，帝谓太薄，敕增之，居贞辞曰：“不可以臣而紊官制。”刘秉忠奏居贞参知政事，又辞曰：“他日有援臣例求执政者，何以处之。”帝嘉其能让。至元元年，授参议中书省事，与左丞姚枢行省河东山西，罢诸侯世袭，立迁转法。五年，再为左右司郎中。阿合马当国，忌之，改给事中。同丞相史天泽等纂修国史。

十年，克宋襄阳，以居贞知襄阳府。旋擢襄阳路总管，佩虎符。十一年，伯颜伐宋，授居贞宣抚使，议行省事。鄂州降，留居贞与阿里海牙戍之，授佥行中书省事。居贞建议曰：“江陵要地，宋制阃重兵所屯。闻诸将不睦，城中又患疾疫，薪刍乏绝，闭门不敢樵采，宜乘间取之。若春水涨，彼乘上流而下，则鄂、汉危矣。”驿闻，诏从之。

十二年春，阿里海牙攻江陵，使居贞守鄂州。居贞严戢吏卒，有纵暴于民者，立斩之。发仓廪以振流亡，弛湖荻禁，免括商船，听民用宋之楮币，宋宗室仰食于官者依旧廪之，州境遂安。宋将娄安邦以信阳降，入觐，裨将陈思聪屠其家，居贞以计召思聪至，数其罪诛之。蕲州盗起，属县民傅高亦聚众应之。居贞移檄谕以祸福，众皆降，获高磔死。居贞初遣万户郑鼎讨贼，鼎疑城中大姓皆与高通，谋请歼之，以绝祸本，居贞不从。鼎留其部将于鄂，戒之曰：“吾还军，汝即举烽，内外合发，当尽杀城中大姓。”会鼎战败溺死，其事泄露，鄂人尤感颂居贞。十四年，拜中奉大夫、湖北宣慰使。

十五年，迁参知政事。未几，改江西行省参知政事。濒行，老幼号泣相送，刻其像祀于州学。诏捕受崖州伪命者，逮系三百余家，居贞悉出之，下令凡收藏宋告身者，悉投水火，有妄讦者坐死。十五年，江西大水，居贞发粟振之，遣吏具舟载糜粥以食饿者，全活无算。冬大雪，堕地旋消，右丞塔出，贵胄也，顾谓居贞曰：“国家有江南北，寒宜减三月。”居贞曰：“相公袭貂裘，炽炭于前，张幄于后，言是则宜，彼庭立之甲士，必以为加三月矣。”塔出谢其失言，由是师事居贞，事无大小，悉以咨之。南安李梓发作乱，居贞请自讨之，谕其众降，梓发自焚死，不戮一人。都昌杜万一僭号拥众数万，居贞曰：“都昌与吾南康祇隔一湖，不速馘此贼，南康将乱。”乃遣部将方招讨，伏兵舟中，伪为贾，径造都昌，禽万一磔之。有列通贼姓名百余人来上者，居贞曰：“元恶已诛，蔓延何为！”取其牒烧之。十七年，朝廷再伐日本，造战舰于江南，居贞欲入朝奏罢其事，未行以疾卒，年六十三。赠推忠辅义功臣、银青荣禄大夫、中书平章政事，追封定国公，谥文正。

居贞貌粹言温，侃侃易直，性好学，军中以橐驼负书读之。从世祖北征，犹进讲《资治通鉴》。子铎，淮东宣慰使；镛，禹城尹；锷，知盐官州；钧，最知名。

钧，字元播，幼渊默有度量。由榷茶提举拜监察御史，出佥淮东廉访司事、行台都事，入为刑部郎中，改右司郎中、参议中书省事。至大二年，拜参知政事，议罢尚书省所立法。迁佥书枢密院事。三年，复改参知政事，赐锦衣、宝带。钧为政持大体，不孑孑钓名誉。皇庆元年，卒，诏赙钱三百万。子汝立。

赵炳，字彦明，惠州滦阳人。父宏，有勇略，元初为征行兵马都元帅。炳幼孤鞠于从兄，岁饥就食平州，遇盗缚兄，将杀之，炳年十二，泣请代死，盗惊异，舍之而去。甫冠，以勋臣子侍世祖于潜邸，性勤恪，眷顾日厚。世祖复立抚州，即以炳为抚州长官。宪宗九年，王师伐宋，括兵敛财，燕蓟骚动。师还，炳迓于中途，具以事闻，返所括兵及横敛之财于民。

中统元年，命判北京宣抚司事。时参知政事杨果为宣抚使，闻炳至，喜曰：“吾属无忧矣。”三年，括北京鹰房等户丁为兵，蠲其赋，使炳统之。时李璮叛据济南，炳将千人从大军讨璮，独当城北面，有俘获辄纵之去，曰：“胁从者，不足治也。”济南平，入为刑部侍郎，兼中书省断事官。有携妓登龙舟者，炳按以法，未几，其人死，子诉冤，诏让之，既而谓侍臣曰：“炳用法太峻，然非徇情者。”改枢密院断事官。济南妖民作乱，授炳济南路总管，赐金虎符，加昭勇大将军。炳至，止诛首恶，余党悉解散。岁凶，发廪赈民而后上闻，朝廷不之罪也。迁辽东提刑按察使。

至元九年，帝以陕西重地，思用刚鲠旧臣治之，徙炳京兆路总管，兼府尹。皇子安西王开府陕西，诏王治宫室，悉听炳裁制。王府吏卒横暴，炳以法绳之，王曰：“后有犯者，勿启，请君自处之可也。”由是，豪猾敛戢。诏以解州盐赋给王府经费，岁久积逋二十余万缗，有司追理仅获三之一，民已不堪。炳密启于王曰：“十年之逋，岂可责偿一日。与其裒敛病民，孰若贷之。”王善其言，遽命免征。会王北伐，诏以京兆一年之赋充军资，炳复请曰：“所征逋课足供军用，请免岁赋以苏民。”令下，秦民大悦。

十四年，加镇国上将军、安西王相。王府冬居京兆，夏徙六盘山，岁以为常。王北伐，六盘守者构乱。明年春，六盘再乱，炳悉讨平之。王还，赉赐有加。是岁十一月，王卒。十六年秋，诏炳入觐，帝劳之曰：“卿去数载，衰白若此，关中事烦可知。”及询民间利病，炳悉陈之，因言王卒之后，运使郭琮、郎中郭叔云窃弄威柄，恣为不法，帝卧遽起，曰：“闻卿言，使老者增健。”饮以上尊马湩。改中奉大夫、安西王相，兼领陕西五路西蜀四川课程屯田事，余职如故，即令乘传偕敕使数人往按之。至则琮等假王妃之命，入炳罪，收炳及其妻孥囚之。王妃在六盘，徙炳于平凉北崆峒山。炳子仁荣诉于上，诏近侍二人驰驿至六盘，械琮等偕来，琮等留使者，醉以酒，先遣人毒炳于平凉狱，其夜星陨，有声如雷，炳年五十九，时十七年三月也。帝闻之，抚髀叹曰：“失我良臣！”俄械琮等百余人至，帝亲鞫之，尽得其实，命仁荣手刃琮、叔云于东城，籍其家以付仁荣，仁荣辞不受，帝善之，别赐钞二万二千五百缗，为治丧具。蒙古旧制，无赙臣下礼，异数也。六月，诏雪炳冤，特赠中书左丞，谥忠愍。

子六人：仁显、仁表、仁荣、仁旭、仁举、仁轨。仁荣，大德八年拜中书参知政事。

李德辉，字仲实，通州潞县人。生五岁，其父将卒，指德辉谓家人曰：“吾为吏，治狱不尚苛刻，天或报之，是儿其大吾门乎！”父卒，德辉哀毁如成人。及长，嗜读书，家贫无以自给。年十六监丰州酒税，有暇则市笔札录书，夜诵之。未几，自免归，从先生长者讲学。

世祖在潜藩，用刘秉忠荐，使侍裕宗讲读。京兆为世祖分地，择能理财赋者供给军储，立从宜府，以德辉与孛得乃为使。时汪德臣屯利州，扼四川襟喉，数万之师仰哺于从宜府。德辉募民入粟，散钱币，给盐券为直，陆挽兴元，水漕嘉陵，未期年军储充羡。中统元年，调燕京宣抚使。燕多剧贼，造伪钞，结死党杀人。德辉悉捕诛之，令行禁止。然事多不白中书，由是忤平章王文统意，罢去。三年，文统以反诛，德辉起为山西宣慰使。势家籍民为奴者，咸免之，复业近千人。

至元元年，罢宣慰司，授太原路总管，兼府尹，至郡有惠政。五年，征为右三部尚书。有讼财而失其兄子者，德辉曰：“此叔杀之无疑。”遂竟其狱。权贵人为请者甚众，德辉不应，罪状既明，请者惭服。七年，帝以蝗旱为忧，命德辉录囚山西、河东。行至怀仁，有魏甲发得木偶，告其妻挟左道为厌胜，谋不利于己，已定谳。德辉察其冤，知魏妾所为，召妾鞫之，不移时而服，遂杖其夫而论妾死。初，德辉与阿合马同侍帝于潜邸，至是为平章政事用事，德辉不至其门，阿合马求好，拒之愈力，后阿合马败，人皆叹服。

八年，授中奉大夫、参知北京行尚书事。九年，罢尚书省，以故官参知北京行中书省事。皇子安西王镇关中，改安西王相。至则视泾河营牧故地，可得数千顷，起庐舍，疏沟浍，假牛种，田岁得粟麦刍藁万计。十二年，诏以王相宣抚西川。时重庆犹城守不下，朝廷置行枢密院于东、西川，合兵万人围之。德辉至成都，两府争遣使咨受兵食方略，德辉戒之曰：“宋已亡矣，重庆以弹丸之地，不降何待？政惧公辈之杀掠耳。向日中使奉玺书肆赦，公辈既不肯明言，以须其至，反购得军吏杖之，伪为得罪，投入城中，水陆之师继进，是坚其不下也。中使不喻诈计，竟以不奉诏复命。如是者，非玩寇而何！况军政不一，朝夕败矣，岂能成功！”德辉返，未至陕西，泸州叛，而重庆之兵果溃。明年，再围重庆，逾月拔之。绍庆、南平、夔、施、思、播诸山栅皆下，而东川枢府，尚独围合州。德辉乃出合州俘系顺庆狱者纵之，使归语州将张珏，以宋室既亡，三宫皆北，能早自归，必取将相，与夏、吕比。又为书以礼义祸福反复譬解之，以为汝之为臣，不亲于宋之子孙，合之为州不大于宋之天下，彼子孙已举天下而归我，汝犹负阻穷山，而曰吾忠于所事，惑莫大焉，珏未及报，十四年，诏以德辉为西川行枢密院副使，仍兼王相。

诸军既发，德辉留成都给军食。是年，复泸州。十五年，合州将王立遣李兴、张郃十二人诇事成都，皆获之，德辉释不杀，复为书纵归，使谕立如谕珏者，辞尤剀切。初，德辉妹为立所获，诡称王氏兄事立，至是知德辉在成都，以手书与之，立亦计夙与东川有怨，惧诛，使兴等怀蜡书至成都请降。十六年，德辉以兵数百人赴之，东川害其来，皆曰：“公昔为书招珏，竟无功。今立，珏牙校也，习狙诈不信，特以计致公来，使与吾争功，延命晷刻耳，未必诚降。”德辉曰：“昔合州以重庆存，故同恶相济。今已孤绝，穷而来归，亦其势然。吾非攘人之功者，诚惧公等愤其后服，诬以抗跸先朝，利其剽夺，而快意于屠城也。吾为国活此民，岂计汝嫌怒哉！”即单舸济江，薄城下，呼立出降，安集其民而返，合州人咸绘象事之。

十七年，置安西行中书省，以德辉为行省参知政事。是年，西南夷罗施鬼国既降复叛，诏云南、湖广、四川合兵三万人讨之。兵且压境，德辉适被命，乃遣安珪驰<*土马止三道兵勿进，复遣张孝思谕鬼国趣降。其酋阿察熟知德辉名，曰：“是活合州李公，其言明信可恃。”即身至播州，泣且告曰：“吾属百万人，微公来，死且不降，今得所归，蔑有二矣。”德辉以其言上闻，乃改鬼国为顺元路，以其酋为宣抚使。其后有以受鬼国马谮德辉于朝者，帝曰：“是人朕所素知，虽一羊不妄受，宁有是耶！”十月，改安西行省为陕西四川行省，以德辉为行省左丞。德辉未闻命而卒，年六十三，谥忠宣。卒之夕，有星如斗陨于馆垣外，德辉叹曰：“吾死征也。”及卒，蛮夷为位哭之，哀如私亲，王立衰绖，率合州人拜哭，声震山谷，播州立庙祀之。德辉招降合州，行院都事吕{或土}佐之，州人绘{或土}像与德辉同祀。

{或土}，字伯充，河内人，后徙京兆。从许衡受学，衡为国子祭酒，举{或土}为伴读。至元十三年，擢陕西道按察司知事。未行，会宋降人言：“有吕子开，为宋制置司参谋官，今居鄂州，其人知宋事，宜征用之。”朝廷议遣使召子开，或言子开{或土}之从叔，宜遣{或土}往，{或土}慨然请行。子开既入觐，拜翰林直学士，辞不就。十四年，授{或土}四川行枢密院都事。李德辉行西院事于成都，获宋合州守将王立侦卒，将杀之，{或土}劝释之，使归谕立降，立果降，德辉承制授立安抚使、知合州。东院忌德辉成功，械立于长安狱，{或土}以事至京师，言于许衡，衡白其事于贺仁杰，奏释立，赐{或土}金织衣、刀弓、鞍勒，权行省左右司郎中。十九年，调同知顺庆行总管府事；二十年，征为国子司业，俱不就。三十年，改华州知州，有惠政。

仁宗即位，召拜翰林学士。未几，以年老致仕。卒，年七十八。赠陕西行省参知政事，追封东平郡公，谥文穆。

张德辉，字耀卿，冀宁交城人。天资刚直，博学有经济才。史天泽辟为经历官，从伐宋。天泽欲戮逃兵，德辉救止之，配令穴城。光州山民据寨自保，天泽议攻之，德辉曰：“乡民为自守计，当晓以祸福。”果相率来降。

定宗二年，世祖在潜邸，召见，问曰：“孔子殁已久，其性安在？”对曰：“圣人与天地相终始，殿下能行孔子之道，性即在是矣。”世祖又问：“辽以释废，金以儒亡，有诸？”对曰：“辽事臣不知，金事臣所亲睹，宰执中虽用一二儒者，余皆武弁世爵，及论军国事，又不使预闻。国之存亡自有任其责者，儒何咎焉！”世祖然之。又问祖宗法度，德辉指银盘喻曰：“创业之君如制此器，选精金良匠规而成之，以畀后人，宜择谨厚者掌之，乃永为宝用。”又问中国人才，德辉举魏播、元好问、李冶等以对。三年春，释奠，致胙于世祖，世祖问孔子庙祀之礼，对曰：“孔子为万世师，庙祀之礼，于孔子无所损益，特以见时君崇儒重道之意耳。”又问：“典兵与宰民者，害孰甚？”对曰：“军无纪律，信为民害。若亲民之吏，头会箕敛，以毒天下，则其害尤烈。”世祖曰：“然则奈何？”对曰：“择宗室之贤者如口温不花，使掌兵；勋旧如忽都虎，使治民，则天下均受其赐矣。”

德辉乞假归，荐白文举、郑显之、赵元德、李进之、高鸣、李槃、李涛等。又条先务七事，曰敦孝悌、择人才、察下情、贵兼听、亲君子、信赏罚、节财用。世祖以字呼之，赐赉优渥。寻与元好问北觐，推世祖为儒教大宗师，世祖悦而受之。因启累朝蠲儒户兵赋，乞令有司核实奉行，从之，仍命德辉提调真定学校。

世祖即位，起为平阳太原路宣抚使。河东徭役，官吏率赋一征十，德辉核户籍，均其等第，出纳有法，宿弊顿除。又州县多世守吏，互为朋党，德辉取奸贼尤甚者数十人，械庭下杖而逐之，所部肃然。兵后孱民依托豪右，及身雇于人者，岁久掩为家奴，德辉悉还为良民。是时，平阳路佥兵戍秦、巩，其帅纽璘重调千余人，守吏莫敢申理；凤翔屯田兵八百余人，屯罢兵不归籍，德辉奏还之，悉从其请。中统二年，考绩为十路最，陛见，世祖劳之，命疏急务，条四事，曰严保举以取人才、给俸禄以养廉吏、易世官而迁都邑、薄刑罚而勿屡赦，世祖嘉纳焉。迁东平路宣慰使。奏免远输豆粟二十万斛、和粜粟十万斛。宝合丁令民税而后输，德辉曰：“是诬上以朘下也，且孰任后期之责？”奏罢之。宣慰使八剌议诛盗贼，德辉曰：“吾不敢曲法从汝杀人也。”

至元三年，参议中书省事。五年，擢侍御史，辞不拜。或言边将冒兵廪，敕按之，德辉奏曰：“若重绳以法，则人不自安。今但易其部署，选武毅有干略者任之，又时委宪司体究，则宿弊自除。”又命德辉议御史台条例，德辉曰：“御史，执法官。今法令未修，何所据而行？陛下宜慎思之。”有顷，复召曰：“朕虑之熟，卿力行可也。”对曰：“必欲行此，乞立宗正府，以正宗室，外戚屏绝，女谒毋令奏事，诸局承应人，皆得按治之。”世祖默然。德辉请老，命举任风宪者，疏乌古伦真、张邦彦、徒单公履、张蒙、张肃、李槃、张昉、曹椿年、西方宾、周止、高逸民、王博文、刘郁、孙汝楫、王恽、胡祗遹、周砥、李谦、魏初、郑扆，凡二十人。卒，年八十。

德辉尝与元好问、李冶游封龙山，时人号为龙山三老云。

马亨，字大用，邢州南和人。少孤，事母孝。太宗始建十路征收课税使，河北东西路使王晋辟亨为掾，以才干称。晋荐于中书令耶律楚材，授转运司知事，累擢转运司副使。

太保刘秉忠荐亨于世祖，召见潜邸，甚器之。既而籍诸路户口，以亨副八春、忙哥抚谕西京、太原、平阳及陕西五路。既还，图山川形势以献，使者多以贿败，惟亨等各赐衣九袭。宪宗三年，世祖征云南，留亨为京兆榷课所长官。京兆，藩邸分地也，亨以宽简治之，不事掊克，莅政五年，民安而课裕。宪宗遣阿蓝答儿等核京兆钱谷，亨辇岁办课银五百锭，输之藩府，道出平阳，与之遇。亨策曰：“见之，则银必拘留；不见，则必以罪加我。与其银弗达王府，宁获罪焉。”避而过之。阿蓝答儿果怒，遣使逮之，世祖询亨曰：“汝往，得无摭汝罪耶？”对曰：“无害，愿一行。”乃慰遣亨。既至，穷治百端，竟无所得，惟以支竹课分例钱充公用，及僦公廨辇运脚价为不应，勒偿其直而已。世祖知其诬，更赐银三十二锭。九年，从世祖攻鄂州，洎北还，遣亨驰驿往西京等处，罢所佥军，并抚谕山西、河东、陕右、汉中；复遣转饷馈江北诸军。

中统元年，世祖即位，陕西四川立宣抚司，诏亨议陕西宣抚司事。寻赐金符，迁陕西四川规措军储转运使。时阿蓝答儿等叛，亨与宣抚使廉希宪、商挺谋诛之。寻建行省，命亨兼陕西行省左右司郎中。兴元粮五万石欲转饷太安军，计佣直万缗，众推亨往。时丁内艰，以摄省府事强起之。至则以兵官丁产均其役，不阅月而事集。兴元判官费正寅狡悍不法，亨白省府欲以法绳之，反诬构行省前在关中有异谋，诏左丞粘合珪谳之，亨力辩其冤，始得释。

四年，迁陕西五路西蜀四川廉访都转运使。未几，朝廷以考课檄诸路转运使至京师，并转运司入总管府，授亨工部侍郎、解盐副使。亨上言：“以考课定赏罚，其人甫集而一切罢之，则是非安在？宜还其命书，俾仕者有所劝勉。”从之。亨复上便宜六事：一曰东宫保傅，当用正人，以固国本；二曰中书大政，择任儒臣，以立朝纲；三曰任相惟贤，官不必备，今宰相至十七员，宜加裁汰；四曰左右郎署，毗赞大政，今用豪贵子弟，岂能赞襄；五曰六曹之职，分理万机，今止设左右二部，事何由办；六曰建元以来，便民条画已多，有司往往视为具文，宜令宪司纠举，务在必行。疏闻，帝即召见，问：“卿比安在，胡不早言？”亨对曰：“新自陕西来觐。”帝谕曰：“卿久著忠勤，自今不令卿远出矣。”

至元三年，进嘉议大夫、左三部尚书，寻改户部尚书。有贾胡恃制国用使阿合马，欲贸交钞本，私平准之利，以增岁课为辞。帝以问亨，对曰：“交钞可以权万货者，法使然也。法者，主上之柄，今使一贾擅之，废法从私，将何以令天下？”事遂寝。七年，立尚书省，仍以亨为尚书，领左部。亨上言：“尚书省专领金谷百工之事，铨选宜归中书，以示无滥。”寻为平章阿合马所忌，以诬免官。会大兵围襄樊，廷议河南行省调发军饷，诏以阿里为右丞，姚枢为左丞，亨为佥省任其事。十年，还京师，以病请告。十四年，卒，年七十一。

子绍庭，云南诸路肃政廉访司副使。

何荣祖，字继先，其先太原人，金亡徙家广平。荣祖状貌魁伟，额有赤文如双树，背负隆起，有相者谓曰：“子位极人臣，且寿相也。”何氏世业吏，荣祖尤为通敏，累迁中书省掾，擢御史台都事。始折节读书，日记数千言。阿合马方用事，置总库于其家，以收西方之利，号曰和市。监察御史范方等劾之，论甚力，阿合马知荣祖主其谋，奏为左右司都事，以隶己。未几，御史台除治书侍御史，擢侍御史，又出为山东按察使。有帖木剌思者，以贪墨为佥事李唐卿所劾，适济南有上变者，唐卿察其妄，取讼牒焚之，帖木剌思乃告唐卿纵反者，逮系数十人，狱久不决。诏荣祖与郝祯、耿仁杰鞫之。荣祖得其情，欲抵告者罪，祯、仁杰议以失口乱言之罪坐之，荣祖不可。俄迁河南按察使，仁杰等竟薄其罚子杖，然株连者俱得释，唐卿之诬亦白。平凉府言有降民二十余口叛归江南，安西行省欲上闻，会荣祖来为参政，止之，曰：“何必上闻朝廷，此辈去者皆人奴耳，今闻江南平，遁往其家，移文捕之可也。”已而逃者俱获，果人奴也，治以本罪而付其主。其莅事明决多类此。

除云南行省参知政事，以母老辞。又拜御史中丞，复出为山东山西道按察使。时宣慰使乐实、姚演开胶州海道，敕禁戢诸人沮挠，粮舶遇暴风多漂覆。乐实弗信，督漕卒偿之，搒掠酷毒，自杀者相继，按察官惧违制，莫敢言。荣祖曰：“第言之，若朝廷见谴，吾自当之。”即入奏，诏免其征。至元二十五年，召为中书参知政事。二十六年，改尚书参知政事。时桑哥专政，亟于理算钱谷，人受其害。荣祖数请罢之，帝不从，恳请不已，始稍缓之。而畿内民苦尤甚，荣祖每以为言，同僚曰：“上既为免诸路，惟未及京师，可少止勿言也。”荣祖执愈坚，至于忤旨不少屈，竟不署其牍。未逾月，其弊皆上闻，帝乃思荣祖言，召问所宜，荣祖请于岁终立局考校，人以为便，著为令，诏赐钞万二千贯。荣祖既与桑哥异议，乃以病告，特授集贤大学士。

二十八年，起为尚书左丞。桑哥败，改右丞。奏行所定《至元新格》，请改提刑按察司为肃政廉访司，而立监治之法。又上言：“国家用度不可不足，天下百姓不可不安。今理财者弗顾民力之困，言治者弗图国计之大。且当用之人恒多，而得用之人恒少，省部宜择材用之。按察司虽监临一道，其职在于除蠹弊，苟有弗至，则台省又当遣官体察之，庶有所益。”帝深然之。屡以老疾乞解机务，诏免署事，惟预中书省议而食其禄。三十一年，拜昭文馆大学士，预中书省事，又加平章政事。以水旱请罢，不允。先是，荣祖奉敕定律令，书成已久，至是乃得请于上，诏未及颁行，適子秘书少监惠卒，遂谢病返广平。卒，年七十九。赠光禄大夫、大司徒、柱国，追封赵国公，谥忠肃。

荣祖身至大官，而僦第以居，饮器用青瓷杯，中宫闻之，赐以上尊及金五十两、钞二万五千贯，俾置器买宅，以旌其廉。所著有《大畜》十集，又有《学易记》《载道集》《观物外篇》等书。

程思廉，字介甫，其先洛阳人，后徙东胜州。父恒，佩金符，为沿边监榷规运使、解州盐使。思廉从白恪受业，学有师法。中统元年，用太保刘秉忠荐，给事裕宗潜邸，以谨愿闻。命为枢密院监印。至元七年，平章政事哈丹行省河南，署为都事。丞相史天泽尤器之，时方规取襄樊，使思廉督转饷，粟至多露积，一夕大雨，思廉安卧不起，行省召诘之，思廉曰：“此去敌近，中夜骚动，众必惊疑，或致他变。纵有漂没，不过军中一日粮耳。”闻者韪之。十二年，调同知淇州，辞不就。丁父忧，服除，授东平路判官。入为监察御史，以劾权臣阿合马系狱，其党巧为机阱，思廉居之泰然，卒不能害。

十六年，出佥河东山西道提刑按察司事。大同杨剌真犯酒禁，敕诛之，思廉以罪不至死，论奏数四，卒得减轻。累迁河北河南道按察副使。道过彰德，闻两河岁饥，而征租益急，欲止之，有司谓法当上请，思廉曰：“若然，民已不堪命矣。”即移文罢征，后果得请。二十年，河北复大饥，流民渡河求食，朝廷遣使者，会监司官于河上禁流民南渡，思廉曰：“民急于就食，岂得已哉！天下一家，河北、河南皆吾民也。”亟命纵之。且曰：“虽得罪死，不恨。”奏入，帝不之罪也。卫辉、怀孟大水，思廉临视赈贷，全活甚众。水及城不没者数板，思廉督修堤堰，恒露宿城上，水不为患，民德之。未几，陕西行省举思廉为兴元路总管，迁陕西汉中道按察使，并以母老不赴。俄丁母忧。

二十七年，立云南行御史台，起复思廉为御史中丞。或疑思廉必不拜，思廉曰：“前昧死陈请，以老母故。今吾母已亡，当驰驱边徼，以赎前罪。”甫逾小祥，即素服就道。始至，蛮夷酋长来见，思廉奉宣德意，绥辑远人，且明示祸福，使毋自外，闻者慑服。云南学校无释奠礼，思廉举春秋祭祀之礼，集省台以下官百余人，公服跪拜，蛮夷化之，子弟始有从学问礼者。

成宗即位，除河东山西廉访使。太原岁饲诸王驼马一万四千余匹，思廉请止饲千匹。平阳诸郡岁输租税于北方，民甚苦之，思廉请输河东近仓。旧法，决事咸有议札，权归曹吏，思廉自判牍尾，某当某罪，吏皆束手。

思廉累任风宪，刚正疾恶，言事剀切，如请早建储贰、辨尊卑服制、议封谥、养军力、定律令，皆当时急务。与人交有终始，或有疾病死丧，问遗赒恤，往返数百里不惮劳，仍为之经纪家事。好荐达人物，或者以为好名，思廉曰：“若避好名之讥，人不复为善矣。”思廉伯父震，金南渡后为监察御史，有刚直名，思廉言论风采，皆不愧其伯父云。元贞二年，卒，年六十二，谥敬肃。

史臣曰：游显、贾居贞、李德辉之爱民，赵炳、张德辉之守法，马亨、何荣祖、程思廉之匡君，出任方面，入官台省，譬之缉众腋而成裘，构群材以造厦，此至元之治所以庶几贞观也。




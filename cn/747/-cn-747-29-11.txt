○置判南曹官诏

文武选人，十月下解，既逼铨注，勘简难周。不能自亲，并委猾吏，恣成奸滥，为蠹尤深。自今已后，兵吏两司，专定员外两人，判南曹事。每年选毕，起五月一日，所是文状，即预勘责关简。判南曹官亲自就覆，每包攒作簿书，对本司长官连署印记，不得委其胥吏，勘责毕各具人数奏闻。其判南曹官，所司即进名，朕自简择。


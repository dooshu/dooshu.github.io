○赐皇帝进烧丹灶诰

孝感之极，通於神明，传於前史，迹罕彰灼，今日之事，不其效欤！吾比年服药物，比为金灶，煮炼石英，自经寇戎，失其器用。前日晚际，思欲修营，一昨早朝，遽闻进奉。有同符契，若合神明，此乃汝之因心，测吾之本意。岂惟此度，前后非一。则知惟睿作圣，惟德动天，再辟寰宇，重会父子。付托之际，古今未闻；色养之勤，书册不载。寤寐嘉叹，深慰於怀。宜颁示天下，宣付史馆。


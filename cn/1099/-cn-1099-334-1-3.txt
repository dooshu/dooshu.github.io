○大都督府左右都督同知僉事表序 【 都督府】

自禁軍別設戎政府而五府為虛名也益甚

大都督府。因樞密院而改建之者也。樞密院之職。寔古太尉大司馬諸將軍。而其名則循唐宦官之舊。五季托肺腑。其權寄宰相上。宋顓兵政。稍與宰相次。而號兩府。然皆搢紳大夫為之。至元而用其國人與漢人之以武功顯者。第往往參互一二搢紳以贊其摹畫。至明興而截然武弁藪矣。　高皇之下集慶。置中書省。即置行樞密院。而自領之。功臣宿將。得序遷為同知僉院同僉判官。其品秩皆仍元舊。至四年辛丑之三月。始改置大都督府。拜皇姪文正為大都督即制中外諸軍。尋增置左右都督同知副使僉事官。以中書參議李善長兼司馬。宋思顏為參軍經歷都事。皆極一時之選。而同知僉院之在軍行者。尚仍其故不改。吳元年甲辰正月。即王位。定大都督從一品。左右都督正二品。同知從二品。副使正三品。僉事從三品。尋大都督坐罪廢罷不設。以左右都督為長官。十月。進階俱正一品。同知從一品。副使從二品。僉事從三品。三年。革副使。陞僉事正二品。凡天下將士兵馬大數蔭授遷除與征討進止機宜皆屬之。十三年。分大都督為五軍都督府。見若以為品秩如其故者。而兵部陰移之。其權漸分矣。至永樂而盡歸之兵部。所謂五都督者。不過守空名與虛數而巳。其左右都督以下至同知。皆以加邊將之有功者。其僉事以待序遷者。而掌印僉書之類。必以屬公侯伯。間有屬老將之實為都督者。不能什一也。故斷自十三年以前表之。後不復贅焉。


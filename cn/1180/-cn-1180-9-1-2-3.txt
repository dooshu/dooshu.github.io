草虫

三章，章七句


首章讲：此被化之大夫妻，思其君子而作。曰：因时而变化者物，触物而兴思者人。我今于君子不在，安能忘情于时物之变哉！





喓喓草虫，趯趯阜螽。

草虫，蝗虫之谓。阜螽，是蠜虫。彼草虫向未闻其有声也，今则喓喓然而鸣。昔所未闻，而今闻之矣。阜螽向未见其成形也，今则趯趯然而跃。昔所未见，而今见之矣。





未见君子，忧心忡忡。

物类变化，今昔不同，而君子行役，于今未见。则离别之感，动于见闻之余，而忧心盖忡忡而靡定矣。





亦既见止，亦既觏止，我心则降。

然是忧也，果何时而可降哉？是必既见既觏，有以睹其仪容，聆其德音焉。然后仳离之感以慰，而忡忡之忧庶乎其下矣。不然，心之忧乌能已耶？

二章讲：然时物之变，不特草虫阜螽已也。





陟彼南山，言未其蕨。

蕨，鳖草。我也陟彼南山，以望君子之归。而蕨生可食，则言采其蕨。是时物之变，于蕨亦有征矣。





未见君子，忧心惙惙。

我也感时物之非旧，思会晤之难期，忧心盖惙惙而不能置焉。





亦既见止，亦既觏止，我心则说。

必也亦既见止，亦既觏止，然后此心庶乎其悦怿耳。否则，惙惙之忧其能忘哉？

末章讲：然时物之感，又不特蕨为然也。





陟彼南山，言采其薇。

薇，似蕨而略大。陟彼南山，以望君子之归。而薇生可食，则言采其薇。时物之变，于薇亦有征矣。





未见君子，我心伤悲。

我也睹时物之更新，嗟怀人之不归，忧思至于伤悲而不解焉。





亦既见止，亦既觏止，我心则夷。

必也亦既见止，亦既觏止，然后此心庶乎其夷平耳。否则，伤悲之心其能自休哉？






流夜郎半道承恩放还，兼欣克复之美，书怀示息秀才





黄口为人罗，[一]白龙乃鱼服。[二]得罪岂怨天，以愚陷网目。[三]鲸鲵未剪灭，[四]豺狼屡翻覆。[五]悲作楚地囚，何由秦庭哭![六]遭逢二明主，[七]前后两迁逐。[八]去国愁夜郎，投身窜荒谷。[九]半道雪屯蒙，[十]旷如鸟出笼。[十一]遥欣克复美，光武安可同。天子巡剑阁，[十二]储皇守扶风。[十三]扬袂正北辰，[十四]开襟揽群雄。[十五]胡兵出月窟，雷破关之东。左扫因右拂，旋收洛阳宫。回舆入咸京，席卷六合通。[十六]叱咤开帝业，[十七]手成天地功。[十八]大驾还长安，[十九]两日忽再中。[二十]一朝让宝位，剑玺传无穷。[二一]愧无秋毫力，谁念矍铄翁?[二二]弋者何所慕，高飞仰冥鸿。[二三]弃剑学丹砂，临炉双玉童。寄言息夫子，岁晚陟方、蓬。[二四]

[一]《家语》：孔子见罗雀者，所得皆黄口小雀。问之曰：“大雀独不得何也?”罗者曰：“大雀善惊而难得，黄口贪食而易得。”黄口，雀之初生，其吻尚带黄色者也。



[二]《东京赋》：“白龙鱼服，见困豫且。”事详六卷注。



[三]王融《策秀才文》：“为网罗之目尚简。”李周翰注：“目，网孔也。”



[四]《梁书》：宗社缀旒，鲸鲵未剪。曹冏《六代论》：“扫除凶逆，剪灭鲸鲵。”李周翰注：“鲸鲵，大鱼，吞食小鱼者，以喻不义人也。”



[五]鲍照诗：“边尘屡翻覆。”



[六]《吴越春秋》：申包胥乃之于秦，求救楚，昼驰夜趋，足踵跖噼，裂裳裹膝，鹤倚哭于秦庭，七日七夜，口不绝声。



[七]二明主，谓玄宗、肃宗。



[八]太白前事明皇，被谗遭逐，后值肃宗，坐累远流，所谓两迁逐也。



[九]庾信《哀江南赋序》：“予乃窜身荒谷，公私涂炭。”



[十]杨素诗：“在昔天地闭，品物属屯蒙。”屯蒙者，艰难蒙晦之义。



[十一]《楞严经》：远离三有，如鸟出笼。



[十二]剑阁，入蜀之险道，已见前注。时明皇幸蜀，故曰“天子巡剑阁”。



[十三]至德元载七月，改扶风为凤翔郡。二载二月，肃宗幸风翔。至十月，两京克复，始自凤翔还长安。驻兵扶风者凡十月，故曰“储皇守扶风”。



[十四]《初学记》：《荆州星占》曰：“北辰，一名天关，一名北极。”北极者，紫宫太一座也，此以喻天子之位。



[十五]《晋书》：张宾谦虚敬慎，开襟下士，士无贤不肖，造之者莫不得尽其情。《后汉书·邓禹传》：“于今之计，莫如延揽英雄。”



[十六]《旧唐书·郭子仪传》：二年九月，从元帅广平王率蕃汉之师十五万，进收长安。回纥遣叶护太子领四千骑，助国讨贼。子仪与叶护宴狎修好，誓平国难，相得甚欢。子仪与贼将安守忠、李归仁战于京西香积寺之北。王师结阵，横亘三十里，贼众十万阵于北，回纥以奇兵出贼阵之后，夹攻之，贼军大溃，自午至酉，斩首六万级。贼将张通儒守长安，闻归仁等败，夜奔陕郡。翌日，广平王入京师，老幼百万，夹道欢叫，涕泣而言曰：“不图今日复见官军。”广平王休士三日，率师东趣。十月，安庆绪遣严庄悉其众十万来赴，张通儒同抗官军，屯于陕西，负山为阵。子仪以大军击其前，回纥登山乘其背，遇贼潜师于山中，与斗过期，大军稍却。贼分兵三千人，绝我归路，子仪麾回纥令进，尽杀之。师驰至其后，于黄埃中发十余矢，贼惊顾曰：“回纥来。”实时大败，僵尸遍山泽。严庄、张通儒走归洛阳，遂与安庆绪渡河保相州。子仪奉广平王入东都，陈兵于天津桥，士庶欢呼于路。《史记》：“席卷天下，包举宇内。”



[十七]《字林》：“叱咤，发怒也。”《汉书》：五载而成帝业。



[十八]《国语》：“夫成天地之大功者，其子孙未尝不章，虞、夏、商、周是也。”



[十九]蔡邕《独断》：大驾则公卿奉引，大将军参乘，太仆御，属车八十一乘，备千乘万骑在长安，出祀天于甘泉，备之。《西京赋》云：“大驾幸乎平乐之馆。”吕延济注：“大驾，天子驾也。”盖后人泛指天子之驾为大驾。



[二十]《易解终备》：“日再中，乌连嬉。仁圣出，握知时。”《封禅书》：新垣平言：“臣候日再中。”居顷之，日却复中。



[二一]《周易》：“圣人之大宝曰位。”《西京杂记》：汉帝相传以秦王子婴所奉白玉玺，高帝斩白蛇剑。《肃宗纪》：至德二载十月癸亥，上自凤翔还京，遣太子太师韦见素入蜀迎上皇。丙寅至望贤宫，得东京捷书，上大喜。丁卯入长安，士庶涕泣拜忭曰：“不图复见吾君。”十二月丙午，上皇至自蜀，上至望贤宫奉迎。上皇御宫南楼，上望楼辟易，下马趋进，再拜蹈舞称庆。上皇下楼，上匍匐奉上皇足，涕泗呜咽，不能自胜。遂扶侍上皇御殿，亲自进食。自御马以进，上皇上马，又躬揽辔而行，止之后退。上皇曰：“吾享国长久，吾不知贵。见吾儿为天子，吾知贵矣。”上乘马前寻，自开远门至丹凤门，旗帜烛天，彩棚夹道，士庶抃舞路侧，皆曰：“不图今日再见二圣。”百僚班于含元殿庭，上皇御殿，左相苗晋卿率百辟称贺。上皇诣长乐殿，谒九庙神主，即日幸兴庆宫。上请归东宫，上皇遣高力士再三慰譬而止。十二月甲子，上皇御宣政殿，授上传国玺，上于殿下涕泣而受之。



[二二]《后汉书》：武威将军刘尚，击武陵五溪蛮夷，深入，军没。马援因复请行，时年六十二，帝愍其老，未许之。援自请曰：“臣尚能披甲上马。”帝令试之，援据鞍顾盼，以示可用。帝笑曰：“矍铄哉，是翁也!”章怀太子注：“矍铄，勇貌。”



[二三]又《逸民传》：扬雄曰：“鸿飞冥冥，弋者何篡焉”!言其违患之远也。章怀太子注“篡”字，诸本或作“慕”，《法言》作“篡。”宋衷曰：篡，取也。鸿高飞冥冥薄天，虽有弋人，何所施巧而取焉。喻贤者隐处，不罹暴乱之害也。



[二四]方、蓬，方丈、蓬莱，海中二神山也。






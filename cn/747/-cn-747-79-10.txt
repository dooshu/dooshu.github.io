○收复河湟制

自昔皇王之有国也，曷尝不文以守成，武以集事，参诸二柄，归乎大宁。朕猥荷丕图，思宏景业，忧勤戚惕，四载于兹，每念河湟土疆，绵亘遐阔。自天宝末，犬戎乘我多难，无力御奸，遂纵腥膻，不远京邑，事更十叶，时近百年。进士试能，靡不竭其长策；朝廷下议，皆亦听其直词。尽以不生边事为永图，且守旧地为明理。荏苒於是，收复无由。今者天地储祥，祖宗垂佑，左衽输款，边垒连降，刷耻建功，所谋必克。实赖枢衡妙算，将帅雄棱，副元元不争之文，绝汉武远征之悔，瓯脱顿空於内地，斥堠全据於新封，莫大之休，指期而就。

况将士等栉风沐雨，暴露郊原，披荆棘而刁斗夜严，逐豺狼而穹庐晓破，动皆如意，古无与京。念此诚勤，宜加宠赏。泾原宜赐绢六万匹，灵武宜赐绢五万匹，凤翔、邠、宁宜各赐绢四万匹，并以户部产业物色充。仍待季荣、叔明、李玭、君绪各回戈到镇，度支差脚支送。四道立功将士，各具名衔闻奏，当议甄酬。其秦、威、原三州并七关侧近，访闻田土肥沃，水草丰美，如百姓能耕垦种莳，五年内不加税赋，五年以后，量定户籍，便任为永业。其京城有犯事合流役囚徒，自今已后，一切配十处收管。温池盐利，可赡边陲，委度支制置闻奏。凤翔、邠宁、灵武、泾原四道长吏，能各於镇守处遣官健耕垦营田，即度支给赐牛粮子种，每年量得斛斗多少，便充军粮，亦不限约定数。三州七关镇守官健，每人给衣粮两分，一分依常年例支给，一分度支加给。仍二年一替换，其家口委长吏切加安存。官健有庄田户籍者，仰州县放免差役。

秦州至陇州以来道路，要置堡栅，与秦州应接，委李玭与刘皋即便度计闻奏。如商旅往来，兴贩货物，任择利润，一切听从，关镇不得邀诘。其官健父兄子弟通传家信，关司并亦不得邀诘阻滞。如要垦辟种田，依百姓例处分。三州七关如少器械，长吏与量，据所申闻奏。由除刺史关镇使后，三五月内差人巡检，如有修筑部署，课绩尤深，并训练有序者，其刺史关镇使，虽新除官爵，亦更与超升。其官健节级更与优赏。山南西道、剑南山川边界有没蕃州县，量力收复。其兵士委本道差遣，如要钱物接借，亦具闻奏。三州七关创置戍卒，且要务静，如有羌戎潜来博易，辄不得容纳，委刺史切加禁断，或有投降吐蕃，到边上收取，本道令长吏奏取进止。

呜呼！七关要害，三郡膏腴，候馆之残址可寻，唐人之遗风尚在，追怀往事，良用兴嗟。夫取不在广，贵保其金汤；得必有时，讵计於迟速。今则便务修筑，不进干戈，必使足食足兵，有备无患。载协亭育之道，永致生灵之安。中外臣寮，宜体朕意。


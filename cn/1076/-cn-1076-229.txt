卷二百二十九

<史部,诏令奏议类,奏议之属,历代名臣奏议>

钦定四库全书

历代名臣奏议卷二百二十九

明　杨士奇等　撰

征伐

後魏宣武帝初秘书令程骏上表曰春秋有云见有礼於其君者若孝子之养父母见无礼於其君者若鹰鸇之逐鸟雀所以劝诫将来垂范万代昔陈恒弑君宣尼请讨虽欲晏逸其得已乎今庙筭天囘七州云动将水荡鲸鲵陆扫凶逆然战贵不陈兵家所美宜先遣刘昶招喻淮南若应声响悦同心齐举则长江之险可朝服而济道成之首可崇朝而悬苟江南之轻薄背刘氏之恩义则曲在彼矣何负神明哉直义檄江南振旅囘斾亦足以示救患之大仁扬义风於四海且攻难守易则力悬百倍不可不深思不可不熟卢今天下虽谧方外犹虞拾夤侥幸於西南强敌伺衅於漠北脱攻不称心恐兵不卒解兵不卒解则忧虑逾深夫爲社稷之计者莫不先於守本臣愚以爲观兵江浒振曜皇威宜特加抚慰秋毫无犯则民知德信民知德信则襁负而来襁负而来则淮北可定淮北可定则吴寇异图宼图异则祸衅出然後观衅而动则不晚矣请停诸州之兵且待後举所谓守本者也伏惟陛下太皇太后英筭神规弥纶百胜之外应机体变独悟方寸之中臣影颓虞渊昏耄将及虽思忧国终无云补不从

宣武帝即位齐萧宝卷遣将军陈伯之寇淮南司徒彭城王勰镇夀春以拓跋英爲镇南将军率衆讨之英未至贼已引退勰还诏英行扬州後英还京师上表曰臣闻取乱侮亡有国之常道陈师鞠旅因机而致?窃以区区宝卷罔顾天常凴恃山河敢抗中国今妖逆数亡骄纵日甚威侮五行怠弃三正淫刑以逞虐害无辜其雍州刺史萧衍东伐秣陵扫土兴兵顺流而下唯有孤城更无重卫此则皇天授我之日旷载一逢之秋事易走丸理同拾芥此而不乘将欲何待臣乞躬率步骑三万直指沔隂据襄阳之城断黑水之路昏虐君臣自相鱼肉我居上流威震遐迩长驱南出进拔江陵其路旣近不盈五百则三楚之地一朝可收岷蜀之道自成断絶又命扬徐二州声言俱举缘江焚毁靡使所遗建业穷蹙鱼游釡内士治之师再兴孙皓之缚重至齐文轨而大同混天地而爲一伏惟陛下暂辟旒纩少垂听览独决圣心无取疑议此期脱爽并吞未日事寝不报英又奏曰臣闻乘虚讨弱事在速举因危攻昧徼捷可期今宝卷乱常骨肉相贼蕃戍鼎立莫知所归义阳孤絶密迩天境外靡粮援之期内无兵储之固此乃临焚之鸟不可去薪授首之寇何容缓斧若此行有果则江右之地斯爲经略之基如脱否也非直後举难图亦或居要生疾今豫州刺史司马悦已戒严垂迈而东豫州刺史田益宗方拟守三关请遣军司爲之节度世宗遣直寝羊灵引爲军司以军功拜吏部尚书以前後军功进爵常山侯时车骑大将军凉州大中正源怀奏曰南贼游魂江扬职爲乱逆肆厥淫昏月滋日甚贵臣重将靡有孑遗崇信奸回昵比阉竖内外离心骨肉猜叛萧宝融僭号於荆郢其雍州刺史萧衍勒兵而东袭上流之衆已逼其郊广陵京口各持兵而怀两望锺离淮隂并鼎峙而观得失秣陵孤危制不出门君子小人并罹灾祸延首北望朝不及夕斯实天啓之期吞并之会乘厥萧墙之衅藉其分崩之隙东据历阳兼指瓜步缘江镇戍达於荆郢然後奋雷电之威布山河之信则江西之地不刃自来吴会之乡指期可举昔士治有言皓若暴死更立贤主文武之官各得其任则勍敌也若萧衍克就上下同心非直後图之难实亦扬境危逼何则夀春之去建邺七百而已山川水陆彼所谙利脱江湘无波君臣效职藉水凭舟倏忽而至夀春容不自保江南将若之何今宝卷邑居有土崩之形边城无继援之兆清荡江区实在今日臣受恩旣重不敢不言

帝命大将军高肇伐蜀肇谏曰臣闻远人不服则修文德以来之兵者凶器不得已而後用当今治虽太平论征未可何者山东关右残伤未复频年水旱百姓空虚宜在安静不宜劳役然往昔开拓皆因城主归款故有征无战今之据者虽假官号真伪难分或有怨於彼不可全信且蜀之地险隘称之自古镇戍晏然更无异趣岂得虚承浮说而动大军举不慎始悔将何及讨蜀之略愿俟後图

梁秦二州刺史邢峦表曰扬州成都相去万里陆途旣絶唯资水路萧衍兄子渊藻去年四月十三日发扬州今岁四月四日至蜀水军西上非周年不达外无军援一可图也益州顷因刘季连反叛邓元起攻围资储散尽仓库空竭今犹未复兼民人丧胆无复固守之意二可图也萧渊藻是羣剧少年未洽治务及至益州便戮邓元起曹亮宗临戎斩将则是驾驭失方范国惠津渠退败鏁执在狱今之所任并非宿将重名皆是左右少年而已旣不厌民望多行残暴民心离解三可图也蜀之所恃唯剑阁今旣克南安已夺其险据彼界内三分已一从南安向涪方轨任意前军累破後衆丧魂四可图也昔刘禅据一国之地姜维爲佐邓艾旣出绵竹彼即投降及苻坚之世杨安朱彤三月取汉中四月至涪城兵未及州仲孙逃命桓温西征不旬月而平蜀地昔来恒多不守况渊藻是萧衍兄子骨肉至亲若其逃亡当无死理脱军克涪城渊藻复何宜城中坐而受困若其出鬪庸蜀之卒唯便刀矟弓箭至少假有遥射弗至伤人五可图也臣闻乘机而动武之善经攻昧侮亡春秋明义未有舍干戚而康时不征伐而混一伏惟陛下纂武文之业当必世之期跨中州之饶兼甲兵之盛清荡天区在於今矣是以践阼之初夀春驰款先岁命将义阳克辟淮外谧以风清荆沔於焉肃晏方欲偃甲息兵候机而动而天赞休明时来斯速虽欲靖戎理不获已至使道迁归诚汉境伫拔臣以不才属当戎寄内省文吏不以军谋自许指临汉中惟规保疆守界事属艰途东西寇窃上凭国威下仗将士边帅用命频有薄捷藉势秉威经度大剑旣克南安据彼要险前军长迈已至梓潼新化之民飜然怀惠瞻望涪益旦夕可屠正以兵少粮匮未宜前出爲尔稽缓惧失民心则更爲寇今若不取後图便难辄率愚管庶几殄克如其无功分受宪坐且益州殷实户余十万比夀春义阳三倍非匹可乘可利实在于兹若朝廷志存保民未欲经略臣之在此便爲无事乞归侍养微展乌鸟诏曰若贼敢闚????观机剪扑如其无也则安民保境以悦边心平蜀之举更听後勅方将席卷岷蜀电扫西南何得辞以恋亲中途告退宜勖令图务申高略峦又表曰昔邓艾锺会率十八万衆倾中国资给裁得平蜀所以然者鬭实力故也况臣才絶古人智勇又阙复何宜请二万之衆而希平蜀所以敢者正以据得要险士民慕义此往则易彼来则难任力而行理有可克今王足前进已逼涪城旣得涪城则益州便是成擒之物但得之有早晚耳梓潼已附民户五万朝廷岂得不守之也若守也直保境之兵则已一万臣今请二万五千所增无几又剑阁天险古来所称张载铭云世乱则逆世清斯顺此之一言良可惜矣臣诚知征戎危事不易可爲自军度剑阁以来鬓髪中白忧虑战惧宁可一日爲心所以勉强者旣得此地而自退不守恐辜先皇之恩遇负陛下之爵禄是以孜孜频有陈请且臣之意筭正欲先图涪城以渐而进若克涪城便是中分益州之地断水陆之冲彼外无援军孤城自守复何能持久哉臣今欲使军军相次声势连接先作万全之计然後图彼得之则大克不得则自全又巴西南郑相离一千四百去州迢逓恒多生动昔在南之日以其统绾势难故曾立巴州镇静夷獠梁州藉利因而表罢彼土民望严蒲何扬非唯五三族落虽在山居而多有豪右文学笺啓往往可观冠带风流亦爲不少但以去州旣远不能仕进至於州纲无由厕迹巴境民豪便是无梁州之分是以郁怏多生动静比建议之始严玄思自号巴州刺史克城以来仍使行事巴西广袤一千户余四万若复立州镇摄华獠则大帖民情从垫江已还不复劳征自爲国有世宗不从

时中山王英乘胜攻锺离诏尚书邢峦帅衆会之峦又表曰奉被诏旨令臣济淮与征南掎角乘胜长驱实是其会但愚怀所量窃有未尽夫图南因於积风伐国在於资给用兵治戎须先计校非可抑爲必败幸其无能若欲掠地诛民必应万胜如欲攻城取邑未见其果得之则所益未几不获则亏损必大萧衍倾竭江东爲今岁之举疲兵丧衆大败而还君臣失计取笑天下虽野战非人敌守城足有余今虽攻之未易可克又广陵悬远去江四十里锺离淮隂介在淮外假其归顺而来犹恐无粮艰守况加攻讨劳兵士乎且征南军士从戎二时疲弊死病量可知已虽有乘胜之资惧无远用之力若臣之愚见谓宜修复旧戍牢实边方息养中州拟之後举又江东之衅不患久无畜力待机谓爲胜计诏曰济淮掎角事如前勅何容犹尔盘桓方有此请可速进军经略之宜听征南至要峦又表曰萧衍侵境久劳王师今者奔走实除边患斯由灵赞皇魏天败寇竖非臣等弱劣所能克胜若臣之愚见今正宜修复边镇俟之後动且萧衍尚在凶身未除螳蜋之志何能自息唯应广备以待其来实不宜劳师远入自取疲困今中山进军锺离实所未解若能爲得失之计不顾万全直袭广陵入其内地出其不备或未可知正欲屯兵萧密余军犹自在彼欲言无粮运船复至而欲八十日粮图城者臣未之前闻且广陵任城可爲前戒岂容今者复欲同之今若往也彼牢城自守不与人战城壍水深非可塡塞空坐至春则士自毙若遣臣赴彼粮何以致夏来之兵不齎冬服脱遇氷雪取济何方臣宁荷怯懦不进之责不受败损空行之罪锺离天险朝贵所具若有内应则所不知如其无也必无克状若其不复其辱如何若信臣言也愿赐臣停若谓臣难行求回臣所领兵统悉付中山任其处分臣求单骑随逐东西且俗谚云耕则问田奴绢则问织婢臣虽不武忝备征将前宜可否颇实知之臣旣谓难何容强遣

孝明帝时襄威将军李苖上书曰昔晋室数否华戎鼎沸三燕两秦咆勃中夏九服分崩五方圮裂皇祚承历自北而南诛灭奸雄定鼎河洛唯独荆扬尚阻声教今令德广被於江汉威风远振於吴楚国富兵强家给人足以九居八之形有兼弱攻昧之势而欲逸豫遗疾子孙违高祖之本图非社稷之深虑诚宜商度东西戍防轻重之要计量疆场险易安危之理探测南人攻守窥觎之情筹筭卒乘器械征讨之备然後去我所短避彼所长释其至难攻其甚易夺其险要割其膏壤数年之内荆扬可并若舍舟檝即平原敛後疎前则江淮之所短弃车马游飞浪乘流驰逐非中国之所长彼不敢入平陆而争衡犹我不能越巨川而趣利若俱去其短各恃其长则东南未见可灭之机而淮沔方有相持之势且夫满昃相倾隂阳恒理盛衰逓袭五德常运今以至强攻至弱必见吞并之理如以至弱御至强焉有全济之术故明王圣主皆欲及时立功爲万世之业去高而就下百川以之常流取易而避难兵家以之恒胜今巴蜀孤悬去建业辽远偏兵独戍泝流十千牧守无良专行刼剥官由财进狱以货成士民思化十室而九延颈北望日觊王师若命一偏将吊民伐罪风尘不接可传檄而定守白帝之厄据上流之险循士治之迹荡建业之逋然後偃武修文制礼作乐天下幸甚岂不盛哉孝明帝正光末二秦反叛侵及三辅时承平旣久民不习战襄威将军李苖以陇兵强悍且羣聚无资又上书曰臣闻食少兵精利於速战粮多卒衆事宜持久今陇贼猖狂非有素蓄虽据两城本无德义其势在於疾攻日有降纳迟则人情离阻坐受崩溃夫飙至风起逆者求万一之功高壁深垒王师有全制之策但天下久泰人不晓兵奔利不相待逃难不相顾将无法令士非教习以憍帅御惰卒不思长久之计务奇正之通必有莫敖轻敌之志恐无充国持重之规如令陇东不守汧军败散则二秦遂强三辅危弱国之右臂於斯废矣今且宜勒大将深沟高垒坚守勿战别命偏师精兵数千出麦积崖以袭其後则汧岐之下羣妖自散於是诏苖爲统军

北齐昭帝皇建元年中庶子卢叔虎请伐周曰人衆敌者当任智谋智谋钧者当任势力故强者所以制弱富者所以兼贫今大齐之比关西强弱不同贫富有异而戎马不息未能吞并此失於不用强富也轻兵野战胜负难必是胡骑之法非深谋远算万全之术宜立重镇於平阳与彼蒲州相对深沟高垒运粮积甲筑城戍以属之彼若闭关不出则取其黄河以东长安穷蹙自然困死如彼出兵非十万以上不爲我敌所供粮食皆出关内我兵士相代年别一番谷食丰饶运送不絶彼来求战我不应之彼若退军即乘其弊自长安以西民距城远敌兵来往实有艰难与我相持农作且废不过三年彼自破矣

後主武平初开府仪同三司王紘上言突厥与宇文男来女往必当相与影响南北寇边宜选九州中男强弩多据要险之地伏愿陛下哀忠念旧爱孤恤寡矜愚嘉善舍过记功敦骨肉之情广寛仁之路思尧舜之风慕禹汤之德克己复礼以成美化天下幸甚

後周武帝建德四年志在平齐郧国公韦孝寛上疏陈三策其一曰臣在边积年颇见间隙不因际会难以成功是以往岁出军徒有劳费功绩不立内失机会何者长淮之南旧爲沃土陈氏以破亡余烬犹能一举平之齐人历年赴救丧败而反内离外叛计尽力穷传不云乎雠有衅焉不可失也今大军若出轵关方轨而进兼与陈氏共爲掎角并令广州义旅出自三鵶又募山南骁锐沿河而下复遣北山稽胡絶其并晋之路凡此诸军仍令各募关河之外劲勇之士厚其爵赏使爲前驱岳动川移雷骇电激百道俱进并趋虏庭必当望旗奔溃所向摧殄一戎大定实在此机其二曰若国家更爲後图未即大举宜与陈人分其兵势三鵶以北万春以南广事屯田预爲贮积募其骁悍立爲部伍彼旣东南有敌戎马相持我出奇兵破其疆场彼若兴师赴援我则坚壁清野待其去远还复出师常以边外之军引其腹心之衆我无宿舂之费彼有奔命之劳一二年中必自离叛且齐氏昏暴政出多门鬻狱卖官唯利是视荒淫酒色忌害忠良阖境熬然不胜其弊以此而观覆亡可待然後乘间电扫事等摧枯其三曰窃以大周土宇跨据关河蓄席卷之威持建瓴之势太祖受天明命与物更新是以二纪之中大功克举南清江汉西戡巴蜀塞表无虞河右底定唯彼赵魏独爲榛梗者正以有事三方未遑东略遂使漳?游魂更存余晷昔勾践亡吴尚期十载武王取乱犹烦再举今若更存遵养且复相时臣谓宜还崇隣好申其盟约安人和衆通商惠工蓄锐养威观舋而动斯则长策远驭坐自兼并也

武帝建德四年鲍宏爲麟趾殿学士帝尝问宏取齐之策宏对云我强齐弱不相侔齐主昵近小人政刑日紊至尊仁惠慈恕法令严明事等建瓴何忧不克但先皇往日出师雒阳彼有其备每不克捷如臣计者进兵汾潞直掩晋阳出其不虞似爲上策帝从之

帝谋伐齐命边镇益储峙加戍卒齐人闻之亦增守御柱国于翼谏曰疆场相侵互有胜负徒损兵储无益大计不如解严继好使彼懈而无备然後乘间出其不意一举可取也上从之

时诏伐齐将出河阳内史上士宇文?谏曰齐虽无道藩镇有人今出师河阳精兵所聚恐难得志如出汾曲戍小山平则攻之易拔矣民部中大夫赵煚曰河南洛阳四面受敌纵得之不可守请从河北直指太原倾其巢穴可一举而定

开府骠骑将军宇文忻从武帝伐齐攻拔晋州齐後主亲驭六军兵势甚盛帝惮之欲旋师忻谏曰以陛下之圣武乘敌人之荒纵何往不克若使齐人更得令主君臣恊力虽汤武之势未易平也今主暗臣愚兵无鬭志虽有百万之衆实爲陛下奉耳帝从之战遂大克及帝攻陷并州先胜後败帝爲贼所窘左右皆殱帝挺身而遁诸将多劝帝还忻勃然而进曰自陛下克晋州破高纬乘胜逐北以至於此致令僞主奔波关东响振自古行兵用师未有若斯之盛也昨日破城将士轻敌微有不利何足爲怀丈夫当死中求生败中取胜今者破竹其势已成奈何弃之而去帝纳其言明日复战遂拔晋阳

隋文帝开皇七年问取陈之策於高熲熲对曰江北田收差晚江南水田早熟量彼收获之际微徵士马声言掩袭彼必屯兵守御废其农时彼旣聚兵我便解甲再三如此彼以爲常後更集兵彼必不信犹豫之顷我乃济师登陆而战兵气益倍江南土薄舍多茅竹储积皆非地窖当密遣人因风纵火待彼修立复更烧之不出数年财力俱尽矣帝用其策陈人始困

时光州刺史高劢上取陈五策又上表曰臣闻夷凶剪暴王者之懋功取乱侮亡往贤之雅诰是以苖民逆命爰兴两阶之舞有扈不宾终召六师之伐皆所以宁一?内匡济羣生者也自昔晋氏失驭天纲絶维羣凶於焉蝟起三方因而鼎立陈氏乘其际运拔起细微蒨顼纵其长蛇窃据吴会叔宝肆其昏虐毒被金陵数年已来荒悖滋甚牝鸡伺旦昵近奸回尚方役徒积骸千数疆场防守长戍三年或微行暴露沈湎王侯之宅或奔驰骏骑颠坠康衢之首有功不赏无辜获戮烽燧日警未以爲虞耽淫靡嫚不知纪极天厌乱德妖实人兴或空里时有大声或行路共传鬼怪或刳人肝以祠天狗或自舍身以厌妖讹民神怨愤灾异洊发天时人事昭然可知臣以庸才猥蒙朝寄频历藩任与其隣接密迩仇雠知其动静天讨有罪此即其时若戎车雷动戈船电迈臣虽驽怯请效鹰犬高祖览表嘉之荅以优诏时虢州刺史崔仲方上书论取陈之策曰臣谨案晋太康元年岁在庚子晋武平吴至今开皇六年岁次丙午合三百七载春秋宝乾图云王者三百年一蠲法今三百之期可谓备矣陈氏草窃起於丙子至今丙午又子午爲冲隂阳之忌昔史赵有言曰陈颛顼之族爲水故岁在鹑火以灭又云周武王克商封胡公满於陈至鲁昭公九年陈灾禆竈曰岁五及鹑火而後陈亡楚克之楚祝融之後也爲火正故复灭陈陈承舜後舜承颛顼虽太岁左行岁君右转鹑火之岁陈族再亡戊午之年嬀虞运尽语迹虽殊考事无别皇朝五运相承感火德而王国号爲隋与楚同分楚是火正午爲鹑火未爲鹑首申爲实沈酉爲大梁旣当周秦晋赵之分若当此分发兵将得岁之助以今量古陈灭不疑臣谓午未申酉并是数极盖闻天时不如地利地利不如人和况主圣臣良兵强国富动植回心人神叶契陈旣主昏於上民讟於下险无百二之固衆非九国之师夏癸殷辛尚不能立独此岛夷而稽天讨伏度朝廷自有宏谟但刍荛所见冀申萤爝今唯须武昌已下蕲和滁方吴海等州更帖精兵密营渡计益信襄基郢等州速造舟楫多张形势爲水战之具蜀汉二江是其上流水路冲要必争之所贼虽流头荆门延洲公安巴陵隐矶夏首蕲口盆城置船然终聚汉口峡口以水战大决若贼必以上流有军令精兵赴援者下流诸将即须择便横渡如拥衆自卫上江水军鼓行以前虽恃九江五湖之险非德无以爲固徒有三吴百越之兵无恩不能自立上览而大悦

炀帝大业八年帝亲伐辽东合水令庾质徵诣行在所至临渝谒见帝谓质曰朕承先旨亲事高丽度其土地人民才当我一郡卿以爲克不质对曰以臣管窥伐之可克切有愚见不愿陛下亲行帝作色曰朕今总兵至此岂可未见贼而自退也质又曰陛下若行虑损军威臣犹愿安驾住此命骁将勇士指授规模倍道兼行出其不意事宜在速缓必无功帝不悦曰汝旣难行可住此也及师还授太史令

九年复征高丽又问质曰今後复如何对曰臣实愚迷犹执前见陛下若亲动万乘麋费实多帝怒曰我自行尚不能克直遣人去岂有成功也帝遂行旣而礼部尚书杨玄感据黎阳反兵部侍郎斛斯政奔高丽帝大惧遽而西还谓质曰卿前不许我行当爲此耳

唐高祖时议讨王世充判农圃监大理司直韦云起上言京师初平人未坚附百姓流离仍岁无年盩厔司竹蓝田谷口盗贼羣屯京都椎剽乘夜窃发重以梁师都嫁情北部隂计内钞爲腹心患释此不图而窥兵函洛奸人乘虚一旦有变祸且不细臣愚以爲不若戢兵务农须关中妥安士气余饱然後议讨伐一举可定从之太宗爲秦王时宋金刚战败北走王乘胜逐北一昼夜行二百里战数十合总管刘弘基谏曰大王逐北深入不已不爱身乎且士卒饥乏宜留壁於此俟兵粮毕集复进未晚也王曰金刚计穷而走衆心离沮功难成而易败机难得而易失必乘此势取之若更淹留使之计立备成不可复攻矣吾竭忠徇国岂顾身乎遂策马而进将士不敢复言

秦王以薛收判陕东大行台金部郎中是时方讨王世充窦建德来援诸将争言敛军以观贼形势收独曰不然世充居东都府库盈衍其兵皆江淮选卒正苦乏食尔是以求战不得爲我所持今建德身总衆以来必飞毂转粮更相资哺两贼连固则伊洛胜负未可岁月定也不若勒诸将严兵缔垒浚其沟防戒毋出兵大王亲督精锐据成臯厉兵按甲邀建德路彼以疲老当吾堂堂之锋一战必举不旬日二贼可缚致麾下矣王曰善遂禽建德降世充

贞观初岭南诸州奏言高州酋帅冯盎谈殿阻兵反叛诏将军蔺謩发江岭数十州兵讨之秘书监魏徵谏曰中国初定疮痍未复岭表瘴疠山川阻深兵远难继疾疫或起若不如意悔不可追且冯盎若反即须及中国未宁交结远人分兵断险要破掠山县署置官司何因告来数年兵不出境此则反形未成无容动衆陛下旣未遣使人就彼观察即来朝谒恐不见明今若遣使分明晓谕必不劳师旅自致阙庭太宗从之岭表悉定侍臣奏言冯盎谈殿往年恒相征伐陛下发一单使令岭外恬然太宗曰初岭南诸州盛言盎反朕必欲讨之魏徵频谏以爲但怀之以德必不讨自来旣从其计遂得岭表无事不劳而定胜於十万之师乃赐魏徵绢伍百匹

贞观四年有司上言林邑国蛮表疏不顺请发兵讨击太宗曰兵者凶器不得已而用之故汉光武云每一发兵不觉头须爲白自古以来穷兵极武未有不亡者也苻坚自恃兵强欲必吞晋室兴兵百万一举而亡隋主亦欲必取高丽频年劳役人不胜怨死於匹夫之手至如颉利往岁数来侵我国家部落疲於征役遂至灭亡朕今见此岂得辄即发兵但经历山险土多瘴疠若我兵士疾疫虽克剪此蛮亦何所补言语之间何足介意竟不讨之

十七年上欲自讨辽东谏议大夫禇遂良曰陛下之兵度辽而克固善万分一不得逞师必再兴再兴爲忿兵安危不可测兵部尚书李积曰不然曩薛延陀盗边陛下欲追击魏徵苦谏而止向若击之一马不生返後复畔扰至今爲恨帝曰诚然但一虑之失而尤之後谁爲我计者帝意遂决东遂良惧上言臣请譬诸身两京腹心也四境手足也殊裔絶域殆非支体所属高丽王陛下所立莫离支杀之讨其逆夷其地固不可失但遣一二慎将付锐兵十万翔旝云輣唾手可取昔侯君集李靖皆庸人尔犹能撅高昌缨突厥陛下止发踪指示得归功圣明前日从陛下平天下虓士爪臣气力未衰可驱策惟陛下所使臣闻涉辽而左或水潦平地淖三尺带方玄莬海壤荒漫决非万乘六师所宜行是时帝锐意荡平不见省

十八年太宗以高丽莫离支贼杀其主残虐其下议将讨之谏议大夫禇遂良进曰陛下兵机神筭人莫能知昔隋末乱离克平寇难及北狄侵边南蛮失礼陛下欲命将击之羣臣莫不苦谏惟陛下明略独断卒并诛夷今闻陛下将伐高丽意皆荧惑然陛下神武英声不比周隋之主兵若渡辽事须克捷万一不获无以示威远方必更发怒再动兵衆若至於此安危难测太宗然之太宗将亲征高丽开府仪同三司尉迟敬德奏言车驾若自往辽左皇太子又监国定州东西二京府库所在虽有镇守终是空虚辽东路遥恐有玄感之变且边隅小国不足亲劳万乘若克胜不足爲武傥或不胜恐爲所笑伏请委之良将自可应时摧灭太宗虽不从其谏爲识者是之

太宗谓侍臣曰盖苏文弑其主而夺其国政诚不可忍今日国家兵力取之不难朕未能即动兵衆且令契丹靺羯扰搅之何如房玄龄曰臣闻古之列国无不强陵弱衆暴寡今陛下抚养苍生将士勇锐力有余而不取之所谓止戈爲武者也昔汉武帝屡伐匈奴隋後主三征辽左人贫国败实此之由惟陛下详察太宗曰善二十二年将重讨高丽是时司空房玄龄寝疾增剧而谓子曰当今天下清谧咸得其宜惟欲再讨高丽方爲国害主上含怒意决臣下莫敢犯顔吾乃知而不言可谓衔恨入地遂上表谏曰臣闻兵恶不戢武贵止戈当今圣化所覃无远不暨上古所不臣者陛下皆能臣之所不制者陛下皆能制之详观古今爲中国患害无过突厥遂能坐运神策不下殿堂大小可汗相次束手分典禁卫执戟行间其後延陀?张?就夷灭鉄勒慕义请置州县沙漠已北万里无尘至如高昌叛换於流沙吐浑首鼠於积石偏师薄伐俱从平荡高丽历代逋诛莫能讨击陛下责其逆乱杀主虐人亲总六军问罪辽碣未经旬日即拔辽东前後虏获数十万计分配诸州无处不满雪往代之宿耻掩崤陵之枯骨比功校德万倍前王此圣主之所自知微臣安敢备说且陛下仁风被於率土孝德彰於配天覩残寇之将亡则指期数岁授将帅之节度则决机万里观风云气候视景而望书符应若神筭无遗策擢将於行伍之间取士於凡庸之末远夷单使一见不忘小臣之名未尝再问箭穿七扎弓贯六钧加以留情典坟属意篇什笔迈锺张辞穷贾马文锋既振则宫徵自谐轻翰蹔飞则花葩竞发抚万民以慈遇羣臣以礼褒秋毫之善解吞舟之网逆耳之谏必听肤受之愬斯絶好生之德禁障塞於江湖恶杀之仁息鼓刀於屠肆鳬鹤荷稻粱之惠犬马蒙帷盖之恩降尊吮思摩之疮登堂临魏徵之柩哭战亡之卒则哀动六军负填道之薪则情感天地重黔黎之大命特尽心於庶狱今臣心识昏愦岂足论圣功之深远谈天德之高大哉陛下兼衆美而有之靡不备具微臣深爲陛下惜之重之爱之宝之周易曰知进而不知退知存而不知亡知得而不知丧又曰知进退存亡而不失其正者其惟圣人乎由此言之进有退之义存有亡之基得是丧之理老臣所以爲陛下惜之者盖谓此也老子曰知足不辱知止不殆臣谓陛下威名功德亦已足矣拓地开疆亦可止矣彼高丽者边夷贱类不足待以仁义不可责以常礼古来以鱼鳖畜之宜从阔略若必欲絶其种类深恐兽穷则搏且陛下每决死囚必令三复五奏进素食停音乐者盖以人命所重感动圣慈也况今兵士之徒无一罪戾无故驱之於战阵之间委之於锋刃之下使肝脑涂地魂魄无归令其老父孤儿寡妻慈母望轊车而掩泣抱枯骨而摧心足以变动隂阳感伤和气实天下之寃痛也且兵凶器战危事不得已而用之向使高丽违失臣节而陛下诛之可也侵扰百姓而陛下灭之可也久长能爲中国患而陛下除之可也有一於此虽日杀万夫不足爲愧今无此三条坐烦中国内爲旧主雪怨外爲新罗报雠岂非所存者小所损者大伏愿陛下遵皇祖老子止足之戒以保万代巍巍之名发沛然之恩降寛大之诏顺阳春以布泽许高丽以自新焚淩波之船罢应募之衆自然华夷庆赖远肃迩安臣老病三公朝夕入地所恨竟无尘露微增海岳谨罄残魂余息豫代结草之诚傥蒙録此哀鸣即臣死且不朽太宗见表叹曰此人危笃如此尚能忧我国家虽谏不从终爲善策

贞观十九年伐高丽白岩城复请降上将受之李世积谏曰士卒所以争冒矢石不顾其死者贪虏获耳今城垂拔奈何更受其降孤战士之心上下马谢曰将军言是也然纵兵杀人而虏其妻孥朕所不忍将军麾下有功者朕以军物赏之庶因将军赎此一城世积乃退上受其降

二十一年上将复征高丽朝议以爲高丽依山爲城攻之不可猝拔前大驾亲征国人不得耕种大半乏食今若遣偏师更迭扰其疆场使彼疲於奔命释耒入堡数年之间千里萧条则人心自离鸭緑以北可不战而取矣上从之

高宗龙朔元年大募兵拜置诸将天子欲自行蔚州刺史李君球建言高丽小丑何至倾中国事之有如高丽既灭必?兵以守少?则威不振多?则人不安是天下疲於转戍臣谓征之未如勿征灭之未如勿灭亦会武后苦邀帝乃止

乾封中诏伐高丽及侍御史贾言忠计事还帝问军中云何对曰必克昔先帝问罪所以不得志者虏未有舋也谚云军无媒中道回今男生兄弟?狠爲我乡导虏之情僞我尽知之将忠士力臣故曰必克且高丽秘记曰不及九百年当有八十大将灭之高氏自汉有国今九百年李积年八十矣虏仍洊饥人相掠卖地震裂狼狐入城蚡穴於门人心危骇是行不再举矣

仪凤三年上将讨新罗侍中张文瓘卧疾在家自舆入谏曰今吐蕃爲寇方发兵西讨新罗未尝犯边若又东征臣恐公私不堪其弊上乃止

时苏定方讨贺鲁中郎将薛仁贵上疏曰臣闻兵出无名事故不成明其爲贼敌乃可服今泥熟不事贺鲁爲其所破虏系妻子王师有於贺鲁部落转得其家口者宜悉取以还厚加赉遣使百姓知贺鲁爲暴而陛下至德也帝纳之遂还其家属泥熟请随军効死

武后时将仕郎守麟台正字陈子昂谏雅州讨生羌书曰臣子昂昧死上言窃闻道路云云国家欲开蜀山自雅州道入讨生羌因以袭击吐蕃执事者不审图其利害遂发梁凤巴蜒兵以徇之臣愚以爲西蜀之祸自此结矣臣闻乱之生必由怨雅州边羌自国初已来未尝一日爲盗今一旦无罪受戮其怨必甚怨甚惧诛必蜂

骇西山西山盗起则蜀之边邑不得不连兵备守兵久不解则蜀之祸构矣昔後汉末西京丧败盖由此诸羌此一事也且臣闻吐蕃桀黠之虏君长相信而多奸谋自敢抗天诛尔来向二十余载大战则大胜小战则小胜未尝败一队亡一卒国家往以薛仁贵郭待封爲虣武之将屠十万衆於大非之川一甲不归又以李敬玄刘审礼爲廊庙之宰辱十八万衆於青海之泽身爲囚虏是时精甲勇士势如云雷然竟不能擒一戎馘一丑至今关陇爲空今乃欲以李处一爲将驱顦顇之兵将袭吐蕃臣窃忧之而爲此虏所笑此二事也且夫事有求利而得害者则蜀昔时不通中国秦惠王欲帝天下而并诸侯以爲不兼賨不取蜀势未可举乃用张仪计饰美女谲金牛因间以啖蜀侯蜀侯果贪其利使五丁力士凿山通谷栈褒斜置道於秦自是险阻不关山谷不闭张仪蹑踵乘便纵兵大破之蜀侯诛賨邑灭至今蜀爲中州是贪利而亡此三事也且臣闻吐蕃贪黠爱蜀之珍富欲盗之久有日矣然其势不能举者徒以山川阻絶障隘不通此其所以顿饿狼之喙而不得窃食也今国家乃乱边羌开隘道使其收奔亡之种爲乡导以攻边是乃借寇兵而爲贼除道举全蜀以遗之此四事也臣窃观蜀之西南一都会国家之宝库天下珍货聚出其中又人富粟多顺江而下可以兼济中国今执事者乃图侥幸之利悉以委事西羌地不足以稼穑财不足以富国徒杀无辜之衆以伤陛下之仁糜费随之无益圣德又况侥幸之利未可图哉此五事也夫蜀之所宝恃险者也人之所安无役者也今国家乃开其险役其人险开则便寇人役则伤财臣恐未见羌戎已有奸盗在其中矣往年益州长史李崇真将图此奸利传檄称吐蕃欲寇松州遂使国家盛军以待之转饷以备之未二三年巴蜀二十余州骚然大弊竟不见吐蕃之面而崇真?钱已计巨万矣蜀人残破几不堪命此之近事犹在人口陛下所亲知愚臣意者不有奸臣欲图此利复以生羌爲计者哉此六事也且蜀人尫劣不习兵战一虏持矛百人不敢当又山川阻旷去中夏精兵处远今国家若击西羌掩吐蕃遂能破灭其国奴虏其人使其君长系首北阙计亦可矣若不到如此臣方见蜀之边陲不守而爲羌夷所横暴昔辛有见被髪而祭伊川者以爲不出百年此其爲戎乎臣恐不及百年而蜀爲戎此七事也且国家近者废安北拔单于弃龟兹放疎勒天下翕然谓之盛德所以者何盖以陛下务在仁不在广务在养不在杀将以此息边鄙休甲兵行乎三皇五帝之事者也今又徇贪夫之议谋动兵戈将诛无罪之戎而遗全蜀之患将何以令天下乎此愚臣所不悟者也况当今山东饥关陇弊历岁枯旱人有流亡诚是圣人宁静思和天人之时不可动甲兵兴大役以自生乱臣又流闻西军失守北军不利边人忙动情有不安今复驱此兵投之不测臣闻自古国亡家败者未尝不由黩兵今小人议攻狄之利非帝王之至德也况弊中夏哉臣闻古之善爲天下者计大而不计小务德而不务刑图其安则思其危谋其利则虑其害然後能长享福禄伏愿陛下熟计之

陈子昂又谏曹仁师出军书曰臣伏见诏书发怀远军令郎将曹仁师部勒以征匈丑臣闻古之天子方建大礼必先振兵择旅以告成功故汉孝武皇帝将封禅乃徵精卒十万北巡朔方略地而还此盖遵古先哲王之礼也今神皇陛下应天受籙将欲郊祭天地巡拜河洛建明堂朝万国斯迈古之盛礼也诚合式遵旧典耀武塞上毕境而还臣犹恐曹仁师未识典礼肆兵长驱穷极砂碛不恤士马专以务得爲利不以全兵爲上今朝廷百僚虽有疑者无敢言之臣诚愚昧不识忌讳曾闻事君之道所贵尽心心以爲非安可不言臣料仁师到云内城发兵之日合至九月初到突利城回兵之日合至十月初北地隆冬草枯泉涸南中士马不耐祁寒计仁师所将士马从灵惟当时所发之处却回到云内城已行四千余里云内城中又先未支度马旣疲瘦经冬无粟以臣愚笇十不存二若送南中散就诸州路程益远疲瘦更极以臣愚笇十不存五紫蒙之军类例相似且仁师此行计迟发速至於应会不甚精备以臣计料恐未成功脱若功未克成士马先丧尽中土求市卒又难得且自古与匈奴战非士马相资不可臣恐马旣虚用致尽贼又窜远未平但虑後之谋臣悔於今事且古来絶漠多丧士马非臣抑度辄敢陈闻昔汉室以卫青出塞是时汉马三十万匹旋师之日马唯余四万四十年不得事匈奴盖由此也臣愿陛下考验前古取臣愚诚望与三公大臣审更详议

玄宗开元中王琚持节巡天兵诸军方还复诏行塞下议者皆谓将袭回纥黄门侍郎张廷珪陈五不可且言中国步多骑少人齎一石粮负甲百斤盛夏长驱昼夜不休劳逸相絶其势不敌一也出军掩敌兵不数万不可以行废农广馈饥岁不支二也千里远袭其谁不知贼有斥候必能预防三也敌人远居碛漠譬之石田克而无补四也天下无年当养人息兵五也帝然之时吐蕃盗边诸将数败敌益张秣骑内侵帝怒欲自将兵讨之知制诰苏頲谏曰古称荒服取荒忽之义非常奉职贡也故来则拒去则勿逐以荒远待之羁縻御之譬若猎然羽毛不入服用体肉不登郊庙则王者不射也况万乘之重与荒裔顽梗语负胜哉远方之人不足以辱天子亦可见矣虽然兵法先声後实陛下如班亲征之诏而勅虓将谋夫投会济师则吐蕃不日崩破亦无待躬致天讨也臣谓岐陇凋弊积年若千乘万骑供亿不涯诚恐徭役内兴寇掠外虞斯人不堪一也塞外之人骤往倏来败不耻奔胜不让成若大军一临边怖震鸟散彼出多方我受其误二也太上皇闻陛下身对寇场不能无忧烝烝之思何以自安三也汉蒯成侯谏高帝曰上尝自劳岂谓无人使哉高帝以爲爱我今将相大臣岂无爲陛下宣力者何亲行之遽邪不省复上言王者之师有征无战藩贡或阙王命征之於是乎治兵其郊获辞而止非谓按甲自临敌人畏之莫敢战也古天子无亲将惟黄帝五十二战当未平之时自阪泉功成则修身闲居无爲无事陛下拨定祸乱方当深视高居制礼作乐禅梁父登空峒何至厌天居袵金革爲一日之敌今吐蕃遣渠领干犯国令军吏一不胜而陛下屈至尊爲之敌虽朝鼎夕砧犹未可以夸四夷安足劳圣躬哉敌之入唯盗牛马发窖褫衣未尝杀略边人其罪易原也臣恐虏情狼顾牵连北狄闻六师之行入幽并犯灵夏南动京师太上皇一致忧劳是陛下以天下之安不能宁其亲也臣固曰居中制胜策之上者若夫择良将募重而约严违律必诛杀敌必赏多出金以购酋长虏亡无日矣愿稍迁延以须西音亦会薛讷大破吐蕃俘获不赀由是帝止不行

肃宗尝从容问行军司马李泌以破贼期泌对曰贼掠金帛子女悉送范阳有苟得心渠能定中国耶华人爲之用者独周挚高尚等数人余皆胁制偷合至天下大计非所知也不出二年无寇矣陛下无欲速夫王者之师当务万全图久安使无後害今诏李光弼守太原出井陉郭子仪取冯翊入河东则史思明张忠志不敢离范阳常山安守忠田乾真不敢离长安是以二地禁其四将也随禄山者独阿史那承庆耳使子仪毋取华令贼得通关中则北守范阳西救长安奔命数千里其精卒劲骑不踰年而弊我常以逸待劳来避其锋去剪其疲以所徵之兵会扶风与太原朔方军互击之徐命建宁王爲范阳节度大使北并塞与光弼相掎角以取范阳贼失巢窟当死河南诸将手帝然之会西方兵大集帝欲速得长安曰今战必胜攻必取何暇千里先事范阳乎泌曰必得两京则贼再强我再困且我所恃者碛西突骑西北诸戎耳若先取京师期必在春关东早热马且病士皆思归不可以战贼得休士养徒必复来南此危道也帝不听

宪宗元和初左拾遗元稹上奏曰臣伏见贼刘辟有不庭之罪陛下尚覆露以待之此诚陛下罪已泣辜之仁也微臣何足以识之哉然臣闻之天之所以爲天者以其能化物也物之性不一故天之道有和煦震曜之异焉始其生也动之以幽伏被之以春阳扇之以仁风润之以膏雨则百果草木之柔者顺者油然而生矣及夫勾曲角觡坚本顽心凝者滞者幽者蛰者扇之以和煦而不出润之以膏雨而不滋则必迅之以雷霆曜之以威赫然後顽滞之心改幽蛰之气宣岂天之道仁於彼而厉於此乎化与不化之异也是以蚩尤之乱作黄帝铸五兵以杀絶之共工之行恶虞舜揭五刑以放死之岂不欲梦华胥舞干羽而跻之於仁夀哉盖不可化也及夫舞干而适至因垒而来归此又物之可化者也岂黄帝虞舜文王之德有优劣哉盖蚩尤共工苖人崇人罪有深浅也今陛下法天之德与物爲春凡在生成孰不柔茂而蕞尔微丑天将弃之寘蟊贼於其心假蝼蚁以爲聚忠臣孝子思得食其肉而快其心久矣陛下犹耸之以名爵导之以训诰崇之以宠章而不至假之以旄钺而益骄戕贼我忠贞损汚我仁义人人不胜其愤有司不忍其威是以违陛下匿瑕含垢之仁顺皇天震曜杀戮之用此诚天下快愤激怒之日也陛下犹思因垒以降之舞干以化之善则善矣其如天下之愤何其如天下之愤何臣愿陛下可有司之奏法皇天之威与公卿大臣议斩叛吊人之师以快天下人人之愤实天下幸甚微臣无任恳悃嫉恶之至

翰林学士白居易请罢恒州兵事宜状曰缘讨伐恒州事宜前者已具奏闻此事至大至切臣不合一奏便休伏愿圣聪再赐详省臣伏以河北事体本不合用兵旣已用兵亦希万一所以人意或望成功今看事势保必无望何者陛下本用兵之初第一倚望承璀第二准拟希朝茂昭今承璀自去已来未敢苦战已丧大将先挫军威至今与从史两军入贼界下营未得从史虽经接战与贼胜负略均况奏报之间又事恐非实迁延进退贵引日时不唯意在逗留兼是力难支敌希朝茂昭数月已来方入贼界据所奏到贼新市城一镇便过不得又奏深泽县令却被贼打破则其进讨之势想亦可知刘济亲领全军分围乐夀又奏贼城坚守卒不易攻师道季安元不可保今看情状似相计会各收一县便不进军如此事由陛下具见据其去就岂有成功未审圣心何如更有所望以臣愚见速须罢兵若又迟疑其害有四可爲陛下痛惜者二可爲陛下深忧者二何则若保有成功即不论用度多少旣的知不可即不合虚费赀粮悟而後行事亦非晚今迟校一日有一日之费更延旬月所费滋多终须罢兵何如早罢臣伏见陛下比来爱人省用发自深心至於圣躬每事节俭今以府库钱帛百姓脂膏资助河北诸侯转令富贵强大臣每念此不胜愤叹此所爲陛下痛惜者一也臣伏恐河北诸将见吴少阳已受制命必引事例轻重同词请雪承宗若章表继来即议无不许请而後舍模样可知转令承宗胶固同类如此则予夺皆由邻道恩信不出朝廷实恐威权尽归河北臣每念此实所疚心其爲陛下痛惜者二也今天时已热兵气相蒸至於饥渴疲劳疫疾暴露衣甲暑湿弓箭疮痍上有赤日前有白刃驱以就战人何以堪纵不惜身亦难忍苦况神策官健又最乌杂以城市之人例皆不惯如此忽思生路或有奔逃一人若逃百人相扇一军若散诸军必揺事忽至此悔将何及此其爲陛下深忧者一也臣伏闻回鹘吐蕃皆有细作中国之事小大尽知今聚天下之兵唯讨承宗一贼自冬及夏都未立功则兵力之强弱资费之多少岂宜使西北二陲一一知之忽见利生心承虚入寇以今日之势力可能救其首尾哉兵连祸生何事不有万一及此实关安危臣每思之忧入骨髓此其爲陛下深忧者二也伏惟详臣此状察臣此心审赐裁量速有处分如此则是陛下社稷宗庙之福不独天下幸甚

元和七年蕃寇径至州城西门驱掠人畜而去朝廷忧之宰臣李绦因延英奏陈曰今边上空虚兵非实数守将贪滥背公徇私虚人旣多实兵须少力旣不敌坐受伤残今府藏未充国力犹阙未得广添兵马且须即目处置就其易行得効速者今京西京北并有神策军镇兵本置此者祗防蕃寇侵轶俾其御难战鬭也不使其鲜衣美食坐费衣粮尔今寇贼爲患来如飘风去如骤雨两京节度使本兵旣少须与镇军合势掎角驱逐镇军须倍道急趋同力剪扑而牵属左右神策须申状取处分夫兵不内御须应机合变失之毫厘差以千里蕃寇方驱掠煞戮之际百姓涂於草莽方云入京远取中尉处分何异暍渇而穿井待水馁馑而耕粟俟食岂可及事机乎纵其将领谙识事体星言应接缘是禁卫将士无惧节使之心进退前却号令不及旣行刑不得则与无兵同今须便据所在境兵马及衣粮器械割属当道节度使法令画一丰约齐同赴急如发机前战不旋踵则兵威必振贼气自消陛下无惊急之忧生灵亡驱掠之患若安处无事之地坐仰厚赐之恩寇至以申状爲名不曾御敌节将以礼管成例待以平交徒有镇遏之声都无讨逐之力圣恩便此处分岂爲久远之制九年彰义节度使吴少阳卒其子元济匿丧自领军务李吉甫言於上曰淮西非如河北四无党援而国家常宿数十万兵以备之劳费不支失今不取後难图矣上将讨之张弘靖请先爲少阳辍朝赠官遣使吊赠待其有不顺之迹然後加兵上从之

十年中书舍人韩愈论淮西事宜状曰臣伏以淮西三州之地自少阳疾病去年春夏已来图爲今日之事有职位者劳於计虑抚循奉所役者修其器械防守金帛粮畜耗於赏给执兵之卒四向侵掠农夫织妇携持幼弱饷於其後虽时侵掠小有所得力尽筋疲不偿其费又闻畜马甚多自半年以来皆上槽枥譬如有人虽有十夫之力自朝及夕常自大呼跳跃初虽可畏其势不久必自委顿乘其力衰三尺童子可使制其死命况以三小州残弊困剧之余而当天下之全力其破败可立而待也然所未可知者在陛下断与不断耳夫兵不多不足以必胜必胜之师必在速战兵多而战不速则所费必广两界之间疆场之上日相攻刼必有杀伤近贼州县徵役百端农夫织妇不得安业或时小遇水旱百姓愁苦当此之时则人人异议以惑陛下之听陛下持之不坚半涂而罢伤威损费爲弊必深所以要先决於心详度本末事至不惑然可图功爲统帅者尽力行之於前而参谋议者尽心奉之於後内外相应其功乃成昔者殷高宗大圣之主也以天子之威伐背叛之国三年乃克不以爲迟志在立功不计所费传曰断而後行鬼神避之迟疑不断未有能成其事者也臣谬承恩宠获掌纶诰地亲职重不同庶僚辄竭愚诚以效裨补详条次平贼事宜一一如後

一诸道?兵或三二千人势力单弱羇旅异乡与贼不相谙委望风慑惧难便前进所在将帅以其客兵难处使先不存优恤待之旣薄使之又苦或被分割队伍隶属诸头士卒本将一朝相失心孤意怯难以有功又其本军各须资遣道路辽远劳费倍多士卒有征行之艰闾里怀离别之思今闻陈许安唐汝夀等州与贼界连接处村落百姓悉有兵器小小俘刼皆能自防习於战鬭识贼深浅旣是土人护惜乡里比来未有处分犹愿自备衣粮共相保聚以备寇贼若令召募立可成军若要添军自可取足贼平之後易使归农伏请诸道先所追到行营者悉令却牒归本道据行营所追人额器械弓矢一物已上悉送行营充给所召募人兵数旣足加之教练三数月後诸道客军一切可罢比之徵发远人利害悬隔

一绕逆贼州县堡栅等各置兵马都数虽多每处则至少又相去阔远难相应接所以数被攻刼致有损伤今若分爲四道每道各置三万人择要害地屯聚一处使有隐然之望审量事势乘时逐利可入则四道一时俱?使其狼狈惊惶首尾不相救济若未可入则深壁高垒以逸待劳自然不要诸处多置防备临贼小县可收百姓於便地作行县以主领之使免散失

一蔡州士卒爲元济迫胁势不得已遂与王师交战原其本根皆是国家百姓进退皆死诚可闵伤宜明勅诸军使深知此意当战鬭之际固当以尽敌爲心若形势已穷不能爲恶者不须过有杀戮喻以圣德放之使归销其凶悖之心贷以生全之幸自然相率弃逆归顺

一论语曰欲速则不达见小利则大事不成比来征讨无功皆由欲其速捷有司计筭所费苟务因循小不如意即求休罢河北淮西等见承前事势知国家必不与之持久并力苦战幸其一胜即希冀恩赦朝廷无至忠忧国之人不惜伤损威重因其有请便议罢兵往日之事患皆然也臣愚以爲淮西三小州之地元济又甚庸愚而陛下以圣明英武之姿用四海九州之力除此小寇难易可知泰山压卵未足爲喻

一兵之胜负实在赏罚赏厚可令亷士动心罚重可令凶人丧魄然可集事不可爱惜所费惮於行刑

一淄青恒冀两道与蔡州气类略同今闻讨伐元济人情必有救助之意然皆闇弱自保无暇虚张声势则必有之至於分兵出界公然爲恶亦必不敢宜特下诏云蔡州自吴少诚已来相承爲节度使亦微有功效少阳之殁朕亦本拟与元济恐其年少未能理事所以未便处置待其稍能辑绥然後许其承继今忽自爲狂悖侵掠不受朝命事不得已所以有此讨伐至如淄青恒州范阳等道祖父各有功业相承命节年岁已久朕必不利其土地轻有改易各宜自安如妄自疑惧敢相扇动朕即赦元济不问回军讨之自然破胆不敢妄有异说

十三年田弘正请自黎阳度河讨李师道裴度奏曰魏博军旣度河即当仰给度支或与光顔互相疑阻则必益致迁延与其度河而不进不若养威於河北宜且使之秣马厉兵俟霜降水落自杨刘度河直指郓州则贼衆揺心矣上从之

穆宗时萧俛进门下侍郎吐蕃寇泾州调兵护边帝因问兵法有必胜乎俛曰兵凶器圣人不得已用之故武不可玩玩则无震夫以仁讨不仁以义讨不义先招怀後掩袭故有不杀厉不禽二毛不犯田稼其救人如免水火此必胜术也若乃以小不忍轻任干戈师曲而敌怨非徒不胜又将自危是以圣王慎於兵帝重其言长庆二年守中书舍人白居易上状论行营五事其一请专委李光顔东面讨逐委裴度四面临境招谕臣伏见自幽镇有事已来诏太原魏博泽潞易定沧州等五道节度各领全军又徵诸道兵马计七八十万四面围绕已逾半年王师无功贼势犹盛弓高已失深州甚危者岂不以兵数太多反难爲用节将太衆则心不齐莫肯率先逓相顾望又以朝廷赏罚近日不行未立功者或先封官已败衂者不闻得罪旣无惩劝以至迁延若不改张必无所望今李光顔旣除陈许节度尽领本军伏请抽诸道劲兵通前约与三四万人从东速进开弓高粮路合下博诸军解深邢重围与元翼合势令裴度领太原全军兼招讨旧职四面压境观衅而动若乘虚得便即令同力剪除若战胜贼穷亦许受降纳款如此则镇州夹攻以分其力招谕以动其心未及诛夷自生变改况光顔久谙战阵素有威名裴度爲人忠勇果决加以明悬赏罚使其忧责在身事势驱之自须死战若比向前模样用命百倍相悬破贼责功无出於此况太原兴王之地天下劲兵今旣得人足当一面以此计度无如二人

其二请抽?魏博泽潞易定沧州四道兵马分付光顔伏请诏光顔於前件四道拣选马步精锐者每军各取三四千人并令光顔专统一则藉其兵力讨袭镇州二乃每军抽人不爲不用其余放去理亦无妨况令守疆亦足展効或闻泽潞魏博兵马同讨淮西之时素谙光顔勤恤将士必乐爲用可望成功今光顔得到下博後即陈许先有八千人昨又发三千人光顔又领凤翔马军一千三百人加以徐泗郑滑河阳等军悉皆劲锐堪用况兼魏博等四道所抽兵马约有三四万人尽付光顔足以成事其襄阳陕府东都汝州等道兵马仍委光顔拣择可否若不堪用不如放还岂唯虚费资粮兼恐挠败军阵今旣只留东西二帅请各置都监一人诸道兵马监军伏请一时停罢如此则衆齐令一必有成功

其三请勒魏博等四道兵马却守本界伏以朝廷本用田布之意以弘正遇害令报父雠望其感激衆心先立功効今领全师出界供给度支数月以来都不进讨非田布固欲如此抑有其由或闻魏博一军累经优赏兵骄将富莫肯爲用况其军一月之费计实钱贰拾?捌万贯今天下百计求取不足充其数月衣粮若且依前将何供给则不如使退守本境自供给衣粮省费之间利害明矣其泽潞易定等虽经接战胜负略均且昭义全军收临城一县不得则其兵力亦可知矣沧州新经败挫叔良又乏将谋势不支任必无可望今请魏博等四道各归本界严守封疆如此则不独减无用之兵亦可以省有限之费就中魏博尤要退军虚费赀粮最可痛惜

其四请省行营粮料伏以行营最切者岂不以国用将竭军费不充更至春夏已来实恐计无所出今若两道共留六万其余退食本道衣粮即每月所费仅减其半一月之用可给两月唯供六万所费无多旣易支持自然丰足责其死战敢不尽心臣以爲当今至切无过於此

其五请因朱克融授节後速讨王庭凑克融庭凑同恶相济物情事理断在不疑今朝廷特赦克融新授节钺纵终助援必恐迟疑当逗留克融之时是经营庭凑之日迟则心固久则计成三数月间须有次第延引入夏转难用兵今正是时时不可失以臣等所见谨具如前伏以行营今日事宜真可谓急危极矣其间变故远不可知但恐如今救已迟晩若犹可及无出於斯何者苟兵数不抽军费不减食既不足衆何以安不安之中何事不有伏料陛下览臣此状必有二疑一者以臣等悉是儒生不谙兵事纵知诚恳的未信行臣亦以此自疑久未敢奏今旣事切不敢不言若攻战机宜非臣所习而军国利害虽愚亦知况察羣情兼听衆议与臣此奏所见多同伏望不以儒生轻而不用也二者伏恐行营事势奏报不真皆云贼徒计日合破又陛下以制置旣久难於改移前事若得其宜即合旋有成绩至今旣无次第安得不务改图古人云收之桑榆事犹未晚若因循且过即救疗转难臣又切有过忧敢不尽吐肝肺实恐军用不济更须百计诛求日引月加以至困极今天下诸色钱内每贯已抽减三百茶盐估价有司并已增加水陆关津四方多请率税不许即用度交阙尽许则人心无憀自古安危皆系於此伏乞圣虑察而念之不以重难改移忽於大计也臣等又忧深州久围救兵不至弓高新陷粮道未通下博诸军致於穷地光顔兵少欲入无由外即救援不来内即餱粮罄竭各求生路难向死门无可奈何忽然奔散即圣心虽悔其可及乎其鉴不遥在贞元中韩全义五楼之败是也伏望陛下详臣此状思臣此言若以爲然速赐裁断臣等受恩日久忧国情深志在恳切言无方便伏望圣鉴俯察愚衷

武宗旣数讨叛有功司徒李德裕虑忲于武不可戢即奏言曹操破袁绍於官渡不追奔自谓所获已多恐伤威重养由基古善射者柳叶虽百步必中观者曰不如少息若弓拨矢钩前功皆弃陛下征伐无不得所欲愿以兵爲戒乃可保成功帝嘉纳其言

後梁末帝贞明四年敬翔上疏曰国家连年丧师疆土日蹙陛下所与计事者皆左右近习岂能量敌国之胜负乎李亚子继位以来攻城野战无不亲当矢石近者攻杨刘身负束薪爲士卒先一举拔之陛下儒雅守文宴安自若使贺瓌辈敌之而望攘逐寇雠非臣所知也宜询访黎老别求异策不然忧未艾也疏奏赵张之徒言翔怨望梁主遂不用

後唐庄宗引兵屯朝城梁将康延孝来奔唐主问以梁事延孝对曰梁朝地不爲狭兵不爲少然主既暗懦赵张擅权内结宫掖外纳货赂段凝智勇俱无专率敛行伍以奉权贵梁主不能专任将帅常以近臣监之进止可否动爲所制近又闻欲数道出兵令董璋趋太原霍彦威寇镇定王彦章攻郓州段凝当陛下决以十月大举臣窃观梁兵聚则不少分则不多愿陛下养威蓄力以待其分帅精骑五千自郓州直抵大梁擒其僞主旬月之间天下定矣唐主大悦

庄宗初闻梁人欲大举数道入寇深以爲忧召诸将会议李绍宏等皆以爲郓州难守请以易卫州及黎阳与梁与之约和休兵息民更图後举唐主不悦乃独召郭崇韬问之崇韬对曰陛下不栉沐不解甲十五余年欲雪国家雠耻今已正尊号始得郓州尺寸之地不能守而弃之臣恐将士解体将来食尽衆散虽画河爲境谁爲陛下守之臣尝细询康延孝以河南之事度已料彼日夜思之成败之机决在今岁梁今悉以精兵授段凝决河自固恃此不复爲备凝非将材不足畏降者皆言大梁无兵陛下若留兵守魏固保杨刘自以精兵与郓州合势长驱入汴僞主授首则诸将自降矣不然今秋不登军粮将尽大功何由可成谚曰当道筑室三年不成帝王应运必有天命在陛下勿疑耳唐主曰此正合朕志丈夫得则爲王失则爲虏吾行决矣

後汉高祖初集羣臣议进取诸将咸请出帅井陉攻取镇魏汉主欲自石会趋上党郭威曰虏主虽死党衆犹盛各据坚城我出河北兵少路迂傍无应援若羣盗合势共击我军粮饷路絶此危道也上党山路险澁粟少民残无以供亿亦不可由近者陕晋相继款附引兵从之万无一失不出两旬洛汴定矣汉主曰卿言是也後周世宗即位比部郎中王朴献平边策曰唐失道而失吴蜀晋失道而失幽并观所以失之由知所以平之术当失之时君暗政乱兵骄民困近者奸於内远者叛於外小不制而至於僭大不制而至於滥天下离心人不用命吴蜀乘其乱而窃其号幽并乘其间而据其地平之之术在乎反唐晋之失而已必先进贤退不肖以清其时用能去不能以审其材恩信号令以结其心赏功罚罪以尽其力恭俭节用以丰其财徭役以时以阜其民俟其仓廪实器用备人可用而举之彼方之民知我政化大行上下同心力强财足人安将和有必取之势则知彼情状者愿爲之间谍知彼山川者愿爲之先导彼民与此民之心同是与天意同与天意同则无不成之功攻取之道从易者始当今惟吴易图东至海南至江可挠之地二千里从少备处先挠之备东则挠西备西则挠东彼必奔走以救其弊奔走之间可以知彼之虚实衆之强弱攻虚击弱则所向无前矣勿大举但以轻兵挠之彼人怯弱知我师入其地必大?以来应数大?则民困而国竭一不大?则我获其利彼竭我利则江北诸州乃国家之所有也旣得江北则用彼之民扬我之兵江之南亦不难平也如此则用力少而收功多得吴则桂广皆爲内臣岷蜀可飞书而召之如不至则四面并进席卷而蜀平矣吴蜀平幽可望风而至唯并必死之寇不可以恩信诱必须以强兵攻力已竭气已丧不足以爲边患可爲後图方今兵力精练器用具备羣下知法诸将用命一稔之後可以平边臣书生也不足以讲大事至於不达大体不合机变惟陛下寛之

历代名臣奏议卷二百二十九








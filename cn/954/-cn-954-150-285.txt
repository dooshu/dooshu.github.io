陈宓　上潘舍人

经行造次有新诗，吞吐珠玑不自奇。

寸管久期窥变豹，深丛今幸见孤罴。

高情陶谢犹能及，圣处阴何讵得知。

乞与金丹换凡骨，飞遨只恐乏仙姿。

陈宓

陈宓　上潘舍人

渏水人如大雅诗，唯君出句最能奇。

腾声直欲骖鸾鹤，赤子犹思缚虎罴。

览卷几年如旧识，忘年今日辱新知。

漳滨尚许陪尊俎，想像梅花是玉姿。

陈宓


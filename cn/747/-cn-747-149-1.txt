○请节劳表

臣遂良言：伏承风气小动，正进汤药，臣荷恩光，不胜愁惧。既闻御膳平和，一则以喜。伏惟陛下异人者神明，同人者五情。夫人之生，以神为主，神太用则虚，形太劳则倦。有此而不生疾者，非所闻也。陛下昔年力平寇乱，及临宝位。忧劳万国，龙荒沙漠，何所不思，情切於此，无时懈怠，遂令陛下须鬓为之早白。又数年已来，耽玩书史，每作文咏，兼诸手笔，日暮继烛，运心不停。又诘朝与群臣论政，数百千语，音若韶夏，理同兰王，若非辛勤，何以得此？且以天情爱好，不能自息，臣愚诚恐陛下今犹看读。夫人年逾四十，筋力渐疲，笃而不休，更增疹疾。然君以百姓为心，百姓以君为命。君体平康，天下安宁。陛下已读得之者用之不可尽，已知者当世不能逾。伏愿节诸言语，且无披卷，每减思虑，微疴自遣，天下苍生之所幸赖，臣不胜区区，谨敢表闻。伏愿无览臣之表，遣傍人读知臣章，臣愿足矣。下愚之情，伏深战灼。


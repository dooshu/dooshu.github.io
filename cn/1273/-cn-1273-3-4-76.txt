意溪访陆处士故居　四首







意溪[81]访陆处士故居　四首


青山江上足烟霞，三百年前处士家。比似西湖和靖宅，惜无人与种梅花。

江头扶醉想高歌，菊径松庐野意多。毕竟红尘无路隔，此溪曾过郭青螺。“红尘隔断一条溪”，处士句。

孤忠异代挹清芬，落托生涯号隐君。半亩墓田孙傍祖，菜花黄上相公坟。陆丞相衣冠冢旁，即处士竁所，处士盖丞相裔云。

有客思寻片石谈，携筇来访旧精蓝。寒芜漠漠江村夕，一角斜阳尺隐庵。尺隐庵额，为处士笔。






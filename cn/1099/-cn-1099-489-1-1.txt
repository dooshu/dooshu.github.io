○兵事百不相應疏 【 練兵】

臣本腐儒、荷蒙　皇上非常之遇、委以練兵事務、時勢艱危、主恩隆重、誼不容辭、業於本月十五日條陳急切事宜十欵、恭候命下、同各該衙門逐一施行、然以未奉欽敕、諸凡事理、皆約略言之、實不知所練何處兵士、為數幾何也如臣愚見。二萬識者尚言其多最多不過挑選精壯二萬人。就於京營左右陸續建立營房二千間。工部陸續支給器甲車輛材料四十餘萬兩。戶部每年支給糧餉五十餘萬兩。一應軍資得各該衙門逐一應手。臣再求副貳贊畫四五員。博選良將數十員。一面造器。一面練兵。一年之後。庶幾可用。萬一不測。未及成軍。而醜虜長驅。深入重地。則先教之施放火器。聞得內府廠庫大小火砲。多如山積。若以此二萬之眾與京營兵協同守禦再行建造敵臺。改造大砲。堅壁清野。賊雖十萬來攻。必令時刻之間。盡斃於堅城之下。此臣之本計也。若製造未精。教練未就。雖十倍敵人之眾、必不可戰遼東三路。可為殷鑒矣。然臣近商之戶部諸臣、咸言此餉毫無措處、目今通州民兵月給、亦係借用、不可為常、計在工部、亦復不易。而通州先到山西民兵、數僅三千、尚皆露宿目今天氣漸寒、若非速建營房、將何棲止、昌平天津兩處、何獨不然、然則如臣所計、約略二萬人、尚費若干措處、乃近聞兵部議將各省民兵四省召募兵、并近擬召募八府民兵、朝廷諸事專尚有名無實鹵莽欲速每如是也約共六萬之眾、分駐三處、一切教練、盡屬於臣此則臣力所必不能勝。亦今日所必不能辦。抑且目前日後。皆有危險之形。不容不凟陳於　皇上之前也。夫承平既久。廢弛巳極。而遽求精兵。未易言也。戚繼光昔時名將。身經百戰。其在浙江。止能選練三千人為鴛鴦陣以勝倭。然倭奴亦無大眾。後來總理薊鎮譚綸為總督。兩賢提挈。司道偏裨。皆一時之選。又以浙中舊練精兵三千為之基本。將欲練兵六萬為出塞之舉。畢竟不能。止增募南兵二萬。月餉一兩五錢。教練三年而成。又用主兵班軍之力。建造三層敵臺千二百座。所以薊門安枕。至于今日。然以匹馬不入為功。未能與強虜决機兩陣之間也。葢練兵之初。其難如此臣無譚戚之才。無經歷之素、無慣戰之精兵良將、欲以一老書生奔走竭蹷、令於歲月之間、統烏合之眾練成精兵六萬、其將能乎。此臣力所必不能勝者也、戶部舊新二餉支吾遼左、尚苦不給、新兵糧餉若薄與無兵同、即使約量中數六萬之眾、亦須歲支一百二十餘萬兩。工部器甲、除內府大砲外、無一堪用者、皆須新造、造不精利、與無兵同、應須支給料價一百餘萬兩。就得料價而一甲一銃皆須數十日工。何時齊備。堪以對敵。至于營房一節。三衛州各該建造二千餘間。又須在目今半月內完工。過此沍寒一至。土功難成。兵無著落矣。凡此三者皆今日所必不能辦也。大眾所在、食用不給、衣服不完、人情當何如、數萬之眾、悉令露處寒風朔雪之中、人情當何如、既爾飢寒、救命不給、何由朝夕訓練、萬一寇至。又負六萬之虗名。必將責之以戰。朽甲鈍戈。裸裎徒跣勝負當何如。此則目前日後危險之形也。夫以天下重徵疊募之兵、盡付于臣、以索餉製器建立衙門安插士眾之事、盡屬于臣、而且齟齬在前、險難在後、正如未經力作之人、偶遇主家事勢急迫、勉強負荷、即一夫之任、尚未知其能勝與否、遽以五千人之擔、而悉委之、又使履危涉險、此其人惟有顛蹷而巳、更無他矣、一人不足惜、如憤事何哉、伏望　皇上立刻敕下戶兵工三部會同九卿科道酌議停當、必須用眾六萬于三處安插者、戶部合當預計餉銀若干於何出辦、工部豫計器甲車輛火藥料價若干、于何支給、兵部豫計馬匹料艸若干、於何取用、一衛二州三總速令豫計、每處兵人二萬、有無房屋棲止、無則作何安頓、建造營房、作何措辦、可以刻日速完、一一妥當、然後倣譚綸戚繼光事例、分命廷臣三人、各設副貳餉司贊畫、并應用員役、分駐訓練、臣之不肖、願當其一、雖則如此、既成之後、亦只宜製造大砲、分守近畿諸城而巳、前者所募不過入府四省尋常之人必須即令練兵者自募可也必欲與奴賊之兵交鋒接刃。自非博選天下奇材一二萬人。製造極精器械。一人食數人之餉教練經年。必不可用也。臣先後四疏語意皆同、先資之言、不敢有貳、然臣陳說雖多、無一當時之用、而猶敢冐叨恩命者、尚冀出身任事之後、將行其言、僥倖于一成也、今臣身用矣、而臣言决不用矣、明知灼見、無倖可僥、而猶因循時局、勉強支吾、今日知事之不可而謂之可。是謂欺君之臣。他日知兵之不可戰而令之戰。必為僨軍之將。此兩者臣不忍為也。儻終不用臣言、請乞　皇上別簡才賢以膺斯任、臣不敢受事、且請并褫原職以為本無才略、輕言冐進之戒、臣有跧伏草野感戴　聖恩而巳、

實錄纂修官董宗伯其昌論曰、臣按宋事、岳飛之兵能以寡擊眾、罔有挫衂者、背嵬五百為之先驅耳、此皆所謂百金之士也。招之者在先得數人。使其以類轉相羅致。如一燈之火、散為千燈、河朔少年荊楚奇俠。豈患無人哉。今之募兵。人以二十金為率。又有扣减。而弓刀衣甲。皆在其中。實不下十餘金耳。閭左徤兒負戴屠酤、身不出里、數金可得。肯遠戍沙塲、以頭顱僥幸哉、惟卑田游手無復生活者。定計於迯。方復應募。雖得數十萬。但可澤量耳。此疏所謂非博選天下奇材教練一二年。决不可用。是實歷語也

又按今之兵皆不可戰、今之主將、亦知兵之不可戰耶、抑否耶、然而皆令之戰矣、總由身不在行間。它人死生。我無與也。豈有身不在行間。不與三軍共死生。而可以司三軍之命者乎。果與三軍共死生。必將計其所以生。必將計其所以無死。必將計我之所以禦敵所以制敵。而戰可勝。守可固矣。無論言昔。即近世文臣如王靖遠之於滇。王威寧之於虜。王文成之於逆藩。阮中丞譚襄敏之於倭。皆身在行間者也。况武將乎。自記


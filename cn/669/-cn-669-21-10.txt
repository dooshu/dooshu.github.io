10　鮑注甘魚誤作濟陰高魚


楚「北有甘魚之口」，鮑氏注「疑爲濟陰高魚」，非也。左氏昭十三年傳「次于魚陂」，注云：「竟陵縣城西北有甘魚陂。」

【集證】水經二十八：「沔水又東南與楊口合。」注：「竟陵城傍有甘魚陂。」左傳昭公十三年：「次于魚陂者也。」

【元圻案】書録解題雜史類：「鮑氏校定戰國策十卷，尚書郎括蒼鮑彪注。」〇秦策：「冷向謂魏冉曰：『楚包九夷，又方千里，南有符離之塞，北有甘魚之口。』」注：「未詳，疑爲濟陰高魚。」元吴師道校注，即引王氏此條以正之。






卷五十六



卷之五十六

洪武三年九月丙戌朔，皇从兄嫂蒙城王夫人田氏薨。上以夫人早寡，有节行，甚重之。及薨，命中书省致祭，仍命中宫皇太子及亲王各祀以少牢，赠蒙城王妃，护丧还葬临濠。诰曰：“朕惟帝王厚亲亲之道，必推恩及于宗族，况妇以夫贵，存没同荣，此古今之常制也。从兄嫂蒙城王夫人田氏，秉性温贞，克尽妇道，孀居守志二十余年，方期享兹遐龄，而乃因疾长逝，朕甚悼焉。特稽古礼，爰授徽称，可授蒙城王妃。”

戊子，京师城隍庙成。初，城隍旧祠卑隘，诏度地营筑。既而，中书省臣及尚书陶凯请以东岳行祠改为庙，上可之。修饰既备，建左、右二司，凯复请如前代建六曹，曰：吏、户、礼、兵、刑、工，二司左曰左司之神，右曰右司之神。上命罢六曹，不必设左右司，止称曰左司神、右司神，仍命制神主，主用丹漆字，涂以金，旁饰以龙文。及是，始成，命凯等迎主入庙，用王者仪仗。上亲为文以告之，曰：“朕起布衣，自渡江左，十有七年，今已削平群雄，统一天下，治民事神，惟稽古典，弗敢慢亵。惟京都城隍，乃天下都会之神，而闾巷军民私窃祷祈，不由典礼，渎玩滋甚，朕深恶之。故尝更去旧号，俾称其实，去邪导正，使诸神听命于天，而众鬼神听命于神，庶天神权纲之不紊也。然祠庙卑隘，未称朕礼神之意，遂命修饰岱宗行祠，迎神居之。特命礼部尚书陶凯率群僚奉安神位，神其鉴焉。”

己丑，故元宗王扎木赤、指挥把都、百户赛因不花等一十一人自官山来降。诏中书厚加燕劳，立官山等处军民千户所，以把都为正千户，赛因不花等三人为百户，赐以文绮、银椀、衣物有差，就大同给赐田宅。

庚寅，以户部郎中程昱为本部尚书。

辛卯，户部奏：“赏军用布，其数甚多，请令浙西四府秋粮内收布三十万匹。”上曰：“松江乃产布之地，止令一府输纳，以便其民，余徵米如故。”

中书省奏：“都督同知汪兴祖既兼晋王武傅，其俸亦宜兼给。”上曰：“王之国则给之，今王未之国，且勿给。”时上闻称兴祖名，遂嘅念故武傅孙兴祖之没于兵也，命仍以月俸，给赐其家。

中书省臣奏：“太原、朔州诸处屯田，宜徵其岁租，以备边用。”弗许。先是，尝命内外将校量留军士城守，余悉屯田，其城守兵，月给米一石，屯田者减半，在边地者月减三斗，官给农器、牛、种。至是，省臣言：“太原、朔州等卫所屯田士卒，官给牛、种者，请十税其五，自具牛、种者，税其四。”上曰：“边军劳苦，能自给足矣，犹欲取其税乎？勿徵。”

以鹰扬卫知事蒋礼为户部侍郎。

壬辰，册封皇嫂南昌王夫人王氏为南昌王妃，盱眙王夫人唐氏为盱眙王妃。上谕礼部臣曰：“近者颁赐之礼，颇为失序。今后当以所赐物，先置奉天门内，乃引其人入见，听宣谕，然后给之，就令谢恩而去，则于礼节方称。若以赐物捧之于前，而使受赐之人继其后，则与贡献之仪何异？”于是礼部如制行之。

命免陕西民盐米。先是，陕西民田，亩输粮一斗，复徵其盐米六升。至是，上闻之，谕省部臣曰：“陕西民田，既输税，复徵其盐米，是重歛以困民也。自今止收正粮，除其盐米。”

癸巳，诏中书礼官，凡遇降香、祭祀在京山川等神，朕御殿以俟回奏，百官不必侍立。

丙申初昏，荧惑入太微垣。

中书省臣言：“陕西、河南军储，请募商人输粮而与之盐。凡河南府一石五斗、开封府及陈桥仓二石五斗、西安府一石三斗者，并给淮浙盐一引。河东解盐储积甚多，亦宜募商中纳，凡输米西安、凤翔二府二石、河南、平阳、怀庆三府二石五斗，蒲、解、陕三州三石者，并给解盐一引。河南府、州、县今岁既蠲其租，而岁用粮饷，艰于转输，其民间食盐商贩者少，宜令民人于河南、开封、陕州、潼关输米，以佐军食，官给盐偿之。每户大口月一斤，小口减其半，其盐视地远近，输米有差。”诏悉从之。

青州民孙古朴等聚众作乱，自号黄巾，贼袭莒州，执同知牟鲁杀之。鲁，湖州乌程人，贼胁其降，鲁叱曰：“国家混一天下，民皆安业，汝辈何为自取夷戮？即悔过自新，犹可转祸为福。不然，官军至，汝等宁有遗种乎？我为守土臣，有死而已，所可惜者，良民也。”贼未敢加害，拥至城南邹家庄，鲁大骂，贼遂杀之，时年四十有六。未几，青州卫遣兵擒杀孙古朴等，以鲁事闻，上嘉之，命厚恤其家。

戊戌，日中有黑子。

己亥，以户部郎中秦文绎为礼部侍郎。

庚子，置王府承奉司，设承奉一人，承奉副二人；典宝、典服、典膳三所，所设正一人，副一人；门官设门正一人，副一人。

以户部员外郎孙煜祖为中书省左司郎中，起居注杨训文为礼部尚书，岳州府知府蒋思德为户部尚书，湖广荆州分省赞理刘大昕为刑部尚书，召山东行省参政安然、浙江行省参政安庆为工部尚书，广西行省参政商暠为吏部尚书，寻复以思德知岳州府。

赐在京武臣、命妇冠服。

壬寅，以广东行省参政周祯为御史中丞，擢西安府知府李谦为广东行省参政，寻以为中书省参政。

爪哇国王昔里八达剌八剌蒲遣其臣郎加占必忽先等来贡方物。

癸卯，天寿圣节，祭太庙。上谓中书省臣曰：“日、月既皆设坛专祭，而星辰乃附祭于月坛，非礼也。宜别设坛，专祭周天星辰。”于是礼部议于城南诸神享祭坛正南向，增造屋九间，朝日、夕月、祭周天星辰俱于是行礼。其朝日、夕月仍以春秋分祭，星辰则于天寿节前三日致祭。从之。

放太子宾客梁贞还田里。贞字叔亨，绍兴新昌人，元至正中为国子监生，端悫寡言，时之硕儒多爱之，由国子伴读授太平路儒学教授。上之克太平，贞与诸儒迎见，所言輙援诗书，有根据。上悦之，命为江南行省都事，迁湖广按察佥事、两浙都转运盐使，拜国子祭酒、太子宾客，日侍太子读书大本堂，至是，坐事放归田里，后卒于家。

潮州府程乡县地震，有声从西北来。

甲辰，以福建行省参政韩原为江西按察使，河南行省参政孙克义为浙江按察使，湖广行省参政张本为福建按察使。

定内仓库官品级。仓设监令，从五品；丞，从六品。库设提点，从五品；大使，从六品；副使，从七品。

并韶州府连山县入阳山县。

乙巳，命改内使监、御用监秩皆从三品，其官：令，从三品；丞，正四品；皇门官秩从四品；门正，从四品；副，正五品；春宫、门官正、副同。

诏翰林侍读学士魏观：“自今太庙祝文止称孝子皇帝，不称臣，凡遣太子行礼，止称命长子某，勿称皇太子。”著为令。

丙午，靖江王相兼广西等处行中书省参政蔡仙卒。仙，不详其乡里，元季兵乱，从芝麻李为军，芝麻李败，乃来归。上以为先锋，从渡江，下采石，克太平，取漂水，破蛮子海牙水寨及陈野先，皆有功。丙申，定金陵，升千户，从徐达取奔牛吕城，克广德、宣城诸处，迁万户。进攻毗陵，拔横林三山营寨，攻青山小北门，获敌卒甚众，遂以为都先锋。从讨马驮沙，克池州，攻枞阳，及讨宜兴，从征衢、婺二州，授帐前翼元帅。陈友谅寇龙江，仙从诸将击败之，遂进复太平。后又从取安庆水寨，破九江，败陈友谅八阵指挥于瑞昌，遂进克南昌。大兵讨淮安，仙率兵为应援，又从援安丰，移镇合肥。陈友谅攻江西，召仙还，遂大破其兵于鄱阳湖，焚其战舰。已而驻兵湖口，复追友谅于泾江，大败其众。友谅死，从征武昌，有功进骠骑卫指挥同知，后从下庐州。岁甲辰，命率龙骧卫诸军从常遇春讨新淦邓克明余党于沙坑诸寨，平之。进攻赣州，取南安、南雄诸郡，还兵追饶鼎臣于茶陵，擒获甚众，迁龙骧卫指挥同知。攻占江、海安二坝，克高邮，破马逻港，而淮安守将梅思祖降，命仙守淮安。复以兵从克寿州，以功授武德卫指挥使。移守黄州，遂为黄州卫指挥使。从攻湘潭、辰、全、道、永诸州，皆克之，转荆州卫指挥使。遂进克广西，累迁至广西等处行中书省参知政事兼靖江王相。复讨捕诸叛蛮，殄平之。仙为将十五年，未尝独任，多从诸将征讨，每战輙勇奋独出，横刀突阵，左右挥击，敌皆披靡，却走不敢近。既还而金疮满体，人视之不可堪，而仙略不以为意。平居，性宽厚，怡然若不见其有为者，尤善处交友，上以是甚加爱重。及卒，尤惜之，诏赠资政大夫、广西等处行中书省右丞、上护军，追封安远侯，谥曰武襄。亲为文叙其功伐，遣人往祭之，仍赐封谥。诰曰：“朕以武功定天下，其将臣宣力四方，多立战功者，生必崇其爵以荣之，殁必加其赠以慰之，此国家之常制也。广西行中书省参政蔡仙，智足以率众，勇足以前驱，渡江以来，十有余年，或从朕亲征，或从将攻讨，始下采石、姑孰，遂定漂水、金陵，广德、宣城之平，毗陵、池阳之取，金华、三衢之攻，常熟、宜兴之战，龙江之捷，安庆之克，以至破九江，摧八阵，克南昌，援安丰大，战彭蠡、武昌，取合肥，分攻赣州，进取南安、南雄，以屯吉安，还克高邮，收淮南，复寿春、湘潭、辰、全、道、永诸州，复征广西，留守其城，悉定诸蛮，大小之战，不可悉举，被坚执锐，野宿风餐，亲冒矢石，身无完肤，勤劳多矣。升转八官，正期荣贵，今天下混一，方将定功行赏，俾享太平之福，岂期遽以疾终。讣音来报，孰不伤心，宜赠以官，慰尔泉下。”仍遣使护丧还京师，卜地以葬，命有司给丧具，明器自车马仪仗及服食、器用皆象侯爵，生时所需，无一不具。仍命官致祭，又诏皇太子致祭，礼极丰备云。

戊申。故元降将江文清、杨思祖等至京。诏以文清为千户，思祖为卫镇抚，赐赉甚厚其将校八百五十人，皆赐绮、帛各一，仍遣思祖等还招其部曲。上谕之曰：“历代兴废，天运之常，为人臣当其时，冲冒危难，欲全身家者，盖鲜矣。元运之衰，天下皆乱，尔朔方将校，殁身于兵戈者，不知其几。尔独出枪攘之中，卒获保全，今又自远来归，可谓能识废兴之机。今授尔世袭镇抚，遣还招部曲，谕使来归。若能竭诚效力，朕当益隆恩待。其蒙古有愿来附者，即令诣边，将送至京，朕皆有以处之。”思祖对曰：“臣苟全性命于亡国之余，进退无所，委身来归，家被恩宠，实出望外，臣敢不竭力，以图补报，惟陛下哀怜之。”

赐崇礼侯买的里八剌马、羊、豕各一，俾祭其祖。

庚戌，户部奏：“苏、松、嘉湖、四府官民，田租不及六斗者，请输京仓，六斗以上者输镇江、瓜洲仓。”上令租之重者于本处仓收贮，余皆令输入京。

癸丑，高丽遣其臣偰长寿奉笺献方物，贺皇太子千秋节。

甲寅，河州卫指挥韦正言：“西边军粮，民间转输甚劳，而绵、布及茶可以易粟，今绵、布以挽运将至，乞并运茶给各卫军士，令其自相贸易，庶省西民之劳。”诏从其言。正初至河州，时城邑空虚，人骨山积，将士见之，咸欲弃去。正语之曰：“正受命同若等出镇边陲，以拒戎狄，当不避艰险，致死命以报国恩。今既至此，无故弃去，一旦戎狄寇边，其谁御之？民被其害，则吾与若等死亡无地，虽妻孥不得相保，与其死于国法，无宁死于王事乎？”于是众感激曰：“愿如公命。”正日夜抚循其民，俾各安其居，河州遂为乐土。

乙卯，荧惑在太微垣。

是月，诏谕辽阳等处官民。初，元主之北走也，辽阳行省平章高家奴闻之，集兵老鸦山，而平章刘益亦集兵屯盖州之得利嬴城，二兵相为声援，以保金、复等州，顾望欲为边患。至是，上遣断事官黄俦赍诏谕之曰：“朕初承天统，即皇帝位，其年八月，元君遁去，山之东西，河之南北，以及关陕内外，文武军民，不战来归，中原境土，一时皆定，此实天意，非人力也。今年五月十五日，左副将军李文忠、左丞赵庸率兵北至应昌，克其城，获元君之孙买的里八剌及后妃、宝册、省院诸官，知元君于四月二十八日以疾殂，太子爱猷识里达腊以数骑北奔，天运之去，昭然可知。师还过兴州，江文清等率军民三万六千余人降，至红罗山，又降杨思祖之众一万六千余人，独辽霫一隅故臣遗老不能见机审势、高谋远图，而乃团结孤兵，盘桓乡里，因循岁月，上不能辅君于危亡之时，下不能卫民于颠沛之日，进退狼狈，而犹徘徊顾望，如此欲何为耶？近高丽、安南、占城、爪哇、西洋、锁里、海外诸国皆称臣入贡，是盖知天命之有归，顺人事之当然者也，岂汝之智，反不及耶？抑我师之未加，姑以为可自安耶？兹特遣人往谕，能审知天道，率众来归，官加擢用，民复旧业，朕不食言，尔其图之。”

西洋国王别里提遣其臣亦迭纳瓦里沙等来朝，进金叶表文，贡黑虎一兠、罗绵被四幅、漫折的花被八幅、皮剔布四匹、槁尼布三匹、沙马打里布二匹。先是，尝遣刘叔勉等颁即位诏于西洋等国，至是，遣其臣偕叔勉入贡。上以其涉海道远，赐织金文绮、纱罗甚厚，仍赐以《大统历》，使者赏绮帛有差。

沂州答山贼戴胜作乱，命都督佥事吴祯统兵讨平之。

定朝会、宴享乐舞之数。凡圣节、正旦、冬至大朝贺，用乐工六十四人：引乐二人，箫、笙、箜篌、秦、方响、头管、龙笛各四人，琵琶六人，杖鼓二十四人，大鼓二人，皆戴曲脚幞头，衣红罗，生色，画花大袖衫、涂金束带、红绢拥项、红结子皂靴。每朝贺之日，和声郎先陈乐于丹墀百官拜位之南，北向。上将出，仗动，和声郎举麾，麾长七尺五寸，朱红漆柄，金龙吞口，上悬绯罗麾，长五尺，蓝青罗额，上画升龙，“奏《飞龙引》之曲”，上升座，乐止，偃麾。赞礼唱“鞠躬”，奏《风云会》之曲，百官拜毕，乐止。丞相上殿致词，则奏《庆皇都》之乐，致词毕，复位，乐止。赞礼唱“鞠躬”，则奏《喜升平》之乐，拜毕，乐止。上兴，奏《贺圣明》之乐，上还宫，乐止。百官退，和声郎引乐工以次出。凡宴会，用九奏乐：歌四人、箫六人、笙二人，皆戴中华一统巾，衣红罗生色大袖衫，画黄莺、鹦鹉花样，红生绢衬衫锦领，红绢裙，白绢大口袴，青丝绦，白绢袜，茶褐鞋。三舞：武舞曰《平定天下》之舞，象以武功定祸乱也。用舞士三十二人，皆左执干，干长三尺五寸，上阔一尺，下广六寸，朱质，上画雉羽，中画升龙云气；右秉戚，戚长二尺五寸，朱红漆柄，金装戚斧。分为四行，每行八人，舞作发扬、蹈厉、坐作、击剌之状。皆冠黄金束发冠，紫丝缨，青罗生色画舞鹤花窄袖衫，白生绢衬衫，锦领，红罗销金大袖窄袍，红罗销金裙，皂生色画衣沿襈，白罗销金汗袴，红绢拥项，红绢束腰涂金束带，锦臂鞲，绿云头皂靴。舞师二人，执旌以引之，旌长七尺五寸，朱红漆柄，金龙吞口，悬五彩羽九层，每层用涂金宝盖，红丝绦穿末，垂丝结子。皆冠黄金束发冠，紫丝缨，青罗大袖衫，白绢衬衫，锦领，涂金束带、绿云头皂靴。文舞曰《车书会同》之舞，象以文德致太平也。舞士三十二人，左执龠，龠长一尺五寸，朱红漆，筀竹为之，上开三窍；右秉翟，翟长三尺五寸，朱红漆柄，金龙吞口，上缀雉羽五层，每层用涂金宝盖，红丝绦穿末，用红丝结子。分为四行，每行八人，舞作进退、舒徐、揖让、升降之状。皆冠黑光描金方山冠，青丝缨，衣素红罗大袖衫，红生绢衬衫，锦领，红罗拥项，红结子，涂金束带，白绢大口袴，白绢袜，茶褐鞋。舞师二人，执翿以引之，翿长七尺五寸，朱红漆柄，金龙吞口，悬白鹭羽九层，每层用涂金宝盖，红丝绦穿末，垂红丝结子。冠服与舞士同，惟大袖衫用青罗不用红罗，拥项红结子。四夷舞曰《抚安四夷》之舞，象以威德服远人也。舞士十六人，东夷四人，推髻于後，系红销金头绳、红罗销金抹额中缀涂金博山，两旁缀涂金巾环、明金耳环，青罗生色画衣大袖衫，红生色领袖，红罗销金裙，青销金裙沿，红生绢衬衫，锦领，涂金束带，乌皮靴。西戎四人，间道锦缠头，明金耳环，红纻丝细摺袄子，大红罗生色云肩，绿生色沿，蓝青罗销金汗袴，红销金沿，系腰合鉢，十字泥金数珠，五色销金罗香囊，红绢拥项，红结子，赤皮靴。南蛮四人，绾朝天髻，系红罗生色银锭红销金抹额，明金耳环，红织金短袄子，绿织金细摺短裙，绒锦袴子，间道纻丝手巾，泥金项牌，金珠璎珞，缀小金铃，锦行缠泥金狮蛮带，绿销金拥项，红结子，赤皮靴。北狄四人，戴单于冠，貂鼠皮檐，双垂髻，红销金头绳，红罗销金抹额，诸色细摺袄子，蓝青生色云肩，红结子，红销金汗袴，系腰合鉢，皂皮靴。四夷各为一行，舞作拜跪、朝谒、喜跃、俯伏之状。舞师二人，执幢以引之，幢长七尺五寸，朱红漆柄，金龙吞口，悬五彩罗幢五层，每层缀五色销金吹带，末垂红丝结子，皆戴白卷檐毡帽，涂金帽顶一撒红缨，紫罗帽襻，红绿金绣袄子，白销金汗袴，蓝青销金沿，涂金束带，绿拥项，红结子，赤皮靴。凡三舞，皆有乐。文、武二舞，用乐工一十人：笙、秦、横管、杖鼓各二人，大鼓一人，柭一人，冠服与大乐工同。四夷舞，用乐工十六人：腰鼓、琵琶、胡琴、箜篌、头管、羌笛、秦各二人，水盏、板各一人，戴莲花帽，衣诸色细摺袄子，白销金汗袴，红销金沿，红绿绢束腰，红罗拥项，红结子，花靴。每宴会，和声郎四人：二人执麾总掌乐舞，立乐工前之两旁；二人押乐，立乐工後之两旁。皆戴皂罗阔带巾，衣青罗大袖衫，红生绢衬衫，锦领，涂金束带，皂靴。乐工、舞士人等，各服其服，执器立于丹墀之西。伺殿上陈设既毕，和声郎二人执麾由西阶升，立于御酒案之左右。二人引歌工、乐工由西阶升，立于丹陛上之两旁，东西相向。舞师二人执旌引武舞士立于西阶下之南，舞师二人执翿引文舞士立于东阶下之南，舞师二人执幢引四夷舞士立于武舞之西南，俱北向。引大乐二人执戏竹引大乐工，陈列于丹陛之西，文、武二舞乐工列于丹陛之东，四夷舞乐工列于四夷舞之北，俱北向。上将出，仗动、大鼓作，升座，乐止。上进第一爵，和声郎举麾唱“奏《起临濠》之曲”，引乐二人引歌工、乐工诣酒案前北面重行立定。奏毕，偃麾，押乐引众工退。第二，奏《开太平》之曲。第三，奏《安建业》之曲。第四，奏《削群雄》之曲。第五，奏《平幽都》之曲。第六，奏《抚四夷》之曲。第七，奏《定封赏》之曲。第八，奏《大一统》之曲。第九，奏《守承平》之曲。其进退皆如前仪。上进第一次膳，和声郎举麾，唱“奏《飞龙引》之乐”。食毕，乐止，偃麾。第二，奏《风云会》之乐。第三，奏《庆皇都》之乐。第四，奏《平定天下》之舞。第五，奏《贺圣明》之乐。第六，奏《抚安四夷》之舞。第七，奏《九重欢》之乐。第八，奏《车书会同》之舞。第九，奏《万年春》之乐。其作止亦与前同。九奏、三舞既毕，上兴，大乐振作，入宫乐止，和声郎执麾引众工以次出。其九奏乐曲，皆按月律，前三奏和缓，中四奏壮烈，後二奏舒长。《起临濠》之曲，名《飞龙引》，曰：“千载中华生圣主，王气成龙虎。提剑起淮西，将勇师雄，百战收强虏。驱驰鞍马经寒暑，将士同甘苦。次第静风尘，除暴安民，功业如汤武。”《开太平》之曲，名《风云会》，曰：“玉垒瞰江城，风云绕帝营。驾楼船龙虎纵横，飞炮发机驱六甲，降虏将、胜胡兵，谈笑掣长鲸，三军勇气增。一戎衣宇宙清宁，从此华夷归一统，开帝业、庆升平。”《安建业》之曲，名《庆皇都》，曰：“虎踞龙蟠佳丽地，真主开基，千载风云会。十万雄兵屯铁骑，台臣守将皆奔溃。一洗烦苛施德惠，里巷讴歌，田野腾和气。王业弘开千万世，黎民咸仰雍熙治。”《削群雄》之曲，名《喜升平》，曰：“持黄钺削平荆楚、清吴越，清吴越，暮秦朝晋，几多豪杰？幽燕齐鲁风尘洁，伊凉蜀陇人心悦，人心悦，车书一统，万方同辙。”《平幽都》之曲，名《贺圣明》，曰：“天运推迁，虏运移王师，北讨定燕畿。百年礼乐重兴日，四海风云庆会时。除暴虐、抚疮痍，漠南争睹旧威仪。君王圣德容降虏，三恪衣冠拜玉墀。”《抚四夷》之曲，名《龙池宴》，曰：“海波不动风尘静，中国有真人。文身交址毡裘，金齿重译来宾，奇琛异产梯山，航海奉表称臣。白狼玄豹，九苞丹凤，五色麒麟。”《定封赏》之曲，名《九重欢》，曰：“乾坤清廓，论功定赏，策勋封爵，玉带、金符、貂蝉、簮珥，形图麟阁。奉天洪武，功臣佐兴运，文经武略，子子孙孙，尊荣富贵，久长安乐。”《大一统》之曲，名《凤凰吟》，曰：“大明天子驾飞龙，开疆宇定，王封江汉远朝宗，庆四海车书会同，东夷、西旅、北戎、南越都入地图中。遐迩畅皇风，亿万载时和岁丰。”《守承平》之曲，名《万年春》，曰：“风调雨顺遍乾坤，齐庆承平时节。玉烛调和，甘露降远近，桑麻相接，偃武修文，报功崇德，率土皆臣妾。山河磐固，万方黎庶欢悦。长想创业艰难，君臣曾共扫四方豪杰，露宿宵征鞍马上，历尽风霜冰雪朝野。如今清宁无事，任用须贤哲，躬勤节俭，万年固守王业。”其“十二月”，按律乐歌。正月太簇，本宫黄钟商，俗名“大石”，其曲为《万年春》，曰：“奉天承运，秉黄麾志在安民除慝。曾睹中天腾王气五色，虹霓千尺、龙绕兠鍪，神迎艘舰，嘉应非人力。凤凰山下，庆云长绕碧峰石，天助神武成功，人心效顺，所至皆无敌。手握乾符开宝祚，略定山河南北，饮马江淮、列营河汉，四海风波息。师雄将猛，万方皆仰威德。”二月夹钟，本宫夹钟宫，俗名“中吕”，其曲为《玉街行》，曰：“山林豺虎，中原狐兎，四海英雄无数。大明真主起，临濠震于赫。戎衣一怒，星罗玉垒，云屯铁骑，一扫乾坤烟雾。黎民重睹太平年，庆万里山河磐固。”三月姑洗，本宫太簇商，俗名“大石”，其曲为《贺圣明》，曰：“云气朝生芒砀间，虹光夜起凤凰山，江淮一日真主出，华夏千年正统还。瞻日角、睹天颜，云龙风虎竞追攀，君臣勤苦成王业，王泽汪洋被百蛮。”四月仲吕，本宫无射徵，俗名“黄钟正徵” ，其曲为《喜升平》，曰：“风云密濠梁，千载真龙出。真龙出，鲸鲵豺虎扫除无迹，江河从此波涛息，乾坤同庆承平日。承平日，华夷万里，地图归一。”五月蕤宾，本宫姑洗商，俗名“中管双调”，其曲为《乐清朝》，曰：“中原鹿走英雄起，回首四郊多垒，英主倡兵淮水，将士皆雄伟。百灵护助，人心喜一呼，万人风靡，谈笑扫除蝼蚁，王业从兹始。”六月林钟，本宫夹钟角，俗名“中吕角”，其曲为《庆皇都》，曰：“王气呈祥飞紫凤，虎啸龙兴，千里旌旗动。四海欢呼师旅众，天戈一指风云从。将士争先民乐用，驾驭英雄，圣德皆天纵。率土华夷皆职贡，词臣拜献河清颂。”七月夷则，本宫南吕闰，俗名“中管商角”，其曲为《永太平》，曰：“凤凰佳气，好王师起义。乾坤初晓，淮水西边，五色庆云缭绕，三尺龙泉似水。更百万貔貅熊豹军令悄，鱼丽鹅鹳，风云蛇鸟，赳赳电掣鹰扬，在伐罪安民、去残除暴。天与人归，豪杰削平，多少万里烟尘净洗！正红日一轮高照，膺大宝王业万年相保。”八月南吕，本宫南吕宫，俗名“中管仙吕”，其曲为《凤凰吟》，曰：“紫微华盖拥蓬莱，圣天子帝图开，历数应江淮。看五色云生上台，栉风沐雨、攻坚击锐，将士总英材，跃马定尘埃，创万古山河壮哉！”九月无射，本宫无射宫，俗名“黄钟”，其曲为《飞龙引》，与前九奏内曲同。十月应钟，本宫姑洗徵，俗名“中吕正徵”，其曲为《龙池宴》，曰：“大明英主承天运，倡义拥天戈，星辰旋绕、风云围护，龙虎麾诃。旌旗所指，羌胡纳款、江海停波，从今平定万年疆宇、百二山河。”十一月黄钟，本宫夷则角，俗名“仙吕角”，其曲为《金门乐》，曰：“庆皇明，圣主开宝祚，起临濠、正汝颍，尘飞江淮浪卷。赤子呼号天戈，奋然倡义，拥神兵百万总英豪。貔虎朝屯壁垒，虹蜺夜绕弓刀，凤凰山势耸层霄，佳气五云高。爱士伍同心、君臣协力，不惮勤劳，风云一时相会，看鱼龙飞舞出波涛，净扫八方氛祲，咸听九奏箫韶。”十二月大吕，本宫大吕宫，俗名“高宫”，其曲为《风云会》，曰：“天眷顾淮西，真人起布衣，正乾刚九五，龙飞驾驭英雄。收俊杰、承永命、布皇威，一剑立鸿基，三军拥义旗。望云霓四海人归，整顿乾坤除暴虐，歌圣德、庆雍熙。”右十二曲按《月律·第一》奏之。其武舞曲名《清海宇》，曰：“拔剑起淮土，策马定寰区。王气开天统，宝历应乾符。武略文谟，龙虎风云。创业初，将军星绕弁，勇士月弯弧，选骑平南楚，结阵下东吴，跨蜀驱胡，万里山河壮帝居。”文舞曲名《泰阶平》，曰：“乾坤清宁，治功告成，武定祸乱，文致太平。郊则致其礼，庙则尽其诚。卿云在天，甘露零风雨，时若百榖登。礼乐雍和，政刑肃清，储嗣既立，封建乃行，谗佞屏四海，贤俊立朝廷。玉帛钟鼓陈两楹，君臣赓歌扬颂声。”

修礼书成，赐名曰《大明集礼》，其书以吉、凶、军、宾、嘉、冠服、车辂、仪仗、卤簿、字学、乐为纲所该之目。《吉礼》十四：曰“祀天”、曰“祭地”、曰“宗庙”、曰“社稷”、曰“朝日”、曰“夕月”、曰“先农”、曰“太岁、风、云、雷、雨、师”、曰“岳镇海渎、天下山川、城隍”、曰“旗纛”、曰“马祖、先牧、马社、马步”、曰“祭厉”、曰“祀典神祇”、曰“三皇、孔子”。《嘉礼》五：曰“朝会”、曰“册拜”、曰“冠礼”、曰“婚礼”、曰“乡饮酒”。《宾礼》二：曰“朝贡”、曰“遣使”。《军礼》三：曰“亲征”、曰“遣将”、曰“大射”。《凶礼》二：曰“吊赙”、曰“丧仪”。又《冠服》、《车辂》、《仪仗》、《卤簿》、《字学》各一。《乐》三：曰“钟律”、曰“雅乐”、曰“俗乐”。凡升降仪节、制度、名数，纤息备具，通五十卷。诏颁行之，授曾鲁、徐一夔、周子谅、董彛以官。惟梁寅等六人以疾赐还乡里，俱赏赐有差。








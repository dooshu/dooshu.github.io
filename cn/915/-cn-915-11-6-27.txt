◇诏报源怀（景明二年十一月）

不君不臣，江南常弊，有粟不食，其在斯矣。上天将欲亡之，诸蕃又愿取之，人事天道，孰云匪会？但以义害，人者不为。且十月五日衍军已达大航，其大伤小亡之势，久应有决。假令天罚宝卷，衍兵获进，则衍之主佐，又是乱亡遗孽，皇灵其能久之乎？今之所矜者，正以南黔企德，边书继至，殄悴之氓，理须救接。若尔者，扬州兵力，配积不少，但可速遣任城，委以处分，别加慰勉，令妙尽边算也。（《魏书·源贺附传》）


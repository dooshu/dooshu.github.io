◇答某携书

辱使至止，并以诚言，披阅循环，一言三复。文清渌水，理破秋毫。贫道戒行多阙，化术无方，宅身荒谷，四十馀载。狎鱼鸟，侣樵歌，习禅那，思般若，以此卒岁，分填沟壑，不谓耆年有幸，运属休明。伏惟相王殿下，德隆三古，道振百王。公攘臂而归旧里，衣锦而还本邑，百姓有再生之期，万物起息肩之望。绅君子，捧玉帛而来仪；慷慨丈夫，委干戈而伏道。昔长卿返蜀，徒擅清文；邓艾前来，未能偃武。公华阳甲族，井络名家，捧日登朝，怀金问道，剑南长幼，并俟来苏。岂藉微风，自然草靡。当劝诸首领，越境参迎。（《续高僧传》）


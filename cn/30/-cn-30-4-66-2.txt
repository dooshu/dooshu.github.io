萧拜住


萧拜住，契丹石抹氏也。曾祖丑奴，有膂力，善骑射，识见明敏，仕金为古北口屯戍千户。岁庚午，国兵南下，金将招灯必舍遁，丑奴于暮夜潜领兵三千人力战，不克，矢中其胸，遂开关，遣使纳降。太祖命丑奴袭招灯必舍，追及平、滦，降之。因攻取平、滦、檀、顺、深、冀等州，及昌平红螺、平顶诸寨，又两败金兵于邦君甸，授檀州军民元帅。太祖方西征，丑奴驿送竹箭弓弩弦各一万，擢檀顺昌平万户，仍管打捕鹰房人匠，卒于官。后追封顺国公，谥忠毅。弟老瓦，始以杨城渔寨来降，为丑奴弟充质子，多立战功，袭檀州。节度使言安以水栅未下，阴诱汤河川人叛去，老瓦追之不克，死焉。丑奴子青山，中统元年袭万户。至元十一年，从丞相伯颜平宋。还，授湖北提刑按察使。追封顺国公，谥武定。青山子哈剌帖木儿，少事裕宗于东宫，典宿卫，仕为檀州知州。追封顺国公，谥康惠。

拜住，乃哈剌帖木儿之子也。尝从成宗北征，特授檀州知州，入为礼部郎中，擢同知大都路总管府事，出知中山府，以忧去官。属仁宗过中山，有同官者谮于近侍曰：“知府去官，实惮迎候烦劳耳。”帝颔之。适行田野间，见老妪，问之曰：“府中官孰贤？”妪对曰：“有萧知府，余不知也。”复过神祠，有数老人焚香罗拜，遣问之曰：“汝辈何所祷？”合辞对曰：“萧知府奔丧还，欲速其来，是以祷也。”帝意遂释。武宗即位，起复为中书左司郎中，出为河间路总管，召为右卫率使，迁户部尚书，遂拜御史中丞。皇庆元年，迁陕西行中书省右丞。延祐三年，进中书平章政事，除典瑞院使，超授银青荣禄大夫、崇祥院使。

英宗即位之十有九日，右丞相铁木迭儿怨拜住在省中牵制其所为，又发其奸赃、专制等事，遂请依皇太后旨，并前御史中丞杨朵儿只皆杀之。帝曰：“人命至重，刑杀非轻，不宜仓卒。二人罪状未明，当白太后，使详谳之，若果无冤，诛之未晚。”竟杀之，并籍其家，语见杨朵儿只及铁木迭儿传。泰定间，赠守正佐治功臣、太保、仪同三司、柱国，追封蓟国公，谥忠愍。拜住之死，有吴仲者，潜守其尸，三日不去，竟收葬之。




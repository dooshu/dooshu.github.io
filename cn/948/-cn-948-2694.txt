陆游　山家

白石青莎一径斜，断无人迹到山家。

梁间归燕避微雨，池面游鱼争落花。

雪鬓但增新感慨，金鞭那复旧豪华。

明窗睡起浑无事，篝火风炉自试茶。

陆游

陆游　山家

风月宽闲地，溪山隐遯身。

云边安井臼，竹里过比邻。

洗术分岩瀑，烹芝束涧薪。

柴门敲不应，疑是避秦人。

陆游

陆游　山家

种药为生业，弹琴悦性灵。

中宵煮白石，平旦诵黄庭。

茶熟眠初起，儿扶酒半醒。

意行无定处，猿鸟共忘形。

陆游

陆游　山家

长生固非道，得道自长生。

书不传关尹。言谁契广成？

罗浮观日出，句曲听松声。

闻说长安好，何妨醉太平。

陆游

陆游　山家

陶葛金丹诀，千年秘不传。

人皆肖天地，世岂乏神仙。

扰扰生趋死，悠悠食复眠。

微言谁复领，浩叹抚遗编。

陆游

陆游　山家

清绝更谁如？松风小阁虚。

氎巾参几杖，鹤毳落琴书。

新凿淘丹井，常携斸药鉯。

身闲随处乐，何况是吾庐。

陆游


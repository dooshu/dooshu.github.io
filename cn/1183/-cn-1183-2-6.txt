◇妇人髭

妇人有髭者，唐则李光弼之母宋氏，酒媪朱氏。元则顺帝至正十一年正月，京师齐化门东，一妇人生髭尺馀。本朝则宏治十六年，湖广随州应山民张本华妻崔氏，生髭三寸馀。见之邸报。鄱阳邸妇人美髭，人呼为三须娘。见之纪载。若宦官，则惟宣和间广阳郡王童贯颔下鬓数十茎，他不多见。本朝太监刘马儿为帅西征，临戎必载假髯以令其众，盖取威重如兰陵王假面入阵耳。


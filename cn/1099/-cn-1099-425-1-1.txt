○東封失策選樞臣以圖戰守事 【 遣勘使罷中樞】

臣受　皇上知遇隆恩常懷捐軀報　主之意、顧煩言細事、無關國家理亂安危者、臣亦不敢出位言事激聒宸聽、惟是東封一事、辱國釀禍、實宗社安危大機、諸臣會議、臣光祿不與焉、臣獨紓愚衷、仰備乾綱、我國家統御六合、四夷無不賓服、惟日本嶠居海外、二百年叛服靡常、頃關白以中國亡命之徒、窃日本之權而篡其位、天下大逆也、收六十六島之眾、無故稱兵西指、外夷大奸也、侵犯我属國、戮辱我將士、中國大仇也、夫中國所言封屬國者、嘉其恭順有功。非所以賞僣窃。予寇仇也。倭意不在于封而在于通市中國不許其市而止許其封此所以久而不决也關白明為天下逆奸、中國寇仇、如之何其可封、此始封已誤矣自冊使東行、已經年餘、但聞其要挾之語、未見迎受之狀、弁髦朝命、羈囚使臣、侮慢不恭、輕藐天朝巳甚、此往封又誤矣、今正使已逃、情形已露、倭日聚兵釜山、建舍積餉造船大修戰具、此豈恬然就封、委命稱外藩者乎、柰何堂堂　天朝、必欲強之受封、終欲以封自愚哉、夫倭而無志於中原、則我不必議封、設使果有侵犯之意、志不在小、豈一封所能禦、臣嘗按跡推之、關白一亡命徒耳、窃據一國、巳足自快、乃一舉而收六十六島、既收諸島、志意已滿、乃又一舉而直破朝鮮、朝鮮破矣乃又不愛金帛子女、惟輿圖是索、割地是講、由此以觀。葢隱然有橫行之謀。以封就封。實緩我備。非真以中國之封為榮重者也。賴天之靈封事旋敗、我得識其謀而蚤為之防、其失固大、其禍猶淺、萬一陽受而倖成之、則彼謀愈深、而我防愈疏、其失更大、其禍更烈、故臣為今日計、不必問倭情順與不順、封事成與不成、惟當一意防守、乃為萬全長策、獨輔臣趙志皋、樞臣石星、不咎始謀不臧、百計阻言戰守、始焉既誤豈容再誤、終聽二臣謀、恐非社稷福也、然二臣敢于排眾議、誑　皇上者、不過借口揭報互異、情形未真、如不遣官探聽明實、戰守之議、終不能决、莫若仍于科道中、選風力者一員、如?年請勘黑谷關故事、俾會同督撫廵按諸臣、前往探勘、一面移書關白行長、切責如何稽慢冊命、久不奉迎、一面移文使臣楊方亨沈惟敬等、切責如何輕入虎穴、久不實報、並密訪倭奴。是何主意。久不受封。各得真實消息、星夜具奏前來、如倭果恭順、不改初約、釜山一倭不留、即令楊方亨沈惟敬充正副使、竟完封事、以見天朝字小之仁、倘倭盤據不退、別有他謀、即令去使收回冊印、歸報朝廷、我惟速備戰守、以待動靜、庶幾疑謀可斷、廟謨可决不致終悞國計、臣故曰遣勘之臣不宜罷葢如此、至輔臣趙志皋、尚書石星、一以嗜欲智昏、一以謀拙志餒、屢經指摘、方寸巳亂、莫若姑容准其致仕回籍聽勘、以示　皇上優容大臣之禮、待勘報到日、是功論功、是罪論罪、其遺下員缺、速選久歷邊防、才識通敏者推補、亟議戰守之策、勿蹈前車之覆、庶官知奮勵、事不掣肘群策可收、軍國有賴、臣故曰悞事之臣不宜留葢如此、然臣猶有說焉、禦敵之道、不恃其不來。恃吾有以備之。治海防守。原當無事有備、况倭謀甚狡、焉可怠緩失時、伏祈敕下該部、行文經畧撫鎮等官、凡沿海通洋去處、預先設法防範。各隨信地所統兵馬、及時訓練武藝。修整器械。臨時策應調遣。亦勿先事張皇。驚擾百姓。庶事有備而足賴。民不擾而常安。尤策之上者也。


少瀛以诗舲自寿诗索和走笔书此







少瀛[215]以诗舲自寿诗索和走笔书此


同年桂平黄少瀛，乞我诗寿张诗舲。示我牛腰诗一束，寿诗舲者多公卿。公卿满朝尽朱紫，持粱刺肥老且死。安知海外百万天朝民，一任刲屠作人豕。谁非黄炎之子孙，九天忍令呼无门。上书宰相毁苛约，此义已比昌黎尊。百年万事半颠倒，中外约章那可道。嗟哉忽谓秦无人，我惜诗舲今已老。诗舲前曾上书李文忠公，请废美禁华民约。侍儿能画兼能诗，专家诗画传女儿。诗舲虽老足自遣，且姑谋乐休忧时。少瀛一官老东粤，诗舲不官为粤客。相逢相见五羊城，我亦忧时头早白。海风十月寒吹人，出门欲觅梅花村。梅花仙人倘有不老术，仙山同醉罗浮春。






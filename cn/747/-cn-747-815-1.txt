○代高骈上僖宗奏

臣伏奉诏命，令臣自省，更勿依违者。臣仰天诉地，血泪交流，如剑戟攒心，若汤火在己。只如黄巢大寇，围逼天长小城，四旬有馀，竟至败走。臣散徵诸道兵甲，尽出家财赏给。而诸道多不发兵，财物即为己有。纵然遣使徵得，敕旨不许过淮。其时黄巢残凶，才及二万，经过数千里军镇，尽若无人。只如潼关已东，只有一径。其为险固，甚于井陉。岂有狂寇奔冲，略无阻碍！即百二之地，因百虚言，神策六军，此时安在？陛下仓皇西出，内官奔命东来。黎庶尽被杀伤，衣冠悉遭屠戮。今则园陵开毁，宗庙荆榛。远近痛伤，遐迩嗟怨。虽然，奸臣未悟，陛下犹迷。不思宗庙之焚烧，不痛园陵之开毁。臣之痛也，实在於斯。此事见之多年，不独知于今日。况自萑蒲盗起，朝廷徵用至多，上至帅臣，下及裨将，以臣所料，悉可坐擒。用此为谋，安能办事？陛下今用王铎，尽主兵权，诚知狂寇必歼，枭巢即覆。臣读礼至宣尼射于矍相之圃，盖观者如堵墙，使子路出延射曰：“溃军之将，亡国之大夫，与为人後者，不入于射也。”严诫如斯，图功也岂宜容易？陛下安忍委败军之将，陷一儒臣？崔安潜到处贪残，只如西川，可为验矣。委之副贰，讵可平戎，况天下兵骄，在处僭越，岂二儒士能戢强兵？万一乖张，将何救助？愿陛下下念黎庶，上为宗祧，无使百代有抱恨之臣，千古留刮席之耻。臣但虑寇生东土，刘氏复兴。即轵道之灾，岂独往日。乞陛下稍留神虑，以安宗社。今贤才在野，忄佥人满朝。致陛下为亡国之君，此等计将安出？伏乞戮卖官鬻爵之辈，徵鲠直公正之臣。委之重难，置之左右，克复宫阙，莫尚于斯。若此时谤诽忠臣，沈埋烈士，匡复宗社，未见有期。臣受国恩深，不觉语切。无任忧惧之至。


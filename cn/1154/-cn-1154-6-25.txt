卷八十五　吕不韦列传第二十五

吕不韦者，阳翟

【索隐】：音狄，俗又音宅。地理志县名，属颍川。按：战国策以不韦为濮阳人，又记其事迹亦多，与此传不同。班固虽云太史公采战国策，然为此传当别有所闻见，故不全依彼说。或者刘向定战国策时，以己异闻改彼书，遂令不与史记合也。【正义】：阳翟，今河南府县。

大贾

【索隐】：音古。郑玄注周礼云“行曰商，处曰贾”。

人也。往来贩贱卖贵，

【集解】：徐广曰：“一本云‘阳翟大贾也，往来贱买贵卖’也。”【索隐】：王劭卖音作育。案：育卖义同，今依义。

家累千金。

秦昭王四十年，太子死。其四十二年，以其次子安国君

【索隐】：名柱，後立，是为孝文王也。

为太子。安国君有子二十馀人。安国君有所甚爱姬，立以为正夫人，号曰华阳夫人。华阳夫人无子。安国君中男名子楚，

【索隐】：即庄襄王也。战国策曰本名异人，後从赵还，不韦使以楚服见，王后悦之，曰“吾楚人也而子字之”，乃变其名曰子楚也。

子楚母曰夏姬，毋爱。子楚为秦质

【索隐】：旧音致，今读依此。穀梁传曰“交质不及二伯”。左传曰“信不由中，质无益也”。

子於赵。秦数攻赵，赵不甚礼子楚。

子楚，秦诸庶孽孙，

【索隐】：韩王信传亦曰“韩信，襄王孽孙”。张晏曰“孺子曰孽子”。何休注公羊“孽，贱子也。以非嫡正，故曰孽”。

质於诸侯，车乘进用

【索隐】：按：下文云“以五百金为进用”，宜依小颜读为“赆”，音才刃反。进者，财也，古字假借之也。

不饶，居处困，不得意。吕不韦贾邯郸，见而怜之，曰“此奇货可居”。

【集解】：以子楚方财货也。【正义】：战国策云：“濮阳人吕不韦贾邯郸，见秦质子异人，谓其父曰：‘耕田之利几倍？’曰：‘十倍。’‘珠玉之赢几倍？’曰：‘百倍。’‘立主定国之赢几倍？’曰：‘无数。’不韦曰：‘今力田疾作，不得暖衣饱食；今定国立君，泽可遗後世，原往事之。’秦子异人质於赵，处於皶城，故往说之。乃说秦王后弟阳泉君曰：‘君之罪至死，君知之乎？君门下无不居高官尊位，太子门下无贵者，而骏马盈外厩，美女充後庭。王之春秋高矣，一日山陵崩，太子用事，君危於累卵，而不寿於朝生。今有计可以使君富千万，宁於太山，必无危亡之患矣。’阳泉曰：‘请闻其说。’不韦曰：‘王年高矣，王后无子。子傒有承国之业，士仓又辅之。王一日山陵崩，子傒立，士仓用事，王后之门必生蓬蒿。子楚异人，贤材也，弃在於赵，无母，引领西望，欲一得归。王后诚请而立之，是异人无国有国，王后无子有子。’阳泉曰：‘诺。’入说王后，为请於赵而归之。”

乃往见子楚，说曰：“吾能大子之门。”子楚笑曰：“且自大君之门，而乃大吾门！”吕不韦曰：“子不知也，吾门待子门而大。”子楚心知所谓，乃引与坐，深语。

【索隐】：谓既解不韦所言之意，遂与密谋深语也。

吕不韦曰：“秦王老矣，安国君得为太子。窃闻安国君爱幸华阳夫人，华阳夫人无子，能立適嗣者

【正义】：適音嫡。

独华阳夫人耳。今子兄弟二十馀人，子又居中，不甚见幸，久质诸侯。即大王薨，安国君立为王，则子毋几得与长子

【索隐】：毋音无。几音冀。几，望也。左传曰“日月以几”。战国策曰“子傒承国之业”。高诱注云“子傒，秦太子异人之异母兄弟也”。【正义】：言子楚无望得为太子。

及诸子旦暮在前者争为太子矣。”子楚曰：“然。为之柰何？”吕不韦曰：“子贫，客於此，非有以奉献於亲及结宾客也。不韦虽贫，请以千金为子西游，事安国君及华阳夫人，立子为適嗣。”子楚乃顿首曰：“必如君策，请得分秦国与君共之。”

吕不韦乃以五百金与子楚，为进用，结宾客；而复以五百金买奇物玩好，自奉而西游秦，求见华阳夫人姊，而皆以其物献华阳夫人。因言子楚贤智，结诸侯宾客遍天下，常曰“楚也以夫人为天，日夜泣思太子及夫人”。夫人大喜。不韦因使其姊说夫人

【索隐】：战国策作“说秦王后弟阳泉君”也。

曰：“吾闻之，以色事人者，色衰而爱弛。今夫人事太子，甚爱而无子，不以此时蚤自结於诸子中贤孝者，举立以为適而子之，

【索隐】：以此为一句。子谓养之为子也。然欲分“立以为適”作上句，而“子之夫在则尊重”作下句，意亦通。

夫在则重尊，夫百岁之後，所子者为王，终不失势，此所谓一言而万世之利也。不以繁华时树本，即色衰爱弛後，虽欲开一语，尚可得乎？今子楚贤，而自知中男也，次不得为適，其母又不得幸，自附夫人，夫人诚以此时拔以为適，夫人则竟世有宠於秦矣。”华阳夫人以为然，承太子间，从容

【索隐】：间音闲。从音七恭反。

言子楚质於赵者绝贤，来往者皆称誉之。乃因涕泣曰：“妾幸得充後宫，不幸无子，原得子楚立以为適嗣，以讬妾身。”安国君许之，乃与夫人刻玉符，约以为適嗣。安国君及夫人因厚餽遗子楚，而请吕不韦傅之，子楚以此名誉益盛於诸侯。

吕不韦取邯郸诸姬绝好善舞

【索隐】：言其姿容绝美而又善舞也。

者与居，知有身。子楚从不韦饮，见而说之，因起为寿，请之。吕不韦怒，念业已破家为子楚，欲以钓奇，

【索隐】：钓者，以取鱼喻也。奇即上云“此奇货可居”也。

乃遂献其姬。姬自匿有身，至大期时，

【集解】：徐广曰：“期，十二月也。”【索隐】：徐广云“十二月也”。谯周云“人十月生，此过二月，故云‘大期’”，盖当然也。既云自匿有娠，则生政固当逾常期也。

生子政。子楚遂立姬为夫人。

秦昭王五十年，使王齮围邯郸，急，赵欲杀子楚。子楚与吕不韦谋，行金六百斤予守者吏，得脱，亡赴秦军，遂以得归。赵欲杀子楚妻子，子楚夫人赵豪家女也，得匿，以故母子竟得活。秦昭王五十六年，薨，太子安国君立为王，华阳夫人为王后，子楚为太子。赵亦奉子楚夫人及子政归秦。

秦王立一年，薨，谥为孝文王。太子子楚代立，是为庄襄王。庄襄王所母

索隐刘氏本作“所生母”，“生”衍字也。今检诸本并无“生”字。

华阳后为华阳太后，真母夏姬尊以为夏太后。庄襄王元年，以吕不韦为丞相，

【索隐】：下文“尊为相国”。案：百官表曰“皆秦官，金印紫绶，掌承天子助理万机。秦置左右，高帝置一，後又更名相国，哀帝时更名大司徒”。

封为文信侯，食河南雒阳

【索隐】：战国策曰“食蓝田十二县”。而秦本纪庄襄王元年初置三川郡，地理志高祖更名河南。此秦代而曰“河南”者，史记後作，据汉郡而言之耳。

十万户。

庄襄王即位三年，薨，太子政立为王，

【集解】：徐广曰：“时年十三。”

尊吕不韦为相国，号称“仲父”。

【正义】：仲，中也，次父也。盖效齐桓公以管仲为仲父。

秦王年少，太后时时窃私通吕不韦。不韦家僮万人。

当是时，魏有信陵君，

【正义】：年表云秦昭王五十六年，平原君卒；始皇四年，信陵君死；始皇九年，李园杀春申君。孟尝君当秦昭王二十四年已後而卒，最早。

楚有春申君，赵有平原君，齐有孟尝君，

【索隐】：按：王劭云“孟尝、春申死已久”。据表及传，孟尝、平原死稍在前。信陵将五国兵攻秦河外，正当在庄襄王时，不韦已为相。又春申与不韦并时，各相向十馀年，不得言死之久矣。

皆下士喜宾客以相倾。吕不韦以秦之彊，羞不如，亦招致士，厚遇之，至食客三千人。是时诸侯多辩士，如荀卿之徒，著书布天下。吕不韦乃使其客人人著所闻，集论以为八览、六论、十二纪，二十馀万言。

【索隐】：八览者，有始、孝行、慎大、先识、审分、审应、离俗、时君也。六论者，开春、慎行、贵直、不苟、以顺、士容也。十二纪者，记十二月也，其书有孟春等纪。二十馀万言，二十六卷也。

以为备天地万物古今之事，号曰吕氏春秋。布咸阳

【索隐】：地理志右扶风渭城县，故咸阳，高帝更名新城，景帝更名渭城。案：咸训皆，其地在渭水之北，北阪之南，水北曰阳，山南亦曰阳，皆在二者之阳也。

市门，悬千金其上，延诸侯游士宾客有能增损一字者予千金。

始皇帝益壮，太后淫不止。吕不韦恐觉祸及己，乃私求大阴人嫪毐以为舍人，时纵倡乐，使毐以其阴关桐轮而行，

【正义】：以桐木为小车轮。

令太后闻之，以啗太后。太后闻，果欲私得之。吕不韦乃进嫪毐，诈令人以腐罪

【正义】：腐音辅，谓宫刑胥靡也。

告之。不韦又阴谓太后曰：“可事诈腐，则得给事中。”太后乃阴厚赐主腐者吏，诈论之，拔其须眉为宦者，遂得侍太后。太后私与通，绝爱之。有身，太后恐人知之，诈卜当避时，徙宫居雍。

【正义】：雍故城在岐雍县南七里，有秦都大郑宫。

嫪毐常从，赏赐甚厚，事皆决於嫪毐。嫪毐家僮数千人，诸客求宦为嫪毐舍人千馀人。

始皇七年，庄襄王母夏太后薨。孝文王后曰华阳太后，与孝文王会葬寿陵。

【正义】：秦孝文王陵在雍州万年县东北二十五里。

夏太后子庄襄王葬芷阳，

索隐芷音止。地理志京兆霸陵县故芷阳。案：在长安东也。【正义】：秦庄襄陵在雍州新丰县西南三十五里。始皇在北，故俗亦谓之“见子陵”。

故夏太后独别葬杜东，

【索隐】：杜原之东也。【正义】：夏太后陵在万年县东南二十五里。

曰“东望吾子，西望吾夫。後百年，旁当有万家邑”。

【索隐】：按：宣帝元康元年起杜陵。汉旧仪武、昭、宣三陵皆三万户，计去此一百六十馀年也。

始皇九年，有告嫪毐实非宦者，常与太后私乱，生子二人，皆匿之。与太后谋曰“王即薨，以子为後”。

【集解】：说苑曰：“毐与侍中左右贵臣博弈饮酒，醉，争言而斗，瞋目大叱曰：‘吾乃皇帝假父也，寠人子何敢乃与我亢！’所与斗者走，行白始皇。”【索隐】：刘氏寠音其矩反。今俗本多作“屡”字，盖相承错耳，不近词义。今按：说苑作“寠子”，言轻诸侍中，以为穷寠家之子也。

於是秦王下吏治，具得情实，事连相国吕不韦。九月，夷嫪毐三族，杀太后所生两子，而遂迁太后於雍。

【索隐】：按：说苑云迁太后棫阳宫。地理志雍县有棫阳宫，秦昭王所起也。

诸嫪毐舍人皆没其家而迁之蜀。

【索隐】：家谓家产资物，并没入官，人口则迁之蜀也。

王欲诛相国，为其奉先王功大，及宾客辩士为游说者众，王不忍致法。

秦王十年十月，免相国吕不韦。及齐人茅焦说秦王，秦王乃迎太后於雍，归复咸阳，

【集解】：徐广曰：“入南宫。”

而出文信侯就国河南。

岁馀，诸侯宾客使者相望於道，请文信侯。秦王恐其为变，乃赐文信侯书曰：“君何功於秦？秦封君河南，食十万户。君何亲於秦？号称仲父。其与家属徙处蜀！”吕不韦自度稍侵，恐诛，乃饮酖而死。

【集解】：徐广曰：“十二年。”骃案：皇览曰“吕不韦冢在河南洛阳北邙道西大冢是也。民传言吕母冢。不韦妻先葬，故其冢名‘吕母’也”。

秦王所加怒吕不韦、嫪毐皆已死，乃皆复归嫪毐舍人迁蜀者。

始皇十九年，太后薨，谥为帝太后，

【索隐】：王劭云“秦不用谥法，此盖号耳”，其义亦当然也。始皇称皇帝之後，故其母号为帝太后，岂谓诔列生时之行乎！

与庄襄王会葬茝阳。

【集解】：徐广曰：“一作‘芷阳’。”

太史公曰：不韦及嫪毐贵，封号文信侯。

【索隐】：按：文信侯，不韦封也。嫪毐封长信侯。上文已言不韦封，此赞中言嫪毐得宠贵由不韦耳，今此合作“长信侯”也。

人之告嫪毐，毐闻之。秦王验左右，未发。上之雍郊，毐恐祸起，乃与党谋，矫太后玺发卒以反蕲年宫。

【正义】：蕲年宫在岐州城西故城内。

发吏攻毐，毐败亡走，追斩之好畤，

【索隐】：地理志扶风有好畤县也。

遂灭其宗。而吕不韦由此绌矣。孔子之所谓“闻”者，其吕子乎？

【集解】：论语曰：“夫闻也者，色取仁而行违，居之不疑，在邦必闻，在家必闻。”马融曰：“此言佞人也。”

【索隐述赞】不韦钓奇，委质子楚。华阳立嗣，邯郸献女。及封河南，乃号仲父。徙蜀惩谤，悬金作语。筹策既成，富贵斯取。








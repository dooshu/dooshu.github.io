155　春秋誅亂臣賊子書例


春秋誅亂臣賊子，左氏謂「稱君，君無道也」，宣四年。穀梁謂「稱國以弑其君，君惡甚矣」。成十八年。安定先生曰：「是啓亂臣賊子之言也，其爲害教大矣。」

【元圻案】宣公四年，「夏六月乙酉，鄭公子歸生弑其君夷」。傳曰：「凡弑君，稱君，君無道也；稱臣，臣之罪也。」杜注：「稱君，謂唯書君名，而稱國以弑，言衆所共絶也。稱臣者，謂書弑者之名以示來世。」〇成公十八年，「正月庚申，晉弑其君州蒲」。穀梁傳曰：「稱國以弑其君，君惡甚矣。」疏曰：「於此發傳者，以州蒲二年之間殺四大夫，故於此發惡例也。」






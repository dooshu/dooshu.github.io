◎宿冤索命

苏州史家巷蒋孝廉（东吉），有子，娶徐氏，伉俪甚笃。一日，忽置酒，与婿把盏曰："吾宿冤已到，势难挽回，劝君更尽一杯为别，此后幸勿相念。"掩袂大恸。蒋生抚背劝慰，无何，氏忽竖肩目，大呼曰："汝记万历十二年，两人设计惨杀我于影光书楼乎？"手自批颊，又以剪刀遍刺其体，口音似山东人。一家伏跪哀求，卒不解。中街路吉祥庵有僧名莲台，素著道行，遣人召之至。徐氏曰："秃奴可怖，且去，且去。"及僧出，又詈曰："汝家媳妇房中能朝夕住和尚耶？"僧曰："前世冤业，二百余年才得寻著，稽愈久，恨愈深，报亦愈急，老僧无能为也。"僧辞去，徐氏即剪耳、刺手，掐身无完肤而死。


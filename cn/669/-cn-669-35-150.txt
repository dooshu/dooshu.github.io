150　長蘆宗賾師頌　山谷開先院修造記　會昌籍没廣明除蕩之因　馬祖藥山問答　儒名墨行與墨名儒行


放翁載長蘆宗賾師頌云：「天生三武禍吾宗，釋子還家塔寺空。應是昔年崇奉日，不能清儉守真風。」三武，謂魏太武、周武帝、唐武宗也。愚嘗觀山谷開先院修造記曰：「夫沙門法者，不住今山谷集作「不任」，當從之。資生，行乞取足，日中受供，林下託宿。故趙州以斷薪續禪牀，宴坐三十年；藥山以三篾繞腹，一日不作則不食。今也，毁中民十今山谷集作「百」。家之産而成一屋，奪農夫十口之飯而飯一僧，不已泰乎！夫不耕者燕居而玉食，所在常千今山谷集無「千」字。數百，是以有會昌之籍没。窮土木之妖，龍蛇虎豹之區化爲金碧〔一〕，是以有廣明之除蕩。」山谷之言至矣。宗賾以浮屠氏而能爲此言，其墨名而儒行者歟？

【元圻案】魏書太武紀：「太平真君七年三月，詔諸州坑沙門，毁諸佛像。四月，鄴城毁五層浮圖。」〇周書武帝紀：「建德三年五月，初斷佛、道二教，經像悉毁，罷沙門、道士，並令還民。」〇唐書武宗紀：「會昌五年七月，併省天下佛寺，上州留寺一所，僧十人；下州寺並廢，合遇行香日期，於道觀行禮。計拆天下寺四千六百餘所，招提、蘭若四萬餘區，還俗僧尼二十六萬五百人〔二〕，充兩税。」〇唐僖宗七年庚子改元廣明。除蕩，蓋指黄巢之亂。〇藥山惟儼禪師語録：「師侍奉馬祖三年。一日，祖問：『子近日見處作麽生？』師曰：『皮膚脱落盡，惟有一真實。』祖曰：『子之所得可謂協於心體，布於四支。既然如此，將三條篾束取肚皮，隨處住山去。』」〇昌黎送浮屠文暢序：「人固有儒名而墨行者，問其名則是，校其行則非，可以與之遊乎？如有墨名而儒行者，問其名則非，校其行則是，可以與之遊乎？」

〔一〕「豹」，原作「蛇」，據元刊本、清嘉慶本改。

〔二〕「還俗」，原脱，據中華本舊唐書卷一八上武宗紀補。






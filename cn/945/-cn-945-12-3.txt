宋故推诚保德翊戴功臣邓州管内观察使金紫光禄大夫检校司空兼御史大夫上柱国长城郡开国公食邑二千四百户食实封四百户赠户部尚书钱公墓志铭

咸平六年秋七月诏邓州观察使并代等州经略使长城公归京师疾故也上开宣室御武帐延登前席劳问数四以公美疢初复未任朝谒赐告就第俾之颐养汔九月勿药有喜入谒未央宫自是五鼓登车晨趋无废三杯退食常膳载加朝野之人室家相庆喜良臣之获佑而斯文之未丧也十月戊寅宿戒知友会竺乾之宇为桑门之馔与开士辈谈苦空讃真谛俄起更衣偃然就枕若假寐焉少顷视之乃风眩暴作如大醉状肩舁归第是夕以不起闻享年四十有四上临轩震悼遣使吊问法赙之数有加常等窀穸之事悉从官给翌日诏赠户部尚书天子以公母夫人在喜惧之年有羸老之疾不克终堂之养实深挤壑之痛特命中贵人面赐白金三十斤礼极哀荣恩沾存殁君臣之际斯为至矣公讳若水字淡成河南新安人盖凌烟功臣巢国公九陇之後世胄阀阅谱谍存焉赠太子太保萼追封琅邪郡太夫人王氏曾祖妣也赠太子太傅柔追封清河郡太夫人丁氏祖妣也尚书司门员外郎赠太子太师文敏烈考也往者公参掌万机追荣三代始赠孤卿再跻极品至于延乡之命乃慰令伯之心盖由夫锡羡贻谋重世始大臧孙于焉有後太丘以之无慙者也公始在孩稚頴悟不羣爰自青衿即齿乡校开卷成诵发言有章才十岁能属文逮志学之年已博涉六艺方领矩步比肩诸生而符采超迈襟怀散朗山庭月角盖有公侯之相琼树瑶林自是风尘外物华山陈搏一见公以为有仙风道骨名在丹台紫府中柏阁僧宗裔者有人伦之鍳独识公于侪辈且云斯人者异日登金门上玉堂升赤霄捧白日矣太平兴国七年诏郡国贡士河南太守以公首荐于贤能之书时才弱冠会有期功之丧不克随计再上登甲科解褐同州观察推官专以经术缘饰吏事至有邻郡之民滞讼未决不远千里来求片言时先太师掌内帑于西都仓卒捐馆公见星而往指景悼生泣血倚庐柴毁骨立左冯之人相与列状太守且云失贤从事民将畴依升闻于天特俾权夺公墨縗而赞幕画心丧以毕礼经郡政倚成甿颂尤塞今三司使夏官侍郎上谷公时任枢密学士领选部方与天子论思帷幄之中进退天下之士而品藻人物讲求茂异孜孜慰荐唯恐不及当是时公及太原王扶頴川陈充同郡钱熙皆为外诸侯宾属即抗章以闻咸传召归阙天子命丞相府召试以公文最高超拜秘书丞直史馆中谢日面赐绯衣银鱼自扶而下只除殿中丞不得与公比明年拜右正言知制诰与今给事中柴公成务吕公佑之谏议冯公起参知政事王公旦同制并命焉淳化三年郡国贡士凡二万人贡举巳来莫斯为盛天子诏公同掌文柄数月又命案行平凉五原等郡公乘驿至塞下尽得其利病归奏於青规中画地聚米如指诸掌天子嘉叹且谕以登用之意公辞以身被逢掖业在黄卷得司诰命为词臣足矣天子乃召公入翰林为学士自屯田员外郎迁职方仍赐三品服审官辩论人材周太宰之任银台出纳王命汉尚书之职又诏公兼总二司焉至道元年春正月命公为右谏议大夫同知枢密院事进阶朝散赐勲柱国枢衡之任机务在焉自唐朝以来皆二广兼领逮朱梁之後与三事抗衡至若赤白之囊晓传边奏輶轩之使夕发兵符承密旨于禁中授成筭于阃外丞相有所不闻也天子以公忠肃明允温恭笃慎付以是任一二咨之未几太宗上仙圣皇绍统擢拜金紫光禄大夫尚书工部侍郎进封长城郡侯策勲上柱国余如故上以公顾命大臣股肱良弼虚怀延纳垂拱仰成公亦夙夜在公憔悴事国小大之务思竭其力而致其身谟猷之言必沃乎心而逆乎耳穆清体貌曾靡违顔私庭休沐不遑调膳一日乘清闲之宴面陈至诚直以圣朝之日长高堂之齿暮愿得彩衣膝下以奉其欢心上敦谕再三不俞其请公两奉奏牍确乎不拔上将欲崇进其秩公顿首固辞即以本官罢机务充集贤院学士判院事俄受诏修永熙国书公即引给事中柴公成务侍御史南阳宗度秘阁校理濮阳吴淑及亿亦在选中曾未朞年书成奏御既终乙夜之览爰备名山之藏上又以太祖皇帝十七年中经营四方削平海内规模宏远功德茂盛当时史臣殊为简略又命公举尔所知再加论次公辞不获免乃奏故刑部郎中知制诰王公禹偁今翰林学士梁公颢知制诰李公宗谔赵公安仁才及周星俄已絶笔弥缝阙漏号为详备两朝大典出于公手百代而下垂为信书俄掌吏部三铨兼秋曹案谳会鸣镝入宼大辂亲征公扈从鈎陈驻跸全魏或爟火传警羽檄交驰天骄举南牧之师云台有未决之议上必遣亲近咨其计策给以笔札受其条对六驘宵遯万乘天旋命公权开封府事邺都缺帅北顾是忧命公知天雄军府兼兵马部署言事者以上郡之地控扼党项宜修复城隍大聚兵谷朝廷惑之发卒万人赢粮深入因举夫版筑之役而谋夫盈庭利害蜂起上未能决适公自魏乘驿会师于离石以幄幕九张兵车百乘藩决野宿凡五日造废垒焉公据鞍少选当机立断辄罢其役飞章以闻宸?洞开疑谋冰释因诣阙而白其状上嘉纳慰劳适属亲试贡士命近臣考甲乙科第俾公预焉东堂校文时推精识西清赐对帝善其言数日又命公抚廵陕西缘边诸郡且以便宜从事凡七旬复命上谓公曰天官书上将次将位在文昌宫汉宣亦云边境有事左右之臣皆将帅也文武是宪内外迭处亦何常之有公不能谕上旨翌日有获下之拜上以太原西北劲兵处控带雁门云中匈奴之所走集思得贤帅付以师律即命公兼并幽等州经略等使判并州事尽护诸将倚为长城又下诏案行边塞周视亭障并土严凝穷冬尤剧擐甲胄者或至堕指袭狐貉者仅如怀冰公夙驾载驰蒙犯霜霰且多饮醇酒以御寒气因伤肺得疾颇施鍼砭忽疡溃于胫流血石余四体薾然仅存微喘上遣中使太医冠盖相望又别赐手札丁宁欵密初蒙药石之効未任军旅之事适会府州有所经度公将力疾而往上亟令止之虽漳滨有瘳而卫幕多故伐谋制胜固可以坐筹破敌鏖兵亦难于卧护乃降优诏俾之来朝方将验上池之十全延明庭之三接出驱六纛授鈇钺以专征入序九功登岩廊而论道为国方召播美於声诗致君尧舜跻俗於仁夀如何奄忽乃至云亡里巷辍舂搢绅挥涕管公明不及嫁娶遗恨终天张元伯顿隔死生绪言在耳呜呼即以其年十二月壬申归葬于河南府新安县暖泉乡祔于先茔礼也公历阶至金紫策勲上柱国视秩水土兼职风宪三进爵为郡公真食至四百户功臣之号凡三加焉禄位官封亦云盛矣一子延年秘书省正字始七岁虽在稚齿了无童心擗踊哀摧啜泣孺慕出于天性殆过成人藐是遗孤庶乎有後公母范阳卢氏累封濮阳郡太夫人夫人荥阳郑氏故殿中丞处升之女封北海郡夫人皆以公贵也兄若讷若虚早亡若愚今任大理评事通判台州公於昆弟中为最幼虢州虢略簿若冲从父弟也大理评事维周前河南永城簿智周兄之子也皆由公而成立焉公眉宇秀拔丰神标映体二邻几识探繋象下学上逹文成雅诰推已恕物殆过放麑之仁虚受兼容乃有涵牛之量善谈名理听之者更仆忘疲多识典故扣之者撞钟辄应品题人物汝南之子将坐镇雅俗东晋之安石挹其仪表者若披云雾与之游从者如薰椒兰盖所谓钻之弥坚仰之弥高澄之不清挠之不浊者也公在先朝时为北门学士与故刑部侍郎张公洎同日送上天子喜金鳌之得贤咏嘉鱼而申美特诏宣演国乐鱼龙杂戏近臣咸预式宴尽欢时方隅未宁边候屡警在於内署实司密命每天子临便坐决章奏军书手诏急於星火斧扆之侧授简立成曲尽事机不加点窜秉笔者推之掌审官之柄也如良工度材轮辕咸适其用虽小人怀土胡越不违其情罢谪蒙於安全淑慝以之区别居中枢之地也罄竭谟猷参决机会守正持重曾不将迎忧边思职屡蒙嘉奨属舋起益部盗据坤维絓汤网者居多皆吕刑之不宥赖公全活实繁有徒且以慎密自持弥纶无迹诡词而出虽温树以不言隂德岂诬在里门而终大尝以为百年之计莫如树人三代之昌皆由得士姑务引翼以答恩遇祁司马之举善外不避雠郑当时之荐贤言之有味又以难进易退儒者之行既得患失鄙夫所为乃辞禄枢府退就书殿士林歌颂堆案盈几驰竞顿息风俗归厚既而述唐虞之二典极班马之三长西狩终篇南箕起谤或以不署宰衡是为专美或以倒置昭穆於焉渎宗公讨寻故实援引诏令廷诤数四策书乃定羣邪侧目正人增气领选部也山公啓事多所荐陈掌秋曹也不疑平反号为寛大权莅京毂也狱囚数百一旦决之桴鼓稀鸣鈎距靡设虽曰浩穰殆臻清浄出抚魏郡其政亦同乃有元戎贵侯高牙大斾提七校之师中人内侍银璫左貂从九天而降公巵酒大胾率以交驩郊劳饮饯曾无违礼奉缗靡给私帑屡空坦然放怀不以屑虑及罢上郡之役而晋民息肩握大卤之兵而胡驺屏迹乃至易箦而没家无余财行路之间人皆流涕非诚信素着譬李广之不言仁惠见思同子产之遗爱者安能及是哉公有德有言多材多艺精核数术善评书画雅好班固汉书常日读一卷周急好施劳谦善下多所折劵未尝治产收养孤幼侔郈成分宅之仁恊比亲戚掩游吉亢宗之说勤接士类皆虚往而实归善与人交必相先而莫逆荐引後进有知人之明购求坠简侔秘书之副每燕居私第角巾东道叩虚课寂味兹玄关近年深信佛乘雅习禅观隐几终日陶然自得归全之明日上遣近侍求两朝策书遗草若冲等搜於巾箱尽以进御且述素志愿得薄葬免於劳民上亦允其请茂陵遗札幸天子之见求京兆新阡固乡人之不犯族子光禄寺丞易卓荦稽古时之闻人集公生平文章为二十卷某辱公之顾为日斯久道同气合心照神交亲奉斋终幸无怛化知音逝矣空絶伯牙之弦冢树苍然谁表延陵之墓含酸陨涕且为之铭铭曰

明堂肇基衆材具施如何栋梁中道而隳元首睠怀同体是宜吁嗟股肱一旦而亏腹背何益铩兹六翮碔砆奚为丧我垂棘人失司南国亡遗直空余话言布在方策嗟太山兮其颓悲玉树兮将埋怅浮生兮朝露閟英魂兮夜台伊南州之高士兮徒渍酒以申哀背鲜原兮临紫陌啓新阡兮从旧域严封树兮禁樵苏志泉扃兮刻金石谅西土之耆老兮盍树碑以表德


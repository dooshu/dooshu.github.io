正月

十三章，八章章八句，五章章六句


首章讲：此大夫所作。言：天下之致乱者，莫甚于讹言；而可以遏乱者，莫过于贤臣。倘人君不用贤臣，而听讹言，则天变作，而下蒙其祸矣。吾于今之时事，大有慨焉。





正月繁霜，我心忧伤。

正月，夏四月。繁，是多。繁霜乃肃杀之气也，今乃正月而繁霜，则霜降失节。天道变于上，既使我心忧伤矣。





民之讹言，亦孔之将。

讹，伪。孔，甚也。将，乃大也。苟人事善于下，天变犹可弭也。今造为伪言，以惑群听者，又方甚大，是人道又变于下矣。





念我独兮，忧心京京。

独，惟我。京京，亦大。但众人不以为忧，而我虑讹言之召乱，独京京然大以为忧。





哀我小心，癙忧以痒。

癙忧，隐痛意。痒，病也。哀哉，我之小心也！其忧之深，盖至于病矣，岂徒天变之足忧哉？

二章讲：





父母生我，胡俾我瘉。

瘉，病也。夫癙忧以痒，则我之见病甚矣。父母生我，胡俾我以瘉乎？





不自我先，不自我后。

使乱自我先，则不及见乱；自我后，则不及闻。今乃不先不后，适于其时，则病将何时已哉？





好言自口，莠言自口。

好言，相夸之言。莠言，相讥之言。夫人之言，必本于心，惟此讹言之人，虚伪反复，其好言也出自口焉，其莠言也亦出自口焉。初不根于此心，是非变易，此其言诚足以惑群听而孔将也。





忧心愈愈，是以有侮。

愈愈，忧之甚。侮，侵凌意。是以我也忧之益甚，痛此祸乱之所由始，而不容自已者。彼讹言之人，方且躁怒，而反见侵侮焉，亦独何哉？

三章讲：





忧心茕茕，念我无禄。

茕茕，忧心意。无禄，言不幸也。夫讹言繁兴，则国将亡矣。故我忧心茕茕，念我不幸而遭国之将亡。





民之无辜，并其臣仆。

辜，是罪字。并，是同也。仆，服役于人。与此无罪之人，将俱被囚虏，而亲为臣仆矣。





哀我人斯，于何从禄？

人斯，指民言。禄，食禄之禄。夫忠臣不事二君，在我固知所以自处。惟哀我人斯，不知将复从何人而受禄。





瞻乌爰止，于谁之屋？

如瞻乌之飞，不知其将止于谁之屋也，我之忧奚容已哉！

四章讲：夫讹言之人，召乱得志；无辜之人，并为臣仆。则善恶不明甚矣，民将何所控告哉？





瞻彼中林，侯薪侯蒸。

瞻彼中林，大者为薪，小者为蒸，分明可见矣。





民今方殆，视天梦梦。

殆，危也。梦梦，不明善恶。民方今危殆，疼痛号诉于天，固望其福善、祸不善者，而视天反梦梦然，不亦中林之不如哉？





既克有定，靡人弗胜。

克，能也。定，即善恶分明。胜，为天所胜。然此特其未定之天耳。迨夫气数自衰而复盛，自否而复大，天之既克有定也。则善者必降之祥，不善者必受其祸，恶者必降之灾，不恶反蒙其福，未有不为天所胜矣。





有皇上帝，伊谁云憎？

憎，私恶也。然有皇上帝，其初恶者岂所憎而祸之乎？福善祸淫，亦必然之圣也。今不知何时能使民得以有瘳哉！

五章讲：夫天无意于分别善恶矣，而讹言之止，吾犹不能无望于人也。





谓山盖卑，为冈为陵。

谓，讹言所谓。当今讹言之人，尝谓山盖卑矣，而其实则冈陵之崇焉。





民之讹言，宁莫之惩？

民之讹言，虚诞不实，大率盖如此矣。此诚召乱之阶也，而王乃安然，莫之惩止，何哉？





召彼故老，讯之占梦。

召，呼召。故老，乃旧臣。讯，穷问。占梦，太卜之属。然使在下有辨讹之人，彼犹不敢以肆其恶也。故我以故老练于臧否，以占梦明于吉凶者也。于是召彼故老讯之占梦，盖欲其辨讹言之是非耳。





具曰予圣，谁如乌之雌雄？

具，俱也。予，乃故老占梦自言。乌之雌雄，相似而难辨。而故老也、占梦也具曰：予虽圣人也，亦孰能知鸟之雌雄哉？是讹言之是非，在下又诿之而不敢辨矣。上无止讹之君，下无辨讹之臣，则讹言之具何时而已耶？

六章讲：夫讹言无惩，则祸乱宁有极乎？





谓天盖高，不敢不局。

局，曲身。今天盖高矣，而我亦不敢不屈身以求容。





谓地盖厚，不敢不蹐。

蹐，累足。地盖厚矣，而我亦不敢不累足以求载。





维号斯言，有伦有脊。

号，呼号。斯言，即上四句。伦，是序。脊，是理。夫我之号呼为此言者，非诞妄不经也。盖以讹言惑听，祸起不测，而置身之无所，则其不敢不局蹐者，其言诚有伦理而可考矣。





哀今之人，胡为虺蜴？

虺、蜴，俱毒螫之虫。夫使人惧祸至于如此，则今之四毒甚矣。哀今之人，胡为虺蜴以害人，而至于此极乎？

七章讲：然我之遭乱无所容，何莫而非出于天哉？





瞻彼阪田，有菀其特。

菀，茂也。特，生。瞻彼崎岖峣崅之田，宜若无所容矣，而其中犹有菀然特生之苗，而有所容焉。





天之扤我，如不我克。

扤，沮抑意。克，胜也。今上天广大，遍覆于人，何所不容？顾乃投我于艰难之中，而龉龃顿挫之，如恐其不我克，何哉？此其不能有容，视之阪田不如矣。





彼求我则，如不我得。执我仇仇，亦不我力。

则，是法。执，拘执。仇仇，如怨雠也。力，是用力。天之扤我何如？彼王始而求我，以为法则也，惟恐其不我得矣。及其既得之也，则又动相制御絷束之，使不能有所为；求其一言一行之我用，亦不可得也。求之甚艰，而弃之甚易，其无常如此，非天之扤我而何哉？

八章讲：夫讹言固致乱，而要其致祸之由，岂无人哉？





心之忧矣，如或结之。

我也心之忧矣，有如物之固结，而不可解者。





今兹之正，胡为厉矣？

正，即政字。厉，暴恶。岂独为吾身忧哉？以今兹国政之暴恶也。





燎之方扬，宁或灭之？

火焚曰燎。扬，盛也。灭，乃扑灭也。夫国政之暴恶，虽曰讹言之人为之，而其听讹言，则王心之惑耳。今夫燎之方盛之时，宁或有扑而灭之者乎？





赫赫宗周，褒姒灭之。

赫赫，昌盛也。宗周，指镐京言。褒，国名。姒，姓也。而此赫赫宗周，其威灵气焰犹然盛矣，而惟褒姒足以灭之焉。盖褒姒淫妒谗谄，而王惑之，则聪明日蔽，正邪不分。故讹言乘其惑，而恣其乱，则其灭宗周也必矣。乱之所由，岂独讹言能为力哉？

九章讲：夫王惑于女色，而因以蔽于讹言，使其国之将亡如此。为今之计，其惟一意求贤以自助乎！请借车而喻之。





终其永怀，又窘阴雨。

终，思其终。永，长也。怀，虑也。窘，陷也。彼驾车以行险而不知止。君子永思其终，知其必窘于阴雨之患，而车之泥泞败陷，不能免也。





其车既载，乃弃尔辅。

斯时也，宜无弃尔辅，庶几载之不输也。何其及车既载，乃弃尔辅焉？是失其持危之具，而速其倾覆之道矣。





载输尔载，将伯助予。

输，堕也。及其既输尔载之时，而后号伯以助予，岂能及哉？

十章讲：夫求助于已危，既无及矣，则求助于未危，而危不可免乎！





无弃尔辅，员于尔辐。

员，乃益。诚能无弃尔辅以益辐。





屡顾尔仆，不输尔载。终逾绝险，曾是不意。

屡，数也。顾，视也。仆，将军之人。逾，过也。绝，急也。不意，即不介意之说。而又屡顾尔仆以将军。吾知先事而防，可以无患，则不隳尔所载，而终逾绝险之地。若初不以为意矣，岂有颠覆之患哉？然则贤臣乃王之辅也，乃王之仆也，今王于国家危乱将至，而弃贤臣，及其既危，然后求贤以自助，而计将无及也。孰若求贤于未危，而乱终不作之为愈乎！盖辅治有人，则国家之治安永保，患难之衅隙自消。王而通于车仆之当，亟于求贤矣。

十一章讲：夫用贤固可以已乱，今王不能然也，则祸乱之及，其可逃乎？





鱼在于沼，亦匪克乐。

沼，乃池。今夫鱼相忘于江海者也，而在于沼，则其生已蹙，亦匪克乐矣。





潜虽伏矣，亦孔之炤。

伏，是隐。孔，甚也。炤，明也。故其潜虽深，而亦炤然而易见，固难逃于网罟之患矣。然则君子生在乱世，虽深自韬晦，亦难免于患，何以异是哉？





忧心惨惨，念国为虐。

虐，暴乱。故我忧心惨惨，念国之为虐，而虑其祸患之不免矣。

十二章讲：然我固深以为忧矣，若夫小人，则不知其为可忧也。





彼有旨酒，又有嘉殽。洽比其邻，昏姻孔云。

彼，指小人。洽、比，皆合也。邻，邻里。姻，亲戚。彼有旨酒，又有嘉殽，以洽比其邻里，怡怿其婚姻，优游自适，无异平时，诚所谓安危利灾，而乐其亡者也。





念我独兮，忧心殷殷。

殷殷，痛意。惟我独念乱亡之祸，近在旦夕，忧心殷殷，而至于疾痛焉。以为当此之时，尚虑其家之不保，而何及于邻里之洽；尚惧其身之不保，而何及于婚姻之怡哉！

末章讲：然乱亡之时，岂特病及君子，而天下俱受其病矣。





佌佌彼有屋，蔌蔌方有穀。

佌佌，是小也。蔌蔌，窭陋也。穀，禄也。

彼佌佌然之小人，不宜有屋也，今皆有屋席尊大之势矣。彼蔌蔌之小人，不宜有穀也，今皆有穀，借富厚之资矣。





民今之无禄，天夭是椓。

无禄，不幸也。夭，乃祸也。椓，害也。民今遭乱，而若是其不幸者，是乃天祸椓丧之耳。





哿矣富人，哀此茕独。

哿，即可字。富人，有财力者。哀，是怜。茕独，无告之人。夫天祸椓丧，则贫富均弊。然就而较之，富者优于财而裕于力，犹或可胜。至于茕独，则财尽不能胜其求，力罢不能胜其役，终于无以自存矣，不尤可哀之甚哉？吁！若大夫者，其忧时感事之言，可谓切矣。而幽王不能用此，周辙所以东也欤！






○令举堪任刺史县令判司丞尉诏

知人则哲，尧舜犹难，类能而举，古今常式。自顷中原多故，汔未小康，州县屡空，守宰多阙。摄官承乏者，颇无举职之能；怀才抱器者，或有后时之叹。朕所以宵夜不寐，侧席未遑，思宏政理之规，冀及大中之道。而庶尹卿士，列於朝廷，岂无协赞之心，以助旁求之义。其内外文武官中，如有堪任刺史县令，及出身前资人中，有堪任判司丞尉者，宜令京常参官，各慎择所知，具状奏闻。诸州刺史县令，既藉寮属，亦宜准此。古者得人受赏，曾不逾时，增秩赐金，有国通典。其或任非称职，举不当才，顾多附下之心，非无不适之罚。其所举人授官后，如政能尤异，清白著闻，三两考后，仰本道观察使具状奏闻，其举主及所举官人，并量加进改。如懦弱不举，及暴政处置乖宜，并冒犯赃私等，议罪论刑，当亦连坐。宣示中外，知朕意焉。


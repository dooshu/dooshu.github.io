洪覺範朱世英二偈

朱世英以八行薦於朝，當入學，意不欲行，不得已詣之，信宿而還。所居溪堂，生涯如龐蘊。予嘗過之，小君方炊，稚子宗野汲水，而無逸誦書掃除。顧見予，放帚大笑曰：「聊復爾耳。」予作偈曰：「老妻營炊，稚子汲水。龐公掃除，丹霞適至。棄帚迎門，一笑相視。不必靈照，多說道理。」世英聞之，亦作偈曰：「提籃靈照，掃地謝公。一般是麵，做作不同。不假語默，通透玲瓏。更若不會，換手搥胸。」





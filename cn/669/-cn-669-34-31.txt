31　黄伯庸賀雪表語工健　招徠衆俊奬勵三軍　上天同雲平地尺雪　袁安大雪皆餓不宜干人　周益公論黄伯庸詩文


黄伯庸名疇若，豐城人。爲賀雪表云：「招徠衆俊，無晝卧洛陽之人；奬勵三軍，有夜入蔡州之志。」語工而健。【原注】「上天同雲，平地尺雪」，范蜀公表也，周益公用之。

【元圻案】「招徠衆俊」、「奬勵三軍」，或作「列賢才於庶位」、「激士氣於三軍」。〇後漢書袁安傳注：汝南先賢傳曰：「時大雪積地丈餘，洛陽令自出案行，見人家皆除雪出。至袁安門，無有行路，謂安已死。令人除雪入户，見安僵卧。問何以不出，安曰：『大雪人皆餓，不宜干人。』」〇韓退之平淮西碑曰：「十月壬申，愬用所得賊將，自文城因天大雪疾馳百二十里，用夜半到蔡，破其門，取元濟以獻。」〇鶴林玉露六謂：「黄伯庸代宰相賀雪表云云，詞意壯切，真宰相事。李公甫表云：『漢使嚙氈，未必得匈奴之要領；楚軍挾纊，惟當堅祈父之爪牙。』語雖巧，頗牽强。」〇周益公送黄伯庸疇若序曰：「豐城黄君伯庸爲廬陵宰，示予古律詩二百篇，用意高遠，屬辭清新，摹寫物象，莫能遁形。繼出雜文一篇，議論正大，古賦恢閎，碑誌詳雅，四六温淳。是可争文士之衡矣。」






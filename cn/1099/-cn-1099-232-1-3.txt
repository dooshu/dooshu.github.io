○薊州鎮 【 薊州】

薊京師左輔也、我　太祖既逐元君、廼即古會州之地、設大寧都司營州等衛、而封寧王、與遼東宣府東西並建以為外邊。又　命魏國公徐達、起古北口至山海關、增修關隘、以為內邊。　太宗文皇帝靖難後、兀良哈部落內附、乃改封寧王于江西、徙大寧都司于保定、散置營州等衛于順天之境、而以大寧全地與之、授官置衛、令其每年朝　貢二次、衛各百人、往來互市、永為藩籬、即朵顏大寧福餘三衛也。遼東宣府。自此隔涉。聲援絕矣。正統以前、夷心畏服、地方寧謐、但令都指揮、或都督、于喜峰口密雲等處、鎮守騐放、別無多官、土木之變、頗聞三衛為也先嚮導、乃　命都御史鄒來學經畧之、此後因而添設太監參將等官、而夷情亦變詐不同、然尚未敢顯言為寇也。弘治中守臣楊友張?王爫曼?因燒荒掩殺無辜、邊釁遂起、正德以來、部落既蕃、朵顏獨盛、陽順陰逆、累肆侵噬、花當則脇求添貢、把兒孫深入擄掠、動稱結親迤北、恐嚇　中國參將陳乾魏祥、俱以重兵前後陷沒、他可知矣、故三衛夷情、難與往日例論、禍機所伏、不待知者而知、黃花鎮擁護陵寢、京師後門、今本兵逃亡、止餘二百、河間等衛之戍空名無寔、此其單弱極矣、議者謂更當增戍。而關外閑田。可募為兵。此亦一策也。古北口潮河川俱稱要害、而潮河川殘戶避暑故道尤為虜衝、作橋則浮沙難立。為塹則漲水易淤。都御史洪鍾雖曾設有關城勢孤難守、今須塞川。大建石墩數十。令其錯綜宛轉。不礙水落。庶幾可以久乎。喜峰口三衛入　貢之路、撫賞諸費、久累軍丁、近聞取諸馬塲子粒似矣、建昌營自裁革內臣之後、以其兵多于燕河營、乃復添設游擊、甚為紕謬矣、游擊之名、謂居中乘便、四面馳擊也、今偏在東隅、其謂之何矧東去蕪河營參將止五十里、西去太平寨參將止六十里、不為贅員、且掣肘矣、愚嘗謂薊鎮在今當重其事權、總兵須與掛印、同廵撫駐薊、其游擊駐三屯營、若燕河馬蘭密雲三參將、則仍舊在、以太平寨併入建昌為一參將、則庶乎體統正而緩急有濟矣。且設關于外。所以防守。立營于內。所以應援。今關營提調既分為二。則關獨當其害。營但肆為觀望耳。假令營之提調、即司所直之關、責有攸歸、其復將誰諉、又本鎮額兵原少、隘口甚多、除分戍之外、消耗之餘、所在單弱、言之寒心、是故存留京操之士、益募土著之兵設險、修關嚴烽遠諜、選將練兵、足食明法、曲突徙薪之計、不可一日不講也、


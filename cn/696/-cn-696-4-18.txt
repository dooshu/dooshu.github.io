楚宫词


其一


玉漏初停金管催，楚王夜半宴章台。
九微华烛重重闭，明月潇湘万里来。

其二


鄢郢城高多晓风，丹枫落尽闭深宫。
秋来游猎知何处，只在云中与梦中。

其三


章华别殿自承恩，箫管沈沈一断魂。
却忆细腰宫女墓，楚天秋雨怨黄昏。

其四


枕簟清疏侍寝新，君王梦入楚山频。
六宫齐晓行云态，莫忆高唐观里人。

其五


因迷下蔡倾城春，不敢嫣然启绛唇。
一往含情俱脉脉，就中谁是息夫人。





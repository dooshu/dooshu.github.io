28　土圭度地之法　歷測景差不同　司馬光日景圖


土圭度地之法，景一寸，地差千里。一分，地差百里。王畿千里，以寸爲法；五等諸侯之地，以分爲法。尺有五寸者，一萬五千里之景也。天地相去三萬里。以上大司徒正義文。嘗考隋、唐志：「宋文帝元嘉十九年，測於交州，何承天謂六百里差一寸。後魏宣武帝永平元年，測於洛陽，信都芳謂二百五十里差一寸。」然宋之於陽城，魏之於金陵，皆隃度，未可據也。唐開元十二年，植表浚儀，大率五百二十六里二百七十步差二寸餘，遂以舊説千里一寸爲妄。【原注】王朴曰：「陽城乃在洛之東偏，開元得浚儀之岳臺，應南北弦，居地之中。」司馬公日景圖云：「日行黄道，每歲有差，地中當隨而轉移。故周在洛邑，漢在潁川陽城，唐在汴州浚儀。」潏水李氏云：「周於陽城測景，説者謂地形西北高，東南下，極星在北，斗亦在北。極星乃天之中也，天之中則地之中。」

【元圻案】隋書天文志上：「考靈曜、周髀、張衡靈憲及鄭玄注周官，並云：『日景於地，千里而差一寸。』案宋元嘉十九年壬午，使使往交州測影。夏至之日，影出表南三寸二分。何承天遥取陽城，云夏至一尺五寸。計陽城去交州，路當萬里，而影實差一尺八寸二分。是六百里而差一寸也。又梁大同中，二至所測，以八尺表率取之，夏至當一尺一寸七分彊。後魏信都芳注周髀四術，稱永平元年戊子，當梁天監之七年，見洛陽測影，又見公孫崇集諸朝士共觀祕書影，同是夏至日，其中影皆長一尺五寸八分。以此推之，金陵去洛，南北略當千里，而影差四寸。則二百五十里而影差一寸也。況人路迂迴，山川登降，方於鳥道，所校彌多，則千里之言，未足依也。」〇唐書天文志一：「開元十二年，太史監南宫説擇河南平地，設水準繩墨植表而以引度之，自滑臺始白馬，夏至之晷，尺五寸七分。又南百九十八里百七十九步，得浚儀岳臺，晷尺五寸三分。又南百六十七里二百八十一步，得扶溝，晷尺四寸四分。又南百六十里百一十步，至上蔡武津，晷尺三寸六分半。大率五百二十六里二百七十步，晷差二寸餘。而舊説，王畿千里，影差一寸，妄矣。」〇五代史司天考一：「周世宗詔端明殿學士王朴撰定。歲餘，朴奏曰：『古者植圭於陽城，以其近洛也。蓋尚慊其中，乃在洛之東偏。開元十二年，遣使天下候影，南距林邑，北距横野，中得浚儀之岳臺，應南北弦，居地之中。』」〇大司徒鄭注：「鄭司農云：土圭之長，尺有五寸。以夏至之日，立八尺之表，其景適與土圭等，謂之地中，今潁川陽城地爲然。」〇宋書何承天傳：「承天，東海郯人也。五歲失父。母徐氏，廣之姊也，聰明博學。承天幼漸訓義，儒史百家，莫不該覽。先是，禮論有八百卷，承天删減并合，以類相從，凡三百卷。又考定元嘉曆。」〇魏書張淵傳：「時有河間信都芳，字王琳，好學，善天文算數。」






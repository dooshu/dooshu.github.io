○谢赐甘蔗芋等状

右。今月某日，乔某至，奉宜恩命，赐苑中所种甘蔗及芋等。其形丰，其味甘，曲被生成之恩，宛同吴蜀之物。过蒙颁锡，伏用惊喜，陛下以万灵效祉，六合同风，养之则生，孰云其远，化之自我，不隔华夷。将有绝域之人，服中州而禀教，故使他邦之产，归上苑而咸植。既登天膳，实表地成，太和之理，於斯可见。捧承异贶，兢素餐，感戴之诚，倍百恒品。不任受恩悚惧之至。


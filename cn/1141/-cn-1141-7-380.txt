避兵涂中作

筑城筑众志，闻难翻弃置。
争言锋刃来，剽悍捷奔驷。
俘掠空井闾，万屋供烽燧。
比户窜无人，羽檄仍叠至。
吾庐负东郭，曲徙愧早智。
妻孥中夜走，身外皆委地。
万钱致一舆，千钱谋一骑。
月黑山崎嵚，十步九颠踬。
悲风作鬼语，胆落不遑泪。
遗我守敝庐，校检及家事。
平生所拮据，聚敛苦文字。
狂贪戒速成，纸墨阙诠次。
浩汗怀千春，一朝成失坠。
楼头复何有，藏书盈列笥。
乾坤劫火时，此物亦馀累。
定分看浮生，福极何就避。



詶莆阳余吏部赓之先生四章

其一
公尝宰宣城，目予国士，故叙旧德为多。

珊瑚出大海，璠玙列清庙。
珍重及良时，日月相照曜。
岁晏归三山，黄发事耕钓。
青青枫树林，狺狺多虎豹。
浮云去无极，侧身独长啸。

其二
长啸何所思，乃在天南端。
荒榛夹路衢，埈坂郁巑岏。
有鸟西北飞，尺书来江干。
发缄再三叹，饥肠不能餐。
商歌响金石，五月天风寒。
良无青玉案，何以报琅玕。

其三
琅玕结为佩，怀袖光葳蕤。
褰裳北楼上，永怀谢玄晖。
芳风发兰蕙，山水流音徽。
缠绵国士恩，知音独心悲。
竹实不可得，凤凰常苦饥。
三复芦中吟（公集名《芦中吟》。），慷慨泪沾衣。

其四
衣沾不能言，飘风各南北。
别来逾一纪，梦想见颜色。
故人振高轨，黾勉崇令德。
丛桂可淹留，高车多反侧。
被绣为牺牲，曳尾安可得。
好爱千金躯，毋为岐路惑。



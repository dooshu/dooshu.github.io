◇春宫辅弼未极时选疏

臣梁世薄宦，禄不代耕，季年扳荡，窜身穷谷，幸属圣期，得奉昌运，朝廷以臣微涉艺学，远垂微引，擢臣以贵仕，资臣以厚秩，二宫恩过，有异凡流，木石知感，犬马识养，臣独何人，罔怀报德。伏惟皇太子天下之本，养善春宫，臣陪侍经籍，于今五载，如愚所见，多有旷官，辅弼丞疑，未极时选。至如文宗学府，廉正人，当趋奉龙楼，晨游夕论，恒闻前圣格言，往贤政道，如此，则非僻之语，无从而入。臣年事侵迫，非有邀求，政是怀此不言，则为有负明圣，敢奏狂瞽，愿留中不泄。（《南史》七十一。）


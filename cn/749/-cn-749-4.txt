寇准


准字平仲，华州下邽（今陕西省）人。生于建隆二年（961）。登太平兴国五年（980）进士，除巴东令。淳化五年，参知政事。真宗朝，累官同中书门下平章事、尚书右仆射、集贤殿大学士，封莱国公。乾兴初，为丁谓所构，贬雷州司户，徙衡州司马。天圣元年（1023）卒，年六十三。仁宗时，赠中书令，谥忠愍。有巴东集。

甘草子

春早。柳丝无力，低拂青门道。暖日笼啼鸟。初坼桃花小。

遥望碧天净如扫。曳一缕、轻烟缥缈。堪惜流年谢芳草。任玉壶倾倒。

踏莎行

春色将阑，莺声渐老。红英落尽青梅小。画堂人静雨濛濛，屏山半掩馀香袅。

密约沉沉，离情杳杳。菱花尘满慵将照。倚楼无语欲销魂，长空黯淡连芳草。

阳关引

塞草烟光阔，渭水波声咽。春朝雨霁轻尘歇。征鞍发。指青青杨柳，又是轻攀折。动黯然，知有后会甚时节。

更尽一杯酒，歌一阕。叹人生，最难欢聚易离别。且莫辞沉醉，听取阳关彻。念故人，千里自此共明月。

点绛唇

水陌轻寒，社公雨足东风慢。定巢新燕。湿雨穿花转。

象尺熏炉，拂晓停针线。愁蛾浅。飞红零乱。侧卧珠帘卷。

江南春

波渺渺，柳依依。孤村芳草远，斜日杏花飞。江南春尽离肠远，蘋满汀洲人未归。

夜度娘

烟波渺渺一千里，白蘋香散东风起。日暮汀洲一望时，柔情不断如春水。








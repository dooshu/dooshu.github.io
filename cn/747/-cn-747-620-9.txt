○腊日谢赐口脂红雪等状

右，中使某至，伏奉手诏，慰问臣及将士等，又缘腊日，赐臣口脂红雪，并新历日等。伏以蜡节嘉辰，载於六籍；皇恩隆洽，赉及万方。金膏不秘於上清，兰泽远传於中禁。加以元霜绛雪，素能愈病析酲。顾惟贱庸，承此恩造，陨越无地，惶悚失图，纵知死所，岂答元造！载颁新历，永传亿万斯年；欣奉明时，获辨七十二候。


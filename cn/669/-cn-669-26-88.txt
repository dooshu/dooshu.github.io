88　讓爲美德然當審是非　趙充國顔真卿讓與不讓


讓，美德也，然當審其是非。趙充國不歸功於二將軍，君子以爲是；顔真卿歸功於賀蘭進明，君子以爲非。

【元圻案】漢書趙充國傳：「充國振旅而還。所善浩星賜迎説曰：『衆人皆以破羌强弩出擊，多斬首獲降，虜以破壞。然有識者，以爲虜勢窮困，兵雖不出，必自服矣。將軍即見，宜歸功於二將軍出擊，非愚臣所及。如此，將軍計未失也。』充國曰：『吾年老矣，爵位已極，豈嫌伐一時事以欺明主哉！兵勢，國之大事，當爲後法。老臣不以餘命壹爲陛下明言利害，卒死，誰當復言之者？』卒以其意對。上然其計。」〇容齋五筆曰：「顔魯公起兵平原，合衆十萬，既成魏郡堂邑之功矣〔一〕。是時，進明爲北海太守，亦起兵，公以書召之并力，進明度河，公每事咨之，軍權始移，遂取舍任意，以得招討。」〇吕成公雜説曰：「顔真卿讓賀蘭進明，此是書生顧辭讓，却是闇於事機。」

〔一〕「堂邑」，原作「唐邑」，據上古本容齋隨筆五筆卷五虢巨賀蘭改。






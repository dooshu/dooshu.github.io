猎罢夜饮示独孤生

客途孤愤只君知，不作儿曹怨别离。



报国虽思包马革，爱身未忍价羊皮。

呼鹰小猎新霜後，弹剑长歌夜雨时。



感慨却愁伤壮志，倒瓶浊酒洗余悲。



猎罢夜饮示独孤生

关辅何时一战收，蜀郊且复猎清秋。



洗空狡穴银头鹘，突过重城玉腕骝。



贼势已衰真大庆，士心未振尚私忧。



一樽共讲平戎策，勿为飞鸢念少游。



猎罢夜饮示独孤生

白袍如雪宝刀横，醉上银鞍身更轻。



帖草角鹰掀兔窟，凭风羽箭作鸱鸣。



关河可使成南北？

豪杰谁堪共死生。



欲疏万言投魏阙，灯前揽笔涕先倾。



邻曲浊酒聚邻曲，偶来非宿期。



拭盘堆连展，洗酺煮黎祁。



乌牸将新犊，青桑长嫩枝。



丰年多乐事，相劝且伸眉。




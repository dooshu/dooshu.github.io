○禁藏天文图许制

敕：天文著象，职在於畴人，谶纬不经，蠹深於疑众。盖有国之禁，非私家所藏。虽裨灶明徵，子产尚推之人事；王彤必验，景略犹置於刑典。况动涉讹谬，率皆矫诬者乎！故圣人以经籍之义，资理化之本，仄言曲学，实紊大猷，去左道之乱政，俾彝伦而攸叙。自四方多故，一纪於兹，或有妄庸，辄陈休咎。假造符命，私习星历，共肆穷乡之辩，相传委巷之谈。饰诈多端，顺非而泽，荧惑州县，诖误闾阎，怀挟邪妄，莫逾於此。其元象器物、天文图书、谶书、《七曜历》、《太一雷公式》等，准法官人百姓等私家并不合辄有。自今以後，宜令天下诸州府切加禁断，各委本道观察节度等使与刺史县令严加捉搦，仍令分明榜示乡村要路，并勒邻伍递相为保。如先有藏蓄者，限敕到十日内，斋送官司，委本州刺史等对众焚毁。如限外隐藏，有人纠告者，其藏隐人先决杖一百，仍禁身闻奏。其纠告人先有官及无官者，每告得一人，超资授正员官，其不愿任官者，给赏钱五百贯文，仍取当处官钱，三日内分付讫。具状闻奏，告得两人以上，累酬官赏。其州府长史县令本判官，等不得捉搦，委本道使具名弹奏，当重科贬。两京委御史台切加访察闻奏，准前处分。咨尔方面勋臣，洎十连庶尹，罔不诚亮王室，简於朕心，无近忄佥人，慎乃有位，端本静末，其诫之哉。


◇祭淮文

元帅晋王谨以清涤制币太牢之奠，敬祭于东渎大淮之灵：盖圣德应期，神功宰物；上齐七政，下括四海。自晋人丧道，彝伦攸攵，天隔内外，地毁东南，三吴成危乱之邦，百越为逋逃之薮。皇帝肇开鼎业，光有神器，图出龟龙，镜悬金玉，忧劳庶绩，无忘寤寐，言念苍生，情深矜养。河源、海外，莫不来庭；冒顿、呼韩，岁时拜谒。伪陈蕞尔，尚阻声教。妖贼叔宝，僭窃遗绪，毒流江左，冤结人神。上轸皇情，义申吊伐。猥蒙朝寄，抚宁淮甸。仰惟导源桐柏，长迈蓬莱。标四渎而引百川，擅五林而含七德。庶凭流恶之灵，克成除暴之举。使水陆旌旗，所向无前；吴会君长，束手归服。谨申荐礼，惟神尚飨。（《初学记》六）


占测天星

国朝星官历翁之伎，殊愧汉、唐，故其占测荒茫，几于可笑。偶读《四朝史·天文志》云：“元祐八年十月戊申，星出东壁西，慢流至羽林军没。主擢用文士，贤臣在位。”“绍圣元年二月丙午，星出壁东，慢流入浊没。主天下文章士登用，贤臣在位。”“元符元年六月癸巳，星出室，至壁东没。主文士入国，贤臣用。”“二年二月癸卯，星出灵台，北行至轩辕没。主贤臣在位，天子有子孙之喜。”按是时宣仁上仙，国是丕变，一时正人以次窜斥，章子厚在相位，蔡卞辅之，所谓四星之占，岂不可笑也！子孙之说，盖阴谄刘后云。


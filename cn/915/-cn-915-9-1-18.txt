◇分遣内侍省方诏（四月庚午）

观风省俗，哲后弘规，狩岳巡方，明王盛轨，所以重华在上，五品聿修，文命肇基，四载斯履，故能物色幽微，耳目屠钓，致王业於缉熙，被淳风於遐迩。朕以寡薄，昧於治方，藉代终之运，当符命之重，取监前古，懔若驭朽，思所以振民育德，去杀胜残，解网更张，置之仁寿；而明惭照远，智不周物，兼以岁之不易，未遑卜征，兴言夕惕，无忘鉴寐，可分遣内侍，周省四方，观政听谣，访贤举滞；其有田野不辟，狱讼无章，忘公徇私，侵渔是务者，悉随事以闻；若怀宝迷邦，蕴奇待价，蓄响藏真，不求闻达，并依名腾奏，罔或遗隐，使轩所届，如朕亲览焉。（《梁书·武帝纪》中）


◇驳虞溥议王昌前母服

溥驳一与之齐，非大夫也。礼无二嫡，不可以并耳。《春秋》之义，不以得宠而忘旧，是以赵姬请迎叔隗，而己下之。若昌父及二母于今各存者，则前母不废，已有明徵也。设令昌父将前母之子来入中国，而尚在者，恐不谓母已黜遣，从出母之服。苟昌父无弃前妻之命，昌兄有服母之理，则昌无疑于不服。（《晋书·礼志》中。《通典》八十九，太康元年，侍郎山雄、著作郎陈寿等驳。案：王昌事详前竟陵王琳文。）


170　明困於人而幽可感於神　孔子云知我者其天乎　處困之道　李方子困齋説


困九五曰：「利用祭祀。」李公晦謂：「明雖困於人而幽可感於神，豈不以人不能知而鬼神獨知之乎？」【原注】愚謂孔子云「知我者其天乎」，韓子云「惟乖於時，乃與天通」，不求人知而求天知，處困之道也。

【元圻案】真西山讀書記三十三載李公晦困齋説曰：「困之爲卦，二、五皆剛而得中，爲賢人君子成德於内之象，而外爲三陰所掩，蓄而不獲施，言而不見信，可謂困矣。然『遯世無悶，不見是而無悶』，其身可屈，而其志不可奪，安於義命，頽乎其處順也。然明雖困於人，而幽可感於神。卦爻它皆無所利，而獨利祭祀，豈不以人不能知，而鬼神獨知之乎？」〇韓文公語見送窮文。〇經義考九十四李方子禹貢解下引邵武府志曰：「李方子，字公晦，光澤人。朱子高弟，自號果齋。嘉定七年進士第三。寶慶二年，真德秀、袁甫取所著禹貢解以進，特授朝奉郎。」






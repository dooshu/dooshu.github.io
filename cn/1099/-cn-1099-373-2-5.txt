○復郡梅墩論河漕 【 河漕】

承示河淮遷變之詳、及所為弭患通漕之方、晣如指掌、夫闢崔鎮口以利黃水。就故道入海之勢。挑清河口。令淮趨草灣。而復建閘清河之北。挽淮合河。此殆今日石畫。必不可易者。第淮水既以清口高壅。回注山陽高寶。灌浸新堤。則淮揚民患極矣。何不即濬清口。而吳公南尋入江之道。必有說也。僕考黃河初時上流多分支派。故下流不甚遷徙。自嘉靖中年。支流淤塞。全河下注。乃無歲不遷徙、然彼時不唯不疏濬支流。反從而築堰障之。惟恐復循故道者。以二洪得全河。其通漕反利耳。今二洪且壅。欲河循故道而入海。若不開上流支派。將歲無寧期。且渦口近　祖陵誠不可輕議。若趙皮寨孫家渡諸處。疏其一二故渠使伏秋水漲猛勢。有所分洩。庶下流安便。不然總闢闊崔鎮口數百丈恐其湍怒未易馴也夫事當變遷。營求之始。不厭為謀深遠。唯高賢為國忠慮、則異日利賴無巳極矣、


●大明會典卷之一百十一

給賜二

朝廷給賜番夷、及官員人等、或出

特恩。或夷人求討。或禮部酌請。其例不一、今具列其可考者于後洪武二十六年定、凡諸番四夷朝貢人員、及公候官員人等、一切給賜、如往年有例者、止照其例。無例者、斟酌高下等第、題請定奪。然後禮部官具本奉聞、關領給賜

○凡賞賜金銀鈔錠疋帛之類、金銀請長隨內官關領。疋帛係內承運庫收貯。冠帶衣靴係工科工部官收掌。鈔錠係戶部官。分投關領。其物或於奉天門、或奉天殿丹陛、或華蓋殿、用卓頓放、引受賜人朝北立、置物於前、受賜人叩頭畢、以物授之。如多至十人百人、則先以所賜之物、唱名分授。各人行列叩頭畢、於該科出帖赴午門倒換勘合、照出所賜之物。復令次日謝恩 【 近年賞賜公侯官員人等、於　會極門頒給】

外夷上【東南□北□□□】

朝鮮國。洪武間、賜國王大統曆、及錦繡絨綺。王母妃、金綺紗羅。相國等官、綵(土商)紗羅。又賜廟社樂器。永樂間、給國王冕服九章、圭玉、佩玉、五經、四書、春秋會通、大學衍義等書。王父紵絲紗羅。妃珠翠七翟冠、紅紵絲大衫、素紵絲圓領霞帔金墜。又給綾絹茄藍香帽珠、鍍金銀匣象牙犀角、通鑑綱目列女傳等書、腦麝沉檀白花蛇等藥。又賜編鐘編磬各十六、瑟笙各二、琴簫倍之。正統間、給遠遊冠、絳紗袍、翼善冠、龍袞、玉帶。本國奏請弓材牛角、准歲買五十枝。又准歲買弓面二百、不得過數。嘉靖中、奏請收買樂律、及行太常寺校定、令御用監製十二管給之

○差來進貢陪臣、賞織金紵絲衣一套、綵(土商)四表裏、絹五疋。書狀通事押物等官、每人素紵絲衣一套、綵(土商)一表裏、絹二疋、布一疋。從人絹衣一套、布一疋。陪臣以下、各靴襪一雙。差來謝恩者、賞同

○差來奏事陪臣、賞織金羅衣一套、綵(土商)二表裏、絹二疋。通事、每人素羅衣一套、綵(土商)一表裏、布二疋。從人、絹衣一套、布一疋。靴襪同前○送回人口、給賜國王銀一百兩、錦四(土商)、紵絲十二表裏、寫敕獎勵

○漂流夷人到京、給薪米外、仍各給胖襖一件、(革翁)鞋一雙。如夏月改給木綿布衣二件

日本國、永樂間、賜國王冠服紵絲紗羅金銀古器書畫等物。宣德十年。回賜國王紵絲二十表裏、紗羅各八疋、錦二(土商)、銀二百兩妃、銀一百兩。成化二十年、回賜國王、紵絲二十表裏、紗羅各二十疋、錦四(土商)、銀二百兩。王妃、紵絲十表裏、紗羅各八疋、錦二(土商)、銀一百兩

○差來正副使、每員金襴袈裟一領、鍍金銀鉤環全。羅直裰一件、羅褊衫一件、紵絲二疋、紗羅各一疋、絹六疋、銅錢一萬文、靴襪各一雙。居座以下土官從僧通事。從人、有差

○正貢外、使臣、自進并官收買附來貨物、俱給價、不堪者、令自貿易

琉球國。洪武十六年、賜國王文綺等物。山南王亦如之。後賜中山王、山南王、山北王、紵絲紗羅冠服。王妃、紵絲羅。王姪王相寨官、絹公服。後又回賜國王、錦四(土商)、紵絲羅各六疋、紗八疋。王妃、錦二(土商)、紵絲紗各四疋

○差來王舅、綵(土商)四表裏、羅四疋、紗帽一頂、鈒花金帶一條、織金紵絲衣一套、靴襪各一雙。長史使者、每員綵(土商)二表裏、折紗綿布二疋。通事、每員綵(土商)一表裏、折鈔綿布二疋。從人、每名折鈔綿布二疋。留邊使者通事從人、賞同

○正貢外、附來貨物、官抽五分、買五分

安南國。洪武元年、賜國王大統曆、及綵(土商)等物。景泰二年、照朝鮮國。宣德十年、例給賜綵(土商)十表裏、錦四(土商)。嘉靖二十年、改都統使、令廣西布政司、每年印給大統曆一千本。二十一年、令都統使仍照安南國王例給賞。萬曆四年、以慶謝補貢、回賜、例外加綵(土商)四表裏、錦二(土商)

○差來陪臣、每員綵(土商)二表裏、紗羅各一疋、織金紵絲衣一套、折鈔絹五疋、靴襪各一雙。行人從人有差

真臘國。洪武六年、賜國王大統曆、及綵(土商)等物。景泰三年、賜王、錦二(土商)、紵絲六疋、紗羅各四疋。王妃、紵絲四疋、紗羅各三疋

○差來頭目并通事總管火長、衣服紵絲絹布有差

暹羅國。洪武間、賜國王大統曆、及織金紵絲紗羅等物。永樂十五年、給王、錦四疋、紵絲紗羅各十疋、內各織金四疋。王妃、紵絲紗羅各六疋、內各織金二疋。宣德間、各減半。正統以後、俱照永樂十五年例

○正副使臣初到、每人織金羅衣一套、靴襪各一雙。未經冠帶者、給紗帽素金帶。先曾到京冠帶者、換給鈒花金帶。正賞紵絲羅各四疋、折鈔絹二疋、綿布一疋、織金紵絲衣一套。通事人等初到、每人素羅衣一套、靴襪各一雙。未經冠帶者、給紗帽素銀帶。先曾到京冠帶者、換給鈒花銀帶。正賞紵絲羅各二疋。折鈔絹一疋、素紵絲衣一套。番伴初到、每人絹衣一套、靴襪各一雙。正賞折鈔綿布一疋、胖襖褲鞋各一副。其存留廣東、有進貢者頭目人等、每人賞素紵絲衣一套、紵絲羅各二疋。從人、每人紵絲絹衣一套、紵絲一疋。番伴人等、每人折鈔綿布一疋、胖襖褲鞋各一副

○使臣人等進到貨物、例不抽分、給與價鈔

占城國。洪武二年、賜國王大統曆。使臣文綺紗羅各一疋、仍給冠帶。永樂元年、賜國王錦二疋、紵絲六疋、紗羅各四疋。王妃、紵絲四疋、紗羅各三疋。後照此例

○差來王弟王孫、初到、賞織人羅衣、并紵絲衣各一套。正賞紵絲六疋、紗羅各四疋、紵絲衣一套、折鈔絹二疋。正副使、初到、每人織金羅衣一套。正賞綵(土商)四表裏、絹二疋、折衣綵(土商)二表裏。正副通事至正象奴等、初到、每人賞素羅衣一套。正賞綵(土商)二表裏、折鈔絹一疋、折衣綵(土商)一表裏。從人、初到、每人絹衣一套。正賞折鈔綿布一疋、折衣絹四疋。俱與靴襪各一雙。其正副使通事人等、給賜冠帶、及給換、例與暹羅國同。正將士大頭目、及舍人辦事火長總管幹事各項、正者每名各烏紗帽一頂、黑角帶一條

爪哇國。永樂初、賜東西王、紵絲紗羅帳幔手巾羊酒器皿。王妃、紵絲紗羅手巾等物。正統三年、賜王、紵絲十疋、紗羅各三疋。妃、紵絲六疋、紗羅各二疋。景泰三年、因王求討、給傘蓋一把蟒龍衣服一領○使臣通事頭目人等、初到、賞織金素羅衣服靴襪。正賞紵絲紗羅絹布。女使并女頭目俱同

○貢物給價

彭亨國。洪武十一年、賜國王、王妃、紵絲紗羅共四十八疋。使臣織金綵(土商)衣服有差

百花國。洪武十一年、賜國王、及使者、織金綵(土商)紗羅衣服有差

三佛齊國。洪武四年、賜國王大統曆、及綵(土商)紗羅。使臣紗羅綵(土商)有差。六年、賜國王、綵(土商)紗羅二十四疋。正使三人、各二疋、衣一套。副使二人、各一疋。通事以下、有帛有差。十年、給王、及使臣、織金綵(土商)紗羅靴襪等物、有差

浡泥國。洪武四年、賜國王、織金綵(土商)紗羅、及使者綺帛、有差。永樂六年、王來朝、給冠帶襲衣。王子襲封還國、賜金鑲玉帶一條、金百兩、銀三千兩、及錢鈔錦綺羅衾褥帳幔器皿等物。王母王叔以下、各有賜

○正貢外、附帶貨物、俱給價

蘇門荅剌國。永樂三年、賜國王綵(土商)襲衣。宣德六年、賜錦二(土商)、紗羅各四疋、絹十三疋。妃、紵絲五疋、紗羅各四疋、絹六疋。進馬、回賜綵(土商)二十表裏。後照此例。正使賞綵(土商)五表裏、紗羅各一疋、折鈔絹四疋。通事頭目使臣妻等、各賞有差

○正貢外、使臣人等自進物、俱給價

蘇祿國。永樂間、賜國王紗帽、金鑲玉帶、鈒花金帶、金蟒龍等衣服、金銀錢鈔珍珠錦紵絲紗羅器皿鋪陳等物。王妃、冠服銀錢鈔紵絲等物。王男女親戚頭目使女冠帶衣服諸物、各有差

○貨物例給價、免抽分

西洋瑣里國。洪武三年、以其國來朝、涉海道遠、賜賚甚厚。永樂元年來朝、附載胡椒等物、皆免稅

瑣里國。洪武五年、賜國王大統曆、及織金綵(土商)紗羅各四疋。使臣、綵(土商)紗羅各二疋。傔從、高麗布各二疋

古里國。永樂間、賜國王、王妃、紵絲紗羅等物

淡巴國。洪武十年、賜國王、織金綵(土商)紗羅。使臣綵(土商)襲衣等物、有差

滿剌加國。永樂三年、賜國王綵(土商)襲衣。九年、王來朝、賜錦繡龍衣二套、麒麟衣二套、及金銀器皿幃帳裀褥。王妃、及其子姪、陪臣傔從、綵(土商)紗羅襲衣有差。王還國、賜金鑲玉帶一條、儀仗一副、鞍馬二匹、金百兩、銀五百兩、鈔四十萬貫、銅錢二千六百貫、錦綺紗羅三百疋、絹一千疋、金綺二疋、織金文衣二件。王妃、冠服一副、及銀鈔錦綺紗羅等物。陪臣賞賜有差。以後定例。回賜國王、綵(土商)十表裏、紗羅各四疋、錦二疋、王妃、綵(土商)五表裏、紗三疋。差來正副使并頭目、初到、每人賞織金羅衣一套、靴襪各一雙。正賞、綵(土商)四表裏、紗羅各二疋、折鈔絹四疋、織金紵絲衣一套。通事總管人等、初到、每人素羅衣一套、靴襪各一雙。正賞、綾三疋、折鈔絹六疋、素紵絲衣一套。番伴、初到、每人絹衣一套、靴襪各一雙。正賞、折鈔絹二疋、綿布二疋、胖襖褲鞋各一副。其正副使通事人等、給賜冠帶、及給換、例與暹羅國同

○正貢外、附來貨物、皆給價、其餘貨物、許令貿易

娑羅國。永樂四年、賜國王、紵絲紗羅共十六疋、織金大紅錦手巾一副。王妃、紵絲紗羅共八疋。正副使并從人、鈔紵絲羅、并衣服靴襪

阿魯國。永樂五年、差中官給賜頭目、紵絲紗羅共十疋

小葛蘭國。永樂五年、差中官給賜頭目、紵絲紗羅共十一疋

榜葛剌國。永樂三年、賜國王紵絲紗羅各四疋、絹八疋。王妃、紵絲紗羅各三疋、絹六疋。十二年、給國王錦四(土商)、綾六十疋。頭目人等、給賞有差

錫蘭山國、宣德八年、賜國王、紵絲十八疋、紗四疋。王妃、紵絲八疋、紗四疋。正使、正賞、綵(土商)八表裏、折鈔絹十疋、紗羅三疋、織金紵絲衣一套。副使、正賞、綵(土商)四表裏、折鈔絹七疋、紗羅各二疋、織金紵絲衣一套。通事番伴人等、給賞有差

○使臣人等自進物、俱給價

呂宋國。洪武五年、賜國王織金綵(土商)紗羅。使臣并從人、俱與瑣里國同。萬曆四年、以助討逋賊、正賞外、加賜如朝鮮國送回人口例

迤北韃靼、及瓦剌、永樂宣德中、賜瓦剌順寧王、綵(土商)十表裏。妃、五表裏。頭目、一等者、五表裏。二等至四等者、四表裏。正統二年、賜韃靼虜王、綵(土商)十五表裏、虎班絹十疋。妃、八表裏。頭目、一等、八表裏。二等、六表裏。三等、五表裏。四等、四表裏。外有加賜。六年、賜迤北太師(土商)絹、與虜王同。其妻每口五表裏。一等二等數內頭目、每人加賜織金綵(土商)一表裏。天順以後、一等二等者、不加賜。三等者、俱二表裏。差來正副使、每人賞織金衣一套、靴襪各一雙。其後定例、一等正副使、每人綵(土商)六表裏、絹五疋。二等使臣、綵(土商)四表裏、絹三疋。三等、綵(土商)二表裏、絹二疋。四等、綵(土商)一表裏、絹一疋。俱與紵絲衣一套、紅氈帽一頂、靴襪各一雙。數內婦女不與紅氈帽。使臣自進、中等馬、每匹綵(土商)二表裏、折鈔絹二疋。下等馬、綵(土商)一表裏、絹八疋、折鈔絹一疋。下下等馬、綵(土商)一表裏、絹六疋、折鈔絹一疋。帶進在彼頭目馬匹、不分等第、每匹綵(土商)二表裏

○給賜在彼頭目、一等、每人綵(土商)八表裏。二等、六表裏。三等、三表裏。四等、二表裏。內一等二等緊要頭目、加賜織金綵(土商)一表裏

○回賜、永樂九年、回賜順寧等王、上等馬者、各綵(土商)十表裏。海青一連、四表裏。白狐皮二十七箇、四表裏。宣德間、回賜順寧王、及使臣人等進馬、中等者、每匹綵(土商)二表裏、折鈔絹二疋。下等者、紵絲一疋、絹八疋、折鈔絹一疋。下下者、絹六疋、折鈔絹一疋。駝、每隻三表裏、折鈔絹十疋。中途寄留倒死新生駒馬、每匹絹三疋、折鈔絹半疋。駝、每隻絹六疋、折鈔絹一疋。海清一連、一表裏。銀鼠皮二百箇、十二表裏。貂鼠皮二箇絹一疋。青鼠皮十箇、絹一疋土豹一箇、絹七疋半。正統元年、回賜使臣、銀鼠皮、每六箇、絹一疋。玉石、每一斤、絹一疋。二年、回賜虜王、及頭目使臣人等、馬每匹綵(土商)二表裏。貂鼠皮五十箇、四表裏。使臣者、每二箇、絹二疋。銀鼠皮五十箇、二表裏。白兔皮三箇、絹一疋。白狐皮一箇、絹一疋。小廝一名、二表裏。三年、貂鼠皮、每十箇、綵(土商)一表裏。四年、貂鼠皮、每三箇絹一疋。使臣人等、到京續進馬、俱照下等馬例回賜。五年、回賜銀鼠皮與熟紅絹。六年、青鼠皮、每二十箇、絹一疋。使臣人等、馬分三等、虜王并太師馬、不分等第。八年、太師阿魯骨馬、每匹綵(土商)六表裏。使臣馬、每匹四表裏、絹八疋。九年、進西馬者、每匹綵(土商)五表裏、絹十疋。撒哈剌、每(土商)絹九疋。十二年、阿魯骨馬、每匹四表裏

○求討、在彼頭目、一等二等并三等、內有係虜酋親、及親信用事者、俱請旨給賜。弘治三年、三等以下、不給賜。差來使臣、自元年至三年四年、俱有特賜

○會同館開市、禮部出給告示、除違禁物、不許貿易。其(土商)絹布疋、聽於街市、與官員軍民人等、兩平買賣。正統十年、許買賣五日。十二年、許瓦剌使臣賣馬。景泰元年、許買銅湯瓶鍋紅纓鞍轡剪子等物

順義王及套虜。嘉靖三十年、虜酋貢馬、賞金頂大帽、綵(土商)衣服。隆慶四年、執叛人來獻、賞綵(土商)四表裏、布一百疋。五年、虜酋順義王、奉表獻鞍馬、賞大紅蟒白澤各紵絲衣一襲、綵(土商)十五表裏。妻、大紅五綵紵絲衣二套、綵(土商)四表裏。親弟及長子都督同知、各綵(土商)八表裏、闊生絹二疋、五綵紵絲衣一套、木綿布四疋。孫、指揮使、綵(土商)五表裏、織金紵絲衣一套、絹布同。各枝指揮同知千戶百戶等官、各綵(土商)三表裏、織金紵絲衣一套、絹一疋、布同。差來夷使內小頭目、各綵(土商)二表裏、素紵絲衣一套、布二疋。散夷、減素紵絲衣、(土商)布同。撰表夷、賞如各枝例。虜王

賜敕獎諭。是年、虜王又遣使代套酋都督同知貢馬、賞大紅白澤紵絲衣一襲、綵(土商)八表裏。套酋都督同知、及指揮同知以下、并差來小頭目散夷、各賞如例。虜王仍

賜敕獎諭。又以套酋監市效勞、賞綵(土商)四表裏、五綵紵絲衣一套。次酋綵(土商)二表裏、織金紵絲衣一套。六年、虜王增獻鞍馬弓矢、賞大紅蟒白澤獅子紵絲衣各一套、綵(土商)二十三表裏。妻賞如例。萬曆三年、以虜王能約束諸部、五年無警、加賞銀三十兩、紵絲蟒衣一襲、綵(土商)八表裏。後每五年加賞一次。又虜王虜官每枝給敕一道、共七道

○回賜、隆慶五年、順義王進上馬三十匹、每匹綵(土商)二表裏、闊生絹一疋。以初貢加綵(土商)一表裏、留邊馬、四百七十九匹、聽該鎮支馬價銀五千兩給賞。套虜進上馬二十匹、每匹綵(土商)三表裏、闊生絹一疋。留邊馬、一百八十匹、支各鎮兵餉銀一千八百兩給賞。六年議准、上馬給(土商)絹外、每匹加銀五兩。留邊馬、每匹銀十兩

○求討、隆慶六年、順義王奏請番經、與金字經五部、墨字經五部、差番僧二人齎赴虜庭、併為傳誦。其差去番僧、先行順天府各給衣食銀十兩。差回、給賜禪衣坐具、併紵絲番僧衣一套、靴襪各一雙。帶去番官、綵(土商)二表裏、木綿布四疋

朵顏、福餘、泰寧三衛、差來并自來、都督、賞綵。(土商)四表裏、絹二疋。都指揮、綵(土商)三表裏、絹二疋。指揮千百戶所鎮撫頭目、每人綵(土商)二表裏、絹一疋。各織金紵絲衣一套。又各加綵(土商)一表裏。舍人、每人綵(土商)二表裏、絹一疋、織金衣一套。達子每人綵(土商)一表裏、絹一疋、素紵絲衣一套。婦女有進貢者、每人一表裏、絹一疋、紵絲女衣一套。隨來婦女、一表裏、絹一疋、絹女衣一套。以上靴襪各一雙。奏事進貢、都指揮、絹二疋、綵(土商)三表裏、織金衣一套。指揮、每人絹一疋、綿布一疋、綵(土商)二表裏、紵絲衣一套、靴襪各一雙。舍人因事進貢者、每人綵(土商)一表裏、織金衣一套、絹一疋、靴襪各一雙。嘉靖二十四年、以朵顏都督能鈐束夷人、不擾邊境、准與金帶、及金頂大帽

○回賜、自進并帶進馬匹、不分等第、每匹綵(土商)二表裏、絹一疋。駝、每隻、三表裏、絹十疋。在衛都督都指揮、每員加賜綵(土商)一表裏

○求討、請旨量與物件、到京者、照名給散。在衛者、請敕開付差來人領去

○領賞畢日、許於會同館開市三日。鋪行人等、照例將貨入館、兩平交易。順天府仍行薊州遵化等處、如三衛夷人回還到彼、聽令兩平交易。每人許收買牛一隻、犁鏵一副、鍋一口、不許將違禁之物、私自夾賣。違者巡按御史究治

東北夷女直、進貢到京、都督每人賞綵(土商)四表裏、折鈔絹二疋。都指揮、每人綵(土商)二表裏、絹四疋、折鈔絹一疋、各織金紵絲衣一套。指揮、每人綵(土商)一表裏、絹四疋、折鈔絹一疋、素紵絲衣一套。以上靴襪各一雙。千百戶鎮撫舍人頭目、每人折衣綵(土商)一表裏、絹四疋、折鈔絹一疋。奏事來者、每人紵絲衣二件、綵(土商)一表裏、折鈔絹一疋、靴襪各一雙。嘉靖十年奏准、女直進貢賞賜、視敕書官職為隆殺。其有洗改職銜者、將應得賞賜減一等。原無敕書者、止與舍人賞賜。各番夷倣此。四十三年題准、女直正賞綵(土商)絹疋、俱准折給銀兩

○回賜、進過馬、每匹、綵(土商)二表裏、折鈔絹一疋。貂鼠皮、每四箇、生絹一疋。零者、每箇布一疋。嘉靖六年題准、馬價綵(土商)一疋、折給銀三兩。十三年議准、俱與折給

○求討、弗提衛都督奏討冠帶蟒衣、欽賜大帽一頂、金帶一條。後又奏討、特與蟒衣一件。

建州左衛都督奏討大帽金帶、亦准與。嘉靖三年、毛憐衛都督奏討大帽金帶、查已授職三年准與。後未及三年者、皆立案。六年、令夷人止許穿用原賞花樣衣服、不許因而自行收買。如違、買者賣者皆治罪。後奏討蟒衣者、皆立案

○賞賜畢日、許於會同館開市三日








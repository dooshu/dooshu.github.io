○均糧議 【 均糧】

或問古哲王疆理天下、則壤成賦、九州析為九等、於是禹貢載上中下三壤、而區分之、是糧雖哲王莫能議均、從古然矣、予曰、子何以天下一鄉一邑也、夏書定賦九等、別九州也、今大江以南、全浙以東、皆屬揚州、揚之賦下上、葢指通州、不聞更有九等也、我嘉一郡耳、麗以七邑。特揚一區之地、賦同下上。可知是糧之均。在古則然矣、或曰地力不齊、如山木數年而僅拱把、蕩葦百畝而收錙銖、高昂之阜、多雨乃數、霔澱之鄉、遇旱反穫、物之不齊、物之情也、必欲均之、無乃名美而實左乎、予曰、是所謂因瑕棄瑜者也、夫地力不齊、如周官一易再易之田是也、今吾邑之田、高下肥瘠、大略相當、無田不耕、無耕不稔、故穰則皆穰歉則皆歉。其收有多寡。係農之勤惰。是不可以肥瘠論吾邑田也。况王均之害。不在田。亦不在山與蕩。而在官民麥之三等何也。官田之糧、一畝之輸、有至五斗者。民田則五升至八升而止、麥地則三升至五升而止、故貿易之際。買者利糧之輕。寧多價以推糧。賣者利價之重。寧存糧以增價。於是改官為民。改民為麥。此積荒之糧所由起也。又區書乘機為奸。甲戶有荒糧。而乙丁或絕、惟賄是視、將甲糧推于乙戶。甲戶暗减。乙戶暗增。而荒糧愈夥。此積荒之糧之再變也。至於狡猾之徒。與弊為市。一遇官府。與民灑派存糧。利民之賄。冐認圖糧。故裝巳戶。轉輾告豁。官府一時難於辨究。鄉民愚訥。不能分訴。弱者含冤屈抑。巧者明認暗飛。此積荒之糧之三變也。夫糧三變而害乃滋甚矣。今欲去斯害、無他妙巧也、止宜於官民麥田三則而均之、何可援山蕩寡收之例而混阻哉、然其間亦有冊籍名為山蕩而業家實得水田者乃區書旋幹之積弊。但此弊少。則此害輕。况太察者民無所容。非若官民麥地之三則。叢積隱害。上眩有司而難察。下累貧戶之倍輸也。且官民麥田、其耕同、其穫同、其凶豊又同、則糧之所出、亦奚可不同、乃固為是紛紜莫詰之弊哉、或曰、官民麥田、非私名也、乃國家等則有此、昔巳定制、而今輒更、無乃不可乎、予曰、此正所以尊制也、夫制豈非累朝斟酌時宜、而勒為定典以便民乎、洪武初、令官田起科、畝五升三合五勺、民田畝三升三合五勺、七年詔蘇松嘉湖等府田、如每畝起科、七斗五升者减半、十三年又令七斗五升、至四斗四升者、减十之二、四斗三升、至三升六升者、减十之一、是洪武間。巳變通初年之制矣。宣德四年、詔各處官田。每畝糧一斗至四斗者、减十之二、四斗一升、至一石以上者、减十之三、此在宣德間、又變通洪武之制矣、正統元年、令浙江等處官田、每畝糧四斗一升、至一石以上者、减作二斗七升、二斗一升以上至四斗者。减作二斗一斗一升、至二斗者、減作一斗、此在正統。又變通宣德之制矣。由此觀之、官田之糧。當以後定為準。正統之詔。今所宜遵。是官田之糧、多不過二斗七升、輕則止於一斗、今吾邑官田尚有四五斗者、豈當時奉行諸臣、不能體列聖减賦恤民之意、行之吾邑耶、又弘治二年、令應天上元等縣官田糧每石減耗二斗五升、民田每畝勸出米二升、此在弘治。又變通正統以前之制矣。官田粮重民田粮輕此洪武初政所定均其輕重變通之善者也夫减官田糧之多。量增民田糧之少。得損益宜民之道。即今日均糧意也獨惜當時掌計之臣。不能將順德美。遍行東南。乃止行之一處耳。今之議均、正默體累朝减賦至意、推廣孝皇裒多益寡之洪仁也、故均糧正尊國制也、或曰、田一也、而分官民何居、予曰嘗讀大誥、以宋元入官田、我朝籍沒之田為官田、宋元豊間、畢仲游計處兩浙官田、九百六十四頃、紹興十二年、以戶產有?書、不上砧基簿者、沒官、淳熙三年、劉邦翰等、奏湖北荊南兵後地荒而請佃之、田入官、後李椿年阿秦檜意、以水鄉、秋收後、妄廢田官、修陂塘塍埂、亦為官田、是皆言利之臣、損下益上之為也、入國朝、此弊我蘇松為尤甚今巳平定規則矣凡叛竊亂常、譎偽作逆、剪平以後。盡沒其田。此官田所從來也。今當太平全盛之日、中興純德之治、豈肯存南宋利臣富國之計、况國初罪人、歷年幾二百、子孫殫盡、寧無一體休息之意哉、或曰、誠若所言、均糧是矣、說者謂平湖之四則、不若湖州之一則、何如、予曰、是易見耳、所謂四則者、僅補偏捄弊之方、然田既存乎四、則糧亦分為四等、富貧貿易之際、得藉手投隙、改重為輕、改民為麥、是往弊仍在也、若湖之合官民麥地為一、是奸狡不得减多為少。愚蒙不致冐少為多。雖五尺之童、亦可擁魚鱗之甽。而享土膏之利、誠蕭曹畫一之政、龔黃坐嘯之資、而堯舜垂裳之理也、或曰、糧則均矣、黃冊亦可均乎、予曰、惡、是何言哉、冊所以紀田也。凡差徭輕重。因乎冊者也。則所以實徵也。凡官民麥地。載之則者也。今黃冊照則收田、某戶田若干、原額無改、所以存制也、實徵照田派納、三則歸一、則不分多寡、所以祛弊也、若併黃冊均之、亂之道也、十年一大造、後冊承前冊而欲均之。是今亂之也。况黃冊、國制也、非啟奏不得輒更、是故事决於理、理因於時、時協其宜、一本可以萬殊、而殊途要於同歸、今也究民俗之利病、痛宿蠹之奚窮、探摉剔之要源、塞奸宄之深竇、遵　明聖之屢詔、决便計之咸宜、則糧之則不可不以時均、均之此其時矣


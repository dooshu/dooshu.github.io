53　徐霖上書言時宰姦狀　徐霖上書多名言　徐霖上書著直聲


徐景説【原注】霖〔一〕。以書義冠南宫。上書言時宰姦深之狀曰：「不與天下之公義争，而與陛下之明德爲仇。每潛沮其發見之端，周防其增益之漸，使陛下之明德，不得滋長廣充，以窺見其姦而或覺之也。其先也奪陛下之心，其次奪士大夫之心，而其甚也奪豪傑之心。」景説由是著直聲。

【何云】真腐儒。

【元圻案】宋史徐霖傳：「霖，字景説，西安人，有志聖賢之道。淳祐四年，試禮部第一，授沅州教授。時史嵩之挾邊功要君，植黨顓國，霖上疏歷言其姦深之狀，見者吐舌。」〇霖書又云：「其術非章章然號於人使之爲小人也，恒於善類之中擇其質柔氣弱易以摇奪者，親任一二，其或稍有異己，則潛棄而擯遠之，以風其餘。彼持名節之心不足以勝其富貴之欲，義利之辨終暗於妻妾宫室之私，則亦從之而已。」其後賈似道以權術牢籠有名士，不愛官爵以小利啗之，使言路斷絶，威福肆行，皆是術也。義門以腐儒目之，過矣。〇趙汝騰庸齋集有贊徑坂使君講席之盛詩云：「立天地心鳴道鐸，開生靈眼識師儒。」其推挹如此。徑坂，霖别字。

〔一〕「原注」，漏標，依文例補。






○日中乌赋（以辉光映出栖迹中在为韵）

相彼乌矣，超然莫同。不振羽於域上，自呈形於日中。仪凤肯惭，信五色而都混；高天已及，岂三年之始冲。懿此生成，贯乎今昔。东西必随於运动，升降宁离於赫奕。俯黄人而更助金光，映王字而偏疑鸟迹。既乃腾陵霄汉，披拂霓。那楚幕而堪处，匪霜台之足栖。分明而不似笼中，固非仙鹤；仿佛而还如镜里，岂是山鸡。曷九雏之莫对，乃三足而长在。黑羽虽同於不黔，白头讵得而终待。始来何地，谁见入於重轮；爰止何年，孰可问於真宰。徒讶其炜炜煌煌，形标翼张。纵横弄色，宛转和光。风起而遥疑飞动，烟含而杳若潜藏。足令人子闲窥，因寄情於反哺；日官频测，空怀望於殊祥。嘉其霭尔无匹，裒然斯出。鸣琴安得写其啼，流火焉能变其质。复不知见也何期，隐也奚归。有咸池兮饮不饮，有蟠桃兮依不依。谁使梯航景象，沐浴光辉。炫晃乎清昼，优游乎翠微。靡愿稻粮，志士留之而莫得；无猜弹射，夸父惊之而不飞。客有指寥廓之仪形，访前时之歌咏。且彼素姿神异，赤羽辉映。下为阴骘之符，盖本阳精之命。今仁风已扇，孝理方盛。乌之灵兮，得不降休而瑞圣。

裴恭

恭，开成元年为邕管经略使。


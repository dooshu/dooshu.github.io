暮春江夏送张祖监丞之东都序





吁咄哉，仆书室坐愁，亦已久矣。每思欲遐登蓬莱，极目四海，手弄白日，顶摩青穹，[一]挥斥幽愤，[二]不可得也。而金骨未变，玉颜已缁，[三]何尝不扪松伤心，抚鹤叹息。误学书剑，薄游人间。[四]紫微九重，[五]碧山万里。有才无命，甘于后时。刘表不用于祢衡，[六]暂来江夏；贺循喜逢于张翰，且乐船中。[七]

[一]《宋书·乐志》：旋驾耸泛青穹。



[二]《庄子》：“挥斥八极，神气不变。”郭象注：“挥斥，犹纵放也。”



[三]《说文》：“缁，黑色也。”



[四]谢朓诗：“薄游第从告。”



[五]紫微，天子所居之宫，以拟天之紫微垣而名也。



[六]《后汉书·祢衡传》：刘表及荆州士大夫，先服其才名，甚宾礼之。后侮慢于表，表耻不能容，以江夏太守黄祖性急，故送衡与之，祖亦善待焉。



[七]《晋书》：会稽贺循，赴命入洛，经吴阊门，于船中弹琴。张翰初不相识，乃就循言谈，便大相钦悦。问循，知其入洛。翰曰：“吾亦有事北京。”便同载即去，而不告家人。



达人张侯，大雅君子。统泛舟之役，[一]在清川之湄。谈玄赋诗，连兴数月，醉尽花柳，赏穷江山。王命有程，告以行迈，[二]烟景晚色，惨为愁容。系飞帆于半天，泛渌水于遥海。欲去不忍，更开芳樽，[三]乐虽寰中，[四]趣逸天半。平生酣畅，未若此筵。至于清谈浩歌，[五]雄笔丽藻，[六]笑饮酒，醉挥素琴，[七]余实不愧于古人也。

[一]《左传》：“秦输粟于晋，自雍及绛相继，命之曰泛舟之役。”



[二]《诗·国风》：“行迈靡靡。”《毛传》曰：“迈，行也。”《郑笺》曰：“行，道也。道行，犹行道也。”



[三]刘孝绰诗：“芳樽散绪寒。”



[四]梁简文帝《大爱敬寺刹下铭序》：“功超域外，道迈寰中。”



[五]《楚辞》：“临风恍兮浩歌。”



[六]郭璞《尔雅序》：“英儒赡闻之士，洪笔丽藻之客。”《疏》曰：“洪，大也。丽，美也。藻，水藻也，有文，以喻人之文章。言大有词笔，美于文章之客也。”



[七]素琴，见二卷注。



扬袂远别，何时归来?想洛阳之秋风，将脍鱼以相待。[一]诗可赠远，无乃阙乎?

[一]张翰在洛，见秋风起，因思吴中莼菜羹、鲈鱼脍，遂命驾而归。见廿二卷注。






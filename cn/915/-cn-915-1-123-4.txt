◇讽赋

楚襄王时，宋玉休归。唐勒谗之於王曰：「玉为人身体容冶，口多微词，出爱主人之女，入事大王，愿王疏之。」玉休还，王谓玉曰：「玉为人身体容冶，口多微词，出爱主人之女，入事寡人，不亦薄乎？」玉曰：「臣身体容冶，受之二亲；口多微词，闻之圣人。臣尝出行，仆饥马疲，正值主人门开，主人翁出，妪又到市，独有主人女在。女欲置臣，堂上太高，堂下太卑，乃更于兰房之室，止臣其中。中有鸣琴焉，臣援而鼓之，为《幽兰》、《白雪》之曲。主人之女，翳承日之华，披翠云之裘，更被白谷之单衫，垂珠步摇，来排臣户曰：「上客无乃饥乎？」为臣炊周彡胡之饭，烹露葵之羹，来劝臣食，以其翡翠之钗，挂臣冠缨，臣不忍仰视。为臣歌曰：「岁将暮兮日已寒，中心乱兮勿多言。」臣复援琴而鼓之，为《秋竹》《积雪》之曲，主人之女又为臣歌曰：「内怵惕兮徂玉床，横自陈兮君之傍。君不御兮妾谁怨，日将至兮下黄泉。」玉曰：「吾宁杀人之父，孤人之子，诚不忍爱主人之女。」王曰：「止止。寡人於此时，亦何能已也！」（《古文苑》）


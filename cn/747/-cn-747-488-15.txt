○世祖封不义侯议

予读东汉史，至彭宠举兵拔蓟城，自为燕王，苍头子密等因宠独在便室卧寝，遂共杀之，以其首诣阙，封为不义侯，愚以为非先哲王封赏之本旨也，遂作议云。先师曰：“惟器与名，不可以假人。”又曰：“必也正名乎！”又曰：“惟则定国。”於戏！有国者可不务乎。当东汉世祖之初，天命再集，宜於此时贞百度，正三纲，纂修德教，允答天意。时彭宠以南阳旧恩，位列上将，有举渔阳之功，馈邯郸之忠，意以谗谤获罪，反侧怨望，遂攻朱浮於蓟，自称燕王。其时师旅孔炽，元元苦甚，时君宜以息人纾难为心，则当录念功用，昭洗瑕秽。次则布之威怀，革其非心。必不得巳，则仗大顺以讨之，出王师以征之，以明君君臣臣之义。此三者皆不能用，或用之而不能尽，及夫苍头子密有便室之逆，运其狙忍，同其卧寝，遂使命悬仆隶，仓卒授首，及诣阙也，封为不义候。愚以为伯通之叛命，子密之戕君，同归於乱，罪不相蔽，各宜致於法，昭示王度。反乃爵於五等，又以不义为名，且举以不义，则莫可侯也；此而可侯，汉爵为不足劝矣。《春秋》书齐豹盗，三叛人名之义，无乃异於是乎？且如栾布之哭彭越，孔车之葬主父，使於东汉议罪，罪孰甚焉？况四方甫定，伤痍未复，不稽古训，以喜怒为刑赏，使天下陪台厮养，各幸其君之乱，而徼侯印，授诸侯危疑之势，鼓臣下叛涣之源，弃名器而汨彝伦，且以宪令为戏。时风浩浩，荡而不复，至使桓灵不君，山阳胁夺，本其所自，庸讵知非封不义侯之效欤？


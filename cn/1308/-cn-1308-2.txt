上层



胡敬斋诗：



三更灯火五更鸡，正是男儿立志时。



一举首登龙虎榜，十年身到凤凰池。



吴平章诗：



一寸光阴一寸金，寸金难买寸光阴。



寸金使尽重来日，一寸光阴不复临。



又自勉：



十载寒窗不惮劳，果然磨琢笔成刀。



桃花浪里人争看，不怕龙门万丈高。



桂阁老诗：



戒尔休贪酒与花，才贪花酒便忘家。



多因酒醉花心动，自是花迷酒性斜。



酒后看花情不厌，花前酌酒兴无涯。



酒残花谢黄金尽，花不留人酒不赊。



吴布政诗：



光险迅速急如梭，莫把青春错放过。



架上诗书勤诵读，陇头田地莫蹉跎。



胡敬斋诗：



水尽山穷孔孟乡，到头休惮路途长。



退来半步便为弱，做出一场方是强。



天下至深惟学海，世间无底只书囊。



纲常担子男儿事，硬着肩头自主张。



又诗：



分寸光阴过隙驹，少年不学老何如？



要扳天上五株桂，须读人间万卷书。



雨露不滋无本草，风云只化有鳞鱼。



相如不奋题桥志，安得高乘驷马车。



梅通判诗：



小窗倚枕细思量，辗转难禁此夜长。



只恐鬓毛随日白，不知腰带几时镶。



人言死后还三跳，我道生前做一场。



身不显时心不溃，再挑灯火看文章。



柳屯田：



父母养其子而不教，是不爱其子也；



虽教而不严，是亦不爱其子也。



父母教而不学，是子不爱其身也；



虽学而不勤，是亦不爱其身也。



是故，养子必教，教则必严；



严则必勤，勤则必成。



学则庶人之子为公卿，不学则公卿之子为庶人。



儆学歌：



明日歌，明日歌，纷纷世事急如梭。



古人戒莫待明日，事到明日事转多。



事转多时犹自可，青春不再将奈何。



我今试作明日歌，劝君年少叹蹉跎。



岁如箭兮月如波，克己工夫当自加。



君不见，囊萤映雪诚足取，又不见藏灯闭户实堪夸。



学不因循待明日，分明箬笠变乌纱。



我今歌罢明日歌，请君静里细吟哦。



朱文公诗：



勿谓今日不学而有来日，勿谓今年不学而有来年。



日月逝矣，岁不我延。



呜呼老矣，是谁之愆。



赋碁：



方若行义，圆若用智，动若聘才，静若得意。



华山诗：



只有天在上，更无山与齐，举头红日近，回首白云低。



咏牧童：



骑牛远远过前村，短笛风吹隔岸闻，多少长安名利客，机关用尽不如君。



赠友：



人言平步上天难，我道人生只等闲。



鹏翮却从高处举，桂花先向上头攀。



文章不必朱衣点，姓字应将白玉刊。



但看年来消息好，马蹄三月踏长安。



贺及弟：



天机锦绣富胸襟，文字三场抵万金。



此日共闻登第喜，平生不负读书心。



荣题金榜声名重，宴赐琼林宠渥深。



他日致若尧舜上，苍生四海贵为霖。



又贺武第：



建牙吹角待登坛，大汉风尘指掌看。



百道电光开厘晓，一条秋水烛霄寒。



月明青海眠雕皂，霜凛黄榆走鞍轿。



北斗星高频眺望，云台图绘主恩宽。



（校点者：向文）


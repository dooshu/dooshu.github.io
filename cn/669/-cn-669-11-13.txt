74　利菑而樂亡者有矣


鄭伯謂燭之武曰：「若鄭亡，子亦有不利焉。」僖三十年。觀魏受禪碑、載三國魏文帝紀注。唐六臣傳，五代史。利菑而樂亡者有矣。

【元圻案】六臣，張文蔚、蘇循、楊涉、張策、薛貽矩、趙光逢也。〇歐陽修五代史曰：「予嘗至繁城，讀魏受禪碑，見漢之群臣稱魏功德，而大書深刻，自列其姓名，以夸耀于世。又讀梁實録，見文蔚等所爲如此，未嘗不爲之流涕也。夫以國予人而自夸耀，及遂相之，此非小人孰能爲也！」〇宋帝德祐二年，八月，以王積翁爲福建招討使。十一月，王積翁叛降元。先是積翁棄南劍州行都，遣人納款于元。至是元軍侵福安，積翁爲内應，遂與王剛中同降。留夢炎，宋之狀元宰相，喪心仕虜。文天祥留燕，王積翁請釋爲道士，留夢炎不可，曰：「天祥出，復號召江南，置吾等于何地！」天祥遂遇害。張天如曰：「宋之逆賊，前莫惡于劉整，後莫醜于夢炎。」非苛論也。王氏此二條，皆有感而發。






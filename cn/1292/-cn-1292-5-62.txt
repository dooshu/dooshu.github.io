◇　报桑弘羊等请屯田轮台诏（征和四年）

前有司奏，欲益民赋三十助边用，是重困老弱孤独也。而今又请遣卒田轮台。轮台西於车师千馀里，前开陵侯击车师时，危须、尉犁、楼兰六国子弟在京师者皆先归，发畜食迎汉军，又自发兵，凡数万人，王各自将，共围车师，降其王。诸国兵便罢，力不能复至道上食汉军。汉军破城，食至多。然士自载不足以竟师，强者尽食畜产，羸者道死数千人。朕发酒泉驴橐驼负食，出玉门迎军。吏卒起张掖，不甚远，然尚厮留甚众。曩者，朕之不明，以军侯弘上书言：「匈奴缚马前后足，置城下，驰言秦人，我丐若马」，又汉使者久留不还，故兴师遣贰师将军，欲以为使者威重也。古者卿大夫与谋，参以蓍龟，不吉不行。乃者以缚马书遍视丞相御史二千石诸大夫郎为文学者，乃至郡属国都尉成忠、赵破奴等，皆以「虏自缚其马，不祥甚哉！」或以为「欲以见强，夫不足者视人有馀。」《易》之卦，得《大过》，爻在九五，匈奴困败。公车方士、太史治星望气，及太卜龟蓍，皆以为吉，匈奴必破，时不可再得也。又曰「北伐行将，於□山必克。」卦诸将，贰师最吉。故朕亲发贰师下□山，诏之必毋深入。今计谋卦兆皆反缪，重合侯得虏候者，言「闻汉军当来，匈奴使巫埋羊牛所出诸道及水上以诅军。单於遗天子马裘，常使巫祝之。缚马者，诅军事也」。又卜「汉军一将不吉」。匈奴常言「汉极大。然不能饥渴，失一狼，走千羊」。乃者贰师败，军士死略离散，悲痛常在朕心。今请远田轮台，欲起亭隧，是扰劳天下，非所以优民也。今朕不忍闻。大鸿胪等又议，欲募囚徒送匈奴使者，明封侯之赏以报忿，五伯所弗能为也。且匈奴得汉降者，常提掖搜索，问以所闻。今边塞未正，阑出不禁，障候长吏使卒猎兽，以皮肉为利，卒苦而逢火乏，失亦上集不得，后降者来，若捕生口虏，乃知之。当今务在禁苛暴，止擅赋，力本农，修马复令，以补缺，毋乏武备而已。郡国二千石各上进畜马方略补边状，与计对。

（《汉书·西域传》下《渠犁城传》：搜粟都尉桑弘羊与丞相御史奏田轮台，上乃下诏，深陈既往之悔，由是不复出军。又略见《后汉·樊准传》注。）






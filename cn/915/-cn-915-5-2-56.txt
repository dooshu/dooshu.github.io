◇赐故太尉杨彪几杖诏（黄初二年十月己亥）

夫先王制几杖之赐，所以宾礼黄，褒崇元老也。昔孔光、卓茂，皆以淑德高年受兹嘉赐。公故汉宰臣，乃祖已来，世著名节，年过七十，行不逾矩，可谓老成人矣，所宜宠异，以章旧德。其赐公延年杖及冯几，谒请之日，便使杖入，又可使著鹿皮冠。（《魏志·文帝纪》引《魏书》。又《后汉·杨彪传》注，《北堂书钞》一百三十三并引《续汉书》，又见袁宏《后汉纪》三十，《书钞》一百三十三）


范成大　次韵陈融甫支盐年家见赠二首

范村如荒村，一老雪垂领。

高轩款门来，惊破雀罗静。

披草出迎客，玉笋森秀整。

短章虽寂寞，染指已尝鼎。

归骖不可驻，晨昏思定省。

范成大

范成大　次韵陈融甫支盐年家见赠二首

乃翁一经传，播获了家事。

短檠寓真乐，尺璧岂良贵。

年家有宁馨，令我喜无寐。

加鞭翰墨场，一跃群空冀。

范成大


吴处士传

吴处士讳延支字尔世尝自称卷石山人家歙之西溪南伯祖应明万历中登第官太常寺少卿祖应曙太学生蕴德为名人父自诚笃孝遘疾早卒母胡氏方娠閲四月处士生祖太学翁喜曰天祚我吴其在斯乎泣而名之曰延支怜爱甚及就傅不以孤自恕刻厉诵记年十三能通帖括居久之不利念大父既年老寡母当户劳苦中夜抱书泣曰嗟乎富贵当须何时安能郁郁冀万一无以奉晨夕懽乎遂辍经生业更治盐荚家稍给奉养尊老具旨膳而束身俭素衣裳无纨绮事叔父如父亲党困急随多寡赈施尝过东亭见河?崩徙朽棺暴骨?然伤之为编木护河堤又谋别置义塚以掩胔骼人有颂义者辄谢曰此吾母氏意也江淮间大贾率与其徒持筹谨簿钥不利交宾客处士独喜文辞与胜流俱尝刻晩唐秘本诗数家传於世母年五十大张具为寿徧集诸巨人名彦满坐再拜请曰先君子弃不肖腹中母氏年甫二十忍百罹以鞠我藐孤也诸先生其愍而锡之一言於是泣下坐客皆感动先後致文词为多四方人士皆叹嗟胡母为苦节为奇妇人而目处士曰吴孝子晩得疾憩僧舍不敢以疾告犹时时归省起居卒年四十六亲交闻者皆流涕子承勲承励并向学尝买山千余亩为义塜人谓有父风处士初艰嗣胤母为置媵得好女既在室三年坚谢不忍御乃择士族厚嫁之施子曰吾交吴处士旧矣其事母孝其待友恭迹其行事岂所谓好行其德孝思不匮者哉能言之家既铭其藏矣其子固请余作传吴氏家世重文词其性然哉


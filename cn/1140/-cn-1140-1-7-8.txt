书亡妻梅宜人墓碣

宜人梅氏家於水东之溪上俗呼溪头梅氏父处士公讳枝选母曰吴皆贤有闻以万历戊午十二月二十六日生宜人与施子同岁十七来归事施子二十有一年顺治甲午九月二十一日卒殡于双溪故居之西康熙九年庚戌冬十一月壬申葬诸郡南玉葱山先太宜人之墓侧盖距其殁十七年矣君为人质厚讷讷罕笑言余读书在外尝数月不归君尽解粧槖为余买书未尝有愠色隣里诸嫠媪贫无告者乞粟与粟乞布与布生一女一子皆慧而殇忧懑成疾卒以是殒然御妾媵有恩礼同坐起食饮若相匹敌不为嫌视他出之子若已腹病则为抚抱卧不安枕内外诸妇皆逊叹以为莫及也卒年三十有七盖见予通籍而不及从於官今洊被覃恩诰赠为宜人有冠有帔贲尔泉壤君其尚有知邪君始入门悲不逮见先姑言之流涕今袝尔於先太宜人祭则从飨又与汝家近故汝志也初欲奉汝母吴太君同葬于此汝诸弟以穴隘不果将买地而别葬之哀汝无子故书而表之墓上

学余堂文集卷二十二







学余堂文集卷二十三

钦定四库全书

学余堂文集卷二十三

翰林院侍读施闰章撰


送汪舟次检讨册封琉球

九州丘垤海为坳，人生牖下如蛴螬。
眼前马首皆风涛，恨不乘槎万里潮。
海隅日出归神尧，分圭锡命仰天朝。
皇华特简称人豪，诸侯负弩拥星轺。
牙樯锦缆随灵飙，如山巨舰轻鸿毛。
玉节龙旂光气高，鞭蛟驭螭不敢骄。
岛屿苍茫纷动摇，扶桑咫尺森高标。
安期松子来招要，珠宫贝阙浮烟霄。
横空鳌背凌山椒，喷沫长鲸风雨交。
伐鼓中流吹玉箫，渊客阳侯惊叫号。
天清浪静无尘嚣，澄波万顷堆琼瑶。
鲛人出舞呈冰绡，殊方属国迎旌旄。
曰臣北面瞻斗杓，厥贡珊瑚兼宝刀。
任生长啸且钓鳌，閒看风物纪风谣。
往来破浪歌兰桡，海赋玄虚将见嘲。



例哭


吾国俗，凡女子之出嫁者必哭，盖不忍别其父母之意也。而粤俗尤甚，虽登彩舆犹哭，将抵夫家，从者止之乃已。某粤人旅上海，嫁女，女例哭于舆中。途次遇一西捕之初自欧洲来者，闻舆中人哭，谓为有冤，就拘之。舁者惧，弃舆欲遁。会有解西语者至，告以此系华俗，哭，其例也。捕大讶曰：“哭也而有例耶？汝肯保其非冤，盍书券与我？”其人诺，出名纸，画诺与之，彩舆始得行。捕呆立，目送彩舆去，犹摇首称奇不置。






●卷三百三十六　四裔考十三

○西域总序

西域以汉孝武时始通，本三十六国，皆在匈奴之西，乌孙之南。南北有大山，中央有河，东西六千馀里，东则接汉，厄以玉门，阳关（三关并在燉煌郡），西则限以葱岭。诸国大率土著，有城郭田畜，与匈奴、乌孙异俗，故皆役属匈奴。西边日逐王领西域，赋税取足焉。其南山，东出金城（今金城、会宁、安乡、西平等，即汉金城郡也），与汉南山属焉（属，联也）。自玉门、阳关出西域，有两道。西逾葱岭，则出大宛、康居、奄蔡焉。自张骞开西域之迹，其後霍去病击破匈奴右地，降浑邪、休屠王，遂空其地，始筑令居以西（今西平郡之西北），初置酒泉郡，後稍发徙人充实之，分置武威、张掖、燉煌、酒泉四郡，据两关焉。自李广利伐大宛之後，西域震惧，多遣使来贡献。於是东自燉煌，西至盐泽（即蒲昌海，在今交河、北庭界中），往往起亭障。是时军旅连出，师行二三十年，海内虚耗。征和中，贰师李广利以军降匈奴。帝既悔远征伐，而搜粟郡尉桑弘羊与丞相、御史奏言："故轮台以东捷枝、渠犁，皆故国，地（轮台、渠犁，地名，今在交河，北庭界中，其地相连）广，饶水草，有溉田五千顷以上，处温和，田美，可益通沟渠，种五榖，与中国同时熟。田一岁，有积榖，募人壮健有累重敢徙者诣田所（累重谓妻小家属），就畜积为本业，益垦溉田，稍筑列亭，连城而西，以威西国。"帝深陈既往之悔，乃不复出军。昭帝时，乃用桑弘羊前议，以给外国使者。至宣帝，遣卫司马使护鄯善以西数国。及破姑师，未尽殄，分以为车师前後王及山北六国。时汉独获南道，未能尽并北道也。神爵三年，匈奴日逐王来降，护鄯善以西使者郑吉迎之，乃因使郑吉并护北道，故号曰都护。都护之起，自吉置矣。田此匈奴益弱，不能近西域。於是徙屯田於北胥鞬，披莎车之地，屯田校尉始属都护。都护督察乌孙、康居诸外国。都护治乌垒城，去阳关二千七百四十里，与渠犁田官相近，土地肥饶，於西域中，故治焉。至元帝，复戊已二校尉，屯田於车师前王庭（戊已中央，镇覆四方。又开渠播种，以为厌胜，故称戊已焉）。哀平间，自相分割为五十五国。凡国，自译长、城长、君、监、史、大禄、伯长、干长、都尉、且（子馀反）渠、当户、将、相至侯、王，皆佩汉印绶，凡三百七十六人。而康居、大月氏、安息、罽宾、乌弋之属，皆以绝远不在数中，其来贡献则相与报，不督录总领也。至王莽时，四边扰乱，与中国遂绝，并复役属匈奴。前往西域有二道，自元始以後有三道。从玉门关出西出，经婼羌（婼，而遮反）转西，域葱岭，经悬度，入大月氏，为南道；从玉门关西出，发都护并，回三陇沙北头，经居卢仓，从沙西北，遇龙堆，到故楼兰，转西诣龟兹，至葱岭，为中道；从玉门关西北出，经横坑，辟三陇沙及龙堆，出五船皆到车师界戊已校尉所理高昌，转西与中道合龟兹，为新道。後汉永平中，匈奴乃胁诸国，共寇河西郡县（今武威、张掖等郡地），城门昼闭。明帝乃命将北征匈奴，取伊吾庐地（今伊吾县），置宜禾都尉以屯田，遂通西域于阗诸国。西域自绝六十五载，乃复通焉。明年，始复置都护、戊已校尉。及明帝崩，焉耆、龟兹攻没都护陈睦，匈奴、车师围戊已校尉。章帝不欲疲敝中国以事夷狄，乃迎还戊已校尉，不复遣都护，复罢屯田。匈奴因遣兵守伊吾地。时军司马班超留于阗，绥集诸国。和帝永光初，窦宪大破匈奴，因遣副使尉阎盘掩击伊吾，破之。三年，班超遂定西域，因以超为都护，居龟兹。复置戊己校尉。於是五十馀国悉纳质内属。其条枝、安息诸国至於海滨四万里外，皆重译贡献。九年，班超遣掾甘英穷临西海而还，皆前代所不至，莫不备其风士，传其珍怪焉。及班超被徵，以任尚为都护，尚谓超曰："猥承君後，宜有以诲之。"超曰："塞外吏士，本非孝子顺孙，皆以罪过徙补边屯。而蛮夷怀鸟兽之心，难养易败。今君性严急，水清无大鱼，察政不得下和，宜荡佚简易，宽小过，总大纲而已。"尚不能从。数年，至安帝初，西域背叛，如超所言，频攻都护任尚、段禧等，朝廷以为险远，难相应赴，诏罢都护。自此遂弃西域，北匈奴即复收属诸国，共为边患十馀岁。燉煌太守曹崇请出兵击匈奴，复欲进取西域，邓太后不许，但令置护西域副校尉，居燉煌，羁縻而已。其後匈奴连与车师入寇河西，汉不能禁，议者因欲闭玉门、阳关，以绝其患。尚书陈忠上疏曰："臣闻八蛮之寇，莫甚北虏。高祖窘平城之围，文帝屈供奉之耻。故孝武愤怒，深惟久长之计，命遣武臣，浮河绝漠，穷破虏庭，遂开西河四郡，以隔绝南羌，收三十六国，断匈奴右臂。是以单于孤特，窜迹远藏。田此观之，戎狄可以威服，难以化狎。西域内附日久，区区东向叩关者数矣，此其不乐匈奴，慕汉之效也。今北虏已破车师，势必南攻鄯善，弃而不救，则诸国从矣。若然，则虏财贿日增，胆势益殖，威临南羌，与之交连，加此，河内四郡危矣。河西既危，不得不救，则百倍之役兴，不訾之费发矣。议者但念西国绝远，恤之烦费，不见先代苦心勤劳之意也。臣以为燉煌宜置校尉，按旧增四郡屯兵，以西抚诸国。庶足以折冲万里，震怖匈奴。"太后又召班超之子勇问之，勇议曰："昔者孝武皇帝患匈奴强盛，开通西域诸国。论者以为夺匈奴府藏，断其右臂。遭王莽篡盗，徵求无厌，胡夷愤毒，遂以背叛。光武中兴，未遑外事，故匈奴负强，驱率诸国。及至永平，再攻燉煌，河西诸郡，城门昼闭，帝命武臣出征西域，故匈奴远遁，边境得安。及至永元，莫不内属。会间者羌乱，西域复绝，北虏遂遣责诸国，备其逋租，高其价直，严其期会。鄯善、车师，皆怀忿怒，思乐事汉，其路无从。前所以时有叛者，皆由牧养失宜，还为其害。旧燉煌郡有营兵三百人，宜复之，复置护西域副校尉，居於燉煌，如永元故事。又宜遣西域长史将五百人屯楼兰，西当焉耆，龟兹径路，南强鄯善、于阗心胆，北扞匈奴，东近燉煌。如此诚便。"长乐卫尉鐔显等难曰："朝廷前所以弃西域者，以其无益於中国而费难供也。今车师已属匈奴，鄯善不可保信，一朝反覆，班将军能保北虏不为边害乎？"勇对曰："今中国置州牧者，以禁郡县奸猾盗贼也。若州牧能保盗贼不起者，臣亦愿以腰斩保匈奴之不为边害也。今通西域则虏势必弱，虏势弱则为患微矣。孰与归其府藏，续其右臂哉！为置校尉以扞北抚西，设长史以招怀诸国，若弃而不立，则西域屈就北虏，缘边之郡将受困苦，河西城门复有昼闭之警矣。今不廓开朝廷之德，而拘屯戍之费，若北虏遂炽，岂安边久长之策哉！"太尉属毛轸难曰："今若置校尉，则西域络绎遣使，求索无厌，与之则费难供，不与则失其心。一朝为匈奴所迫，当复求救，则为役大矣。"对曰："今设以西域归匈奴，而使其因西域租入之饶，兵马之众，以扰动缘边，是为富仇仇之财，增暴夷之势也。置校尉者，宣威布德，以系诸国内向之心，以疑匈奴觊觎之情，而无费财耗国之虑也。且西域之人无他求索，其来入者，不过廪食而已。今若拒绝，势必北属，夷虏并力以寇并、凉，则中国之费不止十亿。"於是从忠、勇议，乃以勇为西域长史，将五百人西屯柳中（今交河郡县）。勇遂破平车师。自建武至於延光，西域三绝复通。顺帝永建二年，勇复击降焉耆。於是龟兹、疏勒、于阗、莎车等十七国皆来服从，而乌孙，葱岭以西遂绝。六年，帝以伊吾旧膏腴之地，傍近西域，匈奴资之以为钞暴，复令开设屯田如永元时事，置伊吾司马一人。自阳嘉以後，朝威稍损，诸国骄放，转相陵伐矣。自魏及晋，中原多故，西域朝贡不过三数国焉。至後魏太武帝，使董琬使西域，还，具言其地为三域：自葱岭以东，流沙以西为一域；姑墨以南，月氏以北为一域；两海之间，水泽以南为一域。三域之内，诸小渠长盖以百数。其出西域，更为四道：自玉门流沙，西行二千里至鄯善，为一道；自玉门度流沙，北行二千二百里至车师，为一道；从莎车西行一百里至葱岭，西千三百里至伽部，为一道；自莎车西南五百里至葱岭，西南千三百里至波路，为一道焉。於是贡献者十有六国。孝文延兴中，尚书奏以燉煌一镇，界远西北，寇贼路冲，虑或不固，欲移就凉州。群官会议，给事中韩秀曰："此蹙境之事，非辟土之宜。燉煌之立，其来久矣。虽土临强寇，而兵人素习，纵有奸窃，不能为害，循常置戌，足以自全。进断北狄之觇途，退塞西夷之闚路。若徙就姑臧，虑人怀异意，或贪留重迁，情不愿徙，脱引寇内侵，深为国患。且燉煌去凉州三千里，捨远就近，防制有阙。一朝废置，是启戎心，则夷狄交构，互相来往。恐醜徒协契，窃侵凉土，边役烦兴，艰难方甚。"乃从秀议。隋炀帝时，遣侍御史韦节、司隶从事杜行满使於西蕃诸国。至罽宾得玛瑙杯，王舍城得佛经，史国得十舞女、狮子皮、火鼠毛而还。帝复令裴矩於武威、张掖间往来以引致之，皆〈口舀〉以厚利，令转相讽谕。大业中，相率而来朝者四十馀国，帝因置西戎校尉以应接之。自燉煌西出玉门、阳关，涉鄯善，北通伊吾千里；自伊吾北通车师前部高昌壁千二百里；自高昌壁北通车师後部金满城（今北庭府县）五百里。此其西域之门户内地，故汉戊已校尉更互屯焉。伊吾地宜五榖、桑麻、蒲萄，其北及柳中皆膏腴之地，故汉帝与匈奴争车师、伊吾以制西域。至隋有商胡杂居，胜兵千馀人附於铁勒，人甚骁悍，厥田良沃，隋末内属，置伊吾郡。属天下乱，又臣突厥。唐贞观四年，以颉利破灭，遂举其属七城来降，因列其地为西伊州，同於编户。至武太后如意初，武威军总管王孝杰大破吐蕃，复龟兹、于阗、疏勒、碎叶四镇。自是诸国朝贡，侔於前代矣。神龙以後，黑衣大食强盛，渐并诸国，至於西海，分兵镇守焉（杜佑族子环，随镇西节度使高仙芝西征。天宝十载至西海，宝应初，因贾商船舶自广州而回，著《经行记》）。今之所纂，其小国无异闻者，则不暇录焉（诸家纂西域事，多引诸僧游历传记。如法明《游天竺记》、支僧《载外国事》、法盛《历诸国传》、道安《西域志》，及《佛国记》、昙勇《外国传》、智猛《外国传》、支昙谛《乌山铭》、翻经法师《外国传》之类，皆盛论释氏诡异奇迹，参以他书，则皆纰缪，故多略焉）。

○楼兰即鄯善

楼兰，在婼羌西北，汉时通焉。王治杆泥城，去阳关千六百里，东去长安六千一百里。户千五百。西北去都护治所千八百里，至山国千三百馀里（此国山居，故名山国），西北至车师千九百里。地沙卤，少田，寄田仰榖旁国。国多出葮苇、柽柳、胡桐、白草（白草，牛马所嗜也。胡桐，似桐，虫食其树而沫下流出者，俗名为胡桐泪，言似眼泪也，可以汗金银）。人随畜牧逐水草，有驴马，多橐驼。能作兵器，与婼羌同。汉武帝因张骞之言，甘心欲通大宛诸国，一岁中多至十馀辈。楼兰、姑师当道，苦之（每给使者，受其劳费，故厌苦也），攻劫汉使王恢等。汉将赵破奴率属国骑（谓诸外国属汉者）及郡兵击之，虏楼兰王，遂破姑师。於是列亭障至玉门矣。楼兰既降服贡献，匈奴闻，发兵击之。於是楼兰遣一子质匈奴，一子质汉。後贰师将军击大宛，便道引兵捕楼兰王。将诣阙，簿责王，对曰："小国在大国间，不两属无以自安。愿徙国入於汉地。"上直其言，遣归国。楼兰王死，後王立。楼兰国最东垂，近汉，当白龙堆，乏水草，常主发导，负米担粮，送迎汉使，又数为吏卒所寇，惩艾不便与汉通。後复为匈奴反间，数遮汉使。昭帝遣平乐监傅介子往刺其王，悬首北阙下。乃立其弟尉屠耆为王，更名其国为鄯善。王自请天子曰："身在汉久，今归，单弱，而前王有子在，恐为所拒。国中有伊循城，其地肥美，愿汉遣一将屯田积榖，令臣得依其威重。"於是汉遣司马一人，吏士四十人，田伊循以镇抚之。其後置都尉。伊循官置始此矣。鄯善当汉道冲，西通且末（且，此余反）七百二十里。自且末以往皆种五榖，土地、草木、产畜、作兵，略与汉同。自後无闻。至後魏太延时，鄯善王遣其弟入侍。及太武平凉州，沮渠无讳度流沙，遣其弟安周击鄯善王，王比龙恐惧欲降。会魏使自天竺、罽宾至鄯善，劝比龙拒之，连战，安周不能克而退。後比龙惧，率众西奔且末，其世子乃应安周。太武讨平之。拜交趾公韩拔为假节、征西将军、领护西戎校尉、鄯善王以镇之，赋役其人，比之郡县。然其後部落遂役属於且末。西魏大统八年，其王允鄯来率众内附。

○且末

且末国，汉时通焉。王治且末城，去长安六千八百里。户二百三十。西北至都护治所二千二百里，北接尉犁、丁零，东与白提，西接波斯、精绝，南至小宛可三日行。地有葡萄诸果。人皆剪髪，著毡帽。小袖衣，为衫则开颈而缝前。多牛羊驴骡。其王安末染盘，梁武帝普通五年，遣使贡献，谓之末国（《梁史》云：即且末）。其国西北有流沙数百里，夏月有热风，为行旅之患。风之欲至，老驼先知，即鸣而聚立，理口鼻於沙中，人每以为候，即将毡拥蔽鼻口。其风迅驶，斯须过尽，若不防者，必致危毙。

○杅弥

杅弥，汉时通焉。王治杅弥城，去长安九千三百里，户三千三百。东北至都护治所三千五百里，南与疏勒，东北与龟兹，西北与姑墨接，西通于阗四百里。後汉改其国曰拘弥，居宁弥城。顺帝永建中，为于阗王放前破杀其王典。阳嘉初，燉煌太守徐由遣疏勒发兵击破于阗，遂更立拘弥王。灵帝熹平中，又为于阗所破，掠杀殆尽，众才千口。

○车师前後王（即高昌）

车师前王、後王，并汉时通焉。前王国一曰前部，治交河城（今交河郡）。水分流绕城下，故为号。去长安八千一百里。户千五百。西南至都护治所千八百里，西域长史及戊己校尉并治此。去燉煌十三日行。其地东西三百里，南北五百里，四面多大山。後王国治务涂谷（即今蒲城；今北庭府蒲类县也），去长安八千九百里，户六百。西南至都护治所千二百三十馀里。北与匈奴接。初，汉武帝征和四年，遣重合侯马通将诸国兵共围车师，车师王降服。昭帝时，匈奴复使四千骑田车师。後其王乌贵与匈奴结亲，教之遮汉道。宣帝地节二年，遣侍郎郑吉、校尉司马喜将免刑罪人田渠犁，积榖，欲以攻车师。至秋收榖，吉、喜发城障诸国兵共击车师。攻交河城，破之。王尚在北石城，未得，会吉食尽，归渠犁田。至秋收後，更往攻石城。王乃轻骑奔乌孙，吉还田渠犁及车师。益积榖以安西国，侵匈奴。匈奴大臣皆曰："车师地肥美，近匈奴，使汉得之，多田积榖，必害我国，不可不争也。"遣骑来击吉，吉将田士卒保车师城，匈奴围城数日乃解。吉上书言："车师去渠犁千馀里，间以山河，北近匈奴，汉兵在渠犁者，势不能相救，愿益田卒。"於是召故车师太子军宿在焉耆者，立以为王，尽徙车师国人令居渠犁，遂以车师故地与匈奴。车师王得近汉田官，与匈奴绝，亦安乐亲汉。其後置戊己校尉屯田车师故地（即今交河郡，汉取之以置校尉）。平帝元始中，车师後王国有新道，出五船北，通王门关，往来差近，戊己校尉徐普欲开以省道里，避白龙堆之厄。车师後王始句（音勾）以道通当为拄置，心不便也（拄，支拄也。言有所置立，而支拄於己，故心不便也。拄音竹禹反）。地又颇与匈奴南将军地接，其後举国降匈奴。是时，王莽易匈奴单于玺，单于怒，大击北边，而西域亦瓦解。焉耆国近匈奴，先叛，杀都护但钦，莽不能讨。西域因绝。至後汉和帝元光二年，大将军窦宪破北匈奴，车师震慴，前、後王各遣子入侍。其後屡叛。至安帝延光四年，长史班勇击其後王军就，大破之。桓帝永兴初，後部王阿罗多攻围汉屯田且固城，杀伤吏士。後部侯炭遮领馀人叛阿罗多，诣汉降。阿罗多从百馀骑亡走北匈奴中。汉立後部故王军就质子卑君为後部王。阿罗多复从匈奴中来降，於是更立阿罗多为王，将卑君还燉煌，以後部人三百帐别属役之（食其税帐者，犹中国户数）。至魏时，赐其王亦多离守魏侍中，号大都尉。晋以交河城为高昌郡（盖因其地高敞，人庶昌盛立名。或云昔汉武帝遣军西讨，师旅顿弊者因住焉，有汉时高昌垒故也）张轨、吕光，沮渠蒙逊在河西，皆置太守以统之。後魏太武时，其前部王为沮渠无讳所攻，遣使上表云："不能自全，遂捨国东奔，三分免一，在焉耆东界，幸垂振救。"魏使抚慰，开焉耆仓给之。文成帝末，其地又为蠕蠕所并，立阚伯周为王（高昌称王自此始）。孝文太和五年，高车主阿伏至罗杀阚王，以燉煌人张孟明为高昌王。太和二年孟明为国人所杀，立马儒为王，以巩顾礼，麴嘉为左右长史。儒又通使後魏，请内属。人皆恋土，不愿东徙，相与杀儒，立嘉为王。嘉字灵凤，金城郡榆中人（今郡地）。既立为王，会焉耆为嚈哒所破，众不自立，请王於嘉。嘉遣第二子为焉耆王，由是始大，益为国人所服。其都城周回千八百四十步，於坐室画鲁哀公问政於孔子之像。国内有城十八，置四十六镇。官有令尹，有交河公、田北公皆其王子也。馀官多中国。大事决之於王，小事世子及二公随状断。平章录记，事讫即除，藉书之外，无久掌文案。官人虽有列位，并无曹府，唯每朝集於衙门，评议众事。诸城各有户曹、水曹、田曹。每城遣司马、侍郎相监检校，名为城令。服饰，丈夫从胡法，妇人裙襦，头髻略同华夏。兵器有弓、箭、刀、盾、甲、槊。文字亦同华夏，兼用胡书。有《毛诗》、《论语》、《孝经》历代子史，集学官弟子，以相教授。虽习读之，而皆为诗语。赋税则计田输银，无者输麻布。其刑法、风俗、婚姻、丧葬与华夏大同。其人面貌类高丽，辫髪垂之於背，女子亦然。其地高燥，多石碛，气候温暖，与益州相似。榖麦再熟，宜蚕，多五果。有草名为羊刺，其上生蜜，味甚佳。赤盐如朱，白盐如玉。多葡萄酒。俗事天神，兼信佛法。国中羊马牧於隐僻，以避外寇，非贵人不知其所。又有草实如茧，中丝如细纑，名为白叠子，国人取织以为布，交市用焉。其国北有赤石山，山北七十里有贪汗山，夏有积雪。此山之北，铁勒界也，从武威西北有捷路，度砂碛千馀里，四面茫然，无有蹊径。欲往者，不可准记，唯以人畜骨骸及驼粪为验，路中或闻歌哭之声，行人寻之，多致亡失，盖魑魅魍魉也。故商旅往来，多取伊吾路。魏孝文以来，朝贡不绝。孝明时，遣使奉表。自以边遐不习典诰，求借《五经》、诸史，并请国子助教刘燮以为博士，许之。嘉死，子坚立。後关中贼乱，使命遂绝。梁大同中，遣使南奉方物。普泰初，遣使朝贡，後遂隔绝。至大统十四年，诏以其世子元嘉为王。恭帝二年，又以田北公茂嗣位。武成元年，其王遣使贡方物。保定初，又遣使来贡。隋文帝开皇中，突厥破其四城，有二千人来归中国。嘉孙伯雅立，其大母本突厥可汗女，其父死，突厥令依其俗，伯雅不从，突厥逼而从之。炀帝大业五年，伯雅来朝。因从击高丽，还，尚宗女华容公主。八年，归蕃。唐武德中，遣使献狗，雌雄各一，高六寸，长尺馀，性甚慧，能牵马衔烛，云本生拂菻国。其後不供职贡。贞观四年，其王文泰来朝（伯雅子），後与西突厥连结，诸国朝贡者路出高昌，文泰稍拥绝之。至十三年，太宗谓其使曰："高昌数年来朝贡脱略，我使人至彼，文泰云：'鹰飞於天，雉窜於蒿，猫游於堂，鼠安於穴，各得其所，岂不快邪'。明年当发兵以击汝国。"十四年，拜侯君集为交河道大总管，发兵讨之。群臣谏以行万里，兵难得志。且天界绝域，虽得之，不可守。不从。文泰谓左右曰："曩吾入朝，见秦、陇北城邑萧条，非有隋比。今伐我，兵多则粮输不逮，若下三万，我能制之。度碛疲钝，以逸待劳，卧收其弊耳。"及闻王师至碛口，悸骇无他计，发病死，子智盛立。君集以兵傅其城，智盛降，乃下其郡三、县五、城三十二，户八千四十六，口万七千七百三十，马四千三百匹。以其地为西州，以交河城为交河县，始昌城为天山县，田北城为柳中县，东镇城为蒲昌县，高昌城为高昌县。初，西突厥遣其叶护屯兵於可汗浮图城与高昌为影响，至是惧而来降，以其地为庭州，并置蒲类县。每岁调内地更发千人镇遏焉。黄门侍郎褚遂良谏曰："古者先函夏，後夷狄，务先德化，不争荒逖。今高昌诛灭，威动四夷，然自王师始征，河西共役，飞米转刍，十室九匮，五年未可复。今又岁遣屯戍，行李万里，去者资装使自营办，卖菽粟，倾机杼，道路死亡尚不可计。所遣罪人始於犯法，终於惰业，无益行阵。复有亡命，官司捕逮，株蔓相牵。有如张掖，酒泉尘飞烽举，岂得高昌一乘一卒及事乎？必发陇右、河西耳。然则河西为我腹心，高昌他人手足也，何必耗中华事无用？昔陛下平颉利、吐谷浑者，皆为立君，盖罪而诛之，服而立之，百蛮所以畏威慕德也。今宜择高昌可立者立之，召首领悉还本土，长为蕃翰，中国不扰。"书奏不省。焉耆请归高昌所夺五城，留兵以守。君集勒石纪功凯旋。徙高昌豪杰於中国，智盛拜左武卫将军、金城郡公，弟智湛右武卫中郎将、天山郡公，麴氏传国九世，百三十四年而亡。智湛麟德中以左骁卫大将军为西州刺史，卒，有子昭，好学，有鬻异书者，母顾笥中金叹曰："何爱此，不使子有异闻乎？"尽持易之。昭历司膳卿，颇能词章。弟崇裕有武艺，永徽中为右武卫翊府中郎将，封交河郡王，邑至三千户，终镇二大将军，武后为举哀，赙襚甚厚，封爵遂绝。安、史之乱，其地陷没，复自为国。语讹亦曰"高敞"，然其地颇有回鹘，故亦谓之回鹘。宋建隆三年四月，西州回鹘阿都督等四十二人以方物来贡。乾德三年，西州回鹘可汗遣僧法渊献佛牙、琉璃器、琥珀盏。太平兴国六年，其王始称西州外生师子王阿厮兰汉，遣都督麦温来献。五月，遣供奉官王延德等使高昌。景德元年，又遣使金延福来贡。

王延德使还，叙其行程来上，云：初自夏州历玉亭镇，次历黄羊平，度沙碛，无水，行人皆载水。凡二日至都囉囉族，汉使过者，还遗以财宝，谓之"打当"。次历第女喎子族，族临黄河，以羊皮为囊，吹气实之浮於水，或以橐驼牵木筏而渡。次历茅女王子开导族，行入六窠砂，砂深三尺，马不能行，行者皆乘橐驼。不育五榖，砂中生草名登相，收之以食。次历楼子山，无居人，行砂碛中，以日为占，旦则背日，暮则向日，日中则止。夕行望月亦如之。历卧梁劾特族地，有都督山，唐回鹘之地。次历大虫太子族，族接契丹界，人衣尚锦绣，器用金银，马乳酿酒，饮之亦醉。次历屋地因族，盖达于于越王子之子。次至达于于越王子族。此九族达靼中犹尊者。次历拽利王子族，有合罗川，唐回鹘公主所居之地，城基尚在，有汤泉池。之地传云契丹旧为回鹘牧牛，回鹘徙甘州，契丹、达靼遂各争长攻战。次历阿墩族，经马综山望乡岭，上石庵李陵题字处。次历格囉美源，西方百川所会，极望无际，鸥鹭凫雁之类甚众。次至托边城，亦名李仆射城，城中首领号"通天王"。次历小石州。次历伊州，州将陈氏，其先自唐开元二年领州，凡数十世，唐时诏敕尚在。地有野蚕生苦参上，可为锦帛。有羊尾重者三斤，小者一斤，肉如熊白而甚美。又有砺石，剖之得宾铁，谓之吃铁石。又生胡桐树，经雨即生胡桐律。次历益都。次历纳职城，在大患鬼魅碛之东南，望玉门关甚近，无水草，载粮以行，凡三日至鬼谷口避风驿，用本俗法设祭，试茶出诏押御风，风乃息。凡八日至驿田寺，高昌闻使至，遣人来迎。次历地名宝庄，又历六锺，乃至高昌，即西州也。其地南距于阗，西南距大食、波斯，西距西天步露涉、雪山、葱岭，皆数千里。地无雨雪而极热，每盛暑，居人皆穿地为穴以处。飞鸟群萃河滨，或起飞，即为日气所烁，坠而伤翼。屋宇覆以白垩。开宝三年，雨及五寸，即庐舍多坏。有水，出金岭，导之周绕国城，以溉田园，作水磑。地产五榖，惟无荞麦。贵人食马，馀食羊及凫雁。乐多琵琶、箜篌。出貂鼠、白毡，绣文花蕊布。俗好骑射。妇人戴油帽，谓之苏幕遮。用开元七年历，以三月九日为寒食，馀二社、冬至亦然。以银或鍮石为筒，贮水激以相射，或以水交泼为戏，谓之压阳气去病。好游赏，行者必抱乐器。佛寺五十馀区，皆唐朝所赐额，寺中有《大藏经》、《唐韵》、《玉篇》、《经音》等。居民春月多群聚遨乐於其间。游者马上持弓矢射诸物，谓之禳灾。有敕书数，藏唐太宗、明皇御札诏敕，缄锁甚谨。复有摩尼寺，波斯僧各持其法，佛经所谓外道者也。所统有南突厥、北突厥、大众慰、小众样、磨割、禄点、黠戛司、永蛮格哆族、豫龙族之名甚众。国中无贫民，绝食者共振之。人多寿考，率百馀岁，绝无夭死。时四月，师子王避暑於北庭，以其舅阿多于越守国，先遣人致意於延德曰："我王舅也，使者拜我乎？"延德曰："持朝命来，礼不当拜。"复问曰："见王拜乎？"延德曰："礼亦不当拜。"阿多于越复数日始相见，然其礼颇恭。师子王邀延德至其北庭。历交河州，凡六日，至金岭口，宝货所出。又两日至汉家寨，又五日上金岭，过岭即多雨雪，岭上有龙堂，刻石记云小雪山也。岭上有积雪，行人服毛罽。度岭一日至北庭，憩高台寺。其王烹羊并马以具膳，尤丰洁。地多马，王及王后、太子各养马，牧放於平川中，弥亘百馀里，以毛色分别为群，莫知其数。北庭川长广数千里，鹰鹞雕鹘之所生，多美草，下生花，砂鼠大如〈需兔〉，鸷禽捕食之。其王遣人来言，择日以见使者，愿无讶其淹久。至七日，见其主王及王子侍者，皆东向拜受赐。旁有持磬者，击以节拜，王闻磬声乃拜，既而王之儿女亲属皆出，罗拜以受赐，遂张乐饮宴，为优戏，至暮。明日泛舟於池中，池四面作鼓乐。又明日游佛寺，曰应运泰宁之寺，贞观十四年造。北庭北山中出硇砂，山中常有烟气涌起，而无雲雾，至夕光焰若炬火，照见禽鼠皆赤。采硇砂者着木底鞋，若皮为底者即焦。下有穴生青泥，出穴外即变为砂石，土人取以治皮。城中多楼台卉木。人白晢端正，性工巧，善治金银铜铁为器及攻玉。善马直绢一疋，其驽马充食者，才直一丈。贫者皆食肉。西抵安西，即唐之西境。七月，令延德先还其国，其王九月始至。亦闻有契丹使来，使缺唇，以银叶蔽之，谓其王云："闻汉遣使入达靼而道出王境，诱王窥边，宜早送至达靼，无使久留。"因云："高敞本汉土，汉使来觇视封域，将有异图，王当察之。"延德侦知其语，因谓王曰："犬戎素不顺中国，今乃反间，我欲杀之。"王固劝乃止。自六年五月离京师，七年四月至高昌，所历以诏赐诸蕃君长袭衣、金带、缯帛。八年春，与其谢恩使凡百馀人复循旧路而还，雍熙元年四月至京师。延德初至达靻之境，颇见晋末陷虏者之子孙，咸相率遮迎献饮食，问其乡里亲戚，意甚凄感，留旬日不得去。延德之所述云。

○龟兹

龟兹（一曰邱兹，又曰屈茨）汉时通焉，王治延城（今名伊逻卢城）都白山之南二百里（《隋西域图记》云：白山一名阿羯山，常有火及烟，即出硇砂之所）。东去长安七千五百里。户七千。南与精绝，东南与且末、西南与杆弥、北与乌孙、西与姑墨接。能冶铸。俗有城郭。东至都护治所乌垒城四百里。乌垒户百十，与都护同治。其南三百里至渠犁。渠犁，城都尉一人，户百三十。东北与尉犁、东南与且末、南与精绝接。昭帝田轮台，与渠犁地皆相连也。晋武帝时，其王遣子入侍，惠、怀末，以中国乱，遣使贡方物於张重华、符坚，坚遣其将吕光伐之。其王白纯，距境不降，光进军讨平之，立其後白震为王。其所居城方五六里，城三重，中有佛塔千所。其刑法杀人者死，劫贼则断其一臂，并刖一足。赋税准地徵租，无田者则税银。风俗、婚姻、丧葬、物产与焉耆略同。唯气候少温为异。又出细毡，饶铜、铁、铅、麖皮、氍毹、铙沙、盐绿、雌黄、胡粉、安息香、良马、犎牛等。东有轮台，即汉李广利所屠者。其南三百里有大河东流，号计戌水，即黄河也。东去焉耆九百里，南去于阗一千四百里，西去疏勒一千五百里，北去突厥牙六百里，东南去瓜州三百里。其东关城屯。寇窃非一。魏太武诏将军万度归率骑一千以击之，龟兹遣乌羯目提等领兵三千拒战，度归击走之，斩二百馀级，大获驼马而还。俗性多淫，置女市，收男子铁以入官。土多孔雀，群飞山谷间，人取而食之，孳乳如鸡鹜，其王家恒有千馀只云。其国西北大山中有如膏者，流出成川，行数里入地，状如〈食弟〉餬，甚臭。服之，齿髪己落者，能令更生，疠人服之皆愈。自後每使朝贡。周保定元年，其王遣使来献。隋大业中，其王白苏尼〈口巫〉，遣使朝贡方物。是时，其国胜兵可数千人。唐高祖受禅，其王遣使入贡。贞观四年，献马，帝赐玺书抚慰。後臣西突厥。郭孝恪伐焉耆，乃遣兵与焉耆应援，自是不朝贡。二十一年，两遣使入朝贡，帝怒其佐焉耆叛，乃以阿史那社尔为昆邱道行军大总管，部兵十万讨之。社尔凡破五大城，俘男女数万，遣使者谕降小城七百馀，西域震惧。社尔乃立王子叶护王其国，勒石纪功。始徙安西都护於其都，统于阗、碎叶、疏勒，号"四镇"。高宗复封诃黎布失毕为龟兹王，与其降王还国。後为降王所拒，复发兵讨诛之，以其地为龟兹都督府，更立子素稽为王。是岁，徙安西都护於其国，以故安西为西州都督府治。仪凤时，吐蕃攻焉耆以西，四镇皆没。长寿元年，武威道总管王孝杰破吐蕃，复四镇地，置安西都护府於龟兹，以兵三万镇守。於是沙碛荒绝，民供赀粮甚苦，议者请弃之，武后不听。都护以政绩称者，田扬名、郭元振、张孝嵩、杜暹云。开元七年，王白莫宓死，子多市立，改名孝节。十八年，遣弟孝义来朝。自龟兹赢六百里，逾小沙碛，有跋禄迦，小国也，一曰亟墨，即汉姑墨国，横六百里，纵三百里，风俗文字与龟兹同，言语少异。出细毡褐。西三百里度石碛至凌山，葱岭北原也。水东流，春夏山谷积雪。西北五百里至素叶水城，比国商胡杂居。素叶以西数十城，皆立君长，役属突厥。自素叶水城至羯霜那国，衣毡褐皮傆，以缯缭额。素叶城西四百里至千泉，地赢二百里，南雪山，三垂平陆，多泉池，因名之。突厥可汗岁避暑其中，群罴鹿饰铃镮，可狎也。西赢百里至咀逻私城，亦比国商胡杂居。有小城三百，本华人，为突厥所掠，群保此，尚华语。西南赢二百里至白水城，原隰膏腴。南五十里有笯赤建国，广千里，地沃宜稼，多葡萄。又二百里，即石国。宋大中祥符三年，龟兹王可汗遣使贡方物。天禧四年，又入贡。自天圣至景祐四年，龟兹入贡者五，最後赐以佛经一藏。其国主自称师子王，衣黄衣，宝冠，与宰相九人同治国事。其国西至大食国六十日行，东至夏州九十日行，或称西州回鹘，或称西州龟兹，或称龟兹回鹘。熙宁四年、五年，俱入贡。绍圣三年，使大首领阿连撒罗等三人以表章及玉佛至洮西。熙河经略使以其罕通使，请令於熙，泰等州博买，而估所赍物价答赐遣还，从之。

○且弥

西且弥国，王治天山东於太谷，在车师北。本属役车师。去长安八千六百七十里。户三百三十二，口千九百二十六，胜兵七百八十三人。西且弥侯、左右将、左右骑君各一人。西南至都护治所四百八十里。东且弥国，王治天山东兑虚谷，去长安八千二百五十里。户百九十一，口千九百八十四，胜兵五百七十二人。东且弥侯，左右都尉各一人。西南至都护治所千五百八十七里。

○焉耆

焉耆，汉时通焉，王治员渠城，在白山之南七十里，去长安七千三百里。户四千。西南都护治所四百里，南去尉犁百里，北与乌孙接，东去交河城（唐郡）九百里，西去龟兹九百里，皆沙碛。其国近海水，多鱼盐蒲苇之利。四面有大山，道险厄易守。海水曲入四山之内，周匝其城三十馀里。後汉明帝永平末，有户万五千。与龟兹共攻没都护陈睦。至和帝永光六年，都护班超发诸国兵讨之，杀其王，超乃立焉耆左侯元孟为王。至安帝时，西域背叛。延光中，超子勇为西域长史，复讨定之。晋武帝太康中，其王龙安遣子入侍。安夫人糩胡之女（糩，古迈反）妊身十二月，剖胁生子，曰会，立为世子。会少而勇杰，安病笃，谓会曰："我尝为龟兹王白山所辱，汝能雪之，乃吾子也。"及会立，袭灭白山，遂据其国，遣子熙归本国为王。会有胆气筹略，遂霸西域，葱岭以东，莫不率服。其俗丈夫剪髪，妇人衣襦，著大裤。婚姻同华夏。兵有弓、刀、甲、槊。死亡者皆焚而後葬，其服制满七日则除之。俗事天神。气候寒，土田良沃，榖有稻、粟、菽、麦，畜有驼、马、牛、羊。养蚕不以为丝，唯取纩绵。俗尚葡萄酒，兼爱音乐。其後张骏遣沙州刺史杨宣率众经理西域，宣以部将张植为前锋，军次其国。进屯铁门，未至十馀里，熙又率众先要之於遮留谷，植将至，或曰："汉祖畏於柏人，岑彭死於彭亡，谷名遮留，殆将有伏。"单骑尝之，果有伏发。植击败之，进据尉犁，熙降於宣。吕光僭位，熙遣子入侍。至魏，遣成周公万度归讨之，其王尸鸠卑那众大溃，单骑走入山中。度归进屠其城，四部诸戎皆降服。焉耆为国，斗绝一隅，不乱日久，获其珍奇异玩、殊方诡谲难名之物，橐驼、马、牛、杂畜钜万。至後周武帝保定四年，其王遣使献名马。隋炀帝大业中，其王龙突骑遣使贡方物。唐贞观六年，龙突骑遣使来朝。自隋乱碛路闭，故西域朝贡皆道高昌。突骑支请开大碛道以便行人，帝许之。高昌怒，大掠其边。西突厥复攻之，与高昌陷其五城，掠千五百人，焚庐舍。遣使言状。诏侯君集讨高昌，突骑支引兵佐唐。高昌破，归向所俘及城，遣使入谢。其後与西突厥相约为辅车势，不朝贡，乃命安西都护郭孝恪讨之，傅其城，执突骑支，更以栗婆准摄国事。後其从兄薛婆阿那支自为王，执栗婆准献龟兹，杀之。阿史那社尔讨龟兹，擒阿那支，斩以徇。立突厥支弟婆伽利为王，以其地为焉耆都督府。婆伽利死，国王请还前王突骑支，许之，归国。死，龙嬾突立。开元七年，龙嬾突死，吐拂延立。讫天宝常朝贡。其後尽并有汉时尉犁，危须、山国三国之地，并鄯善之北界矣。








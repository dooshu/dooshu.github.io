○上元老書 【 薊鎮虜報】

照得薊鎮邇來邊報日急、不免貽憂內廷、竊料前項聲息、虗多實少、三衛夷人之言、未可盡憑、據七月二十七日伯顏帖忽思報稱差我們十箇達子、前往北虜頭兒省革家打聽、親眼見北虜頭兒把禿兒安灘等眾頭兒於七月二十日、收拾人馬起身商量要往冷口喜峯口地方上搶、我差义哈連夜走了五日來門上報的知道等語、此虗報也、何也、殊不知省革即辛憂。安灘即俺答。辛憂即俺答之子。皆大同邊外賊也。由大同越宣府歷獨石迤北以至喜峯口。相去二千餘里。既說二十日。親見起營。豈有五日報到喜峯口之理。就使晝夜兼行。恐馬力不能及也。又說由冷口古北口喜峯口三路進兵。此尤不可信者。自古北口以達冷口。由腹裏平川徑路而行。六百餘里。口外重山疊嶺。周廻豈止千里。由古北口入者。巳過十餘日。而由冷口者。尚未達于關隘不知先入者將待之乎。將掠之乎。抑將返之乎。此葢三衛夷人。欲說犯冷口而不犯古北。在我以冷口為重。不免撫賞過多。而古北又在所輕矣。將以為由古北不由冷口。枉我以古北為重。不免撫賞過多。而又以冷口為輕矣所以報稱三路進兵使我處處皆仰求於彼以遂其挾賞之心耳况當入貢之夷在內。恐有別故。不得不虗張聲勢。以見彼堵截之力。以彰彼効順之心。以圖進貢諸夷完壁而歸耳。及查各邊傳報。亦未見賊由何處聚結。何日起營。何酋督率。徑犯何處。雖有走回人口之言。殊不知走回人口。三二年之內。尚不能省夷語。而况以悉虜情。雖十數年者。畧知虜情。亦未必盡知部落。虜中法極為簡便定計入寇即日便行雖部落有不能先知者回鄉之言豈可據耶其傳報之言多係內地譯審者之過求在彼亦隨口以虗應必須大營巳起。中國之人。乘虗而逃。各路走回人口數多處處供報相同方可為准若以被擄一二年之人。走回一二之言。而遂動徵兵之議者。自勞也。喜峯冷口皆本道地方。喜峯口者。貢路也。口外亦險。二衛夷人决不引領而來。以絕彼之貢例。而况入貢之人。尚未返乎。冷口平漫衝要者也。所可恃者。不在於內口墻垣之險。而在於外口重山之險離邊三五十里之外無大水頭。冷口之水。自都山而發哨者。至此以為絕遠。舉目北望。萬山叢積不知到于何處。方為盡頭。及訪古大寧之地。傳者以為往西北去。不知多遠。而屬夷住牧。對冷口一帶者。皆在都山之南。其傳報信息。亦自西路屬夷而來。至于北虜動靜。彼則茫然。度地審勢。設使數萬而來。憑何為飲馬之區。豈能久渴以長驅乎。冷口雖為衝要之邊。亦非大舉入寇之路。但恐三衛夷人詐稱北虜。陽為傳報之言。以遂彼陰掠之計。當此虗驚之時。三千之眾。亦可以橫行矣。東路再無別項兵馬。所恃者城堡完固。彼亦進無所逞。賊數不多。入寇不遠歸期必速。或者不足以貽　九重之憂。萬一北虜由此而來。聲勢必大。得報亦早。隄備既預。收歛必嚴。且彼之跋涉既遠。而馬力亦勞乘其晝夜不備之處。人馬飢渴之餘。而施吾攻守撓亂之術。况重地無掠。三日之內。彼亦求歸之不暇。至于西下以犯京師。敢保其必無也。且大軍在西。聲勢頗重。既不敢由古北而入。則知其不敢由冷口而西。看得永平一帶地方不三五日之內。南達海岸。彼欲不歸。不可得也。度時審勢。大舉入寇之事。東路似乎少緩。况京軍路遠及至到時。而賊巳回矣。其臨時决機。本道再為諸將圖之。


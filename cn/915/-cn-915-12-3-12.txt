◇王昕削爵诏

元景本自庸才，素无勋行，早沾缨绂，遂履清途，发自畿邦，超居詹事，俄佩龙文之敛，仍启带砺之书。语其气分，何因到此？诚宜清心励己，少酬万一。尚书百揆之本，庶务攸归。元景与夺任情，威福在己，能使直而为枉，曲反成弦。害政损公，名义安在？伪赏宾郎之味，好咏轻薄之篇。自谓模拟伧楚，曲尽风制，推此为长，馀何足取？此而不绳，後将焉肃？在身官爵，宜从削夺。（《北史》二十四《王宪附传》。）


143　春秋時諸人言經書


春秋時，郤缺之言「九功九歌」，文公七年左傳。穆姜之言「元亨利貞」，襄公九年左傳。子服惠伯之言「黄裳元吉」，昭公十二年左傳。叔向之言「昊天有成命」，單穆公之言旱鹿，俱見周語下。叔孫穆子之言「鹿鳴之三」，襄公四年左傳。又見魯語下。成鱄之言「皇矣之雅」，昭公二十八年左傳。閔馬父之言「商那之頌」，魯語下。左史倚相之言懿戒，楚語上。觀射父之言重、黎，楚語下。白公子張之言説命，楚語上。其有功於經學，在漢儒訓故之先。蓋自遲任、史佚以來，統緒相承，氣脈未嘗絶也。

【元圻案】周語韋昭注：「旱鹿，詩作『麓』，古字通。」〇遲任，見商書盤庚。史佚，見左傳、國語。説苑載成王問政於尹逸，馬氏繹史曰：「尹逸，即史逸，亦曰史佚。」






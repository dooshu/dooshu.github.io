答四川巡抚张澽滨


承华翰及颁布条约，一一领悉。但导民以行不以言。孙子云：约束不明，申令不熟，将之过也。约束已明，申令已熟，而士不用命，则士之过也，杀之无赦。故能使妇人女子皆赴汤火，冒白刃而不避。今治吏亦然。科条既布，以身先之，有不如令者，姑令之、申之；申令已熟，则不问官职崇卑，出身资格，一体惩之，必罪无赦。如是，即欲今之为吏者，皆龚、黄、卓、鲁可也。若徒以言语教诏之，虽门破唇焦，毕竟何益？

且昔之治蜀者，皆以严效，远则诸葛孔明、张乖崖，近则王浚川。

语曰：“不习为吏，视已成事。”狂瞽之见，惟高明择见焉。






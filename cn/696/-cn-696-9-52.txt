东武吟行

我本陇西士，结发事戎行。
少从李将军，转战阴山旁。
跃马追胡儿，流矢㸌有光。
匈奴避飞将，士卒皆扬扬。
汉家日拜侯，我军声不张。
将军七十馀，部曲都老苍。
一失贵人意，道路为迷亡。
帐中既引决，幕下奔他方。
我来青门外，种瓜瓜已长。
侧闻上祠雍，车骑何辉煌。
倚杖瞻路陌，掩抑自相望。
前者主家奴，后者邯郸倡。
貂蝉为君饰，金玉为君装。
功业既不就，叹羡徒悲凉。
壮士久摧没，鄙人何足伤。





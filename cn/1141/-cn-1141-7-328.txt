天坛

清秋就灵境，芳草蔼芊眠。
古松围夹道，长垣亘星躔。
遂造羽人居，远闻仙乐传。
前朝肃典礼，遗器存筦弦。
圜丘峻穹宇，白日生紫烟。
森然看绛节，百神罗阶前。
斋厨七十二，丹楹相接连。
郊宫含宿雨，坛树阴远天。
中有白玉井，清比惠山泉。
尘襟一浣漱，消渴为之蠲。
北首瞻黄屋，巀嶪浮云颠。
却忆为郎日，趋陪大祀年。
积雪夜方霁，皎皎明星悬。
重来忽斑鬓，驻策心茫然。



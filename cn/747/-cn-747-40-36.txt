○赐三姓葛逻禄书

三姓葛逻禄及拔悉密首领部落等：卿等上祖已来，忠赤於国。往缘默啜背叛，遂被胁从。非是本心，朕深知悉。闻卿等首领，皆是中良，虽在远方，尝愿归化。具知此意，深用嘉之。况今突厥天亡，事势如此，在於豪杰，多被诛夷，所有诸蕃，各自奔散。知者料事，不可失时。倘或沈吟，必招祸患。宜即递相晓论，劝率早来。且金山故地，水草丰美，安置部落，还於此处，庶事之间，倍令优恤。务取安泰，胜於往时，兼有重赏高官，以待卿等。今故遣使宣慰，宜悉朕心。


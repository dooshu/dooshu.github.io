梅花书屋


陔萼楼后老屋倾圮，余筑基四尺，造书屋一大间。

傍广耳室如纱㡡，设卧榻。前后空地，后墙坛其趾，西瓜瓤大牡丹三株，花出墙上，岁满三百余朵。坛前西府二树，花时积三尺香雪。前四壁稍高，对面砌石台，插太湖石数峰。西溪梅骨古劲，滇茶数茎，妩媚其傍。梅根种西番莲，缠绕如缨络。窗外竹棚，密宝襄盖之。阶下翠草深三尺，秋海棠疏疏杂入。前后明窗，宝襄西府，渐作绿暗。

余坐卧其中，非高流佳客，不得辄入。慕倪迂“清”閟，又以“云林秘阁”名之。






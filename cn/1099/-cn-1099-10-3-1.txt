○送白稅入京序 【 關稅】

臨汪當東南水陸之衝、而淦又居上游、凡閩廣之貨登于舟車者、必道是、乃得他適、故關市之稅、常重他縣、苟司稅者、不得其人、則商賈之經邑者、指日牽引潛伏遠去、期不鬻於是而後止、則用之入干上者。未見其嬴。而民之役於是者。巳告病於下矣。故必得廉介端慎之士。疏通練達之材權其輕重。制其盈縮。然後商賈之貨。溢于市廛。而民之役於是者。可計日而待更焉。然則征榷之職雖卑、而非得其人不可也、洪武十年、平陽白氏、初來蒞是職于淦、敏而廉、介而通、商賈之出於是者、皆頌其賢、而緡錢之入、民無過病者焉、於戲、其余所謂得其人者矣、今年秋以秩滿將如京師。士大夫惜其去者、咸為作詩歌以贈之、余于君有先後之好、眾以為宜為此序者也。故不能辭、


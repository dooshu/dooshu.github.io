寄怀菽园兼讯兰史叠次晓沧韵　五首


图书供养古香酣，人与梅花共一龛。诗界九州开海外，报章万纸贵天南。

媚时经说删沙鹿，涩体文章陋筱骖。三载相思未相见，悲天心事笔能谈。

蜃气楼台宴舞酣，蟹行奇字补《龙龛》。未须管子惭三北，已遣周婆制《二南》。

踏雪愁闻双鹤语，排云思问八鸾骖。烂柯山畔支残局，袖冷飞仙怕手谈。

倮虫扰扰梦方酣，白马朝来撼赭龛。得胜名花夸大北，翻新捷径走终南。

蒙庄玩世甘呼马，越石论交负解骖。冷尽山中煨芋火，拥垆人懒共僧谈。

十载文场意气酣，低头已厌屋如龛。名山游迹鼓旗外，耆旧遗闻星斗南。

榕观寻仙呼九鲤，荔园留客驻双骖。礼星檄雨诗情在，社散西湖忆梦谈。追怀在闽省时事。

千山霜叶战秋酣，讲舍清如老佛龛。吾道饩羊存告朔，秋风旅雁更来南。

客怀聊遣浮新蚁，乡梦难忘脱旧骖。为道愁多改潘鬓，故人何日共清谈？






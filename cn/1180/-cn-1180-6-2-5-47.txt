与河漕万两溪论协和克让


近有人言公与督漕不协，两家宾遂因而鼓煽其间，仆闻之深以为忧，甚于忧洪水也。夫河、漕皆朝廷所轸念者也，二公皆朝廷所委任者也。河政举，漕运乃通，漕运通，河功斯显，譬之左右手，皆以卫腹心者也。同舟而遇风，橹师见帆之将坠，释其橹而为之正帆。帆者不以为侵官，橹师亦未尝有德色，但欲舟行而已。二公今日之事，何以异此！

唐、虞人才，非独异于后世也，良由舜、禹以克让之道昌于上，合九官十二牧为一人，以共熙帝载，故治功独隆。禹之功，地平天成，万世永赖，乃将受摄，举天下之重而让之皋陶，丁宁反覆，惟恐皋陶之不己先也。然禹以是而益圣，而颂其功者，至今不衰。故曰：既以为人己愈有，既以与人己愈多。

近时士大夫，有才者不少，惜哉不讲于此道，故治亦不古若。夫大道之行也，与三代之英，仆未之逮也，而有志焉。仆愿二公之留意也。朋友之谊，所宜切磋，故敢献其愚，唯公垂鉴焉。






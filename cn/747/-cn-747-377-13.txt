○扶风郡贺庆见表

臣某言：臣闻休徵所应，克昭明盛之期；灵贶攸归，必会升平之运。伏惟开元天宝圣文神武皇帝陛下发挥真宰，抚育道枢，致妙用於希夷，纳苍生於仁寿，故得风效祉，动植吴祥。臣所管内雍州界天柱山顶，有元元皇帝古宫，考时代而罔知，睹寂寞而如在。今月十四日辛丑，皇妹持盈守法，於宫前紫虚观中斋心伏形，为陛下祈福。忽有庆照耀，施五彩於山巅；嘉气纷纶，散重光於宫上。其日从已时至未时，官吏僧道，瞻顾弥远。陛下缵元元之仙，授天宝之祯符，千古未闻，百灵何幸？克叶天意，必因人心，表陛下无疆之主，明陛下无疆之寿。臣忝列方岳，寄重分忧，忭跃之诚，倍百恒品。谨写图奏以闻，特望天恩宣示中外，以光史策，天下幸甚！臣等诚欢诚喜，顿首顿首。


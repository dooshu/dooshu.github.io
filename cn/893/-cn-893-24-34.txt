南奔书怀





遥夜何漫漫，[一]空歌白石烂。宁戚未匡齐，[二]陈平终佐汉。[三]搀抢扫河、洛，[四]直割鸿沟半。[五]历数方未迁，[六]云雷屡多难。[七]天人秉旄钺，[八]虎竹光藩翰。[九]侍笔黄金台，传觞青玉案。[十]不因秋风起，自有思归叹。[十一]主将动谗疑，王师忽离叛。自来白沙上，[十一]鼓噪丹阳岸。[十三]宾御如浮云，[十四]从风各消散。舟中指可掬，[十五]城上骸争爨。[十六]草草出近关，行行昧前算。[十七]南奔剧星火，北寇无涯畔。顾乏七宝鞭，留连道傍玩。[十八]太白夜食昴，长虹日中贯。[十九]秦、赵兴天兵，茫茫九州乱。感遇明主恩，颇高祖逖言。过江誓流水，志在清中原。[二十]拔剑击前柱，[二一]悲歌难重论。

[一]《楚辞》：“靓杪秋之遥夜。”遥夜，长夜也。



[二]《孟子疏》：《三齐记》云：齐桓公夜出迎客，宁戚疾击其牛角高歌曰：“南山粲，白石烂，生不遭尧与舜禅。短布单衣适至骭，从昏饭牛薄夜半。长夜曼曼何时旦?”桓公乃召与语，悦之，遂以为大夫。



[三]《史记》：陈平曰：“臣事魏王，魏王不能用臣说，故去事项王。项王不能信人，其所任爱非诸项即妻之昆弟，虽有奇士不能用，平乃去楚。闻汉王之能用人，故归大王。”



[四]《尔雅》：“彗星为欃枪。”曹植《武帝诔》：“搀抢北扫，举不浃辰。”



[五]《史记》：“项羽乃与汉王约，中分天下，割鸿沟而西者为汉，鸿沟而东者为楚。



[六]《书·大禹谟》：“天之历数在汝躬。”孔安国《传》：“历数，谓天道也。”《正义》云：“历数，谓天历运之数，帝王易姓而兴，故言历数为天道。”



[七]云雷，用《周易·屯卦》义，其卦以震遇坎，故取象云雷。其义以乾坤始交而遇险难，故名屯。屯，难也。



[八]《魏略》：邯郸淳诣临淄侯植，归，对其所知叹植之才，以为天人。《周书》：“王左杖黄钺，右秉白旄以麾。”



[九]虎竹，铜虎符、竹使符也。见五卷《塞下曲》注。《诗·大雅》：“价人维藩，大宗维翰。”



[十]黄金台，见二卷注。青玉案，见十三卷注。



[十一]张翰为齐王冏东曹掾，因秋风起，思吴中菰菜、莼羹、鲈鱼脍，遂命驾而归。见三卷注。



[十二]《文献通考》：真州，本唐扬州扬子县之白沙镇。胡三省《通鉴注》：今真州治所，唐之白沙镇也，时属广陵郡。《扬州府志》：白沙洲，在仪真县城外，滨江，地多白沙，故名。按《南史》，南齐于白沙置一军，即此。



[十三]《左传》：越子为左右句卒，使夜或左或右，鼓噪而进。按《唐书·地理志》，江南东道润州，又谓之丹阳郡，领丹徒、丹阳、金坛、延陵四县。



[十四]鲍照诗：“宾御纷飒沓。”



[十五]《左传》：楚疾进师，车驰卒奔乘晋军。桓子不知所为，鼓于军中，曰：“先济者有赏。”中军、下军争舟，舟中之指可掬也。



[十六]又《左传》华元夜入楚师，登子反之床，起之曰：“寡君使元以病告，曰：敝邑易子而食，析骸以爨。”杜预注：“爨，炊也。”



[十七]《魏书·陆真传》：东平王道符反于长安，杀雍州刺史鱼元明，关中草草。《洛阳伽蓝记》：洛中草草，犹不自安。《左传》：蘧伯玉遂行，从近关出。谢惠连诗：“倚伏昧前算。”



[十八]《晋书·明帝纪》：王敦将举兵内向，帝密知之，乃乘巴、滇骏马微行，至于湖阴，察敦营垒而出。有军士疑帝非常人。又敦方昼寝，梦日环其城，惊起，曰：“此必黄须鲜卑奴来也。”于是使五骑物色追帝。帝亦驰去，马有遗粪，辄以水灌之。见逆旅卖食妪，以七宝鞭与之，曰：“后有骑来，可以此示也。”俄而追者至，问妪，妪曰：“去已远矣。”因以鞭示之。五骑传玩，稽留遂久。又见马粪冷，以为信远，而止不追。



[十九]《汉书》：荆轲慕燕丹之义，白虹贯日，太子畏之。卫先生为秦画长平之事，太白食昴，昭王疑之。应劭曰：燕太子丹质于秦，始皇遇之无礼。丹亡去，厚养荆轲，令西刺秦王，精诚感天，白虹为之贯日也。苏林曰：白起为秦伐赵，破长平军，欲遂灭赵。遣卫先生说昭王益兵粮，为应侯所害，事用不成，其精诚上达于天，故太白为之食昴。昴，赵分也。将有兵，故太白食昴。食者，干历之也。



[二十]《晋书》：祖逖为奋威将军、豫州刺史，渡江，中流击楫而誓曰：“祖逖不能清中原而复济者，有如大江。”词色壮烈，众皆慨叹。



[二一]江淹《恨赋》：“拔剑击柱，吊影惭魂。”



琦按：此篇首引宁戚、陈平，盖以自况思得见用于世之意。“搀抢扫河、洛，直割鸿沟半”，谓禄山反逆，覆陷两京，河北河南半为割据。天人，谓永王璘。至德元载七月，上皇制以永王璘充山南东路、岭南、黔中、江南西路四道节度使，江陵大都督，出镇江陵，所谓“天人秉旄钺，虎竹光藩翰”也。“侍笔黄金台，传觞青玉案。不因秋风起，自有思归叹”，谓在永王军中虽蒙礼遇，而早动思归之志，当是察其已有逆谋，不可安处矣。太白之于永王璘，与张翰之于齐王璘事略相类，故引以为喻。惜乎其不能如翰之勇决，洁身早去，致遭污累也。璘以季广琛、浑惟明、冯季康为将。及淮南采访使李成式与河北招讨判官李铣合兵讨璘，季广琛召诸将谓曰：“吾属从王至此，天命未集，人谋已堕，不如及兵锋未交，早图去就。死于锋镝，永为逆臣矣。”诸将皆然之，于是季广琛以麾下奔广陵，浑惟明奔江宁，冯季康奔白沙。所谓“主将动谗疑，王师忽离畔”也。“自来白沙上，鼓噪丹阳岸。宾御如浮云，从风各消散”，言军中扰乱、宾幕奔逃之状，璘与成式将赵侃战新丰而败，非水战也。璘至鄱阳郡，司马陶备闭城拒之，璘怒，命焚其城，非久攻也。其曰“舟中指可掬，城上骸争爨”，甚言其挠败之形有若此耳。“草草出近关，行行昧前算。南奔剧星火，北寇无涯畔。顾乏七宝鞭，留连道傍玩”，自言奔走匆遽之状。“太白夜食昴，长虹日中贯”，喻己为国之精诚可以上干天象。“秦、赵兴天兵，茫茫九州乱。感遇明主恩；颇高祖逖言，过江誓流水，志在清中原”，明己之所以从璘者，实因天下乱离，四方云扰，欲得一试其用，以扩清中原，如祖逖耳，非敢有逆志也。“拔剑击前柱，悲歌难重论”，自伤其志之不能遂，而反有从王为乱之名，身败名裂，更向何人一为申论。拔剑击柱，慷慨悲歌，出处之难，太白盖自嗟其不幸矣。萧士赟曰：“此篇用事偏枯，句意倒杂，决非太白之作。”果真灼见其为非太白之诗耶?抑为太白讳而故为此言耳?






答吴环洲论边臣任事


适上谕，诘本兵虏情虚实之由，即日奉翰教读之，旨哉其言之也！上榖得公，隐然如长城，仆内奉宸扆，外忧边境，一日之内，神游九塞，盖不啻一再至而已。奈何边臣故套难改，鲜有为国家忠虑者。而无识言官，动即建白，及与之论边事，一似说梦。近有一科臣，闻辽虚报，遂欲防守京城，浚濠堑，掘战坑以御虏者。虏在何处，而张皇如是，使人闷闷。此疏若行，岂不远骇听闻，取笑夷虏！已奏上留中寝之，以泯其迹。孤孑一身，无可与计事者，故每得翰示，辄说怿竟日，非喜其说之同己也，喜其有助于昏昧也。然不敢举以告人，恐忌者遂侧目于公。乃知大舜隐恶而扬善，亦有不可行于今者矣。人臣不忠，人心不古，可叹。

自今东西虏情，的有所闻，仍望密以见示。其中情变无常，亦不必定以今日所言为是，所闻为的也。仆求助之意，真切恳至，幸惟亮之。揭稿一纸寄览，仍希掷还。近闻有瞽目愚术人，在边溷扰，访有指称假托者，幸即擒治之。仍有明示诸将士，仆从来不荐达此辈，勿为所诳也。






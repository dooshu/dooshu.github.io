曾协　和陈晞颜春尽思归二首

坐阅荣枯鸟过空，青冥谁解指行踪。

柳边初见莺调舌，树底俄惊鹿养茸。

称副闲身清昼永，装添静境绿阴浓。

宫桃正倚东风醉，也逐回沟出九重。

曾协

曾协　和陈晞颜春尽思归二首

小白长红几番飞，清诗端为解愁围。

莫贪藉草寻幽事，须念留花苦待归。

杜酒政须常在手，沈腰元自不胜衣。

织成春恨无穷尽，谁遣天孙不下机。

曾协


○贺友人拜右拾遗书（自外府协律召序）

今日街东见诏书以执事拜右拾遗。朝廷之意将有在，择能言者而使之言哉！虽执事材气壮健，它日无不乘之，若骤以地迁邪，未尝有也。故蜕谓朝廷之意将有在也。鲁欲用乐正子为政，孟子闻之，喜而不寐。仆不止为执事，且为天下不寐也。丞相致主上复贞观之业自此。敢伺察者，必得伺察；敏口舌者，必得口舌。旧所嫌忌出弃者，稍稍引用。蜕幸未老一二年得见朝廷治平，著歌谣为训诂也。然人世几何，时不可遭。伏惟执事饮食起居，无忘丞相意。


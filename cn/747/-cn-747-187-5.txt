○华山西峰秦皇观基浮图铭

岩岩灵岳，峻极氛氲。下飞悬布，遥横阵。雄峰异立，观起秦君。即高因远，然出群。讵假祗园？无劳孤给。乘基表列，载怀兴葺。月桂岭松，参差相及。天歌人梵，往来谣习。伊初就列，走实驰名。晚行应止，何为振缨？匈奴乐猎，关塞道清。越裳奉贽，风尘不惊。纵诞务闲，归依净域。莲池化造，削成神力。绘彩无施，烟霞无饰。以斯庄敬，回资动植。今之建塔，昔者沉碑。桑田不定，陵谷须移。有非真有，离非久离。思超彼岸，愿入禅枝。

娄师德

师德字宗仁，郑州原武人，第进士，调江都尉。上元初为监察御史，长寿元年累授夏官侍郎，进同凤阁鸾台平章事，出为河源积石怀远军及河兰鄯廓州检校营田大使。入迁秋官尚书原武县男，改左肃政御史大夫，并知政事。证圣中拒吐蕃於洮州，败绩，贬原州员外司马。万岁通天二年入为凤阁侍郎，复知政事，进纳言，更封谯县子陇右诸军大使。圣历三年，突厥入寇，诏检校并州长史天兵军大总管，卒年七十，赠幽州都督，谥曰贞。


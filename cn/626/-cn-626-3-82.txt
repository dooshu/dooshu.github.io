蓝布衣仁三十五首

【寄张云松】

关塞风尘暗，山林出处难。

生涯谋钓艇，世事笑儒冠。

有酒判长醉，无衣度苦寒。

南山有奇士，扣角夜漫漫。

【人日偶成】

七日本宜晴，愁人风雨声。

厨烟侵几湿，檐瀑隔窗鸣。

杨柳颦何事，梅花笑不成。

呼儿催酌酒，一醉百忧轻。

【酒德柬云松】

酒德宜齐圣，诗狂或助神。

谁知同调者，不是独醒人。

月上争扶路，风前倒戴巾。

高年当戒得，未用托刘伦。

【拟云松次韵】

徐邈频中圣，刘伦善祷神。

醉乡存古意，老景笑时人。

岁晚独无褐，日高犹未巾。

从遭长官骂，或与达生伦。

【落齿】

池草梦难成，风蝉断又鸣。

衰年唯有睡，浮世自多惊。

映日携书近，分泉滴砚清。

如何牙齿落，更欲校诗名。

【挽空无相】

避名依野老，危行托狂僧。

蹈海非今日，寻山住上层。

黄龙持钝斧，雪峤拨残灯。

自了英雄志，居然契大乘。

【寄李孟和】

同学朝冠士，投簪几日归。

里中朱绂少，世上白头稀。

陇黍登新酒，池荷足故衣。

夕阳天际鸟，还向北林飞。

【挽陈景章】

禅笠频相访，儒衣忽自谋。

十年劳火宅，一日脱书囚。

客舍黄金散，邻僧白骨收。

生刍何处奠，孤寺乱山秋。

昨日偶闻讣，偏令老况哀。

肯堂寻旧指，寿穴用先裁。

竹径风时扫，柴门月自来。

往还二十载，只似梦初回。

【雨中（二首）】

淫雨仍无赖，名花亦自残。

林深云久暗，城晚雪犹寒。

问粟瓶长罄，呼尊酒已干。

衰年将百虑，惆怅独凭栏。

燕仆多空垒，莺僵在远林。

春霜晴不久，社雨冷难禁。

妄动征前失，深藏异此心。

故山栖老鹤，永夜自长吟。

【写怀】

聚敛夸长策，侵渔趁此机。

直须贫到骨，谁问岁无衣。

天地身为累，丘园道已非。

衰年当绝粒，何论故山薇。

【自用石村韵再赋】

云卧加衾铁，烟餐待桂炊。

十年穷战伐，数口逼寒饥。

潦倒弃沟壑，凄凉畏茧丝。

桃林春色近，未似放牛时。

【春日】

陋巷断人行，柴门不用扃。

衰年柏酒绿，春日菜盘青。

强饮邻翁对，长歌稚子听。

午窗闲试墨，只写《相牛经。

【石村除夕（二首）】

除夕如寒食，人烟禁不炊。

袁安谁问死，方朔自啼饥。

野火焦良玉，寒机弃乱丝。

白头将暗眼，更望太平时。

风尘惊老眼，丘壑保余生。

闭户交游绝，开园种树成。

野阴长似雨，雪意又非晴。

闻说朝京路，泥深哭远行。

【柬伯颖】

闻说重阳日，王弘厚客情。

风流同酒兴，博雅尽诗名。

骂坐谁先起，挥豪或后成。

黄花莫相笑，谬误岂平生。

【晚浦归帆】

估客前年去，扁舟此日回。

烟生全浦暝，风健片帆催。

桂楫看将近，柴门认半开。

邻人携酒馔，欢笑慰归来。

【更愁】

洒扫僮何懒，过从客亦频。

年光唯老我，世事更愁人。

官井浑三月，厨烟少四邻。

门前双柳树，午荫偶容身。

【非昔】

览镜惊毛发，殊非宿昔翁。

狂来诗有兴，愁极酒无功。

久病成真跛，流言息近聋。

明知过相问，起坐夕阳中。

【病起】

带缓肌如削，巾欹发半垂。

故人怜病起，稚子笑行迟。

却酒忧成醉，收书老更痴。

满冈梧竹尽，尚想凤栖时。

【寄周子冶】

天地为罗网，枭鸾一死生。

英雄莫自悔，骨相或当鲸。

照影浑疑鬼，残形已作兵。

诗书翻误世，戈甲可收名。

【丙寅正月三日作（二首）】

开岁仍愁雨，交春已听雷。

衰容万感集，生意几时回。

强饭扶斑杖，巡檐看落梅。

弊衣风更冷，吹送雪花来。

书罢迎春帖，家家应节多。

老年难再拜，佳客莫相过。

闭户唯僵卧，临觞忽放歌。

太平宜有待，暮色欲如何。

【九日西庄怀弟】

衰年无力远登临，短杖扶持叩竹扃。

雨过林间双涧碧，云消天际一峰青。

黄花寂寞憎诗瘦，白发凄凉畏酒醒。

心把茱萸思骨肉，雁声孤起夕阳汀。

【秋日书怀】

黄花红树涧西村，卧病高秋欲断魂。

九日凄凉思弟妹，十年忧患信乾坤。

仙经未试丹砂诀，世网空添白发根。

拟向清池窥老影，满山风雨一川浑。

【拟时事经故居】

世事浮云变换多，归耕仍觅旧烟蓑。

城边老屋他人住，溪上荒园此日过。

社燕已非寻主入，林莺还是为谁歌。

角巾喜有邻翁在，闲与庭前盼树柯。

【题六朝遗秀图】

登临长忆凤凰台，六代兴衰入老怀。

山色只知今日好，水声如诉旧时哀。

天低白日浮云合，地胜黄金与土埋。

王谢诸公吟不尽，风光留待后人来。

【次云松长山道中】

人烟萧索石田荒，茅屋低斜倚涧冈。

雪里送租冲虎过，雨中乏食学蚕僵。

三丁编户衣装急，百敛沿村土木忙。

懒共老农谈世事，自搔短发对斜阳。

【赋网巾】

白头难掩雪霜踪，纤手穿成络索同。

映带暮年微矍铄，遮藏秋色久蓬松。

牵丝祇讶蛛临户，览镜翻惭鹤在笼。

便与黄花相见好，不愁破帽落西风。

【病中】

能得浮生几日闲，桑榆夕景渐阑珊。

病魔可避宁浮海，诗债相寻且闭关。

灯影背窗愁作伴，雨声喧枕梦惊还。

鹿车记得清溪路，稍待秋风更入山。

【述怀（二首）】

衰年无思独栖栖，月旦何劳更品题。

自古冥飞知避弋，从来世事笑吹齑。

阶前野鹤鸡同食，谷底芳兰棘自迷。

天末数峰犹在眼，微阳隐映暮云西。

平生百感复千忧，老景如登海上舟。

毒雾不知何处尽，飓风空说有时休。

艰难徐市仍求药，错愕任公畏下钩。

悔不把茅同野衲，万山深处自遮头。

【题雪景】

湖边倒树玉为槎，树底茅檐路半斜。

饥鹤翅寒飞不去，伴人闲立看梅花。


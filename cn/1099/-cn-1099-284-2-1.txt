○江南諸郡 【 松江海防】

松江自金山衞至南匯所、官軍各分信地、各有定額、每歲二月上班、十月掣班、青村以東各洪港、舊制係青村官軍把守、南匯以北各洪港、舊制係南匯官軍把守、今查修復海塘、須照舊分派、但太倉鎮海嘉興、同有倭患、貼守官軍、似難調發、相應於金山青村適中、如柘林地方、南匯吳淞江適中、如七八團地方、添設陸路把總二員、各領精兵一千、如募到狼兵邳兵之類、若兵數不敷、就於沿海招募義勇、照依客兵支給口粮、各官兵即於柘林七八團暫借民居劄營、隨路有警、相機策應、不許潛住衞所城中、各設守禦官軍、悉聽鈐轄、此松江海塘設備之大略也。若沿海港口、金山以東、有翁家港、蔡廟港、柘林漴缺等處、南匯以北、有四五六七八九團洪口川沙窪清水窪等處皆宜設船防守、按舊制金山衞所造船各有定額、俱就各衞所派撥廵軍在海廵邏、正統間、因海患寧謐、或以船為虛費、題准以江船易馬。而哨船之制遂廢矣。今議設船隻。一馬之資。不足以備一船之用。官軍窮苦。又難賠貱。合令每馬二匹。造船一隻。再於衞所查有地租公費銀兩。與松江府庫軍前銀內相兼輳數。每船量貼銀十兩。金山衞總委一官督造。其各船應用器械火器。合於原議太倉置造軍器內給發聽用。就點各衞所知水軍人。操習水戰。布列港口。各分信地。如倭賊突至。而縱容其停泊者。服以上刑。則自無規避之患矣。此松江海港設備之大畧也。夫沿海設備固為上策、萬一外守不固、則黃浦一帶、又為蘇松險要。守浦乃所以守門戶。猶有愈於守城也。今吳淞江口。即為黃浦口子。既經設備。而吳淞江所。亦設兵一枝。以防深入矣。而至於上海之高倉渡、沈庄塘、周浦、閘港、閔行、華亭之葉謝、曹涇、張堰等處、賊一登岸、搶船渡浦甚易。除松江府先後打造?隻塔船鷹船。各發上海華亭。各召募水兵分布沿浦各港。廵邏把截。又華上二縣。各募鄉兵護守城池。有警調至浦邊恊守。但前項兵夫。官無專職則事難責成。而沿浦二百里之遠。本府廵捕官一人。勢難管攝。合令清軍同知一員。帶管華亭鄉兵水兵。自豐涇以至閔行。皆其信地。再設廵捕同知一員。住劄上海。專管該縣鄉兵水兵。自閔行以至嘉定界首。皆其信地。無事率兵操演。有事統兵防守。葢同知名位稍尊。威令可行。又甲科之左遷外補。與舉人之才望陞遷者。皆得為之。庶濟實用。若止設通判、則為官非樂就、而下亦玩視、此松江內地設備之大畧也。然倭舶之來、乘風渡海、勢難聯絡、每至海外大山、必停泊候齊、然後深入、照得羊山為本府所屬。為定海吳淞江二總兵兵船會哨之處。以地里適均故也。本府所造之船。數本不多。僅可以支把港之用。此但可以言守而不可以言戰須得福船蒼山。各數十隻。沙耆民船二三百隻。每至風汛時月。分泊港口。各住信地。更番出至羊山。往來遊擊。晝夜不絕。外則為定海吳淞江會哨兵船之羽翼。內則為海港把守兵船之捍衞。遇有海賊。齊力奮擊。將見賊船舟?宗散而少。我兵船舟?宗合而眾。盛衰之氣勢既分。則勝負之分數自判。得海防之上策矣。抑猶未也。查得沿海民灶。原有採捕魚蝦小船。並不過海通番。且人船慣習。不畏風濤。合行示諭沿海有船之家赴府報名。沿海偏氓皆勇悍可用今海寇不畏官兵而畏沿海居民也給與照身牌面。無事聽其在海生理。遇警隨同兵船追剿。此則官兵無造船募兵之費而民灶有得魚捕盜之益此松海洋設備之大畧也。

皇明經世文編卷之二百八十四終








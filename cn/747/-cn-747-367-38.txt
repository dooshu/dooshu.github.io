○册回纥为英武威远可汗文

维至德二年岁次丁酉十一月某日，皇帝若曰：夫定祸乱者曰武，建功名者曰义。惟武与义，是谓明德。回纥毗伽可汗，生而英姿，迈越前古，代济威赫，主祀北天，与唐唇齿，奕叶姻妤。安禄山窃弄边兵，暴乱函夏，诱胁戎卒，毒蠹黎人。而可汗感激，义动天地，爰命叶护，统率锐帅，叶赞官军，驱除凶逆。或掎其足，或角其首，一旬之内，雍洛扫清。振古以来，义莫斯大。朕是用式遵典礼，封崇徽号，敬册可汗为英武威远可汗，每载赏绢五万匹。於戏！阴阳和而天地泰，四时和而万物阜。北土不靖，有唐封而固之；中原多故，可汗义而赴之。惠好和洽，与日月永，子孙百代，克享鸿休。钦哉！其无替朕命！


戏鱼堂石刻歌【新淦县】

南山有时平何况南山石剜琼刻玖良可怜尤物摩挱成弃掷请君且勿喧聼歌戏鱼堂御史风流刘次庄谪居江畔歌沧浪临池筑室好心眼法书鈎勒穷微茫俯驾潭州方绦帖【语见辍耕録】寸纸片石称琳琅绕槛文鱼何蓰蓰丛篁古木交清光堤倾石泐竟何往野水东西空夕阳我闻周宣石鼓刓为臼峄阳秦碑踣已久填桥甃壁半湮埋雨剥雷轰恣击掊礮火摧烧琬琰文马蹄蹴蹋龟龙纽负郭东山百战余城市凋残物销朽苦心搜索决泥沙只字断文无一有天倾地坼海扬尘古来万事终沉沦於乎古来万事终沉沦零落残碑勿复陈


卷五十三



卷之五十三

洪武三年六月戊午朔。

先是，久不雨，上谓中书省臣曰：“君天下者，不可一日无民；餋民者，不可一日无食。食之所恃在农，农之所望在岁，今仲夏不雨，实为农忧。祷祀之事，礼所不废，朕已择六月朔日诣山川坛躬为祷之，尔中书各官其代告诸祠。”且命皇后与诸妃亲执爨为昔日农家之食，令太子、诸王躬馈于斋所。至是日四鼓，上素服草履，徒步出诣山川坛，设藁席露坐，昼曝于日，顷刻不移，夜卧于地，衣不解带，皇太子捧榼进蔬食，杂麻麦菽粟。凡三日，庚申暮，还宫，仍斋宿于西庑。辛酉，出内帑纱彩一万四千匹赐将校于常例外，给军士薪米，令法司决狱，复命有司访求天下儒术深明治道者。及暮，云气四合。壬戌旦，大雷雨，四郊沾足。

癸亥，诏定岳镇、海渎、城隍诸神号。诏曰：“自有元失驭，群雄鼎沸，土宇分裂，声教不同。朕奋起布衣，以安民为念，训将练兵，平定华夷，大统以正，永惟为治之道，必本于礼，考诸祀典，如五岳、五镇、四海、四渎之封，起自唐世，崇名羙号，历代有加。在朕思之，则有不然，夫岳镇、海渎，皆高山广水，自天地开辟以至于今，英灵之气，萃而为神，必皆受命于上帝，幽微莫测，岂国家封号之所可加？渎礼不经，莫此为甚，至如忠臣烈士，虽可加以封号，亦惟当时为宜。夫礼所以明神人，正名分，不可以僣差，今宜依古定制，凡岳镇、海渎，并去其前代所封名号，止以山水本名称其神，郡县城隍神号，一体改正，历代忠臣烈士，亦依当时初封，以为实号，后世溢羙之称，皆宜革去，惟孔子善明先王之要道，为天下师，以济后世，非有功于一方一时者可比，所有封爵，宜仍其旧，庶几神人之际，名正言顺，于礼为当，用称朕以礼事神之意。五岳称东岳，泰山之神；南岳，衡山之神；中岳，嵩山之神；西岳，华山之神；北岳，恒山之神。五镇称东镇，沂山之神；南镇，会稽山之神；中镇，霍山之神；西镇，吴山之神；北镇，医无闾山之神。四海称东海之神、南海之神、西海之神、北海之神。四渎称东渎，大淮之神；南渎，大江之神；西渎，大河之神；北渎，大济之神。各处府州县城隍称某府、某州、某县城隍之神。历代忠臣烈士，并依当时初封名爵称之。天下神祠，无功于民，不应祀典者，即淫祠也，有司无得致祭。於戏！明则有礼乐，幽则有鬼神，其礼既同，其分当正，故兹诏示，咸使闻知。”是日，上躬署祝文，遣官诣岳镇海渎，以更定神号告祭。其东岳祝文曰：“惟神磅礴东海之西、中国之东，参穹灵秀，生同天地，形势巍然。古昔帝王登之以观沧海，察地利以安生民，故祀曰‘泰山’，于敬则诚，于礼则宜。自唐始加神之封号，历代相因至今。曩者，元君失驭，海内鼎沸，生民涂炭，予起布衣，承上天后土之命，百神阴佑，削平暴乱，正位称尊，职当奉天地、享鬼神以依时，统一人民，法当式古。今寰宇既清，特修祀仪，因神有历代之封号，予详之再三，畏不敢效，盖神与穹壤同始，灵镇东方，其来不知岁月几何，神之所以灵，人莫能测其职，必受命于上天后土。为人君者，何敢预焉？予惧不敢加号，特以‘东岳泰山’名其名，依时祀神，惟神鉴知。”余四岳、五镇、四海、四渎祝文惟起语各异，余皆同。仍遣秘书监直长夏祥凤等颁‘革正神号’诏于安南、占城、高丽。

命僧克新等三人往西域招谕吐蕃，仍命图其所过山川地形以归。

升大都督府都督佥事华云龙为都督同知，兼燕府武相。

甲子，礼部尚书崔亮等言：“朝仪贵乎整肃，礼文不可乖错。今定大朝会、常朝及内外官员辞谢、奏事、侍班等礼，付侍仪司行之侍仪，职专赞引，凡侍立班序，告示引进、通赞、承奉、知班、都知、舍人赞引执事，殿中侍御史职专纠劾殿廷失仪者，监察御史职专紏举大朝会百官失仪者，知班职专检察班行，日与侍仪、司官随同朝班出入，有失仪者，以报殿中，侍御史纠治。”从之。

禁淫祠。制曰：“朕思天地造化，能生万物而不言，故命人君代理之。前代不察乎此，听民人祀天地、祈祷，无所不至。普天之下，民庶繁多，一日之间祈天者，不知其几，渎礼僣分，莫大于斯。古者，天子祭天地，诸候祭山川，大夫、士庶各有所宜祭，其民间合祭之神，礼部其定议颁降，违者罪之。”于是中书省臣等奏：“凡民庶祭先祖，岁除祀灶，乡村春秋祈土榖之神，凡有灾患，祷于祖先。若乡属、邑属、郡属之祭，则里社、郡县自举之。其僧道建斋设醮，不许章奏上表，投拜青词，亦不许塑画天神地祗。及白莲社、明尊教、白云宗、巫觋、扶鸾、祷圣、书符、咒水诸术，并加禁止，庶几左道不兴，民无惑志。”诏从之。

定五等勋爵。凡勋：正一品，上柱国；从一品，柱国；正二品，上护军；从二品，护军；正三品，上轻车都尉；从三品，轻车都尉；正四品，上骑都尉；从四品，骑都尉；正五品，云骑尉；从五品，武骑尉。爵：正一品，国公、郡公；从一品，郡侯；正、从二品，郡伯；正、从三品，县伯；正、从四品，县子；正、从五品，县男。

丙寅，诏追封故皇姊为太原长公主，夫王七一为驸马都尉，皇姊孝亲公主为陇西长公主。太原长公主册文曰：“朕惟古之君天下者，既追尊祖宗，又及于兄弟之亲，所以叙彝伦，昭恩义，帝王之先务也。故姊朱氏，以柔懿贞淑之德，归于王氏，何期未久，与夫相继而亡。朕当艰难之秋，赖祖宗积德，上天眷命，削平祸乱，统驭华夷，每念我皇考、皇妣生我兄姊及朕六人。今富有天下，贵为天子，劬劳之恩，无从以报，而兄姊复无在者，骨肉之亲，感悼无已，稽之古典，宜有褒显，以称追崇。可追封为太原长公主。”皇姊夫王七一诰曰：“朕君天下，观历代爱亲、敬长之道，乃帝王之先务，故必尽其礼焉。姊夫王七一，爰自弱冠，婿于我家，何期与我姊相继而亡，遂乏后嗣，朕有天下而推恩不逮，良深痛悼。可赠荣禄大夫、驸马都尉，灵其有知，服兹宠命。”复遣潭府承奉正程安具衣冠改葬于盱眙。祭曰：“古之有天下者，必推恩以及骨肉之亲，无间于存殁。朕自即位以来，伯兄弟侄皆已追封王爵，惟我姊及姊夫早世无后，为因兵革，不知葬所近者。外甥李文忠，访求得灵榇于泗州之盱眙县，因其衣衾棺椁，改葬于县之太平乡叚家庄，追念亲义，曷胜哀怆！爰遵古典，特加封赠，以慰九泉，兹具牲醴致祭，就用焚黄，灵其鉴知。”

丁卯，命赐武官指挥以上命妇冠服。

迁浙江行省参政张本为湖广行省参政，湖广行省参政阮崇礼为浙江行省参政。

戊辰，以广西卫指挥使蔡仙为广西行省参政。

诏自今武官有犯，非奏请不得逮问。

庚午，改司天监为钦天监。

改广西庆远安抚司为庆远府。

壬申，左副将军李文忠捷奏至。时百官奏事奉天门，闻元主殂，遂相率拜贺。上曰：“元主守位三十余年，荒淫自恣，遂至于此。”因谓治书侍御史刘炳曰：“尔本元臣，今日之捷，尔不当贺也。”因命礼部榜示：凡北方捷至，尝仕元者不许称贺。既又以元主不战而奔，克知天命，谥曰顺帝。

设陕西、北平、山西行都督府。

置惠民药局，府设提领，州县曰官医，凡军民之贫病者，给之医药。

诏凡武官任王相传者，与兼职之禄。

癸酉，中书省以左副将军李文忠所奏捷音，榜谕天下。上览之，见其有侈大之词，深责宰相曰：“卿等为宰相，当法古。昔致君于圣贤，何乃习为小吏浮薄之言？不知大体，妄加诋诮，况元虽夷狄，然君主中国，且将百年，朕与卿等父母皆赖其生餋。元之兴亡，自是气运于朕，何预而以此张之四方？有识之士，口虽不言，其心未必以为是也，可即改之。”

左副将军李文忠遣人送所获故元诸孙买的里八剌等及其宝册至京师。省臣杨宪等请以买的里八剌献俘于庙，宝册令百官具朝服进。上曰：“宝册贮之库，不必进也。古者虽有献俘之礼，武王代殷，曾用之乎？”宪曰：“武王事殆不可知，唐太宗尝行之矣。”上曰：“太宗是待王世充，若遇隋之子孙，恐不行此礼。元虽夷狄，入主中国，百年之内，生齿浩繁，家给人足，朕之祖父亦预享其太平。虽古有献俘之礼，不忍加之，只令服本俗衣以朝。朝毕，赐以中国衣冠，就令谢。”复谓宪曰：“故国之妃朝于君者，元有此礼，不必效之，亦令依本俗服于中宫朝见，见毕，赐之中国服，亦令就谢。”

福州府地震。

安南国王陈日熞遣其上大夫阮兼、中大夫莫季龙、下大夫黎元普等来上表谢恩，贡方物。阮兼卒于南安。上赐季龙以布帛有差，仍赐日熞纱、縠各二匹，以银五十两为阮兼丧费，令有司送柩归其国。

乙亥，买的里八剌朝见。上皮弁服，御奉天殿，百官具朝服侍班，侍仪使引买的里八剌具本俗服行五拜礼，至东宫见皇太子，四拜，百官便服侍班。朝毕，赐之衣冠。买的里八剌母及妃朝见坤宁宫，命妇具冠服侍班，朝毕，俱赐以中国服。乃赐第宅于龙光山，命优其廪饩，封买的里八剌为崇礼侯。诰曰：“昔帝王之有天下，必封前代子孙，使作宾王家，其来尚矣。曩因元失其政，四海分争，朕以武功削平群雄，混一区宇，为天下主。而买的里八剌，实元之宗孙。比者，遣将北征，尔祖已殂，既克应昌，尔乃来归。朕念帝王之后，爰稽古制，锡以侯封，尔其夙夜恭慎，称朕优礼之意。”上谓省臣曰：“朕见前代帝王革命之际，获其后妃，往往不以礼遇，欺孤虐寡，非盛德所为，朕甚不取。今元脱忽思后在此，北狄但知食肉饮酪，且不耐暑，其饮食居第，务适其宜，若其欲归，当遣还沙漠。”

丙子，以获买的里八剌祭告天地于圜丘，翼日，告太庙。

赏天策卫知事朱友闻绮、帛各五匹。初，指挥张温守兰州，元将王保保兵围城，温督将士备守。夜二鼓，围兵登城，千户郭祐被酒醉卧，不之觉，巡城官军击却之。围既解，温执祐，将斩之。友闻争之曰：“当贼犯城时，将军斩祐以令众，所谓以军法从事，人无得而议之。今贼既退，乃追罪之，非惟无及于事，且有擅杀之名，窃以为不可。”温悟，杖祐而释之。上闻之，谓辅臣曰：“友闻以幕僚能守朝廷法，直言开谕官长，此正人也。宜加赉予，以劝其余。”

都督同知汪兴祖与指挥常守道率兵至大同北口，与元将速哥帖木儿等战，大败其军，斩馘无筭，获王保保弟金刚奴、平章朱真等四百余人。

丁丑，颁平定沙漠诏于天下。诏曰：“朕本农家，乐生于有元之世，庚申之君，荒淫昏弱，纪纲大败，由是豪杰并起，海内瓜分，虽元兵四出，无救于乱，此天意也。然倡乱之徒，首祸天下，谋夺土疆，欲为王伯，观其所行，不合于礼，故皆灭亡，亦天意也。朕当是时年二十有四，盘桓避难，终不宁居，遂托身行伍，驱驰三年，睹群雄无成，徒扰生民，乃率众渡江，训将练兵，奉天征讨，于今十有六年，削平强暴，混一天下，大统既正，民庶皆安，而元之遗孽，时犯边埸，劳我师旅。今年六月十有五日，左副将军李文忠、左丞赵庸等遣使来奏：‘五月十六日，率兵北至应昌，获元君之孙买的里八剌及其后妃宝册等物，知庚申君已于四月二十八日殂于应昌。大军所至，朔庭遂空。’中书上言，宜以其孙及后妃献俘于太庙，朕心思之，其君之亡系乎天运，所遗幼孙，若行献俘，实有不忍，况当天下纷乱，朕非有意，不过欲救患全生。今定四海，休息吾民于田里，非朕所能，亦天运致然也。尚虑臣民未知朕意，是用播告天下。左副将军以礼获送买的里八剌已至，朕怜帝王之后，难同庶民，及首乱僣伪来降者，特封崇礼侯，总其眷属，以及母后等同居，饮食、服用出官民上，俾存元祀，体法前王，不敢过亏。呜呼！天命靡常，惟殷是鉴，可不畏哉？”仍遣使赍诏，谕安南、高丽、占城。

是日，百官上表贺。上谕之曰：“卿等试言元之所以亡与朕之所以兴。”刘基进曰：“自古夷狄未有能制中国者，而元以胡人入主华夏几百年，腥膻之俗，天实厌之。又况末主荒淫无度，政令隳坏，民困于贪残，乌得而不亡？陛下应天顺人，神武不杀，救民于水火，所向无敌，安得而不兴？”上曰：“当元之季，君宴安于上，臣跋扈于下，国用不经，征歛日促，水旱灾荒，频年不绝，天怒人怨，盗贼蠭起，群雄角逐，窃据州郡。朕不得已，起兵欲图自全，及兵力日盛，乃东征西讨，削除渠魁，开拓疆宇。当是时，天下已非元氏有矣。向使元君克畏天命，不自逸豫，其臣各尽乃职，罔敢骄横，天下豪杰，曷得乘隙而起？朕取天下于群雄之手，不在元氏之手，今获其遗胤，朔漠清宁，非天之降福，何以致此？诗曰：‘商之孙子，其丽不亿，上帝既命，侯于周服。’天命如此，其可畏哉？”

上遣使诏谕元宗室、部落臣民曰：“自古天生圣人，主宰天下，立法创制，以安生民。三代、汉、唐之君，姑置不言，且以近代论之。若宋创业之君能行善政，其民乐生，故天祐之，厥后子孙微弱，疆土日削，故天命尔元世祖代之，至妥欢帖木儿为君，荒淫昏懦，不思政理，不恤民艰，故奸凶并起，天下大乱，生民无主。朕时不忍荼毒，于是起兵救民，豪杰之慕义者相率来归，剪暴除残，平定四海，乃推戴朕为皇帝，国号大明，此天佑朕躬，故成功之速若是也。朕即位之初，遣使往谕交阯、占城、高丽诸国，咸来朝贡，奉表称臣，唯西北阻命遏师。朕未遣使降诏者，以庚申君尚拥众应昌故耳。乃者，命将西征，直抵土蕃，偏师北伐，遂克应昌。元君既殂，太子爱猷识理达腊知天命既去，人力难为，望风遁逃，遂获其孙买的里八剌至京。朕怜帝王之裔，爵封为侯，俾与其母妃同居，赐以第宅，给以衣食，以奉元祀，超乎臣民之上。今又遣官寻访爱猷识理达腊，若能敬顺天道，审度朕心，来抚妻子，朕当效古帝王之礼，俾作宾我朝。其旧从元君、仓卒逃避者，审识天命，倾心来归，不分等类，验才委任。直北宗王、驸马、部落臣民，能率职来朝，朕当换给印信，还其旧职，仍居所部之地，民复旧业，羊马孳畜，从便牧餋。朕有天下物产之富，贡赋之入，军国爵赏之费，取用不竭，岂需尔沙漠荒落之地哉？特以元君之子孙，流离失所，一有不虞，则朕恐失古人兴灭继绝之意，俾尔人民无所归往，故遣使遍谕朕意。朕既为天下主，华夷无间，姓氏虽异，抚字如一，尔等无或执迷，以贻后悔，其边塞鞑靼百姓因元丧乱，征繇繁重，供亿劳苦，朕甚悯焉。诏书到日，悉安所居，无自惊扰，以废耕牧。”

翰林院编修罗复仁、兵部主事张福传诏还自安南，言：“安南馈黄金、吉贝等物，已却之不受。”上曰：“不受其馈是也。”命中书加赐其使莫季龙而还。

济南府知府陈修及司农官上言：“北方郡县，近城之地多荒芜，宜召乡民无田者垦辟，户率十五亩，又给地二亩，与之种蔬，有余力者不限顷亩，皆免三年租税。其马驿、巡检司、急递铺应役者，各于本处开垦，无牛者官给之，守御军、屯远者亦移近城。若王国所在，近城存留五里，以备练兵牧马，余处悉令开耕。”从之。

戊寅，遣使持诏谕云南、八番、西域、西洋、琐里、爪哇、畏吾儿等国曰：“自古为天下主者，视天地所覆载，日月所照临，若远若近，生人之类，无不欲其安土而乐主，然必中国治安而后四方外国来附。近者，元君妥欢帖木儿荒淫昏弱，志不在民，四方豪杰，割据郡县，十去八九。朕悯生民之涂炭，兴举义兵，攘除乱略，天下兵民，尊朕居皇帝位，国号大明，建元洪武。前年克取元都，四方以次平定，其占城、安南、高丽诸国，俱已朝贡。今年遣将巡行北边，始知元君已殁，获其孙买的里八剌，封为崇礼侯。朕仿前代帝王治理天下，惟欲中外人民咸乐其所，又虑汝等僻在远方，未悉朕意，故遣使者往谕，咸使闻知。”

应天府溧水县奏：“久雨。江水冲溢，漂民居。”上命户部赈恤之。

诏天下府、州、县立城隍庙，其制高广，各视官署厅堂，其几案皆同，置神主于座，旧庙可用者，修改为之。

嵩县典史刘某任满入觐，上见其衣服垢弊，因谓省臣曰：“有司以衣食故，侵渔于民者多矣。蒿县典史，贫窭若此，非居官能廉者乎？”省臣因言某居官廉谨状，命以布帛赐之。

庚辰，罢中书右丞相汪广洋退居高邮，侍御史刘炳劾其事母不孝故也。

遣使葬宋理宗顶骨于绍兴永穆陵。先是，上与侍讲学士危素论宋元兴替，素因言：“元世祖至元间，胡僧嗣古、妙高欲毁宋会稽诸陵，时夏人杨辇真加为江南总摄，奏请如二僧言，遂发诸陵，取其金宝，以诸帝遗骨瘗于杭之故宫，筑浮屠其上，以厌之。又截理宗顶骨，为西僧饮器，天下闻之，莫不心酸。”上闻，叹息久之，谓素曰：“宋南渡诸君，无犬失德，与元又非世仇，元既乘其弱并取之，何乃复纵奸人，肆酷如是耶！”即命北平守将吴勉访索顶骨所在，果得之西僧卢中，既送至，命有司厝于京城之南。至是，绍兴府以永穆陵图来献，遂敕葬于故陵。

升守兴元、凤翔卫指挥金兴旺为大都督府都督佥事，仍守兴元。命秦王府武相耿炳文兼陕西行省右丞；都督佥事郭子兴为秦王府武传，仍兼陕西行都督府佥事；都督同知汪兴祖为晋王府武传兼山西行都督府同知，位居武传谢德成之上；都督佥事张温兼陕西行都督府佥事。温先守兰州有功，及是，入谢。上谕之曰：“兰州之捷，可谓奇功。夫将帅之道，有功不伐，则功益显；恃功骄恣，则名益隳。是故惟仁者不矜其功，而智者克成其名，仁智兼全，所向无敌。若乏仁寡智，虽有勇敢之士百万，不足恃也。古者仁智之将，抚摩安辑，见情达变，坐而制胜，以树勋立名于当时者，国家莫不倚重之功名始终，万古不朽，其余悍骄恣横者，及其成功之后，即复纵肆，以致败亡，此盖勇力有余而仁智不足故也。传曰：‘高而不危，满而不溢。’又曰：‘功盖天下，守之以谦。’尔能守此为戒，则可以长保富贵矣。”

故元四大王寇大同、武州，太原卫指挥桑桂等击走之。四大王者，元之宗室也，初，大军克元都，遁入太原静乐岢岚山中聚众，结塞自固。至是，寇武州，劫杀人民，桂与指挥郑亨率兵击之，追至牛尾庄，四大王遁走，获其三大王脱忽的帖木儿送京师。

辛巳，令民间立义冢。上谕礼部臣曰：“古者，圣王治天下，有掩骼埋觜之令，推恩及于朽骨。近世狃于胡俗，死者或以火焚之，而投其骨于水，孝子慈孙，于心何忍？伤恩败俗，莫此为甚。其禁止之。若贫无地者，所在官司择近城宽闲地为义冢，俾之葬埋，或有宦游远方不能归葬者，官给力费以归之。”

山西行省言：“大同粮储，自陵县长芦运至太和岭，路远费重，若令商人于大同仓入米一石，太原仓入米一石三斗者，给准盐一引，引二百斤。商人鬻毕，即以原给引目，赴所在官司缴之，如此则转输之费省而军储之用充矣。”从之。

上谕中书省臣曰：“苏、松、嘉、湖、杭五郡地狭民众，细民无田以耕，往往逐末利而食不给。临濠，朕故乡也，田多未辟，土有遗利，宜令五郡民无田产者往临濠开种，就以所种田为己业，官给牛种舟粮，以资遣之，仍三年不徵其税。”于是徙者凡四千余户。

监察御史郑沂言：“京师为天下根本，四方之所，瞻仰爵位之设，当使内尊而外卑，内重而外轻，所以隆国势而安天下也。今南京、北京知府与在外散府知府同称，甚失内外之统，宜改应天府知府为南京尹，则国体尊而爵位当矣。人命至重，古人所矜，各府宜设推官一员，专掌刑名，不预他政，庶责有所归而人无冤抑。又殿中侍御史之设，所以备顾问司谏诤，其员不可一日缺也，今久虗其职，岂以天下之大，人材之众，而无能胜其任者哉？宜从铨注，以肃朝仪。又各处虽立递运，而凡转送官物多僦民船，每致扰民，今当广增递运船数于税粮内定民赀力之厚者以充之。国家征伐，必资马匹，宜于两淮空闲之地，设牧马之官，选牝马餋于其中，数年之后，孳息蕃衍，足以备武事。”上皆从之，惟开封有行省，府仍其旧。

壬午，命秦王府武相陕西行省右丞耿炳文署行都督府事。

改宜兴卫为守御千户所。

癸未，国子学典簿周循理言：“国学，教化本原，请择经明行修之士充学官，而增置其员。民间子弟俊秀年十五以上，愿入国学者，听复其身；京官子弟，一品至九品年十二以上者，皆令入学，且定其出身资格。大学生贡于朝，比科举进士，俱得优等擢用，如此，则在内国子生日渐增广，在外有常贡科举进士，不患无人材用矣。”上是其言，命中书省增广太学生，定其出身资格，仍择文儒性行端洁者充学官。

乙酉，改陕西兴元府为汉中府。

置亲军都尉府及仪鸾司，初设拱卫司正七品，管领校尉，属都督府，后改为拱卫指挥使司，秩正三品。寻以拱卫司似前代卫尉寺，又改为都尉司。至是，乃定为亲军都尉府，管左、右、中、前、后五卫军士，设仪鸾司隶焉。

泉州府惠安县民陈同作乱，寇永春、德化、安溪三县，泉州卫千户姚得、龚胜等率兵四千讨之，贼拒战，得等失利，指挥周渊复督兵进击之，又为所败。时驸马都尉王恭镇福建，闻贼势猖獗，遂自将精兵讨之，比至，贼悉众迎战，官军奋击，贼众大败，获同斩之，众遂降。

永平府滦州大水，陕西延安府雨雹伤稼，诏蠲其田租。

绥宁县民萧天祐等聚众为乱，平章杨璟遣兵捕斩之。

是月，倭夷寇山东，转掠温、台、明州傍海之民，遂寇福建沿海郡县，福州卫出军捕之，获倭船一十三艘，擒三百余人。

中书省臣言：“临濠府自吴元年至洪武二年税粮皆已蠲免，计其府夏税麦一千二百八十三石，及安丰千户所濠梁卫屯田当税麦者，自今年为始，徵收如旧。”上仍令勿徵，以苏民力。

故元陕西行省吐蕃宣慰使何锁南普等以元所授金银牌印、宣敕诣左副副将军邓愈军门降，及镇西武靖王卜纳剌亦以吐蕃诸部来降。先是，命陕西行省员外郎许允德招谕吐蕃十八族、大石门、铁城、洮州、岷州等处，至是何锁南普等来降。








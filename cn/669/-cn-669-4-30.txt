30　騶虞諸義


射義：「天子以騶虞爲節，樂官備也。」鄭康成注云：「于嗟乎騶虞，歎仁人也。」周禮大司樂疏引韓、魯説：「騶虞，天子掌鳥獸官。」其説與射義合。文選李陵與蘇武詩注引琴操曰：「騶虞，邵國之女所作也。古者役不踰時，不失嘉會。」墨子三辨篇曰：「成王因先王之樂，命曰騶吾。」豈即詩騶虞歟？

【全云】此屬上，是一條誤分爲二。

【元圻案】周禮春官鍾師「凡射，王奏騶虞」，注：鄭司農云：「騶虞，聖獸。」正義曰：「按異義，今詩韓、魯説，騶虞，天子掌鳥獸官。古毛詩説：騶虞，義獸，白質黑文，食自死之肉，不食生物，人君有至信之德則應之。」






雪后游云岭寺

其一


寒城驱马昼冲泥，绝壁穿云洞壑迷。
古木半悬幽径外，落霞偏在暮峰西。
到来麋鹿俱无恙，是处莓苔可自题。
夙昔登临怀不浅，古人尊酒况同携。

其二

长松谡谡水潺潺，雪色霏微薜荔斑。
望里寒光摇素练，年来归梦满青山。
欲从支遁中峰住，试问梁鸿何日还。
夕色催人还秉烛，此身真愧暮鸦閒。


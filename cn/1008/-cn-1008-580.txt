赵蕃　赋道傍菊

园亭种菊只须多，多实相求半已讹。

紫蔓弱茎真此物，顾埋林莽杂蓬莱。

赵蕃

赵蕃　赋道傍菊

世无元亮亦无诗，菊亦凄凉孰汝知。

问我无诗宁爱菊，落英闻道可充饥。

赵蕃

赵蕃　赋道傍菊

山行渐欲堕荆榛，夹道黄花独尔新。

野外篱边非失所，尚能寒眼动诗人。

赵蕃

赵蕃　赋道傍菊

三迳虽荒菊尚存，江东书到每伤神。

七盘八叠辰州路，赖尔相看作故人。

赵蕃

赵蕃　赋道傍菊

日和犹有采花蜂，日冷凄然难为容。

不以无人废芳事，政应兰薏与同宗。

赵蕃

赵蕃　赋道傍菊

黄菊花中黄蝶飞，似怜节晚怅余晖。

春风桃李明年事，十月清霜何处归。

赵蕃


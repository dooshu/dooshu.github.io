宋祁　元会诗五首

享运乐斯逢，多仪粲云展。

杂袭置萝图，禺卬瞻邃冕。

沿磩履行进，分墀珮声转。

夤极自成恭，欢馀还作抃。

宋祁

宋祁　元会诗五首

惟新兹首祚，倾祝乃祈年。

光华无辍旦，先后不违天。

贺牍纷陈几，祥图霭奏篇。

南金照庑丽，涂玉截肪鲜。

宋祁

宋祁　元会诗五首

穆穆集华蕤，煌煌开燕席。

寿荐万年觞，音谐四厢石。

右秉矗文羽，左轩扬武戚。

再饭人属厌，三行酒温克。

宋祁

宋祁　元会诗五首

阳秋履端月，象魏布和辰。

解辫穹庐使，吹笙萍野宾。

帝晖仍接昼，皇泽共成春。

盛礼年年睹，祥祺日日新。

宋祁

宋祁　元会诗五首

自昔君无劳，有言朝不夕。

遥闻索扇上，已见归舆饬。

千门诏解严，万官均咏德。

愧以斐然章，无裨从臣职。

宋祁


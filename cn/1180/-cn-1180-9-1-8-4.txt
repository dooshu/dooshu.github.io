东方之日

二章，章五句


首章讲：此亦淫奔之词。若曰：





东方之日兮，彼姝者子，在我室兮。

东方之日兮，则初旦之时矣。况夫彼姝者子，当此之旦，则在我所居之室矣。





在我室兮，履我即兮。

履，蹑也。即，就也。夫在我之室，则履我之迹而相就矣。有美一人，我之欲亲而不可得者，今一旦而我即也，不有以慰我之思耶？

末章讲：





东方之月兮，彼姝者子，在我闼兮。

东方之月兮，则初昏之时矣。况夫彼姝者子，当此之夜，则在我门内之闼矣。





在我闼兮，履我发兮。

发，行去也。在我之闼，则履我之迹而行去矣。有美一人，我之所欲亲而不忍违者，今方即而遽发也，不有以伤予之怀耶？






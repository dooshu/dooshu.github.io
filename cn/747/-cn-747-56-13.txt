○授武元衡门下侍郎平章事制

惟人代工，与物施化，财成者元首，辅翼者股肱。况国之号令，本於内史，政所关决，审於黄枢。爰发四方，用宁庶绩，必求同德，资以弼予。朝议郎尚书户部侍郎天水县开国子赐绯鱼袋武元衡，挺生伟才，克振前绪，蹈礼合乐，谦厚端和。居暗室而不欺，处岩廊而益重。文能合雅，吏必立程。再司石室之图，遂践春华之署，故事可举，嘉猷日新。爰委地征，实为邦本。勤於小物，宏以大网，一心不移於吐茹，众务必归於领会，郁此时望，称为名臣。朕祗奉鸿休，惧於负荷，居则神明之隩，位当亿兆之尊，常恐明不烛幽，虑不及远，一物未获，万方在予。《书》不云乎：“臣作股肱耳目。”是用命尔，处兹弼谐，尔其慎於将明，勉於规诲。必思衮阙，无或面从，直哉惟清，副我明命。可朝议大夫守门下侍郎平章事，赐紫金鱼袋，封如故。


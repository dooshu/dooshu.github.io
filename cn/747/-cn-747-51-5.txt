○讨李希烈诏

朕临御万方，失於君道，兵革不息，於今五年。闵众庶之劳，悔征伐之事，而李希烈蔑义弃德，反道虐人。朕哀彼生灵，陷於涂炭，苟存拯物，不惮屈身。故於首春，特布新令，赦其殊死，待以至诚。使臣才及於郊圻，巨猾已闻其僣窃，酷烈滋甚，吞噬无厌。将相大臣，咸怀愤激，继陈章疏，固请讨除。朕以所行天诛，本去人害，兵戈既接，玉石难分。言念勋臣，横遭胁制，虽思改革，厥路无由，乃受污终身，衔冤没代，沦胥以逞，诚可痛伤。岂孽自一夫，而毒流万生，为人父母，宁不愧怀。宜令诸道节度使，将欲进军，先加晓谕：王师致讨，唯止元凶，所有胁从，一切勿问。能去逆效顺，因事建功，明设科条，以示襃劝。


10　王介甫不解春秋　於春秋義例不敢措一辭


王介甫答韓求仁問春秋曰：「此經比他經尤難，蓋三傳不足信也。」尹和静云：「介甫不解春秋，以其難之也。廢春秋，非其意。」朱文公書臨漳所刊四經後亦曰：「春秋義例，時亦窺其一二大者，而終不能自信於心，故未嘗敢措一辭。」

【全云】祁寬所輯和靖語録，海陵周茂振謂荆公妒孫莘老之言不可復加，而遂詆爲「斷爛朝報」，乃屬刻辭。今觀和靖此語，可以釋然。

【元圻案】臨川集答韓求仁書曰：「至於春秋三傳，既不足信，故於諸經尤爲難知。辱問皆不果答，亦冀有以亮之。」〇周茂振跋孫莘老春秋經解曰：「先君傳春秋於先生，嘗言荆公初欲傳春秋，而莘老之書已出，忌之，遂詆聖經曰『斷爛朝報』也。」〇經義考一百八十一：「王氏安石左氏解一卷，存。林希逸曰：『尹和靖言介甫未嘗廢春秋，廢春秋以爲「斷爛朝報」，皆後來無忌憚者託介甫之言也。韓玉汝有子宗文，上介甫書，請六經之旨。介甫皆答之，獨於春秋曰：「此經比他經尤難，蓋三傳皆不足信也。」和靖去介甫未遠，其言如此。』」〇楊龜山作孫莘老春秋經解序曰：「熙寧之初，崇儒尊經，訓迪多士，以爲三傳異同，無所考正，於六經尤爲難知，故春秋不列於學官，非廢而不用也。」〇陸農師答崔子方書曰：「荆公不爲春秋，蓋嘗聞之矣。公曰：『三經所以造士，春秋非造士之書也。學者求經，當自近者始。學得詩，然後學書。學得書，然後學禮。三者備，春秋其通矣。故詩、書、執禮，子所雅言，春秋罕言以此。』」






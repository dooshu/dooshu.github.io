○答蜀撫曾確菴計都蠻善後事 【 都蠻善後】

都蠻未平之先、蜀中士大夫求免其毒害而不可得、今既克復皆欲窺其土田而有之。此私情之難狥者也。眾蠻殘孽。當其降服之初。乘吾兵威。分北而散遣之。為力甚易。今巳一年餘矣。彼既戀其故土。又曾許以撫懷。乃一旦欲別處之。禍萌當自此生矣。仍宜懷之以恩義。久任劉顯以彈壓之。數年之後。人情定帖。畏威懷惠。皆吾赤子矣。蜀人有倡為餘黨未盡之說者。皆欲利其土地耳。公宜熟計其便。毋狥人言。坐墮前功。


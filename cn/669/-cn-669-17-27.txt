101　胡國及林邑書寫皆横行　梵書左旋華書右旋


漢西域傳：「安息國書革，旁行爲書記。」顔氏注：「今西方胡國及南方林邑書皆横行，不直下。」法苑珠林云：「造書凡有三人，長名曰梵，其書右行；次曰佉盧，其書左行；少者蒼頡，其書下行。」夾漈六書略云：「梵書左旋，其勢向右；華書右旋，其勢向左。」

【集證】按法苑珠林：「梵、佉盧，居於天竺。黄史蒼頡，在於中夏。梵、佉取法於浄天，蒼頡因華於鳥跡。文畫誠異，傳理則同。」翻譯名義：「佉盧風叱，此乃大仙人名。」

【元圻案】唐書藝文志「道家類」：「釋氏玄惲法苑珠林集一百卷。玄惲本名道世。」〇四庫全書總目釋家類：「法苑珠林一百二十卷，唐釋道世撰。道世字玄惲，上都西明寺僧。是書成於高宗總章元年，朝散大夫蘭臺侍郎隴西李儼爲之序。」






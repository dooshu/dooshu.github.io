【与李吉州〈宽〉启〈庆历五年冬初到滁州〉】

伏念待罪山城，绝迹人事，敢期音诲，屡以顾存。饮风义以甚高，若话言之方晤。坐麾千里，矧茂最之已深；入观四门，伫宠光之休被。冬凝在候，福履惟宁。瞻咏感铭，倍为诚素。

附：别纸

人至，辱书为诲。承临郡之暇，体况甚休。乡郡多幸，得贤侯为立学舍。蒙索鄙文，窃喜载名庑下，遂不敢辞。笔语粗恶，幸望与伯镇学士评改而刻石也。冬冷，千万加爱。


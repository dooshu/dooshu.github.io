易水歌

白日苍茫落易水，悲风动地萧条起。
荆卿入秦功不成，遗恨骊山暮烟紫。
昔年此地别燕丹，哀歌变徵风雨阑。
白虹翕翕贯（一作冠）燕市，黄金台下阴云寒。
袖中宝刀霜华重，此事千秋竟成梦。
十三杀人徒尔为，百二河山（一作山河）俨不动。
呜呼，荆卿磊落殊不伦，渐离慷慨得其真。
长安无限屠刀肆，犹有吹箫击筑人。


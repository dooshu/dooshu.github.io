卫河道中

其一


淮流朝暮已千回，愁客常倾鹦鹉杯。
黄草尽随云岭没，白杨分带岸沙开。
九河落日摇瀛海，三辅秋风到邺台。
尺五长安闻北雁，几行先过上林来。

其二


明月平沙霜气浮，千帆灯火狎寒流。
水分赵魏鱼盐出，天入幽并箕尾收。
新堑金堆龙卧夜，古营玉帐雁啼秋。
莫愁大漠风烟近，河朔于今是帝州。





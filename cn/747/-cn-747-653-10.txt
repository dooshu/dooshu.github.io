○制诰自序

制诰本於《书》。《书》之诰、命、训、誓，皆一时之约束也，自非训导职业，则必指言美恶，以明诛赏之意焉。是以读《说命》则知辅相之不易，读《胤征》则知废怠之可诛。秦汉以来，未之或改。近世以科试取士文章，司言者苟务元刂饰，不根事实，升之者美溢於词，而不知所以美之之谓；黜之者罪溢於纸，而不知所以罪之之来。而又拘以属对，以圆方，类之於赋、判者流。先王之约束，荩扫地矣。元和十五年，余始以祠部郎中知制诰，初约束不暇，及後累月，辄以古道干丞相，丞相信然之。又明年，召入禁林，专常内命。上好文，一日，从容议及此，上曰：“通事舍人不知书便其宜，宣赞之外无不可。”自是司言之臣，皆得追用古道，不从中覆。然而余所宣行者，文不能自足其意，率皆浅近，无以变例。追而序之，荩所以表明天子之复古，而张後来者之趣尚耳。


167　楚靈赦無宇之斷旌　三帝赦免己之讎隙


寺人披之斬袪，僖二十四年。芋尹無宇之斷旌，昭七年。其讎一也。披請見而晉文讓之，無宇執人於宫而楚靈赦之，楚靈之量優於晉文矣。方樸山云：「晉文聞披言，亦遽見之矣。此論未公。」漢高帝之赦季布，魏武帝之免梁鵠，吴景帝之遣李衡，皆有君人之量。

【全云】一是英雄，一是奸雄，一是中主之寬大者。

【元圻案】史記季布列傳：「朱家謂滕公曰：『季布何大罪，而上求之急也？』滕公曰：『布數爲項羽窘上，故必欲得之。』朱家曰：『臣各爲其主，項氏臣可盡誅邪？』滕公待間，果言如朱家指。上廼赦季布。」〇三國志魏武紀注：衞恒四體書勢序曰：「梁鵠以攻書至選部尚書。於是公欲爲洛陽令，鵠以爲北部尉。鵠後依劉表。及荆州平，公募求鵠，鵠懼，自縛詣門，署軍假司馬。」〇三國志吴孫休傳：「休，權第六子。權薨，休弟亮承統，徙休於丹楊郡〔一〕。太守李衡數以事侵休。亮廢，孫綝迎休御正殿，大赦改元。詔曰：『丹楊太守李衡，以往事之嫌，自拘有司。夫射鈎斬袪，在君爲君，遣衡還郡，勿令自疑。』」〇休謚景帝。

〔一〕「丹楊」，原作「丹陽」，據中華本三國志卷四八吴書孫休傳改。下同。






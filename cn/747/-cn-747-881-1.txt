○百官奏请行圣尊後册礼表

文武百官臣某等言：伏奉制旨，以圣尊後册礼，奉令旨俟百日後上进者。仰承严命，固合遵行。但以事有未安，理须陈奏。中谢。伏以历代已来，嗣极之主，礼之大者，尊奉上宫。倘或正仪未行，庶事莫敢先举。所以陛下裁膺册礼，即下制书，长乐归尊，已先孝理。百司承式，将撰吉辰。及金辂言旋，六宫即叙。惟有典礼，已属稽迟。遽睹丝言，备听慈旨。在苴麻之次，诚极感伤。然吉凶之仪，本无妨碍。历稽前代，遍考儒臣，法度具存，事体至大。况涣汗之泽，普及诸侯。简册之行，便当相次。未修大礼，交歉群情。伏乞陛下再禀严慈，俯回听允。臣等幸列有位，庶免旷官。冒渎冕旒，无任云云。


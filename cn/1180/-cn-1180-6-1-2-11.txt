辞免恩命疏


节奉手敕吏部：“朕嗣承大统，内阁辅臣翊赞勤劳。兹特加恩少师、兼太子太师、吏部尚书、建极殿大学士张居正，加授左柱国，进兼中极殿大学士，还荫一子尚宝司司丞，照新衔给与诰命。钦此。”

仰惟皇上光缵丕图，恩隆逮下，覃敷大赉，首及弼臣，此千载一时之盛际也。臣敢不祗承休命，仰副圣心。但念臣猥以凡庸，受知先帝，早蒙亲简，擢置鼎司。官品骤躐于孤卿，封荫累叨于前后。逮我皇上嗣位以来，鉴臣忠实无他，被以晋接之荣，托以首辅之重。奖褒赐赉，卓越前闻。臣夙夜省循，如梦如觉，未知何缘际此殊宠！伏维乾坤高厚，虽捐糜此身，不足以仰酬其万一矣！乃今特廑纶，礼数愈隆。既锡以加勋进殿之荣，又重以荫典纶章之渥。旧恩未报，新宠荐临。将使微臣何修何为，可以称塞；何颜何面，可以堪承？况左柱系文品穹阶，而中极乃殿学峻秩，在先朝名德，犹不敢居，岂臣之驽愚，可容忝窃？至若符台世赏，以待有功，臣有何勋庸，侥此厚幸？夫能薄而位高，则易有覆之虞；劳微而获厚，则《诗》有《伐檀》之刺。臣虽极愚，自量甚审。若不揣分于止足，必将速咎于颠，此臣所以跼天蹐地，震惧而不宁者也。伏望皇上怜臣福分已过，将至灾危；察臣控辞甚真，非有矫饰，特回成命，俾守旧官。庶朝廷名器之隆，不致滥予；而臣子分义之正，亦获少安。

（奉圣旨：卿劝讲春宫，弼赞新政，独秉公忠，茂宣劳勚。特加恩数，用示眷酬。宜承成命，不必过辞。吏部知道。）






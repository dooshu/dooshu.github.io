○設縣事宜 【 建縣三條】

為復設縣治、以安地方事照得本府所屬縣治地方、惟新淦最廣、難於控馭、考之前代、有石陽巴丘新淦三縣、至元改新淦為州我　朝尋復為縣、今之新淦實為一州二縣之地也、東與樂安豐城接界、南連吉水廬陵永豐賊盜生發吉水諸縣彼此為巢難以力捕夫立縣則亦吉水諸縣之便也。凡錢糧之催徵。公事之勾攝民之弱者閉門上山強者集眾拒抗甚至中途鬨奪府縣添人拘捕。則假稱激變以挾制官府。又有大於此者正德年間東鄉大寇張元一作亂、致煩　朝廷興兵征勦大軍一出所費鉅萬今竊計。之可立數縣若早立縣　朝廷無興兵之費而生民免肝腦之苦矣再照新淦原額五百七十里今歸併止五百二十里開　國以來戶口日增何新淦民日减哉化不行也歸併之地必皆頑民所居也歸併日多猶無害也頑民日多為可慮也議者咸曰勞民傷財然一勞而永逸費小而利大為　國謀者必有所擇也卷查成化四年、該本府前任知府陳浩、　奏為地廣民稠添設縣治事准行布按使司行、本府縣勘實取具通縣里老執結備繇申詳在卷弘治十四年、知府吳敘亦舉前因申詳、正德六年知府吳宗周、　奏行布政使司按察使司行勘在卷正德十三年知府戴德孺復行勘實申報舉行間值宸濠之變中止、延至今日、又越五六年矣兵荒之後殘者巳蘇勞者巳息失今不舉終為虛談後有警虞噬臍何及竊惟今議設縣與廣東惠州之海豐縣潮州之潮陽縣　奏勘相應准行定擬縣名銓官鑄印、事體相同如蒙伏乞轉達、特　勑工部再加詳議查照海豐潮陽　奏行事例、乞為　上請賜以縣名及　勑禮部鑄印　勑吏部銓選知縣一員前來赴任就以本院區處錢糧物料付令自治、庶幾用力專、而成功易矣、

其二

為復設縣治、以安地方事、中間物料工等項、蒙區畫巳定、別無異議、竊惟用人最為首務、嘗騐他縣之立、往往累年而未能成功者無他或者委用非人雖或得人未免有考滿轉遷之顧望及有為人為巳之分而用力不專故也訪得廣東新建龍門縣、未立之先、　奏選知縣一員、責令自治、而成功甚易、合無　奏選知縣一員、或於所屬府首領縣佐中保陞賢能官一員。令其到任。自為督治。則其視一椽一瓦。皆巳之財。一夫一匠。皆巳之力。兼以當道區處之周。催督之嚴。不數年而成功可必矣。

又

論治新淦者、莫急于立縣、既立縣、莫急於□化、夫欲更化、大略有三、必以清理田糧為先。其次誘服大戶。又其次招徠流移。何謂清理田糧。盖峽江之地。離官僻遠。又多深山阻谷。小民被狡鷙者霸占田地而不收糧或賣以與人。而收糧不盡。間有訴告。又因依山負固。官府不能一一拘理。甚至物料夫差。百端催迫。至不能存。而竄徙於他鄉。或商販于別省。或投入勢要。為家奴佃僕。民之逃亡。此其故也。民雖逃亡田糧如故。一遇徵期。官府只將里長催併。里長幾何。能堪而出官哉。中間固有被積年歇家包充者。然而頑者不肯出官。弱者不敢出官。亦自不能無矣。民與里長。既逃亡而不出官。則不特秋糧之拖欠也。一應坐派軍需物料。里長委之人戶逃亡。官府委之里長不出。逐年拖欠又積而至無筭矣。繇此言之。錢糧逋負。繇于里長之不出。里長不出。繇於小民之逃亡。小民逃亡。繇于田糧之不明。其根源所自。斷斷無疑也。為今之計。莫先於慎擇廉幹官一員。揭查黃冊。凡逃絕刀下田糧盡數抄出。因冊上之糧。究圖內之田。沿丘履畝。根尋下落。的係何人佔耕。何處荒蕪。中間果有水推沙塞。是實為之開豁。究而得出。仍須寬其既往之罪田粮明則人自樂業而逃亡自復矣田糧一明則人戶可復業里長可出官巳後錢糧可以無逋負矣。何謂誘服大戶。峽江之民。多聚山谿與地不同過於柔則玩。過於剛則激故可以誘服而不可全以威懾也。如霸佔他人田產。先須省諭其收糧歸戶。如不肯從。則省令其退還田畝。寬免其罪。如是而又不從。則畧舉一二重置之法。以警愳之。山野之民。不識禮義。凡有子弟悉勸令其入學肄業。若以為質。則柔不致玩。剛不致激。漸次可使化服。而濳消其逃避山澤。聚眾拒捕之舊習矣。何謂招徠流移。省刑薄稅。為政之體、立縣之初。無不瀙聽新政。且峽江之民。久困于虛糧重大。若非示與輕則。土居者不可保。况望其流移者之復業哉。今宜大頒牓諭。巳後三年。秋糧不分兌軍兌淮。南京存留等項。盡數派輿輕則折銀。及流移復業者。照例優卹。仍免其差役三年。如此則住居本土者。有胥慶之懽。流移遠方者。結還鄉之約。逃亡可復其一二矣

皇明經世文編卷之二百二十六終








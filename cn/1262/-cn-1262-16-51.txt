端宏名宦：

当涂端廷赦，巡按两浙。其大父宏，故浙左辖，诸生议举名宦。杭州守娄志德曰：「此厚道也。顾其孙将以巡方至，而吾侪举之，如公论何？行俟去后图之。」及去竟寝。(《杭州府志》)

崇祯丁丑，闽县陈瑄守嘉兴。其大父日休以贡士司谕海宁，在万历初。事远声杳，诸生追祠之名宦。此与端宏事正类，时无娄守，见古今人相去多矣。又天启中，潘汝祯抚浙。潘旧令瑞安，及瑞安令来谒，问吾旧祠何如？令出不意，强对曰：「小民感佩，庙貌日虔。」出语人曰：「旧祠不知在何所，今惟有重创耳。」




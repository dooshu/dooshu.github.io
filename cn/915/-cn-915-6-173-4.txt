◇丧服传

案：《孔子家语》曰：「男子十六而成童，女子十四而化育。」此成人之大例也。人成有早晚。又案：《左氏传》曰：「国君十五而生子，冠而生子，礼也。」然则十五、十六，可以为成人矣。女七岁男八岁而堕齿，此堕齿之大例也。以是而处殇之义，则七岁至九岁，宜为下殇；十岁至十二，宜为中殇；十三至十五，宜为长殇。合古十六成人十五生子之义，十九以下，四岁之差。《传》所记者，非经典也。二十而冠，三十而娶，是无不冠不娶之限耳；若必三十，则舜为得礼矣，奚为称鳏哉？（《通典》九十）


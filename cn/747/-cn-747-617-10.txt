○修仙都观记

平都山最高顶，即汉时王、阴二真人蝉蜕之所也。峭壁千仞，下临湍波；老柏万株，上插峰岭，灵花彩羽，皆非图志中所载者。昏旦万状，信非人境。贞元十五年，余西游岷蜀，停舟江岸，振衣虔洁，诣诸洞所。石灵窦，苍焉相次；苔龛古书，依稀可辨。时与道侣数人坐於下，须臾，天籁不起，万窍风息，山光耀於耳目，烟霞拂於襟褒。相顾神竦，若在紫府元圃矣。牵於形役，不得淹久，瞻眺惆怅，书名而去。尔来已三十四年。大和庚戌岁，自淮南移镇荆门，有客由峡中来者，皆言当时题纪文字犹在，观宇岁久，台殿荒毁，不三数年，必尽摧没於岩壑矣。乃舍一月秩俸，俾令修葺。子来同力，浃旬报就。去年冬十一月，诏命换麾幢，再领全蜀，溯三峡，历旧游，依然境物，重喜登览，闻泉声而缓步，爱松色而难别。遂命笔砚，志於岩谷。时大和七年正月五日记。


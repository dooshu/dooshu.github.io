○告畲竹山神文

稹闻天好平施，而特累山岳，许其嵩崇，圣王亦视之公侯，不惜牲币，盖以其镇定区宇，舒贮风云，毓栾栌栋础，洎百谷万货，以资养於人也。至於蒙翳荟罗，恶木穴窟，虺蜥虎豺，迎碍吞噬，以遂其高傲坚顽之势，非天意也。按通之载号神，为名山川，且迩邑屋，而扶道途，然而不砟不获，不础不柱，集ァ蟒，蔽弊道路，将五十年矣，实人力之不足於山也，非神之过。今天子斩三叛之明年，通民毕赋用其间，馀夹津而南，开山三十里，为来年农种张本。自十月季旬，周甲癸而功半就。郡司马元稹，率属攸酒肴，以告於神曰：“通之邑居，才二百室，一旦为神剪翳秽，戮豺狼，幅员六十里之地，亦足为用力於神，神其戒哉。”敬用嘉祝，祝曰：“为山输力，为民丰食。廪以万亿，蟊贼以殛。报用黍稷，谥用正直。播布不殖，淫厉不息，风雨不式。麋不比，俾民无得，将他山是啬。弃神之域，为神之羞，永永无极。神其畏哉。尚飨。”


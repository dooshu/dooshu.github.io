44　共和二説


「周、召二相行政，號曰共和。」吕成公曰：「古史案：汲冢紀年共伯和干王位，故謚共和。左傳王子朝告諸侯曰：『諸侯釋位，以間王政，宣王有志而后效官。』昭二十六年。推是而言，則厲、宣之間，諸侯有去其位而代王爲政者。莊子曰：『共伯得之於丘首。』」

【元圻案】漢書古今人表：「共伯和，在中上。」師古曰：「共，國名也。伯，爵也。和，共伯之名也。共音恭。而遷史以爲周、召二公行政，號曰『共和』，無所據也。」〇魯連子：「衞州共城縣，本周共伯之國也。共伯名和，好行仁義，諸侯賢之。周厲王奔于彘，諸侯奉和以行天子事，號曰『共和』元年。十四年，厲王死，共伯使諸侯奉王子靖爲宣王。」〇吕氏春秋開春論：「共伯和修其行，好賢仁，而海内皆以來爲稽矣。」〇蘇子由古史周本紀：「共伯和者，厲王時之賢諸侯也。諸侯皆往宗焉，因以名其年謂之『共和』，凡十四年。」自注：「按汲冢云云。」〇馬氏繹史曰：「諸書多言共伯和，史記獨言周、召共政，未知孰是。」〇陸氏莊子讓王篇釋文：「共首本或作丘首。共山在河内共縣西。魯連子云：『共伯後歸于國，得意共山之首。』」






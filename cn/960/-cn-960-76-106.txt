胡仲弓　感古十首

卞氏璧难售，渊明琴本瘖。

自衒亦可丑，三献机转深。

无弦避俚耳，举世谁知音。

所以古达士，万事何容心。

勿学卞氏璧，请事渊明琴。

胡仲弓

胡仲弓　感古十首

管蔡厄周公，陈蔡厄公子。

圣人於此时，所俟惟一死。

弦歌乃逢知，赤舄亦几几。

未明周孔心，道统安所恃。

天苟丧斯文，坠地扶不起。

胡仲弓

胡仲弓　感古十首

豫让口吞炭，智伯头已漆。

报仇须及晨，安用诈行乞。

饮器骨已枯癞哑特小术。壮士死於义，

千古犹一日。弃主事雠人，

万死奚足卹。

胡仲弓

胡仲弓　感古十首

相如归全璧，范增撞玉斗。

为主心固同，逆顺异所守。

发怒俱忘身，裂眦欲碎首。

此完彼玷缺，尽在一举手。

万形各有敝，斯名长不朽。

胡仲弓

胡仲弓　感古十首

共工触不周，荆卿悲易水。

所遭虽异时，等为血气使。

争帝力已穷，报怨反害已。

一为狂夫愚，一为刺客靡。

二者俱无成，三叹而已矣。

胡仲弓

胡仲弓　感古十首

商君金徙木，赵高鹿为马。

徒欲取民信，疑心随解瓦。

罔民适自欺，何以刑天下。

四维已灭亡，命脉存已寡。

焚书火咸阳，斯言信非假。

胡仲弓

胡仲弓　感古十首

四皓隐商山，子陵隐严濑。

隐身非隐名，清致一何在。

羽翼若为成，狂奴滋故态。

一出竟奚为，名被世人卖。

所以终南山，捷径不可再。

胡仲弓

胡仲弓　感古十首

范蠡泛五湖，子房从赤松。

功成乞身退，明哲保令终。

彼美二丈夫，世异辙则同。

此道久不作，利欲尘相蒙。

急流不如返，失脚机穽中。

胡仲弓

胡仲弓　感古十首

惠连梦春草，江淹梦彩笔。

一梦何足凭，材名繇此出。

读书三十年，仅可变形质。

所向如面墙，此语难致诘。

何事殷武丁，因梦得良弼。

胡仲弓

胡仲弓　感古十首

杜康精酒法，陆羽修茶经。

标致虽不同，均是劳吾形。

采薇及茹芝，亦掇天地英。

玄酒非麴糵，或可通神明。

天不生杜陆，人间无醉醒。

胡仲弓


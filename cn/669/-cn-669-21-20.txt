20　溝洫志引吕覽文異


溝洫志「史起引漳水溉鄴」，出吕氏春秋先識覽，以「賢令」爲「聖令」，「舄鹵」爲「斥鹵」。

【閻按】河渠書以引漳水溉鄴爲西門豹。余謂西門豹當魏文侯時，史起當襄王時，皆爲鄴令，皆鑿十二渠利民，故左思魏都賦：「西門溉其前，史起灌其後。」括地志亦云爾。

【元圻案】漢書溝洫志：「民歌之曰：『鄴有賢令兮爲史公，決漳水兮灌鄴旁，終古舄鹵兮生稻粱〔一〕。』」〇吕覽先識覽樂成篇：「民歌曰：『鄴有聖令，時爲史公。決漳水，灌鄴旁。終古斥鹵，生之稻粱。』」〇後漢安帝紀：「初元二年，修西門豹所分漳水爲支渠，以溉田。」〇水經十「濁漳水」注，亦云豹引漳以溉鄴，而吕覽謂史起曰：「魏氏之行田也以百畝，鄴獨二百畝，是田惡也。漳水在其旁，而西門豹弗知用，何也？」

〔一〕「終」，原作「千」，據中華本漢書卷二九溝洫志改。






【赐昭德军节度使检校太傅知并州庞籍抚谕戒勖诏〈五月二十三日〉】

敕庞籍：省所上表，麟州申管勾麟、府州军马司郭恩领兵过屈野河陷没待罪事，具悉。卿以文武之才，更将相之任。入筹帷幄，早资决胜之谋；出抚边隅，方重临戎之寄。载惟同德，可谅宣勤。而裨校贪功，曾罔虞于虿毒，败役衔辱，致轻损于国威。嘉封奏之上陈，能列言而引咎。虽勇夫偾于轻敌，彼实自贻；而智者虑于未形，宜无不备。已失难追于既往，后图犹倚于老成。勉思节制之方，用副眷怀之厚。故兹诏示，想宜知悉。夏热，卿比平安好？遣书，指不多及。


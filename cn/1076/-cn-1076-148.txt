卷一百四十八

<史部,诏令奏议类,奏议之属,历代名臣奏议>

钦定四库全书

历代名臣奏议卷一百四十八

明　杨士奇等　撰

用人

宋宁宗即位朱熹召至阙未几予祠校书郎项安世率馆职上书留之言御笔除熹宫祠不经宰执不由给舍径使快行直送熹家窃揣圣意必明知熹贤不当使去宰相见之必执奏给舍见之必缴驳是以为此骇异变常之举也夫人主患不知贤尔明知其贤而明去之是示天下以不复用贤也人主患不闻公议尔明知公议之不可而明犯之是示天下以不复顾公议也且朱熹本一庶官在二千里外陛下即位未数日即加号召畀以从官俾侍经幄天下皆以为初政之美供职甫四十日即以内批逐之举朝惊愕不知所措臣愿陛下谨守纪纲毋忽公议复留朱熹使辅圣学则人主无失公议尚存不报

嘉泰二年叶适上奏曰臣闻欲占国家盛衰之符必以人材离合为验昔周文武身致多士作而用之预卜天命最为长久召康公为成王赋卷阿之诗言求贤用吉士其兴托渊然以深其旨意沃然以长不以美而以戒其词曰蔼蔼王多吉士惟君子使媚于天子又曰蔼蔼王多吉人惟君子命媚于庶人夫上媚天子下媚庶人不以抗犯为能而以顺悦为得此岂有谄曲之意存乎其间哉忠信诚实尽公忘家惟以国之休戚关忧乐不以己之曲直校胜负故能上为人主所信下为百姓所爱盖人材合一之时和平极盛之治其效如此非末世所能及也往者陛下初嗣大宝臣服在百僚偶当进对辄不自已窃尝申绎卷阿之义为陛下献天啓圣明德意开广志虑日新销磨党偏秉执中道人材庶几复合和平可以驯致臣灾疾羸残目覩斯事不胜感叹臣闻治国以和为体处事以平为极和如庖人之味焉主於养口而无酸醎甘苦之争也使犹有酸醎甘苦之争则非和矣平如工人之器焉主於利用而无痕迹节目之累也若犹以痕迹节目为累则非平矣故善调味者必使衆味不得各执其味而善制器者必能消衆不平使皆效其平人臣谁无有己惟明主能使其忘己仁宗初年尝有党论至和嘉佑之间昔所废弃皆复湔洗不分彼此不间新旧人材复合遂为本朝盛时臣久病积衰已絶荣望区区之愚所几人臣忘己体国冥心既往图报方来如子事父无有怠竭职任所系毕智陈力分守所严极忠尽敬不私一身以自徇而与公家相为後先如此则下知和平之实义上享和平之实福远追文武近法仁宗以无愧於卷阿之诗惟陛下财幸

开禧二年适又奏曰臣闻君莫贤乎好士不衰臣莫忠乎爱君愈厚窃观自昔人主渴想治功招徕贤俊意好所加不间疎远而四方之士无不承风延颈争欲自竭及其既衰怠忽厌弃视羣臣倏进乍退若鳬鴈去来不复计惜而其臣遂皆丧气解体消缩畏避往往曰君不已用时不我容怀自疑之心兴不遇之叹矣然则君之好不衰而臣之爱愈厚乃自古及今之难事也臣恭惟陛下天度渊冲圣心昭旷多士汇起衆善类升旬除月召惟恐不及罔因先容多出公论人材可以无遗落之憾矣虽其间固有已进而复退屡逊而不前将用而辄止愿试而未获者而况刚柔异性通介殊方毁誉多端好恶难一要亦未能尽合也固守以待察爱君宜愈厚盖人臣之义当然臣愿陛下益坚至诚不衰往好君门四辟万方竞进拔擢官使何患乏人然非真贤实材不足以赞事业非多闻直谅不足以补阙遗非睦德醇行不足以纪民彛非孤忠峻节不足以励士操非尔雅不足以饬治学非本统不足以垂训讷为辨主拙为巧师凡此不同并包兼覆纳我洪造扬于明朝信国家之盛时矣臣惓惓爱君终始不移义毕於此惟其狂愚岂逃睿照

宁宗时余天锡上疏曰臣荷国恩起家分阃旋蒙趣觐躐玷迩联时权礼部侍郎曹豳实在谏省盖尝抗疏谓用臣大骤臣与豳交最久相知最深今观其所论於君父有陈善之敬友朋有责善之道而豳遂迁官臣竟汚要路豳以不得其言累疏匄去夫亟用旧人而遂退一庄士则将谓之何哉豳老成之望直谅多益寘之近班可以正乃辟可以仪有位欲望委曲留行使之释然无疑安於就职则陛下既服好贤之美而微臣亦免妨贤之媿帝从之

直学士院陈传良缴奏朱熹宫观状曰准中书门下省送到録黄一道三省同奉圣旨朱熹依旧焕章阁待制提举隆兴府玉隆万夀宫任便居住又准送到并免朱熹谢辞録黄一道令臣书行臣窃以为朱熹者三朝故老难进易退二十余年多任祠禄今也欣慕圣明幡然一出天下相贺以为得人则进退之间岂宜容易未审何故遂听退闲除目之颁满朝失色一则归咎宰执不能回密旨於未出之初一则交讥给舍不能还成命於已行之後纷纷之言其来未巳臣所以才有所闻一再具奏未蒙报可方切惶惑今此録黄当臣书行臣若严惮天威俯首惟命则是上累主德下喧士论皆臣之故臣必不敢区区欲望圣慈追寝上件指挥所有録黄臣未敢书行谨録奏闻

贴黄臣伏思念若但宠其行未足以彰陛下不吝之德莫若留之方慰人望伏乞睿照

宗学博士许应龙论量能授官第二劄曰臣闻量能而授官此古者用人之要术也夫人之才不能皆全或纯於道德或善於才干优於理民者将略未必长精於心计者法律未必审校短量长惟器是适则事无不举分职授任或乖其宜则绩用不成故有虞之世能敷教者使作司徒能典礼者使作秩宗明五刑则命之作士谐八音则命之典乐各专一能各守一职未尝迭迁而互用之故百工惟时庶绩其凝而泰和之治亦由此而致奈何後世用人不问德之宜才之称否既使之治兵又使之理财方使之理财复使之典狱礼乐之任付之若而人工技之司付之若而人以一人之身而责之以百官之所为备宜其人材之难为也夫责之以所难为则人之能为者鲜遂相率而不为故典礼者虽未知礼而不以为媿典狱者虽未知律而不以为歉其意盖曰百司庶府皆然也吾何以知为哉固有才称其职得以究其所长者至於迁擢或又移之他职矣所职之事苟非其所素习则不得不委之吏故吏得以容其奸而本末源流蠧弊根穴盖有不及察者流弊至此故居官者皆不度其才之短长德之小大朝欲为此暮欲为彼而有不安厥职之心然则为官择人者其可无以处之乎昔司马光屡言於祖宗之朝欲博选在位之士使德行者掌教化政术者为守长勇略者为将帅明法者典法明礼者典礼此正量能授官之意在今日所当讲明者而或者又曰虽量其能当久其任善於其职者增秩加赏而不徙其官苟数迁数易则心怀去就事复苟且是固然尔然好进者常情之所不能免傥积岁不迁将有十年不调之嗟从事独贤之叹怠惰之心必生废事之弊犹故是则久任之说固未易以遽行也为今之策惟精於财计者必使之理财迨其迁也复以精於财计者代之长於铨综者必使之典铨迨其迁也复以长於铨综者代之至於典礼典兵莫不皆然虽不久其任而前後相继者莫非其才之所长则亦何事之不举何职之不称哉今日用人试金科者多处之以刑法之官历边事者率付以边陲之寄此固因才授任之美意也尤愿陛下明诏大臣益广此意精加采择於百司庶府之间莫不各随其才而无强其所不能则人人各尽所长复循名责实考其幽明而黜陟之则庶官无旷当匹休於前古矣起居舍人吴泳疏言世之识治体而忧时几者以为天运将变矣世道将降矣国论将更矣正人将引去而旧人将登用矣执持初意封植正论兹非砥柱倾颓之时乎若使亷通敏慧者专治财赋淑慎晓畅者专御军旅明清敬谨者专典刑狱经术通明使道训典文雅丽则使作训辞秉节坚厉使备风宪奉法循理使居牧守刚直有守者不听其引去恬退无竞者不聼其里居功名慷慨者不佚之以祠庭言论闓爽者不寘之於外服随才器使各尽其分则短长小大安有不适用者哉兵部员外郎左司郎中起居舍人兼太子右谕德曾从龙使金还转官疏言州郡累月阙守而以次官权摄者彼惟其摄事也自知非久何暇尽心於民事狱讼淹延致令玩弛举一郡之事付之胥吏幸而除授一人民望其至如渴望饮足未及境而复以他故罢去矣且每易一守供帐借请少不下万缗郡帑所入岁有常数而频年将迎所费不可胜计然则轻於易置公私俱受其病欲望明诏一二大臣郡守有阙即时进拟其有求避惮行者悉杜絶其请其缴劾弹拄者疾速行之盖郡计寛则民力裕利害常相关故也

御史唐璘召对缉熙殿首疏奏天变而至於怒民怨而几於离海宇将倾天下有不可胜讳之虑陛下谓此何时纵欲累德文过饰非疏远正人狎昵戚宦浊乱朝政自取覆亡宰相用时文之才为经世之具不顾民命轻挑兵端不度事宜顿空国帑委政厥子内交商人贿涂大开小雅尽废琐琐婣娅敢预邪谋视国事如俳优以神器为奇货都人侧目朝士痛心盍正无将之诛以着不忠之戒崔与之操行类扬绾虽修途莫景力不逮心而命下之日闻者兴起乔行简颇识大体朝望稍孚而除授偏私事多遗忘宜择家相赞宗子辅民物以慰父母之望毋使天变寖极人心愈离也上为改容

韩?胄用事箝天下之口使不得议已太府寺丞吕祖俭以谪死布衣吕祖泰上书直言中以危法流之远郡侍讲王居安奏请明其冤以伸忠鲠之气又疏言古今之治本乱阶更为倚伏以治易乱则反掌而可治以乱治乱则乱去而复生人主公听则治偏信则乱政事归外朝则治归内廷则乱问百辟士大夫则治问左右近习则乱大臣公心无党则治植党行私则乱大臣正小臣亷则治大臣污小臣贪则乱如用人稍误是一?胄死一?胄生也赵彦逾与楼钥林大中章燮并召居安言钥与大中用宗庙社稷之灵天下苍生之福彦逾不可与之同日而语彦逾始以赵汝愚不与同列政地遂啓?胄专政之谋汝愚之斥死彦逾之力居多而彦逾者汝愚之罪人也陛下乃使与二人者同升不几於薰莸同器邪正并用乎非所以示趋向於天下也

侍御史李鸣复论擢任二府之臣当责其实上奏曰臣闻台谏者天子之耳目宰执者天子之股肱也耳目聪明则四方万里之远无幽而弗烛股肱运动则一日二日之几无衆而不举欧阳修尝谓宰相尊行其道谏官卑行其言谏官虽卑与宰相等盖以夫尊卑异势虽有小大之殊而关系一理实无等差之别修以书遗司谏故不及台臣然而台谏皆有言责者也臣以虚庸谬膺委寄惴惴朝夕常有不胜其任之忧故申严纪纲自本台始台纲既肃将推之朝廷逹之天下使皆井井有序莫重於中书莫严於右府命令之所自出理乱之所攸关而阅岁踰时员犹多阙贰公弘化屡以告闻天下事物之衆岂一人之智所能周知朝廷机务之繁岂一相之力所能独任此非独臣忧之凡位於朝者莫不忧之非独位於朝者忧之凡天下之有识者亦莫不忧之陛下圣虑洪深宸章敭涣久居政府者循序而进召自远外者以次登庸中外耸瞻无不举手加额而朝仪位序交章推逊又宛乎虞廷济济之风一事而衆美具焉此皆陛下选任至公精神感召故人情胥悦佥论允谐甚盛举也虽然陛下之选用数臣也非徒为是观美也必有以责其实数臣之际遇陛下也非但讲相逊之虚文也当有以副其实曩者权臣怀引类之私故贤否混淆薰莸杂处今无有矣傥衆正聚於中羣邪屛於外而犹治不加进无益也曩者权臣怀独运之私故缄默成风模棱成习今无有矣傥居可为之地逢可言之时而犹畏避退缩无益也庆历中范仲淹富弼归自陕西擢置二府仁宗皇帝特开天章阁从容赐问凡所条奏辄见施行其倾心待遇如此陛下之擢任数臣将以有为也可不以是为法乎杜衍谨守规矩仲淹自信不疑韩琦纯正而质直富弼明敏而果锐平日闲居则相称美之不暇为国议事则公言廷诤而不私是四人者当时贤之後世颂之二三大臣之得君将以行其道也可不视此为劝乎厥今机会鼎来事力未裕庙堂之上缙绅之间谋论略有不同襄阃之和淮阃之战意向迥然各异天下正观数臣之所以补报陛下者果有何策陛下之所以擢任数臣者果以何能夷夏盛衰在此一举生灵休戚系此一时谓宜谨之重之使道出万全试无一掷此尤第一义也二三大臣任重股肱而臣以谬悠职司耳目股肱耳目谊均一体是用不识忌讳冒贡愚忠惟陛下察焉臣不胜拳拳

臣又闻二府每困於多事而僚属常病於阙员以阙少之员临繁剧之务胥吏环拥案牍满前目不停视手不停笔十未去二三已报会堂矣精力强敏犹能自出其已见期限或迫不免受成於吏手否则淹延迟顿至有逾数月不下者大化更新积弊当革必也清其务择其人使官无阙员员无废事而後可此亦二三大臣所当讲行者也

嘉定初袁燮为枢密院编修轮对劄子曰臣闻天下有一日不可不明者正道也天下有一日不可不用者正人也用正人则正道明用邪人则正道郁正道明则黜陟有叙而治本立正道郁则是非颠倒而权纲紊臣恭惟陛下履位之初委任贤相网罗天下正直之士鳞集于朝人情翕然以为治本可立太平可致而欲窃威权者从旁睨之不便於已有嫉恶之心彭龟年逆知其必乱天下尝因面对显言其奸陛下悚然开纳赐坐从容俾罄其说龟年亦尽诚无隐退而称颂圣德寛明容受谠直臣时备数学官实亲闻之深为天下贺然龟年继以罪去而权臣根据自若於是乎奸心浸长无所忌惮羣邪和之排斥善类积而至於无故兴师几危社稷向若陛下笃信龟年之忠折奸邪於萌蘖之初岂至是哉虽然往者不可及来者犹可追正人端士今不为乏惟陛下用之尔书曰有言逆於汝心必求诸道有言逊於汝志必求诸非道此万世人主听言之要法也言虽忤意而合於道斯忠言矣言虽可喜而悖於理斯不忠矣往年龟年所进合於道之言也今日复有指陈阙失尽忠无隐者即龟年之言也陛下追思龟年盖尝临朝叹息语辅臣曰斯人犹在必大用之褒赠溢於常典荣名冠於西清擢其後嗣寘诸班列固已深知龟年之忠矣陛下此时之心即二帝三王敬贤纳谏之心也常存此心急闻剀切之言崇奬朴直之士若龟年之效忠者接踵而至矣一龟年虽没衆龟年继进何忧天下之不治哉昔天圣中御史曹修古论事鲠切忤宫闱意谪守小郡不幸而卒其後仁宗深知其忠叹其用之不尽优赠以官无子而官其婿察其如修古者敬而听之自是忠言谠论源源而来孔道辅范仲淹包拯韩琦富弼欧阳修余靖王素蔡襄唐介赵拚范镇司马光之流皆以端亮切直相望於三四十年之间以君德则修明以朝纲则清肃以深仁厚泽则结於人心而不可解忠谏之有益於国岂不明甚伏惟陛下念忠臣之爱君仰仁宗以为法使士气常伸而正涂常辟则光明盛大之治复见於今日矣且臣闻之风俗无常惟上所导导之以正直则人心皆趋於正直矣导之以邪佞则人心皆趋於邪佞矣此诚风俗之枢机而治乱安危之所由分也可不谨欤惟陛下留神省察

九年燮又轮对劄子曰臣闻君子为阳小人为隂隂足以干阳则君子之道消中国为阳夷狄为隂隂足以干阳则中国之势弱是故善为天下者当使阳制隂而不当使隂干阳今淫雨为灾兼旬未止此乃隂盛而阳微也君子道消中国势弱此其证也岂小故哉陛下谨天之戒敬天之怒则当求其所以弭灾消变之策富弼有言天子无职事惟辨君子小人而进退之此天子之职也人望之所属者登进而不遗公论之所非者摈斥而不用君子小人粲然如黑白之明邪不害正隂不干阳此诚弭灾消变之上策也往时陛下奋发乾刚诛锄元恶收还威柄登崇俊良天下喁喁翘首以观日新之政一二年来正论渐微正涂渐梗贤者相率洁身而去忠言嘉谟以宗社生灵为念者浸不如更化之初而谄谀缄默以顺为正自营其私者尚多有之此岂天意之所望哉立政一书实万世人主用人之法其言曰吁俊尊上帝又曰克知三有宅心灼见三有俊心以敬事上帝然则人主尊天事天之实莫急於用贤其理明甚抱魁杰之器而沈伏於下僚栖迟於远外不获展尽其所长非天所以生贤之意也一春多雨及夏尤甚霖霪不已蚕麦俱伤且有余於今必不足於後旱涸随之饥荒继之吾民重困而国势益岌岌矣皆由未合天心所以灾变若此蠢尔残敌其国垂亡而辄敢侵犯王略无所忌惮皆由君子道消所以召侮如此此天所以大儆陛下也岂可不推原天意一举一错之间益致其谨欤书曰惇德允元而难任人蛮夷率服传亦云进英俊以强本朝本强则精神折冲陛下必欲今日国势恢张威声震叠亦惟择夫刚毅正直不肯诡随公论之所属而犹沈伏于下僚栖迟於远外者拔举而尊礼之则精神立变矣谁敢侮之夫正直之士其言鲠切故人主易以疎谄谀之臣其言软美故人主易以亲然鲠切者譬诸良药虽苦口难受而足以伐病软美者譬诸醇酒虽适口可悦而足以乱德残虏见侵中国之大病也汲汲治之犹恐不及又岂可迟缓乎以忠言为良药亟服之而不疑自然元气充实外邪不能入矣尧舜之圣急於亲贤汉高帝之兴也纳善若不及唐太宗闻马周之贤召而未至四辈督促古者圣贤之君大抵皆然伏惟陛下毋以兹事为可少缓明诏二三大臣奨拔忠贤不啻饥渴天下幸甚

三年工部员外郎杨简上奏曰嘉定元年冬十有二月臣获轮对三劄奏陈不胜痛切未蒙施行臣幼承父训毋执己见改过从善臣着于心不忘使臣所言非则何敢固执己见而不改臣自知学以来今行年七十熟复其思无以易此陛下试取臣三劄复观之陛下虚明如日月之照临是非坦然且今江淮湖湘之寇并作由贤不肖混淆监司守令而下多非其人是非颠倒克虐不恤下民怨咨故聚而为盗近陛下下明诏非不谆谆告戒而羣臣或窃议往往监司亦视为具文如昨陛下今当行诏旨所言而已精择衆所推服正直不暴不挠之士廵行以黜陟天下之监司守令贤则久任不可轻易知人甚难不可求备略其小过大过必黜若用臣前者轮对三劄施行之可使羣盗无作罗日愿无变即致治安先正范仲淹富弼亦言委逐路自择知州委州自择知县仍久其官守其有异政者就与陞擢臣自习举子事业至於今不知其几思几虑深念时务条件虽多皆莫先於择贤久任而後次第可行欲弭寇盗莫先择贤久任欲移风易俗莫先择贤久任欲巩国祚莫先择贤久任愿陛下与大臣图议勿循旧例自取祸乱力行范富之说及下采臣言以弭祸乱以安社稷若虑员多阙少久任则无阙可处士大夫则臣谓所任既贤其余不肖乃害民败国之人不足深恤臣不胜为国轸忧不胜惓惓

简又奏曰臣尝观尧舜舍己从人禹以益赞而班师汤以改过而称圣武王闻旅獒之谏而不讳子贡曰君子之过也如日月之食焉过也人皆见之更也人皆仰之曾子曰我过矣汉高帝犹曰吾不如子房吾不如萧何吾不如韩信唐杜淹建议而封伦折之淹默然太宗曰何不申执淹曰臣服其议又何言此不惟当时太宗悦之臣於数百年之後亦深服淹之大公不私到於今念之不忘淹虽有他过而於服义一节臣心服之近代以来改过服义之心寖衰王安石本有非常之誉後诸贤竞议新法咸决於去位安石岂不动心致疑而决策不回者耻於改过也故其末流至於小人类进祸及国家今朝廷遇大事必集议大公无我取法唐虞三代臣深惟改过乃圣贤之大德而近世士大夫或未至明白多以改过为耻故人亦不敢忠告臣愿陛下取羣臣之改过服义者表章之升擢之力障文过饰非之颓波彰明大公无私之正德使羣臣凡百建议不遂非饰辞以服义为大善则集衆智归於一是国家何事不办而尧舜禹汤之大道复大明於今日矣臣深念近世士大夫知改过服义为圣人之大德者诚所罕见臣不胜念念惟陛下留神大明斯道以幸天下以成大功以垂法万世臣不胜惓惓

嘉定中秘书郎袁甫上疏曰臣浅陋书生充员册府幸叨赐对再觐清光此时不言岂惟有负斯心亦且有负陛下请罄愚衷而毕陈之臣闻朝廷讳言边事非国家之福也士大夫敢言边事实国家之幸也虽然边事外也敢言外事而不敢言内事亦岂国家所望於臣子者哉凡今之言边事者不过曰将未择兵未练财未丰尔识大体者又不过曰规模未立血脉未通耳独不思是数端者其病不在外而在内不在四肢而在腹心曷谓腹心之疾规模未立偷安者挠之也血脉未通壅蔽者隔之也将帅未择忌嫉者沮之也兵财未治欺诞者坏之也陛下端居蠖濩之宫不能尽知边事则必委诸二三大臣大臣一耳目之聪明亦不能尽知边事则必有谘访之人朝夕相亲之素或得以密窥其机优柔浸润之久或得以巧中其意玩视变故动辄揣摩事虽迫切偷安之说先入为主渐啓荒怠之习而国势日微稍厌忠直之臣而人才日靡规模若此自谋不给何暇谋人陛下傥慨然觉悟痛惩前失庶几偷安者无所售其说矣边尘一起事变万端自非大开乐告之门何以翕受羣言之入今则猜防已甚情愫难孚边境之间妄意揣度以为朝廷之上真伪不分缔交先容者有所奏陈则虚事类指为实孤立寡援者或有控请则实事亦指为虚夫朝廷固未必尽然而疑似则亦有可议比者蜀事初若可骇旋以奏报失实斥免帅守漕臣自此相戒言蜀事者少矣臣得之传闻方残虏徙汴之始仓皇奔逸可谓无措而上下之间相与辨论输写真情有言必逹虏以鼠伏鸟窜之余尚有博谋并采之意我以朝廷清明之际乃自贻上下间隔之忧此微臣所以痛心也陛下傥大明公道则壅蔽者无所容其奸矣择一大帅谋一边守采诸舆议未必乏才而必取夫平居亲倚左右荐导之人盖曰如是而後始可信任耳不知至诚许国者无不可信而平居亲倚者未必真可信也抱负奇伟者无不可任而左右荐导者未必真可任也谨护风寒之地盖有举朝明知用非其人而莫肯为陛下一言者奸雄窃窥有轻我心敌人闻之谓中国何至於夙负物望可当方面者往往忌嫉之说牢不可破虽陛下亦惑之矣臣不知为国择人何苦沮抑忠贤以快忌嫉者之私乎足食足兵有国所重经理图回夫岂无策今陛下未有弭兵之期而先有厌兵之心好用言利之人而实无理财之术自其厌兵之心先主於胷中是以羣下之言纷然而迎合外饰虚名而内有排正论之实阳言守御而隂蓄主和议之心兹不谓之欺诞可乎戎帅交贿非无明禁与其惩贿赂之奸不若杜其所从入之门州郡苞苴非无明禁与其革苞苴之弊不若清其所由来之源今不务为此而日求生财之策由是括常平之积取州郡之赢曰吾将以供军也竭彼盈此有同儿戏不谓之欺诞可乎臣是以妄论今日之病虽蔓延於外而实根本於内欲锄其蔓当除其根偷安之根不去则规模终不可立壅蔽之根不去则血脉终不可通忌嫉之根不去则将帅终不可择欺诞之根不去则兵财终不可治此断断不易之理也陛下何不超然远览深思内忧有甚外患而日夜讲求消弭之方乎我祖宗之御天下也政事委於中书可谓专矣然必择公忠鲠切风采着闻者使为台谏必择端亮守正敢於论駮者使为给舍天下之事有利有害羣臣之衆有正有邪所当弹者台谏得以公弹之所当駮者给舍得以公駮之此祖宗戢官邪肃朝纲之大本也今日诚体祖宗之意以行之俾任是职者不舍大而论细不避难而言易纪纲既正百官承休岂复有为偷安为壅蔽为忌嫉为欺诞以惑吾之听者哉唐太宗英主也魏徵进谏且曰兼听则明偏听则闇甚矣听之易偏而邪之易以害正也臣愿陛下垂兼听之美戒偏听之私充元气以御外邪正内治以安边境国势日张基图日固以绵我宋亿万年无疆之休实天下幸甚

侍御史刘汉弼密奏曰自古未有一日无宰相之朝今虚相位已三月矣尚可狐疑而不断乎愿奋?英断拔去隂邪庶可转危而安否则是非不两立邪正不并进陛下虽欲收召善类不可得矣臣闻富弼之起复止於五请蒋芾之起复止於三请今嵩之既六请矣愿听其终丧亟选贤臣早定相位帝覧纳

袁说友上言曰臣兹者?覩陛下学念根于至诚学力期於无倦?置讲员增益经史日有定课夕有访问务为入耳着心之学不为故事虚文之举中外庆贺如出一辞臣窃惟自古圣王之治其端本澄源所特以长久者在于亲君子远小人而已惟尚书一经其言此道最为详尽敢因陛下?讲此经得以少述其略焉益告舜曰任贤勿贰去邪勿疑以言任君子则贵於专去小人则贵於决也禹告舜曰知人则哲能官人安民则惠又曰何畏乎巧言令色孔任以言能任君子则不畏於邪佞小人然後惠及於斯民也伊尹告太甲曰逆忠直远耆德比顽童时谓乱风邦君有一于身国必亡以言不亲忠直之君子而比顽童之小人则乱亡可立至也傅说告高宗曰惟治乱在庶官官不及私昵惟其能爵罔及恶德惟其贤以言用贤能之君子则治用私恶之小人则乱也周公告成王继自今立政其勿以憸人其惟吉士用劢相我国家以言成王初政当去小人任君子则能竭力以辅国也穆王告伯冏曰慎简乃僚毋以巧言令色便辟侧媚其惟吉士以言人主左右当选用吉士而毋用便僻之小人也凡此数端载之尚书每以亲君子远小人为安国家利社稷之本然而自古人主固有始也知君子之可亲而终也则移而为亲小人者矣固有貌亲君子而心实疎之至於小人则貌与心俱亲者矣固有君子以拂意而日疎小人则以顺旨而日亲者矣固有小人指君子以为党人主终堕其讣而遂疎君子者矣固有毁言日至谮语日闻而君子则以谮毁而去者矣是五者之患岂有他哉盖君子之事君也以正正则难入小人之事君也以顺顺则易亲君子难进而易退故其势易以疎小人挟智以固宠故其势易以亲君子每责难於君故率多龃龉小人则逢君之恶故乐於听从唯贤君圣主见善明用心刚知天下之治乱系於君子小人之用否为之取舍进退使之各当其所而不相乱别白区处使之各定其论而不能惑唐虞三代之治盖无有越此者汉元帝用萧望之其始也亦知亲君子矣一堕小人之谋卒以洪恭石显而衰汉业唐玄宗相姚宋其始亦知亲君子矣一堕小人之谋卒以林甫国忠而乱唐室以是知人主之亲君子为甚难而尤难於悠久人主之亲小人为甚易而尤易於乱亡汉唐二君其明验大效可以槩见本朝范祖禹之言曰小人莫不养君之欲岂独奢靡之娯悦耳目足以荡君心哉人君乐得其欲而不知为天下害惟能亲正直远邪佞则可以免患矣至哉斯言其深得小人之用心乎仰惟陛下初政所及动合人心其亲君子远小人固以深得其说矣而臣犹以是为言者诚恐自今以往历日浸远时日益异事日益变宁不为陛下长久之虑乎臣愿陛下深究尚书一经其言亲君子远小人如是切至鉴汉唐二君治乱之所分观范祖禹论小人之情状常轸圣怀分别邪正外而百僚庶尹内而左右近侍凡忠诚正直之臣道学实德之士此皆君子也愿陛下视如手足亲如腹心不以日久而浸疎不以拂意而轻厌凡便辟邪佞之辈虚诞贪谮之徒此皆小人也愿陛下嫉如仇雠视如草芥不以亲昵而偏信不以悦意而愈亲坚此圣心守此圣鉴陛下享国万年而长用此道毋揺於异议毋夺於谮言则尚书一经帝所以帝王所以王端可齐驱而并驾矣臣不佞荷陛下开纳其言固常见之行事兹用感激奋厉尽沥肝胆为陛下一言唯圣慈留神毋忽焉

知成都曹彦约奏曰臣窃见陛下更化以来拔擢人物寸长片善选用无遗可谓深於爱贤矣士大夫食禄任事思所以报君体国外可以宣力四方内可以主持正论然而缓急之际当馈太息每有人才不足用之患其故何欤萧望之可使为太傅不可使为冯翊黄霸可使为頴川守不可使为御史大夫人才之於世用要各有分剂也持正论者未必有吏治行惠政者未必有边才优於教道者未必有剖决之能笃於孝友者未必有强明之誉鳬胫虽短续之则忧鹤胫虽长断之则悲虽有圣智不能加毫末於其间矣汉武帝得人之用冠絶前代史於赞语称之剖析甚至谓之滑稽者不必责以质直谓之文章者不必责以笃行各有所长大略可见傥不以其力之可为者而用之以其所不能者而强之营进者常处其所易尽力者常居其所难人才虽盛宜不足以有用於世也臣自识事以来读吕公着所为手记具载人物纎悉详备德履之有可纪政术之有可称直録其名不载其事其他一言一行稍不可废则云某人称其能文某人称其有守念前贤爱人物如此心甚慕之亦尝取今世搢绅之士笔之简策求如公着所记者以为准则将以供当路之所问也比年国事既多荐召亦衆历数旧编则见於録用者十已八九用人路广而犹有乏才之叹臣窃惑焉岂用之不得其所不足以尽其才耶将忌间者挠之而不得以行其志耶如其忌间者挠之而不得以行其志则主盟於上者固当有以任其责若谓用之不得其所不足以尽其才则不为无说矣古人度德而定位量能而授官省其私以观其所与试其事以观其所能与之言以审其所欲教之语以警其所不逮然後以是事任之以是效责之毁言日至而不置其疑谤书满箧而不改其度娄敬建和亲之议则使之结约者莫如娄敬王恢建马邑之策则使之击辎重者莫如王恢事成宜享其利事不济宜受其罚载在史册不一而足孝宗用史正志之为发运遣汤邦彦之为泛使距今未远犹出诸此不知不测用人之说何所起也开禧倡议复古未必全误当路者以术数处之其规橅已狭隘矣起武将於散地俾守襄阳临行问所欲则曰到彼当自知耳辍近臣於禁路俾宣谕湖北临行请所为则曰饥民与忠义相挺耳及规恢之旨方播而诸将之师已出宣威之命方下而三交河之败已闻谓用兵而不厌於诈诈於境外可也乌有共事任事之人乃相与为隐哉今之用人固不相与为隐然使其心腹不得以洞逹利害不得以详告上之所以识之者未尽下之所以自结於上者犹疎则视相与为隐者才一间耳时方急於用将因得以论将言之臣顷在湖南得节制鄂州讨捕军马知偏禆之中勇怯之不能皆一也又知其轧於统制统领而不敢有所自言也自准备将以上日引一二辈与之座以观其情自训练官以下日引一二辈与之语以察其技卒然迎敌则择取其欲行者遣之而不欲者不强也故其被命者皆乐行而其遇敌者皆乐战然亦如此而已耳未敢见其一捷而以大将许之也自开禧以来外侮狎至庙堂之上莫不以选将为急务士大夫间莫不以选将为至计谓可以为将者则有之矣谓可以为大将则举天下难之而不敢言也勇而有力者常十一勇而有志者不百一勇而有谋者不千一勇而重厚知国家事体者虽万亿不得其一也十而有一者行伍也不足问也百而有一者部队将不足荐也千而有一者可以荐而将百人矣万而有一者可以荐而将千人矣至於万亿而不得其一即所谓重厚知国家事体者也彼大将者岂若小将之易与哉动而与兵法合谋静而与前贤合德爵禄不足以累其心中御不足以变其令观朝廷施设可以知曲直望敌人营垒可以知胜负小挫不足以言辱小胜不足以言功非明哲不足以知其人非信任不足以重其事与其以常人当之犹不若阙之之为愈也臣常荐人为统制矣朝廷以军帅处之而不称非其人不可为统制也臣常荐人为沿边繁难任使矣朝廷亦以军帅处之而不称非其人不可为沿边繁难任使也谓臣所荐者轻而朝廷所以用之者重虽足以自慰谓朝廷以用人之急而塞其向进之路虽臣亦不敢以为喜也何也中才之人分量有限敢战之士志趣不等善战者可以先登陷阵不可与议进取之大计捐躯者可以斩将搴旗不可与计亷隅之小节其初本急欲用之而其後乃塞其向进之路用人之难一至於此每访愈下其才愈难择将之说如之何而可以继也刘光世童贯之将也为中兴名臣韩世忠梁师成之将也其功业烜赫如此今改弦而用诸将非必择今世之败事者尽弃之而後可也用得其道而使之勿疑处得其平而使之勿骄舍短取长庶乎其可耳故臣尝论之惟天下之至公而後可以来天下之贤惟天下之实德而後可以用天下之贤郤缺战胜胥臣得封陈平计行无知受赏古人用贤之意为天下分职耳岂必自我出而後为得哉丘山合土而为高江河合水而为大愿陛下用人之际开心见诚使有口者皆得以尽言有言者皆得以受赏则求贤之路广矣若乃荐於此者或用之於彼荐之急者或处之以缓於几事则密矣非用人之实也汲黯见惮淮南寝谋元王设醴穆生委质古人敬贤之意为斯世有用耳岂有爱之而不敬敬之而不爱者哉直谅多闻者必有益於人便辟善柔者必有损於道愿陛下用人之际表里如一所可敬者亲之惟恐不速则用贤之効着矣若乃曲留名德而不用其言包荒巧宦而不忍其去於体貌则均矣非用人之实也有用人之实则公论服无用人之实则志士疑此又衆人之所难言而臣不敢有隐者也陛下寛其罪而加察焉臣不胜幸甚

魏了翁罢督予祠右正言李韶讼曰了翁刻志问学几四十年忠言谠论载在国史去就出处具有本末端平收召论事益切去年督府之遣体统不一识者逆知其无功了翁迫於君命黾勉驰驱未有大阙襄州变出肘腋未可以为了翁罪枢庭之召未几改镇改镇未久有旨予祠不知国家四十年来收拾人材?然有称如了翁者几人愿亟召还处以台辅

韶知泉州又奏曰人主职论一相而已非其人不以轻授始而授之如不得已既乃疑之反使不得有所为是岂专任责成之体哉所言之事不必听所用之人不必从疑畏忧沮而权去之矣

江东转运副使真德秀荐知信州丁黼等状曰右臣疎庸一介误蒙陛下付以外台耳目之寄尝窃自誓以为臧否人物其责非轻倘一毫辄徇其私则内愧此心外惭物议臣虽甚愚实所不敢往者盖尝以公论弗容而劾数吏矣今部内之官有为公论所予而嘿不以闻何以逭蔽贤之罚臣窃见朝奉郎知信州军州事丁黼性本诚实学有师傅修身立朝物论素所推许今为郡守曾未数月循良岂弟之政已流闻於四方朝散郎通判建康府事曾耆年天资耿介履行端庄出自名家老於州县精明峻洁意气不衰承议郎提领建康府户部赡军酒库所主管文字李寀性行粹温规模详缜早亲师友多所见闻澹然自持不为苟进奉议郎分差建康府诸军粮科院杨若行方识远论正气平静重自将耻为表暴从政郎建康府府学教授杨迈笃於问学副以词华心术端良操守无玷此数人者虽其职守不同然质诸衆论皆所谓君子之才非区区擅一长办一职者之比用敢仰体清朝之意各以实闻伏望圣慈特赐甄擢倘一词缪妄臣甘伏罔上之诛

德秀又荐洪彦华等状曰臣一介迂愚滥将使指理财弊讼职务实繁所赖僚属相与协济窃见承议郎江南东路转运司主管文字洪彦华天?朴茂学问淹该居常务自韬晦不以已长示人而徐考其所为则言行相副表里如一曩宰衡之茶陵适值俭岁疚心拊字民无流亡至於应办和籴招募効用皆不扰而集诸司尝以政最剡闻於朝甫及期年以内艰去邦人父老怀其遗爱久而不忘继宰信之上饶以惠利为政如在茶陵时然其恬退自将安於平进故知之者少臣谓如彦华者若加进用俾究所藴必有可观从事郎前江南东路转运司主管帐司赵彦覃赋性敏明持身洁白曏为鄂州録参日其年尚少已为吴猎詹体仁所知目以佳士其在漕幕宣力最多赈荒以来朝夕讲究如已休戚臣以广德两县菑伤尤甚九月间即令彦覃前往与本郡守贰图所以拯救之方而能悉心尽瘁不惮劳苦凡所以区画多适事宜给散有方人被实惠臣比循行至郡士民称之如出一口闻其满替皆愿借留臣谓如彦覃者若寘之烦剧俾效所长亦必有以自见臣於二人者察之既熟又皆当代去傥不亟加论荐是谓蔽贤庸敢冒闻以备采择伏望圣慈将彦华彦覃特赐旌擢若後不如所举臣甘坐之

德秀荐本路十知县政绩状曰臣等窃见江东一道为县四十有三而号为难治者居其大半盖上供送使为数实繁月桩版帐率多白撰为令者朝夕惴恐惟财赋不办是忧至於抚循疾苦伸理冤滞往往视为弗切上下循习谓之当然有能於煎熬之中少施寛裕之政不专以催科为急而以字民为心其在臣等所当激劝今采诸物论得十人焉谨具列於左须至奏闻者宣教郎知徽州歙县冯特卿器资清峻学识通明到官以来孜孜所职至诚笃实一意在民催科有方不扰而集县民程晖之子为盗所杀踪迹暧昧臣曾委之迹捕乃能多设方略日夜究心曾未数月罪人斯得奸凶讋伏冤结获伸考其风绩可为本道之最奉议郎知饶州鄱阳县赵汝俞天族之英笃志为善清修雅淡有儒素之风当官而行不为阿徇亷静无扰田里安之宣教郎知信州弋阳县柴景望学校旧人雅有士誉强毅自立卓荦不羣弋阳近岁凋弊日甚自其到任极意爬梳结立义役以革纷争卖弄之弊优恤户长以除科较代输之苦裁决狱讼一出至公人情翕然称为贤令宣教郎知信州玉山县程榆天资靖重心术端良莅官之初适郡守赵不摭务为苛暴官吏重足而立同时诸邑鲜不逢迎榆於其间独能弗改常度慈祥岂弟蔼然有循吏之风去夏邑境洪水骤至榆方在告力疾而出廵行拊劳不俟申请捐公钱以予民赖以全活者甚衆宣教郎知池州青阳县许溪学问淹该材力强济池之诸邑曩因宣限困於预借溪始至官适逢俭岁朝夕勤瘁如理家然既赏旧逋又免新借邑之疮痍於是一洗亦赖以少纾盖有功於此邑者宣教郎知太平州当涂县王洽故侍讲师愈之子天资粹雅操行洁修其为邑也心乎爱人用刑督赋常有不得已之意士民称诵翕然一词承事郎知宁国府宣城县尤爚名家之子生长见闻宣城夙号烦剧爚材力精敏治办有方务以恩信及民不为苛猛岁适旱饥推行荒政曲尽其至殄除蝗孽宣力尤多臣等每因百姓至庭试加访问皆称其贤已决之讼翻诉絶少承议郎知建康府溧水县俞迁老成详练通知物情其治邑以省事不扰为本人甚安之奉议郎知池州贵池县蔡汝揆亷谨自将精勤不懈奉行荒政能尽其心奉议郎知池州铜陵县魏执中持身恪谨为政寛和始终如一有可称者右臣等所部县令之可称者虽非止此十人而得诸见闻间有未审者不敢遽加论荐自特卿而下人品高下亦各不同大槩主於字民则均在可取之域故臣等辄效举尔所知之谊伏望朝廷特赐甄録若後不如所举臣等甘坐谬妄之罪

德秀又奏曰臣等伏读嘉定八年九月辛未明堂大礼赦书内一项应士人有节行才识学术素为乡里推重不求闻逹者委监司帅臣同加捜访每路一二人仍与本州长吏具从来所为事实所通学术连衔结罪保明闻奏即不以常材备数委三省再加察访如所举不妄特与擢用仰见圣朝网罗遗逸之意臣等朝夕博访期所以称塞明诏之万一窃见文林郎监潭州南岳庙赵蕃元佑故家学有源委识虑深远节操清高蚤岁得官临事有立年逾四十即上祠请隐居求志垂三十载矣安贫处约泊然无营少工於诗晩益平澹身虽闲退而爱君忧国之念未尝少忘其在州里诱掖後进一以孝弟忠信为本蕃虽名在吏部然其行谊学识素为乡曲所推不求闻逹正应诏旨臣等既深知其为人又其家居适在所部庸敢辄以名闻伏望朝廷更加察访如臣等所举不妄即乞特加旌擢以厉士俗其於世教盖非小补谨録奏闻

历代名臣奏议卷一百四十八








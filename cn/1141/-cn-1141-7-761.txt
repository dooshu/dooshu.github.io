贫交行为程山尊作

富交长闭门，贫交长开樽。
富交张四筵，咄嗟多德色。
贫交倾斗酒，意气深相得。
不及见君盛时贪结客，祗今黄金散尽非畴昔。
片言岐路遇知己，开襟倒箧无所惜。
一卷新诗雪不如，满眼富儿眼堪白。
园林细雨共翻书，山寺疏林同蹑屐。
闻君旧向邗江住，怕见乘车喜儒素。
世泽犹馀谏草存，穷吟莫为诗篇误。
酒倾一石书万卷，屈蠖还须猛虎步。
狂客从来悲倦游，丹枫残菊系离愁。
闻说春帆下扬子，几时来醉宛溪头。



○送文畅上人登五台遂游河朔序

（《昌黎集》有《送浮屠文畅序》云：“喜为文章，其周游天下，凡有所行，必请于缙绅先生，以求咏歌其志。贞元十九年春，将行东南，柳君宗元为之诗。”然公之诗，今无传矣。韩又有《送文畅师北游诗》，意与公此序同时作。）

昔之桑门上首，（桑门，沙门也。袁宏云：沙门，汉言息也。盖息意去欲而归于无为也。东汉楚王英奉黄缣白纨，诣相国曰：“以赎愆罪。”诏报曰：“其还赎，以助伊蒲塞、桑门之盛馔。”）好与贤士大夫游。晋、宋以来，有道林、（支遁，字道林，《晋史·王羲之传》：会稽有佳山水，名士多居之，谢安未仕时亦居焉。孙绰、许询、支遁等，皆以文义冠世，并筑室东土，与羲之同好。尝与同宴集于会稽山阴之兰亭。《谢安传》：安寓居会稽，与王羲之及高阳许询、桑门支遁游处，出则渔弋山水，入则言咏属文，无处世意。）道安、（《习凿齿传》：时有桑门释道安，俊辩有高才，自北至荆州，与凿齿初相见，道安曰：“弥天释道安。”凿齿曰：“四海习凿齿。”时人以为佳对。）远法师、（东晋释慧远也。住庐山。《庐山记》云：远法师送陶元亮、陆修静，不觉过虎溪，因相与大笑。）休上人，（宋桑门惠休，姓汤氏。《宋书》：谢灵运孙超宗，随父岭南。元嘉末得还，与惠休道人来往。又《文选》有休上人诗，与鲍照明远诗相接。意明远亦当时与之游从者。）其所与游，则谢安石、王逸少、习凿齿、谢灵运、鲍照之徒，（解并见上。）皆时之选。由是真乘法印，（宗门有三印，谓印空、印水、印泥。）与儒典并用，而人知向方。今有释文畅者，道源生知，善根宿植，深嗜法语，忘甘露之味，（《莲经》偈云：世尊慧灯我闻受记意欢喜充满，如甘露见灌。《华严经》颂云：蒙十方一切佛手以甘露灌其顶。味字，则《维摩经》所谓虽复饮食而以禅悦为味。《涅盘经》所谓“出家味读诵味坐禅味”。“忘”，一作“志”。）服道江表，盖三十年。谓王城雄都，宜有大士，遂蹑虚而西，驱锡逾纪，（纪，十二年也。）而秦人蒙利者益众。（秦，谓长安。）云、代之间。（云、代，二州名。）有灵山焉，（灵山，即谓五台也，在代州，属河东道。）与竺乾鹫岭（竺乾、鹫岭，二山名。）角立相望，而往解脱者，去来回复，如在步武。则勤求秘宝，作礼大圣，非此地莫可。故又舍筏西土，振尘朔陲，（音垂。）将欲与文殊不二之会，（与，音预。）脱去秽累，超诣觉路，吾徒不得而留也。

天官顾公、（贞元十八年，顾少连为吏部侍郎。吏部乃天官也。）夏官韩公、（韩皋为兵部侍郎。）廷尉郑公、吏部郎中杨公、刘公，（一无“刘公”二字。）有安石之德，逸少之高，（一有“习”字。）凿齿之才，皆厚于上人，而袭其道风，伫立瞻望，（《诗》：伫立以泣。）惧往而不返也。吾辈常希灵运、明远之文雅，故诗而序之。又从而谕之曰：“今燕、魏、赵、代之间，天子分命重臣，典司方岳，辟用文儒之士，以缘饰政令。服勤圣人之教，尊礼浮屠之事者，比比有焉。（比，薄必切，次也。）上人之往也，将统合儒释，宣涤疑滞，然后蔑衣衤戒之赠，（释典有衣衤戒。衤戒，古待切。）委财施之会不顾矣。其来也，盍亦征其歌诗，以耀<辶向>躅。（厨玉切。“<辶向>”一作“迥”。）伟长、德琏之述作，（伟长、德琏，以比燕、赵、魏幕僚也。《魏志》云：文帝为五官将，山阳王粲字仲宣，北海徐干字伟长，汝南应字德琏，并相友善。琏，音辇。）岂擅重千祀哉！庶欲窃观风之职，而知郑志耳。（见《左传》襄二十七年。一作“知郑重耳”。）


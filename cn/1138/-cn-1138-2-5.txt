拜梁少司农墓

其一


少府名高汉列卿，露华仙掌立金茎。
尚思东阁开筵日，无复南宫曳履声。
一代风流悲谢傅，百年经术有玄成。
门人痛哭西州路，松柏萧萧问九京。

其二

老矣盐车滞短辕，朅来梁苑赋招魂。
星辰未黯高阳里，鸡絮难酬国士恩。
淅淅秋风吹汴水，萋萋衰草遍夷门。
芙蓉摇落银湾曲，何日重陪雪夜樽。


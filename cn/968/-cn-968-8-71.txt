林逋　湖山小隐

猿鸟分清绝，林萝拥翠微。

步穿僧径出，肩搭道衣归。

水墅香菰熟，烟崖早笋肥。

功名无一点，何要更忘机。

林逋

林逋　湖山小隐

园井夹萧森，红芳堕翠阴。

昼岩松鼠静，春堑竹鸡深。

岁课非无秫，家藏独有琴。

颜原遗事在，千古壮闲心。

林逋

林逋　湖山小隐

衡门邻晚岛，环堵背寒岗。

片月通萝径，幽云在石床。

客游抛鄠杜，渔事攎沧浪。

管乐非吾尚，昂头肯自方。

林逋


前翰林院编修吴公墓志铭

歙县前翰林院编修吴公天石先生年八十以康熙六年丁未闰四月二十九日考终於家又十一年丁巳八月二十二日始卜葬於龚山先壠之左孤梦龙从龙等来请铭闰章於公为後进然尝获饮公坐上且序我天都游草不可卒辞盖叹公发闻之盛罕所施用而引退之早遂终老岩穴间也公讳孔嘉字元会天石其别号也远祖出海阳唐左台吴少微公後继自海阳迁歙丰溪之南九传至贯之公族益盛冠盖阀阅接巷填闾溪南之吴名天下五世祖有贤处士讳荣让事节母程以纯孝称公考赠编修公讳某母曰殷太君大司徒殷公女孙公少有俊名万历乙卯举南畿乡试天啓乙丑进士廷对一甲第三人授翰林编修是时公方壮年入史局预纂修实录同馆交誉以良史才崇祯改元上将践祚故事劝进有三笺值公属草时中外危疑羣奸未靖廷议汹汹上方凭几待旦政府诸公虑三笺濡滞公请用权宜连进三笺典礼亡阙俄而笺奏毕彻殿陛欢呼天位遂定政府皆以公为能一时覃恩制诰皆出公手戊辰会试公例当为同考官以族人有与试者引嫌辞之公故美丰仪每入侍经筵上竦顔倾听赐玺书有启沃详慎之褒而公未第时赠公巳早世公饮痛终天又念太夫人老意有不自释者遂决策乞骸骨归养诏许乘传馆阁公卿设祖帐都门外观者塞路以为神仙中人盖公年甫四十也公孝思迫切初及第谢恩即草陈情一疏为先世程太君及荣让公请旌节孝得异数报可恩追五世至是旋里被赐衣拜堂下跪进太夫人冠帔乡父老相望咨嗟泣下曰孝子之显扬其亲固如是矣公奉养十载太夫人以天年终丧葬尽礼公终卧不出而国事亦日坏公为人不崭崭絶物人皆乐从之游不干公府遇乡国有大利害则慷慨力言当事者以其贤争礼之故用其言为多顺治乙酉

王师初入境郡民駴窜山谷公急冒锋刃驰见提督张公请不戮一人以定民情提督竟如公约戊子豫章兵变郡壤接多煽乱兵宪卢公会镇师扑剿村落近贼者牵连俘获公又泣争之兵宪从马勃间脱难妇数百口皆号哭罗拜而去曰吴太史活我郡即数被兵丰溪一带鸡犬晏然无一骑卒入村巷皆公力也公好客奬借人才既老与客饮午夜不倦诗文操笔立成年既耄而视听不衰及其殁也人皆哀之论者谓其情寓林泉似白太傅惠洽乡闾似范文正云公生明万历戊子年十一月二十九日元配封孺人程工部郎中太蒙公女相公四十余年黾勉始终妇职毕举先公十五年卒公自为状副室余孺人罗孺人继秉内政先後举男子四人道长梦龙从龙光龙公平生多义举能赴人急故太常鲍公应鳌天启间以王事尽瘁给赐葬地子贫不能守公为白郡还葬仍树碣题曰明太常卿衷素鲍公之墓郡司李温公璜偕妻女殉节郡城三丧藳葬公为文以祭歛赙百金招其子郊瑞扶榇归吴兴士大夫多颂之所着有玉堂眎草臣监彚编知非录後乐堂等集藏於家初公未释褐梦太傅许文穆公解裘衣之公与文穆生同邑及第同後先乙丑又同所乏者十年太平宰相呜呼岂非有幸有不幸哉铭曰

公初奋迹时孔艰难道不可直贤者永叹乾纲易位公已勇退终改国步蹇独处晦呜呼黄山苍苍丰水洋洋身隐而文泉石之光


◇赐南郡王义宣诏（二十一年）

师护以在西久，比表求还，出内左右。自是经国常理，亦何必其应於一往。今欲听许，以汝代之。护虽无殊绩，洁己节用，通怀期物，不恣群下，此信未易。非唯声著西土，朝野以为美谈。在彼已有次第，为士庶所安，论者乃谓未议迁之。今之回换，更在欲为汝耳。汝与护年时一辈，各有其美，物议亦互有少劣。若今向事脱一减之者，既於西夏交有巨碍，迁代之讥，必归责於吾矣。复当为护怨，非但一请而已也。如此，则公私俱损，为不可不先共善详。此事亦易勉耳，无为使人动生评论也。（《宋书·南郡王义宣传》，又略见《南史》十三。案：义季小字师护。）


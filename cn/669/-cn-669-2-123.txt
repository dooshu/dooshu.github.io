123　筮法古用木畫地　以錢代蓍法


筮法，依七、八、九、六之爻而記之。古用木畫地，少牢云：「卦者在左坐，卦以木。」特牲云：「卒筮寫卦，筮者執以示主人。」【原注】卦者主畫地識爻，六爻備，乃以方版寫之。今則用錢，以三少爲重錢，九也；三多爲交錢，六也；兩多一少爲單錢，七也；兩少一多爲拆錢，八也。見儀禮閻按：「『儀』當作『士冠』。」疏。

【元圻案】項氏家説二〔一〕：「今占家以三錢擲之，兩背一面爲拆，此即兩少一多，少陰爻也。兩面一背爲單，此即兩多一少，少陽爻也。俱面者爲交，交者拆之，此即三多，爲老陰爻也。俱背者爲重，重者單之，此即三少，爲老陽爻也。蓋以錢代蓍，一錢當一揲。」〇錢氏養新録曰：「賈公彦疏本於北齊黄慶、隋李孟悊二家，是則齊、隋與唐初皆已用錢，重、交、單、拆之名，與今不異。但古人先揲蓍，而後以錢記之，其後術者漸趨簡易，但擲錢得數，不更揲蓍。」〇朱子與郭沖晦書：「三多三少之説，雖不經見，然其實以一約四，以奇爲少，以偶爲多而已。九、八者，兩其四也，陰之偶也，故謂之多；五、四者，一其四也，陽之奇也，故謂之少。奇陽體圓，其法徑一圍三而用其全，故少之數三；偶陰體方，其法徑一圍四而用其半，故多之數二。」

〔一〕「二」，原作「一」，據四庫本項氏家説卷二説經篇二京房易法以八卦變六十四卦改。






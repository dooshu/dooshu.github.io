代王寺丞为弟乞应举状

右臣辄写私诚仰干圣听退量僭越甘俟诛夷伏念臣门袭素风家承緖业自先臣之沦逝乃贱族以替凌臣之二兄并参朝列俯邻一纪俱揜泉扃唯臣与弟乡贡进士贻序勉绍箕裘恐隳堂构永怀陟岵但深罔极之哀相顾在原同励自强之志微臣幸缘世胄获践官常臣弟刻苦艺文服勤简素誓求一第用慰九原咸平四年冬叨京府之荐能预泽宫之试艺虽从退黜靡敢怨尤益坚学古之心庶遂起家之望今岁巳颁诏旨大启贡闱南郭吹竽岂容滥吹东堂折桂咸激壮图而臣私室延灾长主薨背方纒哀於戚里难旅进於名场然而情迫由衷理须犯上盖以臣弟齿髪巳踰於壮室姓名尚在於白丁以旧相之遗孤与编氓而等列辛勤砚席殆过於十年嗣续衣缨未沾於一命况稀逢於乡举忧渐坠於门风伏望尊号皇帝陛下念微臣阀阅之微衰悯臣弟身名之蹭蹬不令公辅之後夷於平民俾预贤能之书升于天府苟得齿四方之贡士蒙再试於春官妍蚩虽卜於至公存殁实衔於大造


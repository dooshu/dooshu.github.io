○授宋申锡行尚书右丞平章事制

出纳大命，宰司元化，调四气以统和天人，贞百度以镇安夷夏，必资髦杰，用委钧衡。朕嗣守丕图，思宏至理，万物之重，属於台臣。仄席勤求，冀裨不逮，况素效久彰於密勿，精才已得於询谟。擢自内庭，授以衮职，爰立左右，斯为得人。朝议郎守尚书右丞上柱国赐紫金鱼袋宋申锡，岳降全德，天资正性，处约居厚，蹈中秉彝。文每掇其精华，学必探其元赜，夙播休问，拔乎群伦。自选入周行，参我内署，奉职恭肃，率心坦夷。蕴冲用以究国经，铺训词以润王度，密赞弥久，宏益滋多。朕累因暇日，召於别殿，访以大政，观其立诚。而胸襟洞开，肝膈无隐，识精词直，实契虚求。固可以掖持化权，参决理本，是用升於鼎铉，付以枢机。繇仙闱总辖之司，当宰辅具瞻之地，熙此庶绩，弼予一人。於戏！元首以司牧万方，股肱以协赞皇极，上推公以驭下，臣竭忠以戴君。际会交感，而臻大化，历视前古，何莫繇斯。予方率是道以临兆人，尔宜悉乃心以成一德，敬戒厥位，永孚於休。可正议大夫行尚书右丞同中书门下平章事，勋赐如故。


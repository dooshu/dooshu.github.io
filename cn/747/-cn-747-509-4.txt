○祭卢华州文

维贞元十六年岁次庚辰四月己巳朔越八日景子，从表弟朝议郎守中书舍人云骑尉赐绯鱼袋权德舆，谨遣使以清酌时羞之奠，敬祭於故华州刺史御史大夫卢六兄之灵。

诗谓君子，温其如玉。书称正人，既富方谷。明灵比德，清议所属。未极全才，如何不淑。追忆曩岁，锺陵嘉招。兄时左迁，屈佐乘轺。幕庭山郭，并榻连镳。心同则亲，敢曰尝寮。俄奏郡课，复升郎位。左掖斯密，教官已贵。残骸被病，土梗蓬累。谢交辟以未能，方屏居以自遂。拔茅推毂，遐蹈古义。七发粲然，八行狎至。诏下江干，猬登礼官。顾蓬茨之[A18K]生，忽束带於朝端。暇日良夜，清言旧欢。再披雾，永契金兰。帝念长人，出临左辅。河潼襟要，复此居部。乃亚丞相，金龟映组。美利休声，和风甘雨。弱植何幸？累叨禁垣。谏曹右史，以至司言。因缘践履，根本推援。恐累知人，上负明恩。一违晤语，九变凉温。日夕音徽，切靡刂讨论。发函，如见吾子。或忠言以规过，亦善谑而溢美。冀登柄用，以永介祉。每骧首於公朝，期盍簪於仁里？俄惊感疾，方俟有喜。志切乞身，恩深卧理。神道与善，胡然不起。寝门一哀，孰甚知已？素车莫遂，雪涕何已！樽酒簋贰，深诚在此。尚飨！


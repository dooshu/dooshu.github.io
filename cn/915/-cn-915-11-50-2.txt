◇宗室助祭议

《礼记·祭法》云：「王立七庙，曰考庙，曰王考庙，曰皇考庙，曰显考庙，曰祖考庙，远庙为祧，有二祧。而祖考以功重不迁，二祧以盛德不毁。迭迁之义，其在四庙也。」《祭统》云：祭有十伦之义，六曰见亲疏之杀焉。夫祭有昭穆，昭穆者，所以别父子远近、长幼亲疏之序，而无乱也。是故有伦。注云：「昭穆咸在，同宗父子皆来。」指谓当庙父子为群，不系于昭穆也。若一公十子，便为群公子，岂待数公而立称乎？《文王世子》云：「五庙之孙，祖庙未毁。」虽为有所援引，然与朝议不同。如依其议，匪直太祖曾玄，诸庙子孙，悉应预列。既无正据，窃谓太广。臣等愚见，请同僧奇等议。（《魏书·礼志》二。熙平二年，江阳王继表求预祭，王僧奇等议不得预祭，李琰之议得预祭，太常少卿元端议。又见《通典》五十一。）


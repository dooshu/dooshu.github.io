·吴佩远游雁宕山归，备述名胜；因为诗纪略，亦志余企望之怀也（戊戌）

名山繄慧业，遐览情亦怡。恭闻永嘉胜，拱揖乃失之！吴子骨森秀，独往良所私；白袷被苍烟，短笻横指挥。归来气色骄，岚光生鬚眉；磬折前问讯，抵掌登眺奇。云根插万笏，一一攀青霓；梯霞转磴道，众妙来参差。灵岩割元气，阴洞碍朝曦；岩中何所妙？万象迸崴蕤：林立丈人峰，高冠肃羽仪；危岑古形容，箕踞各随宜。洞中何所妙？复道夹轩墀；宛转石窦间，仿佛阴风吹。居然天地房，日月安敢窥！更复扪浮屠，寂观豁天机；老僧相候门，为告山灵疑。飞柯攒石栈，丛棘闷天池；所以回双屐，恆惧鬼神诒。但见饮长虹，蜿蜒挂翠微；时或展湘帘，散作千珠玑。闻言殊嚄唶，两腋出寒颸；岂无济胜具，而为尘鞅羁！拍手问愚公，兹山讵可移！

〔人物考略〕

吴佩远：名祖锡，号稽田；晚年亡命，更名鉏。浙江嘉兴人；吏部文选郎昌时子，为世父贵州按察使昌期后。资地鼎盛，才且轶群，尤喜结纳豪俊。见中原大乱，思有以自见；与剑客豪士讲求出奇应变之学。在滇中，任职方郎中。辛丑，郧阳十三营尚保残局，尝赴劝其出师挠楚以救滇也（详见全撰「诗话」。「鲒埼亭集」「外编」有传）。


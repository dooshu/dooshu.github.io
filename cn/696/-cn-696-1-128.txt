杂感


其一


铩翮仍为瑞，批鳞亦已遥。
更闻收杜众，谁与赦王调。
清议存游士，昌言忆圣朝。
平生师友谊，俛仰愧渔樵。

其二


大河南北望，万里入春愁。
车马空官渡，风烟满豫州。
黄巾连户著，白骨少人收。
自古中原地，应烦圣主忧。

其三


苍莽淮南路，连城动鼓鼙。
春风愁燕子，朝雨落棠梨。
神物园陵护，兵声江海低。
两京旧驰道，极望转凄迷。

其四


兵戈传剑外，消息每差池。
已失夔门险，谁言蜀栈危。
雪山寒鼓角，玉垒暗旌旗。
天子频西顾，元戎实总师。





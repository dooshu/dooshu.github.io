○降太子忠为梁王诏

昔泰伯高让，载昌姬宗，东海之藩，克隆汉祚。故能业传端委，胙锡龟蒙，飞茂实於前英，播清虚於远叶。皇太子忠，分景扶木，禀庆天津，早加宠树，礼绝群后。比因朝见，屡陈捴挹，论嫡庶之分，辨贵贱之礼，以贵则皇后有子，以贤则不敢当仁。前后数四，情辞恳恻。义高旷古，道迈前修，宜遂雅怀，以成厥美。可封梁王，食邑二万户，持节都督梁、洋、集、璧四州诸军事梁州刺史，仍别食二千户。赐物二万段，甲第一区。梁州仍置都督府。


○马晋词

马晋字孟昭，明初吴县人。满庭芳云：“雪渍疏髯，霜侵衰鬓，去年犹胜今年。一回老矣，堪叹又堪怜。思昔青春美景，除非是、月下花前。谁知道，金章紫绶，多少事忧煎。侵晨骑马出，风刚暴横，雨又凄然。想山翁野叟，正尔高眠。更有红尘赤日，也不到、松下林边。如何好，吴淞江上，闲了钓鱼船。”词见仁和郎仁宝七修类稿。虽不警策，亦不劣。明词综遗之，视所采王文恪［鏊］阮郎归、吴文端［守达］满庭芳，似过之无不及也。


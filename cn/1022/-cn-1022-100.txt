仇远　和范爱竹三首

半生豪气学元龙，湖海惟知敬数公。

徒有贞心招隐逸，恨无巨眼识英雄。

天衢骑马衣冠异，雨屋鸣鸡杼轴空。

西崦东屯何日了，定应愁老浣花翁。

仇远

仇远　和范爱竹三首

秉烛追游忆盛时，欢悰终较昔年稀。

柳多客折凉阴薄，薇少人餐雨绿肥。

胡蝶觉来方识梦，海欧飞去未忘机。

相逢且可谈风月，莫话兴亡与是非。

仇远

仇远　和范爱竹三首

风雨萧萧白昼昏，肃襟受此一凉恩。

丘园不作轩裳梦，陵谷空遗斧凿痕。

乍可扣舷歌楚泽，何堪抱瑟立齐门。

有时散步西原上，共醉田家老瓦盆。

仇远


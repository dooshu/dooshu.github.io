○得意忘言赋（以去象弃词根乎幽朕为韵）

易意难见，言以存之。得意之後，而言可遗。本凭诠以指昧，既达诚而去词。昔者先王，元通默想。以深指难可拟议，嗟後世无不瞻仰。是以错综六爻，森罗万象。立文以寓其吉凶，颐隐以知其来往。凭有状之状而定其范围，因可名之名以徵其影响。悟影响则可名之名息，达范围则有状之状无。执可名为常名者谬，定有状为常状者愚。方知礼以适变，作事之符。符以观设，遵意之枢。但鱼兔之得也，於筌蹄而已乎。然则言者意之苗，得意而根源有据；意者言之本，得本而枝叶不御。假以寄诚，明为定据。如钻燧求火，获火而燧之可忘；似剖蚌求珠，得珠而蚌之可去。於戏！置文字之馆，植元牝之根。自入存存之室，废乎察察之门。不爽毫厘，经济无为之内；匪差黍累，弥纶有截之垠。既而搜未形之形，索无关之关。变以喻而立，幽籍明为准。则可弃喻取变，即明讨幽。不可以理缚，难可以文囚。遇阳则明，岂必离乃为日；遇阴则顺，何须坤乃为牛。夫如是，稽其意，穷其事。旁通其阃阈，曲尽其精义。英华可采，桎梏斯弃。傥究忘言之机，庶叶表微之思。


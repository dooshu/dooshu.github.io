○行福州兵備道 【 選募塩丁】

提督軍門都御史塗為軍務事、照得南征船隻工完在即、而募兵一節、本院巳行各道督行各縣掌印官。禮召有身家服眾之人立為捕盜。給銀領募。其法巳善。但恐各縣官一時難以知人。或致遲誤。近會廵按福建監察御史王議稱海上擊賊往年浙直皆用塩徒成功閩中必有其人。隨該本院訪得福清長樂各澚陳顯達等、俱有身家、忠勇服眾、素能號召塩丁。堪以取用。為此牌仰本道、會同監軍道、即行福清長樂二縣掌印官、照牌事理、動支餉銀、各辦花紅五副、每副銀花二枝、共重一兩六錢、銀牌二面、共重二兩、紅綠絹表裏一對、三項約用銀六兩之數、差委各該縣典史、或廵撿河泊官員、齎至該道驗明、給與印信牌面、照依開去姓名、分委各官前去聘取到道。面審後給與銀兩。聽其自募素所親信丁夫。編成隊伍赴省。該道會同知兵方面武職。閱驗犒賞給銀。候令發船調用。庶頭領得人。而兵眾易集。召募有法。而地方不擾。


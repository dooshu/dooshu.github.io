30　内長文古寫本作而肆赦


武帝紀：「元朔三年詔曰：『夫刑罰所以防姦也，内長文所以見愛也。』」或云：「古寫本無注漢書作『而肆赦所以見愛也』。」

【元圻案】劉昌詩蘆浦筆記：「魯氏自備載章子厚家藏古本漢書，『内長文』乃是『而肆赦』字，蓋『而』誤爲『内』，『肆赦』皆缺偏旁而爲『長文』，詔云『其赦天下』，意甚明白。自注云：『魯氏，字子明，自號笑塢老人，臨江鄉先生也。著書名自備云。』」〇宋無名氏南窗紀談：「内長文之語，了不可解。張晏曰：『長文，長文德也。』師古曰：『詔言有文德者，即親内而崇長之，所以見仁愛之道。見，謂顯示也。』顔氏之説，雖比張晏爲詳，然終不能服人意。許少伊右丞言：往年舊本，乃以『内』爲『而』，『文』爲『吏』，傳寫之誤。容或有此，而其義通矣。近見一士人言：前輩校正本乃以『内』爲『而』，『長』爲『肆』，『文』爲『赦』，『而肆赦所以見愛』，其於下文尤爲貫穿。但改字太多，不知果有所據否？歐公云：『讀書有不通，因改易本文而傅會之，最爲改經者之蔽。』此言蓋譏鄭氏也，近世學者或不免如此。」






春日忆李白


白也诗无敌一作数，飘然思不群。清新庾开府〔一〕，俊逸鲍参军〔二〕。渭北春天树，江东日暮云。何时一尊酒，重与细论文一作话斯文。

〔一〕庾信：《周书》：信留长安，迁骠骑大将军，开府仪同三司。

〔二〕鲍照：《宋书》：临淮王子瑱为荆州，照为参军。《西溪丛语》：鲍照《白纻词》一篇，白用之。又如“柳色黄金嫩，梨花白雪香”，乃阴铿诗也。






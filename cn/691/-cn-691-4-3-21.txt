◎天赐孝子米

道光二十七年七月，雷赐嘉兴农家孝子米一事，传播一时。言者失其姓名，谓是张叔禾先生之佃人也。极贫苦，孝子与母妻共止三人，而食常不给，因与妻谋以饭为母饔，而己与妻食粥，如是者有年矣。至是，母之饭亦偶不给，以粥进。母性卞急，不食，倾于厕。俄而雷殷然作。母惧，跪于庭。子妇趋视之，询得其故，亟如厕取出，以水洁之，相对食讫。随同跪叩引慝，为母解免。俄而雷又一震，自天降米二十四石，堆积院中，村邻环睹惊叹天之哀悯孝子如斯也。惊喜既定，孝子视米囊所书字号，则即叔禾先生仓之物也，又惊而往告其主，欲返归之。先生曰："此天赐孝子者，非吾物也。"坚不受，人两义之。


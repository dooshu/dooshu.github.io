○與范憲副以載 【 律曆】

承示兩山先生李公書、即黃鍾三寸九分筭之、繇十一月之黃鍾、至十二月之大呂、增六分、繇大呂至正月之太簇、增九分、由太簇至二月之夾鍾、增九分、由夾鍾至三月之姑洗增九分、由姑洗至四月之仲呂、增九分、由仲呂至五月之蕤賓、增九分、由蕤賓至六月之林鍾、減六分、由林鍾至七月之夷則、減九分、由夷則至八月之南呂、減九分、由南呂至九月之無射減九分、由無射至十月之應鍾、減九分由應鍾復回十一月之黃鍾、減九分、其所增皆以九分、而所減亦皆以九分、惟黃鍾之與大呂、蕤賓之於林鍾。其所增減、比之佗律不同、然實各有至理、葢大呂當五陰之盛。一陽始生。則是陽雖進而尚弱。林鍾當五陽之盛一陰始生。則是陽雖退而尚強固宜其增減。僅得三分之二也。律琯短長。本於陰陽升降之氣。所謂律曆同道。於此乃見、執事書序高文、謂黃鍾三寸九分、升陽漸益、至蕤賓而得九寸、歸陽漸損、至黃鍾而仍得三寸九分、所謂三分損益者、以左右對待而言、與夫所謂以喉齶舌齒唇之聲、證宮商角徵羽之音、凡書之要處、一一拈出、可謂得其三昧矣、今以馬遷黃鍾九寸上下相生損益筭之、黃鍾至大呂減六分奇、大呂至太簇減三分奇、太簇至夾鍾減五分奇、夾鍾至姑洗減三分奇、姑洗至仲呂減五分奇、仲呂至蕤賓減三分奇、蕤賓至林鍾增二分奇、林鍾至夷則增四分奇、夷則至南呂增二分奇、南呂至無射增四分奇、無射至應鍾增二分奇、應鍾至黃鍾增四寸三分奇、曆家二十四氣、每氣筭之、不差毫忽、若一氣短二分奇。又一氣短三分奇。又一氣短四分奇。又一氣短五分奇。又一氣短六分奇。又一氣短四寸三分奇則月之大者過以三十日月之小者不及二十九日不惟無以成歲而律管候氣之法亦不可行矣且陽氣自冬至後以漸而升而律反減則氣有餘而管不足自夏至後以漸而降而律反增則氣不足而管有餘其亦背馳之甚哉。若謂馬遷之差其差處正在於此。若謂此書之得。其得處正在於此。至於從前宮羽之舛此清蜀之逆施。正由黃鍾一差。諸謬所必至者。而不俟於言也。廉嘗見歙人鮑泰希止、著天心復要書、以明曆、大槩氣朔八十年一齊。曆家每歲二十四氣。於時之八刻中往來。無定。鮑書所非。節氣之交。皆有定刻。中氣之交。亦有定刻。如冬至乃十一月之中氣。定在十二時之五刻。歲歲如此。餘氣定在某刻亦然。朱子謂曆有一定之法。後人不知。只是趕趁天之行度。然則鮑書豈非有一定之法而如是哉。知曆者得之則亦可以推筭矣。嘗以今曆氣朔較之、所差特四五時、卻是亘古亘今如此、實萬年曆也、鮑亦謂郭守敬之法未是、守敬法即今曆法、我　朝仍勝國之舊、未嘗改也、曆自漢以來、皆不得其傳、審如此書之說、則鍾律自漢以來、亦皆不得其傳、而此二人者之獨見如此、謂非天授不可、方今　聖人在上、必有軒轅命伶倫放勳命羲和之盛舉、惜無以二書獻之　闕下者、所係豈細故哉、廉於西山蔡氏書、嘗為之律呂筭例、於郭守敬法、亦嘗為之綴筭舉例、然不過為二家之註腳、亦終於聚銕鑄錯耳、廉於李書窺見一斑半點、安敢肆然輒加語於其上哉、尚冀執事之見察也、鮑書并往執事聰明過人、有入手處、幸有以教我、


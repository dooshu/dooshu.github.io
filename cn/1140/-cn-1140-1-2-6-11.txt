送孙豹人归扬州序

关中孙豹人先生　召试博学宏词被放将归复有内阁中书舍人之命同荐诸人奇其遇高其志行属施子为赠序施子曰士不充诎於富贵不陨获於贫贱虽有蒲轮之徵不改悬车之素可谓皭然无忝处士者也豹人北首入都初迫於有司居既久诸待试阙下者多务研练为词赋豹人独泛览他书间语客曰吾侨居广陵数十口饔飧待我使我官京师不令举家饿死乎已入试不中良喜遂束书南归

圣天子诏视诸布衣处士有文学素着老不任职事者其授京衔以宠其行於是及格者七人豹人与焉初拟司经局正字

天子薄其官遂与杜君越傅君山等同授内阁中书舍人是时杜年八十四傅七十三皆未与试先归矣部议官不及而中旨特授盖诚异数也时论以放还处士膺舍人清秩恩礼甚厚而豹人芒屩踽踽自若其将以年授官也吏部集验於庭独卧不往旋被敦促乃徐入逡巡主爵者望见其须眉皆白引之使前曰若老矣豹人直对曰未也我年四十时即若此且我前以老求免试公必以为壮今我不欲以老得官公又以为老何也衆皆目笑其愚然卒以老官之盖非崇儒敬齿无以昭示朝廷之恩非引分守穷无以见岩穴之志今处不隐不仕之间身贫贱而拜官於朝名富贵而遯迹於野岂不称稽古有余荣哉豹人今年亦已六十矣而掉头抗辞视今人又何如也其诗操秦声出入杜韩苏陆诸家不务雕饰吏部赵公玉峰既为刻其书余独叙其语以送之後之称是官者其知所由重矣


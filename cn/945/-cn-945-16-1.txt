故翰林侍读学士正奉大夫尚书兵部侍郎兼秘书监上柱国江陵郡开国侯食邑一千三百户食实封三百户赐紫金鱼袋赠兵部尚书杨公行状

曾祖式不仕

祖郜

父澄累赠礼部侍郎

建州浦城县乾封乡长乐里杨徽之字仲猷年八十

公之先华隂人永嘉之乱流寓江表占籍上饶郡凡十余世唐上元中刘展叛涣吴会骚然公之六代祖遂举族避地於建安之吴兴因为着姓自高曾以来用财力雄於州里唐季俶扰乃祖鸠合义旅几乎千人保境亢宗一邑是赖受署义军指挥使烈考博通文史为乡党所称王氏之据有闽隅也物色异人寤寐豪杰首画奇策请见牙门忠懿王奇之即日解褐置之幕府未几赐五品服拜本县令弦歌之化流于桑梓蕃衍之祥锺於燕翼公即其次子也始在童丱卓然不羣结髪从师刻苦为学羣从兄弟率以豪侠相尚驰骋狗马被服轻煖使酒难近结客报仇而公杜门端居偃仰图籍躬亲布素之行深为宗党所服邑人江文蔚善赋江为能诗公皆延於客馆之中伸以师事之礼曾未期岁与之齐名浔阳庐山学舍甚盛四方髦俊辐辏其间公既终二亲之丧即与从父弟参蹑屩担簦不远千里亦既至止名声蔼然先生钜儒咸共叹伏凡再罹寒暑其业大成参适有怀土之心公即遣归省视坟墓时李氏建国奄有淮淝贽币不通边关甚急公不居一国有志四方思树勲於中原耻怀安於故土杖策径去潜伏间行聿来上都憩于逆旅适及秋赋假籍河南首冠荐书时誉愈出时翰林学士窦公仪枢密直学士王公朴皆负公望为一代龙门公徧投以文窦公倒屣相迎王公置书为谢待以奇士名动一时明年礼部侍郎刘公温叟实掌文衡擢於殊等同时登第者凡十有六人周世宗申命近臣再加考覆唯公及李覃何曮赵邻几得预其选是年秋授秘书省校书郎集贤校理迁着作郎升朝为右拾遗皇朝革命以周室旧臣不宜在侍从之列出监唐州方城商税太祖多遣近臣亷访謡俗使者即公之故旧公因言应天顺人海内宁一所宜崇儒术以厚民风使还具白其语太祖怒以其讪上左迁凤翔天兴令未几又移嘉州峨嵋令公文学之外长於吟咏历宰二邑周旋数载凡游赏宴集良辰美景必有雕章丽句传诵人口或刊於琬琰或被于筦弦岐陇巴蜀之间盖金相而玉振矣开宝初复为着作佐郎散民盐掌仓谷者四五年僶俛从事曾无愠色未几知全州属太宗御极拜左拾遗归朝迁右补阙及受代归阙见於内朝太宗顾左右曰朕在藩邸尝闻其能诗因尽索公生平所着公搜於箧笥凡得数百篇悉以奏御且献诗称谢其断章曰十年流落今何幸叨遇皇王问姓名太宗览之甚喜和以赐之自是黄屋闲宴翠华游豫宸章焕发天言下布宣示近臣之外必以别本赐公琼藴瑶编充盈箧笥未几拜侍御史历库部员外郎赐金紫受诏与诸公编文苑英华一千卷皆前贤之词赋诗笔分别部类?求菁英先朝以公专精风骚特命编诗为二百卷公孜孜采掇矻矻服勤非风雅之言未尝取也迁刑部兵部二郎中同知京朝官考课端拱初拜左谏议大夫明年知许州公久奉外朝不乐吏役许昌地接京辅当四通五逹之郊邮传交驰冠盖相望公励精为治尽公无私饯劳之勤日不暇给才二岁受代西归太宗召升殿慰劳数四即以本官判史馆事中谢日上顾侍臣曰杨某儒雅之士置於馆殿正得其宜矣数日加史馆修撰仍判馆事会张洎以翰林学士判史馆即以公判集贤院时刘昌言掌机务张洎在翰林昌言固恩宠洎希进用有以公常评议二人者语於昌言昌言又以语洎因共诬公以飞语中伤近臣闻於上上恶之不复问状即以公检校右散骑常侍充山南东道节度行军司马未行改镇安军行军司马数月以今上出领京邑慎择府僚驿召公拜左谏议大夫与今兵部侍郎毕公士安同授开封府判官明年肇建承华分置衆职以公兼太子左庶子判官如故进位给事中上即位拜工部侍郎充枢密直学士咸平初转礼部侍郎学士如故俄以衰疾求解近职拜兵部侍郎兼秘书监数月上优奨耆德图任旧人且欲亲近老成讲论经义遂诏置翰林侍读侍讲学士以公为翰林侍读学士秘书监如故与户部侍郎夏侯公峤国子祭酒邢公昺工部郎中吕公文仲竝命焉公侍讲金华分直麟阁执经待问前席畴咨上从容言天下事甚衆借筯之画莫非沃心更仆之谈或至移晷然奏槀多削温树不言其慎密也如此俄以足疾请告太医诊视中使劳问上自取名药封以赐之适会郊禋不及扈从上特命加锡如侍祠之例銮舆北幸力疾辞於苑中涕泗沾襟备述忠恳上谓之曰卿勉进医药当不日相见及驻跸大名特降手诏存问公每上表疏皆自为之三年正月二十二日车驾还都上特遣中贵人慰谕即日疾遂革二十三日以不起闻上轸悼者久之诏赠兵部尚书降内司宾至其第以钱五十万绢五百疋赐其家仍命中使监护丧事缘葬所须并从官给以其子壻太常丞宋臯直集贤院外孙宋绶为太常寺太祝才十岁侄孙偃集皆同学究出身奨旧臣而示优典也公先娶王氏生宋氏女後娶王氏封太原郡君公天性纯懿无有矫饰履行端谨未尝放佚以俭约自律奉养甚薄以名教为务颠沛不违接士以谦卑检身以清白好谈名理多识典故自唐朝巳来士族人物风流雅俗悉能记之亹亹可听素好吟咏遂臻其极每对客论诗终日不倦此所以垂名亦几乎成癖也崇奉释典酷信因果每五鼓即起?漱诵金刚经如是者三十年未尝暂废所诵亦十数万过矣公无男子亦不养子姓为嗣琴书素业并以付外孙焉公自结髪筮仕彯缨登朝中外荐更夷险一致精力极思能成其名劳形啬神用跻乎夀夫子所谓善人吾不得而见之矣又云未见好学者也公之谓与其余十年在官徐防无过一裘不易晏子能贫周旋累朝名节保於终始遭遇明主存殁极於哀荣亦人伦之羽仪士类之标凖也纪述之际有直笔在焉聊叙遗芬以咨史氏谨状


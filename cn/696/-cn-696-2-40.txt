伤秋


其一


泛泛江南独自伤，神州鼙鼓尚相望。
摸金不止殃齐豫，咒水曾闻会邺漳。
五校秋风雕击疾，九河战气燕归忙。
侵奔所在须筹策，东接荆襄右太行。

其二


诸边游侠昔称雄，掘冢探丸在此中。
西极胜兵都护府（时关中逐盗已尽），南山阻盗右扶风（时畿南多盗）。
红颜掠载歌黄鹄，赤帻骄淫卧绿熊。
安得万方良长吏，亲携牛种集蜚鸿。

其三


游魂东溟失天诛，伐鼓先呈支党俘。
欲筑石梁难渡海，养成龙马未□□。
玄菟大将星飞否，苍兕狂奴水战无。
蒿目至尊频左顾，三韩何日附神图。

其四


闽越馀皇誓水师，伏波犹有旧旌旗。
纵横欲学孙灵秀，除扫还疑戴若思（若思少尝为盗，指闽事也）。
隐护金钱通贵族，浮腥日月引荒夷。
番禺万里循淮海，信国经营自可知。





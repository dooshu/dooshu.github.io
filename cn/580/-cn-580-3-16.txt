志第十六 地理志四


云南诸路行中书省，领路四十二、府七、属府三，属州五十六，属县五十三。甸寨军民等府不在此数。）

云南诸路道肃政廉访司。（治中兴路。至元二十七年，置云南行御史台。二十九年，徙行御史台于西川，设云南道肃政廉访司。三十年，复立行台。大德二年，罢，复置肃政廉访司。又至顺二年，置云南等处宣慰司都元帅府，旧志不书，当为元统后所罢。）

中庆路，（上。）唐姚州，南诏蒙氏为善阐府，至大理段氏，以高智昇领善阐牧，世有其地。宪宗三年，世祖征大理，收府八，善阐其一也。宪宗五年，置万户府十有九，分善阐为万户府四。至元七年，改为路。（八年，分大理国三十七部为南、北、中三路，路设达鲁花赤并总管。）十三年，置云南行中书省，分置州县，改善阐为中庆路。

领司一

录事司。

县三

昆明，（中。倚郭。宪宗四年，分其地立千户二。至元十二年，改善州，领昆明、官渡二县。二十一年，废州存县，寻又省官渡县入焉。）富民，（下。唐匡州，乌蛮酋些门些禾即其地筑马举笼城，号梨灢甸，至元四年，立梨灢千户所。十二年，改为富民县。）宜良。（下。唐匡州，蛮酋謜氏即其地筑謜哀笼城。宪宗六年，立宜良匡城及大池千户所，隶嵩盟万户府。至元十三年，升宜良州，领大池、匡地二县。二十一年，州罢为县，省二县入焉。）

州四

嵩盟州，（下。旧志作嵩明，误脱盟字下半，《明一统志》可证。）治沙札卧城，乌蛮车氏等居此，后为枳氏所夺，因名枳硙，汉人尝立长州筑金城及阿葛城与蛮盟，故又名其地曰嵩盟。蒙氏置长州，段氏改嵩盟郡。宪宗六年，置嵩盟万户府。至元十二年，复改长州。十五年，升嵩盟府。廿二年，降为州。　领县二：杨林，（下。杂种蛮枳氏、车氏、斗氏、麽氏所居，城东门内有石如羊，因名羊林。宪宗七年，立羊林千户所。至元十二年，改为杨林县。）邵甸。（下。治白邑村，车蛮、斗蛮旧名为东甸，土音以东为邵。宪宗七年，立邵甸千户。至元二十二年，改为县。）

晋宁州，（下。）蒙氏改唐晋宁县为阳城堡部，段氏因之。宪宗七年，置阳城堡万户府。至元十二年，改晋宁州。旧领三县晋宁、呈贡、归化，后并晋宁县入本州。　领县二：呈贡，（下。世为乌、白、些门、些莫徒、阿茶僰五种蛮所居，号晟贡城。宪宗六年，立呈贡千户所。至元十二年，析诏营、切龙、呈贡、雌甸、塔罗、和罗忽六城及乌纳山立呈贡县。）归化。（下。旧为安江城，有吴氏居之，因名大吴龙，后为些莫徒蛮永偈所据，世隶善阐。宪宗六年，分隶呈贡千户。至元十三年，割大吴龙、安江、安湖立归化县。）

昆阳州，（下。）南宁夷爨玩降，隋拜昆州刺史，即此地，至唐没于南诏，其后大理以高氏治之，名巨桥城。宪宗并罗富等十二城立巨桥万户府。至元十三年，改昆阳州。旧领三县三泊、易门、河西，后并河西县入本州。　领县二：三泊，（下。僰獠所居之地，后为大理所有，以隶善阐。至元十三年，于那龙城置三泊县。）易门。（下。治市坪村，乌蛮酋绅磨由男所居之地，段氏时高智昇治善阐，以高福世守其地。至元四年，立洟门千户所。十二年，改为县，县西有泉曰洟源，讹为易门。）

安宁州，（下。）唐安宁县，蒙氏以蛮酋苏阿褒治之，段氏以善阐酋孙氏为安宁城主，后袁氏、高氏互有其地。宪宗七年，隶阳城堡万户府。至元三年，置安宁千户所。十二年，改安宁州。旧领三县禄丰、罗次、大甫，后省大甫县入本州。　领县二：禄丰，（下。旧为禄漷甸白村乌僰蛮居之，以地瘴热，迁徙不常。段氏时，高智昇子义胜治其地。至元十三年，割安宁千户所之禄漷、化泥、骥宗龙三处立禄丰县，因江中有石如甑，蛮语石为禄甑为漷，讹为禄丰也。）罗次。（下。治压磨吕白村，本乌蛮罗部地。至元十二年，置罗次州，隶中庆路。二十四年，改为县，隶本州。）

威楚开南等路，（下。）夷名俄碌，睒爨蛮筑城居之，城名威楚。蒙氏以此地属银生节度。段氏以银生属姚州，又名当筋睑，又改为白鹿郡，又为威楚郡。高昇泰执大理国柄，封其侄量成于威楚，筑外成，号德江城，传至裔孙长寿。宪宗三年，归附。六年，立威楚万户府。至元八年，改威楚路，置总管府。（后改宣慰司，又仍为总管府。）旧领威楚、定远、南宁三县，后省南宁县入定远，改崿嘉千户所为崿嘉县。

领县三

威楚，（下。倚郭。唐故县，为爨蛮所据。元初立千户所，至元十五年，升为威州，立富民、净乐二县。二十一年，降为威楚县，并二县入之。）定远，（下。唐髳州，夷名直睒。蒙氏改牟州，以爨酋抬萼守之筑新城曰耐笼高氏又命云南些莫徙酋夷羡徙二百户于黄蓬穽。宪宗四年，立牟州千户所，黄蓬穽为百户。至元十二年，改定远州，黄蓬穽改南宁县，后改州为县，并南宁县入之。）崿嘉。（下。）

州四（天历二年，威楚路黄州士官哀放入贡，乃羁縻州。）

镇南州，（下。）濮、落蛮所居，川名欠舍，中有城曰鸡和。蒙氏置石鼓县，又于沙却置俗富郡，即今州治也。大理时，欠舍、沙却之地俱为高氏所有。宪宗三年，内附。七年，置欠舍千户、石鼓百户。至元二十二年，改欠舍千户为镇南州，立定边、石鼓二县。二十四年，省二县入本州。（州属尚有安远一县，省并年分阙。）

南安州，（下。）黑爨蛮所居，寨名摩楚。大理时，为高氏所据。宪宗立摩刍千户，隶威楚万户府。至元十二年，改为南安州，隶本路。　领县一：广通。（下。夷名路睒。蒙氏立路睒县。大理时，为高氏属地，其后宜州酋些莫徒裔易裒等附之，至高长寿，遂移居路睒，筑城曰龙戏新栅。宪宗七年，内附，立路睒千户。至元十二年，改为广通县。）

开南州，（下。）蒙氏为银生府，分十二甸，昔濮、和泥二种蛮所居，后为金齿白蛮所据。蒙氏、段氏皆莫能复。中统三年，讨平之，以所部隶威楚万户府。至元十二年，置为开南州。

威远州，（下。）其川有六，昔濮、和泥二种蛮所居，后为白夷酋阿只步等所据。中统三年，讨平之。至元十二年，置为威远州，与开南并隶威楚路。

武定路军民总管府，（下。）本獹鹿等蛮所居之地。至大理，使乌蛮阿历刂治此，其裔孙法瓦浸盛，并纳洟胒、共笼等地，以其远祖罗婺为部名。宪宗四年，内附。七年，置罗婺万户府。至元八年，并所隶仁德、于矢二部入罗婺，为北路总管府。十一年割出仁德、干矢二部，改本路为武定。

领县一

南甸。（下。本路所治，蛮名瀼甸，又曰洟陬笼，至元二十六年置县。）

州二

和曲州，（下。）僰、犭鹿诸种蛮所居，名叵簉甸。蒙氏时，白蛮据其地。至段氏，以乌蛮阿历刂并吞诸蛮聚落三十余处，分兄弟子侄治之，皆隶罗婺部。宪宗六年，改叵簉甸曰和曲。至元二十六年，升为州。　领县一：元谋。（下。旧名华竹，又曰环州。至元十六年，改为县。）

禄劝州，（下。）旧名洪农碌劝甸，易笼蛮所居。至元二十六年，置禄劝州。　领县二：易笼，（下。地名培场，有二水合流绕城而东，蛮语洟为水，笼为城，故又名易笼，罗婺部大酋居之，为群蛮会集之地。至元二十六年，置易笼县。）石旧。（下。旧有四甸，曰掌鸠，曰法块，曰抹捻，曰曲蔽，后讹掌鸠为石旧。至元二十六年，置县。）

鹤庆路军民总管府，（下。）夷名其地为白鹤川及样共川，隶于越析诏。蒙氏合六诏为一，于样共置统谋郡。宪宗三年，内附，为鹤州。七年，立二千户所，仍称统谋，隶大理万户府。至元十一年，罢统谋千户，复为鹤州。二十年，为燕王分地，隶行省。二十三年，升为鹤庆府，寻改为路。领县一：剑川。（下。夷名义督罗鲁城，一名剑川。昔浪穹诏与南诏战，败走保剑川，改称剑浪诏。后为南诏所并，置剑川节度。大理时，改为义督睑。宪宗四年，内附。七年，立义督千户所。至元十一年，罢千户，立剑川县。）

云远路军民总管府，本南诏乞蓝夷地，元贞二年，云南省臣也先不花征乞蓝拔瓦农、开阳二寨，其党荅剌率诸蛮来降，乞蓝悉平，以其地为云远路军民总管府。

彻里军民总管府，为倭泥貉犭党罼蒲剌黑角诸蛮杂居之地，世祖命兀良合伐交趾，经其地，悉降之。至元中，置彻里军民总管府，领六甸。（按大德中，云南行省言乞别立彻里军民宣抚司。泰定二年，又立车里军民总管府。疑废置不常，故罢而复立也。）

广南西路宣抚司，宋特麽道侬智高后裔居之，至元中，立广南西路宣抚司。旧领路城、上林、罗佐、安宁、富州五州，后析路城、上林、罗佐三州隶来安路。本路领州二：安宁州，（下。）富州。（下。）

丽江路军民宣抚司，乌蛮麽些所居之地，为越析诏之属部，后隶南诏，置丽水节度。宋时为蛮酋蒙醋醋所据，段氏莫能制。宪宗三年，世祖征大理，自卡头济金沙江，麽些酋拒守。四年春，讨平之，置茶罕章管民官。至元八年，置宣慰司。十三年，改丽江路，置军民总管府。二十二年，府罢立宣抚司。

领府一

北胜府，旧为施蛮之地，南诏异牟寻取之，名北方赕，徙弥河白蛮及罗落麽些诸蛮以实其地，号成偈睒，又改名善巨郡。大理段氏使高大惠治此郡，改名成纪镇。宪宗三年，其酋高俊内附。至元十五年，立为施州。十七年，改为北胜州。二十五年，升为府。云南行省言金沙江西通安、兰五城宜依旧隶茶罕章宣抚司，金沙江东永宁等处五城宜废，以北胜施州为北胜府。　本府领州三：顺州，（下。夷名牛睒，南诏异牟寻徙诸浪人居之，与罗洛、麽、些蛮杂处，后罗落蛮酋成斗族渐大，自为一部，迁于牛睒，至十三世孙自瞠，犹隶大理。宪宗三年内附。至元十五年，改牛睒为顺州。）蒗渠州，（下。夷名罗共睒，罗落、麽、此三种蛮世居之。至元九年，内附。十四年，立宝山、莨渠二县。十六年，改宝山、莨渠二县为州，本属丽江路，后改属北胜府。）永宁州。（下。夷名楼头睒，接吐番东徼，地名荅蓝，麽、些蛮泥月乌逐出吐番，居此地。宪宗二年，其二十三世孙和字内附。至元十六年，改为州，属北胜府。）

州四

通安州，（下。）夷名三睒，为越析麽些诏地，并于南诏，仆繲蛮居之，某后麽、些蛮又据之，世属段氏。宪宗三年，其裔孙麦良内附。中统四年，以麦良为三睒管民官。至元九年，其子麦兀袭父职。十四年，改为通安州。

兰州，（下。）南诏獹蛮地，名罗眉川，段氏始置兰沧郡，以董庆者治之。后周氏疆盛，与董氏分为二部，以兰沧江为限。宪宗四年，内附，隶茶罕章管民官。至元十二年，改兰州。

宝山州，（下。）麽、些蛮地，其先自楼头徙此。世祖征大理，自卡头济江，围大匮等寨，其酋内附，名其寨曰察罕忽鲁罕。至元十四年，以大匮七处置宝山县。十六年，升州。

巨津州，（下。）濮、獹二蛮之地，名罗波九睒，后为麽、些蛮所夺，又为蒙氏所并，属丽水节度。宪宗三年，内附。至元十四年，于九睒置巨津州，以桥为南诏、吐番来往之通津，故名。　领县一：临西。（下。大理极边之地，夷名罗裒间，居民皆麽、些二种蛮。至元十四年，立临西县，以西临吐番故名。）

东川府路，（下。）本大理国閟畔部，宪宗时置万户。至元十五年，改军民府。二十八年，罢云南四州，置东川府。（至元十一年，立云南邓、川、赵、姚四州，当是罢此四州置东川府。）

茫部路军民总管府。（下。）至元中置。　领州二：益良州。（下。）强州。（下。）

孟杰路，（下。）泰定三年，八百媳妇蛮请官守，置木安、孟杰二府于其地。

木安路，（下。）泰定三年置。

普安路，（下。）南诏东边东爨乌蛮七部落居之，其后爨酋阿宋据其地，号于矢部，世为酋长。宪宗七年，内附，命为于矢万户。至元十三年，改普安路总管府。明年，更立招讨司。十六年，改宣抚司。二十二年，罢司为路。

曲靖等路管军总管府，唐为曲州、靖州，后没于南诏，蒙氏置石城郡，段氏因之，后为磨弥蛮酋所据。宪宗六年，内附，置磨弥部万户府。至元八年，改为中路。十三年，改曲靖路总管府。二十年，隶皇太子位下。二十五年，升宣抚司。二十八年，以曲靖路宣抚司改立管军总管府。

领县一

南宁。（下。倚郭。唐为南宁州治石城，后没于南诏，蒙氏改石城郡，段氏时乌蛮酋据其地。宪宗三年，内附。六年，立千户所。至元十三年，升南宁州。二十一年，降为县。）

州五

陆凉州，（下。）南诏落温部蛮据其地。宪宗三年，内附，置落温千户所，隶于落蒙万户。至元十三年，改为陆凉州。　领县二：芳华，（落温部之地，夷名忻歪，又名部封。元初置千户，后改为县。）河纳。（下。治蔡村，蒙氏置陆郎县，元初复并于落温部，置百户。至元中改河纳县。）

越州，（下。）旧为鲁望川，普麽部蛮居其地。宪宗四年，内附。六年，置千户所。至元十二年，改越州。

罗雄州，（下。）旧为塔敝纳夷甸，相传槃瓠之裔有罗雄者前居此甸，至其孙普恐名其部曰罗雄。宪宗四年，内附。七年，隶普磨千户。至元十三年，析夜苴部为罗雄州。　领县一：亦佐。（下。本夜苴部地，至元十三年置县。）

马龙州，（下。）夷名撒匡，僰、剌蛮居之，后为纳垢蛮部所夺，至罗苴内附，置千户所。至元十三年，改为州，即马龙旧城也。　领县二：马龙，（下。）通泉。（下。本通泉乡，纳垢蛮之孙易陬分居其地。元初为易笼百户，后改为通泉县。）

沾益州，（下。）唐为西平州，又改盘州，后没于南诏，为僰、剌二种蛮所居，磨弥部又夺之，元初其孙普垢历刂内附。宪宗七年，以本部隶磨弥万户府。至元十三年，改霑益州。　领县三：交水，（下。治易陬笼城。磨弥部酋蒙提居之，后大理高氏逐其子孙而有其地。宪宗五年，内附。至元十三年，立为县。后至元二年，与罗山、石梁并入巡检司。）石梁，（下。石梁山，本伍勒部酋世居其地。至元十三年，立为县，后并入巡检司。二十四年，复立。）罗山。（下。夷名落蒙山，乃磨弥部东境。至元十三年，立为县，后并入巡检司。）

澂江路，（下。）唐南宁、昆二州地，后没于南诏，名罗伽甸，麽、些蛮居之，又为僰蛮所夺。蒙氏置河阳郡，大理段氏析为三部，曰强宗，曰休制，曰步雄，步雄部后居罗伽甸者又号罗伽部。宪宗四年，内附。六年，置罗伽万户府。至元三年，改万户为中路。十六年，升为澂江路。

领县三

河阳，（下。附郭。归附后为千户所。至元十六年，改河阳州。二十六年，降为县。）江川，（下。南诏徙曲旺蛮居此，段氏以些麽蛮子孙分管其地，名步雄部。宪宗时，其酋弄景内附，置千户所。至元十三年，改千户为江川州。二十年，降为县，又置双龙县，旋省。）阳宗。（下。麽、些蛮居此，号强宗部。宪宗时，其酋卢舍内附，立为千户所。至元十三年，改为阳宗县，译言强为阳也。）

州二

新兴州，（下。）唐求州，为羁縻州，后没于南诏，置温富州，段氏徙些麽蛮居其地。元初内附，置部傍、普舍二千户所。至元十三年，改部傍千户为休纳县，又于休纳置新兴州，隶澂江路。旧领休纳、普舍、研和三县，后省休纳县入本州。领县二：普舍，（下。强宗部蛮之裔，长曰部傍，据普具龙城，次曰普舍，据普札龙城。后普舍孙苴内附，立普舍千户所。至元十三年，改为县，治普札龙城。）研和。（下。步雄部蛮居此，其孙龙钟内附，立百户。至元十三年，改为县。）

路南州，（下。）夷名路甸，有城曰撒吕，黑爨蛮之裔落蒙所筑，因名落蒙部。宪宗时内附，置落蒙万户府。至元七年，并落蒙、罗迦、末迷三万户为中路。十三年，分中路为二路，改罗迦为澂江路，落蒙为路南州。旧领弥沙、邑市二县。至元二十四年，并弥沙县入邑市。　领县一：邑市。（下。至元十三年，即邑市、弥歪二城立邑市县，弥沙等五城立弥沙县，后并弥沙入本县。）

普定路，（下。）本普里部蛮，元初内附，置普定府。（至元二十七年，斡罗思、吕国瑞贿丞相桑哥，请创罗甸宣慰司，奏言招到罗甸国札哇并龙家、宋家、犵狫、苗人诸种蛮夷四万六千六百户。阿卜阿牙者来朝，为曲靖路宣慰司同知脱因及普安路官所阻，云南行省言：“罗甸即普里也，归附后改普定府，印信俱存，隶云南省三十余年，赋役如期。今创罗甸宣慰安抚司，隶湖南行省。斡罗思等擅以兵胁降普定土官矣资男、札哇、希古等，勒令同其入觐，邀功希赏。乞罢之，仍以其地隶云南。”从之。）大德七年，改为路。（是年，中书省臣言：“蛇节等作乱，普定知府容苴率众效顺。容苴没，其妻適姑亦能宣力戎行，乞令袭其夫职，仍改普定为路，隶曲靖宣慰司，以適姑为本路总管，佩虎符。”按旧志，普定路直隶行省不隶于宣慰司，未知何时所改。）　领州四：永宁州，（下。领慕役项营下二寨长官司。）镇宁州，（下。本荒服地，元初始置四州，隶本路，领十二营、康佐二寨长官司。）习安州，（下。领宁谷、西堡二寨长官司。）安顺州。（下。）

仁德府，僰、剌蛮之地，号仲劄溢源部，后乌蛮名新丁者夺之，其后号新丁部，又讹新丁为仁地。或云蒙氏改为寻甸，段氏改仁德部。宪宗五年，内附。明年，立为仁地万户。至元十三年，改为仁德府。　领县二：为美，（下。地名溢浦适侣睒甸，即仁地之故部。至元二十四年，置县。）归厚。（下。地名易浪浦笼，旧属仁地部。至元二十四年，置傥俸县。二十五年，改归厚县。）

罗罗蒙庆等处宣慰司都元帅府，至元十二年，置罗罗宣慰司。泰定四年，八百媳妇蛮请官守，改为罗罗蒙庆等处宣慰司都元帅府。至正二年罢，六年复置八百宣慰司。

建昌路，（下。）唐巂州中都督府，后为蒙诏所据，立城曰建昌府，以乌、白二蛮实之。传至阿宗，娶落兰部建枿女沙智。宪宗时，建枿内附，以阿宗守建昌。至元十二年，析其地置总管府五、州二十三，建昌其一路也。

本路领州九

建安州（下。）建昌路治所。元初置千户二。至元十五年，割建乡城十四村及建蒂四村置宝安州。十七年，改本千户为建安州。二十六年，并宝安州入之。

永宁州，（下。）在建昌之东郭，名偏城。蒙诏立建昌府，领建安、永宁二州。至元十六年，分建昌为二州，在城曰建安，在东郭曰永宁。　领县一：北社。（此县旧志所无，《翰墨全书》有之，《明一统志》元属永宁州，明初改为碧舍。）

泸州，（下。）旧名沙城睑。段氏于热水甸立城，曰洟笼，隶建昌。宪宗时，内附复叛。至元九年，平之。十五年，改洟笼为泸州。

礼州，（下。）唐苏祈县，后吐番、乌、白蛮迭据其地，号笼么城。至元九年，平其地，置千户所。十五年，改为礼州。　领县一：泸沽。（罗落蛮所居，后乌蛮据之，自号曰落兰部，或称罗落，其酋蒲德遣侄建蒂内附，建蒂复叛，杀蒲德自立。至元九年，平之，设千户所。十三年，升万户。十五年，改为泸沽县。）

里州，（下。）蒙氏时落兰部小酋阿都居此，因名阿都部，其后裔纳空随建蒂内附。中统三年，复叛。至元十年，其子耶吻效顺，隶乌蒙。十八年，置千户所。二十二年，同乌蛮叛，奔罗罗斯。二十三年，置军民总管府。二十六年，罢为州。

阔州，（下。）州治密纳甸，乌蒙之地，其酋仲由蒙之裔名科居此，以名为部号，后讹科为阔，至其三十七世孙僰罗内附。至元九年，设千户所。二十六年，改为州。

邛部州，（下。）唐邛部县，后没于蛮。至宋封其酋为邛都王，治乌弄城。后麽、些蛮据其地，又为仲由蒙之裔所夺。宪宗时，内附。中统五年，置邛部州安抚招讨使，隶成都元帅府。至元十年，改属罗罗斯宣慰司。二十一年，降为州。

隆州，（下。）唐会川县之西北境。蒙氏改会川为会同逻，立五睑，本州为边府睑。其后睑主杨大兰于睑北垲上立城，名大隆城，即今州治。至元十三年，内附。十四年，设千户所。十七年，改隆州。（旧置撒里府，领礼州、邛部州、隆州，其改并年分阙。）

姜州，（下。）本会州府龙纳城，罗落蛮世居之。乌蛮仲牟由之裔阿坛绛居閟畔部，其孙阿罗仕于大理段氏，夺龙纳而有之，以祖名名其部曰绛部。宪宗时，内附。至元八年，为落兰酋建蒂所破。九年，讨平之，遂隶会川，后改属建昌。十五年，改为姜州。二十七年，复属閟畔部万户府，后又属建昌。

苏州，（下。）本邛都地，蒙氏隶建昌府。元初内附，立苏州，属建昌路。　领县一：中县。（下。县治在回头甸，本东门蛮沙麻之地。至元十年内附。十四年，置中州。二十二年，降为县来属。此县旧志属建昌路，又无苏州一州。《明一统志》苏州，明初尚因之，后改为宁番卫中县，属苏州。明初尚因而不废，旧志误也。）

德昌路军民府，（下。）蒙氏时屈部蛮所居。至元九年，内附。十二年，置定昌路，以本部为昌州。二十三年，罢定昌路及德平路，置德昌军民府，治本州葛鲁城。

领州四

昌州，（下。）路治本州。乌蛮阿屈之裔用祖名为屈部，其孙乌则至元九年内附。十二年，改本部为州，兼领普济、威龙隶定昌路。二十三年，罢定昌路，并隶德昌。

德州，（下。）蒙氏时名吾越甸，城曰亦苴龙，所居蛮苴郎以远祖名部曰赪綖。宪宗时内附。至元十二年，置千户所。十三年，改为德州，隶德平路。二十三年，改隶德昌。（按德平路当是入德州，二十三年所罢。）

威龙州，（下。）旧名巴翠部，领小部三，曰沙娲普宗，曰乌鸡泥祖，曰娲诺龙蒲，皆獹鲁蛮种。至元十五年，合三部立威龙州。

普济州，（下。）旧名玗甸，獹鲁蛮所居。至元九年，随屈部内附。十五年，于玗甸立定昌路。二十三年，路废，改隶德昌路。（《翰墨全书》德昌路属下有苏州，《明一统志苏州》属建昌路，今从《一统志》）。

会川路，（下。）唐会川县，后没于南诏，立会川都督府，又号清宁郡。至段氏，仍为会川府。至元九年，内附。十四年，置会川路，治武安州。

领州五（旧有通安州，省并年分阙。）

武安州，（下。）本名龙泥城。南诏置清宁郡，大理高凌据此。至元十四年，置管民千户所。十七年，改武安州。

黎溪州，（下。）蛮曰黎彄，讹为今名。蒙氏徙白蛮居之，后为罗罗蛮所夺。至元九年，蛮酋阿夷内附，改为黎溪州。

永昌州，（下。）治故归依城。南诏置会同府，立五睑，徙张、王、李、赵、杨、高、周、段、何、苏、龚、尹十二姓居之，以赵氏为府主，后为王氏所夺。及高氏专大理之政，逐王氏，以其子高政治会川。宪宗三年，征大理，高氏遁去。九年，故酋王氏孙阿龙率众内附。至元八年，以其子阿禾领会川。十四年，置管民千户。十七年改永昌州。

会理州，（下。）旧号昔陀城，蛮酋罗于则据之，其祖名阿坛绛，遂名曰绛部，后尽有四州之地，号蒙歪。宪宗八年，其孙亦芦内附，隶閟畔万户府。至元四年，属落兰部。十二年，改隶会川路。十五年，置会理州，仍隶会川。二十七年，复隶閟畔部万户府。（大德四年，并閟畔、泗州、西州为一，置为磨州，其省并年分均阙。）

麻龙州，（下。）本麻笼城，地名棹罗能。乌蛮蒙次次之裔居閟畔东川，后裔普恐迁苗卧龙，其孙阿麻内附。至元五年，为建蒂所并。十四年，立管民千户所，隶会川路。十七年，改为州。二十七年，割属閟畔部万户府。

柏兴府，旧为摩沙蛮之地，唐立昆明县，蒙氏改香城郡。至元十年，其盐井摩沙酋罗罗将犭鹿鹿、茹库内附。十四年，置盐井管民千户所。十六年，改为闰盐州，以犭鹿鹿部为普乐州，俱隶德平路。二十七年，并二州为闰盐县，立柏兴府，隶罗罗宣慰司。　领县二：闰盐，（下。倚郭。蛮名贺镇甸。）金县。（下。蛮酋利窦揭勒所居。至元十五年，立金州，后降为县。）

临安广西元江等处宣慰司兼管军万户府。（本为临安广西道军民宣抚司，改宣慰司年分阙。）

临安路，（下。）唐为羁縻牂州，后没于南诏。蒙氏置通海郡都督府，段氏改秀山郡，复为通海郡。蛮酋互相侵夺，或隶善阐，或隶阿僰。宪宗七年，内附，置阿僰部万户府。至元八年，改为南路。十三年，又改临安路。

领县二

河西，（下。蛮名休腊。唐初置西宗州，后没于南诏，为步雄部，阿僰蛮又夺之。宪宗六年，内附。七年，立万户府，休腊隶之。至元十二年，改河西州，隶临安路。二十六年，降为县。）蒙自。（下。县境有山曰目则，汉语讹为蒙自。南诏以赵氏守其地，段氏时，阿僰蛮居之。宪宗六年，内附继叛。七年，平之，立千户所。至元十三年，改蒙自县。）

千户一

舍资千户。（阿僰蛮所居地，名褒古，又曰部嫋踵甸。传至裔孙舍资，因以为名，内附后隶蒙自千户。至元十三年，改蒙自为县，以其地近交趾，遂以舍资为安南道防送军千户，隶临安路。）

州三

建水州，（下。）治故建水城，蒙氏所筑，每夏秋溪水涨溢如海，蛮谓海为惠，大为历刂，故名惠历刂，汉语曰建水。些麽徒蛮所居，内附后，立千户所。至元十三年，改建水州，隶临安路。

石坪州，（下。）阿僰蛮所居之地，宋曰石坪县。至元七年，以为州，隶临安路。

宁州，（下。）唐为黎州，后没于蛮，地名浪旷，夷语旱龙也。步雄部蛮些麽徒据之，后属爨蛮，阿几以浪旷割与宁部酋豆圭。宪宗四年，宁部酋内附，置宁部万户府，后改宁海府。至元十三年，改宁州，隶临安路。旧领三县：通海、嶍峨、西沙。西沙宁部蛮所居，其裔孙西沙筑城于此，因名西沙龙。宪宗四年，其酋普提内附，居此为万户。至元十三年，置西沙县。二十六年，以隶宁州。至治二年，并入本州。　领县二：通海，（下。倚郭。元初，立通海千户所，隶善阐万户府。至元十三年，改通海部，隶宁海府。二十七年，府罢，直隶临安路，后改隶宁州。）嶍峨。（下。旧为嶍峨蛮所居，后阿僰蛮酋夺之，至其孙阿次内附，立为千户所。至元十三年，改为州，领邛州、平甸二县。二十六年，降为县，并二县入之，隶临安路，又改隶宁州。）

阿迷万户府。（元初，隶南路总管府。大德中，直隶临安广西元江等处宣慰司。按《翰墨全书》临安路有阿迷州、王弄州，阿迷州当由万户改之，王弄州当由王弄山大小二部改之，其建置省并年分俱阙。）　千户所二：纳楼。茶甸。

广西路，（下。）唐为羁縻州，东爨乌蛮等部所居之地。蒙氏析为师宗、弥勒二部。宪宗七年，内附，隶落蒙万户府。至元十二年，籍二部为军，立广西路。十八年，复为民。（至元中，置广南西宣抚司，其省罢年分阙。）　领州三：师宗州。（下。爨蛮师宗据匿弄甸，号师宗部。至元中，以本部为千户总把，领阿宁、豆勿、阿卢、豆吴四千户，属广南西路，后改置师宗州。）弥勒州。（下。宋时些麽徒蛮之裔据其地，号弥勒部。至元中，以本部为千户总把，领吉输、裒恶、步笼、阿欲四千户，属广南西路，后改置弥勒州。）维摩州。（下。元初，立维摩千户所，隶阿迷万户府。至元中，以本部为千户总把，领维摩、屈中二千户，后改维摩州。）

元江路，（下。）蒙氏为银生节度属地，徙白蛮苏、张、周、段等十姓戍之。又开威远等处，置威远睑，后为和泥所据，又为些麽蛮阿僰诸部所有。宪宗四年，内附。七年，复叛。至元十三年，遥置元江府，以羁縻之。二十五年，命云南王讨平之，割罗槃、马笼、步日、思摩、罗丑、罗陀、步腾、步竭、台威、台阳、设栖、弥陀十二部，于威远立元江路。其属地曰：

马笼部千户所。（因马笼山立寨，阿僰蛮所居。元初，立千户所，属宁州万户。至元十三年，改隶元江万户。二十五年，属元江路。）步日部。（蒙氏立此甸，徙白蛮居之，名步日睒。）溪处甸军民副万户府。（元初置，隶云南行省，后属元江路。）亏容甸部。（旧为铁容甸。）思陀甸部。（旧为官桂思陀部，元初置和泥路，隶云南行省，后属元江路。）落恐甸军民万户府。（旧为伴溪落恐部，元初立万户府，隶云南行省，后属元江路。）罗槃部。思摩部。罗丑部。罗陀部。步腾部。步竭部。台威部。台阳部。设栖部。弥陀部。案版寨。罗必甸。带良甸。普甸。部目甸。落甸。带洋甸。他郎。因远。不通。沙财。泥大。带思。奚泥伽。乌尤。罗配。法处。七十门二处。大甸。越甸。兀好滞。带来普胜侣也构甸。部目司摩。带思带良甸。因远罗必甸。带违带羊撒里甸。马龙马郎沙则尼甸。罗尼罗初不甲甸。

大理金齿等处宣慰司都元帅府。（中统四年置。）

大理路军民总管府，（上。）唐姚州治叶榆洱河蛮。后蒙舍诏皮罗阁并蒙巂诏、越析诏、浪穹诏、邆睒诏、浪施诏合五诏为一，号南诏，治大和城。至阁罗凤，号大蒙国。至异牟寻又迁于羊苴乖城，即今府治，改号大礼国。后段氏有其地，更为大理国。宪宗三年收附。六年，置上下二万户府。至元七年，并二万户为大理路。

领司一

录事司。（宪宗七年，立中千户，属大理万户。至元十一年，罢千户，立录事司。十二年，升理州。二十一年，复为录事司。）

县二

太和，（下。附郭。唐开元末，皮罗凤据其地。宪宗七年，于城内外立上中下三千户。至元二十六年，改中千户为录事司，上下二千户立县。）云南。（下。唐为云南州，又改匡州，后张仁果据之，号白子国。蒙氏、段氏并为云南州，又称品甸。宪宗七年，立品甸千户所。至元十一年，复为云南州，后降为县。）

府二

永昌府，蒙氏、段氏皆为永昌府。宪宗七年，分永昌之永平县立千户所。至元十一年，置永昌州。十五年，升为府，隶大理路府。　领县一：永平。（下。蒙氏为胜湘郡。至元十一年，改立千户所，后又为县。）

腾冲府，蛮名越睒，僰、骠、峨昌三种蛮居之。唐置羁縻州，蒙氏取越睒，置软化府，又改腾冲府。宪宗三年，府酋高救内附。至元十一年，改藤越州，又立藤越县。十四年，改腾冲府。二十五年，省顺江州及藤越、越甸、古涌三县（按越甸至元中置，古涌置县年分阙。）入之，隶大理路。

州三

邓川州，（下。）夷有六诏，邆睒其一也。唐置邆睒州，治大釐城。蒙氏改德原城，隶大理。段氏因之。宪宗三年，内附。置德原千户所。至元十一年，改为邓川州。　领县二：浪穹，（下。蛮名弥茨，乃浪穹诏所居之地，后其酋铎罗望为南诏所侵，移保剑川，更称剑浪。贞元中，南诏灭之，以浪穷、施浪、邓睒总三浪为浪穹州。宪宗七年，内附，立浪穹千户所，后改为浪穹州。至元十一年，降为县，与凤羽县俱隶本州。）凤羽。（下。蒙氏细奴逻兴，有凤翔于此，故名。至元十一年，置县。）

蒙化州，（下。）为罗罗摩及僰蛮之地，后蒙氏细奴逻筑城居之，号蒙舍诏，改称南诏，改蒙舍城为阳瓜州。段氏改开南县。宪宗七年，立千户所。至元十一年，置蒙化府。十四年，升为路。二十年，降为州，隶大理路。

赵州，（下。）罗落蛮所居，蒙氏立十睑，赵州睒其一也。皮罗阁置赵郡，阁罗凤改为州，段氏又改天水郡。宪宗七年，置赵睑千户所。至元十一年，改为州，又于白崖睑立建宁县，隶本州。二十五年，省建宁入本州。

姚安路军民总管府，唐故州，蒙氏改为弄栋府，段氏又改姚州。宪宗三年，内附。七年，置统矢千户所、大姚堡千户所。至元十二年，罢统矢，置姚州，隶大理路。天历间，升姚安路总管府。　领县一：大姚。（下。蛮名大姚堡。宪宗七年，立千户所。至元十一年，改为县。）十二关防送千户所。（本云南县楚场地，至正间因地僻险，立千户所。）

蒙怜路军民府，至元二十七年，从云南行省请，以蒙怜甸为军民总管府。　领：只迷甸。金井甸。

蒙莱路军民府，本蒙莱甸，与蒙怜路同时置。　领：邦毛甸。

金齿等处宣抚司，其地在大理西南，土蛮凡八种，曰金齿、白夷、白僰、峨昌、骠、繲、渠罗、比苏。自汉以来，不与中国通。蒙氏取其地，为大理属部。及段氏时，金齿诸蛮浸盛。中统初，金齿、白夷诸酋各遣子弟入朝。二年，立安抚司以统之。至元八年，分金齿、白夷为东西两路安抚使。十二年，改西路为建宁路，东路为镇康路。十五年，改安抚为宣抚，置六路总管府。二十三年，罢两路宣抚司，并入大理金齿等处宣抚司。

柔远路，其地曰怒江，曰普坪睑，曰申睑僰寨，曰乌摩坪。中统初，僰酋阿八思入朝。至元十三年，与茫施、镇康、镇西、平缅、麓川俱立为路，隶宣抚司，后并于麓川路。

茫施路，其地曰怒谋，曰大枯睒，曰小枯睒。即唐书所谓茫施蛮也。中统初内附。至元十三年，置为路。　领甸五：大固甸。鹅林甸。石甸。孟茫甸。罗必思甸。

镇康路，其地曰石睒，黑僰所居。中统初，内附。至元十三年，置为路。　领：湾甸。（蛮名细睒。）

镇西路，其地曰于赖睒，曰渠兰睒，白夷所居。中统初，内附。至元十三年，置为路。　领甸二。（甸名阙。）

平缅路，其地曰骠睒，曰罗必四庄，曰小沙摩弄，曰骠睒头，白夷所居。中统初，内附。至元十三年，置为路。至正十五年，改平缅宣抚司。

麓川路，其地曰大布茫，曰睒头附赛，曰睒中弹吉，曰睒尾福禄培，皆白夷所居。中统初，内附。至元十三年，置为路。（至顺元年，复置麓川路军民总管府，其何时省罢无考。）

南睒其地曰阿赛睒、午真睒，白夷峨昌所居。至元初，内附。至元十五年，隶宣抚司。（金齿六路一睒，岁赋金银各有差。）

顺宁府，本蒲蛮地，各庆甸。泰定间，内附。泰定四年，置顺宁府，直隶宣抚司。

领县一

庆甸。（下与府同置。）

州一

宝通州。（下。）

乌撒乌蒙宣慰司，在本部巴的甸。乌撒者蛮名也。所辖部六，曰乌撒部、阿头部、易溪部、易娘部、乌蒙部、閟畔部。其东西又有芒布、阿晟二部。乌撒之裔折怒始强，尽有诸部之地。宪宗征大理，累招不降。至元十年，始附。十三年，置乌撒路。十五年，为军民总管府。二十一年，改宣抚司。二十四年，升乌撒乌蒙宣慰司。（大德四年，立乌撒乌蒙等郡县，《翰墨全书》乌蒙路有阿都、奚娘二县，东川府有淄都、乌撒二县，当是大德四年所置，其省并年分阙。后至元元年，乌撒乌蒙又改隶四川行省。）

木连路军民府。

蒙光路军民府。

木邦路军民府，旧名孟都，又名孟邦。至元二十六年，置总管府，领三甸。

孟定路军民府，旧名景摩。至元二十六年，置总管府，领三甸。

孟昌路军民府，至顺二年，与孟定路并置。（孟定路当是至元后裁罢。）

谋粘路军民府，领孟陵甸。

南甸路军民府，旧名南宋。至元二十六年，置总管府。　领甸三：怒江甸。余二甸阙。

歹罗甸路军民府。　领甸五：满东甸。蒙忙甸。木倒甸。大都甸。益当甸。

陋麻甸军民官。

云龙甸军民府。　领甸四：忙兀甸。忙吉剌甸。忙牙甸。忙蓝甸。

缥甸路军民府，后至元元年，置缥甸散府。

二十四寨达鲁花赤。

孟隆路军民府，本吾仲蛮地，泰定三年，奉方物来献，置孟隆路。

木朵路军民府，至元三十年，以金齿木朵甸户口增殖，立下路总管府，赐其长两珠虎符。（泰定三年，置木朵路，当是已废复置。）　领甸九：木礼甸。木朵甸。小花甸。木揽甸。孟住甸。歹鲁甸。歹罗甸。罗落甸。木茅甸。

何罗拉木多等处军民官。　木楼府。大姑等处。

云南金齿孟定各甸军民官。　孟定甸。银沙罗甸。孟絜甸。景新甸。九索带火甸。思摩甸。都目甸。不里侣也构甸。沙则泥大甸。阿都甸。木倒甸。孟绫甸。木麓甸。震浓甸。蒲阿思。大部马二十四寨。广甸。甸尾。银生罗茫。必畔。茫部奚。八纳等部。和能等部。

孟爱等甸军民府，至元三十一年，其酋长遣子入朝，置军民总管府。

蒙兀路。

通西军民总管府，大德元年，蒙阳甸酋纳款，遣其弟阿不剌等献方物，恳请岁贡银一千两及置驲传，置通西军民府。

木来府，至元二十九年，置散府，用其土人马列知府事。（泰定三年，置木来州，当是已废复置。按自木连路以下，当俱隶乌撒乌蒙宣慰司。）

邦牙等处宣慰司，至元中，于蒲缅王城置邦牙宣慰司，未几罢。后至元四年，复立。至正二年，罢。

建都宁远都护府，至元十一年置。

吕告蛮部安抚司，至元十七年，有安抚使王阿济。

蒙样刚等甸军民官，元贞二年，复置。（初置及裁置年分阙。）

银沙罗甸等处军民府，天历二年，置银沙罗甸等处宣慰司都元帅府。至顺二年，改军民总管府。

者线蒙庆甸军民府，至顺二年，与银沙罗甸并置。

孟并孟广者样等甸军民官，至顺二年置。

芦傅路军民总管府，至顺二年置。

傀罗府，元统元年置。

穆由甸军民官，后至元元年置。

范陵甸军民官，后至元元年置。

老告军民总管府，至正四年置。

老了耿冻路军民总管府，至正七年置。




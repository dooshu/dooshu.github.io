又一则


道光间，某太史，潘文恭门下士也。文恭深器之，期以远到，恒诣文恭讨论经史之学。出入既稔，来去自如，毋庸阍人传报，阍人亦不之阻矣。一日，又造文恭宅，径入书室，文恭适他出。见案头一巨函，题“付潘世恩”。默念：“此谁氏手笔，而嫚吾师若此？”启视之，初无书牍，仅一诗。读之又不浃意，举笔批抹之，大恣雌黄。俄，文恭至，见之大惊，顿足曰：“死矣！死矣！此御制诗，而赐余以命和者，子何轻率若是？”太史亦大惊，求计。文恭曰：“吾且恐不免申饬，遑及为子计？听命可也。”太史跼蹐不安，如芒在背者竟日，夜至不能寐。及明，文恭退朝，太史急问何如耳。文恭言：“天幸，上仅笑置之，继有‘年少恃才，终非大器’之谕。为子计，不如请假也。”太史无奈，请假回籍，以翰苑终。






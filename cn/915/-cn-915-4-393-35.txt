◇儒吏论

士同风于朝，农同业于野，虽官职务殊，地气异宜，然其致功成利，未有相害而不通者也。古者八岁入小学，学六甲五方书计之事。十五入大学，学君臣朝廷王事之纪，则文法典艺，具存于此矣。至乎末世，则不然矣。执法之吏，不窥先王之典，绅之儒，不通律令之要。彼刀笔之吏，岂生而察刻哉，起于几案之下，长于官曹之间，无温裕文雅以自润，虽欲无察刻，弗能得矣。竹帛之儒，岂生而迂缓也？起于讲堂之上，游于乡校之中，无严猛断割以自裁，虽欲不迂缓，弗能得矣。先王见其如此也。是以博陈其教，辅和民性，达其所壅，祛其所蔽，吏服雅训，儒通文法，故能宽猛相济，刚柔自克也。（《艺文类聚》五十二，《御览》六百十三）


卷一百六十一



卷之一百六十一

洪武十七年夏四月戊辰朔。

己巳，享太庙。

升虎贲左卫指挥佥事王宝为府军左卫指挥同知，府军卫正千户张刚、单德、府军右卫正千户李祥皆为府军左卫指挥佥事，豹韬卫副千户张荣、龙骧卫副千户陆福、府军右卫正千户蔡昇皆为鹰扬卫指挥佥事，水军左卫副千户冯福、庄兴皆为江阴卫指挥佥事，留守右卫副千户叶旺、留守左卫副千户史斌皆为横海卫指挥佥事。时宝等以年劳，故特升之。

诏以故元云南平章段世、宣慰段名随侍齐王，给千户禄。

庚午，上谓侍臣曰：“朕观《大学衍义》一书有益于治道者多矣，每披阅，便有警省，故令儒臣日与太子、诸王讲说，使鉴古验今，穷其得失，大抵其书先经后史，要领分明，使人观之容易而悟，真有国之龟鉴也。”

甲戌，云南诸酋长和宁等来朝，贡马及方物，诏赐锦绮、钞锭，以和宁为阿迷州知州，弄甥为宁州知州，陆羡为蒙自县知县，普少为纳娄茶甸副长官，普赐为马龙他郎甸副长官，俱授以诰敕、冠带。

丙子，给武昌护卫将士千五百九十人钞有差。

夜，太阴犯轩辕、御女。

辛巳，以前山西按察司佥事郭桓试户部右侍郎，寻升试尚书。

壬午，论平云南功，进封颍川侯傅友德为颍国公，副总兵永昌侯蓝玉、安庆侯仇成、定远侯王弼等先为有功，身受侯封，今功著南征，当爵及子孙，食禄二千五百石，后军都督府佥事陈桓、右军都督佥事胡海、前军都督佥事郭英、张翼，开国以来，屡效勤劳，今从征云南功勋尤著，亦当加以封爵，陈桓封普定侯，胡海东川侯，郭英武定侯，张翼鹤庆侯，俱令子孙世袭，食禄各二千五百石，尔其敬之，仍各赐铁券，其余将校递升有差。友德，其先宿州人，徙居颍州，后徙砀山。元末，从山东李喜喜起兵，转攻剽入蜀，李喜喜败，归明玉珍，玉珍不能用，乃率所部走武昌，从陈友谅。辛丑八月，上攻江州，至小孤，友德率众降，上知其才，用为将，命从常遇春援安丰，攻庐州，还从击陈友谅，于鄱阳湖大战，友德以楼船犯其前锋，身被数创，战益力。从征武昌，先登夺高寇山，面中一矢，镞出脑后，胁下复中一矢，友德不为沮，人服其勇，以功擢雄武卫指挥使。从徐达攻庐州，拔之，复从常遇春下襄阳，攻安陆，身被九创，擒其守将任亮。又从达取泰州，进攻淮安，破张士诚兵于马骡港，获战船千余。后击安丰，大破竹贞之众，所过焚元军积聚。吴元年，命守徐州，元将王保保遣骁将李二来寇，友德坚壁，伺其出掠，乃将步骑二千至吕梁，舍舟登陆，李二遣裨将韩乙盛兵迎战，友德即跃马奋矟，剌韩乙坠马，趋入城，开门出兵，陈于城外，令士卒皆卧枪以待，闻鼓声，即起击。顷之，李二兵至，友德击鼓，士卒皆奋跃，冲其前阵，李二军溃溺死者无筭，遂擒李二，献俘京师。上嘉劳之，命以鼓吹送还第，拜江淮行省参知政事。洪武元年，从大将军达平沂州，斩其将王宣，下青州，遇元将也速兵，达命友德率骑士五百与战，佯败走，也速追之，达麾后军齐进，俘斩甚众。继从取开封、洛阳、卫辉、彰德，遂下磁州、广平、临清等县，进克通州，下元都，还趋太原，击王保保。兵未及交，万骑突至，友德率敢死士五十骑冲击之，因夜伏兵袭其营，保保遁去。追至天门关，获人马万计，复败元将贺宗哲于石州，击走四大王，逐竹贞，兵次宣德府，败元将脱列伯，西攻张思道于鹿台，遂下巩昌，还拔庆阳。三年，从大将军达败王保保于定西，乘胜下巴蜀，友德为前锋，夺略阳关，擒夏平章蔡乙，克汉中。既而以馈运不继，退守长安，夏将吴友仁围汉中，友德率精锐救之，友仁宵遁师还。论功授开国辅运推诚宣力武臣、荣禄大夫、柱国，封颍川侯，食禄一千五百石。赐铁券文曰：“惟古创业之君平定天下，必赖武臣宣力，开拓疆宇，佐成混一之功，崇报之礼，所宜及也。咨尔友德，以英毅之资，逢鼎沸之秋，目群雄无所定，故择我以来归，事朕有年，扈卫京畿，移镇安吉，战鄱湖，收鄂渚，征取江右，致讨淮东，功烈为多。及抚安彭城，前锋大利，威声远振，参佐外省，遂从征齐、鲁、燕、冀、关、陕，尔绩尤著。今天下已定，论功行赏，朕无以报尔，是用加尔爵禄，使尔子孙世世承袭。兹与尔誓，除谋逆不宥余，若犯死罪，尔免二死，子免一死，以报尔功。於戏！昔马援归汉，尔能效之，其勋过矣，尚期慎终如始，宣尔勤劳，训及子孙，保于永世。”四年，命佩征虏前将军印，总河南、陕西诸道兵征西蜀，遂由阶州取文、绵二州，进克成都，得士马三万。五年，命副征西将军冯胜北征沙漠，出金兰，友德先率骁骑五千趋西凉，遇元失剌罕之兵，战败之，至永昌，又败元将朵儿只巴，获马羊十余万，攻甘肃，射死元平章不花，降太尉锁纳儿等，获马万匹，至瓜沙州，败其守将，获金银印三、马羊二万。六年，大军复出鴈门西北，巡长城外，友德为前锋，虏闻之，绝塞而遁，追获故元平章邓孛罗帖木儿，军还，留友德镇北平。岁旱，躬自祷雨。又疏陈五事：“一，转输之法，宜令河间军自长芦运至通州，北平军自通州运入北平城，则民不劳而事集矣；又永平府民接运军储，由雅洪桥至北平，道里颇远，宜通清河涞水故道漕运，则用力少而成功多矣。二，流民越境，甚为边患，宜招抚安辑，宽其赋役，优免三年则民力自苏，彼得安居矣。三，古北口等处兵民，一夫守关，二夫供输，有名无实，莫若放还民夫，俾力田亩，各令官军千人代守，彼专其责则边戍宁矣。四，关外新附之民多贫无生理，宜给以衣粮，厚加存恤，则户口日增矣。五，北平府县连年供亿大军，宜少纾其力，使民日富庶，彼将乐于趋事赴功矣。”上嘉其言，寻诏还，从皇太子、诸王猎于荆山，以讲武事。九年，命副汤和备伯颜帖木儿于延安，伯颜帖木儿请和，命诸将悉还，独留友德屯兵以备之。伯颜帖木儿果犯边，友德设伏，大破之，获士马、辎重无筭，蕃兵缚伯颜帖木儿以降。上将平云南，命友德巡行川、蜀、永、宁、雅、播等处，修治城郭关梁，于是金筑、普定、中坪、乾溪等砦酋长皆相率来降。还京，献马五百，上以内厩良马十五赐之。十三年，蕃将乃儿不花寇边，命友德为征虏右副将军，从大将军达出塞，师至北黄河，夜袭灰山，获其人马而还。十四年，以西南夷弗遵声教，命友德为征南将军，率兵三十万，耀武于沅州，讨普定土酋安瓒，遂进兵曲靖，败元平章达里麻及女官实卜之众，元梁王走死滇池。云南平，友德因其土俗，定租赋，兴学校，瘗战骨，广屯田，奏凯还京。至是，进封颍国公。制曰：“稽古赏功，惟开疆者赏重。朕臣傅友德，每从大将军征讨，累有战功，已封侯爵。乃者，率诸军越崇山，西取巴蜀，功尤著焉。洪武十四年，命率甲士三十万，又西取云南，转战二年。今已平定，宜受上赏。特封颍国公，子孙世袭，食禄三千石。”

上谕礼部臣曰：“州县之官，于民最亲，其贤、不肖，政事得失，视民之安否可见。朕尝命县考于州，州考于府，府考于布政司，各以所临精其考核，以凭黜陟，昭示劝戒。今上下之政惟务苟且，县之贤否，州不能知，州之贤否，府不能察，府之贤否，布政司不能举，善无所劝而恶无所惩。朕今命以八事，尔礼部其为榜示天下。其一，州县之官宜宣扬风化，抚字其民，均赋役，恤穷困，审冤抑，禁盗贼，时命里长，告戒其里人敦行孝弟，尽力南亩，毋作非为，以罹刑罚，行乡饮酒礼，使知尊卑、贵贱之体，岁终察其所行善恶而旌别之；其二，为府官者当平其政令，廉察属官，致治有方，吏民称贤者优加礼遇，纪其善绩，其有阘茸及蠹政病民者，轻则治之以法，重则申闻黜罚，然不得下侵其职，以扰吾民；其三，布政司官宜宣布德化，考核府州县官能否，询知民风美恶及士习情伪，奸弊甚者具闻鞫之，如所治不公，则从按察司纠举；其四，凡民有犯笞杖罪者，县自断决，具实以闻；其五，犯徒流罪者，县拟其罪，申州若府以达，布政司定拟；其六，有犯死罪者，县拟其罪，申州若府以达布政司，布政司达刑部定拟，杂犯者准工赎罪，真犯者奏闻，遣官审决；其七，凡诸司狱讼，当详审轻重，按律决遣，毋得淹禁；其八，民间词讼务自下而上，不许越诉。以上八事，颁布天下，永为遵守。”

癸未，赏征南将校。先是，诏礼部曰：“赏赐，国之重事，所以报贤劳而厉士气，权度毫发，一失轻重，则上为失礼而下无所劝。朕有天下十有五年，云南越在万里，负固不服，故命大将率师讨之，诸将士冒瘴疠，踰险阻，雾雨薄肌体，沾汗濡甲胄，而能效忠宣力，搴旗斩将，登城拔垒，使天诛无留，良善附顺，甚者身委矢石，为国效命。《司马法》曰：‘军赏不踰月，欲民速得为善之利也。’尔礼部其核实，定议行之。”至是议上，上以为赏薄，曰：“将士甚劳苦，此非所以报有功也，其重赏之。”于是，正总兵赏织金及杂色彩段二十表里、钞一百锭，副总兵十八表里、钞九十锭，国公十六表里、钞六十锭，侯十四表里、钞五十锭，都督、平章十二表里、钞四十锭，指挥钞一百锭、织金及杂色文绮十匹、绢二十匹，千户卫镇抚钞八十锭、织金及杂色文绮八匹、绢十六匹，百户所镇抚、司仗钞七十锭、织金及杂色文绮七匹、绢十四匹，散骑舍人钞三十锭，病故官与见在同。伤残：指挥钞五十锭、织金及杂色文绮五匹、绢十匹，千户卫镇抚钞四十锭、织金及杂色文绮四匹、绢八匹，百户所镇抚、司仗钞三十五锭、织金及杂色文绮三匹、绢七匹，散骑舍人钞十七锭。被伤：指挥钞三十五锭、织金及杂色文绮四匹、绢八匹，千户卫镇抚钞二十五锭、织金及杂色文绮三匹、绢五匹，百户所镇抚、司仗钞二十锭、织金及杂色文绮二匹、绢四匹，散骑舍人钞十锭。征回：指挥钞三十锭、织金及杂色文绮三匹、绢五匹，千户卫镇抚钞二十五锭、织金及杂色文绮二匹、绢四匹，百户所镇抚司仗钞二十锭、织金文绮一匹、绢二匹，散骑舍人钞十锭。军士赏钞、布：至大理、建昌者，人赐钞九锭、布二匹；至楚雄、云南、临安、曲靖者，人钞八锭、布二匹；至沾益、乌撒、东川者，人钞七锭、布二匹；至毕节、七星关、芒部者，人钞六锭、布二匹；至贵州、普定、盘江、黄平、平越者，人钞五锭、布二匹；至重庆、泸州、叙南、永宁及疾病寄留并守船者，人钞二锭；其舍人、力士、军吏、兽医，各以所至之地给赐，并与军士同逃而复征者各半之；至常德、沅州等处未征战者，不给发；守大理等处已曾就彼给赐而还者，照其所至地方如数给之，仍发原卫守御。其战亡及病而死有父母、妻子、弟侄者，人钞十六锭、布四匹，止有妻子者半之，被创重者，人钞十二锭、布二匹，轻者止依所至地方给之。

更定宫官六尚局品秩、内官诸监库局及外承运等库局品职。尚宫局尚宫一人，正五品，司记、司言、司簿、司闱正六品，掌记、掌言、掌簿、掌闱正七品，女史六人；尚仪局尚仪一人，正五品，司籍、司乐、司宾、司赞正六品，掌籍、掌乐、掌宾、掌赞正七品，女史二人；尚服局尚服一人，正五品，司宝、司衣、司仗、司饰正六品，掌宝、掌衣、掌仗、掌饰正七品，女史二人；尚食局尚食一人，正五品，司膳、司酝、司药、司饎正六品，掌膳、掌酝、掌药、掌饎正七品，女史二人；尚寝局尚寝一人，正五品，司设、司舆、司苑、司灯正六品，掌设、掌舆、掌苑、掌灯正七品，女史二人；尚功局尚功一人，正五品，司制、司珍、司彩、司计正六品，掌制、掌珍、掌彩、掌计正七品，女史二人；宫正司宫正一人，正五品，司正一人，正六品，女史二人；内官监通掌内史名籍，总督各职，凡差遣及缺员，具名奏请，设令一人，正六品，丞二人，从六品，典簿一人，正九品，所掌文籍以通书筭，小内使为之；神宫监掌太庙、祭器及祭祀、洒扫，设令一人，正七品，丞一人，从七品，奉御一人，正八品；尚宝监掌御宝、图书，凡用御宝则奏请，然后付尚宝司官用之，毕则捧入，设令一人，正七品，丞一人，从七品；尚衣监掌御用冠冕、衣服、靴履，设令一人，正七品，丞一人，从七品，奉御四人，正八品；尚膳监掌御膳，设令一人，正七品，丞一人，从七品；司设监掌御用仪仗、辇辂、舆帐、裀褥、张设，设令一人，正七品，丞一人，从七品，奉御四人，正八品；司礼监掌宫廷礼仪，凡正旦、冬至等节命妇朝贺等礼，则掌其班位、仪注及纠察内官人员违犯礼法者，设令一人，正七品，丞一人，从七品；御马监掌御厩马匹，设令一人，正七品，丞一人，从七品；直殿监掌各殿洒扫、陈设，设令一人，正七品，丞四人，从七品，小内使一十五人。宫门承制掌传奉、宣召，设奉御五人，正八品；宫门守门官掌宫门洒扫时其开阖，讥察出入，设门正一人，正八品，副四人，从八品；内承运库掌供御金银、段匹等物，设大使一人，正九品，副使二人，从九品；司钥库掌皇城各门管钥，设大使一人，正九品，副使四人，从九品；巾帽局掌造内府冠帽，设大使一人，正九品，副使一人，从九品；针工局掌造内府衣服，设大使一人，正九品，副使一人，从九品；织染局掌织染段匹，设大使一人，正九品，副使一人，从九品；颜料局掌烧造银朱，等顷颜料，设大使一人，正九品；司苑局掌种莳蔬果，设大使一人，正九品；司牧局掌牧餋孳牲，设大使一人，正九品。皆于内官内选用。外承运库掌收金银、段匹等物，甲字库掌收铜钱、布匹、颜料，乙字库掌收衣服、衾帐、纸札等物，丙字库掌收丝绵、纱线，丁字库掌收铜、铁、锡、香、茶、蜡诸物，戊字库掌收氊衫、胡椒并支收军器，广源库掌收贮宝钞，广惠库掌收支宝钞，每库设大使一人，正九品，副使一人，从九品，皆于流官内选用，隶户部。皮作局掌硝熟皮张，成造靴鞋鞍辔；兵仗局掌造各顷军器；宝源局掌鼓铸铜器；每局设大使一人，正九品，副使一人，从九品，皆于流官内选用，隶工部。

济南卫指挥使何诚言早失父母，其伯父餋以为嗣，例应承重，而所生父母先已受封，复乞推恩伯父，以报餋育之恩。事下礼部议，礼部援宋右仆射李昉为叔承重，既封赠其叔，复赠其所生以为言，上命依所请。

甲申，故元大王搠思监等自云南来降，命居于庐州。

乙酉，长河西军民安抚使剌瓦蒙等来朝，贡方物，诏赐冠带、袭衣及钞锭、绮帛有差。

云南金齿土酋段惠、楚雄土酋阿星遣把事及其子弟等来朝，诏赐绮、帛、钞有差。

脩筑苏州府城。

给山西大同诸卫军士御冬皮袄。

丙戌，建宁国公主等五公主府。

召大名府通判王钝为吏部选部试郎中。

己丑，上谓谏议大夫唐铎曰：“人有公私，好恶不齐，故其言有邪有正，正言务规谏，邪言务谤谀。谤言近于忠，谀言近于爱，惟不惑于谤言则听日聦而谗人自去，不眩于谀言则智益明而佞人自绝矣。”铎对曰：“听言之难，从古为然，惟不为眩惑则谗佞自远。陛下圣谕，深得其情。”上曰：“朕日总万几，所行有得失，非资人言，何由以知？故广开言路，以来众言，言有善者则奖而行之，言之非实亦不之罪，惟谗佞面谀者决不可容也。”

礼部言：“开封府钧州民张宗鲁四岁失明，二十遭乱，负母路氏逃难，其妻扶掖以行。岁饥，宗鲁卖卜以为餋，日给不足，则妻采野菜以继之。天下既定，宗鲁奉母还故乡，竭力供餋，母卒，仍求其前母曹氏、沈氏、吴氏三人遗骸，合葬父墓。宗鲁以瞽子而孝行如此，请表其门曰‘孝行’。又许州长葛县民胥子敬妻王氏、钧州民王恒礼妻孟氏、密县民朱让妻陈氏、李诚妻马氏、临江府新喻县民章伯高妻沈氏、阮尚德妻张氏、赣州府雩都县民李宗仁妻袁氏、九江府湖口县民徐仲名妻方氏、彭泽县民毕彦仁妻郑氏，皆自少孀居，操行完羙，请各表其门曰‘贞节’。陈州顷城县郭可大妻张氏，夫亡自缢以殉，请表其所居曰‘贞烈’。”诏并从之。

故元将校王哈歹等自辽东来归，命赐布、钞有差。

庚寅，上谕兵部臣曰：“曩以云南诸蛮凭恃险阻，弗遵声教，扰我疆场，纳我逋逃，边鄙之民荐罹其害，遂命将出师讨其不臣。今西南诸夷悉已平定，凡从征将士已各加封赏，酬其勋劳，独念死者永违乡土，不得收葬，诚可哀悯。尔兵部即移文有司，凡征南将士有死者，悉为收其遗骸，具棺葬之。”

命增筑国子生房舍五百间于集贤门外，谓之“外号房”。时天下府州县岁贡生员及四夷酋长遣子入学者凡数千人，学舍不能容，故有是命。

癸巳，复造大驾车辂。

德庆侯廖权卒。权，永忠子也，初以功臣子为散骑舍人。洪武九年，从宋国公冯胜练兵西安。十一年，从御史大夫丁玉征松、叠等州，克之。十三年，袭封德庆侯。十四年，从頴川侯傅友德征云南。十五年，领兵守毕节，寻守泸州。十六年夏五月，召还，至是以疾卒，赐葬安德门外。

甲午，置岷州卫军民指挥使司儒学，设教授一员、训导四员。

乙未，翰林院检讨吴伯宗卒。伯宗，抚州金溪人，洪武四年进士第一。时初开科取士，得伯宗，上甚喜，赐袍笏冠服，擢礼部员外郎，命与学士宋濂等同脩《日历》。胡惟庸方用事，欲人附己，伯宗性刚直，不肯与之相降屈，惟庸每衔之。八年，竟坐忤惟庸中伤，以事谪居凤阳。伯宗上书论时政，因言“惟庸专恣不法，不宜独任以事，恐久为国患”，辞甚剀切。上得其奏，即召还，赐袭衣、钞锭，奏使安南，得驯象、方物以归，除国子助教。十二年，命进讲东官，首陈正心诚意之说，皇太子嘉纳之。明年，改为翰林典藉，御制十题命赋之，伯宗援笔立就，词语峻洁。上嘉其才敏，赐织金锦衣。十四年，除太常寺丞，辞不拜。十五年，除国子司业，复固辞。由是忤旨，贬陕西金县教谕，至淮安召还，除翰林简讨。未几，拜武英殿大学士。十六年冬，坐弟仲寔为三河知县荐举不以实，伯宗为所累，复降为翰林检讨。至是，卒。伯宗为人温厚详雅，博学能文章，所著有《南宫集》、《使交集》、《成均玉堂》等集。

丙申，播州宣慰使杨鉴来朝，贡马。上谕之曰：“尔与田弘正皆世守思播，而尔之忠勋视弘正为多。”命赐以织金文绮，并其属赏赉有差。

是月，擢巩昌府宁远县典史王尚贤为广西布政使司参议。尚贤，山西闻喜人，由解州吏目改晋宁县典史，寻改宁远县，以廉能称，故升擢之。








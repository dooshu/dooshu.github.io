子郴王友裕


郴王友裕，字端夫，幼善骑射，从太祖征伐，能以宽厚得士卒心。太祖与晋围黄邺于西华，邺卒荷槊登城骂敌，晋王使胡骑连射不能中。太祖顾友裕，一发中之，军中皆大欢呼，晋王喜，遣友裕良弓百矢。太祖镇宣武，以为衙内都指挥使。景福元年，太祖攻郓，友裕以先锋次斗门，郓兵夜击之，友裕败走。太祖从后来，不知友裕之败也，前军遇敌多死。太祖至村落间，始与友裕相得。是时，朱宣在濮州，太祖乃遣友裕先以二百骑前，太祖后至，与友裕相失。太祖卒与敌遇，败而走。敌兵追之甚急，前至大沟，几不免，赖沟中有积薪，马乃得过，梁将李璠等死者十余人。

冬，友裕取濮州，遂围时溥于徐州。朱瑾以兵二万救溥，友裕败瑾于石佛山，瑾走。都虞候朱友恭谗之太祖，以为瑾可追而友裕不追。太祖大怒，夺其兵属庞师古，以友裕属吏，使者误致书于友裕，友裕惶恐，不知所为，赖张皇后教之，得免。权知许州。许州近蔡，苦于大寇，居民残破，友裕招抚流散，增户三万余。

迁诸军都指挥使，与平兖、郓，还领许州。崔洪奔淮南，友裕引兵定蔡州，市不易肆。太祖兼镇护国军，以友裕为留后。迁忠武军节度使。太祖攻凤翔，未下，去攻邠州。友裕破灵台、良原，下陇州，杨崇本以邠州降。后崇本复叛，太祖遣友裕攻之，屯于永寿。友裕以疾卒。






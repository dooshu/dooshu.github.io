車渠碗賦


惟新碗之所生，於涼風之浚濱。

采金光之定色，擬朝陽而發暉。

豐玄素之煒曄，帶朱榮之葳蕤。

缊絲綸以肆采，藻繁布以相追。

翩飄飖而浮景，若驚鵠之雙飛。

隱神璞於西野，彌百葉而莫希。



於時乃有篤神後，廣被仁聲。

夷慕義而重使，獻茲寶於斯庭。

命公輸使制匠，窮妍麗之殊形。

華色粲爛，文若點成。

郁蓊雲蒸，蜿蟬龍征。

光如激電，影若浮星。

何神怪之巨偉，信一覽而九驚。

雖離朱之聰目，猶炫耀而失精。

何明麗之可悅，超群寶而特章。

俟君子之閑宴，酌甘醴於斯觥。

既娛情而可貴，故求禦而不忘。






卷二百二十一



卷之二百二十一

洪武二十五年九月己卯朔夜，荧惑入井宿。

辛巳，监察御史郭文献等奏：“户部左侍郎陈宗礼、大理寺丞曹瑾坐罪当杖，降官。”命勿杖，俾于工部办事。

壬午，上以巩昌至甘肃马驿相去甚远，马乏而人易困，乃命兵部同右军都督府遣官相度，凡百二十里以上者中增一驿，以秦、河二州所市马分给之，其驿夫则籍于有司附近者。于是自巩昌、凉州达于甘肃，增置延来等二十九驿，驿置马三十匹。

甲申，赐江阴卫出海运粮军士三千二百余人钞万六千三百余锭。

乙酉，置安陆中护卫。

命铸各按察分司印。先是，各按察分司所分巡按地方多有未当。至是，命都察院、六部官会议更定，凡四十八道：浙江四道，曰浙东道，曰海右道，曰浙江道，曰金华道；福建三道，曰宁武道，曰延汀道，曰漳泉道；山西四道，曰朔南道，曰云中道，曰泽潞道，曰河东道；江西四道，曰九江道，曰岭北道，曰湖东道，曰湖西道；湖广五道，曰蕲黄道，曰江陵道，曰汉江道，曰湖南道，曰湖北道；广西三道，曰苍梧道，曰南宁道，曰庆远道；广东四道，曰岭南道，曰潮阳道，曰海南道，曰海北道；四川三道，曰东川道，曰西川道，曰剑南道；山东二道，曰济川道，曰胶西道；北平三道，曰卢龙道，曰燕南道，曰冀北道；河南三道，曰河南道，曰汝南道，曰河北道；陕西四道，曰汉中道，曰岐阳道，曰河西道曰，陇右道；直隶六道，监察御史印曰淮西道，曰淮东道，曰苏松道，曰安池道，曰京口道，曰江东道。

夜，天鸣。

丁亥，以都察院左副都御史张庭兰为浙江按察使，命观察使张景德、张希仁、徐志行、何均宝俱署都察院事。

戊子，刑部尚书杨靖奏：“左军都督府经历唐奉先以事请托通政使叶瓛，于法当杖。”上以奉先进士，命纪其过。

广西都指挥使韩观以讨宾州上林寇有功，命赏钞百锭，其从征将士赏各有差。

降太常寺少卿许昇为刑部主事，以典簿刘仲实为少卿。时上召昇问祭祀礼仪，昇不能对，典簿刘仲实从傍代对甚详。上曰：“国之大事，莫重于祭祀。职太常者昏惰如此，何以事神？”遂黜昇而以仲实代之。

夜，太阴犯垒壁阵。

庚寅，册立皇第三孙允炆为皇太孙，祭告太庙。

以都察院左佥都御史淩汉为左春坊左赞善。

改大同左卫为大同中护卫，以代王分封其地故也。

高丽知密直司事赵胖等持其国都评议司奏言：“本国自恭愍王薨逝无嗣，权臣李仁人以辛肫子禑主国事，昏暴自恣，多杀无辜，至欲兴师侵犯辽东。其时，大将李成桂以为不可而回军，禑自知负罪，惶惧逊位于其子昌，国人弗顺，启请恭愍王妃安氏择立宗亲定昌国院君王瑶权国事，及今四年，亦复昬迷不法，听信谗说，离间勋旧。其子爽复痴騃无知，纵于酒色，与禑党玄禹宝等潜谋复禑位。守门下侍中郑梦周尝以前者欲攻辽东，为李成桂所阻，致令朝廷索取马匹，以此譛于王瑶，谋害成桂及赵俊、郑道、傅南訚等，国中臣民多被杀戮。群臣、国人以社稷生灵为虑，谓瑶不足以治民。今年七月十七日，以恭愍王妃安氏之命，退瑶于私第，择于宗亲无可以当舆望者。惟门下侍中李成桂，中外人心夙皆归附，于是臣等与国人耆老共推成桂主国事。伏望圣裁，俯从舆意，以安小国之民。”礼部侍郎张智奏其事。上曰：“我中国纲常所在，列圣相传，守而不失。高丽限山隔海，僻处东夷，非我中国所治，且其间事有隐曲，岂可遽信？尔礼部移文谕之，从其自为声教，果能顺天道，合人心，以妥东夷之民，不启边衅，则使命往来，实彼国之福也。”

辛卯，置河南中护卫。

癸巳，赐大河等卫海运军士钞锭有差。

丙申，天寿圣节，上御奉天殿受朝贺，云南土官黄威庆等各献方物。

戊戌，今上及湘王柏还国。

赐高丽国使者赵胖、庆仪等钞锭有差。

辛丑，湖广永明县枇杷千户所请筑城垣，诏以军士筑之，不许劳民。

壬寅，以四川苏州、建昌二卫军士乏粮，人给钞十二锭，寻加赐五锭。

癸卯，代王桂至国，上表谢。

工部尚书秦逵有罪自杀。

甲辰，迁兵部左侍郎邵永善为工部左侍郎，升户部郎中严震直为工部试右侍郎。

置广西迁江县屯田千户所。

夜，太阴犯灵台。

乙巳，遣监生潘文等百七十一人偕历事官王克敬等分往各布政使司，考较诸司案牍，人赐衣一袭、钞五锭。

丙午。先是，安南凭祥洞巡检高详奏言：“思明州知州门三贵谋杀思明府知府黄广平，广平先觉而杀之，乃称其病死。”朝廷以其言不实，逮广平鞠之。至是逮至，上谓刑部曰：“蛮夷争斗相杀，性习然也，独广平不以实言，当绳之以法。今姑宥之，使其改过。”遂命给道里费，遣之还。

戊申，疏凿溧阳县银墅东坝河道，自十字港至沙子河凡三千九百六十丈，又沙子河至胭脂坝凡三百六十丈，计役嘉兴等府州民丁三十五万九千七百人。

户部议减四川苏州、建昌二卫中盐则例。先是，商人于建昌卫输米八斗者给折盐一引，一石五斗给川盐，商人以建昌山路险远，难于转输，且米数重，故中纳者少，以故两卫军储不给。至是，议减浙盐一引纳米五斗，川盐米一石。

上谕右军都督府臣曰：“近闻陕西都司遣兵常随秦王出入，盖王府置护卫，又设都司，正为彼此防闲。都司乃朝廷方面，凡奉敕调兵，不启王知，不得辄行，有王令旨而无朝命，亦不擅发，如有密旨，不令王知，亦须详审覆而行，此国家体统如此。今秦府未给护卫，但令以兵五百暂为护从，而都司乃敢擅增兵至千人，其罪不可赦。朕以其皆旧臣，昔有劳于国，具不寘之法。尔都督府遣人谕之，今后有复违令者，治如律。”

左军都督府都督佥事王圭卒。圭，合肥人，慷慨有大志。少时为淮西廉访司隶卒，见官长仪卫尊崇，辄慨然叹曰：“将相无种，在人为耳。”及元末兵乱，募集乡民守庐州，自称万户。上取和阳，圭自庐州来归，遂从渡江，克太平，命圭仍为万户，守太平，积功升左军都督府都督佥事。子安富从上征婺州，守南陵，取潜山，擒获甚众，攻安庆，被创而死。仲子安贵从征江州，亦战没。至是，圭以疾卒，季子宽袭职，未几亦卒。








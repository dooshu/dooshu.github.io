王灼　次韵李士举丈除夕

儿孙思故国，诗酒送穷年。

禄近禾三百，人惭员半千。

壮心非曩昔，尊足幸轻便。

投晓椒觞尽，春风共醉颠。

王灼

王灼　次韵李士举丈除夕

暗灯延鼠辈，残漏付鸡人。

柏酒浮三酌，蔬盘荐五辛。

冻吟多累句，孤坐绝来宾。

镜里丝丝发，平时六十春。

王灼

王灼　次韵李士举丈除夕

藜杖初防老，桃符又换新。

惊回潼水梦，喜见义城春。

浪走何为者，流光岂贷人。

翻思大傩氏，阔步过天津。




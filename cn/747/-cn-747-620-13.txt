○谢赐贞元寺额状

右，臣昨奏前件亭子及五龙院等，伏望天恩赐额为寺，於当府抽有道行僧二十七人，住持修理，为国崇福者。伏奉敕旨，允臣所奏，赐额为贞元寺者。特沐殊私，俯遂愚恳，采宝历之二字，开浮域之一名。演皇劫无穷之期，示苍生回向之路，莫大之福，实在於斯。且上党古郡，先皇旧藩，星辰曾降於讴谣，符瑞见存於图牒。昔为磐石之地，新作布金之园，广梵宇於域中，资圣祚於天上。阖境臣庶，欢难胜。臣忝列藩维，戴荷何极。


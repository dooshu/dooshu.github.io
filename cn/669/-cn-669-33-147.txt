147　文鑑取蔡確送將歸賦　楚辭後語取息夫躬　揚雄失節亦蔡文姬之儔


文鑑取蔡確送將歸賦，猶楚辭後語之取息夫躬也。

【元圻案】朱子撰楚辭集註，又刊定晁補之續楚辭、變離騷二書，録荀卿至吕大臨凡五十二篇，爲楚辭後語，自爲之序曰：「息夫躬、柳宗元之不棄，則晁氏已言之矣。至於揚雄，則未有議其罪者，而余獨以爲是其失節，亦蔡文姬之儔耳。今皆取之，豈不以文姬之母子無絶道，而於雄則欲因反離騷而著蘇氏、洪氏之貶詞，以明天下之大戒也。」〇東都事略：「蔡確，字持正，泉州晉江人。爲人有智數，少舉進士，神宗朝拜尚書右僕射兼中書侍郎。時富弼在西京，上言蔡確小人，不宜大用。確既相，屢興羅織之獄，紳士大夫重足而立矣。」






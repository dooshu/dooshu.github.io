○礼部贺立皇太子表

（公为礼部郎官时作。）

臣某等言：伏奉今月二十四日制，广陵郡王宜册为皇太子，改名某。（顺宗贞元二十一年三月二十四日，立子广陵王淳为太子，改名纯，即宪宗也。）仍令所司择日备礼册命者，天序有奉，皇图载宁，臣某等诚庆诚贺，顿首顿首。

臣闻《尚书》载“以贞”之文，（《书》：一人元良，万邦以贞。）汉史传早建之义，（汉文帝元年，有司请早建太子。）不唯立爱，（《书》：立爱惟亲。）其在继明。（“其”，一作“期”。注见前。）陛下奉率前规，敷扬盛典，顾兹守器之重，（《易》：守器者莫若长子。）爰正承华之位。（承华，太子宫名。）尊义方之教，（《左传》：爱子，教之以义方。“尊”，一作“遵”。）载锡嘉名；（《离骚》：皇览揆予于初度兮，肇锡余以嘉名。此谓改名为纯也。）崇建树之礼，式光典命。以长而立，（《左传》：立嫡以长不以贤。）自符于慎择；必子之选，遂合于至公。邦本不摇，王业弥固。此皆宗社垂祉，启佑皇心，乾坤合谋，保安圣运，足以播休气于四海，洽大和于万灵，食毛含齿，所同欢庆。臣等奉承制命，蹈舞周行，踊跃之诚，倍百恒品。无任庆感悦之至。谨奉表陈贺以闻。


○擬　應詔陳言以備安攘大計疏 【 倭患】

近因倭患匪茹、侵犯內地、　皇上軫念東南、屢勤宵旰之憂、臣觸目時艱、幸逢　明詔、謹用條陳一二、惟聖明裁擇、　一屯要害、倭夷繇海舟而來、舟小人多、破之不難、至登岸之後、則倚宂為固、遂不可制、我師之所以禦之者。以不曾裁之於海上。而但攻之於巢宂。此所以屢戰而不勝也。即今在新塲鎮地方。雖云尚多、而各處客兵四集、殄滅之期、庶幾可望、惟是舊賊未滅、新賊又來、則其禍蔓延未巳也、聞倭奴居海島之東、與浙西之會稽臨海相望、大洋之中、有三山鼎峙、一名馬蹟、一名天衢、一名揚山、倭奴之來、必繇馬蹟、欲至寧波台溫、必繇天衢、欲至乍浦吳淞江口、劉家河、必繇揚山、而馬蹟尤為要衝、岸可列寨。水可泊船。合無擇武將諳曉水戰者二三人統之、一屯蹟山。一屯天衢。一屯揚山。以福船為主。蒼山船佐之鷹船為之哨望策應。分番迭出。遠哨近攻。來則迎擊之。去則要絕之。如不能迎戰。而縱賊內入。則照原分信地坐以重罪然舟師水兵。必生長海島。識於風濤者。乃為可用。守一處險地各用一處習險之人欲守天衢馬蹟。必定海下八山之人可募也。欲守揚山。必海鹽海寧鹽徒或沙上之人可募也。僱募之中。又必隆賞格以固其心。則人人自奮。海上之倭可平。而境上之倭將以次就戮矣。前此督察軍務工部侍郎趙文華、曾建議海攻、亦巳取勝、但奉行者未及要害處爾、又目前將官、習於水戰、莫過於俞大猷者、更望稍加寬假、責以成功。則庶乎可濟矣。　一練兵夫吳浙之民、皆曰客兵、往來之擾害、供億之煩難、此民間受病之第一也、然非籍客兵則不能取勝。葢繇鄉兵不曾訓練故耳。聞各縣所募鄉兵、縣官徒應故事、有以疲弱之人充數者、有一人而頂二名者。召募方集。即驅應敵。坐作進退之節。茫然不知。是無異驅群羊以格猛虎。欲不敗難矣。近時如平湖知縣劉存義、武進知縣萬民英、海鹽知縣鄭茂、皆能訓練民兵、以身督戰、賊不敢犯、合無責成守令、令於挑選之時、務得精壯勇悍之人、多方召募。縣官親自校閱。擇其尤者。加以月糧。使之以一教十。以十教百、或習長鎗。或習弓弩或用火攻、什伍成列、左右分哨、各有成法、有違之者、重治以罪、今沿海諸郡縣亦宣先此可以備不虞以後吏部於近海州縣、遇有陞授、必擇矯勇之才。撫按官以鄉兵之練。定其課最。行之既久。則人皆用命。家自為兵。分番召用。而客兵之調可以暫省矣或曰今賊在境上攻擊不暇何暇練兵不知三年之艾。自今畜之。猶或可及。不然。各處客兵住久。師老財費。力且不支。恐中國先自困矣。　一固防守、設險守國、古之明訓、故凡邊方之地縣必有城。鄉必有堡。斥堠聯絡。烽燧相望。至防秋之時。則又收歛人畜。堅璧清野。使虜入無所得。誠有見於城郭溝池。民之所恃以為固也今江南財賦淵藪民多散居田里、如直之羅店閔行、淅之塘西硤石等處。廛宅連雲、可當近邊二三縣、緣無藩垣屏翰之備。以故賊一突至。長驅深入。如履無人之境。今近海無城縣治。巳行繕築。惟立堡一節。尚未能行。而鄉居富室。亦不以為意庸人之情大約如此葢惡勞惜費僥倖於賊之不來倉卒變生悔之無及今當督行有司申諭鄉民、以禍福利害之大、醵財鳩工、依險立堡、自為防守之計、如力有餘、能為北方看家樓者、許依式起造、以便瞭望、其應用弓弩火器鎗銃之類、並令預備、所占堡基糧稅、官為處免、俟雉堞既完、團聚既集、則保甲之法。亦便舉行、比間族黨、互相守護、關隘譏察、難于隱藏、而有備在我、　自不得以乘吾之虛矣、　一寬委任、夫古人之任將也、推軗分閫、凡以重其事權、專其信任、寬其文法、乃能成功、故李牧在雁門、趙充國之困先零、皆以持重經久、乃克有濟、今之總督廵撫、權非不重也、然勝敗兵家之常、雖古名將不能免。要在究竟成功。如有少挫。尤當養威持重。以圖後舉。不宜遽以文法繩之若一年數易。則倉卒周章。人懷疑懼。欲展布難矣。今宜假以歲月。寬其文法。責以成效。小小利鈍。姑置勿論。積久無功。乃治以罪。則庶乎人得展布。而功可成至於職掌所在、則戰陣之責、又在總兵參將諸臣此輩世受　國恩義當效死、但當精選曾經戰陣之人。分屬以兵。假以事權。使於休暇之時。朝夕訓練務期兵識將意。將識士心。威信素孚。則臨陣之間。乃可得其死力。若今日授兵。明日接戰。所謂驅市人以戰。有不走耶。若軍中機宜。出奇設伏。用間用諜。則兵無常形。機無定在。要在當事者酌而行之。未可以預擬也


○归融册赠左仆射制

敕。有禄位而享富贵，启手足而归壤树，身没名著，生荣死哀，蔚为大臣，宜遵赠典。故金紫光禄大夫守太子太傅分司东都上柱国晋陵郡开国公食邑二千户归融，发於文华，扬历清近，业冠前辈，才高当时。总领属官，预闻政事，凡曰繁剧，无不践更，刃皆有馀，施无不可。遍处重位，内修典法，三乘戎辂，外作屏毗。富而不骄，贵而愈谨，曾参三省，太叔九言，服以行之，终身不倦。实士林之君子，为朝廷之表臣，未究高年，遽闻长夜，爰舒痛悼，用加显位，命之寮长，以慰重泉。可赠尚书仆射。


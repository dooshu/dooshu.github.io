登瓦官阁





杨齐贤曰：《瓦官寺碑》云：江左之寺，莫先于瓦官，晋武时，建以陶官故地，故名瓦官，讹而为“棺”。或云昔有僧，诵经于此，既死，葬以虞氏之棺，墓上生莲花，故曰瓦棺。中有瓦棺阁，高二十五丈。唐为升元阁。《景定建康志》：古瓦官寺，又为升元寺，在城西南隅。晋哀帝兴宁二年，诏移陶官于淮水北，遂以南岸窑地施僧慧力，造瓦官寺。旧志曰“瓦棺”者，非也。据俗说云，瓦棺寺之名，起自西晋。时长沙城隅，陆地生青莲两朵，民以闻官，掘得一瓦棺，见一僧，形貌俨然，其花从舌根生。父老云：“昔有一僧，不说姓名，平生诵《法华经》百余部，临死遗言，以瓦棺葬之。”遂以寺名为瓦棺，本此。其说颇涉误诞，纵有此事，亦在长沙，与此无与也。不知“陶官”为“瓦官”，而易“官”为“棺”，殆附会而为之说耳。《方舆胜览》：升元寺，即瓦棺寺也。在建康府城西隅，前瞰江面，后据重冈，最为古迹。李主时，升元阁犹在，乃梁朝故物，高二百四十尺。李白诗所谓“日月隐檐楹”是也。今西南隅戒坛，乃是故基。



晨登瓦官阁，极眺金陵城。钟山对北户，[一]淮水入南荣。[二]漫漫雨花落，[三]嘈嘈天乐鸣。[四]两廊振法鼓，[五]四角吟风筝。[六]杳出霄汉上，仰攀日月行。山空霸气灭，地古寒阴生。寥廊云海晚，[七]苍茫宫观平。门余阊阖字，[八]楼识凤凰名。[九]雷作百山动，神扶万栱倾。[十]灵光何足贵，[十一]长此镇吴京。[十二]

[一]《一统志》：钟山，在应天府东北，山周回六十里。汉秣陵尉蒋子文，逐盗死于此。吴大帝为立庙，因改蒋山。《舆地志》：蒋山，古曰金陵山，一名北山。其山磅礴奇秀，比诸山特高。



[二]杨齐贤曰：淮水即秦淮，源于句容、溧水两山间，自方山合流至建邺，贯城中而西以达于江。《太平寰宇记》：升州江宁县有淮水，北去县一里，源从宣州东南溧水县乌刹桥西流八百五十里。《舆地志》云：秦始皇巡会稽，凿断山阜，此淮即所凿也，故名秦淮水。孙盛《晋春秋》亦云是秦所凿，王导令郭璞筮，即此淮也。又称，未至方山，有直渎，行三十里许。以地形论之，淮水发源诘屈，不类人工。则始皇所掘，宜此渎也。《丹阳记》云：建康有淮，源出华山，流入江。徐爰《释问》云：淮水西北贯都。《舆地志》云：淮水发源于华山，在丹阳、姑熟之界，西北流径建康、秣陵二县之间，萦纡京邑之内，至于石头入江，绵亘三百许里。《上林赋》：“曝于南荣。”郭璞曰：“荣，南檐也。”应劭曰：“荣，屋檐两头如翼也。”沈括《笔谈》：荣，屋翼也。今谓之“两徘徊”，又谓之“两厦”。



[三]《阿弥陀经》：彼佛国土，常作天乐，昼夜六时，雨天曼陀罗花。天乐者，天人所作音乐，清畅嘹亮，微妙和雅，一切音声所不能及。雨花者，诸天于空中散花供养。若雨之从天而下，故曰雨花。



[四]《埤苍》：“嘈嘈，声众也。”



[五]《法华经》：今佛世尊欲说大法，雨大法雨，吹大法螺，击大法鼓。孙绰《天台山赋》：“法鼓琅以振响。”李周翰注：“法鼓，钟也。”



[六]真西山曰：风筝，檐铃。俗呼风马儿。杨升庵曰：古人殿阁檐棱间有风琴、风筝，皆因风动成音，自谐宫、商。元微之诗“乌啄风筝碎珠玉”，高骈有《夜听风筝诗》，僧齐已有《风琴引》，王半山有《风琴诗》，此乃檐下铁马也。今人名纸鸢曰风筝，非也。



[七]寥廊，宽广貌。



[八]《景定建康志》：按《宫苑记》：晋成帝修新宫，南面开四门，最西曰西掖门，正中曰大司马门，次东曰南掖门，最东曰东掖门。南掖门，宋改阊阖门，陈改端门。



[九]《江南通志》：按《宫苑记》：凤凰楼，在凤台山上。宋元嘉中建。



[十]《甘泉赋》：“炕浮柱之飞榱兮，神莫莫而扶倾。”颜师古注：“言举立浮柱而驾飞榱，其形危竦，有神于冥寞之中扶持，故不倾也。”



[十一]《鲁灵光殿赋》：“神灵扶其栋宇，历千载而弥坚。”《后汉纪》：鲁共王好宫室，起灵光殿，甚壮丽。《鲁灵光殿赋序》：“鲁灵光殿者，盖景帝程姬之子王余之所立也。恭王始都下国，好治宫室，遂因鲁僖基兆而营焉。”



[十二]吴京，谓金陵之地，见五卷注。






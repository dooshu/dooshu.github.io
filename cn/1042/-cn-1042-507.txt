王之道　雪晴三首

雪压千山净，云披万里晴。

木水争霁色，檐雨碎寒声。

静映吟窗冷，轻浮茗碗清。

最宜今夜月，来借短檠明。

王之道

王之道　雪晴三首

湖山开宿霭，院落快新晴。

滉漾溶银色，潺湲过雨声。

味增茶品胜，光夺月华清。

放出东墙角，梅花数点明。

王之道

王之道　雪晴三首

气暾寒日晓，光照远山晴。

邹谷有春意，袁门闻履声。

映书何自苦，炙背不妨清。

邂逅逢诗将，高吟眼倍明。

王之道


○代齐贾二相贺迁献懿二祖表

臣某言：伏见今月十四日制命，以尊尊亲亲之义，虔献祖、懿祖於德明兴圣庙室，正太祖景皇帝东向之尊者。十五日奉迁事毕，十六日飨礼成。日月贞曜，乾坤定纪，称情靡忒，合敬有归，百神得受职之方，万国知来敬之本，中贺。臣闻国有事莫大於严祀，《礼》有经莫大於尊祖，夏殷得之以繁祉，周汉用之以休明。爰自魏晋，迄於隋氏，或以祚短而不及祧正，或以时艰而未遑计论，纷纶兴谢，绵旷载祀，竟虚盛典，允属昌期。陛下道冠前王，庆殷累圣，奉无竞之烈，克广鸿休，瞻有赫之灵，思正大典。精诚感念，旰食畴咨，内断皇明，俯裁群议，奉祖宗於常尊之地，定昭穆於式序之宜，清庙肃雍，元穹保。奔走夷裔，鼓舞生灵，焕乎观一代之光，盛矣接千年之统。臣等自锺舛薄，坐婴衰瘵，不获躬执笾豆，称庆阙庭。诚仰圣敬，感深孝理，形留神往，倍百恒情。无任窃忻之至。


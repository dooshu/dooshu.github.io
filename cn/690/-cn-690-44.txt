卷四十四



卷之四十四

洪武二年八月癸亥朔，鄂国公常遇春柩车至龙江。上亲致奠为文以祭之，曰：“自胡元季世，天下大乱，生民涂炭，未知所止。朕奋起临濠，驻师和阳，乙未之春，尔来依我，同渡大江，先拔采石，即取太平、建康，江东之地，次第皆定。自是以来，马汗未乾，甲胄未解，南破三衢，西围金斗，遂与伪汉鏖战鄱阳、九江之上，射死伪主陈友谅，攻围武昌，降其子理，湖湘悉平，南取赣城，抚南雄、南安，北定襄阳，旋师淮东，自泰至徐，尽有其地，东平浙右，破姑苏，缚吴王张士诚以归。长淮东西，大江南北，功甚著焉。丁未之冬，俾尔副大将军北征中原，首下齐鲁，继取河洛，旋定幽赵晋冀，长驱入关，抚定秦陇，战胜攻取，莫当其锋。近因北平有警，乃与偏将军又复北向，转战永平、大宁，至于开平，悉皆底定。中国封疆，自昔正统之君，少有得其全者。今朕全有中国，尔功懋焉，虽古名将未有遇之者，天下克一，朕方将定功行赏，共享太平，少副报功之意，何其未遂，遽尔云亡，曷谓柳河之川，失我长城之将？丧今南还，见语无由，哀痛切心，与谁言哉？将军在时，朕实所倚，将军既往，将谁与谋？不过临风兴慨，想其音容耳。灵车之至，朕亲临奠，思尔之情，言岂能尽？”祭毕，恸哭而还，命择地于钟山草堂之原，营墓建祠。

甲子，故元总制贺宗哲以兵攻凤翔。

高丽国王王颛遣其礼部尚书洪尚载等奉表贺即位，请封爵，且贡方物，中宫及皇太子皆有献，赐尚载以下罗绮有差。

乙丑，骠骑卫从征降将甯文明潜遣人以军中机事报贺宗哲，为逻骑所获，并文明斩之。

大将军徐达调顺德守御平章韩政以兵赴庆阳，以温汉臣署原州同知。汉臣，前原州归附官也。既而判官刘伯温闻知，自宁夏来归，达命伯温亦还判原州，寻遣指挥刘广、铁甲冯等守之。

明昇使还，上赐玺书答之曰：“朕历观古之有蜀者，如公孙述、刘备、李特、王建、孟知祥辈，皆能乘机进取，而善守之道未闻。今足下监此，必图所以善守可也。朕连年出师，所向克捷，皆诸将用命，故能成功。远劳致礼，益见厚意，因使者还，姑以此复。”

丙寅，庆阳小元帅降。初，小元帅与张良臣共守庆阳，及王师攻围日急，小元帅欲降，为良臣所囚。至是城中降者夜劫小元帅，出诣大将军营，达受之，令军中无虐降者。

元兵攻大同，平章李文忠等帅师击败之，擒其将脱列伯。时庆阳未下，上诏李文忠自北平往合师攻之。师至太原，闻大同受敌，文忠顾谓左丞赵庸等曰：“吾与若等受命而来，阃外之事有利于国者，专之可也。今大同甚急，若候进止，岂不失机？”众皆诺，遂由代出鴈门至马邑。敌游骑数千奄至，猝遇我师，与战，败之，擒其平章刘帖木，进至白杨门。时天雨雪，文忠疑有伏，乃身引数骑入山察视之。前军已驻营，去敌五十里，文忠至，遽命徙五里，营于馒头。其地阻水，先遣人由间道达大同城中，使知之。元将脱列伯悉锐来攻，文忠令将士秣马蓐食，闭营不出，先以两营诱敌。自寅至辰，前营报数至，文忠不为动，顷之，度其饥疲，乃分军为左右翼，身当前锋，奋击，大败之，生擒脱列伯，降其众万余，获马匹辎重甚众。缚脱列伯诣军门，文忠命解其缚，与之共食，遂进兵东胜州至，莽哥仓而还。先是，元主北走屯盖里泊，命脱列伯孔兴以重兵攻大同，欲图恢复。至是，脱列伯被擒，孔兴走绥德，其部将复斩之来降，元主知事不济，无复南向矣。

丁卯，遣官释奠于先师孔子。

大将军徐达命右丞薛显、参政傅友德以兵驻灵台。

李茂所领骑兵千人叛归贺宗哲，茂脱身，独还大将军营。

戊辰，祭太社、太稷。

己巳，上命吏部定内侍诸司官制，谕之曰：“朕观周礼所记，未及百人，后世至踰数千，卒为大患。今虽未能复古，亦当为防微之计。古时此辈所治，止于酒浆、醯醢、司服、守祧数事。今朕亦不过以备使令，非别有委任，可斟酌其宜，毋令过多。”又故谓侍臣曰：“此辈自古以来，求其善良，千百中不一二见。若用以为耳目，即耳目蔽矣，以为腹心，即腹心病矣，驭之之道，但常戒敕，使之畏法，不可使之有功，有功则骄恣，畏法则检束，检束则自不敢为非也。”乃定置内使监奉御六十人，尚宝一人，尚冠七人，尚衣十人，尚佩九人，尚药七人，纪事二人，执膳四人，司脯二人，司香四人，太庙司香四人，涓洁二人；置尚酒、尚醋、尚面、尚染四局，局设正一人，副二人；置御马、御用二司，司设正一人，副二人；内府库设大使一人，副使二人；内仓监设令一人，丞二人；及置东宫典玺、典翰、典膳、典服、典药、典乘兵六局，局设局郎一人，丞一人；又置门官，午门、东华门、西华门、玄武门、奉天门、左、右顺门、左、右红门、皇宫门、坤宁门、宫左门、宫右门各设门正一人，副一人；东宫门官：春和门、东宫后门、宫左门、宫右门各设门正一人，副一人。

庚午，礼部尚书崔亮、太常少卿陈昧等言：“旧制，朝贺之礼，赞礼者既唱三‘舞蹈’讫，复三唱‘山呼’，而群臣拱手加额，与乐工、军校齐声称‘万岁’者三。近改拟‘山呼’为‘赞呼’，百官应之曰‘天辅有德’，曰‘海宇咸宁’，曰‘圣躬万福’。臣等窃谓殿廷之礼至于尊严，赞呼之际，贵呼齐一。今百官三呼应声，讙哗不齐，诚为失仪，况山呼故事，循行已久，甚为严肃，宜仍其旧。”从之。

癸酉，大将军徐达以曲子站故元来降佥院李荣署环州知州，贾宽署州判官。

《元史》成。中书左丞相宣国公李善长等奉表进，表曰：“纪一代以为书，史法相沿于迁、固。考前王之成宪，周家有监于夏、殷，盖因已往之废兴，用作将来之法戒。惟元氏之有国，本朔漠以造家，事兵戈而争强，并部落者十世，逐水草而为食，擅雄长于一隅。逮至成吉思之时，聚会斡难河之上，方尊位号，始定教条，既近取于乃蛮，复远攻于回纥，渡黄河以蹴西夏，踰居庸以瞰中原，太宗继之而金源为墟，世祖承之而宋箓遂讫。立纲陈纪，用夏变夷，肆宏远之规模，成混一之基业。爰及成仁之主，见称愿治之君。唯祖训之式遵，思孙谋之是遗，自兹以降，亦号隆平。丰亨豫大之言，一唱于天历之世；离析涣奔之祸，驯致于至正之朝。徒玩细娱，浸忘远虑，权奸蒙蔽于外，嬖幸蛊惑于中。周纲遽致于凌迟，汉纲实因于疏阔。由是群雄角逐，九域瓜分，风波徒沸于重溟，海岳竟归于真主。钦惟皇帝陛下，奉天承运，济世安民，建万世之丕图，绍百王之正统。大明出而爝火息，率土生辉；迅雷鸣而众响销，鸿音斯播。载念盛弃之故，乃推忠厚之仁。佥言实既亡，而名亦随亡，独谓国可灭，而史不可灭。特诏遗逸之士，欲求议论之公。文辞勿致于艰深，事迹务令于明曰，苟善恶了然在目，庶劝惩有益于人，此皆天语之丁宁，足见圣心之广大。于是命臣濂等协恭刊裁，臣尧宽等分科修纂，上自太祖，下迄宁宗，据十三朝实录之文，成百余卷粗完之史；若自元统以后，则其载籍靡存，已遣使而旁求，俟续编而上送。愧其才识之有限，弗称三长；兼以纪述之未周，殊无寸补。臣善长忝司钧轴，幸睹成书，信传信而疑传疑，仅克编摩于岁月；笔则笔而削则削，敢言褒贬于春秋。仰尘乙夜之观，期作千秋之鉴。所撰《元史》本纪三十七卷、志五十三卷、表六卷、传六十三卷，通一百五十九卷，谨缮写装潢，成一百二十册，随表以进。”上览之，诏誊写刊行，赏汪克宽等十六人白金各三十二两、文绮、帛各四匹，总裁官宋濂等倍之。

甲戌，上遣都督佥事吴祯以敕书往谕大将军徐达，曰：“如克庆阳，宜令右副将军、都督同知冯宗异掌总兵印，统军驻庆阳，节制各镇兵马。粮饷不给，从前规措，无致伤民。巩昌、临洮、兰州诸军，镇守如故，兵不足者，益之如河中。四外已宁，则以都督同知康茂才所部士卒三分之，茂才师其二往镇山西，凡太原诸城，悉听节制，其一增守陕西，务在处置得宜。然后大将军达、偏将军和回京，定议功赏，俟朕与大将军葬鄂国公毕日，大将军当复往定守边之策。戍守诸将诰命，悉颁其家，可谕朕意。都督佥事吴祯就令同宗异驻庆阳，平章李伯昇同都督佥事耿炳文守陕西。”

乙亥，倭人寇淮安，镇抚吴祐等击败其众于天麻山，擒五十七人。事闻，赐祐等绮帛有差。

丙子，遣符宝郎偰斯赍诏及金印、诰文往高丽封王颛为国王。诏曰：“自有元之失驭，兵争夷夏者列若星陈，至于擅土宇，异声教，岂殊于瓜分；虐黔黎，专生杀，不异于五季。若此者将及二纪，治在人思，眷从天至。朕本布衣，君位中国，抚诸夷于八极，各相安于彼此，他无肆侮于边陲，未尝妄兴于九伐。尔高丽天造东夷，地设险远，朕意不司，简生衅隙，使各安生，何数请隶，而辞意益坚。群臣皆言当纳所请，是以一视同仁，不分化外，允其虔恳，命承前爵，仪从本俗，法守旧章。呜呼！尽夷夏之咸安，必上天之昭鉴。既从朕命，勿萌衅端，故兹诏示，想宜知悉。”诰曰：“咨尔高丽国王王颛，世守朝鲜，绍前王之令绪；恪尊华夏，为东土之名藩。当四方之既平，尝专使而往报，即陈表贡，备悉衷诚，良由素习于文风，斯克勤脩于臣职，允宜嘉尚，是用褒崇。今遣使赍印，仍封为高丽国王，仪制服用，许从本俗。於戏！保民社而肇封，式遵典礼；传子孙于永世，作镇边陲。其服训词，益绥福履。”仍赐颛《大统历》一本、锦绣绒绮十匹，又赐其王母妃金绮、纱罗各四匹，并赐其相国申肫、侍中李春（百度）富、李仁人文绮纱罗十二匹。

戊寅，大将军徐达督诸军攻庆阳，于是将士争穴其城，城中极力救御，然奔逸归附者甚众。

庚辰，都督佥事陈德以所获张思道部将右丞王让等八人送大将军营。时思道以庆阳受围日久，知其弟良臣力不能支，乃遣让等自宁夏持其金带及所服白氎衣与良臣为信，且言王保保已往永昌，俾以城降，行至环州，为德所获。

天鸣。

辛巳，礼部尚书崔亮奏：“按《周礼·太宰》，祀五帝则掌百官之誓戒，大神祇、享先王亦如之。唐制，凡大祀、斋戒，皆前七日集尚书省，大尉誓曰：‘某月日，祀某神祇，各扬其职，不共其事，国有常刑。’宋南郊仪注，前七日命太尉誓百官于尚书省曰：‘今年某月日，皇帝有事于南郊，各扬其职，不共其事，国有常刑。’元制祀前五日，百官于中书省受誓戒。今拟大祀前七日，陪祀官诣中书省受誓戒曰：‘皇帝有事于某所，百官其听誓戒，各扬其职，不供其事，国有常刑。’”制可。

贺宗哲右丞葛彬诣大将军降。

盐池馆逻骑获王保保麾下知院都事等，送大将军营。

壬午，擢给事中安统为兵部尚书。

癸未，克庆阳。初，张良臣之复叛也，自以其城高险而上有井泉可据，以守其兵，又精悍养子七人皆善战，军中语曰“不怕金牌张，惟怕七条枪”，又倚其兄张思道与王保保为声援，贺宗哲、韩扎儿等为羽翼，姚晖、葛八之徒为爪牙，故欲拒守以图大功。及王师列营城下以困之，良臣不得逞，数出又不利，又遣人赴宁夏求援，皆被获，内外音问不通而粮饷乏绝，至煮人汁、丸泥咽之。平章姚晖、熊左丞、胡知院、葛八等知事不济，争献门纳师。达勒兵入自北门，良臣父子俱投井中，达命指挥朱杲引出斩之，遣指挥陆成赴京奏捷。明日，诛良臣之党柴知院等二百余人，收其小平章等银印，以都督佥事陈德守之。

贺宗哲遁去。先是，宗哲攻凤翔，指挥金兴旺、知府周焕等婴城拒守，矢石并下，敌众不敢近。乃以荆为龟笆，五人负之，连络至城西北，攻凤凰觜，城上投藁焚之，敌輙以铁钩攫藁而去，复坠石压之而敌攻不已。兴旺与焕等谋曰：“彼之急攻，谓我援兵不至，必不能出战也。若出其不意，出师捣之，可以折其冲。”于是分兵出西、北二门奋击之，复自城上缒兵下，搏战，敌稍却，有顷，卷营而去。众欲追之，百户王辂曰：“彼未败而退，必伏兵诱我也。”遂歛众，遣骑往侦之，至五里坡，伏果发。既而敌众复还，攻城益急，众见敌势盛，欲从北门鼓行趍长安，兴旺与辂叱之曰：“死生当与城俱，以报国家，岂可去也？”众乃止。辂先承上命往临洮，收集李思齐降卒，还京师，遇乱，因以其众入城，与兴旺并力备御。兴旺以辂所将皆新附之众，虑其生变，乃绐众曰：“王百户兵新至，宜有以犒之。”遂括城中牛畜，复以布囊盛草若将饷辂士马然，辂众以为然，并守益力。宗哲攻城凡十五日，或隧地，或突至瓮城，城中随方备御，敌不得入。至是，闻庆阳已下，乃引去。事闻，上遣使劳兴旺等，赐白金人百两。

右副将军冯宗异自驿马关遣人送贺宗哲麾下降将崔知院等二十七人、马二十四匹至大将军营。

以商暠为广西行省参政，周添祥为广东行省参政，韩原为福建行省参政，梁子忠为尚宝司卿，陈子琳为刑部侍郎。

甲申，上以每岁祀天地、社稷、岳镇、海渎、灵星诸神，皆设坛，祭有定期，然祭之日，或为风雨所飘，顿而升降，出入之际，奔走百执事之人冠服沾湿，非惟不便，于行事又因以亵神，因谕礼官考求前代有于坛为殿屋蔽风雨，便于行事者。至是，礼部尚书崔亮奏：“考宋祥符九年，议南郊坛祀昊天上帝，或值雨雪，则就大尉斋厅望祭。元《经世大典》载：‘社稷坛壝外垣之内、北垣之下，亦尝建屋七间，南望二坛，以备风雨，曰望祀堂。’请依此制于圜丘、方丘坛南，皆建殿九间，社稷坛北，建殿七间，为望祭之所，遇风雨则于此望祭焉。”上从之。亮又奏：“灵星、寿星、司中、司命、司民、司禄诸神，即周礼幽荣之祭也。汉尝立灵星祠以祀之，然星之祭所以坛而不屋者，将以通天地、风雨、霜露之气也。屋而祭之，似乖于礼，故唐、宋不用。然诸坛既为殿屋，则灵星诸祠亦为殿，望祀为便。”上曰：“风雨星辰之神，其气流通，其神无所不在，且祭坛有屋，所以栖神灵风雨，便于行事，何不可也？灵星诸神，其准汉制于城南为坛屋以祭。”亮又奏：“太常议寿星于圣寿日致祭，同日祭司中、司命、司民、司禄，示与民同受其福也，八月望日则祀灵星，皆遣官行礼，以为常制。”从之。

丁亥，礼部奏：“按《礼记·郊特牲》曰：‘郊之祭也，器用陶匏，瓦器尚质故也。’《周礼·笾》：‘人凡祭祀，供簠簋之实。’疏曰：‘外祀用瓦簋。’今祭祀用磁，已合古意，惟盘盂之属与古之簠簋登豆制异。今拟凡祭器皆用磁，其式皆仿古之簠、簋、豆、登，惟笾以竹。”诏从之。

赐国子生冬衣。

大将军徐达师次驿马关。

戊子，监察御史睢稼言：“周官有悬法象，魏之文礼经载乡饮读法之说，皆导民之礼法而远刑辟也。今新律颁布，天下乡井细民犹有不通其说者，宜仿古人月吉读法之典，命府州县长吏凡遇月朔，会乡之老少，令儒生读律，解析其义，使之通晓，则人皆知畏法而犯者寡矣。”上曰：“威人以法，不若感人以心。敦信义而励廉耻，此化民之本也。故羞恶之心生，则非僻之私格；外防之法密，则苟免之行兴。卿言读律，固可禁民为非，若谓使民无犯，要当深求其本也。”

命赏征陕西、北平将校还者文绮、帛人二匹。

命江西行省平章陆仲亨署大都督府事。

置海南卫，以指挥佥事孙安守之。

己丑，大将军徐达师至原州，右副将军冯宗异、右丞薛显、参政傅友德俱以兵会。

庚寅，礼部尚书崔亮奏：“周官天子五祀，曰门；曰户，人之所出；曰中霤，人之所居；曰灶；曰井，人之所养。故杜佑曰：‘天子诸侯，必立五祀，所以报德也。’今拟依周官五祀，止于岁终腊享，通祭于庙门外，群臣则四品以上祀中霤、门、灶三神，五品以下祀门、灶二神，庶合礼意。”上命著为令。

上遣使谕元将扩廓帖木儿曰：“昔帝王之得天下，当大功垂成之际，尤必广示恩信，虽素相仇敌者，亦皆收而并用之，所以法天地之量，而成混一之业也。朕自起兵淮右，收揽群雄，平定华夏，惟西北边备未彻，盖以尔守孤城，保其余众，远处沙漠。朕甚念之，是用特与湔涤，示兹至怀，必能知时达变，慨然来归，其部下将帅及各部流移军士多我中土之人，果能革心从顺，文武智谋，当一一用之，有愿还乡者听。其贺宗哲、孙翥、赵恒等朕悉涵容，皆所不计，投机之会，间不容发，朕言不再，其审图之。”

改骁骑卫为龙虎卫。

置燕山前、后二卫。

改福宁州为福宁县。

临川守御千户胡朝宗受赂，法当死。上出幸三山门，朝宗父母拜伏道左，涕泣哀诉：“惟有此子，死则老无所依。”上闵之，俾减死论，终养其父母。

大将军徐达闻贺宗哲由六盘山遁去，遣都督副使顾时、右丞薛显、参政傅友德将骑万人追之。

是月，诏儒臣脩纂礼书。时上以国家创业之初，礼制未备，敕中书省，令天下郡县举素志高洁、博通古今、练达时宜之士，年四十以上者，礼送至京，参考古今制度，以定一代之典，其年过五十未及四十、非深知经术者勿遣。于是儒士徐一夔、梁寅、刘于、周子谅、胡行简、刘宗弼、董彝、蔡深、滕公琰至京。时曾鲁以《元史》方成，共奏留之，因命与诸儒同纂脩。

上遣金吾卫千户秦毅赍敕书，往谕大将军徐达曰：顷以中原扰攘，西陲未靖，命大将军统率六师，奉行天讨。今元都底定，关陕悉平，将军之功大矣。朕深悯将军久劳于外，尝遣都督佥事吴祯往谕朕意，未闻班师之期，朕日望之。敕至，可即日上道，其镇守方略，悉如前敕。

召河间长芦转运使周浈入朝。

礼部言：“光禄寺卿职奉御膳。今宰相儒臣侍食，亦卿共之，于礼未安，宜设直长四员，遇百官赐食御前者，则令供事。”从之。








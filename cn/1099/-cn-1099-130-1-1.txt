○陳言邊務疏 【 邊務】

邇者竊見　皇上以彗星之變、警戒修省又以虜寇猖獗、命將出師、　宵旰憂勤、不遑寧處、此誠　聖主遇災能警、臨事而懼之盛心也、當茲多故、主憂臣辱、孰敢愛其死。况有一二之見、而忍不以上聞邪、臣愚以為今之大患、在於為大臣者外託慎重老成之名而內為固祿希寵之計。為左右者內挾交蟠蔽壅之資。而外肆招權納賄之惡習以成俗、互相為奸、憂世者謂之迂狂、進言者目以浮躁、沮抑正大剛直之氣、而養成怯懦因循之風、故其衰耗頹塌、將至于不可支持而不自覺、今幸上天仁愛、適有邊陲之患、是憂慮警省、易轅改轍之機也、此在　陛下必宜自有所以痛革弊源、懲艾而振作之者矣、新進小臣、何敢僣聞其事、以干出位之誅、先言外事至於軍情之利害。事機之得失。苟有所見。是固芻蕘之所可進。卒伍之所得言者也。臣亦何為而不可之有。雖其所陳、未必盡合時論、然私心竊以為必宜如此、則又不可以苟避乖刺而遂巳於言也、謹陳便宜八事以備採擇、一曰蓄材以備急、二曰舍短以用長、三曰簡師以省費、四曰屯田以足食、五曰行法以振威、六曰敷恩以激怒、七曰捐小以全大、八曰嚴守以乘弊、何謂蓄材以備急、臣惟將者三軍之所恃以動。得其人郥克以勝。非其人則敗以亡。其可以不豫蓄哉。今者邊方小寇。曾未足以辱偏禆。而　朝廷會議推舉。固已倉皇失措。不得已而思其次一二人之外曾無可以繼之者矣疏雖如此然亦未若當今闕乏之甚也如是而求其克敵致勝。其將何恃而能乎。夫以南宋之偏安。猶且宗澤岳飛韓世忠劉錡之徒以為之將。李剛之徒以為之相。尚不能止金人之衝突。今以一統之大。求其任事如數子者。曾未見有一人。萬如虜寇長驅而入。不知　陛下之臣。孰可使以禦之。若之何其猶不寒心而早圖之也。臣愚以為今之武舉。僅可以得騎射搏擊之士。而不足以收韜畧統馭之才。今公侯之家。雖有教讀之設。不過虛應故事。而實無所禆。葢誠使公侯之子。皆聚之一所。擇文武兼濟之才。如今之提學之職者。一人以教育之。習之以書史騎射。授之以韜畧謀猷。又於武學生之內。歲升其超異者於此。使之相與磨礲砥礪。日稽月考。別其才否。比年而較試。三年而選舉。至於兵部自尚書以下。其兩侍郎使之每歲更迭廵邊。最養成人才要務也於科道部屬之內。擇其通變特達者二三人以從。因使之得以周知道里之遠近。邊關之要害。虜情之虛實。事勢之緩急。無不深諳熟察於平日。則一旦有急。所以遙度而往蒞之者。不慮無其人矣。孟軻有云、苟為不畜、終身不得、臣願自今畜之也。何謂舍短以用長、臣惟人之才能。自非聖賢。有所長。必有所短。有所明。必有所蔽。而人之常情。亦必有所懲於前。而后有所警於后。吳起殺妻忍人也。而稱名將。陳平受金貪夫也。而為謀臣。管仲被囚而建霸。孟明三北而成功。顧上之所以為駕馭而鼓動之者何如耳。故曰用人之仁去其貪。用人之智云其詐。用人之勇去其怒。夫求才於倉卒艱難之際而必欲拘於矢?見矩繩墨之中吾知其必不克矣臣嘗聞諸道路之□、曩者邊關將士、武臣之能者多不肯屈體事要人便見過失耳以驍勇強悍稱者多以過失罪名擯棄於閑散之地。夫有過失罪名。其在平居無事。誠不可使處於人上。至於今日之多事。則彼之驍勇強悍、亦誠有足用也、且彼擯棄之久。必且悔艾前非以思奮勵。今誠委以數千之眾。使得立功自贖。彼又素熟於邊事。加之以積憤之餘、其與不習地利。志圖保守者。功宜相遠矣。古人有言。使功不如使過。是所謂使過也。何謂簡師以省費、臣聞之兵法曰日費千金。然後十萬之師舉。夫古之善用兵者。取用於國。因糧於敵。猶且日費千金。今以中國而禦夷虜。非漕輓則無粟。非征輸則無財。是固不可以言因糧於敵矣然則今日之師。可以輕出乎。是時中貴多□兵喜千□功故欲出師臣以公差在外甫歸旬日。遙聞出師、竊以為不必然者。何則、北地多寒。今炎暑漸熾。虜性不耐、我得其時。一也。虜恃弓矢。今大雨時行。筋膠解弛。二也。虜逐水草以為居。射生畜以為食。今已蜂屯兩月。邊草殆盡。野無所獵。三也。以臣料之。官軍甫至。虜迹遁矣。夫兵固有先聲而後實者。今師旅既行。言已無及。惟有簡師一事。猶可以省虛費而得實用。夫兵貴精不貴多。今速　詔諸將密於萬人之內。取精徤足用者三分之一。而餘皆歸之京師。文成善用兵此言亦見一端萬人之聲既揚矣今密歸京師邊關固不知也是萬人之威猶在也而其實又可以省無窮之費豈不為兩便哉况今官軍之出。戰則退後。功則爭先。亦非邊將之所喜又揣度邊將心事彼之請兵。徒以事之不濟。則責有所分焉耳。今誠於邊塞之卒。以其所以養京軍者而養之。以其所以賞京軍者而賞之。旬日之間。數萬之眾可立募於帳下。奚必自京而出哉。何謂屯田以給食、臣惟兵以食為主。無食是無兵也。邊關轉輸水陸千里踣頓捐棄。十而致一。故兵法曰國之貧於師者遠輸遠輸則百姓貧。近師貴賣貴賣則百姓則竭。此之謂也今之軍官。既不堪戰陣。又使無事坐食。以益邊困。是與敵為謀也三邊之戍。方以戰守不暇耕農。京軍恐未必肯就農業誠使京軍分屯其地。給種授器。待其秋成。使之各食其力。寇至則授甲歸屯。遙為聲勢以相犄角。寇去仍復其業。因以其暇。繕完虜所拆毀邊墻亭堡。以遏衝突。如此雖未能盡給塞下之食。亦可以少息輸餽矣。此誠持久俟時之道。王師出於萬全之長策也。何謂行法以振威、臣聞李光弼之代子儀也。張用濟斬於轅門。狄青之至廣南也。陳曙戮於戲下。是以皆能振疲散之卒。而推方強之虜。今邊臣之失機者。往往以計倖脫朝喪師於東陲。暮調守於西鄙。罰無所加。兵因縱弛如此則是　陛下不惟不寘之罪。而復為曲全之地也。彼亦何憚而致其死力哉。夫法之不行。自上犯之也。正德時多此弊今總兵官之頭目。動以一二百計。彼其誠以武勇而收錄之也。則亦何不可之有然而此輩非勢家之子弟。即豪門之夤緣。皆以權力而強委之也。彼需求刻剝。騷擾道路。仗勢以奪功。無勞而冒賞懈戰士之心。興邊戎之怨。為總兵者且復資其權力以相後先其委之也。敢以不受乎。其受之也。其肯以不庇乎。苟戾於法。又敢斬之以殉乎。是將軍之威固巳因此輩而索然矣其又何以臨師服眾哉臣願　陛下手勑提督等官。發令之日。即以先所喪師者斬于轅門。以正軍法。而所謂頭目之屬。悉皆禁令發回。母使瀆擾侵冐。以撓將權。則士卒奮勵。軍威振肅克敵制勝。皆原於此。不然雖有百萬之眾。徒以虛國勞民而亦無所用之也。何謂敷恩以激怒、臣聞殺敵者。怒也。今師方失利。士氣消沮。三邊之戍。其死亡者非其父母子弟。則其宗族親戚也今誠撫其瘡痍。問其疾苦。恤其孤寡。振其空乏。其死者皆無怨尤。則生者自宜感動。然後簡其強壯宣以　國恩。喻以虜讐。明以天倫。激以大義。懸賞以鼓其勇。暴惡以深其怒。痛心疾首。日夜淬礪。務與之俱殺父兄之讐。以報　朝廷之德。則我之兵勢日張。士氣日奮。而區區醜虜。有不足破者矣。何謂捐小以全大、臣聞之兵法、曰、將欲取之。必固與之。又曰佯比勿從。餌兵勿食。皆捐小全大之謂也。今虜勢方張。我若按兵不動。彼必出銳以挑戰。挑戰不已。則必設詐以致師。或捐棄牛馬而偽逃。或揜匿精悍以示弱。或詐潰而埋伏。或潛軍而請和。是皆誘我以利也。信而從之則墮其計矣。然今邊關守帥。人各有心。虜情虛實。事難卒辨。虜示之以形邊塞不得不應以中朝之指摘別將之推委不責情而責形也當其挑誘之時畜而不應未免小有剽掠之虞一以為當救。一以為可邀。從之則必陷於危亡之地。不從則又懼於坐視之誅。此王師之所以奔逐疲勞。損失威重。而醜虜之所以得志也。今若恣其操縱許以便宜。其縱之也不以為坐視其捐之也杯以為失機養威畜憤。惟欲責以大成。而小小挫失。皆置不問。則我師常逸而兵威無損。此誠勝敗存亡之機也。何謂嚴守以乘弊、臣聞古之善戰者、先為不可勝以待敵之可勝、葢中國工於自守。而胡虜長於野戰。今邊卒新破。虜勢方劇。若復與之交戰。是投其所長而以勝予敵也。為今之計。嬰城不戰當今將帥皆曉此策矣惟宜嬰城固守。遠斥堠以防奸。勤間諜以謀虜。熟訓練以用長。嚴號令以肅惰。而又頻加犒享。使皆畜力養銳。譬之積水。俟其盈滿充溢。而後乘怒急决之。則其勢并力驟至於崩山漂石而未巳。昔李牧備邊。日以牛酒享士。士皆樂為一戰。而牧屢抑止之至其不可禁遏而始奮威并出。若不得巳而後從之是以一戰而破強胡。今我食既足。我威既盛。我怒既深。我師既逸。我守既堅。我氣既銳則是周悉萬全。而所謂不可勝者既在於我矣。繇是我足則虜日以匱。我盛則虜日以衰。我怒則虜日以曲。我逸則虜日以勞。我堅則虜日以虛。我銳則虜日以鈍。索情較計。必將疲罷奔逃然後用奇設伏。悉師振旅。出其所不趨趨其所不意。迎邀夾攻。首尾橫擊。是乃以足當匱。以盛敵衰以怒加曲。以逸擊勞。以堅破虛。以銳攻鈍。所謂勝於萬全。立於不敗之地。而不失敵之敗者也。右臣所陳、非有奇特出人之見、固皆兵家之常談、今之為將者之所共見也。但今邊關將帥、雖或知之而不能行、類皆視為常談、漫不加省、勢有所軼、則委於無可柰何、事憚煩難、則為因循苟且、是以玩習弛廢、一至於此、　陛下不忽其微乞　勑兵部將臣所奏、孰議可否轉行提督等官、即為斟酌施行、母使視為虛文、務欲責以實効、庶於軍機必有少補、臣不勝為　國惓惓之至、


变形


狐狸修炼成精，即可以幻成人形，此小说家之言也。一狐信之，即日日修炼，炼至二千年，不能成人形。偶潜入城市间，见有反穿貂皮马褂者，不禁大讶。访年高有德者问之曰：“吾欲变人形，修炼二千年而不可得。今日吾偶入城市，见有明明人也，而半体已变作兽形者，敢问其修炼若干年矣？”年高有德者曰：“凡欲变其形，必先变其心。汝虽修炼二千年，而未经变成人心，故终不得成人形也。若汝今日之见，明明人也，而半体已变兽形者，此等人之心，本已变成兽心，故不必修炼，已随时可以变为兽形矣。”






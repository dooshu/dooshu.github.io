《章疏》

1 	修人事以回天变封事

2 	顷者言事之臣多以忤旨被黜遂使谏垣之臣亦以隐默自容他人不言犹有可诿臣言官也以言为职乃不敢言所职何事下负所学上负朝廷明则人非幽则鬼责蚤夜兴思毛发森竖兹者新正甲夜星变有声荷圣度之优容许臣等以论列详尽于国家生民之利病无怀于干冒顾忌之私忧此即帝尧询及刍尧大舜舍己从人成汤从谏弗咈之盛心也臣等闻之欢呼踊跃如释囚系十数年抑郁之怀乃今幸得一吐死且无憾而况许臣以不死乎方今敝政如破屋然牀牀皆漏如痘婴然厯厯皆疮未暇毛举以溷圣聪姑举目前以奉德意其最大且急者曰近幸干纪也曰大臣不职也曰爵赏太滥也曰工役过烦也曰进献无厌也曰流亡未复也凡今所以上廑九重之忧曾莫出于数事之外国政斯蠹元气载亏天变由是而招生计以之而蹙伏望皇上俯听臣言无应故事天变不消臣等甘受砧鑕盖近幸之设国初有定制今之近幸一何盛欤或一监设太监一二十员或一事参内官五六七辈或分布藩郡享王者之奉或总镇边疆专大将之权或依凭左右以援弓检邪或交通中外以投献奇巧司一钱谷则法外取财而兵民坐困贡一方物则刑以求赂而宫吏被殃杀人者得见原而不死败事者得请托而逃刑迩年以来如汪直梁方韦兴陈喜辈不可枚举往往缮写经典布满寺观进奉金玉遍索闾阎内耗府库之财外夺军民之利所以招天变亏圣德者未有不由此辈也城狐社鼠未易翦除兔窟隼墉自为得计惟皇上断自宸衷访参国论痛加裁抑无千纪纲司钱谷者革去在镇守者取回远阉寺刀锯之馀复门户扫除之役则近幸少戢而天变可回矣大臣者天子所与佐理天下者也今之大臣一何鄙欤其未进也非夤缘一内臣则不可其旣进也非依凭一内臣则不安此以财贸官彼以官易财是以在位之人率皆俛首台阁无所建白府部奉行文书盖将为柔萝附木之不遑岂复有砥柱中流之可仗是无怪其百计苞苴而转轮权贵二天仰戴而言及弟男也夫京师者四方之则大臣者百僚之长居京师为大臣如此则藩臬郡邑谁不递仿效尤渔猎民财假大臣以图进取乎是犹江河附沧海而沟浍又得以附江河虬龙食鱼鼈而鱼鼈又得以食鰕蠏其弊可胜道哉如户部尚书兵部尚书礼部侍郎刑部侍郎南京礼部尚书工部侍郎俱老懦无为刑部尚书大理寺卿南京刑部尚书礼部侍郎太仆寺卿俱清谕不惬所以招天变亏圣治者未有不由此辈也轩鹤晋鼠任意餮饕蹲凤噤乌何所畏惮惟皇上独奋乾刚大彰天讨将臣等所指实者放归田里所遗漏者许令自陈别选刚正不阿之士以充任使则大臣知警而天意可回矣爵所以旌有德赏所以待有功盖人主驭天下之具也今之爵赏滥亦甚矣或无故而爵一庸流秩超崇品或无功而赏一贵幸货直万金雨雪天本自降也而祈祷者得以规美官金宝国所不急也而进奉者得以射厚利方士则以炼气服丹之术惑天听伶人则以鱼龙角抵之戏亵天威以致数年以来吏胥工徒皆叨官禄俳优聃竺或玷班资彼所进奉不过价直百金或五百金至千金者少矣此之俸给或支末品或支优品至极品者亦间有之计其一年所偿已数倍矣况其年数未可量乎臣等甚为朝廷惜此妄费也且一嵗传奉或至千人数嵗中则数千人矣数千人之禄其大者嵗或千石其小者亦不下数十百石数嵗则不胜计矣是皆国家之饩廪百姓之赋税也可以养贤德可以活饥民乃今弃之以资冗食之徒是诚可惜也已况卖官鬻爵斜封墨敕皆非前代美政皇土岂宜踵而行之又其间方士道流如左通政等官李孜省邓常恩辈尤为可恶每祈祷雨雪未效则詈天诃地诅曰呪雷无所不至偶会雨雪自降则窃天之泽以为己功此又招天变之甚者也臣等愿皇上克谨山天之戒毋受小人之欺乞敕该部各查近年以来传奉大小官员文官不由铨选武职不由军功者通行革去民发当差军勒归伍匠著原役官还本职则爵赏不滥而天意可回矣臣等又闻闵损讥改长府汉文惜作露台盖不欲以不急之工役耗闾阎之生计也今之工役烦亦甚矣都城诸刹迄无甯功京营诸军不遗馀力琳宫甫及鸠材祗围又复相地遂令土木衣被锦绣缁黄坐享膏梁国之所费盖不赀矣就中如国师继晓假术济私所费特甚尤为中外所切齿也臣等尝谓移此寺观土木之所费兴彼僧道衣食之所资以救分陕诸郡饥民其所活岂减富弼青州之数乎矧此军士皆所以备有警而卫京师者养之使锐气百倍犹恐有不堪用今乃役之使仅延残喘缓急用之岂不误事此尤有国者所宜轸念也愿皇上断自一心无惑羣议内惜资财外恤人力将此不急之营作可已者已之不可已者亦暂且停止以待丰年徐议其宜仍乞借此财费发被灾郡邑赈贷流亡则一役不烦而天意可回矣近年以来规利之徒率假进奉以耗国财或录一方书或见一玩器或购一画图或造一簪珥所费不多获利十倍臣等尝求其所谓方书不过民间医卜辈欺世取财之书而点窜首尾改易名目所谓玩器所谓画图所谓簪珥之属不过民间之所有者耳高其价直倍蓗千万以自珍奇以诳耳目臣等愿皇上洞烛此弊屏而勿庸留府库之财为军国之需则进献息而天意可回矣近年以来陜西河南山西地方雨泽愆期赤地千里井邑空虚尸骸枕藉虽大兵后不若是之惨也皇上深居九重旣不获目覩其事羣臣具员百司又不能疏举其详是以流亡日甚惠政未敷洒泪吁天怨声满路假使一旦盗起不虞敌伺有间践不毛之地入无人之境而我欲守无食欲战无兵岂不大廑宵旰之虑乎愿皇上体仁爱之天心悯生民之荼毒将递年所赏贵幸盐课禁其关支仍召商中纳以资被灾之处将即今所办造寺银两暂且假借仍遣官赍送以活困饥之民则流民复而天意可回矣然此特弊端之大且急者猥承圣谕附进瞽言惟皇上采而行之庶几少有补于国家生民之万一若夫讲求至治以图太平则罄竭愚衷尚复有献天下譬之人身也人主元首也大臣股肱也谏官耳目也京师腹心也藩省躯干也大臣不职则股肱痿痹矣谏官缄默则耳目涂塞矣泉师不戢则腹心疢疾矣藩省荒歉则躯干削弱矣人而至于腹心受病躯干削弱耳目涂塞手足痿痹元首岂得安然而已哉伏愿皇上听言必行事天以实疏斥羣小亲礼贤臣资政治之得失究前代之兴亡以圣贤之经代方书以文学之臣代方士则必有异闻足以广圣学有谠论足以究天变而手足捷利耳目聪明腹心泰安躯干强健元首于是乎亦大明矣斯世斯民有不治且幸乎臣愚昧罔知顾忌干冒威严不胜悚悸

3 	退小人以安天下封事

4 	臣闻天下之事众君子成之而不足一小人坏之而有馀夫以一小人尚足以坏天下之事况彼此附依声势相倚又非一人乎臣谨按太监萧敬蒋琮本皆刑馀小人俘囚残孽粗识诗书遂滋奸伪能坏大事无如此徒萧敬误用于先朝寻遭弹劾未几谋复于司礼窃弄威权几坏朝政海内寒心尚赖陛下觉其奸邪亟赐屏除中外人心翕然称快但自去年以来仍复柄用不知过情之誉发于何人而言官封章未赐省览言之愈切任之愈专其蒋琮者初以慧黠得侍掖庭顿尔生奸自取弃外后复夤缘内幸得以守备南都恃其小才动辄妄作人非巷伯之贤谏窃执艺之说因而得计遂害善良奸状屡经论劾圣意坚执不回不究蒋琮反罪言者夫萧敬所掌者朝廷笺奏之文蒋琮所居者祖宗根本之地一盘据于内以专生杀予夺之权一依凭于外以快恩讐报复之欲是王氏三窟有其二矣天下事岂难坏哉且自古误国之臣多矣其间或有顾其身家念其妻子至没齿不敢为恶者独宦官者身罹薰腐性异士夫室无妻孥之可乐故利势以自娱后无子孙之可怀故敢为而无忌然犹幸其不事诗书罔资奸伪徒知贪欲而不知害忠良徒知怙恩而不知窃权柄使或小识之无粗知章句则必至于升国监而讲易岂复有能下蚕室而述史者乎萧敬蒋琮殆近之矣释今不治后将噬脐臣恐天下之事不足二人坏也伏愿皇上以天下为念以小人为防不惑羣议断以宸衷将萧敬退还裕陵司香蒋琮取回海子管事戒其勿与士夫为仇勿再夤缘用事不惟陛下于宦官能尽保全之道而萧敬蒋琮亦得永保其首领于将来矣臣意切直干冒天威罪当万死虽就砧鑕所不敢辞臣不胜拳拳为国之至

5 	纠劾宦官尚铭封事

6 	臣闻义莫大于忠君而欺君者义不可容法莫重于治奸而党奸者法难轻贷此大易所以预履霜之戒春秋所以谨正月之书窃照太监尚铭沐圣朝之殊恩受机密之重托正宜夙夜匪懈始终不渝而意骄志遂心险貌恭作福作威无事生事窃朝廷予夺之柄负皇上简任之明置东厂所以防奸邪而反引诱奸邪设官校所以察贪恶而反党比贪恶勘事巡按之官回而预索揭帖传报声息之使至而先漏边情来朝之藩臬守令率有苞苴在边之文武臣工巧索馈送私门大启贿赂公行迎合者大恶亦容鲠直者小事必举纵官校以罗织平人因私忿而诬害良善人心日惧气焰日隆干进者跪拜其门有罪者纳贿其室升官加秩不知所由赦罪宥愆不顾于法巧伪相扇奔竞成风王化以漓士俗日薄迩者地道之变未必不由于此也兹荷皇上明见万里洞烛羣情已将尚铭摘发其恶籍没其家资财积如高山罪僇数于擢发人神胥悦中外快心夫受赂者旣有迹而纳赂岂无其人若不逐一查究痛加惩治则奸邪得以侥幸正直无以自明如蒙伏望皇上去邪勿疑充类尽义将尚铭拏到之日鞫问追究纳赂者何人夤缘者何事通行拏问明正典刑使奸恶有所惩良善知所勉士风可淳地变可消而太平可致矣臣待罪言官不敢缄默

7 	纠劾宦官党恶封事

8 	臣顷言太监李荣等党附尚铭乞赐斥逐荷蒙皇上曲加听从别为处置虽未即赫示显诛谅亦不复显用矣古帝王纳谏如流何以过此臣又闻尚铭昔在东厂弄权臣工率傍门求幸名节尽隳苞苴为计自谓手炙而可热不思膝屈而难伸以致尚铭货积如山富堪敌国未必不由各官趋谄以长其奸附益以速其祸也今尚铭已加严谴各官乃尔优容是无事时则摇尾之狗乞怜有事则吞舟之鱼见漏正直解体憸邪肆奸臣窃恐百职效尤有伤治体四方传笑有累圣朝若不痛加惩治何以警戒将来是以臣昧死再言不能自已如蒙伏望皇上乾刚独断离照旁加或鞫问其亲信或追究其簿书要见纳赂者何人夤缘者何事通行拏问明正典刑庶使党恶者有所惩而受赇者不偏罪矣

9 	陈言消变封事

10 	迩者天时亢旱忧及齐民皇上侧身修行不遑甯处旣又降敕求言冀回天变此与成汤六事自责者异世同符其视汉武帝乾封之说不可同日而语矣臣虽愚昧庄诵圣言不胜感激谨陈鄙见仰答天休傥蒙采纳感幸何如臣闻之书曰人惟求旧盖旧人者老成持重虑远忧深其于国家之事阅厯已多谙练已熟是惟无用用卽奏功如老吏按狱曲直莫能遁其情老将提兵胜负莫能逃其算观于唐肃宗起用郭子仪以靖至德之难宋哲宗起用司马光以成元佑之治可见矣臣窃见太子太傅兼吏部尚书尹旻为人威重才识变通典选精明持身廉慎迹其在任几四十年自始至终略无过举求之古人盖有裴楷之清通而又兼裴行俭之藻识因其子尹龙诖误遂至罢官朝野至今惜之臣以为古人父之恶尚不能废其子之善然其子之恶又岂能废其父之善哉况其人年力未衰康强如故苟蒙录用未必无补伏望皇上轸念旧臣自今以后端揆有缺起而用之俾得自新以图报称则登明选公众正相庆阴消阳长和气可召亦消变之一端也又窃见前太子太保兵部尚书兼都察院左都御史王越一代奇才干城可寄求之目前诚不易得况其人经事累朝多厯年所积有勤劳方升前职使其能自慎重以保功名则虽与唐之李药师宋之范希文较功争能亦可伯仲奈自威寗海子用兵以后骤升伯爵致招物议顿尔除名今兹尚存亦未衰老臣以为古人功过不相掩今岂可使其人独受夫过误之罪而更不议其往昔之功乎伏望皇上轸念旧臣悯其犬马之劳不弃帷尽之弊革其后项所得武职伯爵可也其前项所有文职官衔乃其敭厯中外得自朝廷陟明旌淑之典者特赐光复俾得徜徉林下以终馀年如其可用简在帝心则赏罚昭明功过不掩臣下知劝百工允厘亦消变之一端也臣见同坐井罪犯言高谬陈求旧之偏辞少助弭灾之至计臣不胜战栗待罪之至

11 	陈言封事

12 	臣闻天下之治忽其几甚微而其发甚大其坏于小人也常易而集于君子也常难故陈蕃诸贤不能重扶汉鼎而林甫独相乃至卒乱唐室司马光范镇诸君子遇神宗励精图治羣起辅之尚多捍格一王安石坏之卒酿靖康之祸正邪进退之际天下安危之几也可畏哉恭惟陛下嗣位以来黜左道用正人开言路塞幸门其于君子小人之进退谨矣然君子虽进未必无遗珠之恨小人虽退未必无滋蔓之虞臣请为陛下试言之愿陛下察臣愚悃而试听之然后抵臣于罪据法而论之臣罪不敢辞死且不朽臣自为诸生时闻朝臣有所谓王竑者忠贞公亮勇烈抗直在正统末乘舆播迁旣尝廷击大憝在成化初羣阉窃柄又尝力辞要津求之古人可谓有汲长孺之戆而兼申屠蟠之见几者矣臣以为陛下求旧人辅新政宜莫先于竑者今乃迟之数月言以累人卒未起用其故何与意者同列忌其贤而不欲其同升耶或近幸衔其怨而不为之延誉耶抑陛下去竑之日久尚未知其人而渐忘之耶不然何当用而不亟用也他如尚书尹旻居官清谨而选事亦颇练达大学士刘珝才识明敏而为人亦颇剀直然自昔至今皆为权奸所忌构以他事中以危言讽台谏使攻其去假诏旨以杜其来使之赍志林泉终身不白陛下当宜槩弃而不一轸念录用乎夫耳目所击者类尚如此则闻见未逮者又复几何臣所谓遗珠之恨以此臣筮仕来遭际圣明内除谗宦外屏奸臣天讨允惬于舆论而宪纲尚漏于吞舟如兵部尚书某者鼯鼠其技虎狼其心昔守西安括取民财厚遗朝使沽其延誉享之终身次抚延绥则边墙之修不减于蒙恬长城之过惨及总制三边则墩台之筑何异王钦若闭门之可羞方且恬不知耻斥去复来臣以为陛下初政所宜退莫有先于此者今乃迟疑濡滞●乎有闻而卒未闻也岂在廷之羣臣皆不逮其才与或在野之士不复有其人与抑其人奸邪如杞誉言如阿而陛下卒难知与不然何当去而不亟去也其他如大学士某之奸邪某之贪滥都御史某之老懦尚书某之刚愎已遭斥矣不尚有其党与乎今朝列之中由台省以及监院自郎署以泝大僚虽皆先帝旧臣尚多奸邪馀孽暂能革面终不革心似此庸陋何益于国然又首恶者具招在官言事者屡陈于疏陛下何乃爱惜之甚而不忍斥去乎夫稂莠不除终能害谷死灰复炽犹可燎原臣所谓滋蔓之虞者以此伏愿陛下断自宸衷毋摇羣议任贤勿贰去邪勿疑将王竑等起而用之则君子毕集可以其成天下之事将某某某等屏而勿庸则小人退听无复更败天下之事矣若再因循不决下之该部则嫉贤妒能者多必辞抑沮而君子终无可进之时若再念其为先朝旧臣姑留办事则包羞忍耻者必伺时窃发而小人终无可退之理故臣尝考于远古元凯登庸则君子彚进而野无遗贤四凶诛殛则小人尽去而朝无幸位所以尧舜之德荡无能名唐虞之治卓不可及假使当时元凯有一之或遗四凶有一之幸免虽于尧舜之德无所亏而于唐虞之治恐或病也诚以调停之说行一薰一莸善齐者不能同其器薰且不胜于莸矣朋党之祸作一凤众鹗善豢者无以措巧机凤且见忌于鹗矣不特凶邪蟠据未易翦除而俊良登崇徒为故事臣之愚忠实别此惧臣不胜拳拳

13 	代李伯起言时政

14 	臣奉命按陕身奔走于外藩心常驰于魏阙偶有所见思罄狂愚况怀隐忧敢辞斧钺盖自去年以至今日自京师以达四方水旱相仍灾异曡见言官属遭于谪斥封章未荷于施行衷有所激情莫能已谨陈三事少裨万几伏惟俯赐省览则愚臣幸甚天下幸甚天变可畏也人言可恤也祖宗可法也臣惟君者天之子天者君之父父之于子有不善惩戒之惩戒之而不改则辱身坠家声矣惟天也无言人君有不善假灾祥以谴告之谴告之而不省则安危及宗社矣迩来天心垂爱灾变相仍固宜仰答至仁痛为抑畏而陛下之所以回天变者徒事虚文率臣工者竟为故事下诏与百官同加修省圣心无警畏之诚宜僚无贬损之节深官之逸乐自如台省之放恣未戢诏虽下犹不下也云修省未修省也以此欲回天意不亦难哉譬之子有不善父或怒之乃绐其奴仆共加改行实未尝改而奴仆亦因之不肯改其父之怒庸可已乎今天出灾祥以告陛下陛下正当上体天心下省人事遇地震则曰地何由震将多事以累于静耶遇日食则曰日何由食或阴盛以亏于阳耶遇彗孛则思妖不可以胜德遇水旱则思变无使于胜常他如圣学未讲圣德未修初政有渐怠君子有未进进而委任或未专小人有未退退而萌蘖或尚在外戚之爵赏或骤且滥内官之宠任或衰复盛详以思维而痛为刮去庶几天意可回人心允惬陛下或谓不然曲听左右之言仍踵宿昔之弊或推咎于臣下或有事于祷禳臣见去道愈远回天愈难矣且左右附会者必曰天道茫昧灾异之来非为一人今与百官同加修省足矣是特以分陛下之忧心耳殊不知忧心绥则怠心生又必曰修省回天其说迂阔彼佛力道术或可救厌于是廆禳之事兴矣是特以纾陛下之惧心耳殊不知惧心释则侈心生怠心生者百善可堕侈心生者百不善可作其流弊不至于以天变为不足畏不已也臣再思之天子之有天下犹庶人之有其家也庶人之家或鵩集于舍或犬嗥于垣或鬼凭于人或釜鸣于竈有不招大害而致大灾者乎遭之者有不狂叫奔走悔过迁善以祈解之者乎有天下者乃反怠于善侈于不善以玩天变而不之畏是乌可哉臣愚昧无知不能推明天道远引故实以献陛下惟愿陛下以一得之愚纳臣言以庶人之家视天下则幸矣仍乞敕厉言官勿为畏忌遇有天变务须直言陛下详阅封章躬自省览毋付左右以代圣裁务受尽言以旌直节其事难处分文难剖析常与内阁及文武大臣可否论思不宜谋及暬近以亏至治庶几骨鲠之士敢陈而弭灾之道可得盖朝廷之设言官所以决壅蔽而广聪明故圣王之于忠臣恒以托心腹而寄耳目陛下即位之初深知此意固尝坐屈羣策大开言路下僚之狂言无忌旣薄其辜而先朝以言去官特加录用下情渐达士气颇张马羞立仗凤效鸣阳行止腾谣贵戚敛手天下之人欣然相告曰不图今日复见谤木谏鼓之风破柱埋轮之节夫何一二年间顿然中改赐还之泽未溥及于逋臣尽网之诛又駸加于正士以为出于宸断则于言者前何容而后何不容以为牵于多时则于谗者后何信而前何不信是必有其故矣而臣未能得也惟陛下静以思维反而审察忠言听谗言拒则天下治蹇谔退萋菲进则天下危差失于一念之转移而究竟于万几之丛脞其流弊不至于以人言为不足恤不已也且谁无爵禄之可怀谁无身家之可顾谁不畏敲扑之威谁不惮降谪之辱而放言取祸甘心以罹者岂有他哉彼亦诚知受君上之深恩不敢负畏身后之讥议不少贷耳譬之盗贼将劫主财奴闻于道有来奔告于家者乎佣保或败翁事子侦而知有不密言于亲者乎不然则负恩庸奴偾家败子人孰不唾詈哉又况为臣者未必尽才而才者亦多未肯以自尽赏之使言犹有怀爵禄顾身家不肯尽于言者而况敲扑降谪使人怀疑贰懔畏惧递效循默乎臣恐将来有殃氏之政误国之徒亦无人肯为陛下言矣且今之所谓言官六科十三道耳一贰于封驳一杂于刑名其职固已不专而其所言又或暂容倏拒阳善阴怒而不见信则彼亦安能尽其职业立殿陛以可否天下事乎职不尽于下言不信于上则君子将日消小人将日长政事将日坏祸患将日生譬有人焉自塞苴耳目而使一物绦所见一步不可行乃欲出门以登高望远其不至倾跌狼根者几希乞敕更部备查先朝及近日大小官员以直道直言获谴而以他事他辞去官者疏名上请降谪者收录之量移者超迁之投闲置散者起用之从戎除名者则白之如此则人言以恤而下无私议矣开创之始万变俱当究心故祖宗之法万世所宜遵守书示监于成宪诗言率由旧章圣人示人断不可诬我太祖皇帝大造乾坤太宗皇帝再清海宇立法垂训文谟武烈所以为圣子神孙虑者至深远矣丕承于文谟敬承于禹道百世不迁万代如见是书非圣子神孙之所当恪守者乎臣愚未暇悉陈姑举其一高皇帝起自白衣周知闾阎之事然犹日接羣臣以论政治文皇帝起自藩国备谙上下之情然亦日接大臣以咨谋议今上徵国典下抚羣言载于诰敕卷书见于诗文铭志往往见二圣之于臣下或亲临直庐或召对便殿或燕游许陪或应制有作谒然唐虞都俞之风而熙然家人父子之语也臣上窥圣意不过欲通上下之情决壅蔽之患耳盖上下之情通则知有天变如有人言谗谄无自而进聪明无自而昏弊端无自而生奸宄无自而起矣壅蔽之患作则谗谄日进聪明日昏弊端日起奸宄日生天变将不足畏人言将不足恤矣夫天变不畏则天曷相之大言不恤则人曷戴之此固位之臣持是说以希合而季世之君卽此道以取危亡而竟莫之悟也我祖宗睿识远见所以贻厥孙谋者寗有穷乎迨及宣宗皇帝时则有大学士杨士奇尚书蹇义诸臣英宗皇帝时则有大学士李贤尚书王翱诸臣不时进见相与讲求军民利病可否四方奏疏以故宣德之初人乐太平天顺之际治称明盛至今以为美谈而闾阎尚怀追慕盖自成化以来先帝狃于承平厌接臣下而尊卑遂至阔绝末年弊政百孔千疮幸而龙飞御极虎变炳文陛下以神圣之资守祖宗之业咸有一德于兹四年大廷之朝虽无间于寒暑便殿之召终未及于臣僚经筵仅一暴矣退而寒之者至贤士仅一傅矣引而咻之者多如此不已安知将来不有以深拱禁中待事之谋及勿使亲近儒生之术误陛下者乎此臣之愚所以必欲陛下法祖宗以通上下之情也今中外诸司皆祖宗所建以佐陛下治天下者也譬之作室者必用臣卽鹿者必用虞舍之何以成室而得鹿哉臣伏望陛下会朝之馀日御便殿接大臣以论思藉嘉言以启沃省一奏则与其论其事之可否迁一官则与公论其人之才德行赏相与论其功能行刑相与论其情罪兵威未振与论练兵之道民事未勤与论安民之术中外臣僚则谕其孰忠而孰佞左右近幸则论其宜亲而宜疏国何如而后安与论久安之策国何如而乃危与论持危之方于天变则与论其致之之由与其弭之之道于人言则与论其纳之之是与其拒之之非如此则上下交而志同君臣得而化行矣不然深居九重中决庶务亲宦官宫妾之时多接贤士大夫之时少则是手足腹心之视无夫一体之亲而大廷咫尺之间如隔万里之遥矣君有鱼水之情下何由而知民有葵藿之情上何由而鉴君臣捍格情志未孚譬之人身列其夤矣岂能久存哉前代人君不与臣下相接惟秦二世与唐敬宗此岂宜为陛下道之以辱聪听哉往迹相触有激于中臣之告君不敢不尽故昧死援及之耳乞敕在廷之臣许赐清闲之燕百司庶府旣奏对于奉天门而庶绩万几仍备议于文华殿部院卽入科道随之以准前代谏官入阁故事如此则上下之情旣通而天下之治可必矣是则为治之道在于畏天变恤人言而畏天变恤人言又在于法祖宗接臣下惟皇上留神采纳臣无任倦卷

15 	代李伯起陈便宜六事

16 	臣按陕将满问民疾苦察吏贪污仰体圣仁下革奸弊不敢少有遗力轻陛下任使之心然目击耳闻尚有憧憧于怀而未能自己者亦皆军国重务关系匪轻开具于后上尘圣览傥赐采纳施行地方幸甚生民幸甚臣不胜拳拳爱国之至一沿边粮草所以助军兴增敌忾者也奸弊苟不能除则边储何由得实臣窃见榆林寗夏各营堡粮草多者唯仅万石少者才数千石承平坐食或仅足以支给有警调发将必至于匮竭岂不悞事揆厥所原积非一日盖大利独擅于权豪故弊端积生于出纳今各营粮料乾洁草束新鲜者皆出自地亩州县之赋税也粮或粗粃浥烂草或斤数短少皆出自银买权要之中纳也惟赋税故精美惟中纳故滥恶且其上纳之时遇赋税则纳者无势力可恃收者无关节以通晒晾必足筛簸必匀席藉必厚斛面必多以故军士关支多得实用银买中纳者非炙手可热之赫威则薰天可畏之势焰要其所纳者米搀粃糠草衬浥腐或如扣在厫月粮而以陈作新或贱买在场旧草而指垛作数视军职如牙侩役军士为脚夫鞭驱入仓尾使上垛官攒敢怒而不敢言斗秤知祸而不知避故粮遇盘则折草遇查则陪军士不获实用边饷徒事虚文而射利之徒乃得便计至有车载宝镪山积淮盐岂不真可惜哉及其放支之时通同无籍军职将逃故军人一槩昌支月粮倒死马匹一槩冒支草料遇折布则扣除折布遇折银则侵欺折银修边者有口粮墙虽修而军未尝关口粮出哨者有烘炒境虽出而军未尝得烘妙是边储大利半归权要之手半入军职之家官攒斗秤又私窃其一二其弊如此边储欲实岂不良难然不徒各边为尔至于腹里皆然臣窃见各府州县仓粮顷因年荒出纳不一有曾经借出未还久而里甲隐瞒者有发银籴米未完久而官吏侵克者有灾伤该免仍复全徵者有赈济该关不依实数者每每扣入私家抽补文卷以致存留仓粮亏折则那预备以充数预备仓粮欠缺则指存留以取益又因科道官员不来查盘守巡等官苟应故事故其仓廪率多虚名其或有粮又不如法非搀和沙土则拌匀粗粝仓厫或不蔽风雨出纳或不严封锁以致浥烂窃偷又复过半其弊如此不减在边陕西地方北邻强敌西接诸藩中国边患三分居二而各边仓场及州县储庤乃至如此一遇兵荒可为寒心如蒙乞敕该部会同都察院计议添差御史一员纠察粮弊兼理清军盖有军必有粮有堡必有仓故令兼理庶获参知每遇三年差官盘粮之时不必再差御史止差给事中一员会同查盘仍照巡按事例一年更替则奸弊可除而边储充斥矣一各边军马所以防外侮卫封疆然因循日久弊端尤多臣窃见各边军马大槩有名无实逃亡岁久者有司不行解补见在精壮者军职又行卖放所馀之数十才五人除榆林甯夏在城军马外每一营堡所有马步官军多者千馀少者数百夫男出塞则妇女应门户精壮征进则老弱守城池又其一岁之中正差则出哨烧荒相为禅代杂差则擡扛造工无有已时私差则又为其把总等官采办刍荛耕种田地包纳月钱催放私债甚至太监总兵亦复如是为边军者苦可胜言然不独边军为尔至于西安三卫所以分番御边者亦不能免此弊每每精壮跟官老弱操备以致马无腾驾之材人乏控弦之士败鼓折旗军威不振缺戕枉矢器械不精纪律全无刑宪轻犯故其军士私鬬则勇公战则怯为贼则易杀敌则难夫边军卒岁其罢弊既如彼班军备冬其罢弊又如此设有疆场之事岂不大可寒心如蒙乞敕该部会同都察院计议如臣前项所请添差老成刚正御史一员专理军粮之事仍将远年及近日军政条例斟酌去取编集成册以为法程其间军卫有司但有事干军马钱粮应提问者就行提问应叅奏者事发先革管事依律请旨提问庶不长奸纵恶有误军国大计也一流民贫苦本可矜怜然久聚变生或酿大祸预防之计贵于先几滋蔓之势不可浸长臣窃见陕西汉中地方北枕终南山山厚七八百里草木茂密岩壑迥深盖人迹罕至寇贼渊薮也东接襄郧南连夔蜀山多地僻水险林深中间仍多平旷田地可屋可田以故寇贼生发每在此中自国初迄今凡几作矣释今不图后患未已兵法有云强弩末势不穿鲁缟今汉中居陕西之末势平时则政令不易及有事则军马卒难到吾旣有可乘彼又有可恃则其易聚理亦宜然犹河南之南阳湖广之襄郧四川之夔州保甯皆末势也所以羣盗前后倡乱不一大者拒敌官军如刘千金石和尚至廑王师而后诛小者刦掠百姓如野王纲宿端公至动民兵而方剿费损粮●屠戮生灵不知纪极虽用事者建白已于郧阳添差巡抚都御史汉中夔州襄阳等处各添设抚民副使等官官愈繁而政愈紊卒未见有能散遣流民以安戢地方者也盖吾之设官虽多而政出于三彼之末势如故而心合于一一则专三则杂专则简杂则繁闻专可以破杂矣未闻杂破专也闻简可以御繁矣未闻繁御简也臣非的有所见岂敢妄言如蒙乞敕该部会官计议将陕西汉中地方湖广襄阳郧阳地方四川夔州保寗地方割为一省其布政司则布政参政参议止各设一员按察司则按察使副使佥事亦止各设一员都司量设都指挥一二员以相维持将前抚民等官一切省去则是添设之官过足以当省去之数至于巡抚等官仍旧不动每年才添差一巡按御史耳如此则其地方之延袤足抵山西官员之裁省略当贵州不惟摧奸宄可恃之势抑且为地方经久之图矣一风俗之美恶关政治之得失臣窃见陕西地方中外接壤上附杂居有司之教化不明小民之污染殊甚虽沾沐圣化渐尔革心而帷薄恶风犹安故态典雇妻拏不知廉耻奸淫男妇罔畏刑诛有一妻而三四其夫告争不已一父而五七共妇聚麀以奸妻典与人已生子女而告欲赎还子虽娶妇犹未成婚而先遭父辱兄亡占嫂为妻父没母嫁与人闺闱之丑莫甚于斯不立法以痛惩将有伤乎国体天下之治以纲常存焉耳陕民之纲常若此岂细故哉臣尝求其所由闤闠之近土附杂唐习染之风婚嫁太早故也古者男子三十而娶女子二十而嫁则是男长于女明矣今陕民男方孩提即娶壮女女堪生育才配幼男往往行于路途人疑母子鞠于家室罔类夫妻男女婚姻不时不伦至于如此如古礼何故其始妻嫌夫小及其终也夫恶妻衰两情不谐百丑遂出为之亲者其初本欲早得健妇其卒乃至自为奸夫绝灭天常败坏伦理尚忍言哉如蒙乞敕该部会官计议将陜西居民通行禁约妇则不许太早俱要年貌相当年十五以上方许议亲二十以上方听成配若有故违女年但长三岁者俱问以罪许其首官改嫁不过财礼如此则婚姻以时而奸慝不作矣一榷茶以足税市马以充边前代实中国敌远方之至计也臣窃见汉中一府系产茶之地洮河一带系市马之途然则二事势常相须故茶法严则市马有资马政修则榷茶有效今茶法之严自入潼关俱为米饮所至市货绝无茶斤惩羹吹虀远嫌避诬亦有不得不然者然而茶之奸弊虽除革多方而畜马政务则废缺如故今甘凉等处为行太仆寺者二为苑马寺者一又有监有苑立法颇详近年官不得人边常缺马非因水草不调以致倒死则同羣盖失时以致歇驹非撒放不收盗因攘取则抵换得惯羣无留良夫茶而谓之榷已与小民较锱铢之利焉而谓之市又与远人为市道之交是岂得已为之然使果获实用则亦不恤小嫌今乃取之尽锱铢用之如泥沙尝不真可惜哉臣尝备求其故盖因茶马之官岐而为二而政务之归未合于一亦势则然也今巡茶御史惟知以茶易马而马之消长所不省也寺监等官但知得马于茶而茶之利害所不闻也是生财者不获用财者之柄居室者不谙作室者之艰则夫马政不修岂不亦有由哉如蒙乞敕该部会同都察院计议合无今后陕西行太仆寺及苑马寺茶马并孳生马匹俱听巡茶御史点闸验看膘息比较孳生禁革奸弊如此则茶马之政旣得合而为一茶马之官又不岐而为二则马政益修而茶法得利矣一常材不可以供重职重地不可以任匪人此士夫谈治之定论古今为治之定法也臣窃照陕西地方一藩六道八郡三边北接强敌西邻诸塞钱谷甲兵雄于天下矧其形势之胜左据淆函右连陇蜀终南汉水限其前紫塞黄河绕其后沃名陆海要筑金城自古以来非建大都必为名镇承平则戍守惟谨有事则英雄必争较之他藩可谓重矣委用混及于常材则颠偾终至于败事如太监所以奉宣皇猷镇守境士总兵所以调度军马汛扫边尘都御史所以抚安黎元振肃风纪监察御史所以纠正百度激扬羣僚以至都布按三司之彼此相维府州县等官之上下相统皆所以为重地设也匪择重人以膺重务无事之际犹或可以滥竽变故卒逢将遂至于覆餗昔萧何知为重地故欲漕关中项羽不知为重地故拒韩生劝都关中之计符坚任王猛则秦中治刘裕任义真则秦中失是岂非重地重人之明效大验欤如蒙乞敕该部计议今后陜西地方镇巡等官务责素负威名通达国体平居有虎豹在山之势临事无驽马恋栈之羞者充之其镇守必求如太监欧贤总兵必如都督许寗巡抚必如都御史耿九畴马文升监察御史必如甘泽以至藩臬守令皆务择人不轻委用如此则人地两重政治聿兴臣所谓查粮草清军马处流民正风俗谨茶马之数事可以不劳而举矣

17 	乞休疏

18 	臣中锡先任刑科给事中始以论谏上忤先帝再榜于朝调摄失宜两股俱痿步履艰辛阴而疾痛虽加医疗终未奏功继因天变臣复论列又忤近幸权奸日进谗言备见摈挤臣寗不知言出祸随事修谤兴而触目激衷忘身报国自臣子之当然而亦至情之不容已也尚赖先帝日月之明竟逭雷霆之罚适会以九年奏绩升云南按察司佥事阳虽远斥以答羣猜阴实薄升以扶公道是盖先帝之殊恩微臣之过幸万死不足以报彼时未及即任忽罹父丧苦块之次悲惧交并寒暖失节前病转痼自分支离不可复用不意起复之日恭遇皇上嗣登大宝一德格天百度更化天下●望太平如渴如饥顾臣何人敢忘于半生之作养而永弃于万世之遭祭乎黾勉赴部再授今职初监边储今督学政比来关陕首尾二年间关鞍马跋涉山川具厯险巇不胜劳勩虽力疾以图报终无益而瘝官窃念臣自筮仕迄今一十有六年矣官居方面不为不荣但臣筋力早衰须发易白韩齿旣操沈躯复瘠军以前病日剧渐不可文古人所谓七不堪而三宜休者兼有之矣使不自陈退休诫恐置身罪戾锺鸣漏尽之讥固非为臣子者之所宜言而老马为驹之责亦膺重任者不可不加之意也伏乞圣慈俯垂悯念积薪之叹敢伸喙于清时采薪之忧尝恨乖于素志傥得苟延残喘安享太平了蟪姑之春秋竟蜉蝣之朝夕则臣虽去任之日犹在官之年也臣无任战栗待罪之至

19 	起大臣以治道封事

20 	臣闻今之吏部尚书古冢宰官也古之冢宰统百官均四海今之吏部进退臣工参决大狱大疑亦古家宰也其予夺荣辱固简在于圣心而汲引明扬则惟属之吏部吏部尚书得人则善类拔茅连茹庶政以清而天下被其福不得人则阴邪蟠根纠结庶政以隳而天下被其祸是用一人之得失而亿万人之苦乐安危系焉可不慎哉兹耿裕病故吏部尚书久缺员我皇上甚重其选其难其慎盖尝富馈而起抚体而叹思得贤哲以副委任而卒未得也兼以近年以来仕途杂沓选籍猥冗才者未必见用而用者未必皆才罪者未必尽黜而黜者未必当罪百僚旷官庶政隳坠水旱不时灾异曐见良由于此臣久知其故未敢遽陈今逢其会岂容缄默俯罄一得之愚上尘九重之听然在廷大臣嫌于上言德政不敢陈述而在野遗贤率多此短彼长不能尽悉访得致仕尚书尹旻两朝老臣一时人望在朝著三十馀年士林倚重任铨卫一十八载公论攸归幽隐莫逃其精明天下想望其风采矧其节操如故精力未衰屡经荐剡久负盛名傥安车一起于耄良将故辙改观于俄顷山涛之启事陈羣之中正不得专美于前朝而裴度身系安危文彦博平章重事将益隆于衰暮伏望皇土鉴观前代断自宸衷用一人而千万人悦则选籍清而职度叙人材兴而庶政理矣如尹旻或有瘝旷尸位之辜臣甘受疏狂妄言之罪

21 	乞恩养病疏

22 	臣自宏治九年六月十三日奉敕前来宣府巡抚地方先是臣有腰膂之疾已数年矣遇寒辄发痛不可忍黾勉来边又涉四载爰自去冬以来边地苦寒复感脚气并与前疾上下相连交疼互痛昼夜呻吟坐卧困苦殆成痼疾屡行医疗未痊计非旦夕能愈文移壅滞边务废弛旷职瘝官员讥罹罪况臣今年五十有四岁矣禀赋素弱精虑早衰气息奄奄颠毛种种所可忧者不特前疾而已本镇地方朝廷北门京师右臂东方之寇钞无己之臣叛不常巡抚官员政繁责重委诸精敏之才尚未保其必济乃畀衰迟之士重以病体支离误事将来不言可喻如蒙伏望皇上体天地之心悯蝼蚁之命将臣放归田里自行请医调治乞敕该部别选贤能以充巡抚庶几边事不误而臣之馀生亦可保矣臣不胜感戴天恩之至

23 	辞辽东巡抚疏

24 	奏为辞免职任事宏治十八年十二月三十日节该奉圣旨是马中锡著巡抚辽东地方赞理军务起臣于闲废之中假臣以抚巡之任涓埃未报尝誓竭于平生天地包荒固不遗于遐远敢因报赐附进瞽言臣于先帝之朝谬与中丞之列尝陲多事爰命臣以抚巡戎务一方曾备员于宣府婴疾误事具奏谢归经今八年未收一效兼以年逾六旬气馀毛发不惟有误边方戎马之事抑且仰孤皇上委任之心如蒙轸念下情收回成命别选贤能以充任使容臣养疴田里待尽馀年不胜感戴

25 	抵辽东谢疏

26 	奏为谢恩事仰荷圣明不弃衰朽假以中丞旧职畀以东辽地方累疏固辞未蒙赐允窃念臣衰朽无能幸沾新化疏庸多病赐告先朝方毕志负桑榆之暄遽蒙恩采姜桂之辣疏辞徒切简命益坚者未勒燕然之功臣尝抱歉今重膺辽海之命臣敢固违况恩旨旣勉以赴官而部使又促其就道病驹甫起即出厩以前驱倦鸟忘伤遂辞林而东徙顾惟龙章之宠节钺是专愧乏兔置之才干城曷任尚赖乾刚独断奸宄慑心圣武布昭官军戮力臣抚巡边境将吐茹之毕行赞理戎机或安攘之少效臣无任云云

27 	辞兵部侍郎疏

28 	奏为辞免职任事近得吏部公移取臣赴阙俾谢抚巡之任入佐兵马之机仰荷皇恩俛焉自省圣心简在虽万死其何辞省已知愆谅寸衷之有在本兵重任佐理须仗于贤才而臣谬识迂疏衰病奚堪于任使伏念臣早年备位曾效微劳以病来归杜门却轨久谙药裹抱疾疢于山中忽捧玺书俾抚巡于辽左德音郑军罔敢稽留只得力疾兼程抵边视事苟延三月莫展一筹顾残齿旣褒临事多疑而少断沈疴未愈驭军有弛而无张方拟固辞又叨今命官居两镇常怀搏虎之惭秩亚六卿敢负续貂之诮谨陈愚悃伏乞圣裁或姑辍新陆仍令巡抚或并夺旧任遂俾退休则臣庶几免尸素之愆于立朝而获支离之幸于卒岁矣

29 	辞升陟右都御史疏

30 	臣本菲才误蒙简用去年九月起臣于闲废之中许国孤忠得布于抚巡之任素餐有罪悚悀奚胜仰负九天曾无寸补方欲投劾以弓咎忽沐恩旨以超迁巽命重申崇阶二品控辞无地昭鉴有天伏念臣台宪滥叨未扬风纪边方巡抚罔效安攘房管徒负于虚名师丹旣老而忘事兹著皇上因东方之多盗命上将以出师谓臣久处塞垣或谙军旅假臣提督军柄●俟功勋揣分非宜受恩过望伏乞圣明量臣才德勿陟崇班照臣年劳俾仍旧职地寝台端之命姑分阃外之权臣敢不罄竭鄙才用效朝歌之利器奉宣德意勉图渤海之卖刀臣临楮无任悚息奏奉圣旨卿才识宏远累任边方谙练戎务比因出师剿捕盗贼特委提督重任宜勉副朕意不允所辞吏部知道钦此

31 	辞左都御史疏

32 	近者左都御史缺员仰廑圣心载颁恩命务须得人以振风纪廷臣会议各秉公忠讵意愚臣乃辱荐剡奉圣旨马中锡升左都御史待贼情甯日回院掌印管事窃念臣年迫桑榆才同樗栎驱兵殄寇素无借前箸之远图贞度肃僚讵宜虚左席以久待况赵尧偶以缺人得印分非所宜而周顗欲以擒贼系金言之可愧如蒙伏望皇上亟收前命俯顺下情仍臣旧衔勉图新效庶滥竽逭悖齐之谴而负乘无致寇之讥也臣无任激切感恩之至

33 	谢恩疏

34 	臣先尝具疏奏乞辞免左都御史新命仍以旧官勉图后报未蒙圣心俞允复荷温旨慰留卿学行老成誉望素著特此简命宜尽心督捕盗贼事寗之日照前旨回京供职不允所辞臣闻命惊惶莫知所措伏念臣才本庸愚年仍衰老滥陛台长虽抗疏而莫辞畀掌印章恐视篆而增愧况臣适当讨贼之任尚滞还朝之期亟饬于六月之戎车遥望于五云之缥纱情深北阙稽首徒至于再三宠冠西台报德未图于万一臣何胜倦倦

35 	鸣冤疏

36 	见监左都御史臣马中锡奏为乞恩辩明诬枉等事近该御史吴堂劾奏廷臣会议情由谓臣久驻山东拥兵不进名曰提督军务其实自保身家节该法司将臣捉问伏念臣师出无功罪当万死尚复何言但委曲衷情冤苦始末一息尚存犹有未能终默默者敢昧死为圣明披陈死且不朽臣自正德六年四月十二日离京至本年八月十四日取回涖任四月有馀亲厯四十州县前后斩获首级一千五百名颗所过城邑俱有符檄公移而所获功次亦尝仰沐恩奖使臣果如御史之言廷臣之议按兵不进自保身家则前项功绩奚从而得九重恩命告容以幸致哉臣不敢一一敷陈仰尘睿览如蒙暂宽斧钺之诛少缓须臾之命将臣禁锢诏狱择遣刑官备厯臣经厯地方及与贼对敌所在要见臣某月某日在其处振旅以凯旋某年某月某日在其地刑诛于逗挠某地鏖战互有疮伤某日追奔致贼走死某日曾惩宋振之无功某日曾责冯安之退怯备陈具奏参考臣言若有一言不实虚张功次粉虀臣躯亦无所怨且臣自幼读书寗不知事君致身死忠全节夫身且不惜死亦不顾家计何为而忍负吾君委负之重切切以自保哉但臣所领达兵止八百馀人而贼徒众且数万总兵官张伟所领京军仅千人又多膏粱子弟不但强弱不敌亦且众寡不侔以故动即窒碍卒难成功且偾事之罪小蒙蔽之罪大臣仗天威穷追逐贼见势渐凭陵恐终难免屡屡哀呜欲首罪自新以求生路臣岂敢蒙蔽不一敷陈以罹重罪乎臣子职分惟当备细上陈伏听圣明裁处耳故臣疏内有言合无容其自新赦罪归农惟复照旧进其剿杀而行移各境州县亦有若彼敢再放火杀人照旧剿杀之语则臣之不才岂轻信其诳诱者哉夫御史言官也廷议国论也彼有论列臣岂敢深辩但其言亦有自相抵捂不容以无言者且旣曰信贼诳惑则臣无疑贼之心矣旣不疑贼何用拥兵以自卫旣曰拥兵不进贼当感臣活命之恩终无害臣之意矣臣又何用自保身家臣旣自保身家是犹忌贼之袭臣也何以为信贼诳惑只此数言漫无伦序他可知矣且廷臣与御史于臣非有私憾必欲陷臣于死地也亦非罔以事理所无以肆强辩也言之发也有由而事之端有据臣之始计谓山东德州为水陆要冲各省之文移递送臣等之符檄征索四通八达道里适均四环有警易以策应而避地士夫逃难宾旅多轰聚其间朝暮噪呼千百横议不审虚实不量强弱辄欲斩敌人于旦夕霁妖氛于咫尺喋血近郊一刻千馘此固臣等专阃外者之事顾彼数十万之死命剧贼岂臣等千八百之纨绮一蹴可尽歼哉稍有异同即是非蠭起此倡彼和浸润肤诉往往淆乱惑聪吠声疑盗传谤京师牢不可破臣虽百喙何辈自明伏望皇上轸穷兽之疾呼怜秋虫之哀诉除遣官亲诣各该地方查访外再敕法司吊臣前后遣兵牌卷及各该有司应付官军底关粮册到官通查明白与臣办理便见臣有无拥兵不进自保身家及曾否信贼诳诱屡失事机实情夫衔恨飞霜抱冤致旱臣今日实类于是瞻望天暗何啻万里臣不胜痛苦恋慕之至

东田文集卷一终



东田文集奏何

2 	明故城州中锡著

3 	亨

4 	少一


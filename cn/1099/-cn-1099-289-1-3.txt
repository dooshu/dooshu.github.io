○去積弊以振作人材疏 【 用人】

臣聞立賢無方、古之常道、我祖宗朝用人、初未嘗拘泥一途。近時典選者。專守資格。偏狹固滯。壞盡人材。其弊巳非一日矣。茲遇　陛下聖明庶政日新、舊章漸復、海內延頸、想望太平、臣愚切謂致治莫先于人材。而欲人材之興起。必去累年之積弊。用敢略舉數事言之、其一選用行取、及奏保旌異之類、專重進士、賢才何往無之、豈獨進士可用。今由此途而仕者。雖或治無善狀。在上者猶護持之。其人非進士也、則指摘瑕疵、動加摧抑。人情無所慕。則不能有所勉。吾既薄之。彼寧不自棄。是驅之於不善。而使民受其殃也臣謂舉人監生等出身者、果有賢能。宜與進士兼取並用。屬者言官建白、巳嘗及此、然所論止為遠方、臣猶病其未廣、况庸人狃于習見、往往議其迂濶難行、自非立為定法。常切申明。徒有其言實無真事無益也臣恐奉行者不至、姑取一二以應故事。終無以為激勸也。其二教職、往時所重、名臣多出其問。比來此選日輕、有志者多不屑就、如老耄昏塞、十居七八、教法不行、人材日壞。臣聞正統天順間、歲貢生猶間授京秩。今雖舉人教官、行取者、僅千萬之一二。若進士告就此官、良非得巳、而吏部遇其遷轉。例不以要聀處之夫儒官落莫。人所不堪又加挫抑、其誰願此。臣謂此等果教有成效、宜優加陞擢以示勸。雖歲貢出身。但不可濫耳亦間拔其尤者。不次用之。使知激昂。且以警世之玩忽者。量增其祿。俾得養廉。撫按藩臬。務湏優待問荅。免行跪禮。講書必令預坐且以此意戒飭提學官使為之倡。其歲貢除遵照近例、嚴加考選外、仍復舊規府學一年貢二人、州學二年三人、縣學一年一人、通令坐監讀書。就于其中選取教聀葢此輩所以老耄昏塞者、正以貢期濶遠。歲月磨礱。漸至衰頹耳。今為此則非惟淹滯不振者。得觀光太學而年力尚壯者。亦得及時效用。此法果行所振拔者多矣。其三各王府長史紀善教授等官、舊皆以儒碩充選。若楊士奇周忱。由此致大用。自餘名臣尚多。今則例用闒冗不材者、終身不遷、有同廢錮以故宗室中屢有放恣違法者。漢時諸王驕恣全藉囯相制之由輔導官非人且權輕故也臣請自今遇缺、皆選有學行者為之。秩滿一體陞遷。夫民家有子弟。猶為求良師。况在　皇族可不擇人輔翼。矧年勞敘進。仕者之常。豈有終始一官之理。斯人之觖望不足惜。而見　朝廷有厭薄宗室之意豈所以厚本支而勸親親哉其四邊方州郡、若雲貴川廣、地雜蠻夷、易動難安。長吏之選視內地猶當加慎今有願就遠方之例。其人大抵日暮途窮苟圖利祿耳。在上者曷為狥其欲。又凡外官考察。才力不及。俱調遠省。是薄其民。而使不肖者治之也。若曰欲懲戒其人。使知策勵。則貶秩可矣。何必遠方。此等去處。不幸而有梗化者。興師轉餉。所費不貲。外官任職不宜甚近近則便于營家亦不宜甚遠遠則難于察俗孰若精擇良吏以土俗稍宜者為之厚其俸給。優加遷擢。使撫字之為愈乎。其五鹽法馬政。國之重事。非廉幹強力者。無以任之。今行太僕苑馬寺鹽運司等官、銓曹甚輕其選。而士大夫尤不樂為。其為之而能自振拔者。葢無幾人。頃　朝廷方議通鹽法。修馬政。然不擇其人而徒變其法。猶無益也。天下事孰非臣子所當為。選華擇要。?日有犬?憚繁劇。乃不忠之大者。此風豈可長哉。凡此數端。皆積年宿弊。最為害事者。乞敕吏部盡行改革。一洗偏狹固滯之習。以施鼓舞振作之權。不過數年。其效將必卓然有可觀者也。其他用人之方、切於時宜者、臣愚謹攄一得之見、條陳四事於後、

計開

一久任使臣、聞書曰三載考績、三考黜陟幽明、我朝稽古立法、內外官員、俱歷九年。考其功過。以為陞黜。其後稍變前制、然弘治以前、仕者亦多歷俸兩考纔陞、自逆瑾盜政、始隳舊章、內外官員、遷轉不常、人思速化。因循苟簡。捱日望陞。縱令有所建明。亦多不究。其智新故交承之間姦弊因之而起比典選者亦曾議及此。然立法不平。如謂知府知州應久任似也。彼布按二司及府州佐貳。獨何功而歲歲逓陞乎。且官至布政按察亦尊矣。其志亦可行矣。稍令歲月稍久不為甚屈。何必未滿輒遷。以滋僥倖勞逸不均遲速逈異人心不服窒碍難行。今欲行此。必內自部院監司。外自藩司郡縣一槩施之縱不能盡復九年之制。亦必如弘治以前實歷六年其賢能卓異者與其逐級而亟陞不若久任而殊擢如知府經陞布政。副使或陞四品京堂。按察使徑陞副都御史侍郎。布政使徑陞侍郎。或尚書。凡京官任內、曾歷過知州知縣者。從優敘用。庶几彼此適均。小大競勸。人各奮於事功、不敢希冀倖進。民生安而士習厚矣。

一慎考察、臣嘗見故大學士丘濬所著大學衍義補中論考察之弊、最為明切、濬之言略曰本朝三年一朝覲、天下司府州縣、各齎湏知文冊來朝、六部都察院行查、及所行事件、有未完者、當廷劾奏以行黜陟、近因選調積滯、設法疏通、輒憑廵按御史開具揭帖不復稽其實跡。立為老疾罷軟貪酷素行不謹等名以黜之。大非　祖宗初意、按舊制官員給由到部、考得平常、及不稱聀者、亦皆復任、必待九年三考。然後黜降。其有緣事降聀除名、亦許伸理、其愛惜人才而不輕棄絕如此。彼哉何人、立為此等名目。加以空文。何以厭服其心乎。臣按濬此言、深中近世考察之弊、惟今天下所造湏知文冊、止是空文、部院雖或行查、亦不過虗應故事、即立此名目亦當尋實事以實之乃不為無據其前項不謹等名目、行之既久、誠難猝變然以　祖宗之良法美意、彼妄庸者一朝而易之、如反掌、况此等弊法、苟欲改革。亦何難之有。至於所謂考語者、大抵駢四儷六兩可難辨之詞夫古之聖賢。猶不能以一言盡一人。今區區數語。欲盡夫人之情狀難矣。况未必盡公乎。若謂官吏賢否、吏部所知有限、不得不屬諸廵按。亦當使明著其跡。如昔人所謂某人廉吏也有某事以知其廉某人能吏也。有某事以知其能仍計其所開報之虗實多寡以為廵按之殿最則皆知所警懼。不敢以喜怒之私。上下其手。使公道昭明。黜陟惟允、賢者不至於失聀。而不肖者亦無所苟容。其為國家之益大矣

一汰冗官、臣惟官之冗、未有如今日者也、一事而置一官。數人而理一事。且臺省藩司、布列充滿、而國家每行一事輒議別為設官然則彼在位者。徒坐食而巳乎。夫為政以人不在多寡如其賢能自可兼理不然雖多亦奚以為。大抵添設一官。止為吏胥人等。開一騙錢局。其實于民無分毫之益。今天下額外剩員。所在充溢。愈近民者。則其害愈甚。至于布按二司。設官尤為過多。其廵歷地名。或一時總至。或先後沓來。有司政事。奪于送迎。民間財力。困于供億。况此等官員。賢者所至有益地方。不賢者取具文移。苟以塞責。且如清軍。最為重事。今不過行委屬官。將前官巳清查者。重錄一過造冊了事而巳。行伍無所增益。里甲年年受累。又其廵歷。止于衝要地方。使公私勞費。其偏僻州縣。或經年不到。官吏放恣。莫之誰何。勞逸苦樂。殊為不均。今之為撫按者。止知督率二司出廵。足以禁制守令之貪暴不知過多之為害如此昔唐姚崇言擇十道按察使。患不得人。夫舉天下而纔十人。猶且難之。况今數倍之多乎。臣聞舊制止是僉事分廵。餘皆坐司管事。由今觀之。二司官緊要者。布政司則管糧。按察司則提學兵備而巳。然兵備之設。亦似過多。特有可諉者曰。為保障地方計耳。若夫詞訟既有分廵。錢糧有官督理。則分守之官。殆為虗設。其他一官之事。分屬數人者有之。至於京官。尤為過冗。大率在部者過於閒逸。專管者無所建明。臣謂京官省則俸祿可减以紆國用外官省則供億可减以厚民生乞敕吏部通行查考、凡不係緊要者量為裁革。省一分則有一分之益。不然十羊九牧。徒為煩擾。官愈多而事愈紊。欲天下之治難矣。

一復制科、本朝以經術取士、其名最正、然士專一經不暇他及、一得科第、棄不復省、間有從事古學者、力分于簿書、志奪于進取、自不能專攻、不惟文辭之陋。而議論識見。亦不逮前人遠甚。葢科舉之法。行之百六十年。而人才終有愧千古者如此。且天下固有高明倜儻之才。不能應有司之繩墨者。是科舉所得之外。未嘗無遺才也。前代取人。不專一途。明經進士之外。未有制科。雖其途似雜。而得以鼓舞豪俊。網羅遺逸。　祖宗朝亦有賢良方正。懷才抱德。經明行修諸科。臣愚乞倣此意特設一科以待非常之才必博通經史。兼工文詞。曉暢治道者有官無宮皆得應之間數歲一舉每舉不過數人高者儲之禁近。其次分置諸曹。先有官者則逓進焉。如此則天下之士爭自奮起。雖巳仕者亦不廢學無復專經之陋矣臣又聞之、人各有能有不能。今天下固有學習兵書。諳曉術數。而案牘文墨。非其所長者。又有沉鷙勇敢之人。胸中了了而不能筆之於書者此等仕既無階。心常自負。每有風塵之警。輒思攘臂其間。縱無所成亦能始禍唐之黃巢王仙芝。宋之張元吳昊。皆以流落不遇。遂陷凶逆。其事可鑒。大抵人有才氣而不得逞其末流何所不至若御得其道。則狙詐、咸可作使乞令所在官司、凡諸色人有不習舉業。而才藝可稱者。聽其薦聞。量才試用。其有知邊情。諳武略。膂力騎射過人者。或隸京營。或送各邊隨軍效用既以收拾遺才。用備緩急又可陰窒禍變銷沮姦雄至於薦舉之途。近亦稍狹。請令文武官凡到任後各舉一人自代。及查復洪武十五年朝覲官、各舉所知一人。正統年間方面知府有缺、在京三品以上保薦事例。斟酌舉行。庶得以廣　朝廷之耳目。助銓衡之明揚。是或補偏救弊之一道也。


答督抚王鉴川


辱示番书，殆亦华人导之以要我，公谕阻之为当。大抵今日虏情，惟视公为向背。故仆前面奏主上，长城锁钥，专倚于公，一切操纵之机，谅公自有定算矣。

黄酋孤虏，必无能为，然顺义亦挟此以为重。属夷若还，其所求乞，可量许之。而示之以不得已，恐其常用此套，为求索之资也。屯田事，公若熟计其便，不妨再题。宣帅被劾，谅难复留，幸公自择可代者，咨部用之。顷闻虏中旱甚，京师亦少雨，尘霾累日不解。仆日夜惟边事为忧，愿公留意焉。令甥近日相闻否？






纪子湘司理初度

其一


方舟曾为赋卬须，坐笑江城孟博俱。
吏有冰心推藻镜，人从犀影颂驺虞。
䌽毫独擅西湖长，玉笈亲披五岳图。
应喜旧游来葛岭，壶觞共醉步兵厨。


其二


芳樽开值落梅天，南国新莺欲报迁。
皂盖风流京兆笔，黑头勋业仲华年。
暂劳才子莲花府，高咏仙人桂树篇。
闻道中朝须补衮，春衣伫拂御炉边。


其二十九





三季分战国，[一]七雄成乱麻。[二]《王风》何怨怒，[三]世道终纷拏。[四]至人洞玄象，[五]高举凌紫霞。仲尼欲浮海，吾祖之流沙。[六]圣贤共沦没，临岐胡咄嗟。[七]

[一]《汉书》：“三季之后，厥事放纷。”颜师古注：“三季，三代之末也。”



[二]《东京赋》：“七雄并争。”薛综注：“七雄，谓韩、魏、燕、赵、齐、楚、秦也。”《史记》：“其后秦遂以兵灭六王，并中国，外攘四夷，死人如乱麻。”



[三]毛苌《诗传》：“乱世之音怨以怒，其政乖。”《正义》曰：“乱世之政教与民心乖戾，民怨其政教，所以忿怒，述其怨怒之心而作歌，故乱世之音亦怨以怒也。”



[四]《史记》：“汉匈奴相纷挐。”《正义》曰：“《三苍解诂》云：纷挐，相牵也。”师古曰：“纷挐，乱相持搏也。挐，音女居反。”《楚辞》：“殽乱兮纷拏。”《淮南子》：“芒繁乱泽，巧为纷拏。”按《说文》：“拏，牵引也，从手奴声，女加切。”“挐，持也，从手如声，女加切。”盖义虽别而音则同。至《韵会》，始以拏入麻韵，挐入鱼韵，析而为二。然考之经史传注，拏、挐二字通用，并有二音义，亦相互从合可也。



[五]至人，谓圣人。玄象，谓天象。《庄子》：“不离于真，谓之至人。”《后汉纪》：“玄象错度，日月不明。”



[六]《列仙传》：关令尹喜者，周大夫也。老子西游，喜先见其气，知有真人当过，物色而遮之，果得老子。老子亦知其奇，为著书授之。后与老子俱游流沙，化胡，服巨胜实，莫知其所终。萧士赟曰：唐以老子为祖，太白乃兴圣皇帝九世孙，故云“吾祖”。



[七]《公羊传疏》：“咄嗟，犹叹息，即里语曰咄嗟之间也。”






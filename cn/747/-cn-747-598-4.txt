○暗室箴

夫行以检身，非以为人。无淫无佚，其处宜一。孜孜硕人，冥冥暗室。罔纵尔神，罔轻尔质。远兹小恶，念彼元吉。勿谓旁帷上盖，天监无外；勿谓后掩前扃，神在无形。天不长慝，神实正直。神怒天诛，未始有极。昔者赵盾，假寐兢庄。天回厥害，Θ以亡。又有符坚，窃为制度。神败其类．苍蝇以呼。天窥神窥，人无不知；神忿天忿，身无所隐。涧松抱节，幽兰有薰。岁寒不变，无人亦芬。草木犹尔，人其曷云。恐惧乎其所不见，戒慎乎其所不闻。先师有言，敢告夫君。


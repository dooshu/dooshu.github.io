○对城邑判

〈甲将仞邑，乙不从命。比周狗以属之，损乙。〉

侯伯之城，中五之一，苟不以度，事或有虞。甲恪居官曹，慎固封守。鲁大夫之为政，必葺其垣；晋献子之城周，先仞其邑。岂谓泽门之皙，且诅於邑中；之子于垣，载关於诗颂？眷言於乙，深昧从时。且人之比周，既贻官谤，而墙之隙坏，谁执其愆？今遐迩宁，边鄙不耸，苟不从命，亦何懵焉？遽嗾夫獒，弃人何甚？况属於古，令出惟行，欲加典刑，可以理遣。

郑少微

少微，荥阳人。开元时对策擢第，官中书舍人，历金部员外郎、户部郎中。


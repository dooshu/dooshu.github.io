○授笔要说

昔岁学书，专求笔法。贞元十五年长授法於东海徐公，十七年授法於清河崔公邈，由来远矣。自伯英以前，未有真行草书之法，姚思廉奉诏论书云王僧虔答竟陵王书，云：“张芝、韦诞、锺会、索靖、二卫并得名书，古今无以辨其优劣，惟见笔力惊绝耳。”时有罗晖、赵袭，并善书，与张芝同著名，而张矜巧自许，众颇惑之。尝与大仆朱宽书云：“上比崔、杜不足，下方罗、赵有馀。”今言自古能书，皆云锺、张，按张自矜巧，为众所惑。今言笔法，亦不言自张芝，芝自云比崔、杜不足，即可信乎笔法起自崔瑗子玉明矣。清河公虽云传笔法於张旭长史，世之所传得长史法者，惟有得永字八法。次有五执笔，已下并未之有前闻者乎？方明传之於清河公，问八法起於隶字之始，後汉崔子玉历锺、王以下，传授至於永禅师，而至张旭，始宏八法，次演五势，更备九用，则万字无不该於此，墨道之妙，无不由之以成也。

夫把笔有五种，大凡笔管长不过五六寸，贵用易便也。第一执管：夫书之妙，在於执管，既以双指苞管，亦当五指共执。其要实指虚掌，钩ㄓ衄送，亦曰抵送，以备口传手授之说也。世俗皆以单指苞之，则力不足而无神气，每作一画点，虽有解法，亦当使用不成，曰平腕双苞，虚掌实指，妙无所加也。第二扌族管：亦名拙管，谓五指共扌族其管末，吊笔急疾，无体之书，或起藁草用之。今世俗多用五指扌族管书，则全无筋骨。慎不可效也。第三撮管：谓以五指撮其管末，惟大草书或书图障用之，亦与拙管同也。第四握管：谓捻拳握管於掌中，悬腕以肘助力书之，或云直自诸葛诞倚柱书，时雷霹柱裂，书亦不辍。当用壮气，率以此握管书之，非书家流所用也。後王僧虔用此法，盖以异於人，故非本为也，近有张从申郎如拙然而为，实为世笑也。第五搦管：谓从头指至小指，以管於第一二指节中搦之，亦是效握管，小异所为。有好异之辈，窃为流俗书图障用之，或以示凡浅时提转，甚为怪异，此又非书家之事也。东海公曰：“置笔於大指，中节前居，动转之际，以头指齐中指，兼助为力，指自然实，掌自然虚，虽执之使齐，必须用之自在。”今人皆置笔当节，碍其转动，拳指塞掌，绝其力势，况执之愈急，愈滞不通，纵用之规矩，无以施为也。又云：执笔在乎便稳，用笔在乎轻健，故轻则须沈，便则须涩，谓藏锋也。不涩则俭劲之状无由而生也，太流则便成浮滑，浮滑则是为俗也。故每点画，须依笔法，然後书同古人之迹而合於作者。又曰：欲书当先看所书，一纸之中，是何词句，言语多少，及纸色目相称，以何等书令与书体相合，或真或行或草，与纸相当，意在笔前，笔居心後，皆须存用笔法。想有难书之字，预於心中布置，然後下笔，自然容与徘徊，意态雄逸。不可临时无法，任笔所成，则非谓能解也。








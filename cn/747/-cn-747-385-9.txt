○为独孤中丞谢赐紫衣银盘碗等表

臣某言：今月十九日，越州长史卢渐至，伏奉某月日敕书，特赐慰劳。圣藻御札，降临自天。二十三日，中使刘光俊至，又奉宣口敕，赐臣衣一副、银盘碗等各一，兼百索一筒、紫衣十副，分赐用命将士。端午续命，推心而泽流万里，颁赐而庆及三军。臣等奉戴恩渥，陨越是惧。臣某诚惶诚恐，顿首顿首。臣拔自周行，见委戎律，受金钺，分竹符，荷天之宠，岁一周矣。竟未能虔奉庙略，诛锄残寇，使边烽尚燃，虏马未却，臣之罪也。陛下不以臣官非其据，任重於力，而骤降殊荣，累加厚赐。天文下瞩而星辰烂，宸翰俯临而烟动。况盘盂器用，章服缯彩，赐臣为寿，施及行间。投醪之恩，未足言醉，挟纩之德，曾何喻暖？臣等虽勉励忠勤，誓清尘雾，然丝之效未展，雨露之渥亟加，揣分循涯，臣惧深矣。谨当宣皇恩以励将帅，奉师律以练甲兵，必使江汉无虞，士卒知训，然後毕力殄寇，以答鸿私。臣无任。


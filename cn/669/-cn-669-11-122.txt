183　能忍恥者安能忍辱者存　忍詬二字古之格言


趙襄子曰：「以能忍恥，庶無害趙宗乎？」哀二十七年。説苑談叢云：「能忍恥者安，能忍辱者存。」吕居仁謂：「『忍詬』二字，古之格言，學者可以詳思而致力。」

【閻按】吕覽尹鐸謂趙簡子曰：「敦顔而上色者忍醜。」〇嘗戲謂韓信屈於市之少年，步騭屈於郡之豪族，何淮陰人偏能忍辱耶？亦一異。

【何云】杜有道妻嚴氏，與有道從子預書云：「忍辱至三公。」

【方樸山云】陸遜亦云「能忍辱負重」。

【全云】「忍辱」二字，亦當别白。杜婦之言，易流於馮道。

【元圻案】屈子離騷：「屈心而抑志兮，忍垢而攘尤。」






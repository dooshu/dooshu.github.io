赵蕃　寄吕谦益卿三首

多谢临湘尉，书来并枉诗。

夜吟忘夕寐，晨诵愈朝饥。

我亦穷耽此，君仍老嗜兹。

虽然不相弃，竟尔欲奚为。

赵蕃

赵蕃　寄吕谦益卿三首

一尉荒山里，高名四海中。

初非大夫逐，定自溧阳穷。

荐士犹王政，招魂已变风。

怀今更思古，伫立晚江空。

赵蕃

赵蕃　寄吕谦益卿三首

诲我肱三折，思君肠九回。

尽忠真药石，欲报异琼瑰。

交道孰云丧，古风今未颓。

狂言喙三尺，百罚酒深杯。

赵蕃


陆游　夜寒

江云作雪暗郊原，竟夜风声万马奔。

槁面暂朱知酒酽，曲身成直赖炉温。

幼舆正复宜岩石，倚相犹能读典坟。

米贵仅供糜粥用，自伤无力济元元。

陆游

陆游　夜寒

清夜焚香读楚词，寒侵貂褐叹吾衰。

轻冰满研风声急，忽记山阴夜雪时。

陆游

陆游　夜寒

斗帐重茵香雾重，膏粱那可共功名。

三更骑报河冰合，铁马何人从我行。

陆游


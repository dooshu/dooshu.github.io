本纪第二 太祖上


太祖法天启运圣武皇帝讳帖木真，烈祖长子也，母曰宣懿皇后诃额伦。烈祖讨塔塔儿，获其部酋曰帖木真兀格，师还，驻于迭里温孛勒答黑，适宣懿皇后生太祖，烈祖因名曰帖木真，以志武功。太祖生时，右手握凝血如赤石，面目有光。是岁为乙亥，金主亮贞元三年也。先是，泰亦赤兀部长塔儿忽台等，与烈祖有隙，烈祖崩，部众多叛附泰亦赤兀，宗人最长者曰脱端火儿真，亦欲叛去，蒙力克之父察剌合留之，脱端火儿真曰：“深池已涸，坚石已裂，留复何为！”卒不顾而去。宣懿皇后自持旄纛追叛众，始还其大半。然察剌合竟以力战脑中流矢，帝视之，察剌合曰：“汝父卒，部众尽叛，我力战邀之，乃为所伤。”帝感泣。察剌合创甚，旋卒。及帝稍长，泰亦赤兀人忌之。一日其酋率部众奄至，帝入帖儿古捏山，为逻者所获，乘间逸去，泰亦赤兀部下锁儿干失剌匿之获免，遂徙帐于合剌只鲁格山之青海子。

帝娶于宏吉剌氏，曰光献翼圣皇后。孛儿台以后之黑貂裘献于客烈亦部王罕，王罕大悦，乃为帝招集旧部，归附渐众，又徙帐于客鲁涟河源不儿吉之地。已而蔑儿乞三部酋曰脱黑脱阿、曰答亦儿兀孙、曰合阿台答儿麻剌，悉众来攻，帝与皇弟别勒古台、阿鲁剌人博尔朮、兀良合人者勒蔑，奉宣懿皇后入不儿罕山，蔑儿乞人掠孛儿台而去，帝获免，乃椎胸告天：“不儿罕山遮护我，他日子孙世祀之，勿敢忘。”已而帝乞援于王罕及宗人札木合，大败蔑儿乞于不兀剌之地，迎孛儿台归。帝幼与札木合约为谙达，至是交日密，徙帐于豁儿豁纳黑主不儿之地，与札木合连营。逾年复分军而去，仍还合剌只鲁格山。于是巴鲁剌人忽必来、忙忽人哲台、兀良合人速不台者，勒蔑之弟察兀儿罕、博尔朮之弟斡歌连蒙格秃与其子汪古儿，及撒察别乞、孛图驸马、帝从父答里台从弟阿勒坛、忽察儿等，俱先后来归。阿勒坛、忽察儿、撒察别乞三人首谋推戴，与诸将盟于青海子，请帝称罕，以统蒙古之部众，时为金大定二十九年己酉。帝以称罕事告于王罕及札木合，札木合使谓阿勒坛、忽察儿曰：“吾与帖木真谙达交不终，皆由汝等之离间。今汝等立吾谙达为罕，其忠于所事，勿使疑汝等反覆也。”其后阿勒坛等卒叛附于王罕云。

太祖既称罕，命斡歌连扯儿必、合赤温、脱忽剌温哲台、多豁勒忽扯儿必四人为人儿赤，汪古儿薛赤兀儿、合答安、答勒都儿罕三人为保兀儿赤，迭该为火你赤，古出古儿为抹赤，朵歹扯儿必总管家中奴婢，忽必来、赤勒古台、合剌孩脱忽剌温三人同皇弟合萨儿为兀勒都赤，合剌勒歹、脱忽剌温二人与皇弟别勒古台为阿黑答赤，泰亦赤兀忽图、抹里赤、木勒合勒忽三人为阿都兀赤，命阿儿孩合撒儿、塔孩、速客该、察兀儿孩四人巡逻远近，速不台为前锋护卫，以博尔朮、者勒蔑归附独早，命为众官之长。是时，官制草创而已。久之，札木合弟绐察儿牧于斡列该不剌合，与帝之牧地近，夺部将答儿马剌之马，答儿马剌射杀之。札木合大怒，遂纠泰亦赤兀、亦乞列思、兀鲁特、那牙勤、八鲁剌思、巴邻、宏吉剌、合塔斤、撒勒只兀、朵儿边、塔塔儿共十三部，合兵三万人来攻。时孛图父捏坤在泰亦赤兀部下，使巴鲁剌思人木勒客脱塔黑等来告变。帝在古连勒古之地，分部众为十三翼以待之。宣懿皇后及斡勒忽讷部为第一翼，帝与子弟及宗人之子弟为第二翼，撒姆哈准之后人曰布拉柱、阿答儿斤将曰木忽儿忽兰、火鲁剌思将曰察鲁哈、与客烈亦之分部为第三翼，苏儿嘎图之子曰得林赤、博歹阿特人曰火力台为第四翼，莎儿合秃主儿乞之子撒察别乞、曰泰出与札剌亦部为第五六翼，乞颜特人渥秃助忽、都朵端乞为第七翼，蒙格秃之子曰程克索特、巴牙兀将曰汪古儿为第八翼，答里台、忽察儿及都黑剌特、努古思火儿罕、撒哈夷特、委神四部为第九翼，忽都剌之子拙赤罕为第十翼，阿勒坛为第十一翼，答忽与晃火攸特部、速客特部为第十二翼，努古思部为第十三翼。与札木合大战于答兰巴泐渚纳，军失利，部将察合安死之，帝退保斡难河哲捏列之地。兀鲁特人朮赤台、忙兀特人畏答儿各率所部来归。顷之，帝与照烈人同猎于乌者儿哲儿们山，照烈人食尽已归其半，帝要与同宿，分粮给之。明日再猎，复驱兽向之，使获多。照烈人感悦，中道相谓曰：“泰亦赤兀与我兄弟，然薄待我。今帖木真厚我如此，盍归之。”其酋曰乌鲁克、曰塔海答鲁，俱请降，谓帝曰：“我等为泰亦赤兀所虐，如无主之马，无牧之牛羊，故弃彼而从汝。”帝大悦曰：“我方熟寐，幸汝捽我发以醒我，异日汝兵车所至，我必悉力助之。”然其后照烈人复叛去，塔海答鲁为泰亦赤兀所杀，照烈部遂亡。帝宽仁有度量，诸部皆谓：“泰亦赤兀无道，帖木真以己衣衣人，以己马乘人，真吾主也。”于是远近相率归附。

甲寅，帝年四十岁，金章宗明昌四年也。塔塔儿酋蔑古真薛兀勒图等为金边患，金丞相完颜襄讨之，帝闻之欲复世仇，助金人攻塔塔儿，征兵于主儿乞。迟六日主儿乞部长撒察别乞、泰出俱不至，乃与王罕攻塔塔儿于忽剌秃失秃延之地，获蔑古真薛兀勒图。金人授帝为札兀惕忽里，译言百户长也。师还，遣六十人赍俘获遗主儿乞部长，主儿乞杀十人夺五十人之衣马而归之。帝大怒，引众逾沙碛攻主儿乞于阔朵额阿剌勒，大破之，撒察别乞、泰出仅以妻孥免。先是，帝奉宣懿皇后以旄车载湩酪，大会诸部于斡难河，撒察别乞从者斫皇弟别勒古台，创甚，众怒执其二哈敦，故主儿乞人有憾于帝焉。是年，札剌亦人古温兀阿率其子木华黎来归，董喀亦部、秃别干部来降。

乙卯，王罕弟额儿客合剌以乃蛮兵攻王罕，王罕奔西辽，欲归于帝，中途资用乏绝。

丙辰，王罕至古薛兀儿海子，帝使塔海速客该迎之，振其部众饥。与王罕宴于土兀拉河，重订父子之约。冬与王罕合兵，攻主儿乞于帖列秃阿马撒剌之地，获撒察别乞、泰出，诛之。

丁巳，帝在霍拉思布拉思之地，攻兀都亦特蔑儿乞，战于那莫察山，败之，归其俘于王罕。

戊午，王罕兵势渐振，不谋于帝，自率所部攻蔑儿乞于土兀剌河，蔑儿乞酋脱黑脱阿奔巴儿古真，王罕俘获甚多，而无所遗于帝，帝亦不以为意。

己未，帝与王罕合兵攻乃蛮不亦鲁黑罕，逾阿尔泰山追至兀陇古河，又至乞失泐巴失海子，获其将也的脱孛鲁，不亦鲁黑奔谦谦州。冬，复与乃蛮骁将可克薛兀撒卜剌黑战于巴亦答剌黑之地，交绥而退，明日将复战。札木合构帝于王罕曰：“帖木真如野鸟依人，终必飞去。我如白翎雀栖汝幕上，宁肯去乎！”王罕将兀卜赤儿古邻闻而斥之曰：“既为宗人，又为谙达，奈何谗之？”然王罕终信其言，乘夜引众去。帝闻王罕去，怒曰：“彼弃我之易如此，直以烧饭待我也。”乃退舍于撒里河。王罕至土兀剌河，其子桑昆为可克薛兀撒卜剌黑所袭，部众溃散。王罕复遣使乞援，且请以博尔朮、木华黎、博尔忽、赤老温将援兵，帝许之。博尔朮等败乃蛮，返所虏以归王罕。王罕大悦，遣使谓帝曰：“曩者衣食乏绝，我子帖木真食之衣之，今又救我之难，不知何以为报也。”又召博尔朮往赐以衣一袭、金们忽儿十。博尔朮还白其事，帝命受之。冬，帝与皇弟合萨儿再伐乃蛮，战于忽兰盏侧山，大败之，封尸以为京观。

庚申，帝会王罕于撒里河之不鲁古厓，时蔑儿乞酋托黑托阿，遣泰亦赤兀人忽敦忽儿章，纠合泰亦赤兀诸酋曰盎库兀库楚、曰忽里儿、曰忽都答儿、曰塔儿忽台、曰哈剌儿秃克等，共会于斡难河沙碛中，帝与王罕轻骑袭之，塔儿忽台、忽都答儿败死，盎库兀库楚、忽敦忽儿章奔巴儿古真，忽里儿奔乃蛮，泰亦赤兀部亡。哈答斤部、撒儿助特部素附泰亦赤兀，乃与朵儿奔、塔塔儿、宏吉剌诸部会于阿雷泉，斩牛马为誓，欲乘我不备攻之。宏吉剌人特因恐事不就，遣使来告变。帝与王罕自虎图海子逆战于捕鱼儿海子，诸部皆败走，宏吉剌部来降。冬，帝幸彻彻儿山，金之边地也。又败塔塔儿酋阿剌兀都儿、合丹太石、察忽斤、帖木儿等于答兰捏木儿格思之地。是役也，合萨儿留后，闻部将者卜客言宏吉剌人有异志，遽率所部攻之，宏吉剌人怒，遂叛附于札木合。

辛酉，宏吉剌、亦乞列思、火鲁拉思、朵儿奔、塔塔儿、哈答斤、撒只助特诸部会于刊河，议立札木合为古儿罕，以足蹋岸土、刀斫林木而誓曰：“有泄此谋，如土崩木折。”遂悉众来攻。有火鲁拉思人火力台知其事，与妻弟麦儿吉台言之，麦儿吉台赠以翦耳白马，使驰告于帝。夜至一古阑，其将曰忽兰、曰哈剌蔑儿乞歹，见而执之，然二将亦心附于帝，易以良马，使疾去。火力台来告变，帝得先期戒严，战于海拉儿帖尼河，大败之，札木合遁走，宏吉剌部复降。

壬戌，帝亲征察合安、阿勒赤、都答兀惕、阿鲁孩四部塔塔儿，追至兀鲁回河，其众降，帝悉诛之。阿勒坛、忽察儿、答里台三人违军令，帝命忽必来、哲别夺其所获，三人怒，遂有异志。秋，乃蛮不亦鲁黑汗、蔑儿乞酋托黑托阿之子忽都、泰亦赤兀酋盎库兀库楚，又合撒儿助特、卫拉特、朵儿奔、哈答斤诸部来攻，帝与王罕会于汪古部哈剌温赤敦之地，桑昆后至，逾山隘，乃蛮兵从之，使神巫投石水中，以致风雪，俄风反，乃蛮众大溃，退至奎腾之地，士马僵冻坠厓谷死者无算。札木合率部众来应，见不亦鲁黑败，乃大掠诸部而去。帝自追盎库兀库楚，颈中流矢，创甚，卒获盎库兀库楚，诛之。遂与王罕同驻于阿剌儿。冬，帝徙帐于阿儿卻霄宏哥儿之地。帝为皇子朮赤求婚于王罕，王罕辞；桑昆子欲尚帝女豁真别乞，帝亦不从，自此与王罕有隙。帝移驻阿不只合阔帖格儿之地，王罕亦西还彻彻尔温都尔。

癸亥，桑昆谋害帝，伪许婚，请帝饮布浑察儿，译言许婚酒也。帝率十骑以往，道过蒙力克帐宿焉，蒙力克谏谓王罕父子意叵测，请以马疲道远谢之，帝从之。使从骑不合台、乞剌台往谢，自率八骑返。桑昆计不就，欲潜师来袭，其圉人乞失力克知之，密与弟巴歹来告变。帝亟移营于卯温都儿山后，使者勒蔑断后哨敌。山前多红柳，王罕兵至，蔽于柳林，侦者不之觉，阿勒赤歹从者曰泰赤吉歹、曰牙的儿，方牧马见之，驰告于帝。帝仓卒戒严，以忙兀特将畏答儿、兀鲁特将朮赤台为前锋，大战至晡，朮赤台射桑昆，中其颊，王罕始敛兵而退。帝以众寡不敌，亟引去。次日，皇子窝阔台、大将博尔朮、博尔忽始至。畏答儿受重伤，创发中道卒。时部众溃散，帝率左右至巴勒渚纳河，饮水誓众曰：“异日甘苦相同，傥负约，使我如河水之涸。”饮毕，以杯与从者，从者亦誓死相从无贰志，其后称诸臣为巴勒渚纳特，延赏及于子孙焉。既而部众渐集，得四千六百人，分两军，帝自将一军，忙兀特、兀鲁兀特人为一军，循合勒哈河两岸而行，至宏吉拉别部帖儿格阿蔑勒牧地，帝使朮赤台告之曰：“我等本为谙达，如从我则不失旧好，否则以兵相见。”于是帖儿格阿蔑勒来降，帝遂驻于董嘎淖尔、脱儿哈河，是地水草茂美，可以休息士卒。遣阿儿海者温告于王罕及阿勒坛、忽察儿、脱忽鲁儿等，语详王罕传。帝遣使后复徙帐于巴勒渚纳，以其地险阻可保也。撒哈夷部、呼真部俱来降。秋，帝将攻王罕，遣合萨儿伪请降，王罕信之，不设备。帝昼夜兼进，袭王罕于彻彻尔温都尔，尽俘其众，王罕父子走死，客烈亦部亡。时王罕诸将皆降，独哈里巴率数十骑驰去，不知所终。帝既灭王罕，拓地西至乃蛮。乃蛮太阳罕忌帝威名，遣使约汪古部长阿剌忽思的斤忽里夹攻我，阿剌忽思的斤忽里遣使告其事于帝，且请降。

甲子春，猎于帖蔑延河，与诸将会议讨乃蛮。猎毕驻兵于哈勒哈河建忒垓山，宣布札萨克，以令于众，立千户、百户、牌子头，设六等扯克必官，选宿卫士八十人，散班七十人。又命阿儿孩选护卫千人，临敌则为前锋。夏四月，祃牙伐乃蛮。师至乃蛮境外客勒忒该哈答滨哈利河，乃蛮按兵不动，帝引还。秋，再议进兵，以忽必来、哲别为前锋。时太阳罕已至杭海山之哈儿只兀孙河，与朵儿奔、塔塔儿、合答斤、撒儿助特诸部，及蔑儿乞酋托黑托、阿客烈亦酋纳邻大石、卫拉特酋忽都哈别乞、札只剌酋札木合等，连兵而进，阵于纳忽山东厓察儿乞马兀惕之地。帝自临前敌，指挥诸将大破乃蛮兵，擒太阳罕，杀之。乃蛮将火力罕、速八赤等犹力战，帝欲降之，不从，皆战死。帝奖叹久之曰：“使我麾下诸将皆如此，我复何忧。”是日，朵儿奔、塔塔儿、哈答斤、撒儿助特诸部皆降。札木合、托黑托阿遁去，太阳罕子古出鲁克奔于不亦鲁黑。乃蛮南部亡。冬，再伐蔑儿乞，至塔儿河，其别部酋带亦儿兀孙来献女，后复叛去。托黑托阿奔于不亦鲁黑，带亦儿兀孙遁至呼鲁哈察卜，筑垒自守，遣博儿忽、沈伯率右翼兵讨平之。

乙丑春，袭不亦鲁黑于兀鲁塔山莎合水上，禽之，乃蛮北部亡。帝以西夏纳我仇人桑昆，自将伐之，围力吉里城，又进攻乞邻古撒城，俱克之，大掠而还。是年，札木合至唐努岭，其家奴五人执之来降，帝曰：“以奴卖主，不忠莫甚焉。”札木合及五人并伏诛。




卷三百三十三

<史部,诏令奏议类,奏议之属,历代名臣奏议>

钦定四库全书

历代名臣奏议卷三百三十三

明　杨士奇等　撰

御边

宋哲宗时陈次升论西戎奏曰臣伏以西戎犷悍贪冒无信难以德怀易以威服先朝振武稍稍知畏元佑以来姑息过多豢养过厚今日犹敢跋扈以分画地界为辞察其匪茹必肆猖狂出我不意侵扰边陲当此之时不可以无备矣以今计之五路兵马果足用乎城池楼橹果修饬乎兵器犀利乎粮食有备乎运筹帷幄决胜千里之外有其帅乎被坚执鋭冒矢石以当其锋者有其将乎兹数者果备即以吾堂堂之师以当蕞尔之戎犹利刃之摧枯沸汤之沃雪至则靡矣设若未备一有冲突何以支梧此天下之至虑社稷之深忧也书曰有备则无患记曰事豫则立今日之事正在兹矣臣愚以为宜选有风力之士以当漕运之任智谋勇略之帅以当方面之寄兵加训练谷加畜积守将之疲软无闻者军校之昏耄者代之无张虚数坐费军储兵既精鋭城壁完固彼来则拒之彼去则备之以战必克以守必固如此则边防无残暴之患中国有奠枕之安此所谓先为不可胜以待敌之可胜者也惟陛下留神天下幸甚次升为谏议大夫乞备边赏有功奏曰臣窃闻鄜延路比之他处兵旅稍衆财用稍足朝廷又选有谋略习知边事之臣以为将帅今者敌人辄敢先犯延安最强路分围城破寨而去如入无人之境其他必有轻易之心边患恐未已也臣摭之舆议以为沿边州军兵甲甚少财赋不足彼知我备未完罄国大举以衆临寡强弱不敌今既破寨而还其气益鋭而又资所得粮储以充军用我之边境既失城寨士气沮丧万一更来挠边何以支梧今日不可轻视要在先事而虑伏望陛下勅左右大臣精思之熟议之早图边备制胜於未然慎无轻举以贻後日之患所是今来有功及阵亡之人宜厚赏赐以励其余庶使边威可振敌人不敢干犯

毕仲游论御戎上奏曰好文者论和亲尚武者议攻伐处於文武之间者则为羁縻之计自两汉以来千二百余年虽或盛或衰或得或失御戎之策不出此三者而皆非今日御戎之政也盖中国之遇勍敌猝难争锋彼也勇猛而我柔弱彼也无让而我有让彼也残忍而我不忍然所以胜之者智或过之耳今在彼既难争锋而权谋谲诈怙强喜胜论是非较曲直反过於中国之人而又益之以殊常之勇猛剽悍轻佻之天性则近世外裔之难御疑若理之固然而难御之中必亦有可以御之之道今有好辩者将与人为辩则必阴自省曰我於义无伤乎我於法无不直乎我之家室安乎我之子孙无累乎我之智能过之乎凡我之所以与辩者皆有备乎力能加之也智能过之也子孙无累也家室安也於法无不直也於义无伤也然後与人辩则胜矣今中国之与外裔战亦无异於与人辩则不识中国阴自省者何事乎其名正乎其於义理合乎其国富乎其民安乎其将可任乎其庙算定乎凡我之所以待外裔者亦皆有备乎庙算定也其将可任也其民安也其国富也其於义理合也其名正也然後与之交战则胜矣以本朝之事言之太宗皇帝乘太原之胜一举而下易顺蓟三州范阳之民争以牛酒犒师而不遂取者饷道不继也至雍涿之间选十八将三道而并入一出雍州飞狐一出鴈门兵涉其地而寰朔应云涿五州开门争下而不遂取者诸将知胜而不知败也以祖宗取天下之兵用诸将定天下之智欲复区区燕蓟一事不应则未足以成功况今日之兵非祖宗之兵今日之将非祖宗之将而所以待敌人非直一事之不应故欲为和亲与羁縻之计则岁损五十万虽厚於汉之锦袍绣袷饰具带赤绨緑缯而比汉犹未敢有尚宗室之请则和亲羁縻之计亦未为全矣如欲远举大功复周宣汉武之事则愿敕在位之臣先正其名使合於义理国富民安而将可任五者备矣而後庙算定庙算定而後可以进征讨之计

仲游论西夏利害上言曰臣窃见自元丰元佑已来西夏背叛边境不安朝廷深惟长久之计悯恤近边之民数被虏掠屈意绥怀俯就和事而夏人谲诈反覆不定迁延岁月终不得其要领遂诏诸帅臣除兵器广畜积絶其语言以杜塞奸计天下皆庆朝廷深得制御敌人之道近边之民当渐得安堵而和事方可成也幸甚幸甚然臣窃谓备御敌人之道虽藉谋臣猛将积谷治兵以待其来须有实事絶其冀望使不敢与中国较而辅之以谋臣猛将与兵谷之重然後边境可得久安塞下之民永无系虏之患今专待之以谋臣猛将即安知彼之谋臣猛将不能与我相当若专积谷治兵以待即近年来镇戎之役绥德之役麟府之役环庆之役兵非不治谷非不积彼以数十万之衆围守要害城寨四散劫掠焚庐舍虽有兵谷将安所施兵法曰校之以计而索其情今夏人之所长者何事也所短者何事也所惧者何事也所不惧者何事也盖夏人所长者并兵野掠也所短者攻城也所惧者中国之进筑也所不惧者计较曲直要约也今不扼其所短使不得施其所长因其所惧以改变其所不惧使不得不欵塞而乞和而单欲论辩曲直好言善意以要其和此所以桀骜益不肯和也又奏曰盖自元昊以来为并兵之计扰边逮今六十年矣扰边而取胜者几数十次矣而终未有以破其并兵之策并兵之策不破边境不得而安此目前之事也臣尝思之古今兵法累至数千万言而其要切与可施於当今者止於先为不可胜以待敌之可胜不可胜在己可胜在敌数言而已盖城寨者不可胜之具也清野以待之者不可胜之术也进筑者可胜之具也俟其机会而进筑以破其并兵之计者可胜之术也臣顷奉使河东适当麟府边事之後蒙朝廷差赴河外体量边事尝建言也

仲游又论河外清野利害奏状曰一河外三州及诸靠边堡寨屯戍之数除军马司外多者数千少者不减五七百人马若西贼小小入寇即逐城寨地分将校自可掩杀驱逐若举大衆作过势力非敌即当起遣人户入保为清野之计清野之计朝廷行之已久而昨来西贼至麟州城下杀掠人畜焚荡庐舍未见清野之效者由清野之计虽行而清野之具未甚完备今麟府之地守御城寨大小共一十五处若贼伺间窃发其有居处近城寨之人方可起遣令赴城寨入保不幸居处窵远起遣赴城寨不及则必被杀掠驱虏斥候明远恐亦未免此患如更斥候不明何所回避今若依近日边臣计议欲增筑护耕小堡使人户居处自为扞御不惟增筑数目不少工力浩大兼不设楼橹不为壕堑不置矢石人户团聚其中无以御扞贼过平荡只顷刻间耳恐亦非清野之具勘会麟府州界除见今城寨外旧别有宣威一寨瑠璃怀来青塞永宁雅尔河滨六堡皆在见今城寨之间访闻自康定後来以平日无事节次废罢今虽无楼橹而城垒尚存纵有颓缺亦易为补筑若稍施工力完葺便可却为堡寨【契勘麟府州界更有大沙窑堡河西堡临塞堡中候四望堡来远堡金胜堡横戎堡奈远堡焦山堡亦系久来毁废堡寨但与见今城寨相近不消补筑】兼府州界内靖化西安两堡麟州界内肃定神木惠宁三堡楼橹粗完见各量屯人马亦有使臣管勾即不为守御之计遇有缓急却令使臣人马与居民弃城而走赴其他城寨谓之走寨甚无谓也昨来人马入界上件五寨亦有弃而走者中路与贼马相逢多被杀虏走寨为计盖亦疏略【昨来西贼入麟州界作过靖化堡使臣人马居民皆弃城而走欲往宁府寨但闻使臣三班奉职赵起中路为西贼所杀其他人马居民可知】臣今体量欲乞将前项补筑宣威寨等七处并走寨五处并为守御唯麟州界桥子墕上作地分四面各去城寨稍远旧无废寨乞踏逐别添筑两小堡子【臣在河外计议改走寨为守寨与补筑已废之寨同控扼旧寨分擘地分令人户询问土人有无拘占地分不着更合就水泉添修堡寨去处称所计议新旧堡寨拘占地分殆遍唯麟州界桥子墕上作侧近四面去城寨里数颇远合更添修两寨子其添修堡子亦只是准备入保为清野之计非用扼控贼冲只消修五百步城垒和雇禁军工力费用甚省亦为已罢体量不敢更下逐处取会如何施行乞下别司取会此一节】皆置使臣一员略均那他寨内人马分在宣威寨等处屯泊大约逐处人兵满百数马近三十匹则足矣却每寨更令侧近蕃巡检或蕃官一两员带领部族移就寨城内住坐【改走寨为守寨与补筑已废之寨本只议令蕃官或蕃巡检带领部族在城内与所迁居民同为守御自己足用所以乞置使臣一员人兵百数马三十疋者要令为本堡寨之纲纪不欲专委蕃官然人马数目不必多也兼访闻蕃巡检等在野外住坐亦常虞贼马侵掠若得分头於城寨内存泊乃所乐为】共为守御之计既不若增添人马又侧近蕃巡检等部族住坐常为家计自备口食絶无供饷之费其改走寨为守寨补筑已废之寨及添修堡子只是准备人户入保为清野之计非用扼控贼冲自有横阳静差银城神木神堂镇川阑干通津建宁安丰宁府百胜河滨斥候等一十三堡寨是扼控之地所以不消多屯人马改走寨为守寨既苦无费用补筑已废之寨与添修小堡子亦工力不多却於麟府二州之门比旧又增起十四堡寨可以守御令人户就近入保利益不细仍乞将麟府二州与扼控旧堡寨及增起新堡各分定地分每处四面约迁十里至十五里侧近内蕃汉人户令入城居住盖麟府二州界至不甚阔远地多山阪沙碛人户稀少可以就近迁入城寨之中内有城寨狭小恐着人户不尽即令城外靠城居住及系泊羊马却筑收军城以护之俗谓之羊马城其制约高一丈厚四五尺上亦有女墙箭窗修筑之时墙外自城壕堑【丰州城外州界内永安保宁二寨见各有羊马城人户在里居住】亦置门户随寨门啓闭老幼常居其中资畜自随丁壮即就往所分擘地分内耕种牧放晨出暮归别无妨废如遇缓急即所分擘地分至近顷刻已到城寨之中【丁壮就十里或十五里耕种晨出暮归犹不为远况老幼资畜既先依城寨丁壮亦自可时暂於野外宿泊以便耕种候其终亩然後易地闻有寇至即旋归城寨之中虽不晨出暮归势亦无害土人为老幼资畜在城寨而丁壮宿於野外者谓之下火或剜土窑或効蕃俗为撮蕉或略以椽木支撑苫盖而上宿其类颇衆盖河外土俗之常也】小寇至则收军城内人户更不迁徙丁壮与官军同共御扞掩杀大寇至即由收军城中徐入城寨比之布在四远星散居止都无扞御之备寇贼欲至方始起遣不免被杀掠驱虏者功相百也不待斥候而野常清其利有五羌人不善攻城其入寇也本亦不为攻城之计特以人户散居山野牛羊资畜处处有之故举衆而来先以重兵围守要害城寨使兵不得出然後四散野掠驱虏老幼资畜因而杀人焚荡庐舍今既老幼资畜先依城寨丁壮又只往侧近耕种缓急寇至获时亦归城寨之中贼马虽来野无所掠絶其大寇之源寇宜不至一利也【人户老幼资畜既就城寨虽秋收之时禾谷在地然土人治打禾谷才毕逐旋窖藏既不能虏掠生口考问则亦不能尽知窖藏之处清野之利十盖八九】老幼资畜既先在城寨丁壮出外耕种其心自安缓急寇至又入城寨同为扞御既有老幼资畜累其心城守之坚必十倍於往昔二利也平日所患戍兵多则困於供馈戍兵少则不足以扞御今若汉蕃人户既迁就城寨每城且以三四百家率家不下三男子则一城之中不用粮饷约增千人戍守却可以多代正兵出战三利也边人勇健出於天性又以迫近贼寇皆会弓马既就寨居处数目易见若因其屯聚善抚养之教以坐作进退之法使自卫其老幼不待驱率势必乐从则是不费官中衣粮如得土兵数万平时任从田作寇至则人自为敌敌闻之必大有畏惮四利也羌人每欲作过必先测知城寨虚实动静然後敢入寇盖有奸细行於其中而奸细之来止以汉蕃人户散在山野与为道地无由止絶今既迁近堡寨有城垒门户之禁闾里比居易相司察界外奸细势遂不行五利也若麟府人户不曾被寇庐舍作业已成次第怀土重迁似难驱率今既新被大寇庐舍已空人心不安见皆愿依城寨安泊若因而措置分擘使长依城寨既不妨其田作又老幼资畜常如入保除创筑两小堡子外皆是因旧为之亦不消多添人马只是增得八九员使臣无大费用访问边民皆大以为便斥候不明犹可清野之具始似完备虽未能支解羌人亦寇不犯之道也

徽宗建中靖国元年龙图阁学士知永兴军范纯粹论进筑非便上疏曰臣伏见陕西河东沿边诸路拓地深远城守增多凡边臣始议经营利害之实与夫朝廷处决之计臣固不得与闻而它路形势之状保明之计臣所未尝亲见者亦不敢轻议唯是河东一路臣忝领帅任虽止百有余日而承乏鄜延亦既累月耳目闻见略已详熟诚心所得义不蔽欺窃惟两路凋残困於进筑在公则所费金帛缗钱不知其几千万内外之力既已匮竭此朝廷固亦究见不待臣言而後知在私则大兵之後洊有凶年虽去岁夏秋两经丰穰而物价未甚减小如鄜延路新城堡砦今春籴买米斗犹有至一贯四百文者则一方艰食可以槩见春冬苦雪饥殍纵横士卒疲羸鹑服过半其月得料钱不足充一饱之费民之穷弊从此可推唯是浮游赃贪之人欺天罔上盗窃名器大得所欲贱者既贵贫者既富闾阎小子略遂封侯之望而掉臂散去者又不知其几千百人也所拓之地疆界辽絶由是封堠有去城砦一百五六十里去处必欲责巡捉人马频至境上则裹粮露宿旷日不返奔走疲弊衆情厌苦若欲休养士卒则新地之内无复人迹将士观望不敢有言朝廷欲垦辟新疆每路置提举官招刺弓箭手以资兵备而所得多浮浪阙食之人唯幸借贷种粮牛具等钱而随即逃亡臣在河东路勘会得一季之内逃亡至四分今至鄜考究得提举弓箭手官石杏所招人计六千九百五十一人内已逃亡过二千八十八人地未加辟而所失财用亦已多矣是未见得地之为利也鄜延一路前此颇以招纳为事臣今契勘自绍圣三年後来计招到夏国人口共一万一千五百余人其中丁壮才及三千自余皆妇女老小之数并计日给食内已得班行名目人皆给料钱驿劵岁费极广钱粮浩博若谓可以分彼兵力则一国之衆岂以三千人为重轻若谓使可以致彼离叛则前後招纳甚久而未尝小验平日莫测心腹间辄叛去不唯出入之时决不敢保其为用而缓急之际内变可虞边防几事靡不传泄由是推之安知其非谋也哉是未见得人之为利也新地之内既有城堡之备莫非先计兵力今计鄜延一路新旧城砦二十七处合用守兵六万三千然祗是依守御之法计地步排立之人而出奇御敌番休固守者未在此数新垒守人既不可阙余虽旧砦亦当足兵有如金明最是近里乃者贼至屠戮无遗则知不问城堡之新旧举不可乏人而後可以责其固守也自夏人纳欵以来朝廷已将戍兵将吏十减六七今诸城堡砦守御人数未及合用十分之四若将来稍有警急则兵备何以自全若万一再遇凶年则岁用何以取济是城守之计为甚可忧也议者以谓夏人力屈情见既极恭顺请命率职诚服不渝边患封疆自此大定臣愚不善料敌未敢信然而日夜区区私忧国计何者在彼国势恐尚惜诸路所取之地在人常情恐未忘积年所结之隙今虽修贡而未及疆议者良有以也廼养力待时聊以自欵耳盖岁额赐予至于来朝商贩所得甚厚而又诸路塞上博易公行度彼三二年间事定力全则必先以画疆为请一语不契决复盗边臣恐朝廷未可以今日之迹遂为奠枕之安敌情深狡为甚可忧也臣以谓开边之初昔固神速善後之计今实难为虽得地得人未见稍利而敌备实可寒心臣不敢苟无事於目前乃所愿图安於永久若一路城守朝廷可以增足戍兵增戍之兵朝廷可以长足岁费则臣虽疲懦敢不竭心庶几上遵庙谋聊可居职今守计不备而无兵可增纵有兵可增而财用方窘以此御寇岂臣敢当它路事宜度不殊此措置宜先於机会丰凶难测於天时伏望圣慈曲赐轸恻内量国力外察边情深诏大臣更为远虑明降画略以杜艰虞臣於神宗皇帝在御之时数陈兵议後於哲宗皇帝临朝之日复论土疆或赐优容或因而坐废有干典宪实出狂愚今者再被使令未忍便为缄嘿不唯身任忧责况复职在论思虽置散投闲固重覆车之戒而纳忠叙事讵忘体国之心

右正言任伯雨议????鄯事宜策曰臣闻去岁熙河路以瞎征投降因取????鄯二州朝廷委陕西运判秦希甫知熙州胡宗回相度秦希甫以二州为不可守胡宗回以二州为不可弃更奏异同纷若白黑自後覆军杀将果失鄯州秦希甫之言验而白罢运判胡宗回之言不当而仍旧作帅盖章惇蔡卞曲庇帅臣欲幸邀功故蒙昧朝廷隐讳边患万口一辞以为不当窃以用兵累年公私困竭加以物贵人饥解弛损坏万一更有边事国家如何枝梧臣伏愿陛下取秦希甫胡宗回并臣庶所上论边事画处类聚编排参验可弃可守之策则利害灼然不可掩矣然後选差小心得力晓事内臣一员齎手诏往边上问帅臣及监司将官等各一员弃守二策结军令单状奏闻则自然着实供析不敢依违附会矣伯雨又状曰臣伏覩神宗皇帝所以能用兵取熙河者不独英谋睿断委用得人盖以承仁宗数十年天下富庶之後绍圣之初所以能五路进筑者亦以承元佑十年休息之後今日边隙视绍圣之初为益广财用视绍圣之初为益乏劲兵健马视绍圣之初为益耗谋臣将帅视绍圣之初为益少加以盐池损坏岁失财用三百余万关中累年荒旱物贵人饥生齿流移十减六七今年虽丰物价犹五倍平日以此观之边事不可复生亦明矣去年边臣邀功为国失信夺货为寇立召边患强欲兼并????鄯二州自去蕃屏覆军杀将已失其一今湟州虽存势又孤絶荒山穷谷地不可耕道路险厄又难馈运得之无用徒耗中国又????鄯二州均为嘉勒斯之地鄯大湟小唇齿相依既已弃鄯湟州势难独守国家守之且有五患朝廷前年取天都山置西安州取葭芦寨置晋宁军无所不可何者此夏贼之地吾讐敌之国取之有名也今湟州乃嘉勒斯之地嘉勒斯世効忠顺有功国家真宗仁宗继尝封爵乃朝廷与国因与国之乱而贪其土地失信背义取之无名絶夷夏向化之意一患也国家征伐夏贼所以无熙河以西之忧者嘉勒斯为篱落也今既取湟州则嘉勒斯余族不为吾助吾必有西边费财用师之备二患也国家买马岁二万匹而责青唐十居七八今既为讐则马不复至二年一匹不买亦可见矣西北无马大失边备三患也河南有郎阿章族河北有兴扬斡族平日与嘉勒斯同辅中国今吾既与嘉勒斯为讐则彼畏吾有吞并之心必与夏贼结连以抗中国四患也万一夏贼因嘉勒斯之困掩取其地则势力益强永远为吾腹背之害五患也况闻自得湟州已来岁费三百万贯以守之一州所费如此五路边面可知矣国家一岁赋入三百万者凡有几也内帑之积三百万者亦有几也安可以既乏之财追无穷之欲图未集之衆弃已成之师耶陛下备尝讲究其事始差内臣李某复差内臣郑居简皆知本末本路走马郝平及姚雄苖履亦尝具利害敷奏观此事体所宜多方休养不宜更滋边患万一五路同日有警兵困不给财竭不续粮乏不继敌或奔突侵犯关陇不知朝廷何以枝梧又闻陕西运判秦希甫知熙州胡宗回曾有文字互奏边事不同又闻边人实封言边事者甚衆边人所陈其言必实臣伏愿陛下取上件文字类聚一处子细参考则是非利害不可掩矣然後选差谨厚小心得力晓事内臣一员齎手诏往边上密令帅臣及本路监司各具疏弃守二者画一利害结军令状闻奏以参合希甫宗回及边人封事臣愿陛下更令二府大臣各具己见论列若议论不同即令诘难务尽其词以是而止如其立异违衆公肆偏见则俾之先具若干兵马须若干资粮择何人往守约何时无患若有败事先坐首议陛下徐察其所言审其所处则安危之机成败之效晓然於目前矣昔汉武帝亦尝令韩安国王恢诘难边事往返五六其後败事恢任其责今日治边正可用此策矣

伯雨又论月晕围昴毕上奏曰臣先曾论湟州事乞陛下俯稽衆议早定弃守之策又曾论赤气事乞陛下仰推天变预防边境窃发之虞天道幽远理难取必方此恐惧以俟妄言之罪廼今月初八日夜伏见月晕围昴毕谨按汉志曰昴毕天街也其北为敌其南为汉而参为赵魏之郊昔汉高帝七年月晕参毕遂有平城之围以此观之象不虚示必有可考夫以陛下躬尧舜之资乘千载之运小心顺帝动无过举而天象屡变其故何也盖天心深忧陛下欲陛下畏惧修省先事为备故变之来并在数月推考衆类皆为兵应虽非谆谆理不虚示臣谨为陛下先论湟州次论陕西五路终论河北略具画一如後

一湟鄯二州嘉勒斯赉地嘉勒斯世効忠顺有功朝廷为国家与国在真宗时继迁为寇嘉勒斯之兵牵制卒使兵败困於六谷朝廷以其功大封武威郡王及康定宝元元昊不顺又常出兵以助中国仁宗再封武威王自是凡有夏贼之虞嘉勒斯必为中国之助朝廷所以无熙河陕西之忧者以嘉勒斯为藩篱也前年因辖珍窃据失国出走王瞻胡宗回乘彼之乱妄称纳土杀降攘货自去藩屏覆军杀将失信外国朝廷一切不治其罪既已弃鄯湟独尚留不唯孤絶地不可耕馈粮艰阻势难独守亦恐嘉勒斯衔怨结连夏贼或势力微弱为所并自此西方吐蕃诸族必尽服属夏贼益强国家边面益广由成文龙直抵蜀道悉隣西贼之境盖不啻五千余里其为国家之患岂特一州之地陕西岁失买马之利而已哉臣愿陛下更详前後臣庶所论湟州弃守利害如不可守先下手诏选命边帅一员令於境上召兴扬斡与大小隆赞等喻以前年边臣生事非朝廷本意斩王瞻於境上黜宗回於远方还其湟州择所当立之酋责以如祖宗以来世守忠顺则费财远守自开边面之虞庶几息矣今不早定去取设若力屈不守覆军杀将挫损国威又欲如前年置而不问耶昔泸州边事韩存宝止以不即追乞弟神宗命斩於边上王瞻之罪盖不止百倍於存宝故必斩首始足以息边人之寃愤矣

一臣闻往者朝廷许於诸路进筑人人务深入敌界多筑保砦以希功赏故不复计势之险易地之远近守之可否兵广财屈为国疮痍舍可守之疆城不毛之地规难臣之敌丧既练之师且边方之性贪而怙乱侵其土地彼已不分建立城砦又非所欲今日纳欵特以力困耳彼其为心亦岂不一日思有逞哉远不过三五年近不出一二岁天时人事必有边警且关中岁歉物贵已六年矣去年虽丰物价至今犹五倍平日不独粮食殚窘加以财用匮竭官员俸给累月无支诸军料钱往往并月平居如此万一有事无以应副财竭兵乱理有必至臣愿陛下特下手诏严敕诸路帅臣俾其各画地图指陈攻守之策盖新筑城砦仅全旧有堡砦渐废欲新旧并守则财力不支欲舍旧守新则馈运滋远地理滋远则罅隙必多罅隙既多则救应必难万一寇至敌衆限隔外内睽阻首尾不应则堡砦远者不特无益适足为患故臣愿陛下敕帅臣新旧堡砦何者为可守何者为可废何者可以兼存何者可以兼罢俾之直论不得观望成败之际严立刑赏然後下两府大臣公共参议万一异议俾任其责如汉武之责王恢自然不敢逞其私意矣昔仁宗尝御龙图天章阁以西方多故将帅不得人令具数以对况今日边事之重大臣於此可以悉心公论矣

一臣闻前日河北水灾居民流移自永静以北居民所存三四自沧州以北所存一二其他郡大率类此千里萧条间无人烟去年虽丰无人耕种所收苖稼十不一二河北朝廷根本密迩强敌居民流散仓廪空虚城郭不修甲兵不利万一有警何以为计今朝廷虽行鬻爵以佐用度纵使多鬻所得有几又地上不耕收获至寡虽鬻爵入粟势岂赢余取之本路无由仰足臣愿陛下力节浮费痛减用度废内帑之积募人为兵漕东南之粟诱民归业课农力耕密敕监司牧守缮器械修城垒拣选将领训齐卒伍虽为无虞常若有待盖赤气之起月晕所主赵魏之郊不可无备此天象之变可质而知也又闻前年水灾流民有入北界者幽蓟之间往往刺之为军中国虚实彼固知矣敌主老病比年转甚敌嗣凶猛性颇好战包藏祸心难以信结万一乘我无备有所趑趄则国家预备之策安可缓哉此人事可质而知也昔真宗尝谓辅臣设险兴功守边之利苟渐为之害莫大焉祖宗之事足以为法矣国家太平百五十年财用雕竭无甚今日昔仁宗积之数十年而神宗用之哲宗积之十余年而绍圣耗之陛下适承雕耗之後远无熙宁之富庶近无绍圣之蓄积去年哲宗山陵甫毕今日太后园陵又作既建西宫又飨明堂支用之广不可胜计陛下方事节俭痛加约损经费常用尚恐不足以此事势岂宜更有边事伏愿圣慈留神采览更俾二府大臣公共论议毋使偷安以幸无事臣孤贱譾才误蒙陛下擢置言路小大之事知无不言出於爱君不暇他恤惓惓之心不胜千万

贴黄今日西人虽已欵塞湟州虽已固守万一忽有边警不知朝廷指准何处钱物应副乞令二府预议国家湟州岁费三百万贯不知自得湟州已因事发怒刺数千人为兵更乞朝廷密赐审察虚实不可不虑

吏部侍郎张舜民论进筑非便上疏曰臣伏以陕西河东自绍圣二年用兵至今首尾六年进筑未毕覆军杀将縻费钱粮不可胜纪每筑一城自帅臣已下增秩赐金号为赏功窃按春秋之法凡称城者谓既得其土地人民然後城之以宅人民耳今则轻师潜入三五十里以至百里乘敌人未觉之时数日之间苟修草创亟闻朝廷盗取功赏然自城门之外依然贼境以一径内通昼日挟兵张弓非百十人不敢行是真谓之城乎其初帅司制置经画每一寨屯三千人守御计置粮草厚破公使多不旬月间人兵复抽去草粮未尽计置公使亦遂裁减其已居官吏人民日夕忧恐不成家计亦有修筑逾年至今未有人居止者其兵将吏民彼此相谕本不为修筑开边止为沽将帅之赏而已以致工作苦窳守御缪悠若夏人一来不攻自破此皆边人之语也朝廷高远诡冒百端上下相蒙以致如此昨元丰年五路出界既而回军神宗皇帝欲自泾原路胡卢河川筑十五堡以通灵州以其功赏浩大寻亦罢之五路入界所降御前劄子画一指挥第一不得修筑城寨深虑边臣幸赏也李宪筑兰州虽不按法然勘劾逾时终亦不赏范育帅熙河筑定远城用钱粮五十七万当时言者以为百万论列纷纭二年不已今既河东陕西六路进筑五十余城亦何止泾原十五堡也其一寨之费何止定远百万耶又自军兴已来关中岁饥流亡莩饿十室九空盐池之利居天下之半一旦失之夫以军士方兴值累年灾歉而又失大利天意可见也故天时不如地利地利不如人和今三者皆不得其一而坚以罢将御老师役饥民争旷土而不变者未之有也熙宁中李复圭帅环庆因出军散鞋钱以其半尅还旧欠衆兵喧呼溃叛而出关中骚然者逾时不能定今则六年妄作曾无一人譁语此庙社之灵也每一思之使人不寒而栗用是庙堂之上日进谀言蔽哲宗皇帝聪明以谓夏人之势至衰至削中国六路进筑而无敢有抗晏然自得不复计虑此尤可忧者也臣且以近事明之绍圣三年秋九月夏人大举寇鄜延号一百八十万破金明围延安陵轹诸寨种落为之一空至四年便为衰弱不能举岂今年一百八十万而明年径至衰弱如此者乎虽甚愚之人亦知之庙堂执政大臣亦知之姑为此说专欲蔽上之聦明也大抵夏人用兵皆本元昊之法先谋而後战吝啬财用爱惜人命与中国正相反中国六路进筑天下困弊夏人坐观不遗一镞臣敢望陛下止以此观之不问可知矣夏人谋深不同中国彼一旦谋成力办飞扬南乡凡新筑之城创开之地未有能不失者臣未死可以服妄言之刑矣愿陛下以三年待之河东之人自古不曾流移以其勤俭为生少经力役今则流徙大半长安陕华米斗一千鄜延麦麫一秤二贯三百皆足陌也自西京以封桩钱籴米运至鄜延每石为钱二十贯有畸古先有是乎关中之民十无四五以今日之势而犹贪无用之空土非卖国而何故臣今日之说敢望陛下速罢兵养士怀民也不然将有变矣不易帅不能罢兵不久任漕司不能养士五年罢兵十年怀民恐疮?犹未合也古之善兵者其君莫如汉光武其臣莫如唐李光弼光武每发兵必增白须数茎光弼每临阵常置短刀靴中人或问之光弼曰吾天子三公不可辱於贼手万一败北则当自裁也以光武光弼之饱战知兵独如此之难是何江湖书生足未尝履边塞目未尝见兵革耳未尝闻金鼓一旦轻率緫戎容易取败贻忧君父残害生灵曾不至於自焚者前所谓庙社之灵也绍圣三年秋臣赴任知潭州登对故尝析陈於哲宗皇帝之前因及神宗皇帝感疾之由天顔颦蹙久之屡蒙叹韪然当是时犹未至於如此其後卒不见施行为左右大臣所蔽也故善御者毋使穷其力善牧者毋使扰其羣力穷则车败马伤羣扰则瞻前失後静思至此虽有智者不能善也方今天下之事大且急者无甚於此伏望留神三复考验施行

舜民知定州论河北备边五事状奏曰臣猥以衰疾缪尘圣选使待罪边陲平日责任固已非轻况当辽人新旧之交河朔累年饥流之後使辽人盟好如昔无或渝变更不复论傥使有毫髪好恶不同前日便贻中国深忧以臣观之今日河朔之势正如陕西宝元康定之前将不知兵兵不知战一旦仓猝不可枝梧边臣若预为振举则谓之张皇而朝廷亦自不容若依旧宴安号为无事则纲目日见颓废有不胜举之忧故凡议河朔之政者以今日为最难此臣所以不敢缄默必为陛下陈之也其当急务者略有数端故曰选将兵择郡守添兵额蓄财用谨探报数事修立则边备之术已过半矣苟行之得策亦无张皇生事之患今臣辄有所请敢望陛下留神省览特赐主张应副则事无不集若委之有司援条沮虽则无复机事矣谨别具开析奏陈

选将兵

凡言河北军事者必曰将骄卒惰将不知兵兵不知战此上下所同知也或者欲为之整齐训练之则必曰河北军情不同也稍急则生变此中外所共患也又为将者多是膏粱子弟畏河东陕西不敢往尽欲来河北百年之间未尝知有烽火之警虽有出屯不离本路唯是优游暇日安得不骄且惰也近日朝廷将河北将兵遣戍陕西甚得均劳之策臣欲乞陛下特赐指挥将河北将兵轮那出戍河东陕西却将东西京将兵专戍河北以补河北将兵出戍之阙仍比之他将少促代期所贵平时则知有道涂往还之劳缓急则知有出入战阵之事

择郡守

勘会河北沿边州军自两地讲好以来迨今百年虽号为边郡不知有战阵守御之事唯是饮食宴乐优游暇日而已以此凡孤质公平奇特之士莫得而居之以至城垒器械凡所谓军中之职不复讲修相习宴安久已成俗臣伏乞陛下特赐指挥将河北沿边知军州及将副选择脚色内曾经三路沿边城寨将佐及累有战功内知州军曾实历路分都监资序人充仍举行自通和以来河北沿边知州军条贯所贵缓急之际不致误事

添兵额

本朝自南北通好已来定州路兵额常及十万尔後日见销耗至熙宁元丰以前定州犹不减二三万人後因封□禁军阙额钱粮朝廷唯务封桩数多转运司利於销兵省费更不切招填因致边兵日少即今春秋大教尽数不及六七千人定州最为河北屯兵之处尚乃如此其他州军即可知矣咫尺敌境声迹相闻使形势如此岂得安便皆由边帅不思经久利害惮於建明朝廷不复以缓急仓猝为虑定州马步禁军共三十一指挥近年每指挥减作四百人仍招填不足臣今乞将逐指挥人数却复旧额定州依乞元降朝旨常令及二万人仍乞於京东西路招刺添填专置官催促所贵稍远北边不致张皇

蓄财用

勘会河北累岁灾歉又以大河移徙生齿迁流民力凋弊公私乏絶臣访闻本管定州即日人粮不至急阙唯是钱绢苦无现在堡寨以东粮食亦阙兼闻春衣至今有未曾支散去处定州一年约支钱二十二万贯有零诸杂课利改钱祗得一十一万有零其余尽是转运司添陪方了一年支计今转运司那融不行屡曾干告朝廷已闻支拨见钱文钞及借奉职等补牒河北州县既屡经灾歉流死公私乏絶岂有余力买官至於见钱文钞又专为博买斛斗所以应用全阙定州一月诸般支使约万缗军资库转运司见钱祗有七百三十余贯绢二百余匹定武大藩犹且如此其余列郡即可知矣咫尺北敌觇逻日交使知财力至此何以示威取重伏望陛下特赐指挥将给降见钞如粮食足用处权许出卖见钱及诸州军常平钱内借拨一二百万贯赴转运司应副急阙支用却责限归还据今日窘急之势傥朝廷不为讲明救济使人情穷滥缓急必致生事

谨探报

臣观古之为将守边第一必先觇逻苟得其术敌人之情可以坐制先人有夺人之功其此之谓也与夫战攻而获胜不可同日而语窃闻河北边上近年探事人徒有其名至於酬赏全然微薄以致觇逻之人不肯探伺既不知敌人情实则缓急何以枝梧况当新旧之交尤在精审访闻即日安抚司所管回易本钱不多臣欲乞朝廷特降见钱文钞一十万贯添助回易如探伺得实则量添酬赏所贵激劝边人敌情可得

宣和三年蜀州教授冯檝论沿边纳土三害上疏曰臣伏见蘷峡广南边臣开纳土之议诱置熟蕃接武请吏金银缯絮以啗其欲高官厚俸以侈其心开辟荒芜草创郡邑一部不下三四州而县又倍之入版图者存虚名充府库者无实利而官吏廪禄军兵饷馈修治城郭日月弥广官吏支持不暇百姓奔走输送之不给其为害一也建筑以来调发害於民间者不可胜计而费出县官者亦不为不多其初监司核实布赏名为军须唯恐其後常平使者不复执奏已失元佑立法之意而漕司於经费之外复有馈运未免侵支封桩折变科率其为害二也州县之吏躐庶官而升法从脱选调而位正郎武弁转横行布衣窃仕版白丁黥徒为将校者又不论也名器既已假人而禄廪因而耗蠧有司岁计已数倍於熙丰矣其为害三也不毛之地既不可耕而靡常之性顽不可革建筑之後西南夷苖交寇绵茂而播州溪洞之蛮亦复跳梁乌合之衆固无足虑干戈之动不能无伤士卒死干戈官吏没王事生民肝脑涂地往往有之以此知纳土之议非徒无益而又害之也莫若委择帅臣或监司令条具建筑以来财用出入之数商较利病核实以闻可省者省之可并者并之县不足建则易之以镇寨官吏不必衆则緫之以护戎戎兵可减馈运可省四远可抚而边鄙之患可息矣自今以往边臣招地之请邀功生事之隙不可不严禁而杜絶之也通判李新乞罢招安将劄子曰臣尝谓边俗易惊宜静不宜动边民性悍可绥不可扰自陛下临御道化德教蟠天极地凡日月临照薄海内外无不州县悉皆臣妾三代之所不能通六服要荒之外皆纳土慕义化为编氓穷古未始见而圣心轸虑尤先远徼累诏帅臣监司及城寨官务以怀徕为事况新民隶籍已久赋输如期出入驯柔重於犯法平时所以动而扰之者招安将是也县须某物寨官有某役使鸡不安埘犬不安窦新民不得安其居彼去官司远一切俛首听命大率为边境生事者本於招安将幸今烽燧已息四境澄清无所用招安将愿下帅司槩罢之今後不得更有迁补许监司州县官觉察以闻则绥怀远人之意尽之矣

李复乞置弓箭手堡劄子曰臣窃见极边弓箭手就土山削成峻壁盘开细径凿穴以居谓之崖巉凡一巉所聚少者百余家多至三四百家其情非不乐居城邑就堡鄣意务便於耕牧又密迩敌境相与保险以防抄掠之患然今欲防患贼寇若至患不可逃盖各潜於穴不能相救贼前厄其门寻气?灌浸熏燎束手就祸向者元佑间夏贼寇犯泾原大被其毒边民皆自知其如此顾恋生业无以为计臣欲乞下逐路经略司委官相度就弓箭手耕牧近便处团并指挥建置堡子分擘地步先为土堋渐次备完使之就居备列战格开掘壕堑修立门桥一堡之内正丁家丁不减二三千人於其暇时教以战守之法逐指挥人员将校统领分定城上地分每季轮那城寨官前去点检地分巡检常切往来照管遇有探报无起遣之扰虽有攻围必以死守远近声势相接互相?援近年新边城寨相去近者四五十里缓急卒不相?此垒若成血脉方通人旅行役不及城寨可就安泊不待官兵戍守而藩篱密完诚一举而两利复又乞於额默鄂多置烽台劄子曰臣近巡历自兰州京玉关至通湟寨入湟州路经巴赞宗其路极深峻窄险滑濶不及二尺陡临宗河般贩斛斗客旅畏其难行头畜脚乘尽由宗河北路过往北路是夏国生界三处有贼马来路又近夏国盖朱城沟谷屈曲贼马隐伏不测出入抄掠前後被患已十余次缘客旅往来通湟寨至京玉关四十余里中途仓皇南北奔趋不及遂被杀虏今京玉关东北约二十里有旧额默鄂多城地基正在两城中路地势甚高接连生界欲乞下本路经略司就彼修筑烽台比寻常烽台增展寛大可以停泊三五十人开掘壕堑筑立羊马墙安置门桥备设守御之具差人守坐照管贼马出入若有抄掠客旅可以奔投若贼马数多举烽火京玉通湟顷刻便到兰湟二州兵马相接而至不须更筑城寨足可堤备伏乞详酌施行钦宗靖康元年右谏议大夫杨时论要害三镇上奏曰臣窃观自汉迄唐待敌人之道无如祖宗之时者百年之间民生戴白不见兵革贼臣要功为国生事与恶而弃好驯至今日敌骑逼城备御无素卑词厚礼以纾目前之急盖势有不得已而然者割要害之地以为盟好则非经远计也臣固尝论之矣比闻金人驻兵磁相窃虑无有纪极破大名成安一县驱掠子女二千余人杀令佐二人而去誓书之墨未乾而背不旋踵吾虽欲专守和议不可得也昔赵割六县之地使赵郝约事於秦虞卿谓赵王曰秦之攻王倦而归也秦以其力攻其所不能取倦而归王又以其力之所不能取以送之是助秦自攻也今日之事正类於是夫去其土地越数千里之远而犯人之国都盖危道也使其力能攻之则城中之物皆其有也尚何事求和哉彼见吾高城深池未易陵犯勤王之师四面而至姚平仲固常与之交兵忍而不敢怒请和而去则其情可见盖亦惧而归非爱我而不攻也朝廷割三镇二十州之地与之是亦助寇而自攻也闻萧王初与之约及河而返今挟而往此败盟之大者臣窃谓朝廷宜以萧王为问责其败盟必得萧王而後已三镇之民以死拒之於前而吾以重兵拥其後其势必得所欲者若犹未从则声言其罪而讨之夫师以直为壮是举也直在我矣三镇闻之士气必振此万全之计不可失也若三镇穷蹙而王师不救则其民必谓朝廷视其涂炭而莫之恤则戴后之心懈而大事去矣不可不虑也窃闻出师之令庙算不一屡行而屡反如是则士气必惰欲其成功难矣昔宪宗平淮西韩愈谓凡此蔡功惟断乃成未有举大事不断而能有成也伏望陛下断自宸衷无惑於浮议则天下幸甚

尚书右丞李纲乞修塘泺劄子曰臣伏覩种师道詹度等奏金营人马已出塞垣朔方保全宗社大庆然敌但以河间中山两路州军坚守之故且惧王师之袭不得不遁其意岂尝一日忘割地之约耶深虑秋冬之交弓劲马肥复犯边徼扞御之策所当预修契勘安肃广信平定等军东有塘泺西抵太行中间坦途不过三百余里塘泺既可增广其他地势虽颇高仰亦可因高就下限以长堤瀦蓄水柜以为阻固如水柜不及之处自宜修筑城堡屯兵控扼或设堑穽以虞奔冲兹事体大非藉能臣未易办集窃见枢密副都承旨李邈累任河北边郡风绩素着深究边防利害欲乞特建一司以邈充使专切措置塘泺城堡水柜等仍乞朝廷多方?副庶几克成大功以为永远之利

纲又论守御劄子曰臣窃观自秦汉以来制御外裔未有得上策者惟本朝与契丹为澶渊之盟守之以信结之以恩百有余年边境晏安兵革不用和好之笃古所未有然而所以制御之术曷尝一日弛备耶财用充足粮储有余士马精研将帅用命则敌虽欲窥边徼而摩封疆无隙以投欲不守盟何可得也臣伏见仁祖时富弼所上守御一策审地形观事机分兵控扼要害之地左右出入纵横?援曲尽其妙然以谓非三十万衆不可则知制胜之术在於足兵与王翦之伐荆必六十万而後行其理一也臣愚以谓今日防秋正宜用弼之说度时之宜良将劲卒分布边境重兵大帅雄据诸镇使彼不敢有觊觎之心万一奔冲可以制其死命诚上策也所有富弼守御策二篇谨具缴进伏望圣慈特赐省览采其说而用之

纲知枢密院论备边御敌八事上疏曰臣伏以金人退师交割三镇三镇官吏军民不肯陷没异域其势必为朝廷坚守天时寖热而彼有辎重之累必不能久留当即出疆臣恐秋高马肥彼必再至以责前约及今宜饬武备修边防勿恃其不来当恃吾有以待之谨条具所以备边御敌者凡八事唐之藩镇所以拱卫京师故虽累有变故卒赖其力而及其弊也有尾大不掉之患祖宗监之销藩镇之权罢世袭之制施诸承平边隅无事则可在今日则手足不足以扞头目为今之计莫若以太原真定中山河间建为藩镇择帅付之许之世袭收租赋以养将士习战陈相为唇齿以扞金人可无深入之患又沧州与营平相直隔河下流其势易以侵犯宜分滨棣德博横海军一道如诸镇之制则帝都有藩篱之固二自熙丰以来籍河北保甲凡五十余万河东保甲凡二十余万比年以来不复閲习又经燕云之役调发科率逃亡流移散为盗贼今所存者犹及其半宜专遣使团结训练令各置器甲官为收掌用印给之蠲免租赋以偿其直武艺精者次第迁补或命之官以激劝之彼既自保乡里亲戚坟墓必无逃逸平时无养兵之费有事无调发之劳此最策之得者三自祖宗以来养马为监择陕西河东河北美水草高凉之地处之凡三十六所比年废置殆尽牧马民间以充数官吏便文以塞责而马无复有善者又驱之燕山悉为敌人所得今诸军阙马者大半宜复祖宗监牧之制权时之宜括天下马量给其直则不旬月间数万之马可具也四河北塘泺东距海西抵广信安肃深不可涉浅不可行舟所以限隔敌骑为险固之地而比年以来淤淀乾涸不复开濬官司利於稻田往往泄去积水堤防弛沓又自安肃广信以抵西山地形低下处可增广其高仰处即开乾濠及陷马坑之类宜专遣使以督治之五河北河东州县城池类多隤圮堙塞宜徧行修治而近京四辅郡诸畿邑皆当筑城创置楼橹之属使官吏兵民有所恃而安万有一敌骑深入虏掠无所得可以坐困其六河北河东州郡经戎马残破蹂践去处宜优免租赋以振恤之往年方腊扰浙东尚免三年今三镇之民为朝廷固守安可不议所以大慰其心者七河东诸州最以储峙籴买粮草为急务宜复祖宗加粮草抄法一切以见缗来商贾而实塞下使沿边诸郡积蓄丰衍则敌不敢动矣八陕西解盐无煮海之劳西给边费足民食其利不赀自更法以来解盐地分益狭西边益贫愿复祖宗旧制以慰关陕兵民之心

纲出宣抚两河乞无罢防秋人兵状奏曰臣昨待罪枢府伏蒙陛下委令措置防秋人兵臣意以谓中国军政不修几三十年矣阙额不补者过半其见存者皆溃散之余不习战阵故令金人得以窥伺既陷燕山长驱中原遂犯畿甸来无藩篱之固去无邀击之威庙堂失策又割三镇质亲王劫取金帛以亿万计驱虏士女屠戮良民不可胜数誓书之言所不忍闻此诚宗社之羞而陛下尝胆而思报者也今河北之寇虽退而中山河间之地不害敌马出没并边诸郡寨栅相连兵不少休太原之围未解而河东之势危甚旁近县镇皆为敌兵所占据秋高马肥敌骑凭陵决须深入以责三镇之约及金帛之余数倘非起天下之力解围太原防秋河北则必复有今春之警宗社安危殆未可知故臣辄不揆为陛下措画降诏书以团结诸路防秋之兵大约不过十余万人而欲分布河北沿路雄霸二十余郡中山河间真定大名横海五帅府腹中十余州郡边河一带控厄地分翊卫王室堤防海道其甚急者解围太原收复忻代以扞金人夏人连兵入寇不知此十数万之衆一一皆到果能足用而无戎马渡河之警乎今臣被命出使去清光之日未几朝廷已尽改前日诏书调兵防秋之计罢去大半不知金人聚兵两路入寇将何以枝梧而朝廷何恃不留意於此也臣窃思之以兵为不须起者大槩有五川广福建荆湖之地远一也钱粮赏犒之费多二也河北寇退天下已无事三也太原之围戎马不多不攻自解四也探报有林牙高丽之师牵制未必深入五也若以川广福建荆湖之地远则诏书之下以四月期天下兵以七月当时关报三省何不即止今已七月远方之兵皆已在道始复约回是复蹈今春勤王之师约回之弊也一岁两起天下之兵中道而两止之天下谓何臣恐朝廷自此不复能取信四方而将士解体矣国之大事在戎宗社安危所系而且行且止有同儿戏臣窃痛之若以谓钱粮犒赏多则今春无兵扞寇致令误国土地宝货人民皆为所取又惜小费不为之备臣恐後来所取又不止於前日也元降指挥防秋人兵各令齎粮以行则钱粮犒赏之乏自非所患庙堂不深思宗社大计而惜小费臣窃所不取也若以河北寇退天下无事则边郡日报金人聚兵声言某月入寇当取某地强敌临境非和非战朝夕恐栗惧其复来天下果无事乎贾谊谓厝火积薪之下而坐其上火未及然因谓之安以今日观之何止於火未及然处於烈焰之旁而言笑自若也若以谓太原之围戎马不多不攻自解则自春徂秋攻守半年曾不得其实数姚种二帅以十万之师一日皆溃彼未尝有所伤衂不知何以必其兵之不多以为可以不攻而自解者臣以谓非愚则诬至林牙高丽牵制之报理或有之然不可恃彼之不来当恃我之有备则屯兵聚粮正今日之先务不可不急也今河北河东州郡日告急乞兵皆以三五万为言而半年以来未有一人一骑可以副其求者防秋之兵甫集又皆遣罢不知此何理若必以谓不须动天下之兵而自可无事则臣诚不足以任此责陛下胡不遣建议之人代臣坐致康平而重为此骚扰也除范世雄所统湖北兵闻已至襄唐间臣昨奉圣旨令疾速发赴宣抚司外所有余路乞依原降诏书起发庶几不误国事右司谏陈公辅乞戒大臣究心边事上疏曰臣窃闻河东用兵不利陛下圣虑忧劳臣子之心夙夜不宁然臣窃料之此未必不为宗庙社稷之福也伏惟少寛圣心容臣之言盖有难则惧无难则怠人情之常也朝廷日见河北金兵出界虽未解围幸其师老必自解散遂至稍缓其事庙堂大臣相与谋议者多不急之务或穷究往事或经营私意论经术是非究礼文详略至於两路边事曾不究心缓急失宜先後倒置内外人情虽知秋冬在近深为可忧然非朝廷用事之臣徒愤叹终日无如之何也今若不缘用兵不利往往遂以为无事因仍媮惰至秋冬万一敌人结集诸夷空国而来以助河东之师则吾之仓卒无备又复如前日矣可不虑哉臣愚伏望陛下因此一失深戒大臣凡不急之务一切暂罢专以河北河东兵事为先经画措置多方?办仍仰各尽所闻勿怀异意并令今後臣僚上殿亦须先及边事陛下留意听纳不厌其多或有可行尽付三省枢密院令斟酌施行夫汉之所以胜楚以屈羣策而愚者千虑必有一得勿谓羣臣之言皆无可采也陛下若今如此晓夜图之则不徒以济今日之急将来秋冬亦不失备矣臣故曰此未必不为宗庙社稷之福也臣区区忧国之言望陛下不以愚弃之岂独臣之幸哉

秘书省着作佐郎李若水使金乞拯救河东河北上奏曰臣自深州入金人乱兵中转侧千余里回至关南凡历府者二历军者二历县者七历镇寨者四并无本朝人马但见金人列营数十官舍民庐悉皆焚毁缾罂牖户之类无一全者唯井陉百井寿阳榆次徐沟大谷等处仅有名存然已蕃汉杂处祗?公皂皆曰力不能支胁令拜降男女老幼例被陵轹日甚一日尫残穷苦状若幽隂间人每见臣知来议和口虽不言意实赴愬往往以手加额吁嗟哽塞至於流涕又於山上见有逃避之人连绵不絶闻各集散亡卒立寨栅以自卫持弓刀以扞敌金人屡遣人多方招诱必被剿杀可见伏节死义力拒寇敌之意臣窃惟河东河北两路涵浸祖宗德泽垂二百年昨因蔡京用事新政流毒民不聊生继而童贯开边燕云首祸搜膏血以事空虚丁壮疲於调发产业荡於诛求道路号呼血诉无所涂炭桎梏谁其救之陛下嗣位之初力行仁政独此两路边事未巳今戎马凭陵肆行攻陷百姓何知势必胁从而在邑之民无逡巡向敌之意处山之衆有激昂死难之心可谓不负朝廷矣哀斯民之无生服斯民之有义媿起顔面痛在肺肝望深轸圣衷哀痛之诏慰民於既往决择之计拯民於将来上答天心下慰元元之望

太学正秦桧论边机三事状奏曰

一金国兴师乘鋭深入河朔诸郡坚壁固守彼进有大河之隔退虑诸城蹑其後师老粮匮情见力屈然犹桀骜不逊重有邀请望断以大义与其所当与不宜示怯以自蹙削且如燕山一路是金国取契丹与之无害至於岁币须令彼能制契丹余种不为边害方许以祖宗契丹之数窃闻仁宗与契丹结盟增添岁币亦是与之论夏国事乞检会参酌施行

一金国远夷性情不测今日遣使求和又复渡兵随至恐是设计以缓王师守御之备望一面遣兵备守黄河仍急击渡河之兵使不得聨续以进

一金国遣使所求甚大此亦人情之常盖既兴师深入不肯示怯空归如闻朝廷前日与之议四镇事百僚不得预闻审如所议坐失富强之地敌人贪心无厌得地而势益强复不能保其不再犯边今若与之议燕山及岁币当须集百官入议状择其当者载之盟书示信坦然无疑盖与所当与经久不渝一旦为苟且之计或多或少皆是失当终亦不能守

侍御史胡舜陟同御史中丞吕好问乞救中山上疏曰臣伏见陈亨伯蜡书其词哀切首陈真定城破屠戮生灵不知几万人敌据高城愈难追退臣读之流涕窃叹朝廷何忍其如此未尝遣一兵一马为援也李邈三四十状奏陈略不见报朝廷岂不惜土地而爱人民但以与敌讲和不敢动兵一何失计之甚耶臣请为陛下言之古者列国兵交使在其间推论利害释二国之患是以息民而贵和今敌遣使来而我使亦往彼此按兵不动乃所谓和也然敌人用兵不已今日陷一城明日陷一邑寻侵而南有并吞席卷之志时遣一使邀求宝货诡辞为顺使不为备我之使往胁之以威不得吐一语但以敌人甘言奏闻而朝廷不察其情伪便谓和议已定宣抚司见讲和如此亦不遣兵救援真定以至於亡陈亨伯所以言彼受和议之使留置寨中而任意攻取无人救解彼何计之得而我何计之失也今敌悉力中山城下朝夕必攻城矣若朝廷又以讲和之故不令宣抚司?援必失中山失中山则河北诸郡不攻而自下矣河北下则京师不可都而宗庙社稷危矣陛下何不以宗社为念乎亨伯又言彼既攻城杀人放火而我师援之理不为曲朝廷若任诸镇之存亡不复顾恤则更无可论若欲保全伏乞速赐指挥宣抚司火急遣兵前来亨伯之言如此可谓切矣陛下若听大臣之论谓既讲和不复?援则非惟失宗社忠计第恐土地人心必两失之若大臣谓今日无兵何以为援臣以为河北之民皆兵也使诸郡县倾廪库与民共之朝廷以好爵縻之何患人不为用但系措置何如耳亨伯乞宣抚司兵自深冀来祁会合马忠兵宣抚兵击其西祁兵击其东中山兵为内?则转祸为福易败成功其言似亦有理伏望陛下诏三省枢密院日下详酌施行

钦宗时京师复戒严聂昌拜同知枢密院入谢即陈扞敌之策曰三关四镇国家藩篱也闻欲以畀敌一朝渝盟何以制之愿勿轻与而檄天下兵集都畿坚城守以遏其冲简禁旅以备出击壅河流以断归路前有坚城後有大河劲兵四面而至彼或南下堕吾网中矣臣愿激合勇义之士设伏开关出不意扫其营以报帝壮之命提举守御得以便宜行事

历代名臣奏议卷三百三十三








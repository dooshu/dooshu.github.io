○永州龙兴寺息壤记

永州龙兴寺东北陬（子侯切，隅也。）有堂，堂之地隆然负砖甓而起者，（甓，蒲历切，瓴甓也。）广四步，高一尺五寸。始之为堂也，夷之而又高，凡持锸者尽死。（锸，则洽切。）永州居楚越间，其人鬼且礻几。（音几。《吕氏春秋》云：荆人鬼，越人礻几。礻几，鬼俗也。《列子》：“楚人鬼，越人礻几”。注曰：信鬼神与礻几祥也。）由是寺之人皆神之，人莫敢夷。

《史记·天官书》及《汉·志》有地长之占，而亡其说。（《史记·天官书》载，水澹泽竭地长。《西汉·天文志》所载一同。实不原其说。长，臻两切。）甘茂盟息壤，（《甘茂传》：秦王迎甘茂於息壤，因与之盟。《索隐》曰：《山海经》启筮云：玄窃帝之息壤以湮洪水。或是此也。）盖其地有是类也。昔之异书，有记洪水滔天，玄窃帝之息壤以湮洪水，帝乃令祝融杀玄于羽郊，（事出《淮南子》。玄，与鲧同。）其言不经见。今是土也，夷之者不幸而死，岂帝之所爱耶？南方多疫，劳者先死，则彼持锸者，其死于劳且疫也，土乌能神？

余恐学者之至于斯，征是言，而唯异书之信，故记于堂上。


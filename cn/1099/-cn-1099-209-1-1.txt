○欽奉　敕旨陳言民情疏 【 蕃畜牧寬力役】

一曰致畜牧之盛臣嘗經過南北直隸河南山東地方、每見膏腴之田率多荒蕪、乃問百姓、何不耕種、皆曰、缺少牛力、繼言買牛者、陞戶當差、又見荒田之中、所牧有馬、問之百姓、民耶、官耶、皆曰、近來人家少得有馬、此多是官馬我百姓苦受馬累、幸遇　聖明、常折解馬價、非此仁政、相繼迯亡矣、臣竊惟天下大事。在於兵農。而利農之具。莫先於牛。利兵之具。莫急於馬。往時牛馬有餘民樂於耕。而汙萊田少。兵勇於戰。而備用馬多。近年以來。北地差役繁重。有司審編均徭。立例雜出以為能。舊矢?見侵失而不顧。如百姓之家。有田數畝。買牛一隻者。里書報為有力。隨量陞戶則。有家頗過買馬一匹者。里書指為殷實隨超陞戶則。致使里有欲耕之民。野有可種之地。卒不勝其科役。乃不敢買牛以召差。田多荒蕪。糧多拖欠。無怪其然也。又民馬既畏私養之累。坰野豈有生息之蕃。故官馬倒損。既無從以買補。徵解備用。始從宜而解價。亦其勢有不得不然者也。以臣之愚私憂過計、以為今值大造黃冊之年、圖惟寬恤培養之道、問國之富數馬以對亦古制也或可具數於黃冊。但驗　國家之富盛。不可登載於均徭。徒為閭閻之騷擾。宜示禁例。凡牛馬之畜。私養於百姓者。任其多寡。均徭不以此陞戶則。編派不以此科差役。里書不許告訐以生騙。官府不許立例以沽名。至於私宰私販之例。又申明而必行之。如是數年之後。生養蕃息。牛足於耕。出作有其具。南畝無惰農矣。馬足於乘。緩急非所憂北塞有精兵矣。

二曰寬力役之征、臣嘗延訪南北直隸以及各省地方均徭、其審編之法、有一年一編者。有二年一編者。有三年一編者。皆因時地之不同繁減之不一。輕重之不等。固難執一隅而議擬也。其大約相似有不均者、曾得聞之於各地方或士夫之論、或官職之談、或小民之口、皆曰均徭差役、在州縣者易當、在府運者難當、在三司者尤難當、葢在下之差、居家應役、使用既少、且不妨耕、在上之差、使用浩大、既解正身、又要雇人、未經著役、勒出扯攔掛腳頂頭等項銀兩、既巳滿役、扣除幫補公使、不得領給一半、與其人銀俱虧、不若解銀雇人、是一差費銀數十兩、重者累及二三年、又每見一衙門一官府、皂隸名數太多、其他如庫斗門禁各項雜差、亦多冗濫、百姓受均徭之累、巳重併矣、夫民事緊要有四、錢粮里甲軍需均徭是也、錢糧有定數、里甲有定役矣、惟軍需均徭、在南方者、軍需自軍需。均徭自均徭。在北方者均徭有料價。即軍需之別名。是北方均徭。有庸有調。一事兩竝。法行巳久間不容議、謹以民情不堪均徭通天下者而推廣之是欲其定官皂之數。革頂頭之銀。出雇直之價。皆有便於民而不便於官。皆以損乎上而以益乎下。臣嘗伏覩　大明會典所載正統年間定內外衙門皆如其數、夫何在外都布按三司以及府運州縣、其公使皂隸之數。不知幾倍於昔矣。就司中一官而論、更有一名而四五人充之者徒限名數無益須良吏自清之有二十六人者、有二十四人者、有二十二人二十人者、雖少亦不減十八人十六人、夫掌印之官。居常在司。而廵守之職。又時歷地方。要之雖少。亦足用矣。不知徒多抑何為也。此法久人玩、而事之在所更定者。且近年議減官以節財。所惠有限。孰若通行各官崇儉不奪人。其惠無窮。乞勑下戶工二部從長公議、某衙門共該若干名、某官職合用若干名、皆當經畫一之矢?見、立久大之法、其各該司府等處如庫斗門禁等項雜差、亦行撫按官公同會議、應該節省者量為裁減、仍將各處裁減過數目、具造綱目文冊送部查照、固不可使缺人以廢事。亦不可太濫以靡財。徒為民病焉、至於頂頭掛腳等銀、尤為病民之甚者、葢小民輪當均徭、舊者既滿、新者替至、此言北方之役乃勒出銀數十兩以為前項名色。是慮其迯走。以此為之防也。且民之先事而去者。既巳無從科派。而盡併於見在人戶矣。今彼既巳執役。而一日之差未當。乃先辦空虗不用之銀。此苛事害民而法之在所必革者。又百姓之情。隨其差役。願出雇值。大抵差役之重。北方至今尚行差役多是有田之家願秉耒耜。不願走卒。寧甘雇替之倍價。不甘咆哮之音聲。其情如此。如差之在州縣者。或雇人。或自役。聽從其便。如差之在司府者。溫公廢雇役而子瞻爭之甚力誠達情之論推不欲之情。立適中之法。酌其役之重輕。定其價之多寡。各該州縣徵收在官、先事之期、差人類解、或徑解各該衙門。聽其處雇。或解之該省府分。代為之雇。凡事干錢粮主守者。仍用正身。非係緊要事務者。俱從酌處。夫如是一則可不奪於耕夫。一則可收養乎閒民。一則不勞州縣之勾擾。一則不待三司之督催。是一舉而四美集焉。亦似乎其可行也。臣嘗考之　大明會典所載弘治初令、凡兩京公使并倉庫秤子等役、不願應當者。每名歲出工食銀十兩。至今行之。百姓官府。皆兩便焉。臣以為差之在內者。猶其在外也。立法亦不容以大異也。或曰差用正身以防積年作弊者。噫使果用正身。固無容議矣。究竟田夫野人豈能承應官府仍為積猾利藪耳乃解正身為雇人之地。出頂頭之銀耳。其終亦何所容乎且慣熟之輩雖難防。而控制之法則有要。歷來京中此輩亦多。又事弊叢生。各官皆能約束之。隄防之。顧衙門之在外者。關節界限。尤宜謹嚴。反不能治之而以是為辭。使民喑然甘受重併之役哉。


◇答释法云书难范缜神灭论

猥垂班示至尊所答臣下审神灭论，伏奉渊旨，顿祛群疑，天情独照，妙鉴悬览，故非凡愚，所可钻仰。然常师管见，亦窃怀往求，今复禀承教义，远寻经旨，重规叠矩，信若符契。法师宣扬睿理，弘赞圣言，方使二教同归，真俗一致，预得餐沐诲诱，陶染至化，击下风，实兼舞蹈，迟比谘觌，乃尽襟诚，临白欣佩，不知裁述。伏恒呈。（《宏明集》十。）


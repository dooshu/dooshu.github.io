○衢州刺史厅壁记

有汉已还，州统郡，郡或连十城，州或部十郡。江南多大郡，如会稽、丹阳，镇领遐阔，分置部都尉。自富春而南，太末一县抵於建安今此州即古会稽西部之地也。虽官明吏修，如旷阻何，厥後相因，损益无恒，时更乱离，罢置纷糅。圣朝字育元元，纳于大中。自卫公累单于、英公灭句丽，天下和平，户口繁衍。元圣溥《行苇》、《蓼萧》之泽於下，廷延公卿，议割州邑。谓疆与府近，则易为理；人与吏亲，则易为安。以婺州封畛为广，分置衢州，领六县，犹为大郡。近岁析玉山全邑洎须江南乡益信州而不为寡。去年江湖不登，兹境稍穰，故浙右流离，多就遗秉，凡增万馀室而不为众。吴越地卑，而此方高厚，居者无疾，人斯永年。名山大川，既丽且清，俗尚文学，有古遗风。国朝不以州领郡，郡与州更相为号，迁复从宜，事之当也，置观察之司而董临之。此州长吏之选，甲於他部。忠贞之老，则武威公李仆射杰；亲贤之望，则信安郡王。遗政行为故事，名位光於屋壁。开元、天宝中，始以尚书郎超拜名郡，贺兰大夫为之，李郎中为之。自逆胡悖天地之慈、犯雷霆之诛，贺兰起北海之师，郎中佐浙东之幕，有文有武，家颂户歌。元恶天讨，馀凶稔罪，皇恩示以钺之威，未即大刑，以为不教人战，是谓弃之。乃分诸州，置节度以镇之；州有防御军，刺史为之使，俾与夫持节某州诸军事名实副焉。以此州密适山阴，爰隶浙东。厅事冯高，戟户临江，武文左右，麾幢成列。千夫长、百夫长，上寮郡掾，属邑官吏，进退无声，趋拜风生。仕不登州，谈不为荣。

凡为州者，儒不毅勇则顿威，攻守所由败也；勇不儒和则失人，邦国所由困也。故二千石之任，方今为难。至尊垂忧勤於兆人，延俊於高位，以苏州刺史陈郡殷公，文可以成政，武可以安人，明断良谋，忠在王室；其理也，宽不容怠，严不拒情，清白贯於神明，简易契於黄老，德必有邻，歌声宜继，由是命公典此邦也。至若建置城府之年月，升降品第之等差，风俗贡赋之宜，男女提封之数，图牒备矣，老幼传之。今之所书，略举勋德也。元年建寅月二十一日，左补阙赵郡李华於江州附述。


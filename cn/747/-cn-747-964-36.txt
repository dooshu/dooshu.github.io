○请肃朝仪奏（元和二年十二月御史台）

文武常参官准乾元元年三月十四日敕，如有朝堂相吊慰，及跪拜待漏，行立失序，语笑喧哗；入衙入阁，执笏不端；行立迟慢，立班不正；趋拜失仪，言语微喧；穿班穿仗，出入阁门，无故离位；廊下饮食，行坐失仪；喧闹入朝，及退朝不从正衙出入，非公事入中书等，每犯夺一月俸。班列不肃，所由指伪，犹或饰非，即具闻奏贬责。臣等商量，於旧条每罚各减一半，所贵有犯必举。


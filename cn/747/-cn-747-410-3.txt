○萧昕等分祭名山大川制

敕：有天下者祭百神，盖存乎统法也。山川出云而致风雨，列在明祀，其来久矣。《春秋传》曰：“水旱疠疫之不时，於是乎之。”致其诚信，与其忠敬，精意以享，则神蛤保佑，命之不疾而速。古之岳渎，秩视公侯，以其所生者繁，所济也广，镇厚地而不动，朝沧海而不泄。如是正直，长发其祥，百王相承，五等不易。先朝礼神以明德，恭事以严，进其位号，崇其典策。用三代之乐，金石必备；合九州之味，笾豆有加。俾国之大臣，每岁颁祀，则执事而有恪，亦莫不宁也。朕纂戎八载，外寇未平，多废旧章，尚劳戎备。巡狩之事，有旷於虞书，封禅之仪，尚惭於汉史。虽命方伯牧长，以时致祭，而事之不亲，诚有不达。所以分遣八使。祷於群望，各供於事，以服官常。宜令某官等分祭名山山川，仍敕有司备具礼物，敬陈明荐，无失正辞。


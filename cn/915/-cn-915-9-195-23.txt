◇出三藏记集杂录序

夫灵源启润，则万流脉散；玄根毓萌，则千条云积。何者？本大而未盛，基远而缩长也。自尊经神运，秀出俗典，由汉屈梁，世历明哲。虽复缁服素饬，并异迹同归。讲议赞析，代代弥精。注述陶练，人人竞密。所以记论之富，盈阁以刃房；书序之繁，充车而被轸矣。宋明皇帝投心净境，载餐玄味，乃敕中书侍郎陆澄撰录法集，陆博识洽闻，苞举群籍，铨品名。例，随义区分，凡十有六帙，一百有三卷。其所阅古今，亦已备矣。今即其本录，以相缀附，虽非正经，而毗赞道化，可谓圣典之羽仪，法门之警卫，足以辉显前绪，照进後学。是以寄于三藏集末，以广枝叶之览焉。（《释藏》百二）


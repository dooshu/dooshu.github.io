○琉璃窗赋（以“日烁烟融，如无碍隔”为韵）

彼窗牖之丽者，有琉璃之制焉。洞彻而光凝秋水，虚明而色混晴烟。皓月斜临，陆机之毛发寒矣；鲜飙如透，满奋之神容凛然。始夫创奇宝之新规，易疏寮之旧作。龙鳞不足专其莹，蝉翼安能拟其薄。若乃孕美澄凝，沦精灼烁。栋宇廓以冰耀，房栊炯其电落。深窥公子，中眠云母之屏；洞见佳人，外卷水精之箔。表里玲珑，霜残露融。列远岫以秋绿，入轻霞而晚红。满榻琴书，杳若冰壶之内。盈庭花木，依然瑶镜之中。故得绣户增光，绮堂生白。睹悬虱之旧所，疑素蟾之新魄。碧鸡毛羽，微微而雾旁笼；玉女容华，隐隐而银河中隔。几误梁燕，遥分隙驹。比曲棂而顿别，想圭窦以终殊。迥以视之，虽皎洁兮斯在；远而望也，则依微而若无。由是蝇泊如悬，虫飞无碍。光寒而珠烛相连，影动而琼英俯对。不羡石崇之馆，树列珊瑚；岂惭韩嫣之家，床施玳瑁。如是价重琐闼，名珍绮疏。彻纱帷而晃朗，连角簟而清虚。倘徵其形，王母之宫可匹；若语其巧，大秦之璧焉如。然而国以奢亡，位由侈失。帝辛为象箸於前代，令尹惜玉缨於往日。其人可数，其类非一。何用崇瑰宝兮极精奇，置斯窗於宫室。


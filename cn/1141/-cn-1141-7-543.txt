再游宝相寺烧笋歌（泉涌出石底，名沸沙泉。）

问政山中云满衣，丛篁曲处开僧扉。
问政山中笋如斗，长镵斸得不能剖。
旋解紫茸煨白玉，斜日穿林火候足。
同游恰有两三人，兴酣吞却千竿竹。
重来祇树开芳筵，新茶初试沸沙泉。
箨龙半吐半屈蠖，香腻弥甘过雨天。
草阁数椽碧霭聚，松涛万壑春风颠。
春风颠，我欲眠。
前日花红今树绿，凭阑注目心茫然。



和钱湘灵来韵（钱以燕山诸集属校阅，著作甚富。）

其一


江南词客尔何雄，遗我新诗古狱中。
巴曲未能酬白雪，元音犹得见黄钟。
生平不识戴安道，举世谁怜马敬通。
从此人将疑剑气，斗间夜夜白如虹。

其二

鸡坛谁与辟榛芜，之子才名擅八区。
玄草欲成嘲任客，青衫相误学为儒。
上书恐按邹阳剑，贳酒聊呼刘毅卢。
此日因君歌变徵，莫教易水笑吾徒。

其三

蓟门登览尽寒芜，胜友含凄各一区。
诏狱何年辞掾史，公车有客羡侏儒。
床头授易梁丘贺，堂上爰书介葛卢。
欲向五湖寻钓艇，烟波须共尔为徒。

其四

地主贤于皋伯通，怜君高致古人中。
新知落落非谋面，相忆绵绵欲覆钟。
叔夜琴樽神已辱，元龙湖海气犹雄。
分明为我滋惆怅，回首燕山起暮虹。
录者按：稿本此题六首，此为其二、三、五、六。


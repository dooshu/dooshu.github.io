○上贡举条目疏

孝廉举人，请取精通一经。每经问义二十条，皆须旁通诸义，深识微言；试策三道，每日问一道，问古今理体。取堪行用者，经义及策全通为上第，望付吏部便与官；义通七、策通二为中第，与出身；下第者罢之。《论语》、《孝经》，圣人深旨，《孟子》儒门之达者，望兼习此三者为一经，其试如上。先取在家有孝义廉耻谦恭之行，好学不倦，精通经义，并堪对策者，县令徵於乡里，送名於州。刺史与曹官对试，以其通者送省。既是贡士，刺史、县令不得以部人待之，加其礼数，随朝集使以十月二十五日到省。其乡饮酒及至上都朝见，并谒先师，并依旧式。又以寇难之故，衣冠多去故乡，所居必闻，才行斯在，望许所在州县，且举所谙知者。秀才举人，准旧格惟试方略策五条，望令精通五经。每经准孝廉例，问义二十条，对策五条，每日试一道。全通为上第，送中书门下超与处分；十条通七、策通四为中第，送吏部与官；下者罢之。又国子监举人，亦请每岁本业博士推择才行，送名与祭酒，依乡贡例试，通者送省。举人自县至州，皆不得辄自陈牒。比来有到状保辨识牒等，请并停。明法举人，望付刑部考试。


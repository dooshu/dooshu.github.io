64　六情扶成五性


白虎通性情篇云：「禮運記曰：『六情，所以扶成五性也。』【原注】今禮運無此語。五性，仁、義、禮、智、信。」何云：「三代、兩漢之書所以可重。」韓子愈原性與此合。

【元圻案】真西山讀書記二：「白虎通論曰：『五常者何？仁、義、禮、智，信也。六情者何？喜、怒、哀、樂、愛、惡，所以扶成五性也。性所以五何？人本含五行氣而生，故内有五藏。五藏，肝仁，肺義，心禮，腎智，脾信也。』五性之名，始見於此。韓子原性曰：『性也者，與生俱生者也。情也者，接於物而生者也。性之品有上中下三，其所以爲性者五，曰仁、禮、信、義、智。情之品有上中下三，其所以爲情者七，曰喜、怒、哀、懼、愛、惡、欲。』」






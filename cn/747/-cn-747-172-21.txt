○工部员外郎赵务支蒲陕布供渔阳军幽易绢入京百姓诉不便务款布是粗物将以供军绢是细物宜贮官库（工部一条）

赵务鸣鹤登朝，含鸡伏奏。转箸之敏，未见称奇；聚米之能，无闻播美。张苍之善算国用，讵肯留情？冯勤之巧计军储，曾何介意？回长作短，赵达之精心；变近成遥，殊顾潭之屈指。蒲陕之布，却入渔阳；幽易之缣，反归关陇。同北辕之适越，类东走之望秦。人之情乎，系独无也？细绢称以纳库，粗布贮以充军，非直运者苦劳，抑亦兵家贾怨，宜从削黜，以肃愚顽。


▼圣寿节早朝

天启圣图昌，流虹叶梦祥。

飞龙起江左，战马放山阳。

御柳垂阊阖，仙桃熟建章。

远人陈贡篚，近侍浥炉香。

金镜千秋録，瑶池万岁觞。

小臣歌拜手，尧日正舒长。

▼洪武二年十月，甘露降后庭柏树上，出示侍从臣，启获预观嘉瑞，因赋诗颂之

和气融为液，中宵坠碧天。

光漙高柏上，瑞发内庭前。

见日朝还泫，经风晚尽坚。

芳秾蜂蜜滑，的皪蚌珠圆。

厚泽歌难喻，沈疴饮易痊。

愿言同圣徳，濡沃遍周埏。


○清露点荷珠赋（以题为韵）

池有秀冠众卉兮，彼荷最英；天之气结淳和兮，惟露斯清。圆规覆水兮，翻然盖倾；素质积叶兮，炯尔珠明。露非荷无以呈洁已之状，荷非露无以异先雕之荣。皓影摇光，修茎幂布。气散兰郁，光分电聚。邻腐草谓萤火将飞，俯澄波若宾珠已露。宜於夜景，惜芬芳於岁暮。缥彩将阑，琼光未敛。团素津以泥泥，擢馀芳之苒苒。映翠带状莲的之剖开，对青霄仰星文之乱点。色惭兮菱藻，气肃兮金波。虽有秋月，我则承恩於彼露；岂无朝日，我则庇身於此荷。尚不愿洒园葵而泽丰草，岂（阙）学老林叶而滋枯柯。客有感秋而叹曰：滴沥萦纡，布芬敷。浮池烟兮葳蕤吐绛，点天酒兮璀璨垂珠。已矣夫！露欲变，荷欲芜。君不见严霜降，万物皆尽兮复有此芙蕖。

韦长

长，长庆时官京兆尹。开成中为荆南观察使检校左散骑常侍兼河南尹，进检校工部尚书，除平卢军节度使。


○对誓戒判

〈甲掌誓戒，铺敦大防。人告其绐游，云：“不可测度。”〉

国章有节，军政必戒，兹不率典，诚为旷官。甲属当戎行，谨敕乃事，凿门而誓，伐鼓以律。戎狄孔棘，惧边尘之是侵；咨谋有方，遂铺敦而外御。式遏寇虐，载孚备预。观衅以动，在《春秋》而则书；匪绐而言，於雅、颂而何失？彼人所告，不亦厚诬，勿得孤虚之奇，无乖测度之道。


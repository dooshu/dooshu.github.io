○课虚责有赋（以“理派空至，方明得门”为韵）

虚者无形以设，有者触类而呈。奚课彼以责此，使从幽而入明。寂虑澄神，世外之筌蹄既历。垂华布藻，人间之景象旋盈。昔者陆机，赋乎文旨，推含毫伫思之道，得散朴成形之理。虽群言互发，则归於造化之中。而一物未萌，乃锁在渺茫之始。是宜囊括元牝，箕张混元。暗造无为之域，潜臻不死之根。致彼音尘，莫隐於秋毫纤芥。令其影响，俄通於万户千门。然後扇作波澜，腾为气色。无论於远近高下，罔计於飞沉动植。如铿至乐，非所闻而遽闻。若摘元珠，非所得而遽得，则知文本於道。道不可量，杳韬存而韫亡。道散於文，文不可当。乃飞锋而耀芒，取之者取之逾远，偶之者偶之不常。故其越兔影，迈乌光。向无声无臭之间，陶开品汇。於出鬼入神之际，定作圆方。乃使巧拙应机，亏全任器。考其始而始则无睹，验其终而终则有自。物居恍惚，牢笼而俟以真归。精匿杳冥，搜索而期乎实至。所谓摆扬恬澹，剖判虚空。冀其神贶，逮彼幽通。岂惟率尔邈然，散著於山川草木，风飞泉涌，争飘於鸟兽昆虫。夫如是，则洞启幽元，曾无险隘。流音既自於扣寂，成象还同於画卦。然後知文苑之菁华，亦冲和之一派。


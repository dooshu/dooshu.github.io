41　秋儲無以競巧辨


文選沈休文安陸王碑云：「弈思之微，秋、儲無以競巧。」弈秋見孟子。「儲」字未詳，蓋亦善弈之人，注謂「儲蓄精思」，非也。

【元圻案】安陸王碑：「弈思之微，秋、儲無以競巧；取睽之妙，流睇未足稱奇。」李善注：「周易曰：『弧矢之利，以威天下，蓋取諸睽。』幽通賦曰：『養流睇而猿號，李虎發而石開。』」養，謂養由基也。古人用事隱奥，難以猝解，「秋、儲」未必定是二人。






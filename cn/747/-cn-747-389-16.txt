○观世音菩萨等身绣像赞（并序）

元年建寅月，前相州安阳县令何昌系，以是月甲子，当受生之辰，痛欲报而罔极，哀现在之无住。顾非在雄之慈，法之悲，则莫能救拯我无明苦果，敷佑我宏誓愿力。乃彰施五色，以刺绣成文，写菩萨之真相，等观音之全身。於是乎谛观容，瞻仰圣位，知海潮之梵音不远、莲花之法可识。将令功德池水，溉灌其三业；菩提根芽，发生於一雨。至哉！安阳之树善也宏矣。欲广其善，利以偈赞云：

法云垂荫，光破黑业。五眼周视，四魔怖慑。以色观空，於相见法。永植慈缘，恒沙亿劫。


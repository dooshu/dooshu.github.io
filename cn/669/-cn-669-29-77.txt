77　黄愷伯等論宰相起復　四臺諫聯章論徐仁伯　徐仁伯卒人以爲中毒


淳祐甲辰，宰相起復，太學諸生黄愷伯等上書曰：「彌遠奔喪而後起復，嵩之起復而後奔喪。」徐仁伯【原注】元杰〔一〕。兼説書，對經幄，其言當帝心。臺諫劉晉之、王瓚、胡清獻、龔基先聯章論仁伯，上震怒，夜出御筆，逐四人。遂寢起復之命，而相范、杜。明年，仁伯卒，人以爲毒也。全云：「嵩之從子璟卿，上嵩之書，諫其不宜戀位，亦暴卒。奉化應文煒者，其人慷慨，喜言事，與璟卿善。嵩之疑所上書出其手，令吏取文煒榜掠，文煒抗辭不屈而止。見袁清容集。則置毒事無可疑者。」然其事竟不明白。庸齋趙茂實誌之，徐景説銘之。

【元圻案】宋史史嵩之傳：嵩之，字子由，彌遠從弟彌忠之子。丁父憂，起復右丞相。時以彌遠罪惡，公論不容，不欲嵩之再相，於是太學生黄愷伯、武學生翁日善、京學生劉時舉、宗學生與寰、建昌軍學教授盧鉞等二百五十餘人，皆上書論不當起復，不報。又徐元杰傳：「元杰，字仁伯，上饒人。史嵩之起復，元杰適輪對，言：『大臣讀聖賢書，畏天命，畏人言。士論所以凜凜者，實以陛下爲四海綱常之主，大臣尤當身任道揆，扶翊綱常者也。自聞起復之命，凡有父母之心者，莫不失聲。興言及此，非可使聞於鄰國也。』起復之命遂寢。」又云：「元杰疏出，朝野傳誦。帝亦察其忠亮，每從容訪天下事，經筵益申前議。未幾，夜降御筆逐四不才臺諫。」〇宋季三朝政要二：「淳祐四年，史嵩之丁父彌忠憂，詔起復右丞相。侍郎徐元杰上書，令其終喪，上不聽。太學生黄愷伯等百四十人上疏曰：『嵩之敢於無忌憚而經營起復，爲有彌遠故智可以效尤，然彌遠所喪者庶母也，嵩之所喪者父也。彌遠奔喪而後起復，嵩之起復之後而後奔喪。以彌遠貪黷固位，猶有顧藉，丁艱於嘉定改元十一月之戊午，起復於次年五月之丙申，未有如嵩之之匿喪罔上，殄滅天常，如此其慘也。』」又：「淳祐五年，杜範再入相，薨於位；劉漢弼以腫疾死；徐元杰暴卒。時謂諸公皆中毒，堂食無敢下筯。」〇宋周密癸辛雜識别集：「史嵩之之起復也，徐元杰攻之甚力，遂除起居舍人、國子祭酒，仍攝行西掖。未幾暴亡，或以爲嵩之毒之而死。其妻申省，遂將醫官人從厨子置獄，令侍御鄭宷督之，竟不得其情。徐霖上書力詆宷不能明此獄之冤，不報去。」〇范鍾，字仲和，蘭溪人。杜範，字成之，黄巖人。史稱鍾「爲相直清守法，重惜名器，清德雅量，與杜範、李宗勉齊名」。鍾謚文肅，範謚清獻。趙汝騰，字茂實，太宗七世孫，居福州。宋史有傳。著庸齋集。

〔一〕「元杰」，原脱，據元刊本、清嘉慶本補。「原注」，漏標，依文例補。






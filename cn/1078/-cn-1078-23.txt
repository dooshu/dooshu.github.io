文集卷二十三

<集部,别集类,明洪武至崇祯,东里集>

钦定四库全书

东里文集卷二十三　　　明　杨士奇　撰表

两朝实录成史馆上表

伏闻上有尧舜禹汤文武之君斯有典谟训诰誓命之纪当时所录万世攸师自汉以来暨于唐宋皆建史官专职纪述我国家奉天启运圣圣相承大经大法明于上善政善教被于下万方一统海宇清宁洪武以前神功圣德史氏所记具有成书钦惟太宗体天弘道高明广运圣武神功纯仁至孝文皇帝刚健中正广大钦明体天之心行天之道励精为理躬俭爱人再奠邦家中兴鸿业文治光昭於日月武烈弘靖於华夷大略雄材茂功伟绩规模弘远卓冠百王钦惟仁宗敬天体道纯诚至德弘文钦武章圣达孝昭皇帝孝友英明寛仁恭俭敬天法祖制治保邦明目达聪周询民隐时使薄歛博施济人抚盈成之运广文明之化丕新政纪覃敷德泽朞月之内天下归仁二圣升遐云车益远万姓哀慕海宇同情恭惟皇帝陛下文武圣神聪明睿智缵承大宝君国子民推广至仁继志述事歌九功之惟叙得万国之懽心上念祖宗功德之隆同符天地覆载之大宜宣昭於简册垂仪范於帝王宣德元年五月勑修两朝实录命臣辅臣义臣原吉监修臣士奇臣荣臣幼孜臣山臣英臣溥总裁臣棨臣英臣直臣述臣时勉臣习礼臣学夔臣循臣从善臣骥臣鹤龄臣洪臣永清臣叙臣曰恭臣敬臣翰臣雅臣翥臣继臣中臣叔刚臣文奎臣节臣锡臣萼纂修发左右史臣之所记閲中外官府之所上兼考章疏参之见闻编载事功必备着其本末纂述谟训必致谨於精微关制度者虽细不遗切几务者虽明必审於纪叙圣神之道德如绘画造化之功能儗诸形容诚难髣髴乃若附录臣下必在究明是非讫五年正月恭成太宗文皇帝实录百三十卷仁宗昭皇帝实录十卷合百五十四册谨缮写上进伏念臣辅等智识浅陋学术空疎旷岁月而久稽亦讨论之惟谨方诸良史深愧乏三长之称监于先朝庶少资万几之暇

经筵谢表

知经筵事太师英国公臣辅同知经筵事少傅兵部尚书兼华盖殿大学士臣士奇少傅工部尚书兼谨身殿大学士臣荣礼部尚书兼翰林院学士臣溥兼经筵官詹事府少詹事兼翰林院侍读学士臣直少詹事兼翰林院侍讲学士臣英翰林院侍读学士臣时勉臣习礼侍讲学士臣循侍读臣衷侍讲臣谷修譔臣愉臣鼐等兹者恭遇经筵肇启圣学维新讲读侍臣咸膺恩泽谨奉表称谢者臣辅等诚懽诚忭稽首顿首上言伏以天清地宁昭圣皇之统御时康道泰美文治之隆兴日月光华中外忻悦恭惟皇帝陛下聪明睿智广大寛仁尊尊亲亲崇两宫之至养推恩布德得四海之懽心是以三光全而寒暑平五谷熟而人民育益勤稽古之学益弘养正之功谓易书诗礼春秋之文皆尧舜禹汤文武之道万几有暇恒亲御於经筵多闻是求肆详延於儒雅用资启沃用致进修上以承帝王心法之传下以锡臣民皇极之福光祖宗之洪业扩海宇之隆平臣辅等猥以庸才咸叨荣命荷丝纶之饬励继宴锡之骈蕃於缉熙单厥心允恊周成之德念终始典于学敬陈商说之篇

议

吴文正公从祀议

钦奉圣旨命臣等考究元儒吴澄应否从祀议拟奏闻臣士奇等钦遵考得元翰林学士吴澄所着书及奎章阁侍书学士虞集所状澄事行盖澄自十岁得宋儒朱熹所注大学读之即知为学之要专勤诵读次读语孟中庸亦然遂大肆力於诸经十五专务圣贤之学致践履之实以道自任其所自励有勤谨敬和自新自修消人欲长天理克已悔过矫轻警惰顔冉理一等铭其教学者有学基学统等篇深究濓洛关闽之旨考正孝经校定易书诗春秋修正仪礼小戴记及邵雍张载之书有易书春秋礼记纂言及易纂言外翼皆所以启大道之堂奥开来学之聪明传之百世而无弊也时朝廷屡起之乃就国子监丞稍进司业一言不合即自解去後屡徵复起亦不久於位进退之际卓然君子盖元之正学大儒许衡及澄二人衡遭际世祖功在朝廷澄在朝之日虽浅其职论思教成均劝讲经筵咸积诚意预大议论大事咸引古道而功在学者尤多故二人之没皆諡文正衡在当时已列从祀澄既後出又卒於元衰之际当时已有建议宜列从祀者属元纲日颓未及举行今澄所着诸书具在我国家崇儒重道大明四书五经及性理之旨凡澄所言皆见采录以惠学者盖澄问学之功朱熹以来莫或过之而从祀诸儒自荀况下至范甯语其事功皆未及澄今若升澄从祀孔子庙庭列诸许衡之次允惬斯文之公议昭国家之盛典谨具奏闻伏候勑旨

诗

平安南诗【有序】

臣闻天以风雨霜露育成万物圣人以礼乐征伐绥辑天下一出於至仁周之文武皆一怒以安其民故虽圣人不志用兵亦不去兵以为治洪惟我国家肇兴太祖圣神文武钦明启运俊德成功统天大孝高皇帝深仁大义顺天应人平靖四方以教以育罔有孽害时谓泰和至于皇上益广仁义礼乐之化海内奠安四夷向慕小大遐迩熙然同春惟是安南其王孱微其贼臣黎季犁暨其子苍沿袭悖凶屡弑国主淫刑暴歛毒虐下人滋久滋甚皇上闵焉弗宁发诏使谕使迁悔贼罔忌畏数侵掠厥邻占城又寇我思明禄州宁远之地在廷之臣咸请发兵讨罪上曰彼匪人乎斯不可终化发诏使申谕焉贼闻其主有遗胤子奔来京师即上表谢过请还之上曰彼其庶几有悔乎遣使者卫送出境贼伏衆邀遏使者执杀其主遗胤子事闻皇上震怒召文武羣臣谕曰予承天命保康兆亿民一民弗获惟予弗恭人有弗迪而遽诛斯遏抑厥自新乃有弗迪至于再三而释弗诛惟予弗君今盗滋弗迪予必不释将往大正匪予志用武惟盗滋稔恶羣臣合辞力赞必决乃告祀天地宗庙及天下山川命征夷将军左右副将军左右参将暨神机横海骠骑游击鹰扬五将军率师讨贼师发金川门上临江送之谕之曰汝其代予往行天讨惟盗暨厥子必诛弗释暨同恶必诛弗释凡厥胁从咸释弗诛惟兹安南咸朕所统厥民滋困于盗罔攸诉告汝其代予往吊毋有侵害或有侵害即既殄戮盗犹底汝罚既殄戮盗其咨求其王遗嗣子俾统治厥民往哉惟懋师入安南黎贼胁驱其民号七百万拒于境上民闻王师来为已除害皆倒戈迓降师渡富良江入其东都城又入其西都城如蹈无人之地贼穷迫尽弃其衆独与其孥数人并海遁去王师追之悉生絷之不遗一人乃纵所胁从咨民所苦罢其苛禁敷求安南王遗嗣民既罔有侵害又蒙哀矜吊恤悉解去所苦咸窃喜曰我幸复见今日幸圣天子不遐弃我万里外而复生我欣然如脱虎口归慈父母相率跽军门言曰惟故安南王遗嗣悉殱于寇暴无遗惟兹土故隶中国诚愿复列中国氓密比圣化俾我暨我子我孙咸免於夷狄禽兽军中献所获俘且具言民所欲皇上重违民意下诏郡县其地选置守吏复置交址布政司总之在廷文武羣臣上表称贺臣惟安南本汉南越地武帝置交址郡暨五季丁氏窃据之始僭称王宋弗能制因授之卒循为常更历数姓蟠结深固屡叛弗服宋元数举兵诛讫无成功皇明奄有四海率先欵服曾不踰世终梗寇盗天地之德务隆包荒累诲弗悛肆急援溺仁义之旅吊伐并行恩威所临有迎无拒累月之顷肃清凶憝大拯涂炭弘复疆土功德俊茂振古无伦焉惟古帝王施德建功皆有颂歌传播後世臣忝列从臣後辄儗古作者之意譔平安南诗一首以示後来谨拜手稽首上进诗曰惟天生民咸俾遂适有攸弗及肆命有德惟德格天为君为师以教以治俾适咸宜天启皇明悉畀所覆明明太祖生育教诱衣之食之迩安远归礼昭义布长幼尊卑皇帝继统四方万国益富而教和豫安适蕞尔蛮交丑孽其间为狼为犲小大毕残皇曰彼丑匪异人类庶或改率予其化诲诲言谆谆弗迁益骄戕暴厥邻盗我边郊百辟文武頫伏陛言弗时翦屠将俾蔓延皇曰申诲犹或改率弗改弗率跳梁狂獝伪恭吁命贼我使人暨彼遗孽磔身百分皇曰彼丑兽心靡易螟蜷弗除曷遗嘉稷惟皇上帝付予八埏有溺弗援予滋违天诞命将臣暨旅师徒往励汝勇往宣汝谟咸吊困穷殱惟丑虏职敷予仁匪曰究武六师遄迈辞直气厉涉危蹈深若履平地嘽嘽烈烈赫赫业业如飘剟剟如霆??蠢彼丑虏胁驱为拒仁威天降孰有强御鸡翎夜辟富良为带投兵委戈奔降迓拜乃入交城乃走凶渠絷之海隅如探取鶵乃咨胁从悉解而纵乃视交人吊其疾痛交人悴悴爰始色温舒其兢兢爰始笑言交人有言我困荼毒天子生我旋疠为福交人有言我初匪夷逖远沦污陷兹涂泥天子圣仁曷返我初内我庇我永康不虞俘献于廷天子受之民有愿欲天子予之四夷有闻懽喜告语天子圣仁我有父母救民之疾不以遐僻有梗弗率必诛不释天子圣仁孔武且神孰其为梗鉴彼交人芒芒四裔威服德拊巍巍中夏尊安巩固海航陆车来享来庭千万亿年拱我皇明

思训堂诗【有序】

思训堂者通政司右通政宛平陈定至善奉亲之堂也亲没拳拳於亲之训不忘故以名堂而着其孝思焉间求余言夫世之为父母爱其子尽力於鞠育恩勤者有之矣而能训之以善道者鲜训以善道则幸其子不违於目前之顷有不可必况望其不违於身後者乎至善蚤丧父独赖母王恭人鞠育教训以成其德器显融於世矣而服膺母训至於母没不敢忽忘可谓令子矣夫君子之所重者有恒心也故作思训堂诗以致相成之意诗曰昔我升堂言侍母慈今母往矣升堂孔思厥思伊何母有训辞厥训伊何仁义是持事君犹天尽已勿欺维厚有容维慎弗危我心藏之夙夜靡遗岂直靡遗允蹈不违僶俛维寅承母之诒伊昔克承式肇庆基继今克承永保弗隳克笃念之罔适匪禔庶几有誉于亲有辉永廸于斯以善厥施

赞

黄思恭学士像赞

肃乎其外泊乎其内不竞不絿于于其泰缵先绪於垂微肇来庆於孔章白鹿华盖玉韫而光荣恩清秩黄髪儿齿消揺相羊茂绥福履

晃庵像赞【有序】

吾邑萧生写文渊阁大学士兼左春坊大学士晃庵胡公像可谓似矣然得其外者耳得其内者莫如余敬书之卷首为赞其词曰

伟乎其仪渊乎其中简而有执和而无同襟宇澄莹涵秋露於玉壶气韵洒落扬皓雪於青松洙泗关洛其学之源大河长江其文之雄事圣明之主崇近密之任承礼遇之隆其千载之遭逢也而泊然如抱虚退然如执冲孳孳於往哲乾乾乎终日者盖希先民道德之意君子为仁之功欤

邹侍讲像赞

其禀之刚其行之良所存也公而恕所履也直而方学之博必宗於圣贤文之富必傅诸经义秋水澹云泊乎素心寒岩古栢凛乎义气孔子所云直道而行孟子所称乐善不倦展君子兮邦之彦也

自赞

其为人也知厥初靡有不善知既往鲜有或是知古圣贤皆学而能知宇宙间皆吾分内然望而未见徒系其志今不田而食不桒而衣者四十六岁嗟来日之几何其奚以免夫俯怍而仰愧哉易云终日乾乾庶几服以自励

石处士像赞【彦诚之父】

其中休休其外温温雍容耆颐消揺丘园根忠信於天赋表行义於厥躬抗素尚於浮云含逸响於清风古之吉人今之善士自天佑之式繁寿祉

具庆遗像赞为贑王令作

含纯抱和蹈履静嘉有淑令嫓恊裕厥家为善有庆有子有文章贡之濆惠政在民禄养孔时弗究报施遗像俨然悠悠孝思

亡妻严夫人遗像赞

处余之贫泰焉以欣从余而贵不改俭勤盖布裳提汲无怍乎鲍宣之妇男女効绩有闻於文伯之母规过不及辅我中道曷不永年於我偕老噫

行俭像赞

学博而志端识敏而才充其秀发也粲芙蓉於渌水其清拔也挺华岳於晴空承明延阁足以续休乎家世词命论思足以增重於国华方当任贤兴理之时禄位所臻岂吾所能量其涯哉

欧阳子白像赞

迈往之气明爽之资有学有文有德有仪如宝劒含精将试之无不利如良玉在匵盖蓄焉而弗施虽见诸?者已老而存诸中者未衰其终求箕山之志抑有俟蟠溪之时也耶

告祭文

祭告先考墓文

维永乐十年岁次壬辰三月乙酉朔越十有九日癸卯男具官士奇敢昭告于先考府君尊灵仰荷尊父积德垂庆覆被小子获仕于朝钦承上恩特赠尊父为奉直大夫左春坊左谕德荣捧命书倍万愉怿谨録黄专遣侄乡贡进士辉賫诣茔域恭伸燎告伏惟尊父服此明恩重念藐孤生而薄祜甫踰朞晬慈父弃捐生我孔劳弃我孔蚤幸承福佑用克臻兹心之永伤禄不逮养奉恩悲咽如何可言自今以始惟尽此心惟忠惟孝不敢荒怠伏惟尊灵永佑相之谨告

祭告先妣墓文

维永乐十年岁次壬辰三月乙酉朔越十有九日癸卯男具官士奇敢昭告于先妣尊灵兹者钦蒙上恩特赐诰命赠尊母为宜人荣捧命书倍万忻怿谨録黄专遣侄乡贡进士辉賫诣茔域恭伸燎告伏惟尊母服此明恩重念某不孝不天生孩十有六月慈父弃背当此之时兵乱甫定骨肉散亡家产破析独赖尊母慈仁如天轸念先祀危切履氷保存孤孽严於执玉逮其有知教之诗书曰此汝先人之业也汝怠而弃焉是汝不能子而我不能母也忧劳夙夜险阻备尝以长育存全之於孤苦颠沛之余至其幼既壮其危既安而尊母不及见矣呜呼痛哉今荷尊母积德流庆叨承国恩享有禄食矣追惟幼侍尊母糜粥不饱今有禄食能独饱乎衣有绨帛矣追惟幼侍尊母疏薄不暖今有绨帛能独暖乎一念之至疾首摧心天地无穷母子此痛其有穷乎祗奉恩荣益深哀慕悲涕哽塞莫知所云伏惟尚飨

焚黄告先祠文

维洪熙元年岁次乙巳正月壬申朔越二十日辛卯孝曾孙少傅兵部尚书兼华盖殿大学士士奇敢昭告于三代祖考妣尊灵曰士奇不肖材知謭陋仰荷祖宗积善累仁庆泽所锺覆被小子叨禄侍近积有岁年兹者恭遇皇上龙飞恩德覃霈屡陞崇秩宠赐诰命推恩追封三代我曾祖待制府君祖金洲府君考谕德府君皆追封荣禄大夫少傅兼华盖殿大学士曾祖妣弘农郡君严氏继曾祖妣高氏祖妣胡氏妣宜人陈氏皆追封夫人士奇荣捧命书不胜忻悦祗用録黄恭伸燎告伏惟尊灵服此明恩敷佑小子用竟忠事庶几上不累君亲之大德谨用告知谨告

祭康氏妹文

呜呼吾母生我及妹心母之心敬母之训嗣母之善吾妹最贤妹之有家锺爱贤姑宜於夫子宜於宗戚谓宜禄寿百岁之期云何一疾遽殒中道虽暨里隣咸增悲惋矧於同气心当如何讣音之来惊仆号恸呜呼哀哉命果然耶兄仕京师廿有七年思母不见思见吾妹遽复已矣呜呼哀哉吾妻家居辛苦生业亦惟贤妹姑嫂一心扶助禆益不知倦劳吾妻久病以至于没儿女呱呱惟姑是恃保育训教靡夕靡朝讵谓再朞吾妹又没兄之抱恸曷有穷期呜呼冥冥不昧应与汝嫂同事老母幽明异路宁知兄悲茫茫修途缄辞致奠南望兴恸泪雨其雱尚飨

祭族兄仲素文

维永乐七年岁次已丑七月辛未朔越二十有一日辛卯杨士奇闻族兄仲素先生之丧已归葬淮安谨附酒果之仪令侄之纪致奠于先生之灵而言曰嗟嗟吾兄而遽死乎耿介之德和厚之资笃实之学温雅之词彼世人於利势伥奔走如渴饥独安命而守义宁处贱而宅卑罹忧患以益穷恒特立而不移服恬素以自适全天和之熙熙谅於道无所枉虽竟死其奚悲士奇昔邂逅於都城盖晨聚而夕分交书币之往还虽迹远而心亲讵期一旦北行逾远杳音尘之莫通忽丧车其来返瞻宗秀之凋摧恸中怀其烦懑谨缄辞而致奠零涕泪之澘澘尚飨

祭陈一敬文

哀哉陈兄遽此永毕耶凡世之人耄期比比独不跻下寿理其可诘耶兄之所存和易平实兄之应务条理缜密剗削町畦耿介自执凡世之人知兄无几兄之用世用亦未几其间得失曾何较计去嶮即夷来返竹林逍遥徜徉爰得我心日月几何鹤书载下甫即公车倏焉殒谢哀哉陈兄余悲曷舍念余束髪相从遨嬉遨嬉伊何曰书与诗三十年间出处聚散迹暌志同断金莫间昨晤于兹曾几晨夕会促别长顿絶来觌平生知心逝者如彼孰计陈兄溘又去此悲哉余情耿耿何已呜呼死生恒道全归为难生无遗憾没也其安我思陈兄我又何叹尚飨

祭王肇庆文

维永乐十四年岁次丙申九月己丑朔越七日乙未故中宪大夫肇庆府知府伯贞先生王公之丧归自北京道过龙江其婣家生奉直大夫左春坊左谕德兼翰林侍讲杨士奇谨致清酌之奠泣而言曰呜呼先生遽往而不还耶岁初邂逅倾泻相懽曾无几时余疾遘患数匍匐以来视为之方以速其安既去此而北行长芦之书犹恳恳於训言先生之厚余其事固昨日之间也遄闻端州之命喜动乎中计旦夕之南辕得伸欵洽以解渴烦何意旬余凶讣忽闻呜呼哀哉伟欤先生士林之尊经学之渊源泝濓洛以达於羲文文章之闳肆凌韩柳而攀驾马班正直节俭有羔羊大夫之德寛裕慈厚惟仁人长者之存是以发乎其中蔼如春阳之温遗乎其外泊如秋空之云故学者师道德之教百姓歌召杜之恩溘涘风而上征其孰不凄楚而辛酸哉矧在士奇契好世敦少於学问深辱引援粗焉有闻其敢或谖三十余年离合纷纭孰计斯别竟焉永分大江之濆跽奠此樽盖抚今而惟昔言可尽而情莫殚也呜呼哀哉尚飨

祭林崇璧文

呜呼崇璧遽止於此邪士君子所期望於子者皆远大之计而圣天子临轩亲策以子魁天下之士亦有待儒者之効用於世也子之问学厥有源委子之文章华实薿薿忠厚谦愼惟子所存平直端方惟子所履其由此而远到理之所必至也孰谓崇璧竟止乎是其古人之有云莫之致而致乎某等职同寮寀志谐道契胡仳离之甫朞奄溘焉而长逝子丧来归将复故里念我良友死生之谊荐薄奠而写哀痛余中之若刿尚飨

祭陈参政文

呜呼震之别才隔岁讣音东来遽闻谢世昉其别时病喜勿药何意旋归而竟不作呜呼震之总角弟昆相励以学相角以文仕而同朝又同翰苑过从怡怡何间晨晩震之陞擢春官郎署不出京师尚时懽聚既赞大藩千里暌隔两地一情累岁一觌今兹已矣永絶晤期逝者何适存者恒悲呜呼中表少小相亲六十余年存吾两人震之康强余病蚤衰而先余逝余存几时不腆之文书于墓石庶昭平生以慰冥寂

祭思贻兄文

呜呼士奇不天甫晬失怙靡兄靡弟??一身於兄其从如同父母兄生先我十有六年我幼赖兄提携抱负迨于丱角导我书诗怜我能勤喜动顔色顾曰予弟奕奕吾宗黾勉继承在我与尔苟惰弗勉隳陊自兹恭受教言罔敢遗堕中罹忧患兄劳孔囏未有室家兄不遑止初蒙召命兄曰行哉朝夕戒之毋滞于下闻联近职寓书勤勤曰振吾宗其将在尔惟敬惟慎其克有终屡来甚懽既别弥戚间闻疾疢如痛在已凡兄爱我一自中诚我之报兄靡効毫髪在兄无望在我曷宁连岁书来冀一还晤惟兄与弟皆同此心所愿未酬兄遽长逝闻讣惊恸哀苦奈何顿足号呼中肠如割兄之夀考谅无憾焉我亦稀年别时其几敬寓薄奠写此中情兄灵如存鉴此哀恳尚飨

东里文集卷二十三








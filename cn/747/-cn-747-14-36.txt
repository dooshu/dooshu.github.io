○册纪王慎邢州刺史文

维总章二年，岁次己巳，（阙）月庚寅朔十二日辛丑，皇帝若曰：於戏！昔封唐御极，分岳以镇寰区；宅镐乘时，建侯以隆藩卫。用能发辉鼎祚，翊赞昌图，制犬牙以廓地基，茂麟趾而光天绪。懿亲启翰，其理则然。惟尔使持节泽州诸军事泽州刺史上柱国纪王慎，禀庆星躔，分华帝圃，器表冲邈，轨鉴端凝。业蕴珪璋，艺包文武。振英词於五际，陵桂巘而含芳。抗逴议於三雍，警蘋风而鼓誉。仁孝为立身之本，贞恕存应物之方。及疏社上东，建旟南服，化流江汉，道被歌谣。中垒训兵，自穆衔珠之序，长淮平俗，式崇露冕之规。冠雅政於群邦，标粹范於贤牧。夷仪胜壤，地乃邢迁，跨全赵之郊畿，总常山之襟要。维城之寄，佥曰尔谐。是用命尔为使持节邢州诸军事邢州刺史，上柱国王如故。往，钦哉！尔其光阐六条，敷崇四诫。考闲平之令则，酌鲁卫之嘉猷。无以傲从康，无以纵败礼。迪於正典，聿遵王度。祗历茂（阙），可不勖欤！


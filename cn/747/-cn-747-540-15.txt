○代李仆射谢男赐绯鱼袋表

臣某言：臣得进奏院状报，今月七日，圣慈召臣男公敏令对见，其日中使马承倩奉宣进止，赐绯鱼袋。钦承失图，启处无地。臣某中谢。臣才非动众，勇不兼人。仰缘枝叶，获展筋力。荷天百禄，幸据於周诗；遗子一经，诚惭於汉史。男公敏义方未教，容止无仪。伏蒙陛下召入清禁之中，立於丹墀之下，远忧颠沛，伏用兢惶。岂意明命曲临，荣光下烛。小Δ犹佩，忽带金章；褐衣才解，便绾朱绂。生成之功不次，浸润之泽无涯。重若戴山，辉如衣锦。匈奴未灭，方忍耻於愚臣。童子何知，复蒙恩於圣主。六姻交贺，百众同欢。空竭节於边陲，岂酬仁於覆载。铭肤镂骨，不敢殒坠。所守有限，不获陈谢。臣无任感激屏营之至。


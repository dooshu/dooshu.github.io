汪蛟门舍人三好图【谓书酒声伎】

丈夫寄兴皆偶然要令怀抱垂千年拥书把醆列丝竹富贵何必非神仙不尔僵卧且止酒残编短帙商歌传吾爱舍人好才思纵无三者良快意竹西况复风流地雪色妖姬擅歌吹秦邮美酒吴阊书咄嗟充斥等闲事前年醉我燕市头高歌月下解貂裘白门昨夜灯船曲呜咽秦淮水不流可怜名士悦倾城桃叶杨枝旧系情兴阑开阁会遣去一壶一卷娱平生孙老倔强殊苦口大声劝汝屏诗酒杜老戒书嗤腐儒佯狂岂是高阳徒【孙豹人杜茶村并有作】积书人多读书少我爱读书今已老惭君诗思真涌泉被酒长篇疾如扫


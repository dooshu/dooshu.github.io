◇奏劾萧元蔚等

风闻山东群盗，剽掠列城，虽匪日而殄，要暂干王略。郡县阙攻守之宜，仓府多侵耗之弊。举善惩恶，应有攸归。吴郡所领盐官令萧元蔚、桐庐令王天愍、新城令陆赤奋等，县为首劫破掠，并不经格战，委职散走。元蔚、天愍还台，赤奋不知所在。又钱塘令刘彪、富阳令何洵，乃率领吏民相战，不敌，未委归台。馀建德、寿昌在劫断上流，不知被劫掠不。吴兴所领馀杭县被劫破，令乐琰乃率吏民径战，不敌，委走出都。会稽所领诸暨县，为劫所破，令陵琚之不经格战，委城奔走，不知所在。案元蔚等妄藉天私，作司近服，昧斯隐慝，职启虔刘。会稽郡丞张思祖，谬因承乏，总任是尸，涓诚刍效，终焉无纪。平东将军、吴郡太守文季，征虏将军、吴兴太守西昌侯鸾，任属关河，威怀是寄，辄下禁止彪、琰、洵、思祖、文季视事如故，鸾等纳赎论。（《南齐书·徐孝嗣传》）


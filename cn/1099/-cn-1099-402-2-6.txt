○與李提督書 【 相機進勦】

昨覩來札、述清正與行長矛盾、宜有之、葢清正挾二王子三陪臣在彼、且平壤戰挫、彼又不與、恃巳之功、恨行長之專、其情矛盾宜也、但行長既行。清正決不敢留。葢前日併集勢眾。今日倭歸勢孤。前日聲勢相倚。且亟脫咸鏡今日勢孤力屈何敢獨留。縱使清正肯留而部下羣倭亦必不從故不佞謂其必行者此也。所可慮者。吾使臣旗牌巳遣。而彼中王子陪臣不肯放還。倭將不留數人。門下須諭沈惟敬諸人三事一有一從、即令諸人回還我境。速知會全羅用心邀截我兵固守津江。火速報知不佞。即發劉綎新兵恊助。不佞亦親至開城共議進剿也。萬勿倉卒應之設行長肯還王子陪臣。肯留倭將。而清正乃拗其中。如此則机埶在我我則速遣智術之士間諜其中令之變動徐觀相持行事是一策也如行長意真。肯留倭將。而清正獨拘二王子與陪臣。又敢獨留王京。則單放行長諸倭歸國我則照前困守之法。亦莫輕動。以待不佞之來。釜中遊魚諒不能倖脫矣諸惟留神是望、


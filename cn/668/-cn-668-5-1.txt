仪礼


《三礼义宗》云：“《仪礼》十七篇，吉礼三，凶礼四，宾礼三，嘉礼七，军礼皆亡。”《礼器》注：“《曲礼》，谓今礼也。”即指《仪礼》。而《仪礼》疏云：“亦名《曲礼》。”晋荀崧亦云。朱文公从《汉书》臣瓒注，谓《仪礼》乃经礼也。《曲礼》皆微文小节，如今《曲礼》、《少仪》、《内则》、《玉藻》、《弟子职》，所谓‘威仪三千’也。《逸礼·中霤》在《月令》注疏。《奔丧》、《投壶》，《释文》引郑氏云：“实《曲礼》之正篇。”又《迁庙》、《衅庙》，见《大戴记》，可补《经礼》之阙。

韩文公《读仪礼》谓：“考于今，无所用。”愚谓天秩有礼，小大由之，冠昏丧祭，必于是稽焉。文公大儒，犹以为无所用，毋怪乎冠礼之行，不非郑尹而怪孙子也。

《艺文志》谓之《礼古经》，未有《仪礼》之名。张淳云：“疑后汉学者见十七篇中有仪有礼，遂合而名之。”孔壁古文多三十九篇，康成不注，遂无传焉。注谓古文作某者，即十七篇古文也。《论衡》以为宣帝时河内女子坏老屋得佚《礼》，恐非。 《天子巡狩礼》、《朝贡礼》、《王居明堂礼》、《烝尝礼》、《朝事仪》，见于《三礼注》，《学礼》，见于贾谊书，《古大明堂》之礼，见于蔡邕论，虽寂寥片言，断圭碎璧，犹可宝也。

《六艺论》“五传弟子”，谓高堂生之学，萧奋、孟卿、后苍、戴德、戴圣也。

《士冠礼》注：“今之未冠笄者，著卷帻，頍象之所生。滕、薛名蔮为頍。”蔮，古内反。《续汉舆服志》：“蔮，簪珥。”《集韵》有簂、帼，无蔮字。疏云：“卷帻之类。” 《隶释·武荣碑》云“阙帻”。

“兄弟毕袗玄”，注：“袗，同也。古文袗为均。”疏云：“当读如《左传》‘均服振振’。”按《后汉·舆服志》秦“郊祀之服皆以袀玄”，盖“袀”字误为“袗”。《释文》之忍反，亦误。

《士冠礼》有“醮用酒”，注以为“用旧俗”。《士丧礼》云“商祝、夏祝”，则礼之兼夏、殷者。

“二十为字，未呼伯仲，至五十乃加而呼之”，此《仪礼》贾疏也。“二十已有‘伯某甫’，仲、叔、季。虽云伯仲，皆配‘某甫’而言，至五十直呼伯仲”，此《礼记》孔疏也。朱文公曰：“疑孔疏是。石林谓五十为大夫，去‘某甫’，言伯仲而冠以氏，如南仲、荣叔、南季之类。然仲山甫、尹吉甫皆卿士，亦以字为重。”

冠辞“令月吉日”、“吉月令辰”，互见其言。《论语》“迅雷风烈”，《九歌》“吉日兮辰良”，相错成文。

《士昏礼·目录》“日入三商为昏”，疏云：“商谓商量，是漏刻之名。故《三光灵曜》亦日入三刻为昏，不尽为明。按马氏云：日未出、日没后皆二刻半，前后共五刻。今云三商者，据整数而言，其实二刻半也。”《诗》正义云：“《尚书纬》谓刻为商。”夏文庄《莲华漏铭》：“五夜持宵，三商定夕。”盖取此。苏子美亦云：“三商而眠，高舂而起。”

《乡饮酒》疏曰：“乡大夫饮酒，尚德也。党正饮酒，尚齿也。”公是刘氏曰：“谋宾介于先生，尚德也。旅酬以齿，老者异秩，尚年也。大夫为僎，坐于宾东，尚爵也。”

《乡射礼》“设丰”，《燕礼》“有丰”，注：“丰形似豆而卑。”《三礼图》云：“罚爵，作人形。丰，国名也，坐酒亡国，戴盂戒酒。”崔駰《酒箴》：“丰侯沉酒，荷罂负缶，自戮于世，图形戒后。”李尤《丰侯铭》：“丰侯醉乱，乃象其形。”

《燕礼》疏“四向流水曰东霤”，《考工记》之“四阿”，《上林赋》之“四注”也。两下屋曰东荣，《檀弓》之夏屋也。《士冠礼》注：“周制自卿大夫以下，其室为夏屋。”

夏侯胜善说礼服，谓《礼》之丧服也。萧望之以礼服授皇太子，则汉世不以丧服为讳也。唐之奸臣以凶事非臣子所宜言，去《国卹》一篇，而凶礼居五礼之末。五服如父在为母、叔嫂之类，率意轻改，皆不达礼意者。五服制度附于令，自后唐始。见《五代史·马缟传》。

《宋·何承天传》云：“先是《礼论》有八百卷，承天删减并合为三百卷。”又王俭别钞《条目》为十三卷，梁孔子祛续一百五十卷，隋《江都集礼》亦撮《礼论》为之。朱文公谓：“六朝人多精于《礼》，当时专门名家有此学，朝廷有礼事，用此等人议之。唐时犹有此意。”潘徽《江都集礼序》曰：“明堂曲台之记，南宫东观之说，郑、王、徐、贺之答，崔、谯、何、庾之论，简牒虽盈，菁华盖鲜。”杜之松借王无功《家礼问》、《丧礼新义》，无功条答之。又借王俭《礼论》，则谓：“往于处士程融处曾见此本。观其制作，动多自我，周、孔规模，十不存一。”今诸儒所著皆不传，盖礼学之废久矣。

《礼》特牲不言牢。《楚语》“天子举以太牢”注：“牛、羊、豕也。”“卿举以少牢”注：“羊、豕。”《汉·昭纪》“祠以中牢”注：“中牢即少牢，谓羊、豕也。”唐《牛羊日历》，牛僧孺、杨虞卿有“太牢笔，少牢口”之语。然太牢非止于牛，少牢非止于羊也。

欧阳公自云“平生何尝读《仪礼》”，而濮议为言者所诋。高抑崇于乡饮考《仪礼》不详，而朱文公讥之。礼学不可不讲也。

“布八十缕为一升”，郑谓：“升当作登。登，成也。”吴仁杰曰：“今织具曰簆，以成之多少为布之精粗，大率四十齿为一成，而两缕共一齿。”正合康成之说。衰三升，其粗者。缁布冠三十升，其细者。

《聘礼》注“君行一，臣行二”，疏谓出《齐语》。今按此晏子之言，见《韩诗外传》：“卫孙文子聘鲁，公登亦登。叔孙穆子曰：‘子不后寡君一等。’”

“皮树”，注云“兽名”。张镒《三礼图》云：“皮树，人面兽形。”它书未见。

《诗》、《礼》相为表里。《宾之初筵》、《行苇》可以见《大射仪》；《楚茨》可以见《少牢馈食礼》。

《燕礼》：“公与客燕，曰：‘寡君有不腆之酒，以请吾子之与寡君须臾焉。使某也以请。’对曰：‘寡君，君之私也。君无所辱赐于使臣，臣敢辞？’”春秋辞命之美，有自来矣。

《觐礼》：“诸侯觐于天子，为宫方三百步，四门，坛十二寻，深四尺，加方明于其上。”陈宣帝太建十年，立方明坛于娄湖，以始兴王叔陵为王官伯，临盟百官。此与苏绰之“六官”、苏威之“五教”何以异？《传》曰：“不协而盟，无故而盟百官，不几于戏乎！”

《士相见义》曰：“古者非其君不仕，非其师不学，非其人不友，非其大夫不见。”

“乡先生”，谓父师、少师，教于闾塾也。古者仕焉而已者，归教于闾里。《书大传》谓之“父师”、“少师”，《白虎通》谓之“右师”、“左师”。

庠为乡学，有堂有室。序为州学，有堂无室。有室则四分其堂，去一以为室，故浅。无室则全得其四分以为堂，故深。






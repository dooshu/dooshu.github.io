○绣地藏菩萨赞（并序）

今年天之不佑我也甚矣。春三月，谪我以次妹安国寺律师之丧。夏四月，继以伯姊杨氏夫人之酷。季妹前监察御史裴氏妻泣曰：“人皆有姊妹，而我独亡。所以发於骨髓者深，宜格於神明之听。”先是太夫人尝为安国绣地藏菩萨，逮卒哭而就。是夜季妹梦伯姊谓之曰：“尝知是像，追护於我。”是用鬻衣充直，缄泪亻孱工，亦逮卒哭而就。呜呼！万圣一致乎。慈悲莫大於救苦，苦有生死之异，圣者亦随之而殊。

如周之六官，分天地四时之职，盖同归於理，而各有典司。若乃拔三涂，证六道，纾有生追往之恸，则菩萨超群圣焉。时贞元六年孟秋初七日也。将以谨功之始，既月而日之，且系之以赞曰：

维我素履景福崇，嗟尔至圣元感通。有赫大士愿力同，五彩万缕相好备。一心十指圣灵萃，振幽冥兮如仿佛。


○对同姓为主判

〈甲妻亡，无主後者，乃命同姓主。或人告失礼，所由科之。〉

美而无子，赋以硕人，生也有涯，归乎大梦。贽榛栗而方就，据蒺藜而何辜？眷言於甲，倏丧宜家。凤凰于飞，八代徒兆；蛟龙中绝，一剑空悲！扣盆之哀，但取伤於对簟；悬弧之义，本未徵於梦兰。有叹溘先，无以为後，爰邀同姓，将陈主丧。三祖思崇，五哭攸设，永惟哀戚，诚则靡捐。抚以《礼经》，犹为未达。且男主妇主之道，同姓异姓之仪，抑有前闻，奚宜此谬。盖匪慎诸坐，贻差互至，若妇主必使异姓，厥义彰乎外成，反是不思，舍礼何立？道有取於宗妇，事非属於族人，甲所为丧，诚为不法。哀兴吊影，虽抚事以伤神；迹未吞声，罪恐馀於灭耳。


○征君洪涯子图赋（以“云际长松，以表贞节”为韵）

矫矫征君，居幽行闻。朗咏尧年之日，栖迟姑射之云。英英时杰，好奇艺绝。窥穷图绘之能，写得隐沦之哲。岂不以怀材习技，我蕴跨俗之工。履道全真，彼有过人之节者也。观夫杖藜载酒，面石依松。尽是山中之意，全移物外之踪。入室终窥，知裂缯而画出；升堂始睇，疑在野而相逢。如言实默，如行实止，萝纤纤以垂帽，草青青而藉履。洋乎令闻昭晰，得其所由；俨夫仪刑仿佛，知其所以。原夫贤达作范，丹青立程。将模前而示后，必体物而归诚。服惟身表，容实心旌。对冰雪之颜，睹兰蕙之缨。暗识伯夷之洁，遥怜虞仲之贞。知身已谢，看画如生。矜且复庄，若此辰之有识。贪之与欲，同在日之无情；形似植以亭亭，衣如风而曳曳。临诸瑶席之上，想彼云林之际。万物方秀，千峰初霁。神飘飘而自远，身悠悠而不系。我之心矣，惟贤允臧。披图画于是日，得夫君乎此堂。乃知君之于德也大，画之于工也长。画非君无以展其妙，君非画莫得扬其光。物有相假，不其昭彰。揆人事之类恶，论功庸之夥少。伊画也，可以称智者之先；惟君也，可以作真人之表者也。


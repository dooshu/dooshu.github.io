◇哀千里赋

萧萧江阴兮，荆山之岑。北绕琅邪碣石，南驰九疑桂林。山则异岭奇峰，横屿带江；杂树亿尺，红霞万里。水则远天相逼，浮云共色；云云无底，溶溶不测。其中险如孟门，豁若长河；参差巨石，纵横龟鼍，若乃夏后未凿，秦皇未避，崭岩生岸，弊《辶里》成迹。驰湍走浪，漂沙击石。伊孟冬之初立，出首夏以归来。自出国而辞友，永怀慕而抱哀。魂终朝以三夺，心一夜而九摧。徙望悲其何及，铭此恨於黄埃。於时鸿雁既鸣，秋光亦穷。水黯黯兮莲叶动，山苍苍兮树色红。思云车兮沅北，望裳兮沣东。惜重华之已没，念芳草之坐空。既而悄怆成忧，悯默自怜。信规行之未旷，知矩步之已难。虽河北之爽垲，犹橘柚之不迁。及年岁之未晏，愿匡坐於霸山。（《本集》）


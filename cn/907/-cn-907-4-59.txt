▼题米元晖云山图

海岳老仙非画工，自有丘壑藏胸中。

大儿挥酒亦莫比，妙趣政足传家风。

敷文阁下书围净，梦入空山觉衣冷。

起招彩笔写幽踪，一片飞来楚云影。

仿佛三湘与九嶷，翠峰犹抹二娥眉。

水生江上鸿归后，树暗沙头春去时。

苍苍远渡连平麓，烟火参差几家屋。

林深谷静断行人，惟有禽声啄枯木。

偶向高斋玩此图，断缣犹费千金沽。

自缘绝笔人间少，如此云山何处无？


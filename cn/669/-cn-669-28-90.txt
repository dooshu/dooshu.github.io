90　唐亡後書唐六臣貶其惡　晉亡後書晉處士表其節


歐陽子書「唐六臣」於唐亡之後，貶其惡也；朱子書「晉處士」於晉亡之後，表其節也。一字之懲勸深矣。

【元圻案】五代史唐六臣傳：「敘曰：嗚呼！唐之亡也，賢人君子既與之共盡，其餘在者皆庸懦不肖、傾險獪猾、趨利賣國之徒也。不然，安能蒙恥忍辱於梁庭如此哉〔一〕！作唐六臣傳。」〇六臣，何文蔚、楊涉、張策、趙光逢、薛貽矩、蘇循也。〇綱目宋文帝元嘉四年：「冬，晉徵士陶潛卒。」考異云：「提要作『處士』。」

〔一〕「庭」，原作「廷」，據中華本新五代史卷三五唐六臣傳改。






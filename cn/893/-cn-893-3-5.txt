乌夜啼





《乐府古题要解》：《乌夜啼》，宋临川王义庆所造也。宋元嘉中，徙彭城王义康于豫章郡。义庆时为江州，相见而哭。文帝闻而怪之，征还宅。义庆大惧，妓妾闻乌夜啼，叩斋阁云：“明日应有赦。”及旦，改南兖州刺史，因作此歌。故其词云：“笼窗窗不开，夜夜望郎来。”亦有《乌栖曲》，不知与此同否。《乐府诗集》：《古今乐录》曰：西曲歌有《乌夜啼》。



黄云城边乌欲栖，归飞哑哑枝上啼。[一]

机中织锦秦川女，[二]碧纱如烟隔窗语。

停梭怅然忆远人，独宿孤房泪如雨。[三]

[一]吴均诗：“惟闻哑哑城上乌。”



[二]《晋书》：窦滔妻苏氏，始平人，名蕙，字若兰，善属文。苻坚时，滔为秦州刺史，被徙流沙。苏氏思之，织锦为《回文旋图诗》以赠滔，宛转循环以读之，词甚凄惋，凡八百四十字。庾信诗：“弹琴蜀郡卓家女，织锦秦川窦氏妻。”胡三省《通鉴注》：“关中之地，沃野千里，秦之故国，谓之秦川。”



[三]魏武帝诗：“惋叹泪如雨。”






○赐江南国主李景书

皇帝至书恭问江南国主，兹睹来章，备形缛旨，叙此日传让之意，述向来高尚之心，仍以数载已来，交兵不息，爰陈追悔之事，无非克责之词，虽古者省咎责躬，因灾致惧，亦无以过也。况君血气方刚，春秋鼎盛，为一方之英主，得百姓之驭心，即今南北才通，疆场甫定。是玉帛交驰之始，乃干戈载戢之时，岂可高谢君临，轻辞世务？与其慕希夷之道，孰若怀康济之诚？且天灾流行，国家代有，昔之圣哲，所不能逃。苟盛德之日新，斯景福之弥远，勉修政理，勿倦经纶。保高义於初终，垂远图於家国，流芳贻庆，不亦美乎？谅惟英敏，必照诚怀。

柴宗训（周恭帝）

帝讳宗训，世宗子，广顺三年生，显德六年六月封梁王，其月即位。七年正月，禅位於宋，降封郑王。在位一年。入宋十三年薨，年二十一。宋谥曰恭皇帝。


匏有苦叶

四章，章四句


首章讲：此刺淫乱作也。若曰：男女之伦不可乱也，礼义之闲不可逾。胡今之人不顾此而冒行之哉？





匏有苦叶，济有深涉。

济，水之渡处。彼匏可用以渡水也。今匏有苦叶，尚未可用也。而济有深涉，渡处又方深也。





深则厉，浅则揭。

行者于此，当何如耶？是必于水之深者，度其深之宜，以衣而涉可也；于水之浅者，度其浅之宜，褰衣而涉可也。夫渡水者必度其浅深而后可渡，然则男女之际亦当量度礼义而后可行，不犹是耶？

二章讲：夫男女当量度礼义而后行，何今人之不然也？





有㳽济盈，有鷕雉鸣。

彼济渡之处，㳽然而盈。雌雉之鸣，鷕然有声。





济盈不濡轨，雉鸣求其牡。

濡，是湿意。夫济之盈必濡其轨，今济盈而反不濡轨。雉之鸣当求其雄。今雉鸣而反求其牡。是何物理之失常哉？然则淫乱之人，不度礼义，而犯礼以相求，不犹是耶？

三章讲：夫淫乱之悖如此者，亦未睹古人之婚姻者乎！





雍雍鸣雁，旭日始旦。

雁，鸟，似鹅。旭，日初出。其纳采则奠雍雍之鸣雁，取其偶也。其请期则乘旭日之始旦，贵其始也。





士如归妻，迨冰未泮。

归妻，是迎妇以归。然斯礼之行也，又岂急遽而无渐哉？士如归妻于冰泮之时，则迨冰未泮，而行此纳采请期之礼矣。古人于婚姻，其求之不暴，而节之以礼如此，何淫乱者不然耶？

末章讲：抑未知男女之有定配乎！





招招舟子，人涉卬否。人涉卬否，卬须我友。

招招，是号召声。人，主济渡者。卬，是我。须，待也。友，同类为友。彼舟予招人以渡，人皆从之以涉，而我独否者。盖以舟人非吾同类，吾必待我友而后从之也。然则男女之际，必待其配偶以相从，亦犹是也。何淫乱者不然耶？夫以淫风大行之日，而其间犹有知礼义之人，何谓自好而不为习俗所移矣！






与李仁甫书

自丁亥嵗暮言别迄今三载不复闻问县县之懐知彼此同之也仆以疎戅获戾清朝期月之间再下制狱犹防异恩得全要领虽沈沦异域固没齿之幸矣惟昔与兄辈周旋玉署行则聨袂止则同席以为燕燕之乐当终始相保而不几时云散四方邈焉隔絶俛仰今昔伤如之何比得子潜书知子忱物故敷言勒停景仁削籍同馆之厄并于一朝念之未尝不涕泗交颐也仆仲夏始达贬所地极荒恶而传亭久废鞠为丘墟因侨寄此城赖上官不以职事见诃饮食之余惭悚而已兄卑栖逺邑旋遭大故嵗月徂迈行复即吉计非久趋朝道当出此斯亦天假之良晤矣辄投空牍以当要言未奉徳音努力自爱


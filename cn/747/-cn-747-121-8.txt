○定节度使奏荐属官敕

设官分职，朝廷自有规程；荐士延才，州郡合存体式。应诸道节度防御团练刺史奏荐判官书记支使推官令录簿尉等，亲人之官不易，入幕之宾尤难，必取当仁，庶闻干事，守臣奏荐，朝廷选除，素有明文，咸拘定制。近年以来，除人或亏允当，荐士多昧选求，体制既逾紊乱滋始，遐迩将期於致理，奏除宜在乎择才，况有旧章，足为常式。其诸道行军副使两使判官，并不得奏荐，委中书门下选除。带使相节度使许奏节度掌书记观察支使节度推官，不带使相节度使只许奏节度掌书记节度推官。其防御团练判官刺史判官等听奏，仍许精选才能。其唐朝晋朝前项条贯，并可举行，永为规制。所奏荐州县官，自有铨衡，不可侵越。以敕内旧人数，许奏使相三人，不带使相二人，防御团练刺史一人为定。仍付所司。


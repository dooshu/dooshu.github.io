○刻严陵钓台

岩岩而高者，严子之钓台也。寥寥而不归者，光武之故人也。故人之道何如，睨苍苔以言之，尊莫尊於天子，贱莫贱於布衣，龙飞蛇蛰兮风雨相遗，干戈载靡兮悠悠梦思。何富贵不易节，而穷达无所欺。故得脱邯郸之难，破犀象之师。造二百年之业，继三尺剑之基者，其唯有始有卒者乎？今之世，风俗偷薄，禄位相尚。朝为一旅人，暮为九品官。而亲戚骨月，已有差等矣。况故人乎？呜乎！往者不可见，来者未可期，已而已而。








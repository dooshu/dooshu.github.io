冯瑶

瑶，浙江处州人。叔父让，以少监镇福建，进灯有宠。时修寰宇通志，瑶求入书办。内臣舒良、王诚因谄内阁大臣得各举一人，（「王诚」原作「王臣」，据明纪录汇编本改。）于是王文举驿丞某，陈循举乡人周某，萧镃举监生温良，高谷举其壻王清，商辂举其姻蒋铭，良、诚因举瑶。及文等所举皆不用，瑶独擢为典籍。天顺二年，乞升锦衣副千户，理镇抚司刑。成化二年，进指挥佥事，廵江，擒江贼刘显文等六十余人诛之。瑶内倚中贵，外任枢要，富侈骄盈，荒于声色，一旦暴卒。


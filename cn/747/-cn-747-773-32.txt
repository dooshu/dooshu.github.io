○为濮阳公与丁学士状

近频附状，伏计相次达上。自学士罢领南台，复还内署，朝委攸重，时论愈归。夫一时效功，逐恶者鹰隼；千年呈瑞，应圣者鸾皇。击搏殊能，翱翔异品。当在紫庭无事，应韶以来仪；岂复白野有求，与云罗而并出。唯听後命，爰副具瞻。某才谢适时，仕无明略。久乘亭障，长奉鼓鼙。猿臂渐衰，燕颔相误，弊庐仍在，白首未归，顾皋壤以兴嗟，念路歧而增叹。当依馀眷，庶惬後图。仰望音徽，不胜丹赤。


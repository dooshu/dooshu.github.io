田喜〔缪伦〕　祖浩然　徐师颜　陈斗龙　胡景清〔颜应祐〕　赵应祥周古象　王闰　郭道卿〔佐卿　廷炜〕　萧道寿　郭狗狗　张闰〔芮世通　丁煦　向存义〕　田改住〔王住儿〕　宁猪狗〔李家奴等〕　樊渊〔赖禄孙〕　刘德泉〔朱显　吴思达　朱汝谐〕　郭回　孔全〔张子夔等〕　杨一〔张本　张庆〕


元善　郤祥　赵毓　胡光远〔庞遵〕　陈韶孙　李忠〔吴国宝〕　李茂　羊仁〔黄觉经　章卿孙　俞全〕　李鹏飞　彻彻　王初应〔施合德　石明三〕　郑文嗣〔太和　钦〕　王荐　郭全〔刘德　马押忽〕　杨皞　丁文忠　邵敬祖〔李彦忠　郭成〕　扈铎　孙秀实〔李子敬〕　宗杞　赵荣　吴好直　余丙　徐钰　尹莘〔孙希贤　卜胜荣〕　刘廷让　刘通〔黄镒　丁祥一〕　张旺舅　张思孝　杜佑　长寿〔梁外僧等〕孙瑾〔吴希曾〕　张恭　訾汝道　赵一德

田喜，保定清苑人。金贞祐元年保州陷，驱居民出，喜及其父彦与焉。是夕下令先杀老者，刃将及其父，喜潜往，伏其父于下，以身覆之，两手俯据地，延颈待刃。喜脑中两刃死，夜半复苏。后令再下，无老幼尽杀。时喜以工艺被选，行次安肃，闻父死，遂归求父尸，得之，负以涉水，伤胫，至血出。发母冢合窆焉。

又东平缪伦，字叔彝。当淮兵乱，执其父将杀之。伦哀号乞免，弗听。愿倾家资赎父命，又弗听。乃自缚，请以自代，贼杀之而释其父。

祖浩然，字养吾，建宁人，世儒家。至元中，盗黄华起政和，朝廷命将往讨，回军经浦城，掠其母全氏而北。时浩然方六岁，独与父居者二十八年，后为三山书院山长。或告以母在河南，而不能名其处。浩然弃职辞父，抵河南，每舍逆旅，闻操南音者，必就与语。久之，知全氏已辗转至汝州，浩然遂返汝州遍访之。或有言在别盖山者，益喜，走三百余里，果见其母，奉以归。闻者皆为歌诗美之，往往举朱寿昌事为比。

徐师颜，字子愚，新定人。性倜傥，急人之难。至元十四年，江南大疫。师颜出粟募民，舁尸坎瘗。可医食者，亲抚视以活之。遇一女子，扶曳气微属，问之，曰：“吾衢州儒家女。”师颜载以归，疗之，后嫁为士人妻。师颜事继母至孝，一日其妻出微语，师颜闻之自责，不居内者数月。其母言妇无过，乃叱妻拜堂下，为夫妇如初。卒年七十，著有《上饶集》。牟巘序其诗，谓“事亲如徐积，诗亦似之。”

陈斗龙，字南仲，杭州昌化人。父泽民，母盛氏，先后卒。斗龙才十三，庐墓极哀。已娶妻，有盛冲者，告之曰：“若生母王氏。若未一岁，改嫁钱塘。人闻其家在清湖中。”斗龙大惊，即日与妇决具装行，曰：“必与母俱归。”先是，泽民妻无子，以币如钱塘求宜子者，得王于清湖，生斗龙，期满遂去。斗龙至清湖，逢白发媪，告曰：“若母归无几时，已往江东。”斗龙即入江东，往来数郡间，逾六年。一夕，舍永丰之逆旅，旅人怪其数过，问焉，告之故。其人惊曰：“吾主人妇王氏，自言家清湖。”乃走告。良久，有老妇人哭而出，斗龙亦哭，乃奉之归。会盗入昌化境，斗龙为庐百丈山，身自负母，妇拥。后逢盗数百人，斗龙置母，稽首曰：“余幼失母，行求六年，得母归未百日。若夫妇死，谁当养母者？”盗咨嗟去。后母子俱以寿终。

胡景清，龙溪人。元兵下漳南，景清甫五岁，随父母逃难，仓卒失母。及长知学，每念母辄涕下不食。乃辞父寻母，遇其叔胡巨川，知母已至大都，而未识其处。逾年，始得之，母子不相见者凡四十年。事闻，诏旌之，仍给驿以归。

同县有颜应祐者，母许氏，先以患难迁徙失所之。应祐访求无息耗，尝悲号流涕。一日得书，知在云南，即往求之，果得母以归。士君子咸歌诗以嘉其孝。

赵应祥，庐陵人。年十四，其父行贾不还，后闻父已死，即辞母往求。都下有曾老者，与父善，走数千里询之，知父殡滨州。墓冢累累不可辨，应祥行哭七日，解发系马鞍，祝曰：“随马所之，过吾父坟者，当发解鞍堕。”既而经一坟，鞍果堕。发之，棺上具有父姓名，遂脱己衣，裹其骨，负之以归。

周古象，蕲水人。元初被兵掠至蓟州，赘蒙古氏。既生子，未尝喜笑，妻询其故，曰：“有母在，欲归省。”妻许之，且嘱曰：“母在，当奉养，勿以妾故复来。”及归，母尚无恙。古象奉母尽孝，母殁，庐墓。妻亦终身不嫁。淮西佥按察司事韩克庄为立孝里门。

王闰，东平须城人。父卧疾，夜燃灯室中。火延竹壁，闰惊起，火已炽，烟焰蔽寝户。闰突入火中，解衣蒙父抱之出，肌体灼烂，而父无少损。一女不能救，遂焚死。中统二年复其役。

郭道卿，兴化莆田人。四世祖义重至孝，宋绍兴间有诏旌之，乡里为立孝子祠。至元初，闽盗起，居人窜匿。道卿与弟佐卿独守孝子祠，不忍去，遂俱被执。盗将杀佐卿，道卿泣告曰：“吾有儿已长，弟弱子幼，请代弟死。”佐卿亦泣告曰：“吾家事赖兄以理，请杀我。”道卿固引颈请刃，盗相顾曰：“汝孝门，兄弟若此，吾何忍害？”两释之。道卿年八十，子廷炜为建宁路平准行用库使，辞归侍养。道卿尝病疝，危甚。廷炜忧瘁扶护，一夕发尽白。有司言状旌之。

萧道寿，京兆兴平人。家贫，鬻箴以自给。母年八十余，道寿事养尽礼，每旦候母起，夫妇亲侍盥栉。日三饭，必待母食然后退就食。至夕，必待母寝然后退就寝。出外必以告，有母命乃敢出。母或怒，道寿自进杖，伏地以受，杖足，母命起乃起，起复再拜，谢违教，俟色喜乃退。母尝有疾，医累岁不能疗，道寿刲股肉啖之而愈。至元八年，赐羊酒表其门。

郭狗狗，平阳翼城人。父宁，为钦察首领官，戍大良平。宋将史太尉来攻，夜陷大良平，宁全家被俘，史将杀宁。狗狗年五岁，告史曰：“勿杀我父，当杀我。”史惊问宁曰：“是儿几岁耶？”宁曰“五岁。”史曰：“五岁儿能为是言，吾当全汝家。”即以骑送宁等往合州，道遇国兵，骑惊散，宁家俱得还。御史以事闻，命旌之。

张闰，延安延长人，隶军籍。八世不异爨，家人百余口无间言。日使诸女诸妇各聚一室为女红，事毕，敛贮一库，室无私藏。幼稚啼泣，诸母见者即抱哺。一妇归宁，留其子，众妇共乳之，不问孰为己儿，儿亦不知孰为己母者。闰兄显卒，即以家事付侄聚，聚辞曰：“父叔，行也，叔宜主之。”闰曰：“侄，宗子也，侄宜主之。”相让既久，卒以付聚。缙绅之家，自谓不如。至元二十八年，旌表其门。又有芜湖芮世通，十世同居。峡州向存义、汴梁丁煦，八世同居。州县请于朝，并加旌美。

田改住，汶上人。父病不能愈，祷于天，去衣卧冰上一月。同县王住儿，母病，卧冰上半月。其父母俱痊。

宁猪狗，山丹州人。母年七十余，患风疾，药饵不效。猪狗割股肉进啖，遂愈。岁余复作，不能行。猪狗手涤溷秽，护视甚周，造板舆载母，夫妇共舁，行园田以娱之。后卒，居丧有礼，乡里称焉。潭州万户移剌琼子李家奴，九岁，母病，医言不可治。李家奴刲股肉煮糜以进，病乃痊。抚州路总管管如林、浑州民朱天祥，并以母疾，刲股，旌其家。毕也速答立，迷里氏，家秦州。父丧庐墓次，昼夜悲号，有飞鸟翔集，坟土踊起。又有尹梦龙，中兴人。母丧，负土为坟，结庐居其侧。手书《孝经》千余卷，散乡人读之，有群鸟集其家树。

樊渊，建康句容人。幼失父，事母笃孝。至元十二年，奉母避兵茅山。兵至，欲杀其母，渊抱母号哭，以身代死，兵两释之。三十年，江东廉访使辟为吏。母卒，奔丧，哀感行路。服阕，台省交荐，渊不忍去坟墓，终不起。

又延祐间，汀州宁化人赖禄孙，母病，值蔡五九作乱，负母避之。盗至，禄孙守母不去。盗将刃其母，禄孙以身翼蔽，曰：“勿伤吾母，宁杀我。”母渴不得水，禄孙含唾濡之。盗相顾骇叹，不忍害，反与以水。有掠其妻去者，众责之曰：“奈何辱孝子妇！”使归之。事闻，并予旌表。

刘德泉，汴梁杞县人。早丧母，父荣再娶王氏，生二子居敬、居元，俱幼。王氏病卒，德泉益相友爱。至元末岁饥，父欲使析居，德泉泣止，不能得，乃各受其业以去。久之，父卒，兄弟相约同爨，和好如初。

又真定人朱显，自至元间，其祖父已分财。至显，念侄彦昉等年幼无恃，谓弟耀曰：“父子兄弟，本同一气，可异处乎？”乃会拜祖墓下，取分券焚之，复与同居。

蔚州人吴思达，兄弟六人，尝以父命析居。思达为开平县主簿，父卒还家治葬毕，会宗族泣告其母曰：“吾兄弟别处十余年矣，今多破产，以一母所生，忍使兄弟苦乐不均耶？”即以家财代偿其逋，更复共居。母卒，哀毁甚。宅后柳树连理，人以为友义所感。

又濮州人朱汝谐，父子明，尝命与兄汝弼别产。子明卒，汝弼家尽废，汝谐泣请共居。仲父子昭、子玉贫病，汝谐迎至家，奉汤药，甘旨甚谨。后卒，丧葬尽礼，乡人贤之。州县各以名闻，表其闾。

郭回，邵武人，素贫。年六十无妻，奉母寄宿神祠中，营养甚艰。母年九十八卒，回佣身得钱，葬之。每旦诣坟哭祭，十四年不辍。州上状，命给衣粮赡济，仍表异之。

孔全，亳州鹿邑人。父成病，刲股肉啖之愈。后卒，居丧尽哀。庐墓左负土为坟，日六十肩。三年，起坟广一亩，高三丈余。又张子夔，安西人。父丧，每夜半，以背负土，肘膝行地，匍匐至葬所，筛细土为坟。

又陈乞儿，归德夏邑人，年九岁，母丧哀毁。亲负土为坟，高一丈，广十六步。人悯其幼，欲助之，则泣拜而辞。

又有峨眉赵国安、解州张琛、南阳李庭瑞、息州移剌伯颜、南阳怯烈歹，皆居丧庐墓次，负土为坟，并以有司请表其闾。

杨一，怀州人。其叔父清家贫，密以分契诣神祠焚之。与清同居者三十年，无间言。又张本，东昌茌平人，笃孝，事伯父叔父尤谨。伯父尝病，本昼夜不去侧，复载以中车，步挽诣岱岳祷之。张庆，真定人。善事继母。伯父泰异居河南，庆闻其贫，迎归供养，过于所生。

元善，大名人。父有昆弟五人，因贫流散江淮。久之，俱客死。至大四年，善往寻骸骨，并迎弟侄等十五丧而归，改葬祖父母，以诸丧序列祔于茔次。州县以闻，旌其家。

郤祥，字天瑞，真定行唐人。曾祖广，成宗时以文臣授元帅府监军。守亳州。祖温，获鹿县尹。父仲璋，监副宣课。祥官博野县助宣课提领。父病，衣不解带，日夜吁天，乞以身代。父殁，庐墓侧，以哀毁卒。教授马利用为立孝行碑记之。

赵毓，本唐州人，后迁郑州管城。其先三世同爨。毓官福州司狱，满归，以母老不复仕。一日会诸弟泣申遗训，愿世世无异处，且祝天歃血以盟。自是大小百口无间言，同力合作，家以殷富。毓长兄瑞早世，嫂刘氏守志。毓率家人事之甚恭。次兄选继殁，嫂王氏，毓母以其少，许归改嫁。王氏曰：“妇无再嫁之义，愿终事姑。”毓妹赘王佑，佑亡，妹念佑母无子，乞归王氏养之。人谓孝友节义，萃毓一家。元贞初旌之。

胡光远，太平人。母丧，庐墓。一夕，梦母欲食鱼。晨起，将求鱼以祭，见生鱼五尾列墓前，俱有啮痕。邻里惊异，方聚观，有獭出草中，浮水去。众知是獭所献，以状闻于官，表其闾。

又至顺间永平庞遵，母病肿，三年不能起，忽思食鱼，遵求于市，不得。归途叹恨，有鲤跃入其舟，作羹以献，母悦病瘥。

陈韶孙，广州番禺人。父浏，以罪流肇州。韶孙年十岁，不忍父远谪，朝夕号泣，愿从父，不能夺，遂与俱往，跋涉万里，不惮劳苦。道过辽阳，平章塔出见而悯焉，语之曰：“天子宽仁，罚不及嗣。边地苦寒，非汝所堪。吾返汝故乡，汝愿之乎？”韶孙曰：“既不能以身代父，当死生以之，归非所愿也。”塔出惊异，以钱赐之。大德六年浏死，韶孙哀恸，见者皆为之泣下。肇州万户府以闻，命韶孙还乡里，仍旌之。

李忠，晋宁人。幼孤，事母至孝。大德七年，地大震，郇保山移，所过居民庐舍皆摧压，将近忠家，分为二行，半里复合，忠家独完。

吴国宝，雷州人，性孝友。父丧，庐墓。大德八年，境内蝗害稼，惟国宝田无损，人皆以为孝感所致云。

李茂，大名人，徙家扬州。父兴寿，临卒语茂曰：“吾病且死，尔善事母。”茂泣受命，奉母孟氏益谨。母尝病目失明，茂祷于泰山三年，复明。又愿母寿，每夕祝天，乞损己年益母。孟氏年八十四而卒。大德九年，扬州再火，延烧千余家。火及茂庐，皆风返而灭。事闻旌之。

羊仁，庐州庐江人。至元初，阿术兵南下，仁家为所掠，父被杀，母及兄弟皆散去。仁年七岁，卖为汴人李子安家奴，力作二十余年。子安怜之，纵为良。仁踪迹得母于颍州蒙古军塔海家，兄于睢州蒙古军岳纳家，弟于邯郸连大家，皆为役，尚无恙。乃遍恳亲故，贷得钞百锭，历诣诸家求赎之，经营百计，更六年，乃得遂，大小二十余口复聚居为良，孝友甚笃，乡里美之。大德十二年，旌其家。

又有黄觉经，建昌人。五岁因乱失母，稍长，誓天诵佛书，愿求母所在。乃渡江涉淮，行乞而往，冲冒风雪，备历艰苦，至汝州梁县春店，得其母以归。章卿孙，蜀人，本刘氏。幼为章提刑养子。与母富氏相失三十八年，遍访于江西诸郡，迎归养之。

俞全，杭州人，幼被掠卖为刘餻家奴，后获为良。自汴步归杭，寻其母及姊，得之。事母以孝闻。

李鹏飞，池州人。生母姚氏，为嫡母不容，改嫁为朱氏妻，鹏飞幼不知也。年十九，思慕哀痛，誓学医以济人，愿早见母。行求三岁，至蕲州罗田县得焉。时朱氏家方疫，鹏飞起之，遂迎还奉养。久之，复归朱氏，时渡江省觐。既卒，携子孙祭墓，终其身。

彻彻，捏古思氏。幼丧父，事母笃孝。稍壮，母殁，恸哭顿绝，水浆不入口者三日。既葬，居丧有礼，每节序祭祀哭泣。年四十余，思慕犹如孺子。每见人父母，则呜咽流涕。人问其故，曰：“人皆有父母，我独无，是以泣耳。”至大三年旌表。

王初应，漳州长泰人。至大四年二月，从父义士樵刘岭山。有虎出，搏义士，伤右肩。初应赴救，抽镰刀刺虎鼻，杀之，义士得生。

泰定二年，同县施合德父真祐尝出耘，为虎扼于田。合德与从弟发仔持斧前，杀虎，父得生。并旌其门。

又绍兴人石明三，虎噬其母，明三砺巨斧杀之，并杀三虎子及牡虎。明三亦死，立而不仆，面如生。

郑文嗣，婺州浦江人。其家十世同居，凡二百四十余年，一钱尺帛无敢私。至大间，表其门。从兄太和治家事，卒。文嗣继之，益严而有恩，家庭中凛如公府。子弟稍有过，颁白者犹鞭之。部使者余阙为书“东浙第一家”以褒之。

太和方正，不奉浮屠老子教。冠婚丧葬，必稽朱子《家礼》而行。执亲丧，三年不御酒肉。子孙皆孝谨，诸妇唯事女工，不使预家政。家蓄两马，一出则一为之不食，人以为孝义所感。太和抚弟文原子钦为后。丁太和忧，以毁卒。

王荐，福宁人。性至孝，父尝疾甚，荐夜祷于天，愿减己年益父寿，父绝而复苏，告其友曰：“适有神人，黄衣红帕首。恍惚语我曰‘汝子孝，上帝命锡汝十二龄’疾遂愈，后果十二年而卒。母沈氏病渴，语荐曰：“得瓜以啖我，渴可止。”时冬月，求于乡不得。行至深奥岭，值大雪，荐避雪树下思母病，仰天而哭。忽见岩石间青蔓离披，有二瓜，因摘归奉母，母食之渴顿止。

兄孟韐早世，嫂林氏更适刘仲山，仲山尝以田鬻于荐。及死，不能葬，且无子。族以其贫，莫肯为之后。荐即以田还之，使置后，且治葬焉。州禁民死不葬者，时贫民未葬者众，畏令，悉焚柩弃其骨。荐哀之，施地为义阡，收瘗之。有死不能敛者，复为买棺。至大四年，旱民艰籴，荐尽出储粟赈之。有施福等十一家饥欲死，荐闻恻然，欲济之，家粟已竭，即以己田易谷百石，分给之。福等德其活己，每月朔，会佛祠为祈福，宣慰司上状旌之。

郭全，辽阳人。幼丧母，哀戚如成人。及壮，父庭玉又卒，居庐三载，啜粥面墨，事继母唐古氏至孝。唐古氏生四子，皆幼，全躬耕以养。既长，娶妇各求分财异居，全不能止，凡田庐器物，悉自取朽弊者，奉唐古氏以居。唐古氏卒，全年六十余，哀痛毁瘠，庐其墓，终丧。

又有刘德，奉元人，事继母何氏至孝。家贫，佣工取直，寸钱尺帛皆上之。四弟并何出，德抚爱尤笃。年五十未娶，称贷得钱，先为弟求妇，诸弟亦化其德，一门蔼然。乡里称为“刘佛子”。

又马押忽，也里可温氏。素贫，事继母张氏、庶母吕氏，以孝闻。

刘居敬，大都人。年十岁，继母郝氏病，居敬忧之，恳天以求代。状闻，并褒表之。

杨皞，扶风人。父清，母牛氏。牛常病剧，皞叩天求代，遂痊，如是者再。后牛氏失明，皞登太白山，取神泉洗之，复如故。牛氏殁，哀毁特甚。葬之日大雨，独皞墓前后数里，密云蔽之，雨不沾土。葬毕，令妻卫氏家居养清，皞独庐墓上，负土为坟，蔬食水饮，终其丧。清卒，亦如之。

丁文忠，许州偃城人，业冶。母和氏卒，文忠庐墓侧，不与妻面者三年。父贵又疾，医不能疗。文忠造车一辆，与弟文孝共御之，载父祷于嵩山、五台、泰安、河渎诸祠。途遇异僧，遗药而愈。延祐七年旌之。

邵敬祖，宛丘人。父丧，庐墓。母继殁，河决不克葬，殡于城西。敬祖露宿依其侧，风雨不去，友人哀之，为缚草舍庇之。前后居庐六年，两髀俱成湿疾。至治三年，旌其家。其后又有永平李彦忠，父丧，庐墓八年不至家。茶陵谭景星，幼失父，追念之，庐墓十年，亳州郭成，年七十一，母丧，食粥庐墓一年，朝夕哭临，人哀其老而能孝。

扈铎，汴梁兰阳人。蚤孤，育于伯父。及壮，事伯父如所生。伯父老无子，铎为买妾。岁余，生一女，其妾熟寐，压女死。久之，伯父卒，铎哭之甚哀。遗腹生一男，铎惩前事，告其母及妻妹护视之。己复庐户外，中夜阅视，不敢安寝。弟能食，常自抱哺，与同卧起，十年不少怠。弟有疾，铎夜稽颡星斗，哀祷曰：“天不贷余家，铎父子间可去一人，勿丧吾弟，使伯父无后也。”明旦，弟愈。母卒，哀毁逾礼，庐于墓侧，不理家事。宗族劝之归，铎曰：“今岁凶多盗，吾家虽贫，安知墓中无可欲乎？倘惊吾亲之灵，虽生何为？”卒守庐不去。

孙秀实，大宁人。性刚毅，喜周人急。里人王仲和，尝托秀实贷富人钞二千锭，贫不能偿，弃其父逃去数年。其父思之，疾。秀实日馈薪米存问，终不乐。秀实哀之，悉为代偿取券，还复访仲和，使归，父子欢聚，闻者莫不叹美。又李怀玉等贷秀实钞一千五百锭，度无以偿，尽还其券，不复征。

又贾进，大同人。大德九年地震，民居多伤，且乏食。进给酒药炭米济之。每岁冬，制木绵裘数百袭，衣寒者。买地为义阡，使无墓者葬之。

李子敬，陕西三原人。嫁不能嫁者五十余人，葬不能葬者五十余丧，焚逋券四万余贯。有司以名闻，并旌之。

宗杞，大都人。年十九，父内宰卒，擗踊号泣，绝而复苏。水浆不入口者三日，哀气伤心，遂成疾。伏卧床榻，犹哭不止，泪尽继之以血。既葬，疾转甚。杞有继母，无他兄弟，度不能自起，作遗书嘱其妻杨氏曰：“汝善守志，以事吾母。”遂卒。杨氏遗腹生一男，人以为孝感，天不绝其嗣云。泰定三年旌其门。

赵荣，扶风人。母强氏有疾，荣割股肉啖之者三，复负母登太白山，祷于神，得圣水，饮之乃痊。后年七十五卒，荣号痛不食，三日方饮水，七日乃食粥。葬之日，白云庇其墓前后十五里，葬毕而散。荣负土成坟，庐其侧终丧。

吴好直，华州蒲城人。父殁，事继母孝。兄弟尝求分财，好直劝谕不能止，即以己所当得悉推与之。出从师学三十年，无少悔。又有甄城人柴郁、陈舜咨，皆孝友，以己产分让兄弟。县令言状，并表美之。

余丙，建德遂安人。幼丧母，泣血成疾。父亡，不忍葬，结庐山下，殡其中。日闭户守视。有牧童遗火，延殡庐。丙与子慈亟扑不止，欲投身火中，与柩俱焚，俄暴雨火灭。

徐钰，镇江人。始冠，侍父镇之婺源。过丹阳小溪，镇乘舟，失足堕水中，同行者立岸上，不能救。钰投溪拥镇出，镇获登岸，钰力惫，且水势湍急，遂溺死。尸流四十五里，得于滩上。江浙行省言状，表异之。

尹莘，开封洧川人。母卒，庐墓蔬食，哀毁骨立。父辅臣病疫，莘侍汤药，衣不解带，尝其粪以验差剧。至顺二年，以孝行旌门。又高唐人孙希贤，母病祈天，求以身代，母果愈。高邮卜胜荣，母痢不能药，日尝痢以求愈。兄病，礼北斗，乞减己算延之，并愈。

刘廷让，大宁武平人。至顺初，北方兵起，廷让挈家避山中。有幼弟方乳，母王氏置于怀。乱兵至，廷让乃弃己子，一手抱幼弟，一手扶母，疾驱得免。事闻旌之。

刘通，亳州谯县人，家贫业农。母卜氏，目失明。通誓断酒肉，祷之三十年不懈，卜氏年八十五，忽复明。又鄱阳黄镒、诸暨丁祥一，皆以亲丧明，以舌舐之，复能视，并荷旌表。

张旺舅，安丰霍丘人。幼失父。母陈氏，居贫守志。旺舅九岁，卖餳以养。及长，母病，伏枕数月。旺舅无资延医，惟日夜痛哭，礼天求代。未几遂愈。又自以生业微，不能多给，竟不娶，以终母年。县令言于朝，旌之。

张思孝，华州人。母丧，以孝闻。父疾，以父涕洟半器，垂泣尽饮之，复洁斋致祷，乞以身代，未几遂痊。至顺三年，表其门。

杜佑，邳州人。河南行省署为三叉水马站提领。父成病于家，佑忽心惊，举体沾汗，即弃职归。父病，祷神求代，且尝粪以验疾。父卒，庐墓尽哀，有驯兔之瑞。

长寿，父帖住，官平章政事，生五子。长山寿，早世。次即长寿，次永寿、福寿、忙古海牙。元统间，帖住殁，长寿哀毁尽礼。服阕，当荫叙。与弟罗拜母前，曰：“吾父廉贫，诸弟未有所立，愿以职让永寿。”永寿让福寿，福寿曰：“二兄能让，福寿独不能耶？”以让忙古海牙，母从之。忙古海牙遂荫为太禧宗禋院神御殿侍礼佐郎，阶奉议大夫。

又河中人梁外僧，亲丧庐墓。兄那海为奥鲁官，自以尝远仕，不得养其亲，即弃职举外僧代之。人称外僧能孝，那海能义。

又有畏吾氏秋秋及濠州人高中、嘉定人武进，皆以侍亲，不愿仕，以祖父荫让叔父昆弟云。

孙瑾，镇江丹徒人。父丧哀毁。冬常徒跣，停柩四载，衣不解带，食粥诵佛书，事继母唐氏尤孝。尝患痈，瑾亲吮之。又丧目，瑾舐之复明。

又吴希曾，睢宁人，父卒。葬之日大雨，希曾跪柩前，炷艾燃腕，火炽雨止。既葬，庐于墓左。县上状，并旌之。

张恭，河南偃师人。以兵部符署鹰房府案牍，亲老辞归侍养。父卒，侍母冯氏尤谨。岁凶，恭夫妇采野菜为食，而营甘旨无乏。母有疾，恭手除溷秽，口哺饮食，且尝粪以验疾。天历初，西兵至河南，居民悉窜，恭守母，项中一剑不去。母惊悸而殁，恭居丧尽礼。有诏旌其闾。

訾汝道，德州齐河人。父兴卒，居丧以孝闻。母高氏，治家严，汝道承顺甚恭。母尝寝疾，昼夜不去侧。一日母屏人授以金珠若干，曰：“汝素孝，室无私蓄，此物可善藏之，毋令他兄弟知也。”汝道泣拜，辞不受。母卒，哀毁，终丧不御酒肉。尤友爱二弟，将析居，汝道悉以美田庐让之。二弟早世，抚诸孤如子。乡人刘显等贫无以为生，汝道割己田畀之，使食其租终身。里中尝大疫，有食瓜得汗而愈者，汝道即多市瓜及携米，历户馈之。或曰：“疠气能染人，勿入也。”不听，益周行问所苦，然卒无恙。有死者，复赠以槥椟，人咸感之。尝出麦粟贷人，至秋蝗食，稼人无以偿，汝道聚其券焚之。县令李让为请旌。

赵一德，龙兴新建人。大兵南伐被俘，为郑留守家奴。历事三世，号忠干。至大元年，拜请于郑阿思兰，归省父母，阿思兰许之，期一岁而返。一德至家，父已殁，惟母在，年八十余。一德卜地葬父毕，如期归。阿思兰义之，即裂券纵为良。一德将辞归，会阿思兰以冤被诛，诏簿录其家。群奴各亡去，一德独奋曰：“主家有祸，吾忍同路人耶！”留不去，与张锦童诣中书诉枉，得昭雪，还其所籍。阿思兰母，分田庐遗之，一德谢曰：“一德虽鄙人，非有利于是也。重哀吾主无罪而受戮，故留以报主。今老母八十余，得归侍养，主之赐已厚矣，何以田庐为！”不受而去。皇庆元年旌其门。




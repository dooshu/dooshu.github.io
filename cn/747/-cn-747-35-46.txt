○迁擢宗正少卿崔秀等敕

古者官宿其业，吏不数变，实欲观其始终，因以别其能否。若用舍非当，迟速不备，是开趋竞之门，岂曰和均之道。宗正少卿崔秀等，名行早著，朝廷所推，各效一官，已经四载。器能有适，久次当迁，宜副佥谐，俾膺兹命。且承平日久，从任者多，必凭考绩，方为进转。但须慎守，岂滞其能，如或躁求，是招其累。速则不达，谦而必通，凡今庶寮，宜悉朕意。


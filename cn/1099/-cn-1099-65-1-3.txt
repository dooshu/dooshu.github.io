○止崇王朝見疏 【 親王朝見】

今日早、司禮監太監韋泰、傳諭　聖意、以　聖慈仁壽太皇太后、思念崇王、欲令入朝、命臣等查照襄王入朝事例、臣等仰惟太皇太后之聖慈　皇上之聖孝、皆天理人情之至也、但分藩建、自有成規、奉旨入朝。原非常例。景帝時襄王具疏欲加厚南內後英廟特詔工入朝以敘親親非常例也襄王之朝。乃在英宗皇帝復位之後。與今日事體不同。　憲宗皇帝聖孝純篤。所以奉養　太皇太后者。無所不至。而臨御二十餘年。亦未聞崇王等入朝。葢以母子之情。一時之私朝廷之計。天下之公故寧咈私情。而存大計。此誠　聖子神孫萬世所當法也。况今國用繁重。府庫未充。天災流行。民力巳竭。山東河南一帶。霜雹交作。春田告荒。而二三年間。親王之國。朝廷篤念親親、恩禮加厚。船隻車輛。倍於往時。加以輔導非人。罔知約束。需求財物。夾帶私鹽。所過地方。貽害非細官吏惶懼。人民怨嗟。益王之國。又在八月。往來供億何以堪之又况今年當天下朝覲之期。各處王府具奏入朝。俱蒙　皇上賜書諭止。若此端一開各府親王無不歆動爭相陳乞朝廷雖欲止之。恐亦難分彼此縱能止其入朝未免曲加賞賚以慰其心費用不貲。事體無益。不可不深思而預處也伏望　皇上益積孝誠。婉容陳說。如　太皇太后聖情切至。特遣內臣量齎賞賜。遠加慰問。則　皇上睦族之仁。與朝廷定分之禮。兩盡而無遺矣。臣等惓惓為社稷生靈至計偶有所見、不敢不盡伏乞聖明裁處


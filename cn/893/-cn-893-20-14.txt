邯郸南亭观妓





邯郸，县名，唐时隶河北道之磁州。



歌鼓燕、赵儿，[一]魏姝弄鸣丝。[二]粉色艳日彩，舞袖拂花枝。把酒领美人，请歌邯郸词。清筝何缭绕，[三]度曲绿云垂。[四]平原君安在?科斗生古池。[五]座客三千人，[六]于今知有谁?我辈不作乐，但为后代悲。[七]

[一]潘岳《笙赋》：“萦缠歌鼓，网罗钟律。”



[二]《韵会》：“姝，美色也。”



[三]颜师古《急就篇注》：“筝，亦瑟类也。本十二弦，今则十三。”



[四]《苕溪渔隐丛话》：《艺苑雌黄》云：世人言度曲者，多作徒故切，谓歌曲也。张平子《西京赋》云：度曲未终，云起雪飞。子美《陪李梓州泛江》诗：“翠眉萦度曲，云鬓俨成行。”皆作徒故切读。考之前汉《元帝纪赞》云：帝多才艺，善史书、鼓琴、吹洞箫，自度曲，被歌声。应劭注：自隐度作新曲，因持新曲以为歌声也。颜注：度，音大各切。则与张平子、杜诗所言度曲异矣。而臣瓒注则云度曲谓歌终更授其次，则又误以度曲为歌曲。夫度曲虽有两音，若读《元帝纪》，止可作大各切。《唐书》：段安节善乐律，自度曲。其意正与《元帝纪》相合。琦按：太白诗意，自应作徒故切读，而杨注引自度曲解之，非是。绿云垂，即响遏行云之意。



[五]《古今注》：“虾蟆子曰蝌蚪，一曰玄针，一曰玄鱼，形圆而尾尖，尾脱即脚出。颜师古《急就篇注》：科斗，一名活东，一名活师，即虾蟆所生子也。未成虾蟆之时，身及头并圆，而尾长，渐乃变耳。



[六]《史记》：平原君喜宾客，宾客盖至者数千人。又曰：平原君得敢死之士三千人。



[七]《古诗》：“为乐当及时，何能待来兹?愚者爱惜费，但为后世嗤。”






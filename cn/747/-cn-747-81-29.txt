○洗涤长庆乱臣支党德音

门下：皇王之令，凶逆必置於严诛；天地之仁，含育亦存乎在宥。除恶务绝其根本，原情必谅於亲疏。虑兴诖误之嫌，用安反侧；时举宽宏之典，尽涤瑕痕。追维长庆之初，乱臣贼子之辈，人神共愤，覆焘不容，顷以论刑，是从流窜。面东宫亲昵之党，亦参帷幄之谋，顾偷冒以取恩，隐君父於不义，必资惩创，以荡奸源。议法当然，非朕敢赦，而曾不知过，交构流言，兴谤道途，扇惑人听。盖以从前搜捕未尽，巢穴犹存，再令根寻，果获支党，无非近戚，咸伏其辜。在臣节而既亏，於国章而难逭，并已从别敕处分。除窜逐遐荒，及配诸陵守当外，应诸恶党从祖兄弟子婿妻族内外亲戚门生故吏，及比来别居并从疏远等，降德音后，一切不问。诸司诸使更不用寻勘，务从宽恕，俾绝忧疑。惟先推鞫得姓名合流者，虽已逃窜，如获日准前敕处分。顷者屡降明诏，以顺人心，重此究寻，盖非获已。今则更无馀孽，永绝猜嫌。摅愤之志既申，惩恶之刑亦至，乘春布泽，大与惟新。明示中外，咸知予意。主者施行。


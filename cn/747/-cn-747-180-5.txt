○上皇甫常伯启

某启：一昨奉命，令写新对台策及前後旧文，谨凭国士之恩，敢进舆人之颂。窃以龙镳就路，驽骏相悬；鹊镜临春，妍虽自远。亦有飞霜匝地，兰萧衔共尽之悲；列火埋冈，玉石抱俱焚之惨。然则知音罕嗣，流水空存；至宝不同，荆山有泪。君侯饰扬刍议，提奖芜词，白圭成再见之荣，黄金定一言之重。鹏飚既接，仰迳而将趋；龙阪可登，指星台而有望。循襟佩德，抚事知恩；山岳有轻，河汉无极。谨启。


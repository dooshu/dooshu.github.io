○贺行营破贼状

右，臣得当道行营兵马使李黯状报，诸军兵马，四月十七日从临颍县三道齐进，二十七日过氵殷水县张村下营，问探知桑林中有贼，遂与接战，大破贼军，擒生斩级，不知其数者。臣伏以天道无亲，助其效顺；人生有欲，患在不安。今逆贼吴少诚，深入祸门，自沈罟，执迷不复，谓暴无伤。去至安而即甚危，弃大顺而为巨逆，避日月之照，干雷霆之诛，尚假息於寸阴，敢偷生於数刻。今者将从天落，兵若山行，济氵殷水而不濡，隔偃城而欲断。长蛇之首尾如截，应接自难，狡兔之窟穴已焚，死亡无所。方当破竹，犹系苞桑，剩锐气以长驱，抗威棱而直指。困虽犹斗，乱不能军。既摧众恶之锋，必丧元凶之胆。以愚筹度，不日埽清。臣忝守戎旃，无任跃愤激之至。


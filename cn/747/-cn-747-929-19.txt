○皇帝为太子生日设斋表

右：臣伏奉圣旨，为皇太子生辰，特宣赐庄宅库钱陆拾贯文省除，於北帝院差选道众二十一人，於七月八日开置黄道场七昼夜，至十五日散斋者。伏以紫气充庭，青宫诞睿，动欢声於六合，凝喜气於九重，凡在寰区，皆虔祝贺。

伏惟陛下恩周中外，念轸臣僚。以皇太子素切修行，常思俭约，惧无名之破费，使众力之烦劳。一应诸司，欲有斋修，并令止约。颁赐内库钱物，特开仙观坛场，祈玉京金阙之真，广宸殿离方之福。美高典册，事迈古先。臣某获奉丝纶，将申焚祝。睹维新之宠泽，垂正大之宏规。不任蹈之至，谨录状陈贺。谨奏。








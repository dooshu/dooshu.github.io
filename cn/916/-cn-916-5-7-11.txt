【代东武吟】

主人且勿喧。贱子歌一言。仆本寒乡士。出身蒙汉恩。始随（乐府云。一作逢。）张校尉。占（本集作召。《类聚》、《御览》、乐府同。六臣本《文选》注云。五臣作召。《诗纪》云。一作召。）募（《类聚》误作慕。）到河源。後逐李轻车。追虏穷（本集作出。乐府同。）塞垣。密途亘万里。宁岁犹七奔。肌力尽鞍甲。心思历凉温。将军既下（《类聚》作即。草堂诗笺同。）世。部曲亦罕存。时事一朝异。孤绩（本集云。一作愤。）谁复论。少壮辞家去。穷老还入门。腰钅兼刈葵藿。倚枯牧（六臣本《文选》作收。注云。五臣作牧。韵补作收。《诗纪》云。一作收。）鸡豚。（《文选》作犭屯。韵补、文章正宗同。）昔如□上鹰。今似槛中猿。徒结（《诗纪》云。一作积。）千载恨。空负百年怨。弃席思君幄。疲以恋君轩。愿垂晋主惠。不愧田子魂。（○本集三。《文选》二十八作东武吟。《乐府诗集》四十一作东武吟行。文章正宗二十九作东武吟。《诗纪》五十。又北《齐书》文襄纪作鲍明远诗。引存一韵。《类聚》四十一所录缺温一韵。草堂诗笺二十三哭严诗注引存一韵。《御览》三百二十八作东武吟。引源、垣二韵。韵补二作东武吟。引犭屯、犭爰二韵。）


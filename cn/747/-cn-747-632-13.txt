○蒙泉赋

蒙彼东山，山下有泉。运未逢於畎浍，色空积於澄鲜。虚明可鉴，澹泊自然。宜习坎以为德，胡止艮而莫前？士有酌而叹曰：惟水之义，万物之利。顾导达之或阙，将灌注而奚遂？朝宗路阻，未归朝夕之池；润下功微，空浸寻常之地。且夫壅则止，理则通。能致远迩，任决西东。荷西气之平均，潜生丽藻；处重阴而蒙蔽，尚阻清风。亦有舒女化而称异，耿恭感而成功。彼皆因人而有托，此独居然而在蒙。懿其满而不盈，卑以自处。岷山未测，且睹滥觞之时；沧浪是期，终异濯缨之所。性则全柔，德无与俦。能载清而载浊，谅可泳而可游。将注江湖，终有希於上善；未分泾渭，诚无恶於下流。嗟止水之奚匹，念发源兮在斯。当其一勺而可挹，岂待成川而後知。傥理水之有便，谅馀波而可期。他日敢以胜载之力，冀裨舟楫之时。


○條議茶馬事宜疏 【 茶馬】

臣惟茶法馬政、內充軍實、外馭番夷、最為國家重務、臣愚謬承任使、接管以來、悉心咨訪、頗得其槩、除條理細微者、遵敕酌行、事體重大者、專疏題請外、間有積習因循、而法當振飭、舊例拘泥、而時應通變者、敬攄一得、條為五事、上塵　睿覽、伏乞敕下該部、再加查議、如果臣言可采、覆題令臣施行、庶廢墜可舉、姦弊可釐、而邊計未必無小補矣、

一曰、議招中以圖實用、臣查得洮河西寧三茶司、每年招番中馬、俱委廉能有司、時有定期、馬有定額、而招中者俱堪騎牧、惟甘州茶司、近年新設、暫委彼處防守等官、陸續招中、不肯著實揀選、止取老弱充數而地方官豪、間多收買不堪。頂番冐中。徒費官茶。無裨實用。且馬數多寡不一。番夷出入無常。非惟招商中茶。引數難定。抑恐通番交易引惹釁端。似非所以慎邊防而籌國計也。合無以後將甘州茶司、比照三茶司事例、定以六月開中、聽臣衙門行分廵西寧道、擇委廉幹官員、會同彼處將領、撫調番族、依期前來、不拘兒騍扇馬、俱要九歲以下。四歲以上。高三尺七寸以上。臕壯堪以騎征者。方許中納。每年大約以八百匹為止。務限兩月以裏通完、其合用茶篦、聽臣如數扣筭、招商買運、仍禁官豪勢要、不許私相貿易、頂番冐中、違者查照律例、從重問遣、庶馬皆堪用、茶不虗費矣、

二曰、議商茶以革積弊、臣查得舊例招商中茶、上引五千斤。中引四千斤。下引三千斤。每七斤蒸曬一篦運至茶司、官商對分、官茶易馬、商茶給賣、每商上引仍給附茶一百篦、中引八十篦、下引六十篦、名曰酧勞、此外又量免差徭、厚加犒賞。經過漢中鞏昌地方、責令掌印官盤驗、佐貳官催運、稽查奸弊、情法本為兼至、近年以來、積習因循。府州縣正官、不肯經心料理、率多轉委首領、受賄容情、以致姦商假以附茶為由、任意夾帶、恣情短販、甚至漢中盤過、有二三年不到茶司者。鞏昌招中、有十數年不銷原引者。比到茶司、又買求官吏、將絕細極重黑茶挑作附茶。盡數入巳。獲利數倍。至領出正茶。將黑茶貨賣。黃茶寄頓店舍。待下年仍復交官換新茶、輒又入巳。玩法欺公、弊難枚舉、然舊例又不論違限久近、附茶一槩准給、所以勤商無勸。惰商無懲。而茶法壞矣。合無今後招商引內、註定一年完者厚賞、二年量賞、三年免究、四年問罪、仍抽附茶一半入官、五年問罪、附茶盡數入官、不准再報、六年以上、即係老引興販、照例問遣、其經過漢中鞏昌、專責理刑推官、查照引內篦斤、著實盤驗、不拘正茶附茶每篦俱重七斤、如有引外夾帶、及正附篦斤不同者、即斫截入官、若係假茶、盡數焚燒仍將本商問罪、倘推官員缺、分委同知通判代任、不許仍委首領、致滋弊端各處廵捕官、照臣新定長單、催儹人夫、令商出備腳價、挨次每引一起發運不許零散參差。以防夾帶。仍差人押送前途。刻期銷繳。不許任意耽延。短販作弊。運到茶司。監收官將附茶信手抽給、正茶拈鬮對分、貯庫易馬、完日應給商番黃茶、仍從頭徹尾、刮去一篦、以防下次抵換、赶上易馬者、准令領賣、如違不分正附貯庫、俱待下年給領、庶茶篦皆得精美、商人不敢稽遲、番夷樂從而招中不誤矣、

三曰、議種馬以蕃孳牧、臣查得延寧固原甘肅四鎮、每年俵給官軍馬匹、各有題准定數、近甘州設立茶司、議將四川課茶徵本色、解運該司、招番易馬、繼因川民苦累、改徵折色、每年該銀二千二百七十八兩、聽甘肅廵撫衙門買馬支用、後又題准將前銀改解苑馬寺二百八十五匹、免給甘鎮、彼時盖慮甘州茶司新設、招中勢恐難行、故為此議、今查該鎮除西寧茶馬、每年同各鎮照常給領外、自嘉靖四十三年始、至隆慶五年止、共中過甘州茶馬四千九百三十匹、又免過西寧該解牧馬五百七十匹、是在甘鎮。則新增五千五百之馬。在各鎮則止領舊日之數。巳屬多寡不均。且蘭州商茶、臣俱依期解運甘州、而四川課銀、通未分文解到該寺、又為有名無實。即今苑馬寺見在種馬、止八千七十九匹、數本不多、每年選俵固原延寧三鎮二千匹、額不可少、雖有孳生補賠之駒。畢竟不及應俵之數。若不早為湊處則監苑漸虗。孳生愈少。查得弘治十七年、都御史楊一清曾奏准支太僕寺馬價銀四萬二千兩、買馬七千匹、故一時種馬至一萬三千餘匹、孳生亦多、但內帑空虗、時難比例、雖臣通融湊處、力尚可為、合無將前原免給甘鎮馬二百八十五匹、自隆慶六年起、照舊解苑馬寺孳牧、其四川拖欠隆慶五年以前茶課銀兩、俱催解苑馬寺同臣衙門解進、賞賂熟番、糴穀備賑、餘剩贓罰銀、盡數查出、分發守廵隴右分守關西三道、每八兩買種馬一匹、發苑孳牧、完日仍將用過銀兩、買過馬匹、造冊奏繳、青冊送部查考、庶種馬增則生息蕃、而各鎮之取俵不乏矣。

四曰議課駒以免民累、臣查得苑馬寺課駒定例、每騍馬一匹、三年科算二駒、乃洪武至成化以來、　祖宗舊制、自正德三年、都御史楊一清題准如騍馬飄沙、虧欠一駒、准納銀三兩、此固一時寬恤牧軍之意亦為騍馬原不生駒者而言。非謂凡馬不論有無生駒。止令納銀三兩。遂可完事。近年寺官因循怠惰。監苑官受賄通同、不肯科駒、多令納銀、以致牧軍驕橫、孳生數少、無惑乎總督王之誥、遂起加賦之說、臣今歲詣七苑點馬、除兒扇馬一千九百一十二匹、國家馬政今恃陝西而騍馬止四千餘即生駒盡能孳息豈足供諸邊之用乎比之唐時何如也實在騍馬四千一百八十五匹、見生兒騍駒一千九百八十二匹、是四千有餘之騍馬。而正生餘生之駒。將近二千矣。何每年課駒。多不及十分之二耶。詢訪其故葢以近年因有虧欠納銀之例。故牧軍領馬不搭配。率諉飄沙。生駒不將惜。類多傷損。甚至生有好駒。往往扶同隱匿圖利盜賣。借人死馬舊皮。捏稱近日倒死。上納虧欠。三兩了事。如臣點馬查出武安等苑王世福等七名是巳、至年終將前銀發各道、每八兩買馬一匹、解苑孳牧、然中間官吏之留難。里老之科泒。富戶之補賠守候餧養之草料。往返解送之盤纏。所費無筭。苦累不可勝言。是牧軍本等之差。而又轉為百姓之害也。合無今後行令寺監苑官、照臣案驗、嚴督牧軍、將馬匹春夏撒放。務要搭配。秋冬攢槽毋令瘦損。中有定駒顯駒重駒生駒。逐一登記格眼冊內。按季送臣查考。如有虧欠。俱追馬駒。不許再令納銀。如本馬上年生有餘駒、即令頂補不許需索刁難。仍勒限年終通完。如縱容拖欠聽臣照例參問罰俸。此法一行。每歲約得駒二千餘匹。三年後駒復成馬。馬復生駒。雲錦之效可望而牧軍匿駒之弊。百姓買馬之苦。皆從此息矣。且牧軍領地一頃。此外又有草塲。萬一馬不生駒。責令買補本色。亦不為過。但邊方山高地寒。早霜寡收雖百畝之田。亦不及腹裏平地十畝之入。種地養馬。尚多迯竄。徵銀充餉。勢豈能行。且七苑見在馬匹雖止八千有零。如連俵數通筭。牧軍實養一萬若比邊軍馬匹草料。所費亦自不貲。其間賠補倒死。追納地畝。又有許多苦楚。矧牧田名雖一十三萬。然連高山陡澗其實一十七萬。楊一清碑冊可查。今總有熟田八萬。尚不及原額之半。其可遽謂有餘而分外加稅耶。以臣愚計、似當照舊科駒。不可徵銀充餉。况係　祖宗舊制、尤當愛禮存羊、不可因噎廢食、盖牧田不稅。則牧軍相安。選賢久任。馬政尚可復興。使一旦紛更加賦。則將來牧軍。迯竄愈不止。此馬政廢墜。决不可為。一時邊防缺馬。何以應之。此臣職業所關不得不為過慮、

五曰、議責成以便廵察、臣聞天下有治人、無治法、而利源所在、弊孔必多、誠得治人、則隨事立法、因時制宜、弊安從生、使無治人而惟法之求、雖桑孔獻計、劉晏畫策、法亦徒矣、臣攷國初最重茶馬、洪武間歲差六行人、永樂間歲差三御史、宣德間歲差二十四行人廵獲、大夥茶徒則凌遲處死、或家遷化外、豈　祖宗故為此多事而過于嚴刑也哉、良以道里甚遠、邊計所關、不得不然、臣以綿力領茲重任、入境即遵奉敕諭、提督都布按三司、按月省諭、嚴禁把截、然多視為泛常、惟廵歷所至、官始留心、拏獲大夥茶徒、假茶、夾帶茶、私馬等項、俱照律例問擬、一時姦商積販、固畧儆省、其他未到去處、如臨洮衛經歷李崇儒通渭縣廵捕李可大等、賣放私馬私茶、此類未經發覺者、不知幾何、臣叨任廵察、豈不欲私販盡絕、然以一身按兩省十一府四茶司七苑、東西南北、往返周旋一萬餘里、未免顧此失彼、掛一漏萬、若使所在司道就近督責州縣密緝嚴拏、則茶徒馬販、决不能迯、但恐賞罰不明、巨細不論、則小人邀功計、利未免賣放妄拿、合無以後茶馬出產經過去處、責令該道稽察、如陝西則關南隴右守廵四道、洮岷臨鞏西寧三兵備道、四川則川北守廵安綿兵備三道、敕書官銜、俱添兼理茶法、使之顧名思義、一應茶徒馬販、務要加意廵禁、臣出廵所在、照舊親自查比、如出廵別府、每季終守廵兵備各將所屬廵捕官兵查比一次、仍報臣知會、以觀用心與否、拏獲私馬私茶、每十匹、給賞二匹、每百斤、賞銀二兩、多者逓加、仍以大夥為功、不許妄拏腹裏孳生馬匹、及些須食用茶斤、如違加等重治、每年終各將有無拏獲通番大夥茶徒馬販報臣、以憑具奏、則私茶不敢入番。番馬不得進境。而招中有禆矣。此又拔本塞源之論、人存政舉之要也。


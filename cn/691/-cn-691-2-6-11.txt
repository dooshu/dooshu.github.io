◎肃宁令

余于甲辰春应礼部试闱前，以制义质冯景亭（桂芬）先生，因受业焉。景亭师言：日内新到一大令孙公，渠有一大因果，不可不记。因为余述曰：孙兰皋（翘江），贵州黄平州人，乙未进士，癸卯十二月选授直隶肃宁县，于二十日履任视篆。甫三日，睹一白衣女子相随不离。晚即晕仆于地，久之始苏。时各幕友闻之，群趋入视，孙泣而言曰："是殆夙业也。女子为阜城人，许聘某家，因患痞腹大，婿家疑孕辞婚。女故烈，遂自经。女父母讼于官，余前生姓黄，亦为肃宁令，以腹竖竟断为失节。贞魂含冤，相寻五十余年矣。"幕友劝孙诉诸城隍神，孙作牒焚诸城隍。后于二十七日夜，又晕仆如前，盖女鬼自被牒后，诉诸府，城隍摄孙生魂对质。神亦为孙排解，言孙过出无心，前世做官甚好，今世事亲颇孝，不犯淫戒，未便索命。且查禄籍，官至四品，今将可得官禄全行削抵，姑准改教以奉双亲余年。女鬼不得已而允。孙醒后，即促幕友作改教文书，幕友迁延未作，鬼知之，来促孙自作。禀禀成后，又以驿中压滞未发，鬼强孙同往河间府。守河间者，为熊虚谷（守谦），江西新建人，丙戍进士。孙晤熊，以情告，熊曰："渠不过欲表扬名节，我辈虽不能闻诸朝廷，然为之作传表碣，亦可传诸不朽，以此劝之，或可解释。君甫到任，何必遽行改教。"孙商之鬼，鬼不允，曰："汝仍恋此一官，是不遵神判，于今仍索汝命。"即授以黄带，迫其自经。孙即作自缢状，众人婉劝始止，而孙公顶发已揪去一绺，黄带亦现在，人皆见之。鬼曰："若不速改教，仍索汝命。"孙因偕熊同见鬼，鬼附孙体，称熊为大人，熊复面为劝解，鬼曰："虽为无心之过，若非神断，岂肯饶他。请问大人，此案若阳律，失入应得何罪？岂止改教而已乎。"熊询其何以称大人，鬼曰："大人他日当开府，惟武备须留心耳。"并有一鬼诗，语甚俚，熊不得已，遂为转详改教。孙在署，检得乾隆五十一年一案，与此恰符，官果姓黄，署中有老吏能详之。附录禀稿云：敬禀者，江前世亦为肃宁令，有良家女子，误拟以失节，致伊抱不白之冤。兹伊冤魂特来缠扰，口称系北直人，已请命于上下神祗，必不使江复作此官。去岁十二月二十三日夜，江与伊对质于城隍神前，蒙神掷册示江云：查江生平，稍知尽孝，颇不犯淫，注江教授终身，准免饥寒之苦而已。嗟乎！误在前生，孽随隔世，虽已当场出丑，并非今生之愆。牧民者慎之哉！现在合眼即见一白衣女子，或笑或骂，以手按江，便自不能言语。若许以不官此地，形影即消。伏乞大老爷迅赐委员往摄肃篆，江实不敢回署，恐有性命之虞。江家贫亲老，如蒙大老爷即日代江出详改教职，俾得稍遂仰事俯畜之愁，感且不朽。并祈将此段罪案发刊示众，庶几慰彼冤魂，恩同再造。大老爷将来位至开府，最宜留心武备。江在下风，敢布腹心，不胜惶悚待命之至。肃宁县知县孙翘江谨禀。又一禀云：哭禀者，江昨夜二更后神情恍惚，眼能睁而口不能言，倏见冤女以手提江顶发而言曰："好了你，好了你，你不在此为官，我又何多求。"江随询其姓氏，并示以大老爷之意，要与你详达上台。题请旌表，以慰贞魂，而为天下后世之听讼不慎者戒。冤女摇首云："我事迹早已明白，无劳熊大人如此费心。且我之来意，并非求名也。"江又许以诵经超度，女又云："我非求和者也，你前生以不明不白之事误我，我今亦以不明不白之事误尔。"言毕，怒目相向，实在可怕。须臾而退，曰："我去矣。"江此番情愿改教，求升斗之禄以奉亲，伏乞大老爷格外成全，不必饬江回任，恐此后神气愦乱，办公错谬，虽逃阴诛，又遭阳谴，反辜负大老爷一片培植慈心也。江到任数日，一切仓库钱粮词讼均未经手，统祈俯鉴。读书二十年，奔驰七千里，上有父母，下有妻子，痛哉！余谓此段公案，众目共见，众口喧传，可戒而兼可劝。一以见谳狱之不慎，虽隔世而无可解之冤。一以见小孝之感神，虽夙孽而亦可从末减也。


◇又与颜竣诏（三月）

宏夙情业尚，素心令绩，虽年未及壮，愿言兼申，谓天道可倚，辅仁无妄。虽寝患淹时，虑不至祸。岂图善虚设？一旦永谢，惊惋摧恸，五内交殒。平生未远，举目如昨。而赏对游娱，缅同千载。哀酷缠绵，实增痛切。卿情均休戚，重以周旋。乖坼少时，奄成今古。闻问伤惋，当何可言？（宋书建平王宏传，宏薨，上痛悼甚至，每朔望辄出临灵，自为墓志铭并序，与东扬州刺史颜竣诏。）


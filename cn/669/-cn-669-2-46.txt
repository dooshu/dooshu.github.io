46　易者象也　王弼忘象之説


易者象也。木上有水爲井，以木巽火爲鼎，上止下動爲頤，頤中有物爲噬嗑，小過有飛鳥之象焉。餘卦可以類求。王輔嗣忘象之説，蒙莊緒餘爾。

【元圻案】王弼周易略例明象曰：「言者所以明象，得象而忘言；象者所以存意，得意而忘象。猶蹄者所以在兔，得兔而忘蹄；筌者所以在魚，得魚而忘筌也。然則言者象之蹄也，象者意之筌也。是故存言者，非得象者也；存象者，非得意者也。象生於意而存象焉，則所存者乃非其象也；言生於象而存言焉，則所存者乃非其言也。然則忘象者，乃得意者也；忘言者，乃得象者也。得意在忘象，得象在忘言。」〇宋王氏炎讀易筆記自序曰：「王弼棄象不論，後人樂其説之簡且便也，故漢儒之學盡廢，而弼注獨行。然木上有水爲井，以木巽火爲鼎，上止下動爲頤，頤中有物爲噬嗑。此四卦，雖弼不能削去其象也。弼之言曰：『筌所以在魚，得魚而忘筌；蹄所以在兔，得兔而忘蹄。言者象之筌也，象者意之蹄也。』捨筌蹄無以得魚兔，則捨象求意，弼亦自知其不可，而猥曰『義苟在健，何必乾始爲馬；類苟在順，何必坤始爲牛』，是未得魚兔，先棄筌蹄之説也。」〇宋郭氏雍傳家易説自序曰：「易之爲書，其道其詞〔一〕，皆由象出，未有忘象而知易者。」〇莊子外物篇：「筌者所以在魚，得魚而忘筌；蹄者所以在兔，得兔而忘蹄。言者所以在意，得意而忘言。吾安得忘言之人而與之言哉！」又讓王篇：「道之真以治身，其緒餘以爲國家，其土苴以治天下。」〇三國志魏鍾會傳：「初，會弱冠，與山陽王弼並知名。弼好論儒道，注易及老子注〔二〕。弼字輔嗣。」

〔一〕「道」，按四庫本郭氏傳家易説總論作「意」。

〔二〕「老子注」，按中華本三國志卷三八魏書鍾會傳無「注」字。






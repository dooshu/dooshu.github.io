晁说之　感事

长鲸江海尚翻波，欲济无航可柰何。

物象萧条秋序薄，人生感慨腐儒多。

翠舆不见胡尘起，旅雁能随汉月过。

七日之诛今几日，犹烦乐职在中和。

晁说之

晁说之　感事

长江无月令，氛祲日胚胎。

北阙望不见，东风呼弗来。

后皇本图治，上帝肯遗才。

为问缙绅士，何容赋七哀。

晁说1　感事

短发犹思沐，修途颇梦归。

不惭为吏拙，但恨读书非。

陇上健儿戍，渔阳突骑围。

谁能图战阵，枉是著朝衣。

晁说之

晁说之　感事

十年三冬时，柜火帘小室。

读书似少疲，坐睡尘两膝。

飞雪封我窗，号风过我壁。

时有可语人，对之亦默默。

当时不知乐，兴言在今夕。

今夕何为者，荒山事行役。

仆驭同饥寒，惝恍若有失。

旅舍既凄凉，台牒更狼藉。

始信柳柳州，幸此南夷谪。

归去亦何难，清时惟所适。

晁说之

晁说之　感事

王师真不战，天险易摧残。

尽室半徒步，朝饥夜更寒。

胡尘无甸服，汉月照长安。

凶悍仍无礼，嗔予不守官。

晁说之

晁说之　感事

人物今朝何寂寞，我思前辈太峥嵘。

仙才难测赵周翰，俗眼聊窥石曼卿。

鸾凤腾辉何处在，珪璋振德是人斯。

怪来高论空无验，可是岐公作宰司。

晁说之

晁说之　感事

功名富贵总愁予，南北东西尽畏途。

悔不读书徒语尔，老来悔读少年书。

晁说之

晁说之　感事

我有清时略，白头病在床。

必须诛国贼，先要射天狼。

割据江山旧，艰难日月长。

百花寒未发，朱帝恨茫茫。

晁说之

晁说之　感事

玉仙鸿福最先春，今日枝头历虏尘。

千里无非逃难客，二年谁是看花人。

偶来水国充饥易，况有儒冠请益频。

天志虽穷吾道在，图书焚尽更重新。

晁说之

晁说之　感事

人心端可见，戎马几时休。

往哲真能恨，来贤更用愁。

只应当日泪，常共大江流。

汉县寥寥甚，今为辅帝州。

晁说之

晁说之　感事

青春住莫过，伴我恨无穷。

家在胡尘里，客来兵刃中。

小人真乐祸，大吏竞兴戎。

暂适叉鱼市，长惭斩将功。

晁说之


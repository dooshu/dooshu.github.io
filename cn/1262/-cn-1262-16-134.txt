严讷：

常熟严文靖相国家居，有老儒候之，谄相国曰「先生自视与孔子何如？」相国骇逊，老儒曰：「非谓道德也，第论名位。」相国曰：「宣尼仅鲁司寇，仆忝冒多矣。」老儒又曰：「老先生何如周公？」相国益骇逊，老儒曰：「当周公初造，又值流言，不如老先生作太平宰相。」又曰：「老先生何如伏羲氏？」相国骇不能答，老儒曰：「今日某卜祈伏羲氏，闻相国召，舍之而来，真过之矣。」相国大笑。




○祯石赋（以“素质元字，篆隶相参”为韵）

上帝乃眷下顾，丰我皇祚。产祯石以报德，约远人以遐赴。外辉焕以发章，内清明而含素。方圆冰洁，篆隶星布。五千符圣历之长，一九合太阳之数。莹然非追琢所及，忽尔若神灵来附。考乎文也，知诸受命之期；征乎石焉，示此维城之固。且夫文旌乎实，石坚乎质，垂本根以繁茂，作元後之贞吉。验符而天命有归，贻庆而孙谋莫失。方《洛书》以自来，状《河图》以负出。懿夫彩发鲜，隐起成妍。贸非工斫，字乃神镌。移篆文於玉玺之上，取隶则於铜棺之前。纷鸟迹以届汉，若飞腾而在泉。帝拜昌言，庆实延於卜代；名传圣运，功何异於补天。苟不思而来暨，恭承眷於上元。信乎瑞以勤致，彰乎天赐。其为後也，贵乎无得而称；其为石也，下乃不求而致。岂比夫渭滨之璜兮空言佐命，岘首之碑兮永沉文字。孰若我垂吉祚於当时，演昌期於後嗣。且夫文可嘉而不可卷，石可固而不可转。题八角而尔乃增辉，刻九言而吾斯尽善。宜子孙之蛰蛰，得先徵於隶篆。太宗劳谦垂制，虔告上帝。伊连被而莫纪，自高祖而流裔。其石也为遐玉之祥，惟孤也实先君之系。诚降庆之所致，敢欺绐於舆隶。於是公卿列辟，剑佩锵锵。联趋诣石，载拜称觞。斯万人之有庆，表二圣之重光。不然，何炫发於石，玉侔其相。莹煌无点，璀璨有章。帝曰祖考之德惟覃，股肱之能以参。故天锡之罔替，谅不而何堪。


○陜西四鎮軍務事宜疏 【 全陜軍務】

竊思天下之勢、西北為首、而夷虜之患、全陜為最、歷攷古昔、或建都關中。或定鼎中原。率分天下之全力。以事西北。竟未免夷狄猾夏之患。自我　聖祖掃除胡元。蕩平宇內。我　成祖三掣虜庭。定鼎燕京。外列九鎮。而陜西實當其四。當旹慮全陜兵民財力。不足自守。分河南兵民之半。以協守陝邊。　累朝歲發帑銀數十萬兩。歲開淮浙引鹽數十萬引。以供主客之餉。慮至遠也。國初承百戰之威靈、振垂盡之胡種、三邊晏然、四鎮安業、其兵力邊餉、在在充裕、以守可固、以戰多克、故九邊兵馬。全陜稱雄。至成化年間。虜酋火篩。率眾西窺河套。而延綏耕牧之利失。至弘治正德間。益以土魯番之變。而哈密之城陷。內有滿四劉千斤之變。外有吉囊番夷之擾。頻年修邊增戍。每歲防秋防河。全陜之兵力。始疲于犇命矣。益以水旱地震之災、抽軍買馬之累、河南班軍錢粮、十僅解五、以致各邊兵馬之額、視國初十僅六七、近邊各郡生計蕭條、民賦視國初歲逋大半、而驕虜種類日繁、河套至不可容、近歲往住河西、侵犯延寧、零騎侵掠、月無虛日、大舉聚犯、歲無寧秋、兵馬不能追逐、城堡不能自固、其衰敗危急之狀、節該邊臣具實陳報、真可寒心、在甘寧尚可支持、在延綏彫殘巳極、且地當河套之衝。絕無險阻之固。虜騎小入。則犯綏銀。大入。則侵延慶。東渡。則犯山西之興蘭。西窺。則至固原之安會。每據降報諸酋垂涎涇原。謀併西番。攻困城堡。阻絕甘肅道路。狡計叵測。葢自延綏挑選入衞兵馬四枝。寧固入衞兵馬四枝。每歲更番接換。每年撤去精兵。徤馬二萬有餘。而各鎮愈不能自支矣。近歲延鎮累遭殘破、並固鎮寧夏腹心臂肢俱累疲耗、此籌邊諸臣所共知共見、而人人能言之也、竟未能極力一拯救焉、年復一年、議論雖多、竟成畫餅、徒責罪邊臣、去者甘心、而來者束手、亦何益於安攘大計耶、歷查先年因全陜多事、　先皇軫念重地、博採廷議、起尚書楊某王某先後為總督、付以便宜之權、言聽計行、凡所議請、必勑所司如議給發、無或中阻、故二臣得宣力疆場、多所建設、至今尚藉餘烈、臣至愚極陋、其才識籌謀、不逮近旹諸臣遠甚、焉望先臣經濟之略、而當此邊事大壞積弱之後、以禦鴟張驕橫之虜、臣固自知莫勝也、然犬馬之力未竟、葵藿之忠未輸、即畏憚而不敢言、其負　聖恩而誤邊計、死有餘辜、且臣撫夏三年、仕陜十載、凡三邊四鎮、兵民之務、誓竭赤衷逐為延訪、頗有見聞、除分所當為、力可自辦、如選將練兵、修城繕堡、製器設險、除奸革弊、申軍令、戒貪狡、清邊餉、訓有司、遵照廷議節奉　欽依內事理、逐一通行各邊撫鎮內外各道、務省虛文、勉圖實効、一乃心力、共濟時艱、開具條約、責以十事、飭以十戒、有應會議題請者、通候議報會請外、謹將夙所經畫、事關軍國各鎮重計者、敢陳固陋、條為十事、及延鎮切要者五、寧鎮利病者三、共十八事、冐昧陳請、 【 內刪五條】

計開

一請給撫臣旗牌以肅軍令、照得全陜四鎮、在延綏寧夏甘肅、各守一邊、陜西鎮城、兼防固靖、　欽命都御史四員、廵撫各鎮地方、協同各鎮守總兵官調度官軍、督率各路參遊協守等官、訓練兵馬、修繕邊城、督理粮餉、紏察奸弊、一應戰守機宜、俱聽撫鎮計議而行、仍聽總督軍門節制、原奉　勑諭開載甚明、建設之初、原無統御摽兵、故　累朝未給旗牌、止容紏察將領之勇怯。不預戰陣勝負之功罪。邇年邊方多事、罪坐撫臣、摠兵官所統正兵、調遣不時、防秋防冬分布信地、相離撫臣隔遠、緩急不能會行、各廵撫摽下選練摽兵各不等、多者千餘名、少者五七百名、每遇虜犯、督令衝鋒克戰、頗多奇功、原無設有統兵專官、每以閒住將官、權司中軍、臨陣或有退縮、平時或肆驕悍、雖嘗嚴刑責究原未奉令、擅難以軍法從事、眾心滋玩、且副參游協等官、各有　欽降旗牌、得以軍法行于部伍、而廵撫重臣、因未請頒旗牌、反無威令施於官軍、平時猶可苟延、即今虜勢異常、軍威不振、廟堂之議、皆謂法令不行、官軍畏敵而不畏將、總兵之令不能行於、偏禆諸將之令、不能行於部伍、釀成各鎮積弱之弊、既經會議題奉　欽依、申嚴軍令、誠可振肅軍紀、奮起怯懦、必須各鎮撫臣、頒賜旗牌、俾得會同總兵、提督軍務、凡遇戰陣、副參游守等官、退怯者先取死罪招繇、其各營中軍千把摠等官、軍前得以軍法從事、標下官軍違令、立斬以徇、總兵官姑息玩愒、法令不行、聽撫臣紏正參治、且撫臣各以憲職、平時當厲風裁。臨軍必審機略。進止緩急。戰守奇正。使能調度有方。督察無爽。假以　朝廷威令將士自當畏憚。撫臣節制過于鎮臣亦事勢相沿不能不変不敢玩愒。自甘刑戮。視總兵之威令精采必倍。歷查九邊各鎮、如山西宣大等鎮、節因諸臣奏請、及近年江南用兵地方、撫臣俱蒙頒降旗牌、督理軍務、所據延綏寧夏甘肅三邊及陜西撫臣、雖有邊腹之分、均任兵馬戰守之責、似應通議、改撰　勑諭、各頒降旗牌、今其提督各鎮軍務、共濟時艱庶軍令昭肅綱維不紊、眾志畏懾、而積弱之勢、可易精強矣

一議設衝邊憲道以飭邊務、照得延綏西路各營堡直抵花馬池、接連寧夏後衞地方、先年大邊未修、皆胡馬出沒之場、嘉靖初年、前總督尚書王某、建議修築花馬池大邊、議設靈武兵備道、專理邊備、及花馬池大小二池鹽法、四十年來、固原近地寧夏中路、歲免虜患、後靈武道裁革、二池鹽法。數經更議。弊端日甚。當旹修邊、自定邊暗門、轉折而南、接連石澇三山其舊安邊一帶諸堡、孤懸邊外、將不可守、嘉靖二十八年、該總督尚書王某、查照先任總督侍郎曾某、原議接修延綏西路邊墻、自定邊瓦楂梁起、沿邊至龍州城止、除節年巳完外、尚遺鎮靖堡獾窩山墩、迤東四十餘里未完、其巳完諸堡、零寇阻絕、農戍永賴、又因節年虜繇工頭空處、及清平一帶無墻處所、直犯延慶深入為患、相去延綏鎮城、隔遠三四百里、一旹策應不及、西路原設參將一員、兵馬不敷戰守、節該督撫諸臣建議添設副總兵一員招募軍丁二千餘名、分守定邊西路、參將專駐舊安邊、及將延安游擊裁革、改設中路參將、調戍鎮靖堡、前歲瓦楂梁失守、致虜突入為患、又議添設清平游擊一員、通計邊長五百餘里、添設將官先後四員、其修邊防秋。招軍增餉。邊務日繁。經理覺察。獨責靖邊一道、管粮通判一員、廵歷既不能周。間被虜患阻隔。率聽各將官因循專擅、各分信地、恣意推諉、甚至科索扣剋、法紀坐廢、又新邊夾道內包田萬頃。俱被豪強招集流亡占種、收租罔利。臣先任鄜州兵備。備呈屯田陳御史。行臣委官清丈。每田一頃。招軍一名。納粮六石。守邊供餉。及將延安綏德二衞。隔在邊外。屯田照數撥補。近年以來。耕牧蕃盛。但流移雜處。堡寨全無。軍民止依窯窨散居。難禦虜患。尚須專官經理。其寧夏東路自黃河以東。直至花馬池後衞三百餘里。設有參將協同兵馬、併小鹽池支掣鹽引、雖有通判一員分理錢粮鹽法、寧夏兵粮一道、遠在鎮城、無暇過河督察、間被通判把摠各官、黷利廢法、以致邊儲坐匱、私販盛行、鹽課歲逋、節經問革、莫救耗蠹、且花馬池定邊二營。居延寧二鎮適中交界。套虜出沒之衝。先年原議總督部臣。每歲防秋。駐劄花馬池。調集各鎮客兵擺守大邊。錢粮支用浩繁。請差戶部郎中一員、專管客餉。近年以來歲計巳定、總理既聽軍門。催辦分屬二鎮。靖邊寧夏該道、郎中止有招買鹽引七萬餘專備客兵擺邊本色之支、中間部寮遷徙不常、意見各異、致各倉塲、主客影射、奸詭虛出。各道既難究詰、部僚間被汙累。其二池之鹽、雖近年該戶部議允、聽分守河西道參議移駐環縣專管、緣該道分管延慶二府、邊腹多事、有難常川駐彼、法雖徒嚴、事終遙制、以故鹽利歲減、奸獘日增、所據花馬池東西定邊一帶、既當虜衝、內包榆林賴子號屯田、及新補延綏二衞并夾道招軍屯田數萬頃、又二池鹽利、總會新增、將官數多、近雖添設鹽塲堡通判一員、止可分理鹽法、難以經理邊事、必須議設憲司整飭鹽屯邊備、糾察各營官軍、奸冐欺隱推諉之獘、督修各堡大邊城垣安插夾道內招住軍民、設築堡寨墩塘、清理奸豪霸占、修舉二池鹽法、禁革官民獘蠹、協同戶部郎中、及靖邊寧夏各道、招中客兵鹽引、果事有成績、則戶部之差、即可省減軍門每年防秋可免調布按二司內道坐誤職務、定邊一帶邊備、四時俱藉經理、靖邊道庶得專理舊安邊迤東柳樹澗永濟把都寧塞靖邊鎮靖龍州清平威武懷遠一帶衝堡邊務、不至遙制廢弛、伏乞勑下兵部、會同吏部、再加查議專設定邊兵備鹽法道副使一員、庶邊紀振肅、邊備有賴鹽法屯田、均可清理矣、

一重邊選、以飭保障、照得全陜四鎮、除西鳳漢三府、分治腹裏、其延慶平臨鞏五府、俱逼近邊境、各府城去邊不過二三百里、各屬州縣去邊遠者一二百里、近者百十里、至于延安之綏葭二州、神木府谷吳堡米脂保安安塞安定、俱接連邊堡於虜為鄰、與慶陽之環縣合水、平凉之固原靜寧鎮原隆德、鞏昌之洮岷安會、臨洮之蘭河金縣各州縣或土瘠民貧丁逃賦逋、或土漢雜處、風俗頑悍、驕虜素所垂涎、地方久巳殘敝其各處原設帶衘府同知通判州同知州判縣丞等官、分駐各邊各路城堡、監收邊餉、職任尤重必得精明廉幹之官、方可保安邊腹軍民清杜出納奸欺、近年以來仕者憚邊遠之苦銓曹惜科第之木多以貢行納粟充選、或以改調及久任有司平常無過者推陞、甚至州縣正官、經年未補、監收府官、累補不赴、所遺民事邊儲、往往委署乏人、職務漸廢、且州縣之官、各有城池守禦之責、往歲山西石州之陷。實緣守者匪人。坐致辱國戕民。所據沿邊正官、通應加意銓補、近該廷臣會議、務要遴選克任邊方、軍民庶遂保安、適當朝覲考察之後、科貢揀選之年、不堪者必巳考黜、待用者、庶不乏人、伏乞　勑下吏部、命所司盡將陜西沿邊州縣缺官、逐一查出、勿拘養缺待補之例。府佐各官、或於存留考語才守素優附近有司內推陞、州縣及各佐貳、於精壯科貢內銓補務俾二選補通完、勒限秋前赴任、其以前避難觀望違限之官、照例降黜、庶沿邊城邑、可恃防禦、而各鎮邊儲、可恃清理矣、

一久任邊將、以定將選、照得陜西三邊、延袤萬里、四鎮總兵、各司一鎮之安危、副參游協將領、分守各路之疆域、必須久任責成、方免夤緣規避近年以來、地方多事將選乏人、失事革去者。或多可用之材勇。被荐遷擢者。未著可紀之功効。地里兵將。方稱相宜。被罪被擢。輒復委去。繼任者或未必賢。即賢非土著而地里未諳。軍情未孚。初至既難展布。遷去者或新任未宜。適遭虜患。??山王???山王?前功盡弃。竟坐廢黜。或一路一年而遷黜二三。或一鎮每歲而遷轉十數。其送舊迎新之費。士馬奔走之勞。公私煩費。漸不可支。中間東人西任。北產南遷。或虛名無實。或避難就易。無益戰守。徒滋煩擾。臣撫夏三年。於凡年力可用才守俱優者。俱未嘗輕荐以遂遷擢。而誤事貪猾者。隨即論斥。免誤地方。中有一二歷任方新。幹濟方勤者。輒被別荐遷轉。間或代以匪人。重誤地方殊非用將安邊之略且諸將失事有輕重。歷任有淺深。必須參酌情法稽敘年勞。以為進黜。庶可儲材濟用。合無　勑下兵部今後各邊將領、地方縱有失事、查果才勇可用、操守無缺、或歷任尚淺、或槩管地方隔遠、或臨期別有調遣、情有可原者、雖經參問、量降職級、甚者革去祖職、充為事官令仍原任、聽撫素孚之兵。守經練之地立功自贖。免即令解任。俾遂脫去。得便私圖。若果策無後効。併治之罪。其餘雖經論荐。歷任尚淺原無奇功。止騰虛譽者。無得一槩敘遷。以遂速化之私。俟在任三年。果能保固疆場。防禦無失。或立有奇功。遷擢大用。以酬勞績。其餘凡遇各邊員缺。仍須各查附近地方。相應人員推補。免以遠鎮素不經練之官推任庶各邊將領。各思畢志封疆。無敢擇地觀望。地方得保障之益。免迎送之擾。而賣勇騰譽之輩。可無所售其奸詭矣。

一請給入衛馬價、以恤邊累、照得陜西延寧固三鎮每年入衞兵馬六枝延綏鎮官軍一萬二千餘員名、該正餘馬一萬二千餘匹、寧夏固原二鎮各官軍三千餘員名、各該正餘馬三千七百餘匹、每年各鎮留兵一枝防冬、榆林二枝回鎮、歷查延寧固駐冬官軍經年回鎮、軍士死亡數百、馬匹倒死多者二千二三百匹、少亦不下一千八九百匹、榆鎮防秋二枝、每年倒死馬匹、多至千餘匹、總計每歲三鎮入衞官軍、死馬八九千匹、每匹價銀十兩或十二兩、計該馬價銀十萬餘兩、每年各鎮地畝朋合及死馬樁銀徵納不及其半、其給領茶馬、收趕達馬、先儘入衞、次發各營、每遇衞兵起程、榆鎮精兵徤馬殆盡、寧固銀馬十去六七、十五年來、計用馬價百五十萬死亡官軍萬餘、其陣亡損失不與焉、坐致三邊兵馬疲耗、戰守俱困、虜患莫支、有繇然矣、臣前四十三年、奉命撫夏、查得四十四年、入衞官軍、缺馬二千餘匹、該鎮馬價支用全無、具實陳請、蒙　先皇勑下兵部議發太僕寺馬價銀二萬兩到鎮、節年臣立法追扣樁朋、催徵地畝銀兩、並前馬價撙節支買馬匹、及將收獲達馬立廠孳牧、領給茶馬、挑選兌給、三年來、共給過該鎮奇兵并新舊游兵、四年入衞馬匹、各不等、共八千餘匹、前銀支買巳盡、臣巳造冊奏繳訖、本鎮各兵、未敢擅動京解銀買一馬、文案具存、臣自歲前十二月至原鎮、查得今春輪該東路游擊石玉營兵馬三月入衞、該營缺馬二千二百餘匹、除行苑馬寺查兌孳牧馬充餘馬、及行太僕寺將該年陜西西安各衞朋合地畝、固原道查將追扣各營樁銀、分發各道、選買正馬聽騐給發外、一時馬價不足、又將本鎮修邊銀借支數千兩、其延鎮官軍應補馬匹、計當增倍、該鎮凋殘巳極、焉能每年當此重累耶、除各鎮各營戰守馬匹、聽臣督會各撫臣隨宜處補外、其每年入衞倒死戰馬八九千匹、應用馬價十萬餘兩、若不議立給發之規、各鎮力不能支、愈將困憊、伏乞　勑下兵部查議定規、每年陜鎮入衞兵馬、道路紆遠、衝冒寒暑、留駐經年、視他鎮為獨苦、其倒死馬匹、除回營在途、仍令各鎮、自行處補外、其在薊倒死之數、每於回軍之日、聽薊鎮各道查明的數、或兌給寄養馬匹、或照數議發馬價、即聽領兵將官領回該鎮交收官庫、聽撫臣照數收買馬匹、專聽入衞、尚餘不足之數、仍於各營俵兌、每年將買過馬匹、用過銀數、造冊奏繳、庶各鎮每年額徵樁朋地畝之銀、稍可自給、而入衞軍馬、可免權凑疲弱充數之罪矣、

一優恤入衞兵馬、以備戰守、照得名邊入衞兵馬、本以擁護　神京、防守畿甸、在各邊官軍、雖犇走疲勞、公私煩費、分不敢辭、在薊鎮則代守要衝。共固疆場。義當體恤。奈何近年以來。該鎮將領。不思訓練主兵。中多賣閒私昵。??山王???山王?凌虐邊兵。視如奴隸。各分信地。日限工程。督發沿邊沿山。絕無棲址處所。粮餉之給。每日粗米一升。止得七八合。一月不足半月之用。其鹽菜柴薪。俱須自辦。馬匹草料。率隔遠工所三五十里。倉塲關支。一軍令牧十馬。背馱既難。又無槽金?算??營房。山塲各有主守。不容踐踏。軍不見馬。將不見兵。風雨疲勞。疾病倒失。無可診濟。坐致官軍衣鞋破壞。弓矢損失。馬死軍逃。將官莫能自顧。盡將選發精銳。漸至疲羸。緩急有警。何能衝戰。其分工各道。各逞技能。以工多為上功。不恤邊戍之勞苦。查工委官。俱係襍流。百計科索。肆挾持之貪橫。臣撫夏三年。每遇起送入衞將領官旗。張筵給贐有差軍士量給煤炒預支兩月粮銀充路費。釘造盔甲買兌馬匹。臨行之日。會同總兵官送餞出郊。哭聲震野。慘不忍聞。比及回營。軍多憔悴。馬半瘡疲。兵仗損失。無馬者衣甲綑載。徒步擔負。呻S吟Y苦楚。目不忍見。甚至死者輿櫬數百。狼籍郊外。妻子悲號。生死可憫。臣每為設祭存恤。以慰死士。而薊鎮將領。乃凌詈領兵各官。挾騙財物。稍不遂私。指以查工。綑打官旗間至死傷。他鎮或分土工。猶可幫築。寧夏官軍。連年分守渤海所一帶。山高石峻。天險可恃。各道未否親歷相度。率聽昌平總兵劉漢、逞其驕詐貪刻之性、肆為斬山修磴之議、逼令軍士。自備鐵鑽鎤錘。日作石工。斬伐林莽。燒山烈石。手足破裂。備極苦楚。以故每年該營馬死二千餘匹。官軍死亡三四百名。皆漢逼逐致然。且各官軍每年放回。即布秋防。近年遲至七月中。方能抵鎮。人馬彫殘。不堪守戰。各鎮坐困。近蒙廷議照察前弊通行禁革、眾可更生、伏乞　勑下兵部、嚴行該鎮督撫通行各道修工、各相度地形、如果山險可恃、道路難通勿所見者更大或開鑿山石。斬伐林莽。自壞藩籬。其　皇陵一帶、龍脉鍾靈。關係甚重。尤不宜一槩妄行斬削。分工須稍寬期程。每軍牧馬不過三匹。各官旗免令做工。人馬粮料日支。務須及時。俾足食用。屯劄處所。務近城寨水草。俾遂栖止。嚴禁各路將官科歛凌虐之弊。嚴督領兵官優恤訓練養銳候戰每年放班之期。查果信地無警。各鎮報到後班起程。即將前班預。放一月。俾遂徐行早歸。庶各邊入衞官軍。咸思感恩報効。而每歲可免兵馬死亡之眾。各鎮不誤秋防緩急之用矣。

一請量留延綏入衞兵馬、以固重鎮、照得延緩入衛兵馬共四枝、每年一枝當住防冬。二枝防秋暫回、一枝在鎮聽征、又薊遼軍門、選留各營精銳官軍一千五百餘員名、充摽兵、共計每年入衞官軍一萬五百餘員名、馬一萬二千餘匹、每年三月儘發防秋二枝赴薊、各營兵馬挑選一空、直至年終十二月、或次年正月中、方能回鎮、是一年在本鎮。僅住三月。其在薊在途。??山王?返九月矣。每次兵回。人馬疲勞。不堪戰守。休息未及兩三月。軍士疲病者逃亡者必須選補。馬匹倒死瘡瘸者必須買兌是回鎮二營之兵馬本鎮既不能資其戰守而反實倍增擾累矣該鎮每年三四月起發衛兵。挑選調撥。各營堡精壯兵馬殆盡。以致城堡空虛。營伍彫殘。擺墻稀疏。戰守俱困。連年驕虜窺知該鎮兵馬半巳入衞。每肆侵軼。攻掏城堡。阻絕道路。日見危急。節該前督撫諸臣據實乞請、兵部槩行薊遼總督軍門查議、在該鎮利害攸關。日思增兵添戍以自固。何暇顧延鎮之急。在兵部恐犯掣兵首事之議。乃權議延固二鎮。招兵添將。各自為守。查據四十五年、添設清平游擊郭鈞、呈稱本營招募二年、絕無應募、該前撫臣王某勒令延綏榆慶四衞軍職、每官出舍丁一名、領給安家銀兩、百計催比僅得舍丁一千五百餘名、中間拐銀在逃者、又四五十名、原議招軍三千、終難完伍、且俱係鄉夫佃僕。技藝不通。戰陣未經。緩急難用其固原原議招軍三千、該前摠督霍某、百計派行近邊固原臨鞏隴右各道、招選經年、僅足三千、多方訓練、但烏合之眾。技藝未習。非假以歲月。何能濟用。是招兵之議。真如畫餅。而選衞之眾。實巳剜骨。此皆邊臣所不敢言。而力不能自固之第一急務也。臣反覆思惟、薊鎮督撫之不允留延兵者。其意有三。一以恐各鎮之援例請留也。而各鎮入衞之兵馬。無如延鎮之多。其危困無如延鎮之急。自難槩請。一以延鎮兵馬。每年分有信地。去之恐誤防守也。殊不知延兵客兵也。而該鎮之主兵。十年養練。原議練有成効。延兵漸次掣放今豈無精壯可用而邊兵一營亦不可減耶况尚有未布客兵可補延兵之守焉。一以延綏兵馬。素稱驍徤。可備充戰也。殊不查今各營之兵果皆昔年精壯慣戰否。抑亦多新補未練者耶。歷查連次虜犯孫臏趙溱之死。延兵三千枕籍而潰。未聞其有破敵之功也。今次虜入彼三營之兵。果能當一路以輸死戰獲奇功否耶。如無異他營。是延兵一枝之留否。無預薊鎮之輕重。事理甚明。然臣等每行乞留者。非謂留此。即可保該鎮無事也。但該鎮各營之兵。俱係各營堡挑選。大堡百十名。中堡五七十名。小堡三二十名。各有衣甲馬匹。各係食粮正軍。昔黃甫川正兵四五百名。盡發各營入衞。致虜窺虛攻陷。往禍當監。若留兵一枝分發原堡。每遇防秋。各布城守。卒遇虜攻。猶可據城發一矢。放一砲以作眾氣。視堡中老弱差勝耳。其該營游擊。平日選鋒軍兵。臣近行該鎮。將各游擊分路攢營免每營遍抽各路營堡之兵致難合練其減留之兵。即今照路各附營堡。聽各游擊統領。原設游擊。革退別用。　勑書旗牌進繳。免滋供億之費。則每年在延鎮得軍三千之實用。可省挑補逃亡數百之累。得馬二千餘匹防秋之用。可省買補馬千餘匹萬金之價。年復一年。延鎮可漸蘇息而薊鎮誠不足為輕重也。其清平游擊營。原議招軍可令免行迫促。聽候陸續招選。勿徒苟完。枉費粮賞。不堪實用。伏乞　勑下兵部、特將延鎮每年入衞兵馬、准防冬防秋各一枝、及薊鎮原選摽兵一千五百、照常輪番入衞、量留防秋一枝、令其自守庶可弭該鎮意外之虞、邊腹咸賴矣、

一議復延綏本色邊餉以濟軍民、照得延綏鎮邊餉民運、半係延安府屬各州縣夏秋稅粮、各有正額、西安府属隔遠、每年徵銀解邊、拖欠數少、其延安府屬臨邊各州縣、坐派本色、雖民多逃亡、尚能完及分數、惟鄜州洛川中部宜君宜川甘泉膚施各州縣、去邊七八百里、每歲額粮十數萬、十無完五、臣昔任鄜州兵備、廵歷各屬、立法催徵、詢據各處士民、告訴率稱各州縣國初編派稅粮、俱係本色赴沿邊各倉塲上納、當時河套未失。邊地耕穫甚豐、百姓各備布貨赴邊易粮完賦、軍民交便。後自成化年間。虜窺河套。移鎮榆林。沿邊耕穫。既失本色。輸運艱難。額賦歲逋。民逃地荒。至正德初年、先任文布政、查照該年時估、將各處民運、每米豆一石、並腳價米折徵銀一兩二錢豆折徵銀一兩、俱解廣有庫、折放官軍俸月粮料之用、初時民脫挽運。似亦省便。以後歲率為常。徵銀數多。兼以各地方不通商販。歲豐穀賤。米豆每石。止值銀三四錢。三四石不能完一石之折徵。抑且無主可售。歲凶穀貴。民皆乏食。何可糶賣。且西鳳各府腹裏膏腴之地。粮價重者每石徵銀六七錢。輕者折布徵銀三錢。本府所屬山坡地塉。折徵增倍。民貧賦逋。事有繇然。其榆林鎮城。四望沙漠。絕無耕收。積貯每歲招商銀易。費價十數萬。鄰境豐收每銀一錢糴米八九升。一遇虜患。荒歉。每錢止糴米五六升。故該鎮有米珠薪桂之謠。歷年撫臣雖多方催徵。招商糴買。止緣民力既竭。輸運不便。付之無何。該鎮折放軍粮。每月支粮銀五六錢。料銀六錢。遇米豆貴時。止可得米四五斗。料六七斗。人馬不足半月之用。軍士困憊。何能自贍且額粮折徵以病民有賤糴之苦粮料折放以病軍受貴糴之累通計延安各屬。拖欠該鎮粮料價銀。每年常至數萬。百計難完。官軍月粮拖欠數月。通應立法。改納轉輸。以濟軍民疾苦。查得延安府城去榆林鎮城六百餘里。去中部宜君洛川各縣三四百里。鄜州去安塞保安各三百餘里。宜川延長延川各縣。去綏德州各三四百里。俱在腹裏。各有倉塲。民間驢馱車挽。自擕口粮三四日可至綏德州。去榆林鎮二百五十餘里。榆鎮招商銀易。俱於該州糴買。運發延安府去西路各營堡鎮靖龍州清平威武倉塲各三百餘里。民間糴買。商販流通。膚施各縣民運半坐運納。議將洛川中部宜君夏秋額粮。改赴延安府延豐倉上納本色。每正粮一石。加腳耗三斗。鄜州甘泉粮豆。改靖邊營倉上納。每粮一石。加耗二斗。膚施安塞安定保安各縣折粮。仍赴該縣原坐西路倉塲俱納本色。宜川延長額粮。俱赴延德倉上納。每石加腳耗二斗。延川清澗折粮俱赴魚河堡倉上納。各免加腳耗。查得該鎮軍民。多養駱駝。專備駝運。每駝一隻可馱粮三石日食草料視馬反少自延安至鎮城八站。十日可至。每駝馱粮三石。以九斗腳耗之米充費。或官為督運。或募民轉輸。儘可足用。或准支榆綏在鎮各官之俸。即以腳耗粮給之。聽其自運充用。各官必能節省轉發。歡然樂得也。歷查該府地寒。每年夏田。六月後方熟。秋田九月即收完每年七月開倉。十一月止。嚴行各道、分委各州縣掌印官、在各州催運、各管粮官、領各大戶赴各倉交納、納戶隨到隨收。每戶每名粮。不拘齊否。陸續收簿。候通完給繇帖。免小民守候之累。候冬月粮完。該府管粮同知查數呈報。該鎮撫院。即以腳耗之粮。立法轉運兌支。庶該鎮每歲得數十萬之粟豆。可免銀易招商之重價。官軍得數十萬之本色。免終歲糴買之艱難。延民免數十萬之拖欠。無賤賣之逼拷。行之數年。榆鎮之穀價可平延屬之欠粮可完軍民俱稍蘇矣。

一請恤延綏土軍、以實營堡、照得延綏鎮、成化年間、先臣余子俊建設沿邊二十四營堡、橫當河套口之半、移鎮榆林、比旹該鎮兵馬、分布不周、題行戶部將延慶二府屬各州縣抽取免粮土兵軍各不等、原議各州縣民戶、有每粮二十石者、免其納粮當差、抽土兵軍一名、分發各堡、協同該鎮老家兵馬防守、所免粮銀充供軍之需、每營堡每州縣多者三五百名、少者一二百名、一時營伍充實。軍民相安。後因近邊開種賴字號屯田。每上軍一名。再抽戶丁二名屯種。領地一分。納粮六石。至嘉靖三十二年、又因該鎮挑選入衛兵多、地方空虛、督撫諸臣、議於各土兵戶內再抽軍一名、各堡防守、是原兵一名。累抽至三四名矣歷查原冊、各兵戶丁粮多寡不一、有粮足二十石、戶丁數十名者、有粮十餘石、丁十餘名者、有粮止五七石、或因比時戶丁之多、一槩抽撥、原未議買馬也、近年以來、入衞軍馬數多、槩將土兵選衞、責令戶丁買馬或將土兵正馬搶兌與別軍仍令本戶重買、坐致土兵編戶日逃、粮地拋荒間有招人佃種者、苦於追賠軍需、亦漸遺弃、此皆該鎮上下不加體恤之故、坐將巳抽之軍、半就逃亡、重貽民害、今照該鎮各堡缺軍防守、所據原編土兵。即應清解存恤。以備戰守。查得各營堡操守等官。以土軍為奇貨。每年差人執批赴撫院掛號。下縣勾捕。或受成差人科索財物。一軍不解。賫貨空回。或逼買馬匹軍裝至堡。盡將馬匹兌軍盤費勒收脫放。以致土軍畏堡如穽。民戶指原地為禍軍逃地荒。戶絕無補。良可痛恨。臣昔任河西、備察情苦、議立清解之法、及買馬之規、每年如粮果足二十石人丁尚有十餘者。令買馬一匹。如遇倒死。不拘年限。隨即買補。粮十五石丁十數名。買馬如遇倒死。二年賠補二次。粮十石丁數人買馬倒死。三年買補一次。粮十石以下人三五丁者。止應正兌軍役。永免買馬。每粮一石。每年貼軍裝銀五錢。二軍均分。戶絕無丁者。清查原地招人承佃。願當軍照例應軍。不願者每粮一石。納銀五錢。各州縣二季徵收類解廣有庫。專備招軍買馬之用。詢之軍民。皆稱良便竟為各將領不便巳私。愚惑前撫臣、不分丁粮。槩要每粮一石。徵銀一兩。以濟軍餉。題行戶部准行徵納。一旹土軍半俱逃避。即有佃田之戶。亦俱弃地不種。遠近騷然。又該廵按董御史、條陳民瘼、免徵前銀、仍應原役至今土兵清解。迄無定規。科擾猶踵故習。地荒愈多。缺伍日眾。邊堡空虛。該鎮總兵趙岢、不思恤練見伍之軍、乃倡為兩府抽軍之議驚惑軍民、洶洶逃移、事属罔悖、歷查二府土兵、各堡不下數千名、伏乞勑下兵部、議行延綏撫鎮各官、通行河西守廵各道如有仍襲前弊、逼逃土兵者、沿邊各道、查明從重參究、庶原伍之軍、可備練用、而妄議抽軍、可免驚擾軍民矣

一慎選操守以固邊堡、照得三邊大堡、各設操守官一員專司一堡兵馬、防禦虜患、坐堡官一員、管理地方、或兼管倉塲、其人之賢否、堡中軍餘之休戚所關倘遇虜患、堡城地方安危所係、不可不慎也、歷查各鎮除　欽除守備提調各司一路外、餘操守等官、俱係撫鎮選委衝險之地。眾咸避難。富庶之城。人多染指。往往誤用匪人。科擾堡眾。貽患地方。他鎮尚少。廷鎮為甚。先時撫鎮委用匪人。因堡定值。為人擇地。或一年而數易一二人。或一人而歷管諸善堡。或濫用納級商販以司倉塲或槩以老弱昏庸而守要地。坐致沿邊各營堡。生計蕭條。軍丁疾苦。城堡倒損。邊備廢弛。良可痛恨。每遇秋防。或值虜患。百計脫去。往因代者未至。舊者束裝。致黃甫川之陷。少不更練。素不慎防。致筆架城之沒。往事可監、雖經前督撫諸臣加意遴選、但官非　欽設、人無固志、終難責以効死、必須議立專任之規、付以封疆之寄、方可永杜規避、保守邊堡伏乞　勑下兵部、再加查議、除各邊不係虜衝城堡、各照舊規、聽撫鎮會選操守坐堡、務年力精壯、操持慎潔、期以三年方許更代、毋或濫用納級私人、數易滋擾、各將職名咨報臣軍門、聽便查試、後有陞遷改用、各鎮守官、據實呈報、或貪鄙犯事、各原問衙門、具招呈詳、以憑呈究、其延綏鎮沿邊各營堡、除原有　欽依守備外、餘堡見任操守官、俱聽撫鎮逐一考覈、不堪者革退、另選精壯潔慎官員、各務地方相宜、開具職名、一面題行兵部查照各邊操守事規各給以部劄、即以考選軍政為期、必五年方另考、一應城垣守禦門禁墩塘收歛哨備、悉其職守、原統兵馬無多、凡遇大虜出沒、該管地方失事、並免槩坐、每年防秋畢、聽該鎮撫臣查其才幹優劣、分別舉劾、庶官有定守、地有專責、而邊堡可恃保障、軍餘免憂擾害矣、

一請給延鎮軍火器械以資戰守、照得火器之製、各有式樣。教演之法。各有機括。先年內造頒降九邊數多。分發軍中操演精熟。遇敵巧中。虜知畏怯。邇年各邊軍士。平時操演無法。臨敵驚惶戰慄。雖有火器鮮克實用。歷查軍中隨營可擕遠征者。莫如快鎗鳥嘴銃。重不過十餘斤。緩則立馬點放。鉛子中處。人馬俱斃。急則執以打賊。尤愈悶棍。次莫如盞口大砲。重二十斤。高一尺二三寸。可容鉛鐵子百餘。火藥十兩。即近時所謂湧珠馬腿。俗謂一窩蜂是也。遇虜聚眾攻衝。用以擊打。眾即披靡。餘佛郎機地連珠木廂霹靂等砲。雖機發精巧率非戰陣可擕止宜用以守城。據實地而中遠。亦可卻敵解圍。各邊除　京降火器、近該工部議行清查、各有冊報、中間行軍遺失既多、餘年久損壞、驚炸不堪實用者大半、各鎮節年各有製造火器、隨宜給用、但應用數多、製發有限、各路城堡星散、邊垣亘長、每遇秋防、分兵擺守、率不足用、且火器之點放、多不過三出。即桶熱不可復用。故禦虜攻衝。每軍非多帶二三杆。不敷輪番裝打。臣前撫寧夏、歷查各軍營城堡火器不堪者改造、數少者製發、添造鳥銃二千杆、分給戰兵、選師教演、戰守咸資、近至固原、歷查前軍門節年製造火器、數多分發各兵營、損失大半、除立法追賠選匠督造、不敢槩請外、查得延綏鎮邊長堡衝。每年防秋。盡將各處火器搜發。不足擺邊官軍應用。且沿邊城堡正軍。俱巳調撥城守。軍餘原無盔甲。一遇攻圍。無恃捍蔽。伏乞　勑下工部、查將內庫見貯各樣火器、量發二三千件、硫黃三五千斤、差官運發延綏撫鎮衙門、令各領兵營堡官、收入循環、守管稽查、無容損失、各選會手、教演精熟、庶衝邊軍士、可恃戰守焉、

一請給延寧主客鹽勘、以濟邊餉照得鹽法名曰飛輓、為可速濟邊儲、通商利國也、必司計者、布大信於遠近、方可格眾心之歸孚、貽美利於商賈、方可鼓泉貨之雲集。苟失其道、則眾心疑散、邊儲阻絕、公私交困矣、近年鹽利寖微、邊商消乏鹽勘、招商無報。故坐派以逼納。商引經年無售。致虧本而賤賣。鹽法壅滯巳極。各邊飛輓、久失。尚有可以劑量鼓舞。使商不大苦。邊儲稍濟者。惟有兼搭鹽引。寬減時估。雖所得芻餉數減。尚可稍濟急用。臣四十三年秋、任廵撫寧夏、歷查該鎮主兵鹽勘、自三十九年起、四年未完客兵鹽勘、該先任郎中蔡國熙、因先年原定時估太高、當年粮草價貴、商眾逃散、倉塲空虛、權議減納、不分年分米麥、每銀一錢、各定七升、豆九斤、草每錢六七束一時鼓舞。商眾感激。盡將積欠納完。該年防秋客餉足用。次年鹽引有數。夙逋巳無。支用不敷。本官乃愚弄各商、開派數多、除正勘外、延綏鎮多開過淮浙鹽五萬餘引、粮草催納久完、支用巳盡、商勘無可填給本官陞任、商本無歸、至四十五年、虜犯瓦楂梁、調集兵馬數多、該年郎中黃鶴、查照前官開派粮草之數、仍多開派鹽粮四萬餘數、錢粮催完支訖、該年鹽勘僅給其半、坐致諸商資本空竭、奔號怨詛、今歲客餉無可派納、節據各商赴前軍門告行見任戶部蕭郎中、及靖邊該道、查議開派支納文案巳明、除將見在鹽勘、挨序均填給發外、其餘納過鹽粮七八萬引之數、議請戶部添給淮浙鹽勘、合七八道、填給各商、或將花馬大池鹽課撘派支給、雖可權售諸商之負、終非經久之道、且以三年之中。較量盈縮。實因鹽利不通。減落時估。致鹽勘雖完粮草數少。又兼連年虜患異常。支用歲多。故至積欠過額。今欲高其時估。則商畏折本。無肯報納。欲止開正額。則客餉不繼。緩急何濟。故在花馬池歲額鹽引。除寧夏鎮僅足支用外。其延綏鎮必須歲加淮浙鹽勘四五萬引。方可經久不匱。又寧夏鎮主兵鹽勘、先年歲派存積淮鹽七萬餘引、工本淮鹽四萬餘引、浙鹽九萬餘引、淮浙兩停搭派、近議革去工本淮鹽、以致浙多淮少、每淮鹽千引、搭派浙鹽一千七百餘引、淮鹽虧本尚少、浙鹽虧本大半、連年坐派、本地商人、無肯上納、臣于四十五年冬、題行戶部議待去歲額鹽調停均搭、該部咨稱案候酌派、前准鹽勘、仍舊編派、且額鹽淮多於浙一倍、別鎮專擅淮鹽之利。而寧鎮偏受浙鹽之害。殊非裒益公平之體。臣復請將蠲免應補主餉、量給淮鹽數萬引、聽該鎮搭派、節年浙鹽、給商上納、久未允給、今延寧二鎮主客商困巳極、客餉無勘可給、主餉有勘無售、公私坐困、合無　勑下戶部、查臣先後題咨、及郎中蕭大亨呈請事理、特為破格調停、給發鹽勘以濟秋防、主客兵馬緊急支用、庶商眾得遂更生、鹽粮可漸催納、而臨秋不至匱乏矣、

一節冗俸、此議最得裁冗濫之意惜該部格而不行以勵軍職、照得官以任事為職、祿以稱事為差、古今之通義也、我　皇明以武功定天下、　聖祖優念軍職、授以世襲之官、給以隨品之俸、著在令甲、恩典優隆、歷代所無、　成祖拔奉天征討之功、　列聖重首功陞授之典、二百年來、軍職之增、視　國初數倍、每歲常俸之支。視軍粮奚啻十倍。而責以戰守之任。盖十無一二焉。世祿之子。但知叨厚俸以自贍而不知職業為何事。夤緣之徒。或賄買軍功以授官。何嘗歷戰陣之艱。據籍計官。則每衞千百其人。選任操練。則弓矢不通。老幼殘疾者且半矣。歷查指揮月俸每兼四五軍之粮。而千百戶。亦各兼二三軍之支。即今邊餉匱乏。軍士貧苦。官日增添。而軍歲逃亡。若不大議裒益。何以勵眾節用。且領軍管軍之官。或因死馬欠粮。尚多照例停降。而守城無用者。乃得坐享全俸。尤非計廩稱事。優賢黜否之宜。合無　勑下兵部、會官定議、通將天下軍職、查明國制、原官固不敢削奪、而厚俸或可量議改折、功陞固所當授、而老官歷世無功、及正枝故絕、弟姪冐襲者、或當替降、見任管軍管事、及雖未見任、而才力精明需用者、固當支本色之俸、而老幼昏懦不堪任使、或當月給食米一石、裁革本色、而量給折色、及餘凡奉　欽依革回原衞、並曾經犯事問發者、據法俱當停俸。或量改折色、以稍示懲戒、庶軍職咸思奮勵。各務習藝立功以得俸。而免偷惰忝竊之習。　朝廷省冗俸養閒之費。而軍儲邊餉亦可稍節矣。議者或謂軍職不當違例裁抑也、殊不察軍職視宗室輕重懸絕、今宗祿尚以歲供不給、　先皇採各宗藩之議、槩從減折、為久安長治之圖、而軍職冗俸、顧不可裁省以濟軍國之急耶、今天下民窮財匱、　聖明百計節省、而此輩叨享世祿、不堪策用、亦理勢所當節省、以勵世磨鈍者也、不此之務、而徒瑣瑣於一二文職小官之裁革、剋意於邊軍月支之扣減、非經國之遠猷也、

皇明經世文編卷之三百十九終








○论封建表

臣师古言：臣伏闻前年陛下亲发圣虑，将降明敕，博问卿士，议欲封建，斯诚天机独悟，妙策深远，既合事宜，实惟治要。然而议者不一，各执异端。或欲追法殷周，远遵上古，天下之地，尽为封国，庶姓群官，皆锡茅社。或云凋弊之後，人稀土旷，封建之事，并未可行。此皆不臻至理，两失其中。何者？今古异俗。文质不同，不可空采虚名，以乖实效。若即废罢州县，分为列国，无功而受封爵，庶姓而专臣吏，非直於理不合，亦自制度难成。至於磐石之基，实资藩屏，皇枝帝子，维城是寄。伏以汉祖拨乱，惩艾前失，大启九国，杂行霸道，规模宏远，历祚延长。近代浇浮，不树宗子，虽有王侯之号，了无藩辅之实。故易为倾动。颠而不扶。前哲往贤，论之已备。臣愚以为当今之要，莫如量其远近，分置王国，均其户邑，强弱相济，画野分疆，不得过大。间以州县，杂错而居，互相维持，永无倾夺。使各守其境，而不能为非。协力同心，则足扶京室。阶下然後命分诸子，各就封之，为置官僚，皆一省选用。法令之外，不得擅作威刑。朝贡礼仪，具为条式。一定此制，万世永久。则狂狡绝暴慢之心，本朝无怵惕之虑。臣辄献愚管，伏听采择。尘黩非宜，退增战惧。惶恐谨言。


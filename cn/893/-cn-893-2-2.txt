其二





蟾蜍薄太清，[一]蚀此瑶台月，[二]圆光亏中天，[三]金魄遂沦没。[四]

螮蝀入紫微，[五]大明夷朝晖，[六]浮云隔两曜，[七]万象昏阴霏。

萧萧长门宫，[八]昔是今已非。

桂蠹花不实，[九]天霜下严威。[十]

沉叹终永夕，[十一]感我涕沾衣。

[一]《淮南子·精神训》：“月中有蟾蜍。”高诱注：“蟾蜍，虾蟆也。”又《说林训》：“月照天下，蚀于詹诸。”高诱注：“詹诸，月中虾蟆，食月，故曰蚀于詹诸。”薄，侵也，迫也。



[二]《释名》：“日月亏曰蚀。”稍稍侵亏，如虫食草木叶也。沈约诗：“含吐瑶台月。”



[三]陈子昂诗：“微月生西海，幽阳始化升。圆光正东满，阴魄已朝凝。”



[四]沈佺期诗：“玉流含吹动，金魄度云来。”魄，月体黑暗处。朔日之月，谓之死魄；望日之月，谓之生魄。金魄者，是言满月之影，光明灿熳，有似乎金，故曰金魄也。



[五]《毛诗正义》：“螮蝀，虹也。”色青赤，因云而见。《春秋潜潭巴》：虹出日旁，后妃阴胁主。《后汉书》：凡日旁气，色白而纯者名为虹。琦按：螮蝀，亦日之光气。但日在东，则螮蝀见西方；日在西，则螮蝀见东方。与日旁白色之气，均有虹之名，而实则判然二物也。太白以日旁之虹，呼为螮蝀，不无混称。《晋书》：紫宫垣十五星，其西蕃七，东蕃八，在北斗北。一曰紫微，大帝之座也，天子之常居也，主命主度也。



[六]郑康成《礼记注》：“大明，日也。”《广韵》：“夷，灭也。”陆机诗：“扶桑升朝晖。”



[七]《初学记》：“日月谓之两曜。”



[八]《汉书》：孝武陈皇后，长公主嫖女也。初，武帝得立为太子，长主有力，取主女为妃。及帝即位，立为皇后，擅宠骄贵，十余年而无子。闻卫子夫得幸，几死者数焉，上愈怒。后又挟妇人媚道，颇觉。元光五年，上遂穷治之。女子楚服等坐为皇后巫蛊，祠祭祝诅，大逆无道，相连及诛者三百余人。使有司赐皇后策曰：皇后失序，惑于巫祝，不可以承天命，其上玺绶，罢退，居长门宫。



[九]《楚辞》：“桂蠹不知所淹留。”《汉书》：成帝时歌谣曰：“桂树花不实，黄雀巢其颠。”



[十]潘岳《西征赋》：“弛秋霜之严威。”



[十一]刘峻《广绝交论》：“尹、班陶陶于永夕。”



《新唐书》：玄宗皇后王氏，同州下邽人，梁冀州刺史神念之裔孙。帝为临淄王，聘为妃。将清内难，预大计。先天元年立为皇后。久无子，而武妃稍有宠。后不平，显诋之，然抚下素有恩，终无肯谮短者。帝密欲廢后，以语姜皎，皎漏言即死。后兄守一惧，为求厌胜。浮屠明悟教祭北斗，取霹雳木刻天地文及帝讳，合佩之，曰：“后有子，与则天比。”开元十二年事觉，帝自临劾，有状，乃制诏有司：皇后天命不，花而不实，有无将之心，不可以承宗庙，母仪天下，其废为庶人。赐守一死。当时王諲作《翠羽帐赋》讽帝。未几卒，以一品礼葬，后宫思慕之。此诗盖咏其事也。

萧士赟曰：王后事，与汉武陈后事极相类。二后虽各以无子、巫蛊厌胜废，然推原其由，实卫子夫、武惠妃争宠有以激之也。陈后之废，司马相如作《长门赋》，王后之废，王諲亦作《翠羽帐赋》，先后一致。太白引此为证，最为切当。桂蠹不实，是采廢后制中语。唐仲言曰：蟾蜍蚀月，比武妃逼后。月光亏而魄没，见后已废而忧死也。螮蝀借日之光以成形，今入紫微而日反为所蔽，比武妃既得幸，而蛊惑帝心，至于荒乱也。苟日月俱为阴邪所伤，而苍生无以仰照，则万象皆昏冥矣。因言后之被废，正如陈后之居长门，然陈后以嫉妒几绝皇嗣，实有可废之条。今王后抚下有恩，明皇特以武妃之故而谋废之，则非陈后比矣。所谓“昔是今已非”也。且帝以后无子，罪其花而不实，然不观诸桂树乎?桂蠹则不能成实，宠分则不能有子，奈何遽以天霜之威加之哉!大抵国家之乱，起自宫闱，我因念及此事，为之感叹沾衣也。其后武妃幸早世，而明皇卒以太真乱国，太白可谓知几矣。琦按：《旧唐书》：开元十二年秋七月壬申，月蚀既。己卯，废皇后王氏为庶人。太白此篇，首以月蚀为喻，是虽比而实赋也。






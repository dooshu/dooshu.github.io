◇答齐王劾黄回诏（二年四月）

黄回擢自凡竖，夙负疵衅，贳以宪网，收其搏噬，虽勤效累著，而屡屠怀干纪。新亭背叛，投拜寇场，异规既扇，庙律几殆，幸得张敬儿提戈直奋，元恶受戮。及景素结逆，履霜岁久，乃密通音译，潜送器杖，氛克霁，狡谋方显。每存容掩，冀能悛革，故褒茅升爵，均荣勋宠，凶讠皮有本，险慝滋深，构诱敬儿，志相攻陷，悖图未遂，狼戾弥甚。近军次郢镇，劫逼府主，兼挟私计，多所征索，主局咨疑，便加捶楚，专肆暴慢，罔顾彝则。膺牧西蕃，徽贲惟厚，曾不知感，犹怀忿怨。李安民述任河、济，星管未周，贪据襟要，苦祈回夺。黩谒弗已，叨侈无度，遂请求御舆，僭拟私饰。又招萃贼党，初不启闻，伤风蠹化，莫此之甚。宜明绳裁，肃正刑书，便收付廷尉，依法穷治。（《宋书·黄回传》，齐王以黄回终为祸乱，上表，诏答。）


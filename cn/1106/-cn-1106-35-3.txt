○上裴晋公度献唐雅诗启

（《诗》：雅者，正也。言王政之所由废兴也。政有小大，故有《小雅》焉，有《大雅》焉。公所作《唐雅》，见第一卷。）

宗元启：伏以周、汉二宣中兴之业，歌于《大雅》，载于史官。然而申、甫作辅，（《诗》：维申及甫，维周之翰。申谓申伯，甫谓甫侯。）方、召专淮夷之功。（方，谓方叔；召，谓召虎也。《诗·江汉》：尹吉甫美宣王也。能兴衰拨乱，命召公平淮夷。又曰：方叔元老，克庄其猷。）魏、邴谋谟，（魏、邴，谓魏相、邴吉也。）辛、赵致罕羌之绩。（辛、赵，谓辛武贤、赵充国，同为破羌将军，有平先零之功。）文武所注，中外莫同。

伏惟相公天授皇家，圣贤克合，谋协德一，以致太平。入有申、甫、魏、邴之勤，出兼方、召、辛、赵之事。东取淮右，（谓平吴元济也。）北服恒阳。（谓成德节度使王承宗献德、棣二州，遣子入侍。恒阳，谓恒州也。）略不代出，功无与让。故天下文士，皆愿秉笔牍，勤思虑，以赞述洪烈，阐扬大勋。宗元虽败辱斥逐，守在蛮裔，（时公为柳州刺史。）犹欲振发枯槁，决疏潢污，（潢，音黄。）罄效蚩鄙，少佐毫发。谨撰《平淮夷雅》二篇，（一曰《皇武》，为晋公作；一曰《方城》，为李作。）恐惧不敢进献，私愿彻声闻于下执事，庶宥罪戾，以明其心。出位僭言，惶战交积，无任踊跃屏营之至。不宣。宗元谨启。


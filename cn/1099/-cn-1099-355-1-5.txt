○行廵海道并張元勳蔣伯清 【 防勦殘寇】

提督軍門都御史塗為軍務事、本月初三日申時、據參將張元勳報稱殘賊結舟?宗、見泊宮前澚、與玄鍾所城止隔一山等因到院、與窮寇相持難保萬全塗公頗亦深心據此看得鷹隼之將擊也。必歛其翼。虎豹之將搏也。必伏其威。今此殘賊既不退遯。又不衝突。此其設謀蓄慮。為計必深。葢堅持有死之心。冀僥萬一之倖。非欲得志於水則欲求逞於陸城池堡鎮。關係最重。戰哨船隻。需用正急。目今水兵屢捷驕惰。而副將蔣伯清亦有懈弛之心。陸兵每戰得勝。欺賊畏怯。亦恐因而疏怠。所當深戒。况梅嶺一帶。奸細尤多。或交通接濟。以洩軍情或為賊張皇。驚動地方。凡此皆兵家之所當慮。合行戒謹、為此牌仰本道、即會總鎮衙門、并水陸將官、一面嚴督各縣衛所掌印廵捕等官、督率軍兵、固守城池、勿分晴雨晝夜、務要登埤守望、不可須臾懈弛、一面諭令鄉村居民。嚴禁接濟、收米穀牲畜以絕賊資一面選併大船精兵。率制賊勢。使不敢分舟?宗遠掠。仍須總鎮。嚴督舟師。將領、加謹隄備、防其乘風乘夜襲犯之患。候兵將既集、船器俱整、即刻期進勦、以收蕩平之功、仍將陸兵分布要害伏截、戒諭各將領時時警省、如敵在前、不可頃刻疏怠、多方誘殺、務期盡絕、勿致日久滋蔓、貽害地方、其餘機宜、難以遙度遙制、俱聽便宜施行、


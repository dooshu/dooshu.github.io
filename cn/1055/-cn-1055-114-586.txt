【唐韩愈盘谷诗序〈贞元中〉】

右《送李愿归盘谷序》，韩愈撰。盘谷在孟州济源县，正元中，县令刻石于其侧。令姓崔，其名浃，今已摩灭。其后书云“昌黎韩愈，知名士也”。当时退之官尚未显，其道未为当世所宗师，故但云“知名士”也。然当时送愿者不为少，而独刻此序，盖其文章已重于时也。以余家集本校之，或小不同，疑刻石误。集本世已大行，刻石乃当时物，存之以为佳玩尔，其小失不足较也。治平元年中元日书。


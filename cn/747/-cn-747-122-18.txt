○答宰臣王峻诏

朕生长军戎，勤劳南北，虽用心於钤匮，且无暇於诗书。世务时艰，粗经阅历，前言往行，未甚讨寻。卿有佐命立国之勋，居代天调鼎之任，恒虑眇德，未及古人，於是采掇箴规，弼谐寡昧。披文阅理，怿意怡神，究为君治国之源，审修已御人之要，帝王之道，尽在於兹。辞翰俱高，珠宝何贵？再三省览，深用愧嘉。其所进图，已令於行坐处张悬，所冀出入看读，用为鉴戒。


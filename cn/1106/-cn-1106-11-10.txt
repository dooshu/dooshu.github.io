○覃季子墓铭

（本篇云永州作。《姓纂》云：覃本谭氏，避难改覃，又音寻，今岭南多此姓。）

覃季子，其人生爱书，贫甚，尤介特，不苟受施。（施智切。）读经传言其说数家，推《太史公》、《班固书》下到今，横竖钩贯，（竖，音树。）又且数十家，通为书，号《覃子史纂》。又取《鬻》、《老》、《管》、《庄》、《子思》、《晏》、《孟》下到今，（《鬻子》，书名。名熊，为周师，自文王以下问焉。《汉志》：鬻子二十二篇。鬻，音育。）其术自儒、墨、名、法，（《汉志》有儒、墨、名、法等九流。）至于狗彘草木，凡有益于世者，为《子纂》又百有若干家。笃于闻，不以仕为事。黜陟使取其书以氏名闻，（建中元年二月，遣黜陟使十一人分巡天下。）除太子校书。某年月日死永州祁阳县某乡。将死，叹曰：“宁有闻而穷乎，将无闻而丰乎？宁介而踬乎，（一无乎字。踬，音致。）将溷而遂乎？”（溷，胡困切。）葬其乡。（其乡，所死之乡也。）后若干年，柳先生来永州，戚其文不大于世，求其墓以石铭。铭曰：

困其独，丰其辱。


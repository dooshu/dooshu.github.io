王之道　和梁宏父二首

时来谈笑取侯封，清旷宁容雅志从。

上圣急贤齐舜禹，群公引类迈夔龙。

非材似我十围栎，有用如君千丈松。

邂逅相逢辱倾盖，能令瓦釜配黄钟。

王之道

王之道　和梁宏父二首

功名须向壮年收，顾我摧颓已白头。

节晚独存松柏劲，岁寒还见雪霜浮。

老将耄及从人笑，醉欲眠时遣客休。

眼力尚能观细字，诗筒经卷且优游。

王之道


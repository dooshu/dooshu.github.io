枕上

送尽小窗月，数残孤戍更。



清诗时自至，幽梦久方成。



衣杵断还续，灯花落复生。



细衾剩得暖，纸帐不知明。



枕上

迢递孤村夜，凄凉半篆香。



怀人悲梦短，听雨怯更长。



有术乾盘汞，无方扫鬓霜。



高吟拟排闷，吟罢更伥伥。



枕上

守书眼欲闇，投枕乃了然。

儿曹戒曳履，相语翁正眠；岂知拥败褐，炯如寒鱼鳏。

少时笑老人，其事今好还。



萧萧双白鬓，忽忽七十年，岂惟老态出，已觉衰病缠。

白昼尚便静，况此清夜阑。



妙处殆难名，睡与不睡间。



枕上

小疾如闲乐，微凉与睡宜。



瞢腾如欲觉，展转复多时。



四壁人声寂，疏帘日影移。



诗囊与药里，一步不相离。



枕上

夜雨一再作，灯前独咏诗。



影看孤鹤瘦，吟答断蛩悲。



幽梦悠然觉，清笳何足吹。

残年犹几日，已矣媿明时。



枕上

钟鼎初何有，山林亦足雄。



行思绝大幕，归但醉新丰。



雁过荒寒外，灯残寂寞中。



苍颜无镜对，那觉是衰翁。

枕上

病叟少安枕，惊禽无稳栖。



慵占贾谊鵩，空感祖生鸡。



野势风号北，窗痕月过西。



元非破贼手，只合架牛犁。



枕上

窗纸萧萧印月痕，数声新雁过江村。



孤愁不与梦俱断，羸老岂知身尚存？



世事万端归蠹简，秋风百感集清樽。



荷锄家圃知何憾？

犹胜生求入玉门。



枕上

呼儿初夜上门关，怕冷贪眠自笑孱。



月色横分窗一半，秋声正在树中间。



暮年不复樽前乐，浮世无如枕上闲。



链句未安姑弃置，明朝追记尚班班。



枕上

风竹无时静，月窗终夜明。



时时听惊鹊，一一数残更。



吴楚民犹困，燕齐虏未平。



功名天所命，吾志固难成。



枕上

荧荧地炉火，煮药土床前。



高帝老朝士，长安旧少年。



松高露时滴，城远鼓犹传。



抛掷百年事，且安残夜眠。

枕上

纱幮竹簟不胜清，卧看残缸翳复明。



两树梧桐鸣急雨，一林鸲鹆噪疏更。



静无狂蠂妨幽梦，嬾有群鸥责旧盟。



待旦欲寻梅市路，小舟先向步头横。



枕上

世间命薄有谁如？

僵卧空山梦亦孤。



三尺窗前灯半死，万重云外雁相呼。

久贫仅守残书笈，未死犹须几酒壼？



趣办一棺那得缓，古人四十揣头颅。



枕上

檐角查查鹊语轻，窗棂澹澹日痕生。



清愁不逐炉香散，旋啜寒齑解宿酲。

枕上

嗈嗈初听雁南征，喔喔俄闻鸡一鸣。



梦境往来双只堠，宦途兴废短长檠。



何由生计裁能足？

不愿人间过取名。



饭软茶甘吾事了，但愁无酒酌公荣。

枕上

香冷灯昏梦自惊，清愁冉冉带余酲。



夜长谁作幽人伴，惟是蛩声与月明。



枕上

残灯熠熠露萤明，落叶萧萧寒雨声。



堪笑衰翁睡眠少，小诗常向此时成。



枕上

青丝玉井辘轳声，砳叶风枝鹎鵊鸣。



造物未容闲到死，又从枕上得诗情。



枕上

断香犹在梦初回，灯似孤萤阖复开。



怪底诗情清彻骨，数声新雁枕边来。

枕上

冥冥梅雨暗江天，汗浃衣裳失夜眠。



商略明朝当少霁，南檐风佩已锵然。



枕上感怀五更揽辔山路长，老夫诵书声琅琅；古人已死心则在，度越秦汉窥虞唐。



三更投枕窗月白，老夫哦诗声啧啧。



渊源雅颂吾岂敢，屈宋藩篱或能测。



一代文章谁汝数？

老不能闲真自苦。

君王虽赏于蒍于，无奈宫中须羯鼓！




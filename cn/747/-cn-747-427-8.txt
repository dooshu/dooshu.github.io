○送赵评事之东都序

大盗既灭，东郊遂启。前驰龟蒙，左夹辽碣，过数千里，革戎反华。彼阻戎之馀，承复禹之庆。骏奔走，涤怨思，兼诸匪人，因得请命。连踵阙下，归甚忘亡，是以厥田厥筐之贡，不待锡而至者，已纷纽於长府。申命职方郎中荥阳郑公，达於伊洛，以总其事。夫剧不可以专精，故资於命介；道且求於兼适，必托乎至公。大理评事天水赵侯，当交辟之下，膺至公之选，罢戎西府，受诏东周。虚舟出不系之外，景钟为待叩之用，故士君子随之而不避风雨，则文行忠信不其末欤？凤翔尹兼御史大夫高公，勤於客礼，迫此王命，曾是公器与时共之，追锋告行，惜别而已。行军司马侍御史李公，玉帐居左，金樽叙离，群公当筵，相顾不足，白日陶暑，青槐好阴，牙幢宴如，亦既醉止，左右欢甚，诗人兴全，争论逸价，特以饷赵。故拜命之辱，辄冠于首篇。


○授王播中书侍郎同平章事使职如故制

门下：昔萧何用新造之汉，而能调发子弟，完补败亡，使关东粮馈不绝者，以其尽得秦之图籍，而周知其众寡也。我国家乘十一圣之区宇，提亿兆人之生齿，而曰不能足食足兵，朕甚懵焉。得非调阴阳、抚夷夏者，不欲侵货泉之任；而主会计、校盈虚者，不得参邦国之重乎？今将兼之，允在能者。诸道盐铁、转运等使大中大夫守刑部尚书骑都尉太原县开国男赐紫金鱼袋王播，在德宗时以对诏入仕，践更台阁，由御史中丞大京兆尹掌县官盐铁为春官尚书，乃长巴{髟矛}，以控蛮，尽称厥职，达於予闻。洎诏徵还，便殿与语，得所未得，闻所未闻，昭然发蒙，几至前席。重委操，刃益精，国有羡财，而人不加赋。东师在野，物力萧然，不有主张，孰能戡济？是用命尔作相，仍以旧务因之。尔其西备戎、羌，东定燕、冀，内实九府，外丰万人，百度群伦，罔不在尔。於戏！典谟训诰，行之具存；邪正是非，知之孔易。予唯以不敏不明，故用尔为股肱耳目，又安能以一二戒诲，垂之空言。尔其自励於尔心，无令观听者论尔於乡校。可依前件守中书侍郎同中书门下平章事，依前充诸道盐铁、转运等使，散官、勋、封赐如故。


●大明會典卷之一百五十八

武選清吏司

凡軍政考選、南京各衛所軍政官、照例五年一次、會同五府錦衣衛堂上官考選會奏。若軍政官急缺、申呈到部、查委見任官署管、俟有官之日另行。其運糧官缺、聽漕運衙門、移咨本部、查無礙官員行衛起送。★今俱以掌印僉書官、更番領運☆

○弘治十四年奏准、南京兵部會同外守備官、將各衛所撥船、造船、把總、指揮、千百戶等官、五年一次、從公考選

○正德七年、令南京兵部、會同總督糧儲都御史。巡屯御史、嚴察南京錦衣等四十二衛管屯官、如有侵費屯糧、作弊害軍者、即行黜退。巡屯御史差滿、備註賢否揭帖、送南京兵部、收候會選之期、考察去留

○嘉靖三十三年議准、凡遇考選、除該衛見任官員堪留者、照舊。其餘員缺、先儘一衛雜差營操各項官、并原調別衛所、不拘襲過幾輩、盡數掣回選補。如果缺少、方許官多衛分量調一二員管事。仍於原衛襲替

凡南京各衛所差用官員、俱聽本部查發。如有私自營求差用、該衛朦朧隱蔽者、一體參究。照例改調別衛所帶俸差操

凡南京各衛所運糧問罪官員、贖完收俸、該衛具申、或本官具告、查無違礙、及驗有漕運發衛還職明文者、方准收俸

凡南京各衛所指揮千百戶鎮撫等官、及旗軍人等、有犯該立功瞭哨、及帶俸差操者、俱擬發新江口操備。其已發操備人員、除推選軍政把總外。其餘一切守門雜差、俱不許取撥。違者掌印官、并夤緣託故改差官軍、俱調外衛

凡襲替。正德七年議准、所屬官軍亡故老疾襲替及減革者、每歲春秋二季、具本起送、咨兵部定奪。達官子孫襲替之日、查勘明白、行該衛差軍校伴送赴京

○嘉靖三十三年議准、南京錦衣衛先年銓註、原非本衛獲有軍功官員、謀求本衛帶俸、因而不回原衛、朦朧襲替者、聽南京兵部清查、具奏覆題、掣回原衛。如有子孫襲替、仍於該衛保送者、該衛官照依妄保事例、一併罷職揭黃、永不許襲

凡軍官亡故老疾、子孫幼小、應得優給、及戶無承襲應優養者、行勘明白、類咨兵部定奪

○嘉靖十三年議准、南京錦衣等衛故官優養母女、照例月支米二石、折色三石。內一石、折銀二錢五分。二石、止折鈔四十貫。著為定例

凡軍職、舊官具告比試者、勘取供結、咨送兵部聽比。新官亦照舊官例、一體起送比試

凡清理貼黃文冊、係三年一次。前一年、通行五府並錦衣等衛所、取具各官供狀、攢造草冊赴部、委官查對明白、發衛謄造青冊、咨解兵部

○嘉靖十三年議准、凡南京錦衣衛等五所、每年一次、備開各官姓名舊名年甲貫址、從軍歸附來歷、征克地方、殺獲次數、受賞名目、陞除職役、調守衛所、並給授誥敕解送兵部、以憑寫黃續黃清理貼黃。為事復職、除充軍調衛外。其餘徒杖等罪、俱明白開載。及有更名復姓者、查勘明白、於黃內改正

凡軍官應請誥命、行勘明白、移咨兵部請給凡南京各衛所官印信。萬曆十二年題准、仍專委武選司主事一員查點。但有當錢使費者、參究

職方清吏司

凡南京裏城

正陽等一十三門、外城江東等一十八門關、俱於各衛揀選精壯官軍守把。本部委官同科道官查點。每年春秋二季、內守備會同本部及工部、將裏外城垣遍閱一次。如有損壞、工部即行修理

○嘉靖二十二年題准、南京通濟等十二門裏外沿城地土、見被軍民人等承佃耕住者、除近城拆毀外。其離城稍遠、不分已未納租、通行掣算、照例起科、交納守備衙門、收候閱操賞軍支用。今後不許再行侵占。違者、本部徑自拏問

○三十五年題准、京城金川門等處無兵專守。將浦子口指揮量加署都指揮僉事、換給敕書、令其提調金川上元佛寧觀音四門官軍操練防守

凡陵軍。嘉靖二十四年題准、孝陵軍士、原額五千七百有奇。今見存者惟一千八百餘名。將該衛正軍、選取五百名、精壯餘丁、選取二千五百名、共三千名、專一食糧差操。仍添委將官於附近營內設法訓練。並不許奉祀內臣干預。亦不許指以栽種為名、妄行掣取。以後雖地方平寧、不許廢撤

○四十一年題准、孝陵衛、正軍五百名、專聽神宮監差撥。其餘丁一千七百四十九名、仍行把總官統領。居常、隨營操練。有警、專護

陵寢。不許混同營兵一體調發

凡各營、及江操官軍。俱屬奉敕管操武臣統領操練。內外守備及本部參贊官閱視。仍委主事等官一員、同科道查點

○大教場、坐營都指揮一員、中軍把總指揮二員。左哨把總指揮二員。右哨把總指揮二員。馬隊把總指揮二員。舍人隊把總指揮二員。錦衣衛隊把總二員。中軍衛總指揮八員。馬隊衛總指揮七員。左哨衛總指揮四員。管鼓千百戶三員。管弩手千百戶二員。教習武藝千百戶二員

○小教場、坐營都指揮一員。中軍把總指揮二員。馬隊把總指揮二員。舍人隊把總指揮二員。步隊衛總指揮九員。馬隊衛總指揮二員。管鼓千百戶三員。管弩手千百戶二員。教習武藝千百戶二員

○神機營、坐營都指揮一員。把總指揮二員。步隊衛總指揮十員。馬隊衛總指揮一員。管鼓千百戶三員。原額官軍舍餘、五千四百四十一員名

○新江口、把總指揮三員。左哨指揮二員。右哨指揮二員。千百戶四員

○浦子口、守禦署都指揮僉事一員。馬隊把總指揮一員。左哨把總指揮一員。右哨把總指揮一員。中軍管鼓官指揮一員。千戶一員。管隊指揮二員。千戶二員。百戶六員。原額官軍舍餘、一千九百三十五員名

○池河營駐劄官軍、從本部統轄。口糧於南京戶部支給。巡視屯田都指揮一員。左右二哨把總各一員。分領指揮一員。千百戶二員。飛熊英武廣武等三衛官軍捨餘一千二百名★營在定遠縣☆

○一、各營坐營中軍員缺、係兵部具題推補。其把總指揮員缺、俱聽本部選用。一面具本奏請、候兵部覆奉欽依咨文到日、通行內外守備等衙門知會

○、一外衛隨操官軍。滁州安慶二衛、隨大教場營。宣州一衛、隨小教場營。建陽新安二衛、隨新江口營。隨大營及新江口營者、滁州建陽、分隨春操。安慶新安、分隨秋操。其小營宣州一衛、止隨秋操

○一、上中下江、各設按伏官軍。俱於新江口營輪撥

○一、龍江大勝二關、守關指揮各二員。合用軍士、於大小教場新江口等營輪撥。其大勝關外設大使一員。弓兵一百名。工食係應天府徭編、遞年解部支給

○正德八年題准、操江官軍營改別差、圖輕避重者、點軍科道官參奏問發極邊煙瘴衛分、帶俸守哨。各衛掌印僉書等官受財者、以枉法從重論

○九年題准、內外守備衙門、選委指揮一員、公同給事中御史清查軍伍。不許操江官軍、營求別差、就輕避重。每月兵部委官一員、督理戰船、輪流軍役看守、毋致損壞

○十一年奏准、大小教場神機新江口等處四營、每月輪內外守備參贊等官、協同閱視

○嘉靖九年議准、南京新江口戰巡等船、行南京工部修造完備。通將新舊船隻、編定字號、均撥見在應操官軍、隨船操練、更番看守。置立牌面、按季聽科道、及該部查點。如未及修造年分損失者、責令本船官軍均陪

○又題准、龍江等五關地方、除額設盤詰官員外。其濫委內外官員、並旗軍人等、俱即掣回幹辦本等職業、及隨營操練。今後遇有公務合差官軍、務要奏請定奪

○又題准、南京內外守備、每年春秋二季、不許擅自差委內外官員、前去安慶九江等處點閘操練。其有合行公務、以文移調度施行

○十年題准、南京一應工作、非事體緊要、勢不可已者、不許奏撥營軍

○十三年題准、南京浦子口守備官軍、專為拱護南京、不必改屬巡江衙門管轄。若有縱放鹽徒賊盜、及一切擾人生事情弊、聽南京兵部、及科道、照依京營事例、過江點閘、從重參究

○又題准、南京法司、并南直隸、浙江、江西、福建、湖廣等處、撫按衙門、問發永遠充軍人犯、不係極邊者、俱發南京水軍衛分撥補江操。扣至三年期滿停止

○三十三年議准、江防戰船、原額四百隻。今止存其半。應添造一百隻、行該營分為天地人三號、每百隻、把總官一員管理、以便調遣○四十三年題准、南京新江口水軍、已設有武職大臣坐營。惟大小教場并神機營坐營官、多係指揮千百戶等官推用、事權甚輕。以後將前後等府都督僉書官內有謀勇出眾、曾為總兵都督等官者、請敕、令不妨府事提督坐營。其見在各坐營官、即改為中軍名色、承行上下文移、傳宣號令○又題准、坐營都督奏帶家丁、照京營事例、每名月給米二石、本折各半。俱於戶部關領。如不願本色者、每石折銀五錢。仍每歲照例加犒賞銀五兩、於本部支給

○隆慶三年、令照京營事規、添設巡視科道各一員。每年終將各營坐營等官、會同南京兵部從公舉劾

○萬曆元年、令大小教場等營、都督等官、將各營見操并新題添補軍士、挑選膂力驍勇者、共足三千人、即以在營三都督統之。仍於指揮千百戶內選有謀勇者、充把總官、責令分投操演、聽提督官隨方教練。本部不時簡視以行賞罰。并將把總以下等官、一體賞齎。如遇有警、本部即酌量事勢、委官統領、防禦、以安地方

○十一年議准、南京三大營、新舊官軍二萬三千有奇、照北京各邊兵制、每三十一百二十人為一枝。分左右中三哨、哨軍二十隊、隊五十二人、共兵七枝。餘為備兵、專聽取補。每枝用把總三員、衛總六員、聽部推補改用

○又令大小教場、各添設坐營二員分領。除舊坐營二員、仍推四員陞補

○又令南京兵部、將南京三營、除營兵七枝外、餘軍、并清勾新到、及宣州等衛兩班官軍、另設備兵一營。就以各營管鼓官、改名備兵把總、專司旗鼓、傳宣號令、兼管備兵班軍。於各營衛總指揮內舉用。其家丁紙劄等項、照各營把總支給

凡較閱武藝。嘉靖三十六年題准、南京武職、多竊慕儒術、曠廢武藝。以後春秋二季、將掌印僉書、管屯指揮、較閱射箭、分別賞罰。至五年考選軍政、并遇有把總掌印僉書員缺、即以射藝優長者處補。其運糧回還官員、及各衛不拘軍政雜差千百戶等官、俱要教習、一體作養。見任官員、不堪作養者、革去管事雜差

凡軍役。嘉靖三年奏准、內外守備衙門、每遇該造戶冊之年。將各旗軍餘丁應當差役者、逐名開註填寫送部、以憑差撥。不許隱漏妄報○八年題准、神武等十二衛、孳收軍餘三十六名、止留十六名。責令每年上納光祿寺供應羊一十隻。其餘二十名、掣回原籍當差

○十年題准、南京各監局軍匠、除投充冒頂、及原冊無名、通行裁革外。其係額設者、惟神帛堂照舊留用。內官監止存留七百三十七名。司禮監止存留一百三十五名。司設監止存留一十名。

御用監止存留一十一名。兵仗局止存留六百二十四名。內織染局止存留一千二百八十七名。鍼工局止存留一十五名。餘俱革去。照數驗發各衛差操。各監局不許朦朧勾補

○又議准、南京各府衛軍伴、俱聽本部照例委官驗撥。其內外守備軍伴寫字人役、并聽差官舍、會同點軍科道、一年會撥一次。不許擅自差動。違者指實參奏。各衛掌印官、私自撥送者、事發問罪革任凡逃絕屯田。嘉靖二十九年題准、每逃絕一分、即召募衛所空丁一名、頂補屯軍名伍領種。於農隙、就屯所附近空閒處所操練。巡屯御史不時巡歷較閱。其操練器械、聽令自備。補過軍人名數、造冊送本部存照。有事聽本部照冊調發、工部給與器械

凡夜巡。嘉靖四十五年題准、南京地闊民稀、巡捕官兵單弱、將營軍撥一千名、馬二百匹、分為兩班、更番於城內分定信地。同各城弓兵、及各衛巡捕餘丁、互相接濟。每歲一換。步兵、每名月加口糧三斗、折銀一錢五分。馬軍、每名月加糧料銀二錢。仍添設把衛總等官、分班督率。即以神機營坐營都督、兼管提督夜巡。其把衛總并五城兵馬等官、悉聽節制。後因人少、分布不敷、題准添撥馬步軍一千名、添設衛總八員、同舊軍併力巡守

○一選用巡捕官員。各衛用千戶、牧馬所用百戶、每歲終、本部會同外守備、及都察院點選定委

○一各衛所千百戶巡捕、在內巡者、本司選送外守備等衙門選委。在外屯者、一年已滿、例該更換、各衛開具在屯管事官員職名、呈部定委

凡南京地方有警。嘉靖十三年奏准、事須懸賞給捕者、許將車駕武庫二司、見貯應天府庫、及該司收貯草場租銀、并缺官柴薪、各羡餘銀兩、量支給賞。非有緊急、不許濫支

凡江淮南北附近南京地方、軍國機務、與南京兵部相關者、萬曆十一年、令遵敕旨及時申報。如有延翫、該部查參

車駕清吏司

凡守衛

皇城各門。俱於南京旗手等十三衛、揀選精壯官軍、輪班守衛。從本司委官、及科道官、不時點閘。如牌面字樣糢糊、及盔甲什物損壞、行移南京工部給換、堪修整者收發修整。若有違犯、照例參奏送問

兩班守衛官軍及帶刀官共六千一百七十九員名★見今不足原額十分之五☆

一班、守衛官一百一十七員。旗軍二千九百六十七名。帶刀官一十員

二班、守衛官一百一十八員。旗軍二千九百五十五名。帶刀官一十二員

凡南京守備太監、內府各官、不許容留閒雜人等、在內宿歇

凡驛傳。南京會同館、從本司提督

館夫五十九名

馬四十五匹　　　馬夫四十五名

鋪陳四十五副

驢三十頭　　　　驢夫三十名

鋪陳三十副

凡會同館江淮濟川等衛、應天等府、滁和二州、修造船隻歇役、地租、工食、馬驢、鋪陳等項、價銀俱本司收受。內租銀送應天府寄庫。各聽候支用★今租銀亦本司收、不送府☆

凡南京公差駐劄官員。嘉靖十五年奏准、遇有差人公幹、皆本官名下分關照例赴巡撫掛號、行館應付、不得違例、令其常川聽侯。其科道部屬等官、雖有公差、非百里外者、亦不得擅乘驛馬。各該衙門外行公文、悉送急遞鋪發行。不許濫差該館馬驢夫、以妨正役。如有仍前假勢橫索、及該館阿諛奉承、俱聽本部指實參究

○二十八年、令南京守備衙門、并南京兵部、以後遇有進貢等項人員赴京、先期約會、務選奉公守法之人。其隨帶人役、止許四名。仍酌量事體、定限回銷。刻板印刷格眼長單一張、黏連原差批文、填寫應付數目、給付應差人員收執、沿途逐程如前依數填寫。待至京之日、將原來關單繳部、查勘果無稽遲、及需索情弊、方許填給勘合、應付回還。中間若有分外需索、即填註格眼單內。以憑參究

凡黃船、俱隸本部管理。其裝運南京太常寺進貢品物、合用船隻、俱准嘉靖九年議定隻數

凡南京江淮等衛馬船、修造差撥、俱隸本部。各船民夫逃故者、依清軍例勾補。官旗人等借倩役使者、參奏治罪。見今俱徵解工食於江濟二衛、在冊餘丁、通融收充。或間行募補

南京江淮衛、原額大小馬船四百零九隻、見存止二百四十六隻。濟川衛、原額大小馬船四百零八隻、見存止一百九十四隻。內六百料者、民夫五十名、今止二十五名。三百料者、民夫二十五名、今止一十六名。遇出差、官貼工食二名。通州聽候者、貼四名

江淮關擺渡馬船二隻

新江關擺渡馬船二隻

浦子口擺渡馬船二隻★今裁革☆

龍江關擺渡馬船二隻★今裁革☆

儀真擺渡馬船四隻★今裁革☆

弘治十三年、奏免廣西全州並灌陽縣原額三百料馬船二十一隻人夫、發遣寧家

○正德十四年題准、徽、寧、池、太等處、問發充軍人犯、不拘遠衛、附近、終身、永遠、俱免充軍、發江淮衛、頂補當塗縣戶絕水夫

○嘉靖元年題准、馬船水夫逃回、行各該司府州縣、查照江西則例、計日扣算歇役銀兩、追徵解部、作修理船隻等項支用。逃夫解部、照例參問

○四年題准、湖廣、江西、二布政司、直隸太平、寧國、安慶、三府、批解江濟二衛額設馬船水夫赴部。俱開填原編各船字樣。及各夫姓名年貌籍貫來歷、朋糧都圖糧畝總撒數目明白、以防姦弊

○六年議准、江淮濟川二衛、大小馬船、十年一次徵收修造。大價銀兩、自文書到日為始、過半年不解到者、經該官吏住俸。其徵收銀兩、就於數外加徵正價之半、一併解部交收、候本船日後修理、量為支給。若積有羨餘、就准作後次徵價之數

○十二年奏准、江濟二衛馬船原派水夫、湖廣每名每年徵工食銀三兩五錢、料價銀一兩五分。江西照安慶府例、工食銀五兩、料價一兩。寧國府工食銀六兩、料價一兩。各司秋糧派徵、解部收貯雇役。雖遇災傷、不准蠲免。太平府照舊查徵。萬春圩草場租銀、及各夫原籍戶內津貼、每名每年解工食料價銀四兩。若有司徵解違限一年以上者、聽本部咨行撫按衙門、將掌印官提問

○十五年奏准、南京江淮濟川二衛馬船、應該著役水夫、移文戶部、即與支糧、免其重復結勘

○三十七年題准、江濟二衛馬船水夫、原額湖廣、江西、及安慶、寧國、太平、三府、共一萬九千八百七十七名。見存者、止六千五百一十名。湖廣水夫數多、宜減編以蘇民困、並量減江西等處、自嘉靖三十八年以後、查照原派分數、以十分為率、量減一分。如湖廣地方隨糧帶徵者、即照數省免。江西等處十年一編者、候臨編之年、照數減編。並將減過分數、造冊繳部查考

凡錦衣衛等四十衛風快船、每十年一次、編審夫甲、及修造差撥之事。景泰元年、俱改隸本部。七年、添設本部主事一員專管

原額船九百五十八隻★今實存快平船五百隻☆

每船小甲一名　　軍餘四名

撥船廠把總指揮三員★今二員☆

造船廠把總指揮三員★今一員☆

錦衣等衛管船撥船委官八十員★見造撥廠止五十二員☆

弘治十七年、議免水軍左衛、改造快船二十隻。其尚堪修者、改派別衛領駕

○嘉靖元年題准、南京各衛快船、除人力相應、船隻適均者、照舊其餘量為加減。每年審編慣熟河道者、為隨船小甲、管領船隻出差。家道頗過、或二三家垛名為修船小甲。令在家聽候修理。一遇撥差、開具在船什物、告給印信批單、交付隨船小甲領駕赴京。其出差行糧、及隨船貼差軍餘、俱令隨船小甲收掌、回日具數查考。原領什物、交還修船小甲。如有故意將船損壞、及盜賣什物者、參送法司、照數追陪。若修船小甲、情願隨船出差者、聽。其管運官擾害生事、許該船小甲、赴內外守備告理

○四年議准、領船小甲、五年一次查審更替。如年久消乏、方與分豁、不追修船銀兩。其不及二十年上下、及雖年久願當者、不必更替。垛甲軍人、量與戶丁一二名幫甲。若衛所官員賣富差貧、軍冒民籍、躲避垛甲者、聽本部參問

○又議准、快船走差、年久朽壞者、本部委官驗估、移文工部知會、責付本船小甲、拆卸變賣。所得價銀、於原擬官價內扣除。仍於本部樁頭銀。或釘板銀內查給十兩、責限造完。該司年終造冊查考

○六年奏准、凡各衛快船小甲、置買上元江寧二縣田地、不及百畝者、止寄莊納糧、免其鋪行夫役。或有家資而無田地、亦不得派有司夫役

○八年議准、各船小甲一名、餘丁十四名。長差以一年為限、給行糧六箇月。短差以八箇月為限、給行糧四箇月。每人一月該米三斗、折銀一錢二分

○又議准、南京各衙門快船、如有損壞、應修理者、照舊修理。不堪修理者、聽本部委官驗過、給官價成造。惟取足原額、不必拘定四十隻之例

○十年奏准、快船無差之年、原派駕船餘丁、俱各退出回衛聽差。在船月糧、轉行南京戶部住支。其幫甲銀二十兩、減去十兩、止出十兩、給與小甲、以為不時(舟念)船、及置買什物、看守船隻之用。遇差、方將餘丁預先補足。月糧行糧。行南京戶部開支。幫甲銀照舊全貼。如限外不回、照例將該支月糧、扣官賣價、收為修船之用。其修船、惟小修、幫甲每年助銀十兩。大修中修、俱官為處給

○隆慶六年題准、快平船小甲勞逸不均、議於十年內量編三差。其業厚者則定以全差。稍次、則二差一差。又次、則二三人朋合一差。凡上甲領船、必候差完回塢、方許交付下甲接管。其關支月糧、亦以領船日為始、以交船日住支。依次輪流、周而復始。至十年後有消乏者、另僉該衛殷實人戶頂補。亦不必一概重編、以滋紛擾

凡減省船隻。嘉靖八年奏准、南京司禮監、運送內府歲用板枋竹木、俱編(上□下稍)簰筏、以省船隻。若

內府歲運充足、並簰筏停止

○二十一年題准、年例起運進貢等項、所用馬快船、不過四百隻。三七兼撥、快船止用二百五十隻。三年一差。共止用七百五十隻。今見在七百八十三隻。計多三十三隻。查各疲敝衛分、照數減革。遺下幫甲、分貼見存各船。送船餘丁、發營操備、及當別差。其歲造快船三十五隻、照依本部近造樣船、每船工料等項、共該用銀二百兩。除船身作銀二十兩外。官給銀一百八十兩。照舊於南京戶部北新關商稅銀內支取二千五百兩。工部蘆課銀內支取一千六百二十兩。本部武庫司缺官柴薪銀內支取一千八十兩。餘銀一千一百兩、於車駕司收貯江濟二衛歇役水夫銀內通融支給。本部該司官、會同工部委官、嚴加修造。各該幫甲、仍照先年編定事例、每年每名出銀一兩、本衛照數徵收解部存貯。但遇出差年分、照例將前銀支出一十兩、再令幫甲出銀十兩、以助小甲出水費用。其十年大修、官給銀七十兩。五年中修、官給銀五十兩。並每年小修、各呈請委官驗估、合用木料銀兩、俱於前項、及扣追違限月糧、歇役水夫銀內支用不許再累幫甲

○三十七年題准、江淮濟川二衛、原額馬船大小八百二十七隻。錦衣等四十衛快船八百隻。屢經奏減。見存馬船三百九十六隻。快船七百五十隻。及查每歲差過馬快船數、大約三年之內、該用船一千餘隻。近錦衣等四十衛、為年例幫甲、苦累消乏。江濟二衛、水夫逃絕數多。往往船存甲竄、有名無實。以後將江濟二衛馬船、量減四十六隻、止存三百五十隻。各衛快船、量減一百隻、止存六百五十隻。共船一千隻。仍查馬船見存水夫、通融補足快船。外有餘剩、盡行裁省。若遇額外大幫差使、如先年修理

王府宮室、及欽取顏料棕薦、搬運白土等項、許將貯庫造修銀兩、雇刷民船輳補

○隆慶二年題准、杉條竹木、自江西湖廣等處、找簰拽運解京、卻改用船、載少費多、驛遞煩擾。以後止撥馬船一隻、令內臣押座。其杉條竹木、仍找成簰、沿途起夫撐運。計竹木、每三百根為一簰。每簰應用招簰工料銀六兩三錢。每簰水手三名。每名工食銀七兩。共簰四十一具。即以所省年例船料銀、抵充工料。各船行月糧銀、改給工食

○萬曆二年題准、南京錦衣等衛快船、見在六百五十一隻。其正幫甲役、繁苦難支。江濟二衛馬船、見在三百五十隻水手工食、尚有贏餘。以後快船、裁減一百五十一隻。內二十一隻。徑除不補。其一百三十隻、俱改入江濟二衛准馬船之數。合用撐駕水夫、即於見在夫內通融差撥。內有不足、量募精壯人丁充補

○又議准、快船改增馬船、內有損壞、止將九十隻、分入二衛。以後差撥、馬船四分、快船六分、不許那移。合用水夫、將見存入京馬船二百七十四隻、每隻止用夫十六名。量減二名、派駕新改快船。其餘不足、另行募補

凡撥船裝運物件、行御史給事中各一員監視。不許多占夫船。其每年撥過船數、仍咨兵部、以備查考

○天順六年、令馬快船進來品物、惟該用冰者、一船載十五扛至二十扛。其餘一應供用官物、酌量事之緩急、物之輕重、或載半船、或儘船、不許多撥船隻、縱令作弊、重勞人力拽送○成化九年奏准、南京進時鮮等項船隻、於管運官員關文內、明白開寫數目、以憑沿河官員查照應付。本部仍通行淮揚迤北一帶、巡撫巡按管河洪閘等官、各行所在官司、凡遇各起進鮮等項船隻經過、務要查驗隻數相同、方許應付人夫拽送。不許畏避、將夾帶數外船隻、一概應付

○十年奏准、馬快等船、每駕船軍餘一名、食米之外、聽帶貨物三百斤

○凡南京差人奏事、乘坐官船、私載貨物者、聽巡河御史、郎中、及管洪閘主事、盤問治罪

○凡船非載進貢

御用之物、用響器者治罪、其器入官

○十二年奏准、馬快船隻櫃扛、務要南京內外守備官員、會同看驗、酌量數目開報。南京兵部照例會同給事中、御史、看驗滿載、方許發行

計南京各衙門、每年進貢物件、共三十起、用船一百六十二隻

司禮監二起

制帛一起、計二十扛、實用船五隻

筆料一起、實用船二隻

守備並尚膳監等衙門二十八起

用冰物件六起

鮮梅四十扛、或三十五扛、實用船八隻

枇杷四十扛、或三十五扛、實用船八隻

楊梅四十扛、或三十五扛、實用船八隻★以上俱守備☆

鮮筍四十五扛、實用船八隻

頭起鰣魚四十四扛、實用船七隻

二起鰣魚四十四扛、實用船七隻★俱尚膳監☆

不用冰物件二十二起

鮮藕荸薺橄欖等物五十五扛、實用船六隻

鮮茶十二扛、實用船四隻

木樨花十二扛、實用船二隻

石榴柿子四十五扛、實用船六隻

柑橘甘蔗五十扛、實用船六隻★俱守備☆

天鵝等物二十六扛、實用船三隻

醃菜臺等物共一百三十罈、實用船七隻

糟筍一百二十罈、實用船五隻

蜜煎櫻桃等物七十罈、實用船四隻

乾鰣魚等物一百二十合罈箱、實用船七隻

紫蘇糕等物二百八十四罈、實用船八隻

木樨花煎等物一百五罈、實用船五隻

鶿(老鳥)等物十五扛、實用船二隻★俱尚膳監☆

荸薺七十扛、實用船四隻

薑種芋苗等物八十扛、實用船五隻

苗薑一百擔、實用船六隻

鮮藕六十五扛、實用船五隻

十樣果一百四十扛、實用船六隻★俱司苑局☆

香稻五十扛、實用船六隻

苗薑等物一百五十五扛、實用船六隻

十樣果一百一十五扛、實用船五隻★俱供用庫☆

苜蓿種四十扛、實用船二隻★御馬監☆

嘉靖九年、令併省南京進貢等項船隻、著為定例。敢有假託增用害人者、科道官指名參奏

計併省船隻數目

南京守備廳

一起鮮藕、與荸薺、併用船三隻

一起新茶、與青梅、併用船三隻

一起枇杷、用船一隻

一起柑橘甘蔗、併用船二隻

一起冬筍、改從陸運

南京尚膳監

一起天鵝等物、與雞鵝鴨、彈風鯽魚五項、共用船一隻

一起芥白二菜臺、共用船一隻

一起鮮筍、用船三隻

一起頭起鰣魚鮮筍、用船五隻

一起二起鰣魚鮮筍、用船四隻

一起乾鰣魚、與糟(魚府)魚鰣魚子腸鮓三項、併用船二隻

一起蜜煎櫻桃等物、與糟筍、併用船二隻

一起紫蘇糕、與蜜煎紫糕紫蘇霜梅等一十八物、併用船二隻

一起木樨花煎、與薑絲、冬筍煎等十三物、併用船二隻

南京司苑局

一起荸薺、與刀豆種、併用船二隻

一起苗子薑、與生薑、併用船二隻

一起種薑、與芋苗、菜種、併用船二隻

一起鮮藕、用船三隻

一起十樣果香橙等物、用船二隻

一起鮮嫩苗薑、生薑蒜、蒜花四項、共用船三隻

一起栗子等六項、共用船二隻

南京供用庫

一起栽種香稻篩簸、用船二隻

南京御用監

一起水木樨與梧桐子、併用船一隻

南京司禮監

一起

制帛、用船三隻

南京織染局

一起年例

龍衣、各色花素紵絲紗綾等件、用船四隻

南京印綬監

一起

誥制等軸、用船一隻

南京鍼工局

一起每年起運白銷麂皮、麂皮、與闊苧布三項、併用船四隻

南京內官監

一起彩漆雲龍膳卓、銅鐵火盆等器、皆係堅久之物、停候缺乏議造、臨時驗數裝載

一起竹器、停候缺乏議造、臨時驗數裝載

一起楊梅、用船四隻

南京供應機房

一起各色(土商)一千六百疋、用船七隻

南京太常寺

一起二月分子鵝、並食用稻穀、裝小黃船一隻

一起三月分筍、裝小黃船一隻

一起四分青梅、裝小黃船一隻

一起七月分雪梨、裝小黃船一隻

一起八月分茭白、裝小黃船一隻

一起九月分橙子、裝小黃船一隻

一起十月分柑子、橘子、十一月分甘蔗三項、共裝小黃船一隻

南京工部

一起戧金朱紅膳合御杖等、用船一十五隻

南京守備廳

一起年例季報四次、歲報一次、改從水路站船、陸路馬匹、原用船停革

一起石榴柿子、改從光祿寺供應、原用船停革

南京尚膳監

一起鶿(老鳥)鴈鵪鶉、改從光祿寺供應、原用船停革

孝陵神宮監

一起太子天寧等洲、採斫蘆柴、原裝船六隻、盡數停革

孝陵衛

一起黑沙洲採斫蘆柴、原裝船二十隻、盡數停革

南京兵仗局

一起神器、先於弘治年間停止

○三十一年題准、會同內外守備、禮工二部、並科道等官、將南京各衙門起運品物、共四十七起、逐一查議某項原額若干。續添若干。某項相應照舊供運。某項應併。某項應省。先論物數輕重。次計用扛多寡。後定船隻數目。如制帛

龍衣等扛、則寬以計之。其餘則稍加多載。內官監戧金膳卓銅器等件、約二三年起運一次。巾帽局苧布等物、就於原來箱內帶回、添造新箱、應當查革、如竹器節年供造已多、可以會計暫停、將快船四十隻、改造平船、以便裝載板枋竹木。自後一應取用物料、俱由該科抄出、兵部咨送本部、轉行各該衙門、查照供應。即將議過船隻則例、刻石記載、永為遵守

凡黃馬快船禁例。南京一應進貢、該用黃馬快船、先期半月、行文南京兵部撥船。裝運之後、限五日以裏起程。如停船招商攬貨、許驗裝及巡城御史等官、拏送法司、連小甲客商、俱照例問軍、貨物入官。若非應捕之人捕獲者、貨物給賞。仍將管運內官、參奏定奪

○弘治十三年議准、凡黃船附撘客貨、及夾帶私物者、小甲客商人等、俱問發極邊衛分永遠充軍。若止是空身附撘者、連小甲、俱發附近充軍。馬快船附撘客貨、及夾帶私物者、小甲客商人等、俱發口外充軍、貨物入官。若客商人等、止是空身附撘、照常發落

○嘉靖七年奏准、南京進貢器皿、務須滿載。不許假以膳卓等項、多分船隻、因帶客貨、沿途多索人夫。違者聽科道撫按等官、盤詰參究

○隆慶二年題准、南京進貢船隻、虛冒數多、今後內外守備並科道官、務要公同詳驗。箱必滿裝。船必滿載。其淮揚濟寧巡撫、及管河管閘等衙門、如遇馬快船經過、即委官查驗。如有私貨、盡數入官、照例問遣凡馬快船應撥通州聽候者、江淮濟川二衛輪流委官、給精微批管送凡馬快船公差、出給勘合。裏河者、往回限三箇月。限外又過三箇月、小甲參問、兵部留候聽差、以批迴日期扣算。上江限五十日、限外過五十日、小甲參問、過半年者、並船夫軍餘參問

凡馬政。南京各營騎操馬匹有缺、行令照例支租銀、及朋合樁頭銀兩買補。完日行南京太僕寺、委官印烙給操

○嘉靖元年奏准、南京大小教場、並新江口騎操馬匹、倒失未補者、許照兵部奏定價銀收買、赴部驗看、給價印烙、發與官軍領操。每月終具數、呈報內外守備官查考

○九年題准、南京各營倒失被盜馬匹、照京營事例、追收樁朋銀兩。老弱瘸瞎者、會官看驗。如果騎操十年以上、免追樁銀、照舊送應天府變賣銀兩解部

○又議准、南京錦衣衛後千戶等所操備官旗、如遇倒失馬匹、照各衛事體、經由本部告相、變賣肉臟、出辦樁頭、通融支給草場租銀、相兼買補

○又議准、印烙南京各營馬匹、大教場用大字、小教場用小字、新江口用新字、神機營用中字、浦子口用正字為記、以便查考。遇有買補等項馬匹、及印烙年久、痕跡不存者、聽其重印。南京兵仗局、鑄造大小新中正字號火印五把、發本寺職掌印烙

○十六年議准、飛熊、廣武、英武三衛官軍、防禦馬匹、本部動支在庫草場地租銀兩、添買一百五十五匹。行太僕寺印烙給發。草料行南京戶部關支。如遇倒失、照例追補

○三十一年題准、各營缺馬數多、將江南應天等府州縣、每歲解京折色馬內、量借二十分之一、改派本色、兌解本部。計九十七匹。轉發各營騎操

○又題准、各營馬匹、洪武舊例、自四月至十月、量存八百匹在營騎操。其餘盡數下圩牧放。至正德二年、添設守備三員。奏加馬四百匹、濫費草料不貲。今添設官既革、其加添存操馬匹、應盡數查出牧放。以後內外守備衙門、不許仍舊多占聽差。違者、科道官參奏

○又題准、原編馬戶、自嘉靖十五年至今、役久消乏。宜照上江二縣鋪戶事例、該司會同科道、將原編及新報馬戶、從公研審、照依事產、分別上中下三等。令其更班買補馬匹。以後每十年一次編審

○又題准、各營操馬弱小、量於原價每匹一十二兩外、加銀一兩。責令原編馬戶、選買高大馬匹、給軍騎操

○又題准、南京各營牧放馬匹、往年俱在鎮南等衛和尚港銅井地方、各圩濱江曠野、人馬不便。查得各營教場、並京城內外三條街雞鳴山等場地、俱係空閒、與各軍住居相近。宜將各營馬匹、除見居江北軍人、盡令下圩外。其餘分為三班。一班存留操備。餘兩班各隨分定場地牧放。每兩月一更、至九而周、次年復始。其銅井等處草場、俱丈量明白、召人佃種、照例徵租在官、以備買馬支用

○隆慶二年、令南京各營馬、減去八十三匹、以甦上江二縣民困

凡每年春冬二季、本部委官一員、前往浦子口池河二營、照驗操馬、並應天衛種馬。開具臕息分數回報○每年四月、各營馬匹、下圩牧放。本部咨行南京都察院、委御史一員、前去各牧放地方查點、每年春冬二季、本司管馬官、會同南京兵科給事中、查驗各營馬匹、有老弱不堪者、即行變價、輳備買馬支用

凡牧馬草場。弘治十七年題准、凡佃種應天等府地方、並各該軍衛牧馬草場、每畝徵租銀七分、以備買馬支用

○十八年題准、南京應天衛牧馬草場、查勘原額明白。中間若有軍民住種、已成家業、難於遷發、情願出辦租銀者、明立文案照例徵收

○又議准、南京錦衣等衛、應天等府、直隸滁州等州縣、草場地畝租銀、各徑赴所屬馬政官處交納、轉解本部。其各該佃地人戶。俱照彼處屯田事例、編立戶由、轉發收執。仍令該衛有司、將佃戶花名籍貫、及草場頃畝、坐落某府州縣若干、軍旗舍餘民人佃種各若干、備造文冊三本、一本送部、二本發該衛有司備照。以後仍三年一次攢造

○正德十三年題准、廬鳳等府州縣牧馬草場、堪否耕種地土、督令養馬人戶耕種。俱免起科、聽其出辦備用馬匹。但不係養馬人戶、原佃耕種地土、照舊起科徵銀解部、發寺買馬支用。若係承種不堪地土、俱令退出還官牧馬、免納租銀。其養馬人戶名下地土、不許私自典賣與人承種。不係養馬人戶、該退出還官地上、亦不許朦朧隱占、事發從重究治

○嘉靖十年議准、廬鳳淮楊四府、徐滁和三州、一應草場、除馬戶自種者、照前免徵。其小民承種該納租銀、自本年為始、俱免解部、每年徵收在官、遇派到備用並騎操馬匹、或本折色、查將前銀先儘扣作無田養馬人戶、並逃亡之家、各所辦之數。有餘、方許攤助有田馬戶。仍督府州縣正官、稽查吏裡人等、不許隱匿捏報、通同作弊。每年終、各府州縣將所屬收支過緣由、開列舊管□收、開除實在總撒數目、造冊繳部

○十一年議准、應天、太平、鎮江、寧國四府、廣德州、建平縣、牧馬草場、租銀未徵收者、自本年為始、悉照廬鳳淮楊等府事例行

○三十一年題准、各衛草場租銀、自嘉靖九年等清查造冊。至今年久、姦民欺隱、豪右侵占、及各衛委官侵剋科歛。有司又無責成。行委御史一員、會同本部司官一員、親詣各衛草場、查照原冊四至、勘實改正。其應徵租銀、行令該司、每年正月於各衛及有司官內、各選委一員管理。如至次年正月不完者、一體住俸。至三月不完、應參奏者參奏、提問者徑自提問

○三十五年題准、南京各草場場地土、行委御史、會本部屬官。查勘完日、將地畝租銀數目、造冊奏繳。以後查地催銀、及一切應行事務、就行本司主事專一管理。仍給不坐名敕書一道、令其欽遵行事

○四十一年題准、草田地、逐一丈量。通計錦衣等衛所、並太平、建陽衛、共二十八衛所、及滁和二州、江寧、江浦、六合、全椒、來安、含山、當塗、蕪湖、繁昌九縣、新增並舊管租銀、共一萬九千一百九十一兩。內將新增租銀六千七百七十餘兩、盡數除免。續議前地內有原荒今熟、係各佃願告陞科者、難以盡除。止將量出多餘、並加陞科則者、減免三千一百三十三兩。餘三千六百四十二兩、仍存留徵納。並舊管租銀、實共計一萬六千一百八兩

○隆慶二年題准、將御用監租銀八百三十一兩、歸併該部。以後節年坍洗逃荒開墾陞科不一、今實在額銀一萬五千三十兩。每五年、行各軍衛有司、清查一次。每歲將前一年額徵災免、並徵完數目、造冊奏報凡南京每季大小營操操練賞賜軍士、及各都督下家丁、每歲犒賞銀兩、俱本司草場銀內支給

凡各項地土租銀。正德十四年奏准、典牧所牧養

孝陵神宮監牛隻地土、並大小教場、蘆地水塘、本部收租輳買馬匹支用。年終造冊奏繳

○嘉靖十年議准、南京典牧所草場、並守備衙門、退出地土、每畝歲徵租銀七分。其草場蘆地花利照舊三分。通將前項地土頃畝、並每年該徵租銀數目、及承佃人戶姓名、造冊二本。一本存留本部、每年照冊收租。一本繳送兵部查考

○十一年議准、南京退出營房地基、並各衛沿城倉基教場等項地土租銀、俱貯庫、聽南京各衛所造冊支用。其歇荒草地、另召軍民管業、量收草腳銀兩、亦送本部收貯、以備買馬支用

○又議准、內外守備官員、每年新收蘆洲銀貯庫、作正支銷。不許仍前濫費。年終、各將收過銀兩數目、送部查考

○十四年議准、南京錦衣衛原額蘆洲柴價租銀、每年除量給該衛火把等項支用、通解本部貯庫。該衛遇有修理等項、聽於前銀內支給。其退出新增地畝、俱赴部納租、輳買馬匹。該衛歲造冊籍查照。各衛一體於營房租銀支領。年終各將收支過銀兩數目、送部備照。仍五年一次委官清查、造冊奏繳

凡供應牛隻。

國初、令鳳廬揚三府、並滁和二州、應天六合縣、民戶領養。每牛一隻、牛頭一丁。貼戶九丁。母牛二年科犢一隻。俱南京太僕寺查管。每年

神宮監光祿寺酒醋麵局、擠乳拽磨等項、所用牛隻呈部行寺、於前牛內撥取、解典牧所、轉送應用。若有患病瘦損無乳者、退出該所餧養、俟有臕息、仍送應用。供用倒死者、送太平門外瘞埋。退出該所死者、告行相剝皮、張、該所類奏、送南京工部轉解該庫交收。孳生牛犢、並陪償牛隻、三年一次、印馬御史赴南京

御馬監關領牛字火印二把、督同各府官、扣算各衙門該用之數、照依印烙聽用。多餘者、變賣價銀、該府類解本部、發寺買馬支用

○弘治二年

奏定、鳳廬揚三府、滁和等州、孳牧牛共五千隻。母牛三千七百隻。犍牛一千三百隻

○十七年議准、南京各衙門供應牛隻、量減三分之一。行南京守備太監、嚴戒收牛人員、解到驗中即收。有倒死者、養牛人役、照依京營倒死騎操馬匹事例、責罰比較。在外牛隻、本部委官、會同南京太僕寺堂上官各一員、親詣州縣、審留犍牛五百隻、種母牛一千五百隻、共二千隻、定為額例、均派相應人戶領養。二千隻外、即係多餘、變銀解部、轉發太僕寺、收備買馬支用。每牛三年課犢一隻、自派養日為始、至過十年、原牛除豁。孳生印烙、遇本部取用、照數解發。其官吏群長人等科擾、及解牛人齎銀赴京、通同攬頭包納者、事發從重問結

○正德十六年議准、養牛州縣、犍母牛隻數目、照依種兒騍馬法、改派均平。行南京太僕寺查勘原額、犍牛多、母牛少者、就將犍牛。改派母牛。每犍牛一隻、配母牛三隻、零牛量配改派、造冊奏繳

○嘉靖七年奏准、南京光祿寺等衙門供應牛隻、犍牛一隻、折銀六兩。乳牛連犢、折銀五兩。繭角牛、亦折銀五兩。各令養牛人輳解南京兵部、轉發光祿寺衙門、召商收買、及臨時擇買應用

○九年題准、每年會派牛隻、除

孝陵神宮監犍牛三隻照舊外。其餘各量減革。乳牛、司牲司止派六十隻。珍羞署止派五十四隻。良醞署止派四隻。犍牛、內府供應庫止派八集。酒醋麵局止派十隻。其司牲司、珍羞署、除歲解新牛之外。仍於舊牛內、每年揀選臕壯有犢有乳者、司牲司存留三十隻、珍羞署存留二十六隻、以防取乳缺用。該派牛隻、照依本部議定、每犍牛一隻、價六兩。乳牛一隻、連犢、價五兩。行令各府州縣養牛人戶、出辦解部、轉發光祿寺等衙門、召商收買應用。其各司署庫局、養牛軍廚、所領牛隻倒死者、照操軍倒死官馬追納樁頭事例、量從輕減。在半年之內倒死者、每隻罰銀一兩。一年之內倒死者、罰銀五錢。若有侵剋草料者、以監守自盜從重論凡例不勾丁校尉力士年老有疾者、勘驗明白、類咨兵部具奏放回、照例僉補★今不行☆

武庫清吏司

凡南京各衛所逃故軍匠、發冊該府州縣清勾其原籍無丁者、聽該府州縣差人齎文查理、備由批迴

○嘉靖九年奏准、各處起解新軍到衛、不許該管官旗剝削、以致隨解隨逃。各該衛所、仍置立收軍號簿、季終送部查考

○十二年題准、父祖充終身軍役、逃回病故、例該補當一輩者、遇蒙恩宥免其勾補、不為常例。其有例不該免、一概朦朧訴辯、有所規避者、從重問罪

○十三年、令各該巡撫都御史、會同巡按御史、將問發南京各衛充軍人犯、備行司府州縣、嚴限解部、轉發著伍。每遇年終、仍將為事硃語、並各軍籍貫花名、造冊送部、以憑查考。中間如有違限不行解到者、本部查照、發單清勾

○十五年奏准、軍士開逃、須在半年之外不行復役、並無妻子在營者、方許發單清勾。及行在外清軍衙門。如無發單、不許起解查理。其應該清勾人數、務要嚴拘壯丁解補。不許將義男女婿搪塞

○又議准、在外軍民戶籍不明解查者、本司揭查軍冊、行南京戶部、於後湖查民冊、備抄類行原籍、以憑開豁

○萬曆十三年議准、南京應勾軍數、六萬四千有奇。天順以前、年遠戶丁盡絕者、明白申豁。其近年逃故、嚴行清勾。年終將各有司清解多寡、舉剌獎戒

○一各衛所、原係祖軍、逃故無人頂替者、嚴行勾補。其義男、女婿、外甥等項、情願接替者、簡選精壯、許其補充、食糧操備。後遇戶丁起解、不妨改正。其義男等項本身故絕、即與申豁

○一南京屯軍免行清勾、聽屯田御史召補精壯。其內府軍匠、聽戶部將額匠月糧、每名扣銀二錢二分五釐類解該監應用。仍查先年所撥別項軍人、見在辦納工卯銀兩者、掣回原衛差操

凡南京五城兵馬司官、三六九年考滿。嘉靖十一年奏准、本部甄別賢否、填註考語、起送給由凡南京各衙門皂隸、照例差撥。其撥剩、及扣除、還官者、收貯本司、以備災傷州縣撥補

○弘治十三年題准、南京各衙門、節有添設官員、皂隸就彼行移浙江布政司蘇州等府、行令近京原減退皂隸州縣、照數僉派解部、撥發應役。其撥剩並該扣銀兩、俱送應天府寄庫、以備取用

嘉靖六年裁定各衙門皂隸名數

南京六部、都察院、通政司、大理寺、額設直堂皂隸各三十名。內減部院各十名。司寺各十六名。其吏戶禮兵工五部、各該把門看倉庫皂隸一十一名。刑部把門看倉庫一十四名。看監一百一名。都察院把門看倉庫一十一名。看監九十一名。通政司把門看倉庫看監一十一名。大理寺把門看倉庫一十五名。內減刑部看倉庫三名。大理寺四名。通政司看監四名。餘並仍舊

○南京六部各司、都察院各道、大理寺左右二寺、行人司、各直廳四名。都察院經歷司、通政司經歷司、各直廳四名。戶部、刑部、都察院照磨所、並各衙門司務廳、各直廳二名。刑部各司、都察院各道、大理寺左右二寺、係理刑衙門、各用把門二名。本部職方武庫二清吏司、俱有軍囚人等、各用看監四名。內減職方武庫二司看監二名。通政司經歷司直廳二名。餘並仍舊

○南京宗人府把門皂隸六名。經歷司直廳二名。詹事府把門二名。主簿廳直廳二名。內革詹事府把門二名。餘並仍舊★後革宗人府把門四名☆

○南京太常寺、國子監、各正堂皂隸十名。太常寺把門看倉庫共四名。國子監把門看倉庫共六名。太常寺典簿廳、博士廳、各直廳二名。國子監繩愆廳、典簿廳、各直廳三名。內革國子監典簿廳直廳一名。餘並仍舊

○南京鴻臚寺、翰林院、直堂皂隸各十五名。把門看倉各四名。並仍舊★後各革直堂九名、存六名☆

○南京光祿寺、尚寶司、六科、各看朝房皂隸四名。並仍舊

○南京欽天監直堂皂隸六名。看書把門共一十一名。主簿廳直廳二名。太醫院直堂皂隸六名。把門二名。內革欽天監把門看書數內共四名。太醫院直堂二名。餘並仍舊

○南京中軍都督府直堂十三名。左右前後都督府各直堂八名。五府經歷司各直廳四名。並仍舊

○南京錦衣衛直堂皂隸二十名。鎮撫司直廳五名。經歷司直廳四名。內革直堂八名、直廳各二名。其該衛官、以後添註雖多、直堂止照今定之數

萬曆九年裁革南京各衙門皂隸名數

南京吏禮兵刑工五部、裁革右侍郎、各減直堂一十名★十一年復☆

○南京通政使司、大理寺、各革五名★十一年、各復四名☆

○南京吏戶禮兵工五部、並都察院、通政使司、大理寺、各革看倉皂隸二名、都察院看監減三十一名

○南京吏部文選、考功、二司直廳、各減一名。驗封、稽勳二司各二名。戶部陜西、湖廣、山東、貴州、山西、河南、雲南、四川、八司各一名。禮部儀制、祠祭、主客、精膳四司各二名。兵部武選、武庫二司各一名。刑部貴州、浙江、湖廣、雲南、廣西、四川、六司各二名。山東、陝西、江西、河南、福建、山西、六司各一名。工部虞衡司一名。都察院經歷司二名。十三道各一名。大理寺左右二寺各一名★十一年、復南京戶部江西、湖廣、山西、雲南、四司、禮部儀制、祠祭二司、刑部浙江、湖廣、廣西三司、工部營繕、虞衡二司、大理左右寺、各一名

○南京宗人府革把門皂隸二名

○南京太常寺革直堂四名。看倉二名★十一年、復直堂四名

○南京鴻臚寺革看倉一名

○南京欽天監革直堂皂隸二名。把門等項二名

○南京中左二府各革直堂四名★十一年復★

○南京錦衣衛革直堂六名。鎮撫司革直廳一名五分

凡缺官柴薪銀兩、本部每年季考武學、買辦紙筆弓矢等項給賞、用八十餘兩。車駕司快船銀、每年付取一千八十兩。漕運衙門運船銀、每年咨取一千兩。俱於前銀動支

凡柴直文卷、三年一次、本部堂上、會同科道官、清查造冊奏繳。若有陞遷事故官員、支過柴薪、不扣還者、查出題參追還

凡南京京衛武學、從本司提調。每月本部堂上官、照例下學考驗

○嘉靖十一年奏准、每年季考武學官生、果有藝業精熟者、動支草場租銀、並缺官柴薪、各差餘銀兩、買辦紙劄弓矢、量為給賞。年終將給賞過人員姓名、動支過銀兩數目、造冊奏繳、並送本部查考

凡六年會舉。本部會同外守備下學、照武舉考試、取中官生職名、具本題奏。其取中幼官、就於各衛所把總掌印軍政員缺銓補。武生留學作養、候襲職照前補用

凡火器。隆慶六年題准、南京大小等營、照京營分習火器事例。將本部庫貯邊銃連珠二種、分發各營坐營官、分散各軍、操畢、照數交收貯庫。合用鉛子火藥等項、俱動支本部車駕職方二司草場地租等銀。督同委官製造、陸續支發各營、務要足用。歲終各造冊、呈部查考

凡屯種軍伍文冊、每三年一次、通行在京有屯各衛所清造、收貯本司、以備勾取查對

刑部

尚書、左右侍郎、掌天下刑名、及徒隸勾覆關禁之政令。其屬初曰憲部、曰比部、曰司門部、曰都官部。後改為十三清吏司、曰浙江、江西、福建、山東、四川、山西、湖廣、廣東、廣西、河南、陜西、雲南、貴州。建置沿革、詳見吏部官制中








卷五　金石類


東漢碑文起六朝、唐朝割裂之漸

東漢碑文起後人文字割裂之漸。尹宙碑「君，東平相之玄」，玄者，玄孫也；「會稽太守之曾」，曾者，曾孫也：省二孫字。韓敕修孔子廟碑「霜月之靈，皇極之日」，當是九月五日也。唐君頌曰「五六六七，訓道若神」，是用曾點「冠者五六人，童子六七人」也。棠邑費鳳碑「菲五五」者，言居喪菲食二十五月也；樊敏碑「遭離母憂，五五斷仁」，亦即此義。孔彪碑「可以托六」，則歇後語，非只算博士矣。此後作文者，梁元帝《法寶聯璧序》云「相兼二八，將兼四七」，唐馬總《鄆州刺史廳記》「與二侔大，與三並耀」，《風俗通》「道以三興，德以五感」，蕭子榮《日出東南隅》云「三六前年暮，四五今年朝」，李翊夫人碑「壽十二兮九九期」，韓昌黎《送窮文》「滿十去五，在七除二」，白香山《祭李侍郎文》「三心六眼，同一泫然」，皆濫觴於此。班孟堅《幽通賦》「妣聆呱而劾石，許相理而鞠條」，王逸《九思賦》「管束縛兮桎梏，百貿易兮傳鬻」，皆割裂古人姓名。韓文公《烏氏廟碑》有「從虞捺祿」、「走可突干」等語。祿者，祿山也；可者，可汗也：亦是效尤之病。曹成王碑連用嘬、剜、鞣、、掀、撇、掇、筴等字，方密之以為捃為訓。

碑誌子婦

古碑誌女、誌婿，不誌子婦，惟元歐陽玄撰《參知政事許有王碑》，並誌子婦。

碑牒子孫男婦次第於左

余嘗苦誌人子女婿宦太繁，閱《金石志》見宗愨《母夫人墓志》末云：「謹牒子孫男女次第名位婚宦如左。」殊覺簡便，可為後法。北魏《故懷令李君墓志》亦於銘詞之後，別書妻息外家官位年齒。

周夫人墓誌題上不稱夫配

誌稱「夫人義興人也，漢真將軍勃之苗裔，晉輔國大將軍處之孫，皇明通之女，適為大原王府君靜信之妻」，乃題上僅稱《唐故義興周夫人墓志》，而王府君不書，是又一例也。

孟夫人墓誌題上不稱夫人

誌稱「孟夫人姓孟，字敬訓，清河人也」，而題上只書《魏代揚州長史，南梁郡太守、宜陽子司馬景和妻墓志》而已，何古人之質樸乃爾！誌稱「中散大夫之幼女、陳郡府君之季妹」，而父兄之名不書，何古人之疏略乃爾！

碑陰無字

漢碑陰常有無字者，上刻一禽若鳳，其下則麟也，中有牛首銜環，兩旁六玉，右瑁圭璧，左琮璜璋。碑陰舍字立象，以補碑所未盡。或鑿一圓穴於首，以存麗牲纖柩之古式。

先載鏤石之人後載大義主

北魏《賈士行德政碑》，宋時出於庖下。石曼卿愛其字，謂為褚河南所宗法。碑前五行總序，先載鏤石之人數名，並即作文頌襄事者六行，始入正傳。此亦金石文字中之變例也。末一行稱大義主三四人，又於門生故吏之外，別創一格。

七十二座蛟龍碑

龍門之山，伊闕之內，石刻佛像最多，皆有姓名與造像年月，俱北朝人為君親祈禱之意愚而瀆者也，字亦醜劣不足觀。惟楊大眼以名將題名，為世所重。其他碑中略有文詞者，碑首兩側俱雕蛟龍之形，明季猶存七十二座，故相傳為七十二座蛟龍碑。余收藏大業、開皇、長安、武平、景明、孝昌等年號石像記，僅二十餘種。

周孝侯碑與史互異

《晉書》周處討齊萬年，軍敗無援，力戰而死。潘岳有「身膏齊斧」之詩，是被殺也。《通鑒》因之，亦無異詞。余購得周孝侯碑，陸機撰文，王羲之書，稱「元康九年，因疾增加，奄捐館舍，春秋六十有二。天子以大臣之葬，師傅之禮，親臨殯壤，給其母醫藥酒米」云云，與史大異。碑又載將討齊萬年，吟詩曰： 「去去世事已，策馬觀西戎，藜藿甘粱黍，期之克令終。」詩、字俱不佳，必是後人偽作，然亦無明證也。

百石卒史誤為百戶史卒

《漢書•儒林傳》「郡國置五經百石卒史」，臣瓚以為「卒史秩百石者」。杜佑《通典》誤為「百戶史卒」，今卒史碑誤為百戶碑矣。《黃霸傳》稱「左馮翊二百石卒史」，蓋祿之多寡不同也。

先靈

王稚子碑稱「漢故先靈侍御史」，先靈之稱亦奇。

漢碑太濫

漢碑太濫，宜有晉人之禁。如胡廣、陳實各有三碑，袁滿年十五，胡根年七歲，各有一碑，已屬不倫。逢同碑年才十二，乃有門生孫理、王升等十有三人。

碑銘用韻之奇

顏魯公作《浯溪頌》，四字一句，一句一韻，仿《毛詩》也；作《子儀家廟碑銘》，詞兩句一韻，至四句一束，第五句別用十二侵韻到底，不知何仿。歐陽圭齊作《許魯公碑銘》，一句用東韻，一句用江韻，亦奇。雁門田穎作《張府君墓銘》，銘前文云：「嗚呼！誰免榮枯？適睹全盛，今已淪殂。」又曰：「梁木折，太山頹，三子腸斷，二女情摧。」是文中用韻也。但稱張公字希古，而不書其名，亦金石中之一例。

柳敏碑銘通韻之寬

柳敏哀詞用韻者八，而兼有今之冬、江、陽、庚、青，蓋本《史記•龜筴傳》之例，後人謂江、陽必不可通者，誤也。柳君卒於本初元年，後二十三年同歲生趙台來作縣令，念舊特立此石，想見古人友誼。

韓仲良碑

余得一碑，為王行滿所書，字跡並未剝落，而獨於書姓名處有斧斤斫削之形，漫不可考；幸有「祖褒仕於魏周」云云，得知其祖為韓褒。《後周書》有傳，云「褒卒，子繼伯嗣爵」，《宰相世系表》云「紹字繼伯」是也。因紹考之，方知為高宗相韓瑗之父仲良之碑。仲良《唐書》無傳，惟《瑗傳》前云：「父仲良，武德初與定律令，終刑部尚書、秦州都督府長史、潁川縣公。」後瑗爭王皇后之廢，許敬宗等誣以不道，至於削爵籍家，子孫流竄，所以碑亦斫削其姓名，是不可不為之詳考而發明之也。

神道碑多諱

程琳欲買張遜之宅，使張遜乳母入宮見太后，用御寶許售而後買之，卒以致敗。歐公碑中諱而不言，琳獻《武后臨朝圖》亦不載也。

崔鶯鶯碑

相傳崔鶯鶯碑即鄭府君碑，在河南滎陽縣治中。文秦貫撰，稱「府君諱恒，字伯常，夫人博陵崔氏，年七十六，以大中十二年二月合祔於先塋之側。女一人，適范陽盧損之子。子六：長頊，次珮，次瑾，次玘，次璩，次完」。顧寧人謂「據此足辨《會真記》之誣」。又《容台集》云「女適盧損，字行甫」，非損之子也。

以國號為字

《梁師亮墓志》「君字永徽」，永徽，唐高宗年號也，古人絕無避忌，猶之袁紹字「本初」，本初，漢質帝年號也。

夏承碑有三本

漢夏承碑在永年縣漳州書院二門外，凡有三本：趙明誠《金石錄》云「元祐間治河得於土中」者，一本也；《金薤琳琅》云「江陰徐公擴得舊刻，雙鉤其字以惠余，舊缺字四十五，而此獨完好，以勤約二字為紹字」者，二本也；嘉靖間郡守唐曜取摹本臨石，置亭中，又一本也。余旻曰：「《金石文字記》云『夏承碑舊在廣平府永年縣漳州書院』者，即唐曜所刻也。」

古無格式忌諱

魯峻碑「事帝則忠」，帝字平寫，唐中嶽嵩陽寺碑「皇帝」、「太后」不跳行，不空闕。余因而類推之，《尚書》「三后協心」，臣亦稱後。《左氏》「季武子追而與之璽書」，大夫亦稱璽書。《列子》「季梁大漸」，士病亦稱大漸。《緇衣》稱「葉公之顧命」，《少牢饋食禮》尸祝曰「受祿於天，眉壽萬年」。《漢書•韋玄成傳》使家丞稱大行，以玄成為後。《樓護傳》稱「將軍至尊」。曹操祭喬玄稱「乃心陵墓」。《史記》「臨邛令日往朝相如」。《後漢書》「任延臨龍邱萇之喪，三日不朝」。《劉寵傳》「山谷鄙生，不識郡朝」。光武詔鄧禹曰「司徒堯也」，以堯稱其臣。黽錯父謂錯曰「吾不忍見公及禍」，以公稱其子。顏延之避顏竣之鹵簿，以鹵簿稱其子。《霍光傳》「鴟鳴殿上」，《黃霸傳》「長史一輩先下殿」，《張敞傳》「孝子貞夫先上殿」，皆人臣之殿也。鄭朋奏記於蕭望之，田蚡奏狗馬以百數，桓譚奏書於董賢，龐參奏書於鄧隲，皆屬下之奏也。樊噲見淮陰侯稱臣，樊於期見荊軻稱臣。《史記》、《漢書》諸王世子稱太子，王夫人稱後。《丙吉》、《趙廣漢傳》教令稱敕。《馬援傳》、《李固傳》屬吏呼萬歲，潘岳《閑居賦》亦云「稱萬壽以獻觴」。其實「萬歲」二字始見於《呂氏春秋》之宋康王、《國策》之孟嘗君，非至漢武之嵩呼而始有此稱也。《新序》梁君出獄，聞公孫襲之言，援其手上車入廟，自呼「萬歲」，則又萬歲之自呼者也。張詠在益州，軍人欲擁立之，忽呼「萬歲」，詠下車，北面亦呼「萬歲」，此又以呼萬歲作權變者也。夏侯湛曰「我王母登遐」。晉武詔曰「山太常尚居諒陰」。孫綽序云「敢冒諒闇之譏」。孔宙碑有「禹湯罪己」之詞。郭輔妻碑有「娥娥三妃，行追太姒」之語。濟陽太守碑曰「呂君宰政，垂拱無為」。槁長碑曰「無為而治，蕩蕩有功」。鄭固以曹掾事郡將而曰「犯顏謇諤，造膝詭詞」。武都以太守作頌而曰「赫赫明后，克長克君」。咸陽碑以功曹送別而曰「君臣流涕」。皆古人絕無避忌之證。然《漢書•王子侯表》見利侯劉釘，坐遺淮南王書稱「臣」而誅。吳良卻臨淄太守之觴，以掾五望稱「萬歲」而嗬之。韓棱議迎大將軍竇憲之禮曰「人臣無稱萬歲之制」。蓋立法漸嚴，可以觀世變矣。

文不入墓者宜用表碣

古人之銘，廟與墓兼用之，而誌則專用之於幽室。南豐所寄歐陽舍人書，乃謝其撰先大夫墓碑銘而作，碑銘非幽室所用，故其書雖嘗因銘及誌，而所云「或納於廟，或存於墓」者，固不論誌而但論銘也。衛孔悝之《鼎銘》、晉魏顆之《景鍾銘》，銘之於彝器；韓文公之《烏氏廟碑銘》、《袁氏先廟碑》，顏魯公之《家廟碑》，銘之於碑石：是皆所以納於廟者也，於墓誌無與。其存於墓者，埋諸壙中則有若葬銘、埋文、墓誌銘、磚文、墳記、壙記之屬，立諸神道則有若墓表、碑文、墓碣銘、神道碑、阡表之屬，其名兩不相假，未有墓誌而立石壙外者也。惟《南史•裴子野傳》載一事，此當時藩王破常例，重疊為之耳，（《傳》云：子野之葬，湘東王為墓誌銘，陳於藏內；邵陵王又立墓誌，堙於羨道。）非其正也。故碑碣與表葬後可刊，而誌銘必先期而作。其有葬期迫而不及攻石者，則書石以誌；既葬，刊文即不復追納之於壙，若昌黎誌李元賓墓之類是也。其立石在祠堂若丙舍，蓋亦有之。若所作墓銘距葬時實遠，幽室不得用其文，但宜施於表碣，顯刻墓前，不當名之為誌，刊藏丙舍。唐之葬令：凡五品以上為碑，龜趺螭首；降五品為碣，方趺圓首。是碑與碣異制也。明制三品以上神道碣，四品以下墓表，黃黎洲謂「自有墓表，更無墓碣」，知墓表亦方趺而圓首，是碣與表同制也。隋唐人之命碑、碣、表多稱其實，後世或有碑其碣而碣其表者。然考本朝律，處士不禁其用表，碑與碣惟品官得立，與唐令不殊。則刊石故有定制，而名號亦不得僭亂。碣身高廣之度，古碣高四尺，《會典》所載「圓首碑七品以下用」者，高五尺五寸，闊二尺二寸。雍正元年定五品以上用碑，龜趺螭首；六品以下用碣，方趺圓首，與唐制同。

碑有四品孫、五品孫之稱

唐澤王府主簿梁府君並夫人唐氏墓誌末云：「四品孫義陽朱賓撰文，五品孫滎陽鄭莊書。」其云四品孫、五品孫者，《唐書•選舉志》三品以上蔭曾孫，五品以上蔭孫，孫降子一等。此朱、鄭二人法嘗蔭敘而尚未得官，故以四品孫、五品孫署銜，他碑所未有也。

碑題書官位則文中不書

司馬元興碑標題云：《魏故寧朔將軍、固州鎮將、鎮東將軍、漁陽太守、宜陽子司馬元興墓誌銘》，文中但序事，絕無一言再及其官位者，以題已備著之也。此金石中之一例也。

墓志詳書則神道碑從簡

李程撰太尉李光顏碑文甚簡，其序云：「相國晉公書公盛績，永志元堂，琬之詞，傳於眾口，故今之甄述得以略焉。」古人作文恥於雷同，雖他人之文亦必回避。此又金石中之一例也。

墨制授官碑文不諱

唐乙速孤行儼者，神慶之子也。父子有碑，而新、舊《唐書》俱無本傳。碑書「行儼以神龍二年墨制授右武衛將軍員外置同正員」，墨制者，即斜封墨敕之謂，蓋不由中書門下而出自禁中者也。中宗之世，政以賄成，凡員外同正、試攝、檢校、判知官大都皆以幸門得之。行儼以此得官，必非正人，然竟以碑得永其名，可謂幸矣。

主簿加上柱國見於碑文

梁府君碑「府君以出貲助餉，永隆二年恩詔授上柱國」，上柱國為勳階之最，而梁君以王府主簿得之，殊不可解。按《杜佑傳》佑上議曰：「魏置柱國，當時元勳盛德者居之，貴寵第一。至周隋間授受已多，國家以為勳級，才得地三十頃耳。」可見唐時勳階甚濫，故《選舉志》凡勳官選者，上柱國正六品敘。梁府君以朝議郎正六品階，而任王府主簿從六品職，職卑於階矣。明大學士嚴嵩《辭加上柱國疏》稱：「上之一字，非人臣所宜居，乞特免此官，以昭國典。」何其諂而不學哉！

孔廟置百石卒史及史晨碑皆當時格式

孔廟置百石卒史碑，載魯相平行長史事，卞守長擅上公府書。蓋漢制王國相置長史一人，猶郡守之有丞也。卞為魯屬縣，故守長得上行長史事。其云「守」 者，未實授之名。書首相、長史並列，其後只相一人。史晨碑亦然，蓋當時公牘之例如此。魯相史晨奏出王家穀祀孔子，碑前載奏詞，後為韻語，讚孔子之聖。晨既奏於朝，又以其副上太傅、太尉、司徒、司空、大司農府，亦漢時郡國奏事之例如此，猶今時題本之有副本，又有揭帖也。

壹代一

隋龍藏寺碑，九重壹柱之殿，皆以壹代一字。按《禮記》「節以壹惠」，鄭注：「壹讀為一。」正義云：「上壹是齊一，下一是數之一二也。」經文為大壹之字，鄭恐是均同之理，故讀為小一，取一個善名為諡耳。讀此碑知壹之代一，隋時已然。再唐法琬法師碑，書者為左衛翊壹府翊衛劉欽旦，「翊一府」者，五府之一也，以壹代一，唐時公牒亦多用之。

後五代藩鎮之尊見於碑碣

《蘇禹珪傳》開化瑤嚴閣記，蓋劉知遠為河東節度使、北平王時所舍俸重修者。其書北平王跳行超一格，與書後唐諸帝同式，僧知常書。閔忠寺重藏舍利碑所云「隴西令公」者，李可舉也；「旌麾清河公」者，張仲武也。碑文中於大唐文宗、宣宗及上書皆空二格，於清河公亦空二格，於隴西令公則跳行書，蓋當時河朔之俗，知有節使不知有天子也。

後五代樞密之權見於度牒

長興四年賜冥福禪院地土牒於紀月日之外，鈐以中書門下印，後二行又大於首行，稱「樞密使、檢校太傅平章事、駙馬都尉趙」、「樞密使、檢校太傅平章事范」而不書名。以史考之，蓋趙延壽、范延光也。其時馮道、李愚官同中書平章事，乃真宰相也，延壽、延光特以樞密使加平章事耳。此牒出於中書門下，而押行者惟趙、范二人，道等皆不與，可以想見當時宰相之皆為備員矣。郭威為樞密使，從河內來，變置宰相如更驛卒，有以哉！

碑補史所不及

碑有補史之所不及者，如孫叔敖名饒，薛仁貴名禮，歐公以為非碑則人不知。史稱王稚子為溫令，而碑云為河內令，令外有上穀府卿、祝其縣卿之官，河南尹下有循行一百三十人，蓮勺左卿有秩，池陽左卿有秩云云，皆史所無。《金石錄》載東漢繁陽令楊君之政，足為循吏，而史書無其人。華山廟碑漢武封禪有存仙殿、望仙門，皆《漢書》所不載。邯鄲淳陳元方碑以何進薦拜五官中郎，而《後漢書》本傳以為董卓入洛，就家拜為此官。宋廣平碑稱公雅好諧謔，不事矜莊。安西都護趙含章賄事發覺，簿上獨無公名，公奏明皇曰：「趙賄偶不及臣門，非不受也。」此事《唐書》本傳所不載，而見於顏魯公所書碑側。盧懷慎碑言懷慎本名德慎，卒於開元四年，而新書乃稱臨卒語宋璟以上享國日久之語，年代不符。大宗功臣史稱圖形淩煙閣，而河間元王孝恭碑言圖形戢武閣。他若柳敏孝廉，韓仁循吏，史多遺載。本朝巴裏坤有敦煌太守裴岑紀功碑，稱永和二年八月，敦煌太守雲中裴岑將郡兵三千人誅呼衍王等云云，《後漢書》所無也，使非此碑，則岑功沒矣。《後漢書•皇甫規傳》稱屬國都尉李翕多殺降羌，恃倚權貴。規到官，條奏其罪，而武都西狹頌稱其治化精通，致黃龍白鹿之瑞。使非此碑，則翕功又沒矣。魏中書鄭義碑稱羲之使於宋也，宋主客郎孔道均就邸設會，酒行樂作，均問樂何如，答曰：「哀楚有餘，而雅正不足，其能久乎！」《魏書》本傳不載。淮安定公趙芬碑稱封淮安縣開國子，《隋書》芬本傳稱封淮安縣男；傳不載芬諡，而碑稱定公；其以大將軍歸第，傳亦不書。莒國公唐儉碑云人多庸鄙，惟尉遲敬德頗識事機，公示之以安危，告之以成敗云云，蓋指儉陷劉武周時，密說敬德使降唐事也，《唐書》不載。金明昌三年《威顯廟祈雨感應記》稱隋涼州總管韓擒虎為韓莊公，擒虎有諡，皆足補史書本傳之缺。其他漢、魏、晉、唐一切文武官名不見於《百官志》、郡縣地名不見於《地理志》者，碑誌詳書之，不可勝數矣。

碑補小說之所不及

唐《北嶽府君碑》，御史中丞陳懷志所書，中稱「□天二年，有瀛州清苑縣人魏名確行李至嶽廟前，見二人。一白衣，一紫服，侍從甚肅，自云『我是五嶽大使，發兵馬六十萬，為國討賊，五嶽大神九月三日俱來此山，大為歡會』。名確遷延□出，諸神遂乃作怒，牽至廟中，用申責罰。祝史楊仙童親見其事，乃馳告官司，州將駭之，遂以聞奏」云云。《左拾遺孔紓墓志》，殿中侍御史鄭仁表所書也，中稱：「紓未沒前月餘，書一詩於東扆上，若隱語，曰：『許下無言奪少年，震而不雨月當弦。風濤渭逆艅艎沒，從此無舟濟大川。』及死後，人乃悟『許無言』是『午』字，『震不雨』是『辰』字。紓病亟以辰日，死以上弦日，而歲則在甲午也。」此數事皆唐人小說所不載。

又

李紳《會稽龍宮碑》曰：「紳以進士，貞元十八載客於江浙，與釋修真遇於剡之陽。師言『老禪有念，今茲果矣』，顧謂余曰：『後當領鎮此道，幸建立龍宮，以資福履。』余以為孟浪之詞，笑而不答。至太和癸丑，其言竟驗。」《代國長公主碑》：「公主夢念珠練斷，急手自拾，一個不得，自知不祥，已而薨逝。」 鄭子春撰《北嶽壇廟碑》亦云：「高陽人田登封見嶽神降形，興兵討逆。」

唐碑可笑

《上柱國梁思墓志》敘其先世云：「竦因才著，冀以榮稱。」以大奸為先人之光。滎陽令盧公清德文題云：「大唐洛州滎陽縣頭陀逸僧識，法師上頌聖主中興，得賢令盧公清德之文。」以頭陀之名冠首於鄉人劉虔獎諸人之上，皆可笑也。《常熟令郭思謨墓志》稱「朝廷斷屠之日，母思羊肉，有慈烏銜肉而來；冬間憶庵蘿果，庭樹為之結實；又憶新筍，叢篁忽苞而出。於時天後造周，為之嘉歎」云云。蓋其時武后革命之時，好言祥瑞，故其時激詭好名之人，遂附而書之。

追樹十八代祖碑亦有例

唐虢州刺史王顏追樹十八代祖晉司空、太原王公神道碑，碑稱：「晉司空王公名卓，其先出於周平王孫赤。其父泄未立崩，赤當嗣，為桓王所廢，其後奔晉，代為并州牧。凡王姓皆赤之後，世間太原、琅琊譜稱祖子晉者，皆非也。」碑所云云，未知何本。三代前亦無并州牧之官名，晉史亦無司空王卓，俱不可考。然追立十八代祖碑亦金石中之一例。書碑人名韋縱，楷法絕似顏魯公。

從子稱君之例見《裴道安墓志》、從弟稱君之例見杜牧弟覬墓誌

《裴道安墓志》乃其族叔裴朏所撰也，誌中稱道安為「君」，又杜牧誌其弟覬亦稱「君」，則碑誌之稱「君」，固不論於尊卑，亦金石中之一例矣。道安諱稹，《新唐書》附見於《光庭傳》，其字道安則史所未載。行儉祖定高見於《舊唐書》及《新唐書》《宰相世系表》，而《隋書•裴仁基傳》作定，此碑與《隋書》同。或疑當有一誤，然考《北史》周宣帝禁人有高大之稱，諸姓高者改為姜，九族稱高祖為長祖，則知定高本二名，其單稱定者，必天元時所改矣。

節度使在家食俸之例見於葛從周碑

碑稱《昭義軍節度葛從周神道碑》，昭義者，潞州軍號也。唐末潞州為河東所有，不在朱、梁管內。從周以疾致仕，遙授節度，食其俸於家，非真節度也。宋世節、鎮在家食俸之例，殆始於此。

《錢本草》

沈凡民先生家藏《錢本草》一帖，文為張燕公所作，字為樊厚所書，荔菲彬所刻。一時汪退谷、徐誠齋、王虛舟、林吉人諸名公俱有題跋，大概以此本在《金石錄》中所無，而筆法整媚，疑是後人集右軍書而假托為之者，當亦褚河南《高士讚》之類，物希為貴也。其文云：「錢味甘，大熱，有毒，偏能駐顏，采澤流潤，善療饑口困厄之患，立驗。能利邦國，汙賢達，畏清廉，貪者服之，以均平為良，如不均平，則冷熱相激，令人霍亂。其藥采無時，采之非理則傷神。此既流行，能以神靈通鬼氣。如積而不散，則有水火盜賊之災生；如散而不積，則有饑寒困厄之患至。一積一散謂之道，不以為珍謂之德，取與合宜謂之義，無非分謂之禮，博施濟眾謂之仁，出不失期謂之信，入不妨己謂之智。以此七術精練，方可久而服之，令人長壽；若服之非理，則弱志傷神，切須忌之。」

「祭尊」二字見於古印

古印有南孟祭尊上官、祭尊宜士等名，「祭尊」二字，不知何解。按《漢書》吳王賜號為劉氏祭酒如淳曰：「祭祠時惟尊長者以酒沃酎。」似祭尊為宗老、鄉老之稱。《困學紀聞》載潏水李氏云：古印有文曰「祭尊」，非姓名，乃古之鄉官也。《說苑》鄉官又有祭正，亦猶祭酒也。曲阜桂馥續元吾丘衍《二十五舉》，言之甚詳。

「蜀叟」二字亦見古印

沈潤卿增補王順伯《印譜》漢叟邑長印，注曰：《尚書•牧誓》注有「蜀叟」，孔穎達曰：「叟，蜀夷之別名。」漢興平元年馬騰、劉範謀誅李傕，益州牧劉焉遣叟兵五千助之，是蜀有叟之名。

古印不大

《漢書》嚴助云「方寸之印，丈二之組」，是漢印不過寸許，便自佩也。唐、宋印漸大，然楊虞卿為吏部，置匱以鎖之，而繫綬於鑰，是私印猶未大也。晉周伯仁向王導云：「今日殺諸賊奴，取金印如斗大，繫肘後。」當是封拜時之官印耶？仲長統云：「身無半通青綸之命。」注：「《十三州志》曰：『有秩、嗇夫，得假半章印。』」即半通也。《抱樸子》曰：「古之入山者佩黃神越章印，其闊四寸，其字百二十。」是則印大之濫觴。

三碑疑義

郭有道碑曰：「委詞召貢，保此清妙。」「召貢」二字，未知何解。北周《華嶽頌》：「每挹仙人之漿，時停酒母之騎。」按酒母，糟名也，何以有騎之稱？又劉向《列仙傳》：「呼子先者，百餘歲。呼酒家老嫗曰：『急裝，當與俱。』夜有仙人持二茅狗至，子先與酒家母騎之，乃龍也。常於華陰山大呼，言子先、酒家母在此。」考《華嶽頌》所云，或指此事。邠國公碑曰：「常生縱巧，有符丁緩之期；蘭膏自芳，不假海人之贈。」海人之贈，香也。丁緩之期，不知所指何事。按劉歆《西京雜記》「長安巧工丁緩者，為常滿燈，七龍五鳳，雜以芙蓉蓮藕之奇，又效房風法為臥褥香爐」云云，或即此碑所云丁緩也。

漢碑好稱故官

漢人好稱其故官，如孔彪自博陵太守遷河東太守，而碑額尚題《漢故博陵太守孔君碑》；魯峻自司隸校尉遭母憂，服竟拜屯騎校尉，而碑額尚題《漢故司隸校尉魯君碑》；柳敏歷五官功曹、宕渠令，而碑稱《故孝廉校官碑》。額曰銘，亂曰誄。前有誄，後又有序，宜為王元美所非。

《隸釋》不解「分子」二字

洪氏《隸釋》稱光和紀年稱分子者六十人，景君碑有「鴟鴞不鳴，分子還養」之語，「分子」二字未詳。余按《三國志》彭羕與孔明書云「分子之厚，誰復過此」，裴松之注：「羕言劉主分兒子厚恩，施之於己，故其書後云『負我慈父，罪有百死』云云。」想分子之名，是東漢人序恩通用語耳。《左傳》晉有餘子公行之官，杜注：「餘子，適子之母弟也。」

高湛、張琮二碑

本朝碑碣出土中者甚多，然無甚功勳則當時史書不載，未為遺憾。乃裴岑一碑而外，如北魏贈齊州刺史高湛墓誌，稱其臨難殉軀，奄從非命，則大節可觀矣。唐睦州刺史張琮碑稱母竇隋文帝之甥，夫人長孫皇后之姊，且從征王世充、劉黑闥有功，則勳階並茂矣。正史絕無姓名，何也？湛誌有都督南荊州之稱，按《魏書•地形志》有北荊州而無南荊州，然則南荊州亦補史所未載。

唐、宋二事例見於碑碣

唐法有私覿官，凡朝臣使外國者賜州縣官十員，使以名上，以便其私，所以優使臣也，見韓文公《韋丹墓志》，而《唐書》缺焉。宋法公卿無後，沒入家貲。翰林學士劉均無子，官歿其貲，江鄰幾為奏請立後，還其家貲。人臣無後沒入家貲之法，亦不見《宋史》，而見《歐公江君墓志》焉。

婦人書碑

《唐安公美政碑》，房璘妻高氏書，婦人書碑，金石中一人而已。








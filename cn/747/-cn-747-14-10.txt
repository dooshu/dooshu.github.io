○诛秦怀恪敕

王者统天理物，莫不先安百姓。百姓安者，止在庶僚。朕所以每精简岳牧。及诸州上佐，自非至诚清白，景行循良者，不辄畀此职，庶其各申智效，以裨政道。秦怀恪法司抵罪，但合处流。朕以刑政之典，须越常宪，岂不知哀敬折狱，情恤哀矜。但以杀止恶，义在惩肃，又以刑人於市，与众弃之，故对公等，加其显戮。但法者，国之权衡，时之准绳也。权衡所以定轻重，准绳所以定曲直也。罪恶难容者，虽小必刑；情状可原者，虽大必宥。此乃彝典，非故滥诛。公等诸人，当识朕意，足为殷鉴，各宜勉之。


◇雨雹对

元光元年七月，京师雨雹，鲍敞问董仲舒曰：「雹何物也，何气而生之？」仲舒曰：「阴气胁阳气，天地之气，阴阳相半，和气周回，朝夕不息。阳德用事，则和气皆阳，建巳之月是也。故谓之正阳之月。阴德用事，则和气皆阴，建亥之月是也。故谓之正阴之月。十月阴虽用事，而阴不孤立，此月纯阴。疑於无阳，故谓之阳月。诗人所谓『日月阳止』者也。四月阳虽用事，而阳不独存，此月纯阳，疑於无阴，故亦谓之阴月。自十月以后，阳气始生於地下，渐冉流散，故言息也。阴气转收，故言消也。日夜滋生，遂至四月纯阳用事。自四月以后，阴气始生於天下，渐冉流散，故云息也。阳气转收，故言消也。日夜滋生，遂至十月纯阴用事。二月八月，阴阳正等，无多少也。以此推移，无有差慝，运动抑扬，更相动薄，则熏蒿蒸，而风雨云雾，雷电雪雹生焉。气上薄为雨，不薄为雾，风其噫也，云其气也。雷其相击之声也，电其相击之光也。二气之初蒸也，若有若无，若实若虚，若方若圆，攒聚相合，其体稍重，故雨乘虚而坠。风多则合速，故雨大而疏。风少则合迟，故雨细而密。其寒月则雨凝於上，体尚轻微，而因风相袭，故成雪焉。寒有高下，上暖下寒，则上合为大雨，下凝为冰，霰雪是也。雹霰之至也，阴气暴上，雨则凝结成雹焉。太平之世，则风不鸣条，开甲散萌而已。雨不破块，润叶津茎而已。雷不惊人，号令启发而已。电不眩目，宣示光耀而已。雾不塞望，浸淫被洎而已。雪不封条，凌殄毒害而已。雪则五色而为庆，三色而成。露则结味而成甘，结润而成膏。此圣人之在上，则阴阳和风雨时也。政多纰缪，则阴阳不调，风发屋，雨溢河，雪至牛目，雹杀驴马。此皆阴阳相荡而为之妖也。」

敞曰：「四月无阴，十月无阳，何以明阴不孤立，阳不独存邪？」仲舒曰：「阴阳虽异，而所资一气也。阳用事，此则气为阳；阴用事，此则气为阴。阴阳之时虽异，而二体常存，犹如一鼎之水，而未加火，纯阴也。加火极热，纯阳也。纯阳则无阴，息火水寒，则更阴矣。纯阴则无阳，加火水热，则更阳矣。然则建巳之月为纯阳，不容都无复阴也。但是阳家用事，阳气之极耳。荠麦枯，由阴杀也。建亥之月为纯阴，不容都无复阳也。但是阴家用事，阴气之极耳。荠麦始生，由阳升也。其著者，葶苈死於盛夏，款冬华於严寒，水极阴而有温泉，火至阳而有凉焰，故知阴不得无阳，阳不容都无阴也。」

敞曰：「冬雨必暖，夏雨必凉，何也？」曰：「冬气多寒，阳气自上跻，故人得其暖，而上蒸成雪矣。夏气多暖，阴气自下升，故人得其凉，而上蒸成雨矣。」敞曰：「雨既阴阳相蒸，四月纯阳，十月纯阴，斯则无二气相薄，则不雨乎？」曰：「然，纯阳纯阴，虽在四月十月，但月中之一日耳。」敞曰：「月中何日？」曰：「纯阳用事，未夏至一日。纯阴用事，未冬至一日。朔旦夏至冬至，其正气也。」敞曰：「然则未至一日，其不雨乎？」曰：「然，颇有之，则妖也。和气之中，自生灾，能使阴阳改节，暖凉失度。」敞曰：「灾之气，其常存邪？」曰：「无也，时生耳。犹乎人四支五脏，中也有时。及其病也，四支五脏皆病也。」敞迁延负墙，俯揖而退。（《古文苑》）


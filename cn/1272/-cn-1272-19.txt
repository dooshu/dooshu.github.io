第十九出　计倩王老

【腊梅花】〔贴上〕花阴荏苒疾似箭。追思往事怎生言。遣人珠泪涟。去时节暖阁排筵。转眼淸明在目前。

庆贺红炉雪满街。又逢新岁贺筵开。大家游赏花月下。不觉淸明景又来。我迎春为何说这几句。只为大员外把小官人赶出。已经半载。寻思起来。好伤感人也。外人都说我院君贤慧。我想起来。也有不贤慧处。如何见得。虽则大员外性气不好。不与兄弟盘缠。钱钞都是院君掌管。比及小官人受苦。我院君何不瞒了大员外。暗地使人送些钱米与小官人。也免得在街头叫化。此事且待院君出来。提起这话。看他怎的。正是不钻不穴。不道不知。言之未已。院君早到。〔旦上〕

【挂眞儿】几阵催花雨初霁。和风至艳阳天气。〔贴〕淸白微黄。娇红嫰绿。妆点名园佳致。

〔旦〕窗外日光弹指过。庭前花影座间移。迎春。时光似箭。自从小官人被员外赶出。不觉又半载矣。〔贴〕院君不说。妾也不敢多言。小官人每日在街头叫化生受。家中财物。都是院君使管。何不瞒了员外。暗地使人送些与小官人做盘费。免得在街头求乞。外人不知的。只道院君不贤慧。岂不被人耻笑。〔旦〕迎春。你自说得是。你只知其一。不知其二。〔贴〕却是如何。〔旦〕你不闻古人言。男无妇是家无主。妇无夫是身无主。男子治家之主。女子是权财之主。俗谚云。家有一心。有钱买金。家有二心。无钱买针。我若依了你的言语。背了大员外。使人送些钱与小官人。有何难处。只是于礼不可。此乃背夫之命。散夫之财。非贤妇也。还是劝谏官人回心转意。着他兄弟和顺。迎小官人回家。方是十全之美。〔贴〕迎春区区小婢。凡事只顾眼前见识。那知大道。望院君恕罪。〔旦〕迎春。我累次劝谏不从。如今寻思一计。西郊外有个王公。名为王老实。年九十三岁。他家五代不分。百口共食。伏侍我员外祖上三代了。见今管我家庄库。明日是淸明佳节。员外年规要去上坟。我如今不免先令安童前去说与王公。教他劝我员外。或者员外见他是祖上老成之人。听信他言。也未可知。〔贴〕院君说得极是。待我唤安童出来。分付他便了。安童那裏。〔丑内应〕谁叫。〔贴〕院君唤你。〔丑上〕来了。有福之人人伏事。无福之人伏事人。不知院君有何使令。〔旦〕安童。我唤你出来。别无甚事。着你到西郊外王老实家去走一遭。〔丑〕有甚么说话。〔旦〕你去对他说。院君多多上覆你。自从员外赶出二官人。累劝不听。明日要来上坟。你可用心劝谏。若劝得员外回心转意。取回二官人同享荣华。那时院君重重谢你。〔丑〕旣如此。我就去。

【锦上花】〔旦〕你说与王老听。明日东人要上坟。劝官人须敎三省。休恁痴迷执性。结义两无情。亲者到底只是亲。〔合〕将兄弟赶出门。非亲却是亲。仗托王公直语忠言。劝官人回转心。

【前腔】〔贴〕那王老九十三岁。伏侍祖上亲。也须听从今改正。撇了结交的。思念手足亲。休得把至亲如陌路人。〔合前〕

【前腔】〔丑〕思之自古常言家和万事成。我东人怎不思省。转敎安童前去。请王老劝官人。兀的不是谢得贤院君。〔合前〕

王老忠言劝必听。叮咛嘱付望回音。

不用再三亲嘱付。管敎劝解转回心。




○務政本以足國用疏

公會試八都上此疏在今日未有不目以□競矣

臣幼叨士籍、長廁鄉書、荷萃成于壁水、愧乏報于涓涘、常慮生有忝于明時、而死無聞于後世、深以為懼念昔漢文帝之時、海內富庶、幾致刑措、徒以戎狄不臣、藩属不職、賈誼以病瘇且靡為之涕泣、况今民貧財竭、師弱刑繁、腹心內病、風邪外侵、失此不理、恐成錮疾、使誼生其時、當何如哉。臣無誼之才、有誼之心懷此耿耿、十年于茲矣、每以踪跡流賤、無階　上達頃以會試來京、伏聞邊塵不清、餉運告病、上勞宵旰之憂、下費廟堂之議、勢甚急而事至要、于此有懷而不吐焉、則生有愧色、死有餘辜矣、故寧言之而取譟妄僣冐之愆、毋寧不言而坐緘默玩視之罪也、伏惟　陛下大天地之量、廓日月之明、萬分一有可以補裨者、死且不朽矣、臣聞議者欲發內帑之藏外郡之積以濟之者、臣窃以為過矣、夫內外之藏。所以防倉卒之需。城守之具。水旱之備。故常見其不足。未見其有餘。且天下之事。每每出于意料之外。設有不虞。曷以備之。况州郡之吏。間有乘此以射利者。人士喧騰街巷聚議、身聞目擊、所不敢言、是何異剜心頭之肉以醫眼下之瘡、窃為　陛下不取也、至于內帑之藏數亦有限、塩鉄之議、盖亦末務、他如權宜措置。間可施行。要亦巧取于民。終非久安長治之策也。且財之生于天地者無窮。而出于人力者有限。先王之政。亦惟用天之道。因地之利。裁成輔相以左右民耳。今之地即古之地。今之民即古之民也。昔也軍國之需。仰于西北而有餘今也軍國之需。益以東南而不足。其必有故矣。臣愚以為地有餘利。應墾而不墾。民有餘力。宜務而不務。此其本之失也。夫濟兗之地。非古井田之區。三代所倚以給軍國者乎。臣嘗榜舟過之。荒沙漠漠。彌望丘墟間有樹萟。亦多鹵莽而不精。緩怠而不時至于京畿之間。亦復如是。往往為之傷心飲泣。撫掌深嘆。計此度之。雖邊郡應屯之地。目所不擊足所不到之處。夫亦是耳。大抵官非其人、理非其要。膏腴之區。貪併于巨室。磽确之地。荒失于小民而屯田壞矣。務貪多者失于鹵莽。困賦稅者一切拋荒而農業隳矣。所謂地有遺利。民有餘力。此之謂也。臣聞國猶家也。理家猶理國也。理家之道。力農者安。專商者危。入不逮所出者貧。剝人以肥巳者亡。有人于此。千金之產置弃不理。顧乃逐商賈之微贏。漁閭閻以取息。日出其筐篋以禦外侮不待知者亦决知其不可矣。是故政本之說力農之謂也。塩鉄之說。專商之謂也。發帑藏之說。入不足而日出之之謂也。巧取之說。剝人以肥巳之謂也。即此論之得失利害。固有不較而自明者。今日之事。臣愚以為莫若取一于農。務力其本。大為一勞永逸之圖沿邊諸郡。則倣趙充國屯田故事。此時邊屯尚可清理兼以晁錯募民耕塞下之議。參酌損益。選大臣通兵農之務。兼軍民之情者。摠專其事。選京官之識見明達。幹理精密者。分督其事。?界坵畫。區析畝分閱其強壯。優其食給。隨地所宜、務力于農、乘所餘閒。課以騎射。而又教以禮義忠信之道。兼之坐作擊刺之法視攻農之勤怠。挍萟習之工拙。會歲收之贏縮。以為刑賞。仍于要害之處。列屯之外。高築墉墻。負墉為廬。往來之所。狹通甬道。夾道植樹。夫負墉為廬。則內得以安居。而外難于卒攻。夾道植樹。則人便于往來。而騎難于馳突。又于墉外廣植榆棘。稍有烽警。列營以俟。隨方禦之。虜亦無自而入矣。借曰失利而入。則合各屯之卒守于外。發邊郡之卒攻于內。內外受擊。彼亦安得而善其出哉臣嘗攷之韓重華之在唐。釋罪吏耕邊田。歲償官逋四十萬斛。又募人為屯田。歲省度支千三百萬。軍不病飢。寇不為害。韓愈稱之以為兵農兼事。務一而兩得。厥後大臣持其議。中國遂坐耗。俄頃之間。暫作暫止。灼有明騐。夫亦在乎人耳。至于腹內西北諸路所係甚大、井田之法。雖難卒行。宜以東南之法。權宜治之必得如漢之趙過召信臣。國初之陳脩其人者。分方經理。相原隰之宜。立旱澇之備定肥瘠之區。寬稅賦之額。居止而作者使循其舊。流亡而復者。各止?帚之田。湖蕩之間。可以水耕者。則引水鑿渠。募水耕者耕之。高衍之地。可以陸種者。則分疆定界。募陸種者種之。貧民則給以食力之值。田成之後。依官田以起科。富民則計以庸食之費。田成之后。依民田以出稅。務使人各止?帚農。農各力田地各樹萟。萟各得利。如是。則東南之賦如故而西北之利當日興矣至于京畿之地。尤在當急。白茅黃葦。悉皆沃壤。昔者虞集嘗議瀕海之地。築堤募耕。十年之後。可省海運數百萬。此則直沽一帶瀕海之地悉可耕也脫脫嘗于近畿之地募人耕萟。一歲之收。可得蒭粮百餘萬。予遊玉泉一帶見水田甚多與江南無異惜不能推廣之耳此則西山四面近畿之地悉可耕也是宜依倣井田之制。畿甸之法。經緯區畫。精密整齊。計畝為區為屯。度之以里。繚之以垣。環屯星列。周廬棊布。使天下曉然知皇都之尊。根本之固。守之以恭儉。明之以賞罰。十年之後。國用漸贏。于是寬賦稅以舒民困。厚祿秩以禮賢士。興學挍以明禮義。如此而國勢不尊。天下不治。未之有也。若夫措置之方。規為之密。則必寔求其人。親履其地。酌古準今。隨宜而變通之。乃為可耳。夫食者民之天也。一日不再食強者亦憊矣。是以聖賢論政。每以理財足食為首。又况天下之事。未有積久而不變者。倚之重者。禍或伏焉。利之大者。害亦如之。然則今日之事。固未可專委之東南也。甚者必解而更張之。此亦其時矣。伏望　陛下博參群議、獨斷宸衷、請舉一隅之地。小小試之。或要而邊関之地。或近而京畿之外。如臣所陳者。經畫區分。而又益求眾議以潤澤之。數年之內。所得若何。所失若何。則其是非利害。居然可見矣。如曰常言冗熟。難于信用。巨室兼并。難于清復。因循苟且。難于振作。雌黃疑似。難于折衷。則非臣所敢知也。艸昧疏賤干凟　天威、不勝驚戰怖慄之至、


◇大赦诏（二月丙辰）

民生而静，纯懿之性本均，感物而迁，嗜欲之情斯起。虽复云鸟殊世，文质异时，莫不限以堤防，示之禁令。朕群临万宇，覆养黎元，思振颓纲，纳之轨式。比因人有犯，与众弃之，所在群官有愆过者，咸听首露，莫不轻重毕陈，绯毫无隐。斯则风行草偃，从化无违，导德齐礼，庶几可致，但上失其道，有自来矣。陵夷之弊，反本无由，宜加荡涤，与民更始。可大赦天下。（《周书·武帝纪上》）


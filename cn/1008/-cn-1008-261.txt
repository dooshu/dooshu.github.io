赵蕃　次韵酬答陈席庆伯见贻二首

诗成每辄肺肝愁，那与人充耳目谋。

敢谓老怀千里志，故怜饥作四方游。

若人尚隐南山雾，老我合从春水鸥。

旧契百年谈未易，且言家共古扬州。

赵蕃

赵蕃　次韵酬答陈席庆伯见贻二首

问君有赋敌相如，谁为君王诵子虚。

去岁别家今未返，有亲须养得安居。

附名愿见先友记，宣布曾传太史书。

清燕倘思询旧事，莫辞待诏久公车。

赵蕃


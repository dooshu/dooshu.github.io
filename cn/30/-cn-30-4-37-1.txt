何伯祥子玮


何伯祥，易州易县人。幼从军于金，从张柔来归。太祖定河朔，惟保定王子昌、信安张进坚守不下。子昌，金骁将也，柔命伯祥取之。兵逼其城，子昌出走，追及之，伯祥执枪驰马，子昌反射之，中手而贯枪，伯祥拔矢弃枪，策马直前，徒手搏之，擒子昌。进闻之，亦遁去。伯祥遂攻西山诸寨，悉平之。后攻汴梁，拔洛阳，围归德，破蔡州，论功居多，授易州等处军民总管。丁酉，从主帅察罕伐宋，伯祥拔三十余栅，获战舰千余艘，又破芭蕉、望乡、大洪、张家等寨，俘获甚众，器械山积。察罕以其功闻，赐锦衣、金甲。壬子，诸军入宋境，察罕自他道遽还，诸军仓皇失措，伯祥曰：“此必为敌所遏，不若出其不意，而遂深入其地，彼不我测，乃可出也。”遂率兵突战，直抵司空寨，疏布营垒，陵高伐木，为攻取势。既夜，命为五营，营火十炬，伏精锐于营侧险要之地。天将明，令士卒速行，而鸣鼓其后。宋兵果来追，伏发，惊骇溃去，追击，大破之，转战百余里，他军不能归者，皆赖以出。帝闻之，赐金二百两。世祖南伐，伯祥参预军事，多所献纳，卒于军。赠仪同三司、太保、上柱国，追封易国公，谥武昌。子玮。

玮始袭父职，知易州。兄行军千户卒，玮复袭之，镇亳州。从围襄樊，宋将夏贵率舟师来救，玮时建营于城东北，当其冲。贵兵纵火焚北关，遂进逼玮，万户脱因不花等呼玮入城，玮曰：“建功立业，此其时也，何避焉！”乃率其众，誓以死战，开营门，以身先之，贵败走。至元十一年，丞相伯颜受命伐宋，辟玮为帐前都镇抚。师次阳罗堡，夏贵率战舰列江上下，玮从元帅阿术，率众先渡，诸军继之，贵复败走。宋丞相贾似道率舟师拒于丁家洲，玮将勇敢士出战，夺舟千余艘，似道遁去。授武德将军、管军总管，佩金虎符。宋既平，进怀远大将军、太平路军民达鲁花赤，俄升昭勇大将军、行户部尚书、两淮都转运使。至元十八年，擢参议中书省事。二十年，擢为江浙按察使。二十二年，改大名路总管。二十八年，迁湖南宣慰使。三十一年，拜中书参知政事。时宰执凡十一人，玮曰：“古者一相，专任贤也，今宰执员多，政出多门，转相疑忌，请损之。”不从，遂乞代。大德四年，授侍御史，以母病辞。七年，授御史中丞，陈当世要务十条，成宗嘉纳之。京师孔子庙成，玮言：“唐、虞、三代，国都、闾巷莫不有学，今孔庙既成，宜建国学于其侧。”从之。赛典赤、八都马辛等还自贬所，复相位，玮言：“奸党不可复用，宜选正人以居庙堂。”帝深然之。监察御史郭章劾郎中哈剌哈孙受赃，具服，而哈剌哈孙密结权要，以枉问诬章。玮率台臣入奏，辨论剀切，章遂得释。九年冬，将有事于南郊，议配享，玮曰：“严父配天，万世不易。”不果行。成宗崩，丞相阿忽台奉皇后旨，集廷臣议祔庙用摄政事，玮难之，阿忽台变色曰：“中丞谓不可行，独不畏死耶？”众皆危惧，玮从容曰：“死畏不义耳，苟死于义，夫复何畏！”未几，以疾去位。武宗即位于上都，授太子副詹事，遣使促使就职，复遥授平章政事，商议中书省事。武宗至自上都，临朝，问曰：“孰为何中丞？”玮出拜，帝曰：“朕知卿能以忠直为国，朕有不逮，卿当勉辅。”

至大元年，迁太子詹事，兼卫率使。俄拜中书左丞，仍平章政事，商议中书省事。未几，擢河南行省平章政事，佩金虎符，提调屯田事。帝召至榻前，面谕曰：“汴省事重，屯田久废，卿当为国竭力。”赐黑貂裘一、锦衣二袭。玮至汴，建诸葛亮祠，立书院，以地三千亩赡之。三年，改河南行尚书省平章政事，卒。赠太傅、开府仪同三司、上柱国，追封梁国公，谥文正。






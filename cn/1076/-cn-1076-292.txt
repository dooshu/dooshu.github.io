卷二百九十二

<史部,诏令奏议类,奏议之属,历代名臣奏议>

钦定四库全书

历代名臣奏议卷二百九十二

明　杨士奇等　撰

近习

宋仁宗皇佑元年知制诰胡宿上奏曰臣闻昔者葛怀敏先任入内内侍省副都知管干皇城司公事宿卫不谨致逆徙窃变震惊宫闱向非宗庙社稷之重陛下乘舆几殆及逆徒旣获又不生致规灭奸人之口天下之议罪在怀敏杨景宗二人而已臣每念此事痛心扼腕陛下仁圣不忍加重诛止解内职令居外任今因奏事忽有此命若再复内侍名职且赴本任是不久将复入内侍省之职也若再居内省则宿卫之变复未可知兼条制内臣都知副都知之职有过降充外任更不许再居旧职所以防一切之微诚源远之法制也伏望陛下令有司检详旧制追寝今命法制一坏复之良难有此违碍臣不敢草制其中书送到词头一道臣辄封还五年权御史中丞孙拚上奏曰臣伏闻内降诏旨付中书除授入内都知王守忠充节度使臣初聆此言惊骇未信何也自陛下临御以来三十年矣其圣意卓然高迈前古者有三舅家之亲颇循法度中宫近戚亦自钦职内侍贵人不敢踰越此皆前世所难之事而陛下诫饬训励鲜有妄干天下大贤正人歌颂宸衷皆谓周成康汉文景不能如是是故虽敌国外强蝗旱内作而元元晏然不失太平乃陛下数事感天地信生灵使之然今一旦以统帅之官付中贵岂陛下之心哉臣谨按唐制大总管大都督之职带使持节则谓之节度使所以尊严将领专制军事安危成败一以系焉岂宜中官得处其任太宗朝王继恩平劔南有大功朝廷议其赏止进顺州防御使乃别立宣政之号以宠之陛下若以守忠勤荩岁久则富禄之安佚之奨慰之可也独不当假夫官秩以踰祖宗典法以损陛下圣明臣谓此议必不可行外取天下四夷之笑伏乞圣断於制敕未降已前特赐寝罢至和元年知制诰刘敞奏曰臣今月二十二日当制送到词头内园使绵州防御使入内内侍省押班石全彬除利州观察使充入内内侍省副都知者臣伏见今月十九日已有制旨除全彬宫苑使利州观察使旣出圣衷又参庙论未能三日复换此命朝令夕改古人所非若因全彬自陈探其不满之意曲徇所求以悦其心便是朝廷恩典本无定制唯系宦官临时徼乞宣布天下必以为惑传示後世必以为笑何则陛下赏罚当信天下当教後世不知全彬功勤凡有几何昨者岭外之行已曾受赏今来温成葬毕赏又不薄不知餍足愈求迁进朝廷亦当爱惜事体无宜轻改成命全彬闺闼之臣尚如此姑息万一复有权势重於全彬者如何待之臣虽鄙贱实惜此体不敢辄譔诰词恐累圣德其元送到词头臣已封还中书

知谏院范镇上奏曰臣九月中上言外议皆谓石全彬等缘温成葬事妄冀恩泽陛下上顾月入南斗之戒重谨爵禄不可轻授是时陛下面谕臣本无此议又云若与此辈转官是幸朝廷之祻也臣退而窃喜陛下之言至明至圣又以为外议不足聼也比自臣接伴回至雄莫间道路传闻石全彬自作坊使转宫苑使自绵州防御使转利州观察使其余干当使臣例转两资臣惟天子之言岂有不信臣下者如此必全彬等日久求请陛下重违拒之大臣又不为陛下执奏使天下之人有以议陛下者章献皇太后辅佐陛下临御天下章懿皇太后辅佐陛下章惠皇后保护陛下三太后皆有母道於陛下其葬之日监护之臣迁拜未尝如此之宠也赐与未尝如此之多也使天下之人议陛下?温成之爱而有轻三后之心实由全彬辈之冒滥也繇大臣之不执奏也本朝观察使未有缘护葬而轻授者臣为谏官若不论奏是臣负陛下责任之意乞以臣章下中书枢密参详以臣言为非乞罢臣职放归田里使免尸素之咎以臣言为是乞追还全彬诰敕以塞衆议

二年殿中侍御史赵拚等上奏曰臣等窃闻内臣阎士良已得旨挥带御器械伏覩前年中郭申锡上言内臣旧制须经边任五年又带御器械五年仍限五十岁已上及历任无赃私罪方预选充押班等?闻陛下聼纳中外传播以为得宜盖欲得老成谨畏无过之人在陛下左右闻下枢密院常令执守施行今来诏墨未乾已闻除士良带御器械窃以御带职名将来多是承例叙迁押班须是自御带之任便须选老成谨畏无过之人况士良为性狡狯自来与中外大臣交相结托久在河北张皇事势天下具知及历任曾有賘罪至徒今来密院殊无执守首紊着令所有士良新命乞赐寝罢别择善良以惩劝陛下左右之人

嘉佑三年殿中侍御史吕诲上奏曰臣伏自设官制禄以待其人用为赏劝过是则非所以公於天下也窃见近日除管干御药院入内供奉刘保臣王保宁邓保夀王世宁四人遥郡团练刺史传闻中外骇动人聼臣辄以国朝故事言之高品黄门三十年供奉官十年一转盖不使此辈坐而窃禄如咸平中洛苑使入内内都知秦翰与雷有终讨王均之乱旣而有功授以内园使恩州刺史即不知保臣等立何劳效与秦翰恩赏一同只是攀援暗转无名之例伏乞追还成命特与平转属边强多事之际恐因此内臣无功进秩掌兵授律者不肯用命鹤有乘轩卫人无战意斯有国者为之深诫惟圣断无以私昵害天下之至公乃臣拳拳之望也

五年诲又上奏曰臣伏闻宝元前诸阁分内品之类不过一二十人比来增及数倍除身分俸外更请本阁料钱四时衣服又破三司折食价钱冗费甚多繇此历天章阁後苑内东御药院最为优厚或因监督工作一切小劳便理绩效得圣旨尽下则超资躐等谓之暗转自内品供奉不数年间授诸司使遥领刺史防团之任向时石全育何承用卢昭序张茂则冯承用之类其名甚多不可殚举旣与之暗转则俸禄随而增给如此滥恩非特乱先朝之典制较之前古亦未之闻也如前班武臣更历外任及沿边立显功着效者未有酬赏若是之速焉窃以国家设爵均禄砥砺才能显其进用以成大业岂特为内官假贷而贾天下之怨言谓主上恩厚於私昵甚为朝廷惜之臣即不知祖宗之制度何缘而废至当陛下即位之初太后临朝制命出於帷幄威福假於内官斜封墨敕授之匪人故外廷鲜得闻知疑暗转之例自兹而始暨明道而後陛下躬览万几北司之弊不闻剗革奈何复使盛於前也然宣命降於内省迁擢诰敕亦关於两府盖自来上下循持蔽而不言以陛下爵禄植为私恩交结贵幸因缘致身於近辅者比比有之以是积弊寖久陛下无由而知蠧公害政莫甚於此都城之下高门大第宝货充积富贵穷极皆幸臣之所有也倾府库之货财竭生灵之膏血以资无功何所取益臣恐神人怒怨非朝廷之福也设若保臣等出居外任薄立劳效陛下复以何官待之臣窃谓先帝赏秦翰讨贼之功宜守之为例则小人觊觎之心自息伏乞指挥入内内侍省检会诸阁分宝元以前人数比类今日如员数过多即行减省及管干天章阁後苑内东门御药院各限定人数或与三年一替并令入内内侍省将印纸历子具有无公过事件批书如因劳效得旨酬赏格即时与叙迁送中书出给诰敕所贵内侍省与枢密院中书相关不敢蔽欺得以尽公其暗转俸给一切非例伏乞裁罢仍追寝刘保信前命止与平转俾中外臣寮陞进均一赏有所劝天下大幸

六年知谏院司马光上奏曰臣等伏以祖宗开基之始人心未安恐有大奸隂谋无状所以躬自选择左右亲信之人使之周流民间密行伺察当是之时万一有挟私诬枉者则鈇钺随之是以此属皆知畏莫敢为非今海内承平已踰百年上下相安固无异望世变风移宜有厘革而因循旧贯更成大弊乃至帝室姻亲诸司仓库悉被此属量其过失广作威福私受货赂所爱则虽有大恶掩而不问所憎则举动言语皆被捃摭臣等尝病国家择天下英材以为公卿大夫而犹不可信顾任此厮役小人以为耳目岂足恃哉今乃妄执平民加之死罪使之幽系囹圄横罗楚毒幸而不自诬服仅能辨明若更不聼有司诘问元初廵察之人小加惩诫臣恐此属无复畏惮愈加恣横使京师吏民无所措手足岂合祖宗意哉

光又论押班须年五十疏曰臣伏见朝廷近除带御器械苏安静充内侍省押班臣窃闻国家旧制两省押班须年五十以上方得为之安静年未五十特蒙擢用臣恐今後内臣求进者援以为例廼有年齿极少遂居衆首国之旧章因此隳坏窃为朝廷重之伏望陛下追寝安静前命以存典法

仁宗时监察御史里行包拯论内臣奏曰臣伏覩先朝实録窃见真宗皇帝因对辅臣言及前代内臣恃恩恣横蠧政害物朕常深以为戒至於班秩赐与不使过分有过未尝矜贷此辈常亦畏惧王旦等对曰先代事迹昭然足以为龟监而圣虑言及於此实社稷之福也窃见近年内臣禄秩权任优崇稍过恐非所以保全之也以陛下英明神断有罪必罚此辈或不敢为大过然在制之於渐庶免贻患於後伏愿陛下佩服先帝之言以为格训凡事更加裁抑则天下幸甚

监察御史傅尧俞上奏曰窃闻近日内降指挥枢密院除何诚用带御器械?有臣僚上言遂罚诚用事有不便谏臣纳忠天高聼卑遽行追寝上下之分交得中外之心相庆然臣犹有所未谕者伏以内降之名古今以为非是陛下不窒其源乃制防检付之有司旣而辄复违之须人言而後止在纳谏之美则旷古无并於刚一之德未为增益伏望自此凡左右敢以私事干陛下者乞从睿断根逐严加贬责果陛下所欲进用者不必从中降旨於视朝之际与大臣公议可则行之不可则罢之不使如诚用事数暴於人聼则陛下日月之明无毫分之累矣臣孤拙无状荷陛下任使思以尘露粗禆海岳幸不以人废其言深留圣虑则不胜幸甚

尧俞弹李允恭不合补孙永言为入内黄门奏曰伏闻入内都知李允恭奏男供备库副使尧佐之子永言为入内黄门窃闻内臣许养子一人而初补入内都知亦无恩典允恭旣不合荐孙尧佐亦未当养子一旦破条越例事出非次此命一行必有相援而进者则陛下之成法遂废大凡因事以启侥幸为易置防以限恩泽则难官赏之弊近方粗革徼幸之涂胶固拘碍未能剗除者甚多其已行之法惟陛下持之如金石勿遽转移则天下幸甚永言新命乞行追寝允恭久侍左右条例非不详知公违制敕亦望特行勘责况内侍省条例甚明而永言违碍非一不敢俱陈以烦圣聼伏乞指挥子细勘会免致蒙蔽

尧俞又上奏曰今月二十日有奏状二封一状论列入内都知李允恭不合奏孙永言充入内黄门一状论列朱頴士不合干求内降内侍省不合不执奏取勘頴士都水监不合迎合权要保举頴士至今未蒙降出施行臣徘徊顾思骇叹累日方今内外百司涵濡慈恕尽诚以报陛下者尠阿私以负陛下者多事不公当而能逹於宪官者才十之一二理或隐微不敢以烦陛下者又十有八九如允恭之公违制勅頴士等徼求私徇罪甚明白公议不容臣忠愤所激不顾权幸谓陛下欣然收采朝奏暮出议法於绳墨之外以整齐纲纪而方留中不下殊未垂纳此非陛下至公之道且何以风厉百僚臣官为法吏职有言责守官举职岂敢顾望中止伏冀陛下怜臣愚恳并前状付外施行傥臣狂妄可诛虽百死无憾

尧俞又上奏曰臣近累状奏弹勾当汴口朱頴士虽蒙追罢差遣其頴士不合干求内降内侍省并不依条执奏取勘頴士都水监附阿权幸保举頴士尚未曾勘责及入内副都知李允恭不合奏男尧佐之子永言充入内黄门缘内侍只许养子一人而初授都知别无恩典有尧佐则允恭不合荐孙允恭在则尧佐未当养子已蒙寝罢进退违戾事状明白御史中丞王畴亦有劄子论列皆不蒙降出臣愚贱亡状未能感动天聼惭惧之极不知所处独念陛下造为法令以维持纲纪幸臣坏之执政旣徇而曲从法官论之陛下又寝而中止是法令伸於四海而屈於朝廷请求禁於踈外而行於近密上之所为必有甚焉者将何以掲示後来取信天下陛下之法初未动揺无状者尚敢干犯傥犯而容之则谁与共守臣恐纲纪之紊或基於此絶其绵绵不可不虑臣虽孤外窃料陛下至公之心但慈恕有不忍耳人言旣切必将施行然悠悠之语谓臣与王畴劄子奏状皆不经睿览虽此事决无而物聼已骇伏望陛下以臣三状并王畴劄子并付所司依法行遣庶几少塞疑议以正刑典

尧俞又上奏曰臣近三状论列李允恭朱頴士等皆蒙留中遂於今月初五日具劄子乞以臣前状并御史中丞王畴劄子付外?於垂拱殿进呈臣亲奉德音不以臣言为非是枢密院辄复不行衆口籍籍皆谓李允恭尝押张昪入枢密院视事昪深德之力为保庇仍风闻枢密院勘会李永言系条贯前擡举人数以此上惑圣聦且条贯前私身甚衆何独永言特被收采权幸阿私共坏成法此而不省使臣何言况陛下左右使令非一其供奉勤劳不当更有厚薄非分之恩独行於允恭今殿前都帅李璋内侍何诚用俱以因缘内降曾经勘责已着之令独移於頴士陛下知不忍於数人而不知失天下均平之望臣实区区为陛下痛惜陛下果以臣言为是则乞施行倘以为非则何惜一介之贱不加窜逐以快权幸之心臣亦无顔出入外廷以视朝列此状不出臣且再趋轩陛重烦天聼胥重诛而後已

尧俞再乞追李永言恩命奏曰臣近具劄子乞罢内侍押班李允恭孙永言恩命崇政殿进呈日蒙宣谕已行追夺旣而传闻有指挥不与请受及他人不得援例臣虽至愚实所未晓岂有近幸恃恩破条干法天子俯从公议许令追削而枢密必循人情曲为庇护此事浸行害政非细臣非不知频渎圣聦当速罪戾又与允恭素无嫌隙但爱惜陛下成宪为国家久远计耳臣未知不支请受是何等法臣言不已岂但为月费数千钱哉设百官有未合任子者间或陈请滥膺官赏而台臣谏列相继奏论权罢俸给可得已乎今条格具存允恭力能破之方复区区使他人不得援例何遽知後日无力如允恭者臣未信其能守也借能守之是勅可破而例不可援於上下重轻之分得无悖哉况押班乃内侍长当坚守法令以表省内而身犯之枢密院固执政大臣当整齐纲纪以刑天下而公坏之伏望陛下先夺永言之官然後议允恭与枢密院之责则天下洗然无有蒙蔽此事一行万务皆理傥如是孤贱臣虽百死犹生也干冒天威无任战汗之至

尧俞又上奏曰臣近有状乞追李允恭孙永言恩命及夺供奉官赵继宠差遣皆不蒙降出事权胶固孤力难移早夜顾思措身无所臣伏念幸人徼宠破坏常法枢密院苟徇人情恣其求请致臣区区屡烦睿聦然臣所以不避诛遣而喋喋不已者冀陛下矜怜特加收采防杜微渐缉正纲纪臣若顾避便不复言日往月来浸以增甚不知於朝廷损乎益乎凡事止於孽芽差易为力谓小无害积悔将深昨李永言若即正典刑继宠者岂敢妄有觊幸今此二人傥不追夺则两省内侍攀援趍竞各生意於绳墨之外矣美官重禄率归私谒明勅着令举为空文惟陛下留神念之此岂为政之体今朝廷阙失独赖台谏官数人故陛下时有所闻窒此一途聦明何寄臣谓其言可聼愿陛下奋然行之有不能容不若明加窜黜忠义之士犹有不顾而言者如其是非置而不辨章奏入而不下使默默以食息悠悠於圈牢则有志者岂肯为陛下安职业而久留哉是不徒孤臣之羞固亦非陛下之福至於今後依先降条贯余人不得援例如此指挥最为深弊臣虽亡状不愿数闻陛下岂不恶之但未之思耳伏乞将臣前後论列李永言文字及赵继宠两状付外早赐尽法施行

尧俞又上奏曰臣近累状乞追李允恭孙永言恩命夺供奉官赵继宠差遣皆不蒙降出忠义之言日切而陛下不亮权幸之交日深而陛下不察臣蚤夜以思感愤兼极自夏涉冬仅踰百日如朱頴士而坏条干法者三事况其间又有臣所不知者乎若惟务因循则内侍省条贯将尽废矣不徒紊乱纲纪且起不均之怨日以增多为害非小頴士以赦令原免犹复有名继宠永言须当辨正夫用孤危攻近幸昔以为难矧二人者挟中外之助乎臣所以屡沮而不休者无他以为古人之诚可贯金石而臣以恳确之心干公叡之主岂虑於终不见亮者哉且前置利劔沸鼎犹有延首奋身而不顾以犯天子之顔者今陛下至明至恕容纳直言虽甚震怒势不过斥逐臣何惮何惜敢顾望以负陛下辄再烦天聦以期必赐采聼伏望以臣前後文字付外尽法施行臣不胜恳倒之至

尧俞又上奏曰臣累状乞追李永言恩泽夺赵继宠差遣终未蒙降出近闻郑贻绪者将十数年前事援继宠例又勾当後苑人言未已幸进相仍事闻搢绅莫不惊骇因缘攀引殊无巳时岂有为法驭下而执政不用设官使言而陛下不聼如此是条禁不须置而御史可以废也臣非不知掇拾细微聊以供职上不违陛下下不忤贵臣可以无患害而速富贵恐臣今日所得未多陛下异时为悔已甚故独区区顾思而不能自已者也张昪废陛下之法恃幸臣之援蔑视言者谓如无人且昪者尝任御史历知杂事遂为中执法当日谓陛下者云何而今乃所为如是陛下略加省察可以见其心矣伏望圣慈出臣前後论列文字依条施行不然诛臣以快权幸臣忠愤所激言不能文惟陛下留神裁处

英宗即位殿中侍御史司马光等论张茂则劄子曰臣等窃闻祖宗旧制内臣年未五十不得充内侍省押班近除张茂则年方四十八今陛下践阼之初尤宜谨守祖宗法度以御左右之臣示天下至公若茂则果有才干可用虽更留此阙二年俟其年至然後授之又何晚也臣恐茂则一开此例则内臣攀援求进者多画一之法从此隳坏人人相效不可禁止不若正之於事初也臣等区区所为国家重惜在此而已

治平元年光知谏院论任守忠疏曰臣窃闻入内内侍省都都知任守忠擅取奉宸库金珠数万两献遗中宫自以为功仍受中宫赏赐外议籍籍无不骇愕伏以守忠从来罪恶极多不可遽数陛下体元继统圣政方新守忠曾无畏惮益恣巧谄公取官物自炫私恩赞导椒房首为侈靡旣求权宠又分厚利奸邪之臣无大於此伏望陛下特发神断以守忠付所司穷治所犯明正典刑以示天下

光又论任守忠疏曰臣近曾上言任守忠奸邪事迹乞正典刑未闻施行臣案守忠怀奸罔上谄佞贪惏窃弄权柄固非一日专为谗慝交构两宫狡诈反覆陛下所知若非先帝圣明皇太后仁慈则社稷可忧天位不安今又盗取库物曲求容媚教中宫为不顺陷陛下为不义此而不诛典刑安用据守忠罪恶臣久合奏陈但以陛下践阼之初天威未振欲望陛下亲发英断戮此大奸使内外之臣莫不震肃今圣恩容贷已及岁余外议皆言守忠以谄佞之故受陛下宠遇过於先帝之时臣备位谏官不敢塞默守忠职在宫禁久专威福若不早除恐别生事伏望陛下如臣前奏速以守忠付所司穷治所犯肆之市朝以副天下之望

光又论任守忠第三疏曰臣近者两次上言任守忠奸邪事迹乞正典刑至今未闻施行臣廹於忠恳不能自已窃见守忠早以小臣获事先帝幸蒙奨拔荣禄俱极日侍左右不能以忠言正道补益万分专以诙谐谄谀苟求悦媚其罪一也总领近侍委之差遣而陵忽同列与夺自恣附已则爱悦逆意则憎疾援引亲党排抑孤寒任情徇私略无顾避其罪二也从来所受俸禄赏赐亦为不少而资性贪惏老而益甚盗窃官物受纳货赂金帛珍玩溢於私家第宅产业甲於京师聚歛之心曾无纪极其罪三也交结朋援专权据势纵逞胷臆妄行威福所爱者虽有大罪掩盖不言所恶者小有瑕疵纠擿成事使宫禁之内侧足屏息畏惮守忠无以为比其罪四也濮王之薨守忠监护葬事卖弄国恩轻蔑皇族乘其有丧丐夺财物所得甚多终不满意遂诬长子宗懿以为不孝使被谴谪感愤成疾以至没身不能自雪其罪五也先帝以春秋寖高未有继嗣深思宗庙生民之重属意圣明固非一日而守忠隂蓄奸心沮坏大策深忌国家立长立贤自欲於仓猝之际居中建议择幼弱昏懦之君以邀大利如有唐之季定策国老门生天子赖先帝聦明卓然远览断志不疑不然则太平之业几坠於地其罪六也及陛下旣为皇子守忠内怀忧惧日於先帝之前离间百端隔絶内外进对甚希使先帝为陛下之父不得施为父之恩陛下为先帝之子不得展为子之亲其罪七也及先帝晏驾陛下缵统不幸遇疾皇太后权同聼政守忠乘此之际大逞奸谋闚伺语言撰造事迹往来革面进退异辞使皇太后以文母之慈不免投杼之疑陛下以曾闵之孝立有负恩之谤交构两宫遂成深隙计其隂谋无所不至赖皇太后聦明确坚执义不可倾移不然祻变之兴岂可具道其罪八也及圣体旣安皇太后恭还大政守忠不劝导陛下以勤修子道承顔顺意报答盛德恢广令誉而相时随势翻异炎凉欲诈输新忠以巧遮旧恶用昔时谗陛下之计为今日谗皇太后之辞虽陛下未必聼受而使皇太后闻之不能不以介意终日涕泣悒怏成疾守忠但欲左右反覆自为身谋并不顾天下之人议陛下之善恶其罪九也皇后正位尚新天下耸观令德守忠辄为皇后画策并不禀问皇太后矫传教旨开祖宗宝藏擅取金珠数万两以献皇后旣取悦一时又坐享厚赐逆妇姑之礼开骄侈之源使皇后受其恶名而已身收其重利为臣奸邪孰甚於此其罪十也守忠有大罪十皆陛下所亲见衆人所共知其余欺谩为奸恣横不法事类繁多不可胜言诚国之大贼人之巨蠧伏望陛下尽发守忠之罪明示四方斩於都市以惩奸慝

光论内侍差遣疏曰臣曏时上殿伏见陛下宣谕以内臣差遣并一切委之都知司臣当时已曾奏陈以为非便今入内内侍省都都知任守忠恃此权势背公立私奉之者坐获进擢忤之者立致排摈威福之柄尽在其手遂使宫禁之中畏惮其人过於人主罪盈恶积幸赖陛下神断已斥而去之然傥不收还威福之柄则是去一守忠生一守忠终无益也臣愚伏望陛下自今日已後除内臣常程差遣依旧令都知司定差外其勾当御药院内东门龙图天章阁後苑化成殿延福宫等处及非时差管句里外要切公事之人并乞陛下亲加选擢试之以事观其为人忠谨有功者则加赏拔奸邪不职者则加贬退不必一一勘会资序检寻体例如此则谁不怀德畏威输忠竭力岂独内臣而已虽外朝之臣亦可用此道而治也

侍御史吕诲上奏曰臣恭以圣朝承五代凋弊之余祖宗外平诸国珠宝委积皆归於内府非国有大事旌赏勲劳未尝有一毫轻费其籍秘严虽大臣及主计者莫得知其详实有以知神武英谋所存之深远也先帝恭俭节用闻于天下然自至和中服药而後府库不严宦官专恣用之一分而攘取百倍中外闻之莫不痛惜臣近闻外议内臣任守忠以奉宸库明珠三万两黄金一万两奉於中宫守忠自邀酬奨仍固恩宠果如是陛下得不念祖宗艰难贮积之意哉矧亮隂中玩好侈靡有损而无益议论如此甚玷中宫之盛德足见宦者之狡计奸恶斯露衆所不容矣设使小人得计窥伺陛下之间隙动为容悦则何所不至臣欲乞今後奉宸诸库宜谨其出入不使小人窥觇将备国家缓急以济大事惟圣明留念

神宗即位御史中丞司马光论御药院王中正乞尽罢寄资令补外官状曰臣伏见陛下前者尽罢寄资内臣高居简等令补外官中外欣然无不称颂圣德寻闻复留陈承礼刘有方二人又以王中正干当御药院衆颇失望臣窃惟祖宗之意以御药一职最为亲密过供奉官以上辄令罢去者廼以防微杜渐诒谋万世忧深思远诚自古帝王之所不及子孙所宜谨守不可失坠者也近岁以来左右之臣顾恋权势又贪禄位遂求闇理资序豫支俸给名曰寄支以欺诳外人此岂祖宗之意耶今陛下欲振举纪纲一新治道必当革去久弊一遵正法夫法如堤防常应全固廼得无患一有蚁壤泄之则渐致溃败不可复救近习之臣朝夕在侧因缘祈恩无有穷极不以祖宗旧法制之恐陛下他日亦将厌之也况王中正素闻奸猾颇好招权今处之要职是生一居简也伏望陛下依前降指挥尽罢寄资者令补外官以成圣德之美别择内供奉以下朴直廉谨者使干当御药院以存祖宗之法

光又论王中正及不当令内臣采访外事状曰臣窃闻陛下好令内臣采访外事及问以羣臣能否臣愚窃以为非宜陛下内有两府两制台谏外有提转牧守皆腹心耳目股肱之臣也陛下诚能精择其人使之各举其职荐举贤能纠按奸慝论政事得失述民间利害皆令列於奏牍明白启陈其有尸禄偷安及挟欺罔者小则罪黜大则诛窜谁敢不尽公竭诚以承休德如此则天下之事犹一堂之上陛下何患於不知哉今若深处九重之内询於近习之臣采道聼途说之言纳曲躬附耳之奏不验虚实即行赏罚臣恐谗邪得以逞其爱憎而陛下为之受其讥谤也近闻王中正差往陕西干当公事有知泾州刘涣等曲加谄奉鄜延路钤辖吴舜臣违失其意俄而涣等进擢舜臣降黜衆人皆言中正所为审或如此则是中正弄权已有其验今陛下又置之肘腋委以腹心臣恐天下之人将重足接迹而畏之舆金辇璧而奉之矣外议又言山陵礼毕韩琦必求引退两府当有迁臣窃虑两制以上万一有无廉耻之人或隂结此属以求进用者夫以尧之聦明咨于四岳衆言佥同然後用人犹失之於鲧况可决於近习之口乎凡公忠正直之士必不肯借誉左右以求自售齐威王所以赏即墨大夫而烹阿大夫正谓此也昔汉唐之衰宦官所以坏乱纪纲倾覆国家者皆由人主与之谋议帷幄进退羣臣故也此乃治乱安危之本不可不察伏望圣慈详思臣言凡欲知天下之事当询访外廷之臣其王中正不可令干当御药院或奸佞之臣豫设机谋以经营两府者必不可用则天下幸甚

光又论高居简状曰臣闻古人有言堂上不粪则郊草不赡旷芸言近者不治则不暇及远也窃见干当御药院高居简性资奸回工谗善佞久处近职罪恶甚多臣谨按祖宗旧制干当御药院官至内殿崇班以上即须出外盖以日月寝久官资稍高则防其凭恃威灵窃弄权柄远监汉唐之祻深为子孙之虑故也陛下即位之初内臣以覃恩迁官者尽补外职独留御药院四人天下首以此一事讥陛下之失况居简於衆人之中最为狡猾而陛下特加宠信待以腹心中外指目大玷圣德臣职在绳纠不敢不言伏望圣慈遵祖宗令典应干当御药院官至崇班以上者尽授以向外差遣其高居简乞远加窜逐以解天下之惑

光又论高居简状曰臣近曾上言干当御药院高居简工谗善佞乞远加窜逐未蒙施行昔周公以立政戒成王至虎贲缀衣趣马小尹左右携仆百司庶府亦皆择人穆王命伯冏为太仆正曰昔在文武侍御仆从罔匪正人又曰简乃僚无以巧言令色便辟侧媚其惟吉士仆臣正厥后克正仆臣谀厥后自圣自古圣帝明王虽左右小臣未尝不谨择端良之人以自防逸豫之生也况陛下嗣膺宝命圣德惟新善恶兴衰於此乎分而使谗佞如居简旦夕常在左右又宠信之此乃异日祻乱之根腹心之疾也臣职在去邪不敢不再三上言伏望圣明依祖宗旧制应干当御药院官崇班以上者并令出外其高居简仍乞远加窜逐

光又论曰臣昨日前上殿言干当御药院高居简自先帝时窃弄权柄陛下复宠而信之大为圣德之累乞治其罪陛下许臣送枢密院施行至今未闻有指挥不知居简以何道结陛下能如此之深也居简所能止於谗佞佞者不过巧言令色希意迎合快人主之欲以市其权使人主溺於荒宴而不自知也谗者不过离人君臣间人骨肉惑人主之心以固其恩使人主陷於倾危而不自悟也有是二者不可不察向使陛下即位岁久功业已成而有谗佞之臣始得弄权天下有识者犹当寒心何则知其必为祻乱之阶也况今初承大统当鋭精求治之时而遽留居简於左右仍加宠信根蔕已牢则异日之忧可胜道哉此臣所以不避死亡而必当力争者也或闻陛下欲待居简自求引退然後遣去臣诚戅愚未晓所谓若国之大臣耆年有德闻望素高一旦偶有小失未为外人所知陛下务存终始使自引去以全其名则可矣其挟奸作慝者犹宜明正刑书况居简闺闼小臣罪恶盈积所宜肆诸市朝宣示四方以戒憸人而尚足为之隐乎且居简奸邪播闻远近陛下今日虽为之隐天下耳目庸可蔽乎凡居简所以能为恶者以其自托宫禁譬如狐鼠依凭城社彼唯恐离去左右岂肯自陈求退乎伏望陛下尽出羣臣前後所言居简事状送居简赴所司明治其罪以彰至公之道

知谏院杨绘论不当差王中正等往外干事状曰臣谨按春秋君之始年变一年而谓之元年者欲其善於始也变一月而谓之正月者欲其正於始也恭惟陛下肇升大宝新布大令天下之民倾耳拭目以观听乎圣功睿业实所谓善之於始正之於始之时也凡百注措可不谨诸近闻差干当御药院王中正往陕西干事续又差干当御药院李舜举继往未几又差押班王昭明继往御药院押班最为亲近之职祖宗已来差出甚少外之官吏苟奉上所亲近之人不唯扰民抑甚骇物今乃旬日之中差御药院二人押班者一人接迹而行陛下以此辈为腹心乎则馆阁台省之臣乃朝廷所养以待用者岂无一人可为腹心而必用此辈乎臣近又闻冬至节假百官颇循旧例游相国寺闻有小黄门随而抄劄姓名臣不审陛下以之为耳目而使之然乎抑此辈自欲以媚於上乎如陛下使之然则非前旒蔽明人主不窥私之义也若其自媚於上则蔽陛下之聦明其可量哉臣切意陛下之所为慕居尧舜之上而反有不监汉唐之季臣窃惑之伏乞委腹心耳目之任於世之贤者无俾宦者之权从此渐盛乃所以为善之於始正之於始之术也

熙宁元年右正言孙觉乞定着内臣员数年未四十不得入诸闺合状曰臣风闻日近行遣内臣白茂先事如茂先所坐宜在诛戮之科贷以不死圣恩甚厚然内臣出入宫闱宜在防限臣闻先帝时後宫甚肃内臣出入皆更相戒饬耸栗祗畏在仁宗朝入内内臣亦尝限年年未四十者不得入诸闺合臣谓因此事定着员数仍以年为限隔便使重为保任自非通诏令之处一切减损盖宫省之内不可以不清而防微杜渐亦宜及其未然

九年侍御史周尹等论遣李宪措置边事状曰臣等伏见朝廷以熙河路鬼章为寇遣内侍省押班李宪往以秦凤熙河路计议措置边事司为名中外之论皆谓宪虽名计议措置边事而军前诸将皆受宪节制其实大帅然自诗书已降迄于秦汉魏晋周隋上下数千载间不闻有以中人为将帅者此其故何也势有所未便也盖有功则负恃骄恣陵轹公卿何所忌惮无功则挫损国威传笑四夷非细事也唐自睿宗以前未尝以将帅属中人至明皇承平日久志大事奢稍委近习会安南蛮渠梅椒鸾叛而杨思勉请行遂许之然犹以宗楚客为大都护及覃行章乱黔中始以思勉为招讨使虽有擒灭丑虏之功而唐之祻萌於此矣及代宗用鱼朝恩拒史思明讨仆固瑒而恃功擅命几危社稷倚元载除之寒心者数月以程元振判元帅行军司马权震天下元勲故老皆见斥逐洎敌人内侵集天下兵无只轮入关者此皆已然之效也至宪宗时王承宗叛以吐突承璀为行营招讨处置使谏官李佣许孟容吕元膺段平仲白居易等衆对延英谓古无中人位大帅恐为四方笑乃更为招讨宣慰使而承璀卒以无功轻谋弊赋得罪及後世区区踵其故迹而唐之祻有不可胜言者其源盖起於开元也今陛下更易百度未尝不以先王为法忽降诏命以中人为帅搢绅士大夫皆莫知所谓夫以陛下之仁圣神武驾驭豪杰虽宪百辈臣等知其无能为也然陛下独不长念却虑为万世计乎使後世袭沿故迹狃以为常进用中人常据兵柄则天下之患又将有不可胜言者矣陛下其忍袭开元故迹而忘天下之患乎方今虽乏人然文武之士布满中外岂无一人可以任陛下边事宪出入近密荷国宠荣诏下之日大臣不敢言小臣不敢议臣等代匮宪府以言为职故敢尽其狂愚

尹等又论遣李宪状曰臣等於十九日奏为用李宪专措置熙河事宜乞寝成命至今未蒙施行臣等重念古者奄人以典司内事而已虽汉唐之始亦未闻任事至後世始以政机兵柄假於所私而汉唐自是衰矣陛下议事造法远取於三代以汉唐之盛为不足道而肯安袭已敝之法重回旣成之命臣等备数宪府终未敢安也惟奄人柔媚非深长计虑也左右便辟以逆人君之嗜好作为陛下旣数假宠於宪则其类莫不畏向而服从之而其情日自侈大宪功益高赏不可不进及其盛而抑之则其中必不自满矣以柔媚之性日习於侈大挟不自厌满之心得所信向服从之类以事陛下於中此不可不戒也臣等知陛下圣智神武以犬马用宪覊绁衔勒必无狂逸奔踶之忧而臣等区区诚为过计然反复思念自古未有以兵寄奄人而不乱者夫天下之事忽於其始则其终也必有害陛下以一方事宜属之宪後执以为例则兵权必归焉陛下以薛昌朝役於宪人习以为常则士大夫必见摧伤矣此必然之效也惟陛下深念之故臣等以谓果庄之患小用宪之患大宪功不成其祻小有成其祻大昔汉唐及艺祖皆以兵定天下方其初中国瓜析为八九世方乏才人不知学而祖宗震起於搀抢扰攘之中所以安宁者亦自多士而已未闻此属有与焉今果庄狗偷鼠盗非可畏之与国也祖宗恩德庇覆之久陛下作成人才之盛非无可用之忠臣也陛下何重於宪而忽忘天下之士怠功臣之心兆後世之患哉陛下神明渊奥非羣臣所能窥测然臣等於此日夜念之至熟而无疑者也陛下谋于心臣等谋於衆人陛下欲权一时臣等为万世计惟少屈意听纳早赐指挥寝罢以安物论

监察御史里行蔡承禧论遣李宪措置边事状曰臣伏覩诏除内侍省押班李宪充秦凤路计议措置边事其一路将领皆取宪约束臣等伏见艺祖之朝中官不过给使太宗使以黄衫给事禁中方是之时四方可谓多事不以不称之才而天下士民罔不服从以之兴大统传後世逮唐之晚乃以吐突承璀为招讨处置而侍从之官论奏不已宪宗屈天下之议而用之终以无功而罢盖一方之警欲以扰一路为难以天下之力治一小警为至易此理顺故也理顺则无远而不从理屈则虽近而不服熙州小警大不过觊幸朝廷之爵禄岁时之赐与小不过欲以劫掠本界仓廪牛马况封疆之臣所聚者一路之勇所用者一路之智也彼夙夜砥砺欲以捐躯命而承德音乃使潜气屏息以顺适奄尹之指令乎臣等又闻名言兹在兹苟有兹事必在兹义今虽委曲傅就更为计议措置之名其实使一路将领出於指麾乃是行招讨经略之职欲以厚诬议者安可得乎况今天下之广士民之衆岂无一宪辈而頋必用之何示天下以不广哉伏望朝廷鉴艺祖太宗之所以裁抑中人业成若此念唐宪宗所以崇用之而功卒无成之若彼明所与以称所施天下幸甚

承禧又论遣李宪措置边事状曰臣近章疏论列李宪不合充秦凤路计议措置边事悉陈区区之愚陛下赦其狂瞽开纳听受至今未奉旨挥寝罢臣自度智谋愚下讷於辞说不足上回宸虑此事实系国体重轻贻训将来不可遂已臣语直辞拙言不逹意而宪以敏给辩慧能当陛下之意臣进见开陈有时不能尽事情万一而宪朝夕得侍清光详复巧说臣孤立无蜉蝣蚁子之助而宪内外之人观望称美以为才能势不均敌而臣独冒万死拂上旨惓惓若此者岂为臣一身之计重念祖宗基业之难而臣荷陛下识擢奨怜使之尽言不忍缄默自同衆人惟陛下留神而熟思之

承禧又论遣李宪措置边事第三状曰臣自闻诏除内侍省押班李宪充秦凤熙河计议措置边事臣两有论列未奉圣旨指挥臣窃以陛下通知古今明晓治体非不知中人之出为害政中人之柄兵不可示後世而必欲使之者非以其便敏能适於旨令欤非捷给能有以应对欤非以在熙河曾经行伍之间乎此圣意孜孜果於用之欲以救生民一时之患而忘其可虑之远者臣故仰服陛下垂意於一世之功矣然而便敏似才捷给似智又曾经行伍必以为有功臣请言便捷之害於政者夫中人之出务於集事而不度事之深浅一槩以束下为能旣居两路经略使之间则必以陛下之威气使两路经略使不敢议其可否纵事有未便则无敢言者矣无敢言者则虽有害於边防陛下无由而闻矣臣请言捷给之害於事者陛下深居法宫之中羣臣进见以时而宪以亲侍陛下言之亲莫如宪日侍左右莫如宪其为固已易於信从而又尝历熙河其性慧巧必能有以投陛下之意其所言边防有害则陛下虽圣明悉知之乎宪之处熙河谓之有功也岂宪之独能然哉上有大帅下有偏裨熙河军吏以陛下俾亲信之出也有功必推宪其无功敢议宪以闻上乎故宪能累积以至此岂宪之必能然哉而以陛下之明圣必有以照亮而未肯遽易者岂非出此乎臣有一言望陛下少垂清虑复之熟之陛下今命诸路之帅都副緫管以为可以任边以今差将官正副七十余人以为可以将领矣至於小郡列堡而以才武名者不可胜数小有事宜岂无一人可任者至以中人为专帅而临制两路虽曰计议又带措置之名四夷闻之岂不轻视中国乎况今秦凤熙河之凋弊常俸自己难给而又一二千指挥之兵以食之果庄者如闻潜已遁去臣恐宪虑无功又别生边事以邀觊伏望圣虑特回德音以慰安中外天下幸甚凡今得侍左右皆有以将顺而臣独仰拂宸旨岂臣之所欲哉惟陛下思之干冒宸旒不胜万死

十年监察御史里行彭汝砺奏曰臣昔者论不当付寺人以兵陛下以为非是及李宪师出果获鬼章自洮以西遂至无事而臣言绌矣臣之言非以宪为不足以成功其虑亦不在宪故臣言自绌於疑犹信天下之事固有趣时而为之者然其大纲亦不可以一槩言也今以周官观之考其数盖不及百人而所事亦略可见以今视之其多少轻重何如也盖古者因民之有是疾故择而任焉非以使令之故刑无罪之人而为之也彼其类非无聦明贤智无故使以刑徒其身废絶其类至踰千百焉此非先王以仁爱人之道也古人惟酒浆醯醢司服守祧而已其它莫与焉今以一道之权与之此非先王以义制事之意也宪辟薛昌朝不听切齿扼腕以为腐儒所卖自是不复回顾士人矣张茂则以河事颉颃作气官属罕见其面虽逹官大吏俛首不敢与抗而奸诈之人稍复趋附以侥幸万一之利陛下以是观之使其有可以轻士人之势其心如何且朝廷比年之役其最贻陛下忧者洮西闽蜀其最系议论者惟濬川之役今日之役最为大者洮河之役数者皆在寺人是陛下所爱养尊宠之士大夫无一可属任者也且彼其初非无敏健精悍可用之力及稍任事者则窥觎玩弄藉蹈士大夫矣诗曰商鉴不远在夏后之世陛下试取汉唐以来宦官之事观之亦足以知矣自古人君方其无事之时未见其害则士大夫之言为不足信亦莫之听也及其祻乱并作本末颠沛至於无可奈何而後已自古及今盖非一二也惟陛下为宗社计之不胜幸甚哲宗元佑五年御史中丞梁焘论陈衍采访外事状曰臣风闻中贵陈衍采访外事密奏两宫衍近来颇自表异淩狎羣辈气岸不逊臣以谓两宫圣明辅陛下施为有宰执论事得失有台谏百司各守其职循名责实则事无废弛岂可使阉尹贱隶上玷聦明若此人言为可信有伤圣德渐不可长

八年十一月翰林学士兼侍讲范祖禹论宦官劄子曰臣闻书曰与治同道罔不兴与乱同事罔不亡汉有天下四百年唐有天下三百年及其亡也皆由宦官相去五百余年如循一轨盖与乱同事未有不亡者也汉自元帝任用石显委以政事杀萧望之周堪而废刘向等汉之基业坏於元帝东汉邓后临朝中官用事手握王爵口含天宪顺帝以後五侯专朝桓帝灵帝之时十常侍擅天下子弟亲党割剥百姓毒流四海附之者宠及三族违之者灭及五宗大考党狱夷戮天下名士於是黄巾贼起朝野崩离及袁绍诛宦官献帝奔播困饿而曹操因之以篡汉唐自明皇使高力士省决章奏宦官始盛李林甫杨国忠等皆因力士以进唐亡之祻基於开元肃宗任李辅国末年寝疾辅国以兵劫迁明皇於西内杀张皇后及二王明皇以忧崩肃宗以骇没贵为天子上不保其父中不保其身下不保其妻子由用辅国一人而已代宗用程元振功臣畏谗吐蕃寇?京师播迁于陕德宗用宦官分领神策禁兵其後天子由其所立唐室终以此亡宪宗服金丹躁忿为陈弘志所弑敬宗为刘克明所弑文宗欲讨宪宗之贼谋泄仇士良杀四宰相及朝臣灭其族流血成渠朝廷半空文宗忧愤以至于没武宗以後皆由宦官所立僖宗呼田令孜为父天下大乱黄巢贼起播迁于蜀又幸兴元杨复恭自称定策国老呼昭宗为负心门生天子刘季述等废昭宗於东内韩全诲等劫昭宗幸凤翔於是崔裔诛中官而朱全忠劫迁昭宗遂弑之因以篡唐观汉唐亡国之祻其酷如此後之人主岂可不以为刻肌刻骨之戒哉太宗时王继恩有平蜀之功中书欲除宣徽使太宗曰朕读前代书史不欲宦官预政事宣徽使执政之渐也宰相恳言继恩有大功非此不足为赏太宗切责宰相等乃命学士别立宣政使之目以授继恩布衣韩拱辰诣检院上言继恩功大赏薄太宗大怒以拱辰妖言惑衆杖脊黥面配流崖州太宗可谓深鉴前古而塞祻乱之源矣英宗服药任守忠往来交构两宫致慈圣太后与英宗不相悦言者劾奏其罪贬蕲州安置尽逐其党然後慈圣英宗母子如初宫省清肃至熙宁元丰间内臣之中李宪王中正宋用臣三人者最为魁杰宪总兵熙河兼领三路中正总兵河东兼领四路其权势震动内外自陕以西人不敢斥言宪名中正口敕募兵州郡不敢违师徒冻饿奔溃死亡最甚宪陈再举之策以诱夏贼致永洛陷没在熙河僭拟不法用臣兴土木之役无时休息?舟船置堆垜网市井之微利夺细民之衣食专事刻剥为国敛怨此三人者虽加诛戮未足以谢万姓朝廷止从寛典量加废黜唯宪独死中正用臣犹存陛下近召内臣十人续又召数人而李宪王中正之子皆在其中又除押班二人带御器械一人中外无不骇愕旣而闻二人以执政言其有过先罢三人以舍人徼词头且辍然前来指挥首违故事又李宪王中正之子旣得入侍则中正用臣亦将进用人心不得不忧故臣敢极言之陛下与太皇太后同听政之初外逐蔡确章惇吕惠卿等及羣小人故朝廷肃清内逐李宪王中正宋用臣等及羣小人故宫禁肃清内外皆无凶人故天下安静臣历观近古内外肃清未有如今日也祖宗法度所以维持後世不可轻变陛下奈何先自坏之陛下所以享南面之尊蒙已成之业四方万里奔走而听命者以朝廷公正天下心服也陛下何不慎守法度规矩增修德政使过於垂帘之时然後不失天下之望今未及进一贤行一善先骤用中官如此之盛四方闻之必以为政出宫掖无复纲纪如衰季之世岂不大失人心哉夫人心一失欲复收之甚难陛下若作一二事使中外悦服四方竦动则他日所为有顺流之易人心先信故也若作一二事使中外忧疑四方解体他日虽有美意人已不信在前岂得便心服乎如此而望德业之光名誉之隆非臣之所知也今中官止是陛下左右给事使令臣虽至愚亦知其必未有害政之事然欲治外者必先治内欲治远者必先治近是以明王慎选左右壬人尧舜畏之佞人孔子远之恐其有损而不自觉也昔唐之时仇士良教其党曰天子不可令闲常宜以奢靡娯其耳目使日新月盛无暇更及他事则吾辈可以得志慎勿使之读书亲近儒生彼见前代兴亡必知忧惧则吾辈踈斥矣士良以此固其权宠故能专恣二十余年夫汉唐之事当今必无然以先帝天资英睿圣学高明可谓不世出之主而内外为小人所悞外兴师旅内兴百役先帝未尝享太平之乐终以忧勤损夀凡不便民之事皆羣小所为而使先帝受天下之谤臣常痛之故不愿陛下复近小人盖以此也陛下诚能听臣之言悉追罢除用内臣指挥未到者别与差遣已入者复授外官则中外之人称诵圣德万口一辞以为至美乃可以解衆庶之惑洗陛下之谤此如反掌之易何难而不为哉自闻近日两次指挥以来外议汹汹皆云大臣不能争执陷陛下於过举台谏之臣又皆畏避中人莫敢一言但恐陛下未之知耳若使知之必不为也臣侍经筵八年日望一日岁望一岁期陛下为令德之主唯恐有纎毫之失故不避违拂圣意数进苦切之言陛下每留睿听以臣愚直见知臣亦不量微力窃以献纳自任今兹事体实系朝政污隆人情去就臣义均休戚荣辱不忍默默坐视敢冒万死而献其忠唯陛下裁察

历代名臣奏议卷二百九十二








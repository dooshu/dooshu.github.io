旱麓

六章，章四句


首章讲：此亦咏歌文王之德。若曰：圣人之生也，天与神之所助也，人极之所立也。而要之获助而感人者，以圣德之盛耳。今文王之德，吾无从而名矣。试观于感应之际，不有足征乎？





瞻彼旱麓，榛楛济济。

旱，山名。麓，山足。榛、楛，木名。济济，众多。瞻彼旱麓，而榛楛济济，地道美而物生自盛矣。





岂弟君子，干禄岂弟。

岂，是乐。弟，是易。君子，指文王。干禄岂弟，此言致禄以德。况我岂弟君子，易简得天下之理，和顺奋至德之光，虽非有心于干禄也，然德在而福自至。是干禄也以岂弟矣，夫岂出于幸致哉？

二章讲：





瑟彼玉瓒，黄流在中。

黄流，郁鬯之酒。瑟然缜密之玉瓒，足以为黄流之地，则必有黄流在其中矣。宝器岂荐于亵味乎？





岂弟君子，福禄攸降。

君子，指文王。攸，是所。降，是下。况我岂焉而乐、弟焉而易之君子，足以为福禄之基，则必有福禄下于其躬矣。盛德宁不享于禄寿乎？此固理之必然矣。

三章讲：





鸢飞戾天，鱼跃于渊。

戾，至也。渊，深水。鸢之飞也，则必戾于天矣；鱼之跃也，则必出于渊矣。





岂弟君子，遐不作人。

君子，指文王。遐不作人，此言必作乎人也。况我君子，以岂弟之德，妙感化之机，则成人有德，小子有造，固日迁善而不知为之者也，何有不作人乎？此亦理之必然矣。

四章讲：





清酒既载，骍牡既备。

载，是酒之在樽者。备，全具。祭必有酒也，清酒则既载而在樽矣；祭必有牡也，骍牡则既备而在俎矣。





以享以祀，以介景福。

享，是献。景，大也。以是而享祀于神明之前，则岂弟之德，感通有素，但见神之格之，而瑞庆为之大来矣。不有以介景福乎？

五章讲：





瑟彼柞棫，民所燎矣。

瑟，茂密。燎，爨也。瑟彼柞棫，其生也密，则民取之以供燎爨之用矣。





岂弟君子，神所劳矣。

君子，指文王。劳，慰抚。况我岂弟君子，则其德之所孚，无幽不格。但见思也而神若启之，行也而神若翼之，岂不为神之所慰抚乎？

末章讲：





莫莫葛藟，施于条枚。

施，延也。莫莫葛藟，其生也盛，则自施于条枚之上，而有相附之势矣。





岂弟君子，求福不回。

君子，指文王。回，邪也。况我岂弟君子，盛德在躬，而多福自怀，不待以私意求之，则其求福何有于回邪乎？

吁！上之有以得乎天，下之有以得乎人，幽之又有以格乎神，文王之德真可谓盛矣！乌能已于咏歌也哉？






◇至江陵下书（义熙八年十一月）

夫去弊拯民，必存简恕，舍纲修网，虽烦易理。江荆雕残，刑政多阙，顷年事故，绥抚未周。遂令百姓疲匮，岁月滋甚。财伤役困，虑不幸生。凋残之馀，而不减旧。刻剥征求，不循政道。宰莅之司，或非良干。未能匪躬俭（句脱一字。）苟求盈给，积习生常，渐不知改。

近因戎役，来涉二州，践境亲民，愈见其瘼，思欲振其所急，恤其所苦。凡租税调役，悉宜以见户为正。州郡县屯田池塞，诸非军国所资，利入守宰者，今一切除之。州郡县吏，皆依尚书定制实户置。台调癸卯梓材，庚子皮毛，可悉停省，别量所出。巴陵均折度支，依旧兵运。原五岁刑已下。凡所质录贼家馀口，亦悉原放。（《宋书·武帝纪》中）


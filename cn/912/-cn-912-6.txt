卷六

钦定四库全书

翰林记卷六　　　　　　明　黄佐　撰

朝参

凡朝参洪武中常朝御谨身华盖奉天三殿命本院官序立居文武第一班之後稍近上便於观听不许搀越每遇上御奉天门则立御榻之左皆常服朝朔望上御奉天殿具公服随班行礼毕诣文华殿朝东宫云永乐初令内阁儒臣侍朝立金台东御三殿皆陞殿赐燕宅忧则御西角门如常朝奉天门之制正统初内阁官始移下贴御道东序立本院官则序立丹墀之东第一班後御西角门亦如之若午朝晩朝之仪洪武时无可考者永乐中午朝御左顺门既陞御座内官设案内阁及本院侍班官俱于案西序立晚朝或御右顺门仪节亦如之宣德以後止御早朝退御便殿景泰中复御午朝而晚朝遂废大学士王鏊论视朝曰在易泰之象曰上下交而其志同否之象曰上下不交而天下无邦下之情达於上上之情达於下所以为泰不然虽有国若无国矣故曰无邦也交则泰不交则否自古皆然而不交之弊未有如近世之甚者也君臣相见不过视朝数刻遥相唯诺君或不识其臣臣或不交一言於君上下从事不过章疏批答相关接刑名法度相把持而已非独沿袭故常亦其地使然何也本朝视朝於奉天门未尝一日废可谓勤矣然堂陛悬絶威严赫奕将军持鈲御史纠仪鸿胪举不如法通政司奏上特是之命所司知之而已谢恩见辞惴惴而退上何尝问一事下何尝进一言哉此无他地势悬絶虽欲言无由言也愚以为欲上下之交莫若复古内朝之法盖周之时有三朝库门之外曰外朝询大事在焉路门之外为治朝日视朝在焉路门之内曰内朝亦曰燕朝玉藻云君日出而视朝退适路寝听政说者以为视朝而视羣臣所以通上下之情听政而适路寝所以决可否之计汉制大司马左右前後将军侍中散骑诸吏为中朝丞相以下至六百石为外朝盖外朝为尊中朝为亲也唐皇城之南一门曰承天正旦冬至受万国之朝贡则御焉盖古之外朝也其北曰太极门其内曰太极殿朔望视朝在焉盖古之中朝也又北曰两仪门其内曰两仪殿常日听朝而视事盖古之内朝也宋时常朝则文德殿五日一起居则垂拱殿正旦冬至圣节称贺则大庆殿赐宴则紫宸殿或集武英殿试进士则崇政殿侍从以下五日一员上殿谓之轮对则必及时政利害内殿引见亦或赐坐或免穿执盖亦三朝之遗意焉夫天有三垣天子象之中朝象太微也外朝象天市也内朝象紫微也国朝朔望正旦冬至大朝会则奉天殿即古之正朝也常朝则奉天门即古之治朝也而内朝独缺然非缺也太祖太宗时华盖谨身武英等殿筵宴奏事则内朝也而今久不御三殿深严人臣鲜或窥焉故上下之交絶而不通天下之弊由是而积臣愚欲於常朝之外於便殿之侧仿古内朝之法或三日或五日一御焉外朝或可间歇而内朝必以时举六部诸司以次奏事上随意决之难决者或从容问之大臣五日一次起居侍从台谏五日一员上殿轮对或不时召见凡谢恩朝见之类皆得上殿咫尺相对略去威严上不难於问下不难於对人才之贤否政事之得失风俗之美恶闾阎之疾苦古今之治乱皆得毕陈於前如此则上下之情可通内外之壅蔽可决天下之事将无不可为者

侍坐

洪武三年七月礼部尚书崔亮奏准凡大朝会赐宴文官三品以上武官四品以上上殿者赐坐墩其退朝燕闲行幸之处勋旧之臣文学之官赐坐者仍加绒罽绣褥九年定学士承旨於六部尚书之上学士在光禄卿之上侍讲学士在侍郎之上时正官列卿先侍郎故也其後学士虽五品犹先尚书焉十六年十一月甲寅诏定朝参官员坐次凡奉天门赐坐六部侍郎应天府尹国子监祭酒翰林院官谏官佥都御史坐於西角门东向若华盖殿坐於鹿顶外东西向永乐以後御三殿或便殿行幸无不赐坐者惟仁宣二朝始以尚书侍郎兼学士官於是学士非兼三品以上职者乃坐其下英庙以来接见儒臣之日少故侍坐之仪遂废若大祀天地次日庆成大宴羣臣学士陞殿侍坐在文职四品之上本院及詹事府坊局经筵官在六科都给事中之上中左门序坐修撰等官在六科给事中之上本院带俸官在太常寺博士之上詹事府主簿通事舍人在鸿胪寺署丞之上丹墀中序坐正统二年特命侍讲一人升殿列学士之下成化四年令修撰等官凡近侍风宪者另别於丹陛下之东西稍北而庶吉士与焉

殿上侍班

常朝御谨身华盖奉天三殿百官行叩头礼毕本院官用学士侍读学士侍讲学士侍读侍讲修撰编修陞殿侍班洪武二十四年三月辛未诏文武官除分诣文华殿啓事外凡遇陞殿合用履鞋照依品级侍班有违越失仪者从监察御史仪礼司纠劾东班则六部等掌印官本院官及春坊学士尚宝司西班则五府等武官及给事中中书舍人正统以後惟万寿圣节冬至正旦大朝贺及颁诏进实録册立册封始御奉天殿其侍班惟用修撰编修检讨等官四员是日早具朝服履鞋偕礼部鸿胪寺及导驾给事中纠仪御史等官最先入循殿旁至华盖殿前候上出鸿胪寺官奏执事官行礼礼甫毕即趋出复从殿旁趋出奉天殿内北向立候双炬自中前导则驾至矣及上陞宝座导驾官分东西立定趋至宝座之东西向与中书舍人对立候行礼毕自殿门以次趋出若东宫千秋节及冬至正旦朝贺亦用修撰等官二员与春坊司经局官对立侍班於文华殿行礼云

奏事

洪武三年七月己亥礼部尚书崔亮奏凡诸儒官於御前奏事或进呈文字恐有口气体气须退立二三步毋辄近御案凡立必於东西隅不得直前制曰可永乐四年令六部及近侍官有事当商略者皆於晚朝陈奏景泰二年令午朝翰林院先奏事学士周叙尝言於景帝曰臣自永乐以来职叨班行伏见太宗仁宗宣宗临御之时大班既退即於门上说事各衙门官轮流向前君臣相与商确政务罄尽所言人怀畏惮而事几不泄成密勿庙堂之美自正统以来王振擅权独立在旁於是辅弼大臣及近侍官员不得召对或有召对亦不敢详尽以致酿成今日之祸宜令羣臣依旧制轮流向前说事上止与对者相知他人皆不得预闻庶得吐露肝胆而不宣泄於外然竟莫能行今按三朝圣谕録所载曰翰林诸臣奏事右顺门又曰上御西角门翰林诸臣奏事退如此之类不一而足当时君臣相与盖可见也

便殿入奏

国初信用儒臣谒见无时每出御奉天门诸司有奏事常规退御便殿有特以事入奏者许径入洪武二十九年五月戊寅初命詹事府翰林院尚宝司中书舍人六科给事中仪礼司於午门内出入者各给牌为验已而罢之使近侍官得日至便殿奏事永乐二十二年八月杨士奇新改华盖殿大学士谢恩毕闻惜薪司奏准循岁例赋北京山东枣八十万筋供宫中香炭之用士奇入将奏之时蹇义夏原吉奏事未退上望见士奇笑谓蹇夏曰新华盖学士来奏事必有理试共听之士奇言诏下裁两日今闻惜薪司传旨赋枣八十万筋得无过多是虽岁例然诏书所减除者皆岁例上喜曰吾固知学士言有理吾数日来宫中事丛脞此是急遽中答之不暇致审即命减除四十万筋即其事也至正统时遂废景泰中侍讲刘定之抗疏言凡政事有早朝未及决者宜日御便殿使近臣侍於侧大臣奏於前言官察其邪而加纠弹史官书其言动以示惩劝君臣之间询谋畴咨互相可否以求至当此前代故事祖宗成法也遵而行之则剖决万几日益以熟审察百官日益以明圣政益新天命益隆矣若乃仍如前日无事但以奏本进入旨意批出臣恐偏听生奸独任成乱治化无由底於雍熙也疏上不省今按圣祖时出入禁籞以至临朝侍臣无不从者有所拟议欲修播告则翰林院官承旨草制中书舍人当御誊写谓之副墨尚宝官用宝即时发行若有憸邪在侧或事当参驳则六科给事中十三道御史抗声於御前执奏谓之对仗弹劾定之所云与王鏊论视朝互相发然犹未详及於此采而行之以复成宪是在今日

入直

洪武永乐洪熙宣德四朝近侍官轮班入直若本院官则日在馆阁吴沉刘三吾胡广杨士奇胡俨王英王直辈尝有内直倡和诗偶记曾棨东华门内新馆初成入直有作云东华楼观郁迢嶤高阁新成抗碧霄秘府图书金作匮御沟流水玉为桥草分翠色承殷辂鸟弄歌声和舜韶儤直几回清坐久隔帘时有御香飘盖当时车驾尝临幸馆阁故也不独宣召燕对与供奉文字而已

留宿

洪武三年将剖符封功臣下学士宋濓议五等封爵召宿大本堂讨论逹旦永乐中内阁七人者常召至燕寝论事或命假寐至达旦乃出及太宗上宾仁宗命尚书蹇义夏原吉学士杨荣杨士奇侍读王直侍讲王英同定大丧礼议国政宿内阁者凡七日正统中三殿新成学士杨溥受命草诏夜直东阁作诗纪其事有奎宿光临东阁邃觚棱影接北辰高之句云

侍游禁苑

圣祖制大诰首以君臣同游为言故当时儒臣每得侍上游观禁苑而亭台楼阁靡不登眺相与笑谈一如家人父子凡以通上下之情而成天地之交也学士宋濓尝侍上後苑观获上曰农事成矣对曰国以民为本民以食为天陛下知稼穑之艰难而念生民之良苦实盛德也洪武六年正月丙午上御武楼之便阁召御史中丞陈宁太子赞善大夫宋濓赐坐左右上谈嘉祥之应勅中贵人取所储膏露於宫中俄盛以翠甖跪进玉洁珠圆世所未覩也已而诏畀爨器至用金杓炼水二升火既匀水势成涛上起自龙帐中亲啓罂以投须臾融化与水为一上取杓倾泻二内侍举幕承之查滓已净重漉以绦纱囊上饮一爵而分赐宁与濓焉且曰此天地至和所凝也卿等服之去沉痾而享遐龄宁等饮毕奠爵於几顿首而退赋甘露浆诗以侈其荣濓在上前所陈说不为隐蔽虽家事苟有问亦一一道之尝曰君犹父也天也其可欺邪一日上问曰卿昨饮酒座客为谁馔为何物濓悉以其实对上笑曰卿饮时朕令人视之果如卿言卿信不欺我久益厚之每燕见必命茶赐坐每旦令侍膳询访旧章讲求治道或至夜分乃退永乐中学士解缙胡广等七人从上幸北京每令节燕闲扈驾登万岁山侍宴广寒殿泛太液池以为常广等多为歌诗以纪之宣宗时宸游尤多宣德三年三月庚辰上命尚书蹇义内阁学士杨士奇杨荣等十有八人同游万岁山许乘马及将从者二人既入东上北门乘马及乾宁门下马步出度桥中官导引登山周览复赐登御舟泛太液池赐茶及素羞十余品而凡荡桨持楫者皆中使倡和合律既而抵新建圆殿地势奇胜金碧照耀恍若身在蓬莱宫阙有间上乘马至慰劳甚周皆叩首称万岁上大喜徘徊久之特召士奇荣谕以天下无事不可流於安逸而政务之暇命卿等至此以开豁心目庶几古人游豫之乐不在拘检也士奇荣叩首称谢而退传谕羣臣方凭槛观中官挐舟网鱼复有旨人赐御酿玉醅一瓯饮既复命乘马游小山行一里许上乘马继至羣臣匆促将下马迎特旨勿下谕中官人赐钞三千贯从者人三锭且令中官陪至小山饮馔尽醉而归驾遂回未半里遇池中水鸟羣飞上亲发一矢中一鸟坠马前诸臣方入小山门遥见中官持鸟至传命赐义等炙食之羣臣望阙叩首谢遂徧游小山观二狮子滚球并金龙喷水水帘及曲水流觞之处皆雕琢奇异布置神巧莫不赞叹良久乃退坐松栢间享酒馔皆珍奇之品中官相与劝酬甚欢酒未阑人赐鹦鹉杯将彻复赐从者酒食皆醉饱而归及出西安门天已暝抵家则漏初下矣朔旦义等方相率诣御前称谢而中官传旨免谢云士奇与荣皆为诗以纪之七月十有一日召尚书蹇义夏原吉杨士奇杨荣同游东苑夹路皆嘉植前至一殿栋宇宏壮金碧焜燿其後瑶台玉砌奇石森耸环植花卉香艳穠郁引泉为方池上玉龙高盈丈喷激下注入於石渠直透殿内两旁石沟之首圆转各有二窍并列其一水贯其中委曲萦回复流至第二窍乃入於池直通殿外石池之中奇石屹立不假雕琢宛若升龙之状上四窍以通泉脉而常闭之啓其窍则水皆涌出直上盈丈与殿後石龙吐水相应池南又有台高数尺森列异石植以花卉纷披掩映殿陛前有二石左如龙翔右如凤舞天然奇巧宛若生成初上御殿中召义等语政务良久乃曰此旁复有草舍一区乃朕致斋之所非敢比古人茅茨不翦之意然庶几不忘乎俭矣卿等可徧观於是中官引至一小殿梁栋椽桷皆以山木为之而覆之以草四面阑楯亦然不加斵削少西有路迂回入荆扉则有河石甃之河南有小桥覆以草亭左右复有草亭亦东西相望宛若台星枕桥而渡其下皆水游鱼牣跃可观中为小殿有东西斋有轩以为弹琴读书之所悉以草覆之四围编竹篱篱下皆蔬茹匏瓜之类观毕上临河命举网得鱼数尾命中官具酒馔赐鱼羮既而召至前赐以金帛縧环玉鈎等物遂赐宴於东庑珍羞异味不可胜纪复被旨令各尽醉而归则暝矣士奇赋四言诗九章曰斋宫曰圆亭曰方沼曰翠渠曰黛峰曰灵泉曰御苑曰嘉鱼曰瑞匏荣亦赋长歌次早进谢焉七年七月上登万岁山坐广寒殿召翰林儒臣侍命周览都畿山川形势既毕上谕以元兴替之故曰兹山兹宇顺帝所日宴游者也岂不可感侍臣叩首曰纣之迹周之监也上曰然正统景泰中盖鲜闻矣英宗复辟始与诸大臣同游天顺四年四月十六辰刻上御南薰殿召尚书王翺李贤马昂学士彭时吕原五人入侍命内侍三人鼓琴上曰琴音和平足以养性曩在南宫自抚一二曲今不暇矣所传曲调得於太监李永昌永昌经事先帝最精於琴是三人者皆不及也贤等对曰由此不辍亦可精矣因皆叩首曰愿皇上歌南风之词以解民愠幸甚上起人赐镶鹤顶博带一条皆亲举授五人者皆叩首而出尝观君臣之际上贵致其礼下贵尽其诚若私昵媟?流连光景殆非圣祖所谓同游之初意也已

燕饮赓和

洪武二年十一月二十有二日上御外朝召学士宋濓侍讲学士危素侍读学士詹同直学士陈桱待制王禕起居注魏观吴琳列坐左右既而命本官进馔赐封酒饮之上屡尽觞中官承旨宣劝甚力濓数以弗胜桮杓固辞上曰卿但饮无伤也酒终上亲御翰墨赋冬日诗一章复繋小序于首命各以诗进濓最先禕次之观琳桱同又次之素最後诗以民瘼为言上曰素终老成其有轸忧苍生之意乎於是各沾醉而退六年开局禁中修大明日历十一月十五日前御史中丞诚意伯刘基偕学士宋濓詹同侍上燕乾清宫之便阁同被酒而还时缮书监生黄?在馆同爱其有俊才赋诗赠之字大如斚少选奉御传宣召濓等赴右顺门会上适乘步辇而至同余醒犹未解上谓之曰卿醉犹未醒耶同对曰臣虽醉犹能赋诗赠黄秀才谓昶也上曰诗何在同对曰在史馆中上顾濓亟取之既上奏上笑谓濓曰朕即和同诗卿当为朕书之濓於是受命书焉同诗不过称昶才美而御制之诗则并及君臣燕饮之故濓归与昶言之以为词坛盛事八年八月甲午上观於水陋尹程秋水赋言不契道乃更为之赋成召学士宋濓等观之且令各撰赋以进濓率同列撰成诣东阁次第投献上皆亲览焉复寘品评於其间已而赐坐勅大官进天厨奇珍内臣行觞觞已上顾濓曰卿何不尽饮濓出跪奏曰臣荷陛下圣慈赐以醇酎敢不如诏第臣年衰迈恐不胜杯酌志不摄气或愆於礼度无以上承宠光尔上曰卿姑试之濓即席而饮将彻上复顾曰卿宜更釂一觞濓再起固辞上曰一觞岂解醉人乎卒饮之濓举觞至口端又复瑟缩者三上叹曰男子何不慷慨为对曰天威咫尺间不敢重有所渎勉强一吸至尽上大悦濓顔面变頳顿觉精神遐漂若行浮云中上复叹曰卿宜自述一诗朕亦为卿赋醉歌二奉御捧黄绫案进上挥翰如飞须臾成楚辞一章濓既醉下笔倾欹字不成行列甫缀五韵上遽召至前命编修朱右重书以遗濓遂谕曰卿藏之以示子孙非惟见朕宠爱卿亦可见一时君臣道合安乐太平之盛也濓行五拜礼叩首以谢上更勅给事中宋善等赋醉学士歌云宣宗尤喜为诗初即位起学士李时勉而任用之一日幸文渊阁赐诸学士饮呼时勉谓曰卿非朕安得饮此酒时勉顿首谢他日侍游东苑上赐时勉酒酌以上所御金瓯时勉顿首辞曰臣可与陛下同饮不敢与陛下同器上悦命易以银爵既醉上出御制诗俾赓之宣德六年万寿圣节上御制诗一章赐尚书胡濙蹇义大学士杨士奇杨荣且曰朕茂膺天命惟尔四人赞翼之功赐宴尽欢而罢明日士奇荣各奉和睿制以献又尝与大学士黄淮燕饮於万岁山淮献诗他日陛辞复燕饮於太液池御制长歌以赠焉语在第五卷嗟乎虞廷喜起卷阿游歌其响不闻久矣至我朝而续夫燕所以示慈惠也诗所以道性情也燕饮赓和之际而至情蔼然迥出千古祖宗盛时上下之交有如是哉

召对

祖宗以来於凡燕闲之际执政大臣左右近侍时常皆得接见自英宗以幼冲嗣位此礼遂废惟有大事则传奉召之问对一二语遽出因袭以为故事景帝时壅蔽尤甚及英宗复辟始知其由乃亲决章奏日与大学士李贤议之贤据便殿入奏旧规每朝退独留不待呼召径诣上燕闲入见以承顾问然同列彭时吕原恒不得与焉上尝谓景泰全然不理政务或用人陞官明日谢恩不知所以文武大臣未尝接言上下之情如何得通贤曰自古明君未尝不与大臣相接商确治天下之道所谓接贤士大夫之时多亲宦官宫妾之时少也上曰如此天下岂不治安观英宗圣志盖励精求治而贤不能同人致交有功为可憾耳李东阳曰东阳自乙卯承乏内阁时孝宗皇帝临朝渊默自朝参复命经筵日讲之外罕接天顔凡有拟奏陈说答问之类每用本票揭帖大则具题本虽日积月累往往不能尽弘治十年三月二十二日朝食前忽遣司礼监太监韦泰驰至阁亟呼曰宣四先生叩其故曰不知臣溥臣健臣东阳臣迁亟具衣冠至文华殿叩头毕上曰近前於是直叩御榻司礼监诸太监皆环跪於案侧上曰看文书诸太监取本付臣溥臣健又分置朱砚朱笔授片纸数幅於臣东阳臣迁每一本上曰与先生辈计较臣溥等看毕相与议定批辞以次陈奏得允乃録於纸上以进上览毕亲批本面或更定二三字或删去一二句皆应手疾书宸翰清逸略无凝滞有山西巡抚官本上顾曰此欲提问一副总兵该提否臣溥等对曰此事轻副总兵恐不必提止提都指挥以下三人可也上曰然边情事重小官亦不可不提耳又礼部本拟一是字上曰天下事亦还看本内事情若止批一是字恐有遗失因取本阅之则曰是只须一是字足矣又一本臣健奏曰此本事多臣等将下细看拟奏上曰文书尚多都要一看下去也是闲就此商量岂不好皆应曰诺上指余本谓左右曰此皆常行事不过该衙门知道耳乃皆叩头退上复谓左右曰吃茶出文华门尚膳监官捧茶以俟韦太监喜曰茶已具矣盖时出急召未有宿办也自天顺至今四十年先帝及今上之初间尝召内阁不过一二语是日经筵罢有此召因得以窥天质之明睿庙算之周详圣心之仁厚有不可测量者如此自是平台煖阁稍稍召对并及部院大臣询其政务若欲复祖宗之旧者及孝肃太皇太后之丧议礼考文久或移晷多或连月蔼然家人父子之情顾上既明习国事天语严密议论层出或累数十句臣下虽承造膝欲荩一二语至无间可入或不竟其辞而退退而?绎所受亦不能悉记也议者以为孝宗若久於天位非惟奏事之制可复而隆平之治且成矣

召慰

编修杨士奇始入内阁每敷对望见天威犹有惧色太宗召而慰之曰朕知尔文学亲擢於此尔但尽心勿自疑畏英庙既复位退御文华殿召大学士高谷学士商辂谓曰朕在南京知尔二人无偏向心如今正要用尔好用心办事成化四年彗见言官劾内阁大臣商辂等遂求退奉旨朕用卿不疑何恤人言至诘责言者曰唐太宗用王魏朕用商辂有何不可欲加谴调辂奏言臣尝劝陛下优容言官已荷嘉纳如修撰罗伦辈复请召用今因论臣而又责之如公论何上以为然乃释言官不问而召辂至御榻前慰勉再三祖宗之礼貌儒臣往往如此

召示文翰

太祖皇帝尝出御制诗文以示词臣太子正字桂彦良即於上前大声诵之琅然左右惊愕学士承旨詹同私戒之上知之谓曰儒者事君正当诚意毋事矫揉也又尝出御制勅使彦良指摘彦良受命尽言称上意焉洪武二十年二月甲辰御注尚书洪范成先是命儒臣书洪范揭於御座之右朝夕观览乃自为注至是成召赞善刘三吾曰朕观洪范一篇帝王为治之要道也所以叙彛伦立皇极保万民叙四时成百谷本於天道而验於人事箕子为武王陈之武王犹自谦曰五帝之道我未能焉朕每为惕然遂疏其指为注朝夕省览三吾对曰陛下留心是书上明圣道下福生民为万世开太平者也宣德七年七月宣宗燕闲阅内库书画得元赵孟頫所绘豳风图因赋长诗一章召翰林词臣示之曰豳诗周公陈后稷公刘致王业之由与民事早晩之宜以告成王使知稼穑艰难万世人君皆当鉴此朕爱斯图为赋诗欲揭於便殿之壁朝夕在目有所儆励尔书於图之後九年十二月宣宗退朝御文华殿召少傅杨士奇等出御书洪范篇及御制序文示之且谕之曰所论或未当卿等当直言勿隐士奇等对曰圣论皆当直得古人精藴上曰朕在宫中虽寒暑不废书册士奇等对曰帝王勤学问则宗社生民有赖矣惟愿陛下始终此心上笑曰卿等亦常须直言朕不为忤

翰林记卷六








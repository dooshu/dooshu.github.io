得友人书述怀奉答　四十韵


良友致尺书，焚香再三复。上言时事艰，下念居幽独，中劝早出山，毋为匿岩谷。自维君亲恩，未合终隐伏，平生好意气，磨折谋事畜。亲老怯随宦，南北异寒燠。释褐六品官，岂不沾微禄。仰给太仓米，难供举家粥。翳余出蓬蒿，当道鲜推毂。坐压百僚底，未免徒碌碌。咏叹素餐诗，耻甚占覆。时平作危想，龙蛇忧起陆。自从互市来，门庭据非族，偏灾多涝旱，元气待培育。祸机伏眉睫，患气延心腹。中兴诸将相，零落骑箕速。要津半例进，长技谙吏牍。馀事颂升平，谁念贾生哭？抗怀古臣谊，浩叹惟仰屋。闲气代有钟，当出持钧轴。破格起卿材，救时选民牧。怀柔及川岳，水陆自詟服。微生乐贫贱，甘旨谋半菽。长作太平民，运免丁百六。高深未报恩，起作封人祝。圣世无弃材，或采到朽木。愿言拾遗阙，未敢希令仆。一念苟昧进，竽滥神先恧。岂惟宦减产，将为释之续。官箴白璧玷，故业黄杨缩。朝班纵见容，幸免不才逐。时艰坐无补，梦寐为觳觫。亡羊终必悔，得马未云福。岂学名利徒，微长辄表暴？籍诧金门通，书夸中秘读。可贵不可贱，入官增。忧时思见用，知止图归宿。师友邴曼容，此意吾私淑。将书置怀袖，沉吟未忍复。岂不愿要官，思之已烂熟。






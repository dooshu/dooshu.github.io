谢史馆马兵部启

右某启伏审光奉圣恩荣升仙馆恭惟庆慰伏以述作之任褒贬尤先历代所难遗编可复阙里之七十子独邱明之授经春秋之二百年唯董狐为良史矧设官之斯在固非贤而勿居侧听殊迁实由慎柬兵部学士学精玄史识茂经纶射策决科早擅场于多士彯缨就列久陪议于外庭出分郡守之圭符入佐县官之塩铁民謡载洽式露冕以行春国用益饶耻耕毫而言利属巴岷之致讨方台阁以选贤爰整使车远调兵食木牛流马千金之费无亏玉垒铜梁三捷之音继至枭巢已尽驺骑爰来青蒲屡奏于便宜锦帐荣迁于秩序仍授载言之任克彰遗直之风延阁讨论虽假获麟之笔坤维漕挽犹烦乘馹之行岂增秩以劝能实藉才而集事伫及瓜之受代方汗简以成书某早仰芳猷幸陪清列适遂亲仁之恳未伸致贺之仪敢冀恩私特遗缄尺愿言内省非所克当


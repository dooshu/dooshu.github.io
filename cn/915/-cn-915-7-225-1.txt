◇与顾欢书难夷夏论

见足下高谈夷夏，辨商二教，条勒经旨，冥然玄会，妙唱善同，非虚言也。昔应吉甫齐孔老於前，吾贤又均李释於後。万世之殊途，同归於一朝；历代之疑争，怡然於今日，赏深悟远，蠲慰者多；益世之谈，莫过於此。至於各言所好，便复肝胆楚越，不知苦甘之方虽二，而成体之性必一。乃互相攻击，异端遂起，往反纷频，斯害不少。惜矣，初若登天，光被俗表，末如入渊，明夷辉沦。夫导师失路，则迷途者众，故忘其浅昧，遽相牵拯，令先布其怀，未陈所恨。想从善如流者，不惜乖於一往耳。山川悠远，良话未期。聊寄於斯，以代暂对，情旗一接，所释不浅，朱昭之白。

夫圣道虚寂，故能圆应无方，以其无方之应，故应无不适。所以自圣而检心，本无名於万会，物自会而为称，则名号以为之彰。是以智无不周者，则谓之为正觉；通无不顺者，则谓之为圣人。开物成务，无不达也，则谓之为道。然则圣不过觉，觉不出道，君可知也。何须远求哉！但华夷殊俗，情好不同，圣动常因，故设教或异。然《曲礼》净戒，数同三百；威仪容止，又等三千，所可为异，政在佛道之名，形服之间耳。达者尚复以形骸为逆旅，兖冕岂足论哉！所可为嫌，在设教之始，华夷异用，当今之俗，而更兼治，迁流变革，一条宜辨耳。今当言之，圣人之训，动必因顺，东国贵华，则为兖冕之服，礼乐之容，屈伸俯仰之节，衣冠簪佩之饰，以弘其道。盖引而近之也，夷俗重素，故教以极质。髡落徽容，衣裳弗裁，闭情开照，期神旷劫，以长其心，推而远之也。道法则采饵芝英，餐霞服丹，呼吸太一，吐故纳新，大则灵飞羽化，小则轻强无疾，以存其身，即而效之也。三者皆应之一用，非吾所谓至也。夫道之极者，非华非素，不即不殊，无近无远，谁舍谁居。不偏不党，勿毁勿举，圆通寂寞，假字曰无。妙境如此，何所异哉？但自皇牺已来，各弘其方，师师相传，不相关涉。良由彼此两足，无复我外之求。故自汉代以来，淳风转浇，仁义渐废，大道之科莫传，五经之学弥寡。大义既乖，微言又绝；众妙之门莫游，中庸之仪弗睹。礼术既坏，雅乐又崩，风俗寝顿，君臣无章，正教陵迟，人伦失序。於是圣道弥纶，天运远被，玄化东流，以慈系世，仁众生民，黩所先习，欣所新闻，革面从和，精义复兴。故微言之室，在在并建，玄咏之宾，处处而有，此可以事见，非直布之空谈，将无物不可以终否，故受之以同人故邪？意者夫圣人之抚百姓，亦犹慈母之育婴儿，始食则饵以甘肥，甘肥既厌，复改以脂蜜；脂蜜既厌，则五体休和，内外平豫，为益至矣，不其然乎，理既然矣。而横厝非贬，妄相分别，是未悟环中，不可与议。二贤推荡往反，解材之势，纵复得解，非顺理之作，顺理析之，岂待推荡？足下发源开端，明孔老是佛，结章就议，则与夺相悬，何绅擎跽，为诸华之容，稽首佛足，则有狐蹲之贬。端委罄折，为侯甸之恭，右膝著地，增狗踞之辱。请问若孔是正觉，释为邪见。今日之谈，吾不容闻，许为正真，何理鄙诮，既亏畏圣之箴，又忘无苟之礼，取之吾心，所恨一也。又云，全形守祀，继善之教，毁貌易性，绝恶之学，是商臣之子，有继善之功，覆障毁落，有绝恶之志，推寻名实，为恨二也。又云，下弃妻孥，上废宗祀。夫鬼神之理，冥漠难明，故子路有问，宣尼弗释，当由死生道殊，神缘难测，岂为圣不能言，良恐贤不能得。三达之鉴，照之有在。足下已许神化东流，而复以丧祭相乘，与夺无定，为恨三也。又云，切法可以进谦弱，赊法可以退夸强，三复此谈，颠倒不类。夫谦弱易回，可以赊和而进，夸强难化，应以苦切乃退，隐心检事，不其然乎。米糠在目，则东西易位，偏著分心，则辞义舛惑。所言乖当，为恨四也。又云，抑则明者独进，引则昧者竞前。夫道言真实，敬同高唱，覆载万物，养育众形。而云明者独进，似若自私，佛音一震，则四等兼罗，三乘同顺，天龙俱靡。而云昧者竞前，亦又近诬，探赜之谈，而妄生疮疣，游辞放发，为恨五也。又云，佛是破恶之方，道是兴善之术，破恶之方，吾无间然。夫恶止善行，乃法教所以兴也。但未知兴善之术，术将谁然？若善者已善，奚用兴善？善者非善，又非兴善，则兴善之名，义无所托。今道者善也，复以兴善，取之名义，太为继富，不以振恶，为教褊矣。犬道兼弘，而欲局之，为恨六也。又云，残忍刚复，则师佛为长，慈柔虚受，则服道为至。夫摧伏勇猛，回靡残暴，实是牟尼之巨勋，不乖於慧旨，但道力刚明，化功弥远，成性存存，恩无不被，枭鸩革心，威无不制。而云唯得虚受，太为浅略，将无意沦偏著，不悟狭劣伤道邪？披寻第目，则先诫臆说，建言肆论，则不觉情迁。分石难持，为恨七也。又云，八象西戎诸典，广略兼陈，《金刚》《般若》，文不逾千，四句所弘，道周万法，粗妙两施，繁约共有，典法细诫，科礼等碎，精粗横生，言乖乎实，为恨八也。又云，以国而观，则夷虐夏温，请问炮烙之苦，岂康竺之刑，流血之悲。讵齐晋之子，刳剔苦害，非左衽之心，秋露含垢，匪海滨之士，推检性情，华夷一揆，虚设温严，为恨九也。又云，博弈贤於慢游，讲诵胜於戏谑。寻夫风流所以得传，经籍所以不废，良由讲诵以得通，谘求以成悟，故曰学而不讲，是吾忧也。而方之戏谑，太为慢德，请问善诱之筌，其将安寄。初未得意，而欲忘言，为恨十也。有此十恨，不能自释，想望君子，更为伸之，谢生亦有差参，足下攻之已密，且专所请，不复代匠。（《弘明集》七。）


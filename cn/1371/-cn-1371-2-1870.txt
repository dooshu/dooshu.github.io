苦热

炎歊行中天，曼肤汗翻水，纤絺薄如雾，不异铠被体。



散发垂两肩，万事弃不理。



寸阴若度岁，日暮何可俟。



颇闻交广间，暑又烈於此，此如不可耐，彼岂皆暍死？



聊当扶短策，北涧弄清泚。



岂必拜赐冰，恩光动闾里。



苦热

万瓦鳞鳞若火龙，日车不动汗珠融。



无因羽翮氛埃外，坐觉蒸炊釜甑中。



石涧寒泉空有梦，冰壶团扇欲无功。



余威向晚犹堪畏，浴罢斜阳满野红。




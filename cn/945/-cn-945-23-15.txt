代中书请听政状

右臣等伏以先后升遐宸衷哀慕痛深创钜擗摽伤摧殆兹弥旬焭然在疚虽三日听政备遗诰之丁宁四表叫阍罄羣情之恳到而诏旨敦谕形於未忍朝野惶骇罔知所图窃以机务至繁不可以暂旷治命至重不可以辄违况自先后圣体弗康载离寒暑皇帝陛下衣不解带药先必尝躬祷神只徧走羣望亲候安否日至寝门或常膳之载加然乃御食虽中夕而屡起靡敢宁居动静承顔勤劳不匮天子之孝载籍所无及兹上僊追怀罔极充穷永感谅闇不言臣等获造倚庐面陈至恳愿以宗社为念少抑哀怀望遵顾命之文俯临庶政而易月之制圣情誓守於几筵宅忧巳来天顔殆至於栾棘臣等兢惶屏息不敢仰视伏望陛下循祖宗之旧典克保彛章禀母后之遗言勿违慈旨节哀顺变式协前经垂拱向明躬决庶务以天下而为大计俾羣臣而覩清光如此即长乐如在之灵实歆孝德有司各扬之职不紊官常所系非轻期於得请


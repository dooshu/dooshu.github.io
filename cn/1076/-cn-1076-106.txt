卷一百六

<史部,诏令奏议类,奏议之属,历代名臣奏议>

钦定四库全书

历代名臣奏议卷一百六

明　杨士奇等　撰

仁民

宋英宗时知谏院傅尧俞论河北差夫状曰臣奉勅差送伴北朝人使过北京窃闻朝旨令恩冀深瀛洺州乾宁永静军等处修河夫役於寒食後下手舆议纷然以为非便臣独念自古借力於民必在农隙河上差夫亦积有年未尝不於寒食前放罢者惟缓急救护堤岸即不拘时候岂有每年常事故害农时且二三月间正是农忙之际若雇人充役必有数倍之费况又春晩或多雨水则人夫费力亦数倍寻常兼自来民间得预买紬绢钱以了春夫今直至寒食後点集则紬绢钱使费已尽又须生利取债数州之民转见不易况元初擘画别无利病只以天寒地冻为言今天幸不寒地已不冻伏望朝廷体察寔无事生害苟不以臣为狂妄乞早赐施行

神宗熙宁三年御史中丞吕公着上奏曰臣窃惟祖宗承五季之乱抚有天下其间法度草创固亦未尽及古至於临下以简御衆以寛好生之德洽於民心则汉唐之盛无以加也是以有国百年民心欣戴虽凶年饥岁流离至死而无有背叛之心者良以仁心厚德深足以固结其心唯是月日既久事或有弊此陛下所以临朝奋然思欲惩革然而施设措置未得其术才及一二末事颇已咈戾衆心是以内外乖离人人危惧窃以祖宗以来所以深得人心者艰难积累固非一日今岂可以一二末事轻失其人心人心一揺未易复收後虽有善政亦难行矣况上下危疑之际难安易动此臣所以为寒心也伏望陛下仰思先烈俯察物情凡所施为务在仁厚无致近薄以敛衆怨则人心悦而天意从矣右司谏苏辙再乞放积欠状曰窃见三省同进呈臣前奏乞将民间官本债负出限役钱及酒坊元额罚钱见今资产耗竭实不能出者令州县监司保明除放事奉圣旨节文令户部勘会应系诸色欠负科名数目仍契勘欠户见今各有无抵当物力开具保明闻奏臣窃谓朝廷将施舍已责救民於沟壑之中其施行节次当如救焚不可少缓前件指挥令户部开具欠户见今抵当物力此事不在户部惟州县可见若令户部取之州县文字往来动经岁月反覆问难何时了絶救民之急不当如此此乃有司出纳之常度而非朝廷救灾之体如陛下将布德施仁以收民心答天意但使惠泽滂流虽民间小有侥幸何损於德况此积欠经涉久远凶岁疲民空烦鞭箠必无所得纵获毫末无补国计乞特降朝旨直下诸路监司与州县一面依下项除放结罪保明闻奏所贵小民早被圣恩不致失所别致生事

彭汝砺上奏曰臣闻天下之理苟惟无心则虽匹夫之愚可以与知苟惟有蔽则虽聦明之士不能无惑焉言民则必欲爱之不能爱之则为不仁言利则必欲远之不能远之则为非义此其为说非有可攻也而今之言理财朘削刻剥及民之肌肤而民至於无以事父母育妻子然犹曰未也理固当如此臣以为陛下动心改为之否也夫改为之始事或有过与不及今真损益以适厥中之时也惟陛下裁幸之

韩维乞罢保马保甲劄子曰臣比因进对曾具奏陈乞陛下深察盗贼所起之原罢非业之令寛训练之程盖为保马保甲发也何则农民以稼穑为生使之出钱市马已非其愿又守护灌饲素昧其方万一死损复更偿买昔时一马直三二十千者今至百千矣农民如此未有已时愁叹之声闻於道路近岁保甲筑垣为塲号为团教一丁在官训习又须一丁供送饭食家阙耕作身受劳苦不无怨怼夫使失业怨怼之人操持兵器习为击刺之事岂不可虑近者又闻京西保马颇为羣盗掠取换易乘骑如其外廐河北保甲渐亦作过侵暴良民州县不能禁此患在耳目之前则更易措置诚不可缓也且臣非谓国马遂不可养但官置监牧可矣臣非谓民兵遂不可教但於农隙一时训练可矣孟子曰天时不如地利地利不如人和人和可以胜天地可不务乎伏望留神圣虑详酌施行

维出提举嵩山崇福宫帝崩赴临阙庭宣仁后手诏劳问维对曰人情贫则思富苦则思乐困则思息爵则思通诚能常以利民为本则民富常以忧民为心则民乐赋役非人力所堪者去之则劳困息法禁非人情所便者蠲之则欝塞通推此而广之尽诚而行之则子孙观陛下之德不待教而成矣

石介上言曰善为天下者不视其治乱视民而已矣民者国之根本也天下虽乱民心未离不足忧也天下虽治民心离可忧也人皆曰天下国家孰为天下孰为国家民而已有民则有天下有国家无民则天下空虚矣国家名号矣空虚不可居名号不足守然则民其与天下存亡乎其与国家衰盛乎自古四夷不能亡国大臣不能亡国惟民能亡国民国之根本也未有根本亡而枝叶存者故桀之亡以民也纣之亡亦以民也秦之亡亦以民也汉有平城之危诸吕之难七国之反王莽之夺汉终不亡民心未去也唐有武氏之变禄山之祻思明朱泚宗权希烈诸侯之叛唐终不亡民心未去也夫四夷大臣非不能亡国民心尚在也观汉高祖文景唐太宗其有以结民心之固王莽夺取汉已亡矣而民尚思汉恩未已故光武乘之中兴武氏禄山朱泚思明宗权希烈诸侯之乱唐已亡矣而民尚思唐德未已故终至於三百年民之未叛也虽四夷之强诸侯之位大臣之势足以移国足倾天下而终不能亡也莽等不能亡汉武氏禄山诸侯不能亡唐是也民之叛也虽以百里虽以匹夫犹能亡国汤以七十里亡夏文王以百里亡商陈胜以匹夫亡秦是也噫民之未叛也虽四夷诸侯大臣不臣不能亡国况匹夫乎民之叛也虽匹夫犹能亡国况四夷乎矧诸侯乎矧大臣乎噫为天下国家者可不务民乎书曰可畏非民孟子曰民为贵社稷次之君为轻故古之天子重民也不敢侮於鳏寡民虽匹夫也有奸雄有义勇伊尹吕望义勇也陈胜豪杰也黄巢奸雄也伊尹吕望不忍桀纣之民涂炭奋於耕钓起佐汤武放桀系纣义勇矣夫陈胜不堪秦之民役苦愤然举兵以诛秦豪杰矣夫黄巢伺唐之隙因民之饥聚兵以扰天下奸雄矣夫书曰可畏非民有奸雄有豪杰有义勇可不畏乎是以圣人不敢侮於鳏寡盖不可以匹夫待民也孟子谓民为贵社稷次君轻盖不敢以万乘骄民也吁昏君庸主不知民为天下国家之根本以草莽视民以鹿豕视民故民离叛天下国家倾丧呜呼民可忽哉

元丰七年知沧州赵瞻请自大名府澶恩信安雄覇瀛莫冀等州尽榷卖以增其利才半岁获息钱十有六万七千缗哲宗即位监察御史王岩叟言河北二年以来新行盐法所在价增一倍既夺商贾之利又增居民之价以为息闻贫家至以盐比药伏惟河朔天下根本祖宗推此为惠愿陛下不以损民为利而以益民为利复盐法如故以为河北数百万生灵无穷之赐会河北转运使范子奇奏盐税欲收以十分遣范锷商度岩叟复言臣在河北亦知商贾有自请於官乞罢榷买愿输倍税主计者但知於商贾倍得税缗以为利不知商贾将为民间复增卖价以为害也

岩叟任右司谏又乞安集保甲破产人户状曰臣蒙圣恩许就寒食假中展坟於河隂道过官城县之孙张村有耆老为臣言本村乡七十余户今所存者二十八家而已皆自保甲起教後来销减至此当时人人急於迯避其家薄产或委而不顾听任官收或贱以与人自甘客作今虽荷至恩得免冬教而业已破荡无田可归不知朝廷知百姓此等事否臣既闻之不可不以告陛下且恐府界三路若此类者甚多伏望诏谕执政大臣令讲画所以安集之方使离散之民早得其所以称陛下惠爱之心

哲宗元佑初知户部三司使张方平见上问曰河北再榷盐何也上曰始议立法非再榷方平曰周世宗榷河北盐犯辄处死世宗北伐父老遮道泣诉愿以盐课均之两税而弛其禁许之今两税盐钱是也岂非再榷乎且今未榷而契丹盗贩不已若榷则盐贵契丹之盐益售是为我敛怨而使契丹获福也契丹盐入益多非用兵莫能禁边隙一开所得盐利能补用兵之费乎上大悟曰其语宰相立罢之方平曰法虽未下民已户知之当直以手诏罢不可自下出也上喜命方平密撰手诏下之河朔父老相率拜迎於澶州为佛老会七日以报上恩且刻诏北京

时司马光乞罢散青苖钱白劄子曰昨於四月二十六日降指挥令於正月二月支散常平仓钱谷窃虑州县多不晓朝廷之意将谓却欲广散青苖钱多收利息严行督责一如未能提举官时勘会青苖钱利民甚少害民极多臣民上言前後非一今欲遍行指挥下诸路提点刑狱司自今後其常平仓钱谷只令州县依旧法趂时籴粜其青苗钱更不支俵所有旧欠二分之息尽皆除放只令提点刑狱契勘逐州县元支本钱随见欠多少分作料次令随税送纳

右司谏苏辙言近岁京城外创置水磨因此汴水浅澁阻隔官私舟船其东门外水磨下流汗漫无归浸损民田一二百里几败汉高祖坟赖陛下仁圣恻怛亲发悳音令执政共议营救寻诏畿县於黄河春夫外更调夫四万开自盟河以疏泄水患计一月毕功然以水磨供给京城内外食茶等其水止得五日闭断以此功役重大民间每夫日雇二百钱一月之费计二百四十万贯而汴水浑浊易至填淤明年又须开淘民间岁岁不免此费闻水磨岁不过四十万贯前户部侍郎李定以此课利惑误朝听依旧存留且水磨兴置未久自前未有此钱国计何阙而小人浅陋妄有靳惜伤民辱国不以为愧况今水患近在国门而恬不为恠甚非陛下勤恤民物之意而又减耗汴水行船不便乞废罢官磨任民磨茶三月辙又乞令汴口以东州县各具水匮所占顷亩每岁有无除放二税仍具水匮可与不可废罢如决不可废当如何给还民田以免怨望八月辛亥辙又言昨朝旨令都水监差官具括中牟管城等县水匮元浸压者几何见今积水所占几何退出顷亩几何凡退出之地皆还本主水占者以官地还之无田可还即给元直圣恩深厚弃利与民所存甚远然臣闻水所占地至今无可对还而退出之田亦以迫近水匮为雨水浸淫未得耕凿知郑州岑象求近奏称自宋用臣兴置水匮以来元未曾取以灌注清汴水流自足不废漕运乞尽废水匮以便失业之民十月遂罢水匮

三年二月翰林学士朝奉郎知制诰兼侍读苏轼论差役不便劄子曰臣伏见陛下发悳音下明诏以大雪过常煖气不效农夫失业商旅不行引咎在躬涣汗之泽覃及方外而诏下之夕雪作不已臣备位近侍诚窃感愤废食而叹退伏思念陛下即位以来发政施仁无一不合人心顺天意者当获丰年刑措之报凤凰景星之瑞而水旱作沴常寒为罚殆无虚日此岂理之当然者哉臣诚愚惷不识忌讳试论其近似者而陛下择焉臣闻差役之法天下以为未便独台谏官数人者主其议以为不可改磨砺四顾以待言者故人畏之而不敢发耳近闻踈远小臣张行者力言其弊而谏官韩川深诋之至欲重行编窜此等亦无它意方司马光在时则欲希合光意及其既没则妄意陛下以为主光之言殊不知光至诚尽公本不求人希合而陛下虚心无我亦岂有所主哉使光无恙至今见其法稍弊则更之久矣臣每见吕公着安焘吕大防范纯仁皆言差役不便但为已行之令不欲轻变兼恐台谏纷争卒难调和愿陛下问公着等令指陈差雇二法各有若干利害昔日雇役中等人户岁出钱几何今者差役岁费钱几何及几年一次差役皆可以折长补短约见其数以此计筭利害灼然而况农民在官贪吏狡胥百端蚕食比之雇人苦乐十倍又五路百姓例皆朴拙差手分须至转雇惯习人尤为患苦其费不赀民穷无告监司守令观望不言若非此一事则何以感伤隂阳之和至於如此虽责躬肆眚彻膳祷祠而此事不变终恐无益今侍从之中受恩至深无如小臣臣而不言谁当言者然臣前岁因误定役法与台谏异论遂为其徒所疾屡遭口语今来所言若不合圣意即乞便行责降以戒妄言若万一少有可采即乞留中只作圣意行下庶几上答天戒下全小臣不胜恐栗待罪之至

五年二月轼以龙图阁学士左朝奉郎知杭州上奏曰臣近者伏覩邸报以诸路旱灾内出手诏两道其略曰岂政治失当事之害物者尚多上下厄塞情之不通者非一刑或不称其罪用或不当其人又曰意者政令寛弛吏或为害而莫知赋役失当民病於事而莫察忠言有壅而未达贤才有抑而未用臣伏读至此感愤涕泣而言曰呜呼陛下即位改元于今五年三出此言矣虽禹汤之圣不惜罪已而臣子之心诚不忍闻思有以少补圣政助成应天之实使尧舜之仁名言皆行心迹相应庶几天人感通灾沴不作免使君父数出此言不胜拳拳孤忠而智虑短浅又以出守外服不能尽知朝廷得失独以目所亲见民之疾苦州县官吏日夜奉行残伤其肌体散离其父子破坏其生业为国敛怨而了无?毫上助国用者四事昧死献言谨具条件如左一伏见元佑四年八月十九日勅节文应见欠市易人户籍纳拘收产业自来所收课利及估卖到诸般物色钱已及官本别无失陷除已有人承买交业外并特给还未足者许贴纳收赎仍不限年四方闻之莫不鼓舞歌咏以谓圣恩深厚烛知民隐诚三王推本人情之政也寻契勘杭州共有一百一十二户合该上项敕条方且次第施行次忽准尚书户部符据苏州申明如何谓之折纳如何谓之籍纳本部已依条估覆供认伏定入官折还欠钱谓之折纳已经估覆三估不伏定即以所估高价籍定者谓之籍纳惟籍纳产业方许给还用此契勘遂无一户可以应得指挥至有已给再追者於是百姓讙然出诉于庭以谓某等自失业已来父母妻子离散转在沟壑久无所归伏幸仁圣在上昭恤如此命下之初如蒙更生今者有司沿文生意又复壅隔虽有惠泽盖与无同臣即看详元初立法本为兴置市易已来凡异时民间生财自养之道一切收之公上小民既无它业不免与官中首尾胶固以至供通物产召保立限增价出息賖贷转变以苟趋目前之急及至限满不能填偿又理一重息罚岁月益久逋欠愈多科决监锢以逮妻孥市易官吏方且计较功赏巧为文词致许人户愿以屋业及田土折纳还官各以差官检估取伏定文状了日理作季限放免息罚召入添价收买方人户在系累之时州县督责严急如有产业田土岂复自能为主检估伏认势须在官虽名情愿实只空文唯是顽狡之人或能抵拒以至三估未肯供状及其既纳皆是折还欠钱并籍在官有何不同圣恩寛大特为立法以救前日之弊所称籍纳只是临时立文出於偶尔而有司执阂妄意分别若果如申明即是善良畏事之人不蒙忧恤元初恃顽狡狯与官为竞之民却被惠泽事理如此岂不倒置不惟元条无此明文实恐非朝廷绥养穷困之意及检会元佑四年三月二十六日敕人户欠市易官钱将楼店屋产折纳在官并将所收房课充折别无少欠亦许给还亦不曾分别折纳籍纳以此相明显无可疑自是苏州官吏巧薄以刻为忠曲有申明而户部吝於出纳以害仁政伏乞特加详察不以折纳籍纳并依元条施行所贵失业之人均被圣恩

一伏见元佑元年九月八日勅尚书户部状据提点两浙刑狱公事乔执中奏熙宁四年後来至元丰三年以前新法积欠盐钱及有均摊等人陪填见今贫乏无可送纳已累经赦恩比类市易等钱只令送纳产盐场监官本价钱其余并乞除放等事本部勘当欲并依乔执中所奏前项事理施行仍连状奉圣旨依及准提刑司备坐元奏积欠盐钱前後官司催纳仅及六年催到贯万不少今来所欠并是下等贫困之人无可送纳已累经赦恩及逐节事理遂具状申奏今准省符前项指挥请详朝旨施行本州契勘上件年分计有四百四十五户自承朝旨已来追今首尾五年才放得二十三户臣窃恠之以谓东南盐法久为民患原其造端盖自两浙流衍散漫遂及江南福建流弊之末人不堪命故诏令之下如救水火今者五年之久民之疾苦依然尚在朝廷德泽十不行一何也推考其故盖提举盐事司执文害意谓非贫乏不在此数而州县吏人因缘为奸以市贿赂故欠而不决窃详元奏之意本谓积欠岁久前後官司催纳到贯万不少今来所欠并是贫困之人既以累经赦恩比类市易只乞与纳官本价钱本部勘当以此并乞依奏仍连状奉圣旨施行即是执中所奏欠户自是贫困之人皆当释放矣省部行下务从文省止是节略元奏为其已涉六年见今贫乏无可送纳非为更行勘会须得委是贫乏方可施行至元佑二年本州再以元丰四年已後至八年登极大赦以前积欠盐户奏乞除放省部看详方始立文如委是贫乏即依元佑元年九月十八日已降朝旨施行以显执中当时所奏并谓见今贫乏无可送纳合行一例除放及节次本州与转运司各曾申明省符与元奏词语不同省部亦已开析缘元系连状并依前项所奏施行事理甚明而主司坚执至今疑惑至使州县吏人户户行遣一一较量计构官司买嘱隣里尚复多方指摘以肆规求待其充欲然後保明遂致其间一百四十九户已放而复行勘会一百五十六户申省见勘会而未圆二十五户已圆而申禀监司及有一户二户旋申省部如此反覆多方留难即五年之久未足为恠也伏惟仁圣在上忧民疾苦寤寐不忘惠泽之下宜如置邮传命今乃中道废格以开奸吏乞取之路反使朝廷之恩独与夺於州县庸人之手省部既不钩察官吏亦恬不为虑甚非所以仰称仁圣焦劳爱民之意也伏乞昭示德音申饬有司更不勘会是与不是贫乏无俾奸吏执文害意以壅隔朝廷大惠不然或断以第三等以下并依上件朝旨施行则法令简易一言自足矣盖等第素定贫富较然朝行夕至奸吏无措意也所有元丰四年以後及至八年大赦以前所欠盐户亦乞依此施行

一伏见熙宁中天下以新法从事凡利源所在皆归之常平使者而转运司岁入之计惟田赋与酒税而已方是时民财窘亟酒税例皆减耗诸路既已经费不足上下督责益急故酒务官吏至有与庸保杂作州县受官视事去处亦或为小民諠譁羣饮之肆又不能售往往苟迯罪戾巧为文致诱导无知之民以陷欠负破荡之祸如许人供通自已或借它人产业当酒是也臣近契勘杭州自承上件指挥以来以产当酒者计一千四百三十三户计钱一十四万二千九百余贯前後官司催督监锢继以鞭笞拘当在官遣之离业又自收其租利中间以至系累犴狱公与私皆扰人与产俱亡十余年间除已催到一十二万九千四百余贯计千二十九户外尚有余欠一万三千四百余贯计四百四户岁月既久终不能填偿岂非并是困穷无有之人乎寻检会元丰四年五月二十一日勅酒务留当产业依盐钱例拘收以其盐与酒事同一体故也今者盐钱欠户已准元佑元年九月十六日及二年九月十八日朝旨许纳场监地头官本价钱余并除放独酒欠至今未蒙如此施行岂容事同一体拘收则同而除放则异此无它盖有司不能推广朝廷德意故也臣愚欲乞将元丰八年登极大赦以前酒欠人户并依所欠盐钱已得朝旨并今来前项申明更不勘会贫乏或断自第三等以下事理施行不惟海隅细民并蒙休泽寔亦无偏无党皇极之道也

一伏见元丰四年杭州合发和买绢二十三万一千疋准朝旨拨转运司钱於余杭等县委官置场一十一处收买寻以数内拣下不堪上供五万七千八百九十疋计钱五万五千余贯却勒逐场变转是时钱重物轻一日并出既声言行滥不受於官又须元价以冀偿足捐之市中莫有顾者於是官吏惶骇莫知所为不免一切賖贷及假借官势抑配在民往往其间浮浪小人与无赖子弟诡冒姓名朋欺上下元买官吏苟得虚数还之有司以缓目前之祸其後督责严急必於取偿奏立近期专委强吏十余年间如捕寇盗除催到四万六千余贯外余欠八千二百余贯共二百八十二户并是贫民下户无所从出与诡冒迯移不知头主及干系均纳之人连延至今终不能足惟有簿书以资奸吏追扰遗害未已今者伏准元佑五年四月初九日勅诸处见欠蚕盐和预买青苗钱物元是冒名无可催理或全家迯移隣里包认或元无头主均及干系人以此积年未能了絶虽系元请官本况内有已该元丰八年登极大赦者依圣旨并特除放欢声播传和气充塞臣於此时仰知圣德广大正使尧汤水旱亦不足虑也然政有体事有数体虽备而数不能悉言虽不及而意在是者盖非俗吏所能知也臣辄不避僭妄窃详和买之法以钱与民而收绢犹是补助耕敛之意公私两有之利也元丰官吏以绢与民而收钱又皆行滥弃捐之余取偿倍称不实之直賖贷抑配以苟免一时失陷之责即是利专自为害专在民也事理人情轻重可见圣恩矜恤宜在所先臣愚以谓元丰四年退卖物帛既同是和买之名又有非法病民之实自合依今年四月九日朝旨施行外伏望朝廷深念前项弊害止是出於一时官吏私意非如蚕盐和预买青苗天下公共之法更赐加察告示矜寛不以有无头主是与不是冒名及隣里包认与均及干系人并特与除放是亦称物平施天之道也

右所有四事伏望圣慈特察臣孤忠志在爱君别无情弊更赐清问左右大臣如无异论便乞出勅施行若後稍有一事一件不如所言臣甘伏罔上误朝之罪若复行下有司反复勘当必是巧为駮难无由施行臣缘此得罪万死无悔但恨仁圣之心本不如此如天降甘雨为物所隔终不到地可为痛惜而况前件四事钱物数目虽多皆是空文必难催索徒使胥吏小人缘而为奸威福平民故臣敢谓放之则损虚名而收实惠不放则存虚数而受实祸利害较然伏望圣明特出宸断天下幸甚臣愚蠢少虑言语麄踈干犯天威伏俟斧鑕七年二月轼为龙图阁学士知扬州状奏曰臣闻之孔子曰善人教民七年亦可以即戎矣夫民既富而教然後可以即戎古之所谓善人者其不及圣人远甚今二圣临御八年于兹仁孝慈俭可谓至矣而帑廪日益困农民日益贫商贾不行水旱相继以上圣之资而无善人之效臣窃痛之所至访问耆老有识之士隂求其所以皆曰方今民荷寛政无它疾苦但为积欠所压如负千钧而行免於僵仆则幸矣何暇举首奋臂以营求於一饱之外哉今大姓富家昔日号为无比户者皆为市易所破十无一二矣其余自小民以上大率皆有积欠监司督守令守令督吏卒文符日至其门鞭笞日加其身虽有白圭猗顿亦化为荜门圭窦矣自祖宗已来每有赦令必曰凡欠官物无侵欺盗用虽有侵盗而本家及五保人无家业者竝与除放祖宗非不知官物失陷奸民幸免之弊特以民既乏竭无以为生虽加鞭挞终无所得缓之则为奸吏之所蚕食急之则为盗贼之所凭藉故举而放之则天下悦服虽有水旱盗贼民不思乱此为捐虚名而收实利也自二圣临御以来每以施舍已责为先务登极赦令每次郊赦或随事指挥皆从寛厚凡今所催欠负十有六七皆圣恩所贷矣而官吏刻薄与圣意异舞文巧诋使不该放监司以催欠为职业守令上为监司之所迫下为胥吏之所使大率县有监催千百家则县中胥徒举欣欣然日有所得若一旦除放则此等皆寂寥无获矣自非有力之家纳赂请求谁肯举行恩贷而积欠之人皆隣於寒饿何赂之有其间贫困扫地无可蚕食者则县胥教令通指平人或云衷私擅买抵当物业或虽非衷私而云买不当价似此之类蔓延追扰自甲及乙自乙及丙无有穷已每限皆空身到官或三五限得一二百钱谓之破限官之所得至微而胥徒所取盖无虚日俗谓此等为县胥食邑户嗟乎圣人在上使民不得为陛下赤子而皆为奸吏食邑户此何道也商贾贩卖例无见钱若用见钱则无利息须今年索去年所卖明年索今年所賖然後计筭得行彼此通济今富户先已残破中民又有积欠谁敢賖卖物货则商贾自然不行此酒税课利所以日亏城市房廊所以日空也诸路连年水旱上下共知而转运司窘於财用例不肯放税纵放亦不尽实虽无明文指挥而以喜怒风晓官吏孰敢违者所以逐县例皆拖欠两税较其所欠与依实检放无异於官了无所益而民有追扰鞭挞之苦近者诏旨凡积欠皆分为十料催纳通计五年而足圣恩隆厚何以加此而有司以谓有旨倚阁者方得依十料指挥余皆并催纵使尽依十料吏卒乞觅必不肯分料少取人户既未纳足则追扰常在纵分百料与一料同臣顷知杭州又知颍州今知扬州亲见两浙京西淮南三路之民皆为积欠所压日就穷蹙死亡过半而欠籍不除以此亏欠两税走陷课利农末皆病公私并困以此推知天下大率皆然矣臣自颍移扬州过濠夀楚泗等州所至麻麦如云臣每屏去吏卒亲入村落访问父老皆有忧色云丰年不如凶年天灾流行民虽乏食缩衣节口犹可以生若丰年举催积欠胥徒在门枷棒在身则人户求死不得言讫泪下臣亦不觉流涕又所至城邑多有流民官吏皆云以夏麦既熟举催积欠故流民不敢归乡臣闻之孔子曰苛政猛於虎昔常不信其言以今观之殆有甚者水旱杀人百倍於虎而人畏催欠乃甚於水旱臣窃度之每州催欠吏卒不下五百人以天下言之是常有二十余万虎狼散在民间百姓何由安生朝廷仁政何由得成乎臣自到任以来日以检察本州积欠为事内已有条贯除放而官吏不肯举行者臣即指挥本州一面除放去讫其於理合放於条未有明文者即且令本州权住催理听候指挥其於理合放而於条有碍者臣亦未敢住催各具利害奏取圣旨

元佑五年四月给事中范祖禹乞车驾所过不毁民屋劄子曰臣伏见祖宗时执政大臣第宅散居诸处或遇亡殁车驾临奠仪卫简省虽入隘巷亦不拆毁民屋自熙宁初置东西八位大臣所居近在阙门虽有临奠更不经历街巷昨来曹佾之丧二圣临幸有司毁拆屋舍经过居民不无失所虽百姓多侵街盖屋毁之不敢有怨然因车驾经过比之它处独被烦扰恐非陛下仁圣子育万民之意也今孙固亡殁已在外第街道甚远窃虑车驾临奠有司毁拆更多臣愚欲乞先降指挥除大段窄隘处量加撤去外无令过当拆屋庶使圣驾所过小民知恩

哲宗时右仆射范纯仁奏陈青苗等法疏曰臣今月初五日上殿奏事蒙圣慈面赐询问臣有奏对未尽事理今合再具敷陈蒙圣问先朝青苖等法臣对以先朝爱民之意本如父母爱子而立法付之乳媪若乳媪苟欲应法而无爱心则赤子必生它患更为王安石立法非是激以赏罚所以官吏急功尤为民害寻闻悳音谓当时不须立赏臣以奏陈它事未暇详对今合子细敷陈大凡朝廷立爱民之法不若示爱民之意法行则拘文徇迹苟且应命意通则随事便民宣布实惠今陛下爱民正如父母念远处婴儿若不教乳媪爱子之心而特为立乳哺燥湿药饵之节而使行则乳媪将不问儿之大小肥瘦虚实之异及临时饥渴疾病好恶之情一切执用其法则婴儿必不自适徒益生其疾苦至有不能言而夭横者多矣此岂父母之本心哉不若选择乳媪而委之使各尽其爱儿之心饥渴燥湿随事得宜而字养之则婴儿皆自便适而康壮矣今朝廷爱天下之民为立徭役补助之法付之监司守令而行彼将不问俗之同异民之好恶利病及施行先後一切守法强民而行则民将失耕田凿井之乐增加疾苦无告而流亡者多矣此岂朝廷之本意哉盖拘以文法之害也况天下亲民之官能知民疾苦利害者十中无一复能以朝廷立法之意推而行之合於民心者又加少焉能合於民而不顾身之得失上官之喜怒肯尽已心而行者百无一矣如何使朝廷悳泽下究而民不受其弊哉臣愿朝廷如臣乳媪之喻而选举监司守令教之以爱民之意则将有实惠及民不烦朝廷立法而天下安矣其青苗等法若当时虽不立赏不免扰民故元佑初朝廷闻而更之至今人以为便

元佑八年十二月右仆射范纯仁丐外上面谕吕大防曰纯仁有时望不宜去卿其为朕留之亦遣中使趣纯仁归府又遣中使趣纯仁入见纯仁既入见上此奏先是大防欲用侍御史杨畏为谏议大夫要纯仁同书名奏拟纯仁曰上新听政谏官当求正人畏倾邪不可除因不敢与闻遂故争避位大防不寤竟超迁畏为礼部侍郎畏寻上疏乞讲求神宗法制以成继述之道上即召畏登对自是悉召用熙丰旧人实畏发之焉

时殿中侍御史吕陶上奏曰圣人以一身之尊而立乎万民之上能固结其心而使之欣戴悦服传至数百年而犹不忘者其道果安在哉德泽之流行如天地之无不覆载如日月之无不照临如雨露之无不润泽穷幽极远尽其纎微皆得以绥安煦育而莫之遗被赐怀惠之人沦浃於肌肤而着藏於骨髄故也悳泽者顺从所欲而拂去其所不欲焉耳彼恶於贫而吾济之以富彼畏於死而吾援之以生彼困於劳而吾休之以逸彼苦於虐而吾抚之以寛此其所以结乎民心而使之不忘之具也然而能极尽幽微而莫之遗者是必详衆人之所略重衆人之所轻而後能焉若曰略其所略而轻其所轻则天下乌有不遗者哉鳏寡孤独者衆人之所略也而文王发政则必先之岂非天民之穷犹蒙其惠则六州之俗皆归其仁欤匹夫匹妇者衆人之所轻也而有不被尧舜之泽则伊尹以为已推而纳之沟岂非一夫犹被其泽则比屋之衆皆享其利欤诗曰哿矣富人哀此惸独书曰先王子惠困穷皆所以不遗幽远而能极尽之也陛下寛惠慈恕爱人恤物无愧尧舜之用心而天下之民或滥於刑或毙於不粒或困於重赋或穷於积逋使忧愁怨嗟之声未息而和气无以感召者盖悳泽有所遗而未能尽故也非国家悳泽之不广大盖羣臣失职而不能宣导之也羣臣之不能宣导者详其显而略其隐也重所後而轻所先也上仁之则下贼也上通之则下塞也上厚之则下刻也知断刑之可以惩奸而不察圜牢之寃也知实廪可以足食而不恤饿夫之殍也知取民之有制而不思凶荒之所宜救也知丰财之为富而不哀逋负之所当释也法律明着如权衡之不可欺郡县之狱使者将命而按核已论之罪则考正於理官详覆於刑部而又审於从臣诏书数下申饬留系罪罚有疑详从奏□盖防民之寃负也而狱吏不能尽曲直则文致其罪以求合於法法吏不复辨真伪则从而处之罪成於文而刑丽於罪虽按核详审之勤亦无及矣此天下之民或死於滥刑也按夀昌之旧谨观诸岁乘有余而敛俟不足而散以便农民而常持其平民田不幸而归于公者岁取其租以备水旱而广朝廷之惠盖虑民之捐瘠也而有司懵於远虑吝如已积指下熟之年为上岁以遏郡之闻白举昔日之籴计今日之估责以毋损於公利饿殍满野而仓廪不知发道殣相望而饘粥不谋救此天下之民有毙於不粒也天灾间作穑事不登凡以告者为除其赋且着之令甲示不可慢盖忧民之流亡也而郡县之吏惮於兴事恶闻凶年壅下情而不上达租庸之臣以掊刻为劳而务足岁课霜雹大陨旱蝗相仍五谷之收无毫毛矣而输入之数十犹七八此天下之民有困於重赋也赦令布告凡逋负之不欺者一切蠲去盖寛民之贫窭也而郡县以闻则有司网罗疑似索求罅缺幸其少与法戾而复峻督责之令及乎委弃沟壑而势不可得乃鞭笞子孙缧械邻里而犹有望焉此天下之民有穷於积逋也嗟夫天子仁圣如此而生民之受弊乃如此九重高拱安得而知乎为人父母固不忍默视其然也虽然臣窃谓亦有警劝之术以坐制万里之外而使之皆被其赐焉时察其端而加之惩责则警矣利得以专而事为之倡则劝矣祖宗之德深可宪也疑龙士元之奸而终辨其罪则天下之寃狱孰敢不察乎劾登州吏不以饥馑闻而命发粟以贷则凶岁之饿夫孰敢不恤乎臣故曰时察其端而加之惩责则警矣淳化之诏民田旱甚者蠲租不俟报则除赋之令孰敢不举乎咸平之政阅逋籍脱系囚而以内帑金钱偿其家则释负之赦孰敢不行乎臣故曰利得以专而事为之倡则劝矣用祖宗警劝之术而施国家之德泽於天下则生民无有不怀者此陛下嗣政之先务而天下未之见也

陶又奏曰凡国家之财用与民之衣食一出於农农者天下之大本王治之所贵不可使之失职也古者方天下之田而授之民一夫一妇所得百亩自六乡六遂以及诸侯之国人皆有田以耕故无富贫之异沟洫以导水泉之利庐舍以安田野之居鷄豚狗彘桑茹瓜菓凡可养生之具莫不备至故耕者不阙其用春耕夏耨不失其时田畯之官出入畎亩以劝勉慰劳其勤故无旷土宅不毛田不垦则又为屋粟里布之罚以惩其怠惰故无游民用之不过三日故不困於役取之不过什一故不伤於财三年耕有一年之蓄以备水旱故无流亡此先王制土处民之大略王道之基始也自阡陌之兴法度大坏其流散漫於千载之後而不可复收举今天下生民之困而唯农为甚世之议者深探本原而力欲救之故其说有二焉或曰古之有田者自耕而食皆为天子之农今天下之田大半归於兼并而贫人不能占以为业天下之自耕而食为天子之农者十无二三耕而食於富人而为之农者盖七八矣耕富人之田而食之则岁时劳苦之所得见夺於兼并而无憾虽自耕其田而为生之具又多仰给於富人则亦不免其见夺是以贫者常罹不足之害富者常享有余之利夫欲人人皆有可耕之地而贫穷得以自养则莫若限吏民名田无过若干要以十年使归吾法向之多占者必有少损之渐今之富强者无复多占之理则贫人可取其余以自耕不分其利於富人而遂为已有庶几农之可富也或曰守宰之职在导民务本而安其生者也今乃略於农事而以为末故田畴不辟而未加劝导之意水利久废而未究修讲之术赋役烦重而不能均一民人流徙而无以招怀此农夫之所以重困也莫若以耕桑为守宰劝课之法责之以勉励田作之功兴广灌溉之利平均征役而抚集逋逃则为称职庶几农之可安也臣愚以为此二说者皆利於农而施设之先後则必始於限名田而终於责守宰何者今农人之弊盖贫者无田以耕与其有田而寡少者皆不足以自养而仰给於人是以富强独专其利而已受其病虽得贤守宰以临郡县又安能使利不专於富强而不足自养者无患於贫哉故臣谓必先限田而後责守宰也然臣又闻立法以救弊法之不行则如不立任官以抚民官之不择则如不任此二者朝廷之宜深究也夫所谓吏民占田者乾兴中尝采议臣之言而限之今复举而载於法令示天下不可辄犯也然以四海之广而未闻过制被坐者岂人皆畏法而不敢过欤盖吏不奉法而未之惩吏不奉法而不惩民之过制而不坐则天下之田安得而限哉夫所谓耕桑劝课者乃前世循吏之能事国家亦尝求之羣臣矣名官以劝农殿最以户口赐之日历以书其功过而率多农田之说是也然而仕路纷浊郡邑之政辄轻付授使妄人得容其间而为民之蟊贼则劝课之职何以举哉苟非申必行之法任必择之官则天下之农未见少蒙其利也

陶又奏曰甚矣斯民之不聊也生长治安之时可以舒迟闲暇乐其生矣而万事窘遽常若逢兵寇之难荷戴仁惠之主可以休养生息遂其宜矣而衆心惶惶常若罹暴戾之政无水旱凶荒之灾衣食可足矣而不免流亡捐弃於沟壑无疫疠荐瘥之患和声可应矣而怨叹悲嗟不絶於口此其故非它取之过制力竭财匮而天下多困穷也耕夫织妇日夜勤劳於农桑之事田畴加辟杼车不停而粒米未尝充饥衣褐无以卒岁者归之赋税也赋税之総有四曰谷曰帛曰金铁曰物产而谷之品有七帛之品有十金铁之品有五物产之品有六以四総二十八品之别括四海之地宜诏邦国之求索则一土之毛未有不督其租也一物之生未有不输其利也而况舍其所有取其所无变而掊之以就赢余之功也按籍命数轻贱其估以聚谷帛实乃横敛而名曰市之不可以稽负也柰何斯民之不穷困非独乎此而已也举天下之宝货发於山泽皆有禁蔽民不得而取尽其铢两而入於公矣举天下之鹾荈急於民用而皆鬻於官恃之以为大利矣举天下之关市商贩之所通百物之所易皆有征筭争计毫厘而绳之以刑矣举天下之酒榷科宪峻密岁课羡长而不知止矣敛求掊聚之术徧满四海不遗巨细如大网之张万目触而过者皆投其中柰何斯民之不困穷也国家之及乎此亦非好利矣经用太广而调度常不足也敛求掊聚如此其急而一岁之入出无余焉苟少缓之则何以济矣夫岁非常善也边境非常安也平居无事罄入以为出惕惕然犹惧其不能济万一不幸有水旱兵戈之虞则又何以取给哉明主不过出内帑金币以助计臣使之赡足而不忍重困斯民也夫内帑之盈虚较於祖宗之时臣不知其如何矣然以地产有限国费无穷而议之亦可远思长虑而少为裁约也臣愚以为今之急务莫若节经费然後可以戒聚敛能戒聚敛然後可以寛民力民力寛则王治可望其成也国之经费有不可已者岂一日而能节之哉盖亦节其可已者以备其不可已者而徐为之计耳养兵百万成军以居而馈饷不可阙也万官之冗贤愚之并而禄廪不可省也郊见上穹庆赉至广而故事不可废也河防屡溢千里蒙患而积备不可蠲也勍敌狂慢戒在好战而岁赂不可絶也此五者国家之大费天下皆知其不可已固未能一日而节之必循袭含忍而徐为之计也至于内外不急之费不会之用若掖庭廪赐燕私之盛若百工技巧冗食之衆若大臣有进爵之赏有易地之赐而又有密赉此皆可一日而节无所惮也臣愿量时制宜一切损减以蕃货财以备五不可已之事勿竞锥刀勿竭膏血以取於民勿视之如尘滓而横赐过予勿鬻爵度僧以救凶旱则民力无重困而国体有常尊矣臣又闻向者嘉佑之末癸酉赦令既出郡县无以赏兵皆贷钱於民至威之以刀劒区之以笞箠为国结怨而仅有得者陕洛之郊皆狼顾而不宁既而赐与之厚或及千万议者有云罢赐一大臣可以不贷於数郡则用之之易可不思其取之之难乎

陶又奏曰天下方困於力役之烦而不得息肩力役之甚困者莫大於驱上农为郡吏而役之破产竭财以毙於冻馁此生民之积憾治世之深蠧公卿大夫之共闵而朝廷之熟闻也昔者尝采议臣之言而着之宪令按郡邑之籍循环而役之惟先後之别而不复计其盈虚是强者或幸而弱者或不幸又从而变之为限年之制使富者不久逸而贫者不数劳天下郡县奉以为通法而不敢辄议岂朝廷寛假之惠止於此而抚救之道无以加乎臣愚窃谓其未也今细民之家苟有数十金之产则牛羊耒耜餱粮裘褐皆可籍之於公以备役之之费矣方其役之将至而知其费之必及於冻馁也则其心如避重诛其势如扞巨寇奸薄巧伪悖义害教以求其不及是故母子之道絶而昆弟之情离者往往而是其甚者乃至服浮图隶兵籍以一身自陷於非类而觊幸於斯世焉昔秦人之制家有两男而不分异者倍其赋故其民富而子壮则出分贫而子壮则出赘语今之法有数十金之产而役之至於冻馁则安恠其母子昆弟不相亲而身陷於非类哉朝廷方将讲太平之策以厚风俗而法有类近於秦明主爱民过於赤子欲驱之富夀而反为力役之大困亦足惜也而议者以为寛假之惠抚救之道不过如前之所谓无乃略乎夫人之疾病而衆皆惜之者为其有所苦也得良医而治之必能察其为疾之端而务欲去焉耳痞则调其腹心痱则强其手足然後可以就瘉有衆人恤病之心无良医去疾之术则何救於所苦哉知役之困民而欲少寛之者其心固能恤病矣而不革其所以困之之具则终不可少寛其力是去疾之术诚有未至也且役之能困於民者其具有三而已一曰馈挽之劳也二曰公帑之盛也三曰计会之烦也是三者为弊虽一而有公私缓急之异安可不察其原而议所以救欤所谓馈挽之劳者盖有无之相通经费之不可阙传置所不给羡卒所不胜以义言之则不为私以用推之则不为缓虽欲爱重民力复可得哉至於公帑之盛计会之烦则举非公家之所宜急而亦不重民力以耗於此尚何惮而不革哉举天下之郡国官多而兵衆者尝已厚赐缗钱以备燕犒而又享贸易之息可取济矣然妄人假之则不知纪极举图回之事付诸乡吏而责其丰赡以媚悦权贵以要掠浮誉以过自奉养是安知力役之重困乎臣愿申饬法禁以杜絶不仁之态则其弊之革盖三四矣举天下之课入经用盈缩耗登重轻衆寡大有及於万亿小不满於厘杪贮积盖藏最为谨密自县而至郡自郡而至漕计而至三司上下相绳纲目相贯决不可少欺矣然而旬月岁时必上其籍而较於有司役焉而已者至於子孙而较之未已使疲民以不赀之费而供猾吏无厌之求亦何益於事哉臣愿简其条目而罢去数上之籍凡金谷货币之局苟不至於趋走役任者可如近岁亭驿之职止以武吏司其出纳以代上农之劳使猾吏无所觊望则其弊之革又四五矣夫二弊既革而重困之具止於一端亦庶几去疾之渐欤

陶又奏曰昔者圣人虑民之深而恤民之至俯而视之如父母之於赤子是故保息休养之道巨细备尽而不阙其一处之於安而又能防其危驱之於乐又能拯其忧不屋则不足以居故为之栋宇以庇风雨之患不耕则不足以食故作之耒耨以兴田畴之利羽皮之不可久衣故教之组织以具裘褐毛血之不可久茹故修火之利以供烹饪此皆为生之具亘乎万世而不能辄易者也而立为天下国家之文理法度以严君臣以笃父子以正夫妇以隆礼义以申刑法使之循习畏信而底乎大定此为治之道放乎四海而不可少乱也圣人之至於此亦可已矣而又哀其疾苦之无告而死亡之不可以考终也於是辨其金石草木之品性气味而制其隂阳甘苦之用以治其疾恙而使之不陷於凶短载之以为书习之以为术传之千万年而人亦赖之与夫向之不能辄易而少乱者其利均而其功一也降及三代之盛而保息休养之道莫详於周周之制分设六卿各率属以举天下之治礼乐刑政条目杂然足以致隆平而遂万物则又有医师之官掌医之政令有疾医之职掌万民之病分而治之书其所以而至其禄食岂非虑民之深恤民之至欲跻之夀域而无使一夫不获哉深惟洪范九畴言天人相与之际为人君治世之大法而以五福六极列於终者盖明政教得失之验生民幸不幸之实也五福之条有夀考康宁而六极之别有疾病短折者言格王之治可纳民於福而不可归之於极也然则生民不幸而疾病短折岂非皇极之累哉是以古称尧舜至治者盖无丧子哭弟之民也嗟夫天下之民不幸而不得其死者非一也质之洪范之五福则未能敷锡验之尧舜之至治则犹有少媿安得不讲修阙政而为驱跻之具哉盖民之不幸而死者有四寇盗窃发疆场未宁有亡於干戈也寃枉不伸深文抵罪有亡於刑戮也水旱间作田畴污莱有亡於饥馑也此三者国家常察知其端而逆为之备矣诛锄奸凶完固封略所以息干戈之役也精核真伪寛贷疑典所以防刑戮之滥也富积仓廪时而散发所以御饥馑之灾也其爱民之命可谓至矣若夫协气未效雨阳不时而有亡於疾疠者则未尝有以为备岂不惜哉今千里之郡万室之邑而医无良焉愚夫道听涂说而为民之司命以执其存亡之权民之被病者或拱手而俟死误治而亡之者比比是也以一郡言之日误一人焉举天下之大而计以岁月不可胜数矣此圣人之美利有所不至而天下之和或未应也臣伏思祖宗之时尝诏天下置博士颁方书者诚爱民之深德矣今乃略而不以为急使陛下之元元不能趋於夀考而未为之备窃为朝廷惜之也如臣之策宜博选良医以教天下之专其术者诏天下之民有能习之则课试艺学而寛其赋役使其邻里乡闾之人可以治病而有前古相扶持之俗则生民隂受朝廷之赐而免不幸之死非王道之一端而太和之本欤全民之生莫切於此臣是以不敢侈言而夸说也慕容彦逢奏曰臣伏见陛下若稽古训自京师至州县各置居养所以聚鳏寡孤独之人诏旨丁宁臣下遵奉道无莩瘠咸有所归发政施仁孰大於此臣窃以为鳏寡孤独虽日困穷而至於被服礼义之化均太平之民臣居田野间江东溧阳县以居养所见管屋宇隔截为八室用发政施仁必先四者为号使男女异处不相杂扰一方之民莫不悦服臣愚欲望圣慈特诏有司应州县居养所并依前项体式隔截异室分处男女不惟子惠之泽洋溢中外而礼义之化不废於困穷之民以副陛下爱民诚意

尚书右丞相梁焘上奏曰陛下必欲百姓无困穷之忧莫若赋敛寛平徭役轻简丰稔和平则安养富庶之使常有余力凶荒劳敝则救恤休息之使不至失所臣下有寛恤百姓之请者择而行之臣下有掊敛百姓之说者一切罢之郡县之吏别立举法以隔私恩如知州通判知县县令皆用公举而不得以恩例为请则多得实材可以分忧矣书曰德惟善政政在养民又曰知人则哲能官人安民则惠黎民怀之谓政事必本於爱民官得人则善政行民悦而归心矣

历代名臣奏议卷一百六








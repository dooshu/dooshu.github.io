○许孟知祥奏赵季良等五人乞正授节旄诏

据所奏，节度副使知武泰军节度兵马留後赵季良，马步诸军都指挥使知武信军节度兵马留後李仁罕，左厢马步都指挥使知保宁军节度兵马留後赵廷隐，右厢马步都指挥使知宁江军节度兵马留後张知邺，衙内马步都指挥使知昭武军节度兵马留後李肇等臣，各以简署列藩，委之共理，伏乞特颁诏令，各降真恩，傥蒙委以节旄，则望付臣宣赐，仍希眷泽，各转官阶等事具悉。卿前镇彼远方，迫於近患，欲作婉成之计，须为苟合之容，果中含宏，自贻诛戮。赵季良等体卿忠孝，感卿抚绥，或献谋於帷幄之间，或效勇於鼓旗之下，赖兹奋发，致彼廓清。今则才翦凶徒，寻输忠节，虽知祥之通变，亦季良之赞成。况彼皆是重藩，并难虚位，言念数子，参佐一心，不惟功合奖酬，兼亦材堪任使。但能致理，何爽从权，所委留司，悉谐朕意，应希渥泽，并可允俞。但缘卿自建大功，未加殊宠，即俟相次，便与施行。其旌节官告等，更不差使颁宣，亦便委卿分付。所乞墨制，已从别诏处分。故兹诏示，想宜知悉。


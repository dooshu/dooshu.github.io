○九邊屯政考 【 九邊屯政】

夫邊計最重且亟者。莫之屯政矣、　國家九邊之地。肥沃可種者。悉為屯田。甲楯之所棲。耒耜之所刺。綿亘數千里。於焉耕耨。於焉捍禦葢即古寓兵於農之遺。而漢趙充國諸葛亮晉羊祜唐郭元振韓重華諸臣之所嘗收其利者二百年來　聖明憂勤於上。耆碩擘畫于下。將臣經畧於外謀士講求於內。則惟屯政為孜孜顧其間或舉或廢。或利或否非壤地不同。則政之得失異也。何也。　高皇帝憫海運之艱。詔羣臣議屯田法。用宋訥所獻守邊策。立法分屯布列邊徼。遠近相望。首尾相應。總序列聖經制德意祥而有法剏制如此其周也邊境苟既寧撤守關士卒。僅僅備譏察外。悉令屯田。致力如此其壹也。山西沁洲民若干戶。願應募受屯。賞以鈔錠分田給之。仍令募本州民。召募如此其廣也令屯士并樹桑棗柿粟。隨地所宜。士雖不足而足於桑棗柿粟矣地利如此其盡也。　文皇帝納黃福之請。官為市牛鑄器。至欲廣屯於遼陽而遣人徵牛於朝鮮。耕具如此其給也。詔各荒屯空土。毋問土客軍民官舍。盡力開墾。永不起科。恩澤如此其厚也。謂將領能時時勞問屯士所苦。誰不感奮勤力。軫恤如此其殷也以寧夏積穀獨多。降敕諭總兵何福。激勸如此其明也。　仁宗念所司以征徭擾之令毋擅役妨農。愛養如此其至也。　宣宗初大同總兵鄭亨上屯田子粒數多。則遣人勘實賞之。論功如此其核也。提督必選老成更命風憲官以時廵察。任使如此其慎也屯久歲豊。邊士一切用度。多以粟易。於是令戶部灌輸貿糴。多至二三十萬石少亦不下十萬。積貯如此其豫也。天順中都御史葉盛廵撫宣府。修復官牛官田法。墾田益廣積穀益多。以其餘易戰馬千八百匹。修築屯堡七百餘所。興利如此其鉅也惜其後因循廢弛至不可復舉葢其立法也周故人便其任人也當故法舉其與士也優故士奮其取利也緩故利集即所稱湟中渭濱凉州振武之事。不啻過之乃其弊也則有膏腴之地。多為莊田。空閒之區咸歸邊帥。士卒無近田可耕。如商輅所論者矣。有墩堡不修。夷虜輕犯。有可耕之田而不敢耕。士卒疲憊。家無耒耜。有可耕之田而不敢耕。如梁材所疏者矣。有耕種之際。鹵莽滅裂。收貯之後。侵欺移用。以管屯為職者。優游城市而不見阡陌之廵。以典屯而來者。憑信簿書而不較倉庫之實。如劉定之所議者矣。則有擾之以弗靖。持之以太急。今日覈地。明日徵逋。輒起正德寧夏之變。令地荒儲竭邊民凋瘵。且叛漢而入胡。如王燁所陳者矣。恬嬉既久。因循弛廢。日復一日。邊境蕭條。沃壤既棄。茭粟不繼。士馬不飽。挖運例銀。所費不貲。而度支亦告匱巳議者或欲令各邊撫臣選廉幹吏闢荒蕪。革豪敓。覈乾沒修亭障遠斥堠。每歲終以聞。部臣分別上請明示勸戒。或欲召募開墾。及令軍民自種。量徵其稅。或以為利歸於下。則人樂趨。往時為邊帥豪戶墾種田不荒蕪而公糴亦便。紛紛清勘適生厲階夫與膏土沃田鞠為茂草孰若捐以予人請明詔有能墾種者。悉與為業毋有所問或以為鹽法折納商不赴邊。而屯政遂與俱壞。欲復屯政。盍令商輸粟於邊。耕者有所資。積者有所散而塞下自實。葢諸議者之指。大都任人廣募。薄征緩取。而鹽法與屯田。相為維持鹽法之復尤不可不亟也。夫欲令農狎其野。穡人成功。積豊于垣。士饜于伍內有亡費之利。而外有守圉之備。以禆威生氣制戎撻虜。其惟屯政哉。作屯政考。


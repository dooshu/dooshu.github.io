150　説苑引子思言學與大戴同　荀子梧鼠大戴云鼫鼠


説苑建本篇引子思曰：「學所以益才也，礪所以致刃也。吾嘗幽處而深思，不若學之速；吾嘗跂而望，不若登高之博見。故順風而呼，聲不加疾而聞者衆；登丘而招，臂不加長而見者遠。故魚乘於水，鳥乘於風，草木乘於時。」與大戴禮、荀子勸學篇略同。隋、唐志小學類又有蔡邕勸學篇一卷，易晉九四正義引之云：「鼫鼠五能，不成一伎術。」【原注】晉蔡謨讀爾雅不熟，幾爲勸學死，謂勸學篇也。荀子「梧鼠」，大戴云「鼫鼠」；「蟹六跪二螯」，大戴云「二螯八足」〔一〕。

【元圻案】大戴禮勸學篇：「孔子曰：『吾嘗終日思矣，不如須臾之所學；吾嘗跂而望之，不如升高而博見也。升高而招，非臂之長也，而見者遠；順風而呼，非聲加疾也，而聞者著。假車馬者，非利足也，而致千里；假舟檝者，非能水也，而絶江海。君子之性非異也，而善假於物也。』」荀子勸學篇文與此同。〇晉九四正義曰：「晉如鼫鼠，无所守也者，蔡邕勸學篇云：『鼫鼠五能，不成一伎王。』注曰：『能飛不能過屋，能緣不能窮木，能游不能度谷，能穴不能掩身，能走不能先人。』」阮氏校勘記云：「不成一伎王。」按盧文弨云：「顔氏家訓作『不成技術』，知『王』字誤也。」〇荀子勸學云：「蟹六跪而二螯，非蛇蟺之穴無可寄託者，用心躁也。」注：「跪，足也。韓子以刖足爲刖跪。螯，蟹首上如鉞者。許叔重説文云：『蟹六足二也。』」謝金圃師校刊荀子案曰：「説文有『二敖八足』，大戴禮亦同此。正文及注『六』字疑皆『八』字之誤。勸學又云『螣蛇無足而飛，梧鼠五技而窮』，注：『梧鼠當爲鼫鼠，蓋本誤爲鼯字，傳寫又誤爲梧耳。技，才能也，言技能雖多而不能如螣蛇專一，故窮。五技，謂能飛不能過屋云云，即晉六四正義所引之辭也。』」〇大戴禮勸學云：「蟹二螯八足，非虵蛆之穴而無所寄託者，用心躁也。」又曰：「螣虵無足而騰，鼫鼠五伎而窮。」〇晉書蔡謨傳：「謨，字道明，陳留考城人也。康帝時徵拜司徒。謨初渡江，見彭蜞，大喜曰：『蟹有八足，加以二螯。』令烹之。既食，吐下委頓，方知非蟹。後詣謝尚而説之，尚曰：『卿讀爾雅不熟，幾爲勸學死。』」

〔一〕「云」，原脱，據元刊本、清嘉慶本補。






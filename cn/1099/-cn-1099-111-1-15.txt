○馬政類序 【 馬政】

國朝馬政、其在陝西遼東者。畜於監苑。其數少。畿內及山東河南者。養於民間。其數多。至十二萬五千匹。每歲取駒五萬匹。以十歲計之。得馬五十萬匹。積多民不能養。遂多損耗。乃責令償補而民始困矣。其給京營官軍騎操者每年四月下塲牧養。冬春給豆。三月後雖添支草兩月。然軍貧亦不能贍。故多羸瘦。且歲常病死者數千餘匹。軍民葢兩病焉。正德初御史王濟建議歲減科駒之半。民困稍甦。然又惟取大馬。價復湧貴。民尚不堪不給蒭豆則倒死者多而騎軍不給蒭豆馬多餓死尤可惜也故議者欲量定京營之馬。以一萬為率。月給料草。不必下塲。每季終計其虧欠之數。於寄養馬內取補。其近京寄養之馬。亦以一萬為率。每季終計其缺乏之數。於民間挨次取補。必使常滿一萬之數又通計一歲所入之馬。除解發寄養外。餘皆折銀解京。折放料草。及備非時買馬之需。庶馬不虗耗軍民兩便。而得變通之宜矣。

為修舉馬政事

為推行馬政事

為開陳馬政便宜事

為議處馬政大綱興革官民利病事

為發明律例以便征戰事

△為修舉馬政事 【 馬政】

查得永樂年間、北直隸各府州縣、俱養孳牧馬匹、至宣德四年、搭配成群、因順天等府、別無空閒人戶、將山東兗州濟南東昌三府所屬州縣人戶、給領牧養、至正統十四年、又將河南彰德衛輝開封三府所屬州縣人戶、給領牧養、正統十四年、因虜寇犯邊、缺馬騎操、將順天府所屬州縣寄養備用馬匹、原養孳牧、分散永平等府領養、弘治七年、又將保定府易州等七州縣河間府靜海等三縣寄養原養孳牧、另給滄州等處領養、弘治九年、該本部奏差給事中等官韓祐等、勘處過直隸保定等府舊例。論糧養馬。每免糧五十畝。養兒馬一匹。一百畝。養騍馬一匹。山東河南濟南開封等府舊例。寄養煩累故照地分各有優免以卹之論丁養馬。每有力人。五丁養兒馬一匹。十丁養騍馬一匹。俱照舊例。每騍馬四匹。搭配兒馬一匹領養孳牧。科駒起俵。弘治十二年、又該本部奏差給事中等官王廷等、勘處過順天等府所屬霸等州宛大等縣人戶、每免糧地五十畝。悉照舊例編養備用馬一匹。節經領養。遵行年久。事體巳定。孳牧寄養馬匹。論糧論丁。派養民間。俱係　祖宗舊制。節該本部奏差給事中等官。將直隸山東河南孳牧種馬。及將順天等府寄養馬匹。照例勘處丁糧編派領養。遵行巳久。今太僕寺卿楊廷儀建議更變、固是優恤畿內之民修舉馬政之意。本部巳經依擬具題差官分派。荷蒙　聖明慮恐擾民、還待下年豐收之時舉行、即今雖是秋深在邇、但各該地方。尚有災傷、未見豐稔。况查登青萊等處極臨海隅分派州縣寄養不足以卹舊適足以累新雖不養馬易州山廠斫柴夫役所繫甚重。民不聊生。懷慶等處。山多地少。水草不甚便利先年議處皆有深意今若差官前去。拘集平民。分派養馬。不惟紛更舊制。抑且人心驚疑。逼迫流移。致生他變。合無本部仍行太僕寺、悉照節年題准事例、遵守施行、不必更張、以成紛擾

得　旨只照節年題准事例行

△為推行馬政事 【 馬政】

看得太僕寺少卿何孟春所奏推行馬政三事指陳利弊、切中事宜、合就開立前件、議擬明白伏乞　聖裁、

□審分派、前件、查得弘治十二年五月內該本部議得順天府所屬州縣寄養馬匹、人戶近年艱難、將地土轉賣以致種地者多不養馬養馬者多是無地俵派馬匹之時。官司不行查審。槩令照舊領養。不惟民不聊生。亦且馬多瘦損。因循既久。積弊滋深。奏准差給事中等官王廷等前去、各該州縣、公同太僕寺分管寺丞、督令本府管馬通判、及州縣掌印管馬官員、吊取先年免糧地土文冊。逐一清查。將見種免糧地不曾養馬人戶。不分陵戶等戶。官員監生吏典之家。就將無地人戶馬匹。照例給與領養。如有多餘之地。造冊在官。聽候領馬。敢有倚恃權豪勢要陵戶等項。不行養馬者。參送法司問罪。仍令領養此法更善如有不願種地養馬者將地退出給與無地人戶養馬後該各官查勘得承種免糧地土人戶。不分官吏軍民人等。悉照舊例。每免糧地五十畝。派養馬一匹。地畝不足前數。以十分為率。量派分數。著令朋養。中間地土沙瘦等項。及承佃迯絕人戶地畝。并丁少貧難者。量與減輕。丁多并附餘地多去處及得過人戶量為加重。其無地并馬多人戶見養馬匹。又各照例量給種地不曾養馬之人領養。及搭配相應人戶朋貼。共清出順天府所屬原額免糧養馬地。二萬九千八百頃。成丁男子一十八萬九千四百二十四丁。編過寄養馬四萬三千九百九十八匹。今少卿何孟春奏稱。弘治十二年清審之後。年遠事異定宜量為清查到今十有七年人戶死絕。冊未除名。地已賣盡馬猶在戶。要差科道等官。親詣審勘。誠為有理。但即今荒旱。百姓艱難又係農忙之月。若差官一出。清查州縣三十七處勢難親理。未免仍行州縣官先查。追呼勾擾。吏緣為姦。督責嚴峻。民益受害。合無不必差官。本部備行該管少卿寺丞分投親詣寄養馬匹州縣。查勘養馬人戶。除見種地五十畝。及丁力相應人戶照舊不動外。果有人多死絕。冊未除名。地巳賣盡。馬猶在戶者。就便改派買種地土之人領養。敢有倚勢不服者。拏問枷號問罪通筭州縣更可改正從來坐派之弊若一縣之內地多馬少相應加派或地少馬多相應減除及雖有地。沙薄拋荒。無人承佃領馬。俱查明白造冊分豁。某州縣原額免糧地若干。應該養馬地若干。該養馬若干。應該除豁不養馬地若干。該除豁馬若干。逐一明白造冊奏繳。仍造青冊一本送部。查照奏請定奪。其各州縣務待太僕寺官親臨督同清查。不必求速紛擾。亦不許任意遷延。限至正德十一年終、不行完奏、本部參奏究問、再照先年舊例。近京地方。寄養馬匹專備京邊戰馬之用每年寄養不過二萬匹而又交兌有時所以地力有餘民不受累後因加派備用馬匹數多。京邊交兌數少。以致寄積馬多。民不堪命。繇是觀之得清本正原之論清審編派利弊雖係於有司而通融歛散得失全繇於本部臣等去年奏派寄養馬不過二萬五千匹。漸復舊矢?見。又交兌京營宣大等邊數多。民力漸寬合無今後每年奏派寄養馬。不過二萬匹。緩急勾用。若各年寄養馬匹。除兌給京邊之外。積有多餘。量再減派務令馬少而臕壯得用毋使馬多而羸瘦累民庶幾政本得清。弊端自息。

一嚴比較、前件、查得弘治十二年、該太僕寺卿王霽奏本部議擬題准行分管寺丞、揀選寄養馬內老病瞎瘸、不堪騎操、孳牧馬內、年齒十八歲以上、并漂沙等項、不能孳生者造冊奏請、或送光祿寺。或變賣銀兩凑買馬匹等因。本年又該太僕寺少卿唐章造冊開奏本部議擬行分管寺丞再行審實果齒二十歲以上并瘸瞎疒?桑癩等項不堪醫治、解寺奏請定奪。或送光祿寺、或變賣銀兩、續該少卿彭禮奏前項不堪馬匹每匹追銀二兩、徑送太僕寺不必具奏、弘治三年該少卿彭禮奏本部查得各年倒失寄養馬共四十四萬餘匹、議擬成化二十三年以前者。暫且停追。弘治三年三月以前者。每匹追銀五兩。弘治三年四月以後者。每匹追銀十兩。願賠本色者聽。又查得正德十年、本部題准、起解陝西馬匹。若有剋減草料、故不用心餧飼。以致瘦損沿途倒死者。著落牽馬夫賠償。送馬官提問。通行欽遵外。今少卿何孟春、奏要將寄養不堪馬匹、正德九年以前者、照依舊例揀選追罰、正德十年以後者責令變賣添價買補、堪調治者、責令調治、所言有理、合依所奏施行、及照各處解到備用馬匹。每匹賣銀三十餘兩。倒失止令賠銀十兩事例輕重不一則奸人生心弊端日滋不惟虧官抑且使人不肯用心餧養故令倒死以圖納銀省便况舊例作踐官馬致死。分外追罰馬一匹。今寄養馬倒死。止令賠銀十兩。委的失之太輕。先年少卿彭禮奏行此例。為因拖欠馬四十餘萬。一時難以併徵。以此暫議從寬。實難經久合無除正德十年以前寄養馬倒失。寄養倒失之多如此民安得不困照弘治三年例追補外。其正德十一年以後。寄養馬匹倒失。仍照弘治三年以前舊例。倒失備用馬匹。務要追補。不在宥免之例。其遼東并四衛勇士。及陝西交兌退回馬匹。除遼東馬匹曾經官軍騎征追賊退回。難比常例依擬。量追一半。其四衛勇士并陝西兌軍退回馬匹。仍照舊例追補

△為開陳馬政便宜事 【 馬政】

看得廵按監察御史周鵷所奏馬政便宜三事皆深切時務、不為空言、今將所言開立前件、議擬明白、伏乞　聖裁、

一比度時例以省冗濫之官、前件、看得所奏近年以來。例不徵駒。惟令出納備用。要將六安等州。除革管馬佐貳官則養馬人戶省一分科歛建平等縣管馬主簿。一皆裁革。馬政悉統於掌印官。照滁州例。差該吏領解備用等因。似為相應。但奏內止開六安等州、建平等縣、不曾備開某州某縣、共幾處、相應裁革管馬官共幾員難便定奪、合無本部移咨廵撫廬鳳等處都御史、查勘六安等州建平等縣原額馬數多寡、相應照依滁州事例、合令掌印官管理。將添設該管馬主簿裁革。共幾州縣。該革主簿幾員。查議明白。具奏定奪。

一計量財力、以均坐派之數、前件、查得弘治十二年以前舊例、每歲派取備用馬二萬匹。續為修省事、該吏部等衙門太子太保尚書等官王恕等、會議得順天府所屬人戶寄養備用負累艱難。合無每歲暫取一萬匹。正德二年閏正月內為早正種馬以免廢弛馬政事。該雲南道監察御史王濟、奏要將種馬補足群數。每年一群之內。各照人丁地畝。議和朋納本色。或折色大馬一匹一年共取馬二萬五千匹。隨民買解。本部依擬覆題奉　欽依。正德二年以後年分。俱派取二萬五千匹。正德九年因各邊聲息警急。缺馬兌給。本部題准加派三萬匹。正德十年分。本部前官失於照詳。增派馬四萬匹。委屬過多。使民受害。正德十一年、該本部議得、先年每歲派取備用馬二萬匹。猶恐百姓寄養艱難。每歲止取一萬匹。近年增至二萬五千匹。比舊巳多。去歲增派四萬匹。馬數驟加則馬價亦必倍矣不惟寄養之民被累而小民買解尢甚艱難巳將本部備用馬匹。仍照御史王濟奏行事例派取二萬五千匹。太僕寺所屬取七分。俱本色南京太僕寺所屬取三分。本色折色中半。徵解外。正德十二年。亦照上年事例題准派取二萬五千匹以後寄養馬不勾撥用。另行議處動支馬價銀兩。差官收買。今御史周鵷印烙馬匹深知派馬利病。奏要將每年徵解備用馬匹。立為定例。悉照正德二年并正德十一年十二年分數目坐派。每年積有餘馬。减本色加折色以便不時和買亦官民兩便之計於內量减本色。扣加折色。積有餘銀。以待用馬數多年分。作價收買。不致過濫多派。難於徵納一節。正與本部前議相同。但恐以後官員。意見不同仍復更張。致為民害。合無本部將所奏案候每年派馬之時、務要遵守前例以為定矢?見、如有任意改添者、聽兵科論奏改正、其要照戶部寬免稅糧分數、將馬匹一體寬免一節、但馬匹終與稅糧不同。難論分數寬免。合無除輕災不論外。如遇十分凶荒。百姓艱難。不能買馬。臨時廵撫官具奏定奪。

一清舊額以濟通融、前件、看得御史周鵷奏稱鳳陽清河寶應等縣人戶消耗。不至如宣徐等處之苦。要將宣城縣徐州所屬四縣清查養馬丁田出辦備用折色馬價。照例解部。或將極累縣分畧與通融輕省一節。所言深為有理。非究心民隱者。未有此奏。查得先該南京太僕寺官反覆論議未定。本部又不果斷。含糊展轉。以致事久不决。俱難辭責。合無本部行文廵撫廬鳳并廵撫南直隸都御史、親自調查徐州并所屬四縣及宣城等縣戶口籍冊、詢訪地方豐歉、人戶貧富。從輕計筭。應派備用馬若干。卻查撫屬地方。如寶應清河等縣。衝要貧瘠。應分豁買馬若干。照依御史周鵷原奏之意。通融派減。務得均平。查議明白、文書到彼、限三箇月以裏、具奏定奪、如仍似前含糊展轉、經年不决、誤事殃民、聽本部并該科參奏究問、

△為議處馬政大綱興革官民利病事 【 馬政】

一選備用、前件查得先為經理馬政事、該吏科等衙門右給事中等官韓祐等奏內一件、慎起俵、備用馬匹、近來堪俵者少、不堪者多、往往朋合買補。况收買之際。價值頗高。多者或十六七兩。次者或十三四兩。至於路途草料之資。馬戶往來之費。計馬一匹。用銀二十餘兩。及其到京赴寺聽驗。十退四五。往來之程。動以千計弱民羸馬。相向而泣。歸候來年再俵。勞費如前。若其齒歲稍過。終擯不用。又轉而求之他矣。民被俵馬之害。有何紀極。為今之計此法最善凡物料解部皆宜如此惟當精選於起俵之初不當濫退於到寺之日既到而退在官則缺馬在民則傷財公私俱困等因。本部議照備用馬匹。例該兩京太僕寺分管寺丞。先期分投所屬州縣逐一驗看。身量高大。蹄腿端正。堪中者方許起解。矮小病弱者。不許解俵。各府州縣仍備造文冊。開寫人戶姓名。并馬匹毛齒齎送赴部。轉發太僕寺。再驗堪中。方發寄養。以備取用。此乃見行事例。但行之年久。各該分管寺丞。不肯親詣所屬驗看。以致馬多不堪。及照起解備用馬匹情弊。非止一端。或因管馬官員。聽受勢豪賄囑。將不堪馬匹。朦朧收買解俵。或齎空白文冊。到京違例收買鑽渠老馬。意圖僥倖。致使看驗不中。負累馬戶。究其所以皆因分管寺丞因循苟且。惟務偷安。不行親自揀選以致如此。合無行令兩京太僕寺轉行各該分管寺丞、每遇行取備用馬匹之時、務要預先親詣各該州縣、將孳生兒駒并買補馬內、逐一揀選堪中者、照例造成小冊、備開人戶姓名、馬匹毛齒尺寸、責付管馬官員解赴本部發寺驗收、不許將不堪馬匹。一槩濫解。往復煩難。各該寺丞、仍前不行親詣州縣、用心揀選者、到寺之日。每一百匹揀退三十匹以上者。本寺開報本部。以憑參奏拏問如律若解到馬堪以收俵。毛齒尺寸。對冊無差。醫獸人勒索使用亦是恒弊該寺聽信醫獸人等妄言一槩濫退亦許該管寺丞或承委解馬人員。將揀退馬匹送部看驗。以憑定奪等因。弘治九年閏三月二十七日具題本月三十日、奉　聖旨准議、但各該寺丞、并管馬等官、因循日久、不肯用心嚴選、及該寺掌印官。每遇揀退馬匹數多。亦不行開報本部參究。以致前弊益滋。合無行分管寺丞。以後每年正月中出廵。選取頭運馬匹。四月中出廵。選取一運馬匹。務要徧歷各府州縣督同各該掌印管馬官員。將派到備用馬照依時價。及解俵草料盤費查照人丁地畝。會計某戶該派銀若干。預先出給告示。使民遵守出辦朋合收買。馬匹俱要三尺八寸以上。兒馬六歲以下。騸馬九歲以下。蹄腿周正。方准作數。就差管馬官員解俵。如有將不堪馬匹一槩濫收。解俵到寺之日看驗不堪。先將解馬人員送問。馬匹發回換補。州縣原驗馬官提問。驗退五十匹以上。將該府管馬官提問。一百匹以上。將該府掌印官。并分管寺丞。俱住俸三箇月。一百五十匹以上。該府掌印官并寺丞俱提問此弊亦時有之當為分別若齒尺相應止是在途瘦損將管解之人送問

一酌緩急、前件、查得京營官軍騎操馬匹、倒失被盜、九年俱令原領馬官軍買補馬匹、原不常支草料、官軍又多艱難不能賠補、多累逃亡、成化十三年、始該撫寧侯朱永議奏、徵收樁朋銀兩、倒死馬主出銀。名曰樁頭。槩營官軍出銀。名曰朋銀。其銀該營收貯。自行收買。弘治四年、保國公朱永、奏稱街市少馬。買補不及。要將奮勇等十二營見收樁朋銀兩。盡數交送太僕寺收庫兌給馬匹。本部題　准將前銀查盤明白、每馬一匹、扣筭銀十兩、送寺收庫、行取寄養馬匹兌給官軍騎操、葢先年官軍倒死馬匹。自買賠補。不兌寄養馬匹。所以寄養馬。日積月累。幾至數十餘萬。中間倒死盜失馬匹。至不可筭。馬數耗於民間而虛數掛於籍冊太僕寺官。與寄養之民。俱得安靜省事。固以為便。而京營官軍日剝月削困於歛散相繼逃亡則不勝其疲敝矣且官軍盜賣官馬。相應追賠。若老病倒死。貧軍豈能賠補。此不待智者而後知也。其後弘治四年。此法既行京軍無賠買之費民間疏積俵之累軍民固為兩便也始令倒死馬匹者得兌寄養馬匹。雖未免出銀之苦。而得自脫買馬之難又寄養馬亦得疏通取用不至積滯虗耗視前逼軍賠補之法。頗為通便至於近年。本部為因流賊生發。虜寇犯邊。議奏發兵征討。若非取兌臕壯好馬。豈能追逐。其京邊官軍。率多貧困。不能自養。又積年倒死馬匹數多。若當急切用兵之際。必待追完官軍樁朋銀兩收買。然後兌軍。及取兌寄養馬匹。不論肥瘠老壯。必取先發寄養舊馬交兌。然後交兌新馬。不免膠柱鼓瑟。失誤軍機。今太僕寺卿何孟春、奏稱順天等府寄養調取之數。從後較前。歲常倍蓰。東俵西交。不聞空闕。買馬價銀轉高。給軍勒要俵壯。新收不得存留。舊管不得發脫。奏要本部斟酌緩急。為之可否量分等第查奏等因。今欲斟酌緩急。以每年俵馬二萬五千匹計之。五年之間。可得寄養馬十二萬五千匹。又以每年兌軍一萬五千匹計之。五年止該兌給七萬五千匹。尚餘五萬匹寄於民間軍得領兌之便民無多養之累况有不時發銀收買之馬。節其馬數之盈縮。以量出入之多寡。調停馬政。無有餘不足之時。計無出於此者然此責在本部隨時制宜非寺苑官所得預也其奏稱近年以來。營邊騎操倒失之數。自今視昔。日有甚焉。出銀之人。不知何官。住俸之官不知何人一節。緣查京營并各邊倒死馬匹。追收樁朋銀兩買補。不及八分官員。俱經本部節年奏行住俸催徵買補。並無寬縱。其查考追補之法。巳於前項所奏預稽覈項下議擬明白。別無定奪。及照三大營官軍該徵樁朋銀兩、自買馬匹、不送太僕寺交收、近因前銀徵收不完、不時奏討兌馬合無亦行點馬少卿照團營事例查勘明白具奏定奪、

△為發明律例以便征戰事 【 邊軍】

看得給事中傅鑰所奏例不合律、以致將官顧忌畏怯、不肯殺賊、援古証今、欲會法司重為議擬一節、臣等查議得、先為陳愚悃、飭邊備以防虜患事該監督軍務御馬監太監張忠題一件、合無行令各邊主將一面時常選差的當人員遠出境外、分番爪探賊營何往定止、一面嚴督沿邊哨守人役、一遇有警、烽砲分明、人知趨避、兵知趨戰、務在料敵先知、功可期成、若將領怯懦、無益邊備、撫按官員、即時劾奏、速為易置、若敵退大眾。縱有損傷。亦須不拘事例。論功分豁等因。該兵部會官議、切緣各邊失事。固繇於將領之怯懦。亦繇將官恐損官軍。不敢敵戰所致。太監張忠此議。尤為有見。又為陳言邊務預防虜患事、該廵撫大同都御史胡瓚、會奏一件、原情罪以責戰守照得大同三路、將官則有總副參遊之名。所領人馬則有奇遊與援之號。數多三千員名。俱係各城挑選精銳。將官以為戰守備以為守責任不同而守備官操守止餘老弱守城官軍七八十人。或百十餘人其兵力之強弱責任之重輕不待臣言可知矣邇因虜眾在邊。各將領俱調發各城按伏戰守。守備官即其所統。進止機宜。皆不得預。及至失事將官。得罪反輕守備反重此人心所以不平而將領得以推奸避事也合無著該部查擬除臨陣與賊交鋒對敵失機。照依該部奏行事例問擬外、其被賊入境搶虜人畜行勘是實、若係本城住有將領。畏縮不行截殺問擬守備不設充軍罪名。取自　上裁本城守備官。止擬不應。從重照常發落如是賊勢不重。守備官不能嚴謹烽堠。及將領於別城住劄。一時赴援不及。守備官失於飛報。以致深入搶虜人畜者。照舊問擬守備不設。將領則從輕參究發落。庶情法允當。而責任專一矣。該兵部議得守邊將帥守備不設計、為賊所掩襲攻陷城寨、或被賊入境搶虜人民、俱有　太祖高皇帝欽定律條擅難異議、但中間有守備已設計。守城禦敵固當量力俟機不宜一以原律斷之本城堡原設軍馬數少止可固守城堡不可輕出禦敵以致地方被搶其情與守備該設計而故不設計者委有不同問刑衙門不論有無計策可設、一向俱引前律、問擬充軍、又因事出不測、或所搶人畜數少、參稱律重情輕、奏請俱免充軍、降級發落、依律言之。雖似減輕。以情原之。猶似過重。所以都御史胡瓚等奏要將各城堡軍少守備官被賊入境搶虜人畜者、止擬不應從重照常發落、不為無見、但賊勢重大。非守備官軍所能支持者。問擬不應。猶似虧枉。倘賊少勢輕。可備而不備。被其搶虜者。止問不應發落。不無以後守備官員。益加玩忽、廢弛邊備、合無通行各邊廵撫廵按問刑衙門、今後各城堡守。備等官、可以設計而故不設計致有失事、俱依律問斷、不許寬縱、內有事出不測、及失事數少、情輕律重者仍照例奏請定奪、若本城堡原有人馬數少、賊勢重大。力不能支、止可固守。及瞭高守哨、并徵調隣境兵馬等項。俱無失悞。別無計策可設。地方雖被搶掠。力量不能支持。係于律內該載不盡事理。參詳明白。引律比附具奏。從法司再行議擬奏請定奪。其調來各城堡按伏住劄將領。往來不常。違期畏縮。失誤軍機。自有本律。難問守備不設充軍罪名等因正德十二年五月二十四日具題奉　聖旨都著依擬行又查得大明律內一款凡守邊將帥、被賊攻圍城寨、不行固守而輒棄去、及守備不設計、為賊所掩襲、因而失陷城寨者斬、若與賊臨境、其望高廵哨之人、失於飛報、以致陷城損軍者亦斬、若被賊侵入境內、虜掠人民者、杖一百、發邊遠充軍、問刑條例內一款、失悞軍機、除律有正條者、議擬監候奏請外、若是賊擁大眾入寇、官軍卒遇交鋒損傷被虜數十人之上、不曾虜去大眾、或被賊白晝夤夜突入境內、搶掠頭畜衣糧數多、不曾殺虜軍民者、俱問守備不設、被賊侵入境內、虜掠人民本律發邊遠充軍、若是交鋒入境、損傷虜殺四五人、搶去頭畜衣糧不多者、亦問前罪、數內情輕、律重、有碍發落者、仍備由奏請處置、伏覩大明律內、凡守邊將帥、被賊攻圍城寨不行固守、而輒棄去、及守備不設計、為賊所掩襲、因而失陷城寨者斬、若與賊臨境、其望高廵哨之人、失於飛報以致陷城損軍者亦斬、葢棄城不守。及可設計而故不設計。并責專望高廵哨。而失於飛報。以致陷城損軍。罪坐所繇。故皆處斬。若故不設計。被賊侵入境內。虜掠人民。比之失陷城寨。其情頗輕。故坐以杖一百發邊遠充軍。原情定罪。誠萬世不刊之典也。論事明透兼使律意曉然若既與賊為隣不能保其必不入境既與賊交鋒不能保其必不損傷。故律無守邊將帥。致賊入境。及臨陣損傷官軍治罪之條。後因問刑條例開載賊眾入寇、官軍交鋒、損傷被虜數十人之上、及搶掠頭畜衣糧數多、不曾殺虜軍民、俱問守備不設之罪、以此問刑衙門。將臨陣對敵損傷官軍者。俱問充軍降級罪名實。是有乖律意前項兵部先巳會官議擬題准、今後果係奮勇迎敵。官軍陣亡。俱不以損折官軍論通行外。今給事中傅鑰又以為言、考據精切、議擬明白、深合　祖宗制律之本意、必須再行申明改正庶使各邊將領勇於戰鬪無所顧忌。合無通行內外問刑衙門、今後守邊將帥、失誤軍機、除律有正條外、若賊寇入境。彼此眾寡相當。堪以出戰。將官故不設備。閉門不出。被虜人民者。依律問發邊遠充軍。若虜眾兵寡。勢難抵敵。止可固守不可輕出致被搶掠人民者。查勘是實。奏請定奪。若止是搶掠牲畜。不曾虜掠人民。或殺虜沿邊哨探軍人。及沿邊採打柴草軍民。不係境內人民者。俱坐以應得罪名。不許引用被賊入境。虜掠人民律條。致失輕重及望高守哨之人失於飛報。以致不備。損折官軍。依律坐罪外。其輕率寡謀。軍無紀律。以致損折官軍者。律無正條引律比附。奏請定奪。若奮勇迎敵。殺敗虜賊如是鼓舞足以振作士氣雖是斬獲賊級數少官軍陣亡數多仍須論功陞賞不許擇引律內損軍字樣妄擬治罪前項問刑條例、與律意不合者革去不用、正德十四年四月初九日具題、

得旨俱依擬行

皇明經世編卷之一百十一終








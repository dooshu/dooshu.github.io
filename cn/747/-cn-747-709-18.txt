○人物志论

馀尝览《人物志》，观其索隐精微，研几元妙，实天下奇才，然品其人物，往往不伦。以管促、商鞅俱为法家，是不究其成败之术也（原注：僧一行称“调盈虚御轻重惟太公”，管仲虽霸者之佐，不及太公，亦不宜比商鞅。鞅可与吴起同类耳）；以子产、西门豹俱为器能，是不辨其精粗之迹也。子产多识博闻，叔向且犹不及，故仲尼敬事之，西门豹非其匹也。其甚者曰：“辨不入道，而应对资给，是谓口辨，乐毅、曹邱生是也。”乐毅中代之贤人，洁去就之分，明君臣之义，自得卷舒之道，深识存亡之机；曹邱生招权倾金，毁誉在口，季布以为非长者，焉可以比君子哉？又曰：“一人之身，兼有英雄，高祖、项羽是也。”其下虽曰项羽英分少，有范增不能用，陈平去之，然称羽能合变，斯言谬矣。项羽坑秦卒以结怨关中，弃咸阳而眷怀旧土，所谓倒持太阿，授人以柄，岂得谓之合变乎？又愿与汉王挑战，汉王笑曰：“吾宁斗智，不能斗力。”及将败也，自为歌曰：“力拔山兮气盖世。”其所恃者气力而已矣。可谓雄於韩信，气又过之，所以能为汉王敌。聪明睿知，不足称也。


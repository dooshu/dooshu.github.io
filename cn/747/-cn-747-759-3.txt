○饮贪泉赋（以“言饮此泉，心终不易”为韵）

吴隐之拥节南海，停骖石门，遇贪泉之广陌，若旨酒於污樽。由是徵图籍所载，考耆旧古之言。云注兹而难穷地理，或饮者而能移性原。公乃斯言已察，其事惟审。十目所视，表执心而不回；一勺之多，遂举杯而就饮。重言曰：所执在我，宁由此泉。泻泠泠而反同洁已，恃惴惴而过甚防川。恬淡相资，渐滂沱於德泽；清廉是守，何汨没於情田。将正浮俗而去彼，睹滥觞而在此。临川而不觉起予，命酌而甘从率尔。盈科即挹，聊抒思以盘桓；健笔忽飞，写缘情之绮靡。既而威临俗镇，尘静边空。阖境而皆知响化，四方而靡不趋风。量比沧溟，能控清而引浊；心如白水，可原始而要终。当其境接遐荒，郡维幽僻。山川而多含瘴雾，草木而少蒙膏泽。道之云远，人不愿适。公藏器以俟时，方遇君之侧席。泉云饮而名乃益彰，心秉直而誓当不易。则如真清特立，瑕秽莫侵。人饮酒而荡志，我饮泉而洗心。胡不夸於一石，而不愧於千金。於以明好恶，定能否。不贪为宝而可怜，不饮盗泉而非偶。懿哉君子之鸿名，竹帛永垂於不朽。

李蟾

蟾，太和三年官浙西观察留後。


○唐故亳州刺史郑公故夫人河南独孤氏墓版文

夫人，河南洛阳人也。其先刘氏，出自沛献王辅，其裔孙因山命氏，中复姓刘。自献王十九世至齐行台尚书令永业，始复为独孤氏。自临川至颍川郡长史府君，六叶明德，道炳於世。夫人颍川府君长女，性聪异有志尚。宽仁慈顺，加之以明，柔而不惑，俭必中礼。归郑氏，生二男二女而寡。男始孩，女未龀，鞠而育之，导之义方。长男曰季华，次曰子华，既长，皆敦说诗礼，被服文行，时人称夫人善诱善教。乾元三年，因洛阳再扰，随子北征。永泰二年某日，终於钜鹿郡，享年若干。呜呼！仁而宜寿，慈俭宜福，二者反是，为善者惑焉。初夫人少因有行，思归宁而不得，晚值多故，去邦族而无复，由是终身有远父母兄弟之痛焉。临终顾其子：葬我必於先大夫之垅。季华等泣奉遗旨，大历三年岁在戊申，以夫人之丧至自钜鹿。冬十一月庚寅，反葬洛阳龙门颍川府君茔兆之侧，夫人之志也。及敢书伯姊之德，铭诸墓石云。


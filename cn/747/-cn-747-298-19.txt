○贞观政要序

有唐良相，曰侍中安阳公、中书令河东公，以时逢圣明，位居宰辅，寅亮帝道，弼谐王政。恐一物之乖所，虑四维之不张，每克已励精，缅怀故实，未尝有乏。太宗时政化，良足可观，振古而来，未之有也。至於垂代立教之美，典谟谏奏之词，可以宏阐大猷，增崇至道者，爰命不才，备加甄录，体制大略，咸发成规。於是缀集所闻，参详旧史，撮其指要，举其宏纲，词兼质文，义在惩劝，人伦之纪备矣，军国之政存焉。凡一帙一十卷，合四十篇，名曰《贞观政要》。庶乎有国有家，克遵前轨，择善而从，则可久之业益彰矣，可大之功尤著矣，岂必祖述尧舜，宪章文武而已哉？其篇目次第，列之於左。

杨

字瑶光，华州华阴人。开元中历迁国子祭酒，再迁大理卿，拜左散骑常侍。卒年六十八，赠户部尚书，谥曰贞。


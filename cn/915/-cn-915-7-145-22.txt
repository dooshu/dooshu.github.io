◇谢永安令解禁止启

臣田茅下第，质非谢品。志终四民，希绝三仕。邀世逢辰，谬及推择，恩成曲积，荣秩兼过。虽誓投纤生，昊天罔极，迄无犬马，孤惭星岁。加以沦节雪飙，沈诚款晦，值天光烛幽，神照广察，澡从宥，与物更禀，遂晒阳春，湔汰秋水，缀翼云条，葺鲜洪沼，洗胆明目，忭手太平，重甄再造，含气孰比？不悟乾陶弥运，复垂埏饰，矫迹升等，改观非服，振缨珥笔，联承贵宠。岂臣浮朽，所可恭从，实非愚瞢，所宜循践。琐族易灰，脆漏已迫，空荷载焘，终责仰复，饮冰肃事，怀火毕命。不胜屏营之情。谨启事以闻。（本集。）


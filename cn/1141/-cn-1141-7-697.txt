同吴湖州饮孙太初墓侧

客子有山癖，主人借游具。
道峰踏尽日将暮，行厨置酒云归处（山有归云洞。）。
云深古木号悲风，松阴酹酒山人墓。
作亭表墓始阿谁，延陵望古心相慕。
于乎山人何如人，挂瓢词翰今犹存。
空同作传少谷序，后来凭吊皆销魂。
寒烟薜荔哭山鬼，老僧蘋藻如儿孙。
世间万事东流水，眼前且尽酒一尊。
残碑风雨犹磨灭，人生何似南山石。



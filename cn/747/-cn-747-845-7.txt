○赏论

赏劝之典，所以显忠尊贤，而待用（阙）感人之心，使各尽其材，以显於时，以为立身扬名之本。故冠冕衣服、车辂祭祀之仪，皆以品秩为差。君子之人，其甘心焉。孜孜於善，希公朝之禄赏，可以荣於家，可以荣於宗庙祖考。赏之义也大矣哉！今国家悬高科，虚重位，此文士之赏也。计首级，视所伤，此武士之赏也。文不中理，宗伯所弃。杀伤奔北，军法所诛。择善劝人，亦以明矣。衰世之中，文假他人之手，身居书辞之列，名陷浇浮之中，坐登卿相之位。射不穿札，生不见敌，荣持斧钺之柄，行居将帅之任，皆藉累世之基业。或由勋伐之馀名，窃位尸禄，观者愤叹而已。至有文之衰也，行为四海推重，不成一名，不沾寸禄，老死冻馁之地。或有献一书，陈一策，探治乱之精微，尽当时之利病，君上不省察，奸邪者深以为嫌。纵未能显加明诛，徨焉挤之於散冗，斥之於外任，不复省问，可胜言哉！武之衰也，弓声剑气，立为敌，驰突击刺於横阵之前，出入如鬼神，谋取必胜，疮痍遍於首面，身委卒伍之中，老弃瘦马之列。或有破一大敌，擒一渠帅，赏不逾外藩之职，赐不越缯帛之微。捷声己振於万里，姓名未达於九重。降符节，益封土，翻为统帅之福，岂不悲哉？文之求也，既不因於行艺，武之用也，又不因於才力。乃有温溲溺之器以媚黄门者，以系鞋自名以从公相者，履历官常，出入藩翰。其馀资财，以致名第，以荣郡邑者，不可遽数之。况时君幼主，有宴乐玉堂，从禽丰草，发自愉悦之意，听从左右之言，淫乐之叟，优倡之子，锡以朱紫，升於官秩。下至飞禽犬马之微物，亦光於封赏。且国家以五岳四渎，为视公侯之秩，乃崇其礼，尊爵敬神之道也。今厮养禽兽之属，皆列於官，与士君子比肩於朝，无神怨乎？故志士仁人，甘心草泽，没身白首，不复思用力，以在位者为深耻。昔仲叔于奚救公孙文子之患，请以繁缨假借也，孔子犹曰：“不如多与之邑。”将以定永代之制，杜萌渐之谓也。汉明不以馆陶子为郎，宁赐之百万。曰：“夫郎，出宰百里，上应列宿，不可虚授。”信夫为中兴之嗣也。且赏劝不恒，服章紊乱，君子在野，小人在朝，将难以守四海之业。若善人在位，纪纲大定，赏罚必中，百官称职，天下焉能为乱？








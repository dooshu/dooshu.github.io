◇千佛愿文

盖闻九土区分，四民殊俗；昏波易染，慧业难基。故法身寂镜，有照斯感。涤无明於欲海，度苍生於宝船。或轻慈导舍，薄笑牵悲，曲艳口宣，斜光顶入。自鹿树表光，金河匿曜。故像法众生，希向有形。虽千圣异迹，一智同途。弟子某甲，久没迷波，长流苦沫，不生意树，未启心灯，而盖生一念，敬造千佛。虽复无上无为，极相难辨；非空非有，妙智难观。而绀发日光，莲眸月面。庶可长表诚敬，永寄心期。（《广弘明集》十六）


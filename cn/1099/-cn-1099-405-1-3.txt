○為經畧兩河備陳封守當嚴以清海甸以固洮河事疏 【 經畧兩河】

臣惟去年五六月間、虜犯河洮、損軍折將、　皇上赫然震怒、特允廷推命臣經畧七鎮、至蘭州、以為河洮失事、經畧戰守、當自河洮始也、及咨諏輿情、稽察地里、乃知河洮之患、在於虜牧兩川兩川之虜、由於歸德不守、歸德難守、由于群虜駐牧青海、青海虜至如流、由於甘肅任虜往來、至於西寧一郡、故鄰青海、往日日苦虜番漢不安。皆假道為禍耳是甘肅者青海之門戶而歸德者又兩川之咽喉故欲河洮無患。任空兩川。欲兩川無虜。在慎守歸德。欲流虜不來青海。在於甘肅沿邊界限有嚴。封守慎固也。臣渡河而西移駐莊浪嚴督將士、凡流虜闖邊、宣諭不從者、必殺無縱、令下行之兩月、擒斬頗多、故甘永凉莊之間、昔也、城郭之傍、虜幕雜陳、繼則斥堠之外、犬羊遁跡矣、以故松套與海上之寇、聲援不通、兵威震疊、而火真諸酋、亦從兩川遁西海矣、今虜王回巢、卜酋東去、出兵西海、火酋遁跡矣、臣誠不能不惴惴然惟後艱之是懼也、臣請畢陳其槩、夫甘肅一線之路、南番北虜、非昔之所謂斷匈奴右臂者乎、祖宗時。青海有番無虜。故自西寧以達河洮。雖設有兵衛亦惟防番非謂防虜也自正德年間、亦卜刺迯逋海上、遂稱多事、然前此虜之掠番。曷嘗不假道甘肅乎。然非大眾不舉。非高秋不舉。群然而來。亦忽然而去。何也。虜窺我則畏番。圖番則畏我。非敢以甘肅內地可任往來也、非敢以青海奧區。可容駐牧也。今東虜歸矣、流寇散矣大漠寥廓之區、雖有存者、亦無幾矣、惟是流虜不來。則孤雛易制。假途禁厲。則流虜難來。臣所以反覆於門戶之防者此也。或以流虜難斷、經略在事、奉揚　天威、虜有懼心、若經略一去、則甘鎮之兵、能戰幾何、虜騎群來、能堵截乎、臣竊為不然、夫虜之闖邊。非大眾也少而幾十眾而數百日日經行。遊虜自謂孔途將領視為常事。即有大眾。如東之虜王。率眾而來。套之卜酋。携家而過。亦不幾見也。沿邊將吏曾有稱兵抗拒者乎。曾有揚威宣諭者乎。虜之驕縱。積慣使然也。今奉旨嚴禁、時將一載、松虜流虜、不敢如昔之往來自由矣、守臣踵而行之。虜來則諭以明禁、虜抗則拒以應兵、曷不可阻之有、且大夥闖邊即如水泉故事則甘鎮之兵自能迎敵何嘗藉力於客兵乎臣竊計自此之後。虜寡則必不敢闖邊闖邊則易於制馭。或又曰、虜紏合大舉若何、臣竊惟未欵之前、地方將吏、何以禦大舉乎、考而行之可也、矧納欵之夷。不忘香餌。若果紏聚。則若延若寧。聲聞必早。批亢擣虗。形格勢禁。虜雖至愚。寧不瞻前顧後。自保其巢乎。此又各鎮同心。我不牽制於貢市。則虜必不輕捨此羈縻臣故以為甘肅通海之路。必不可不斷。必不難於斷者。惟在鎮撫及將道諸臣力持而果行之。能堵流虜即以功論。縱虜南來。即以罪論。若使胡騎不敢南牧、則海甸澄清、諸番按堵、近而西寧無擾、遠而兩川寂靜、河洮地方、將何處來烽燧之傳乎、此善後之事、臣所深望於甘肅者、為甘肅計也、寔所以為河洮計也、乃若洮河之防、更有可言者、洮河地近腹裏。然洮州直接莽川五百里耳河州去莽川甚遠。捏工則近。雖設有二十四關。然天險延長。昔惟防番。寔難戌守。惟歸德一堡。地近黃河。海虜若飲馬而南。其聲聞易達其彈壓甚便也。此處若將勇兵強。心協番漢。即猾虜能不寒心。敢直闖哉。臣初至金城、即行委贊畫主事梁雲龍、直扺洮河、遍閱關隘、鼓舞番族、審察地利、本官博採眾論、考據方輿、所得於將吏聞見、規畫守禦者、談之井井、隨據本官會同贊畫僉事萬世德、節次會呈、如曰歸德設將添兵也。疏通番站也。修復屯寨也。設保安守備也。加撒刺防守也。移龍溝守備也。番修庄堡也。兼設墩塘也。開墾荒田也。臣看其所言有據、然不詢僉謀、臣不敢謂必可行也、故咨行撫臣、劄行該道、通行勘議矣、續准撫臣會疏前來、臣准其會疏具題訖、想會疏畧去守止?帚德事故此疏重述之臣詳閱全章、似於原咨、有遺議焉、臣竊念歸德與西寧。南北峙立。以控青海者也。祖宗建置。豈無意乎。若歸德不守。豈惟兩川直達洮河。且使洮河直達臨鞏矣。狂瀾一倒。勢必橫流是歸德所係於保障三秦者非細故也他日有事。無謂臣今日不言也此臣之於洮河莽捏。亟亟於先事歸德也。夫歸德祖宗建置也。雖深入草莽。猶可以經營者也。今若付之無可柰何。則莽掜二川。固國家弃地也。據鞏昌府知府郭師古建白。必欲列戌而屯守之。據其規畫詳細是亦一說也。臣巳備咨廵撫勘議矣其可其否、當有定論也。雖然甘肅邊隘大防也。若流虜斷往來之路則青海無結聚之巢。青海無結聚之巢。則兩川無犬羊之牧。即河洮可安枕也。歸德又在所緩也。臣不敢不備言之也。


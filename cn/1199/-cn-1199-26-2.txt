炎洲

炎洲。在南海中。地方二千里。去北岸九萬里。上有風生獸。似豹。靑色。大如貍。張網取之。積薪數車以燒之。薪盡而獸不然。灰中而立。毛亦不燋。斫剌不入。打之如灰囊。以鉄鎚鍛其頭數十下。乃死。而張口向風。須臾復活。以石上菖蒲塞其鼻。卽死。取其腦。和菊花服之。盡十斤。得壽五百年。又有火林山。山中有火光獸。大如鼠。毛長三四寸。或赤或白。山。可三百里許。晦夜卽見此山林。乃是此獸光照。狀如火光相似。取其獸毛。以緝為布。時人號為火浣布。此是也。國人衣服垢汚。以灰汁浣之。終無潔淨。唯火燒此衣服。兩盤飯間。振擺其垢自落。潔白如雪。亦多僊家。


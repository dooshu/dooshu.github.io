郑清之　山房秋日即事

雨后鸣湍走碧溪，水声秋意恰相宜。

窥蝉螳臂方衷甲，涿蚓鸡群竞济师。

初月挂檐窗未觉，新凉入牖簟先知。

西风早已催征棹，管领莼鲈入梦思。

郑清之

郑清之　山房秋日即事

失惊墙外已飘黄，屈指秋来十日强。

暑寇负顽犹出没，风师未壮且翱翔。

橘包捧腹微藏叶，桂蕾呈身只欠香。

扫尽暮天疑浴罢，半眉淡月画新妆。

郑清之

郑清之　山房秋日即事

稻花经雨已脱白，枫叶未霜先借绯。

入紵蚊牙千计巧，挂檐蛛腹十分肥。

田翁看水携锄去，山妇归炊抱蔓归。

唯有诗肠无一事，隔溪数尽暮鸦飞。

郑清之


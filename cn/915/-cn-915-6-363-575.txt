○上疏谏用慕容等



臣闻东胡在燕，历数弥久，逮于石乱，遂据华夏，跨有六州，南面称帝。陛下爰命六师，大举征讨，劳卒频年，勤而後获，本非慕义，怀德归化。而今父子兄弟，列官满朝，执权履职，势倾劳旧，陛下亲而幸之。臣愚以为猛兽终不可养，狼子野心。往年星异，灾起于燕，愿少留意，以思天戒。臣据可言之地，不容默已。诗曰：“兄弟急难”。“朋友好合”。昔刘向以肺腑之亲，尚能极言，况于臣乎！（《晋书·载纪·苻坚传》上，又《十六国春秋》三十七。）

苻庾

庾（一作讠叟，又作双），健少子，封魏公苻坚以为镇军将军洛州刺史，据陕城，降于燕，王猛擒送长安斩之。（案《载纪·苻坚传》作苻庾，慕容传作苻讠叟，慕容德传作苻变。）




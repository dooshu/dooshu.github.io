卷二百四十

钦定四库全书

历代名臣奏议卷二百四十

明　杨士奇等　撰

任将

宋孝宗时虞允文奏曰臣不佞无当世之用而於军旅之事实未尝知其彷佛误蒙陛下知遇异等付以荆襄一面臣之欲报朝夕寸心凡边事所关既兼羣言之采又尽一已之思谓今日之所急者莫急於将帅之用若臣以人微嫌於踰分之僭缄默固位不以干至聪之听不独臣负陛下而异时缓急或战或攻实系国安危又系臣成败之责有不容但已也窃见今之名将帅已大搜旁求尽列於江淮之间为国经营固当如此臣若不收拾遗余以告於君父陛下纵不加责臣视江淮诸军独不媿於心乎士大夫多与臣言李显忠刘光辅员琦皆有罪当黜有才可用实江淮之遗余也臣於去年七月陛辞之日密奏显忠败事本末乞陛下特示寛恩置之湖襄近地一旦缓急臣或能用之以报陛下未几果蒙睿慈令於长沙居住意者陛下不以臣人微既察纳其说矣今襄阳见阙守帅臣固不敢以显忠乞朝廷便加録用止密具禀奏乞自圣意裁之而已显忠勇常冠军敌中亦知其姓字去年冬都督府劄下探报屡及符离之役敌兵能言显忠事迹至今犹甚畏之如使之移京西以示复用藉其虚名以夺敌气於京西边防亦一助也刘光辅员琦在陕西淮东尝书破敌之功臣数与语皆有敢战之用或可以为赵撙王宣之副如朝廷未欲依江淮例增置员阙即乞於均房二边付以郡寄不独可当虢州之冲而缓急不测可以抽摘使唤皆所以为不可胜之备也臣比见朝廷起王权之废於海外如三人者功过尚各相半倘録用於罪弃之余必自悔励图所以报国臣闻臣之事君惟本於不欺古之荐才必求於有効卷卷之忠惟陛下幸察

允文又上言曰臣准御笔以东西二帅皆非其才事不可缓速具奏来照得臣於七月十三日并二十五日因回金字牌逓具二人愆恶贪鄙之状闻奏乞陛下别选宿将臣之冒昧方切战竞不谓愚虑偶合圣意必蒙睿断已赐施行伏念臣自去年入蜀之初即以亲所闻见缕缕具奏欲乞朝廷一振威令大洗坚久之恶习亟蒙睿明察纳其说但以去一大将必先得一将材然後一军有所分付臣尝乞之於东南度未可以辍遣日夜汲汲然询之西帅於衆短中以吴拱李获等五人姓名於正月初二日闻奏乞赐号召曲蒙圣恩令臣一面选用臣於二月二十四日具奏以谓擢用将帅非人臣所当专因又论二三大将未厌人望他日恐误陛下使令若东南诸将未有可遣乞以次召吴拱李获等又蒙御批封还臣章帝眷加厚臣既不敢当又虑所奏姓名未当圣意日益皇皇徒积忧愤实不能少安其职盖念西垂庶务惟易帅一事最大不独臣因病求罢无所嫌避敢言之於将去之日如使不易二帅而臣不病臣亦何敢久留也故臣於乞祠之第三章谓圣恩必赐矜允用敢并具中外将臣姓名乞自睿断蚤赐裁酌臣之区区欲去二缪帅前後所奏与圣意惟一但自古军中废置大将诚不敢专尔臣闻作威作福其害与凶及於家国人臣之大戒也况主兵在远其敢使威福之权着见於将帅之间乎汉卫青不敢自擅专诛於境外卒不斩苏建必归之天子其言曰使天子自裁之於以风人臣不敢专权不亦可乎苏建尝劝卫青荐士青曰招贤黜不肖人主之柄也人臣奉法守职而已史臣至引其事为赞且书云为将当如此青奴仆材也尚能知此臣乃书生陛下过听使待罪行伍其敢青之不若也至敢以将帅姓名密闻於陛下则是臣贪报大恩不敢默默为自全之计陛下圣明超古必察之於始终之际矣又蒙圣谕若宣司奏劾便可即行臣自当遵奉睿旨别具劾章从疾置以闻伏乞睿照

允文又奏曰臣契勘四川边面阔远屯驻御前军马万数浩大都统制之职委寄非轻必得公忠智谋有守之人然後可以服三军之心壮本朝之势内修兵政外寝敌谋而责以他日之功名今利州东西路置将不善一切反是臣备位本兵奉使西垂事关安危休戚敢不闻上臣窃见某人懦而不立贪而多欲所至以营利为先如在金州私役部曲修盖廊房营建第宅以至采柴烧炭割漆伐木博坊磨坊尽役诸军之力而诸军折估月给以小会子铜钱趱换减尅几半凡诸军之戍行钱回军卸甲钱激犒钱兜请钱之类未尝散给又将朝廷降到招军银并度牒以和籴为名公然盗取民间和籴本钱多以茶盐布等折支及移帅西路将金州安抚司金银钱引载行立名支破计其入已之财百十钜万缘臣未将命入蜀之前依所获圣旨尽除其罪姑置不问为某人者固宜只畏圣训亟自改悔力图报效而容纵子弟刷差诸军工匠雕画织绣杂作奇巧又置正赐酒库违法醖造科卖部曲臣所拣汰老弱军兵辄将指挥使都虞候大请受人四十余人依旧存留臣裁减诸军吏额以去军中之蠧乃委曲隐留汔不发遣私役克剥之害寖寖复作纵而不治久必如初又某人虽无显恶而愚庸无知不严军律多徇人情将入队人差出借使统兵官私役出戍人解板负贩略不惩治保明陞差将佐解发到宣抚司率多庸懦究其所以半是亲戚又信凭两兵於教塲建立淫祠鼓惑三军投牒於神凭神决遣其缪妄大抵类此臣照得二人委非大将之才无以服衆缓急之际必误国事欲望睿断将某人重赐窜责某人亦从罢免别选名将授以帅权庶几军政修明士心说服陕蜀一面可寛忧顾西垂幸甚

允文又上言曰臣伏蒙圣恩遣中使赐臣御笔以蜀口谋帅事密与臣议令臣以所见具奏臣有以仰见陛下西顾之眷至厚当馈之叹甚切虽圣鉴无遗渊衷素定而广询博采又有取於臣之朴忠也臣伏见利州西路与秦凤相接自皁郊界首至於河池边面阔远路皆平夷戍守之兵余七万父子西人久练可用国家以之而守则固以之而进取则可以必其成功非他军比也必得奉公有智略沈厚练达明於军政熟於地形有威望可以服衆者为之主帅然後一路之兵有必胜之用自建炎绍兴以来吴玠兄弟前後主兵几四十年今璘已病宜陛下之忧不释也臣窃见陛下两降指挥召某人等五人异时赐对或有可以备选择若璘目下未有疾革之报即乞趣召五人者以竢审议若王权者臣不知其忠与智但知其贪而狡他日必误事尔今若於官职未贵极中拔而用之効忠用命图大功慕显爵必能深自勉励朝廷亦易於责任是一军虽在万里外陛下可御之於掌握中也臣瞽言踈陋不足以仰答清问或圣意有疑欲望睿慈特赐宣谕

允文又上奏曰臣据诸处探报敌兵掩至陇州见秦州之故关有备即起发去华亭进与德顺之敌合吴璘於二十三日二十五日遣银牌来两与臣书前书约臣来河池原上臣见已起发若秦陇德顺尚可前去臣不敢辞後书引疾欲令臣选官保守川陕顾念蜀去朝廷万里使事有指岂敢妄作一事重取孤危之忧又臣窃见吴璘军前除李师顔外委无晓练军政可以倚仗之人而师顔年已七十有三至今亦未肯领利州东路职事自吴璘要发河池臣四与劄子止令发官守六盘摧沙诸处山险身只且留秦州务为不可测之势臣尝两具奏知盖知吴璘忠勇敢前而每事自任无为之助者今敌势方急而书辞乃如此臣窃料之一是两战之後敌又添生兵头势颇重璘兵力有限以他事为辞一是璘素有奇疾每岁至秋深疾必发作臣今起发前去若如前所料臣不过以好语开谕之与之共力措置以取必胜若事势不敌势渐危迫不免且守旧关以待朝廷大军进发有所牵制别为後图若如後所料而璘果病如王彦在商州相去既远李师顔年已衰暮姚仲传忠信皆非璘比不足任大事臣先日乞归班面奏事正谓蜀去朝廷远有此等事不一利害至重缓急无以支梧委非余路之比所有璘真书本谨具封进欲望陛下速与大臣共议早赐处分臣才力绵弱智识浅闇而踪迹孤远累奏不报必速愆尤伏望睿慈遴选重臣付以川陕大寄庶几智虑所及料敌无遗事权不分成功可冀有以副真主恢复之远图天下幸甚

允文又奏曰臣在兴元道中闻士夫说吴璘自今年正月来宿病日愈自破德顺之敌精神愈健臣既到河池与之相见其自叙说亦如此臣於三日内反复共语前後皆不差误问其诸将周旋之间亦无忿燥妄作之事逐日止乘马来见臣其上下马亦有筋力臣方敢信其言具以闻於四聪之听此殆天所以相陛下恢复之远图使吴璘得保余年而啓其报国之诚也臣因知吴璘决无大段心疾与朝廷向所传闻甚异伏乞睿照时红巾贼张福莫简叛诏以安丙为保宁军节度使兼知兴元府利东安抚使丙奏臣不辞老以报国但事不任怨难以图成将恐腾谤交攻使臣独抱赤心无从上白昔秦使甘茂攻宜阳至质之以息壤在彼魏使乐羊攻中山至示之以谤书一箧君臣之间似不必尔然自古及今谤以疑间而成祸以忌嫉而得况臣已伤弓於既往岂容不惩沸於方来

编修官胡铨上言曰昔周世宗为刘旻所败斩败将何徽等七十人军威大震果败旻取淮南定三关夫一日戮七十将岂复有将可用而世宗终能恢复非庸懦者去则勇敢者出耶近宿州之败士死於敌者满野而败军之将以所得之金赂权贵以自解上天见变昭然陛下非信赏必罚以应天不可

吏部侍郎韩元吉进故事曰国史郭从义传从义守中书令为河中尹护国军节度使改左金吾卫上将军太祖召於便殿使击球从义易衣跨驴驰骤殿庭周旋击拂曲尽其妙既罢上召坐谓之曰卿之此技精絶矣然此非将相所为也从义大慙而退臣闻选将固多术矣然将帅之才以智略为上技勇为次击球者军士之一技也作其驰逐而试其便捷使马之疾速随人而人之搏击应手非敏妙无失者不能尔也设欲将帅并习则运筹决胜不自用劒者何人哉若从义者盖以此自名也其在国初出藩入卫不为不显艺祖眷之俾试於殿庭曲尽其技赐坐叹赏以为精絶矣复虑诸将耻於不及也故以非将相之事警谕之大哉言乎真得帝王御将之法虽汉高之待信布不是过也昔韩愈尝论击球於张建封矣第以危堕之忧激射之虞马之与人颠顿驰骋之患为言宜建封猛鋭之志所忽也惟艺祖皇帝以将相之事一诘从义简重而有体故从义羞缩知戒圣人之言与书生之论信不侔哉故臣以为选将固多术窃愿器使诸将留神万机之暇不深取其技而责其谋实艺祖皇帝之遗意也

王之望上言曰臣在河池时吴璘以王彦军马不到颇怀忿恚每言及之声色甚厉臣常与调护其间已而二人各得御札闻有所训敕王彦意甚自得臣问曰手诏云何王彦曰但褒奬耳臣曰可得观乎乃出相示臣曰圣恩待将帅可谓厚矣然诏意自有抑扬人臣当居宠思危公不可以不知因指诏中德顺连兵烦卿一往之语告之曰如烦卿二字岂可教至尊再道彦不觉悚然臣又曰公颇知古今亦记得郭子仪李光弼事乎李郭同为朔方节度使安思顺牙门都将甚不相能及安禄山叛其时唐以子仪代思顺光弼欲亡去计未决有诏令光弼持节分子仪军出赵魏光弼惶恐入请曰一死固甘乞免妻子子仪趋下持手上堂偶坐曰今非公不能东讨岂怀私忿时邪遂授以兵泣涕言别相勉以忠义讫平剧盗惟光弼之命出於天子而能降下子仪固能使子仪释宿憾而共成功名公今得诏书更宜引咎加恭巽於宣威则上下俱善矣此亦圣朝之意也彦不复有矜色起谢曰谨受教臣又於吴璘处因事寛解二人既奉明诏皆已无事伏恐圣聪亦欲闻知须至奏闻者

王之望又上言曰臣伏准省劄蒙恩除臣同都督江淮军马臣闻命震惊罔知所措臣待罪政府疆场有警出董师徒职所当任陛下倚注之重权参将相所以用臣亦云至矣臣岂敢有辞但於今日事宜有所未允不得不为陛下言之朝廷於两淮前以大将二人为招抚使後以从臣二人为宣谕使非不可以集事惟忧其缓急之际不相统摄故以宰相为都督则都督之置正欲事权之归一也宰相未出之间又置同都督使先往视师犹有说也及宰相翌日朝辞忽改差臣为督视则於都督之外又添一司今以其称谓不同改督视为同都督名虽同矣而於实无异且所以用宰相为都督者本欲事权归一今不用宰相而分同都督为二则与向宣谕何异哉汤思退开府两月忽一旦改命则思退固自难处杨存中既已一面措置号令诸将调发军马而又添一同都督则存中又不敢专是臣之此行外则疑督帅之心内则损宰相之体臣但见其害未见其利也存中官为三帅臣备员二府而同为都督权势既敌不能相统议论之际谁敢先发人之所见岂能一一皆同相异则或至纷争相推则有失机会使诸将帅何所禀承甚非元初置都督之意也臣谓杨存中在殿岩三十年为两朝宿将陛下擢於闲散使副宰相必有以取之都督置副固以备其长之空乏今长既不行而专任其副乃陛下之素画何必别置一人以贰其任哉臣之愚意为今日计就其所宜而处之则莫若选材能侍从官二人为存中之佐则名体俱顺权任归一同异可否事无嫌疑庶几协济臣非为身谋辞难避事安危所系不敢不尽其愚陛下必欲臣行臣敢不奉命而去但恐他日必误陛下大事臣虽诛戮不足以谢天下然陛下亦岂得高枕而卧也时事至此岂容更错臣之所陈不为无理惟陛下为宗社熟虑勿以人废其言天下幸甚

袁说友上言曰臣仰惟陛下属意武功寤寐戎事整举军政细大毕举然臣窃观今日军旅之事犹有可以为陛下言者曰将是已自乡者辛巳之扰今閲十五年宿将旧人逝者过半其幸而仅存者亦皆迫於迟暮筋力智勇要已不逮於壮岁而新进後辈足以为上用者又皆抑遏於偏裨下位邈无路以自达傥日复一日不思有以因其旧而图其新以为缓急仓猝之备臣恐未免於遗材也陛下累岁以来盖知旧将浸以沦落凡近日之所进用者往往皆重劳圣虑旁搜曲取而得之夫以内外诸军之衆训练校尉偏禆行伍数至繁夥其间岂可便谓无人今若预为兼收并蓄之术得其人於闲暇之时庶几一旦有警不至仰烦睿算可以渐次而收用矣故臣谓莫若行荐举之法臣谨画为四条以备荐目如後一曰忠勇谓气槩轩雄胆略沉鋭誓於报国奋不顾身者二曰武艺谓骑射击刺行阵出没悉皆精熟莫当其锋者三曰谋略谓智虑深远机画精当料敌必中变态百出者四曰兵法谓习熟韬略精於兵法博古通今能见於用者

右臣欲望睿断令内外诸军将帅以臣前所陈四条不拘偏裨行伍远地屯戍有应得上项条目者各令荐举一人须尽心体国不得少徇私意广行物色委得其人然後结罪保明申奏陛下赐以召对徐观其人而熟察能否如见得委应上项条目即与留寘三衙不时宣召详问曲试浸以任使如所举不应元荐条目或粗有寸长而本不足荐者其举官重与黜责如所举得人或将来因事立功却一一优与推赏庶使军伍之内凡抱有用之材者皆得稍稍呈露而缓急之际可以倚仗其於军政诚为要务

赵汝愚被旨荐将帅奏曰臣伏见国家休兵以来垂二十年旧勲宿将零落几尽今尺籍之内岂无奇才异能堪备器使者又往往陆沈於下无以自见臣区区之愚窃谓朝廷将帅有阙与其不次擢用资望未着之人莫若简拔四方稍着勲劳之士非惟具孚羣听亦以奬劝有功臣伏覩武经郎合门只候权发遣复州军州事王去恶勇鸷有谋久着忠节去岁黎州变起仓卒去恶遂能一时抚定今朝廷付以专城之寄宠任不为不厚然恐未足究其所长又秉义郎添差静江府兵马钤辖沙世坚骁勇敢鬬且识机权屡平剧寇备着劳绩今犹在远外抱负才略无繇展尽欲望圣慈特加録用如将来不如所举臣甘坐谬举之罪

王十朋代王尚书上疏曰臣闻天下安注意相天下危注意将又闻四夷不恭拔卒为将今敌国外侮正是注意将帅拔擢行伍之时臣窃观朝廷宿将固亦有人顾所用如何耳贤而有重望者可用为大帅以总天下之兵权如唐用李郭之徒赖之以为安危轻重不可止令为一藩帅以泯没其才其次骁勇善战者可使当一面如汉用黥彭之类亦可责其扞御之功不可置之闲处至於驾驭之术尤不可骄之爵赏所加必俟有功而後可若任用之初先为之极他日立功其将何爵以加昔艺祖皇帝许曹彬节度使而不遽与其後彬再立大功方加节钺卒保富贵为国勲臣臣近闻宰执传圣旨除某人为浙东总管令臣待之加厚者如某人亦当今之名将可备急难之用所谓宜当一面者也陛下固已得之矣其他如某人比者尚或有之咸宜拔擢以为阃外之寄至於驾驭之术更乞如臣所陈如汉高之驭黥彭量才而任使艺祖之待曹彬富贵以俟异日庶可望其立大功亦所以保全之也

中书舍人崔敦诗上奏曰臣历观自古明君捐疆塲之务委忠实之臣任之以专待之以久是以功无不成事无不立若夫上以遽应之未有能济者也臣仰惟陛下总揽权纲忧勤治道秉要责成克济治功之盛然而边防大寄不过委於将臣细大悉取於圣裁安危动关於宸虑平居无事谨绳墨俟诏报足以无虞万一有羽书烽燧之忧岂无为陛下尽护诸将者欤当此之时而旋议付委虽有忠国之臣常时邈然不习其事临事率尔必失其宜求其成功不可得也臣伏见仁宗皇帝朝韩琦范仲淹建河北备边之策请遣近臣为都转运使委以密为经制盖方边陲安靖之际专命使臣则事体张皇有所不宜付责守臣则职任拘碍有所未尽是以二臣所请最为得宜伏望陛下酌用前言讲明旧制选择通练持重中外从臣三四员假以峻职为沿边路都转运使凡是边防之寄悉资经制之宜要在以陛下边事为家计而为之遇军兴则正宣抚之名或用两府大臣宣抚则俾以判官参贰其事是则事任有所专责则计虑必不苟人情有所素属则条教必易孚且无惊於敌无动於民而事皆举矣

崔敦诗又上奏曰臣闻易服而难保者敌国之常情有常而不变者圣人之武德臣仰惟陛下临御岁久威德日新窃闻敌国君臣竦然增畏兹因道路之所传而必有闻於陛下者也向者和与战在敌敌人常得执其权而相邀今则和则和战则战我返得执其权以临之向者士气沮弱言兵事则口呿今者皆有奋厉之心向者风俗软委闻兵至则心悸今者人皆有果鋭之气兹皆陛下图回作成以至於此也然而敌人虽畏宜守之以谦人心虽鋭宜居之以重盖人之常情一汰於易则必有所轻一习於常则必有所玩书曰若虞机张往省括于度则释所以戒於习且玩尔昔章圣皇帝澶渊之会亲驾却敌有此峻功然而议者犹谓以万全之业而付之一掷也窃观陛下规模先定固非一日臣之所怀欲告之陛下者盖平居暇日深计远虑正宜至审至重无所不尽以陛下之志度陛下之事深仁厚德人心维城不患无城壁缓急之际捐府库倾帑藏富者出财勇者出力不患无财用陛下自初迄今练兵卒葺器械其所图回至矣亦非所患也今之大患特在无将尔臣尝闻太宗皇帝一日内出幽州图示宰相赵普普详观叹曰此图唯曹翰能之但得幽州後不知遣何人代帝默然持图入内臣又闻神宗皇帝朝夏人幽其主秉常议兴兵伐之枢密吕公着曰夏人固有罪今欲兴吊伐之师未知以何人为元帅帝曰正为难得盖帝王规图首先论将此成败之本安危之基国家之至计人主之大务未有过此也向使有兵有财有城壁有器械若无将则是举四者而弃之也臣窃见近时虎臣宿将零落殆尽经行阵历险艰者絶少虽陛下拔尤取颍不无智勇之士然其他往往以应对详明为敏以抉擿苛细为公以区别条理为整以缮修趣办为能若其下则通货赂结称誉以误明听一有缓急诚恐未能尽副陛下之意臣窃惟圣鉴高远天德清明所以搜采之道固无所不尽矣臣独怪天子宰相执政日见天下之士陈牋奏记拥门填扃而偏裨将校未尝一得登门虽有材略不能自达且韩信之微亦萧何与之数语而後奇之大臣与国同体宜为陛下搜选奇才今若许之时见三衙统制统领将官三二人既周则复见如初其有因事至阙亦许接见要使从容延纳欵密习熟叩其方略审其才气详择其人以告陛下此一涂也前宰执侍从出师方面其於将帅之才亦宜为国搜求昔韩琦范仲淹帅边条上将佐材勇姓名分为二等如狄青种世衡皆在其中盖帅臣守边日接将佐最为详审况宰执侍从义同安危必能公心为国求材此又一涂也其次侍从台谏初除许荐平昔所知勇略之士一人籍记姓名留於禁中时加省閲因赐访问此又一涂也又其次在内三衙在外都统制管军半年以上许荐所部偏裨勇略之士二人籍记选用亦如侍从台谏之法此又一涂也又其次诸路总领官到任半年以上许荐军中偏裨勇略之士二人籍记选用亦如三衙都统制之法此又一涂也陛下总搅衆杰纲罗异能秉至鉴以照之振长辔以驭之未用者付事任以试其才已用者异光宠以作其气万一一方有盗贼之警时出一二未有闻之士责其成功以观其临事应变盖不谋之小臣而谋之大臣不采之偏听而采之公听臣见陛下之将将有真才实能出而为用矣臣不胜拳拳惟陛下裁赦

知南劒州罗愿奏曰臣窃惟方今国家闲暇正是修明军政之时军政之要在知士卒之情而抚以恩戢行伍之骄而训以义盖士卒之家有余不足惟将知之国家俸赐有限故军中别蓄办钱物如古军市租私养钱之类眎其人有疾病宜轸死丧宜恤及口累重大不能自给者稍取以佐之又军中小小费用不欲烦有司者计亦於此取给逐军即有寛剩为主帅者谓宜捐之列将使上下优裕不见急缺之态所以为天子抚养士卒得其欢心而用其死力也前世为大将者犹出所赐金陈廊庑下军吏过辄令取为用况其非私财者乎正当深体上意轻财重士但使士卒素饱乐战即为称职臣所谓知士卒之情而抚以恩谓此也军旅之设本以藩卫百姓而主帅或废律不用以负任属之意昔春秋列国之臣犹能训诸御知义训羣驺知礼是则主兵者不但教之坐作进退乃当以已忠义开导其心使尊君亲上畏法而不敢犯又当不忌不克眎部曲中有方略胆勇材艺可望者提挈长养与共图报国之効臣所谓戢行伍之骄而训以义谓此也天下赖陛下神武中外晏然深惟今日大体固不待与邻国较细故以相夸又不可玩其燕安而忘备正宜有常立事益广文武之用盖汉武帝犹令郡国举可为将相者唐宪宗亦命裴度举一节度使而中外相贺将得其人士气自百然後从容戒谕俾加意於抚养训戢毋得循习士卒感上之恩畏将之威庶几缓急可以倚仗一介小臣不胜惓惓忧国之心

知建康府洪遵论选择将帅劄子曰臣闻居无事之时而为有事之备此策之上也夫将帅者备有事之用者也然无事之时常若有余一旦有事缺然若不足於用何也是不讲之於无事之时也国家今日不可谓无事矣然已用之将帅不过递迁於行伍等级之间未用之豪杰不过三年一试於笔墨弓马之际夫三年一试所得者几何人而等级递迁又岂能脱然而出拔然而上居不次之位立非常之功者哉韩信拜大将出於亡虏葛亮立军帅起於草庐汉高帝蜀先主一入萧何徐庶之言而用之大则席卷四海小则鼎峙一方夫何世不生才何才不资世今之天下亦古之天下也先民有言将相无种故或出於奴仆或出於军卒或出於盗贼惟能不次而用之乃为名将耳方今伍符尺籍之衆不可尽试臣愿陛下令偏裨以上更迭入觐陛下时御便殿躬閲能否审其辞气之英果选其面貌之丰庞察其技艺之迅厉拔尤取頴彼将人人献状唯恐居後而又使侍从台谏随其人之所长而举之其得人失人而殿最与之同臣将见颇牧辈出英卫相望矣故选将任将之道无他术焉在陛下一人而已古诗云君王自神武驾驭必英雄惟陛下留神省察

敷文阁待制四川置制使范成大上奏曰臣伏见诸路将兵部辖官自总管钤辖而下则有正副将部队将教押军队等官及沿边主兵窠阙於法应以材武人充者皆须事艺可观胆勇可仗方为称职其次亦须稍知弓马略识行阵或人材身手真是武臣者乃可为之除总管至州钤皆系朝廷选差别有格法外窃见诸州将官以下窠阙或以出职杂流及私家给使之人为之而西蜀尤甚於弓马行阵懵然不知使吾选士技卒俛首於下听驱役而受鞭笞寻常不平於心缓急宁肯共力此不待智者而知其不可也伏覩近降圣旨今後正将差曾经从军立功或曾任兵官并沿边巡尉及经捕盗有劳之人仰详处分深合事宜但今来新格未及副将以下者岂非以正将得人则副将以下尚可容其滥吹耶臣窃谓若正将与副将以下同在一剧则可只严选正将一员以为表率今姑以蜀中诸州论之则大不然盖副将以下乃分屯别州名为副队其实各当一面与正将了不相关而责任一同皆难以用有名无实之人缓急误事悔之恐晚臣愚欲望圣裁应副将以下官合分屯处并依今来正将已得指挥其沿边主兵窠阙应以材武人充者亦不得以杂流出职及给使无武艺人虚占员阙及不许时暂差权内或有杰然自有武艺智略者从帅臣保明以闻特与差注及许一面权摄以防遗材仰副陛下整军经武之实上肃军政下厌士心直焕章阁王师愈上奏曰臣闻立武事者莫先於修军政修军政者必在乎责将帅将帅之任稍久则上下之情通号令之有素或怀其恩或畏其威欢然协从如臂指之用无事之时固足以修军政一旦有警斯能制敌以决胜亦显然之理也方今内而三衙外而两淮荆襄远而四川数年以来易将无定虽能消尾大之势杜跋扈之萌然而前之规模始立後之施设已更为将帅者自知其不久於任也姑为苟且之计不恤其下士卒亦知其将之不久於任也敢萌慢易之心揺撼其上二旦有警其不误事者几希殆非御将之术也将帅之任固不可不稍久又观其人如何耳得其人而久任之斯善矣苟非其人去之犹恐不速何况於久乎欲稍久任将帅者要当择之於其先择之於宿望乎宿望之威名固可以折冲矣然而位高志满鲜有效死之心择之於行伍乎行伍之年少固能自奋以集事矣然而气鋭贪功多犯轻敌之戒二者不可不察也择将之法非谓其技艺精絶非谓其膂力过人也非谓其利口而善论兵也必也沈毅而有谋忠实而不欺慷慨而敢为恢廓而有容而後济之以勇决以此五者求之或取之於宿望或拔之於行伍然後稍久其任假其事权勿惑於浮言勿指其小过俾得以効其所长凡今日军中之宿弊如所谓剥削交结冒请营私之类想其必能革矣宿弊革则军政修而大功不立者未之闻也嗟乎任将固不可不稍久然亦不可以太久任之太久则跋扈尾大之祸有难救者又不可不深察也惟陛下省览幸甚

杨万里上疏曰臣闻圣人之所以鼓舞天下使之奔走淬砺以争先於为用长治而不乱有急而不可乘者盖圣人不视天下以其可窥而作天下以其不自止如此而已矣果不可窥也宜乎天下之不自止也天下之所以作之不起未起而复废者吾之可窥者见而彼之自止者随之今天下之所以患於无才而才尤患於无将其病在此方边事之兴芒芒然以求将也天下则亦芒芒然以趋之天下趋之而朝廷不求将矣非不求将也边事息而无所事将也无所事将则天下亦?然曰无所事我则亦弃而之他刚者柔勇者怯而柔怯者有不胜其柔怯矣高者趋文科以售其身而下者伏於农商矣其精鋭果敢者有所挟而莫之用则去而为盗矣天下?矣而边事又动也而无将也则又芒芒然以求天下而天下莫之趋也夫前日之无所事也所以为今日之莫之趋也欤夫如是焉得将昔者成王周公承文武平定之业诛三监征弗庭而天下服矣於是酌尧舜夏商之礼乐法度补葺成就以至於大备当此之时文物焕於朝颂声被於野太平之美天下之所甚乐成王周公之所甚惧非惧夫太平也惧天下之窥吾君臣之乐夫太平而彼亦乐之以至於乱也则有大司马之官日夜选将閲戎如是而为车如是而为徒如是而为鼓铎镯铙如是而为坐作进退後至者诛不用命者斩夫大閲者非真临阵而应敌也而後至者何至於诛不用命者亦何至於斩哉而其法如此盖其所以处暇裕之日与处三监未诛之时无异也则天下何以窥上之无所事我而我不为也哉是故文武并用而莫知其孰先莫知其孰後不见其所甚好不见其所不好才素备而无一旦之忧後之君臣狃於治而谓天下不复乱也则曰汝不逢高帝时万户侯何足道哉而羽林子弟授经於学校与夫将军不好武而其子皆能文则君臣相庆以为太平之盛观而腐儒曲生又从而谀之曰兵寝者二帝三王之极功也不知夫二帝三王之不如是也谀说之误时世也谀说盛於下君臣怠於上而天下以兵为误以武为慙矣棘门霸上之无人而开元天宝之末狼狈大败者无怪也非天下之无人也上之人示之以其可窥而?之使其自止也今日之事边息矣天下将曰朝廷无所事兵矣此可虑之机也臣愿天子增重武事不改於有事之时访求将才不啻如有事之初而宰相大臣亦折节以下才略武勇之士毋责其鄙野之状而毋怒其桀岸之气时赐之燕闲而延见之探之於其中而试之於其外以隂求天下之奇杰待之异而养之久此所谓不示天下以其可窥而作天下以其不自止者也则缓急之际亦何至於芒芒然以求而求又不得哉杨万里又曰臣闻今之议者曰选将莫若宿望而新进者未足用也臣窃以为不然选将之与相相似而大不同是故相不厌旧而将不厌新择相不以旧不足以压天下之望选将不以新不足以激天下之才盖天下之相必道隆而德重名节全而才略高天下之人晓然服其可以相也或既相而去天下恨其有所不尽而望其再有所尽也如是者未相而天下愿之既相而天下悦之既去而天下留之是惟无相相之而天下无异论故曰相不厌旧至於将则不然夫所谓宿将者功业就矣名位高矣富贵极矣腴田甲第金玉宝货充乎其家歌童舞女酣宴沈浸汨乎其心昔之精明之谋者将暗然而勇果之气者将废然矣天下无事则曰朝廷苟有事不使我则不济及其有事也使之舍其所甚乐而任其所甚忧取其甚爱之身而捐之必死之地彼则畏矣以今之畏合前之骄焉往而不败故曰将不厌新盖富人有作室者有楹而未有栋有栋而未有梁则徧国中以求大木三年而後得之於千里之外盖千百年之松槠豫章也室成而富人者疾有愚医焉见其向之求木之意也则献其百年所藏之天雄乌喙焉曰此可已病也不知夫木者不老则不坚而药者不新则不功今岁之药来岁已陈且槁矣而百年之天雄乌喙则与朽壤何择而尚伐病之能哉此将相新旧之辩也李广之在汉骁雄杰出其君知之天下知之匈奴亦知之广之心翘然以无人视天下自以为汉将非我则不可也然卫青霍去病崛起於戚里之中与单于角胜负深入大幕直捣龙庭而广乃以失期无功死开元之後王忠嗣哥舒翰威名边功天下第一天下之人以为一日不可无忠嗣与翰也及幽陵盗起庙堂失措忠嗣则不存而使翰则又败复两京平安史者乃一未有功之子仪而忠嗣部曲中之一光弼也当广之盛时忠嗣与翰有大功名之日天下岂知有卫霍李郭哉然则宿将之与新进未易以相轻重也且人之有才者孰无自喜之心而人之於富贵功名孰无愿欲之志自喜其才则必求所以自试志乎富贵功名则必求所以自取此如善书者乐於为人书而嗜酒者可以得酒则无不为也不因其自试之心而激之以自取而曰吾必得宿将亦惑矣故臣以为今日之取将莫若以新儒士之通敏沈雄者行阵之尝有闻者武举之有所藴而不徒虚文者士卒之有能而自异者卑贱有挟持而不自达者豪猾有过而其才可赎者君相留意焉不测而识之於稠人之中无故而置之万衆之上庶几乎如高帝之得韩信者又何患天下之无将也哉

侍观文殿大学士兼侍读史浩上奏曰臣闻左画方而右画圆并运不能合规矩目司视而耳司听两用不能为聪明是以乘田委吏不可以兼为抱关击柝各勤於一职事无钜细任贵精专镇江大军中兴巨屏北望瓜洲只一苇南趋行阙不十程其在诸屯最为重地欲使宣威於大敌必须谋帅若长城营垒之周防戈甲之犀利在於主者岂属他官朝夕不在其间孰施军政甘苦不知与共宁得士心又况市井连甍或有火灾之警军民聚首或多矛盾之嫌一有踈虞必将纷扰主帅既已在远副帅安敢自专盖兵在江南而帅居江北傥使关白而待令真同揖巽以救焚虽驾驭有方不至於此然侥幸无事岂可为常故使为国远虑之人皆有私忧过计之语傥陛下知其才可以牧民而御衆欲其效见於治郡与理兵何不俾镇江之守莅维扬维扬之帅归京口任虽两易事归一途听讼之余可以整齐其卒伍閲士之暇可以抚摩其人民卒伍既熟主帅之威容人民又乐守将之善政则斯一举是谓两全若曰维扬之城壁未坚淮楚之边防未固姑留镇守无复更张臣恐稍经掣肘之虞必有噬脐之悔愿遣偏将竟其版筑之功就求长材用作武锋之贰事既专一而有绪时可往来而提纲陛下深略沈几圣资英武运独智於帷幄之内置诸将於股掌之中必有神机非臣蠡测若或少加圣虑俯听臣言断自宸衷侧求贤牧俾各专於所事庶几尽其所长此在圣意之勇为固非愚臣所敢望臣官非言责职在经筵只荷宠灵每慙尸素昨降中批而委谕许令随事以直言苟有见闻敢不敷露伏乞圣慈赦臣万死

光宗时蔡戡上奏曰臣闻有大将有裨将走及奔马射中飞乌乘敌敢前攻垒敢先裨将也战必胜攻必取无穷如天地不竭如江河大将也盖裨将以勇力为先大将以智谋为主世之论将者必曰勇力不知勇力者裨将之所长为大将役者也今之所谓大将拔於行伍之中加诸士卒之上其才智碌碌无以异於偏裨盖有懵不晓兵机漫不治军政者一旦边鄙有急以数万之衆付一庸人悍夫之手不知奇正之术攻守之策或可乘而不乘或当断而不断勇者轻敌而进怯者望风而奔岂不失机会而悞大事其不败者盖天幸也夫孙吴之书奇权要机密谋秘计出入鬼神自古用兵者举以为师虽临机应变出奇制胜存乎其人然未有不祖其遗法者也凡今之将问之以孙吴则不知为何人叩之以孙吴之书则不知为何书如此者十人而九夫用兵危道也智往神来一日万变差之毫厘失之千里而吾欲专以勇力胜之勇有时而怯力有时而殚自非运无穷之智何以应无穷之变乎此孙吴之书不可废也虽然按谱而奕非善奕据方而医非神医亦未闻舍谱而学奕弃方而学医者然则学用兵者非兵法何以哉孙吴远矣时君世主有志於四夷者莫不拊髀而思恨不与之同时今其余智故论载之方册者尚可用也冠带之儒慷慨谈兵纚纚可听然不习行阵未必能将介胄之士勇力絶人纠纠可喜然不知兵法未必能胜是孙吴之书终不见用於世或者又曰霍去病不学古兵法顾方略如何夫去病用兵与孙吴合者多矣岂真不学兵法耶其言大而夸特以激武帝耳後之为将者往往以此藉口曰我善为战我善为阵孙吴之法纸上空言不足观也然则儒者必曰吾能正心修身诗书礼乐可束之高阁也诗书礼乐正心修身之具自非圣人未有不学而得者也况大将者三军之司命一国之存亡系焉可不重哉不教而战圣人以为弃民不学而将其害如何臣愚欲望圣慈命武学官知兵法者直解七书不必过为文言使人人可晓仍取古名将用兵出师驭衆行已大略着为一书徧赐诸将他日或因奏对或至庙堂设问以观其言议论可采则旌异之如此则人知兵法之可学名将之可师心志益明识虑益精驭衆当有法行已当有方自然名将辈出而国势无敌矣岂曰小补之哉

蔡戡又上奏曰准绍熙五年九月二十四日枢密院劄子九月二十四日奉圣旨老将宿帅比年以来消磨殆尽岂无其才可储以备选择深虑淹伏偏裨行伍上下嫉蔽不容奋达可令诸路帅臣总领管军采之衆论疏列所长各以十名限两月闻奏当下枢密院询其尤者召赴审察果应公举随才拔擢有能趋事赴功之人并旌举者或至败事罚亦如之臣所准前项圣旨指挥事理臣除已恭禀施行外臣於淳熙十一年待罪湖广总领得旨荐举将帅尝以六人应诏内四人已蒙朝廷擢用臣自後所历任即与军政无相干涉诸军偏裨将校不曾往来臣多不识其人姑以旧所知者冒昧闻奏窃见江州驻劄御前右军统制李汝翼天资骁勇骑射精絶臣任湖广总领汝翼为都统司中军将官尝因集射以察其能汝翼每发无不中的观者叹服又能训齐军士纪律严明委有将略江陵府驻劄御前前军统制王舜臣名将王宣之子隆兴乾道间宣帅京西深得江汉人心至今思之舜臣沈毅果鋭颇有父风自幼随侍宣在军中练达边事谙晓战阵武艺精熟才略优长士卒推服臣任京西漕臣舜臣为江陵府左军正将已尝荐之枢臣王蔺从臣章森张枃又皆以将帅荐此二人者臣所素知其所不知不敢泛论充数以塞明诏自贻谬举之罚谨録奏闻伏候?旨

戡又上奏曰臣六月二十七日准枢密院劄子备奉圣旨指挥令诸路总领各密举偏裨佐校可为将帅者臣顷任京西漕臣前任淮西总领今任上件差遣每因职事与诸军统制统领相见察其人物叩其议论或因集射以观其艺能又询其律已治军之详颇得一二久欲具録奏闻反覆思维不敢越职犯分仰干天诛今既遵奉圣旨辄举所知以应明诏谨具如後

鄂州驻劄御前选锋军统制武经大夫李思孝蚤服戎行备谙军务老成详练处事和平治军严而不苛为人通而有守向询於衆论郭刚每称其人可任将帅尝与臣言欲举为代难以自陈臣亦不敢越职论荐侍卫马军後军统制敦武郎吉肇生长军中自行伍间积日累劳以至偏裨习知军戎之情甚得士卒之誉为人精明处事不苟使之管军必能简练训齐以称厥职

赵汝愚论军制疏曰臣伏读国史职官志殿前司侍卫马军司侍卫步军司各置都指挥使一人以节度使充副都指挥使都虞候无定员以刺史以上充备则通治阙则互摄非惟平居无事可以储蓄人材至於临敌制变则亦名位素定力足相济惟我祖宗圣谟神算防虑深远故承平百余年海内晏然历数秦汉以来国家安静无事未有如本朝之盛者也逮至中兴庶事草创一时诸将乘时崛起故内外诸军例不除副佐虽近岁稍复置之亦十才一二尔恐非所以尽谋虑之功而防安危之变者也臣愚欲望圣慈详酌旧制明诏诸军各置副帅仍渐复马军一司以补三衙之阙庶几军制全复可图久安天下幸甚

赵汝愚又上疏曰臣伏覩绍熙二年二月十五日指挥今後侍从官到任半年以後必举材堪将帅者三人臣窃见武功大夫恩州刺史添差权发遣广南西路马步军副总管权知宜州沙世坚屡平剧寇而小心畏谨不伐已能尝历边任而留意抚绥举无阙事武节郎充殿前司护圣军统领郇元刻意功名常有运甓自厉之志其持已廉俭衆情自服秉义郎两浙东路兵马钤辖盛雄飞武勇过人亦有智略虽尝有负累而其才实高如蒙圣慈特赐擢用而後不如所举臣甘坐谬举之罪起居舍人兼中书舍人陈傅良缴奏率逢原除都统制状曰臣昨具论奏率逢原方以自劾放罪不当遽迁都帅臣之愚见以为朝廷劝惩宜有次第不应功罪混为一区今率逢原以总领郑湜按其偏将掊克士伍隳废军政於是稍知严惮务自刻责而陛下为之覆护特从宥免此陛下善将将之道而率逢原感激思奋以功补过之时也若乃信宿之间遽有迁擢臣恐逢原麤人昧於礼义妄窥朝廷意出姑息却复专横愈无悛心故敢渎犯天威乞寝新命不惟为陛下惜此举措亦所以全逢原也至於逢原为帅无状事迹非一前後臣寮屡有文字臣不欲因此悉数暴逢原之恶正以事关军衆虑伤事体区区欲望圣慈特从所乞必须知改然後除授所有録黄臣未敢书行谨再録奏闻伏候勅旨

历代名臣奏议卷二百四十








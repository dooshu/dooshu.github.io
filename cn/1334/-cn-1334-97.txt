先河之导


客告余曰：“甲午中日之役既定，有韩人二对坐于山溪之旁，听泉读诗，抱膝长吟，俯仰自得。忽二日人至，欲渡涧而病涉，挥短杖使韩人负之。韩人乃脱衣解履，各负一人，渡已而返，披衣拭足着履，吟哦如故。君子于是不俟今日，而知有日、韩合并之事矣。”语时一韩友在座，客顾之曰：“子以为如何？”韩友曰：“唯唯否否。子之所讥者，不过以五十步笑百步。至于日、韩合并，殊非敝国所愿，以欲为贵国先河之导，不得不然耳。”客为之大惭。





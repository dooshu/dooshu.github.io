○礼部员外郎徐彦枢改授户部员外郎制

敕。具官徐彦枢。吾前以仪曹员外郎南宫剧选，求思时彦，克副佥谐。闻尔先臣在会昌中事武宗皇帝，文行修整，绰有令名。亦由至公，膺此慎选。得人之盛，於今称之。而彦枢趣向规为，能绍先志，俾之继美，亦谓当才而能。以尔令兄，执吾大柄。矩弥峻，避嫌不居。牢让之心，确乎山立。今吾又安敢以流薄所尚，冫免尔操修。改司人曹，允叶中道。亦欲使彦枢展四体以事我，秉一心而律人。靡不有初，尔无忘於自励。其下皆让，予庶几乎有闻。稽乃检身，虑吾假器。自待之旨，何其优哉。可。


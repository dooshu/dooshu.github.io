【庐陵王墓下作诗】

晓月（《类聚》作晚日。）发云阳。落日次朱方。含凄泛广川。洒泪眺连冈。眷言怀君子。沉痛切（《文选》作结。）中肠。道消结愤懑。运开申悲凉。神期恒若存。（李善本《文选》作在。）德音初不忘。徂谢易永久。松柏森已行。延州协心许。楚老惜兰芳。解剑竟何及。（三谢诗作以。）

抚坟徒自伤。平生疑若人。通蔽互相妨。理感心（《文选》作深。三谢诗同。）情恸。定非识所将。脆促良可哀。夭枉特兼常。一随往化灭。安用空名扬。举声泣已沥。（《文选》作洒。六臣本注云。五臣作沥。《类聚》误作历。）长叹不成章。（○《文选》二十三。三谢诗。《诗纪》四十八。又《类聚》四十作经庐陵王墓诗。引方、冈、肠、凉、忘、行、扬、章八韵。）


张懿靖传

张五权字中生一字巽仲父守道工部尚书以清白称父殁未终丧兄遽析产跪而泣曰大人故无长物今属纩尚温何忍及此兄不听则让腴取瘠悉惟兄命以恩成贡士弃举子业弗事从汪有源崑一问学延致其家反复於克复归仁之指凝思终夜粥田馔宾客不倦久之瞿然曰朝闻道夕死可矣仲尼岂欺我哉益搜先儒语録澂心默坐岁以为常间与浮屠往来质问欣然有得乃断荤酒着复初论集古妇人得道者二卷授妻沈氏异室而处人訾为自儒而禅不恤也辛卯疾革却医药端坐曰死生旦暮耳深衣幅巾作诗而逝有悟後修持二十年儒功梵行两能坚之语学者私諡为懿靖先生其学以陆子知性为宗而推之爱人泽物人有丧亲者贷金不能偿遂火其劵与人交抑抑若恐伤其意劝之以道则恳笃曲至尝附客舟值一妓不假言笑妓怪其简贱先生愀然曰正不忍贱汝耳试思父母生汝为良家女今见汝失身供人媟狎将喜乎悲乎何忍复言妓不觉大恸舟人皆改容又尝避兵遇盗将剽掠见先生敛手谢罪曰公长者吾何忍犯其感动若此施子曰於乎懿靖岂韩子所谓儒名墨行者邪吾尝获与之游矣迹其孝友乐善好学深思非儒林之笃行者乎世不多学人又乌忍尽没之哉


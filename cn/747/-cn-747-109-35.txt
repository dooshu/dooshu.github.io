○用刑日不举乐敕

古之治民者，劝赏而畏刑，恤民而不倦，赏以春夏，刑以秋冬。是以将赏为之加膳，此以知其赏劝世；将刑为之不举，此以知其刑惩世。惟赏以春夏，刑以秋冬，见圣哲之用心，合天地而行事。今朕以切於禁暴，乐在劝能，其或秋後有功，不可待冰泮而行赏；春时有罪，不可俟霜降而加刑。渐尚太平，方行古道。况赏不愆典，则立功者转多；刑不滥施，则犯法者渐少。其在京或遇行极法日，宜不举乐，朕减常膳；诸州使遇行极法日，亦禁声乐。


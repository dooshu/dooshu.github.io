◇序征赋

余因兹以从迈兮，聊畅目乎所经。观庶士之缪殊，察风流之浊清。浴江浦以左转，涉云梦之无陂。从青冥以极望，上连薄乎天维。刊梗林以广涂，慎沮洳以高蹊。揽循环其万般，亘千里之长湄。行兼时而易节，迄玄气之沮微。道苍神之受谢，逼鹑鸟之将栖。虑前事之既终，亦何为乎久稽。乃振旅以复踪，氵斥朔风而北归。及中区以释勤，超栖迟而无依。（《艺文类聚》五十九）


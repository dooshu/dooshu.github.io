嵇公子元夫二首

【立秋日卢沟送新郑少师相公】

单车去国路悠悠，绿树鸣蝉又早秋。

燕市伤心供帐薄，凤城回首暮云浮。

徒闻后骑宣乘传，不见群公疏请留。

三载布衣门下客，送君垂泪过卢沟。

【刈稻夜归】

西庄刈稻夜半归，明月皎皎当柴扉。

橹声隔岸人语近，斗柄插江霜气微。

木叶萧萧覆林屋，芦花茫茫藏钓矶。

儿童村南酒家去，野夫独立风吹衣。


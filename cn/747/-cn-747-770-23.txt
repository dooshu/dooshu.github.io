○武关赋（以“海内无事，重关不修”为韵）

路入商山，中横武关。呀重门之固护，屹峭壁以孱颜。昔在危时，屯千夫而莫守；今当圣日，致辞（一作置）一卒以长闲。观乎地势争雄，山形互对。西连蜀汉之险，北接崤函之塞。锁百二都，绵几千代（一作载）。世乱则厄限区宇，时清乃通同（一作流）外内。想（一作当）其六国连谋，关防日修，则斯地也，屯貔虎，雪耀戈矛（一误干戈）。张仪出以行诈，怀王入而竟留。纵下客之鸡鸣，将开莫可；任公孙之马白，欲度无由。洎夫（一作及乎）尘起九州，波摇四海，秦鹿失而襟带难保，汉能兴而山河讵（一作遽）改。岂料御冲之所，此日全凭；未知击柝之徒，当时安在？所谓以兵而备之，（一作者）莫之能守；以道而居者，无得而逾。千里之金城汤池，终为汉有；二世之土崩鱼烂，自是秦无。今则要害何虞，隆平已久。虽设险而如在（一云虽设险以犹在）顾戒严而则不。萧条故（一作古）垒，岂臧文之废来；历漠（一作寂寞）空扉，似杨仆之移後。斯盖（一作盖以）文修武偃，国泰时雍。四溟而作堑，廓八极以为墉。遂使鼙鼓无喧，一水之秋（一作寒）声决决；旌旗常卷，千岩之暮色重重。嗟夫（一作乎）！昔谓洪枢，今成隙地。信无外以斯见，实善闭之犹在（一云实善闲之攸至）。儒有经其所，感其事，乃曰：今朝西去，苟（一作岂）无随老氏之人；他日东来（一作还），谁是识终童之吏。








◇冀州刺史封隆之碑

公世载儒雅之风，家传钟鼎之业，出三代而克阜，历两都而转盛。五世祖游，游子孚，耻斯鸟兽，狭此丘壑，濡足焚首，念在一匡，委质中山，并充衮阙。故已援坠拯溺，大庇生民，祖定功业，建旆怀藩，扬旌冀部，耳目相接，歌咏独存。文司空孝宣公，禀润玉府，承华桂簿，望振鹭而齐举，轶归鸿而并运。以兹一德，光事三主，七登九伯之重，再处八元之任，必有馀庆，事属才子，莫之与京，理归世禄。非因原隰之气，讵待河岳之灵，发纯粹而成址，禀中和而树质。神体秀异，志识闲爽，幼体成人，弱不好弄，同凤凰之五色，非豫章之七年。太昌初，平洛，除侍中骠骑大将军，密勿枢功，逶迤衮职。貂蝉承弁，华藻披衣，呜双璜于峻陛，驱六辔于广路，升华辇以弼一人，践太阶而平天下。（《艺文类聚》五十。）


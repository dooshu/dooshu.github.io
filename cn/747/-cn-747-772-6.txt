○为荥阳公奉慰积庆太後上谥表

臣某言：臣得礼部牒，奉六月二日敕，大行积庆太後册上尊号曰贞献皇後者。庆属尧门，谥遵周道。《兔》考义，茧馆流辉。臣某中谢。臣闻刑于寡妻，文王之令德；怨及邱更，汉後之深非。《诗传》所存，褒贬斯在。伏惟皇帝陛下用周典训，涤汉瑕疵，报皇後友爱之仁，如文宗引进之念。积庆太後始蒙敬养，终受崇名。掩沙麓以传祥，轶河洲而抒美。天长地久，式崇清庙之尊彝；万岁千秋，永慰光陵之床帐。天下臣子，不胜感。限以守藩江岭，不获奉慰阙庭，无任惶恐屏营之至。


○进实录表

奉诏，臣等同修先皇帝实录进呈。自承天旨，寻戒百官，同申太史之旧章，遍访茂陵之遗牒。莫不囊萤汗简，寝笔怀铅。粗成典册之大纲，讵副宸旒之重委。臣闻刻木结绳之代，泥金简王之朝，传茂实於无穷，播英声於不朽。良以弦歌诵美，竹帛书勋。然则序皇猷而有质有文，论帝道而或疏或密。疏则见讥於良史，密则利泽於洪源。故禹穴藏书，作法永垂於千古。桥山刻木，化民何止於百年。恭惟明宗圣德和武钦孝皇帝务实去华，本仁祖义。鄙汉家之霸道，薄用刑名。遵老氏之元言，克敦慈俭。爰自仗义於参野，总戎钺於渠门。三纪训兵，奉列圣而重安鼎祚。八年御宇，育黎元而别创萝图。臣历览前经，详观哲後，无如先圣居宗室而扶持景运，作维城而屏翰皇家。鹰扬豹变之奇，蠖屈龙伸之智。年才总角，位己建牙。辅献祖、太祖之经纶，解僖宗、昭宗之祸难。东平曹蔡，北静藩浑。披榛棘而立朝廷，斩豺狼而兴社稷。及庄宗失驭，寰海横流，方哀义帝之丧，坚守唐侯之位。而讴歌遽迫，历数爰归。於是革秦皇汉武之浇风，修贞观开元之仁政。以臣幽浅，何以发挥。自捧丝纶，如挟冰炭。但缘职分，难避拟抡。臣即与判馆事修撰官中书舍人张昭远、中书舍人李详、左拾遗吴承范等，依约典谟，考详记注，按编年之旧体，各次第以分功。起龙潜受命四十年，成凤册新书三十卷。虽研精覃思，备振於纲条，而事重才轻，仍忧於漏略。加以装褫卤莽，缮写生疏，旋命直馆右拾遗杨昭俭，虔切指踪，专司校勘。尚虞舛误，未尽周旋。将冒犯於进呈，实倍增於忧负。


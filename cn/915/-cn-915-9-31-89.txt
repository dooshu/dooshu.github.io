◇齐明帝谥议

臣闻君德靡二，辟王之名不一；圣功无爽，尧、禹之称或殊。兼以拯世宁乱，致平未必同道；崇单增祧，嘉号不可相袭。伏惟自天诞睿，英圣在躬，皇矣之符夙著，蒸哉之谣早集。宾门纳揆，天平地成，自南自北，无思不韪在属负图，导扬未命。值嗣主狂凶，人伦道尽，宗社阽危，瞻鸟靡托，国难立长，乱极治刑，四海乐推，三灵以眷。东向而让天下，功高代入；流涕而膺宝位，如就重负。日昃劬劳，躬亲庶事。抚辜纳隍之念，义同於罪己；振民厚下之情，无废於终食。聪明神武，逖听迩闻；万目备张，绂网靡漏。御辔不迷，宁藉听於襄野；大川可济，不待备於舟楫。峥嵘之下，泽靡不怀；寥廓之上，明无不烛。包以宇宙，润以风雨，霜露所交，人迹所至。百姓仰之，而不知其始；万物用之，而罔识其终。上庠废业，忽焉已久；三载弗为，沦弛将及。临朝引领，思隆雅训；贵游胥萃，俊造成群。方将驱世反本，既仁且寿，告成东岳，高宴沧阳。造化不仁，厌世云及。放勋之慕不追，负乡之思空远。殡宫将撤，盾轸难留。英声茂实，於是乎在。（《艺文类聚》十四）


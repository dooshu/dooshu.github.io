○命以天下县户口定望紧上中下次第敕

天下县邑，素有等差，历年月以既深，或增损之不一。其中有户口虽众，地望则卑，地望虽高，而户口至少，每至调集，不便铨衡。及有久历官途，却授隘狭之县，才仕进，便临繁庶之民，宜立成规，庶叶公共。应天下县，除赤县畿县次赤次畿外，其馀三千户已上为望县，二千户已上为紧县，一千户已上为上县，五百户已上为中县，不满五百户为中下县。选人资叙合入下县者，今许入中下县。宜令所司据今年天下县户口数，定望紧上中下次第闻奏。


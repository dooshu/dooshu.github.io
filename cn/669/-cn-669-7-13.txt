39　檀弓伯氏不出辨解


檀弓載申生辭於狐突曰：「伯氏不出而圖吾君。」澹庵胡氏謂：「狐突事晉未嘗去，此云不出，記禮者誤。」案：此蓋胡氏銓禮記傳之説，見於衞湜禮記集説。愚考晉語：「申生敗翟於稷桑而反。讒言益起，狐突杜門不出。申生使猛足言於狐突，曰：『伯氏不出，奈吾君何？』」胡氏蓋未考，此非記之誤也。

【元圻案】玉海三十九：「胡銓禮記傳十八卷。」






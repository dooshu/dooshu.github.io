卷一百九十九



卷之一百九十九

洪武二十三年春正月乙丑朔，上御奉天殿受朝贺，大宴群臣。

乌撒军民府及金筑安抚司贵州卢番大华长官司、普定十二营长官司各遣人贡马。

乌蒙军民土酋奚哲、芒部军民府土酋速感等来朝，贡马。

诏豫王桂驻汴梁。时周王徙居云南，因命豫王居其旧府，寻诏还，命周王长子有燉监其国。

丙寅，命工部更造奉先殿祭器。

蜀王椿之国成都府。

命制文绮衣衾各八千事，实以纩往漠北市马。

丁卯，上以故元丞相咬住、太尉乃儿不花、知院阿鲁帖木儿等将为边患，诏晋王、今上各率师往征之。

命颍国公傅友德为征虏前将军，南雄侯赵庸为左副将军，怀远侯曹兴为右副将军，定远侯王弼为左参将，全宁侯孙恪为右参将，赴北平训练军马，听今上节制；时先已遣定远侯王弼往山西练兵，因敕弼以山西兵听晋王节制。

升五军断事官秩正五品，总治五军刑狱，分左、右、中、前、后五司，司设稽仁、稽义、稽礼、稽智、稽信五人，俱正七品，各理其军之刑狱。

敕河南右护卫及仪卫司曰：“周王迁镇云南，应有官军、校尉、仪仗俱遣赴云南参侍，命河南布政使司与道里费，由陕西连云栈陆路以往。”于是指挥佥事李兴率军马五千五百人启行。

江西赣州府雩都县知县查允中奏：“近山贼夏三等作乱，袁州卫指挥蒋旺等领军捕之，旺乃擅发民丁三百人驱之当贼，方春之时，且废农业。”上曰：“孔子云：‘以不教民战，是谓弃之。’讨贼，武夫之事，何预于民？”命兵部遣人责旺亟罢其役，令有司招降山贼。

己巳，以康镇为大宁右卫指挥使。镇，蕲国公茂才仲子也。

左军都督府奏：“浙江都指挥使司言倭夷由穿山浦登岸，杀虏军士、男女七十余人，掠其财物，守御百户单政不即剿捕，致贼遁去。”诏诛之。

庚午，遣凤翔侯张龙、荣阳侯郑遇春、平凉侯费聚、龙江卫指挥同知徐参等往云南置驿传，各赐钞有差。

辛未，命长兴侯耿炳文往陕西训练军马，调遣征戍，仍令布政使司预备西凉、甘肃农具、种子，以给军士屯种。

赐公侯以下及文武官命妇冠服钞。先是，上命更定文武官命妇冠服之制，颁行天下，以革胡俗。至是，尚虑其有不能自备者，故赐之钞，使自制。

甲戌晓刻，荧惑入斗宿。

信国公汤和自凤阳来朝，得风疾，留京师。是日，上幸其第视之。

乙亥，撒马儿罕回回舍怯儿、阿里义等以马六百七十匹抵凉州互市，守将以闻，诏送舍怯儿、阿里义等至京，听自市鬻。

赐文武群臣及云南等处土官宴。

己卯，大祀天地于南郊。

庚辰，贵州宣慰使宋诚奏：“苗蛮作乱，平越卫管内堡寨土兵亦与官军相拒，杀百户及军士十余人。”命延安侯唐胜宗统贵州等卫指挥使程暹率马步军讨平之。

兖州护卫指挥曹德父广初以宣州卫指挥坐事谪戍云南，既没，其次子胜代役，诉于卫，卫上其事于右军都督府，都督佥事欧阳琳以闻。上曰：“曹广昔从征伐，颇有功，虽以罪谪戍而死，然念昔日之劳，宜免胜役，以给其兄德家。”

进士王希曾言其母任氏之丧，以改嫁服止期年，愿终三年之制。上命礼部议之，尚书李原名奏曰：“不丧出母，古之制也。希曾之母既已失节，难与定制。”诏从其议。

山东地震。

辛巳，降翰林院学士刘三吾为国子监博士，侍讲学士葛钧为国子监助教。时三吾等受命授晋王世子经，吏部侍郎侯庸劾奏三吾等在职怠惰，宜黜降别用。上曰：“儒者不任剧事。”俱令教国子。未几，俱复职。

以鞑鞑指挥安童为刑部尚书。

蜀王椿奏：“西番蛮人作乱，烧黑崖关，且寇掠不止，已遣都指挥使翟能、同知徐凯统兵一万三千人从凉国公蓝玉往大渡河邀击之。”

癸未，高丽遣使来言：“国王王昌非王氏后，实辛肫子禑之子，国中人民多不信服，故别求王氏宗亲定昌国院君王瑶迎立嗣位，以续王氏之后，伏望朝廷允所请。”上谕礼部尚书李原名曰：“高丽限山隔海，其人多诈，今云废黜异姓，择立王氏宗亲，则前者来言童子入朝，吾不听者，意必执国政者所为，今其情见矣，且其真伪莫知，若果为本国臣民所推，亦听其自为，傥阴谋诈立，一旦变更，尽为虚妄，必将祸起不测，皆自取也。尔宜备咨其国人之知。”

诏辽东都指挥使司：凡高丽国人于境内懋迁者勿禁。

命河南都指挥使司中都留守司选拨军士六千二百人、马四千四百七十匹从雄武侯周武北征，往山西，听晋王节制。

甲申，上谕兵部尚书沈溍曰：“兵以卫民，民以给兵，二者相须也，民不可以重劳，军不可以重役。今天下各卫所多有一户而充二军，致令民户耗减，自今二军者宜免一人还为民。”

故元平章把都帖木儿、知院笼秃儿灰纳纳罕等遣部将哈散赤汝祝儿灰至西凉，言率领鞑鞑百姓并家属五千余口来降，上以其道远跋踄艰苦，且令就水草便利之地居住。

镇海卫军士陈仁建言造海舟，曰：“臣闻古人之言曰 ‘不备不虞，不可以师’，故将之用在军，军之用在器，将不智武，与无将同，军不精练，与无军同，器不坚利，与无器同。向者，陛下命濒海卫所造防海舟，所以备外寇，卫民命也，然臣窃观苏州太仓当大海之口，倭寇必由之地，所造海舟岁月已久，樯楫摧坏，一有缓急，则假漕运之舟代之，器用不便，何以御敌？失机误事，其害非细。宜令军卫急造海舟，以将统之，无事足以自守，有事足以御敌，庶武备严整，永绝外患。”上是其言，行之。

乙酉，享太庙。

遣使敕谕右参将全宁侯孙恪率长兴侯耿炳文所操马军，往会征虏前将军颍国公傅友德北征。

赐大宁卫指挥使沙不丁、天策卫指挥使迭里帖木儿世袭诰命，仍赐禄米、第宅，俾居于京师。沙不丁者，元枢密知院，迭里帖木儿者，元太师哈剌章之侄也，俱自泺河来归，故有是赐。

赣州府山贼夏三等连结湖广诸洞蛮为乱，命东川侯胡海充总兵官，普定侯陈桓为左副将，靖宁侯叶昇为右副将，率湖广各卫军士三万三千五百人讨之。

遣使敕谕齐王，命率山东都司、兖州护卫及徐、邳二卫精锐马步军士随征，听今上节制。

赏延安侯唐胜宗钞一千锭，以平苗蛮之功，仍命同凤翔侯张龙往黄平、平越、镇远、贵州诸处训练军士，提督屯田，相机征剿余蛮。

戊子，通政使茹常引奏潮州府学生陈质言：“其父戍大宁已死，“今有司取其补伍，自念从幼至今，荷蒙国恩教育，愿赐卒业，以图上报。”上谓兵部尚书沈溍曰：“国家得一卒易，得一材难，此生既有志于学，可削其兵籍，遣归进学。”溍对曰：“此生学未见成效，若遽削其兵籍，则缺军伍。”上曰：“国家于人材必餋之于未用之先，而用之于既成之后，譬之稼必豫耕而有获，若刈不待熟则无用，且事有轻重，难拘一律。苟军士缺伍，不过失一力士耳，若奖成一贤材，以资任用，其系岂不重乎？”

中军都督佥事萧用、左都御史詹徽等奏：“湖广茶陵卫城庳隘，周围仅四里，宜循城西排栅旧址，开拓之，以壮一方形势。”上曰：“凡事有可已而不必为者，有不得已而必须为者，要皆合于时，宜今茶陵城池足以容众，军民相安，亦事之可已者，何用开柘？傥有隳坏，必须修理，亦俟秋成。”

夜，填星犯灵台。

己丑，命工部造点钢长枪付京城各门守卫官军，每枪长一丈三尺，围圆五寸。

庚寅，府军卫指挥佥事何达言：“各所千、百户既从征，缺官理事。”上命各官应袭子弟领之，无者总、小旗偕吏署事。

遣使敕谕辽东都指挥胡旻、朱胜率所操马军往大宁，候总兵官调遣征进，其驼、牛、马非备战者，悉发大宁，运粮直抵征进所在，以给军饷。

琉球国中山王察度遣使亚兰匏等上表，贺正旦，进马二十六匹、硫黄四千斤、胡椒五百斤、苏木三百斤，王子武宁贡马五匹、硫黄二千斤、胡椒二百斤、苏木三百斤，山北王帕尼芝遣使李仲等贡马一十匹、硫黄二千斤。而中山王所遣通事屋之结者附致胡椒三百余斤、乳香十斤，守门者验，得之以闻，当没入其货。诏皆还之，仍赐屋之结等六十人钞各十锭。

辛卯，遣都御史铁古思帖木儿赍敕往谕故元丞相咬住、太尉乃儿不花、知院阿鲁帖木儿等曰：“前岁，脱古思帖木儿北行闻至岭北，祸生不测，和林以南，消息不知，以此尝遣使入沙漠寻访，近闻尔等所在，再遣都御史铁古思帖木儿往谕汝等。元朝气运已终，汝等领散亡之众在草野，无所归，度日甚艰，然不敢南来者，意必谓尝犯边境，故心中疑感，且如纳哈出在辽东前后杀掠守御官军二万余人，及后来降，封以侯爵，大小将校悉加官赏，朕何尝以为讐也？但边境宁静，百姓安乐，即是好事。已令和尚国公、干因帖木儿平章晓以朕意，想知之，汝等勿疑，领众而来，必择善地使汝安居，各遂生息，岂不美乎？若犹豫不决，坐事失机，大军一至，恐非汝之利也。丞相忽客赤怯薛、官人阿怜帖木儿、太尉朵劣不花、国公孛兰奚、司徒把秃、平章卜颜帖木儿、贵力赤、知院脱欢、答里牙赤、八山葩剌、八十、卜颜帖木儿、哈剌兀失、贵刀、札剌儿台、捏兀台、干罗不花等悉令知朕此意。”

壬辰，日晕，白虹贯珥。

癸巳，给赐辽东军士七万九千六百人绵布三十三万七千七百疋、绵花一十一万九千四百斤。

诏增江北餋马人户。初，江南民俱以十一户餋一马，江北凤阳、庐州等府、滁、和二州止一户餋一马。至是，上念其劳佚不均，命江北民增至五户餋一马，仍命太仆寺江南、江北各存牝马万匹为孳生种马，其余悉发草地牧放，江北之人每户再给钞三百贯，别市种马孳生，以补见缺之数。其正从马二匹，官止岁收驹，余听民自鬻。其飞熊、广武、英武三卫牧马，亦如江北五户之例。

贵州宣慰使宋诚遣其弟文彬贡马，赐文彬及其通事钞有差。

高丽遣门下赞成事裴克廉等上表，贺正旦，贡方物，赐克廉等文绮、钞有差。

甲午，监察御史陈宗礼言：“两淮盐场煎办盐课，其役不均，灶户有一丁而办盐三十引者，有七八丁亦办盐三十引者。今宜计丁煎办，每丁岁额大引盐十引，每引重四百斤，从运司核实，丁口编册在官，每岁验其老壮，以为增减，其有死亡事故者，即为除额。”上可其奏，命户部定议：各场灶户每丁岁办小引盐十六引，每引重二百斤。先是，两浙有覆盐工丁始皆民籍，后以灶户事故自承办盐，其余车丁、火丁户籍初于各灶户内认充工丁，煎办盐课，仍应民差。至是，并令派入灶户，计丁办盐，每丁小引十六引，复盐工丁减其半。








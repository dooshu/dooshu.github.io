○九月九日谢恩赐曲江宴会状

右，今日伏奉进止，赐臣等於曲江宴会，特加宣慰，并赐酒脯等者。伏以重阳令节，大有丰年，赐宴於无事之朝，追欢於最胜之地。况天厨酒脯，御府管弦，宠锡忽降於寰中，庆幸实生於望外，仍加慰谕，曲被辉华。等各以凡才，同参密职，幸遇休明之日，多承饫赐之恩。乐感形骸，欢容动而成舞，泽均草木，秋色变以为春。徒激丹心，岂报元泽？谨奉状陈谢以闻，谨奏。


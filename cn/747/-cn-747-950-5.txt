○平露赋

惟唐累庆，惟天眷命。植平露之殊祥，表吾君之睿圣。不窥於牖，可以辨百寮之贤；不下於堂，可以观四方之政。其仪可尚，其义可。平也者，所以表太平之时；露也者，所以彰雨露之泽。以此知庶类光赞，神功昭格也。希代以出，旷古而无，空尝睹於青史，独有验於祥图。借如嘉禾合穗，且生於陇亩；蒲扇食，未远於庖厨。孰与夫荐祉於彤庭之际，含荣於紫殿之前，亭亭茎擢，的的规圆，属乾坤交泰，风烈昭宣。是以执正自守，居中不偏，偶香阶之荚，对玉户之宾连，以承君顾盼，以奉君周旋。非夫圣哲首出，英贤在位，君臣同心，上下一致。五帝可以六，三王可以四，亦曷能感於兹瑞？如或政有所缺，道有未光，则低枝倾盖，应是知方。宁兹物兮自尔，信有神兮所将，似能存於炯诫，岂独效於祯祥？

客有闻之而叹曰：“於戏哉！莫瑞匪灵，匪圣莫丁。伟兹平露，卓尔祥经。物之咸若，国之康宁。睹珍符之有炳，敢不颂乎德馨。”颂曰：官惟贤兮政无失，君与臣兮德惟一。伊平露兮应时出，彰圣代兮光史笔。

高思元


○定使相班位奏（长兴三年正月中书门下）

见任宰臣四员外，其馀诸使兼侍中、中书令、平章事，并是使相，向来班序，皆在见任宰臣之下。今缘秦王从荣是亲王，新加兼中书令，与诸使相不同，每遇排班及到中书位次。今特商议，伏以政事之权，虽崇四辅；周行之列，亦长诸王。宜显奉於本枝，固不同於异姓。今後望请亲王官至兼侍中中书令，则与见任宰臣分班定位，宰臣居左，诸王兼侍中中书令居右。如亲王及诸使守侍中中书令，亦并是使相，既不知印、不署敕，亦分行居右。其馀使相，请依旧规。


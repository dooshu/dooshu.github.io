○以桓彦范等配享中宗庙庭诏

皇舆肇建，必有辅佐之臣，天步多艰，爰仗经纶之业。故侍中谯国公桓彦范、侍中平阳郡公敬晖、中书令兼吏部尚书汉阳郡公张柬之、特进博陵郡公崔元暐、中书令南阳郡公袁恕己等，并德惟神降，材与运生，道协台岳，名书谶纬。寅亮帝载，勤劳王家。参复禹之元谋，奉昇唐之景命。虽殂谢既久，而勋烈益彰。抚彝鼎以念功，想旂常而增感。缅遵故实，用表徽懿，俾列在清庙，登於明堂，克申从祀之仪，式茂畴庸之典。并可配享中宗孝和皇帝庙庭。


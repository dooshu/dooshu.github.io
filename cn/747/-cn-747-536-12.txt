○别湖州崔使君书

湾闻蓬莱之山，藏杳冥之中，行可到；贵人之门，无媒而通，不可到。骊龙之珠，潜於氵广之中，或可识；贵人之颜，无因而前，不可识。某自假道路，问津主人，一身孤云，两度圆月，凡载请执事，三趋戟门。门人谓某曰：“子私来耶？公来耶？”若言公，小子实非公；若言私，公庭无私，不得入。以兹交战，彷徨於今。信知庭之与堂，不啻千里。况寄食漂母，夜眠渔舟，门如龙而难登，食如玉而难得。食如玉之粟，登如龙之门；如龙之门转深，如玉之粟转贵。实无机心，翻成机事。汉阴丈人闻之，岂不大笑？属上风便，囊中金贫，望甘棠而叹，自引分而退。湾曰。

唐伸

伸，举宝历元年贤良方正，直言极谏科第三等。


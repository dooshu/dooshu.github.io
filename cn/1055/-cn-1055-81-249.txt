【赐宰臣富弼上第三表乞退不允断来章批答】

省表具之。朕眷惟宰辅之司，实系朝廷之重，职或非称，势因易摇。比以连年，厌于屡易，或用人之不审，致厥位之靡安。故于图任之初，尤极精求之意。而议者谓卿有天下之誉，庆朕得非常之才。岂惟断不惑之余心，固已慰久郁之人望。则朕之用卿者至矣，卿之自待者如何？而方沃嘉猷，遽形退让。骇无因而及此，曾莫谕于乃诚。岂廊庙之崇，责重者其忧难任？而富贵之至，位高则其虑易危邪？朕尝历考往昔之人，其于进退之际，过计而图全者未必无患，忘身而徇国者固多令名。惟汝之明，必知所择，宜少安于职业，用深体于倚毗。所乞宜不允，仍断来章。


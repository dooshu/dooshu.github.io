○珠尘赋（以“轻细若尘，风来遂起”为韵）

丹海之滨，青珠似尘。盖轻细以无滞，遂飞扬而有因。或煦或吹，自得霏微之象；乍明乍灭，谁分圆洁之真。稽夫始自水涯，俄从风起。萦空而耀耀奚匹，散彩而冥冥相似。又云来或鸟衔，积如邱峙。半穿圆隙，影寒於云母屏中；或委空林（一作床），光乱於水晶帘里。徒观夫的晶荧，星流雪轻。集素衣而不垢，侵晓镜以逾明。落渊客之盘，惊炫耀以同色；扑江妃之佩，讶依微而有声。至如琪树春归，玉楼景霁。揉琼蕊以光碎，浮琐窗而影细。阑干轻举，同罗袜之生时；璀错斜飞，有歌梁之下势。由是散乱清景，光芒碧空。昔隐耀於泥沙之地，今扬辉乎堀果之风。不逐轩车之後，不在京洛之中。雨过而光腾鲛室，扇回而影动龙宫。如是则可用增山，难将弹雀。惹晴叶以垂树，间游丝而缀箔。自南自北，低瑶席以纷然；匪疾匪徐，拂璇题而炯若。况海日方尽，阴飙乍回。与白驹而竞起，将野马以俱来。魏国飞时，顿失照车之体；陈王望处，全无凝榭之猜。懿夫朗洁难逾，飞腾自遂。非罔象之见索，异无胫而斯至。或曰：泰山犹不让微尘，况是珠玑之类。


◎梁曾词

梁贡父，燕京人，大德初为杭州路总管，政事、文学皆有可观，尝作西湖送春木兰花慢词云："问花花不语，为谁落，为谁开。算春色三分，半随流水，半入尘埃。人生能几欢笑，但相逢、尊酒莫相推。千古幕天席地，一春翠绕珠围。

彩云回首暗高台。烟树渺吟怀。拚一醉留春，留春不住，醉里春归。西楼半帘斜日，怪衔春燕子却飞来。一枕青楼好梦，又教风雨惊回。"此词格调俊雅，不让宋人也。［词品］


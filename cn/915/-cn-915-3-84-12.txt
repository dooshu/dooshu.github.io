◇诣丞相公孙弘记室书

江都相董仲舒叩头死罪，再拜上言：君侯以周召自然休质，擢升三公，统理海内，总缉非僚，未有半言之教，郡国翕然望风，更思改新，以助致治。群众所占，必有成功，仲舒叩头死罪。

仲舒愚戆，素无治名，大汉之检式，数蒙君侯哀怜之恩，误被非任，无以称职。仲舒窃见宰职任天下之重，群心所归，惟须贤佐，以成圣公。愿君侯大开萧相国求贤之路，广选举之门。既得其人，接以周公下士之意，即奇伟隐世异伦之人，各思竭愚，归往圣德，英俊满朝，百能备具。即君侯大立，则道德弘通，公流四极。仲舒愚陋，经术浅薄，所识褊陋，不能赞扬万分，君侯所弃捐。窃闻《春秋》曰：「贤圣博观，以章其名，择善者从之，无所不听。」又曰：「近而不言为谄，远而不言为怨。故辄披心陈诚，仲舒叩头死罪死罪。

夫尧舜三王之业，皆繇仁义为本，仁者所以理人伦也，故圣王以为治首。或曰：发号出令，利天下之民者，谓之仁政；疾天下之害於人者，谓之仁心。二者备矣，然后海内应以诚，惟君侯深观往古，思本仁义至诚而已。方今关东五谷咸贵，家有饥饿，其死伤者半，盗贼并起，发亡不止，良民被害，为圣主忧咎，皆由仲舒等典职防禁无素，当先坐。仲舒叩头死罪死罪。

仲舒至愚，以为扶衰止奸，本在吏耳。宜一考察天下领民之吏，留心署置，以明消灭邪枉之迹，使百姓各安其产业，无有寇盗之患，以蠲主忧。仲舒叩头死罪，谨奉《春秋》署置术，再拜君侯足下。（《古文苑》）


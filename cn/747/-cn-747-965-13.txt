○请定钱数出入条制奏（元和十三年十月中书门下）

户部度支盐铁三司钱物，皆系国用，至於给纳，事合分明。比来因循，都不剖析，岁终会司，无以准绳。盖缘根本未有纲条，所以名数易为盈缩。伏请起自今以後，每年终各令其本司，每年正月一日至十二月三十日，所入钱数及所用数，分为两状入来年二月内闻奏，并牒中书门下。其钱如用不尽，须具言用外馀若干见在，如用尽及侵用来年钱并收关，并须一一具言。其盐铁使所收议列具一年都收数，并已支用及送到左藏库欠钱数。其所欠亦具监院额，缘某事欠未送到。户部出纳，亦约此为例。条制既定，亦绝隐欠。如可施行，望为常典。


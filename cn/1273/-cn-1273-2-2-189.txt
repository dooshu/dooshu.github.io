割花叹　有引


台市每冬令，水仙花船由厦来，千筐百篓堆积盈肆，磊磊者皆花叶未萌也。市侩割其本之半，种之盆盎以售。叶茁辄拳曲，花早吐短干间，蕊小于常，亦易谢。虽复楚楚，全无天然致，盖剥削已甚，真气内损。花如有知，应自叹所遭之不幸耳。市人顾群以为美而效之，是可叹也！

烘而出之名唐花，薰炙犹惜消英华，爱之何忍更用割，玉质岂任霜锋加？杀风景事何不有，国香况落市人手。居然手刃等罗虬，此劫偏教水仙受。珊珊微步由天然，刖之使小岂复妍？凌波无语色憔悴，绿章诉虐谁笺天？天苍苍兮水茫茫，仙乎宛在当中央。西子捧心痛刻划，徐妃半面成残妆。护花无力对花叹，他生作尉惭司香。吁嗟乎，荆姬细腰饥欲死，蛮娘雕面謷未已。世间赏鉴无真美，洛神避妒独翔立，怨粉愁香满江水。






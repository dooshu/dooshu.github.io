○錢法 【 錢法利弊】

錢法者、不收之田、不計之海、不出之府庫、無大損于國貯、而博利于民生、誠今日捄弊之急務也、考之列星圖曰、天錢十星、在北落西、豈天之所布不可變、而治天下者、當因之與、夏鑄歷山、商鑄莊山、成周圜法泉府、其制獨詳、則先王所籍也、漢自元狩至元始、成五銖錢、二百八十億萬庫、開元中、天下七十餘爐、歲入錢百萬、宋元豐中、天下五十三監、歲入錢千萬、則後王所貲也、　國家百典、上稽三代、下陋漢唐宋、乃獨鑄錢一事、自洪永迄今、阻格不甚行、而欲其富之埒古人乎、此愚所未解也、鑄之不得其方、用之不盡其法、一或齟齬、輒曰錢法難行、吁亦過矣、愚請悉言之、其說有六、一曰收銅之權、二曰固銅之源、三曰開銅之利四曰精錢之制、五曰廣錢之涂、六曰耑錢之官、古今議鑄、無若西漢二賈、誼之言曰、銅畢歸于上、山之言曰、民不應與主共柄、今天下姦民私鑄、陰持主柄、以厲公錢、果如誼言、上收銅、勿令布、民安所得銅而私鑄之、故收銅之說、人主持柄息姦之要術也。高皇帝神智洞爥、止令軍民鑄鑑及軍器、一切廢銅。並聽官收。毋令私藏。即二賈意也。後寢不行。至于今銅布于下極矣。浮屠佛像。及民間鐘磬盂爐之類。比比皆銅。今欲收之。無故而奪民銅。則民亂。盡貿之以金。則國困。愚意兩京各立一收銅廠督以司空之屬。外省責之藩臣。外郡責之府倅。每月定期。與民市銅。每銅若干。估直子錢若干。其私藏者罰如律。大約一歲。收盡民銅。則民以無用之銅。易有用之錢。既可為私家之利。而又得免于私藏之罪。其誰不欣然而輸之官。官以既鑄之錢。易未鑄之銅。既可為續鑄之貲。而略無費于公帑之金。又何憚而不收之民。况藏銅于民。銅皆銅也。而私鑄有訾。銅一入官。銅盡錢也而國家日富。　聖主所以獨持大柄。而利天下者。無出于此。故銅之權。不可不收也。銅器收矣。銅源未固。民得濫取。其私鑄猶故也。防水者。先源後流。披木者先根後枝。銅山者錢之根源也。黃帝封山。令十里外。乘者行。行者趨。桓公封山。令犯者左足入刖左。右足入刖右。禁至嚴矣。乃今滇中之銅商得私販。盜掘銅錫。罪止戍邊。則私鑄之賊。何慮無銅。今欲禁私鑄。當先禁私販。欲禁私販。當先封銅山。欲封銅山當先嚴盜掘之律銅源一絕。即有項梁參木之徒。無自而逞。故銅之源。不可不固也。或曰。天地之利不導之開而反封之何也。曰非終錮而不開也。公錢未布則閉之以塞姦公錢既流則開之以疏利顧今之銅。止路南一隅。亦云隘矣。山海經曰海內銅山四百六十七。漢鄧通鑄于嚴道。吳王鑄于豫章。唐置于陝宣衢信銅冶九十六。宋鑄于諸路。銅冶百三十六。國初令天下藩司。設寶泉局。　文皇帝遣官于江浙閩廣鑄錢。宣德間始罷信饒銅塲。則亦非止滇南一路也。若盡籍天下銅山倣漢唐宋故事。隨山掘銅。設置鼓鑄。則天地之銅。盡為國計。故銅之利。不可不開也。善乎孔顗之言曰。民之盜鑄嚴法不能禁者。緣上惜銅愛工也或曰鑄錢利國。先以耗國。錢成之利。不以償工。其識末矣。王者以四海為家。費百萬以鑄百萬。則二百萬。費千萬以鑄千萬。則二千萬。一生二。二生四。四生八。生生不巳。鑄鑄無窮。何??乎銖金?兩之較也。第顗之說。容有未盡者。不惜銅似矣。不擇銅而定其衡。則雜。不愛工似矣。不擇工而峻其防。則疏。銅者錢之質也。蒼則蒼。黃則黃。而誰能違之。輕重者。錢之衡也。四銖則太輕。六銖則太重。而誰能准之。工者錢之範。而弊之藪也。模不模。範不範。而誰能覈之。故惟不雜以錫。鐶之銅以虧其肉好。而獨流五銖之制。以一其目。擇二局之良者。分布天下以為之工師。而高其垣圉嚴其防撿。以稽其私挾。故曰錢之制貴精也。夫錢泉也。流于下而壅于上。行于賤而塞于貴即日肆諸人于市。無以為也。今自折俸募役外。朝廷不入。賞賚不予。是自賤之也。自賤之而欲人貴之。其勢焉得。志曰。天用莫如龍。地用莫如馬。人用莫如龜。此言用錢之涂。不可狹也。漢隆慮主以錢千萬為其子贖死。今鍰金獨不可入乎。漢律人出一算。算百二十錢。今民賦獨不可入乎。漢募豪民入粟縣官。而內錢于都內。今開納獨不可入乎。漢館陶主為其子求郎不許。賞錢千萬。今賞賚貴戚閹尹。獨不可予乎。漢胡降者。贍以少府禁錢。今各邊夷市。獨不可予乎。夫錢下而不上則其權在市井上而下下而上則其權在朝廷誠用之如循環。行之如流水。上闢其出之涂若賞賜。若俸薪。若顧募之類。無不以下下闢其入之涂若軍興。若榷稅。若鍰贖之類。無不以上銀用其六。錢用其四。又何不行之足慮乎。故曰錢之涂貴廣也。雖然。治法治人。相為表裏錢法之行。原非細故。內責之二局外辦之藩司。事權不重。稽覈未嚴。奈之何其卒行之也。周公太公管敬仲孫叔敖則宰相主之。唐賜爐止世民元吉則親王領之。晏琦以侍郎領鑄錢使于江淮。杜鎬等以秘閣挍理討鑄錢故事于禁苑。惟其利溥而用鉅耳。今宜略倣古制。令兩京領于工部侍郎。各省添設督鑄司道。歲終嚴考成之法。差竣正舉刺之典。薄惡者黜。壅塞者黜。自點汙者黜。縱民開山藏器者黜。縱民盜鑄者黜。又何不行之為慮乎。故曰錢之官。貴耑也。夫收銅之權。則利不散之委巷。固銅之源。則商賈無所牟于山澤。開銅之利。則地不愛寶。精錢之制。則民鑄不得亂其形。廣錢之涂。則下不賤錢。耑錢之官。則法必行而民重于犯刑。葢雖管賈之餘談。而國家之完計。何以易此。嗟乎海內宗室、鷇食者半、百官秩薄、勢將漁民、邊海閭左、動至脫巾、水旱天行、民室懸磬、當此之時、使公錢之貫。山積帑藏。則以親親。重其祿可也。以勸百官。加其秩可也。以養兵。增其直可也、以存百姓。減其算可也。不食之而人飽。不分之而家給。弭其亂而經其費。釋其怨而捄其竭。籍民之眾。以為疆。守國之富以為封。則猶所謂霸王之本也哉。


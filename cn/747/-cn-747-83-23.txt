○贬康承训蜀王傅制

河东节度使康承训，将门琐质，戎垒微才，曾不知兵，谬膺重禄。窃韬钤以效任，畜奸恶以事君，几授钺於戎藩，尝执金以邀道，谓其尽节，委以专征。属者徐部匪宁，敢干纪律，俾护诸将，坐覆危巢。罄国币以佐军，颁王爵而赏士，而玩寇莫战，按甲不前。立法未学於穰苴，申令顿亏於孙子。况部伍不战，逼挠无谋，人数空多，军威何振。使农夫释耒，工女下机，始凝望於天诛，翻有思於贼至。洎元凶自溃，元稔效忠，彭门洞开，尔功何有？而负恩已甚，黩货是求，叨荣苟幸於一时，遗患遂逾於积岁。爰行国典，俾傅戎藩。可蜀王傅分司东都再贬恩州司马同正，驰驿发遣。


○代王相公谢加门下侍郎食邑表

臣某言。昨蒙恩命，授臣某官等者。今月日已奉表陈让，跪承批诏，未赐允从。方就日以倾心，若履冰而举足。臣某中谢，臣立朝守嗣，莫继前修。学古入官，敢期高位。伏遇尊号皇帝陛下道惟乐育，志在绍闻。待河清而先静化源，致俗阜而深探理窟。当乙夜纵观之後，启辅臣梦得之休。而遽以平衡，授兹弱质。颇乖庶政，莫达大经。何施作相之才，但累知臣之鉴。厌兵而五兵尚在，唯恐人残。祈谷而百谷未升，仍忧岁旱。寻宜待罪，已合避贤。陛下慎以退人，容於窃位。兼回睿眷，遽正台阶。进当浴凤之荣，更惧维鹈之刺。况增封建，俾重弼谐。臣且自量，则为不称。是以陈辞沥恳，冀动天心。拜章而方谓可安，捧诏而未尝得请。尚希终收渥泽，遂寝典彝。苟责实而有闻，信假宠之非晚。徇之公道，寤主所图。受爵既多，惧君恩之大盛。省躬甚拙，知官谤之必兴。负戴圣慈，臣某无任感激兢悸之至。


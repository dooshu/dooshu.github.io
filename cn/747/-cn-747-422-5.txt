○唐赠范阳大都督忠烈公李公神道碑铭（并序）

秦霸也，张禄去魏；汉兴也，淮阴离楚。龙鸣风雨之会，蛇变泥蟠之中。逶迤感通，精气相合。斯冥契也，岂人力也？皇唐赠司空范阳大都督李公讳楷，其本出於陇西。八代祖节，後魏雁门太守，燕齐之乱，族没鲜卑。东迁号良将之家，北部实大人之种。其生渤碣，其居戴斗，海塞回抱，兴公之气。天星下直，为国之祥，英气混茫，熊据龙骧。望其形得山河之状，睹其容见金鼓之威。神明为徒，义勇为器。久视中，以骁骑岁入于辽，西临太原，南震燕赵。云火照干河上，天兵宿于北门。朝庭忧之，有命招谕，合以信誓，际于天人。话言感寤，抚剑叹息。是岁以控弦之士七百骑，垂入塞，解甲来朝。以其本枝，复赐李氏，授玉钤卫将军左奉宸内供奉。图形云阁之中，置酒蓬莱之上，君臣相贺，羽卫先光。君子曰，井谷不可以游黾龙，蚁垤不可以戴松柏。汉於是始靖，处於是始忧。是後殆於鸭绿之野，覆林胡於榆关之外。北出障塞，怀其王庭；南救河源，复其死地。石壑之役，以一旅定三军；冷陪之师，以虚声破精劲。东封之岁，外将天军，河湟未宁，西护监收，云麾铁骑，山动地踊，右据青海，北登狼山。冰泮则会师，风高则出塞。皇威振於西海，王化敷於无外。故得大命三锡，天马辂骖。定国难者两朝，拖侯服者四纪；会兵车者百胜，出帐下者千人。国有事，未尝不勤劳，无私可谓知礼。於戏！天道暧昧，胡星未殒。以营平之年，不终大用；以伏波之病，再出穷荒。天宝元年五月二十日，自河源薨于怀远县之师次，春秋六十七，赠营府都督。明年，诏葬于富平县坛山原。维公智之大窦，神之异门，心和体刚，虑远精彻。思乎耳目之外，行乎变化之中。震呼戎獯，啸叱风。貔虎之悍以礼成，百万之强以谋胜。故鲜卑因之，以疲中国；天后取之，以空大漠，於中宗开朔方之地四百里，於睿宗食佐命之邑三千户，於元宗则主禁卫，吞诸戎。东西南北，动罔不克，御戎，安边，凡十命焉。祚於後也：元子太尉中书令东都河南江淮等道副元帅临海郡王光弼、少子太保御史大夫渭北坊等州节度使武威郡王光进，负河图以列四星，遇英主而当三杰。肃宗之功复区宇，更为桓文。今上之道训华夷，并为召毕。乾元中，天子以公炳德丕赫，积仁流庆，大福再成，没而不朽。乃命太常，追考功绩，谥曰忠烈，赠司空范阳大都督。夫人赠号韩国夫人。於是建庙堂，命宗纪。室有山龙之服，乐有锺石之和。昭宣令图，是有铭篆。铭曰：

茫茫上象，降精於北。是生纯臣，其在异国，矫矫府君，蔚其英灵。蛇蟠北极，鹏化南溟。来于本邦，会此天庭。风驱虎旅，昼食狼星。绵绵塞草，天隔华夏。北拒阴山，野无胡马。殊勋大绩，玉剑元社。天摧武库，海折昆仑。在昔遗庆，惟鲁臧孙。曰圣在天，勤于至道。既命太尉，又崇太保。一门四龙，二作元老。赫赫元老，气舍清真。白发重冠，高堂有亲。帝命韩国，胙于夫人。亦诏蓟邱，下宠明神。彼邱之榛，此石之磷。悠悠令德，万古清尘。


◇太伯三让论

孔子曰：「太伯其可谓至德也已矣，三以天下让，民无得而称焉。」郑玄以为托采药而行，一让也；不奔丧，二让也；断发文身，三让也。三者之美，皆隐蔽而不著。王肃曰：「其让隐，故民无得而称焉。」盛谓玄既失之，而肃亦未为畅也。玄之所云，三迹显然，天下所共见也。何得云隐而未著乎？三迹苟著，则高让可知，亦复不得云其让隐也。盖泰伯之出，让迹已露，不奔丧故一事耳。断发之言，与《左传》明文相背，又不经也。然则称三让者，其在古公至文王乎？周之王业，显于父，受命于昌，泰伯率览，弃周太子之位，一让也。假托逊遁，受不赴丧之讥，潜推大美，二让也。无胤嗣而不养仲雍之子以为己后，是其深思远防，令周嫡在昌，天人叶从，四海悠悠，无复纤芥疑惑，三让也。凡此三者，帝王之业。故孔子曰「三以天下让」，言非其常让若臧札之伦者也。（《艺文类聚》二十一，《御览》四百二十四）


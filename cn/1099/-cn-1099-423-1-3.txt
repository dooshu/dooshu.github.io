○請內帑增將兵疏 【 請內帑增兵將】

該臣謹會同廵撫湖廣贊理軍務都御史支可大、廵撫貴州兼湖北川東提督軍務都御史郭子章議逆賊楊應龍恃其富彊、甘心反逆、戮將破城、了無忌憚、近且占據內地、脩倉貯穀、因糧於我、又復立石鐫碑、殺人以祭、葢巳無人心、無天道矣、昔宋襄用鄫子于社。子魚曰六畜不相為用。而况於人乎。得死為幸。其後一年而執。又一年而死。葢自古殺人祭神。未有不死者。此亦逆、賊天亡之時也。乃賊復狺然逞出沒於川貴之間、如鬼如風、益復造舡數多、將圖水陸竝出流毒三省、遠近為之震動、人臣無將、將則必誅、是尚可少假時日乎、臣等僉議、會須滅此朝食、乃無後患、顧節訪賊之情形、實亦非可易與者、賊初用兵時、不過二三萬、且皆五司七姓五十四里之人、自連年訐搆、撫剿無常、賊遂內自驚疑、多方設備、招集九股惡苗、給以殺戮五司之土地、賞以搶掠各省之婦女、又擅立三十六統制、三十六廵警、十三親管、各有頭目、各有兵眾、每一人名下多者二三千、少者一二千、總之不下十四五萬、羽翼巳成、居然勍敵矣、我所以待之、豈宜淺鮮、談者謂宜集兵二十萬、夫二十萬兵、豈易集、餉豈易供、然非十四五萬。亦未易相當也。昔成化時尚書程信剿都蠻用兵十八萬、四年而無成功、萬曆初年撫臣曾省吾平九絲、用兵十四萬、一年而成功、今播州之眾、幾倍都蠻、海龍之險、不下九絲、應龍兇狡知兵、又非以前烏合之眾可比、是可草艸舉事乎、近該臣化龍議調陝浙兵與募川兵共二萬四千、臣子章議招三萬、葢勢窮事急、糧餉不充、且為目前防守之計、冀就中取事耳、今賊益滋蔓、久更難圖必須大集兵糧、亟圖撲滅、臣等熟計四川宜用兵六七萬、湖貴二省各宜用兵四五萬、總之可十五六萬、方保全勝、近奉明旨雲南廣西福建陝西浙江等處兵各得調用、即十五六萬之數、自可取足、無容更凟、顧調兵非難。處餉為難。兵至十五六萬。川楚米菜尚賤耳若北邊更不可測矣即人日給三分。一年須百五十萬。三省者非能辦此也。貴州原無毫釐之積。臣近查其布政司庫銀稱可動支者。僅僅七千。令人心悸。四川先年頗有積蓄。自連年採木事起摉括一空。今止有當年額糧各有正項。止可暫借。難以久假。湖廣者尚未查到。然大約在川之下。貴之上。三省物力。不過如此。將何以支數萬人之食乎。近見太倉空乏、計臣無措、臣等不敢徑請、臣化龍止求留餉秦之需、還借滇之數、僅三十萬耳、然泰中之餉今年者巳解、滇中之銀、恐未能即還、臣子章止求於各省借給、總之亦捕風捉影、未可保其必得也、近見邸報該兵部覆奉聖旨兵餉著戶部悉心議處與他、勿待來請、不許支吾了事、欽此、仰見聖心垂念遠徼賊不足平矣、第恐戶部計無所出、止令各省摉括、萬一各省復乏、求之不應、往返請乞、便歷時月、脫有庚癸之呼、其可令賊聞且見乎、臣等以為今日之事、在四川宜先發五十萬、仍留陝西餉銀、及催滇中還銀以為接濟、在湖廣宜先發三十萬、仍俟臣可大查本省各項錢糧、有應留用者、徑自題請、在貴州原無積蓄、亦無可留借者、姑先發三十萬以上應發錢糧、半取之太僕寺、半取之河南淮安南京福建兩廣等處以為半年之餉、刻期解到、庶克有濟、至於各處調到軍兵月糧。仍在原籍支給。川廣貴三處。每日止照近日援遼事例、給與行糧。葢即每兵日給三分。而前項解發之數、僅支吾半年盡矣。至於以後、如事不即結或再行請乞、或量行徵派、統候部議遵行、此三省糧餉之大略也、而將與兵亦有所當覆議者今鄰播總兵四川有劉綎、貴州有童元鎮、各制一方、無容更議矣、惟是湖廣清平偏鎮四衛俱邊播境、□潭一路、更當逆賊狂鋒之衝、連年逆賊招誘生苗、多從偏橋往來、恣行搶掠、莫可誰何、近該臣等議將貴州總兵移駐偏橋、顧偏橋去賊巢近。然去貴州省城遠矣。貴州去賊巢不及三百里。一渡烏江。窮日可至。與偏橋相望四五百里。中隔平越興隆。皆通賊之路。潘汝資楊國柱所繇敗也今春飛練之役。寔自平越。賊若分犯各路。直逼省城、此非一總兵之力所能禦也。且貴州總兵之於偏橋。葢兼制之地也。湖廣兵餉。宜得湖廣總兵會同湖廣廵撫調發方得精神相貫應付如期乃貴州撫鎮。俱以兼制之衘用之、此在居平猶可。寇在門庭。動大兵。發大餉。欲求臂指如意。桴鼓相隨不亦難乎。先年湖廣原有總兵、且以侯伯為之、後以承平日久、暫議裁革、今非無事時矣、原無者亦應議增。况原有者。自應議復臣等以為武昌去南界。遠在二三千里。即聲聞亦難相通。何况調度。臣可大宜移駐沅州。該省仍設一總兵。無事駐劄沅州。有事移駐偏橋。其貴州總兵。無事駐劄省城。有事移駐平越。統待事寧另議。庶幾兩地密於張羅。而逆酋巳坐井中。此萬全之算也。其湖廣原無兵馬。今郤創設四五萬。召募既難如期。土兵亦難全恃。臣等查得近年備倭沿江一帶、皆設南兵、如楊州二千、鎮江二千、新生洲二千、淮安三千、江北廟灣二千、南京新設陸營亦可揀選三千、此皆見有糧餉、無煩召募者、今海氛久息、備而不用宜行交各處撫臣、量給行糧遣發、即以原將統領、赴偏橋一帶、聽總兵分布防守、不足者方調湖省各土司、及武岡麻陽等處民兵殺手、務足三萬以上之數、其外處調到兵月糧。仍於原籍支給。湖廣亦照前例、止給行糧。事寧仍各歸原地防守。葢將止復其原有。兵半取之素練。甚便計也。臣等又查得貴州所屬石阡思南二府、婺州一縣、去貴省遠可千里、而各府縣鄰播巢、各一二日程耳、各府縣從來無一兵一將、止有龍泉一守備、領兵千餘、控制其衝、而兵微將寡、又無城可守、賊每欲聚而焚之、無龍泉、則思石婺川隨其後矣、臣等以為宜於石阡設一參將、婺川設一遊擊、各領兵三千、一以為本城之防守。一以為龍泉之聲援。其兵將不必另設。即以新設湖廣總兵調來之兵將移駐。此皆貴州地也。然在偏橋之西。去湖廣總兵近。而去貴州總兵遠。防守之事。宜全聽湖廣總兵提調。貴州總兵亦得遙制。庶體統事勢。兩得相安、至於偏橋四衛。向雖屬貴州總兵兼制。今既有湖廣總兵。自有專屬。不必更属貴州總兵矣。抑臣等猶有說焉、近見邸報兵部覆本、內稱廣西總兵陳璘馬上催促、由湖廣取道直趨粵西聽援、不許繞路粵東、有悞纓冠之義、計陳璘當不日至湖廣矣、璘素有威名、近征倭更著戰功、粵西無事、將無所急、臣等以為宜即改為湖廣總兵。即令於湖廣候旨到任管事、其廣西總兵另行推補。將見逆賊聞之。以為將軍從天而下也。其有不褫魄而奪之氣乎。至於雲南總兵應移駐霑益州。廣西總兵應移駐泗城州。庶乎聲聞相及。援搗為便、以上事體統應題請、伏乞敕下戶兵二部酌議覆請、將前項糧餉、急行解發、將領急行增設、兵馬應調者、行各該地方撫臣調發、總鎮應移者、行各處總兵蚤行移駐、新設將領、應給敕印等項、查例議給、應得廩費等項、臣等徑自議處、庶乎糧足兵精、敵愾之勇自倍、犄前角後、螻蟻之命難逃、逆賊不足平、定寧可計日矣、


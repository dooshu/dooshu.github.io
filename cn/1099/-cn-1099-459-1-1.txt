○覆陳給事疏

一杜私交、臣等看得相臣之有私人。非為相之日而後知也。又非可以言語禁也。私著于心所為皆私。君子遠而小人至矣。若心本無私。安得私人。顧勢之所在。眾所必趨。小人者遇其黨。則談東郭之際。遇君子。則稱西山之薇。上好承順。則烟視媚行。上喜氣節。則抗顏強項。清者每不免若此是以賢者容或為其所欺。有極力翼蔽以損令名者矣。科臣之言、良有所見、不可不察也、一禁辨詰、臣等看得大臣被論、屢奉　明旨、不許奏辯、然而莫肯遵行者。羣臣不知重大臣。而大臣亦不自重也。大臣以德望勝者也。論之者多極其污垢。非皆無厚道也。世不明於重大臣之義久矣。言之不甚。則人皆曰。此有何事。至論一大臣、故不得不爾。乃大臣復一一奏辯曰。某事無有。某事無有。嗟乎必事事皆實然後不可為大臣乎。則亦忘其地勢之重也。然其為詞必曰事係名節。不容不辯。不知位至大臣。公論巳定何待自辯而後明臣等請自今以後。臺省諸臣各存長厚。勿輕論大臣倘論之亦須簡約文雅。勿如前之污詬。為大臣者。除所言紊亂典章。濁壞朝政之外。若止係一身名節。但當引咎求去。不必置辯以滋多口。至于朝廷稍稍慰留以成始終之美。似亦不可無也。一辯建言、臣等看得建言之名。起于人之不得言也。前代久遠之事。不必論矣。我朝令甲。並無禁諸司言事之例。即皮作局大使百戶舍人之言。　太祖亦嘉納之。然則進言者。　祖宗朝之常事也。邇年厲禁嚴罰適為好名者之資。於是乎不簡之徒。始而借之以自匿。既而挾之以恣睢。信有如科臣之所言者。今欲祛此弊。莫若虗心以察其言之是非。又虗心以察其人之賢不肖。欲虗心以察之。莫若明其為常事人人得言原無避忌何足自多如此則豈惟不必禁而巳。禁而不言。智愚無別。言之是非。吾以觀其識見。言之有為無為。吾以觀其心術。言之雅俗。吾以觀其韞藉。則言固知人之助也。而建言之小人。不廢顯斥。何恣睢之得為。一別競靜、臣等看得世之趨于利欲久矣。競者其常也。然惟其競得行。故靜者日少。此用人者之過也。夫用人者不越論其才品。競進者孔子所謂患得患失之鄙夫也。品無論矣。人心無兩用。彼營營焉此吏治之首宜辨別者也以鑽剌結納為事。則其居官亦必虗飾務名而不盡力于職業何足稱才科臣欲明黜此輩。而章顯闇然自修之士以示勸懼。可謂當今之急務。然用人者或乏清正之操。而喜人趨走。或詭隨無捍。而狥人干托。或不竭心詢察。而聽人毀譽。則競者至而靜者遠矣。此臣等所當共以為戒者也。一懲舉刺、臣等看得我國家撫按官之設。皆以廵為名。言古者天子廵狩之禮難復。而設官以代之猶夫其自行也。撫按之責。莫大于舉刺。舉刺當。則吏治清、而民生遂矣。舉刺不當。則吏治濁、而民生苦矣。人臣起自章句。一旦　主上畀以如是之權。欲其公耶。欲其私耶。念及于此。則雖有私意。亦不忍行。且不敢行也。即如科臣所云鹵莽于耳目之托。巳為不可况乎憑一巳之私怒肆行參論。而又惡人之昭雪。恐非清時所有。倘其有之。安可不懲、一省廵歷、臣成看得守廵道官。每年一次廵歷所部地方。奉有明旨。原欲躬行阡陌。問民疾苦。一年一周。原不為數。然往往苟且塞責或屑屑較計於廚傳之間。少不當心。辱官笞吏。口出惡聲。以致極意供應。所費不貲。甚乃受有司之餽謝。科臣謂廵歷可巳。不者亦宜間行。不必彼往此還。葢目睹其害。有激而言也。但此乃守廵之非人耳。若視元元之民。如其子弟。視四境之內。如其室家園墅。而能經年不一省視乎。又何騷擾之慮也。彼所過煩費者。其非廉靜之人可知。此風莫盛廵方又何以責司道撫按官即宜參劾。守廵得人。則百姓自寧。廵歷之疏數。可無論矣。一旌循良、臣等看得治世御俗。不過欲人為善而巳。欲人為善。不為務白是非而巳遡惟地方官之有生祠。本出于小民之意。今往往故無遺愛徒以子孫貴顯。有司為之追建生祠。以自結納。此真惡俗或其人属託為之棟甍壯麗。累害小民。甚者以貪酷去。亦欲血食其土。民或乘夜污毀。鎖扉偵守。是非之不明。至是極矣。故真出小民之意者。尤足貴也。科臣欲於遭擯斥者略倣漢事。賜璽書褒之。其既沒者。或與之祀典。贈之以官。其意甚美。但褒之於既斥。不若褒之于未去洪武間曾以敕書勞平陽知縣張礎矣。高帝時即主簿典史皆有獎勞者間一行之。亦數厲人心之至術也。其遭斥繫思者。必褒舉其人。而追正撫按失刺之罪。至于祀典贈官。原有定制。种岱之賢。不能得之於漢。孟秋徐貞明之賢不能得之於近日。破格之難如此。宜行撫按官嚴查属所生祠。果有著于民思。久而不置者。檄入名宦祠、復命之日。將其人惠政主名。另為一揭。報之臣部。及該科。以憑查訪。如有為其祖父求建生祠。有司不能力拄。或先意迎合。撫按官即併參劾。撫按官聽人囑託。輕入名宦以污爼豆。聽該科紏舉。伏乞聖裁


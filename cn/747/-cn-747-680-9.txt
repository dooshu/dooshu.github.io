○季冬荐献太清宫词文

维元和二年岁次丁亥十二月甲寅朔二十六日己卯，嗣皇帝臣稽首大圣祖高上大道金阙元天元皇大帝：伏以今年司天台奏，正月三日祀上帝於南郊，佳气充塞四方，温润祥风微起，庐州申连理树一株，彰义军节度使进白乌一，郑滑观察使奏瑞麦五科，司天台奏六月五日夜镇星见，河阳节度使进白雀一，荆南节度使申连理树一本，山南西道观察使申嘉瓜一枚；司天台奏六月十三日夜老人星见，河南府申芝草两茎；司天台奏冬至日佳气充塞，瑞雪祈寒者。臣嗣承丕图，肃恭寅畏，祖宗垂庆，佳瑞荐臻，虔奉祯祥，伏深惕。今时惟元律，节及季冬，仰荐明诚，敬率恒典，谨遣摄太尉司徒平章事杜佑荐献以闻。谨词。


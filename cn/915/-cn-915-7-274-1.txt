◇胜经序

《胜经》者，盖是方等之宗极者也，所以存於千载，功由人弘，故得以元嘉十三年岁在乙亥，有天竺沙门，名功德贤，业素敦尚，贯综大乘，远载梵本，来游上京，庇迹洹，招学赞访。才虽不精绝，义粗辉扬，遂播斯旨，乃上简帝王。于时有优婆塞何上之，尸丹杨尹，为佛法檀越，登集华辇，敏德名望，便於郡内，请出此经。既会贤本心，又谨传译，字句虽质，而理妙渊博，殆非常情，所可历虑。时竺道生义学弟子竺道攸者，少习玄宗，偏蒙旨训，後侍从入庐山，温故传覆，可谓助凤耀德者也。法师至元嘉十一年，於讲坐之上，迁神异世，道攸慕深情恸，有若天坠。於是奉诀坟垄，遂遁临川，三十许载。经出之後，披寻反覆，既悟深旨，仰而叹曰：「先师昔义，暗与经会，但岁不待人，经袭义後。若明匠在世，剖析幽赜者，岂不使异经同文，解无馀向者哉。」辄敢解释，兼翼宣遗训，故作注解。凡有五卷，时人以为文广义隐，所以省者，息心玄门。至大明四年，孝武皇帝以其师习有承，敕出为都邑法师。慈因得谘觐，粗问此经首尾。又寻其注意，窃谓义然。今聊撮其要解，撰为二卷，庶使後贤共见其旨焉。（《释藏》九）

阙名


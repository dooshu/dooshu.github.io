○第二表

臣以机务实繁，智力俱困，辄有闻天之请，愿辞密地之权。岂谓圣旨俄宣，皇情未允。捧对而水汤满腹，修而芒刺盈躯。臣以委质无材，受恩逾等，强展神扶之力，每怀旷败之忧。自陛下委寄重难，缠绵岁序，临事而退思补过，竭力而知无不为。陛下沿河料敌之时，对寨交锋之日，臣若顾将丹素，坚有让陈，不唯招避事之机，抑亦显不忠之罪。况今元凶己殄，丕构弥隆，圆丘陈报本之仪，寰海被无私之化。英髦星萃，俊迈云臻。缅惟不迨之才，岂掩旁求之命。矧乃一身多疾，三处持权。扪心益惧於满盈，持怀每虞於忝据。伏望陛下特回睿照，乃悉烦襟。终乞辍此要枢，归於内列。一则表大国有进贤之道，二则免微臣有窃位之名。干冒宸严，无任迫切。


七夕步蠡水先生韵

忽然秋满地，愁里度良（一作芳）辰。
有酒还同醉，无衣岂独贫。
月明河鼓动，露落海闾新。
欲就君平卜，升沉数未真。
附：《天启崇祯两朝遗诗》录刘曙水《水乡词》四首云：「越江回首已无家，傍水遗风似落花。静夜香山长恨曲，不教羯鼓乱琵琶。」「桑下瞿昙不宿三，飘流亦解破痴贪。昨宵襆被梅湾北，今日移帆谢港南。」「泪落无端鬓发秋，月明难散海天愁。玉涛银浪中宵静，疑入潇湘咽不流。」「梳云掠月傍谁看，镜里双眉即汉官。莫道野人宜散发，竹皮须正我家冠。」







祭尤孺人文

风肇雎鸠淑女难得象垂风火富家称吉是以健妇持户力胜丈夫名士悼亡悲深琴瑟况乎远道参商燕吴阻别永诀差池心肠摧絶於乎孺人令德具宜曰勤曰俭无非无仪井臼是操綦缟是好装却少君贤齐德曜夫子筮仕从官朔方朂以清白不改糟糠桁杨哀楚侧听沾裳愿多平反远绍于张骐骥偶蹶敬通归里书满通都高言何绮

先皇动色嗟称才子龙驭遽遐鹿门归只箨冠椎髻阶隐是矢一壑一轩芙渠秋水

天子曰咨嘉汝宏词鹤书敦促责在有司孺人劝驾君行无迟兼将雏凤就试礼闱中夜治装力疾缝衣谁知挥手无相见期昔供妇职言采苹蘩今寻所历机杼空存昔张客筵尊簋立办今惨虚帏谁具华馔儿奔母丧父送子归既违死诀复痛生离哀辞如锦陨涕如縻於乎徐淑书沈秦嘉久客苏姬罢织窦滔膓结吞声奉倩老更伤神多才孙楚情至成文某等交同缟带并集金门闻吟谢絮遽恻庄盆驰思繐帐合酹椒樽於乎蓟北江南怅望何极彩云易散白日西匿入月骖鸾逝不可测招魂歌些灵其来即


○谢襄州李尚书启

某启。某栎社凡材，芜乡散质。殊无绩效，堪奉恩明。曷当紫极牵裾，丹墀载笔。顾循虚浅，实过津涯。岂知画舸方游，俄升於桂苑；兰扃未染，已捧於芝泥。此皆宠自升堂，荣因著录。励鸿毛之眇质，托羊角之高风。日用无穷，常仰生成之德；时来有自，宁知进取之规。竞惕彷徨，莫知所喻。末由陈谢，攀恋空深。


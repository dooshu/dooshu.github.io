黄举人省曾一十六首

【步出夏门行】

步出夏门，登山望海。峨峨玄圃，茫茫安在？（一解）

颓阳悬车，夜光在天。安得人生，常保少年。（二解）

金城之上，十二玉楼。宁有羽翼，以往遨游。（三解）

仙人宁封，曾饵飞鱼。我非常伯，空思石渠。（四解）

青鸐不鸣，黄河未清。太平何时，白发已生。（五解）

舜崩苍梧，丘殂东鲁。古来圣贤，皆入黄土。（六解）

秋风鸣条，春花盈树。时如驷马，超腾不往。（七解）

何不鼓瑟，嗟哉此言。戚戚多悲，强歌无欢。（八解）

【东门行】

出东门，旭日皎皎。秋阳在高天，不复照芳草。人生无根蒂，安得免衰老。（一解）红颜不回，壮心未已。济海无洪梁，登天无高羽。安能随腐英，无言而灭死。（二解）欲历五岳舒烦纡，平明秣马，妻子牵裾："胡为远行游，饥渴谁与知？不如与君闭户同栖迟。"（三解）太公居渭滨，皓首无迁移。巢由相牧犊，终身颍与箕。圣贤贵适意，黄屋何足希。愿子留故乡，何庸远行为。（四解）

【西门行】

出西门，望颓阳，飘景渐堕辞高苍，生年那复得久长。（一解）

陈美酒，乐以康，弹丝理曲坐高堂，富贵何为旦夕煎心伤。（二解）

人言蜉蝣，莫不怆以悲。人言朝菌，莫不怆以悲。倏然人生，倏然人死。与死同归，嬉戏为童儿。玉貌忽以催，何用营营自苦早衰。（三解）

明日下黄泉，今夕不可知。殒绝俄顷间，长往谁与期？妻子虽至亲，欲并不得随。当乐且为乐，不乐诚可嗤。（四解）

【读山海经（三首）】

郁流波山，流波浮东海。

黄帝得苍夔，为鼓几千载。

振橛威四方，焕然生风采。

帝去鼓声息，沉吟世移改。

国邑有大繇，康庄行猾怀。

海内扬戈兵，凫徯下鹿台。

宛彼夋鸟鸣，贤豪逐草莱。

鼎沸固有自，放士真堪哀。

耕父尔何神，常游清冷渊。

宙穷亦如此，丰山无岁年。

九钟知霜鸣，感应出自然。

兹理讵可测，何有于圣贤。

【置酒高堂上】

釂鼓及兰辰，鸣俦款契宾。

缛云生意藻，芳醴动颜春。

烛华迟昼短，声妙夺歌新。

莫令青岁歇，庭内咏他人。

【石湖伤王履吉】

欢境凄怀动，新林逝客栽。

嵇庭仍茂竹，张宅半荒苔。

湖忆临杯绿，花疑作赋开。

酒船今寂寞，不复子云来。

【榻上】

短榻吟还可，幽居眺得兼。

燕回花淡淡，蝶泛草纤纤。

迟日难过屋，轻云不满帘。

所欢能到此，明月共须淹。

【泗洲寺】

化塔晓言攀，禅楼访闭关。

烟生屯匝柳，云长合前山。

御酒灵襟畅，谈经宝思闲。

绀园星纬地，淹对不知还。

【虎丘雨集】

暮雨过前溪，春云四野低。

望开山更合，看出树重迷。

池外花交吐，岩间鸟半栖。

烟芜千里色，弥使客心凄。

【黄家集夜思】

窈窕大河阴，宵舟转曲浔。

星骖如客影，波箭学归心。

梦积俱缘想，愁来若解寻。

乡园明月满，应待纬瑶琴。

【虎丘咏】

芙蓉近倚阖闾城，眺阁觞楼逐势成。

珠寺翻为歌舞地，青山尽是绮罗情。

岩花吐学红妆丽，谷鸟啼兼凤管声。

十里垂杨芳草岸，四时常映彩舟行。

【江南曲（二首）】

荷叶何田田，绿房披甫甫。

的的不成双，心心各含苦。

旖旎绿杨楼，侬傍秦淮住。

朝朝见潮生，暮暮见潮去。

【何以问遗君】

何以问遗君，四乳龙文镜。

红颜不可将，无由看妾影。


◇说廉丹

衍闻顺而成者，道之所大也；逆而功者，权之所贵也。是故期于有成，不问所由；论于大体，不守小节。昔逢丑父伏轼，而使其君取饮，称于诸侯；郑祭仲立突而出忽，终得复位，美于《春秋》。盖以死易生，以存易亡，君子之道也。诡于众意，宁国存身，贤智之虑也。故《易》曰：「穷则变，变则通，通则久，是以自天之，吉无不利。」若夫知其不可而必行之，破军残众，无补于主，身死之日，负义于时，知者不为，勇者不行。且衍闻之，得时无怠。张良以五世相韩，椎秦始皇博浪之中，勇冠乎贲、育，名高乎泰山。将军之先为汉信臣。新室之兴，英俊不附。今海内溃乱，人怀汉德，甚于诗人思召公也。爱其甘棠，而况子孙乎！人所歌舞，天必从之。方今为将军计，莫若屯据大郡，镇抚吏士，砥砥其节，百里之内，牛酒日赐，纳雄桀之士，询忠智之谋，要将来之心，待从横之变，兴社稷之利，除万人之害，则福禄流于无穷，功烈著于不灭。何与军覆于中原，身膏于草野，功败名丧，耻及先祖哉！圣人转祸而为福，智士因败而为功，愿明公深计而无与俗同。（《后汉·冯衍传》）


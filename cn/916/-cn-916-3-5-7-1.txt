【赠毋丘俭诗】

〖文章叙录曰：挚与毋丘俭乡里相亲。故为诗与俭。求仙人药一丸。欲以感切俭求助也。俭答以诗。然挚竟不得迁。卒于秘书。〗

骐骥马不试。婆娑槽枥间。壮士志未伸。坎轲多辛酸。伊挚为媵臣。吕望身操竿。夷吾困商贩。甯戚对牛叹。食其处监门。淮阴饥不餐。卖臣老负薪。妻畔（《广文选》作叛。《诗纪》同。）呼不还。释之宦十年。位不增故官。才非八子伦。而与齐其患。无知不在此。袁盎未有言。被此笃（《广文选》作属。《诗纪》作万。并误。）病久。荣卫动不安。闻有韩众药。信来给一丸。（○《三国志》刘劭传注。《广文选》十。《诗纪》十七。）


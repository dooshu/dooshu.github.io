俞国宝


国宝，“全”已见

水调歌头

灵谷有荚气，盘结在巴山。云蒸雨朵欲遣，奇怪出人间。不作丰城宝剑，不作渥洼灵种，不作化龙竿。生此济时杰，理乱总相关。

入为相，出为将，两馀闲。忠肝义胆，曾将鲠论破天颜。好把升平勋业，趁取河清桃熟，千岁奉金銮。草却登封检，双鬓未曾斑。

满庭芳

南省西清，黄扉青琐，五年历遍中都。一封朝奏，无乃爱君欤。便作筠阳胜赏，东溪上、鸥鸟相娱。谁知道，心存魏阙，身暂寄江湖。

东溪，何所有，冬梅夏柳，春杞秋蕖。谩回首，多少笼鸟池鱼。细看山林朝市，经行处、等是蘧庐。今朝好，一杯寿酒，一卷养生书。

临江仙

落落江湖三岛，才高懒住清都。手携黄石一编书。醉眠莘垄月，闲钓渭川鱼。

见说玉阶三尺地，思君来讲唐虞。夜来南极一星孤。不知天子梦，曾到傅岩无。

蓦山溪

木犀开了。还是生辰到。一笑对西风，喜人与、花容俱好。寿筵启处，香雾扑帘帏，星河晓，丝葟奏，拚取金尊倒。

当年仙子，容易抛蓬岛。月窟与花期，要同向、人间不老。拈枝弄蕊，此乐几时穷，一岁里，一番新，莫与蟠桃道。

临江仙

春到江南江北了，东皇未试花权。直将和气入巴川。逢迎天上客，来作地行仙。

满捧一杯听细祝，只今谁似公贤。愿推功业辅尧年。都将闲日月，来醉百花前。

蓦山溪

群花烂漫，春色浓如酒。芳草绿铺茵，正荼、牡丹时候。佳辰协瑞，来降蕊宫仙，珠帘卷，画堂深，香雾腾金兽。

朱颜绿鬓，不改长如旧。金盏莫辞深，拚通宵、尽从银漏。笙歌丛里，欢笑度年华。看荣贵，有儿孙，永祝松椿寿。

又

江天霜晓，梅粉参差吐。剪剪暗香风，自吹到、瑶台仙路。辎軿缥缈，昨夜出蓬莱，云鬓薄，月眉纤，元是飞琼侣。

知书识字，书带先生女。来配计然家，货财等、封君千户。谷量牛马，更用斗量金，年不老，富无穷，常作蟠桃主。

念奴娇

云收雾敛，过一番疏雨，秋容新沐。月满巴山天似水，满眼祥云飞扑。一点长庚，瑞腾光彩，独照梅仙屋。十洲三岛，有人初降凡俗。

长怪李白疏狂，骑鲸一去，千载无人逐。也解重来应尚欠，多少人间传曲。只怨君王，促归批诏，夜对金莲烛。蓬仙日醉，不知海岛桃熟。








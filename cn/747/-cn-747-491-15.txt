○送崔十七叔胄曹判官赴义武军序

司徒延德王握兵符相印，专征於博陵上谷之地，理下建都府，以雄山东。行师必直壮，辟士必诚重，州壤之内，悫信是求，士君子之宦游寓去其本久矣。亭伯子玉之裔，幕庭宾榻之选，行车撰日，姻族荣之，以执事之端敏肃给，且故相国安平穆公之从父弟也。腴润於友爱，琢磨於仁义，谦以自牧，实而不华，闺门公府，皆奉金铉，人伦之美，无乃裕乎。居则赞长毂，名在诸侯之策；行则侍介圭，来近天子之光。人生少别，斯乃细故，不当效儿女子戚戚，在勉固志业而已。至於道观离宴，歌诗感激，则备於右拾遗独孤郁前叙云。


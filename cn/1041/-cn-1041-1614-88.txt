袁燮　园蔬六首

携锄抱翁不辞劳，要使霜根足土膏。

我去艰难生理窄，却疑学圃属吾曹。

袁燮

袁燮　园蔬六首

白菘肥脃真佳品，紫芥蒙茸亦可人。

环舍满畦多且旨，寒儒专享未为贫。

袁燮

袁燮　园蔬六首

深林十月饱清霜，寒气侵凌味转长。

世上甘腴有如此，拟排闾阖献君王。

袁燮

袁燮　园蔬六首

良朋过我食无鱼，茅屋相寻只茹蔬。

莫道藜羹滋味薄，要知瓜祭必齐如。

袁燮

袁燮　园蔬六首

朱门终日饫甘肥，绮绣盘筵鱠缕飞。

宁识山林枯槁士，清风千古首阳薇。

袁燮

袁燮　园蔬六首

荤羶屏去忽三年，筋力扶持老尚堂。

所养固知先大体，人生何若嗜肥鲜。

袁燮


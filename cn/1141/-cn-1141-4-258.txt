和张荀仲先生枉哭家叔父四首

其一

呜咽亲书堕泪辞，泪痕直彻九泉知。
回思在日难分手，百遍踌躇别去迟。

其二

伤心不忍复登楼，旧日残诗壁上留。
扶病白头拚恸绝，敬亭云树一时秋。

其三

何限交情共素襟，死生辛苦范张心。
似闻款款遗音在，重向楼前月下寻。

其四

生憎鉴水隔江南，老去离居总不甘。
千里龙钟还挂剑，延陵义重几人惭。



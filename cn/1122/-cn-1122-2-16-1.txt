郭 代 公





[1]



［唐］牛僧孺

开元 [2] 中下第，自晋之汾 [3] ，夜行阴晦失道，久而绝远有灯火之光，以为人居也，径往投之。八九里，有宅，门宇甚峻。既入门，廊下及堂下，灯烛辉煌，牢馔罗列，若嫁女之家，而悄无人。公系马西廊前，历阶而升，徘徊堂上，不知其何处也。俄闻堂中东阁有女子哭声，呜咽不已。公问曰：“堂中泣者，人耶？鬼耶？何陈设如此，无人而独泣？”曰：“妾此乡之祠有乌将军者，能祸福人。每岁求偶于乡人，乡人必择处女之美者而嫁焉。妾虽陋拙，父利乡人之五百缗，潜以应选。今夕，乡人之女并为游宴者，到是，醉妾此室，共锁而去，以适于将军者也。今父母弃之就死，而令惴惴哀惧。君诚人耶，能相救免，毕身为扫除之妇，以奉指使。”公愤曰：“其来当何时？”曰：“二更。”公曰：“吾忝为大丈夫也，必力救之，如不得，当杀身以徇汝，终不使汝枉死于淫鬼之手也。”女泣少止。于是坐于西阶上，移其马于堂北，令一仆侍立于前，若为宾而待之。



未几，火光照耀，车马骈阗，二紫衣吏入而复出，曰：“相公 [4] 在此。”逡巡，二黄衣吏入而出，亦曰：“相公在此。”公私心独喜：“吾当为宰相，必胜此鬼矣。”既而将军渐下，导吏复告之。将军曰：“入！”有戈剑弓矢，翼引以入，即东阶下。公使仆前曰：“郭秀才见！”遂行揖。将军曰：“秀才安得到此？”曰：“闻将军今夕嘉礼，愿为小相 [5] 耳。”将军者喜而延坐，与对食，言笑极欢。公于囊中有利刀，思取刺之，乃问曰：“将军曾食鹿腊 [6] 乎？”曰：“此地难遇。”公曰：“某有少许珍者，得自御厨，愿削以献。”将军者大悦。公乃起，取鹿腊并小刀，因削之，置一小器，令自取。将军喜，引手取之，不疑其他。公伺其无机 [7] ，乃投其脯，捉其腕而断之。将军失声而走。导从之吏，一时惊散。公执其手，脱衣缠之，令仆夫出望之，寂无所见。乃启门谓泣者曰：“将军之腕已在于此矣。寻其血踪，死亦不久。汝既获免，可出就食。”泣者乃出，年可十七八，而甚佳丽，拜于公前曰：“誓为仆妾。”公勉谕焉。天方曙，开视其手，则猪蹄也。

俄闻哭泣之声渐近，乃女之父母兄弟及乡中耆老，相与舁榇 [8] 而来，将收其尸，以备殡殓。见公及女，乃生人也。咸惊以问之，公具告焉。乡老共怒公残其神，曰：“乌将军此乡镇神，乡人奉之久矣，岁配以女，才无他虞。此礼少迟，即风雨雷雹为虐。奈何失路之客，而伤我明神？致暴于人，此乡何负！当杀公以祭乌将军，不尔，亦缚送本县。”挥少年将令执公。公谕之曰：“尔徒老于年，未老于事。我天下之达理者，尔众听吾言。夫神，承天而为镇也，不若诸侯受命于天子而疆理天下乎？”曰：“然。”公曰：“使诸侯渔色于国中，天子不怒乎？残虐于人，天子不伐乎？诚使尔呼将军者，真神明也，神固无猪蹄，天岂使淫妖之兽乎？且淫妖之兽，天地之罪畜也，吾执正以诛之，岂不可乎？尔曹无正人，使尔少女年年横死于妖畜，积罪动天，安知天不使吾雪焉？从吾言，当为尔除之，永无聘礼之患，如何？”乡人悟而喜曰：“愿从公命。”

乃令数百人，执弓矢刀枪锹之属，环而自随，寻血而行。才二十里，血入大冢穴中，因围而斸 [9] 之，应手渐大如瓮口，公令束薪燃火，投入照之。其中若大室，见一大猪，无前左蹄，血卧其地，突烟走出，毙于围中。

乡人翻共相庆，会饯以酬公。公不受，曰：“吾为人除害，非鬻猎 [10] 者。”得免之女辞其父母亲族曰：“多幸为人，托质血属，闺闱未出，固无可杀之罪。今者贪钱五十万，以嫁妖兽，忍锁而去，岂人所宜？若非郭公之仁勇，宁有今日！是妾死于父母，而生于郭公也。请从郭公，不复以旧乡为念矣。”泣拜而从公。公多歧援谕，止之不获，遂纳为侧室，生子数人。

公之贵也，皆任大官之位。事已前定，虽生远地而弃于鬼神，终不能害，明矣。

——《玄怪录》





【赏析】

除了“贵人天相”、“事有前定”等等浓厚的宿命论观点不足凭信而外，这则荒唐的鬼怪故事的确道出了一个现实人世的严肃主题。郭元振是唐代名臣，实有其人，但事属逸闻，显系“纪实文学”艺术加工了的。不过，借此宣扬一个堂堂正正的大丈夫必须具有不怕鬼、不信邪、见义勇为、除暴扶弱的品质和胆识，即便今天，仍有其积极意义。这一类写英雄、侠士、神猴、金仙救助孤女的故事，屡见不鲜，但《郭代公》有其特色。在郭元振驱逐“乌将军”之后与乡人那一段描写和对话，应是全篇的闪光点。“使诸侯渔色于国中，天子不怒乎？残虐于人，天子不伐乎？……且淫妖之兽，天地之罪畜也，吾执正以诛之，岂不可乎？”几句掷地有声的问话，分明是一篇声讨腐败的政论和檄文，反映出作者关心政事的激愤心情；同时，也从乡人身上深刻地揭示出国民中存在着的忍辱苟安的劣根性，正如鲁迅所指出的属于那种但求“做得安稳”的奴隶的心理病毒。这些人不但不感谢你为民除害，反怪你多事，“伤我明神”，他们认为“乌将军此乡镇神，乡人奉之久矣，岁配以女，才无他虞，此礼少迟，即风雨雷雹为虐”。因之，他们甘心“岁配以女”以求太平，你郭元振公然得罪了神明，打碎了他们“奉之久矣”的偶像，他们不找你拼命才怪。这段描写和对话，实在内涵丰富，精彩无比。怯弱者、坚韧者形神具备，有声有色；愚昧与智慧，对比十分鲜明。既写出旧习束缚人思想危害之烈，也写出改革旧习之艰难。唤起民众，明辨是非，何其不易，读至此，不禁令人掩卷太息！

（郑拾风）

注　释

[1].郭代公：郭震，字元振。唐睿宗时历任吏部、兵部尚书，同中书门下三品，封代国公。

[2].开元：唐玄宗年号（713—741）。

[3].自晋之汾：晋，晋州，今山西临汾。汾，汾州，今山西汾阳。之，至。

[4].相公：这里指宰相。

[5].小相：司仪。

[6].腊（xī）：干肉。

[7].机：机警，“伺其无机”，即乘其不备。

[8].舁榇：舁，抬;榇，棺材。

[9].斸（zhú）：大锄。此处引申为“斫”。

[10].鬻猎：鬻，卖。鬻猎，靠打猎为生。






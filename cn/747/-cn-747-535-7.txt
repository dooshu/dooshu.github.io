○大夫种铭（并序）

於戏！种知吴之可以取，知越之可以强，而不知身之进退存亡，沈吟踌蹰，以至於非辜。哀哉！斯繇淳德离披，衰世难维，故独正者不足以镇邪，独信者不足以塞疑。夫周公、孔子，圣人也，尚有彼妇之歌，《鸱》之诗，矧乎其下人乎！然齐桓公终任管夷吾，晋文公不疑五臣，数子者，竟能挈五霸之器，加二君之身。臣无所反侧，君无所短长。下冠列国，上尊时王。惟齐晋之区区，行何道而臻斯伟欤？殆非二君能推心於数子，俾数子得不失进退存亡者乎？使非句践既举全吴，乃授伯国，建国之雄，付种之能，必将南略海垠而率百蛮，北合诸侯而朝中原，提控吴越之邦，接踵桓文之勋。则句践为伯君，种为伯臣必矣。何尚乎浮洞庭，去故国，为天下之旅人哉？尝用种之谋若有之，思越人之力尚克之，苟天不永越年，越亦不爱种贤，越不能恤其允，种是以诛其身。噫！范生之书，未释於手；越王之剑，已承其咽。哀哉！且会稽之羞，非越复，惟大夫之复，大夫之死，诚长颈背义，亦大夫之非智。哀哉！询种之名，不登於三仁；求种之坟，不在於九原。勒石以备脱简，终古以慰枉魂。铭曰：

姑苏之仇，敌国既亡，大夫何哉。不知其去，只知其来。子胥至忠，不信於吴。鸱夷知几，浩然乘桴。君胡役役，谋国遗躯。或曰不然，吉凶相宾。不有覆车，孰惩为臣。不有泛舟，孰为济人。道无全功，用有屈伸。冥然陈力，得於开卷。神能感我，仿佛如面。往者之悔，来者之宪。志於元石，将懋将唁。


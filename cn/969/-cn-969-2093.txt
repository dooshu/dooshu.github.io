刘克庄　漳兰为丁窃货其半纪实四首

五十盆苍翠，皆从异县求。

不能防狡窟，未免破鸿沟。

惨甚兵初过，苛于吏倍抽。

渠侬慕铜臭，肯为国香谋。

刘克庄

刘克庄　漳兰为丁窃货其半纪实四首

主人拙樊圃，家贼巧穿窬。

鼠子敢予侮，麟翁以盗书。

空搔双白鬓，不奈一长须。

自笑关防晚，花傍且燕居。

刘克庄

刘克庄　漳兰为丁窃货其半纪实四首

池远疏浇溉，墙低劣蔽遮。

初无虎守杏，况有蝶穿花。

薄采难纫佩，深培待茁芽。

嗟余愧迂叟，招汝兴仍赊。

刘克庄

刘克庄　漳兰为丁窃货其半纪实四首

离骚赏风韵，百卉莫之先。

菊止香九日，莸曾臭十年。

麝房吾割爱，鲍肆尔垂涎。

晏相惜花者，红梅被窃然。

刘克庄


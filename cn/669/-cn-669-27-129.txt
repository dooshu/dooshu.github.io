129　宋石頭城之謡　宋沈攸之之言　陳魯廣達之名言　秦郭質移檄語　燕賈堅之固守誓言　寧爲某鬼不爲賊臣之人


「寧爲袁粲死，不作褚淵生」，宋石頭城之謡也。「寧爲王凌死，不爲賈充生」，宋沈攸之之言也。「悲君感義死，不作負恩生」，陳魯廣達之留名也。「與其含恥而存，孰若蹈道而死」，秦郭質之移檄也。「與其屈辱而生，不若守節而死」，燕賈堅之固守也。「寧爲南鬼，不爲北臣」，則有齊新野之劉思忌。「寧爲趙鬼，不爲賊臣」，則有趙仇池之田崧。「寧爲國家鬼，不爲賊將」，則有魏樊城之龐悳。「寧爲國家鬼，不爲羌賊臣」，則有晉河南之辛恭靖。之人也，英風勁氣，如嚴霜烈日，千載如生。其視叛臣案：「臣」疑當作「君」。要利者，猶犬彘也。

【全云】龐悳、賈堅，似可不必。

【元圻案】南史袁粲傳：「粲，字景倩，洵弟子也。粲鎮石頭時，齊高帝方革命，粲自以身受顧託，不欲事二姓，密有異圖。齊高帝遣戴僧静向石頭斬粲及其子最。」又褚彦回傳：「彦回與袁粲受顧命，輔幼主。粲謂彦回曰：『國家所倚，惟公與劉丹陽及粲耳，願各自勉，無使竹帛所笑。』齊臺建，彦回白高帝，引何曾自魏司徒爲晉丞相，求爲齊官。高帝謙而不許。世頗以名節譏之，於時百姓語曰：『寧爲袁粲死，不作褚淵生。』」〇又沈攸之傳：「攸之，字仲達。宋廢帝既殞，順帝即位，加攸之車騎大將軍。齊高帝遣攸之子齎廢帝刳斮之具示之，攸之曰：『吾寧爲王凌死，不作賈充生。』遂起兵。兵破，與子文和自經死。」〇陳書魯廣達傳：「廣達，字遍覽。後主即位，徵拜侍中。賀若弼攻敗諸將，乘勝燒北掖門，廣達猶督餘兵，苦戰不息。會日暮，乃解甲，面臺再拜，痛哭曰：『我身不能救國，負罪深矣。』士卒皆涕泣，乃就執。入隋，以憤慨卒。江總題其棺頭曰：『黄泉雖抱恨，白日自留名。悲君感義死，不作負恩生。』」〇晉書苻登載記：「登討姚萇，馮翊、郭質起兵廣鄉以應登，宣檄三輔曰：『姚萇窮凶肆害，毒被人神。皇天雖欲絶之，亦將假手於忠節。凡百君子，皆素漸神化，有懷義方，含恥而存，孰若蹈道而死！』」〇載記又稱「郭質爲鄭曜所敗，遂歸於萇，萇以爲將軍」，反顔事仇，亦一陳琳耳，似不足以厠諸公之列。〇通鑑晉紀穆帝升平二年：「燕泰山太守賈堅屯山茌，荀羨引兵擊之。羨兵十倍於堅，堅戰，殺羨兵千餘人。羨進攻之，堅歎曰：『吾自結髮志立功名，而每值窮阨，豈非命乎？與其屈辱而生，不若守節而死。』乃謂將士曰：『今危困，計無所設，卿等可去，我將止死。』將士皆泣曰：『府君不出，衆亦俱死耳。』堅曰：『今當爲卿曹決鬭。』乃開門直出。羨兵四集，堅立馬橋上，左右射之，皆應弦而倒。羨兵從塹下斫橋，堅人馬俱陷，生擒之。堅憤惋而卒。」〇南齊書魏虜傳：「沈宏大舉南寇，新野太守劉思忌拒守。永泰元年，城陷，縛思忌，問之曰：『今欲降未？』思忌曰：『寧爲南鬼，不爲北臣。』乃死。」〇晉書劉曜載記：「楊難敵襲仇池，尅之，執田崧。難敵曰：『子岱，吾當與子終定大事。子謂劉氏可爲盡忠，我獨不可乎？』崧厲色大言曰：『吾寧爲國家鬼，豈可爲汝臣！』爲難敵所殺。」〇三國志魏龐悳傳：「悳屯樊，爲關羽所得，立而不跪。羽謂曰：『卿兄在漢中，我欲以卿爲將，不早降何爲？』悳駡曰：『寧爲國家鬼，不爲賊將！』遂爲羽所殺。」〇晉書忠義傳：「辛恭靖，隴西狄道人也。隆安中，爲河南太守。會姚興來寇，被執。興謂之曰：『朕將任卿以東南之事，可乎？』恭靖厲色曰：『寧爲國家鬼，不爲羌賊臣！』興怒，幽之，遁歸江東。」〇案：陳容曰：「今日寧與臧洪同日死，不與將軍同日生也。」爲袁紹所害。元魏張文伯曰：「我寧死見文陵松柏，安能去忠義而從叛逆乎！」元顯和曰：「我寧爲忠鬼，不能爲賊臣。」俱爲元法僧所害，當增此三人。〇宋史紀事本末：「度宗咸淳九年，元兵陷樊城，范天順曰：『生爲宋臣，死爲宋鬼。』牛富身被重傷，赴火死，裨將王福曰：『將軍死國事，吾豈宜獨生！』亦赴火死。咸淳十年，元兵進至沙洋，都統邊居誼拔劍自殺，不殊，赴火死。所部三千人力戰死焉。帝德祐元年，元兵犯江淮，招討汪立信曰：『我生爲宋臣，死爲宋鬼，吾今日猶死于宋土也！』元兵犯池州，通判趙卯發謂其妻雍氏曰：『我守臣不當去，汝先出走。』雍氏曰：『君爲忠臣，我獨不能爲忠臣婦乎！』卯發書几上曰：『國不可背，城不可降，夫婦同死，節義成雙。』元兵略饒州，通判萬道同諷知州唐震降，震叱之曰：『我忍偷生負國耶！』江萬里聞襄陽城破，鑿池芝山後圃，扁其亭曰『止水』，謂其門人陳偉器曰：『我雖不在位，當與國爲存亡。』遂赴止水死。子鎬及左右相繼投池中。伯顔至常州，知州姚訔、通判陳炤、都統王安節力戰固守〔一〕。城破，訔死之。或謂炤曰：『城東北未合，可走。』炤曰：『去此一步，非死所也！』伯顔執安節，不屈死。帝德祐二年，夏貴家僮洪福從貴積功知鎮巢軍。貴既北降，招福不聽。貴至城下，好語語福，請單騎入城。福信之，門發而伏兵起，突入執福。福大駡，數貴不忠，請身南向死，以明不肯背國。初，臨安既陷，阿朮以太皇太后兩下手詔諭李庭芝使降。庭芝登城謂使者曰：『奉詔守城，未聞以詔諭降也。』發弩射死使者。幕客或勸自爲計，庭芝曰：『我惟一死而已。』阿朮復遣使持元主詔諭庭芝，庭芝開壁納使者，斬之。阿朮請元主降詔赦庭芝焚詔殺使之罪，令歸款，庭芝不納。庭芝命制置副使朱焕守揚，而自與姜才將兵赴泰州。阿朮圍之，且驅其妻子至陴下招降。會姜才疽發背不能戰〔二〕，庭芝投蓮池，水淺不死，與姜才俱被執。至揚州，阿朮責其不降，才曰：『不降者我也。』憤駡不已，乃皆殺之。元兵自德祐元年圍潭州，安撫兼知州事李芾拒守。至二年正月，阿里海涯督戰益急〔三〕，諸將請曰：『吾屬爲國死可也，如民何？』芾駡曰：『汝第死守，復言，我先戮汝！』知衡州尹穀寓城中，乃爲二子行冠禮。或曰：『此何時，行此迂闊事。』穀曰：『正欲令兒曹冠帶見先人於地下耳。』禮畢，與家人自焚死。芾命酒酬之，因留兵佐夜飲，傳令，猶以『盡忠』二字爲號。參議楊霆赴園池死。芾坐熊湘閣，召帳下沈忠曰：『吾力竭，分當死，我家人亦不可辱於俘。汝盡殺之，而後殺我。』忠伏地辭以不能，芾固命之，忠泣而諾。取酒使其家人盡醉，乃徧刃之，芾亦引頸受刃。忠縱火焚其居，還家，殺其妻子，復至火所，慟哭自刎。幕僚陳億孫、顔應焱皆死。潭民聞之，多舉家自盡，城無虚井，縊林木者相望。寶應通判曾如驥亦不屈而死。」厚齋此條，思古人所以弔今人也，故備録之。

〔一〕「力戰固守」，原脱，據中華本宋史紀事本末卷一〇六蒙古陷襄陽補。

〔二〕「疽」，原脱；「阿里海涯」，原脱「涯」字，皆據中華本宋史紀事本末卷一〇七元伯顔入臨安補。按四庫本作「阿爾哈雅」，宋史作「阿里海牙」。

〔三〕「疽」，原脱；「阿里海涯」，原脱「涯」字，皆據中華本宋史紀事本末卷一〇七元伯顔入臨安補。按四庫本作「阿爾哈雅」，宋史作「阿里海牙」。






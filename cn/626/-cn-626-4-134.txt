陆布衣德蕴八首

【巫山高】

攒峰十二青丛丛，层台曲房雕绮栊。

行云逗雨春迷濛，软风吹梦春无踪。

兰香滴露啼幽翠，江波粼粼月光碎。

老蛟踏波呼木魅，青鸾何处迎飞佩。

【关山月】

青海城高寒吐月，白龙堆下沙如雪。

一镜明明圆复缺，长倚关山照离别。

胡笳声悲胡马嘶，五更影落阴山西。

铁衣寒重露凄凄，兰闺正掩残灯啼。

【春晓词】

窗明云母光催曙，娇鸟惊啼画栏树。

流苏复帐开芙蓉，枕屏残梦犹朦胧。

东方风来寒剪剪，兰香熏衣藕丝软。

银蟾隔帘斜堕云，卷帘花雾春无痕。

【凤台曲】

宫树层层隐栏曲，紫篁吹动参差玉。

秋声袅袅月满台，青鸾衔信三山来。

弱流拍山险难渡，飞琼别扫丛霄路。

绿香绣帐尘梦消，紫篁声沉鸾影遥。

金屏鹦鹉泣烟曙，海阔云深不知处。

【送人还新安】

（以下二首，别本皆云吴镇，字阳稽，松陵人。考《湖海耆英集，镇别有诗，定为陆作。又云“津亭”一首，伊女陆娟作，入闰集）

津亭芳草碧毵毵，人立东风酒半酣。

万点落花舟一叶，载将春色到江南。

【重过河沙有感】

白鹤沙头水自波，扁舟曾载夕阳过。

东风一路蘼芜绿，添得春愁别后多。

【富林春晓】

旭日始启旦，鸟声出烟萝。

草堂检春事，花落风檐多。

【溪桥晓市】

石梁双跨溪，虹影倒涵水。

斜月未堕烟，烟中市声起。


○永嘉集序

闻夫慧门广辟，理绝色相之端；觉路遥登，迹晦名言之表。悲夫能仁示现，应化无方，开妙典於三乘，畅真诠於八部。所以发挥至赜，悬梵景於昏衢；光阐大猷，泛禅波於欲浪。是以金棺掩耀，玉毫收彩，孤标灵鹫之英，独负成麟之业者，其惟大师欤！大师俗姓戴氏，永嘉人也。少挺生知，学不加思，幼则游心三藏，长则通志大乘。三业精勤，偏宏禅观，境智俱寂，定慧双融。遂使尘静昏衢，波澄元海，心珠道种，莹七净以交辉；戒月悲花，耿三空而列耀。加复霜松洁操，水月虚襟，布衣蔬食，忘身为法。愍伤含识，物物斯安，观念相续，心心靡间。始终抗节，金石方坚，浅深心要，贯华惭洁。神彻言表，理契寰中，曲已推人，顺凡同圣。则不起灭定，而秉护四仪，名重当时，道扇方外。三吴硕学，辐辏禅阶，八表高人，风趋理窟。静往因薄宦，亲承接足，恨未尽於方寸，俄赴京畿。自尔以来，幽冥递隔，永慨元眸积翳，忽丧金，欲海洪涛，遄沈智楫，遗文尚在，龛室寂寥。呜呼哀哉！痛缠心腑，所嗟一方眼灭，七众何依？音德无闻，远增凄感。大师在生，凡所宣纪，总有十篇，集为一卷，庶同归郢悟者，得意忘言耳。今略纪斯文，多有谬误，用俟明哲，非者正之。

冯敬徵

敬徵，开元时人。


黄大临


大临字元明，号寅庵，洪州分宁（今江西修水）人，黄庭坚兄。绍圣中，官萍乡令。

青玉案

行人欲上来时路。破晓雾、轻寒去。隔叶子规声暗度。十分酒满，舞裀歌袖，沾夜无寻处。

故人近送旌旗暮。但听阳关第三句。欲断离肠馀几许。满天星月，看人憔悴，烛泪垂如雨。

又

和贺方回韵，送山谷弟贬宜州

千峰百嶂宜州路。天黯淡、知人去。晓别吾家黄叔度。弟兄华发，远山修水，异日同归处。

樽罍饮散长亭暮。别语缠绵不成句。已断离肠能几许。水村山馆，夜阑无寐，听尽空阶雨。

七娘子

画堂银烛明如昼。见林宗、巾垫羞蓬首。针指花枝，线赊罗袖。须臾两带还依旧。

劝君倒戴休令后。也不须、更漉渊明酒。宝箧深藏，浓香熏透。为经十指如葱手。








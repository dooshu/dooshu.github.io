○卫王刘仁赡改封越王册

维年月日，国主若曰：忠臣之事君也，殁且不朽。王者之念功也，久而弗忘。故贤哲应期，风烈所及，千载之下，若旦暮焉。矧先朝旧臣，藩方贤帅。雄名大节，震耀区中。粤予纂承，敢忘褒宠。咨尔故某，命世英杰，奕叶勋庸。便藩宠遇，茂著声实。间者辍自离卫，镇於寿春。导德申威，罔不率俾。国步中梗，边烽载惊。介然孤城，横制险地。威略所奋，以战则靡亢。恩信所加，以守则弥固。社稷是卫，岂惟封疆。呜呼！壮图中夺，而英气动於二国。奇表长谢，而中规流於百代。肆我文考，爰极宠章。崇为帝师，建以王社。大名备物，无不及焉。咨予小子，敬想先正。闻鼙之感斯极，饰壤之礼未行。是用越於彝章，再光赠典。山阴大国，会稽遗墟。申画四封，永旌懿烈。今遣使某官持节改封越王。呜呼！忘身徇国，其至如彼。慎终追远，其厚如此。永锡繁祉，子孙保之。


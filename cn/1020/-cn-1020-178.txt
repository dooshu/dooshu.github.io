晁补之　和胡戢七首

达则经纶隐着书，昔人于此孰亲疏。

王通持底答扬素，汾曲先人有敝庐。

晁补之

晁补之　和胡戢七首

相逢樽酒未辞深，握手盱眙十载心。

车马凄凉人夜别，出门落月与横参。

晁补之

晁补之　和胡戢七首

闻说归心已浩然，苏门况有子云廛。

广文不去惭官长，系马堂阶要酒钱。

晁补之

晁补之　和胡戢七首

住近苏门有白云，闭关却扫道逾尊。

相逢不语忽长啸，今日岂无人姓孙。

晁补之

晁补之　和胡戢七首

时平未用入山深，岁晚何妨木秀林。

闻说熊罴参后乘，可容牛下有哀吟。

晁补之

晁补之　和胡戢七首

千首清诗竞夜长，真成蝴蝶为春忙。

莫教流落人间少，雷电它时下取将。

晁补之

晁补之　和胡戢七首

少时豪气恨沈沦，缪意诗书可庇民。

长笑壮年无一事，微吟只有故人亲。

晁补之


67　尊號高皇帝爲謚議之始　崔駰章帝謚議


高帝紀：「群臣曰：『帝起細微，撥亂世反之正，平定天下，爲漢太祖，功最高。』上尊號曰高皇帝。」此謚議之始也。崔駰章帝謚議，見太平御覽。

【集證】御覽五百六十二禮儀部：「崔駰章帝謚議曰：『臣聞號者功之表，謚者行之迹。據德録功，各當其實。孝經曰：「天地明察，神明章矣。」唐書數堯之德曰「平章百姓」，言天之章德也。詩曰：「雕琢其章，金玉其相。亹亹文王，綱紀四方。」又曰：「倬彼雲漢，爲章於天。」喻文王聖德，有金玉之質，猶雲漢之在天也。舉表析義，四方德附矣。易曰：「先天而天不違，後天而奉天時。」臣愚以爲宜上尊號曰章。』」






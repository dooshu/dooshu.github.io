卷十六

钦定四库全书

翰林记卷十六　　　　　　明　黄佐　撰

车驾幸馆阁

太宗皇帝初定内难四方之事方殷内阁七人者旦夕承顾问受旨退治职务且兼稽古纂述殆不虚寸晷上时步至阁中亲阅其劳且视其所治无弗称旨者乃喜必有厚赉或时至阁阅诸学士暨庶吉士应制诗文诘问评论以为乐宣德四年十月癸未车驾临幸文渊阁周视大学士杨荣等寓直之所命增益屋宇兼赐饮馔器用荣等次日具表谢恩已而复至赐荣等诗各一章及宝钞酒馔学士李时勉等皆与焉七年某月驾过史馆有作并赋招隐之歌是时天气清明圣心悦豫怀贤览古天趣之高见於吟咏侍读学士钱习礼等迎谒俱被赐赉其过史馆六言诗云荡荡尧光四表巍巍舜德重华祖考万年垂统乾坤六合为家真圣王气象也

车驾幸私第

洪武初编修罗复仁者上喜其诚朴车驾一日忽幸其私第复仁方操涂具完壁不虞上之至也呼妻以凳坐上上与语良久叹息而去即命工部赐第城南门外寻以为弘文馆学士及乞致仕从之赐以大布之衣谓曰表尔朴也宣德中上微行幸大学士杨士奇私第语在第八卷

赐讌

洪武中学士詹同宋濓等暨诸儒臣每燕见必赐燕日以为常永乐初万夀圣节学士侍讌奉天殿近侍及修史官宴中左门若正旦元宵端午重阳冬至腊日等节序往往燕于禁庭皇后皇太子千秋节亦如之若御三殿筵宴奏事於内阁学士尤隆至或有撤御筵玉食以遗其父母者十八年闰正月丙子命行在学士兼右庶子杨荣学士兼右谕德金幼孜并为文渊阁大学士兼学士特赐讌于礼部此陛擢赐讌之始也二十年九月己巳以荣与幼孜扈从之劳特命讌坐前列食上殽此赏劳赐讌之始也宣德二年九月少傅杨士奇三载考满降勅奬谕赐宴于礼部此考满赐宴之始也五年四月丙申召大学士杨士奇杨荣等赐燕文华殿上亲待焉赐钞一万贯六年二月甲辰万夀圣节赐士奇荣等宴乙巳复赐宴内庭特赐诗一章褒嘉之此又出於特恩者也八年七月丁丑吏部奏少傅杨荣满三载上礼之如士奇自後内阁大臣考满遂为例正统以後万夀圣节皇太后千秋等节及节序本院官同羣臣通宴于午门外而燕见奏事特恩赐燕者遂无闻焉若初开经筵及修书进呈殿会试等燕俱有定规修实録成例宴于礼部独水乐初宴于奉天门宣德五年宴于中府正统三年宴于西苑为不同云

赐饮馔

洪武三年二月学士宋濓待制兼编修王禕等奉诏预教大本堂每召对殿廷必赐坐久则赐饮膳禕一日在史局渴甚谓濓曰得昨上所赐梨浆饮之吾渇济矣中贵人窃闻之言于上即命齎赐之永乐五年五月学士杨荣奉命往甘肃规画军务七月还京奏对武英殿上大悦时盛暑命取瓜亲剖赐之且遣中官赐以羊酒勑使休息十一年十二月学士宋濓既致仕来朝以勑劳之赐米酒十二年十二月复至赐亦如之十八年四月丙辰上在西内圆殿特召都督薛禄尚书吕震李庆学士杨荣金幼孜至殿外命坐赐食其羮糜盖出於御前调和珍异非常且复有上尊熟食酪浆樱桃之赐所赐上尊封识皆有墨印洞庭春色四字复用朱印篆书御用二字以盖其上盖是时上向用勲戚侍从之臣多所颁赉上尊珍馔无日不有此特其可纪者也宣宗初即位召侍讲学士王英入便殿谓曰洪武中学士有宋濓吴沈朱善刘三吾永乐初则解缙胡广俱有重名今汝当讲经史陈道义以啓沃朕心罔俾前人独专其美赐内醖及钞千缗命入内阁参中秘自是英与曾棨王直等屡被御酒珍馔之赐宣德二年十一月乙未皇太子生大学士杨荣入见上亲酌酒赐荣饮仍赐白金钞币鈒金器十二月召荣等至东苑访政务赐酒馔银镶椰桮二年二月辛酉赐同游万岁山诸臣椰子各一枚七月辛酉游内苑赐以金银彩币玉杯酒馔等物盖自是同游禁苑所至必有饮馔之赐殆不可尽纪四年八月赐杨荣等枸杞汤令中官吴诚谕旨曰服此可以延年益夀可以祛诸疾正统以後莫考惟丁巳腊月望後大雪三日圣情悦怿赐大学士杨溥等黄封内珍成化中宪宗一日於内库得古帖断烂不可读命中使持至内馆使理之适检讨傅瀚在直次为韵语须?而成授中使以复上大悦有珍馔法酒之赐

赐冠带衣服器用

洪武十四年三月赐本院官罗衣各一袭寻以儒士董伦为右赞善赐以冠带又赐侍书杨崧等袭衣靴韈二十三年以四川永川县知县王佐为侍读赐衣及靴韈是年高丽贡玳瑁笔分赐学士刘三吾侍讲学士葛均等二十九年六月癸卯以编修张显宗为太常寺丞左佥都御史辛彦德为詹事各赐衣一袭三十年赐学士宋讷衣?壬午六月赐内阁七人金织罗衣永乐二年九月上召内阁七人谓曰朕即位以来尔朝夕在左右敬慎弗懈然恒情保初易保终难朕常思保全之道尔亦宜益谨厥终庶两尽其美皆曰臣等猥蒙委任敢不勉图报称上大悦赐象笏幞头公服寻赐二品金织紵丝衣七人者入谢直言恩礼太过上曰卿在朕左右几务所属赞翊之功不在尚书下故特赐二品服以示旌异岂为过哉三年自正月至于九月时召七人者评议诸司事宜称旨赐二品金织纱罗衣自是劳赏出使扈从多赐袭衣有差十八年复赐荣等二品金织袭衣靴韈是冬连赐士奇荣等织金紵丝表里钞米柴炭等物其後多密加赏赉他人弗与焉十九年四月辛丑赐荣银酒锺古铜器各一钞千锭酧其护救图籍之劳也事见第十二卷宣德初内阁学士杨士奇杨荣等被赐玉带玛瑙鹤顶龟筒琥珀花犀合香诸带及龙骨等繋腰皮裘黑貂银鼠?少詹事兼侍读学士曾棨王直赐宝带少詹事兼侍读学士王英赐金镶琥珀麒麟带各有差或有五品赐金带者七年十一月丙寅皇太子千秋节赐内阁彩绣麒麟袭衣十年十一月丁丑以圣节赐内阁彩绣云鹤袭衣宝带本院官各有差自是以为常正统初赐大学士杨士奇金织纱罗袭衣金镶玳瑁等带大婚礼成赐学士钱习礼等纱衣纱?金镶香带有差二年六月己巳赐内阁锦绣云鹤纱衣十一月辛巳赐金织紵丝袭衣天顺中赐大学士李贤陈文等玉带通政司参议兼学士吕原等金带暨玉杯梭服貂?之赉岁无虚月成化中学士王献掌院事赐金带侍读学士彭华摄詹事府事亦赐金带故事学士非典密务侍日请者不与是赐盖异数也正德四年吏部左侍郎兼学士白钺赐玉带尤前此所未有者

赐钞币羊酒

圣祖最慎於赏必有功劳者乃赉以钞币之属惟文学近侍多有匪颁洪武初学士宋濓等恒受是赐十六年正月以右赞善董伦为左春坊大学士赐文绮六疋钞五十锭十七年三月赐学士宋讷文绮帛各二疋钞十锭寻又赐讷子安钞十锭二十九年三月赐本院官人各高丽布一疋永乐初内阁解缙等七人者尝拜钞帛之赐六年正月赐彩币白金钞米七年七月杨荣议事归自甘肃赐米钞十一月复还自甘州复命陈边境便宜十事上嘉纳之赐以袭衣钞币宣德元年以後大学士杨士奇等议事称旨屡赐白金文绮钞币四年九月甲辰朔赐内阁白金珍珠钞币白磁器苏合香丸等物十二月朔霜寒甚上命光禄赐在廷文臣侍读学士钱习礼等羊酒以御寒曰皇祖考在位每旦常有赐今朕多事忘之汝勿忘辛巳赐内阁白金钞币羊酒等物四年七月大学士曾棨顾问称旨屡赐白金文绮钞币使直文渊阁五年正月赐内阁大学士人各钞一万贯并猪羊海鱼等物四月丁巳皇太后千秋节赐内阁大学士人各钞三贯正统元年三月赐读卷官羊酒遂以为常其後惟内阁考满赏劳问疾给假遣中官以钞币羊酒赉之而五年二月丙戌杨荣以展墓行赐白金紵丝钞币及上尊羊豕诸馔称是且命内侍阮江伴行最为盛典

赐药饵

洪武中编修王厘患头风上赐所御药酒饮之而愈壬午六月太宗赐解缙等七人香药永乐四年二月谕德杨荣得寒疾不能造朝上闻之亟遣中官偕御医蒋用文视之还奏赐药物且命用文守视时时奏报至痊乃已及荣入谢上慰赉之仍令休息旬余乃出学士黄淮留守以疾在告仁宗为太子亦遣中官偕用文賫药视之手书略曰卿其勉进药食蚤获安康以慰予怀侍读学士王直侍上东宫尝赐扇及药正统九年二月杨士奇疾赐医药宝钞酒馔及玺书慰之成化初大学士李贤疾上遣中官偕医赐药饵所以问慰之者甚厚五年至十一年大学士彭时累以病在告上辄命医视疾遣内臣致猪羊鷄鹅酒米之赐并赉以药饵踰月不出则必再遣焉弘治五年五月大学士丘濬以目疾辞位上遣医赐药诏今後凡大风雨雪俱免早朝七年十月又辞诏痊可之日免朝参进来办事使就医药其後大学士谢迁等稍有疾辄遣医馈药候问之使相踵於道

赐居第

太祖太宗时尝赉近侍以居第如罗复仁辈见前卷宣德中杨溥有赐第在东安门外天顺元年冬赐大学士李贤甲第一区贤上章恳辞上曰闻卿旧宅去朝颇远特赐近居以便宣召所辞不允迁居之後上及皇太子皆有落成之赉按洪熙元年二月赐杨士奇田二顷恳辞许之则是先朝厚赉非特居第而已

赐宸翰

吴元年上闻侍讲学士朱升家构书楼成御书梅花初月楼五大字以宠之而宋濓等尝拜宸翰之赐尤多洪武三十一年七月御书怡老堂三大字赐礼部侍郎兼学士董伦并髹几玉鸠杖各一伦具表谢恩宣德初上尝亲御翰墨作春山竹石牧牛三图题诗其上以赐大学士杨荣并赐端砚御用笔墨及白磁酒器茶锺瓦罐香炉之类侍读沈粲尝获赐御笔竹菊图则是时近侍沾赐者不止一二人也

赐御制诗文

洪武六年五月戊辰上御武楼学士承旨詹同备顾问因及於竹同谓晋戴凯之所谱至五十余种惟吴越山中有方竹可为筇若有廉隅不可犯之色因以一枝进於是亲御翰墨草方竹记一通始言品物之夥中序格致之难及其末也谓同为人俊伟气象且以豪俊称之同趋拜称谢上笑曰卿头童齿豁矣何以谢学士宋濓尝获赐醉学士楚辞一章黄马白马等歌而本院官与赐者如张美和辈尤不可尽记略见前卷仁宗在东宫喜为诗文赞善王汝玉徐善述梁潜等多被赐宣德初内阁大学士杨士奇等恒赐诗章七年七月屡赐御制祖德诗招隐歌猗兰操九年七月南京礼部尚书张英迎复入见上特书制诗词并缗钱二千缗赐之英退陈於堂语人曰此吾稽古之力也大学士杨士奇黄淮等被赐尤多其後列圣多用故事制诗章以宠词臣正德初赐御制写怀等诗及蟠龙诸诗然未敢必其果出於宸衷也今载祖宗御制数章於此直所谓昭回之光下饰万物者用以侈词林之荣云洪武八年七日午时书赐醉赞善大夫宋濓西风飒飒兮金张特会儒臣兮举觞目苍柳兮袅嫋閲澄江兮水洋洋为斯悦而再酌弄清波兮流光玉海盈而馨透泛琼斚兮银浆宋生微饮兮蚤醉忽周旋兮步趋跄跄美秋景兮共乐但有益於彼兮何伤永乐中冬至仁宗时监国赐赞善徐好古清朝盛文治辅德资儒耆念彼筋力倦趋朝谅非宜赋诗有佳致纳诲多良规起予得深趣欢怀浩无涯新阳屇初复况此承平时酧劳见樽酒庶以劳期颐宣德五年御制赠大学士致仕黄淮归永嘉天香蚤折仙桂枝笔花五彩开凤池蓬莱芝山直奎壁近侍九重天咫尺永乐圣人临御初鞠躬稽首陈嘉谟仁皇监国文华殿左右谋猷共羣彦朕承大宝君万方相与共理资贤良倾心写情任旧老而卿引疾先还乡五历星霜复相见霜鬓萧萧秋满面是时朝旭光升紫殿明相对清言良慰情留之累月未尽意归心又欲东南行太液清泠涵碧藻杨柳芙蓉相映好鳬鷖鸂?弄澄波紫雾红云拂琼岛芳殽在俎酒在壶工歌鹿鸣续白驹君臣大义士所重心须廷阙身江湖鴈荡峯高青不极中有谢公旧游迹采芝斸苓可长年应在天南忆天北九年十一月甲戌朔御制诗歌赐大学士杨荣武夷巍峩青插天建溪碧水相连延扶舆旁礴之所产往昔奋起多名贤只今继续扬华芬汉清白吏有远孙明经策第登词垣皇祖承天御天下竭职论思靡余暇怀忠秉诚履坚贞临事果达智识明禁中颇牧材卓荦风云骥足千里轻顾予菲德嗣天位旰食宵衣急图治普天之下率土之滨安危休戚繋于一人大厦之兴藉梁柱为邦必资辅弼臣卿事文祖兼仁考历年固多身未老方兹倚重傅与保士有大抱负尧舜其君民朂哉弼违补阙辅吾仁齐芳昔贤耀千春

赐门帖

吴元年陶安为学士凡国家制度礼文之事多所拟定御制门帖赐之曰国朝谋略无双士翰苑文章第一家

赐图书

永乐二十二年九月仁宗命范白金为图书四枚其文曰绳愆纠缪以赐师傅五人尚书兼詹事蹇义尚书夏原吉大学士杨士奇杨荣金幼孜也而荣与幼孜同受其一上谕之曰朕有过举卿即具疏用此封识进来盖责望臣辅之切如此士奇连上五章皆见嘉纳洪熙元年四月有进言太平之政者上召义等以其章示之且谓曰去年各与绳愆纠缪图书蹇三人皆无一言岂朝政果皆无阙生民果皆安乎三人皆顿首有慙色既退复召义谕曰尔与士奇吾监国旧辅事有未当皆须直言勿有疑讳後又朝退召义与士奇至奉天殿出二敕二印赐二人义得忠贞印士奇得贞一印谕曰使後世知吾三人同心一诚也敕皆加奬二人皆拜受而退宣德二年二月上御文华殿召大学士杨荣赐以镀金银图书五曰方直刚正曰忠孝流芳曰关西後裔曰建安杨荣曰杨氏勉仁而杨士奇所得者曰清方贞靖云

赐书籍翰墨

洪武八年三月上御乾清宫召学士宋濓问前御史中丞刘基行期在何日盖基时告归故也因扣其详步出宫门濓从後至丹墀上忽顾内使张渊曰汝往取新刋文集一部赐濓濓叩头谢讫渊引至典礼纪察司与司副李彬言记濓氏名于籍始颁授焉时受赐者惟太师李善长右丞相胡惟庸及濓三人而已永乐十三年七月学士杨士奇等侍文华殿上出赵孟頫所书滕王阁序赐之其後列圣每刋刻书籍成必颁於大臣惟景泰二年赐修撰柯潜五伦书及五经四书成化二年十月赐本院官人各贞观政要一部为异数余不能悉计然记圣祖赐宋濓事独详者以见国初君臣相与之情蔼然无间如此也

赐游观

永乐七年三月车驾至京命学士胡广谕德杨荣金幼孜修撰王英等从游万岁山荣以母忧辞弗与特召之行皆赐赉之宣德三年十二月大学士杨荣等扈驾两游南海子赐羊酒及钞八年四月二十六日上以时清气和特命勲旧辅导文学之臣游西苑翰林惟少傅杨士奇杨荣少詹事王英王直侍读学士李时勉钱习礼时少保黄淮来自退休与焉自成国公朱勇而下凡十五人敕中官导自西安门入听乘舆马及太液池而步遂得同览奇胜首至新构圆殿殿临太液池池之中多嘉鱼殿之左右多名花东去数十步又有嘉菜奇果上每躬自采摘以奉圣母皇太后甘旨继至清暑殿此亦奉圣母游览之所规制宏敞巧妙天然花木森郁实非世间所有既而登万岁山池水环之如璧磴道逶迤奇石森列千形万状莫可备述山之中有三殿正曰仁智左曰介福右曰延和稍上则有玉虹金露方壶瀛洲四亭而广寒殿在其顶瑶台玉砌画栋雕甍苍松翠栢盘郁垂?恍然如在蓬莱仙境也良久退坐山下勑赐内庖酒馔皆珍奇之品莫不醉饱而归荣记其详如此学士杨溥尝得赐观九龙池其详莫考可斋杂记云天顺己卯四月六日有旨赐诸大臣游西苑命中贵人引大学士李贤吏部尚书王翺与时等数人往苑在宫垣西中有太液池周十余里池中架桥梁以通往来桥东为圆台台上为圆殿殿前有古松数株其北即万岁山山皆太湖石堆成上有殿亭六七所最高处乃广寒殿也池西南又有一山如之最高处为镜殿此皆金元时所造其余殿亭皆今制而西稍南曰南台则宣庙常幸处也是日赐宴於此皆沾醉而归或有醉失仪者而学士李绍执礼逾恭时与贤皆记其事明年如之又明年亦如之又云是年七月赐尚书王翺马昂并内阁学士三人游南城中有宫殿楼阁十余所此宣庙与上游幸处也是秋新作行殿一所东为苍龙门南为丹凤门中为龙德殿左右曰崇仁广智殿之北有桥桥皆白石雕水族於其上南北有飞虹戴鳌二牌楼东西有天光云影二亭又北叠石为山曰秀岩山上有圆殿曰乾运其东西二亭曰凌云御风山後为佳丽门又後为永明殿最後为圆亭引流水绕之曰环碧移植花木青翠蔚然如夙成者既毕工乃命时与学士李贤吕原往观焉受命颁行者太监裴当也宴毕乃回南城即东苑见前卷

赐观灯

永乐十八年正月甲寅元宵节上御午门观灯赐百官宴并示御制诗学士胡广杨荣等奉和以进上览而悦之赐以羊酒钞币自是车驾驻两京皆赐观灯于午门以为例宣德三年正月戊戌元宵节赐文武大臣观灯於万岁山命中官侍宴学士杨荣进元宵赋赏钞三千贯侍读钱习礼等赋诗以进咸赐钞有差五年正月丙辰元旦大学士杨士奇等奉命观灯於万岁山赐宴各以诗进赏钞各六千锭七年正月乙亥元宵节赐观灯於内苑仍赐内阁白金彩币遣中官送于其第盖自宣宗即位以来凡遇时节必赐侍臣以诗章及内醖珍羞果而元宵为尤盛云英宪二朝尚或举行成化十一年侍讲程敏政元夕观灯应制诗有曰五朝故事传来久乐与民同上元酒想像先皇得衆心尚有灯词播人口则是英庙曾制灯词也

赐观撃球射柳

太宗朝端午赐观撃球射柳宣宗时踵行之学士杨荣等咸以诗词进宣德四年端午赐扇及五色长命缕繋腰等物荣复为诗识之自天顺辛巳迄成化戊子凡遇端午辄赐牙骨聚扇上有御制清暑歌解愠歌及诸家绘画金织扇袋五色圆夀丝缕虎头条画艾虎学士柯潜等受赐多为诗以志其荣焉而所谓球射之戏渐不复举岂走骠骑即其流耶

赐重阳宴物

宣德四年重阳节赐宴及御制诗一章七年亦如之仍赉以内醖珍羞大学士杨士奇等皆识其事

赐冬至腊日衣被

冬至腊日例赐衣被宣德二年腊日赐内阁绣衣各二袭此尤异数也

赐观走骠骑

天顺三年三月五日赐文武观走骠骑于後苑其制一人驰马执旗引于前一人驰马继出呈艺于马上或上或下或左或右腾掷趫捷人马相得如此者数百骑後至乃为番服臂鹰走犬围猎状终场俗名曰走解而不知所自始岂金元之遗俗欤今岁一举之盖以训武也观毕赐宴于回廊大学士彭时识其事如此

赐校猎獐兎

天顺二年十月十日扈驾校猎南海子海子距城南二十里方百六十里辟四门缭以崇墉中有水泉三处獐鹿雉兎不可计籍海户千余家守视每猎则海户合围纵骑士驰骑于中亦所以训武也是日扈从官皆蒙颁赐獐兎而内阁李贤等三人比诸人差厚云

赐观阅骑射

天顺三年十月二十一日上御西苑閲将臣骑射召大学士李贤彭时等侍是日所阅皆侯伯都督都指挥隶三营把总管操者总兵官会昌侯孙继宗广宁侯刘安怀宁伯孙镗都督赵辅具名籍进呈令逐一骑马射箭以三箭为率上亲按籍记中否有中二箭者中一箭者其中有不中而引弓发矢可观者比中例试毕赐钞有差而总兵暨贤等五人各赐钞一千贯十二月阅御马监勇士骑射亦如之先次有二三人畏避不赴者罪黜之自是将士咸感德畏威知所奋励云

赐姓名

洪武九年三月癸未以火尔赤为翰林蒙古编修赐姓名曰霍庄水乐十六年三月上策会试士以李马为进士第一御笔赐名骐胪传三唱无敢应者上曰即李马也乃出受诏二十二年三月上策进士内阁奏以孙曰恭为状元上以曰恭名近暴字乃擢邢寛第一而改邢为刑志仁爱也寛後复之

赐赏功金牌

正德五年宁夏平赐内阁大学士赏功金牌而詹事府事学士白钺暨日讲官皆预焉前此所未有也

翰林记卷十六








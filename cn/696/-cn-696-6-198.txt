苑马行（安定二苑马为贼所掠也）


君不见陇山南望朝那地，牧苑连绵二十四。
大泽香泉浅更流，平坡丰草寒犹翠。
使者常因索骏来，番人几岁龙驹至。
漫说如云天厩同，锦带青丝三万骑。
常闻汉将欲诛胡，悲鸣飒飒风云际。
自贼之反繇三秦，泾原渭北多烟尘。
潼关楚塞日摇荡，飘然西至如无人。
突入同川长乐监，纷纷坐夺真麒麟。
圉人牧师不敢动，飞腾倏忽稳称身。
龙种东来应辟易，误逐豺狼轻一掷。
印毛尚带官马字，矫首犹思惠养泽。
征西幕府旗暗天，六监骅骝顾相惜。
何时乘夜走官军，明年春草咸阳陌。





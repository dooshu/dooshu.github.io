●卷四十八　职官考二

○三公总序（四辅二大附）

《记》曰："虞、夏、商有师、保，有疑、丞，设四辅及三公（《尚书大传》曰："古者天子必有四邻，前曰疑，後曰丞，左曰辅，右曰弼。天子有问无以对，责之疑；有志而不志，责之丞；可正而不正，责之辅；可扬而不扬，责之弼。其爵视卿，其禄视次国之君。"），不必备，惟其人。语使能也。"故天子无爵，三公无官，参职天子，何官之称？天文三台，以三公法焉（三台，星名。台，一作能）。伊尹曰："三公调阴阳，九卿通寒暑，大夫知人事，列士去其私。"周成王作《周官》，曰："立太师、太傅、太保，兹惟三公，论道经邦，燮理阴阳（师，天子所师法；傅，傅相天子；保，保安天子於德义者。此惟三公之任，佐王论道，以经纬国事，和理阴阳。）少师、少傅、少保，曰三孤（此三官名曰三孤。孤，特也。言卑於公，尊於卿，特置此三人），贰公弘化，寅亮天地，弼予一人（副贰三公，弘大道化，敬信天地之教，以辅我一人之治）。"则三太，周之三公也，故不以一职为官名（公，八命也。九命则分陕为二伯）。又以三少为孤卿，与六卿为九焉（六卿，冢宰、司徒、宗伯、司马、司寇、司空也。《周礼正义》曰："按《婚义》云三公、九卿者，六卿并三孤而言九，其三公又下兼六卿。故《传》云司徒公、司马公、司空公，公各兼二卿。按《顾命》，太保领冢宰，毕公领司马，毛公领司空，别有芮伯为司徒，彤伯为宗伯，卫侯为司寇，则周时三公各兼一卿之职，与古异矣。"又《周礼》王畿有六卿，每二卿则公一人，盖一公领二卿也）。舜之於尧，伊尹於汤，周公、召公於周，是其任也（贾谊曰："天子不喻於前圣之德，不知君民之道，不见礼义之正，《诗》、《书》无宗，学业不法，太师之责也。古者齐太公职之。天子不惠於庶民，不礼於大臣，不中於折狱，无经於百官，不哀於丧，不敬於祭，不诚不信，太傅之责也。古者周公职之。天子处位不端，受业不敬，言语不叙，音声不中，进退升降不以礼，俯仰周旋不以节，此太保之责也。古者燕召公职之。天子燕业反其学，左右之习诡其师，益诸侯，过大臣，不知文雅之辞，此少师之责也。天子居处出入不以礼，衣服冠带不以制，御器倒侧不以度，采服从好不以章，忿悦不以义，与夺不以节，此少傅之责也。天子居燕私，安而易，乐而耽，饮食不时，醉饱不节，寝起早晏无常，玩好器弄无制，此少保之责也。"）。故《周礼》建外朝之法：左九棘，孤、卿、大夫位焉，群士在其後。右九棘，公、侯、伯、子、男位焉，群吏在其後，面三槐，三公位焉，州长众庶在其後（树棘以为位者，取其赤心而外刺，象以赤心三刺也。槐，怀也，言怀来人於此，欲与之谋也。群吏，谓府史也。州长，乡、遂之官）。三公一命衮，若有加赐也，不过九命（三公八命矣，复加一命，则服衮龙，与王者之後同，多於此赐也，非命服也。虞、夏之制，天子有日月星辰。《周礼》曰："诸公之服，自衮冕而下，如王之服。"）。《春秋》九命作伯，尊公曰宰，言於海内无不宰统焉。或说司马主天，司徒主人，司空主土，是为三公（《韩诗外传》曰："故阴阳不和、四时不节、星辰失度、灾变非常，则责之司马。君臣不正、人道不和、国多盗贼、民怨其上，则责之司徒。山陵崩弛、川谷不通、五榖不植、草木不茂、则责之司空。"）。汉初唯有太傅、太尉，後加置太师、太保、大司徒、大司空（哀帝时，议以汉旧无司徒，故定三公之号曰大司马、大司徒、大司空。《史记》曰，公孙弘以《春秋》，白衣为天子三公。汉初因秦置丞相，而弘为之。则丞相为三公矣）。王莽居摄，置四辅官（初，王莽为左辅，甄丰为右弼，甄邯为右丞。後又制以太师、太傅、国师、国将为四辅，位上公；大司马、大司徒、大司空为三公）。後汉唯有太傅一人，谓之上公。及有太尉、司徒、司空（光武初诏司徒、司空二府去"大"，无称爵），而无师、保（董卓盗为太师，非汉本制）。太尉公主天（部太常、卫尉、光禄勋），司徒公主人（部太仆、鸿胪、廷尉），司空公主地（部宗正、少府、司农），而分部九卿（汉制，三公号称万石，其俸月各三百五十斛。《风俗通》云，三公一岁其食万石也。）盖多以九卿为之。若天地灾变，则皆册免，自太尉徐防始焉（後汉本制，日食、星流及大雨雹等灾变者，惟免太尉。自徐防为太尉，凡天地灾变，三公皆免。至魏黄初二年，始罢此制）。汉制，三公不与盗贼，若领兵入见，皆交戟叉颈而前（使虎贲执刃夹之也。魏武为司空，破张绣，入觐天子，亦行此制，汗流洽背，自此不复朝觐也）。朝臣见三公皆拜，天子御座即起，在舆为下。凡拜公，天子临轩，六百石以上悉会，直事卿赞拜，御史授印绶，公三让，然後受。至安帝时，三府任薄，选举、诛赏，一由尚书；其灾眚变咎，则责免公台。灵帝临朝，始遣使者就长安拜张温为太尉。三公在外，自温始也。至献帝建安十三年，乃罢三公官。魏初复置，与後汉同（有太傅、太尉、司徒、司空），然皆无事，不与朝政（高柔上疏云："今公辅之臣，民所具瞻。而置之三事，不使知政，非朝廷崇用大臣之义、大臣献可替否之谓也。"）。初封司空崔林为安阳亭侯。三公封列侯，自林始也（林字德孺。裴松之曰："汉封丞相己为荀悦所讥。魏封三公，其失同也。"）。黄初二年，又分三公户邑，封子弟各一人为列侯。末年，增置太保。晋武帝即位之初，以安平王孚为太宰，郑冲为太傅，王祥为太保，义阳王子初为太尉，何曾为司徒，荀僟为司空，石苞为大司马，陈骞为大将军，凡八公，同时并置，惟无丞相焉，时所谓"八公同辰，攀雲附翼"者也。遂以太傅、太保为上公，论道经邦，燮理阴阳。无其人则阙，盖居者甚寡（诸公，品第一，食俸日五斛。太康二年，又给绢，春百疋，秋二百疋，绵二百斤。元康元年，给菜田十顷，田驺十人。立夏以後不及田者，食俸一年。又给虎贲二十人，特班剑。给朝车驾安车黑耳）。其太尉、司徒、司空，自汉历魏，皆为三公。及晋迄於江左，相承不改（上公、三公之制不改）。前代三公册拜，皆设小会，所以崇宰辅之制也。自魏末废而不行，至晋拜石鉴（字林伯）为左光禄大夫，开府，领司徒，始有诏令会，遂以为常（十六国姚泓僭号，受经於博士淳于岐。岐病，泓亲省疾，拜於床下。自是公侯见师傅皆拜）。宋皆有八公之官，而不言为八公也（《宋志》曰："三公黄閤，前史无有义。按《礼记》：'士韠与天子同，公侯、大夫则异。'郑元注云：'士贱，与君同，不嫌也。'夫朱门洞启，当阳之正色也。三公之与天子礼秩相亚，故黄其閤，以示谦不敢斥天子。宜是汉旧制。"韠音毕）。齐时三公，唯有太傅。梁有丞相、太宰、太傅、太保、大司马、大将军、太尉、司徒、司空、开府仪同三司等官；诸公及从公开府者，亦置官属。陈以丞相、太宰、太傅、太保、大司马、大将军并为赠官。三公之制，开黄閤，厅事置鸱尾。後魏以太师、太傅、太保谓之三师，上公也；大司马、大将军谓之二大，太尉、司徒、司空谓之三公。北齐皆有三师、二大、三公之官，并置府。其府三门，当中门黄閤，设内屏。三师、二大置佐吏，则同太尉府。後周置六卿之外，又改三师官谓之三公，兼置三孤以贰之（少师、少傅、少保）。而以司徒为地官，大司马为夏官，司空为冬官，如姬周之制，无复太尉、三师之号。宣帝又置四辅官（以大冢宰越王盛为大前疑，蜀国公尉迟迥为大右弼，申国公李穆为大左辅，隋国公杨坚为大後丞）。隋置三师，不主事，不置府僚，但与天子坐而论道。置太尉、司徒、司空，以为三公，参议国之大事，依北齐置府僚，无其人则阙。祭祀则太尉亚献，司徒奉俎，司空行扫除。其位多旷，皆摄行事。寻省府僚佐，置公则坐於尚书都省。朝之众务，总归於台阁矣。炀帝即位，废三师官。唐复置三师，以师范一人，仪刑四海。置三公，以经邦论道，燮理阴阳（祭祀则与隋制同），并无其人则阙。天宝以前，凡三师官，虽有其位，而无其人。太师、太傅、太保各一人，是为三师，太尉、司徒、司空，是为三公。亲王拜者，不亲事祭祀，阙则摄（不置官属）。五代时，多以畀藩镇及赠官：罗绍威（太师）、韩建（司徒）、马希范、张全义、安元信（并太师）、冯行袭（太傅）。

宋承唐制，以太师、太傅、太保为三师，太尉、司徒、司空为三公，为宰相、亲王、使相加官。其特拜者不预政事，赴上於尚书省（凡除授，则自司徒迁太保，自太傅迁太尉。检校亦如之）。太尉旧在三师下，由唐以来，至宋朝加重，加以太尉居太傅之上。若宰臣官至仆射致仕者，以在位久近，或己任司空、司徒，则拜太尉、太傅等官。若太师则为异数，自赵普以开国元勋，文彦博以累朝耆德，方特拜焉。虽太傅王旦、司徒吕夷简各任宰相二十年，止以太尉致仕。熙宁二年，富弼除守司空、兼侍中、平章事，辞司空、侍中，从之。三年、曾公亮除守司空、检校太师、兼侍中，以两朝定策之功辞相位也。六年，文彦博除守司徒、兼侍中。九年，彦博除守太保、兼侍中，辞太保，从之。元丰三年，曹佾为检校太师、守司徒、兼中书令。九月，诏检校官除三公、三师外并罢（宋朝检校官一十九：三公三师六，左仆射至水部员外郎，共十三。官制行，左仆射以下为职事官，故罢）。又以文彦博落兼侍中，除守太尉；富弼守司徒，皆录定策之功也。六年，彦博守太师致仕。八年，王安石守司空，曹佾守太保。元祐元年，文彦博落致仕，太师、平章军国重事；吕公著守司空、同平章军国重事（旧制，将相皆以阶官守三师或三公。元丰改官制，文彦博常以河东节度使守太师，王安石以观文殿大学士守司空。元祐初，彦博罢节度使，入为平章军国重事，即去守字。及公著为司空，学士院草制，误存守字，是日三省被旨贴麻改正）。崇宁三年，蔡京授司空，行尚书左仆射。大观元年，京为太尉；二年，为太师。政和二年，京落致仕，依前太师，三日一至都堂洽事。九月，诏以太师、太傅、太保，古三公之官，今为三师，古无此称，合依三代为三公，为真相之任。司徒、司空，周六卿之官；太尉，秦主兵之任。皆非三公，并宜罢之。仍考周制，立三孤少师、少傅、少保，亦称三少，为次相之任。至是，京始以三公任真相。三公自祖宗以来，罕尝备官。独宣和末，三公至十八人，三少不计也。太师三人：蔡京、童贯、郑绅；太傅四人：王黼、燕王俣、越王偲、郓王楷；太保十一人：蔡攸、肃王枢至仪王〈木咢〉渡江後，以用兵故，秦桧为太师，张俊、韩世忠为太傅，刘光世为太保。乾道初，杨沂中、吴璘并为太傅。绍兴初，史浩为太师，嗣秀王为太保，盖自绍兴後，三公未尝备官。

按：三公、三师官之滥授，莫甚於宣和以来，所授者皆非其人，固不待言，而名体尤有未正者。盖郓王、肃王辈为之，是以子为师傅也；童贯为之，是以厮役为师傅也。《朝野杂记》载嘉定初，皇子薨，讨论赠典，吏部引元丰故事，欲赠太师、尚书令，而倪正父引王禹玉等议，以为皇子以师傅名官，於义未安。然不知宣和时，皇子已有生为师傅者矣。

旧检校官十有九，元丰官制，惟存三师，後更定官称，三孤亦置检校，以待节度使之久次者。加至检校少师者，文臣则迁开府仪同三司，武臣则迁太尉。此除授之序也。中兴以後，惟刘光世尝除检校至三公。後或才为检校三孤，不必序进，径拜使相，若太尉，亦有自节度使超进，则又不必为检校官者，皆殊恩也。按朱熹曰，汉初，未见孔壁古文《尚书》中《周官》一篇说太师、傅、保为三公，但见伏生口授《牧誓》、《立政》中所说司徒、司马、司空，遂以为三公而置之。岂知诸侯只三卿，故止有司徒、司马、司空。惟天子方有三公、三孤、六卿。《立政》所纪，周是时方为诸侯，乃侯国制度。《周官》所纪，在成王时，所以不同。公、孤以师道辅君，是为加官。周公以太师兼冢宰，召公以太保兼宗伯，是以加官兼相职也。後世官职益紊，遂以公、孤官如加官、贴职之类，不复有师保之任、论道经邦之责矣。旧惟文臣有勋德者除，後世或以诸王子，或以武臣。既曰天子之子与武臣，岂可任师保之责邪？讹谬相承，不复釐正。旦祖宗法，除公、孤必建节，加检校太子少保、少师之类，然後除开府仪同三司，然後除公、孤。南渡，如张、韩、刘、岳诸武臣犹如此。今建节後，或径除开府至三公、三孤矣。

○太师

太师，古官。殷纣时，箕子为之。周武王时太公，成王时周公，并为太师。周公薨，毕公代之。秦及汉初并无，至平帝元始元年初置，以孔光居焉。金印紫绶，位在太傅上。太保次太傅（孔光为太师，王莽为太傅。光常称疾，不敢与莽并。太后诏："令太师无朝，赐灵寿杖。黄门令为太师省中坐置几。太师入省中坐用杖，赐食十七物。"十七物者，公具十七种物也。灵寿，木名）。汉东京又废。献帝初，董卓为太师，卓诛又废。魏世不置。晋初置三公，上以景帝讳"师"，故置太宰以代太师之名（《晋书》曰惠帝大安元年，以齐王冏为太师，当是撰述者之误也），秩增三司（蜀李雄僭号，时范长生自西山乘素舆诣成都，雄拜长生为天地太师，封西山侯）。後魏、北齐、後周、隋、唐皆有之（天宝以前，唯以其官赠仲尼及长孙桢、武士彠、毅韦、元贞、张说、裴光廷而已。彠音忧缚反）。五代以畀藩镇及赠官（见《三公总序》）。

宋制，见《总序》。自祖宗时，太师未尝并除。绍圣初，始有文彦博、吴荣王颢；宣和中，蔡京、童贯、郑绅；靖康初，燕王俣、越王偲；绍兴初，秦桧、张俊；绍熙末，史浩、嗣秀王伯圭。建隆至绍熙，宰臣生拜太师者五，赵普、文彦博、蔡京、秦桧、史浩。惟蔡、秦二人以相臣特拜，其他皆还政加恩云。亲王生拜太师者五人，楚王元佐、燕王元俨、吴王颢、燕王俣、越王偲，皆以父兄行而得之。绍熙中，嗣秀王伯圭以宗室特拜太师，盖王於光宗为亲伯父，用优礼也。

○太傅

太傅，古官（傅，傅之德义也）。周成王时，毕公为太傅。汉高后元年，初置太傅，金印紫绶。初用王陵，後省。八年复置，後省。哀帝元寿二年，复置，位在三公上。平帝以孔光为之。後汉有太傅上公一人，掌以善道，无常职。光武以卓茂为之，薨，省。明帝又以邓禹为之（邓禹字仲华，以元功拜太傅，进见东向。又张禹字伯达，迁太傅，舍於宫，太官进食，五日一归府；朝见特赞，与三公绝席。章帝以赵憙三世在位，为国元老，乃以为太傅。和帝即位幼弱，以邓彪有高名，海内归仁，徵为太傅，百官总己以听之，恩宠之异，莫与为比）。其後，每帝初即位，辄置太傅，录尚书事，薨则省。（胡广注曰："犹古冢宰总己之义。"）桓帝践祚，己加元服，不复置傅，但令太尉胡广、司徒赵戒领尚书事。至灵帝，复以陈蕃为太傅，与广参录尚书事。魏初置太傅，以锺繇为之。晋、宋，金章紫绶，进贤三梁冠，介帻，绛朝服，佩山元玉。梁、後魏、北齐、後周及唐皆有。宋制见《总序》。

○太保

太保，古官。殷太甲时，伊尹为太保。周成王时，召公为太保。汉平帝元始元年，始用王莽为之。光武中兴，省。魏初不置，末年始置太保，以郑冲为之（冲字文和），位在三司上。晋武初践祚，以王祥为太保，进爵为公，加置七官之职。太保，所以训护人主，导以德义者也（汝南王亮为太宰、录尚书事，与太保卫瓘对掌朝政。又卫瓘为太保，以公就第，置长史、司马、从事、中郎掾属也）。章绶佩服冠秩与太傅同。梁、後魏、北齐、後周、隋及唐皆有之（天宝己前，唯以其官赠窦季谋一人而己）。

宋制见《总序》。

○太宰

太宰，於殷为六太，於周为六卿，亦曰冢宰。周武王时，周公始居之，掌建邦之治。秦、汉、魏并不置（平帝加王莽号曰宰衡）。晋初依《周礼》，备置三公。三公之职，太师居首，以景帝名师，故置太宰以代之，而以安平献王孚居焉，增掾属十人。盖为太师之互名，非周冢宰之任也（何曾为太宰，朝会乘舆入朝，剑履上殿，如萧何、田千秋、锺繇故事。又安帝以太宰琅琊王德文，不宜撄拂事务，以纡论道之重，可衮冕之服、绿盭绶，羽葆鼓吹。盭音戾。盭，绿也，以绿为质。盭，草名也，出琅琊平昌县，似艾，可染绶，因以为绶名）。宋大明中，用江夏王义恭为之，冠绶服秩悉与太傅同。至齐以为赠。梁初有之。至陈又以为赠，有事则权兼之。後魏初无。至孝庄时，以太尉上党王天穆为之，增置佐吏。北齐无闻。後周文帝又依《周礼》建六官，遂置天官大冢宰卿一人掌邦治，以建邦之六典，佐皇帝治邦国。自隋而无。

宋崇宁时，蔡京得政，乃言："仆臣之贱，非宰相所宜称。"於是改左仆射为太宰，右仆射为少宰。靖康末，诏宰臣依旧为左、右仆射。

○太尉

太尉，秦官（《月令》曰："孟夏，太尉赞杰俊。"自上安下曰尉，故武官咸以为号）。汉因之（应劭《汉官》谓太尉为周官，非也。郑元注《月令》亦曰秦官）。金印紫绶，掌武事。汉文三年省。景帝三年复置，其尊与丞相等（丞相卫绾病免，上议置丞相、太尉。藉福说田蚡曰："上以将军为丞相，必让窦婴。婴为相，将军必为太尉。太尉、相尊等耳，又有让贤名。"蚡从之，皆如其谋。蚡音扶初反）。五年，又省。元狩四年，更名大司马（大司马说在本篇）。後汉建武二十七年，复旧名为太尉公。每帝初即位，多与太傅同录尚书事，府门无阙（论者云王莽为大司马篡盗神器，故贬其阙）。掌四方兵事功课，岁尽则奏其殿最而行赏罚；凡郊祀之事掌亚献，大丧则告谥南郊；凡国有大造大疑，则与司徒、司空通而论之；国有过事，与二公通谏诤之。灵帝末，以刘虞为大司马，而太尉如故。自此则大司马与太尉始并置矣（刘宠字祖荣，迁太尉，以日食免。又第五伦为会稽太守，署郑弘为都邮，举孝廉。及弘为太尉，而伦为司空，位在下。每朝见，弘曲躬自卑，帝知其故，遂置雲母屏风，分隔其间，由此以为故事。又陈蕃拜太尉，临朝叹曰："黄宪若在，不敢先佩印绶。"後坐辟召非其人，策罢）。魏亦有之（王祥字休徵，为太尉。司马文王进爵为王，祥与司徒何曾、司空荀顗並詣王顗曰："相王尊重，今可相率而拜。"祥曰："相国势位，诚为尊贵，然要是魏之宰相。吾等魏之三公。公、王相去一阶而己，班列大同。安有天子三公可辄拜人者邪？损魏朝之美，亏晋王之德，君子爱人以礼，吾不为也。"及入，何曾、荀僟遂拜，祥独长揖。文王谓祥曰："今日然後知君见顾之重也。"）。晋太尉，进贤三梁冠，介帻，绛朝服，金章紫绶，佩山元玉；若郊庙，冕服、七旒、元衣、纁裳、七章。宋制，武冠，山元玉。齐制，九旒。後魏初，与大将军不并置。正光之後，亦皆置焉。历代唯後周无，其馀皆有，悉为三公。

宋循历代之制，以太尉与司徒、司空并为三公。政和时罢之，复周制，以太师、太傅、太保为三公，少师、少傅、少保为三孤。以太尉本秦主兵官，定为武阶之首，正一品，在节度使之上。建炎三年，刘光世始以检校太保除。自後，或以检校三少，或以节度使不带检校，皆径进太尉，则进使相，是为除授之序。依两府恩数。

石林叶氏曰："汉高祖元年，以萧何为丞相，周苛为御史大夫。五年而後，始命卢绾为太尉。绾王燕後，以命周勃。寻省，盖是时高祖方自征伐，武事不以属人，亦不必设官也。文帝元年，周勃迁右丞相，以薄昭为车骑将军，宋昌为卫将军，而不置太尉。盖自代来，未敢以兵权委汉廷旧臣，故以其腹心分领之耳。自是虚太尉者二十六年。七国反，景帝以周亚夫击之，始复以亚夫为太尉，兵罢亦省。又十三年而武帝以命田蚡，一年复省。又二十一年，乃以大将军卫青、骠骑将军霍去病为大司马，各冠其将军，即太尉也。盖方有四夷之功故尔。自去病、青死又十九年，而霍光以奉车都尉为大司马、大将军。以此考之，太尉官自高祖以来，有事则置，无事则省，不以为常也。盖汉虽设太尉总兵，而左右前後及因事置名以为将军者不一，岂固不欲以兵权属一官邪？观高祖命卢绾，武帝命卫、霍，非亲即旧，其意可知矣。"

○司徒

司徒，古官。少皥祝鸠氏为司徒（司，主也。徒，众也）。尧时，舜为司徒。舜摄帝位，命卨為司徒卨元孙之子曰微，亦为夏司徒。周时，司徒为地官，掌邦教（《毛诗　缁衣篇》美郑武公也。父子相继为周司徒，能善於其职）。秦置丞相，省司徒。汉初因之。哀帝元寿二年，罢丞相，置大司徒。後汉大司徒主徒众，教以礼义。凡国有大疑大事，与太尉同（蔡质《汉仪》曰："司徒府与苍龙阙对，厌於尊者，不敢号府。"应劭曰："此不然。丞相旧位在长安时，府有四出门，随时听事。明帝本欲依之，迫於太尉、司空，但为东西门耳。每国有大议，天子车驾亲幸其殿。"）。建武二十七年，去"大"，为司徒公（邓禹为大司徒，封侯，年二十四。灵帝卖官，廷尉崔烈入钱五百万，以买司徒，其拜日，天子亦临轩，时人谓烈为"铜臭"）。建安末为相国。魏黄初元年，改为司徒（华歆字子鱼，为司徒，家无担石之储。诏曰："司徒，国之俊老。今天官重膳，而司徒蔬食，甚无谓也。"特赐歆及妻、男等衣服）。晋司徒与丞相通职，更置迭废，未尝并立；永嘉元年，始两置焉（王衍为司徒，东海王越为丞相，始两置也。陈寿为司徒，仰理万几，俯澄邦教。又王戎字濬仲，为司徒，高选长史、西曹掾，委任责成，常得无为。又蔡谟字道明，迁司徒，谟固让曰："若我作司徒，将为後世哂，义不收拜。"诏数十下，谟表章十馀上，陈以疾笃。帝临轩，自旦至申，而徵不至。公卿以蔡公傲无人臣之礼，奏送谟廷尉。谟率子弟诣阙稽颡，诏免为庶人。谟每叹曰："若使刘王乔得南渡，司徒之美选也。"王乔名畴，少有重名）。宋制：司徒金章紫绶，进贤三梁冠，佩山元玉。掌治民事；郊祀则省牲、视涤濯，大丧安梓宫；凡四方功课，岁尽则奏其殿最而行赏罚。亦与丞相并置。齐司徒之府，领天下州郡名数、户口簿籍。梁罢丞相，置司徒。历代皆有。至後周，以司徒为地官，谓之大司徒卿，掌邦教，职如《周礼》。隋及唐复为三公。

宋仍唐制，政和二年罢（详见《总序》）。

○司空

司空，古官（孔安国曰："司空，主穿土以居人。空，穴也。古者穿土为穴，以居人）。少皥鳲鸠氏为司空。舜摄帝位，以禹为司空（《周礼正义》曰："禹自司空总百揆，乃分司空之职为共工。《虞书》曰'垂作共工，益作朕虞'是也。"）。卨元孫之子曰冥，亦為夏司空。殷湯以咎單為司空，周禮司空为冬官，掌邦事。秦无司空，置御史大夫。汉初因之。至成帝绥和元年，始更名御史大夫曰大司空（初改为司空，议者又以县、道官有狱司空，故复加为大司空，亦所以别小大之文也），金印紫绶，禄比丞相。建平二年，复为御史大夫。元寿二年，复为大司空（何武字君卿，为司空。事後母不笃，诏册免之。又彭宣字子佩，为大司空。而王莽为大司马，专权。宣上书曰："三公鼎足承君，一足不任，则覆乱矣。臣老病，愿上印绶。"）。後汉初为大司空，建武二十七年去"大"为司空公（第五伦字伯鱼，为司空，奉公不挠，言议果决，以贞自称。又张敏字伯达，为司空，行大射礼陪位顿仆，册免。又陈宠为司空。府故事，督属籍，不通宾客，以防交关。宠去籍通客，以明无所不受，论者大之。《荀氏家传》曰："荀爽字慈明，董卓秉政，徵之，起岩穴，九十五日而为司空，时号为白衣登三公。"）。凡营城起邑、复沟洫、修坟防之事，则议其利，建其功；四方水土功课，岁课岁尽则奏其殿最而行赏罚。凡国有大造大疑，谏诤，与太尉同。献帝建安十三年，又罢司空，置御史大夫。御史大夫郗虑免，不复补（荀绰《百官志》曰："献帝置御史大夫，职如司空，不领侍御史。"）。魏初又置司空，冠绶及郊庙之服与太尉同（郑袤字林叔，为司空。天子临轩，遣就第拜授。袤谓使曰："魏以徐景山为司空，徐公曰：'三公上应天心，苟非其人，实伤和气。'固辞，见许。袤，莫候反）。宋制：进贤三梁冠，佩山元玉；掌治水土，祠祀掌扫除乐器，大丧掌将校复土。历代皆有之。至後周，为冬官，谓之大司空卿（掌邦事，以五材九范之徒，佐皇帝，富邦国。大祭祀行洒扫。庙社四望则奉豕牲）。隋及唐，复为三公（天宝十三载，册拜杨国忠为司空，其日雨土）。

宋仍唐制，政和二年罢。

○大司马

大司马，古官也，掌武事（司，主也。马，武也）。少皥有鴡鸠氏为司马（鴡音雎）。尧时弃为后稷，兼掌司马。《周官》司马为夏官，掌邦政。项羽以曹咎、周殷并为大司马（楚大司马景舍帅军伐蔡，蔡侯奉社稷而归之。楚发其赏，舍辞曰："发诚布令而敌退，是王威也。相攻而敌退，是将威也。战而敌退，是众威也。臣不宜以众威受赏。"又司马穰苴本姓田，齐威王以古《司马法》而附穰苴，因号为司马穰苴）。汉初不置。武帝元狩四年，初罢太尉，置大司马，以冠将军之号（冠者，加於其上为一官也。霍光以大司马、大将军辅政。武帝又令大将军、骠骑将军皆有大司马之号）。宣帝地节三年，置大司马，不冠将军，亦无印绶、官属（霍禹为大司马，冠小冠，无印绶）。成帝绥和元年，初赐大司马金印紫绶，置官属，禄比丞相，去将军。哀帝建平二年，复去大司马印绶、官属，冠将军如故。元寿二年，复赐大司马印绶，置官属，去将军，位在司徒上（汉律，丞相、大司马、大将军俸钱月六万）。始直云司马，议者以汉有军候、千人、司马官，故加"大"。王莽居摄，以汉乃无小司徒，而定司马、司空之号并加"大"。後汉光武建武二十七年，省大司马，以太尉代之，故常与太尉迭置，不并列（吴汉为大司马，封舞阳侯）。至灵帝末，始置焉。魏文帝黄初二年，复置大司马，以曹仁居之，而太尉如故。则太尉、大司马、大将军各自为官，位在三公上（吴有左、右大司马）。晋定令，亦在三司上（《晋诸公赞》曰："义阳王为太尉、大司马，时父子为太宰。父子居上公，中代以来未之有也。"又汝南王亮为大司马，正旦大会，乘车入殿。又陈骞为大司马，赐衮冕之服）。武冠，绛朝服，金章紫绶，佩山元玉，与大将军同。宋时，唯元嘉中用彭城王义康为之，冠、玉与晋同。至齐以为赠。梁时置官属。陈以为赠。後魏、北齐与大将军为二大，位居三师之下、三公之上。後周为夏官，谓之大司马卿（掌邦政，以建邦国之九法，佐皇帝，平邦国。大祭祀掌其宿卫，庙社则奉羊牲）。自隋而无。

○三孤

周成王立少师、少傅、少保，曰三孤，贰公弘化，寅亮天地，弼予一人（注："孤，特也。言其卑於公，尊於卿。"《周礼》孤卿特揖，其位东面，乘夏篆，谓五采画毂，服希冕，执皮帛。又公之孤四命。注："九命上公，得置孤一人。"春秋时，随、楚皆有少师）。秦、汉而下省。後周置三孤，以贰三公。

宋沿唐制，置三师，以太尉、司徒、司空为三公。至徽宗政和二年，诏："司徒、司空，周六卿之官，非三公之任，乃今之六曹尚书是也。太尉秦官，居主兵之任，亦非三公。太尉、司徒、司空并罢。依周制，立三孤之官，乃次辅之任，或称三少，为次相之任"（馀见《三公总序》）。

○总序三公三师以下官属

三师（太师、太傅、太保，历代多有之）、一太（殷建官有六太，其一曰太宰。自周以後，亦常有之。馀五太则无）、三公（太尉、司徒、司空，历代有之）、二大（大司马、大将军，历代亦有之）、诸位从公（诸将军及光禄大夫开府者，历代亦时有之）官属等（历代有置有省，亦多同说，所以不更各具本府，但依时代都言之。其大将军，自具本篇）。汉有三师，而不见官属。以丞相为公，置司直、长史；後改丞相为司徒，则曰司徒司直、长史（具《宰相篇》）。其太尉，後改为大司马。绥和初，始置长史一人，掾属二十四人，御属一人，令史二十四人。改御史大夫为大司空，置长史加中丞（具《御史大夫篇》）。後汉初，唯置太傅，有长史一人，掾属十人，御属一人（不知何曹）。後置太师，董卓尝居之，盖自为也，而不见官属。太尉属官有长史一人，署诸曹事（卢植《礼注》曰："如周小宰。"）；掾吏属二十四人（分主二千石长史迁除、民户、祠祀、农桑、奏议、词讼、邮驿、转运、盗贼、罪法、兵、货币、盐铁、仓榖等事），黄閤主簿（省录众事。掌閤下威仪），记室令史（掌上章表报。後汉末，陈琳、阮瑀皆为曹公记室，军国书檄皆所作），御属（掌为公卿）。司徒属官有长史一人，掾属三十一人，令史及御属三十六人（正曰掾，副曰史。陈宠辟司徒鲍昱府。是时三府掾属专尚交游，以不肯亲事为高。宠独勤心物务；转为辞曹，专掌天下狱讼。时司徒辞讼，久者数十年，事类溷错，易为轻重。宠为昱撰《辞讼比》七卷，决事科条，皆以事相从。昱奏上之，其後公府奉以为法）。司空属官：长史一人，掾属二十九人，令史及御属三十二人（正曰掾，副曰属。《汉旧注》云：公府掾比古元士三命者也。或曰，汉初掾史辟，皆上言之，故有秩，皆比命士。其所不言，则为百石属。其後皆自辟除，故通为百石云）。其大司马属官，并同前汉。魏置太傅、太保，而不见官属；太尉、司徒、司空，有长史、司马、从事中郎、正行参军；大司马亦有正行参军也。晋有太宰、太傅、太保。唯杨骏为太傅，增祭酒为四人，掾属二十人，兵曹为左、右也（杨骏辅政，引潘岳为太傅主薄）。太宰、太保官属不见。太尉、司徒、司空，并有长史、司马。太尉虽不加兵者，吏属皆绛服。泰初三年，又置太尉军参军六人，骑司马五人，官骑十人。而司徒加置左长史，长差次九品，铨衡人伦，冠绶与丞相长史同。主簿、左右东西曹掾各一人，若有所循行者，增置掾属十人（武帝时，司徒奏州郡农桑未有赏罚之制，宜遣掾属循行。诏遂使司徒督察州郡播殖。若有所循者，增掾属十人。又温峤请司徒置田曹属，州一人，劝课农桑）。初，王浑（字元中）迁司徒，仍加兵。浑以司徒文官，主吏不持兵，及吏属绛衣，自以非是旧典，皆令皂服，论者美其谦而识理。司空府加置导桥掾一人，馀略同後汉。咸宁初，诏以前太尉府为大司马府，增置祭酒二人，帐下司马、官骑、大车、鼓吹。左右光禄、光禄三大夫开府者，皆为位从公，品秩、俸赐、仪制与诸公同。加兵者，增置司马一人，从事中郎二人（刘琨为司空，以卢谌为从事中郎），主簿、记室督各一人，舍人四人，兵、铠、士曹，营军、刺奸、帐下都督、外都督、令史各一人（主簿以下，令史以上，皆绛服）。司马给吏卒如长史，从事中郎给侍二人，主簿、记室都督各给侍一人。其馀临时增崇者，则褒加各因其时为节文，不为定制（其祭酒掾属，白盖小车七乘，轺车施耳後户、皂轮犊车各一乘。自祭酒以下，令史以上，皆皂零辟朝服）。其为持节都督者，增参军为六人，其馀如常加兵公制（孙楚字子荆，为佐著作郎，参石苞骠骑军事。楚既负其才气，颇侮易苞。初至，揖曰："天子命我参卿军事。"初，参军不敬府主。楚既轻苞，遂制施敬，自楚始也）。宋有太傅、太保、太宰、太尉、司徒、司空、大司马，诸府皆有长史一人，将军一人。又各置司马一人，而太傅不置。长史、掾属，亦与後汉略同。自江左以来，诸公置长史、仓曹掾、户曹属、东西閤祭酒各一人，主簿、舍人二人，御属二人，令史无定员。领兵者置司马一人，从事中郎二人，参军无定员。加崇者，置左右长史、司马、从事中郎四人，掾属四人，则仓曹增置属，户曹置掾。加崇，极於此也。其司徒府若无公，唯省舍人；其府常置，其职僚异於馀府，有左右长史、东西曹掾属，馀则同矣。馀府有公即置，无则省。齐有太宰、大司马，并为赠官，无僚属。太尉、司徒、司空是为三公，特进位从公，诸开府仪同三司位从公，开府仪同如公。凡公督府，置位：长史、司马各一人，谘议参军二人。诸曹有录事，功曹，记室，户曹，仓曹，中直兵，外兵，骑兵，长流，贼曹，城局，法曹，田曹，水曹，铠曹，集曹，右户，十八曹。局曹以上署正参军，法曹以下署行参军，各一人。其行参军无署者，为长兼员。其公府佐吏，则从事中郎二人，仓曹掾、户曹属、东西閤祭酒各一人，主簿、舍人、御属二人。加崇者，则左右长史四人，中郎、掾属并增数。其未及开府，则置亦有佐吏，其数有减。小府无长流，置禁防参军。初，晋令公府长史著朝服，自宋大明以来著朱衣（齐王俭为司徒左长史，请依《晋令》复旧制，不著朱衣，时议不许。又曰：王秀之常云"位至司徒左长史，可以知止足矣。"又陆慧晓为司徒右长史，谢朏为左长史，府公竟陵王子良谓王融曰："我府二上佐，前代谁可比？"融曰："两贤同时，未有前例。"）。梁武受命之初，官班多同宋、齐之旧。有丞相、太宰、太傅、太保、大司马、太尉、司徒、司空、开府仪同三司等官。诸公及位从公开府者置官属，有长史、司马、谘议参军、掾属、从事中郎、记室（建安王为雍州刺史，表求管记，以江革为征北记室参军。革弟观又为参军兼记室。任昉曰："文房之任，总卿兄弟。"故历代皆为文士之华选云）、主簿、列曹参军、行参军、舍人等官。其司徒则有左、右二长史（褚球字仲宝，为司徒左长史，加貂。台佐加貂，自球始也），又增置左西掾一人，自馀僚佐同於二府。有公则置，无则省。而司徒无公，唯省舍人，馀官常置。开府仪同三司，位次三公，左右光禄大夫优者则加之，同三公，置官属。陈三师、二大，并为赠官，而无僚属。其三公有府长史、司马、谘议参军、从事中郎、掾曹属、主簿、祭酒、录事、记室、正参军、板正参军。後魏三师无官属。後又置太宰，以元天穆为之，增置佐吏。三公及二大并有长史，司马，谘议参军，从事中郎，掾属，主簿，录事参军，功曹，记室、户曹、中兵等参军，诸曹行参军，祭酒，参军事，长兼行参军，督护（其太尉、司徒与二大属官阶同，唯司空府官每降一阶）。北齐三师、二大、三公，各置长史，司马，谘议参军，从事中郎，掾属，主簿，录事，功曹，记室、户曹、仓曹、中兵、骑兵、长流、城局、刑狱等参军事，东西閤祭酒及参军事，法、墨、田、水、铠、集、士等曹行参军，督护等员（司徒则加左、右长史）。长史（主吏）、司马（主将）、舍人（主閤内事），皆自秦官也。从事中郎（从事中郎，汉末官也。陈汤为大将军王凤从事中郎。在主簿上，所掌、秩与长史同）、掾属（主诸曹事）、主簿（所主与舍人同，祭酒所主亦同）、令史（主诸曹文书），此皆自汉官也（陈汤为大将军王凤从事中郎是也）。御属、参军自後汉（孙坚参骠骑军事是也。参军所主与掾属同）。其仪同三司如开府者，亦置长史以下官属，而减记室、仓、城属、田、水、铠、士等七曹各一人（其品亦下三公府一阶。其三师、二大佐吏，则同太尉府也）。後周以太师、太傅、太保为三公，而不见僚属。隋三师亦不见官属，而三公依北齐置府僚。後省府及僚佐。置公则坐於尚书都省，朝之众务总归於台閤。唐三师、三公，并无官属。

宋亦如之。








卷二十六

钦定四库全书

陵川集卷二十六

元　郝经　撰

记

去鲁记

岁壬辰北首济河居燕赵之交者二十有三年局脊垫隘縻缚尘蔓思有以奋然而新之以为圣人之泽及万世天地在而圣人之泽与存焉故将抱六经於洙泗之间仰高钻坚挹圣人之余泽追顔曾之高纵【同踪】攀游夏之轶轨徜徉讽诵风乎舞雩亦庶乎其可也而事梗未得也乙卯秋始得东行由赵魏以适鲁八月入于东原九月由东原而东济汶泗越十有三日丙午自鹿门入于曲阜径公宫而西两观稷门巍然双高而道出乎其间泮宫虽废而泮水犹在又西则灵光故基也遂自顔巷达于阙里由槐路入于先圣庙廷宫序廊庑颓圯殆尽乃拜谒先圣于新宫小寝旋自西序由杏坛而南登奎文阁徘徊徙倚塌然有动于中而莫知其然乃降而北出出于龙门入于坟林林广袤十余里前洙水也涉洙缭径以入渐得辇路乃拜先圣及伯鱼子思子墓复自龙门入拜谒周庙及建春门拜谒顔庙栩栩不忍去又事梗不得留积年耿耿方为释然而茅塞遽至岂非命邪既不能久依圣居有以自得又可默默而去无以自鸣乎乃望而叹曰大哉圣人之道其不与宫庙竝存殁乎宫庙虽圯而圣人之道岳岳也平泰华以为基伐邓林以为楹能庇一时而不足以庇万世葺翠羽以为宇镘丹砂以为涂缀以明月之珠缭以崑虚之玉能崇饰一时而不足以崇饰万世极天下之侈丽而圣人之道无所增极天下之卑垫而圣人之道无所损盖圣人之道在土木者小而在人心者大也呜呼太极立於天地而未名名於宓牺而未备至尧而後天极立至禹而後地极立至仲尼而後人极立宓牺先天尧禹後天仲尼则发先天之几合後天之统着之书与天地竝而其兴丧则在夫後之人焉推之使如泰山之高崛若垂天之章者亦人也混混乎元气之贯四时巍巍乎天地之造万物屹屹乎人伦之奠万世者亦人也使之坏烂残缺支离崩顿晦食而不明萎薾【音你】而不立壅塞而不行至於祸天下而害生人者亦人也故曰苟非其人道不虚行昔道之方衰也杨墨以似是而乱真申韩以刑名而惨刻仪秦以口给而苟合孙吴以权谲而徼功杂然蝟出莫敢谁何而孟轲氏折之以仁义之言胜之以刚大之气挽人心於既亡故扩充圣人之道者莫如孟轲氏六经火於秦而士复坑戮汉兴高帝过鲁即以太牢祠孔子使後王後帝北面而师事之开其基统发其渊源又使陆贾说诗书以明帝王之学启人心於未然故尊圣人之道者莫如汉高帝曹参相齐受教於盖公启窦氏黄老之学鼂错诸人当文景之盛而挟申韩之术战国余习几於复振董仲舒出而孝武方隆儒乃请罢黜百家表章六经尊孔氏明仁义圣人之道复立存人心於欲亡故明圣人之道者莫如董仲舒厥後分裂於三国偏駮於两晋蠧食於南北西方之诞幻盛行南朝之纎艳相尚人心遂亡天理亦灭而文中子立教河汾推明义理建立皇极而佐佑六经修饰礼乐开唐之治存人心於既亡故存圣人之道者莫如文中子唐业中衰所尚者诗文所尊者佛老学士大夫习以成俗后王君公竟为崇饰中国将遂为西域矣韩文公起横身而争之累九鼎而不移触万死而不囘收人心於既流然後圣人之道巍然自立故立圣人之道者莫如韩文公厥後陵夷於晩唐夺攘於五季宋兴欧苏则为之藻饰周邵则为之推明司马则为之经济程张则为之究竟天理昭明人心泰定故羽翼圣人之道者莫如宋诸公如是则圣人之道虽大非诸君则亦委地矣固不在於土木也嗟夫近世以来以儒为戏放辟邪侈者莫之惩以儒为名骫骳偷生者莫之振窃孔孟之糠粃掞程张之糟粕欺世盗名幸获诡遇以儒自负者莫之正作为文章衒其儇巧鄙正学为质古目纯素为不通规规切切以儒相譁者莫之辨假我六艺文彼奸囘静固幽深矫輮造凿如新莽篡汉以儒为奇货者莫之发也破裂冲蹵荡揺除剗莫知纪极使天下之人以儒为讳复以儒为异吾道从何而兴乎言虽兴之而心实讧之圣人之道其遂不行矣虽然天地自若也日月自若也山川亦自若也六经俱在而人之类不尽亡也子焉而知父其父臣焉而知君其君弟焉而知兄其兄妇焉而知夫其夫乐生哀丧饥食渇饮在人心者岂独亡乎圣人之道岂遂不行乎顾瞻遗庙周览坟林纚纚曳曳泫然而去年月日郝经记

丽泽堂记

天下有至悦衆人去之君子存焉衆人之去之也非无所悦也其悦也外是以去而不返君子之悦也内是以悦而无穷焉声色之华衒车服之丽缛饮食之鲜腆宫室之高垲位天下之至高爵天下之至贵禄天下之至重嗜慾恣肆志得意满衆人之所悦也而不知有命焉徇而求之至有杀身而不悔者君子则不然反身率性求其在我者而已在我者尽穷达非我也在我者尽贵贱非我也在我者未尽必求其所以尽事亲吾何以尽吾仁事君吾何以尽吾义交朋友吾何以尽吾信欲尽而未之尽则笃夫学问之道求夫义理之明物不能尽而求之於已已不能尽而求之於人内外交孚物我两尽昭彻而无余雍容而有余志同而气合鱼川泳而鸟云飞也动而不括出而有获则其悦也不亦大乎是以仲尼赞易观兑之象以为水泽之悦物莫若义理之悦心一巳之独悦莫若衆人之同悦义理昭着则一巳悦矣讲肄申明则衆皆悦矣推而行之而天下被其泽则天下悦矣故於大象明悦之道曰丽泽兑君子以朋友讲习夫易圣人所以尽天下之理也而学所以明天下之理也理有所未明如泽之壅而不行得朋焉而明之如泽之行而不壅内外浃洽於身有润如泽之汪洋浸渍发而为事业而物皆被其仁如泽之膏润有生而施及下也故悦万物者莫悦乎泽君子体之而讲习以尽夫悦之道而存天下之至悦焉历下姜君文卿才具干敏参行台事者有年矣春秋鼎富知局日增以为古之人仕优则学学优则仕乃名其堂曰丽泽将与诸贤讲劘道艺推明义理求天下之至悦以润其身推天下之至悦以泽其民去衆人之悦而存君子之悦方落成而余适至请申其义而为之训故为推本之呜呼彼去至悦而存衆人之悦纵嗜慾以悦心极从谀以悦人尽逢迎以悦君胁肩謟笑盘辟奔走自同妾妇不以为咎以容悦为事者间君之风寜无愧乎年月日记

素庵记

素庵淄川先生书室也先生自济州迁益都既定迁以素其位而行之之义字其室经之东游也而请记之曰吾生平连蹇今老矣将一听於遇而莫之忤焉经应之曰天地相遇品物咸章刚遇中正天下大行莫非遇也天地听遇於道万物听遇於天地而人听遇於天地万物焉岂惟先生哉苟遇矣吾欲弗遇焉得而弗遇弗遇矣吾欲遇之焉得而遇之哉故遇而弗能远不遇弗能为命不可以力天不可以人顾吾所以处之者何如也天地赋余以正大之理委余以刚大之气俾超出乎万物制宰乎衆变挺特嶷?不可转易顾吾所以守之者何如也能处而守在我者尽不听之以物而听之以理不听之以心而听之以气则独立而不倚一智而不惑百折而不挫荷天地之付畀岿乎与天地竝为万物主而万物听吾之遇开廓昭着而浩然独存彼或与余遇则王公失其势晋楚失其富贲育失其力离朱失其智以水沃焦以石投卵彼恶我当动而不括出而有获彼恶我阏变在物而我不变则正大之理明刚大之器具无往而不遇也无往而非遇也无入而不自得无往而非达也苟不能处而又不能守则我不能遇物而物皆遇我吾欲达而塞已至吾欲利而害已至吾欲得以有而失与亡已至虽深以极其几夸以极其巧险固以极其奸诡谲以极其诞冶妾妇之容尽揣摩之术密之以鈎钜窘之以刼制智构心鬭坟坟扰扰愈遇而愈不遇所遇见於前所守易於内变在我而不在物则正大之理不明而刚大之气馁矣恶乎可遇故天下莫不遇也而莫能遇也如其能而各得所遇天下无事矣惟不能也是以变故相轧而祸乱生焉先生学际天人安於所遇素患难行乎患难素贫贱行乎贫贱历万变而中未尝变曳屣击藜摅泄运化吟咏情性从容自得翛然天壤之间而寓其天趣其视渭滨之畋傅岩之筑阳虎之诮臧氏之沮尘埃之与野马蜾蠃之与螟蛉欤遇也弗遇也又何足为先生道也乙卯冬十月陵川郝经谨记

横翠楼记

易定诸山尾常山而北旁礴嶷迤自北而东挟碣石以入於海蟠燕亘赵肆其雄丽顺天一道连城数十牙错棊制突兀乎其间而塘泺诸泉贯城而入萦带濔漫奫沦泓澄城市之间遂有江湖之趣腴家鼎族往往筑台榭树楼观以肆其观览焉岁甲寅秋郭君仲伟起楼於市闤之北敞轶掀翥越尘閧而上坐视诸山瞰临源泉云容天影水光山色峨翠蜚碧献奇拱异名之曰横翠言诸山之翠横列于下也仲伟春秋甚富尝学於荐绅先生喜交游许与结纳皆天下豪右每於是楼之上置酒燕集而余必在焉其春烟满帘春云绘山西郎十二顔行玉立澄渌澹荡白鸟容与冯栏抚几觞豆粲如志得气许把臂畅饮开露肝臆削去町畦盃沉山影酒激纹浪呑江南之清风吸燕赵之劲气亦一快也至於夏秋之交天虚气清红蕖緑芰香满榱栋诸峯隐隐出没云锦白露滴玉霞绮焕月代讴燕歌间起迭作四座淋漓盃盘错遏壮怀清怨写入瑶瑟银管风生翠绡凉重开元之旧曲明昌之新声揄扬缥渺浮动喜气一楼之上独见太平营营之滞思冥冥之隐忧扰扰之尘蔓孰得孰失尽为释然远韵高清脱去凡近超超胜槩莫得名言呜呼人寓形於天地而适情於万物初不为物役也翛然而往翛然而来不为拘拘不为孑孑邃古一乐也或浮沉於杯酒或放旷於山林或优游於廊庙用舍乘化不锢不滞夫是之谓达士今观仲伟之自处非古所谓达者欤楼之成四远英贤往往为之赋诗而请余为记姑书其所见且以识登览之所得云丙辰春三月十五日记

积庆堂记

贯万物一理通天下一气耳随所为而应焉种稂莠则稂莠兴种嘉谷则嘉谷殖枳棘不可以为芝术樗栎不可以为松栢断木含生蒸而为菌腐草伏暑化而为萤彼物之微犹若是矧於人乎是以圣人为斩絶不易之论曰积善之家必有余庆积不善之家必有余殃所以立人极定天理使天下之人皆至於至善而止其仁天下後世也至矣一国之兴衰一家之隆替一人之通塞视履考祥昭昭然莫吾欺也博陵田济民新其居而落之奉觞以谓余曰先大夫仕於国初遂有深土披荆棘立城市铲除凶秽苏润疮疲使池垒完固疆塲不警虽历大变故而民得生聚安妥免屠夷之患复治平之旧其德之施於人者甚厚未尝日之燕遽没於世母氏时年二十余保字其孤一德不回备极艰苦俾余卒底於成今始构此室将刮磨以自树立复先大夫之业报母氏之德请名之以自厉焉余谓之曰积德累功天必报施不在其身在其子孙故邓仲华不妄杀而奕叶贵盛袁安理楚狱而四世五公王佑以百口保彦卿而累世台辅是其明徵大验照映千古君之先世既若是矣而君又能卓卓以自振既受报於天又合德於人其有余庆也必矣可名之积庆虽然先世之善当益之以善益以自修莫为责报夫造善言於衽席之上目子孙於门闾之下者是谓揠苖之善徼幸於万一中诚则无有是谓诡遇之善包藏祸心象恭貌仁是谓盗贼之善是三者非惟无庆又足召殃也惟积本然之善务去三者之善则君之世殆未量也其繁衍盛大昭着崇显之日又当为君书之丙辰秋八月日记

北风亭记

壬辰春北首渡河居於保凡十一年僦庐而徙者十最後徙南里自甲辰至於丁巳凡十有四年於居为最久夏四月以正阳欝悠崇土为址斵木为楹虚其北而不置户焉命之曰北风既塈以茨乃偃息其下仰而叹曰余生三十有五年而不寜者殆三十年今之偃息者非畴昔之匍匐者邪乃取庄生齐物论及宋玉辞赋读之敞然而乐曰快哉此风凡物莫不如是邪有万不同而卒莫不同邪客闻之抱琴而至授琴而歌南风而谓余曰子之为是也将以寓予之所寓也风之为物也而莫适所定也之人也东西南北之人也而子生平不寜而不寜方来独以北言之何也曰夫子见子之见而不见余之见知子之知而不知余之知也夫风轮水轮天地之所以造物也一翕一辟往来不穷所以成变化而行鬼神也故风起於广莫之野无何有之乡冲茸飘跋吸忽鸿洞荡揺振撼转化枢运神纽推气机使天地万物各尽其变而不与焉固无有东西南北之限也余之以北为言者亦非自狭而必之於方所也夫乾为万物之终艮为万物之始坎也者北方之卦也所以为始终之几也故天一为水而风轮在焉运於东使万物各遂其生运於南使万物各遂其长运於西使万物各遂其成运於北使万物各归其本贮於中则冲气以为和故风之势伸於巽而水之泽成於兑余之以北为言者盖有取乎此也其以北为言者又有义焉余方为人子北面所以事父也为人臣北面所以事君也为学问北面所以事师也且夫元光之元长星彗天赤气起北方国朝建武啓运北风长驱肆其威灵而余实生焉天兴之末北风吹雪有金以灭河断其流万马蹀血而余北首焉故余生於是风而长於是风将从是风以徜徉此生也从其所吹遇止而止焉从其所吹遇行而行焉委是身於是风龙虵也蓬累也野马也尘埃也而各无所忤焉客曰大哉子之言也吾当改吾弦而更张吾之琴舍吾之南风而歌子之北风乃命客张其琴而余倚歌而和之曰北风其凉兮吾中之塞其摅以扬兮雨雪其雱兮吾物之翕乃所以为张兮吾於此亭处不遑兮委之以顺夀而康兮飘然而行跨六合而凌八荒兮敷仁兮扇义扩道以疆兮年月日书之以为记

棣华堂记

陵川郝氏世业儒至先曾大父昆季七人皆治经力学教授州闾有声张彻郝氏益大中堂数楹聚族歌哭之所也诸昆皆贤而尤笃友爱乃植棠於庭名堂曰棣华取诗常棣之华鄂不韡韡凡今之人莫如兄弟之义也岁时燕集尊卑壮穉比次以序秩然有礼熙然有恩而粲然有文无?墙反目之私於是家人笃於亲国人慕其义道为人师礼为人则焉其季年诸孙繁衍冠娶异室殆十余人聚则隘诸堂退则偪诸庭於是有别居之议而先曾叔父东轩老以季弟弗敢违命扳庭树涕泣不寝食者三日诸兄问之曰吾业儒而为是何以为训终无数人使子孙为之则吾食矣诸兄从之聚庐同食以终是岁棣华特盛人以为友爱之瑞焉壬辰之变郝宗殱於许洛之间独先君以经北渡居於保以有弟妹孙子郝氏不絶陵川故居独棣华堂与庭中之棠存岂将使蝉聨华胄穰穰简简复其初之盛乎已未夏外伯父牛君视经於曹南言迩年棠华尤为茂异汝兄弟其兴乎故作棣华之诗俾识诸堂且无忘先东轩老之懿云吾家中堂高压太行茁彼本支是生兹棠棠始有华实大吾家玉昆峩峩德音莫瑕棠华日馨诸孙盈庭有光韡韡有衿青青突决栋焚鞠为荒榛棣华弗凋中堂独存脊令在原兄弟急难遥遥空堂岿彼高寒鸿鴈於飞哀鸣嗸嗸郁彼先棠芬如李桃惟彼桑梓尚当敬恭况兹庭实祖植父封为告乡邻勿翦勿戕庶几遗隂本根不忘经也作颂载歌东轩呜呼兹堂道德是传越千万年

太极书院记

书院之名不以地以太极云者推本而谨始也书院所以学道道之端则着於太极宓牺画易以之造始文王重易以之托始孔子赞易以之原始至於濓溪周子之图易则又以为动静之几隂阳之根建极承统开後世道学始今建书院以明道又伊洛之学传诸北方之始也一以为名五始竝见则幽都朔易复一太极也初孔子赞易以为易有太极一再传至於孟子後之人不得其传焉至宋濓溪周子创图立说以为道学宗师而传之河南二程子及横渠张子继之以龟山杨氏广平游氏以至於晦庵朱氏中间虽为京桧?胄诸人梗踣而其学益盛江淮之间粲然洙泗之风矣金源氏之衰其书浸淫而北赵承旨秉文麻徵君九畴始闻而知之於是自称为道学门弟子及金源氏之亡淮汉巴蜀相继破没学士大夫与其书遍於中土於是北方学者始得见而知之然皆弗得其传未免临深以为高也庚子辛丑间中令杨公当国议所以传继道学之绪必求人而为之师聚书以求其学如岳麓白鹿建为书院以为天下标凖使学者归往相与讲明庶乎其可乃於燕都筑院贮江淮书立周子祠刻太极图及通书西铭等於壁请云梦赵复为师儒右北平王粹佐之选俊秀之有识度者为道学生推本谨始以太极为名於是伊洛之学遍天下矣呜呼公之心一太极也而复建一太极学者之心各一太极也而复会於极画前之画先天之易尽在是矣使不传之绪不独续於江淮又续於河朔者岂不在於是乎是公之心也学者之责也其惟勉?年月日记

铁佛寺读书堂记

郝氏始自太原迁泽潞复迁许洛复再迁於燕赵之交治经业儒者六世百有余年以及於先君於是有经壬辰之变始居於保岁戊戍先君官於保之满城是岁经始知学喜为诗文适诏试天下士第者复其家驱者为良遂为决科文其冬至自满城先君谓先妣言今吾孱病且老诸子皆幼吾欲使大男经督家事而惧废其学欲令专为学则无以督吾家奈何先妣曰自吾适郝氏逮事先翁姑闻郝氏之先未有不为学者如杨侍郎士表元内翰裕之武右司从善辈皆有声当世吾门自出可反令吾子未学而废先世乎不过吾忍穷数年耳政使饿死亦乐无憾先君曰是吾志也遂决意令经为学时僦庐托处无以为生业乃假屋於铁佛寺僧张仲安得其南堂俾经居之且聚童子数十辈教之句读以佐生业夏四月一日始入而从事先君命之曰尔祖所以命吾者今其命汝学所以为道非为艺能也所以修身非为禄养也今国家方以武治未遑选举汝其无为决科之文今世以诗文事声誉者记问以事吻颊者皆艺能之学汝其勿为我先世有学之序焉天人之际道德之理性命之原经术之本其先务也诸子史典故所以考先代之迹也当次之诸先正文集艺能之薮也又当次之若夫隂阳术数异端杂学无妄费日力慎勿慕人纷华戚吾之穷也尔祖有言士不能忍穷一事不能立故忍穷为学之本郝氏之家法也遂以太极先天二图通书西铭二书付畀且指授其义曰此尔曾叔父东轩老得诸程氏之门者尔其勉之经再拜受命退而为学日诵二千言为课夜则考其传注始入夜往庀家事舂粟治菽二鼓入於书堂龛灯隐几不解衣带閲诵缀録昏怠则仰就背枕以假寝方五鼓往庀家事负薪汲水黎明入於书堂以是为常虽盛暑大寒不替也先妣时来窃视见其残灯无焰向晨不寐呼经而语曰汝何自苦如是吾所不忍也经再拜言今二亲忍穷使儿读书惟恐不笃不为苦也先妣曰汝能如是吾无憾矣初治六经之时以为感发志意者莫过乎诗於是乎先治诗二帝三王之心传口授者莫过乎书於是乎诗而後书先王治世之具莫大於礼乐於是乎治礼大经大法拨乱反正莫大於春秋於是乎治春秋穷理尽性以至於命以际天人之学者莫大於易故以为终身之学其余自语孟子史诸书各如先君之命治之不敢少躐其等杀焉岁癸卯顺天道左副元帅祁阳贾侯邀致其府始去寺堂居寺堂者俶末五年凡当治之书及几数焉岁乙卯被徵而先妣巳僊去巳未与政於王府宣抚江淮诸道先君亦已亡矣中统元年至自武昌寺僧张仲安来谒与之俱至读书之所顾二亲而不见庭中之栢已自参天而仲安霜枿满顶欲为向之汲薪之事而无为为矣乃谓仲安曰昔子路思复为亲负米而不可得今余有甚焉於是涕泗横集因为恸号既而仲安请记其事於屋壁乃挥涕而书此名堂曰读书堂云仲安保州人尝为汴京相国寺提点每敕试梵具辄为第一慷慨尚义喜延接宾客河南亡衣冠流落仲安尝日饭数十人无所归者使之居至於踰年卒无厌色而戒行甚谨经与久处故尤见其严而无罅者焉三月十五日谨记

陵川集卷二十六








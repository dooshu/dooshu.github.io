西施





西施越溪女，出自苎萝山。[一]秀色掩今古，荷花羞玉颜。浣纱弄碧水，自与清波闲。皓齿信难开，[二]沉吟碧云间。勾践征绝艳，扬蛾入吴关。[三]提携馆娃宫，[四]杳渺讵可攀。一破夫差国，千秋竟不还。

[一]《吴越春秋》：越王谓大夫种曰：“孤闻吴王淫而好色，惑乱沉湎，不领政事，因此而谋可乎?”乃使相者于国中，得苎萝山鬻薪之女曰西施、郑旦，饰以罗縠，教以容步，习于土城，临于都巷，三年学服，而献于吴。吴王大悦。施宿《会稽志》：苎萝山在诸暨县南五里。《舆地志》云：诸暨县苎萝山，西施、郑旦所居，其方石乃晒纱处。《十道志》云：勾践索美女以献吴王，得之诸暨纻萝山卖薪女西施，山下有浣纱石。《一统志》：浣浦，在诸暨县治东南，一名浣渚，俗传西子浣纱于此。



[二]曹植诗：“时俗薄朱颜，谁为发皓齿。”



[三]沈约诗：“扬蛾一含睇，娟好且修。”



[四]《吴地记》：胥葬亭东二里有馆娃宫，吴人呼西施作娃，夫差置。今灵岩山是也。范石湖《吴郡志》：砚石山，在吴县西三十里，上有馆娃宫。《方言》曰：吴有馆娃宫，今灵岩寺即其地也。山有琴台、西施洞、砚池、玩花池，山前有采香径，皆宫之故迹。






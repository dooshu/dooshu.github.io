◇王毖子昌前母服议

毖在南为邦族，于北为羁旅，以此名分言之。前妻为元妃，後妻为继室，何至王路既通，更当逐其今妻、废其嫡子？不书姜氏，绝不为亲，以其犯至恶也；赵姬虽贵，必推叔隗，原同虽宠，必嫡宣孟。若违礼苟让，何则《春秋》所当善也？论者谓地绝，其情终已，不得往来。今地既通，何为故当追而绝之邪？黄昌见美，斯又近世之明比。（《晋书·礼志》中）


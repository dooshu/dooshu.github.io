留别王司马嵩





按《唐书·百官志》，王府官属及都督、都护、刺史之佐职，皆有司马。有从四品、正五品、从五品、正六品、从六品之不同，不知嵩为何官。



鲁连卖谈笑，岂是顾千金。陶朱虽相越，本有五湖心。余亦南阳子，时为《梁甫吟》。[一]苍山容偃蹇，[二]白日惜颓侵。愿一佐明主，功成还旧林。西来何所为，孤剑托知音。鸟爱碧山远，鱼游沧海深。呼鹰过上蔡，[三]卖畚向嵩岑。[四]他日闲相访，丘中有素琴。[五]

[一]鲁连谈笑而却秦军，平原君以千金为寿，鲁连辞而去。范蠡乘扁舟以浮于五湖，止于陶，为陶朱公。诸葛亮躬耕南阳，好为《梁父吟》。俱见前注。



[二]《左传》：“彼皆偃蹇。”杜预注：“偃蹇，骄傲也。”郭璞《客傲》：“庄周偃蹇于漆园。”



[三]李斯臂苍鹰出上蔡东门，详见三卷《行路难》注。



[四]《十六国春秋》：王勐少贫贱，以鬻畚为业。尝货畚于洛阳，有一人贵买其畚，而云无直。自言家去此无远，可随我取直。勐利其贵而从之行，不觉远。忽至深山，其人止勐且住树下，当先启道君来。须臾勐进，见一老公踞胡床而坐，须发悉白，侍从十许人。有一人引勐曰：“大司马可进。”勐因进拜，老公曰：“王公何缘拜也?”乃十倍赏畚直，遣人送之。既出，顾视乃嵩高山也。《春秋经传集解》：畚以草索为之，筥属。陆云《登遐颂》：北食中岳，炼形嵩岑。



[五]左思诗：“岩穴无结构，丘中有鸣琴。”






○土龙文

阳骄阴伏，女魃作孽，孟夏不雨，至於是月。后土将乾，百谷恐竭，天道下济，龙德正中。宜甘其雨，亦祥其风，曰岁与时，俾和而丰。胡然屯膏，物乃殄瘁，民用艰食，神将乏祀。岂天不仁？岂龙不智？盍正直以自辅，悯汉於下土？诏列缺使举火，命商羊以鼓舞，翁兮为云，霖兮为雨，渗我王土而毛之，取我黍稷而膏之。俾尔稼如茨，俾尔穗如坻，实廪实藏，为盛为粢。无贻龙羞，俾神我欺。尚飨！


○为宰相贺赛龙潭有瑞表

臣某言：适内谒者监牛仙童至，奉宣进止，先为苍生祈雨，今日告赛不坐，明日刘修不坐者。凉秋已来，时雨未降，陛下忧勤兆庶，躬自祈祷，甘泽溥洽。又陈昭报，亲纡凤辇，俯诸龙堂，御膳撤鲜，斋宫致洁。亦既累日，方申大祭，礼毕之後，更祝龙潭。才发德音，已臻丕应。仙童云：其时即有青紫自潭而起，灿熳呈祥，烟カ布和，势腾晴空，光映秋水。即知飞龙之德，变化无方；圣人之感，深微莫测。惟兹灵贶，实谓殊常。臣等特贺恩荣，倍增欣庆，伏望宣示朝列，兼付史官，用垂明徵，永昭盛德。无任庆忭之至，谨奉表陈贺以闻。


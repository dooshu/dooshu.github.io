◇请幸重云寺开讲启

臣纲臣纶、臣纪言，臣闻紫官丽天，著明玄象，轩台在岳，逖听良书。是以道弥隆而礼愈缛，德弥溥而事愈泰，此盖彰至治之尊，牧生民之本也。伏以大光严殿，侔神垂则，冲天开宇，功深大壮，事协文明，仪辰建极，切灵启构，照烛三光，含超百堵，咸谓心华所表，复非良匠之力，神通所现，不藉子来而成，实惟净国，固绝董落之礼，高迈释宫，理无鹿鸣之宴。窃惟妙胜之堂，本师於兹佛吼，摩尼之殿，如来亦阐法音，伏希躬降容，施洒甘露，油然慧云，沛然慈雨，光斯盛业，导彼苍生，履天居而说无相，同真也。建佛事而被率土，化俗也。同真化俗，至矣哉，一举而三美显，岂不大乎！与彼陉山之上，仟岩之下，西都凤皇，负阳，安足同日而语哉？敢露丹愚，伏待矜遂，轻干听览，流汗战慑，谨启。（《广弘明集》十九）


五


○五言律诗（六十一首）

【过中峰礼苍公塔四首】

下马支公塔，经声万壑松。影留吟处石，智出定时锺。尚记山中约，谁传海外逢。平生诗力健，翘足在何峰？

△其二

明月心常湛，寒泉性不枯。鸟啼香积散，花落影堂孤。道在宁来去，名高定有无。凄凉看笔冢，遗墨满江湖。

△其三

慧业谁能继？宗风绝可哀。昔人存马癖，近代薄诗才。鹿走谭经苑，鸦飞说法台。空悬竹如意，落日讲堂开。

△其四

故国流沙近，黄金窣堵坡。胡僧眉拄地，梵夹口悬河。传法青莲涌，还家白马驮。他年乘愿到，应认旧山阿。

【过王庵看梅感兴】

（练川城南三十里为王庵，学宪王先生著书地也，有梅万株，不减邓尉。余以春日过其废圃，学宪所着数种，其版籍尚存。）

地僻幽人赏，名高拙宦居。客来惟老树，花发为残书。斜日空林鸟，微风曲沼鱼。平生贪著述，零落意何如？

【独往王庵看梅沈雨公携尊道值余已遄返赋此为笑】

屡负寻山约，偶然来此间。多君携酒至，愧我放船还。双屐成孤往，千林就一闲。谁知种花叟，镇日不开关。

【送致言上人】

独下千峰去，苍溪出树腰。云生穿磴屐，月满过江瓢。一饭从村寺，前身梦石桥。经行无定着，惆怅故山遥。

【过韩蕲王墓四首】

访古思天堑，江声战鼓中。全家知转斗，健妇笑临戎。汗马归诸将，疲驴念两宫。凄凉岳少保，宿草起秋风。

△其二

行在仓黄日，提兵过故乡。传闻同父老，流涕说君王。石马心犹壮，云台迹已荒。一坏堪渍酒，残日下平冈。

△其三

诏起祁连冢，丰碑有赐亭。挂弓关塞月，埋剑羽林星。百战黄龙舰，三江白石铭。赵家金碗出，山鬼哭冬青。

△其四

丘垄今芜没，江山竟寂寥。松风吹北固，碑雨洗南朝。细路牛羊上，荒冈草木凋。肯容樵竖扰，遗恨在金焦。

【宿沈文长山馆二首】

一径草堂偏，湖光四壁天。焙茶松灶火，浴茧竹篱泉。玉鼠仙人洞，银鲈钓客船。前村呼种树，偶语石桥边。

△其二

遇山思便住，此地信堪留。谋食因溪碓，斋心在石楼。渔舟帆六面，橘井树千头。长共鸱夷子，翩然结伴游。

【福源寺】

去毛公坛三里为攒云岭，有福源泉，寺以泉名，罗汉松系梁朝旧物。千尺攒云岭，金银佛寺开。鹿仙吹笛过，龙女换珠来。泉绕谭经苑，松依说法台。萧梁留古树，风雨不凡材。

【包山寺赠古如和尚】

古木包山寺，苍然晓气平。石毛仙蜕冷，云影佛衣轻。咒钵蛟人听，弹棋鹤子惊。相逢茶早熟，匡坐说无生。

【过圻村】

万壑响鸣蝉，湖光树杪悬。云鬟神女庙，雪乳隐君泉。山笼樱桃重，溪船菱芡鲜。相携从此住，松老不知年。

【湖中怀友】

渺渺晴波晚，青青芳草时。远帆看似定，独树去何迟。花落刘根庙，云生柳毅祠。香莼正可撷，欲寄起相思。

【七夕即事四首】

羽扇西王母，云軿薛夜来。针神天上落，槎客日边回。鹊渚星桥迥，羊车水殿开。只今汉武帝，新起集灵台。

△其二

今夜天孙锦，重将聘雒神。黄金装钿合，宝马立文茵。刻石昆明水，停梭结绮春。沉香亭畔语，不数戚夫人。

△其三

仙酝陈瓜果，天衣曝绮罗。高台吹玉笛，复道入银河。曼倩诙谐笑，延年婉转歌。江南新乐府，齐唱夜如何。

△其四

花萼高楼迥，岐王共辇游。淮南丹未熟，缑岭树先秋。诏罢骊山宴，恩深汉渚愁。伤心长枕被，无意候牵牛。

【大根菜】

几叶青青古，穿泥弗染痕。谁人爱高洁，留汝历凉温。轮囷形难老，芳辛味独存。古来磐石重，不必取深根。

【趵突泉二首】

似瀑悬何处？飞来绝壑风。伏流根窈渺，跳沫拂虚空。石破奔泉上，云埋废井通。错疑人力巧，天地桔槔中。

△其二

不信乘空起，凭阑直溅衣。池平难作势，石隐定藏机。曲水金人立，凌波玉女归。神鱼鳞甲动，咫尺白云飞。

【赠新泰令杨仲延其地为羊叔子故里】

置邑徂徕下，双槐夹讼堂。残民弓作社，遗碣石为庄。野茧齐纨美，春泉鲁酒香。归来羊太傅，不用泣襄阳。

【灵岩观设戒】

湖山留霸迹，花鸟供经台。不信黄池会，今看白社开。枯潭龙洗出，妙塔雁归来。此地关兴废，须资法将才。

【遥别故友二首】

绝域重分路，知君万里馀。马头辞主泪，雁足覆巢书。草没还家梦，霜飞过碛车。《齐谐》他日事，应记北溟鱼。

△其二

雪深难见日，海尽再逢关。野鼠多同穴，神鱼断似山。只应呼草地，都不类人间。勉谢从行者，他年有个还。

【秋夜不寐】

秋多入众音，不寐夜沉沉。浩劫安危计，浮生久暂心。邻鸡残梦断，窗雨一灯深。薄冷披衣起，晨乌已满林。

【七夕感事】

南飞乌鹊夜，北顾鹳鹅军。围壁钲传火，巢车剑拄云。江从严鼓断，风向祭牙分。眼见孙曹事，他年著异闻。

【喜愿云师从庐山归（并序）】

〈愿师住云居十年而归，出其匡庐诗，道五老、石门、九奇、三叠诸胜，飞泉怪瀑，不可思议，而尤以御碑亭云海为第一观，竟似住镜光、白银二种世界，不知沧桑浮尘为何等事矣。愿公赠予五十初度诗，其落句曰：“半百定将前诺践，敢期对坐听松声。”盖责予前约。会时方丧乱，衰病无家，顾以高堂垂白，不能随师以去也，乃为此诗答之。〉

胜绝观心处，天风万壑声。石门千镜入，云海一身轻。出世悲时事，忘情念友生。乱离兄弟恨，辜负十年盟。

【赠钱受明】

独喜营时誉，疏通迈等伦。地从诸父重，性似外家贫。裘马无他好，诗书别有神。古来传孝谨，非必守前人。

【受明得子柬贺】

长因故人子，往事忆流连。曾忝充闾会，俄逢拜衮年。诸甥今甫尔，入抱却依然。吾老犹堪待，公卿只眼前。

【宿徐元叹落木庵】

元叹弃家住故鄣山中，乱后归天池丙舍。落木庵，竟陵谭友夏所题也。落木万山心，萧条无古今。弃家归去晚，别业住来深。客过松间饭，僧留石上琴。早成茅屋计，枉向白云寻。

【送王子惟夏以牵染北行四首】

晚岁论时辈，空群汝擅能。只疑栎阳逮，犹是济南征。名字供人借，文章召鬼憎。阿戎才地在，到此亦何凭！

△其二

二十轻当世，愁君门户难。比来狂太减，翻致祸无端。落木乡关远，疲驴道路寒。敝衣王谢物，请勿笑南冠。

△其三

客睡愁频起，霜天贯索明。此中多将相，何事一书生？末俗高门贱，清时颂系轻。为文投狱吏，归去就躬耕。

△其四

但可宽幽絷，从教察孝廉。昔人能荐达，名士出髡钳。世局胥靡梦，生涯季主占。定闻收杜笃，宁止放江淹。

【虎丘中秋新霁】

万籁广场合，道人心地平。天留今夜月，雨洗去年兵。歌管星河动，禅灯风露清。凄凉阖闾墓，断壑起松声。

【哭亡女三首】

丧乱才生汝，全家窜道边。畏啼思便弃，得免意加怜。儿女关馀劫，干戈逼小年。兴亡天下事，追感倍凄然。

△其二

一恸怜渠幼，他乡失母时。止因身未殒，每恨见无期。白骨投怀抱，黄泉诉别离。相依三尺土，肠断孝娥碑。

△其三

扶病常闻乱，漂零实可忧。危时难共济，短算亦良谋。诀绝频携手，伤心但举头。昨宵还劝我，不必泪长流。

【中秋看月有感】

今年京口月，犹得杖藜看。暂息干戈易，重经少壮难。江声连戍鼓，人影出渔竿。晚悟盈亏理，愁君白玉盘。

【支硎山斋听雨明早晴更宿法螺精舍】

秋山所宿处，指点白云生。故作中宵雨，倍添今日晴。一峰当止观，万象逼孤清。更上上方去，松风吹玉笙。

【憩赵凡夫所凿石】

石骨何年斫？苍然万态收。直从文字变，岂止斧斤搜。乱瀑垂痕古，枯松结体遒。即今苔藓剥，一一类银钩。

【赵凡夫山居为祠堂今改为报恩寺】

高人心力尽，石在道长存。古佛同居住，名山即子孙。飞泉穿树腹，奇字入云根。夜半藤萝月，锺声冷墓门。

【灵岩继起和尚应曹村金相国请住虎丘祖席】

应物心无系，观空老辩才。道随诸佛住，山是相公开。日出严斋鼓，天清护讲台。居然歌舞地，人为放参来。

【王增城子彦罢官哭子留滞不归近传口信不得一字诗以叹之二首】

老徇妻孥意，辞家苦万端。关心惟少子，失计在微官。客梦乌衣巷，乡愁白石滩。可怜消息到，犹作两人看。

△其二

庾岭应逢雁，章江莫寄鱼。遥知双泪尽，不遣一行书。家在无归趣，途穷失所如。故乡宜早去，临发乃长吁。

【寄怀陈直方四首】

汉法三冬系，秦关万里流。可怜诸子壮，不料阖门收。要路冤谁救？宽恩病独留。羁栖骑瘦马，风雪阻他州。

△其二

百口风波大，三生梦寐真。膏粱虚早岁，辛苦得前身。索米芒鞋雪，佣书布帽尘。不知公府掾，可识路傍人？

△其三

万事偶相值，愁中且遣家。江山俄转战，妻子又天涯。客酒消残漏，军书过落花。出门翻自笑，安稳只龙沙。

△其四

时世高门惧，似君诚又稀。何辜忧并坐，即免忍先归？苦语思持满，劳生羡息机。向来兄弟辈，裘马自轻肥。

【咏月】

长夜清辉发，愁来分外明。徘徊新战骨，经过旧台城。秋色知何处，江心似不平。可堪吹急管，重起故乡情。

【访商倩郊居有赠】

花影瘦篱根，江平客在门。时吟寒入市，晚食雨归村。管记看山爽，佣书宿火痕。西京《游侠传》，乃父姓名存。

【假寐得月】

灭烛贪凉夜，窗阴梦不成。云从闭目过，月向举头生。树黑添深影，溪长耐独行。故人多万里，相望只盈盈。

【三峰秋晓】

晓色近诸天，霜空万象悬。鸡鸣松顶日，僧语石房烟。清磬秀群木，幽花香一泉。欲参黄檗义，便向此中传。

【偕顾伊人晚从维摩逾岭宿破山寺】

树老不言处，秋深无事中。云根僧过白，霜信客来红。樵语归林火，茶烟小院风。杳然松下路，人影石桥东。

【维摩枫林绝胜则公独闭关结足出新诗见示】

遇赏只枯坐，秋林自著霜。道心黄叶澹，胜事白云忘。涧水通茶灶，山花对石床。静中幽思足，为我出诗囊。

【夜发破山寺别鹤如上人】

得来松下宿，初月澹相亲。山近住难定，僧高别更真。暗泉随去马，急叶卷归人。过尽碧云处，我心惭隐沦。

【苦雨】

响苦滴残更，愁中耳倍明。生涯贪旧业，天意误躬耕。乞火泥连屋，输租潦满城。谁家歌舞宴，彻晓不闻声。








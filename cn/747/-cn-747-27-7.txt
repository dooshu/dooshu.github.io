○征越巂诏

越巂之地，髳羌犯边，孤我大恩，敢为小寇。虽螳螂举斧，自开屠灭之辰，而蜂虿有毒，仍藉讨除之势。右骑卫将军员外置同正员李元通，负卫霍之才，蕴孙吴之法。决胜千里，成诵在心，通知四夷，若指诸掌，故能闻敌思勇，好谋而成。宜发戎、泸、夔、巴、梁、凤等州羌兵三万人，马二千匹，并旧屯兵士，赴州讨击。贼纵退散，亦须穷其巢穴，杜绝飞走。使无遗类，在此举焉。


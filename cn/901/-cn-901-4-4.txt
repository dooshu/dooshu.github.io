猕猴赋

昔禹平水土而使益驱禽，涤荡川谷兮栉梳山林，是以神奸形于九鼎而异物来臻。故丰狐文豹释其表，闲尾驺虞献其珍，夸父独鹿祓其豪，青马三骓弃其群：此以其壮而残其生者也。

若夫熊狚之游临江兮，见厥功以乘危；夔负渊以肆志兮，杨震声而〔衣〕皮。处闲旷而或昭兮，何幽隐之罔随；鼷畏逼以潜身兮，穴神丘之重深。终或饵以求食兮，焉凿之而能禁？诚有利而可欲兮，虽希觌而为禽。故近者不称岁，远者不历年，大则有称于万年，细者则为笑于目前。

夫猕猴直其微者也，犹系累于下陈。体多似而匪类，形乖殊而不纯。外察慧而内无度兮，故人面而兽心。性褊浅而干进兮，似韩非之囚秦，扬眉额而骤眒兮，似巧言而伪真。藩从后之繁众兮，犹伐树而丧邻。整衣冠而伟服兮，怀项王之思归。耽嗜欲而眄视兮，有长卿之妍姿。举头吻而作态兮，动可增而自新。沐兰汤而滋秽兮，匪宋朝之媚人。终蚩弄而处绁兮，虽近习而不亲。多才伎其何为〔兮〕，固受垢而貌侵。姿便捷而好技兮，超超腾跃乎岑岩。既〔投林以〕东避兮，遂中冈而被寻。婴徽缠以拘制兮，顾西山而长吟；缘榱桷以容与兮，志岂忘乎邓林。庶君子之嘉惠，设奇视以尽心，且须臾以永日，焉逸豫而自矜，斯伏死于堂下，长灭没乎形神。○《本集》。又略见《艺文类聚》九十五。《北堂书钞》一百五十八。《初学记》二十九。


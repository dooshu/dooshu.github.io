自放状头



杜黄门第一榜，尹枢为状头。先是杜公主文，志在公选，知与无预评品者。第三场庭参之际，公谓诸生曰：「主上误听薄劣，俾为社稷求栋梁，诸学士皆一时英僬，奈无人相救！」时入策五百余人，相顾而已。枢年七十余，独趋进曰：「未谕侍郎尊旨」公曰：「未有榜帖。」对曰：「枢不才。」公欣然延之，従容因命卷帘，授以纸笔。枢援毫斯须而就。每札一人，则抗声斥其姓名；自始至末，列庭闻之，咨嗟叹其公道者一口。然后长跪授之，惟空其元而已。公览读致谢讫，乃以状元为请，枢曰：「状元非老夫不可。」公大奇之，因命亲笔自札之。



郑损舍人，光启中随驾在兴元，丞相陆公扆为状元。先是扆与损同止逆旅，扆于时出丞相文忠公之门，切于了却身事。时已六月，恳叩公，希奏置举场。公曰：「奈时深夏，复使何人为主司？」扆曰：「郑舍人其人也。」公然之。因请扆致谢于损，扆乃躬诣损拜请，其榜贴皆扆自定。




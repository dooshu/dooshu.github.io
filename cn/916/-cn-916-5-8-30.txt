【上浔阳还都道中作诗】

昨夜宿南陵。今旦入芦洲。客行惜日月。崩波不可留。侵星赴早路。毕景逐前俦。鳞鳞夕云起。猎猎晚（李善本《文选》作晓。《诗纪》云。一作晓。）风遒。腾沙郁黄雾。翻浪扬白鸥。登（《类聚》作发。）舻眺淮甸。掩泣望荆流。（《类聚》作州。）绝目尽平原。时见远烟浮。倏忽（《文选》作悲。）坐还合。俄思甚兼秋。未尝违户庭。安能千里游。谁令乏古节。贻此越乡忧。（○本集五。《文选》二十七作还都道中作。《诗纪》五十一。又《类聚》二十七作还都道中诗。引洲、留、俦、州、浮五韵。）


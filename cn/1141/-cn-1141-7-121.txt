登文选楼（广陵精忠寺后，有昭明太子像。）

游目憩精庐，陟阁复清迥。
绮疏鸟雀喧，层轩松桧冷。
白云缅逶迤，隔江瞩峰影。
哲胤薄黄屋，篇章性所秉。
欣赏集群彦，朝宴达夕永。
创获矜校雠，散籍归匠郢。
梁社久丘墟，隋宫馀旧井。
废兴更代谢，丹楼复华整。
斯人既已邈，望古还引领。
横流贱毫素，兰茝杂萍梗。
眇眇千春怀，泪下如脩绠。



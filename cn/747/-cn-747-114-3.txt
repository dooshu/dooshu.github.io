○授冯道门下侍郎平章事制

舜任五臣，坐致穆清之化；汉尊三杰，克成王霸之基。皆所以君臣义通，上下情洽，得以寅亮大化，导扬休声。百工允，垂衣裳而御宇，万方率服，铸剑戟以为农。式繇辅弼之功，兆此隆平之运。朕谬膺开创，初统寰瀛，照临将被於淳风，宰制实凭於良辅。其有功宣缔构，业绍经纶，两朝输翊戴之勋，万汇仰陶钧之力，是宜重膺梦卜，再践庙堂，俾光新造之邦，共阐无为之化。经邦致理翊戴功臣特进守司空上柱国始平郡公食邑二千五百户食实封三百户冯道，礼天苍璧镇国元龟，夏璜为稀世之珍，轩镜是辟邪之宝，方诸才业，良平有可差其肩，较彼忠贞，姚宋不得并其辔，可谓人臣之刀尺，造化之丹青。自明宗皇帝克绍基扃，仰膺图谶，於草昧皇灵之际，有攀鳞附翼之功。密赞皇猷，静司帝诰，出纳奉命，周旋八年。持葛秤以定锱铢，浮殷舟而拯沈溺。四时成岁，阴阳毕顺於燮调；九德不愆，朝野咸推於表式。ム予薄德，获被宠灵，将惕励以为怀，恐负荷之弗克。宜凭勋德，共济艰难，是用重启岩廊，俾持埏埴，水土之崇资不改，宏文之大柄仍兼。

於戏，造膝陈谋，尔无辞於裨救；开怀纳谏，朕不怠於听从。致社稷於昌期，纳生灵於寿域，共臻至理，勿坠前功。唯於大臣，不俟多训。可守司空兼门下侍郎平章事宏文馆大学士。


○覆湖廣巡撫李楨肅吏治以奠民生疏 【 吏治】

看得李楨條陳、重責成等六事、俱有裨于吏治、臣等合就開立前件、議擬上請定奪、

計開

一重責成、前件、夫守令臧否、專責成于司道、所屬各官、有貪縱而不從實開報者。聽撫按糾核。以罷軟議斥。節經本部題請、明旨申飭甚嚴。然有司之貪縱日聞。而司道之因循如故。今之挂彈章、未必非昨日之署上考者也。雖有議斥之令。卒未見撫按有以品搉不當。而彈一司道者。法令不行故人情愈玩查得十七年、十一月內本部曾以知縣陸策不職。查參許國瓚等。人心稍惕。合無申諭諸司道官。務精心諮訪。明註官評。毋狥毀譽。勿任喜怒。而報到考語。撫按察有狥情。輕即詰責。重則參究、其所參訪有司。即併列司道考語。則有無欺枉。一覽俱見。應否併究。即于疏內及之。撫按官自當詳求博訪。使一省人材。常若燭照。但不當偏任輕委。致生事端。若撫按先未了然又何從而知司道官品隲之不當也

一嚴薦舉。前件、薦舉之弊甚矣。每撫按薦章。名稱其實者固多。紕繆濫溢者不少。揆厥所繇、有巡撫明知其不肖、以巡按庇護而不得不薦。有巡按明知其不肖、以巡撫推轂而不得不薦。有前官巳舉。而受代者不欲異同。有未履地方。養交者巳多延譽。種種弊竇、不可勝舉、大抵撫按雖獨任其權而未嘗不徧諮其實。司道亦陰操其柄。而又陽得以辭其名故兩相負也。今巡撫李楨、欲明開所舉之人深得集思布公之意。合無撫按薦疏。即明開係某官舉。與臣某諮訪相同。夫司道言之。而撫按即用其言、脫有不當。撫按固不得諉。然達視其所舉。則因以甄別舉人者之優劣得失。亦未必非激揚吏治之一機也。

一實考語、前件、考語者、所以狀其人之臧否淑慝、才不才、貴于實錄、豈以麗詞蔓語、而競藻以為工、諛詞以為媚哉、如前貪後廉、猶曰改行自新、乃前考巳稱衰老、復註強、壯、則悖之甚矣。又人臣報政。期于正直是曰是、非曰非、古人用意忠厚、雖稍諱其詞、曰簠簋不飭、曰帷薄不修、然未嘗飭非以為是也、今摹擬無能、則曰長厚、摹擬衰邁、則曰老成、夫長厚老成、豈所以為貶辭哉、而令人讀之如射覆然、合無行各撫按官轉行各司道、及府縣官、務要直書年貌才守。俾簡明數語。洞悉平生。其有支蔓不切。諛媚不情。縣以報府。府官即行駁回。府以報司道。司。道即行駁回。司道以報撫按。撫按即行駁回。各令改正另註。撫按若不駁回。致薦剡并賢否冊內。有仍前浮冗聽臣等及科道官參究務使向來靡詞陋習為之一變

一慎論刺、前件論刺之當慎也、甚于薦舉、何者、本部遷除黜陟、全憑考刺、一見瑕纇、輕則劣陞、重則考察、若使砥礪廉能之士、一旦蒙以不肖之名、不獨一人蒙冤、而將使用舍舛錯。勸懲無據。即出于無心。巳為憒昧不職。况意在修冤。媢嫉賢良。此仁人所迸之四夷、而不與共中國者、據巡撫李楨所言、長武知縣梁道凝、治行循良、卒置劣考、又云睚眦之怒、報復終身、言色之乖。貽累後裔。其言似有所指夫梁道凝、雖以劣陞王府、乃其置劣考者。其人尚可考而知。臣謂欲儆將來。必懲既往。如此則自不至傾陷矣合無容臣等即行巡撫李楨查其徇私註考姓名果有實跡不妨奏請究治庶傾害之徒。知有所憚。而不敢肆矣。

一防宦成、前件、士之廉有三、有明義理而不屑苟取者。有畏名義而不肯苟取者。有保富貴而不敢苟取者。今巡撫李楨所言、宦成之士、盖所謂保富貴者流。勉強于始而變節于終者也。始也以廉謹為筌蹄。既也視義理若弁髦、揆厥所由、亦有二端、發身進士、以聲名既起、巳獵薦剡、縱有出入、坐致崇鉅、舉貢二途、則日暮途窮、計畫無復之、自度資程所至、如是止耳、故舉初修而盡喪之、甘心也、合無行各撫按官于歲月巳久、曾經薦舉各官、詳加諮訪、如有改節貪婪、不時論劾、母以初冐賢聲、遂從姑息、其有堅持一節、不自菲薄、弗拘資格、一體超遷、則人皆思奮矣。抑巡撫所指。盖謂郡邑諸小吏言耳。夫尊位者、大臣法小臣廉此尤為本論也亦有宦成焉、所當恪持終始。以為群吏先。則大臣法。小臣廉矣。

一公品隲、前件、國家設官分職、各有司存、初非以資位為軒輊也、近來彈劾每及於甲科、薦剡不遺于鄉貢、所謂偏任資格。似亦稍破拘攣。維是重于顯秩、而忽略小官、往往有之、是以卑官微秩、或不撿者、冐得美遷、而未有指摘其僥倖。畏法者含冤就斥。未有伸理其無辜。故使奸猾得志、悃愊見抑、陟不足以勸。黜不足以懲。其所關係。豈一二小吏巳哉。合無行各撫按官、無論州縣佐貳有親民之責、雖下至驛逓河泊閘壩、蒐瑣諸職、亦務詳加諮訪。悉其行能。毋以工于奔走。輒署美詞。毋以一言忤指。遂為驅逐。果有賢能、如趙蛟楊果之流。不妨舉薦。本部一體錄用。今一番計典而酷巡檢貪倉官何其多也至于巡撿以詰偽為功。防其喜事。倉官必周歲起送、稍寬文罔。務使人人爭自砥礪。無倒置不均之嘆。要惟在撫按加之意耳。語曰一介之士。存心愛物。于人必有所濟豈以撫按專制一方。殫意彰癉而吏治顧有不興者哉。伏候聖裁、

萬曆十九年、七月十九日具題、二十一日、奉　聖旨、依擬行、


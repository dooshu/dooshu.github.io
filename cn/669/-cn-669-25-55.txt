83　魏惠王及襄王哀王紀年


魏世家：「三十六年，惠王卒。」杜預左傳後序曰：「古書紀年篇：『魏惠王三十六年改元，從一年始，至十六年而稱惠成王卒。』即惠王也。疑史記誤分惠成之世以爲後王年也。」朱文公曰：「惠、襄、哀之年，見於竹書明甚，史記蓋失其實。邵子皇極之書乃從史記而不取竹書。」

【閻按】余從史記，詳孟子生卒年月攷。

【集證】日知録：「今按惠王即位三十六年稱王改元，又十六年卒，而子襄王立，即紀年所謂今王，無哀王也。襄、哀字近，史記誤分爲二人耳。」又云：「秦本紀：『惠文王十四年，改元。』又與魏惠同時，此稱王改元之證。」又云：「魏世家：『襄王五年，予秦河西之地。七年，魏盡入上郡於秦。』今按孟子書，惠王自言『西喪地於秦七百里』，乃悟史記所書襄王之年，即惠王之『後五年』、『後七年』也，以孟子證之自明。」

【元圻案】通鑑周紀慎靚王二年：「魏惠王薨，子襄王立。」考異曰：「史記魏世家云：『惠王三十六年卒，子襄王立。十六年卒，子哀王立。二十三年卒，子昭王立。』按杜預春秋後序云：『太康初，汲縣有發舊冢者，得古書，其紀年篇起自夏、殷、周，皆三代王事，無諸國别也。惟特紀晉國，起自殤叔，次文侯、昭侯，以至曲沃莊伯，皆用夏正，編年相次。晉國滅，獨紀魏事，下至魏哀王之二十年，蓋魏國之史記也。哀王於史記，襄王之子，惠王之孫也。古書紀年篇「惠王三十六年改元，從一年始，至十六年而稱惠成王卒」，即惠王也。疑史記誤分惠成之世以爲後王年也。哀王二十三年乃卒，故特不稱謚，謂之今王。』裴駰魏世家注引和嶠云：『紀年起自黄帝，終於魏之今王。』今王者，魏惠成王子。按太史公書，惠成王但言惠王，惠王子曰襄王，襄王子曰哀王。惠王三十六年卒，襄王十六年卒，并惠、襄爲五十二年。今按古文，惠成王立三十六年，改元稱一年，改元後十七年卒〔一〕。太史公書爲誤分惠成之世以爲二王之年數也。世本惠王生襄王而無哀王，然則今王者，魏襄王也。彼既魏史，所書魏事，必得其真，今從之。」〇邵子皇極經世之六：周烈王五年庚戌，「魏武侯卒，公子争國，趙伐魏，立公子罃，是爲惠王」；周顯王三十四年丙戌，「魏惠王卒，子襄王繼」；周慎靚王二年，「魏襄王卒，子哀王繼」。與史記同。

〔一〕「十七」，原作「十六」，據中華本資治通鑑卷三周紀慎靚王二年改。






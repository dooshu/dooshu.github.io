张典宝璧二首

【嘉禾】

城楼倒影落湖波，湖上风帆镜里过。

归客自炊菰米饭，小娃争唱《竹枝歌。

梭头艇子轻于叶，雪色沙鸥白似鹅。

此地将军战时血，春来丹渍藓痕多。

【横溪】

扁舟东来歌扣舷，四顾云水心茫然。

蛟龙见窟不见唾，星斗满身如在天。

打鼓卖鱼江雨歇，看山濯足溪风颠。

解衣典取酒一石，醉伴忘机鸥鸟眠。


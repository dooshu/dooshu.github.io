○代崔相公谢加中书侍郎食邑表

臣某言。伏奉今月某日制书，授臣中书侍郎仍进封开国于加食邑二百户者。宠逾素分，忧集微躬，臣某中谢。臣闻当可举而後行，则彝伦叙。见有功而後进，则劳臣劝。如或行不当举，进不见功，是谓谬恩，实维虚授。臣学非练达，质异温良，致身而敢望坐茵，措手而宁期补衮。尝尘侍从，且昧论思。既无酒诰之能，莫并食时之敏。忽蒙圣造，遽委化权。佐运行而不应中台，论燮理而未周四序。何言睿泽，曲被微臣。才叨正秩之荣，兼进疏封之命。戴恩无力，临事知非。将投盈箧之书，宁用济川之楫。愿回元鉴，俯徇愚衷。致公器之无私，在国章而克重。光昭圣德，复戒贪夫。仰望皇私，臣某无任恳悃激切兢悸之至。


○硖石寺惠远法师遗迹志

硖石岩岩，灵气应候，千载之（阙）不（阙）详其志。自北、齐、周、隋，物接耳目，远公之居，以成其道。既修涅藏疏，绝笔石巅，掷上太虚，得以明真契示其同。法师称号惠远，生敦煌李氏之族。家数世居霍秀里，本宅犹存。旧庶与硖石西北连岗（阙）附前晋有匡山慧远，南朝时论所宗。四百馀年至法师，占泽州。远当周氏（阙）齐并除塔庙，异人大集，独抗震霆之下，正辞无屈，面折武帝以阿鼻地狱，不论贵贱。响非幽证，其能及此。竟隐汲郡西山。大隋受命，出诣上京。文帝始引昙延为大师，诏公掌校译经。行僧中统理，耀临一时。表仪八尺，立众清庄。开皇十二年，没於京净影寺，是日辍朝。帝曰：“丧吾国宝矣。”验掷笔故处，丹流中贯，危石最峭。後之人实目曰“掷笔台”。邑里时朝礼之，想在容声。有唐宝历元年夏四月，傅学沙门紫羽请刻石台上，河东薛重元刊录故志云。

陈岵

岵，宝历中注浮屠书，因供奉僧以闻，除濠州刺史。


卷十六（庚辰、辛巳）


瞻園十詠為託師健方伯作•石坡

平泉三品石，堆作一家春。不假嵯峨勢，真如蘊藉人。峰低安放穩，路曲往來頻。想見公餘暇，臨風倚角巾。

瞻園十詠為託師健方伯作•梅花塢

環植寒梅處，橫斜畫閣東。一輪明月照，滿樹白雲空。春到孤亭上，香聞大雪中。要他花掩映，新製石屏風。

瞻園十詠為託師健方伯作•平臺

老眼三朝闊，平臺四角方。因山分上下，望遠入蒼茫。得盡青天月，鋪勻碧瓦霜。謝公詩興發，獨坐詠清商。

瞻園十詠為託師健方伯作•抱石軒

一軒當石起，緊抱丈人峰。花月分窗入，煙蘿合戶封。坐憐紅日瘦，行覺綠陰濃。鳥問幽棲客，人間隔幾重？

瞻園十詠為託師健方伯作•老樹齋

〈（從前樹為屋掩，公拓出之，得舊礎，果其地也。）〉

老樹得春先，亭簷遮幾年？數椽移向後，萬綠盡當天。葉密雨聲聚，枝高日腳懸。新基即舊礎，暗合古賢緣。

瞻園十詠為託師健方伯作•北樓

北斗掛高樓，江山一望收。白雲簷外宿，清露檻前流。遠樹深藏寺，風窗易得秋。飛花雜松子，終日打簾鉤。

瞻園十詠為託師健方伯作•翼然亭

山頂翼然亭，登臨見杳冥。炊煙離瓦白，高樹出牆青。海鏡明初日，江燈落遠星。台城千萬雉，拱列似圍屏。

瞻園十詠為託師健方伯作•釣臺

春波二月平，垂釣足幽情。古石連雲瘦，疏花映竹清。萍開鱗有影，絲細水無聲。久坐不歸去，溪頭月正明。

瞻園十詠為託師健方伯作•板橋

渺渺煙波處，亭亭見板橋。橫陳如待渡，小臥欲當潮。屐齒苔痕滑，春晴水影消。杖藜扶我過，隔岸有花招。

瞻園十詠為託師健方伯作•稊生亭

〈（有古樹枯而復生。）〉

黍谷陽和轉，枯陽竟長稊。春風如隔世，去鳥復來棲。樹解輪回義〈（公有《輪回說》）〉，亭留瑞事題。知公多雨露，溝壑起烝黎。

瞻園十詠為託師健方伯作•竹深處

嫋嫋碧琅玕，虛窗八面看。搖風青欲滴，聽雨晝生寒。綠鳳迷春影，飛塵掃畫闌。恐教司竹監，難數幾多竿。

寄盧雅雨觀察

淮南聞說泛流霞，七十神仙鬢未華。千里風人齊進酒，二分明月正當花。紅橋燈影宵移艇，《白雪》春聲晝放衙。擬指平山向公祝，萬枝松當海籌加。

一江秋水隔瓊卮，遠望卿雲有所思。末座每將名士待，陳書深以古人期。松筠性在留春久，猿鶴身閑上壽遲。寄語旗亭女郎口，紅牙添唱卷中詩〈（時演《旗亭新譜》）〉。

上元前一夕訪嶽水軒不值

新年訪故人，故人飲酒去。回車戀月明，升堂且小住。蒼頭擎明燈，春盤供寒具。公然主人翁，三枝小瓊樹。聲聽雛鳳清，語協查梨趣。坐久樹無煙，歸遲草有露。仍踏野田還，梅花白前路。

題武午橋《相馬圖》

天生良馬無人相，牛羊日坐麒麟上。午橋司馬氣不平，自取銀河洗眼障。南遊滄海西蓬萊，朝朝高坐看龍媒。不將金馬門前式，劃取驪黃以外才。至今蕭蕭霜滿鬢，猶把丹青圖八駿。曾看天廄有龍無，搖手風前怕人問。我知此意常自憐，相牛相彘終天年。

題《塞上吟》贈李觀察

絳節巡宣久著名，三年遠作玉關行。身歸萬里無風色，家住中州有正聲。江上春帆桃葉軟，天山歌板《竹枝》清。如公合畫淩煙閣，蘇武台前月最明。

贈徐梅麓觀察（有序）

己未冬，枚恩假歸娶。觀察轉運揚州，招陪前輩汪殿撰應銓、葉編修長揚、唐庶常建中雪夜小集。今二十二年，賓主重逢，皓然白首，同席諸公，杳無存者。感贈一律，情見乎辭。

當年花燭撤金蓮，曾過揚州醉綺筵。明月二分歌舞地，酒人一隊玉堂仙。宮袍舊影燈邊雪，宦海流光水上煙。今日相逢倍惆悵，後生前輩各華顛。

潘宇情明府見和陶吳壁上詩，書扇相貽兼餉茶荈

黃梅風少雨氣濃，故人贈扇如贈風。扇面泥金書小楷，使我開讀心忡忡。賤子當年宰江邑，鄉巡野宿陶吳東。對佛張燈書古壁，登樓高詠驚秋蟲。十五六年爪痕在，鴻飛久矣忘行蹤。一朝安仁騎馬過，仰壁大笑遇此公。依章次韻和成律，遣人遠致深山中。山翁得詩驚且喜，滄桑萬感來填胸。恍若奉陪行野寺，前生斷夢重相逢。無官追想在官日，四旬非復三旬容。不覺三歎我年老，豈徒再拜君詩工。君知讀罷定消渴，更惠茶荈青絲籠。笑煮新泉試七碗，搖扇坐聽清涼鍾。

《呼龍耕烟圖》為錢相人觀察題

沙飛海老煙蒼蒼，一莊荒到仙人鄉。癡龍耕倦眠不醒，有人呼叱煙中忙。落花壓肩鋤在手，碧虛金骨香桃瘦。自稱天上勸農官，封章屢向雲門奏。斬罷長鯨海上行，風敖水瑟共相迎。已騎白鳳頒天語，更捉青龍喚小名。瞳神一點秋波朗，珊瑚掛盡冰絲網。兩度璿宮斷夜弦，龍堂淚滴真珠響。於今玉女導花驄，檢校仙租碧海東。好開生地栽瑤草，莫把神倉缺正供〈（公榷揚州關稅，一妾同行。）〉。管寧皂帽空山裏，號作龍頭懶無比。高蹲羊館一千年，任汝狂呼終不起。

揚州紅橋與門生劉牧皋進士兩舟相值，次日牧皋以紅橋畫冊屬題，時將需次京師

偶移雙艇過紅橋，隔水通家抗手招。小別七年人面改，相逢十月雪花飄。群仙雅會留詩冊，一客將行赴早朝。他日平山堂下酒，師生舊事更魂消。

劍

玉匣甘藏七尺身，九秋不復試霜痕。夜深尚作嗚嗚泣，為有平生未報恩。

初寒二首

久疏秋水愛斜陽，九月初寒漏漸長。夜坐不嫌人近燭，窗開忽見瓦留霜。身依燕玉堪娛老，心怯吳綿可在箱。我是家居眠未穩，天涯爭奈客思鄉。

騷人豐骨久伶俜，嗬手彈琴且暫停。秋氣中年雙鬢覺，江聲孤館一燈聽。錦衾敵雨新無力，玉酒回春舊有靈。收拾蘆簾同紙閣，負他風月在空庭。

夜立階下

半明半昧星，三點兩點雨。梧桐知秋來，葉葉自相語。

答鎮江觀察錢璵沙先生見贈

江頭舊雨作監司，江上閑雲慰夢思。一代交情車笠在，廿年離緒鬢霜知。家焚諫草終存史，身是傳人更有詩。多感瑤華重疊贈，彈琴想為遇鍾期。

雲龍蹤跡本前緣，彈指韶光最惘然。泮水記憐袁淑小〈（枚年十二，與觀察同入學。）〉，瓊林曾讓祖生先。雞壇白酒看花日，燕市紅燈掃雪天。此際思量非隔世，回頭已是過輕烟。

客秋玉尺此衡文，隔歲傳呼耳又聞。作宦有緣偏近我，渡江無主正逢君。南衙夜宴鄉音合，東海潮聲鼓角分。恰歎俸錢最多日，孟光福總讓朝雲〈（公兩悼亡，只一姬侍。）〉。

階前蘭玉有清容，小謝風華更不同。秋水半篷來隱者，金焦兩點屬明公。青山影落雙旌上，白髮痕深一笛中。從此暮雲春樹裏，吟箋容易托江鴻。

與觀察兩公子遊焦山作

平生五嶽曾坐嘯，惟有焦山慚未到。故人江口作監司，一舟送我窮其妙。遠望穹龜臥貼水，近看龍樹深藏廟。老僧長眉叉手迎，竹杖一枝作前導。道山高七十六丈，遊人足力難深造。我時氣勇逸興發，與兩公子頭屢掉。初行磴棧猶繭繭，繼引藤蘿頗稍稍。風窗紙漾江光白，鐵塔尖翻海影倒。掃雲亂踏落葉驚，攀巢直上烏鳶噪。最後孤亭蹲絕頂，人天萬象供淩暴。彎弧思與天公搏，升木何須野猱教。潮聲出海雲氣濕，日腳下水魚龍跳。自知吹墜不到地，飄搖應發溺人笑。久坐終懷杞國憂，瘦蛟舞入僧家灶。時修琳宮迎六龍，倕般奔忙藻兼鬧。三時未畢靈台功，六鑿初開混沌竅。石上磨崖字萬萬，文詞剝蝕堪憑吊。焦先姓與此山傳，臥穴無人空虎豹。周鼎摩挲偽可疑，《鶴銘》點竄心空悼。夕陽西下不忍歸，題名故把松枝拗。從山腹登從背下，如蟻走磨經堂奧。指小焦山示公子，可似從遊兩年少？慮人問我遊樂乎，預作詩章滿城報。

薛一瓢鐫銅杖字曰「銅婢」，屬予為歌

金銅仙人辭漢主，嫁與先生作婢女。先生新娶銅山歸，兩足軒軒能健舉。婢子清瘦鑠有神，不言不笑能扶人。晝則隨行夜侍側，但見金夫不有身。既不須霍光窮褲加護惜，又不慮袁紹妒妻加髡剔。只恐葛陂遇水化為龍，轉使老人愁孤立。我聞北朝元魏立正宮，先取黃金鑄後容；又聞罽賓範國寶，亦將妃面摩青銅。先生仿古作銅杖，特教婢學夫人相。借力橫行花月天，平拖不畏江湖浪。一時名士盡有歌，祝君偕老專房多。我獨讕語君應笑，頗聞銅臭喚奈何！

野寺

兩三間屋一溪水，庵久無僧佛墮幾。香灰滿地旋作風，松鼠銜幡亂搖尾。我來誤踏野葛花，驚飛蛺蝶成團起。

聽胡太史說某將軍故事

野史亭邊落日低，三朝耆舊草萋萋。忽將雙耳長江洗，來聽高袪說李齊。

虎丘同錢景凱泛酒船

五年不到闔閭城，簫鼓新添水面聲。為待虎丘山月上，四更猶放酒船行。

榜人中有踏搖娘，曾侍吾家臨汝郎。一種聲清銀字管，可憐吹散桂枝香〈（謂春圃與桂娘）〉。

霜燈悄悄夜歸遲，折得芙蓉有所思。同是人間一池水，橫塘從古泛西施。

喜文玉至

扁舟迎得柳枝娘，銀燭當筵照晚妝。仙雨著衣成酒氣，美人私語作蘭香。尊前吳發憐儂短，席上秦聲愛汝長。喜字自書三十六，剪箋擬學鬱林王。

再贈文玉

霜林紅葉好陽春，邂逅橫塘賦《洛神》。久已盧家傳少婦，況兼蘇小是鄉親〈（玉為盧氏出姬，杭州人。）〉。嬌鶯喘細將沉漏，軟雪魂消乍抱身。遮莫摩登花未散，又分惆悵與詩人。

過繡谷園弔主人蔣升枚

十年前叩草堂靈，曾共瓊枝坐此廳。叔寶風神臨水照，阿戎才語隔花聽。紅蘭春早香先盡，繡穀秋深客再經。索取茂陵遺稿讀，霜燈涼月淚熒熒。

書樓尚在蕭郎遠，師曠重來子晉仙。小閣塵凝常坐榻，青箱魚蠹舊吟箋。虛叨席上稱前輩，偏向人間哭少年。似此曇花眼邊過，老夫爭忍不華顛！

秋夜訪塗長卿不值，見其二子

中散園林夜色深，阮公著屐來相尋。月華照樹烏鵲笑，十八年前人又到。主人不在兩郎迎，兩郎當年都未生。出門大笑問兩郎，當年何處作迷藏？

一卷

一卷書開引睡遲，洞房屢問夜何其。高堂憐惜小妻惱，垂老還如上學時。

夜坐

飄飄風雪夜缸凝，肅肅蕭齋硯有冰。落筆動為千古計，知心惟有一窗燈。衰翁獨坐寒梅伴，空谷高歌凍雀應。不是子雲甘寂寞，人間誰是得霜鷹！

除夕望山尚書賜荷囊、胡餅、鹿肉，戲謝四絕句

風景蕭蕭歲又更，梅花門外馬蹄聲。師恩更比春光早，捧得金盤落照明。

謝玄雅愛羅囊佩，束絜高吟《胡餅歌》。不賜羔羊賜麋鹿，憐儂一片野心多。

屠蘇未進先生饌，椒酒先頒弟子行。好似歲終飛瑞雪，定飄幾點到荒莊。

尚書得韻便傳箋，倚馬才高不讓先。今日教公輸一著，新詩和到是明年。

答香亭（並序）

揚州遇香亭，聯袂數日，送往彭城。餘亦東下姑蘇，畢臘始返。香亭書來道有山左之行，兼問尋春芳訊，寄詩奉曉。

萍水揚州遇阿連，已逢重別倍淒然。絕無骨肉吾將老，怕有分離汝最賢。荊樹心孤花合並，雁行力薄影仍偏。東關極目征車遠，腸斷隋堤欲雪天。

胡威相約赴山東，難免劉安唱《惱公》〈（妹夫胡書巢招香亭往山東，舊主人劉太守不悅。）〉。身重親朋爭側席，路遙兄弟更飄蓬。蕭齋侍疾情難忘，江館評花榻暫同。知否夢回薑被冷，旅人幽咽一燈紅〈（弟別後，予始有異鄉之感，終夕不寐。）〉。

輕帆悔向闔閭城，不載春歸負此行。楚客風懷非昔日，吳宮花草竟虛名。思量種玉田須好，鄭重珍珠斛敢輕？就使書香少人續，孔明終望伯松生。

春晴

今歲天公太有情，一冬無雪又春晴。紅梅但覺飛香久，綠草何曾借雨生！雙燕翅如迎曉日，百花心更望清明。風光似此須行樂，莫管頭顱白幾莖。

送望山尚書入都

新歲春晴減薄寒，尚書應詔赴長安。三江父老攀轅送，一路桃花信馬看。嫁女妝奩添後乘，憂民豐采重朝端。君王若問棲霞事，定奏山門水要寬〈（山門外新開一湖）〉。

大婚典禮重青宮，恭值慈寧祝華嵩。高啟門楣迎貴婿，驚聞天語喚親翁。均調玉燭資蕭相，鎮撫金河仗竇融。兩事難兼須引例，張溫在外領三公。

蔗漿真覺老逾甘，鄧禹生兒滿十三。行禮好同新命婦〈（公妾張氏封一品夫人）〉，懷人難忘舊江南。西清應制頻簪筆，紫禁承恩許駕驂。倘奉宸遊陪御輦，上林花雨正紅酣。

送行只剩袁絲在，老唱驪歌十幾年。金屋人封馳賀啟，橫塘舟泊鬥吟箋。春雖小別花終戀，莊自長荒主倍憐。一語後堂公記問：有無雜佩賜彭宣〈（公愛枚賀啟，許賜雜佩。）〉？。

佳兒歌為李竹溪同年作

李氏有佳兒，稱名自呼燧。豐頰頭嶔崎，通眉質穠粹。客秋來隨園，勝衣才七歲。其時壽萱堂，稱觴集朋輩。兒來虱其間，隅坐聽鼓吹。客密一身藏，心靈兩眼銳。不受乳母詔，寒暄吐詞媚；不並先生行，從容就賓位。能習《少儀》篇，尊壺面其鼻；能辨琅琊稻，辟咡便長跪。（下缺）








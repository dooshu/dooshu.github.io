◇判窦瑗表改麟趾制母杀父条

身体发肤，受之父母，生我劳悴，续莫大焉。子于父母，同气异息，终天靡报，在情一也。今忽欲论其尊卑，辨其优劣，推心未忍，访古无据。母杀其父，子复告母，母由告死，便是子杀。天下未有无母之国，不知其子将欲何之？案《春秋》，庄公元年不称即位，文姜出故。服虔注云：「文姜通兄齐襄，与杀公而不反。父杀母出故隐痛深讳。期而中练，思慕少杀，念至于母。故《经》书：三月夫人逊于齐。」既有念母深讳之文，明无仇疾告列之理。且圣人设法，所以防淫禁暴，极言善恶，使知而避之。若临事议刑，则陷罪爽矣。恶之甚者，杀父害君，著之律令，百王罔革。此制何嫌，独求削去。既于法无违，于事非害，宣布有年，谓不宜改。（《魏书·窦瑗传》。瑗表言：「《麟趾新制》母杀父，子不得告，告者死。此条乞付评议。」。三公郎中封君义立判云。）


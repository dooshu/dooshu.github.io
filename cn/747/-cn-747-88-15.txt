○封丈人山为希夷公敕

元气斯剖，维山结成，孚云雨於林峦，乃神仙之窟宅。丈人即天关紫府，镇於蜀郡青城。方象外之昆邱，状海边之蓬岛。南巡鹤庙，轩皇与元祖俱来；少驻銮车，展敬则封崇宜及。俾使琅函署德，常传万岁之声；玉检铭功，速建太平之业。其山宜封希夷公，仍令本州刺史亲备香斋，冀申虔祝，供奉官袁易简、刺史王兹、县令崔正规等入山致醮行礼。


梁园吟





《一统志》：梁园，在河南开封府城东南，一名梁苑。汉梁孝王游赏之所。



我浮黄河去京阙，挂席欲进波连山。[一]天长水阔厌远涉，访古始及平台间。平台为客忧思多，对酒遂作《梁园歌》。[二]却忆蓬池阮公咏，因吟渌水扬洪波。[三]

[一]谢灵运诗：“挂席十海月。”木华《海赋》：“波如连山。”



[二]《汉书》：梁孝王大治宫室，为复道，自宫连属于平台。如淳注：平台在大梁东北，离宫所在也。颜师古注：今其城东二十里所，有故台基，其处宽博，土俗云平台也。《水经注》：晋灼曰：平台在城中东北角，亦或言兔园在平台侧。如淳曰：平台，离宫所在，今城东二十里有台，宽广而不甚极高，俗谓之平台。予按《汉书·梁孝王传》称：王以功亲为大国，筑东苑，方三百里，广睢阳城七十里，大治宫室，为复道，自宫连属于平台三十余里。复道自宫东出左阳门，即睢阳东门也。连属于平台则近矣，属之城隅则不能，是知平台不在城中也。梁王与邹、枚、司马相如之徒极游于其上，故齐随郡王《山居序》所谓“西园吐司，平台盛宾，邹、马之客咸在，《伐木》之歌屡陈。是用追芳昔娱，神游千古，故亦一时之盛事。”谢氏《雪赋》亦云：“梁王不悦，游于兔园。”今也歌堂沦宇，律管埋音，孤基块立，无复曩日之望矣。《元和郡县志》：平台，在宋州虞城县西四十里。《左传》：宋皇国父为宋平公所筑。汉梁孝王大治宫室，为复道，自宫连属于平台三十余里，与邹、枚、相如之徒并游其上，即此也。



[三]阮籍《咏怀诗》：“徘徊蓬池上，还顾望大梁。渌水扬洪波，旷野莽茫茫。走兽交横驰，飞鸟相随翔。是时鹑火中，日月正相望。朔风厉严寒，阴气下微霜。羇旅无俦匹，俯仰怀哀伤。”



洪波浩荡迷旧国，路远西归安可得?人生达命岂暇愁，且饮美酒登高楼。平头奴子摇大扇，[一]五月不热疑清秋。玉盘杨梅为君设，吴盐如花皎白雪。持盐把酒但饮之，莫学夷、齐事高洁。

[一]梁武帝诗：“平头奴子擎履箱。”



昔人豪贵信陵君，[一]今人耕种信陵坟。[二]荒城虚照碧山月，古木尽入苍梧云。[三]梁王宫阙今安在?枚、马先归不相待。[四]舞影歌声散渌池，空余汴水东流海。[五]

[一]按《史记》：魏公子无忌，封信陵君，仁而下士，士无贤不肖皆谦而礼交之，不敢以其富贵骄士。士以此方数千里争往归之，致食客三千人。诸侯以公子贤，多客，不敢加兵谋魏。后夺晋鄙兵，进击秦军，秦军解去，遂救邯郸存赵。又率五国之兵，破秦军于河外，乘胜逐秦军至函谷关，抑秦兵，秦兵不敢出，当是时，公子威震天下。



[二]《太平寰宇记》：信陵君墓，在开封府浚仪县南十二里。



[三]《艺文类聚》：《归藏》曰：有白云出自苍梧，入于大梁。



[四]《汉书》：枚乘，淮阴人，游梁，梁客皆善属词赋，乘尤高。司马相如，成都人。为武骑常侍，非其好也。是时梁孝王来朝，从游说之士邹阳、枚乘之徒，相如见而说之，因病免，客游梁，得与诸侯游士居。



[五]《一统志》：汴河，旧自荥阳县东，经开封府城南，又东合蔡河，名蒗菪渠，又名通济渠，东注泗州，下入于淮。



作《梁园歌》而忽间以信陵数语，意谓以信陵之贤，名震一世，至今日而墓域且不克保，况梁孝王之贤不及信陵，其歌台舞榭又焉能保其常在乎?此文章衬托法，不是为信陵致慨，乃是为梁王释恨，并为自己解愁，以见不如及时行乐之为得也。故下遂接以“沉吟此事泪满衣”云云。

沉吟此事泪满衣，黄金买醉未能归。连呼五白行六博，分曹赌酒酣驰晖。[一]歌且谣，[二]意方远，东山高卧时起来，欲济苍生未应晚。[三]

[一]《招魂》：“崑蔽象棋，有六簙些。分曹并进，遒相迫些。成枭而牟，呼五白些。”王逸注：“投六箸、行六棋，故为六簙也。倍胜为牟。五白，簙齿也。言已棋已枭，当成牟胜，射张食棋，下逃于窟，故呼五白以助投也。”吴曾《漫录》：五木之戏，其四为玉采，贵也。其八为珉采，贱也。五木之中，有采曰白，盖五木俱白也。《楚辞》：“成枭而牟呼五白。”枭二，为珉采。牟者，胜也。欲胜其枭，必呼五白也。《海录碎事》：六博，用十二棋，分黑白各半掷之。分曹赌酒，分为二曹，以赌酒之胜负也。谢朓诗：“驰晖不可接。”李善注：“驰晖，日也。”



[二]《诗·国风》：“我歌且谣。”毛传曰：“曲合乐曰歌，徒歌曰谣。”



[三]《世说》：谢公在东山，朝命屡降而不动，后出为桓宣武司马，将发新亭，朝士咸出瞻送。高灵时为中丞，亦往相祖。先时，多少饮酒，因倚如醉，戏曰：“卿屡违朝旨，高卧东山，诸人每相与言：‘安石不肯出，将如苍生何?’今亦苍生将如君何?”谢笑而不答。






○授石善友镇武节度使滕存免邕州节度使制

门下。朔野雄藩，地临於强虏。海滨巨屏，境接於诸蛮。苟非威略不足以镇宁，非和惠不足以绥抚。其有久专留务，具著能名。雅称分阃之才，宜赐登坛之命。具官石善友，夙知边事，素练戎韬。骅骝骋风，无远不适。具官滕存免，早习兵机，常推忠款。豪曹出匣，其锐难当。而能誓建功名，克遵纪律。洎膺试用，咸务恪恭。封疆远惮其威声，溪洞每怀其信义。固可以静兹绝塞，阜彼遐陬。使风烟罢警於北陲，琛赆远臻於中土。方资重委，宜洽优恩。俾真旄钺之权，用壮藩宣之寄。或荣迁端揆，或宠陟秋官。勉竭厥诚，贰则有辟。善友可检校右仆射充镇武节度使兼安北都护，存免可检校刑部尚书岭南道节度使，馀如故。


吴芾　符倅同游雁荡赓其所和范相游山韵

晚学愧淹博，微官妨隐盘。

攀龙荣请一，敛板喜承颜。

懦庸资盼睐，簿领洗尘烦。

南丰茂人杰，才望蔼江关。

题舆裨德政，镇俗念时艰。

仙山寻胜外，妙句落人间。

气连天柱壮，清夺霜空寒。

一读三叹息，发立谁敢谩。

但嗟俊逸才，尚滞海之湾。

中兴急贤哲，日日闻赐环。

况复有如公，骥足宁久閒。

会须早命驾，即日当召还。

发硎观利器，断鳌新海寰。

宣室伫前席，顾问应夜阑。

吴芾

吴芾　符倅同游雁荡赓其所和范相游山韵

高才独立万夫却，险语磨崖山鬼愕。

翕然万口竞流传，一字谁能加笔削。

自怜庸钝百不聪，晚来喜见人中龙。

更看挥翰光夺目，恍如海蜃浮青红。

一时闻望已难攀，相见平居养浩然。

慷慨胸襟包海岳，轩昂高义薄云天。

散材不谓蒙知遇，孤迹何期遂保全。

碌碌未能酬国士，正惭他日尉通泉。

吴芾


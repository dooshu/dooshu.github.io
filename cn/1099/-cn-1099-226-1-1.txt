○廵遊疏

發端于唐虞而以　高皇帝止?帚結可謂善于立言者矣

奏為乞止廵遊、以鞏治平事臣伏思古今異憲風會異宜情埶異趨、沿革異變、故古之所行、有不可仍於今、今之所述、有不必盡泥千古者、廵狩是也。夫廵狩之典、肇自有虞、歷夏商周、皆踵而循之、當其時以分封建侯。不得巳而行也。盖五服之國、世私土宇、廢置予奪、得以恣橫、或變禮樂、改制度、殊服色、擅殺其大夫、專封賞而不以告、興師侵伐、吞弱暴寡而不以聞、甚則憑恃險遠、包茅不入、有偃然桀鷔之態、於是天子屈萬乘之尊、不憚跋履親臨其境、明功過、昭慶讓、齊文軌以定制、一道德以同俗、斯謂古之盛典、盖不若是無以懷柔彈壓、而戢其奇邪故也。方今天丁併置郡縣、絲牽繩聯、輻輳並進、而歸命　天子、窮崖瘴海、九州八荒之外、猶之堂序階闥也。安用廵狩為哉。且古之天下、廵狩順而易。今之天下。廵狩舛而難。古者諸侯之權重、故觀兵問鼎之釁、常起於列國、而其策之也有方、今則守令之權輕。故赤眉銅馬之警。常發於細民。而其防之也靡測。古者天子、自食其畿內千里、故羣方委積牲犧力豐、而儀賟專以待冠帶兵車之會、而其廵狩有定時。供億亦有恒費。今則輸將道遠。率三十鍾致一石。常賦之外。會不能食。傳舍賓旅。而何以奉　黃屋之蹕。周屬車之從。古者國有軍眾、干城素立、天子出遊、不煩擁眾而行、今則強兵布於塞上。禁旅列于京師。外郡卒伍。單脆虛耗。有鈴柝之嚴。而無爪牙之備。此所謂三難也。頃者聞　聖駕將擬南狩遠近驛騷、怵怵汹汹、自臣愚度之、必有以廵狩故典之說誑　陛下者。而臣所舉三難之實、窒礙掣肘、則顧莫為告也、就此三難之中、條緒既繁、事變引蔓、復有大可慮者存焉。臣請一一為　陛下陳之隋王通有言、舜所以廵而不擾者、兵衞少而徵求寡也。末世人情險詐、上之不能撤兵衞、下之不能省征求、淮揚徐沛之間、水旱荐仍富者無盖藏庾廥之資、分者待哺嗷嗷、掇惡艸為食、若復　聖駕遠臨、千騎充斥、百官旁午、　天廚禁臠之供、為費有限而扈從之眾、日耗千金、左右貴人、其間固多純愿謹畏、而徒侶甚夥、品亦參差、匪屨犧牽之外暴殄責備、指所至為外庫外舘者。時復有之。以此凋瘵之民。而需之為東道主。力何以堪。此數郡者。號輕佻易動。第恐弄赤丸呼叢祠者。突然煽風塵而起。此其可慮者一也。京師天下根本、昔稱居重馭輕、萬方環仰而宗之、如星緯向辰、江河赴海、不可一日不致整嚴、而全其尊大者、　玉輦一行、雲臺之仗、旬月不能遽返、跡其管鑰得人、金吾厲禁固不異於　陛下未出之時而京城以內、倘有乘間竊發、雖食頃撲滅而　宮闈肘腋、建瓴強幹之地、將擐甲倚堞而守、偶有傳訛聞誤　天顏必且不怡、此其可慮者二也。我　朝建都、距北虜沙磧不遠、往歲黠虜深入穿塞、大廑　聖衷、茲者瞰知有江南之遊、必空穹廬、悉部落、飲馬控弦、長驅蹂躪而進、居庸紫荊、吾之吭背、虜騎過此、則吭且吾搤而背且吾拊、久處蟠據越朔踰時則塞下之民不得耕刈、商販生理蕭瑟、一成狐兔之穴、漸滋綿結之憂、欲創之於折膠、鞭笞奮逐而走、第恐秉旄分麾者、鮮頗牧之儔、綴籍補伍者、乏超距之氣、強勉支撐、不易為力、此其可慮者三也。　陛下離深宮禁籞、九重淵穆、而跋涉道途、經歷偏陬下邑、萬分之一、少有疏虞、極知　蒼昊垂祐、百靈維持、默底康寧、保無他患、而幾事之來、未必盡意料所及。昔漢高過趙、彼趙王者、乃其腹心親壻也。顧有栢人之兆。貫高之謀幾墮虎谷。秦皇築馳道而後行。車乘以千萬數。而博浪之椎。角技于一擊。項籍從旁竊睨。則曰彼可取而代也故曰白龍魚服困於豫且。夫豫且一漁人也。使白龍不化為魚。游於淵中。則漁人焉得而制之。此其可慮者四也。　陛下聖意、本為省方問俗、閱輿圖而廣聽覽。而蹈三難、犯四慮。豈如罷廵就逸調護　聖躬奠宗社無疆之祚、貽羣黎熙洽之安乎、臣聞遠慕不如近稽、述古不如法　祖、我　太祖高皇帝、矢石經營、提戈百戰、舟楫鞍馬、夙所慣習、巳得關陜燕雲、皆目所未覯、足所未涉、而竟爾端居高拱、終身不出金陵、政有舉錯興建。不過下方尺之紙。遣一介之使者。淵衷卓智。誠識微測遠謹衣袽之防。而密桑土之思也。陛下取法於此足矣。彼唐虞三代。世代遼逖。便利非宜、即使唐虞三代之君。生於今日。亦必不繇曩時軌轍矣尚安足證信哉。臣又聞宋儒周敦頤曰、聖人主靜、立人極、盖涵養本原、操心節性、非靜定不可、古之聖人當酬應紛綸、而太虛之天、澄然以靜、漠爾其定者、未嘗少撓、故能從容於廣廈細旃之上、徜徉於左圖右史之間、至樂內存。而無假外慕。若其不知以靜為主。此心將流動轇轕飛揚馳騖。靡所檢攝。凝聚玩好之物。日陳其前。聲樂鼓舞。不滿其意自視深居兀兀。似不勝其枯寂然者而始有羡於驅車攬轡之娛。恣觀縱眺之適。不知此正所以勞頓　玉體。銷减精力。乃增防累念之孔竇。而伏幾多故之端倪。秪見其可慮。未見其可樂也臣官非言責、言為出位、然受祿分階、廁陪鵷鷺、荷　陛下生成之恩、甚弘渥矣、故寧狂斐而僭越、無寧緘默而不忠、惟　陛下垂鑒而采擇之、幸甚、


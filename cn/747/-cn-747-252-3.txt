○授郭虔右骁卫大将军等制

黄门：有功必赏，（阙三字）劝，所以教人立志，为邦作程者也。云麾将军检校右骁卫将军兼北庭都护瀚海军经略使金山道副大总管招慰营田等使上柱国太原县开国公郭虔、宣威将军守右骁卫翊府中郎将检校伊州刺史兼伊吾军使借紫金鱼袋上柱国介休县开国公郭知运等，负将帅之才，展熊罴之效，义烈忠壮，以询其诚，智谋勇敢，不愆其策。顷者边庭之际，孤城独守，戎羯困乏，岁时围逼，矢石交下，金汤自坚，护甘汉之所历，怀范羌而莫至。独能宣我王命，殚其士力，不顾左殷，仍於右断，厥功至矣，朕甚嘉之，宜登绝席之任，方盛题坐之礼。虔可冠军大将军右骁卫大将军，知运可云麾将军右骁卫将军，馀各如故，仍各赐衣一副并金带，主者施行。


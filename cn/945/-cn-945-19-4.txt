代人乞太宗御书表

臣某言臣世受国恩名参闺籍窃仰先朝之述作欲期私室以秘藏辄露愚衷上干圣听臣某中谢臣伏见太宗皇帝御制御书等思穷造化妙絶古今与六籍以攸同非二王之能及固已勒於琬琰掲在蓬莱名山大川深藏於副本石室金匮首冠於羣书皆所以博综儒玄跌宕文史立言不朽乃孔氏春秋之徒悬法授人实唐尧历象之比汾水之宸游虽远羽陵之坠简多存如臣忝荷箕裘幸尘簪绂犬马之志敢忘於糜捐龟龙之文徒思於钻仰辄削章而有请实昧死以无疑伏望尊号皇帝陛下念先臣际会之由察贱子勤拳之恳特诏金縢之府许求玉字之书赉及下臣光生寒族威神如在固共畏於轩台教化所资誓永藏於鲁壁祈恩之至伏切愚衷


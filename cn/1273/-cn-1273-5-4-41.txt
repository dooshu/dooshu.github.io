崇俭乡规序


岁乙未，逢甲始由台归镇，居文福乡。乡先生为乡规，意主崇俭，甚美举也，以为可行。其后在乡日少。庚子由潮归，见乡之人能行此规者寥寥，意殊惜之。壬寅冬，乡先生复申前议。予谓古人国奢示之俭，国俭示之礼，今俭之不能，遑论乎礼？孔子曰礼，与其奢也宁俭；使乡之人相率而俭，庶几俗而进于礼乎？且文福之为乡，山乡也，而山林之利不兴，其田高原忧旱，下隰畏涝，岁丰仅以自足，此固非可用奢之地也。习俗移人不惟奢，且冠昏丧祭多不如礼。邑之中虽不独吾乡为然，而在乡言乡，是固贤者之所为，眷眷然思易其俗也。昔安溪李文贞，漳浦蔡文勤之居乡，皆尝酌定乡礼，其乡人至今守之。逢甲德薄能鲜，不足语此，所愿乡先生于崇俭之馀加之意也。

光绪癸卯春正月，乡人丘逢甲谨序于淡定村之庐山草堂。

录自《丘仓海先生文集》第二十六页

一九〇四年






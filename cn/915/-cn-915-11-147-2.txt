◇疾病上胡太后表

先帝录臣父子一介之诚，昭臣家世奉公之节，故申之以婚姻，重之以爵禄，至乃位亚三槐，秩班九命。自大明利见之始，百官总己之初，臣复得猥摄禁戎，缉宁内外，斯诚社稷之灵，兆民之福，臣何力之有焉。但陛下以睿明御宇，皇太后以圣善临朝，衽席不遗，簪屦弗弃，复乃宠穷出内，荣遍宫闺，外牧两河，入参百揆。顾服知妖，省躬识戾。而臣将慎靡方，致兹疴疚。自去秋苦痢，缠绵迄今，药石备尝，日增无损。又今年以来，力候转恶，微喘绪息，振复良难。鸿慈未酬，伏枕涕咽。臣薄福无男，遗体莫嗣，贪及馀生，谨陈宿抱。臣先养亡第四弟第二子司徒掾永超为子，犹子之念，实切于心，乞立为嫡，传此山河。（《魏书·于栗附传》）


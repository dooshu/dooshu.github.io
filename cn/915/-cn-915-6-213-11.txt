◇猎兔赋

尔乃乘露箱，御良马，循接于广漠，弓矢连于旷野。端眺蒿莱，摘盱榛秽。落目攒慨，傍窥蓊荟。视兔之所隐，乃精望而审发。弦绝箭激，惊伏并毙。搜鳞危险，觅历冈阜。留罾挂于重林，疏结于通薮。密惊视于草间，暂见之于蒙茸。拟以锐殳，规以良弓。睹毫末而放镞，乃殪之于窟中。或纷以惊骛，影跳竦而扬白。擢轻足之茕茕，振游形之跃跃。弓不暇弯，不及幕。尔乃鹰鹞翻以飘扬，劲翼谡而下犭制。马释控以长骋，郁腾虚而陵厉。翕习于回阻之间，绕缭于山泽之际。盘迂游田，其乐泄泄。心既倦兮日迁，命舆驾兮将还。息徒兰圃，秣骥华田。目送归鸿，手挥五弦。优哉游哉，聊以永年。（《艺文类聚》六十六，又略见《御览》三百五十三。）


答边镇巡抚


虏众既败于西，复挫于东，自此以后，奉约束当益谨，边患可少纾矣。

但在我犹当坚守恩信，益务以德怀之。盖此虏虽弱，既已附属，犹足为我外藩，若使瓦剌生虏得志，非中国之利也。其所定约法，至为简当，彼即不果西行，亦可循而勿改。

今边镇所急，惟在广积贮，兴屯利，畜壮勇，休士力，以待他日之变，其他皆空文耳。惟公加意焉。






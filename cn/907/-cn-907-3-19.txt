▼萧炼师鹰窠绝顶丹房

人间不可住，混浊同腐腥。

一落三十年，尘梦无由醒。

稍闻方士说，恍惚通仙灵。

羡门与偓佺，相期饵芝苓。

自顾真病鹤，秋风堕疏翎。

碧海不得渡，烟雾愁冥冥。

师从天姥来，身佩豁落经。

不邀五利宠，深栖炼神形。

东观鹰窠峰，中天插孤青。

其下吐浴日，其高挂飞星。

昔有学道侣，井臼遗岩扃。

爱兹绝俗地，遂尔留轩軿。

太鼎生紫烟，丹成卫天丁。

金骨坐可蜕，骑龙驾风霆。

积水浮方壶，东望类点萍。

紫台白玉榜，中有真人庭。

飞游愿从师，往读新宫铭。


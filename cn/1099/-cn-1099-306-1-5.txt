○答內閣本兵論薊邊衝緩書 【 薊邊工程衝緩】

邇承本兵下問、意者謂薊鎮工程、緩者以俟秋舉、緊要者似難久待、再行撫院各道細勘、另為議處一節、照得薊鎮邊工、先年所謂極衝次衝者巳盡完矣、今極衝次衝者既完、守牆者一處有瑕則千里之牆無用所以須處處設備也萬一虜眾臨邊、如水奔突、無處不到、衝者既不可入則緩者必在所攻至此則衝者變而為緩緩者變而為衝兵無定用。地無常形、賊之未來也。無地不緩。賊之既來也。無地不衝、名雖有衝緩之分。其實無衝緩之殊。皆不可拘於一定之見者。古人嘗謂善守者敵不知其所攻。葢守其所不攻也、不攻者尚守。而所攻者可知矣。今立衝緩之名。不過為工程之次第。此皆本職操縱之微權。又非將士所得喻者。總計十路之工、可恃者巳有十之八九間有一二鏬隙。亦皆難入之途。今歲秋防諒可以盡完矣。所謂完者完沿邊一帶防守之地耳。而邊外百里之內可修之工。未必盡完此工既完之後再將邊外之工次第修舉。如張罝待兔方可收功又在酌量人力。因時驅使。不可先言以洩其機恐邊工無可完之期以懈眾人之志。此又本職夙夜之所以拳拳者也至於沿邊地方、行各道細勘者、不止一次委官密查者、不下數番、辰下撒兵之時、若再加查勘徒增勞費而所查者即前查也况兵家之動靜有時而軍士之勞逸當節。既議撤兵以休息查勘愈多弊費愈甚今又非時而奔走恐下不認令益為查勘所苦况查報未畢。而秋防又至矣連年各道有自伐其功者。往往請官查勘。以分勤惰盖一道止知一道之長。而本職盡採諸道之長所以屢請而未應者總委官細勘不過勤惰兩端而巳。何也薊邊之修、原無動支錢粮、乃本職鼓舞各軍之力耳、其兩防舉劾之疏巳盡之矣、此外別無侵欺之情冒破之弊、又有何項可查之罪乎、本職冒茲重任、事當臨局中間委曲以成其事、詳慎以盡其職、凡事之所當為者、罔不極力圖之、一應文移之繁、心事之苦、豈敢逐一煩凟聰聽乎、


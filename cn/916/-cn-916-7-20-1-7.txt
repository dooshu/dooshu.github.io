【妾薄命篇十韵】

名都多丽（《类聚》作雅。文苑同。）质。本自恃容姿。荡子行未（《类聚》作不。文苑同。又注。一作未。）至。秋胡无定期。玉貌歇红脸。（《类聚》作缕。文苑同。又注。一作脸。）长颦串（文苑作惯。）翠眉。奁（玉台作筱。）镜迷朝色。缝针（文苑作针缝。注支流。一作缝针。）脆故丝。本异摇舟咎。何关窃席疑。生离谁拊背。溘死讵来（乐府作成。）迟。王（《类聚》作毛。）嫱貌本绝。踉跄入毡帷。卢姬嫁日晚。非复少（文苑作妙。注云。一作少。）年（乐府云。一作年少。）时。转（玉台作传。）山犹可遂。（文苑作遂。注云。一作逐。）乌白望难期。（《诗纪》云。一作追。）妾心徒自苦。旁人会见嗤。（○玉台新咏七。文苑英华二百七作妾薄命篇。《乐府诗集》六十二作妾薄命。《诗纪》六十七。又《类聚》四声下一作妾薄命行。引姿、期、眉、惟、时五韵。）


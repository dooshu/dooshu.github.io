○书断论

夫卦象所以阴骘其理，文字所以宣载其能。卦则浑天地之窈冥，秘鬼神之变化，文能以发挥其道，幽赞其功。是知卦象者，文字之祖，万物之根。众学分镳，驰骛不息，或安其所习，毁所不见，终以自蔽也。固须原心反本，无漫学焉。今欲稽其滥觞，不可遵诸子之非，弃圣人之是。先贤说文字所起，与八卦同作。又云八卦非伏义自重。夫《易》者，太古之书，夫子之文章，可得而闻也。弥纶乎天地，错综乎四时，究极人神，盛德大业也。子曰：“学以聚之，问以辨之”，荩欲讨论根源，悉其枝派。自仲尼没而微言绝，诸儒之说，是或不经，左邱明耻之，愧无独断之明，以释天下之惑。孔安国云，宓羲造书契代结绳，非也。厥初生人，君道尚矣，应而不求，为而不恃，执大象也。迨乎伏羲氏作，始定人道，辨乎臣子，伏而化之，结绳而治。孔子曰，三皇伯世，叶神无文，洛乙纪命，颉字胥合。又班固云，庖牺继天而王，为百王先，并是也。《易》曰：“庖牺氏之王天下也”，作结绳而为纲罟，以畋以渔，荩取诸离”，离者丽也。日月丽乎天，百欲草木丽乎地，重明以丽乎正，乃化战天下。离也者明也，万物皆相见。南方之卦也，圣人南面而听天下，向明而理，荩取诸此也。庖牺神农氏没，轩辕氏作，始造图书礼乐度数甲子律历。自开辟之事，皆先圣传流於口，黄帝已後，纪录言之无几，故《春秋》、《国语》，唯发明五帝。太史公叙黄帝、颛顼以下事，孔子撰书，始自尧舜，尚年月阙然。诗人所述，起乎虞氏，其可知也。巢燧之时，淳一无教，故言上古昔者，俱是伏羲神农之时，言後世圣人者，即黄帝尧舜之际。《易》曰：“上古结绳以理，後世圣人易之以书契”，此犹太阳一照，众星没矣。《史记》及《汉书》皆云，文王重八卦为六十四卦，又《帝王世纪及》孙卢等以为神农、夏禹重之，并非也。

夫八卦虽理象已备，尚隐神功，引而伸之，始通变吉凶，成其妙用，触类而长，天下之能事毕矣。故《易》曰：“圣人立象以尽意，设卦以尽情。”八卦成列，象在其中矣；因而重之，爻在其中矣；刚柔相推，变在其中矣。”伏羲自重之验也。又曰：“昔者圣人之作易也”，“观变於阴阳而立卦，发挥於刚柔而生爻”，是以立天之道，曰阴与阳，立地之道，曰柔与刚，立人之道，曰二与义，兼三才而两之，故易六画而成卦，六位而成章。”又伏羲自重之验也。若以後世圣人易之以书契谓伏羲，即昔者圣人之作《易》也谓谁矣？则知伏羲自重八卦，不造书契，焕乎可明，不至疑惑也。又曰：“河出图，洛出书，圣人则之”。孔安国云：“河图八卦，是洛之九畴”。马融、王肃、姚信等并云，得河图而作《易》，礼含文嘉曰，伏羲则龟书，乃作八卦，并乘流而逝，不讨其源，滋误後生，深可叹息。去圣久矣，百家众言，自古非一。正史之书，不经宣尼笔削，则未可全是，况儒者臆说耶。悠悠万载式，是非互起，一犬吠形，百犬吠声，一人措虚，百人传实。按龙图出河，龟书出洛，今或云法龙图而作卦，或云则龟书而画之，假欲遵之，何者为是？案《左传》，庖牺氏有龙瑞，以龙纪官，非得八卦。八卦若先列於河图，又文王等重之，则伏羲何功於《易》也？又夫子不言因图而画卦，自黄帝尧舜及周公摄政时，皆得图书，河以通乾出天包，积以流川吐地符，是知有圣人膺运，则河洛出图书，何必八卦九畴。九畴者，天始锡禹。而黄帝已获洛书。《易》曰蓍龟神物，圣人则之，然伏羲岂则蓍龟而作《易》？言圣人者，通谓後世，易经三古，不独指伏羲也。夫蓍龟者，或悔吝有忧虞之象，或得失有吉凶之徵，或否秦有阴阳之辞，或刚柔有变通之理。若河图洛书者，或天地彝伦之法，或帝王兴亡之数，或山川品物之制，或治化合神之符，故圣人则之而已。孔子曰：“河不出图”，洛不出书，“吾已矣夫”，是也。故知文字之作，确乎权舆十体，相沿互明创革，万事皆始自微，渐至於昭著春秋则寒暑之滥觞。爻画则文字之兆联，其十体内或先有萌牙，今取其昭彰者为始祖。夫道之将兴，自然元应，前圣後圣，合矩同规，虽千万年，至理斯会，天或垂范，或授圣哲，必然而出，不在考其甲之与乙耶。按道家相传，则有天皇地人皇之书，各数百言，其文犹在。像如答印，而不传其音指；审尔，则八卦未为云孙矣，况古文乎！且戎狄异音各貌，会於文字，其指不殊。禽兽之情，悉应若是，观其趣向，不远於人，其有知方来，辨音节，非智能而及，复何所学哉？则知凡庶之流，有如草木鸟兽之类，或蕴文章。又霹雳之下，乃时有字，或赐贶之瑞，往往铭题，以古书考之，皆可识也。夫岂学之於人乎？又详释典，或沙劫已前，或他方怪俗，云为事况，典即意无殊。是知天之妙道，施於万类一也，但所感有浅深耳。岂必在乎羲轩周孔捋释老之教乎，况论篆籀将草隶之後先乎？缕而分之则如彼，总而言之其若此乎！


◇与侍郎曹长思书

璩白：足下去後，甚相思想，叔田有无人之歌，有匪存之思。风人之作，岂虚也哉！王肃以宿德显授，何曾以後进见拔，皆鹰扬虎视，有万里之望。薄援助者，不能追参于高妙，复敛翼于故枝，块然独处，有离群之志。汲黯乐在郎署，何武耻为宰相，千载揆之，知其有由也。德非陈平，门无结驷之迹；学非杨雄，堂无好事之客；才劣仲舒，无下帷之思；家贫孟公，无置酒之乐。悲风起于闺闼，红尘蔽于机榻。幸有袁生，时步玉趾，樵苏不爨，清谈而已，有似周党之过闵子。夫皮朽者毛落，川涸者鱼逝，春生者繁华，秋荣者零悴，自然之数，岂有恨哉！聊为大弟陈其苦怀耳。相还在近，故不益言，璩白。（《文选》）


鹿皮公

鹿皮公者。淄川人也。少為府小吏木工。舉手能成器械。岑山上有神泉。人不能至也。小吏白府君。請木工斤斧三十人。作轉輪懸閣。意思橫生。數十日梯道四間成。上其巔作祠舍。留止其旁。絕其二間以自固。食芝草。飲神泉。且七十年。淄水來。三下呼宗族家室。得六十餘人。令上山半。水盡漂一郡。沒者萬計。小吏乃辭遣宗家。令下山。着鹿皮衣遂去。復上閣。後百餘年。下賣藥於市。

皮公與思　妙巧纏綿　飛閣懸趣

上挹神泉　肅肅淸廟　愔愔二間

可以閒處　可以永年


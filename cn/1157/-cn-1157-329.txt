●卷三百二十九　四裔考六

○夜郎国

夜郎国（今夜郎、播川、犍为郡即其国），汉时西南夷君长以十数，夜郎最大。在蜀郡徼外，东接交趾，西邻滇国（今雲南郡滇国）。其国邻〈牜羊〉牱江，江广数里，出番禺城下（战国时，楚顷襄王遣将庄蹻从沅水伐夜郎，军至且兰，〈木豕〉船於岸而步战。既灭夜郎，因留王滇池，以且兰有〈木豕〉船〈牜羊〉牱处，乃改其名为〈牜羊〉牱。〈牜羊〉何，系船杙也。番禺即今南海郡城南江。杙音弋）。其地多雨潦，俗好巫禁忌。寡畜产，又无蚕桑，故最贫。钩町有桄榔木，可以为面，百姓资之（钩町，汉以为县，属〈牜羊〉牱郡。钩音钜于反，町音大鼎反）。武帝时，唐蒙上书曰："窃闻夜郎精兵可得十馀万，浮船〈牜羊〉牱江，出不意，此制南越奇兵也。"乃拜蒙为郎中将，遂见夜郎侯。蒙厚赐，谕以威德。夜郎贪汉缯帛，以为汉道险，终不能有也，乃与蒙约。还报，乃以为犍为郡（今犍为、阳安、仁寿、通义、和义、资阳皆其地）。发巴（巴郡今通川等十五郡地，巳具上注）、蜀卒（蜀郡今蜀郡、濛阳、唐安、临邛、卢山等郡，亦曰蜀川）治道，自僰道指〈牜羊〉牱江。蜀人司马相如亦言西夷邛、笮可置郡（今越嶲郡地）。帝使相如往谕，皆如南夷，为置一郡尉，十馀县，属蜀郡。当是时，巴蜀四郡（汉中、广汉、巴郡，今汉川、巴川、蜀川地也）通西南夷道，戍转相饟（古饷字）。数岁，道不通，士罢饿离湿（罢，音疲。离，遭也），死者甚众。夷又数反，发兵兴击，耗费无功。帝患之，使公孙弘往视问焉。还言其不便。时方筑朔方，据河逐胡，弘因数言西南夷为害（通西南夷大为损害），可且罢，专力事匈奴。上罢西夷，独置南夷两县一都尉。及元狩元年，张骞言使大夏时，见蜀布、邛竹杖，问所从来，曰"从东南身毒国（即天竺也），可数千里，得蜀贾人市。"或闻邛西可二千里有身毒国。於是乃令王然于间出西南夷，往身毒国。至滇，道皆为昆明所闭（昆明在今越嶲郡西南），莫能通身毒。及南越反，上使发南夷兵。且兰君小邑，乃与其众反。汉发巴蜀校尉击破之，遂平南夷为〈牜羊〉牱郡（今涪川、夜郎、义泉郡地）。夜郎侯始倚南越，南越灭，恐惧，遂入朝，封为夜郎王。昭帝始元中，〈牜羊〉牱、谈指、同并等二十四邑，凡三万馀人皆反（并音伴。谈指、同并後皆为县，属汉〈牜羊〉牱郡）。遣水衡都尉发蜀郡、犍为兵击〈牜羊〉牱，大破之。後姑缯、叶榆人复反，钩町侯亡波率其人击之有功，汉立亡波为钩町王。至成帝河平中，夜郎王兴与钩町王禹、漏卧侯俞（漏卧，夷邑名，後为县，属汉〈牜羊〉牱），更举兵相攻，〈牜羊〉牱太守请发兵诛兴等，汉以道远不可击，遣大中大夫张匡持节和解。并不从。杜钦说王凤曰："张匡和解蛮夷王侯，王侯不从，不惮国威，其效可见。恐议者选耎復守和解（選耎怯懦不前之意。選息兖反，耎人兖反）。太守察動静有變，廼以聞如此則復旷一时（旷，空也。一时，三月。言空废一时不早发兵），王侯得收猎其众，申固其谋，党助众多，各不胜忿，必相殄灭，自知罪成，狂犯守尉（言起狂悖之心而杀守尉）。远藏温暑毒草之地，虽有孙吴之将，贲育之士，若入水火，往必焦没，智勇俱亡所设施。屯田备守之，费不可胜量。宜因其罪恶未成，未疑国家加诛，阴敕旁郡守尉练士马，大司农先调榖积要害处（调，发也。要害者，在我为要，於敌为害），选任职太守往，以秋凉时入，诛其王侯尤不轨者。即以为不毛之地，亡用之人，圣王不以劳中国（即犹若也。不毛，言不生草木），宜罢郡，放弃其人，绝其王侯勿复通。如以先帝所立累代之功不可隳坏，亦宜因其萌芽，早断绝之，反巳成形，然後师兴，则万姓被害矣。"凤於是荐陈立为〈牜羊〉牱太守。至〈牜羊〉牱，廼从吏数十人出行县，召兴。兴将数千人往，立数责，因断兴头，出晓其众，皆释兵降。兴子邪务收馀兵，迫胁旁二十邑反。立又击平之。公孙述时，大姓龙、傅、尹、董氏，与郡功曹谢暹保境为汉，乃遣使从番禺江奉贡（番禺江，今南海郡）。光武嘉之，并加褒赏。桓帝时，郡人尹珍，乃从汝南许慎、应奉受经书，学成，还乡里教授，自是南域始有学焉。珍官至荆州刺史（《後汉史》云："有女子浣於遯水有三節大竹流入足間，剖之得一男兒飬之。及長自立为夜郎侯，以竹为姓。武帝元鼎中，置〈牜羊〉牱郡，夜郎侯迎降。天子赐其王印绶，後遂杀之。夷獠咸以竹王非血气所生，甚重之，求为立後。〈牜羊〉牱太守吴霸以闻，天子乃封其三子为侯。死，配食其父。"按范晔所选，乃引《华阳国志》。又按《汉书》，其夜郎侯降，封王，不言杀。成帝时犹谓之夜郎王。晔焉得云"竹王被杀，後封其子为侯"。与《班史》全乖角，宜华阳国志为怪诡也。大抵范晔著述多称诡异，若无他书，可以辩正？则因习纂录，不复刊革云）。

唐置费、珍、庄、琰、播、郎、〈牜羊〉、夷等州。其地北距充州百五十里，东距辰州二千四百里，南距交州一千五百里，西距昆明九百里。无城郭，散居村落。土多霖雨，稻粟皆再熟。无徭役，将征战乃屯聚。刻木为契。其法：劫盗者偿其主三倍，杀人者出牛马三十头，与其家以赎死。疾病无医药，但击铜砂罗以祀神。风俗与东谢蛮同。隋大业末，首领谢龙羽据其地，胜兵数万人。唐末，王建据西川，由是不通中国。後唐天成二年，〈牜羊〉牱清州刺史宋朝化等一百五十人来朝。孟知祥据蜀，复不通朝贡。宋乾德三年平蜀，五年，知西南蕃南宁州蕃落使龙彦瑫等来贡，诏授以官。开宝二年，武才等一百四十人来贡。八年，三十九部顺化王子若废等三百七十人来贡马百六十匹、丹砂千两。太平兴国五年，蕃王龙琼琚遣其子并诸州蛮七百四十七人以方物、名马来贡。自是至景德朝贡不绝。太宗召见其使龙光进，询以地理风俗，译对曰："地去宜州陆行四十五日。土宜五榖，多种粳稻，以木弩射獐鹿充食。每三二百户为一州，州有长。杀人者不偿死，出家以赎。国王居有城郭，无壁垒，官府惟短垣。"光进说与前书所记小异，故并叙之。上因令作本国歌舞，一人吹瓢笙如蚊蚋声，良久，数十辈连袂宛转而舞，以足顿地为节。询其曲，则名曰《水曲》。其使十数辈，从者千馀人，皆蓬髪，面目黧黑，状如猿猱。使者衣虎皮毡裘，以虎尾插首为饰。大中祥符以後，颇为寇钞，转运使寇瑊调兵击之，夷人宁息。天圣以来讫於元符贡奉，其首领龙氏，於诸姓为最大，世世袭职，贡奉尤频，使者但衣布袍，至假伶人之衣入见，盖实贫陋，所冀者恩赏而巳，赐以袍带等物，至刺其数於臂。故事，蛮夷入贡，虽交趾、于阗之属，皆御前殿见之。独此诸蕃见於後殿，盖卑之也。诸蕃部族数十，独龙、方、张、石、罗五姓最著，号五姓蛮。其後又有程氏、韦氏，皆比附五姓，故号"西南七番"云。

○滇

滇者，汉时在夜郎之西，靡莫之属，滇最大（靡莫，西南徼外蛮也。滇音颠）。始楚顷襄王使将军庄蹻（蹻即庄王之苗裔。居略反），将兵循江上，略巴、黔以西（巴国今清化、始宁、咸安、符阳、巴川、南宾、南浦是其地也。黔则黔中）。蹻至滇池，方三百里（在今雲南郡，其泽在西北，水源深广，末更浅狭如倒流，故曰滇池），旁平地，肥饶数千里（池旁之地），以兵威定属楚。欲归报，会秦击楚巴、黔中郡，道塞不通，因而以其众王滇，变服，从其俗以长之（为其长帅也。案《史记》及《汉书》皆云："楚威王使庄蹻略巴、黔以西，至滇池，欲归报，会秦夺楚巴、黔中郡，因以其众王滇。後十馀岁，秦灭之。"又案楚自威王後，怀王立三十年，至顷襄王之二十二年，秦昭襄王遣兵攻楚，取巫、黔中郡地。《後汉书》则云："顷襄王时，庄豪王滇。"豪即蹻也。若庄蹻自威王时将兵略地，属秦陷巫、黔中郡，道塞不还，凡经五十二年，岂得如此淹久，或恐《史记》谬误，班生因习便书，范晔所记详考为正。又案庄蹻王滇後十五年，顷襄王卒，考烈王立二十五年，幽王立十年，王负刍立五年而楚灭，十五年而秦亡，凡七十年，何故云蹻之王滇後十馀岁而秦亡，斯又未之详也）。至武帝时，滇王有众数万人。元封二年，发巴、蜀兵临滇，滇王举国降，请置吏入朝。於是以为益州郡（今雲南郡），阳滇王王印，复长其民（武帝割〈牜羊〉牱、越嶲各数县配之。後数年，复并昆明地皆以属之）。西南夷君长以百数，独夜郎、滇受王印。滇小邑也，最宠焉。後王莽篡位，改汉制，贬钩町王为侯，蛮夷尽反。莽遣平蛮将军冯茂，发巴、蜀、犍为吏士，赋取足於人，以击益州。出入三年，疾疫死者什七，巴、蜀骚动。更遣宁始将军廉丹大发天水、陇西骑士，广汉、蜀、犍、为吏人十万，转输者合二十万人，击之。不能克而还。公孙述据益土，文齐为太守，亦固守拒述，後汉初遣使朝谒。建武十八年，夷渠帅栋蚕与姑复、叶榆、梇栋、连然、滇池、建伶、昆明诸种反叛，杀长吏（汉姑复县属越嶲郡，馀六县并属益州郡地，并在今越嶲、雲南郡地）。遣武威将军刘尚等发广汉、犍为、蜀人及朱提夷击之。尚军遂渡泸水，入益州郡界（泸水一名若水，旄牛徼外，经朱提至僰道入江，在今越嶲郡南，时有瘴气）。群夷闻大兵至，皆弃垒奔走。尚获其羸弱榖畜，斩栋蚕帅，凡首虏万馀人，诸夷悉平。至蜀後主建兴三年，诸葛孔明率众南征四郡，平之。改益州郡为建宁郡，分建宁、永昌（今雲南郡地）为雲南郡。又分建宁、〈牜羊〉牱为兴古郡（亮至南中，所战皆捷。孟获者，为夷汉所服，募生致之。既得，使观於营阵之间，问曰："此军何如？"获曰："不知虚实，故败。定易胜耳。"亮纵使更战，七纵七擒，而亮犹遣获。获止去，曰："公，天威也，南人不复反矣。"遂至滇池，南中平。皆即其渠率而用之。或以谏亮，亮曰："若留外人，即留兵，兵留即无食，一不易也；夷新伤破，父兄死丧，留外人而无兵者，必成祸患，二不易也；又吏累有废杀之罪，自嫌衅重，若留外人，终不相信，三不易也。今欲使汝不留兵，不运粮，而纲纪遂定，夷汉相安故尔）。

○邛都

邛都，汉时自滇以北，君长十数，邛都最大（今越嶲郡本其地）。自夜郎、滇、邛都人皆椎髻左衽，邑聚而居，知耕田。其外，西曰桐师以东，北至叶榆（叶榆，泽名），名为嶲、昆明（嶲即今越嶲郡，昆明在西南，诸爨所居），地方数千里，无君长，辫髪，随畜迁徙无常。武帝开以为邛都县，属越嶲郡。无几而地陷为汙泽，因名为邛池，南人以为邛河。其人後复反叛。元鼎六年，汉兵自越嶲水伐平之（嶲水源出今越嶲郡西南嶲山下）。其土地平原，有稻田。俗多游荡，而喜讴歌，略与〈牜羊〉牱相类。豪帅放纵，难得制御。王莽时，郡守牧根（牧根，太守姓名）调邛人长贵以为军侯。更始二年，长贵攻杀牧根，自立为邛榖王。至光武，因就封之，授越嶲太守印绶。後刘尚击益州夷，路由越嶲。长贵闻之，即聚兵欲袭尚。尚掩长贵诛之，徙其家属於成都。安帝时，永昌、益州、蜀郡夷（并今雲南郡）皆叛，众十馀万，破坏二十馀县。益州刺史张乔乃遣从事杨竦将兵至叶榆，破之，渠帅三十六种皆来降附。竦因奏长吏奸滑侵犯蛮夷者九十人，皆减死论。

○筰都

筰都者，汉时自越嶲以东北，君长以十数，徙（徙，汉为县，属蜀郡）、筰都最大。武帝开以为筰都县。其人被髪左衽，言语多好譬类，居处略与汶山夷同（汶山夷在蜀郡西北，即冉駹也，今通化郡）。至天汉四年，并蜀为西部，置两部尉，一居旄牛，主徼外夷，一居青衣，主汉人（旄牛、青衣并今蜀郡之西），後汉明帝永平中，益州刺史朱辅，慷慨有大略。宣示汉德，威怀远夷。自汶山以西，前代不至，正朔所不加，狼槃、槃木、唐菆等（菆，阻留反）百有馀国，户百三十馀万，举种奉贡，称为臣仆。和帝永光十二年，旄牛徼外白狼、楼薄蛮夷王唐缯等，遂率种十七万户口内属。安帝永和元年，蜀郡三襄种夷与徼外汙浒种反叛，攻蚕陆城（蚕陵，汉县，今临翼郡地，在蜀郡之西。汙音乌。浒，呼五反），杀长吏。二年，青衣道夷邑长令田（令姓，田名也）与徼外三种夷三十一万口举土内属。後旄牛夷叛，攻零关（零关道属汉越嶲，即今郡），益州刺史张乔与西部尉击破之。於是分置蜀郡属国都尉，领县四，如太守。

○冉駹

冉駹，漢時自筰以北君長十數，冉駹最大。其俗土著，或随畜迁徙。在蜀西。武帝元鼎六年，以为汶山郡（今蜀郡西北，通化郡地）。至宣帝地节三年，夷人以立郡赋重，帝乃省并蜀郡为北部都尉。其山有六夷、七羌、九氐，各有部落。其王侯颇知文书。土气多寒，虽在盛夏，冰犹不释。皆依山居止，累石为室，高者至十馀丈，为邛笼（今彼土夷人呼为"彫"）。又土地刚卤，不生榖粟麻菽，唯以麦为资，而宜畜牧。有旄牛，无角，一名犝牛，肉重千斤，毛可为眊（犝徒冬反。眊音二）。出名马。有灵羊，可疗毒。又有食药鹿，鹿麑有胎者，其肠中有粪亦疗毒疾。又有五角羊。其西又有三河、槃于虏，北有黄石、地北、卢水胡，其表乃为徼外。後汉灵帝时，复分蜀郡北部为汶山郡。蜀後主建兴十年，汶山平康夷反，姜维讨破之。

○附国

附国，隋代通焉。在蜀郡西北二千馀里，即汉之西夷也。有嘉良夷，即其东部，所居种自相率领，不能统一。土俗与附国同，言语少殊。其人并无姓氏。其地南北八百里，东西四千五百里，无城栅，近川谷，傍山险。俗好复仇，故叠石为〈石巢〉而居，以避其患。其〈石巢〉（与巢字同）高至十馀丈，下至五六丈，状似浮图。於下级开小门，从内上通，夜必关闭。有二万馀家。弓长六尺，以竹为弦。妻其群母及嫂，儿弟死，父兄亦纳其妻。好歌舞，鼓簧，吹长笛。有死者，无服制置尸於高床上，沐浴衣服，以牟甲，覆以兽皮。子孙不哭，带甲舞剑而呼云："我父为鬼所取，我欲报冤杀鬼。"其俗以皮为帽，形圆如钵，或戴幂｛罒離｝。衣多毛毼裘（毼，胡割反），全剥牛脚皮为靴。项系铁钏。王与酋帅金饰首，胸前悬一金花，径三寸。其土高，气候凉，多风少雨。宜小麦、青斜。山出金、银，多白雉。水有嘉鱼，长四尺鳞细。炀帝大业四年，其王遣子弟宜林率嘉良夷六十人朝贡。嘉良有水阔六七十丈，附国水阔百馀丈，并南流，用皮为舟而济。附国南有薄缘夷，风俗亦同。西有女国。其东北连山，绵亘数千里，接党项及诸羌（案其地接汶山，故为附焉）。

○哀牢

哀牢，後汉时通焉。其先有妇人名沙壹，居於牢山。尝捕鱼水中，触沈木若有感，因怀妊，十月，产男子。後沈木化为龙，出水，因舐其男之背。其母鸟语，谓背为九，谓坐为隆，因名曰九隆。後渐相滋长，种人皆刻画其身，象龙文，衣背著尾。九隆代代相继，乃分置小王，往往邑居，散在溪谷。绝域荒外，山川阻深，生人以来，未尝交通中国。光武建武中，其王贤栗等遂率众人户二千七百诣越嶲太守郑鸿降，求内属。帝封贤栗等为君长。自是岁来朝贡。明帝永平中，哀牢王柳貊遣子率种人内属，其称邑王者七十人，户五万一千八百九十四，界去洛阳七千里，明帝以其地置哀牢、博南二县（今雲南、越嶲之西），割益州郡西部都尉所领六县（後汉六县谓不韦、嶲唐、北苏、叶榆、邪龙、雲南，并今雲南、越嶲之西），合为永昌郡（即今雲南郡）。始通博南山，渡兰仓水（《华阳国志》曰："博南县西山，高三十里，越之得兰仓水），行者苦之。歌曰："汉德广，开不宾。度博南，越兰津。渡兰仓，为他人。"哀牢人皆穿鼻儋耳（儋，丁甘反），其渠帅自谓王者，耳皆下肩三寸，庶人则至肩而巳。土地沃美，宜五榖、蚕桑。染采文绣，兰干细布（《华阳国志》曰："兰干，獠言紵也。"），织成文章绫锦。有梧桐木华，绩以为布（《广志》曰："梧桐有白者，剽国有桐木，其华有白毳，取毳淹绩，缉以为布。"），幅广五尺，洁白不受垢汙。先以覆亡人，然後服之。其竹节相去二丈，名曰濮竹。出铜、铁、铅、锡、金、银、光珠（《博物志》曰："光珠即江珠。"）、琥珀、水精、瑠璃、轲虫、蚌珠、孔雀、翡翠、犀、象、猩猩、貊兽（《山海经》云："猩猩知人名。"据《华阳国志》曰："永昌郡有猩猩能言，取其血可以染朱罽。"荀卿子曰："猩猩能言笑。"《淮南　万毕术》曰："妇终知来，猩猩知往。"注云："并神兽也。"後魏郦元注《水经》云："武平郡封溪县有兽名猩猩，猿形人面，身毛黄，姿颜端正，善学人语，闻者无不酸楚。"太原王纲著传云："阮研曾使封溪，见邑人说猩猩好酒及履，里人置之山谷，尝行路，百数为群，见酒物等，知人设张取之。此兽甚灵，先知其人祖父姓名而骂曰：'奴欲杀我，舍尔去也。'既去复还，因相呼曰：'试共尝酒。'及饮，乃甘其味，逮乎醉，偕擒之无遗逸。遂置槛中，随其所欲饲之。将烹，索其肥者，乃自推择，泣而遣之。"又《礼记》曰："猩猩能言。"《广志》云："猩猩唯闻其啼，不闻其言。出交趾郡封溪县。"按前代永昌郡即今雲南郡，武平郡即今安南郡，并封略之内。古谓其灵而智，不因人教而解人语，殊为珍异。秦汉以降，天下一家，即岭南献能言鸟及驯象，西域献汗血马，皆载之史传，以为奇物，复广异闻，声教远覃，如越裳白雉之类，故彰示後代，则猩猩不劣於鸟、象，何为独无献乎？获之以充口实，则致之固难也。王莽置汉孺子於西壁中，禁人与语，及长，不能名六畜。猩猩若非灵异，自解人语，即须因教方成，又不可容易而为庖膳也。是知诸家所说，不加考覈，递相祖述耳。佑以为《广志》尤足徵矣。血染朱罽，遍问胡商，元无此事，故详而疏之）。永昌太守郑纯为政清洁，化行夷人，与哀牢夷人约，邑豪岁输布贯头衣二领，盐一斛，为常赋，夷俗安之。唐麟德元年五月，於昆明之梇栋川置姚州都督府，每年差兵募五百人镇守。武太后神功二年闰十月，蜀州刺史张柬之上表曰："姚州者，古哀牢之旧国，本不与中国交通。前汉唐蒙开夜郎、滇、筰，而哀牢不附。至光武季年，始请内属，汉置永昌郡以统理之，税其盐布毡罽以利中土。其国西通大秦，南通交趾，奇珍进贡，岁时不阙。及诸葛亮五月度泸，收其金银盐布以益军储，使张伯岐选其劲卒以增武备。前代置郡，其利颇深。今盐布之税不供，珍奇之贡不入，而空竭府库，驱率平人，受役夷蛮，肝脑涂地。汉以得利既多，历博南山，涉兰仓水，更置博南、哀牢二县。蜀人愁怨，行者作歌。盖汉得其利，人且怨歌。今於国家无丝髪之利，在百姓受终身之酷。往者诸葛亮破南中，使其渠帅自相统领，不置汉官，亦不留镇守。臣窃以亮之策，妙得羁縻蛮夷之术。今姚府置官，既无安边静寇之心，又无葛亮且纵且擒之术。唯知诡谋狡算，恣情割剥，贪婪劫掠，积以为常；扇动酋渠，遂成朋党，提挈子弟，啸引凶愚。今见散亡彼州，专以掠夺为业。姚州本武陵县主簿石子仁奏置，之後长史李孝让、辛文协并为群蛮所杀，又使将军李义总往征，郎将刘惠在战阵死，其州遂废，即诸葛亮称置官留兵有三不易之言遂验。垂拱四年，南蛮郎将王善宝、昆州刺史爨乾福又请置州，奏言所有课税，自出姚府管内，更不劳扰蜀川。及置州後，录事参军李棱为蛮所杀。延载年中，司马成琛请於泸南置镇七所，遣蜀兵防守，自此蜀中骚扰，於今不息。伏乞省罢姚州，使隶嶲府，岁时朝觐，同之蕃国。泸南诸国悉，废於泸北置关，百姓非奉使入蕃，不许交通往来。"疏奏不纳。

○南诏

南诏，或曰鹤柘、曰龙尾、曰苴咩、曰阳剑。本哀牢夷後，乌蛮别种。夷语王为诏，其先渠帅有六，诏号"六诏"，曰蒙嶲诏、越析诏、浪穹诏、邆睒诏、施浪诏、蒙舍诏。兵埒不能相君长，蜀诸葛亮讨定之。蒙舍诏在诸部南，故曰南诏。居永昌、姚州之间，铁桥之南。东距爨，东南属交趾，西摩伽佗，西北与吐蕃接，南女王，西南骠，北抵益州，东北际黔、巫。王都羊苴咩城，别都曰善阐府。王自称曰元，犹朕也；谓其下曰昶，犹卿、尔也。官之大者曰清平官，以决国事，犹唐宰相也。爽，犹省也。督爽，总三省也。百家有总俗，千家有治人官，万家有都督一。凡田五亩曰双，上官授田四十双，上户三十双，以是为差。壮者为战卒，有马为骑军。一将统千人，四军置一将。其外有六节度，二都督，十睑。夷语睑若州，云：祁鲜山之西多瘴歊，地平，草不枯。自曲靖州至滇池，人水耕，食蚕以柘，蚕生阅二旬而茧。大和、祈鲜而西，人不蚕，剖波罗树实，状若絮，纽缕而幅之。有井产盐，有野桑生石上，其材可为弓，不筋漆而利。长川诸山有金。越睒之西，多荐草，产善马。妇人不粉黛，以苏泽髪。俗以寅为正，四时大抵与中国少差。师行，以二千五百人为一营。其法：前伤者养治，後伤者斩。犁田一牛三夫，前挽、中压、後驱。然专於农，无贵贱皆耕。不繇役，岁输米二斗。一艺者给田，二收乃税。王蒙氏，父子以名相属。自舍龙以来，有谱次可考。舍龙生细奴逻，唐高宗时遣使者入朝，赐锦袍。其孙炎閤，武后時入朝。炎閤立，死开元时，弟盛逻皮立，生皮逻閤、授特进，封台登郡王。炎閤未有子時以閤罗凤为嗣，及生子，还其宗，而名成閤，遂不改。开元末，皮逻閤逐河蛮，取大和城，又袭大釐城守之。因城龙口，夷语山陂陀为"和"，故谓大和，以处閤羅鳳，天子詔賜皮邏閤名归义。当是时，五诏微，归义独疆，乃厚以利啖剑南节度使王昱，求合六诏为一，制可。归义巳并群蛮，遂破吐蕃，浸骄大。入朝，天子亦为加礼，又以破渳蛮功，驰遣中人册为雲南王，赐锦袍、金钿带七事。於是徙治大和城。天宝初，遣閤罗凤子凤迦异入宿卫，拜鸿胪卿，恩赐良异。七载，归义死，閤罗凤立，袭王，以其子凤迦异为瓜州刺史。初，安宁城有五盐井，人得煮鬻自给。玄宗诏特进何履光以兵定南诏境，取安宁城及井，复立马援铜柱，乃还。鲜于仲通领剑南节度使，卞忿少方略。故事，南诏尝与妻子谒都督，过雲南，太守张虔陀私之，多所求丐，閤罗凤不应。虔陀数诟靳之，阴表其罪，由是忿怨，反，发兵攻虔陀杀之，取姚州及小夷州凡二十二。明年，仲通自将出戎、嶲州，分二道进次曲州、靖州。閤罗凤遣使者谢罪，愿还所掳，得自新，旦城姚州；如不听，则归命吐蕃，恐雲南非唐有。仲通怒，囚使者，进薄白厓城，大败引还。閤罗凤敛战胔，筑京观，遂北臣吐蕃，吐蕃语谓弟，为锺称赞普锺，给金印，号"东帝"。揭碑四门，明不得巳叛，曰："我上世世奉中国，累封赏，後嗣容归之。若唐使至，可指碑澡祓吾罪也。"会杨国忠以剑南节度当国，乃调天下兵凡十万，使侍御史李宓讨之，辇饷者尚不在。涉海而疫死相踵於道，宓败於太和城，死者十八。亦会安禄山反，閤罗凤因之取嶲州会同军，据清溪关，以破越析，枭於赠，西而降寻傅、骠诸国，寻傅蛮者，俗无丝纩，跣履榛棘不苦也。射猪，生食其肉。战，以竹笼头如兜鍪。其西有裸蛮，亦曰野蛮。漫散山中，无君长，作槛舍居。男少女多，无田农，以木皮蔽形，妇或十或五共养一男子。广德初，凤迦异筑柘东城，诸葛亮石刻故在，文曰："碑即仆，蛮为汉奴。"夷畏誓，常以石支梧。大历十四年，閤罗凤卒，以凤迦异前死，立其孙异牟寻以嗣。异牟寻有智数，善抚众，略知书。母李，独锦蛮女也。独锦蛮亦为乌蛮种，秦藏川南。天宝中，命其长为氾州刺史，世与南诏婚聘。异牟寻立，悉众二十万入寇，与吐蕃并力，一趋茂州，逾文川，扰灌口；一趋扶、文，掠方维、白坝；一侵藜、雅，叩邛郲关。令其下曰："为我取蜀为东府，工伎悉送逻娑城，岁赋一缣。"於是进陷城聚，人率走山。德宗发禁卫及幽州军以援东川，与山东兵合，大败异牟寻众，斩首六千级，擒生捕伤甚众，颠踣厓峭且十万。异牟寻惧，徙苴咩城，筑袤十五里，吐蕃封为日东王。然吐蕃责赋数，悉夺其险立营候，岁索兵助防，异牟寻稍苦之。唐人郑回为清平官，说异牟寻曰："中国有礼仪，少求责，非若吐蕃婪刻无极也。今弃之复归唐，无远戍劳，利莫大於此。"异牟寻善之。会节度使韦皋抚诸蛮有威惠，诸蛮颇得异牟寻语，白皋。贞元九年，乃遣使者趣成都，遗皋书，愿竭诚自新，归款天子，请加戍剑南、西山、泾原等州，安西镇守，扬兵四临，委回鹘诸国，所在侵掠，使吐蕃势分力散，不能为边患。德宗嘉之，赐以诏书。异牟寻乃杀吐蕃使，迎唐使，遣其臣随使入朝。初，吐蕃与回鹘战，杀伤甚众，乃调南诏万人。异牟寻欲袭吐蕃，阳示寡弱，以三千人行，即自将数万踵後，昼夜行，大破吐蕃於神川，遂断铁桥，溺死以万计，俘其五王。乃遣使入献地图、方物，请复号南诏。帝赐赉有加，遣使册异牟寻为南诏王。异牟寻迎使拜诏甚恭。寻遣清平官入谢，贡方物。复攻吐蕃，取昆明城以食盐池。又破施蛮、顺蛮，并虏其王，置白厓城，因定磨些蛮，隶昆山西爨故地。破茫蛮、掠梇栋蛮、漠裳蛮以实雲南东北。十五年，异牟寻谋击吐蕃，帝许出兵助。又请以大臣子弟为质於皋，舍之成都令就学。且言："昆明、嶲州与吐蕃接，不先加兵，为虏所胁，反为我患。"请皋图之。时唐兵比岁屯京西、朔方，大峙粮，欲南北并攻取故地。然南方转饟稽期，兵不悉集。是夏吐蕃饥疫，赞普死，新君立。皋揣虏未敢动，劝异牟寻缓举。会吐蕃大臣谋袭南诏，皋乃命部将屯黎、嶲二州为援。既而吐蕃五万分二军攻雲南，一军攻嶲州。皋将扶忠义取末恭城，俘系牛羊千计。吐蕃将马定德、监军野多输煎等俱来降，虏气衰，军不振，无功而还，期以明年。吐蕃苦唐、诏犄角，亦不敢图南诏。异牟寻比年献方物，天子礼之。元和三年，异牟寻死，遣使吊祭。子寻閤劝立，或谓梦凑，自称"骠信"，夷语君也。改赐元和印章。明年死，子劝龙晟立，淫肆不道，上下怨疾。十一年，为梇栋节度王嵯巅所杀，立其弟劝利。诏少府少监李铣为册立吊祭使。劝利德嵯巅，赐氏蒙，封"大容"，蛮谓兄为"容"。长庆三年，始赐印。是岁死，弟丰祐立。丰祐偟敢，善用其下，慕中国，不肯连父名。穆宗使京兆少尹韦审规持节临册。丰祐遣洪成酋、赵龙些、杨定奇入谢天子。於是，西川节度使杜元颖治无状，障候弛沓相蒙。时大和三年也。嵯巅乃悉众掩邛、戎、嶲三州，陷之。入成都，止西郛十日，慰赉居人，市不扰肆。将还，乃掠子女工技数万引而南，人惧自杀者不胜计。救兵逐，嵯巅身自殿，至大度河，谓华入曰："此吾南境，尔去国当哭。"众号恸，赴水死者十三。南诏自是工文织，与中国埒。明年，上表请罪。比年使者来朝，开成、会昌间再至。大中时，李琢为安南经略使，苛墨自私，以斗盐易一牛，夷人不堪，结南诏将段酋迁陷安南都护府，号"白衣没命军"。南诏发朱弩法苴三千助守。然朝贡犹岁至，从者多。杜悰自西川入朝，表无内蛮傔，丰祐怒，即慢言索质子。会宣宗崩，使者告哀。是时，丰祐亦死，坦绰酋龙立，恚朝廷不吊恤；又诏书乃赐故王，以草具进使者而遣。遂僭称皇帝，建元建极，自号大礼国。懿宗以其名近玄宗嫌讳，绝朝贡。乃陷播州。安南都护李鄠屯武州，咸通元年，为蛮所攻，弃州走。明年，攻邕管。诏湖南观察使蔡袭发诸道兵二万屯守，南诏惮畏不敢出。会诏左庶子蔡京经制岭南，忌袭功，奏罢其兵，南诏乃攻交州，进略安南，陷之。诏诸军保岭南，更以秦州经略使高骈为安南都护。南诏稍逼邕州，乃大兴诸道兵益戍，又分兵屯容、藤披蛮势。置行交州於海门。五年，南诏回掠嶲州以摇西南，西川节度使萧邺率属蛮鬼主邀南诏大度河，败之。明年，复来攻，尽杀戍卒。时安南久屯，两河锐士瘴毒死者十七，高骈以选士五千度江，败林邑兵於邕州，逐攻交州。战数胜，士酣斗，斩首三万级，安南平。十年，酋龙复入寇，陷嘉州、黎州，进攻成都，次眉州。蛮本无谋，不能乘机会鼓行亟驱，但蚍结蝇营，忸卤剽小利，处处留屯，故蜀孺老得扶携悉入成都。闾里皆满，蛮傅外郛。西川节度使卢耽遣将出兵，三面苦战，蛮引却。帝遣东川节度使颜庆俊以兵应接，蛮闻凤翔、山南军且来，乃迎战。王师烧其攻具，蛮大败，乃引去。酋龙年少嗜杀戮，亲戚异己者皆斩，兵出无宁岁，男子十五以下悉发，妇耕以饷军。十四年，复寇蜀，攻大度河，陷黎州，入邛州。成都大震，城中固守。蛮至新津而还，回寇黔中，俄攻黎州。僖宗乾符元年，劫掠嶲、雅间，破黎州，入邛崍关，掠成都，成都闭三日，蛮乃去。诏以高骈领西川节度使。骈至，阅精骑五千，逐蛮至大度河，夺铠马，执酋长五十斩之，收邛崍关，复取黎州，南诏遁还。酋龙使奉书丐和。骈答曰："我且将百万众至龙尾城问尔罪。"酋龙大震。自南诏叛，天子数遣使至其国，酋龙不肯拜，使者遂绝。骈以其俗尚浮屠法，故遣浮屠景仙摄使往，酋龙与其下迎谒且拜，乃定盟而还。遣清平官酋望赵宗政、质子二十入朝乞盟，请为兄弟若舅甥。诏拜景仙鸿胪卿、检校左散骑常侍。骈结吐蕃尚延心、偗未、鲁耨月等为间，筑戎州马湖、沐源川、大度河三城，列屯拒险，料壮卒为平夷军，南诏气夺。酋龙恚，发疽死，伪谥景庄皇帝。子法嗣，改元贞明、承智、大同，自号大封人。法年少，好畋猎酣逸，衣绛紫锦罽，镂金带。国事颛决大臣。乾符四年，遣陀西段瑳宝诣邕州节度使辛谠请修好，诏使者答报。未几，寇西川，骈奏请与和亲，右谏议大夫柳韬、吏部侍郎崔澹醜其事，上言："远蛮畔逆，乃因浮屠诱致，入议和亲，垂笑後世。骈职上将，谋乖谬，不可从。"遂寝。蛮使者再入朝议和亲，而骈从荆南，持前请不置。宰相郑畋、卢携争不决，皆罢。帝手诏问崔安潜和亲事，答曰："雲南姚州譬一县，中国何资於彼而遣重使，加厚礼？彼且妄谓朝廷畏怯无能，脱有他请，何以待之？且天宗近属，不可下小蛮夷。"南诏知蜀强，故袭安南，陷之，都护曾兖奔邕府，戍兵溃。会西川节度使陈敬瑄申和亲议，时卢携复辅政，与豆卢琢皆厚骈，入谲说帝曰："咸通以来，蛮始叛命，再入安南、邕管，一破黔州，四盗西川，遂围卢耽，召兵东方，戍海门，天下骚动，十有五年，中藏空虚，士死瘴疠，可谓痛心！今朝廷财匮兵少，安南客戍单寡，钞冬寇祸可虞。诚命使临报，纵未称臣，且伐其谋，外以縻服蛮夷，内得蜀休息也。"帝谓然，乃以宗室女为安化长公主遣使许婚。使还，具言骠信诚款，以为敬瑄功，进其官。南诏遣其宰相赵隆眉、杨奇混、段义宗朝行在，迎公主，高骈自杨州言："三人，南诏腹心，宜止而鸩之，蛮可图也。"帝从之。隆眉等皆死，自是谋臣尽矣，蛮亦衰。法死，伪谥圣明文武皇帝。予舜化立。遣使款黎州修好，昭宗不答。後中国乱，不复通。後唐同光三年，既平蜀，魏王继岌奏赍书招谕南诏蛮。天成元年，供奉官李彦楷等雲南使回。嶲州山後两林百蛮都鬼主、右武卫将军李卑晚，差大鬼主傅能阿花等来朝贡，明宗引见，加其官，遣还。二年七月，遣使入蛮。九月，西川奏："据黎州状申：雲南使赵和於大度河南起舍一间，留信物十五笼，并杂诗一卷。"递至阙下。宋太祖鉴唐之祸，基於南诏，乃弃越嶲诸郡，以大度河为界，使欲为寇则不能，为臣则不得。横山有寨宜管，以西虎头关九十里险甚，所在把握，峒丁结聚，道路荒僻，大理益不通於中国。皇祐中侬智高败奔大理，其国捕之以闻。熙宁九年，遣使贡方物。自後不常来，亦不领於鸿胪。政和五年，广州观察使黄璘奏，南诏大理慕义怀来，愿为臣妾，欲听其入贡。诏置局於宾州。六年，遣进奉使李紫琮等过鼎州，请诣学瞻拜宣圣像，许之，遂遍谒见诸生。又乞观御书阁，阅读御制，举笏叩首。七年，至京师贡马及麝香等。制以其王段和誉为金紫光禄大夫、检校司空、雲南节度使、上柱国、大理国王。高宗绍兴三年，广西奏，大理国欲进奉及卖马事。上曰："令卖马，进奉可勿许，彼之进奉，实利贾贩，但令帅臣边将，偿其马直当价，则马当继至，庶可增诸将骑兵，不为无益也。"六年，广西经略司奏，大理人使进奉表章国信及象、马，约五月至横山。诏所进方物，除不受外，馀驿付行在，仍计价优与，回赐章表等，递进降敕书回答。

石湖范氏《桂海虞衡志》曰："大理，南诏国也。本唐小夷蒙会诏，在诸部最强，故号南诏。自皮逻閤并五诏为一，受册封雲南，王至异牟寻封南诏王，至酋龙而称"骠信"，改元自称大礼国。今其与中国接，乃称大理国，与《唐史》礼、理字异，未详所始。大理地广人庶，器械精良，前志载之详矣。邕州右江水与大理大槃水通，大槃在大理之威楚府，而特磨道又与其善阐府者相接。自邕州道诸蛮獠至大理，不过四五十程，产良马，可与横山通。北梗、自杞、南梗、特磨久不得至，语在大理马条下。乾道癸巳冬，忽有大理人李观音、得董六斤黑张、般若师等率以三字为名，凡二十三人至横山议市马。出一文书，字画略有法，大略所须《文选五臣注》、《五经广注》、《春秋後语》、《三史加注》、《都大本草广注》、《五藏论》、《大般若十六会序》及《初学记》、《张孟押韵》、《切韵》、《玉篇》、《集圣历》、《百家书》之类；及须浮量钢器并碗（疑即饶州浮梁磁器。书梁作量），琉璃碗壶及紫檀、沈香水、甘草、石决明、并泉石、蜜陀僧、香蛤、海蛤等药，称利正二年十二月，其後云：古人有云'察实者不留声，观行者不识词'，知己之人，幸逢相谒，言音未同，情虑相契。吾闻夫子云：'君子和而不同，小人同而不和。'今两国之人不期而会者，岂不习夫子之言哉！续继短章，伏乞斧伐。"短章有："言音未会意相和，远隔江山万里多"之语。其人皆有礼仪，擎诵佛书，碧纸金银字相间。邕人得其《大悲经》称为坦绰赵般若宗祈禳目疾而书。坦绰、酋望、清平官皆其官名也。邕守犒来者，厚以遣归。然南诏地极西南，当为西戎，尤迩蜀都，非桂帅所当镇抚。"








◇又求自试表

五帝之世非皆智，三季之末非皆愚，用与不用，知与不知也。夫相者，文德昭者也；将者，武功烈者也。文德昭，则可以匡国朝，叙百揆，稷、契、夔、龙是矣；武功烈，则可以征不庭，广邦境，南仲、方叔是矣。昔伊尹之为媵臣，至贱也；吕尚之处屠钓，至陋也。及其见举于汤、文，诚道合志同，岂复假近习之荐，因左右之介哉？昔骐骥之于吴坂，可谓困矣。及其伯乐相之，孙子御之，形体不劳，而坐取千里。伯乐善御马，明君善御臣，诚任贤使能之明效也。（案：篇首至此，与《魏志》本传所载《陈审举疏文》同，《艺文类聚》作《又求自试表》。考《文馆词林》载明帝答诏云：「省览来书，至于再三。」则《求自试》，似非一表，盖《艺文》据《植集》本，因与本传异耳，录之不嫌复出。）昔段干木修德于闾阎，秦军为之辍攻，而文侯以安；穰苴授节于邦境，燕晋为之退师，而景公无患。皆简德尊贤之所致也。愿陛下垂高宗傅岩之明，以显中兴之功。（《艺文类聚》五十三）

夫人贵生者，非贵其养体好服，终竟年寿也，贵在其代天而理物也。夫爵禄者，非虚张者也，有功德然后应之，当矣。无功而爵厚，无德而禄重，或人以为荣，而壮夫以为耻。故太上立德，其次立功，盖功德者所以垂名也。名者不灭，士之所利，故孔子有夕死之论，孟轲有弃生之义。彼一圣一贤岂不愿久生哉？志或有不展也。是用喟然求试，必立功也。呜呼！言之未用，欲使后之君子知吾意者也。（《魏志·陈思王值传》注引《魏略》。植虽上此表，犹疑不见用，故曰云云。）


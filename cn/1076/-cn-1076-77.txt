卷七十七

<史部,诏令奏议类,奏议之属,历代名臣奏议>

钦定四库全书

历代名臣奏议卷七十七

明　杨士奇等　撰

宗室

宋仁宗时张方平上论曰臣闻昔在帝尧克明俊德以亲九族九族既睦而後平章百姓恊和万邦三代之王莫不封建宗子以为藩卫周之宗盟异姓为後其敦叙世族之义则有饮食之礼亲睦伯叔之国则有脤膰之赐及其衰也幽王不能燕乐同姓骨肉相怨而頍弁角弓之刺兴焉平王弃其九族而葛藟之讥起焉然维城毗辅翼奨王室故有周之享国逾八百年及乎孤秦郡县天下专自封大不复建侯子弟单微势同匹庶及山东寇起孑立无救四方瓦解遽至颠覆二汉之制屏翰支子入参宿卫宗室贤者预闻朝政亲疎杂用轻重相权故基祚揺而更安国命絶而复续魏氏简薄兄弟隔远族人制诸藩王不许朝觐文如鄄城武若任国关防禁固才不试展而乃忍死待贼托孤寄命本根浅弱龟鼎速迁司马氏近鉴当涂谋安後世配兵诸子分据要地永嘉之後祸变尤作自相屠刈过於血仇离石啸乱区域太扰羌胡纷起王制剥尽犹赖藩戚抚临方面故大命重集于江左焉中兴之後敦峻干诛皆自上流蹙逼京邑故自晋世逮于宋齐险害都会必命王室子弟镇督之于後刘萧二明昏迷悖乱忌同好异纵其寻斧枝干都尽枯枿兀然股肱悉除但存胷领险慝之人以为利奸雄之臣以为福故使齐梁坐移神器呜呼灭天理反人道汚礼义伤风教凶德之大其惟内自诛夷者乎近者唐氏创业亦多宗室立功中世已还多难之际斧钺往讨嵓廊谟谋书勲鼎旗流於史牒者同姓近属实繁有徒臣闻教莫大於亲亲道莫大於立爱故传称六逆其一曰疎间亲夫子曰君子笃於亲则民兴於仁伏惟我国家德厚流光庆基凭固天实保定长发其祥韡韡杕华既和乐而且孺振振公姓皆信厚而有穆宜乎德教自家而刑国孝悌达于四方者矣至于爵德官才教劝长善之道臣犹窃歉疑若有未尽至者采其大要敢僭论焉

方平又论曰臣闻周之五等分土继世立适以长不以贤立子以贵不以长无嫡选庶兄亡弟及故子孙传祚与王家始终其支子为群公子公子之子为公孙逮乎世代已远服属且疎则名以其祖之所居官或封邑或字或諡因以为教以缀亲别本而各仕其国为卿大夫士焉汉之封爵皇子则王王子则侯王侯世及无嫡则絶後武帝复使诸王得推恩封子弟为列侯而王国之嗣无不侯矣其宗室同姓肺腑之亲入居卿相出为牧守中外逓处惟才是用故诸刘繁衍弥漫乎天下曹氏裁制藩戚最为无道至于隔其兄弟吉凶之问禁其婚媾庆吊之礼上不得预朝觐下不得交人事离恩絶义断弃天常能者被拘才者不试故曹植自比圈牢之养物求一效死之地而不得气类乖疎公族翦弱故司马氏乘间而起如袭虚邑焉南北之际晋宋之事尹正王府督领藩镇兵戍之地险要之都必命宗枝分居岳牧爰及隋唐未之替也我国家祥符之前皇亲尚出临郡後絶外授初无他衅且天下一统承平治宁藩郡之势制如臂指不比江左隋唐都督节察辄千里百城事权之大也又何忌焉盖以其骄贵放恣鲜遵轨度罔自抑畏不知小人之依故朝廷推示大公为百姓计上全亲亲之义下为元元之福尔且国家基图安固源流深长古者族食世降一等亲必有尽属必益远及本支百世衍大蕃昌有艺文如向歆材略如皋勉又可以勿用乎哉夫天子建国诸侯立家大夫有二宗士有隶子弟上下尊卑莫不用其宗戚以自佐佑春秋秦伯之弟鍼出奔晋讥其有千乘之国而不能容其母弟至使出仕于晋故谓之出奔方今天下之大郡国之广百官衆职文武参布宗室子弟岂无智可以效一官才可以帅一校者欤彼夫执事内外之臣统理军民之长规约条教又岂生而知之盖习之则至矣臣愚以谓诸皇宗天戚有能修整端良者宜稍试其材出领郡职入参环卫异同并进亲疎杂用轻重相制等级相权唐之诸王率为州郡别驾汉之藩国衆务由於内史诚约汉唐之制渐用而叙进之选量上下律之以法宜其才用能否志行僻正可得而着见矣则又察其谨良庄慎者以备王室爪牙焉诗曰岂无他人不如我兄弟诚使盘维之固岂非庙社之休乎

方平又论曰臣闻昔在帝舜命后夔典乐教胄子夏有东西之序商建左右之学周则有大司乐掌成均之法乐师治国学之政自王及群后之子皆训以四术三行之事又庶子之正於公族者亦教以孝弟睦友子爱之道明父子之义长幼之序故庶子之官治而邦国有伦衆乡方矣自秦燔灭先王之道而教其子以申商刑名之言不复有庠序之事汉虽开设学校选置师儒而国子遂废齿学之礼今诸宫院讲说教授之官实古师友之地且天枝帝胄习见贵骄生於深宫之中长乎妇人之手甫出就傅性习之始朝廷当为慎择道德之老经术之儒庄介坚质之人纯重规矩之士俾正言日入於其耳善道薰袭於其心使知恭俭之为令名严畏之为吉德耸励之以乐善则有荣赏福祥之事诫惧之以趋恶则有刑罪祸败之言善恶之端实由师友今乃使自荐请即为除授凡选人充职一岁乃得改官至有商贩初仕轻薄少年率侥幸以自媒为进宦之捷径以备优弄之具曾何诲导之为夫食荼蓼者不知荠甘居嬴博者必为齐言绀緅随染薰莸易器况人抱血气刚柔之性函欲恶荒佚之情书曰位不期骄禄不期侈此言富贵不与骄侈相期势必自至者也而不节之以德义辅之以正人欲其不入於邪动克由礼其可得乎周公曰孺子其朋孺子其朋其往言方幼孺当慎所与朋处者也子曰损者三友友便僻友善柔友便佞损矣臣伏见近建睦亲之宫制度周大前拱宸极後固国基夫汉立诸侯之邸才备乎朝宿唐建诸王之院专宠乎近亲未有能纠合宗族均恩等义如今之美者也其设司分局纲维备矣至于教育劝励之道臣敢献愚焉其诸院讲说教授之官臣谓宜择其学问精博志行端修之士定其员数中开广堂为之学馆凡宫族子弟尊卑咸会而以齿叙焉晨以谈经昼以学文学官分掌之而命耆德近臣一人緫摄焉其勤於肄业恭懿庄俭学艺特优者使之上闻迁其秩禄加之赐赉以旌之则其不率教者不待罚而愤悱知劝矣锵如冠佩虽居象魏之间洋然颂声如在洙泗之上不亦美哉故为国以礼动人以行王化之大者贵游公卿之子弟州乡庠塾之士人莫不上靡德音下修志业四方风动其教不肃而成矣振振公族咸如麟趾之时緜緜葛藟更茂本根之庇可为德化之徵邦家之光也

英宗治平二年侍御史赵瞻上奏曰臣伏闻别嫌明微者礼之大经并后匹嫡者事之深戒商周庶子外为藩屏汉魏诸王出就封国此所以尊储贰之定分着宗室之大法不使宠爱之私窥图之计得以萌心也窃见皇子三位兴造大备岁荒夏疫作已为讥况宫制院名居非其所虽人子性行自隆友悌而国家礼法贵示降差并列东宫恐乖古典昔唐太宗移太子承乾之第魏王泰居于武德殿魏文正谏之以为太逼东宫太宗遽然省悟遣还外第然以一存此意终致後患故争常起於所轧而祸常生於所忽历观前代圣君贤父率亦不能尽斯乱原惟陛下精察熟虑使安其所下此议于儒臣俾援证于典礼庶乎朝廷陵僭之疑一定而於骨肉孝悌之意愈深焉至如宫邸之制过丽则侈心生工徒之役违时则乖气应因兹垂恤一切渐罢实为天下之幸英宗时殿中侍御史傅尧俞上奏曰臣伏闻以疏而谋亲者忠蔽於慈爱缘始而图远者言近乎迂阔惟推心於大公则爱不能惑鉴古而深念则迂有可察臣所以自忘其身疏而长虑於事始者也然词略则在理难悉语深则於事非便辄陈梗槩惟陛下思之臣独念古先哲王緫擥天下其临断万务则罔或不周及於父子之间鲜克无悔岂非爱牵於内而义不胜情者哉伏见皇第二子开国东阳位与颖王相去才一阶耳起居出入事颇均齐虽出合封王具存故事又其天资信厚久炙圣训友于雍睦固异於人臣犹恐异时年各长成左右使令迭生毁誉岁月浸久或有可念夫有始卒盖圣人难之陛下学通古今当为万世垂法臣谓宜及颢等幼少便为节制待颢以下恩意礼秩常与颖王差远使有限隔无可陵之势则社稷无疆之福昔者诞告外廷臣不敢遽献愚瞽今辄复陈露者望陛下默留圣意尧俞又奏曰臣伏闻应天以实而怀人以德故天不必牲玉之日告人不必金币之户及是以昔者圣帝明王之有天下也必本诚意推仁术以感会天人之心然後身享无穷之休而地有不拔之固臣实愚贱辄昧死有言惟陛下寛其妄狂怜其悃愊则不胜幸甚恭惟大行皇帝举天下而畀之陛下頋念恩德岂有既乎其所以累陛下者独数女耳今大行梓宫在殡越国公主出居外邸抚存恩渥未有隆厚杂遝之事闻於人者陛下癸酉赦书大行庆赉主婿李玮例移别镇实恐议者以为歉然伏料陛下以因山有期所未遑暇然龎鸿之泽渐沾皇族此臣所以妄狂以进其悃愊者也望陛下念先帝素意所向之深者务为周旋頋遇内尽陛下恳恳之怀饰以恩意宠光外副海内顒顒之望则天必降监頋諟尽庆云景星不足以为陛下之福人必悲伤感叹极肌肤骨髓不足以藏陛下之仁臣非附下罔上者不敢与李玮为地直举一端冀陛下易察耳乞母出臣章惟陛下留神采择

翰林学士王珪等奏今月某日中书批送到门下侍郎兼兵部尚书同门下平章事昭文馆大学士监修国史韩琦等状奏伏以出於天性之谓亲缘於人情之谓礼虽以义制事因时适宜而亲必主於恩礼不忘其本此古今不易之常道也伏惟皇帝陛下奋乾之健乘离之明拥天地神灵之休荷宗庙社稷之重即位以来仁施泽浃九族既睦万国交欢而濮安懿王德盛位隆宜有尊礼陛下受命先帝躬承圣统顾以大义後其私恩慎之重之事不轻发臣等忝备宰弼实闻国论谓考古约礼因宜称情使有隆恩而广爱庶几上以彰孝治下以厚民风臣等伏请下有司议濮安懿王及谯国太夫人王氏襄国太夫人韩氏仙游县君任氏合行典礼详处其当以时施行谨具状奏闻伏候勑旨治平元年五月二十八日进呈奉圣旨候过仁宗皇帝大祥别取旨治平二年四月九日再进呈奉圣旨送太常礼院与两制待制已上同共详定闻奏臣等谨案仪礼丧服为人後者传曰何以三年也受重者必以尊服服之为所後者祖父母妻妻之父母昆弟昆弟之子若子若子者言皆如亲子也又为人後者为其父母传曰何以期也不贰斩也何以不贰斩也特重於大宗者降其小宗也又为人後者为其昆弟传曰何以大功也为人後者降其昆弟也以此观之为人後者谓之子不敢复頋私亲圣人制礼尊无二上若恭爱之心分施於彼则不能专壹於此故也是以秦汉以来帝王有自旁支入承大统者或推父母以为帝后皆见非当时取讥後世臣等不敢引以为圣朝法况前代入继者多宫车晏驾之後援立之策或出母后或出臣下非如仁宗皇帝年龄未衰深惟宗庙之重祗承天地之意於宗室衆多之中简拔圣明授以大业陛下亲为先帝之子然後继体承祧光有天下濮安懿王虽於陛下有天性之亲頋复之恩然陛下所以负扆端冕富有四海子子孙孙万世相承者皆先帝之德也臣等愚浅不达古今窃以为今日所以崇奉濮安懿王典礼一依先朝封赠期亲尊属故事高官大国极其尊荣谯国太夫人襄国太夫人仙游县君亦改封大国太夫人考之古今实为宜称臣等谨议

殿中侍御史范纯仁论濮王称亲未当状曰臣伏闻手诏节文称亲之礼谨遵慈训追崇之典岂易克当固已见陛下守义徇公慎重之至也然称亲之礼殊未为安羣口纷纭不胜嗟愤臣等窃议皇太后手书称亲之意盖用汉宣故事欲行於今乃与中书门下元建皇考之议大体相依此不免为两统二父之失所以议者喧然皆谓母后手书非出慈寿之本意皆建议之臣眩惑交构成就其谋欲自掩其恶而杜塞言者之口也臣观陛下继明之始与汉宣故事不同宣帝之时尚为有司所奏为人後者为之子请谨视孝昭所为未有却令大宗正统之母追称小宗所生为亲也错乱礼法失其本意若欲以濮王为亲则襄国已降自当为母於皇太后岂得安哉恭惟陛下亲受仁宗诏命而为之子故先帝遗诏诞告万方谓陛下为皇子即皇帝位四夷诸夏莫不共闻今乃复称濮王为亲则先帝治命之诏不行而陛下继体之义不一况太后与政府大臣并受先帝頋托言犹在耳永昭陵土未乾止因一二近臣之谋遂忘而弗頋陷两宫於有过之地使四方夷狄惑先帝之遗诏疑陛下之过举移讴歌欣戴之心为忠愤不正之气可不痛哉万一敌国奸民有以先帝遗诏为问则执政之臣其将何辞以对然则称亲之礼岂宜轻用臣等待罪于家屡蒙诏旨促令供职而踧踖未敢承命者以此之故也若必使臣等就职则当合班廷争以救朝廷之失虽陛下容纳直言为天下所闻而臣等不能早悟明主之罪益深益重矣岂可复居言路预耳目之臣哉臣等之心有死无二伏惟陛下留神听纳天下幸甚

纯仁又乞定濮安懿王称号状曰臣近到阙下伏闻两制等已依典礼议定濮安懿王称号封爵却因政府议论不同且令权罢中外人心疑惑未已伏缘陛下昨受仁宗诏命亲许为仁宗之子至於迁官封爵悉用皇子故事问安侍膳孝德已彰以至纂承大统天下以陛下为仁宗之子故亿兆欣戴一无间言子子孙孙长享天命此则与前代出继之主事体不同故於本宗难加殊礼况濮王自有封国继嗣蕃昌今若改封大邦世世传袭夹辅帝室永垂鸿名则於濮王之尊不为不盛於陛下之报不为不深伏望圣慈断以大公特降诏旨恭依两制所议如此则上合天心下服民望杜谄谀希合之言为万世不易之法

纯仁又上状曰臣近曾上殿进劄子言乞依两制议定濮王封爵称号事早降诏旨及面有奏陈皆蒙圣意开纳至今已踰旬日未蒙别降指挥近风闻有臣寮建议欲尊濮王以殊号者朝论相传未知实有臣夙夕思念万一有执政大臣造作此议致陛下圣意难於可否故臣不避再三之黩须至奏陈惟望陛下留神听纳则天下幸甚伏以仁宗皇帝当康盛之年立陛下为子皇太后不避六宫之怨力赞先帝保育陛下者是皆欲陛下继体承祧一意大统报德述事传於无穷陛下自为皇子则问安侍膳纯孝已彰即位以来烝烝不怠讴歌欣戴夷夏帖然但臣下不明陛下之心故率然建为此议殊不思若加濮王以殊号则致天下疑陛下以怀报私亲为重以传授大统为轻事不两兼理之然矣上则违先帝之意中则伤皇太后之心下则失天下之望当圣政惟新之际岂宜失天下之心如此况今二三宰执皆是先帝旧臣计其赞先帝立陛下之时必不肯为今日之议但以有保身之计故不暇深虑事机阿旨遂非一至于此岂頋事行之後亏损圣猷贻讥今古虽悔何逮臣窃见魏明帝太和三年诏书其事甚明陛下神圣博学必亦览之详矣足以度先帝皇太后期望陛下之心虽先帝圣德广大非魏主之可同在其爱子之心必不相远如陛下以宗庙重事议论未同圣衷难於独断则望降臣此奏付中书门下令两府大臣及未曾预议两制臣寮同定闻奏如此则自然公理可见是非可决使天下知陛下以至公大议昭示今古不以邪说谀论侵紊典礼

纯仁又上状曰臣近曾累上封章乞早依两制所议加濮王封爵典礼以安中外之心未蒙圣慈开允盖以臣愚见两制所议已合至公今若尚更迟留不惟濮王追崇之典有阙亦恐增长观望希合之意导惑圣听亏损大猷臣不敢远引古义止以汉事言之如宣帝因霍氏所立又是昭帝旁孙昭穆之间自当有考尚以其有为人後之议终为魏诏所非况陛下亲为仁宗之子事体与宣帝全然不同难取而行理亦明矣以近臣各有董宏不正之言将致圣明之朝亦有哀帝之失故臣虽微贱宁不为陛下惜之陛下若以臣言为可采即望更令两府大臣及未曾经议两制臣僚同定奏闻施行若以臣言为妄谬不足取听则乞下臣前奏付有司议罪重行贬责亦使臣引罪知非虽死无恨臣无任爱君激切之至

神宗熙宁二年知制诰杨绘上奏曰臣窃以帝之盛者宜莫如尧今考诸尧典曰克明俊德以亲九族九族既睦平章百姓夫九族之外同姓之亲不为少矣而尧所亲睦止於九族云者以服纪之异也服纪者其礼之用乎恩生於情者也恩之以无穷之情节之以有限之礼盖明乎亲之不可以无尽也族尽於九法阳之极数也服尽於五法五行之成数也然则服之纪虽尽则同其所自出者忍侪於路人乎如是复为大宗小宗之法以维之为大宗者百世不迁也为小宗者五世则迁也周雅云文王孙子本支百世是由帝尧以来讫于周亲睦九族之制盖殚此矣有天下者曷不欲远尊其祖然而统之以太祖之庙而不毁外至於六世之上则去庙而为祧去祧而为坛去坛而为墠去墠而为鬼盖亦明乎亲之不可以为无尽也臣谨案春秋鲁桓僖宫灾孔子在陈闻之曰其桓僖乎盖以桓僖之庙宜毁而不毁故天以火灾戒之也伏覩睦亲宅被火灾者二广亲宅被火灾者亦二旬月之中如此之并岂适丁其时乎臣窃以春秋之义推之盖二宅之中有亲已尽服已无者而未经裁节於有限之礼故天以火灾戒之乎历考上世尊族或封以就国或官而任外而自唐明皇而後世崇於宫宅而不任以政故本朝依其制也然国初之制凡以?授官率皆以其父祖合任之数授之今则长男生踰年而受官其下之男皆生五年而受官矣旧制止授班行今则皆授南班官矣十年前止满数百今则踰千人矣又其间子孙衆多者数房而共一室者矣安可不更张其事哉欲乞陛下酌古今之宜限服纪之礼广采衆议裁其?子之数立其出官之制设大宗小宗之法以正其统其余支庶之服纪尽者并许出居於外以合於帝尧亲睦九族之道

六年知太常礼院黄履乞特燕宗室以齿奏议曰臣闻常棣之诗曰傧尔笾豆饮酒之饫兄弟既具和乐且孺盖言安宁之时有礼有仪然後能不失亲族之心也伐木之诗曰既有肥羜以速诸父又曰笾豆有饯兄弟无远盖言以礼者诚每有隆而无杀也司仪曰王燕则诸侯毛中庸曰燕毛所以序齿盖言燕之以齿而孝悌之道达矣臣伏覩陛下之於宗室以爵贵之以禄富之以诗书礼乐教之以忠孝仁义成之可谓得亲叙之道矣至於与群臣同戚休而有暇乎饮食燕乐则亦未尝不使之与也然而特燕以齿犹未之讲恭惟万机之暇诚一行之以为太平盛事盖亦美矣

元丰元年知宗正丞赵彦若上奏曰臣伏见本朝宗室旧有召试出身之令及熙宁初始命宗子出补外官分事任列於有职之臣此诚天下至公盛德之事祖宗所未尝有至陛下已自得之加以圣泽涵育宗英衆多当此之际有司不能宣德明恩建白所职请广选举以协随时之义少佐当宁勤求之意而牵常抱俗取过目前则素飡窃位於何塞责昔汉之取人不限疎近而宗正有郡国岁计上籍之文刘向以宗室高才进对待诏唐宗正寺岁送进士二十人与国子监京兆府相比李程李肱皆为举首虽复继周而下去古已久未可以谕当世然取其稍近古今者或可施行令宗正寺侍祠之外专掌玉牒属籍而不豫荐士在於圣时窃恐臣之本职有所未称谓宜具为条统俾诸教官依国子监外官学例为课试法每遇秋赋许就宗正寺投状锁试别立人数颇示优异着为格令俾其竞劝贤戚并用纪纲四方何独棫朴之雅乎凡天下事皆如权衡重於此则轻於彼矣宗室之间自有考校贤者获升不肖者退抑分当裁损必无觖望夫亲贤兼进布列中外以镇安四海为磐石之固与愚智混淆聚於一处徒殚禄廪而无所事者不可同日语也

哲宗元佑元年左司谏王岩叟上奏曰臣窃闻日近宗室火灾炽大延及至广颠沛仓皇不知所舍寓於佛寺暴露庭庑一无壅蔽都人观望亏损事体极不为便料圣恩已加存抚不待臣言然臣闻听所得思虑所及不敢遂默此诚陛下所当留念伏望睿慈严勅有司速寻可居之地早令安处以昭陛下救灾恤难笃於宗族之仁心以示陛下禁非防邪护惜国家之大体

岩叟又奏曰臣前日伏听德音以旱暵为灾忧劳恻怛发於至诚引咎自责惟恐有所不及今臣等讲求阙失以应天变臣敢不极尽思虑冀补万分惟陛下察其愚而怜其志幸甚

王者之道以笃亲亲隆仁爱为先也臣闻宗室不系赐名授官孤遗之家二十余位六十余人全无禄食朝夕不能自存将有流落之忧京师士民无不伤之皆言虽为疎远终是祖宗苗裔国家於事体合有处置不当便若路人视而不恤闻昨因人言已送礼部立法今将半年不见了当惸独困穷势何可待臣谓此事若执政大臣留意须臾之间可以裁定伏望陛下批降指挥更不下礼部只令执政速议可行之法早使宗支沾被圣泽以成王室之美

昔者世居不道自取诛絶固无足哀然世之仁人君子亦欲陛下有以施厚恩崇盛德臣不忍不言按汉景帝二年吴楚七国宗室遂除其籍至武帝元光二年复七国宗室絶属者历代以为汉武之美今天下皆曰世居之恶非若七国武帝之仁非及陛下犹能复七国之籍使上属於宗室臣以谓缘世居絶属者?陛下亦许复之庶几一开幽郁有感至和臣不胜愚忠

三年起居舍人彭汝砺奏曰臣十二月论石有隣与宗室议婚事後所闻益衆乃知上下安於此久矣而臣亦惑之不敢复致论体问宗正司条制虽言袒免亲不得与非士族之家为婚然不知如何遂为士族又不得与诸司出职工商杂类进纳恶逆为婚之文止絶於缌麻亲以上则皆容袒免亲与工商进纳杂类为婚矣以进纳者为无碍则虽恶逆者亦可也臣伏思积厚者流长源远者泽厚盖以其有所自也天子之所亲推而上之至於七世而不忘则推而下至於所远亦不可以不称也今宗室虽系袒免然皆出祖宗而同系於国体而使汚?荒远皆得以货取似非所以为祖宗光荣也今士大夫之族议亲非以德望则犹以门阀或匪其耦则一族以为羞焉况於人君哉夫豪商大贾以财雄於乡今输金至三千及五千缗入为助教监簿而窃士族之名又捐数千缗求为宫亲而遂得列於官户窃宠蠧国依威陵弱岂止为国辱哉臣今欲乞详定袒免婚姻条贯惟陛下念之

七年龙图阁学士知颍州苏轼上奏曰臣闻之诗曰怀德维宁宗子维城宗室之有人邦家之光社稷之卫也周之盛时其卿士皆周召毛原非王之伯叔父则其子弟也逮至两汉河间东平之德歆向之文天下以为口实而唐之宗室武略如道宗孝恭文章如白与贺者不可以一二数而以功名至宰相者有九人焉自建隆以来累圣执谦不私其亲干国治民不及宗子虽有文武异才终身不试神宗皇帝实始慨然欲出其英髦与天下共之故增立教养选举之法行之二十年出入中外渐就器使未见有卓然显闻称先帝意者夫岂无人盖朝廷未有以大耸动之耳臣伏见左承议郎令畤事亲笃孝内行纯备博学经史手不释卷更事通敏文采俊丽志节端亮议论英发体兼衆器无适不宜臣尝见其所着述笔力雅健博贯子史盖清庙之瑚琏明堂之?梓也使其生於幽远犹当擢用而况近托肺腑已蒙试用者乎伏望圣慈特赐考察召致馆阁养其高才而遂以贤业以风动宗室观示海内成先帝之意不以臣人微言轻而废其请也

哲宗时同知太常礼院刘攽奏曰臣伏见手诏推求太祖皇帝诸孙属近行尊者立以为王以光大成功伟业此诚陛下追孝祖庙圣恩无已举百王之所未尝用而行之则传所谓礼虽先王未之有可以义起也然窃观诏旨所处犹有未谕恭以太祖皇帝传国太宗虽为兄弟用後譬犹商及王大统所在继体之君皆太祖子孙也盛德之祀泽厚流光举在是矣何待复求诸孙而王之如是则祖庙有功不毁之称列圣继统丕承之美反不及置一国乎古者惟列国之君无嗣则有求其子孙而绍封之者祖宗之重不可与比同议又诸侯不得祖天子今封王当自为其国之祖终不敢上承太祖明矣臣以谓陛下欲褒扬艺祖岂无其说按春秋传曰管蔡郕霍鲁卫毛聃郜雍曹滕毕原酆郇文之昭也文王造周为太祖子孙封国最多後世不敢与并汉明帝亦曰我子岂可与先帝子等故世祖诸子皆封大国而明帝子才半之也然则帝者世也崇厚始祖之子常必异於继体矣太祖皇帝之子惟德昭德芳二人陛下何不崇此二国之後世世不降其爵与周汉等盛宗庙祭祀使之在位则艺祖巍巍之庆陛下烝烝之孝无不休显着明矣臣以愚戆待罪礼官知陛下推崇艺祖頋圣虑超越非群臣所及犹?考合典礼使其大义可以讲说为万世法故敢冒进瞽言伏望少加采择臣无任战栗之至

殿中侍御史陈次升论宗景以妾为妻上奏曰臣风闻有旨判宗司济阳郡王宗景妻亡立侍姬杨氏为正室者窃以宗景身居尊属职在判宗一有动作皇族取则今若以杨氏为妻在卑者必以为尊在幼者必以为长岂惟名分紊乱不足以表仪宗室其在人情亦有未安兼宗室嫁娶於条必须一代有官其进纳伎术工商杂类之家皆不许为亲杨氏起於卑微若为正室未审果不戾於上条乎求之礼经考之条法皆未为允昔齐桓公覇者耳葵丘之会盟誓之戒犹曰毋以妾为妻况明天子在上礼义法度之所自出而宗藩大臣乃尔传之天下书之典策其於圣朝宁不为累伏望睿旨降赴有司考求礼法如有违戾即乞改正施行不胜幸甚徽宗建中靖国元年左司谏江公望上言曰臣闻天下之理有隙则物皆可入故圣人涂隙於未开之前有迹则瑕皆可指故圣人泯迹於未形之际物皆可入则亲者离矣瑕皆可指则疑者实矣在物之理虽甚疎远者尚且如此矧闺门之内骨肉之间其可不察耶臣访闻蔡王指使列况告邓铎者有不顺之语浸淫恐行及蔡王矣开封府已行根治臣闻之骇汗流浃惊悸不自持岂有孝治之世太平之时乃容小人衔私怨逞不轨谋离间陛下骨肉之亲者乎象之於舜焚廪浚井其逆心已明矣拥二女坐床鼓琴其逆谋已成矣舜未尝藏怒宿怨卒封之有庳而富贵之唯恐不得象之心也至魏文帝褊忿疑忌一陈思王且不能容故有煮豆燃萁相煎何太急之语为天下後世笑岂不思兄弟天之大伦也有手足相扞之亲有首尾相应之义有埙箎之和有友于之乐故孔子有以不间父母昆弟之言为孝盖亲隙不可开隙开则言可离贰疑迹不可显迹显则事难磨灭陛下得天下天人之归也章惇尝帘前持异议已有隙迹矣蔡王出於无心年尚少未达祸乱之萌故恬不为恤陛下一切包容已开之隙复涂矣已显之迹复泯矣恩意渥缛观陛下之情已不失兄弟之欢矣与夫区区未能忘天下操以自狭者不啻相十百矣伏望陛下勿以暧昧无根之言加诸至亲骨肉之间俾陛下有魏文相煎太急之隙而忘大舜亲爱之道岂治世之美事也伏望陛下密诏所司凡无根之言勿形案牍箠楚之下何求弗得一有浸淫旁及蔡王之语不识陛下将如何处之莫若略治所告之人粗见嫌怨情状并流之岭表以示天下神器非人心天命弗得非口舌强力可争也以示天伦之爱虽天下莫之夺也虽善为间言莫之离也傥形案牍有瑕可指一入胷次终身不忘虽父子之间尚未能磨灭况兄弟乎迹不可泯隙不可涂则骨肉离矣陛下将何道以治天下也蔡王万一蒙犯雾露之毒神考在天之灵岂不知之陛下将何面目见神考於太庙乎书曰克明俊德以亲九族九族既睦平章百姓诗曰刑于寡妻至于兄弟以御于家邦故至德要道足以风动天下未有不自亲始者也伏望陛下敦而勉之

宣和二年知太宗正寺丞仲涣上奏曰臣伏覩方今宗室蕃衍陛下亲叙族属教养作成于兹有年才能并出咸拭目以幸千载之遇然混於常例格於铨选有志於事业者不为不多若不特加旌别无以昭示激劝欲望圣慈特降睿旨应宗子有文行才术名实显着者许本司具以名闻断自渊衷不次陞擢庶使人人奋励以副乐育之意

高宗时右正言陈渊论用宗子奏曰匹夫角力壮羸不等则壮者必胜使一羸而当一壮则胜负未可知也又况於羸者之多乎故闾阎细民以父子昆弟之多寡为强弱急难之际岂无他人不若亲戚为可恃也岂独闾阎之民为然虽大而天下亦莫不然武王克商同时而封者五十三人而异姓不在是焉当时不以为私後世不以为过岂其才智皆足以过人而德业皆可以服天下乎所以布枝叶而芘本根强手足而卫头目不得不然也周之所以卜世三十卜年八百者其以此耳今遐裔之强既与吾为敌国而吾之亲族衰替未有甚於此时不图所以纠集而简抜之使居腹心之地以为吾援壮羸异势其何以济此遐裔所以轻视中国易发而难制也顷者敌骑凭陵二帝北狩戚属之在东都者席卷而从之独陛下一人适居於外天实留之以兴我宋其余宗室散处遐方下国又皆疎属卑秩不近畿甸幸而获免亦已寡矣谓宜旁搜远访使各陈族系图而上之引还近地亲加试择焉其有属尊而官高闻望素着者俾领方面或处监郡之任其次委以州县掌兵之职若已尝出仕而贪墨残忍不才无能者姑仍其旧後生可教者教之俟其成就然後用焉如此则数年之後声绩传播将有如汉之河间东平者出敌人闻之必谓中国亲族多贤足以自辅自然畏威而不敢肆矣昔仁祖朝富弼在枢府仁祖诏弼专管北事弼因上安边十三策其一则论宗室当教而用之所以强本支而服四夷者以谓敌人贵亲多以近亲为名王将相以治国事以掌兵柄所以自强而中国未闻有皇亲可以为朝廷屏翰者敌必谓王室孤危无所扶助本根不固易以揺动此诚宜为敌人之所窥测也此言仁祖时也其後熙宁元丰间始行教养考试之法英才辈出虽未尝大用无赫赫功名震耀海内而亦不得为无人矣不幸遭值寇攘往往罹害流离殊邦凋丧殆尽今又有甚於仁祖以前矣然弼言於仁祖时是时海内乂安兵革不用而又契丹讲和之後而其反复切至如此使当今日其所献计又宜如何也区区管见惟陛下深念之

章谊上奏曰臣窃谓宗室子弟方此艰难之时其恤之不可以不厚然率之亦不可以无法今宗室有官无官之家自渡江以来散处州郡其寓居越州者为尤多目今已及一千二百余人而来者犹未已也颇闻所隶无宗属而仰给於州县所居无室庐而杂处於民伍其放纵不自爱者往往兼容庶姓而冒一时之饩廪疎戚不相知官府不敢诘殆非陛下惇叙之意也今朝廷宗正职事见领於太常寺若置一丞以领宗司之事择一官府寺观以为宗子居止之地於宗子之间推一严能修洁之士以纠正伪冒之弊然後时其请给使无流落之叹籍其长幼使有本支之辨事从简易无大费耗况南外西外两处宗司皆以不废独此辇毂之下又安可无緫率之人哉伏望圣慈特降指挥措置施行

知绍兴府张守乞安养宗室奏曰臣伏见自陛下廵幸东南内外宗室流落州县虽有存恤指挥所得请给或有或无颇多失所以至或寓旅邸或在市廛与民庶杂居饮博闘讼不能自爱诚可嗟悯盖缘待之未尽善也契勘两京旧有敦宗院有屋宇以居止有钱粮以赡养有官吏以检察宗子各有统属稍获安处今来车驾驻跸临安臣愚欲乞仿两京旧制於两浙东西路各权置敦宗院各就大郡踏逐寺院或官舍擗截以充每院差近上有年德宗室一员知宗正司置主管财用一员兼知宗正丞监门官两员取会诸州以见今赡养宗子钱米尽数发赴财用所按月支给如不?入院或往别州居住者并罢支钱米等如合圣意即乞下有司讨论条制详酌施行不惟使天支不至失所亦渐就检束不至为非仰称陛下敦叙之意臣忝侍帷幄假守近藩目覩利害不敢缄默惟陛下裁择

孝宗淳熙七年礼部尚书周必大上奏曰臣窃谓事有所该者广而涉於簿书期会则虽良法美意未免以吏奸而生弊如措置宗室同名是也盖吏志於利而已乘文书浩繁取会不一必为害於其间以去岁正月台劾大宗正司人吏刘景及进奏官高忠信乞觅善溍钱物观之概可见矣大抵祖宗时宗室既少又皆聚居宫院自然立名各殊神宗熙宁以来日益蕃衍於是稍许其补外至哲宗始因宗正寺丞宋景年之请凡别祖无服亲若非连名许用本字势使之然非固略也至于今又八十余年矣宗支愈盛往往散居四方必欲骤改宜戛戛乎其难也故淳熙元年初令川广限一年余路半之限满无立名公据有官人不许参选无官人住支请给至二年八月则展一年矣三年六月又展半年矣四年四月又展半年且有更不再展之文矣其势终不能行五年正月遂降更不立限指挥而所谓不许参部者转而为先次参部不许赴任者转而为未放请给今又岁余迁延如故只如临安近在辇毂为通判者善仁也为转运司干官者亦善仁也而未尝改焉况远外者乎臣谓宗室之有官者告勅印纸一一可验名虽偶同三代未尝同也今舍其平生付身而凭宗正吏一纸之公据轻重盖相远矣臣又见外路保明乞改名之人例具三二十字大宗正司或以为可用而宗正寺则以为不可其说但云依旧重叠而不肯明言与某王宫何人位何人同名然则虽不重叠而谓之重叠岂易察耶臣愚欲望圣慈特降睿旨应宗室参部及赴任之人不候立名公据且依旧法却一面行移取会其诸路定到所改未当之字须令大宗正司宗正寺分明检照声说与三祖下某王宫某人位某人同名即不得泛言重叠庶几稍抳吏奸仰副陛下睦族之本意

光宗时蔡戡上奏曰臣闻周有天下封国七十而同姓之国五十有三文昭武穆皆为显诸侯周召毛原皆为名卿才大夫大者制礼作乐跻时太平小者勲在王室藏之盟府周之卜年八百卜世三十良有以也在汉则有朱虚之忠河间之贤沛献之谨节东平之好善在唐则有孝恭却敌之功道宗方面之略勉石之事业白贺之文章显显为世豪英者不可悉数由周以来汉唐最为长久岂非得周家强本支之道而然欤暨我国家源深流长子孙蕃衍盛大乃建睦亲广亲二宅聚之京师其惇叙之道教育之法莫不备至然而不过高爵重禄以养其身而已虽有怀才抱艺卓尔不群者不得施用终亦汨没而无闻熙宁二年始诏易以外官许之应举故人人自奋争效所长百年之间外而为监司守臣内而为侍从卿监盖不乏人然亦未闻杰然立事建功垂於不朽追配古人者其故何也夫宗室之进身有三曰进士曰任子曰特恩特恩补官授以右选之职处以员外之任故已置之不用之域矣任子之法既与庶姓同进士之科特与庶姓异盖繇进士而进者取之太优用之有限故也取之太优则无能者或滥进用之有限则有才者或见遗虽朝廷所以优异宗室亦所当然而於搜罗人才有所未尽也今之宗室与祖宗之时异当熙宁法行之初宗室子弟去宫掖而亲州县之劳舍膏粱而为文墨之习盖有非所?者欲诱而进之则取之不得不优取之既优则用之不得不限其所到之地亦其宜也自衣冠南渡以来流落异方攻苦食淡与寒士角其间种学绩文砥节砺行者不为无人然而人情易怠曰如是而可以应举得官盖亦足矣故所学者不过如是虽有文章足以代王言终不得一登词掖虽有才学足以断国论终不能一履政涂唯人怀自弃之心盖有必弃之理存焉臣窃谓祖宗之成法宗室之异恩固不可革不若设为两科而并行之?与庶姓混考者许其自陈试赋於漕司则遵任子之例春试礼闱则用庶姓之法在选中者以师儒之职优之取之既与庶姓同用之不可与进士异有华国之文则使居台阁之职有经世之才则使膺庙堂之选不必限其所到之地庶几真贤实能不致弃遗中人常材不失仕进岂特亲亲用贤之道一举而两得抑亦成周强本支崇屏翰之意也理宗时兵部侍郎曹彦约上封事曰陛下谨定省以事长乐开王社以笃天伦孝友之行宜足以取信於天下然兄弟至亲犹误於狂妄小人之手道路异说犹袭於尺布不缝之谣臣以为守法者人臣之职也施恩者人主之柄也汉淮南王欲危社稷张苍冯敬等请论如法文帝既赦其罪废徙王不幸而死封其二子於故地此往事之明验本朝太宗皇帝之所已行也今若徇文帝缘情之义法太宗继絶之意明示好恶无隙可指虽不止谤而谤息矣

殿中侍御史吕陶上奏曰臣访闻宗室所生之母於礼法不得祔葬凡有亡没权殡僧舍远或十余载近亦五七年其子虽享高位重禄止为无归祔之法往往遂忘其亲不举以葬於母子之恩义则衰薄在朝廷之风化则亏损夫礼缘情而制法因礼而成养育劬劳理当报德尊卑轻重事亦从宜伏望圣慈特诏有司详议许令祔葬其制度务从降杀以辨嫡庶之分如此则幽明之际皆得其安孝治之风所劝尤广

元太宗将即位宗亲咸会议犹未决时睿宗为太宗亲弟故左右司员外郎耶律楚材言於睿宗曰此宗社大计宜早定睿宗曰事犹未集别择日可乎楚材曰过是无吉日矣遂定策立仪制乃告亲王察哈台曰王虽兄位则臣也礼当拜王拜则莫敢不拜王深然之及即位王率皇族及臣僚拜帐下既退王抚楚材曰真社稷臣也国朝尊属有拜礼自此始

世祖时赵天麟上策曰臣闻自非上圣须待学而知之已居至贵须以名而美之夫学者规矩之至也犹卜居於庄岳之间易效於齐言犹招臂於邱陵之上凝眸而远见故兖公之殆於庶几由语之而不惰秦伯之违其良士徒後悔而噬脐也夫名者荣身之极也虽齐纨蜀锦未足以商其丽虽芝兰玉树不足以齐其香故巢许者箕颍之贱夫掲六合而播誉操懿者汉魏之宰相纵小人而亦憎也是知流波不息可致於大洋之中积善素多大胜於尊荣之职孔子曰学而时习之不亦悦乎又曰君子疾没世而名不称焉此之谓也方今宗室贵人幸生圣世有好学而不厌者亦有轻学而弗嗜者臣固知尧舜率天下以仁而遐陬尚且从之况於金枝玉叶亲聆謦欬之音凤阁龙楼密迩雍熙之化向风从教如琢琼瑶但以宗族止贵於崇亲非若师友辅成乎德业也今国家既立宗正府又立国子学盖欲申邦宪以公灭私崇德化以文饰质然其宗室罕笃於学或月诵而年闲或春集而秋散以驰马试剑为至乐以援弓射鸿为常事一日暴之十日寒之未能有生者矣雨露息之斧斤伐之未有能萌者矣臣但惜其已贵而不慕荣名则惑之甚焉且宗室之右族非寒门之同例欲希贤圣有易有难就居移气养移体而论之似亦或难就贫无怨富无骄而论之富者寔易所以易者专於道义而无饥窘之忧行未半於寒士而获无穷之誉故也古人有言曰千里之步始於足下九仞之山起於一篑言在乎为之熟之而已矣迹其生於深宫之中长於妇人之手太仓精粒为之食御局绫锦为之衣左库之钱供其费用下民之力给其役使夏不知暑冬不知寒不知稼穑之艰难不闻小人之劳苦颐指气使而左右趋风叱咤撝诃而鬼神惊惧视公侯之爵轻若纎尘俯望重之贤皆出已下有酒如渑有肉如陵目厌於姬姜之艳耳喧於丝竹之声真兜率之天人蓬莱之仙子处贵而不自知其贵宣骄而不自觉其骄自中人以下鲜有弗移其性者也若以河润九里泽及三族圣躬居万乘之尊宗戚备极荣之位俾居藩镇俾守边疆设有微愆或干国典陛下将如之何哉寘于法则伤恩原其罪则废法故不如自其年之幼也严师以训之及其过之未也屈情而学之乃可复本来之性天垂荣名於後世矣不求名而名自随之者上也知名之美而学以求之者次也劝之以次而达之於上者古今之通理也伏望陛下导宗室以学问激宗室以荣名严宗室之师重宗室之友庶使贵人之志各怀希圣之明心无令博士之流谩作在公之虚号若然则东平最乐克广于今河间道术不能专美矣

天麟又上策曰臣闻圣神秉籙公天下以为心宗室乘时畏彛章而守正大安小帖迩顺遐归非唯欲下之诚服盖亦守邦之常理故爵禄之设所以加於贤能非但用及於其亲以荣之也刑罚之立所以施於有罪非可或私於其亲以释之也昔舜诛四凶而封象於有庳之国天下不以为偏党者盖四凶之害已及於天下而象未尝害天下故恶恶之心爱弟之道两尽而无失也周公诛管蔡而歌常棣於兄弟之宴天下不以为损德者盖管蔡虽亲图危於社稷而於族莫不蹈道故忧公之理乐私之情并行而不悖也是以赏罚明而令行令行而事理事理而民安民安而国安国安而宗室亦获安矣今国家内族星布外戚云分皆获食邑而不预大权皆仰皇猷而各安常分汉唐以来未有之也犹阙防之之道焉宗正府中已备其员之尊卑未申厥宪之轻重欲从轻议则似亏大正之猷亦从常伦则又失议亲之道向不为之立法其何以行之哉夫人之生也戴天履地呼隂吸阳自非智愚之不移中人之上下大抵相似处富贵之盛者即有昂昂之风在贫贱之困者咸秉谦谦之志果其性有异乎非也其居使之然也况乎以天潢之派挟象阙之尊接步武於烟霄聨芳馨於桂籍者哉其或卑职下方之士穷闾厄巷之人睚眦之间承接之际偶相干犯难以为敌有苦而已矣有死而已矣下民哀怨上达乎天宁可不惧之哉此皆非国家之所恣但宗室挟贵而然也万一天听侧闻则将怒其干纪乱常而加之以厚罚矣或流於远方或贬於重役能不失亲亲之恩哉故与其有罪而加之刑不若先禁之之为愈也与其厚罚以禁之不若申明典宪以絶其苟免之心而令全德之为愈也方今贵族上畏天威各循绳墨无敢妄行臣但恐傥蒙此事有黩皇明故云然也汉世祖时董宣为洛阳令湖阳公主苍头白日杀人因匿主家吏不能得及主出行以奴骖乘宣叱奴下车因格杀之主还宫诉帝帝赐宣钱三十万且光武宁不知主之贵而令之贱哉所以然者为天下计也伏望陛下大昭离日丕出纶言凡宗室府内所设官员选宗族之有德望者而为之不得已则铨择朝野之贤能以充之不宜但拘宗族之内以备员也凡贵戚之在京城者有罪则宗正府治之自有常典凡贵戚之在外方者有罪则郡县达文于宗正府宗正府差官治之凡贵戚之罪据周礼八议比庶人宜降几等立条例以明示天下凡贵戚之有罪者不宜令卒徒厮役得以詈辱之凡诸王公主投下人户皆庶人之类自有常制委所在临民官治之可也若又从臣先所谓训宗室之说则教行而知礼法明而畏罪永永维清矣

顺帝时既毁文宗庙主削文宗后皇太后之号徙东安州而皇弟雅克特古斯文宗子也又放之高丽监察御史崔敬上疏曰文皇获不轨之愆已彻庙祀叔母有阶祻之罪亦削洪名尽孝正名斯亦足矣惟念皇弟雅克特古斯太子年方在幼罹此播迁天理人情有所不忍明皇当上宾之日太子在襁褓之间尚未有知义当矜悯盖武宗视明文二帝皆亲子也陛下与太子皆嫡孙也以武皇之心为心则皆子孙固无亲疎以陛下之心为心未免有彼此之论臣请以世俗谕之常人有百金之产尚置义田宗族困厄者为之教养不使失所况皇上贵为天子富有四海子育黎元当使一夫一妇无不得其所今乃以同气之人置之度外适足贻笑边邦取辱外国况蛮夷之心不可测度倘生他变关系非轻兴言至此良为寒心臣?杀身以赎太子之罪望陛下遣近臣迎归太后太子以全母子之情尽骨肉之义天意囘人心悦则宗社幸甚

历代名臣奏议卷七十七








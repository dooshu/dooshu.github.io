卷一百四十

<史部,诏令奏议类,奏议之属,历代名臣奏议>

钦定四库全书

历代名臣奏议卷一百四十

明　杨士奇等　撰

用人

宋哲宗元佑间誎议大夫王觌言进退执政事上疏曰臣近者伏见左仆射司马光以疾不起中外人情所共痛悼乘舆亲奠恩礼甚渥固其宜也光社稷臣也执政朞年之间兴利除害进贤退不肖功业赫然着於天下凡有识之士不以光得行其志为难而以陛下特达拔擢用光於闲退之中而信任不疑为难也然光之薨上自圣情次及贤士大夫下至於民庶莫不嗟惜而奸邪倾险之人则方且私相庆快也非徒庆快之而已又觊幸非光之比者入而为相则庶几得以复骋其私焉然则陛下命相可得而不慎哉或谓太师文彦博且将代光执政矣臣愚决知不然也何则陛下前日既知彦博耆老当尊礼之而不以三省细务婴之矣今日岂复用以代光执政哉陛下以师臣处彦博最为得体仍俾之平章重事此旷世殊礼也人臣之荣无以加矣彦博以耆德重望而当此殊礼谁曰不然固足以尊朝廷而镇夷夏也惟不当专委以政夫三省事务之繁既非年逾八十之人所能任且又政事之要莫甚於用人而彦博素无知人之誉故比者入朝首荐崔台符而次引楚建中搢绅传以为笑此陛下听览之所及也臣固知陛下必不委彦博以政也或者之所谓乃私忧过计而已臣又闻中书侍郎张璪将乞补外而适当大礼之後执政大臣必更有求去者或者深疑朝廷以求去者之多而既不可以皆听则璪将缘此而亦留矣臣愚亦以为不然也夫璪之不安其职自以弹劾者衆私慝暴着公议不容而求去焉与夫无故而求去者异矣朝廷礼意何可以均一也自祖宗以来执政大臣於大礼之後请去者非一或听或否繋於临时顾其人之如何耳若璪者虽无请犹当去之况其有请哉臣故知陛下必不以请去者多而璪亦得留也或者之所谓亦私忧过计而已臣又见侍从之间久次之人其才能趣向鲜有同者陛下将以补执政之阙尤不可不慎也夫知臣莫若君惟不限以资秩前後而视其有大公至正之心能为陛下消危疑厚风化兴利除害进贤退不肖者而用之则有补於圣政矣陛下勿谓司马光既薨之後更无其人也臣愿陛下左右大臣必深察详择之既知其可用矣则礼遇之信任之而无忽焉异日必有尽忠於陛下如光者出矣苟非其人而有蠧於国则去之何伤故曰任贤勿贰去邪勿疑也此臣之所陈陛下皆有已行之效者圣心虑之当已熟矣何必臣言然臣之区区以谓陛下惟能终始於此则可以成太平极治之业而无愧於尧舜三代之君也惟圣慈详酌干冒睿听臣无任战汗之至

觌又奏为言差除召试事上疏曰臣伏闻为治之要莫先於用人故书曰惟治乱在庶官官不及私昵惟其能爵罔及恶德惟其贤夫自古以来为国家者岂不欲皆得贤者能者而官爵之惟其私有所自蔽则不能者有时而以为能恶有所难知则不贤者有时而以为贤焉此官爵所以不得皆及於贤者能者而治乱亦不得不异也臣窃见近日差除多不协於公议夫监司者一路生灵百城官吏休戚之所繋也可得而轻授耶然而闒冗不才如王公仪庸暗无耻如盛南仲与贾青朋奸如程高为李宪奴使如孙路者而皆得以为之则彼一路生灵百城官吏休戚之所繋者乃在此曹可不为之痛惜哉且陛下之用监司不可谓不慎矣既委执政以择之又命侍臣以荐之所用宜皆得人也今犹公议不以为然者盖人之难知亦已久矣非特今日也今侍臣虽荐之而於能不能之间岂皆无惑哉执政加察而用之可也执政虽用之而於贤不贤之间岂皆无惑哉言事官操公议而论之可也言事官之言诚不妄则陛下行之何疑若以谓侍臣既荐之矣执政不当复察而其人虽非亦用之执政既用之矣言事官不当复论而其言虽是亦置之如此而欲任用之得人不亦难乎方二圣临朝羣贤辅政不应有此弊臣但见比者除授既多失当及言事官论列又不施行故窃疑之此非朝廷之福也臣前日复闻除刑部郎中王振为大理少卿自郎官为少卿虽非迁擢然振之为大理官久矣当杨汲为卿之际因其满罢又荐以为大理正振憸巧刻深最为杨汲崔台符所爱信汲台符鍜链之狱多振力也前日为郎官已骇物论今又使之治狱不惟恐故态复作以害良善兼衆论必以谓朝廷复用酷吏为廷尉矣非所以安人情也臣愚窃谓承崔台符杨汲王孝先之後须用稍通经术性质忠厚之人为之卿而使天下无寃民乃有补於圣政如振者当与台符汲孝先同黜安可以复用也臣又闻执政所荐馆职非时召试外议籍籍亦谓其人有不足以辱文馆者夫执政大臣各举其所知以应诏岂不欲高才盛德之士以称陛下之任使哉盖洁其进者皆不保其往爱其才者或不察其行故未免人言之多也臣亦望陛下宣谕执政更加采听而去取之庶几召试之後人无异论臣智识浅陋岂敢自谓知人然今所论列皆得之於公议也惟圣慈详察

觌又留安焘疏曰臣窃闻同知枢密院安焘家居请郡臣愚不知圣意之所在将听其去耶不听其去耶臣伏见安焘与清臣其才能皆无足以过人者当蔡确韩缜章惇张璪当国用事之际焘清臣惟务顺从不能有所建明方是时不惟确缜惇璪为可去而焘清臣亦可去也然谏官御史交章列疏具言确缜惇璪之恶而罕及焘清臣者本非为恶之人虽务顺从其情可恕故言虽或及而不力也昨者清臣自尚书右丞除左丞论者谓清臣虽序迁而常才不可以更有进擢臣之说亦如是也焘自同知枢密院除知枢密院论者以谓焘从执政下列而直出门下侍郎之上超躐太甚臣之说亦如是也盖其时确缜惇璪未尽去小人之党方炽得全才重德之人进为辅相以肃清邪党而焘清臣素乏骨鲠之誉无足赖者然言者犹止欲朝廷不更升迁而已未尝欲陛下逐而去之也今确缜惇璪皆已罢黜邪党既清先帝之旧执政惟焘清臣在焉陛下若遂听其去则过甚矣盖焘若去即清臣迹亦不安而复须求去其势然也臣向论缜璪奸邪累蒙陛下宣谕欲存留旧人此圣度高远过於常情万万然缜璪奸邪显着势不可留以害政故终为衆论之所不容陛下必欲留旧人焘清臣可留也焘清臣虽常才而留之无害於圣政去之有损於国体此公论也臣窃见言事臣僚惟务以弹劾为事今焘之求去彼虽知其留之为便而不少肯为陛下言者避嫌疑也臣不敢以嫌疑之故不尽忠於陛下惟圣慈详酌

元佑六年觌为刑部侍郎转对劄子曰臣伏见诸路监司移易频数座席未煖已或有欲去之心职事不安岂能为经久之计夫官不宿业古今之通患也今虽员多阙少久任稍难然中外官司犹颇有三年之法至於监司岂可以责之速效而转徙频数比它官特甚大率一路之间郡县百数廵历经年未能周遍官吏之能否民物之利病非熟见而详察之未易得其实也或数月而易或朞年而罢则虽有高才远虑何暇施为甚者习为因循苟简以幸替去弊无所革污吏不知畏长久之策置而不讲故转运司财用日耗提刑司常平坊场之政浸以隳坏此不可以不恤也臣伏望朝廷立监司久任之法明诏诸路监司以久任之意使才高虑远者有所施为因循苟简者知其无以迯责则各思自竭而职事举矣

元佑中殿中侍御史吕陶乞差梁彦通充监司任使上奏曰臣窃以朝廷分遣监司临按郡邑生民之休戚一道之利害系其举措事权至重选任或失人乃受弊非强明通恕深知世务者不可辄付臣将命使辽经途河朔官吏能否粗得而知伏见右朝请大夫权知邢州梁彦通性资不苟识虑甚明慎守官箴备谙民政不任察而下情通不峻刑而羣吏畏赈惠流散屏息宼盗皆有良术见於治效况彦通更践之久累蒙烦使尝经六任堂选实历三任知州资序不为不高劳能不为不着尚淹一郡衆论惜之今知邢州至三月已及一年伏望圣慈检会本人资历及其劳效特降指挥差充监司任使必能宣布德泽振举教条上副简拔之意

陶又上明任劄子曰古之圣人制为君臣以立於朝廷者岂独辨上下之体全人主之尊而已乎其势必相须其义必相济将以办天下之事也然而君臣之际常患乎责之非其任待之失其心无相与之情以固相须之势无相信之实以伸相济之义是以贤智才能之士不获自尽於上而治道有未至焉此其故非他盖人主以细务为先而不留神於天下之大计以猜嫌为术而不思忧患之谁与处也天下之事固有大小矣治乱安危之机政教威福之具所谓大者也举而责之大臣则当矣大臣之责既重而天子待之又深不以崇高富贵自处而薄其顾遇之礼不以盈成闲暇为足恃而与之计及存亡休戚之外相接以情相交以道上无疑贰之隙而下无猜嫌之端则固能竭忠致力尽其为臣之分而天下之事不足办矣此易所谓泰而刘向以为通而治也永惟尧舜之盛九官分职礼乐刑政任得其人而朝廷之上咨嗟都俞君有以询於臣而臣有以告於君其言皆出於恳诚而其道各务於训戒昌明之化基於此欤汉高帝唐太宗皆以英豪盖世之才经营吴下奇谋密画则责之萧张典章礼乐则求之房杜其君臣之间相与论议则丁宁反覆切究事情密如朋友此圣君贤主善任大臣而能尽其心以崇王道之大略也二府者所谓经邦论道之官与天子维持天下而图安危者也其智虑之所存其才业之所及岂止於除吏断狱之间而不出金谷律令之外乎生民未乂必有以安也四夷未怀必有以御也教化未至必有以导也纲纪未备必有以完也朝廷之所责者其重如此则所待宜何如哉昔我祖宗皆深明大臣之任而有以待当时之辅相可谓至矣或谕以抚夷夏和隂阳为効或戒以进贤退不肖为职或命以簿书之外极言时务或赐以诏旨问御戎之策或给以笔札俾疏陈利病其於君臣之义岂不笃哉此真忠大节之所以感奋而嘉猷至计之不可默也天下之务孰患其不能尽矣今垂拱坐朝迩英召对奏白之余清间燕见其亦暇及於此乎其未暇及乎臣实疎贱莫得而知也及於此矣则圣贤之交万政毕举天下之大福也若犹未也则上下之情疎而君臣之义有未至朝廷庶务失於讲之无素重贻他日之悔矣固非臣之私忧过计也然好议者窃谓陛下嗣政之始天威赫然睿略雄断如高明之不可窥而度左右大臣虽有远谋奇策可以尽天下之利害犹深思极虑而不敢辄发则亦朝廷之光懿伏惟明主以社稷生民为心敦笃恩义於君臣之际示之以无所不测结之以有所不疑降意垂听从容终日以咨访询求於二府之臣使之陈当世大务而与之图其取舍则虑无遗策举无过事治道日隆而盛德日新矣又曰天子待大臣以不疑则上下之情相通此治化之所由起也而大臣之报於天子岂可少愧哉夫三公之官不以一职而名者盖天下之事靡所不统而未尝专于一也是故与天子论道於朝廷而参六官之政与六卿之教焉且论道而经邦而六官六卿之政教皆有所与则天下之事安有不责於己乎然而理势有本末体用有大小务其本不务其末为之大不为之小此所以持其宏纲听其治要而不若百官之屑屑也古谓宰相不亲小事者如此而已後世惑陈平一时之言而为之说曰决狱以廷尉治财以司农礼乐有奉常军旅有将帅宰相者任人授职享其成功而已至於施为兴作皆莫得而与也是说者知末务而不知本可袭常而未可应变矣何则天子保御四海临制万事而与之共政者乃七八大臣耳方其天下无事朝廷清明刑讼衰少财用富积礼乐大备兵革不试则大臣无与彼事而享成功可也若乃法令不一而刑罚滥国费不给而民力困礼荒乐淫而教化流弊军旅不足用而夷狄未畏则安可无与其施为兴作之间哉今天下号为治安然非无事之时也元勲旧德谋议庙堂非无致君援世之术也而天下之人有未谕者三臣是以不敢默也夫是非异论成败异势则处之以与夺乃可以成天下之利然而功过随之行有得失政有可否则补之以献替乃可以全人主之美然而荣辱继之贤不肖混淆陞黜缪戾则辨之以进退乃可以用天下之君子然而毁誉应之不处以与夺则不能息天下之害而何以成其利不补以献替则不能救人主之过而何以全其美不辨以进退则不能除天下之小人而何以用其君子是故大臣之於君必息天下之害而不计其功过必救人主之失而不虑其荣辱必除天下之小人而不恤其誉毁此所以成其利全其美而用其君子也汉欲撃匈奴右地魏相以为不可报怨於远夷愿罢其兵既而三世称藩无敢入宼唐欲赦吴元济以悦方镇裴度谓不与贼俱全请自督诸将以讨乃能平蔡人之乱此处以与夺者也今天下之事或急於边或切於国或未宜於民而羣臣有以更张废置之议闻於庙堂则少为之裁决而多委之有司且要以不可有失者何也王嘉在位数务谏诤陈蕃杨震疏佞邪列灾异语皆切直魏元成指陈当否多至数千万言此补以献替者也今朝廷之政未容无失或繋於睿德或该於圣教或动於天变惟谏官御史敢语其端而未闻谋猷入告弥缝衮阙者何也傅迁奸政则孔光勇於罢黜杨肜在朝则王商为之奏免此辨以进退者也今天下之士上自朝廷之吏而下至山林之匹夫修洁操行苟有所立则大臣尝收其器而用之矣至於宿恶巨愆足以戕民黩化幸而未投於罪罟则未闻显白其状而废放之以激清下流而感起昏俗而犹使之贪爵冒位以居人上者何也凡为此者岂非以人君之权不敢侵而功名贵其全欤惟明主深察夫为君之难与为臣之不易既待之不疑以通其情又亮其不侵以责所报则庶乎能释天下之未谕者而天下可以大治也

陶又上议官策曰天下承平既久任官之弊极於今日矣仕路寛通纷纭坌塞而朝多幸位也吏员愈衆国费益广而生民困穷也郡县之重政有匪人而德泽不宣也日月为劳职业不厉而万事惰废也人人竞进苟觊禄利而廉耻销亡也积数十年之弊而欲一朝革之不穷其源而决之於横流未见其可以澄清也弊固有原矣入仕之法不精用人之制不慎也臣不敢远摭古训立为迂疎之论以取高於衆惟列述祖宗成宪参以近事愿朝廷揆酌其宜而用焉可也贡举之数杂流之选比岁讲议熟矣独任子之恩虽加裁节而犹或疎焉臣故曰入仕之法不精也建隆之制岁补有定员而重以试覆试不如奏者坐之也祥符之诏入学习经限年课试对於廷而授之职公卿子弟有以术业不明而罢归也夫定员入学之制固未易复於今而习经试覆可少仿而行矣臣愚以为凡廕奏者可着籍而未命诏以一艺为能若经史若兵刑惟习之听严其科格而核其能否能者官之而未能者使之退而复习要其成而後命之则上有考实之功下无增年之诈恩补之数颇损於旧而不患於冗滥矣夫州县之吏为考六七举者五六人则可以为京秩而治县门资而京秩者考六七举者一二人则亦可以治县治县者六岁举者又二人则可以为治中为治中者五岁举者又三人则可以为郡守此国家敛才旌善之深术使人乐为之用而不已也然而法制一定循袭既久泥不知变则进退在下而与夺不出於上反为用人之大弊甚可叹也且天子之尊人皆畏信而不敢慢者惟取舍在我而不徇於衆人也今责其考任如此限其举者又如此苟有合於式度则选吏而上至郡守皆可计日而得是下有必取之势而上无必不与之理安敢议其贤愚而进退哉所谓人主之威柄者犹不得而持之也夫不议贤愚而惟式度之从则黑白杂糅而官政败坏不足怪矣臣故曰用人之制不慎也臣闻祖宗之时州县之吏陛见而改秩其陞黜可否一出於人主之意而无必得者矣凡以私被坐与决狱而失於深故者屡对而不迁矣自择能吏分治方州而责以秦彭之效矣选治中以佐武人今之为牧者矣录外官功过而阅於禁中矣以名召对而旌擢者二十四人矣凡此者皆以明威断而示奨劝也今陛见之吏未尝不迁向之不迁者惟增岁考而益荐员也郡守治中之举岁无常数而塞诏者衆惟有司第其先後而授之也外官之功过天子未尝尽知也召对而旌擢者未见其人也为法如此而求任使之当将可得乎臣愚以为凡吏有陛见而改秩者莫若循按故事差次功过而特可否之增考益荐之令辄废而不用凡京秩而上素所谓举而陞者起今以往悉宜罢去时诏大臣部使者二千石慎择良吏而荐如近日尤异之比岁不过几人命有司与左右之臣详考行能仿用资格如比岁政府除选之类任以守宰郡丞之职明主周询广采而宠荣其卓然者则与夺在式度之外而进退出於威柄天下之吏孰不淬濯奋厉而求闻於朝廷哉其衰懦猥闇自知不能有立於斯世者必亦销散缩藏而不敢觊幸矣任官之大弊庶几可以革也又曰救弊之术如治水既澄其源而不疏其流以就洁清则必散漫四出渐渍汗浊之地而使为向时之患臣前所论者宜为之先可以澄其源矣继而有洁流之议则安敢默哉夫精其入仕慎其用人者所以进天下之贤而退不肖也以一日之法制施於千万人之间而救数十年之弊则天下之贤岂能尽进而不肖者岂能尽退邪盖亦大为之防而徐道之磨以岁月而期及於彼也夫天下之吏非尽贤而亦非尽不肖其势相杂而未一则导之之术莫若明趣尚严责任使天下之人晓然知君子小人之分不可少乱而朝廷惩劝之道详审别白则贤者安其是而不肖者易其非何弊之不可去哉今日之患盖趣尚不明责任不严君子小人之分乱而所导非所劝故也趣尚者义利之辨责任者勤怠之分也厉之以趋义而不诱之以就利所以明趣尚也然而趋义者多矣督之以勤劳而不开之以怠惰所以严责任也而怠惰者少矣趋义则廉就利则贪勤劳则称职怠惰则废事此人情之所同而天下之共知也朝廷之於百官贵其廉而贱其贪者欲天下之吏皆廉也而或诱之以就利则安能劝天下之廉乎乐其称职而恶其废事者欲天下之吏皆称职也而或开之以怠惰则安能劝天下之称职乎且仕而受田者所以旌圭洁之行而养之非计其岁入之丰而设为高爵重位也守以长千里丞以佐郡而令以治县名器之辨在此而不在彼也今圭田之任皆躐而授之不复议名器而惟岁入之辨守或俛而为丞丞或诎而为令矣为之者岂皆妄庸而无知哉世所谓善人能吏者往往流入其中而无甚愧之色谓法令许我以然也趣尚之不明如此则仕者何利不就乎此贪冒之风所以起也夫张官置吏而分以职者欲举吾事也事而不举则职废虽罪之亦无憾矣生民之疾苦未蠲赋税之重轻未一监司守宰之过也可责之矣朝廷尝欲恤其疾苦均其重轻而不责於可责之官乃特遣吏以办臣不知丰爵厚禄而素养之命曰与我共理者将安用邪责任之不严如此则居官者何事而不怠乎此废弛之患所以成也二者非独吏之不肖皆朝廷有以导之而不劝矣臣故曰所导非所劝也嗟夫圭田之躐授足以起天下之贪冒矣况奸赃有复用而无永黜哉祖宗之禁不如是之疎开宝已来有弃市者也恤民均税之特遣吏足以容天下之废弛矣况不职闻上而无失旧物哉祖宗之恩不如是之滥淳化中有处以州佐者也臣故曰莫若明趣尚严责任趣尚明责任严则吏劝而政举也又曰夫古之循吏布宣德泽设为条教使民宜之深而信之笃所居称治所去见思风迹炳然垂休千载而後世莫能及之者何也非古之人皆贤而後世之吏多不肖也非风俗醇漓代变而治体不可复也意者朝廷之於君子待之不适其分用之不尽其材而遂有所不为乎尊贤退不肖者人伦之大别也尊贤所以劝不肖退不肖所以任贤此乃使天下之士求为之用而务有所立也今智愚混乱而失其别用舍重轻惟式度之听是故虽有卓然之才杂处其中而无所辨异则其心必亦自惰而不欲有为矣此所谓待之不适其分也法令者禁非防过之具为小人而设也君子不幸而过犹议其贤能而释之则用之於君子可疎而不可密也可疎而不可密者使才胜於法而足以适用不使法胜於才而无能施也举今之法盖密於君子而使之不能施其才矣科条详悉网罗备具大至於生杀与夺之间小及於出入起居之际一不可离於法是故虽有倜然之士愿发所存以尽行己之道回环四顾而皆为法之所绳则其心愤懑沮怯而不敢复议安敢触罪冒禁以求惊世骇俗之名乎是以其勤劳止於簿书刀笔其思虑不出於规矩绳墨矣此所谓用之不尽其才也夫君子之始仕则未尝不以济时及物为先务安有不欲不敢之心哉及乎既从事於其间而观其势之如此而志愿之相违也於是抑而不振晦而不彰滀而不流藏而不试惟明主思致天下之力而辅成治道岂不惜於此乎昔之贤君待循吏者可见矣拜刺史守相辄亲见问观其所由不数变易使民服从教化有治効者勉以玺书赐金增秩公卿缺则以次选用今皆不可得而有也民政之重宜莫如守宰一官而共之者三人羣趋於有司阅籍而听命计以岁月辄复代去虽百职旷惰而未至於受赇则澄按所不及其术略不苟而民赖以治则碌碌言罢退而合为一又羣趋而听命矣其所得之分则分毫无损益也昔之贤臣为循吏者亦可见矣使邮亭乡官养鳏寡贫穷而又为之制丧祭之具也擅发仓廪以赈余县流民而得全活也减少府用度齎刀布遣诸生诣学京师也以守相赋敛违法而遽解印绶也以孝妇寃狱不理而谢病求去也今皆不可得而有也於法无有而人不可以行也一郡之广坐视斯民之将毙而不能辄济者朝廷有未报也一邑之大熟察斯民之所劳而不能辄革者州郡有未从也不虑乎此而遽为之则姗笑其近名贬駮其兴事甚者至於罪废而不录也昔之人恢闳旷阔多出於绳检之外以望其成功今之吏委曲逊避以趋於法禁之中而求其无过也嗟夫上之所任者既如彼之轻下之所畏者又如此之重则尤异之效循良之政何时而及於古哉待之有别而使进退出於威柄则臣尝议其略於前矣嘉佑之诏有察守宰治行而命以久安者何中道而止也惟明主既先之以择才授任而不取必於式度又继之以循率先宪而戒其屡易以拂去不欲之心而使之磨砺凡天下之吏有以宜民便国而抵罪者可特议其过而时亦宥之勿拘深文遂至废斥以振动不敢之气而使之驰骋则贤者无自惰而有所施古之循吏出矣昔汉臣有言二千石部刺史三辅县令有材任职者人情不能无过差宜可阔略令尽力者有所劝可为今日道也

陶又乞戒饬谢景温劄子曰臣窃以朝廷威令之不行亦已甚矣爵禄者人主所持以为驭下之柄而臣子乃敢自择其轻重也王命一出而遽改之中外无以取信则何以耸动四方而尊国体乎盖自陛下继统以来恭默未言纪纲法度一付宰执凡有进拟多可其奏遂使不知分义之人动怀侥幸谓朝廷可慢而命令不足虔进退去就惟己之便此风一啓为害不细固当戒其渐也西蜀天下之大镇事权委寄素号雄重出守者有大用之渐陛下於臣僚何负矣近者差谢景温知成都乃以老病求免其意非他盖重内而轻外好近而恶远避难而就易且有所待也况景温自开封以罪罢去得知蔡州在蔡州未数月迁颖昌未赴頴昌乃知成都可谓恩渥隆厚矣不满其意有以为辞委质事君岂可如是景温果病且老乎则宰执不当除之使违命而不行也果非病且老乎则是内倚权要亲为之助而自择其便也彼大邦名镇慎选而任之尚且偃蹇不行傲慢自若则穷陬僻郡间关险阻闻命而往者又何不幸也虽朝廷委曲涵容徇从其请遂领便郡而公议殊不平之平居无事优假太过今日除一官而不行明日遣一使而得免万一急难仓猝不知如何用人矣祖宗之世孰敢侮慢至於此也昔真宗除郭贽知大名自陈恋阙真宗曰朕命贽知大藩而不行则何以使人卒遣之又以陈若拙知潭州若拙恳辞不已遂令责降英宗以阎询知广州迁延不赴乃落待制知商州此皆人主慎与夺之权重命令之术也愿陛下法而行之夫景温之事诏命已然臣非敢乞行追改止欲望朝廷特令戒饬以肃骄蹇仍乞宣谕宰执自今已往凡有除拟并须慎择其人使无可避之理务在必行或敢妄有辞免即行降黜所以重命令尊朝廷乃今日之急务

邓润甫除翰林承旨中书舍人郑雍当制制未出言事者五人交章攻之换为侍读学士雍言二职皆天下精选以润甫之过薄不当革前命以为奸邪不当在经幄今中外咸谓朝廷姑以是塞言者如此则邪正何由可辨善恶何由可明若每事必待人言是赏罚之柄不得已而行非所以示信天下也

时二府禁谒加严雍为左谏议大夫又上言曰旁招俊乂列于庶位宅百揆职也彼有足不及公卿之门者犹当物色致之奈何设禁若是且二府皆天子所改容而体貌之者乃复防闲其私如此乎於是援贾谊廉耻节行之说以谏诏弛其禁

帝尝问朋党之弊御史中丞胡宗愈对曰君子指小人为奸则小人指君子为党君子盖义之与比者陛下能择中立之士而用之则党祸熄明日具君子无党论以进

韩川迁殿中侍御史上疏言曰朝廷於人才常欲推至公以博采及其弊也则几於利权势而抑孤寒常欲收勤绩以赴用要其终也则莫不收虚名而废实效近制太中大夫以上岁举守臣遇大州阙则迁诸所表他虽考课上等皆莫得预推原旨意固欲得人然所谓太中大夫以上率在京师唯驰骛请求者得之为多至於淹历郡县治状应法者顾出其下则是谨身修洁之人不若营求一章之速化也於是诏吏部更立法

八年左司员外郎张舜民乞留范纯仁上奏曰臣闻物之危者莫甚於缀旒朝露事之急者莫过於拯溺救焚以今日朝廷之势言之彼二事者犹未足喻也东朝在殡陛下初总万几求助之心夙宵在疚天下之人倾耳拭目以观盛德日新之政而大臣不安小人得路数日已来朝暮忷忷至於市井行路之人皆谓宰相争议不叶出而避位在於平日已惊动耳目况大行太皇太后殡涂未乾股肱之间已见携贰若不有小人乘微间谍亦未必至此又见已经双日御殿别无宣押指挥便谓圣意已有厚薄纯仁必不肯住浮论百端不可缕数然臣愚独念大行太皇太后召范纯仁於服药之前而陛下听其去於大殓之後不惟君臣去就之分如此之速小人间谍之谋由此得行使朝廷治乱之端自此遂分而於圣德初政亦有深累在臣之愚与凡百姓在廷之士都邑四方之人宁不为陛下惜也尝观前代去留大臣所系甚重近日刘挚苏辙之行有如遗芥中外之人不知其由识者叹骇疑惑至今未已今纯仁又去安知居者之得自安乎一年再出相二年三出相非朝廷之美後虽有臯夔稷契谁肯尽心竭诚以事陛下乎上则大臣自疑下则小人乘间朝廷之势不言可知以臣之愚不若且留纯仁仍乞陛下面戒二相使之叶力济务勿听间言内足以伐小人之谋外则以厌四方之望使天下之人咸曰纯仁欲去陛下能留之小人有谋而陛下能伐之惟君知臣惟睿作圣宁不美哉臣职不在言路身非迩臣独区区之诚见危急之微萌愤朋党之倾扇痛东朝之委托忧陛下之孤惸伏思雪涕出位失言不胜廹切之至

贴黄臣於元佑二年尝备员御史上殿亲闻大行太皇太后宣谕只为官家年幼臣僚且要尽公勿令小有朋党今圣训在耳仙游未远而朋党已成追诵德音不胜摧痛

元佑中刘泾上时议策论人才曰臣闻皇车帝辂置之隙闲而不以载御则腐聚犹积薪象尊龙瓒置之暗陋而不以献酌则污贱犹瓦器人材作辍殆有类此盖天下不可一日无人而胚胎盘错固有渐就非君师孰识之哉朝廷据大鼎烹千岁不调之珍羞养贤无方可谓盛矣然臣不韪窃有疑者或大作之或大辍之使人材一揠而憔悴何也比年之前取材之路广用材之基峻得材之薮富方斯时也天下之士挟寸铢者不安於家日夜增长人人以见遇相波澜君相欢忻各得所愿可掌而见也一噎之戒至於废食取材之路廹狭如山蹊用材之基陵迟如蚁蛭得材之薮空荒如坏圃天下之士闻有处於家者矣无复晔晔煌煌可照之光采也夫岂以取材之路广则爵禄有滥及之忧用材之基峻则小人有轻进之患也哉君子小人更为倚伏兼收博采则此类何所不容要之识用君子识除小人而已以轻进为患而一切拒其来正所谓废食於噎也臣官小邦去国为远莫能罄知然比日取材用材得材三者何如哉臣恐士大夫委放怠而不自振举山林迂野妄以鄙论疑朝廷也臣意人材比他物他事不同早夜提撕於前鞭策於後当使之以千里为历块九州为席上可也少不介意则平居福会可以幸免一遭急难则爵禄滥及尤甚於取材太广之初小人轻进愈多於用才太峻之际岂若谨持之处作辍之中定以为天下豪杰之归宿乎诗之用贤育材常居太平无事之秋盖太平无事则人君以用才为不急而有至於藐藐故也古者有大过恶朝黜暮收者匿金盗嫂臣贼是也匿金盗嫂臣贼苟材足赎焉亦安得以一时之陷溺遂终身废乎凡人见困於空乏拂乱之地动心忍性者罕矣从而後用之则感激罪悔可以死责此古人所以有取於匿金盗嫂臣贼之意也臣愿陛下加广取材之路拔车山渊试以难剧如昔始事之时至於宿愆疵瑕皆得复用以洗涤山川欝欝之滞气加峻用材之基无遂废於小人轻进之噎加富得材之薮以上齐文王棫朴宣王采芑之事较他事物相亏补利害何如哉盖自天地辟位以来未有以多得人材而反至於溃乱弱削者也

泾又论县邑曰臣闻守令之择其难一也而今尤为难方天下简便无事则铨门如归市争取径去无留辙者比年以来铨法为之一变先後名压当与不受往往淹历岁时或下就空闲不急之局以芘藏其身至用换武麄使冲停过恶之人以充其乏而使士大夫有不乐就之心铨司有轻用之意受命之日一县之纲领百里之民已自堕坏矣尚何督责寄委之虚文哉以臣究观县道其法度既以可守而甚者特苗役事有陷失不前之忧然又力堪倚办则虽百十苖役无足念也诚不乐就者县有大小事有简繁大且繁者过常多小且简者过常少然其间尽心力为之与夫偃仰休闲而治者同一官守同一罢去而上下法网又常密於大县无功足过在人情亦安肯俛首就之哉熙宁之前县有望次其禄金分十千至十五隆杀之美非此色人不得为此等县虽其拘挛然亦可以惩艾矣今选人禄金第为一例其以资序升饶者又别事也禄金等则利圭田圭田等则利事简三者无所利而徒就事繁过多之地虽使卓茂鲁恭尚有难色焉臣比见武人以试法换廕子以岁月迁往往出为大邑其词言进止百色梗梗良可取嗤侮而况责其稔政事为陛下爱百里之婴儿乎是为奸胥过恶之愚弄而已以此言之负不洗之过愆而伤弓破胆又可知也臣闻诸议者谓宜以事体简剧为上中下三等上县月给食金五十中县月三十下县不给仍以所隷县賍罚不系省钱充则官无横费而人有乐尽之意矣今兼兵之邑监当之局一比常邑所给为优一比常邑所给等而责轻此所以人人乐就焉陛下试以今官局较之有安坐无事而月给食金者何可胜数至於州县主籴之官出金入粟曾无寸劳而数满万则已自次第给之矣反於县道重爱惜乎又况官无横费而使人人乐为其利害何如哉乃若议为循资减年升季等赏则臣疑过甚而恩有不及周者况今兴利捕盗试法差委其常典大率用此又加以县道岁月之迁则益纷纷矣所以处县道者既重矣然後可以议择材而受也故凡上县则归之中书为堂除少仿今守倅权入之法或旁升或止用皆可也中县委铨司以所谓脚色者差择焉是一举而两得之也则贤者获尽其材而不肖者可以谨守免过今司农之丞簿以历县道为正盖新进羁生有不闻稼穑之勤故尔司农上有大吏非此属所得专而犹峻为之若此况一邑百里付在令手而使之纷纷颠倒为左右口实彼丞佐亦安得必正救之哉朝廷每一造新则尝责监司以对移举选倚成为急而监司又忽忽奉行而已与其澄汰之於末流则曷若追始出之本一清为源源之利乎比年以水利择材固善矣然一邑百里徒以水利为恤则他关民事者果可以悠悠而已哉今所谓长官者人人羞之而谓诸宰皆曰知县奈何使亲民之官与芸夫牧子比也亦惟朝廷有以增重焉

同知太常礼院刘攽轮对劄子曰准御史台告报臣次当转对者臣器识浅庳知虑短乏不足以周知先务裨助教化然臣年七十读书学古所闻不少经历世事所见非一愚者之虑何啻千数将有一得上副诏求臣某顿首死罪具条画如左臣观前世之事见致治之道莫不始於务民所以使务民者在於治民之官治民之官不同有善取民者有善养民者善取民者得民财而已行一切之政不日而赋入如意趣了目前似若可喜善养民者不然必縻以岁月旷日持久勤於抚字而後百姓家给人足其效难於遽见然善治天下者知取民不可以久常而养民之为贵故去彼取此国家承五代之敝圣化更治不数十岁而民安富盖贵养民之吏而吏得其职尔何以言之本朝之法中外之官莫不以郡县为资叙百官知民事之为先贤才不以居外而为恤是其所以宣布德泽周遍幽隐臣愚以谓此尚有未尽者宜稍益而广大之且郡县大小不同事之繁简相达当差为五等异其品秩殊其俸禄自守令掾属幕职以为陞降能者进而居上不能者退而就下即中都显官须人辄取其优最者予之如此则中外之官知务养民为先莫不竞力於民事则百姓何虑乎不富庶而王化何忧乎不淳备哉臣闻前汉议秦人之政曰徒文具无恻隐之实是实要之确论也国家法令详备每有所施为辄着为条贯而未尝求民之情夫法令所以助治而非为治之本也今设以无辜之人文致其罪案牍完备在上者虽极聦明无由别白则此无辜者终亦已矣由是观之法令虽完不如吏之良也既得良吏亦宜阙略微文使得申其智虑如是则圣泽下究元元蒙惠矣又伏见朝廷分别诸路使监司督察州郡诸路皆数千里之广列城至于百十生齿之衆官吏之盛监司为上耳目而听视之若不清廉好义不足以正身率下若不智惠敏事不可以兴利除害若不平心一意不可以分别臧否若不勤身劝事不可以周遍幽隐四者有一则一路之治无由可举国家付其重权而内无督察之者中材之人莫不因循苟免或肆其喜怒宠顽用嚚或颠倒民务以害为利或怠惰自肆不勤职业或思避权要抑绌孤远甚无谓也臣谨按汉事御史中丞外揔州郡故赞薛宣之材为其所称进黜退白黑分明今国家亦宜如汉制择御史二人分察外路监司听其风闻言事即有显过露章推劾如此则案察之官不敢旷职朝家耳目万里无蔽矣

哲宗时校书郎李昭玘论治吏进策曰君主静臣主动君任逸臣任劳静而逸则使人动而劳则使於人故动而不辞劳而不怨者义之制也举天下之物无以易我者莫大乎身举天下之人无以先我者莫亲乎家既以身事人则身不得而有既以家食人则家不得而怀可予可夺可杀可活莫适而非君也又焉得择事而後安哉孟子不往见诸侯孔子君命召不俟驾曾子居武城越宼至则去子思居卫齐宼至则未尝逃以孟子则无官也曾子则师也若孔子之不俟驾子思之不去盖事君之义不可不畏也先王之时大夫使於四方虽四牡之嘽嘽周道之倭迟勤至於不敢怀归忧至於不遑将母其心则非不悲其居则未尝宁处不以不能忘私之恩胜不敢慢命之义故也非特使臣之如此也至於戍役之士亦然薇既老而不得食岁既暮而不得归驱之以行道之劳廹之以雨雪之苦告之以靡使归聘之私心继之以我行不来之死志义使然也非特戍役之士如此也虽妇人犹能勉其夫之勤劳告其夫以不可怀归之义凡以致其义而已矣夫或生或死或安或危莫之为而为莫之致而至是数者皆天也若夫遇事不苟免临难不易节有质直而无流心此士之於君臣之际当自致而已苟为不知义而操富贵之势忧事物之累惴惴然惟恐其去已则凡可以避患者无不为也臣尝观东汉之时班超开通西域立功万里五十国皆欵关纳质马援清陇西定岭南跋穷域冒毒雾终死蛮徼二人者岂甘心絶域万死一生之计哉忠义所激然也以光武之贤臣能自致如此而陛下圣德聦睿不自有已优礼公卿大夫轻施爵禄向之以乐与之心屈之以不倦之听将以责在位之臣行令而无壅赴功而不墯然而天下之大事社稷之长策古人未尽之遗利当世必行之良法皆出於上之经营注措之先而犹不能奉承趋走以应指顾至於转徙以避事苟简以违命惧远适则以亲辞厌繁使则以病告使人之如此孰有为上守节死义者哉何不旌拔一二忠义之臣与议政事放斥不职之吏锢而勿用以惩偷慢以励风节使兄弟之臣诚死宗庙法度之臣诚死社稷辅翼之臣诚死君上扞难御患之臣诚死城郭人君恭已正南面其於责成也何有

昭玘又上策曰先王之设官也与之亮天工治天职其人足以任官其官足以行法朝无幸位位无旷事然後可以比羣吏之治收庶绩之熙而成王业方其任人也未尝不劳於所求优其所使盖士之明先王之道达今王之变者得位则行不得位则止迎之以至恭则就不恭则去故有爵以贵其德有禄以富其功有冠冕佩服之尊有车服徒御之盛所以立於朝廷长於民上者遇之已至矣屈樛木之高而引之无遗虚卷阿之中而受之无拒有谏则行有言则听与之以美意乐之以至诚又亦至矣为人臣者固宜同寅协恭正直在位致其道以养人修其身以行法内尽其心而不欺外竭其力而不懈不择事不辞难知无不为为无不至以服其下之所劳以报其上之所施不能如此而私义以害其公私智以非其上怀禄图存背公死党则先王复何以驭焉有刑以治之而已夫刑之所加常在於不善之小人今乃致於公卿大夫之际下则丧廉耻之节上则伤尊贤贵贵之义非所劝也先王之意以谓使之既有礼养之既有仁在位独不恤而违上慢命以乱成法所以设官分职复何望於治人哉此刑之不可废也方其功之所取则昼日三接不嫌於无威罪之所去则肆诸市朝不疑於无恕尧之於舜虽迭为宾主而善善之乐惟恐其不优舜之於四凶虽放流窜殛而恶恶之刑惟恐其不着圣人之情无所苟也其於进贤退不肖之义各从其当而已矣周官太宰以官刑纠邦治大司寇以官刑上能纠职大司徒令於教官曰各恭尔职考乃事以听王命其有不正则国有常刑虽然其刑之也又岂一日而诛之而轻终身之善哉日不至则待之以月月不至则待之以岁一岁之远犹以为未也三岁大计然後诛之夫诛之则甚厚夺之则不速然犹顽不即工以干上之典此刑之所以无赦也先王之责人也既如此之详而躬自厚者亦未尝不谨也成汤不迩声色不殖货利检身若不及然後制官刑以儆於有位者躬自厚之道也主上取人以身修身以道凡谋之所可听言之所可行降之不迟举之不次朝献其言而暮试其能朝为布韦而暮为卿相用之不违其学与之不求其备可谓厚於与人矣内则於穆其德外则勤劳其行敦信以一好恶明义以审是非可谓自厚矣官人百吏犹不能徯上之志行上之令告之以嘉猷示之以周行或乖争以起事或偷慢以违命罔上而不忠趋利而无义在所察治而已传曰临事接民以义应变寛裕有容恭庄以先之政之始也然後中和察断以治之政之隆也然後进退诛赏之政之终也一年而与之始三年而与之终今之谓欤

绍圣元年吏部侍郎彭汝砺上奏曰臣等以谓治天下之道在得人欲得人在知所以养之吏部縂在选百官之籍审功罪资历凡升黜之事以诏朝廷予夺自唐以来为任至重於今非古矣废兴进退条目具备凡所注拟吏挟法以前曰某人於法如此在所取某人於法如彼在所後长贰无所可否惟法之为听虽知其人为贤否锱铢不能移轻重夫知人亦难矣今可以知之者莫若吏部观其事而知名实听其言而知好恶见其容而知厚薄察所举而知所与斯亦过半矣臣以谓人材空乏今日为甚谓当稍责吏部荐拔材能上於朝廷朝廷察之或赐以对或试以事籍之以待任使焉凡荐惟其人非其人而荐之为朋下以人君为可欺为罔上朋下罔上必诛无赦如此则士皆知自爱以待上之考察任其事者皆思为朝廷得人不敢为苟简计此岂小补之哉然其要则在择长贰而已若夫明好恶以示之隆学校以养之选师儒以教之此惟陛下加之意而已二年秘阁校理毕仲游上言曰君子以名用人者为其信於衆也一人誉之不足以成名必衆人誉之然後可以成名则名者信於衆之谓也然士有依名而蹈利不思行已之何如养交取合亦足以成名者故君子之用人必索其实孔子曰吾之於人也谁毁谁誉如有所誉者其有所试矣试者所以索其实也而太史公亦曰其实中其声者谓之端实不中其声者谓之窽窽言不听奸乃不生则名实者用人之大契君子所以配仁义而并行之公道也昔汉宣之治虽不及三代然刺史守相辄亲见劳问观其所由退而考察以质其言有名实不相应者必知其所以然公卿缺则选诸所表以次用之故汉世多良吏於孝宣时为多而龚遂黄覇之徒皆得以良吏自见於世元成而下孝宣之业虽衰然名实之法犹有存者故建武永平间郎官出宰百里尚书令仆亦为郡守而虞延第五伦鲍昱之徒更以郡守入为三公守令之重如此是以卓茂鲁恭皆以县令为循吏茂亦卒至三公则孝宣名实非徒一时之称盖得孔子试之之意而後世可以循用故也自唐以来官在内者重官在外者轻故张九龄欲重刺史县令之权历都督刺史然後入为侍郎列卿历县令然後入为台郎给谏而法亦卒不克行本朝之制九品可以为县令七品可以为郡守则是九品之贱已当汉郎官之选而七品之人己任汉令仆事矣持禄处内者既无治民之责而多进退之门守法在外者则数出於俗吏而不见用就有用之者不过由县令而居幕府由郡守而为监司所谓台郎给舍令仆三公未有由此途而出则内官安得不重外官安得不轻是以名实相纷毁誉淆乱养交取合之人渐以得志则守令如龚遂黄霸卓茂鲁恭亦何道而进今两汉之法虽卒难行然当体其大意稍重郡守县令之官通都大邑有善政者数加奬励使必由县令然後居寺监由郡守然後至台省则人人乐於外官赴功治职齐民可受其赐而寺监台省亦将得真材毁誉名实无所纷乱又合孔子试之之意盖事有不召而自至者西汉重功名则权奇倜傥之士出东汉重名节则蹈难死义之臣衆有唐尚文词则诗歌赋颂缀文之人亦出而不絶今果重在外之官使必由县令而後居寺监由郡守而後至台省则为良吏者亦将不期而自至名实之论惟所加虑

仲游又论人材上言曰人材之所以难得者非难得也物生天地之间贵贱美恶未尝偏无何独至於人而无材耶其所以无材者知之不以其道处之不以其分是故虽有材而如无材材之在人非比貌象声色可以外求也不更事变则有材者且不能自知而况他人而可以知之乎萧曹绦灌樊郦之徒非与高祖遇则沛上之刀笔屠沽负贩人尔岂自知有将相之器哉孔子曰吾之於人也谁毁谁誉如有所誉吾有所试矣又曰视其所以观其所由察其所安人焉廋哉以孔子之圣宜不待试而後知人而孔子必试之则圣人之术可见矣所以者所用之心也所由者所更之事也而所安者穷达利害不动之谓也既原其所用之心又论其所更之事卒要於穷达利害而不动则人之贤与不肖材与不材已过半矣而有誉之者且必试之而後进则孔子之门多贤智者其道然也後世取人之详者小瑕细行或废其终身而用人之寛者抱大故而不问既不原所用之心又不论所更之事卒不要穷达利害之际动与不动而有誉之者又往往不试而後用则虽孔子之圣殆无以尽其贤与不肖材与不材故曰知之不以其道也人之无材未能害於事也惟有材而不肖则可以乱天下故有材之人所宜深察贤与不肖之时也而近世之用人取其材而置其贤不肖人或问之则曰我用材尔此在上者自以为知术而智士之所以寒心而太息者也汉之张汤桑弘羊唐之裴延龄皇甫鎛唯其有材而不肖故虽汲黯卜式裴度陆贽不能与之敌而卒乱汉唐之治则用人者当先定其贤不肖而後论材与不材昔尧之用人伯夷典礼夔典乐后稷播种臯陶为大理而皆君子也使后稷有张桑裴鎛之行而能播种尧肯任之乎而近世用贤则不问材不材用材则不问贤不肖用贤则不问材不材犹可也用材不问贤不肖则不可故曰处之不以其分也今以大宋之有天下岂比前世而独乏材也惟知之以其道处之以其分则材将自至材者至而天下治矣然私有所怪者庄子曰寓言十九重言十七夫人之材虽寓言重言之所增益而不寓於他人使有重者言之而自献其材则材之大小已可知矣而近世之用人十有五六其自献者此又愈於知之不以其道处之不以其分然则知之以其道处之以其分而无取自献之材正今日之先务

三年监察御史蔡蹈论臣僚上殿不得差遣上奏曰臣窃见朝廷近日引见上殿臣僚已蒙赐对退而俟命十有七八不报而去臣伏思疎远小臣偶缘荐引乍瞻天顔罔不震惧进对之际仓卒遗忘所不能免若其辞貌不近柔佞而有鄙野之气就列之久会有变革且器使之以观其能既而无所取材斥之未晚先王之时务得人材虽侏儒聋瞶有司火修声籧篨蒙鏐之用所谓器而使之者也今朝廷方患人材乏少职事官员阙自左右仆射而下以至寺监丞簿往往通摄无以充数今其进既难则人材益见乏少因而自抑不敢以赐对为望则远近相传士志畏怯不自劝勉殆非养才也诗曰芃芃棫朴薪之槱之传曰量才而任官度德而定位又曰与人不求备如此则下无遗才而朝无虚位矣官人之盛虽成周不得过也惟陛下图之

哲宗时改元建中靖国当国者欲和调元佑绍圣之人故以中为名右正言任伯雨言人才固不当分党与然自古未有君子小人杂然并进可以致治者盖君子易退小人难退二者并用终於君子尽去小人独留唐德宗坐此致播迁之祸建中乃其纪号不可以不戒

历代名臣奏议卷一百四十








◎高帝（一）

帝姓萧，讳道成，字绍伯，小名斗将，南兰陵武进人。元嘉末为左军、中兵参军，袭父承之爵晋兴县男。孝武即位，历大司马参军、太宰、员外郎、直阁中书舍人，抚军参军、建康令、北中郎中兵参军。丁母忧，起为武烈将军，复为建康令。景和中，除後军将军。泰始初，为右军将军，加辅国将军，除骁骑将军。封西阳县侯，迁卫军司马，除征北司马、南东海太守、行南徐州事，假冠军将军，迁南兖州刺史，入拜散骑常侍、太子左卫率。泰始末，为右卫将军，领卫尉。元徽中，加侍中、平南将军、尚书左仆射。寻弑苍梧王，迎立顺帝。进侍中、司空、录尚书事、骠骑大将军，封竟陵郡公。假黄钺，进太尉、都督南徐等十六州诸军事，进都督中外诸军事、太傅，领扬州牧。升明三年三月，进相国，总百揆，封齐公，加九锡。四月，进爵为王，受禅，改元建元。在位四年，谥曰高皇帝，庙号太祖。


种柳篇


日月逝矣心飘遥，冰霜满眼风萧条。
野夫吞声披短褐，天寒野旷随渔樵。
终朝惨淡柴门下，有时拾橡还山椒。
手砍柳枝作柳树，何年送尔干青霄。
长安城外春风起，高梁桥头玉泉水。
万缕常垂绣毂旁，千条尽拂朱门里。
凤舸龙舟人似云，缇城锦幔山如绮。
当年种树属何人，岁岁看花常在此。
予时婉娈金门游，走马章台百不忧。
三枝戏折灵和殿，带露笼烟拂御沟。
黄鸾紫燕无消息，故国三年成古丘。
金茎玉树生秋草，桂苑兰台色如槁。
三户飘零仅寡妻，五陵游冶无年少。
长条短叶日悠悠，飞絮浮萍空渺渺。
比来屏迹北山阿，门外毵毵绿渐多。
彭泽漫能称傲吏（一作士），阳关无（一作何）处寄悲歌。
起看庭树一婆娑，叹息年华奈若何。
何日金城重见尔，攀枝流涕问山河。





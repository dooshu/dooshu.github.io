○為建言邊情嚴設備以安地方事

大原府忻州儒學訓導方仕譽奏、臣惟陝西西寧地方。原係蕃夷雜處之地。洪惟我朝　太祖。迅掃胡元。招集人民。開荒展土。始建城郭。設立衞所。名為西寧是以學挍茶馬司倉塲驛逓。漸為備具。於是西番進貢。達賊潛住。雖係邊境之地。實同腹裏之安。西海出魚鹽之利山澤滋馬牛之蕃。金褐是產。絨貨皆多。其城西南有李斯牧川。其城西北有雙伯羊川。俱地方百里。土脉肥饒甚堪種牧。於此軍民樂業。西番獲利所以倉塲委積。茶馬之政興也正德七年以來。有達賊名喚。亦不剌阿兒禿厮黑刺麻三種深入。侵奪前利。西番每被擄掠。臨城往來。搶刦軍民。不息戰爭。以致地方不安。人民失業。至今視為泛常。臣在此生長每懼此患頗知山川險阻。地理深淺。先年作生員之時、曾言于楊總制郭兵備、設立邊墻柞子、略為防備臣切思西寧地方。自洪武開設衞所以來。原無達賊侵害。今被達賊侵害。為因失于不備之初、仰惟　朝廷身居　九重、不能細周邊務、雖設總制廵撫、離彼千里、况有廵按、只是一年、本處雖有兵備守備、暫來暫去、故雖設備、未免詢于鄉人而巳、所以隨備隨廢、致使達賊深入、臣受一介之職、愧無涓涘之補、若不悉陳設備之策、恐達賊貪殘益甚、熟知山川險阻、　窺中土盈虛、致使邊疆狼狽、唇亡齒寒、又况西寧正南四川松藩衞東南通歸德千戶所河州岷州、西北通甘肅凉州。東北通莊浪寧夏榆林、直至山西三關大同宣府。為達賊往來之路。於此可以設險固守。况達賊詭計百端。忽來忽去。統兵西征而北走。北征而西走。四路通達。徒費軍馬錢糧。難以防敵。往往失于不備。念臣每在邊疆、被害存心、非止一日、伏望　聖明遠紹　太祖之成憲、大施恤患之深仁、乞　敕兵部議處、轉行山西陝西總制撫按等官、設法招集各處有罪人民。發去充軍。會同西番于雙伯羊川等處揀擇地形。建立城衞。以禦達賊往來之咽喉。而為軍民力田之良策。不戰自鞏固、不爭自持久、不惟西寧為然凡寧夏榆林及山西三関大同宣府四川等處於達為出沒往來險阻去處。亦須設險固守、使達賊不得熟視中國之境。於以壯　宗社億萬年無窮之業使　國家永無西顧之憂也。奏奉　聖旨該部看了來說、欽此、查得先為查訪邊情急缺救濟事、該提督軍務尚書王瓊題稱近年肅州衞屯田舍餘抽選一千員、作為遊兵、致將屯地拋荒、相應設法清勾補足軍伍、將新選屯丁遊兵疏放種田、乞要行陝西都御史備查肅州衞節次開逃軍冊、備行原籍、嚴限清勾解補、及行山西山東河南陝西北直隸大小問刑衙門、今後但係發遣充軍人犯、俱申各該撫按定發肅州衞充軍等因、該本部議應依擬覆題、奉　聖旨是准議行欽此又為議處邊備以禦虜患以安地方事、該廵按御史陳世輔題據飭甘肅事務、分廵西寧道副使李淮呈稱自蘭州至甘凉諸處、沿邊一帶、雖有墩臺、緣坍塌不修、或窵遠不守、或設立不係緊要、或緊要未曾添設、雖聞有挑穵壕塹而未必盡挑、有築堵防衞而未必盡築、有斬截岩崖而未必盡斬、合無就將附近該修該添堡寨、一併踏看估計、量其多寡、設立大小屯堡、修設之後、各於近堡去處、設立小教塲一所。督令屯丁就彼習射。仍于適中去處。築打小堡挑穵壕塹。置立吊板。以便趨避。若零賊三五騎近堡。瞭望的確。伏兵許其恊力勘捕等因、該本部議擬題奉　聖旨是准議行、欽此欽遵、俱經通行總制及該鎮廵官詳議參酌時勢、著實舉行、去後未報、今該前因、看得訓導方仕譽奏稱一節、為照設險禦虜、乃安內攘外要務。今本官具奏前項事情。與往時各官建議。大要相同。其言似有可采。但稱要于雙伯羊川等處建立衞城。事體重大。况本官原係該鎮土人。中間未審有無便巳損人、別項情弊、遽難議擬、相應勘處、

皇明經世□□□之九十九終








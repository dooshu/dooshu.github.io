◇司空荀爽述赞

生应正性，体含中和，笃诚宣于初言，晚允朗于始察。是以在童龀而显奇，渐一纪则布名。须幼之可师，甘罗之少者，何以逾公之性量乎？砥心《六经》，探索道奥，瞻乾坤而知阴阳之极，载而集之，独说十万余言，士林景附，群英式慕，由毛羽之宗鹏鸾，众山之仰五岳也。昔楚思叔敖而作歌，郑讴子产而兴叹，瞻望弗及，作词告思。

词曰：

爰在大汉，挺荀作贞。其德允明，诞发幼龄。行蠲体洁，如玉之莹。确乎其志，乃励乃清。遂陟司空，天子是毗。惟君之德，朋僚所咨。清水平土，茂哉是力。将混六合，绳以正直。散以礼乐，风以道德。（《艺文类聚》四十七）



卷五十二


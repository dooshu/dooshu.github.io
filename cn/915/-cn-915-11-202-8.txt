◇奏记任城王澄

窃闻三杀九亲，别疏昵之叙；五服六术，等衰麻之心。皆因事饰情，不易之道者也。然则莫大之痛，深于终身之外；书策之哀，除于丧纪之内。外者不可无节，故断之以三年；内者不可遂除，故敦之以日月。《礼》大练之日，鼓素琴。盖推以即吉也。小功以上，非虞练除不沐浴，此拘之以制也。曾子问曰：「相识有丧服，可以与于祭乎？」孔子曰：「缌不祭丧，何助于人。」祭既不与，疑无宴食之道。又曰：「废丧服，可以与于馈奠之事乎？」子曰：「脱衰与奠，非礼也。」注云：「为其忘哀疾。」愚谓除丧之始，不与馈奠，小功之内，其可观射乎？《杂记》云：「大功以下，既葬适人，人食之，其党也食之，非党也不食。」食犹择人，于射为惑。（《北史》作「于马射为或非宜」。）伏见明教，立射会之限，将以二七令辰，集城中文武，肄武艺于北园，行揖让于中舍。时非大阅之秋，景涉妨农之节，国家缟礻覃甫除，殿下功衰仍袭，释而为乐，以训百姓，便是易先王之典教，忘哀戚之情，恐非所以昭令德、视子孙者也。案《射仪》，射者以礼乐为本，忘而从事，不可谓礼，锺鼓弗设，不可谓乐。舍此二者，何用射为？又七日之戏，令制无之，班劳所施，虑违事体。库府空虚，宜待新调，二三之趣，停之为便。乞至九月，备饰尽行，然后奏《狸首》之章，宣矍相之令，声轩悬，建云钲，神民忻畅，于斯时也。伏惟慈明远被，万民是望，举动所书，发言唯则，愿更广访，赐垂曲采，昭其管见之心，恕其谠言之责，则刍荛无遗歌，与人有献诵矣。（《魏书·张普惠传》。任城王澄功衰在身，欲于七月七日集会文武，北园马射。普惠奏记于澄，澄意纳其言，托辞自罢。又《北史》四十六。）


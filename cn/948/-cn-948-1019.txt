陆游　对食

人苦不知足，贪欲浩无穷，

豹胎日餍饫，萍齑却时供，

饮豚以人乳，万乘亦改容。

方其未遇时，鹅炙动英雄。

哀哉王相国，计堕饭後钟。

所以贤达士，一视约与丰。

我亦蹭蹬者，羁游半生中，

木盘饱藜苋，美与玉食同。

口腹嗟几何？曾是役我躬。

放箸一笑粲，赋诗晓愚公。

陆游

陆游　对食

蓬藋生庭叶拥阶，经旬饭豆爨枯秸。

烟霄旧谓行夷路，薪水今悲系病怀。

梦里百年元易过，人间万事苦难谐。

痴儿自堕阛黎计，欢喜闻钟已过斋。

陆游

陆游　对食

天赋元无满谷羊，不烦粱肉污龟肠。

忽逢客釜蓴羹美，遥忆山厨麦饭香。

正有一箪元自足，纵嘲三韭亦何伤？

江边烟岫参差路，便唤渔舟暮治装。

陆游


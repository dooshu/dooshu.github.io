○竹林七贤论



嵇康字叔夜，与东平吕安少相知友，每一相思，辄千里命驾。（《御览》四百九）



嵇绍入洛，或谓王戎曰，昨于稠人中始见嵇绍，昂昂然野鹤之在鸡群。（《艺文类聚》九十）



阮籍字嗣宗，性乐酒，善啸，声闻百步，箕踞啸歌，酣放自若。时苏门山中忽有真人在焉，籍亲往寻，其人于岩巅，遂登岭从之，箕坐相对。籍乃商略终古以问之，仡然不应。籍因对之长啸，有顷，彼乃然笑曰，可更作。籍又啸，意尽退还，半岭，巅酋然有声，若数部鼓吹，顾瞻，乃向人之啸也。（《艺文类聚》十九，《御览》三百九十二。）



魏朝封晋文王，固让，公卿皆当喻旨，司空郑冲等驰使从阮籍求其文，立待之。籍时在袁孝尼家所宿，醉扶而起书，几板为文，无所治定，乃写符信。（《书钞》一百三十三，《御览》七百一十。）



籍之抑浑，盖以浑未识己之所以为达也。後咸兄子简，亦以旷达自居，父丧，行遇大雪寒冻，遂诣浚仪令，令为它宾设黍霍，简食之，以致清议，废顿几三十年。是时竹林诸贤之风虽高，而礼教尚峻，迨元康中，遂至放荡越礼。乐广讥之曰，名教中自有乐地，何至于此。乐令之言有旨哉！谓彼非玄心，徒利其纵恣而已。（《世说·任诞篇》注）



籍归，遂著大人先生论，所言皆胸怀间本趣。大意谓先生与己不异也。观其长啸相和，亦近乎目击道存矣。（《世说·栖逸篇》注）



籍与伶共饮步兵厨中，并醉而死，此好事者为之言，籍景元中卒，而刘伶太始中犹在。（《世说·任诞篇》注）



刘伶病酒，渴甚，从妇求酒，妇捐酒毁器，涕泣谏曰，君饮太过，非摄生之道，必宜断之。伶曰，甚善，我不能自禁，唯当祝鬼神自誓断之耳，便可具酒肉。妇曰，敬闻命。供酒肉于神前，请伶祝誓。伶跪而祝曰，天生刘伶，以酒为名，一饮一斛，五斗解酲，妇人之言，慎不可听。便饮酒进肉，隗然已醉矣。（《世说·任诞篇》注云，见《竹林七贤论》。《御览》四百八十。）



刘伶尝醉，与俗人相忤，其人攘袂而往，必欲殴之。伶顾而笑曰，鸡肋不足以安尊拳。（《御览》二百七十一）



秀为此义，读之者无不超然，若已出尘埃而窥绝冥，始了视听之表，有神德玄哲，能遗天下外万物，虽复使动竞之人，顾观所徇，皆怅然自有振拔之情矣。（《世说·文学篇》注）



山涛与阮籍嵇康皆一面而契若金兰。涛妻韩氏尝以问涛，涛曰，当年可为友者，唯此二人耳。妻曰，负羁之妻，亦观狐赵，意欲一窥之可乎？涛曰，可也。二人至，妻劝涛留之宿，具酒食，夜穿牖而窥之，涛入曰，所见何如吾？妻曰，君才殊不如也。正当以识度相友。涛曰，然，伊辈亦当谓我识度胜。（《御览》四百九，又四百四十四。）



鬲令袁毅，为政贪浊，赂遗朝廷，以营虚誉。尝遗山涛丝百斤，众人莫不受，涛不欲为异，乃受之，命内阁悬之梁上，而不用也。後毅事露，案验众官，令吏至涛所，涛于梁上下丝，已数年，尘埃黄黑，封印如初，以付吏。（《御览》四百九十三，又八百十四。）



咸宁中，吴既平，上将为桃林华山之事，息役弭兵，示天下以大安。于是州郡悉去兵，大郡置武吏百人，小郡五十人。时京师犹讲武，山涛因论孙吴用兵本意，涛为人常简默，盖以为国者不可以忘战，故及之。（《世说·识鉴篇》注）



永宁之後，诸王构祸，狡虏起，皆如涛言。（《世说·议鉴篇》注）



涛之处选，非望路绝，故贻是言。（《世说·政事篇》注，案正文云，有署阁柱曰，阁东有大牛，和峤鞅，裴楷秋，王济剔嬲不得休。或云潘尼作之。注引王隐《晋书》云，潘岳内非，密为作谣。）



王戎眸子洞彻，视日而眼明不亏。（《艺文类聚》十七）



王戎幼而清秀，魏明帝于宣武场上，为栏苞虎牙，使力士袒裼，迭与之搏，纵百姓观之。戎年七岁，亦往观焉。虎乘间薄栏而吼，其声震地，观者无不辟易颠仆，戎亭然不动。帝于阁上见之，使问姓名而异焉。（《水经谷水注》，《御览》八百九十二。）



初，籍与戎父浑俱为尚书郎，每造浑，坐未安，辄曰，与卿语。不如与阿戎语，就戎必日夕而返。籍长戎二十岁，相得如时辈。刘公荣通士，性尤好酒，籍与戎酬酢终日，而公荣不蒙一杯，三人各自得也。戎为物论所先，皆此类。（《世说·简傲篇》注）



王戎女适裴氏，用匮，女为贷钱一万，久而不还，女归，戎色不悦，遽还钱，乃释。（《御览》三百八十八）



王戎为侍中，南郡太守刘肇遗戎筒中布五十端，戎不受，而厚报其书。议者以为讥。世祖患之，为发诏，议者乃息。（《御览》八百二十）



王戎简脱，不持仪形，好乘巴白马，虽为三司，率尔私行，巡省田园，不从一人，以手巾插腰。戎故吏多至大官，相逢，戎辄下道避之。（《御览》七百十六，又八百九十七。）



王济尝解禊洛水，明日或问王济曰，昨日游，有何论议？济曰，张华善说史汉，裴逸民叙前言往行，兖兖可听，安丰侯道子房季札之间，超然玄著。（《艺文类聚》四，又五十五，《御览》三十。）



俗传若此，颍川庾爰之尝以问其伯文康，文康云，中朝所不闻，江左忽有此论，盖好事者为之耳。（《世说·丧逝篇》，王冲为尚书令，过黄公酒垆，谓昔与嵇阮酣饮于此，注云云。）



阮咸善弹琵琶。（《艺文类聚》四十四）



诸阮前世皆儒学，善居室，唯咸一家尚道弃事，好酒而贫。旧俗，七月七日法当晒衣，诸阮庭中烂然锦绮。（《御览》作并列绨锦，又作莫非绵绨。）咸时总角，乃竖长竿，挂大布犊鼻军于庭中，人问之，曰，未能免俗，聊复尔尔。（《世说·任诞篇》注，《御览》六百九十六又八百十六，《艺文类聚》四，北堂书钞一百五十五。）



咸既追婢，于是世议纷然，自魏末沈沦闾巷，逮晋咸宁中，始登王途。（《世说·任诞篇》注）

卷一百三十八

苏彦

彦，孝武时为北中郎参军，有苏子七卷，集十卷。




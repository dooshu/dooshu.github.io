河南道中

其一
馀壤犹郊圻，分域已河甸。
平原黍尽枯，川流细于线。
人烟四野希，井灶萧条见。
偶憩逢田叟，告我泪濡面。
连年苦赤地，斗粟易匹绢。
赈恤沾尧天，糠秕始一咽。
今秋方薄稔，饥餐未充膳。
君看榆树萎，肤剥骨如练。
听此语酸辛，愧我饱厨传。
时事急挽输，何年罢征战。

其二
郁郁大道侧，依依杨柳垂。
治河薪不属，剪伐防一时。
坤舆几反覆，城郭归鲸鲵。
至今墟落间，父老犹馀悲。
行行涉漳水，荒台传故基。
西陵吞旧恨，日落寒风吹。
我怀拾往迹，片石韩陵碑。
古人深独赏，今人那得知。
驱车不遑息，踟蹰临路陲。



○祷仇王神文

维长庆二年岁次癸卯八月癸未朔越十七日己亥，朝议大夫使持节杭州诸军事守杭州刺史上柱国白居易，谨遣朝议郎行馀杭县令常师儒，以清酌之奠，敬祭於仇王神。尝闻神者，所以司土地，守山川，驱禽兽，福生人也。馀杭县自去年冬逮今秋，虎暴者非一，神其知之乎？人死者非一，神其念之乎？居易与师儒猥居牧宰，惭无政化，不能使渡江出境，是用虔告於神。惟神庙居血食，非人不立，则人，神之主也，兽，神之属也。今纵其属，残其主，於神何利焉？於人何辜焉，若一酹之后，神其有知，即能挥灵申威，服猛禁暴，是人之福幸，亦神之昭昭；若人告不闻，兽害不去，是无神也，人何望焉？呜呼！正直聪明，盍鉴於此。尚飨。


◎顾老绍酿酒

吴江有顾老绍者，以酿酒为业。一日见酒缸中死一赤练蛇，心知酒已被毒，饮之当害人。而吝惜赀本，不肯弃去，仍与其夥严姓者分贮十余瓮置墙下。将出售矣，忽震雷击酒瓮，尽碎无一存者，而人俱无恙。顾始大悔，每向人言之，以为幸逃天诛也。夫酒瓮不以他故碎而赫然碎之以震雷，使人不疑为适然、偶然而后发其儆惧之隐，酒未售，人未伤，此人原可以不死，且必留此活口以证其事之根由，又以见事虽未行而一念之不仁已上达天听。天心之仁爱，阴律之森严，胥于一事寓之，亦奇矣哉。此系十余年前事，甚近，且确家大人闻之黄霁青太守，而太守又闻之潘寿生（眉）。寿生博学多闻，即作《三国志补注》者。家大人多采其说入《三国志旁证》中。


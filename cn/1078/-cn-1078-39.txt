续集卷十一

钦定四库全书

东文续集卷十一　　　　明　杨士奇　撰序

送王彦鼒序

吾邑王铉彦鼒其行安於分其言当於理自登第与余往还既为御史有职务而朝退或公暇辄过余相与清论为乐盖未尝累日不相觌者去年冬余侍从来北京独彦鼒驰一骑追至江上送余登舟舟度且半犹隐隐见其徘徊江畔其情可知也今以考绩来北京得握手叙契濶过余留信宿辄告别而归吾两人之情固皆所不能已矣夫人生离合率出偶然不能以恒也惟其不可无恒者心之所存身之所行焉耳今天子下明诏宏养民之政申扬激之令在位之臣孰不饬躬修行以钦承德意况风宪者扬激之所自出哉吾故三复羔羊之诗以为彦鼒南归之赠彦鼒勉哉

送蔡运使诗序

乡先生山东盐运副使萧鹏举表然清洁之操於人不易许可去年来京师独数称其同官蔡继先之贤其言曰继先维扬人温厚平易常为河南参政亷直持法吏民敬爱之既为运使山东所以发已莅下者一如参政时运使无参政之尊而赀筭会计之繁细又参政之所无也非澄心寡欲达於理者不能以称继先为之一务寛厚恤下不计身之利害其下之人亦竞相劝趋事曰蔡侯仁我我曷可不力以累仁侯以是岁课之入无或不足亦无有後期者使者过山东观吏之贤否皆称继先为贤曰他运使不及也余闻萧先生言心异之今继先考绩来京师天官第其绩最等於是朝之公论与士君子之所言合也然则继先可为长者可为今之循吏今将复还山东士有为诗送之者继先以萧先生之故过予求为序予安得不为喜谭而乐道之也

赠医师邹孟义序

自余仕京师十余年有从乡郡来者率喜问士人近况凡余所识者多已物故而今之能卓然立身致名誉余虽有识与否中心爱之称道之不厌也邹孟义家庐陵距吾所居一舍许业於医其先授秘方於岭南隐者有名於时至于今孟义术益大售所治疾无不瘉庐陵西昌之境有奇疾更衆医不能瘉者孟义多瘉之如孟义曰此不可治即更衆医竟亦无治者然其心急於济人有求之者不以其贵富贱贫及道路远近虽甚寒暑昏夜辄趋赴既効径去报不报不计也所存心如此余恨未之前识也今年赞善梁君抵书京师告余曰孟义所治医术博矣尤邃小儿科且年甚富志甚锐意甚恭将益进其术广其功未已也宜一言使传焉嗟乎余言何足以传孟义世率谓医之施於婴儿尤难徵诸音声容色之间而非可以言语求也非精其理专其业不能成功如孟义既邃乎此又方进其术未已将所造诣益深如过邯郸为带下医过洛阳为耳目痹医过咸阳为小儿医无不可者将必有能言如司马子长者为传之使不泯奚假於余哉然余乡人也既爱重之故书此以复梁君以为赠医师邹孟义序

送邓宗经永新训导序

学校为政之首务也长民者知重乎此典教者知重乎此可以为贤矣吾吉安九邑庐陵附郡城其学常得贤教官然县令丞亲於民者求其能以时一至於学或出一言致劝勉之意何其少也夫不得贤令丞幸有贤教官又上有贤部使贤郡守亷视督劝其学不废也近年会稽吕公佥宪江西慨然独念治化所先行部至郡邑必下车趋学宫谒先师退考视诸生所习深致敦勉之意盖贤部使也而相继守吉者金华朱公山东蔺公皆尽心於学劝率奨励或日一至或再至无三日不至焉者皆贤守也时庐陵职教者浦城陈君士希佐之者吉水周君公明士希持身谨行公明明经敦德二君协力合志毅然以究职事成後进为己任後又得邓君宗经佐教焉邓君学行有称且益与二君协力合志三君皆贤教官也於是庐陵之学虽不得贤令丞而学者勃然擢高科登膴仕莫之能御也固诸贤之力哉邓君又负理才郡长贰政有所未通者皆就而问之邓君尝游太学向之同游者今皆跻华陟要邓君之才宜华且要也乃独恬然安其命乐其所有日与其徒讲求圣贤修已治人之道以此为得此其中之所存者可量哉居无几丁家艰去服阕得佐教永新县学永新亦吉之属邑其令丞吾虽不知而吕朱蔺三公之德政尝行於彼矣邓君移其効於庐陵者施於彼永新之学将来有不大兴者乎有求余文赠其行者於是乎书

赠陈教授归临江诗序

临江陈孟浩永乐十六年李骐榜赐同进士出身凡进士发身者其初授官内为六卿之属为御史为行人外佐方岳佐郡宰百里之邑中人以上者为之朞月间率能见设施起声誉下者辄得济其私欲孟浩所存心一不在是初当授职言於吏部愿得教官遂奏授长沙府学教授己而改苏州府学夫教授非有政务之繁簿书期会之丛脞日所亲比者俊秀逢掖之徒所谈说者周公孔子之道修齐治平之方盖职於化俗而育才也非学之明志之有守固不乐就此於是孟浩之学与志可知已孟浩所至尽心教事其学者率有成效而耿介之操断断然非公事未尝一涉迹郡守之庭郡自守以下至于耄耋之民皆誉之曰贤吏部考其九载之绩最将奏陞官孟浩再三言老且病愿得致事归不愿得陞也吏部察其诚遂奏遣归孟浩时年六十有五志力强固精神未衰也昔伏生九十犹强授经掌故孟浩固不可强乎其殆审大易进退之几而安老氏止足之分乎於是士友有作图赠其归者给事中康中正以求予言余於孟浩故相好也遂作诗赠之学士君子於孟浩故者亦继作焉

赠严士正之桐城知县

严氏吾邑文献故家科第仕宦相承三四百年士正承其世业敬身力行选贡士擢佐教江隂县学其学者皆心服之自邑长贰暨其耆耄皆心敬之满九载天官考其绩最当陞翰林侍讲学士曾君鹤龄言士正才行可任理民遂以为桐城知县桐城畿内邑民淳俗厚有朱司农之遗爱在焉士正清操雅度有古循吏之心夫士不得善地其政未易行民不得贤令长其生未易遂於是衆不独为士正贺实以为桐城贺士奇忝近侍有年圣天子孳孳体天心以育下民选贤良寄之牧守然今山泽畎亩林居野处幽僻之民岂皆泰焉得所而无嗟叹愁恨之声於下也哉吏之比民者莫切於令若上有爱民之心而得以行所志亦莫速於令令果能致诚以求其情以施惠利民将无不泰焉於下而岂有嗟叹愁恨之声也哉传曰民之所好好之民之所恶恶之盖必若是而後不负圣天子简用之盛心与平素之所学而桐乡之祠将不有继汉人者乎朂哉士正吾两家非一世之好也请书以为之官之赠

送杨修撰诗序

仁宗皇帝临御之初下诏求贤山东按察使首举仲举明年徵至吏部尚书屡试文章奏授翰林检讨预修永乐洪熙实録陞编修又修宣德实録陞修撰士奇交仲举五十年仲举淳厚而坦夷贞静而直谅非圣贤之书不读非合礼之文不窥言行雍容未尝有过粹然如玉也余尝升其堂拜太安人高年懿行言有师法退而交其兄伯升惇实恭谦简靖坦易一家之间慈孝友悌温然如春也余交友多矣求其人如仲举固鲜求其家之母子兄弟如杨氏加鲜故余初别仲举也恒思之不置及出而仕同在翰林又各牵职务不能如往年之散逸而适也仲举今谒告归展先墓武昌少师少保两杨公礼部侍郎两王公以同史馆故赋诗送之余最故当序简首盖予因之有感焉水木本源之心人人同也今之仕者大率三四年五六年远者十余年皆得省桑梓拜丘墓以伸追远之情士奇之寡昧叨禄三十有八年讫无寸补徒以宠恩之厚而不能一日少伸其私於别仲举云何为情又念少壮游武昌往还几十年於时同辈六七人皆志合道契相好相益笃交谊於金石抗志尚於浮云殆不知有人间富贵忧患事若将终身焉者既不能如志相继多出或仕或处今亦多谢世独仲举士奇两人存故余於兹别亦难为情嗟夫山川不改古人之遗迹故在仲举展省之余鼓兰枻絶长江登禹书之大别俯屈骚之江夏南望曹孟德周公瑾之赤壁东睇苏子瞻之樊山雪堂因旧游兴怀旧交而有存没之异仲举亦岂能忘情也哉动於情形於言嗟叹咏歌必有不容已者明年北上必将倒囊以慰我若夫励之为臣之义而戒滞于私者君子之心何俟於余言

送周秉昂甫诗序

文江周秉昂甫故吉州总管耐轩先生之六世孙周氏其先诗书阀阅赫奕於宋元而耐轩先生有隂德於吉之人厚秉昂甫负卓荦之材英迈之气自少壮至老不屈乃独敛而在下有山水以娱有田园以给有诗书以淑其子孙长子忱擢高科仕於朝二十年有贤誉闻中外衆子若孙森森玉立居则尽心於爱敬之养退则悉力於公私之务秉昂甫无所累乎中无所慕乎外日与故人亲戚尊俎歌咏逍遥云林泉石之间有以足乎其私也今年县推长徭役里中而赋率大半输北京秉昂甫矍然念曰此出诸细民而将仰给公家者也沿江涉淮道河济踰七千里之远且险是岂细故哉且是役也吾於事君上所当然虽老矣其可辞行乎时秉昂甫春秋六十矣即日治装具督饟舟率先而发四阅月达北京悉登于公廪而县之赋皆莫之先也然因秉昂甫亦莫之敢後焉常情足於私者或不知敬於公秉昂甫其可谓忠厚之至也夫乡有一人焉邑有一人焉能敬於公凡事率先而不敢後斯一乡一邑之人起而劝矣而安得人人皆如秉昂甫者哉忱时为秋官员外郎候迎就第乡人士之仕於朝而与忱游者皆走贺焉方忱为酒夀其亲秉昂甫既喜其子之贤於官又喜其客之皆贤也挽留相与酬酢倾写懽洽觞未既秉昂甫辄以明发告忱拜乞留客亦咸谓何遽也曰老者其孰不荣禄养哉顾先人之丘墓系於我奈何违弃之而贪荣远外乎客知其志不可以强留也取古乐府分题咏以送之士奇与秉昂甫之生同岁则为引诸卷首

送周以穰序

周和以穰於余为中表兄弟其为人闓爽温实无外骛之意其家食时有孝友忠信之行闻於人治诗经尝试经义於翰林中选得醴陵县儒学训导历数载丁家艰去服阕改新乐县学训导通两学三考其学者多臻于成而选乡贡者科未尝乏也以穰今考绩在天官用例当陞翰林阅其所试经义有一言之误乃复得训导新会县学知之者率枉之而以穰不谓枉也方欣欣治行李就道曰吾戚焉望故乡七千里不获一展桑梓今而得便道以称吾之愿欲国家之赐厚矣嗟乎士固有以尺枉而掩其寻直者然良工不以寸朽弃合抱亦取其大而略其细也余尝观以穰所治经其析理通而不窒见诸词直而不浮而援引发明无或弗当盖其兄台州教授以巽得前进士萧执先生之传而以穰私淑焉者也今之选科第官学校其皆有所自如以穰者乎以穰独无不足之意亦其学问之力所至欤邹孟子所云不怨不尤以穰庶其近之哉其别余将之官特次第所以来之故赠之而因以见余意亦将以示未知以穰者云

送陈参议赴湖广序

中书舍人庐陵陈彛训陞湖广布政司左参议命下荐绅大夫皆为之喜中书掌天子外制近侍之职也凡近侍久於其职者往往陞迁出任藩宪及大郡惟两制久未有陞外者盖难於文翰之选而重其去也於今参议之命遂以为中书喜彞训家文献之邦袭诗书之业闓爽通练喜於为义在中书十有八年矣故其陞也亦以为彞训喜湖广江南大藩也接黔蜀介两广据汴吴江淮之滨而包汉湘洞庭之广杂以夷獠之居地大而民衆如彞训往焉赞旬宣於此尽为臣之节端已率下致民隐以毕达导圣泽於旁流使其人讴歌鼓舞於皇明治平之世吾又将为湖广之人之喜也君子居其位则思尽其职吾於彞训非交游一朝之好故书以赠其行凡与之相好而重离别之情者又为图与诗继于下方

送锺子勤之官肇庆知府诗序

吾同邑今仕於京者惟余与子勤最久余官翰林子勤除中书舍人居第相近旦暮相聚忧患相恤情好之厚於今二十有五年矣子勤积六考之最今陞肇庆知府士大夫素相往还者相与庆喜赋诗赠其行而於余处久且厚能无言乎中书近侍之职所典书辞命皆天子训谕四方其任至重也而居是职者往往久任不迁二十余年陞迁於外者始再见於子勤其亦难遇也矣今圣明在御方诏百司举守令严连坐之法以责实効而雕弊之民譬诸枯枝悴蘖岂一旦雨露之润所能复也故得一郡一邑而长之以求其民之病者愈危者安自遂於田里而吾无忝於任使者不亦难为矣乎夫非持之以亷存之以仁施之以公如父母之爱子其克有济哉古之号良守令者亦皆尽力乎此勉?子勤而今之守令又有难於古者声渐气习之相远也会府尊官之临乎上部使过客之交乎前吾之礼有未至而荣辱系之内而子弟臧获之出入外而胥吏徒隶之觇伺吾防范一有或怠而毁誉至矣非致明与慎其克免此哉勉?子勤他日有来自庾岭之南者吾将洗耳以聆端溪之政子勤勉哉遂书此於羣贤珠玉之首

送许鸣鹤南归序

吉水泰和接壤如东西家其人居而婚媾相倚出而兄弟相好且其志敦诗书尚行义相契也前二十年余侍讲禁林与胡光大邹仲熙同官又联第紫垣之南稍暇辄相聚讨论相益过失相规时许鸣鹤用推举从事翰林客光大所皆吉水之良也日共相得又共窃叹何幸衰老复得此於田里之间也後十余年光大没又数年仲熙没独余与鸣鹤在而皆不能忘田里之思今鸣鹤奉赐勑归展丘墓乡闾耆壮聚观歆艳而顾视昔时侪辈或存或亡其存者亦尚有如胡如邹之相与为益者乎朋友失其义久矣鸣鹤不然不以存没有所加损虽其友之後世有不如其意未尝已於言言而不从犹惓惓恳恻未尝终絶之也鸣鹤其厚矣哉世固有为人臣朝蒙恩而夕怀不足者於眎鸣鹤其厚薄何如鸣鹤为近侍十余年贫如家食时而执守甚固未尝枉已阿附坐是屡忤於人不悔可为直道而行者矣呜呼士安得皆直道者而与之同事君也哉於其行不能已於余情故书以识别

送尹哲序

泰和尹哲克智为云梦县学教谕九年考绩陞府学教授时教授未有阙当需次于京师而哲久病不任旅次言於天官愿得复为教谕去天官以闻从之除教谕京山县学夫学者重得贤师而仕者所重得善地哲经明文达重义薄利虽贫介然有守而不混於流俗庶几其贤师乎可以为京山学者贺云梦京山皆隶湖广相接境其壤地肥沃种植用力寡而获利倍而川泽之产四方莫加焉其民俗敦朴无浇诡之习其学者苟得师振作之可与有成非仕者之善地乎而两为教官於此可以为哲贺吾泰和尹氏自绦有科第於宋今数百年矣其後世复振於诗书之业吾目所接者务厚先生以上海教谕致事哲从祖也复道佐教南雄府学自道同知澂江府哲从父也铎佐教桃源县学哲弟也皆发身经术又可为尹氏贺然吾於是有感焉髫齓时与哲父传道先生读书邑庠有同门之好亦皆有志也而传道溘先朝露十六年不及悉见其家诗书之盛吾见哲如见传道也而与哲间濶久矣今在京师数月仅相过一见又竟去人之情其能遂已乎吾甥康荣速文赠哲故既述其所可贺而遂以及吾所感云

送解教谕赴庐陵序

吉安属邑九庐陵附郡治之下其山川之清丽人物之秀厚端雅习俗之贵诗书重德义闻於四方久矣故四方士之游学者往往轻千里而至曰此其今之邹鲁也为政者乐得其地曰其民审於趋向可不劳而治而典教者尤乐得之诚以其化易行其功易成也往年庐陵之学聘廖敬先先生佐教事已而有他命不果赴继不鄙聘余而亦有他命不果後与廖先生同在禁林每共忆庐陵俊彦所会欲复一至相与求斯须丽泽之益如临弱水而望蓬瀛焉朝夫家吉水去庐陵一舍有半其为人温厚端洁本於天性文学得於世家之传既举进士历事宪台都御史上其能时与朝夫名同上者皆任风纪陟清要朝夫独恳恳乞教学近地以养其母朝廷重孝子之意以为庐陵教谕於是吾徒素愿欲而不得者一旦归於朝夫安得不为之喜哉然今学校所难得者不在於良弟子而在於良师譬诸材木土地所生无处不有焉而匠石不恒有也有良材而不遭匠石徒木而已耳乌能见诸用哉学者所以贵得师也而今之为师如朝夫亦罕遇矣朝夫且行士友为歌诗送之余既喜朝夫得庐陵又喜庐陵学者得师也於是叙诸其简首

送金幼孚序

翰林侍讲金君幼孜之弟幼孚将还其乡其友饶伯韶求余赠以言世之得一位一爵者贵重其身意气扬扬骄蹇倨慢人不可近其子弟凭藉气势驰骋纵放旁如无人金君朝夕侍天子左右掌内外制承顾问遭蒙恩遇之厚可谓盛矣而其所自处谦恭逊下退然如虚泊然如无所据无一毫贵重扬扬之意侍讲其贤乎哉亦其学问之至道明而德立有以臻此乎乃今观幼孚恂恂温温质而不夸敬而有礼敦孝弟之行而几微凭恃驰骋之意无有也於是乎二惠竞爽矣然古之人有终其身为之勉勉不已者学也学以造道而立德也不务乎此人之道有不能备幼孚尚去此而益务学哉譬之水焉流而不已可以达海譬之木焉升而不已可以干云诚於中力於外学未有不至焉者也且幼孚之先人博学惇德师于乡闻于时久矣固幼孚所宜图善继而不忘也余与侍讲同官侍讲之弟犹予弟也故以为告

送蒋子夔诗序

子夔居吾邑西两舍许家故富赀至子夔始脱去一切俗好力学为儒者其为人端厚秀敏重行义其学好古务实得为文有理致分教贑县学九年今复迁汉州德阳县学夫学校兴举在得贤教官譬之埴焉非得善陶者不能中乎模范而为教官者皆乐得善地冀易行其教有如子夔为师躬先率之又得严君平姜诗张魏公父子之乡习俗之良德阳之学吾知其有成也且纪纲学校者必得贤守令今之令德阳者吾虽不识而汉州守刘公濳吾友也其学端而德修盖贤守也则为令於其属容有不贤者乎守令贤而纪纲有出又得贤教官德阳之学安得无所成乎子夔行能赋者作诗送之余为之序

送翰林侍讲陈德遵诗序

余与德遵家居里巷相比幼而学也孤苦相类仕而官也职业相联於论议趋向亦靡不相契余去乡二十有五年德遵亦十有余年水木本源之念皆未尝斯须忽忘也幸遇明天子推恩官其先世又俾得以展省归顾余之菲薄辱在公卿後不敢先其私而德遵亲捧命书还登先人之丘壠拜頫荐告以昭宠贶而申其孝思退则会其族姻乡闾以写夫久别契濶之怀何其荣且乐也於是士大夫相与赋诗赠之而委首简於余余因之有感夫族姻乡闾之素厚於吾徒者矣始来而饯之也爱之祝之冀速其达闻其沾一命进一职则居者交庆于家行者乐告于途曰吾邦之华也又闻克慎厥行修厥职则老者兴叹少者兴慕曰吾邦之华也而闻有弗率于道则闵焉以戚而犹几其改之以不忝吾邦也呜呼其忠且厚於吾徒如此吾何以报之哉古之礼君子虽贵且富不可以加於其宗其乡而吾乡前辈尤致谨於斯百年之间耳目所及举其大者一二人元盛时先少傅吟窗先生以翰林待制朝列大夫归恂恂谦温不改其布衣时而岁时宴聚闾巷间无贵贱贫富一以序齿而倾写无间洪武中刘槎翁先生以吏部尚书归尤谨谨下乡里於亲戚邻曲虽至贫贱恒相与欢洽虽童丱接之不见有惰容虽蓄一骑未尝以行城郭中君子於族姻乡闾其道无不然也前辈远矣後生寡昧无闻挟其富贵忘其桑梓之恭敬忽父兄之交游矜傲淟涊其为薄如此夫安知富贵之不可终恃也哉幸吾乡之未见斯人也而吾道路所见盖不少矣每与德遵道论及此未尝不共骇异愧汗而何幸德遵之归以继前辈君子之行以答乡人老长爱厚之意盖君子之行必信于乡人而後可以信于天下德遵尚以吾言归谂诸来者其毋俾胥沦於薄也

送桂修撰致事诗序

翰林修撰四明桂君宗儒年六十有四以病诏致其事归夫士之学也固望行於当时被於天下况当朝廷清明贤类彚进之际乃独退藏焉岂士之素心哉而士之贤也上之人亦岂不欲久任之以冀其效惟其既老聪明之不逮气力之益衰则不得已有致事之命固悯老之仁优贤之义也宗儒以文学发身尝佐治郡其亷简之政安静之化已孚於民既入词林为天子侍从之臣温厚端恪恂恂缙绅之间与人交久而益敬虽贫泰然虽病犹勉强事事可谓善人君子矣乃今蒙赐归之命敦同僚之好者既荣之又惜夫良友之去也相与形诸咏歌夫君子之有益於世也进则泽夫民退则善其乡宗儒归而导其里闾乡?使为父兄者皆以德率其子弟为子弟者皆以德事其父兄蔼然孝弟忠信之风肃然礼义亷耻之节以庶几孔子是亦为政之云者未必无益於世也而优游暇日与故人夀俊小车往还尊俎谭咏超然自得於物表将不有占德星之聚於东南海滨之区者哉遂为之序

送耕乐翁养蒙罗先生归庐陵序

予尝闻吉水罗养蒙先生乐善笃行居家以德义淑其子若孙及其乡人之俊秀县令丞之敬礼高年厚德者必首於先生然余家距其所居二百里未尝一获见也其仲子汝敬登第为翰林庶吉士与予朝夕相接汝敬英敏杰特听其言恒依於道观其下笔为文词义?然卓出同辈於是益知先生之所以教矣汝敬既得禄迎先生就养京师余始得承顔而接辞焉时先生年且九十须髪雪白而两頬丰腴温乎如玉言论雍容敦厚称古之所谓有德者洪范所云夀富康寜攸好德者先生盖兼之矣夫数者之福自其本言之在乎好德先生所膺若此固其有所本哉世之人其福之不足要其本之不立耳本立而福至此天理自然之应而不足焉者鲜矣近周公明教谕被召来京师周於先生居处最近交好最久又相知最深也间为予言其先世曰皆有厚德为乡闾所归宋之时有至百四岁者其後至八九十者盖比比矣至今其所居之处人称为老人里然则罗氏之务本岂一世之积哉不然前後所膺何累累其厚如此乎所谓有德者必有夀岂天独私於罗氏一门而已也今先生将归乡里教谕命余一言以为赠故序着先生以膺福者盖有其本且俾乡之人观之亦庶几知所自勉焉

东里续集卷十一








◇遗李轶书

愚闻明镜所以照形，往事所以知今。昔微子去殷而入周，项伯畔楚而归汉，周勃迎代王而黜少帝，霍光尊孝宣而废昌邑。彼皆畏天知命重祖宗而忧万民，睹存亡之符效，见废兴之必然，故能成功于一时，垂业于万世也。苟令长安尚可扶助，延期岁月，疏不间亲，远不逾近，季文岂能居一隅哉？今长安坏乱，赤眉临郊，王侯构难，大臣乖离，纲纪已绝，四方分崩，异姓并起，此刘氏之忧也。是故萧王跋涉霜雪，躬当矢石，经营河北。方今英俊云集，百姓风靡，虽分阝岐慕周，不足以喻。今马子张皆复亲幸，爵位如此；谢躬违戾，伏辜如彼，又明效也。季文诚能觉悟成败，亟定大计，论功古人，转祸为福，在此时矣。如猛将长驱，严兵围城，虽有改编恨，亦无及已。（袁宏《后汉纪》三，又见《后汉·冯异传》，各有删节。）


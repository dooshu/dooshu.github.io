与王敬所论大政


月中漕艘，已尽抵湾。万庾丰溢，繄谁之力欤？可庆，可庆。

《图说》，训蒙语耳，何足以辱大制！仆平生拙于文辞，颇与懒性相成，间有强作者，亦辄以不得意弃去，存录者甚尠。俟他日乞骸有暇，料检故囊中，或有一二呈教。

辱示岭表善后事宜，诚经世之猷，顾事涉更置，旦夕未可遽图。仆今事幼主，务兢兢守法，爱养小民，与天下休息。诸大擘画，必俟圣龄稍长，睿明益开，乃可从容敷奏，上请宸断行之。即如宗室禄粮，及西北边用书生为将，与处置属夷之策，皆国家大事，急宜经理者，目前亦未敢言；又未知他日可言之时，仆尚得立朝否耳。尝谓世庙以大有为之君，而当时诸臣不能佐下风，徒取仪文制度纷更一番，末以修玄结局；至经国远猷，太平鸿业，因置而不讲，至今令人怏怏也。辱教谨藏之箧中，以俟乘机入告。






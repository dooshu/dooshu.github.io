送裴十八图南归嵩山二首





《地理今释》：嵩山，在河南府登封县北十里，西接洛阳县，北接巩县，东接开封府密县界，绵亘一百五十里。



何处可为别?长安青绮门。[一]胡姬招素手，延客醉金樽。临当上马时，我独与君言。风吹芳兰折，日没鸟雀喧。[二]举手指飞鸿，[三]此情难具论。[四]同归无早晚，颍水有清源。[五]

[一]《三辅黄图》：长安城东出南头第一门曰霸城门，民见门色青，名曰青城门。《庙记》曰：霸城门亦曰青绮门。《洞冥记》：有青雀群飞于霸城门，乃改为青雀门。乃更修饰，刻木为绮橑。雀去，因名青绮门。



[二]“风吹芳兰折”，喻君子被抑不得伸其志也。“日没鸟雀喧”，喻君暗而谗言竞作也。



[三]《晋书》：郭瑀隐于临松薤谷，张天锡遣使者孟公明持节以蒲车、玄纁，备礼征之。公明至山，瑀指翔鸿以示之曰：“此鸟安可笼哉!”遂深逃绝迹。“举手指飞鸿”，盖用其事，以明己将去之意。



[四]谢灵运诗：“风潮难具论。”



[五]颍水出嵩岳之少室山，详见七卷注。吴均诗：“济水有清源，桂树多芳根。”刘履注：“清源，水初出清浅处也。”





其二





君思颍水绿，忽复归嵩岑。

归时莫洗耳，[一]为我洗其心。

洗心得真情，洗耳徒买名。

谢公终一起，相与济苍生。[二]

[一]《高士传》：许由，尧召为九州长，由不欲闻之，洗耳于颍滨。



[二]《世说》：谢公屡违朝旨，高卧东山，诸人每相与言：“安石不肯出，将如苍生何。”






李三三


呜呼！天涯柳絮，容易沾泥；锁恨桃花，生成薄命。如李三三者，抑亦可怜已！李三三之状况，类乎李香，而其情则大相径庭焉。盖一则甘于下流，一则误于母氏，此君子所以独原于李三三也。三三本姓金氏，浙江之世家女也。父为某科翰林，或曰其祖也宦于苏。父亡后，其母放诞不羁，恒挈其女乘灯船游于山塘七里间；或于家设席，招诸妓女侑觞：视为故常。三三耳濡目染，于妓女之行止及歌曲吹弹等事，皆习能之。会吴中大吏禁逐娼妓，母不耐岑寂，挈三三到沪，寓于大亨客栈。栈邻近皆娼也，洋场无禁忌，茶室酒楼益无禁忌，邻娼更时相过从。无何，资斧乏绝，无可为计，觉旧游如梦，到此皆空。妓家者流，察悉其隐，讽其母以三三应客。母惑之，以商诸三三，三三不从。母曰：“儿不从，徒饿死耳。儿其忍老母以垂暮之年，作他乡饿莩耶？”三三不得已，从之，于是敞门宴客。三三色殊美，一时芳声大著；时人作三三词六十章以提倡之，名益噪。

其浙中本族人知其事，驰函诫其母，嘱令速挈女返浙。母惧，乃为三三变其名曰张蕴玉，更迁居以为掩饰计；而复书族人，强致辩白。无何，又为族人侦知，专人至沪，勒令回籍。其母时已性情尽变，乐此不倦，置族人于不顾，谓彼其奈我何哉？族人不得已，控于官。时官为陈太守，亦金氏戚也，提母子到案，判族人领去。

母忽萌羞恶之念，谓返浙无面目见人，不如就沪地择婿，将藉聘金以终老。适有署永嘉令石子山明府挟资来沪，将谋置小屋，即以六千金脱其籍以去。其母获巨资，滥博无度，未几，尽负去。乃奔永嘉，谋于三三，唆使复出，三三不可，则以死要之。三三曰：“其去也无词，将奈何？”母曰：“是有策在：若而癫也，彼岂尚留若耶？”曰：“奈何不癫？”曰：“是可伪为也。”三三自是遂佯癫。石初耐之。一日，石方会客，三三不被寸缕，径奔客座。石曰：“是不可留矣。”乃遣之。其母挈之到沪，借寓流氓周某家，几三月，谋复出。事为石友金某所闻，飞函告石。石闻而大怒，将弃官来沪，争此尤物。会其母病死，三三遂仍归于石。而居停主人周某，索三月来逆旅费数千金，石几无以为计。其友刘松山，刘维忠之子也，闻之曰：“是不难，吾当力任之。”乃言于维忠，劫周以威，仅犒以数十金，挈三三去。






○赐李景将佐书

朕自类兴师，麾旄问罪，绝长淮而电击，指建业以鹰扬，旦夕之闲，克捷相继。至若兵兴之所自，衅起之所来，胜负之端倪，戎甲之次第，不劳尽谕，必想具知。近者金陵使人，继来行阙，追悔前事，委质大朝，非无谢咎之辞，亦有罢军之请。但以南邦之土地，本中夏之封疆，苟失克复之期，大孤朝野之望。已兴是役，固不徒还，必若自淮以南，画江为界，尽归中国，犹是远图。所云愿为外臣，乞比湖浙，彼既服义，朕岂忍人？必当别议崇封，待以殊礼。凡尔将佐，各尽乃心，善为国家之谋，勉择恒久之利。


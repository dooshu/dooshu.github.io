卷三百十六

<史部,诏令奏议类,奏议之属,历代名臣奏议>

钦定四库全书

历代名臣奏议卷三百十六

明　杨士奇等　撰

营缮

宋仁宗景佑三年左司谏韩琦乞罢宝相禅院创建殿宇奏曰臣窃闻右街宝相禅院见今移拆法堂创盖大悲殿宇特命中官监领其事所役兵匠数千百人假以舟车资其辇运凡百用度悉从官给规模之盛功作甚崇臣计其兴建之因恐非陛下之意也臣伏覩近者兴国寺双阁灾延及大殿长廊俱爲煨烬其寺旧安祖殿俯逼都市衆人方虑再有修葺而陛下亟降旨命悉令停寝任其缘化使自营造斯所以重天戒而爱民力也稽诸载籍事实难行戴履之伦孰不欣幸何乃遽伤治体有损邦用起无名之役爲不急之务议者所谓恐非陛下之意斯亦明矣又向者陛下崇务本之仁念维城之重即昭应之遗址建睦亲之大第诸邸之聚三千余间常度不充侵用南郊材植又且万计复令出产州郡供补其阙物役之大从可知矣今者业已成功焯爲熙事何则厚宗枝而隆孝治岂无益之所爲乎当时言事者犹比上封章愿寝斯议盖亦重改作而节浮费也臣以谓此役既终即凡土木不急之事一切宜停以缓财力夫崇采椽三等之制者唐尧之仁化也惜露台百金之产者汉文之俭德也焕在方牍所宜规范伏望陛下俯从愚说远绍前徽悟色相之非求本慈仁之足尚跻民夀域永底太平斯乃奉顺祖宗爱养元元之本也其宝相院剏盖殿宇等臣欲乞诏下有司令悉停罢俾其营求施利得自?崇盖此殿若成则法堂未立加之廊宇制度悉求相称必於间隙渐次申陈事既垂成理须从许如此则功费之广倍於初矣利其成而规赏典者其徒亦繁矣且罢兴国而营宝相则是休彼役而劳此功废置虽殊耗蠧岂异臣又虑违陛下重天戒爱民力之本意故昧死陈述冀禆万一

庆历元年监察御史里行孙沔乞罢修万春阁奏曰臣窃闻内中建起万春阁破用至多役工不少方当仲春万物发生昆虫起蛰按大礼月令固非兴土木之时也况陕西宿兵三十万经冬已来抱戈被甲冲风冒雪受艰苦而争性命数矣涉岁无一次特支以慰其懃瘁之节盖国家财赋阙乏未能丰富於士卒今砻石镂木涂朱帖翠非钱十万不能成一阁而爲优闲不急之务此谅非陛下之意必恐谄邪冀於侥幸立木上梁则获赏赐毕工落成又迁官秩始谋之人得其利而使圣明受不恤四方之谤此义士所不忍闻也臣请罢营此阁且葺其旧制则可弭庶议而省虚费伏望陛下崇勤俭之风戒宴游之乐节嗜慾之情养元和之气保摄天机果断政事则天下幸甚

皇佑元年殿中侍御史何郯上奏曰臣伏闻朝廷近有指挥以宝相寺昨遭焚荡许令寺僧缘化修葺盖朝廷重靡府库之财又不欲遂废其寺故有此处分以臣愚心思之其间尚有利害不可不具论列访闻寺僧主事者素来豪猾颇善结托今既开端许其缘化彼将假朝廷之命以胁诱民庶多求财货则京师骚然侵蠧盖其意不唯以修寺爲事将图财用爲奉身恣纵之资或民力不足则将因缘权幸复求朝廷出府库之财以毕其事此必然之理也假使民力可办於国家虽无所费亦不可许何者方今公私财力大屈凡起一事兴一役未尝不取於民外方之民已困数敛唯京师之民幸而未加横赋缓急有事亦将不免固不可使之轻废家赀以奉土木不急之务朝廷顷年修寺舍佛阁已费累巨万一旦遂爲煨烬况外议传云寺僧常以妇人置於佛阁昨火发之际焚死者数人若传者果信是朝廷广费财以崇奉佛事适足爲羣僧淫戏之所近日主首坐遗火罪止於夺师名紫衣寛假已甚不可更启其奸弊重耗民财臣按春秋或书灾或书火其名虽殊然於变异之兆其实同归定哀之间两观桓僖宫灾汉儒皆谓天燔其所不当立今寺舍之灾岂非以雕靡之过不当立而立天命燔之亦如两观等灾以示劝戒若又重议修之非所以畏上天之谴告伏望陛下追观前事之监深究异祥之来无兴功以答天戒其寺舍佛阁欲乞一切罢修用示圣怀抑畏之美臣以朴愚误蒙擢进苟有闻见不敢不陈惟圣明不以狂妄废其言则死生幸甚至和二年翰林学士欧阳修上奏曰臣近者爲京师土木兴作处多乞行减罢寻准勅差臣与三司同共相度减定续具奏闻次今又闻圣旨下三司重修庆基殿及奉先寺屋宇臣伏见近年政令乖错纲纪隳颓上下因循未能整缉唯务崇修祠庙广兴土木百役兴作无一暂息方今民力困贫国用窘急小人不识大计不思爱君但欲广耗国财务爲己利恣侵欺於官物图酬奬之功劳托名祖宗张大事体况诸处神御殿当盖造之初务极崇奉栋宇坚固莫不精严虽数百年必未损动近年已来不住修换昨开先殿只因一柱损遂换一十三柱前後差官检计朝廷并不取信只凭最後之言遂至广张工料盖缘广张得工料即多图酬奬恩泽切以崇奉祖宗礼贵清浄今乃频有迁徙轻渎威灵要其所归止爲小人图利臣见自古人君好兴土木者自春秋史记历代以来并皆书爲过失以示万世今小人图一旦之利黩祖宗之威灵致人主於有过之地谁忍爲之臣实痛惜臣因准勅减定於三司略见大槩开先殿初因修柱损今所用材植物料共一万七千五百有零睦亲宅神御殿所用物料又八十四万七千又有醴泉福胜等处工料不可悉数此外军营库务合行修造者又有百余处使厚地不生他物唯产木材亦不能供此广费自古王者尊祖宗事神祗各有典礼不必广兴土木然後爲能臣切见累年火灾自玉清昭应洞真上清鸿庆夀宁祥源会灵七宫开宝兴国两寺塔殿并皆焚烧荡尽足见天意厌土木之华侈爲陛下惜国力民财谴戒丁宁前後非一陛下与其广兴土木以事神不若畏惧天戒而修省其已兴作者既不可及则未修者宜速寝停况睦亲神御殿於礼不宜作其事甚明别无礼典讲求乞更不下太常便行寝罢其庆基殿如的有损漏只令三司差官整补不得理爲劳绩其奉先寺乞令寺家自修今垂拱殿是陛下常坐之殿近闻爲无梁木且止未修诸皇亲自火烧居宅後至今寄寓它居盖爲将良材美木俯徇小人并於不急处枉费遂致合行修造处却致乏材伏望陛下追思累次大火常发於土木最盛处凡国家极力兴修者火必尽焚且天厌土木而焚之又欲兴崇土木以奉之以此福应未臻而灾谴屡降也伏乞上思天戒下察人言人言虽狂而实忠天戒甚明而不远伏惟陛下圣德恭俭不乐游畋凡所兴修皆非嗜好但以难违小人一时之请自取青史万世之讥实爲陛下惜之伏望圣慈广赐裁择

修知开封府判太常礼院上奏曰臣所领太常礼院得御药公文称奉圣旨送画到景灵宫广孝殿後修盖郭皇后影殿图子一本详定者其图子已别具状缴奏讫臣伏见近年京师土木之功縻耗国用其弊特深原其本因只爲差内臣监修利於偷窃官物及讫功之後侥求恩赏以故多起事端务广兴作其甚则托以祖宗神御张皇事势近年以来如此兴造略无虚岁伏以景灵宫建自先朝以尊奉圣祖陛下又建真宗皇帝章懿太后神御殿於其间天下之人皆知陛下奉先广孝之意然则此宫乃陛下奉亲之所今乃欲以後宫已废未复之后建殿与先帝太后并列有渎神灵莫此之甚臣窃谓事必不出於圣意皆小人私於兴作有所侥求尔盖自前世帝王於宗庙之外别爲庙享以追奉祖宗者则有之未闻有自追奉其妃后者盖小人不识事体但苟一时之利不思损亏圣德伏乞特赐寝罢以全典礼侍御史赵拚上言曰臣窃以邦财匮乏民力疲敝土木工役岁无虚用伏见京师寺宇宫观营造连年始云购募民间终亦取办官府其监修官吏唯务增广间架穷极奢侈贪功冒赏以爲己利今醴泉观将已毕工更添创献殿一座又慈孝殿鸱吻损动复议自新起盖至於洪福寺屋宇兴国寺经藏开宝寺佛塔等处纷纷营建竞相夸尚只如昨者开先殿止换二柱尚已费官钱十万余贯今来诸寺观营建衆多如此侵耗帑藏不知纪极且国家财用縻费如边隅多事河流未平官冗兵衆是皆仰给县官一出于民力而不得已者也其不急之务无益之役复不能制之则伤财害民朝廷有不节之嗟矣臣愚伏望圣旨指挥应在京寺院宫观见役土木一切早赐裁减停罢内慈孝寺殿损动去处只乞量与修补无使贪功冒赏之计得行致国家浮费日广而用不易也

嘉佑三年知制诰范镇乞罢修并州神御殿奏曰臣窃见并州素尝无火灾自建神御殿未几而辄火灾天意若告陛下祖宗御容非郡国所宜奉安者近日又闻下并州复加崇建是徒事土木以重困民力非所以答天意也自太宗皇帝下并州距今七十七年故城父老不入新城陛下宜寛其赋输缓其徭役以除其患使河东之民不忘太宗皇帝之德则陛下孝思岂特建一神御殿之比哉伏惟上观天意下顾人心特赐停罢臣不胜区区之愚

四年知制诰刘敞论睦亲宅不当建神御殿奏曰臣伏见古之正礼诸侯不祖天子公庙不可设於私家所以明正统尊一人也今睦亲宅兴建神御殿不合王制不应经义窃闻圣慈以天寒人劳权罢役徒臣谓若於礼当作则不可以人劳之故而止何则祖宗至尊也役徒至贱也恤至贱之衆而辍至尊之庙非所以爲名也若礼本不当作则不如遂止之耳何必权罢哉伏乞令礼官详议其事使下不爽於名上不愆於礼

仁宗时殿中侍御史文彦博上奏曰臣闻狂夫之言圣人择焉臣遭逢圣神敢献狂瞽伏惟天地之大德特贷鈇钺之严诛则微臣幸甚臣伏覩今月十四日诏书太平兴国寺僧绍宗缘化修盖外所有太祖神御殿令三司差系官工匠重修又云庶重修於宏丽获时荐於芬馨有以见陛下奉先思孝之道高出百王复又尽给国财不烦民力此乃陛下敦崇俭德勤恤民隐之意也天下幸甚臣窃以载营宝殿严奉圣容仰伫灵游是爲别庙臣闻清庙之制理在去华茅屋采椽本贵乎克俭丹楹刻桷乃讥其崇侈汉书艺文志曰墨家者流出於清庙之官是以尚俭由此观之则清庙之尚俭明矣臣伏恐监工之官未详诏旨惟务宏丽不稽典故乖清庙尚俭之文累烈祖恭德之美臣伏望申勅有司凡所营修循以典制经始勿亟必顺天时臣按月令云孟春无聚大衆孟夏无起事工又曰孟冬可以造宫室皆不欲妨农事而违天时也臣窃计今之力役固应不减千夫虽用官工不妨民事然而聚大衆起大功作事不时恐乖令典伏望预计徒佣渐储财用俟良月而兴作亦不日而考成神之格思宜锡纯嘏臣又风闻羣僧籍籍道路云云皆谓既建太祖神御殿庭则本寺佛殿钟楼即应次第官修事之然否虽未审知臣忝陛下风宪之任爲陛下耳目之官苟有所闻理当先事言之庶几上达宸听盖欲杜其萌渐臣伏覩景佑三年八月十三日所降圣旨云太平兴国寺佛殿钟楼并戒坛院舍宇等官中更不修盖令开封府及僧録司告示僧俗诸色人并许缘化钱取便兴修明命既行远迩胥悦皆以谓陛下省不急无益之务轸爱民节用之心自後已有僧绍宗化钱兴修渐成轮奂臣伏虑羣僧党扇希望官中兼修佛殿钟楼不复化缘营造伏乞申举景佑三年先降圣旨其兴国寺佛殿钟楼任令僧俗缘化兴修所冀絶其希望之心固其缘化之志况佛寺者非急之务何须速成国帑者有限之财不可虚费景佑中昊贼未萌逆节朝廷未议兵事尚且爱惜用度不修佛舍今则戍重兵於西鄙一日之费何啻千金苟旬时之间昊贼之首未即枭於藁街臣恐事边之费未免重困於民臣愚以谓宜节营寺之浮费以济备边之急用边备既实则大敌何忧乎不殱刍荛之言愿赐详择

时有诏罢修寺观而章惠太后以旧宅爲道观谏官御史言之帝曰此太后奁中物也谏官御史欲邀名邪参知政事宋绶进曰彼岂知太后所爲哉第见兴土木违近诏即论奏之且事有疑似彼犹指爲过或陛下有大阙失近臣虽不言然传闻四方爲圣政之累何可忽也太祖尝谓唐太宗爲谏官所诋不以爲愧何若动无过举使无得而言哉

英宗治平元年知谏院司马光上奏曰臣伏闻感慈塔已有圣旨坼修五层窃以开封府界京东京西河北河东陕西西川等路自去冬少雪今春少雨麦田已无所收昨得五月十二日雨方种秋田自後又经一月无雨萌芽始生随复焦槁农民嗷嗷大率无食弃去乡里流离道路雇妻卖子以接糇粮县官仓廪素无蓄积赡给军衆犹恐不足固无赢余可以赈贷陛下当此之际所宜侧身刻意降服捐膳以救其患而更修此佛塔以费国财臣窃以爲失缓急先後之务矣且此塔倾攲爲日已久借使更经数年不修於僧徒有何大害若百姓饥穷朝不及夕而国家不能收恤则老弱转死沟壑壮者聚爲盗贼当是之时虽有千塔将安用之夫府库之财皆生民膏血苟非事不得已安可轻费今有司既谄谀苟且曾不爲陛下爱惜陛下又不以介意一皆听之使四海苍生将何所依仰臣愚欲望陛下亲发德音宣谕有司以今岁旱灾且罢修此塔及其余不急之费有似此类者皆仰有司条奏以闻一切寝罢候他年丰稔帑藏有余然後徐议其事於圣政之初亦足以彰爱民之意爲盛美之一事也

光又上论修造劄子曰臣伏见近日以来修造稍多只大内中自及九百余间以至皇城诸门并四边行廊及南薰门之类皆非朝夕之所急无不重修者役人极衆费财不少此盖陛下缵极之初禁廷之中诚有破漏不可居者陛下略命整葺理亦宜然而左右之臣便谓陛下好兴土木之功遂广有经度虽不至损坏之处亦毁拆重修务以壮丽互相夸胜外以希旨求知内以营私规利万一陛下更因此赏之则营造之端猝无穷已国财必竭民力必殚臣窃惟陛下新临天下惠泽未孚於民而以好治宫室流闻四方非所以光益圣德也修造劳费不可胜数臣请且言诸州买木一事扰民甚多衙前皆厚有产业之人每遇押竹木纲散失陪填无有不破家者先帝躬履节俭宫室苑囿无有增饰故诸场材木皆有羡余屡因赦恩放免买木以寛民力自顷修造倍多诸场材木渐就减耗有司於外州科买百端营致尚恐不足而工匠用之贱如粪土昔汉文帝惜十家之产罢露台而不作今诸场前後所积竹木何啻十家之产陛下至仁若察其所从来得不爲之爱惜乎况即今在京仓库踈漏甚多皆以上数处兴功占使匠人物料未暇修葺致粟帛之类大有损败古者将营宫室宗庙爲先廐库爲次居室爲後今之所修缓急先後无乃未得其宜乎又皇子生而富贵年未及冠所宜示以朴素慎其所习今闻所修三位规模侈大又复过於祖宗之时皇子所居汉明帝曰我子何得比先帝子此恐非所以纳之於义方也臣愚伏望陛下特降圣旨应大内里外舍屋即目不至大段损坏之处及不至要切如南薰门之类并罢兴修其皇子位只因旧屋夹截修整早令毕工不得过爲宏壮且令那减匠人物料修仓库之损坏者所有诸处监修之官自是本职更不与减年磨勘及转官酬赏以塞泰侈之源使天下皆知陛下去奢从俭仁民爱物不亦美乎

治平二年同知谏院兼侍御史知杂事吕诲上奏曰臣伏以先帝临御四十余年未尝崇宫室侈服玩事宴游俭德之着天下共知臣窃见修内一司居常取索无度盖三司逐急应副物色亦无由会计以此因缘爲弊耗蠧滋深以事验之後苑曾修龙船一只费用不知纪极经今四年有余尚未毕工先帝果爲宴游之备岂容数岁造一船不成事何其久非但费用直恐成一时奢侈之事贻讥後世有累先朝之全德诚可惜也臣欲乞朝廷差官点检龙船修葺经今几年会计所费钱物有无欺弊所有修内司自来系中官二人管干伏乞减省一员以武官代之仍添文官一员委自三司保举所贵拘辖官物不致枉有费用实爲利便

英宗时知谏院傅尧俞上奏曰伏见近日土功并兴其间亦有不甚急者鸠聚兵力诸事极有妨阙况监督官吏不务坚久但取高峻以夸示目前趣办偷功用希渥赏随毕随坏日复增多故营修造完无有穷已夫古者用材取譬於梓匠者盖以能适其大小曲直之度而无遗木焉今则不然虽极大材木皆斵而小之以充细碎之用主掌之人都不顾惜殊不知斫山日远巨材固不易得京师但知兴作不察外方供亿之民极爲劳扰且积年隳损恐未能一旦并葺臣谓宜应不急者一切权停其须至兴修处亦乞次第营之仍严行约束如敢辄坏大木及工力不至精壮者悉痛绳之则不独粗免枉费使民力稍寛亦庶几多得岁月崇葺之役有时而减至於皇子位舍宇颇事宏丽臣窃谓天子之子所歉不在於此而颍王等执心谦俭大率减於制度盖庀役者务侈其事有所觊幸耳惟陛下裁之以昭示其德美则天下幸甚臣又闻孝严殿成执事者议推恩例夫神御非古固陛下所知盖於陛下有不得已者焉既以不赀之费度越祖宗又从而赏其官吏臣恐侥幸之人务极土木而国家之财益多糜耗陛下必不欲黜其劳者乞比附先帝皇堂与太庙赏典使重轻之间不相踰则不爲僭矣臣又闻禁中之屋舍修者乃至九百余间今暴完之岂易爲力与夫随败随补功殆相百此足以爲陛下之诫惟他事亦然苟有颓废理之於其初微无使至於极而後图之则力省而功倍伏惟陛下赦其愚而详择

神宗即位监察御史里行刘挚上言曰臣窃闻禁中计料修饰福宁殿彩绘制度极於藻丽惟人主之奉以文爲称而一殿之饰亦无大费然而敦朴素者所以爲天下先卑宫室者前圣之盛德方今生灵靡敝财用耗竭居养服用僭儗无节陛下正宜躬率俭德以淳风俗示以弥文下必有甚伏况艺祖遗训宫中止用赤白爲饰仁宗故事栏楯彻去朱缘之采陛下纂服所宜守之又闻慈夀长乐二宫殿宇华侈金碧朱丹穷人力之巧岂非诚心孝德尊事两宫故极所以奉养之观然踰礼过制不可以训今外论藉藉以谓左右谀说之人进说陛下指二宫以爲法使论者出於臆度不过臣爲?言万有一实则於圣德不爲无益臣所以先事爲言伏冀寛其狂瞽而采其诚特赐寝罢以解天下之疑

熙宁四年枢密使文彦博上言曰臣伏见修建太一宫爲民祈福臣闻太一天神之贵者天道贵质凡所营缮谓宜简质不务雕镂之巧不事金碧之华不重费不太劳不日成之明神安之?洁之诚内充天人之心交感神应之福其理必然臣又见累年以来禁中营造不已般运木石鸠集丁匠殆无虚日既有专切提举修内司复置都大提举内中修造司诚恐所司各以宏丽取悦上心一作未毕一作复兴新旧相形不极不已国财民力岂易支供臣伏见陛下督责水官以利农亩必思夏禹卑宫室尽力乎沟洫励精庶政勤恤民隐必思汉文罢露台惜十家之产臣伏愿陛下亟勅中外应不急营造一切权罢则国用无窘民力稍寛臣又见继圣堂祖宗燕射之地今爲造弩桩所运斧斤置鑪鍜喧烦?渎理恐非宜诗云维桑与梓必恭敬止况祖宗之旧迹乎欲乞将制造弩桩移置他所或归之有司则重明丽正之廷加之严洁奉先思孝之道益以光显臣职在枢筦主调兵匠官忝论道义当献纳区区下诚伏望采察八年彦博又上奏曰河北平壤其城池楼橹之设尤严於他道凡遣使行边所以督责於守臣按察之吏者必先焉夫岂以有事则整完无事则废弛哉比者命安抚使以修完属郡之城壁周相其摧坏褊狭将易而新之使士民有以容兵械有以施诚善矣苟虑事计材趣期会於岁月之顷无不完者此固足以代守国之险而严御戎之备也命方行而反令依仿制度造作熟材堆积盖藏於官舍之中以俟楼橹之大坏而易之未见其利也北京楼橹之当修者九百余所凡八千余间若欲槩修於数月之间虽尽鸠天下之良工亦不可卒就焉必在次第而修作之旧材之中尚有可用者亦兼取焉然犹要之一二年仅可完矣今乃以成熟之材委积於虚闲之处敌来而后立患至而后兴无乃不及於事乎今若据楼橹见在区数内有庳下不及制度并攲侧朽弊者计其数且修其半仍间隔一座拆一座所贵城上不至斗然空阙年岁之间便得周遍完备乃爲便也熙宁七年正月判军器监曾孝寛论军器监事不必谋及殿前马步军司奏曰臣伏见朝廷必以武人习用器械故谋及殿前马步军司然臣体问得逐司每准朝旨送下定夺事件只是取责军校文状闻奏非独务持旧说不肯改更又其智虑未必能知作器之意故凡外人所陈非己出者必不肯言是朝廷亦未尝考其说之当否遂从而寝荀卿以谓工精於器而不可以爲工师有人也不能此技可使治其官唯精於道者爲然今陛下置监以除戎器不属之介胄之武夫斧斤之巧匠而使臣等领其事则岂以臣尝能此技而使之乎殆将以其薄烛道理而可使治其官者也臣辞不获命遂受其职苟或自度不足以毕事则亦岂敢当故其器械必尽观中外之所藏其法度必尽考古今之所说其制作必究良匠之所编其施用必问边臣之所试而臣之愚虑亦以爲可然後上闻而朝廷乃下此属议之如闻前所定弓箭等习用故态亦只聚集军校曹司共执旧说未知实否今军器式様又从本监齎送往逐司定夺则是使臣等营之而其是否乃取决於此属也非独谋及之而己臣以从官预典监事於陛下则爲论思谋画之臣朝廷一日有四方之事若幸得使令於前当使此属奔走以听事今乃以其悉心并智之所爲而使之议可否於今日之间臣固不敢自爱深恐武夫健卒辈有以窥朝廷之心膂谓其智虑乃决於我也以理言之窃恐爲倒盖此属既多出於行伍则其底里浅深其下之所熟知而臣等虽不肖然上托陛下名器宠任之故犹宜见慑今又使有以窥之则不特於朝廷之体爲轻而又非所以崇堂陛之势而陛下经营四方又未能舍文臣而用此属则其名分之定岂可无素虽政事之臣不虑及此而陛下岂不自爱国体也臣等以朝廷己行之命不敢言改乞从本监奏就一司同议

哲宗元佑元年右司员外郎张舜民乞罢中慜造寺奏曰臣备员宰属无补岁月苟有所见不敢不言祖宗日远浅闻狭见且以嘉佑治平及熙宁之初年揆之当嘉佑治平与熙宁之初在京寺观几何僧籍几何今相距未三十年间创造修饰寺观外来土居之僧徒无虑数倍之多也不唯其多愈见其侈彼百间不足居也我则以千楹彼丹雘不足观也我则以金碧前耻不若後求胜之爲朝廷则曰我一以官钱营造未尝取民也爲僧徒则曰我唯是化缘修建不敢仰於官也究而言之则财力是何从出哉皆百姓之膏血也汉文帝以露台爲中人十家之产罢而不爲孙樵谓十农夫之耕十蚕妇之织终岁不能养一僧徒今一寺观之兴造又何止中人十家之产一僧徒之奉养又何止十农妇之耕织以古望今良可叹也尤不可忍者是以军营地修造寺观也祖宗开基有此都邑当其经始可谓勤劳罢方镇之兵而聚之京畿其虑深矣漕挽金粟休养区处静则雄中动则制外不畏一朝之警急熙宁并废鞠爲茂草有识视之犹或叹息今又委爲寺观其势未已太平日久兵愈消地愈空寺观愈多苟有一朝之急则将驱僧道以御之乎累朝勅令创造寺观者徒二年造殿阁神祠者杖一百若殿阁有损坏而欲移修者申所属验实乃听即不得以修造寺观爲名求化钱物此朝廷之法禁也非不明白外方州县以时申明无敢慢易唯京师此法不行京师法令之所出乃犹不行前之日官造一寺观後之日私起一殿阁畴敢谁何不知此俗何时而替也今所谓中慜者既爲西塔又爲东塔东塔未起又请造寺朝廷爲之响应不知造寺何时而已乎又安知今请之寺成而更不欲造寺修塔乎在国则以爲蠧在己则以爲功於其起塔聚徒之处居处十数年之间返谓我爲客寄栖泊檐庑之下备极恓惶此尤见罔上诞谩之甚也其居其处其饮其食享御凡百指呼王公大人有及之者乎不唯不及有似之者乎是欲穷极餍夺无有休已朝廷既许以空闲官地且京城之中何处有空闲之官地以待修寺者非居民则官府非官府则军营民居官府既不可迁彼将不满而再请则唯有空闲军营可以从事矣此役一兴上之宫邸衣冠之家下之闾阎啇贩小民又将征求割剩三五年间不得休已比年已来丰歉不常自冬徂夏雨淫爲灾京之东南千里渺?不止夏秋不成而复田庐漂没今已八月麦未施种关中又以旱诉至於来岁尚未可知都市饮食俭薄小民失职衢巷之中稍有菜色迁流之民日有过者二圣焦劳轸恻分遣使臣赈恤之方未知攸济岂可因之饥馑重以此徒蟊贼良民如水益深如火益热其能赈济唯在圣慈伏乞特赐指挥将八月四日指挥更不施行令中慜止居相国寺东塔或不自安即勒归受业院舍仍乞申明勅令自此止絶修寺造塔之役不唯少阜於民财亦可仰消於天变

四年左司谏刘安世上奏曰臣伏见近降指挥於京东河北差崇胜奉化兵士各五百人及招填广固四指挥各令及八百之额立限五年修筑京城又许支朝廷应千封桩钱和雇人夫二千人令作四年开掘城壕臣虽至愚虑不及远详观事理甚有未安辄进瞽言以黩天听惟陛下留神省览臣伏覩陛下听政之始沛发德音修城兵夫悉令散遣道路歌颂讙仰圣泽四年于此未尝有枹鼓之警今元元之民方就休息四夷顺轨外无戎事而遽兴大役衆谓无名又於京东河北再发厢兵人心惊疑不可不虑况修城与开壕之工几八百万计其费用固已不赀方二圣崇尚寛厚前日利源之入去其大半封桩钱物尤宜谨惜而乃竭有限之财应不急之役非计之得也兼臣访闻近日朝市之间往往窃议以谓朝廷将复治茶磨以收其利虽庙堂之论不能知其有无而庶人之言何因而起臣恐传之四方皆谓陛下前此所罢之事渐欲复讲揺动人心所害不细伏望圣慈深赐详察特罢修城之役非惟爲国家惜费便民亦可以杜塞奸人?意陛下爲善不终之议惟冀独出睿断早赐指挥

安世又上奏曰臣昨累具状论奏修城利害至今未蒙施行日近访闻开壕人夫其数增倍所散工直颇有掊敛虽号爲加给得力之人多是上下干系作头壕寨之类隂有侵刻既聚大衆而不以公平处之积怨日深或致生事兼壕身大阔所出之土占压民田壅塞道路隣近坟墓多被穿掘怨叹之声达於衆听臣职在耳目不敢不言窃谓国家建置治官本欲循名责实今修城开壕之工共七百余万日役兵夫无虑数千付之一二庸人而不领於将作名实紊乱孰甚於此如闻板筑方毕旋致摧毁盖上下官吏肆爲诞谩无所统属以纠其缪此不可以不更张也伏望圣慈检会臣累奏事理特降指挥惟用广固兵士三千二百人不计岁月修筑城壁以终其事所有开壕役夫并乞放罢止以兵工随其地形量加濬治不必尽如元料仍专委将作监主辖所贵事有统领不至乖戾

安世又上奏曰臣近累具状乞罢雇夫开壕止以兵工随其地形量加濬治不必尽如元料仍令将作监专切总领至今未奉指挥臣窃谓事之利害己具前奏不复委曲再烦听览然臣有所甚疑者特以帝王之都而高城深池过於边郡雉堞楼橹之迹隐然相望若於京师而爲受敌之具其如天下何议者不能爲国家画久安之策而区区增峻城隍欲恃之以爲固亦已过矣方朝廷讲求国用正务裁损而举百万之赀弃於无用之地实爲可惜伏望圣慈深赐省察检会臣累奏事理特降指挥施行

安世爲右正言时上奏曰臣近以自春涉夏旱暵爲虐地震星殒巨异仍出辄奏狂瞽之论粗陈销复之理方陛下祗畏天戒侧身修行日俟明诏采用一二今既旬浃未覩施行惓惓之心不能自已再浼天听幸垂省览臣尝考礼记春夏月令以谓无聚大衆无置城郭掩骼埋胔毋起土功有以见圣人奉顺隂阳取法天地力役之事不夺农时行道之墐亦顺生气是以风雨时若灾害不生天人和同上下交泰其或赋政违道役使过中人力疲劳养气揺动则国有水旱之变民罹疾疫之灾此继天奉元之君所以夙夜恭敬而不敢忽也春秋庄公三十一年冬不雨五行传以谓是岁一年三筑台僖公二十一年夏大旱五行传以谓作南门劳民兴役灾祥之应各以类至着之方册皆可稽考臣伏见京师修城开壕工费重大兵夫之衆已至数千徒庸之计几八百万穿掘坟墓伤掩骼之仁违逆天时犯无戎之戒人困於役国伤於财然则嘉气之久不効未必不由於此也臣闻天子有道守在四夷今帝王之都而爲受敌之具则在外屏翰将安用之必谓州郡爲不足恃则平陆之一城恐非用武之地况国家利源之入比之前日去其大半用度渐窘止务裁节陛下躬行法度爲天下先而乃以不赀之费弃於无用之所可不惜哉或谓先朝已尝兴作欲终其事则乞罢雇人夫止以广固之兵不计岁月渐令完葺自余土木不急之役伏乞特降指挥悉俾停罢所贵顺承天意以致膏泽

右谏议大夫范祖禹上奏曰臣伏闻开修京城濠日役三四千人虽和雇夫力调发不及民其钱不属户部然财出於民一也岂可不计校爱惜而枉费用之臣闻开濠深一丈五尺阔二百五十一步广於汴河三倍自古未闻有此城池也新城周世宗所筑太祖因之建都于此百三十年无山川之险可恃所恃者在修德在用人在得民心此三者累圣所以遗後嗣子孙也神宗时宋用臣提举修京城大兴土功板筑过当小人之情唯欲广用民力多费国财上则徼幸爵赏次则隐盗官物故役无有不大费无有不广此奸臣之所利本非先帝意也陛下始初听政散遣修城役夫百姓皆欢呼鼓舞今欲终成前功但完之而已可也何必广作无益以害有益乎又京城外门正门即爲方城偏门即爲瓮城其外门皆用纯铁裹之此祖宗时所无有也瓮城乃边城之制非所以施於京师今东西南三面偏门亦欲爲瓮城臣不知大臣以何见而爲此谋也必以爲威契丹也使契丹果渝盟南向大臣将坐守此以受敌乎春秋时楚囊瓦爲令尹城郢沈尹戍曰子常必亡郢苟不能卫城无益也古者天子守在四夷天子卑守在诸侯诸侯守在四隣诸侯卑守在四竟慎其四竟结其四援民狎其野三务成功民无内忧而又无外惧国焉用城今吴是惧而城於郢守已小矣卑之不获能无亡乎昔梁伯沟其公宫而民溃民弃其上不亡何待今大臣不修德政而急於城池此囊瓦城郢之计也唐神龙中张仁愿爲朔方总管筑三受降城不置壅门曲敌战格或曰边城无守备可乎仁愿曰兵贵攻取贱退守寇至当并力出拒敢回望城者斩何事守备退忸其心哉後常元楷代爲总管始筑壅门议者益重仁愿而轻元楷今於京城爲受矢石之备是不如张仁愿之守边城也自修城浚池以来议者皆以爲无戎而城无寇而沟公宫此言不可不畏其北门瓮城已就改之重劳臣欲乞降指挥东西南三面偏门止爲方城其濠广阔可减三分之二稍正王城之体以惜民力以省国用

祖禹又上奏曰臣昨上殿论修城开濠欲乞改东西南三面偏门瓮城曲门爲方城直门其濠广阔可减三分之二稍正王城之体以惜民力以省国用今将两月未蒙施行臣窃以京城爲瓮城尤爲失体议者必谓可以威服四夷今使外国传闻天子居於瓮城不足以示威乃所以启侮此公卿大夫之辱也而大臣以此爲守国之计臣愚窃所未谕况当国用窘乏之际计无所出而枉兴土功爲此无益之费不知纪极假使作之有用不惜费而爲之可也今实无用其费岂不可惜又发掘既广多发人塜墓害及幽明恐伤和气此皆朝廷所当恤也伏乞检会臣前奏早降指挥施行

七年祖禹乞不迁开封府状曰右臣凖尚书省批送工部状乞迁开封府於旧南省令礼工部与将作监同勘当者臣窃以开封府自太祖皇帝开国建置於此太宗真宗皆尝尹京潜龙故迹至今存焉昨因廨舍遗火逼近原庙遂有迁改之议若以火而迁则庙之东北皆有民居比之开封尤更不远火何可防又旧南省已爲试院今欲以开封府爲试院岂可不严火禁乎若以开封敲扑之地不可近原庙则景灵宫在祖宗时已有列圣神御比之今日轻重亦均若以狭隘而迁则祖宗以来官吏所容亦足以治事且开封非贮火之所但长吏与僚属住家於其中尔比之民居孰爲难防唯当申严火禁或筑高墙以爲隔限亦可以备患矣今乃欲改已成之试院爲府废百三十余年之府爲试院此两大役营造不小夫土木之功使匠人度之无不言费省而易了及其作之便见费大臣恐枉劳人力虚费国用无大利害不必迁也今若因旧兴葺稍徙近南比之两处营造功费犹小凡官舍数迁改则民心亦不定不若因其故便昔鲁人爲长府闵子骞曰仍旧贯如之何何必改作孔子称之盖爲国者姑务省事不欲多变革也伏望圣慈更赐详择

哲宗时殿中侍御史吕陶上奏曰臣伏谓古之明王讲求治道以幸天下者凡不急之务必先罢去乃省事省官之一端也国家自庆历罢兵以来武库百备废坏几尽神宗皇帝以常德立武事震耀威灵治兵制器宪度详谨内置军器监外创都作院日程其功月閲其课戈矛弧矢甲胄刀劔之具皆极完具等数之积殆不胜计苟有灵旗之伐可足数十年之用方朝廷弭戎息戍以戢干櫜矢爲意顾惟兵械谓非今日之急务也比尝降诏并爲两坊坊止三作省去监督综辖之员拣放疲癃拙惰之匠据所积材具以渐造制然至今兵匠尚以六千人爲额两坊额外亦四五百人以一岁计之爲口食米者凡四万五千石又缘内外厢军大率阙少亦有废事去处若值工役急速未免於民间差雇人夫官有耗费私有骚扰臣愚欲乞减兵匠三分之二罢监官四员小作料次责其日力积之岁月亦无所阙却将所减之兵分填添助诸处厢军差使候将来修制军器阙人仍勾抽赴作不惟省监官军匠添给之费抑亦助厢兵役使之劳况今财利羡息之端多蒙蠲罢如此等事虽於国家富有之体未必爲害亦宜裁损均节以称量入爲出之义伏望圣慈付有司相度施行

右谏议大夫梁焘上奏曰臣窃以都城之役工程浩瀚开广池隍最爲大事全如受敌边备动揺人心尽发封桩官钱蠧耗国力毁彻庐舍生者不得安掀剔坟陇死者不得息弃土山积旁无旷地稍已湮没园林寖至壅阏道路近城居民深以爲劳兼冒寒暑怨通幽明累德损政莫甚於此言者相继指擿明白日听蠲罢邈未蒙省敝病之时横在十目愁怨之声逹于四海未谕朝廷何惮不革且以纠殊异之情久则难齐任困苦之事极则生变羣疑不解理有可虞今若但省工料别期岁月未免久劳终是无益臣愚欲乞圣慈特赐指挥放散见雇人夫只留广固军工濠堑已开处令结束了当城壁据未坚处令渐次修筑除冗费之患去?作之扰使民情安悦而气和人力舒暇则功倍辇毂之下先见安静诚今日圣政之所宜爲也伏望深留宸念

高宗建炎中御史中丞许景衡上奏曰臣闻天下之事有缓急其治之也有先後圣人常先其所急而後其所缓故事得其序而治功成矣今敌人暴横盗贼间作陛下宵衣旰食图刷国耻节省浮费以应军须可谓先其所急者矣至於工技之末作掖庭之所须此其事爲至缓宜在所後而有司不知大体乃欲以承平靡丽之事而修复於艰难之时若贾诩所领後苑作准备造作生活工匠是也书曰不作无益害有益功乃成兹事虽小其於圣朝致治之功则爲害此臣所以昧死须至上浼天听也伏况东南制作甲於四方或掖庭有须临时置买应手可办正不必专置吏卒徒爲此纷纷也平日耕桑之民死伤流亡之余尚能竭力以供租赋者彼诚知国家之艰难而上体陛下之忧勤欲足兵食以安中原也故虽极劳瘁而不敢辞今若闻置官司破禄食以营技巧彼必叹息愤懑有不平之气矣臣愚伏望圣慈深念赋入之耗减军须之糜费凡不急之务悉诏罢去掖庭所尚宜示敦朴以革近世豪侈之习以成中兴节俭之化夫岂不美哉所有八月二十一日後苑作差人吏工匠二指挥伏乞特赐寝罢

高宗时应天府尹叶梦得上奏曰右臣近承尚书工部符备到七月十八日勅节文京东路州军增修城壁楼橹仰当职官随宜修治勘会本府昨五月内先准圣旨修城寻行相度据旧城外今添幇城身底阔一丈四尺高六尺增筑马面团敌创建楼橹一千八百六十余间合起夫八十余万收买木植一百六十三万余条计合用钱二十一万贯有零自臣到任亲再检视以劳费浩大民力不易兼元料有大计虚费不实去处遂别措置裁减据旧城外止合添幇城身底阔一丈高三尺及造楼橹一千间比元料计减人夫五十余万工木植一百余万条计合用钱七万余贯其合用人夫仍欲召募日支工食钱米於民即无骚动已具状奏闻去讫臣窃惟本府当东南之冲内屏王室汉吴楚七国举兵西乡关中震惊景帝遣周亚夫将三十六将军距於洛阳相持三月然卒挫其锋而遁死者梁孝王力限之於此而不得西之效也唐安禄山叛幽蓟安庆绪遣其下尹子琦将同罗突厥等劲兵十余万来攻卒能保有江淮使不敢长驱唐得保有其财用以济中兴者张廵许远以死守之於此而不得逞之效也盖尝以此考之自东南而来如汉之吴楚由西北而下如唐之尹子琦皆以睢阳爲襟喉则控扼之要利害岂与他郡比哉又况本朝王业所基见奉三圣神御於离宫夹辅京师号爲陪都其形势又非汉唐之比则府城势决不可不修以爲非常之备今有司之所较者不过目前之费而已臣今来裁减之数止是七万余贯朝廷岂当以此豪末之费而不爲王业本基之计乎契勘发运司并江西转运司见拖欠本府宣和五年以後年额合应副斛斗二十七万石臣今来更不敢上干朝廷别作施行支降钱本只乞於今来上供斛斗内截留十万石依准去年御笔指挥充三年带纳之数亦可变转了办目今秋田收刈不远若不乘农事稍隙之时疾速下手并力营治窃恐迁延至冬必不及事臣已一面收簇本府诸色桩管经费系省钱先次兑那使用径自择日兴工外欲望圣慈特赐开允许臣依数截留上件斛斗拨还庶几不误年计梦得爲两浙西路安抚使时又奏曰右臣备员从官出守藩辅近者尝以疾病乞就闲秩伏蒙圣恩未即矜许既勉强承命方时艰难身覩陛下宵旰以图中兴之日曾未纎毫报効夙夕愧惧无以自处惟有随事纳忠少图裨益庶犹愈於缄嘿坐食故苟在职一日不敢遽忘此心伏见经营建康以备廵幸舍二百年定都之业而即偏霸蹔处之地此诚不得已之下策非出陛下本意然而天子以四海爲家古之帝王一岁而四廵狩不以爲难则今万一顺动固未爲过也惟无伤财无动衆事不求备居不求安则何所往而不可窃闻今建康规画有司似不能尽体圣意道涂之言皆云欲创建宫室备列百司规傚京师臣愚窃以爲未然此行幸非迁都也何遽如是哉夫功大则费广费广则民劳此理势之自然几月以来争传江东之民有家业钱一千而取三十者田一亩而出方甎一片者一邑而率甎灰土木之费以二十万计者置窑烧甎而望青斫木者甚有至於取平江府朱勔家之巧石以备玩设虽未必皆实然方陛下恢复之初爱民恤下之意如抚赤子恶衣菲食之念自比匹夫此声岂宜闻於外乎是殆州县之吏廹於期会各课职守规以自免过咎而不暇爲朝廷之思也然所以爲累者大矣昔周以公叔带之乱挟戎狄以伐京师襄王出居於郑使人告难於鲁自称曰不谷左丘明以爲易服降名礼也非特王者爲然狄人侵卫齐小白复之文公衣大布之衣大帛之冠以临其国独务材训农通商惠工谨教劝学授方任能而卫复兴故史称其元年革车三十乘季年乃三百乘下至於越王勾践蛮夷之事无足言矣然及图报吴也在国亲廵孤寡而共其乏困在军熟食者分而後敢食所共尝者卒乘与焉居不重席室不崇坛器不雕镂舟车不饰故其未战也父兄相与请曰越四封之内亲吾君也犹父母也子而思报父母之仇臣而思报君之雠其敢不尽其力乎及其将战也则又父勉其子兄勉其弟妇勉其夫曰孰是君也而可无死乎於是败吴於囿又败之於没又郊败之遂以灭吴恭惟陛下以神圣文武之资受天明命奄有祖宗之大业天下孰敢不服即位以来膏泽屡下寛大之令日闻於人耳哀痛之诏日感於人心天下孰敢不归惟兹飞扬跋扈之敌合中国之力而共诛之其殄灭必有日矣何足惧哉在陛下行之如何耳廼者天申节上夀作乐抑而不行贡奉之物非天地宗庙陵寝所须却而尽罢天下皆知陛下约已思艰之意尧舜无以过然执事之吏乃复因缘旧习过举如此甚不称陛下盛德美意愚俗难以家至户晓愿下明诏显示戒饬应建康等处营缮除城池楼橹以备守御营寨次舍以待屯戍粮糗储蓄以充廪给金钱币帛以供犒赏外其余一切并从简约无以俭陋爲不中无以草创爲非体古者君在草莽其臣皆反首茇舍则百司庶府亦非求安之时陛下既屏声色而不御抑侍卫而弗充则外朝之制後宫之仪亦不必备使天下晓然皆知陛下大雠未雪不忘尝胆之心二圣未还常切承顔之念则四海之内苟非木石食陛下之禄沐陛下之恩谁不欲毕命自効弯弓而北向乎设有背德避患者天下必共起击之矣追迎銮舆再造王室复还千里之畿归严九庙之奉可克日而至臣位卑人微未尝得觐清光遽冒君威犯分不韪罪当万死不胜惶惧激切屏营之至

御史中丞廖刚奏曰臣契勘军器所见造李显忠所请军器名件凡一万八千有奇爲工几十万而所役兵匠及和雇才一千八百余人人各占一能不可以相易则费日非止十万也况铁必精链皮必熟治漆必俟乾而後再施若此之类傥廹以严限不唯难於办集所成之器亦将苦窳而不可用昔晁错有言兵不犀利与空手同甲不坚密与袒裼同弩不及远与短兵同矢不能入与无镞同今幸未急於用臣愚欲望圣慈特降处分稍寛其工程则人力裕而器械精矣必欲速就不过添雇人匠本色匠人既不易得则府县强雇不能无骚扰而事亦未必济也

孝宗淳熙四年吏部侍郎周必大上奏曰臣闻欧阳修在翰林日曾上言京师土木兴作处多乞行减罢寻差修与三司同共相度减定修因言神御殿不住修换昨开先殿只因两柱损遂换一十三柱用材植物料共一万七千有零且崇奉祖宗贵於清浄频有迁徙轻渎威灵其言甚爲详备仁宗嘉纳臣窃见近岁营造往往委临安府及转运司例皆苟简趣办阅时未几即复缮修秖如景灵宫岁岁换柱每次所费不下数千缗盖抽换之时率用湿木涂以丹漆夹以墙壁才及数月又已损烂近修两学亦复如此官吏只欲速成冀目前之赏岂暇计虑久远以邦财民力爲念哉臣愚欲望圣慈严赐戒饬凡遇修宗庙等处须用乾壮材植若年岁间依前损坏即推究元修官吏重行责罚其他土木之工有可节者节之谓如封桩钱物虽少屋宇而左藏东西库大段有空闲去处若就用盛贮别差专库看守却令提领官掌其扃钥遇有收支躬亲启闭户部何由敢有移用自不必令漕司踏逐地步枉费十余万缗造屋五百间拆移大府寺其爲利害若白黑之易见仰惟陛下恭俭出於天性此事偶有未知知则必爲裁制此臣所以不避妄言之罪期効涓埃之补也

孝宗时赵汝愚陈便民事宜曰臣尝论奏国家渡江以来费用寖广民间两税之外科敛不一民力可谓困矣而人不以爲怨者知朝廷养兵之费盖不得已故也然有得已而不已者寺观修造是已近时僧道自知道业无闻於世而专务营造以侈相高用夸已能至有一楼一阁而工费钜万者其销熔金宝又不可数计竭民膏血委於无用诚爲可惜臣窃见司马光奏议谓国家明着法令有创造寺观一间以上者听人陈告科违制之罪仍即时毁撤臣愚伏望圣慈申严前项法禁今後寺观除旧管屋宇或有损坏处许随宜修葺外并不得别有创造或遇水火不测合行再造者并委州县长吏量度费用务从简省须出给公凭开具间架方得修造如有违犯官吏僧道并与同罪

金哀宗至蔡命有司修见山亭及同知衙爲游息之所完顔仲德谏曰自古人君遭难播越于外必痛自刻苦贬损然後可以克复旧物况今诸郡残破保完者独一蔡耳蔡之公廨固不及宫阙万一方之野处露宿则有加矣且上初行幸已尝劳民葺治今又兴土木之役以求安逸恐人心解弛不足以济大事上遽命止之元世祖时赵天麟上策曰臣闻物之有益者天下之通物也理之极中者圣人之极理也故物涉於玩视则足以荡吾之心而理及於太过则所以伤吾之道以九五之位生杀之权俯天下而御之宜若得以从心所欲矣以祖宗之大社稷之重仰天命而思之虽欲自逸而亦弗敢矣是以圣人之治天下事皆从於寛厚尊在民上而知民之不可下也故近之贵爲人主而知人之爲王天也故靖之审民情之莫不欲富欲逸欲安轸宸心而载行去甚去奢去泰昔尧之不剪其茅茨禹克卑其宫室晋成计四十金而射堂遂止汉文惜十家之产而露台不兴况今也去古既远浇民难化不据正以率之则其谁顺哉不倡正以变之则乌可清哉我国家两都宫禁温凊修省涂粉白丹艧於随年整帘幙庭陈於逐节斯皆理之当然也臣但以发府库之财役生灵之力崇修佛寺多积佛缘画栋挿天飞甍隐雾极今古之巧丽耀金碧之辉光且依佛经而言则佛者觉也将以觉妙悟寂灭声闻缘觉之民物而释迦者能仁也将以仁四恩三有诵经持戒之衆生今乃以下民之财下民之力粧点色身之相好臣窃以爲非如来之本意也钦惟皇国武定四方文绥一统握历世帝王之大柄爲百家道术之宗盟者皆孔子三纲五常之力也岂宜独崇绝灭纲常之教以率天下奉信浮图之人哉臣又以京师者天下之所瞻仰也孔子乃帝王之师纲常之主而其庙学犹爲阙然臣於先所献万言策内已言之矣盖理贵得中而已彼老佛之教乃山林曲士之所奉虚无寂灭之一术无父子之恩无君臣之义今国家取其一节而崇其寺观犹可也至如师孔子而独惜崇兴庙学之资费此臣所以不能无言也故爲国家者於所可止者不容不止於所不可止者不宜遽止也伏望陛下念孔子道德之尊报孔子纲常之力采老氏之知足法如来之能仁凡两都宫禁但令春秋补葺其弊革异其损者不须创建凡劳民无益之役不拘时月并皆停罢其不急者如前诏凡僧道寺观截自令下之後内本京师外及所在但许修整无敢创立凡所在文庙依时修整自有常制若夫京师庙学惟陛下识之

文宗天历初诏以建康潜邸爲佛寺务穷壮丽毁民居七十余家仍以御史大夫督其役江南行台监察御史盖苗上封事曰臣闻使民以时使臣以礼自古未有不由斯道而致隆平者陛下龙潜建业之时居民困於供给幸而获覩今日之运百姓跂足举首以望非常之恩今夺农时以剏佛寺又废民居使之家破产荡岂圣人御天下之道乎昔汉高帝兴於丰沛爲复两县光武中兴南阳免税三年既不务此而隆重佛氏何以满斯民之望哉且佛以慈悲爲心方便爲教今尊佛氏而害生民无乃违其方便之教乎台臣职专纠察表正百司今乃委以修缮之役岂其礼哉

顺帝至正二十年欲修上都宫阙工役大兴参议中书省事陈祖仁上疏其略曰自古人君不幸遇艰虞多难之时孰不欲奋发有爲成不世之功以光复祖宗之业苟或上不奉於天道下不顺於民心缓急失宜举措未当虽以此道持盈守成犹或致乱而况欲拨乱世而反之正乎夫上都宫阙创自先帝修於累朝自经兵火焚毁殆尽所不忍言此陛下所爲日夜痛心所宜亟图兴复者也然今四海未靖疮痍未瘳仓库告虚财用将竭乃欲驱疲民以供大役废其耕耨而荒其田亩何异扼其吭而夺之食以速其毙乎陛下追惟祖宗宫阙念兹在兹然不思今日所当兴复乃有大於此者假令上都宫阙未复固无妨於陛下之寝处使因是而违天道失人心或致大业之隳废则夫天下者亦祖宗之天下生民者亦祖宗之生民陛下亦安忍而轻弃之乎愿陛下以生养民力爲本以恢复天下爲务信赏必罚以驱策英雄亲正人远邪佞以图谋治道夫如是则承平之观不日咸复讵止上都宫阙而已乎疏奏帝嘉纳之

历代名臣奏议卷三百十六








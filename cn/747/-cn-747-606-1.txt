○国学新修五经壁本记

初，大历中名儒张参为国子司业，始详定五经，书於论堂东西厢之壁。辨齐鲁之音，取其宜；考古今之文，取其正。繇是诸生之师心曲学、偏听臆脱，咸束之而归於大同。揭揭高悬，积六十岁，崩剥污蔑，氵典然不鲜。今天子尚文章，尊典籍。於苑囿不加尺椽，而成均以治。国学上言，遽赐千万。时祭酒实尸之，博士公肃实佐之。国庠重严，过者必式。遂以羡赢，再新壁书。惩前土涂不克以寿，乃析坚木负墉而比之。其制如版牍而高广，其平如粉泽而洁滑。皆施阴关，使众如一。附离之际，无迹而寻。堂皇靓深，两庑相照。申命国子能通法书者，分章揆日，逊其业而缮写焉。笔削既成，雠校既精，白黑彬班，了然飞动。以蒙来求，焕若星辰；以敬来趋，肃如神明；以疑来质，决若蓍蔡。由京师而风天下，覃及九译，咸知宗师，非止服逢掖者钻仰而已。於是学官陈师正等暨生徒凡四百二十有八人请金石刻，且歌之曰：

我有学宇，既倾而成之。我有壁经，既昧而明之。孰规模之，孰发挥之。祭酒维齐，博士维韦。俾我学徒，弦歌以时。切切祁祁，不敖不嬉。庶乎遒人，来采我诗。

时余为礼部郎，凡瞽宗之事得以关决，故书之以移史官，宜附於艺文云。


武夷山中作

其一
秋霁林谷静，叠巘明回溪。
蜿蜒故相接，名状纷难齐。
前峰悦来目，转楫失故蹊。
白云乱襟袖，咫尺迷东西。
巑岏石磴断，舍策凌丹梯。
宁知境迥绝，坐见千山低。
仙岩遗脱骨，幽洞闻天鸡。
寒暄谷中变，秋尽滋芳荑。
寄言魏子骞，抗迹可招携。

其二
崇岩多赤峡，微雨得寒绿。
岚烟作云海，龙象相奔蹙。
洞坼山溜鸣，径悬峰顶秃。
回峦似鸟巢，偃松成蠖屈。
天梯不可穷，石榻谁栖宿。
去棹欢景延，乘流駴势速。
坐使蓬莱浅，缩注此九曲。
悠哉万古怀，挹之不盈掬。



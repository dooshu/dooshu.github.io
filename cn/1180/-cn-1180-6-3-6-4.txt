来雁说


顾舍人宦居京师，有雁集于邸舍，迫就不惊，容止闲暇，有宗卿作而言曰：“休哉，瑞应乎！夫雁，负阴抱阳，候时眠宿也。此其背玄渚之岑寂，为人寰之清征，殆以章瑞表应，兆先舍人矣。”

客闻之，以问陈先生曰：“斯言是邪？”先生逌尔叹曰：“然哉休哉！休哉然哉！抑犹未循厥本。夫观物测征，揆类表应，此琐士之思也，非所以议于廊庙之模也。宗卿之言过肤，不乃甚乎！”

客曰：“何为其然也？羽毛得气先，自古而记之。矧其耿特之禽，婉仪敛翮，引翁骈，邕邕肃肃，似搔而驯，殆汉氏之所为协律豫神者也。夫子其有遗闻邪？”先生曰：“乌谓此乎？且夫麕鸾雉，诡毳殊章，今昔之所珍也。虞人负罘，掎机入林，即鹿射翟，飞跌者众矣，虞人靡得以为瑞也。赪鳞绮甲，世之所希也。渔子揄九罭以游江河，河则舛之类，诡族喁，浮没扬波，迕者伙矣，渔子靡得以为瑞也。夫物固灵未必遇，不必灵而传者矣。此何以称焉？”

客曰：“然则夫子何以休旃？”先生喟然曰：“嗟乎，兹难以微已！然而兹事虽细，皇风之既概也，乃余秉艺文之权，惟始终之表，恶可嘿焉！恶可嘿焉！盖试论之：夷隆，时也；机祥，适也；显没，会也。建德章号者赴时，希光摛盛者逅适，雍休履祉者附会。论世绎化，不越三者而立教也。故事有微而必章，亦有显而弗扬。彼舍人优优委蛇，乃矜矜于休姱。藉令遘替运而立讳朝，虽叠珍叠异，方跼蹐匿没，岂能以扬芬而茂哉！”

客闻之，曰：“惟圣人君役万物，中智以降，则万物之为役者也。方今天子神圣抚运，休光累叶，湛恩浑浡，溢于罔极。犹遴登不髦，俾宇内一技之士，亦得效谞陈虑，以黼黻鸿猷。是以氓庶闿悦，遐近欣欣，协气充牣，嘉况雥集，熙雪表瑞，滴露飞甘。仁麋皎兔灵爵之贡，日旅彤庭，嘉由异道之祥，尽升清庙。而天子犹为悒不居，下令若曰：“此大夸靡，敕示中外，自今毋得献。”而诸福之物，郡国什一间上羡溢图牒者，尤不可殚述。人人谓致华平之草，家家蕲至林氏之驺，跂足致尰，延颈成也。海内喁喁然，无不望上兼瑞命，总百灵也。

昔者爵集省第，黄霸扬其声，鸾降庭木，萧恕表其政。皆遇好夸之主，居偏驳之朝，处疏逖之位，犹援物著化，垂视后来。而舍人以明体慧质，遭逢隆盛，附鸿渐之翼，应凤毛之简，珥笔金闺，刷彩瑶闼，日眴天藻，手栎云英。夫既以习观太平之业，而沐浴膏泽，被其文章矣。彼蜚雁，烝然戾止。其心若启，可则可仪。夫羽毛之应，岂必致信符箓。然而引兴协思，不可少也。王生有言：“世衰道微，伪臣虚称者，殆也；世平道明，臣子不能宣者，鄙也。”盖情有积而思宣，美有稽而思鬯，性有触而思起。舍人焜耀希会，乃得以因物托义，拔饰趣指，播之悠逖，以昭其和休焉。

夫感上奋内，盛归美，而输布忠荩，臣子之职也。抒道情以通讽训，藻士之致也。推上尽下，铺衍宏变，以极广遍，卿大夫之事也。《诗》云：“翙翙其羽，亦集爰止。蔼蔼吉士，媚于天子。”又云：“交交桑扈，有莺其羽。君子乐胥，受天之祜。”兹其所谓丕休也。若乃眩异测应，以几宠援而惟辏况，不亦恶乎？岂其然哉！






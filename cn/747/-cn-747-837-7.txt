○授孔纬吏部尚书加食邑等制

敕。朕久为奸幸蔽我聪明，其心懵然，是非倒置。一旦开悟，洞决疑迷。寰区冀宁，邪正兹别。明发不寐，思子荩臣。虽已命官，未满延属。亟加宠泽，式示优崇。新授具官孔纬，直道致君，至诚医国。先帝以尔辅弼子冲人，业履之勤，明备於前制。唯朕不明不敏，俾尔堙厄於外者有年矣。言念至此，心焉震惊。苟不骤加宠荣，仍复徽数，即何以示子补过之心也，天官太宰，首冠六卿。往执铨衡，暂烦藻镜。殊恩缛礼，并复旧章。逖听履声，伫还衮职。惟尔元老，体子虚怀。可吏部尚书，仍复持危启运保功臣开府仪同厂司上柱国鲁国公，食邑四千户，实封二百户。


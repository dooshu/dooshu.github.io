袁说友　和梁饰甫通判招饮林子长溪堂韵

多病苦长夏，炎歳盛朱明。

得秋如故人，一见意已清。

夜来风袭月，桂柳窥栏楹。

颇忆横塘溪，百计无余营。

清风菡萏秋，摇摇月中声。

剽闻有新约，宾主意各倾。

妙语含风漪，一笑槊可横。

尊前欠佳各，岂无葛强生。

袁说友

袁说友　和梁饰甫通判招饮林子长溪堂韵

千家满明月，更觉双溪明。

秋来诗酒无，毋乃亦太清。

诗筒解我意，续续堆轩楹。

岂无斗酒藏，而待君所营。

顿闻别驾贤，行听立鹄声。

秋光恐无几，有酒何从倾。

扁舟下沧浪，有此月犹横。

要当办兹游，奇绝夸平生。

袁说友


○平王世充大赦诏

天生烝民，树之司牧，光宅区宇，抚字黎庶。日月照临，文明於是统极；雷雨作解，顺时所以布化。往者隋氏代衰，政刑废缺，九服云扰，五岳尘坌。率土之民，坠於涂炭，瞻天蹐地，控告无所。朕愍彼横流，志存拯溺，投袂鞠旅，肇建义旗，伐暴除残，克宁宇县。灵祗叶赞，遐迩乐推，景运所集，祗膺宝位。戡翦多难，绥辑遗氓，溥彼万方，情均覆育。然而世充放命，扰乱周韩；建德游魂，虔刘赵魏。害虐良善，阻绝朝风，言念匪民，久罹凶毒。满堂之乐，犹有向隅，纳隍之叹，无忘旦夕。是以出军命将，伐罪吊民。宗庙威灵，卿士效节，旌旗所拂，丑徒冰泮，二凶授首，万方廓清。车轨大同，氛祲澄荡，边候解柝，烽燧无虞，振旅休徒，凯歌里忭。今既九围尽谧，八表乂宁，思与吏民，励精更始。

又惟寡德，政道多违，阴阳不调，致兹亢旱。深思惕惧，震悼于怀，解网崇恩，宜流恺泽。可大赦天下。自武德四年七月十二日昧爽已前，大辟罪已下，已发露未发露，悉从原免。自武德二年十二月三十日已前亡官失爵者，量听叙用。天下民庶，给复一年。其陕、鼎、函、虢、虞、芮六州，供转输之费，幽州管内，久隔寇戎，给复二年。身死王事，量加襃赠。律令格式，且用开皇旧法。孝子顺孙，义夫节妇，所在详列，旌表门闾。奇才异行，随状荐举，高年惸独，量加赡恤。


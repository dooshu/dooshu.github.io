○赐韦挺书

所上意见，极是谠言，辞理可观，甚以为慰。昔齐境之难，夷吾有射钩之罪；蒲城之役，勃鞮有斩祛之仇。而小白不以为疑，重耳待之若旧，岂非各吠非主，志在无二，卿之深诚，见於斯矣。若能克全此节，则永保令名，如其怠之，可不惜也。勉励终始，垂范将来，当思后之视今，亦犹今之视古，不亦美乎！朕比不闻其过，未睹其阙，赖竭忠恳，数进嘉言，用沃朕怀，一何可道。


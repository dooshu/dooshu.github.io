○皇帝一发连二兔请付史官表（大历七年十月宰臣）

闻王者有日官，动而必书。事无虚美，用成善终之义。观乎君举之明，体合忠直，辅宣法教，斯良史之任也。帝者盛美，纪於一时，阙登雅颂，彰示国家，斯君子之罪也！昔汉武有《获蛟》之歌，魏祖有南皮之事，皆盛其殊能，叙列前载。元宗开元中於岐阳，亲御弧矢，陈九军之礼，有百中之捷，焕耀图史，布昭咏歌。今陛下以丰岁皆秋，农郊始隙，因依时令，习用戎事，游涉灵囿。经於上兰，以一发之神，连三窟之狡。弦匪再控，骑无角逐，进异前禽之失，举明不合之围，事过旧闻，妙归天纵，足以重威四海，高视千古。恩赐之後，荣庆中朝，公卿庶尹，动色相贺。垂於简牍，允叶《礼》经。若圣情冲深，过於谦让，则史臣旷职，後代无称，凡在庶位，罔知所出。伏愿特回圣慈，俯遂诚情。


○論决重囚疏 【 論决重囚】

治國不宜數赦誠然哉

昨該司禮監太監孫得勝、口傳　聖旨奉　聖母諭、今歲大喜、命臣等于刑科三覆奏本上擬旨暫免行刑欽此、仰惟　聖母慈悲不殺之仁　皇上將順好生之美、臣等敢不仰承以廣德意、但查我　祖宗舊制、凡官吏、軍民人等犯該死罪、有决不待時者、有監至秋後者、鞫問既明、悉依律處决、未有淹禁累年。不行處斷者。至嘉靖末年、我　世宗皇帝以齋醮奉玄、始有暫免不决之令、或間從御筆所勾、量行處决、然此寔近年姑息之弊。非我　祖宗垂憲之典也。夫春生秋殺、天道所以運行、雨露雪霜、萬物因之發育、若一歲之間、有春生而無秋殺、有雨露而無雪霜、則歲功不成而化理或滯矣、明王奉若天道其刑賞予奪皆奉天意以行事、書曰天命有德、五服五章哉天討有罪、五刑五用哉若棄有德而不用、釋有罪而不誅則刑賞失中、慘舒異用、非上天所以立君治民之意矣、臣等連日詳閱法司所開重犯招情、有殺祖父母父母者、有毆死親兄及同居尊屬者、有殺一家非死罪三人者、有強盜刼財殺人者、有鬬毆逞兇登時打死人命者、據其所犯、皆絕滅天理、傷敗彛倫、仁人之所痛惡、覆載之所不容者、天欲誅之。而　皇上顧欲釋之。其無乃違上天之意乎。康誥曰惟迪茲不于我政人得罪天惟與我民彛大湣亂、曰乃其速由文王作罰刑茲無赦、言彼寇攘姦宄不孝不友之人。所犯至于如此。若為政者不加之以罪。則天與我民之常道將至于泯滅而壞亂。必須速依文王所作之法。刑之而無赦。此書乃　皇上近日所講習者。夫文王視民如傷。古所稱仁聖之主。而于此等之人。亦必刑之而無赦者。良以為惡之人。彼自蹈于刑辟。雖欲生之而不可得也。且稂莠不鋤。嘉禾不茂冤憤不泄。戾氣不消。今　聖母獨見犯罪者。身被誅戮之可憫而不知被彼所戕害者。皆含冤蓄憤于幽冥之中。明王聖主不為之一泄彼以其怨恨冤苦之氣鬱而不散上或蒸為妖沴氛???之變下或招致凶荒疫癘之灾則其為害又不止一人一家受其荼毒而巳獨柰何不忍于有罪之兇惡。而反忍于無辜之良善乎。其用仁亦舛矣。况此等之人。節經法司評審。九卿大臣廷鞫皆巳眾證明白。輸服無辭。縱使今年不决。將來亦無生理。不過遲延月日。監斃牢獄耳。然與其暗斃牢獄而人不及知。何如明正典刑猶足以懲奸而伸法乎。法令不行則犯者愈眾。年復一年。充滿囹圄既費關防。又虧國典。其于政體。又大謬也。伏願　皇上念上天之意不可違。　祖宗之法不可廢。母惑于浮屠之說。母流于姑且之愛。奏上　聖母。仍將各犯照常行刑以順天道。若聖心不忍盡殺。或仍照去年例。容臣等揀其情罪尤重者。量决數十人。餘姑牢固監候。俟明年大婚吉典告成。然後槩免一年。則春生秋殺。仁昭義肅。並行而不悖矣。臣等叨與密勿。此關係朝廷大政。　祖宗舊典。不敢不盡其愚。伏惟　聖明裁擇、


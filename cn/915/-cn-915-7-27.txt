◎桂阳王休范

休范，文帝第十八子。孝建三年封顺阳王，大明元年改封桂阳王，为冠军将军、南彭城下邳太守。寻出为江州刺史，加征虏将军。入为秘书监，领前军将军。迁左卫将军，加给事中。永光初转中护军，领崇宪卫尉。明帝定乱，以为镇北将军、南徐州刺史，加南兖州刺史。进征北大将军，加散骑常侍。征为秘书监、中军将军、扬州刺史。出为征南大将军、江州刺史，加开府仪同三司。未拜，改授骠骑大将军南徐州刺史。未拜，还为江州。後废帝即位，进司空侍中。元徽元年进太尉。明年，举兵内逼，为黄回所斩。


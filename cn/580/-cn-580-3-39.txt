志第三十九 食货志五


△酒醋课　茶课　市舶课

酒醋课，太宗三年，立酒醋局坊场官，榷酤办课，仍以州府县司长吏充提点官，隶征收课税所，其课税验户口多寡定之。六年，颁酒曲醋货条禁，私造者依条治罪。至元十年，御史台言：“酒户纳课程，每石卖钞四两内纳官课钞一两，葡萄酒每一千斤卖钞一百两内纳官课钞六两。此系榷货，难同商税。葡萄酒合依酒户一体纳课。”户部议：“葡萄酒不用米曲，与酿造不同，仍依旧例三十分取一。”至元十五年，禁私酒，造酒者笞七十七，财产断没；饮者笞一十七。二十年，申严酒禁，有私造者，财产女子没官，犯人配役。二十二年，听农民造醋自用，免其课税。酒课除大都、河西务、杨村所管州城依例官司榷酤外，腹里大都、上都，江南、福建、两广，乡村地面交百姓自行造酒办酒，每石输钞五两。先是，卢世荣奏：“大都酒课日用米千石，以天下之众比京师，当居三分之二，酒课当日用米二千石。今各路总计日用米三百六十石而已，其奸欺隐盗如此，安可不禁！臣等已责各官增旧课二十倍，有不如数者，重治其罪。”世祖方委任世荣，不以为苛急也。至是，罢榷酤法，听民自造，增课钞一贯为五贯云。二十九年，阿老瓦丁言：“杭州岁办二十七万余锭，湖广、龙兴岁办止九万锭，请减杭州岁课十分之二，交湖广、龙兴、南京三行省分办。”从之。大德五年，定犯界卖酒，仍依断决追罚旧例，十瓶以下罚钞一十两，决二十七；十瓶以上，罚钞四十两，决四十七；酒虽多，止杖六十，罚钞五十两，其酒给还原主。仍勒令出境。八年，大都酒课提举司设糟房一百所。九年，并为三十所，每所一日所酝不得过二十五石。十年增三所。至大三年，又增为五十四所。延祐六年，常德路副达鲁花赤哈琳言：“窃维圣朝推好生之仁，广恤刑之意，法贵得中，刑宜从薄。始立榷酤之时，官设酒库，出备米曲工本，造酒发卖，百姓不得私自酝造。亦犹盐场支用官本，灶户煎盐，发卖办课，故犯酒禁者与犯盐之法同。已后废榷酤之法，酒醋课程散入民间，恢办诸人皆得造酒。有地之家纳门摊酒课者，许造酒食用。造酒发卖者，止验米数赴务投税。其造卖而不税者，是与匿税无异。今官司往往将犯人依例决杖七十，籍没一半财产。若富有之家，安肯吝惜税钱，当此重罪。皆因比年水旱相仍，贫民生计艰难，造酒私卖，以资过活，愚而无知，妄思漏税，事发到官，无论升斗之末，一体科断。虽有籍没之名，其实贫家小户并无财产。况犯私茶者，止断没所犯货物，以此较之，轻重似觉不伦。今后有匿酒税者，如蒙减轻，依匿税例科断，似用法得中，不失恤刑之美意矣。”部议从之。

其岁课之数，惟天历三年有籍可征。

酒课：腹里五万六千二百四十三锭六十七两，辽阳二千二百五十锭十一两，河南七万五千七十七锭十一两，陕西一万一千七百七十四锭三十四两，四川七千五百九十锭二十两，甘肃二千七十八锭三十五两，云南蚆二十万一千一百十七索，江浙十九万六千六百五十四锭二十一两，江西五万八千六百四十锭十六两，湖广五万八千八百四十八锭四十九两。

醋课：腹里三千五百七十六锭四十八两，辽阳三十四锭二十六两，河南二千七百四十锭三十六两，陕西一千五百七十三锭三十九两，四川六百十六锭十二两，江浙一万一千八百七十锭十九两，江西九百五十一锭二十四两，湖广一千二百三十一锭二十七两。

榷茶始于世祖至元五年，用运使白赓言榷成都茶，于京兆、巩昌置局发卖，私卖者，其罪与私盐同。六年，始立西蜀四川监榷茶场使司掌之。十三年，既平宋，复用左丞吕文焕言，榷江西茶，以宋会子五十贯准中统钞一贯。十三年，定长引短引之法，以三分取一，长引每引计茶一百二十斤，收钞五钱四分二厘八毫；短引计茶九十斤，收钞四钱二分八毫。是岁，征一千二百余锭。十四年，取三分之半，增至二千三百余锭。十五年，运使木八剌管办，长引增收钞一两八分五厘六毫，短引增收钞八钱四分五厘六毫，办钞六千六百余锭。十七年，用运使卢世荣言，革去长引止用短引，末茶每引收钞二两四钱九分，草茶收钞二两二钱四分。又创立门摊食茶课程一千三百六十余锭，每岁添答入额。是年，增至一万九千八百余锭。十八年，定贩茶者赍公据赴茶司缴纳，倒给茶引，赍引卖茶，卖毕限三日内缴引，即时批抹，逾限匿而不缴，杖六十。因而冒用或改抹增添及引不随茶者，亦同私茶断。是年，增额至二万四千定。十九年，置官局于江南，令贩客卖引，通行货卖。二十一年，江州榷茶都转运使廉恂言：“本司至二十年茶课，年终办到二万八千定。若于本司每年纳卖三十五万引上，每草茶一引元价二两二钱四分添钞一两九分，每引作三两三分；末茶二两四钱九分添钞一两一分，每引作三两五钱，周岁约办钞二万四千锭，加贩茶客四千定，计二万八千定，已过卢运使数目，却将食茶课程革去。如此恢办，庶免百姓食茶搅扰之害，课亦不亏。”中书省议从之。二十二年，令襄阳、真州、庐州、淮安州、阳逻渡等处关防，勿令江南茶货渡江，候腹里路分将无引茶货卖绝，再放行。二十三年，又以李起南言，每引增至钞五贯。是年，征至四万余锭。二十四年，申严私茶之禁。

二十五年，尚书省奏颁榷茶条画：

一，茶课依茶引内条画施行。

一，纲船官司不得拘撮。

一，旧引依限赴官司缴纳，每季申报尚书省照勘。

一，官吏军民诸色头目人等，无得虚桩煽惑沮坏见办课程。

一，茶园不得纵头匹损坏。

一，除职官外，其余运司合差人员，选有行止有家业者充之。

一，差官巡绰出给差札者，不得夹带私茶。

一，依旧例管民正官充提点官。

一，元认课额及额外增羡，须尽实到官，如有亏负，勒令赔偿，更行治罪。

一，蒙古万户、千户、头目人等，无得非理婪索榷茶司酒食、撒花等物。

是年，改立江西都督转运司。二十六年，阿里浑萨里、叶李等增引税为十贯。三十年，又改江南茶法。凡管茶提举司十六所，罢其课少者五。

先是，茶引之外又有茶由，以给零卖者，每由茶九斤，收钞一两，至是，自二斤至三十斤，分为十等焉。元贞元年，有献利者言：“旧法江南茶商至江北者又税之，其在江南卖者，亦宜更税，如江北之例。”中书户部议：“增江南课三千锭，不更税。”是年，额至八万三千锭。至大四年，增额至十七万一千一百三十一锭。皇庆二年，更定江南茶法，又增至十九万二千八百六十余锭。延祐五年，前江南茶运副法忽鲁丁言：“所办茶课以二十万锭为额，每引一道旧例官钱十两，今通作中统钞十五两；批验每引旧例官钱一钱，今通增作中统钱一钱五分；茶由每引旧例官钱一钱一分一厘一毫二丝，今通增作中统钞一钱六分六厘六毫八丝。如此减引添钱，必可增至三十万锭。”中书户部议：“每岁量发引目一百万道，每引添中统钞二两五钱，通作十二两五钱，作额恢办。”敕从之。法忽鲁丁又言：“运司止是亲榷江、兴二路，其余课钞系各处提举司并有带办，径赴各行省缴纳，宜将运裁罢。”部议恐亏兑课额，不允。七年，又增至二十八万九千二百十一锭，较至元十三年课额增二十余倍焉。天历二年，岁额与延祐同。

后至元二年，江西茶运司同知万家驴言：“本司岁办课额二十八万九千三百余锭，除门摊批验钞外，茶引一百万张，为钞二十五万锭。末茶自有官印筒袋关防，其零斤草茶由帖，每年印造一千三百八万五千二百八十九斤。茶引一张，照茶九十斤，客商兴贩。其小民买食及江南产茶去处零斤采卖，皆须有帖券。卖茶由，至于夏秋，茶由已绝，民间阙用。以此考之，茶由数少课轻，便于民用而不敷，每岁合印茶由以十分为率，量增二分，计二百六十一万七千五十八斤。依引目内官茶每斤收钞一钱三分八厘八毫八丝计，增七千二百六十九定七两，比较减去引目二万九千七十六张，庶几引不停闲，茶无私积。”中书省如所议行之。至正二年，监察御史李宏言：“榷茶之制，古所未有，自唐以来，其法始备。国朝既于江州设立榷茶都转运司，仍于各路出茶之地设立提举司七处，专任散据卖引，规办国课，莫敢谁何。每至十二月初，差人勾集各处提举司官吏，关领次年据引。及其到司，旬月之间司官不能偕至，吏贴需求，各满所欲，方能给付据引。此时春月已过，及还本司，方欲点对给散，又有分司官吏到各处验户散据卖引。每引十张，除正纳官课一百二十五两外，又取要中统钞二十五两，名为搭头事例钱，以为分司官吏馈赆之资。提举司虽以榷茶为名，其实不能专散据卖引之任，不过为运司官吏营办资财而已。既见分司官吏所为若是，亦复仿效迁延，及茶户得据还家，已及五六月矣。中间又存留茶引二三千本，以茶户消乏为名，转卖与新兴之户，每据又多取中统钞二十五两，上下分派各为己私。不知此等之钱自何而出，其为茶户之苦有不可言。至如得据在手，碾磨方兴，吏卒踵门，催并初限，不知茶未发卖，何从得钱。间有充裕之家，必须别行措办。其力薄者，例被拘监，无非典鬻家私以应官限。及终限不足备，上司紧迸，重复勾追，非法苦楚。此皆由运司给引之迟，分司苛取之过。茶户本图求利，反受其害，日见消乏逃亡，情实堪悯。今若申明旧制，每岁正月，须要运司尽将据引给付提举司，随时派散，无得停留在库，多收分例，妨误造茶时月，如有过期，别行定罪。违者，从肃政廉访司依例纠治。如此，庶茶司少革贪黩之风，茶户免损乏之害。”中书省以其言切直，移咨江西行省，委官与茶运司讲究，如果便益，依所言行之。

世祖定江南，凡江浙、闽、粤滨海之地，与外番互市，以市舶官主之，大抵因宋之旧法，其货以十分取一，粗者十五分取一。至元十四年，立市舶司于泉州，以福州行省忙古领之；立市舶司于庆元、上海、澉浦，以安抚使杨发领之。每岁招集舶商贸易，次年回帆，依例抽解，然后听其货卖。十七年，上海市舶司招船提控王楠上言：“泉福等路商船贩吉布条铁等物，其税额不宜与番货等。”乃定双抽、单抽之法，番货双抽，土货单抽。十九年，又用中书左丞耿仁言，以钞易铜钱，令市舶司以钱易海外金珠货物，仍听舶户通贩抽分。二十年，复定抽分之法。是年，忙古言舶商皆以金银易香木，乃下令禁之，惟铁不禁。二十三年，市舶司，卢世荣请出系官钱十万定，自具船给本，选贾人至海外贸易诸货，其所获之息以十分为率，官取其七，贾人得其三。凡权势之家不得用己钱为番贾，犯者罪之，仍籍其家产之半。禁海外贸易者毋用铜钱。是年，以市舶司隶泉府监，改广东转运市舶提举司为盐课市舶司，未几复置焉。二十五年，又禁广州官民毋得运米至占城诸番。二十六年，沙不丁上市舶司岁献珠四百斤，金三千四百两，命贮之，以待贫乏者。二十八年，令市舶验货抽分。是年，中书省定抽分之数及漏税法。凡商贾贩泉、福等路已抽之物，于本省有市舶司之地卖者，细色于二十五分之中取一，粗色于三十分之中取一，免其纳税。其就市舶司买者，止于卖处收税，而不再抽。漏舶货物，依例断没。

三十年，中书省臣奏：（旧纪三十年，行大司农司燕公楠、翰林学士承旨留梦炎言：“杭州、上海、澉浦、温州、庆元、广东、泉州置市舶司，惟泉州物货三十分抽一，余皆十五抽一，乞以泉州为例。”从之。错误殊甚，今不取。）访闻有留状元称知市舶事例，又前行大司农司丞李晞颜报到，亡宋抽分市舶则例，今会集各处行省官、行泉府司官并留状元及李晞颜同议，拟整治市舶司条律，奏请施行。

一，定例抽分，粗货十五分取一分，细货十分取一分，并依泉州现行体例，从市舶司更于抽讫货物内以三十分为率，抽舶税一分，听舶商住便贸易。

一，权豪富户入番贸易者，与商贾一例抽分，匿者罪之，钱物断没，以三分之一与首告人充赏。

一，行省、行泉府司、市舶司诸官吏，交舶商捎带私钱贸易，匿不抽分者，与上同。

一，市舶内如有进呈贵细货物，应由行省移咨中书省奏闻，不得影射隐瞒，违者罪之。

一，僧、道、也里可温、答失蛮人，夹带商贾过番贩卖，如无许免抽分明谕，仍依例抽分，违者罪之。

一，舶商所领公凭，明填所往何国，不许越投他处，如因风浪打往他国，就贩卖货物者，至回帆时取问，别无虚诳，依例抽分。

一，每船许带小船一只，名曰柴子船。

一，商船遭风，准与消落凭验，若诳言遭风等事，究问断没施行。

一，商人不请凭验者，船物没官，犯人杖一百七下。

一，舶商所携兵器，依例随住船处申明寄库，起舶日给还。

一，舶商所募人等，市舶司申给文凭，五人为保。

一，商舶回帆，以物籍公验纳市舶司。

一，商舶虽赴市舶司抽分，而货物有巧为藏匿者，即系漏籍，没官断罪。

一，金、银、铜、铁及男女口，并不许下海私贩。

一，行下衙门不得将商船差占，有妨兴贩。

一，官吏知情受赂，船客隐税者，依条断罪。

一，舶商及梢工人等，合行优恤，并与除免杂役。

一，番人将带舶货从本国，于公验空纸内填写姓名物件斤重，至市舶司依例抽分，仍差廉干正官发卖，将民间必用及不系急用物色，验分数互相搭配，须通行发卖，限四月事毕。

一，行省、行泉府司、市舶司官，须预期至抽解处，以待舶船到岸，依例抽收。

一，市舶司轮派正官，于舶船开岸之日，亲行检视，仍取检视官结罪文状施行。

三十一年，诏：“有司勿拘海舶，听其自便。”元贞元年，以舶商隐漏物货者多，命就海中逆而阅之。二年，禁海商以细货于马八儿、呗<*口南、梵答剌亦纳三番国交易，别出钞五万定，令沙不丁等议规运之法。大德二年，并澉浦、上海入庆元市舶司。是年，置制用院。七年，以禁商下海罢之。延祐元年，禁人下番，官自发船贸易，回帆之日，细物十分抽二，粗物十五分抽二。七年，禁入番将丝银细物易于外国。至治二年，复立泉州、庆元、广东提举司，申明市舶之禁。三年，听海商贸易，归征其税。泰定元年，诸海舶至者，止令行省抽分。三年，命有司依累朝呈献例，给买宝货者之直。天历元年，以其耗蠹国用，禁之。




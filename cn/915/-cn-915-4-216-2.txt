◇复诣阙上疏谏刘瑰袭爵

臣闻高祖与群臣约，非功臣不得封。攻城野战，弃身沙漠，降服百蛮不羁之虏，然后得受茅土。故经制父死子继，兄亡弟及，所以别亲疏，殊达庶，尊国体，重继嗣，防淫篡，绝奸谋，百王不易之道也。伏见诏书封故朝阳侯刘护再从兄瑰袭爵为侯。护同产弟威，今犹见在。臣闻天子不专封，封有功；诸侯不专爵，爵有德。今瑰无他功德，但以配阿母女既忝位侍中，一时之间，超至封侯，不稽旧制，不合经义，行人喧哗，百寮不安。臣诚知言与罪俱，辞与辜会，忝当台翰之任，故不敢不尽言之。陛下宜览镜既往，顺帝之则。（袁宏《后汉纪》十七，又《后汉·杨震传》）




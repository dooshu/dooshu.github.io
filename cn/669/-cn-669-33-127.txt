127　蘇雲卿隱東湖事　真文忠詠蘇雲卿張魏公　魏公孤忠蘇公高節


蘇雲卿，廣漢人，隱東湖。張魏公爲相，使帥漕挽其來，一夕遁去，不知所之。真文忠爲詩曰：「魏公孤忠如孔明，赤手能支天柱傾。蘇公高節如子陵，寸膠解使黄河清。等是世間少不得，問津耦耕各其適。後人未可輕雌黄，兩翁之心秋月白。」

【元圻案】文忠此詩題曰題隱者蘇翁事迹，此條首數語即本詩小序也。又自注云：「卷中有詩譏魏公不足與有爲者，故云。」〇宋劉子翬蘇雲卿傳曰：「蘇雲卿，廣漢人。紹興間，來豫章東湖，結廬獨居，人稱曰蘇翁。少與張浚爲布衣交，浚後爲相，屬豫章帥及漕致之。帥、漕密物色，獨有灌園蘇公，無雲卿也。屏騎從，易服爲遊士，入其圃，翁運鋤不顧。進揖之，延入室，叩其鄉里，曰：『廣漢。』客曰：『張德遠，廣漢人，翁當識之。』曰：『然。』客曰：『德遠何如人？』曰：『賢人也。第長於知君子，短於知小人，德有餘而才不足。』二客因出書幣，請共載，辭不可，期以詰朝上謁。遣使迎問，則扃户閴然，竟不知所終。」張世南游宦紀聞載宋自適記蘇翁本末，其詞略同。〇蘇翁還張魏公書幣題詩蔬圃壁間云：「多年别作一番風，誰料聲名達帝聰。自有時人求富貴，莫將富貴汙蘇公。」






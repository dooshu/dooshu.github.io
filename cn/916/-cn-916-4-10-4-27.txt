【白鸠篇】

〖南《齐书》乐志曰：白符鸠舞。出江南。吴人近造。其歌本本云。平平白符。思我君惠。集我金堂。言白者。金行。符。合也。鸠亦合也。符鸠虽异。其义实同。《宋书》乐志曰：晋杨泓舞序云。自到江南。见白符舞。或言白凫鸠舞。云有此来数十年矣。察其辞旨。乃是吴人患孙皓虐政。思属晋也。晋辞曰：翩翩白鸠。载飞载鸣。怀我君德。来集君庭。盖晋人改其本歌云。〗

翩翩白鸠。载（《宋书》、《文选》实遗作再。下同。）飞载鸣。怀我君德。来集君庭。白雀呈瑞。素羽明鲜。翔庭舞异。以应仁乾。交交（《晋书》作皎皎。《文选》补遗同。）鸣鸠。或丹或黄。乐我君惠。振羽来翔。东璧（《晋书》作壁。）馀光。鱼在江湖。惠而不费。敬我微躯。策我良驷。习我驱驰。与君周旋。乐道亡馀。（《晋书》作忘饥。《文选》补遗同。）我心虚静。我志沾濡。弹琴鼓瑟。聊以自娱。凌云登台。浮游太清。扳（《晋书》作攀。《文选》补遗同。）龙附凤。目（《宋书》作日。《晋书》、《文选》补遗作自。）

望身轻。（○《宋书》乐志。《晋书》乐志。《乐府诗集》五十四。《文选》补遗三十四次诸葛亮梁甫吟后。《诗纪》四十。）


○送易师杨君序

世之学《易》者，率不能穷究师说，本承孔氏，而妄意平物表，争伉乎理外，务新以为名，纵辩以为高，离其原，振其末，故羲、文、周、孔之奥，诋冒混乱，人罕由而通焉。不违古师以入道妙，若宏农杨君者其鲜矣。御史中丞崔公，博而守儒，达而好礼，故杨君之来也，馆于燕堂，馈之侯食，日命合邦之学者，论说辩问，贯穿上下，挥散而咸同，幽昏而大明。言若诞而不乖于圣，理若肆而不失其正。不为他奇以立名氏，姑务达其旨而已。古人谓驾孔子之说者，杨君固其徒欤？宗元以为太学立儒官，传儒业，宜求专而通、新而一者，以为胄子师。昔尝游焉，而未得其人。今天下外多贤连帅、方伯，朝廷立槐棘之下，皆用儒先，而杨君之道，未列于博士，则谁咎欤？无乃隐其声，含其美，以自穷欤？夫以退让自穷于丰富之世，以贻有位者羞，是习《易》之说而废其道也。于将行而问以言，敢以变君之志。


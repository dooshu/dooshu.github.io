肃咸乐二首


谢超宗

彝承孝典，恭事严圣。浃天奉赆，罄壤齐庆。司仪具序，羽容夙章。芬枝扬烈，黼构周张。助宝奠轩，酎珍充庭。璆县凝会，琄朱伫声。先期选礼，肃若有承。祗对灵祉，皇庆昭膺。

尊事威仪，辉容昭序。迅恭明神，絜盛牲俎。肃肃严宫，蔼蔼崇基。皇灵降止，百祇具司。戒诚望夜，端烈承朝。依微昭旦，物色轻宵。






97　覘國者以人爲輕重


「慕容恪尚在，憂方大耳」，如「得臣猶在，憂未歇也」。覘國者以人爲輕重。

【元圻案】史通模擬篇：「左傳稱楚武王欲伐隨，熊率且比曰：『季梁在，何益！』至蕭方等三十國春秋説朝廷聞慕容雋死〔一〕，曰：『中原可圖矣！』桓温曰：『慕容恪在，其憂方大！』以此而擬左氏，所謂貌異而心同也。」〇晉書載記：「慕容雋，字宣英，皝之第二子，皝死即位。」「慕容恪，字元恭，皝之第四子，封太原王。初，建鄴聞雋死〔二〕，曰：『中原可圖矣。』桓温曰：『慕容恪尚在，所憂方大耳。』」

〔一〕「慕容雋」，中華本晉書卷一一〇載記作「慕容儁」。

〔二〕「建鄴」，原作「建業」，據中華本晉書卷一一一載記幕容恪改。






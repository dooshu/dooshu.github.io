大驾东巡纪事（己亥十二月。）

其一


温泉佳气霭融融，帐殿西来腊月中。
自是吾皇同禹俭，不教绣岭起离宫。

其二

行城驻跸雪漫漫，弓月朦胧照玉鞍。
为近汤泉通御气，铁衣十万不知寒。

其三

锦韝绒索紫金铃，马上期门孔翠翎。
忽见驾鹅云外度，一时齐放海东青。

其四

雨血风戈洒碧峦，天回一笑六军欢。
大官奏进黄羊炙，翠釜金盘赐从官。

其五

霜满雕弓敕射生，佽飞归猎马无声。
云中隐见苍龙阙，雪后分明白玉京。

大驾东巡纪事（己亥十二月。）

其六


扈跸人人作赋才，新歌乐府上之回。
后宫不羡当熊宠，亲见君王射虎来。

其七

东临碣石海门标，欲驾云螭驻白旄。
父老扶筇深望幸，侍臣犹恐圣躬劳。

大驾东巡纪事（己亥十一月。）

其一


翠䍐霓旌指蓟丘，虎贲都着白狼裘。
于今荒服皆来贡，黄竹何劳八骏游。

其二

绝巘鸣銮礼上元，却辞雕辇步天门。
康年只为苍生祷，但听箫韶出白云。

其三

十载飘摇别紫宸，翠华欣见属车尘。
前驱何事停金勒，天语从容问小臣。
录者按：稿本此题十首，此为其二、九、十。


卷一百七十三



卷之一百七十三

洪武十八年五月辛酉朔，上御华盖殿，文渊阁大学士朱善进《读心箴》毕。上曰：“人心道心，有倚仗之几，盖仁爱之心生则忮害之心息，正直之心存则邪诐之心消，羞恶之心形则贪鄙之心绝，忠悫之心萌则巧伪之心伏，故人常持此心，不为情欲所蔽，则至公无私，自无物我之累耳。”

乙丑端午节，宴群臣于奉天门。

以云南左布政使吴印为陕西布政使司左布政使，陕西都指挥杨贵为河南布政使司左布政使，云南右参政宋昱为山西布政使司左布政使，天策卫镇抚欧阳相佐为四川布政使司左布政使，水军卫所镇抚冯翼为右布政使，留守中卫指挥佥事陈爚子信为试左参政，凤阳留守、中卫指挥佥事韩春子恕为试右参政，骁骑右卫千户俞清弟以立为广东布政使司试左参政，府军左卫千户陈亨弟贞为试右参政，台州卫千户金隆壻朱纯为北平布政使司试左参政，致仕水军左卫镇抚张贞为湖广布政使司左布政使，处州卫所镇抚陈蠡为右布政使，广武卫镇抚左杰为江西布政使司右布政使，府军前卫百户周良为山东布政使司左布政使，武德卫镇抚马渊为福建布政使司右布政使，羽林右卫镇抚蒋彝为广西布政使司左布政使。

丙寅，罢判禄司。

庚午夜，太阴犯平道。

辛未，五色云见。

癸酉，云南临安府千户纳速丁等来朝，人赐米十石。

甲戌，赐公侯谷，人千石。

丙子，泰州久雨，水溢渰官民田三千余顷，诏免其租。

戊寅，上谓侍臣曰：“朕夙兴视朝，日高始退，至午复出，迨暮乃罢，日间所决事务，恒默坐审思，有未当者，虽中夜不寐，筹虑得当，然后就寝。”侍臣对曰：“陛下励精图治，天下苍生之福，但圣体过劳。”上曰：“吾岂好劳而恶安？向者，天下未宁，吾饥不暇食，倦不暇寝，奖厉将帅，平定祸乱。今天下已安，四方无事，高居宴乐，亦岂不可？顾自古国家未有不以勤而兴，以怠而衰者，天命去留，人心向背，皆决于是，甚可畏也。安敢暇逸？”

辛巳，湖广大庸、簳坪、朝纳洞蛮寇作乱，安福千户所以兵讨平之，生禽一百三人至京，悉宥死，发戍辽东。

癸未，云南曲靖府越州土酋龙海来朝，贡马。

甲申，五色云见。

册前军都督佥事于显女为潭王梓妃。

戊子，上览《舆地图》。侍臣有言：“今天下一统，海外蛮夷，无不向化，舆图之广，诚古所未有。”上曰：“地广则教化难周，人众则抚摩难遍，此正当戒慎。天命人心，惟德是视，纣以天下而亡，汤以七十里而兴，所系在德，岂在地之大小哉？”

己丑，皇第二十孙有烜生，周王第三子也。

礼部言：“广州府南海县民陈复亨妻李氏，年二十夫亡，誓不再嫁，奉姑梁氏甚谨，今年五十六；池州府铜陵县民张祥四妻朱氏，年二十九而夫亡，守节不易，今年五十八。”诏令各旌表其门曰贞节。

命右军都督府都督张德督海运粮米七十五万二千二百余石往辽东。

以沔阳卫指挥佥事潘进为云南右卫指挥同知。进，和州人，有勇力，颇知读书，初从元将陈野先为勇士。及上渡江，来附，用为花枪先锋，累功至广西卫千户。十一年，擢沔阳卫指挥佥事。傅友德征云南，进领兵屯七星关。未几，命署云南后卫，复改右卫。至是，升同知云南。夷人叛服不常，军储不给，进能谨屯田，缮甲兵，严守备，由是军不乏食，事无废弛焉。

上以各处驿传多赋民出赀买马以应役，劳费已甚，其孳息又有司取之，因为奸利以病民。诏兵部尚书温祥卿：“凡陕西、山西、北平各驿马不问官给及民自买，其孳息听其货鬻，勿禁。”仍令揭榜谕之。

是月，应天府及黄州、荆州、常德三府皆大水。

六月辛卯朔。

癸巳，改旗手千户所为旗手卫，以千户刘玉为指挥佥事。

命法司录罪人应流徙者发凉州木速秃、杂木口、双塔儿三递运所充车夫，俾运军需。

甲午，广西都指挥使司言：“频年猺寇窃发，皆因居近溪洞之民与之相通，诱引为患，请先捕戮此辈，庶绝其党。”上曰：“溪洞之民诱引猺獠为寇，此诚有之，然其间岂无良善？若一概捕戮，恐及无辜，大扺驭蛮夷之道惟当安近以来远，不可因恶以累善，非实有左验，不宜捕戮。”

降兵部尚书温祥卿为刑部主事。祥卿，山西人，寓湖州之长兴。丁酉，从元帅耿炳文守长兴。洪武二年，授大都督府照磨。三年，除秦相府录事。九年，升长史。十三年，出知儋州，寻改太原府同知。未几，升尚书。至是，以罪降之。

戊戌，颁命妇翠云冠制于天下。其制饰以珠翠，前用珠菊花三、珠菊蕊二、翠叶二十七，叶上翠云五，云上用大珠五，后用珠菊花一、珠菊蕊三、翠叶一十四，两旁插金翟口衔珠结一双。金翟惟公、侯、一品、二品命妇用之；三品、四品则用金孔雀；五品用银鸳鸯，六品、七品用银练鹊，俱镀以金，衔珠结一双；八品、九品用银练鹊，以金间抹之，衔小珠桃牌一双。

辛丑，太白昼见，自丙申至于是日。

乙巳夜，流星入太阴。

丙午，天下府州县佥民丁充力士者万四千二百余人至京，命增置锦衣卫中左、中右、中前中后、中中、后后六千户所分领之，余以隶旗手卫。

是夜，月食。

戊申，上谕吏部臣曰：“天下府、州、县官一岁一朝，道里之费，得无烦劳？自今定为三年一朝，赍其纪功图册文移藁簿赴部考核，吏典二人从，其布政司、按察司官亦然。著为令。”

庚戌，皇第二十一孙允熞生，懿文太子第四子也。

上阅《汉书》，谓侍臣曰：“汉文恭俭玄默则有之矣，至于用人，盖未尽其道。初，将相大臣迎文帝立之，自代邸入即位，首拜宋昌为卫将军，张武为郎中令，而将相、列侯、宗室、大臣不先及之，非所以示至公也。有一贾谊而不能用，至使忧郁愤懑而死，窦广国贤欲相之，以其皇后弟不可，曰：‘恐天下以吾私广国。’夫以广国之贤，其才可任为相，何避私嫌乎？此皆有未尽善，人君之于天下，当示人以至公，不可存一毫私意也。”

辛亥，太白昼见。

自凤翔府抵徽州增置马驿七。

壬子，河南布政使司言：“自汜水县蓼子峪至于巩县，道临黄河而出颠崖之下，土崩石峻，驿骑艰于往复，民力困于除治，询诸父老，有云故道出巩县东南之丰子岭，其地宽坦，遗迹尚存，请如所言，以复故道，可利永久。”从之。

癸丑，五色云见。

乙卯，云南车里军民府知府刀砍遣把事混艮来朝，贡方物。

旌表蓟州遵化县张拾孝行。拾甫六岁，父没，独与母居，稍长，力作为养。元末兵乱，身隶军伍，每晨出从役，必拜母而往，暮归亦如之，夜则俟母安寝乃退。母尝病目，旦夕焚香吁天，复卧冰河上几一月，母目复明。事闻，诏旌表其门曰孝子，仍蠲其军役。

丁巳，给太原等卫军士四万六千三百九人钞，凡八万八千八百余锭。

是月，吏部引奏下第举人俱授教官。上谕之曰：“教学之方，非求速成，譬之为层台者必基于蒉土，行千里者必始于跬步，但当勉其勤力，循序渐进，自有其效耳。若急遽苟且，未得于此而即求于彼，非但学者无益，尔亦徒劳矣。且尔等年方壮盛，虽职在教人，尤当自脩。夫自脩之道，又须常存谦抑，不可自满，即如工人习技常见己不若人，则所习益高，常见人不若己，则所习益下矣。汝其勉之。”








○九邊輯略序 【 九邊】

四夷北虜最鷙、中國與虜鄰、自遼左迄嘉峪可萬里設重臣重兵鎮之、為西北九邊、若楚辭九歌、實十一章云、畿輔則薊遼昌平。而保定不與焉秦晉則宣府大同三関延綏寧夏甘肅固原。固原今析置臨洮。故備虜十九備番十一而虜頃圉奪番不巳。備虜遂與備番等。虜勢遞有強弱。我兵因之。自余所識西莫弱于甘肅而以數中虜耐戰寖強開拓松山厥功非細。東莫強于遼。而以數中虜寖弱倭蹂躪朝鮮。震于其鄰難未歇也。建州属夷日懷異心。談者吐舌變色。而勝筭卒未之有。燕安鴆毒。庸可懷乎。昔許恭襄嘗為九邊圖論。去之可百年情形轉易而　穆皇欵虜以來。邊鎮因革損益彌非舊矣觀察陳以介父、守司馬尚書郎十年、制禦四夷、悉中窾會、所著九邊輯略、于北虜種類、部曲多寡悍怯、地勢要害、我兵戰守之宜討求規畫、尤為詳審、既居職方、羽書雜遝膠葛、應之如流、照之如燭、邊臣得申其志、盡其用、虜帖耳受羈縻、武節焱逝、于斯焉出、豈掩于眾人之口、而以冥冥决事哉、論最當遷九列、自請補外、參藩荊楚、未幾謝病屏居里中、終二星有奇、聽鼓鼙鐘磬之聲、未嘗不思及將帥封疆也、會起家備兵岢嵐、于晉三関。稱當路塞。而我兵與原情形。距為郎時。復有差互乃以耳目新知。參諸舊聞、事從其方、隸之以說、得失之林、如數一二、余書生不習兵、而兩宦于晉、四宦于秦、周旋鞭弭櫜鞬間、淹歷歲時、三復此書、恍若舊遊、夫聚米者、虜在目中、借箸者、勝指掌上、輯略可相編矣、此?重言虜輊言建夷葢二十年以前事也其論安邊第一義在治兵絕款。乘虜王嗣封未定。諸酋蓄疑啟釁。以夷攻夷機不可失簡練梟騎三萬。統以名將。分為十營。戰守惟吾所用。可保數十年無事。是說也。豈惟晉三関之利。為諸邊計久安。亦寧逾此。設城而致行之、以聲罪建州、恢復河套、平定板升、何難之有、苦于無人。苦于無食。葢不勝其慨歎焉。孟氏不云乎、此其大略也、若夫潤色之、在君與子矣、謀國者慎無使以介之略、猶孟氏之略託諸空言也、


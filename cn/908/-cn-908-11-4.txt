羊祜

昔夏桀不道汤使伊尹往问就之盖谓桀虽暴虐能用伊尹则其民有苏息之恵而我无往诛之劳五往而桀卒至不用乃知桀之恶终不可改故不得已而伐之圣人之志在救民而非富天下也如此自三代而下一以功利相侵夺欲求其髣髴先王之道者蔑矣而羊祜之守襄阳独能以徳熏其邻每用兵刻日方战不为掩袭之计诸将有欲进谲计者则饮以醇酒不使得言军行吴境刈谷为粮皆计所侵送绢偿之每逰猎常止晋地所得禽兽或先为吴人所伤者皆送还之扵是轻裘缓带雍容铃阁而信义之风蔼然被扵江汉之间余固尝善之谓其非以功利相侵夺者比也及观祜入朝力陈伐吴之计且谓张华曰成吾志者子也祜之志果为救民乎抑为灭吴乎亦灭吴而已耳盖祜之言曰孙皓暴虐已甚于今可不战而克若皓殁更立令主则虽有百万之众长江未可窥也夫皓可伐也祜直陈其恶劝武帝以援江左之民扵燔溺岂不伟然哉廼汲汲以皓殁为忧则是幸其虐以为已利且夫幸人之虐以为已利则岂仁者之心哉仁者一视而同仁彼之民犹我之民也其君虐之耶我则往救之其君安之邪我亦可已矣又何必俘其君籍其民然后为得哉祜之志未免扵此则其去以功利相侵夺者何逺焉或曰如子之言则是吴终不可灭而晋终不能一天下也其可乎余曰王者在徳厚薄不在地之大小也晋虽兼南北以有之不旋踵而内祸四出果何在于一不一乎隋文帝尝将伐陈命大作战船人请密之帝曰吾将显行天诛何密之有使投其柹扵江曰彼若惧而能改吾复何求夫隋文帝虽未足为贤主然此一言亦可以王矣祜之致其君固不能及汤又不能如隋文乎虽然祜尝与陆抗对垒能使抗饮其药而不疑则祜亦贤矣余之言盖所以责贤者乃春秋之意也


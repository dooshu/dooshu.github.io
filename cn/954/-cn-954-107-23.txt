陈鉴之　送郑严州四首

诸贤适江海，梧竹孤凤吟。

愿言正王度，祈招嗣清音。

亦为胶西董，反慰及物心。

未可赋柏舟，天眷宗社深。

陈鉴之

陈鉴之　送郑严州四首

父老迎使君，舟楫桐江波。

那知使君心，一片烟雨蓑。

杖藜对客星，清风双嵯峨。

沙鸥公故人，应为小婆娑。

陈鉴之

陈鉴之　送郑严州四首

严山少平田，严俗稀惰民。

书生坐黄堂，肯诧硎刃新。

定以清净化，坐啸物自春。

绿野人荷锄，使君聊岸巾。

陈鉴之

陈鉴之　送郑严州四首

善端谁独无，所化有兰鲍。

时容拜床下，孺子似可教。

山种顿修阻，心折东去棹。

徘徊堤柳春，帆腹风欲饱。

陈鉴之


◇撰上仲长统昌言表

统字公理，少好学，博涉书记，赡于文辞。年二十馀，游学青、徐、并、冀之间，与交者多异之。并州刺史高干，素贵有名，招致四方游士，士多归焉。统过干，干善待遇之，访以世事。统谓干曰：「君有雄志而无雄才，好士而不能择人，所以为君深戒也。」干雅自多，不纳统言。统去之，无几而干败。并冀之士，以是识统，大司农常林与统共在上党，为臣道统性倜傥，敢直言，不矜小节，每列郡命召，辄称疾不就。默语无常，时人或谓之狂。汉帝在许，尚书令荀领典枢机，好士爱奇，闻统名，启召以为尚书郎。後参太祖军事，还复为郎。延康元年卒，时年四十余。统每论说古今世俗行事，发愤叹息，辄以为论，名曰《昌言》，凡三十四篇。（《魏志·刘劭传》注。案：《後汉书·仲长统传》云：东海缪袭，常称统才章，足继西京董、贾、刘、扬，当亦表中语。）


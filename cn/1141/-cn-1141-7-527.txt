泗上行

飒飒石尤风，暮送黄河雨。
雨来急如箭，掩口不得语。
眼看村市飞沙鸥，家家屋里垂钓钩。
水深岸没阔如海，惟见青青高树头。
问君桑田何日改，南亩西畴复安在。
老人叹息涕沾襦，仰天顿足啼且呼。
去年久旱千里赤，贼骑冲突无朝夕。
今年满地皆横流，马蹄暂免蹂荒丘。
为乾为湿总无食，贼去还愁官骑逼。
县官不敢昼开城，大户朱门皆堵塞。
我行过此心忡忡，萧条满目闻哀鸿，水能归壑人归农。



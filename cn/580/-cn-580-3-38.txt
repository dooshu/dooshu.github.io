志第三十八 食货志四


△盐课

元初，以酒醋、盐、河泊、金、银、铁冶六色课于民，岁额银万锭。太宗二年，始定盐法，一引重四百斤，价银十两。中统二年，减为七两。至元十三年，每引改为中统钞九贯。二十六年，增为五十贯。元贞二年，又增为六十五贯。至大二年至延祐三年，累增为一百五十贯。（至大四年，户部言：“盐课价钱，中统至元年间每引一十四两，至元二十二年每引二十两，已后递添，至元贞二年，一引作中统钞六十五两。此时中统一两可买盐四斤上下。至大二年，尚书省奏准每盐一引改作至大银钞四两，该至元二十两，折中统钞一百两，较原价斗添三分之一。按中统两贯同白银一两，一贯同交钞一两，中统二年减为七两，白银七两也。”户部所云每引十四两，交钞十四两也。）大德四年，定每一引正课六十六两，带取钞二两五钱，纲船水脚一两一钱，装盐席索钱七钱，仓场脚钱六钱，共纳官中钞六十七两五钱。凡诸色课程，以盐课所入为最巨，其条画亦最为繁重。《至元新格》为盐课设立者凡九事，今撮其大概言之。诸官吏违法营私，逐一出榜严行禁治，仍差廉干人员体察，务使公私便利。诸场盐袋，皆判官监装，须斤重平均无余欠。诸灶户中盐到场，须随时两平收纳，不得留难，合给工本，运官临时给付。诸场积垛未桩盐数，须使水潦不能侵犯，若防备不如法，以致损败者，并赔偿。诸院务官大者，不过三员，其攒拦人等，斟酌存设，无使冗滥。诸转运司并提点官吏，凡于管下取借财物者，以盗论。诸监司凡报告私盐，须指定煎藏处所，不得妄入人家搜捉。诸捉获私盐，取问是实，依条追没立案，申合属上司。诸盐法须见钱卖引，必价钞入库，盐袋出场，方始结课。其运司官能使课程增羡者，奏闻升擢。至元二十二年，中书省奏：“一引盐根官司售十五两，而富豪有气力者，诡名买引，勒掯渔利，十八年潭州一引盐卖一百八十两，江西卖一百七十两，上都、大都一引盐亦卖一百二十两。圣恩不能下逮，穷民淡食。请设立常平盐局，如盐商掯重价，则官司贱卖，以便穷民。”从之。

其颁行之条画：

一，盐局设大使、副使各一员，选信实有抵业者充之。

一，年销盐数，验户口多寡斟酌。

一，盐袋不问价例平和，听从民便发卖，如盐价增添无贩者，官为发卖。

一，本处正官提点发卖，毋致阙误，亦不得克减斤两，亏损穷民。

一，合设盐局，本路就便斟酌设立。

一，合用攒典秤子人等，于酌中户内差拨，勿多余滥设。

一，各处运司至元二十二年额定盐数，先尽常平盐袋。

一，各处运司额办盐数，督催各场趁时煎造，毋致阙设支发。

二十九年，中书省颁恢办课条画：

一，随路应管公事官吏，并军民人等，毋得虚樁扇惑，搅扰沮坏见办课程。

一，蒙古、汉军、探马赤、打捕鹰房、站赤诸色人等，一体买食官盐，不得私煎贩卖。

一，见钱卖引，依次支发盐袋，监临主守人等，不得赊买，违者其价与盐俱没官，诡名盗买者，仍征倍赃。

一，纳课买引，赴场查盐，不得搀资越次，恃赖气力勒索斤重。

一，煎盐地面，如系官山场草荡煎盐，草地诸人不得侵占。

一，官定袋法，每引四百斤之外，夹带多余斤重者，同私盐法科断。

一，巡禁私盐者，附场百里之外，从运司委人巡捉，其余行盐之处，委盐官与管民正官巡捉。

一，行盐地面，有私立牙行大称破坏盐法者，所在官司截日罢去，违者捉拿治罪。

一，当该官吏有克减工本，或以他物准折亏损灶户者，严行断罪，仍勒赔偿。

一，贩盐者，不得插和灰土，违者严行断罪。

一，贩私盐者，科徒二年，决杖七十，财产一半没官，决讫带鐐居役，日满释放。有人告捕得者，于没官物内一半充赏。贩盐犯界者，减私盐一等。

一，随路运司有亏损公课者，问实截日罢去，本官拖欠课程，依数追征。

一，附场百里之内民户食盐，官为置局发卖，从运司凭验关防，勿致私盐生发。

一，卖过盐引，限五日内赴所在官司缴纳。

一，两淮两浙运盐纲船车马诸人，不得拘夺，违者从行省断罪。

延祐五年，申明盐课条画。六年，又颁《盐法通例》，大抵皆本《至元条画》而损益之，惟私盐犯界盐走透，管民提点官及巡尉弓兵人等，初犯笞四十，再犯杖八十，三犯杖百，仍除名；通用纵放者，与犯人同罪。立法太严，官吏获罪日多，非经久之制云。至禁盐司人买引，大德七年始著为令。

大都盐场：太宗八年，置于白陵港、三叉沽、大直沽等处，每引给工本钱。至元二年，增宝坻三盐场，灶户工本每引中统钞三两。八年，以民户多食私盐，亏国课，验口给盐。十九年，于大都置局卖引，盐商买引关盐。二十八年，增灶户工本每引中统钞八两。元统二年，监察御史言：“窃睹京畿居民繁盛，日用之中盐不可阙。大德中，因商贩把握行市，民食贵盐，乃置局设官卖之，中统钞一贯买盐四斤八两。后虽倍价，犹敷民用。及泰定间，因所任局官不得其人，致有短少之弊。于是巨商趋利者营求当道，以局官侵盗为由，辄奏罢之，复从民贩卖。自是钞一贯，仅买盐一斤。无籍之徒，私相犯界煎卖，官课为所侵碍。而民食贵盐益甚，实不副朝廷恤民之意。宜仍旧设局，官为发卖，庶课不亏，而民受赐。”既而大都路与大兴、宛平县所申，又户部尚书条奏，皆如御史之言。户部议：“仍依旧制，于南北二城置局十有五处，每局日卖十引，设卖盐官二员，每中统钞一贯买盐二斤四两，凡买盐过十贯者禁之，不及贯者从所买与之。如满岁无短少失陷及元定分数者，减一界升用，若有侵盗者，依例追断。其合卖盐数，令河间运司分为四季起赴京廒，用官定法物两平称收，分给各局。”中书省如所拟行之。至正三年，监察御史王思诚、侯思礼等言：“京师自大德七年罢大都盐运司，设官卖盐，置局十有五处，泰定二年，以其不便罢之，元统二年，又复之，迨今十年，法久弊生。在船则有侵盗渗溺之患，入局则有和杂灰土之奸，名曰一贯二斤四两，实不得一斤之上。其洁净不杂而斤两足者，唯上司提调数处耳。又常白盐一千五百引，用船五十艘，每岁以四月起运，官盐二万引，用船五十艘，每岁以七月起运，而运司所遣之人，擅作威福，南抵临清，北自通州，所至以索截河道，舟楫往来无不被扰，名为和顾实乃强夺。一岁之中，千里之内，凡富商巨贾达官贵人之船，一概遮截，得贿放行，所拘留者，舰愣弱无力之人，其船小而不固，渗溺侵盗，弊病多端。既达京廒，又不依时交收，淹延岁月，困守无聊，鬻妻子质舟楫者，往往有之。客船既狼顾不前，京师百物为之涌贵。窃计官盐二万引，每引脚价中统钞七贯，总为钞三千锭，而十五局官典俸给，以一岁计之又五百七十六锭，其就支赁房之资，短脚之价，席草诸物，又在外焉。当时置局设官，但为民食贵盐，殊不料官卖之弊，反不如商贩之贱，岂忽徒耗国帑，而使商民受害！宜罢其盐局，及来岁起运之时，揭榜播告盐商，从便入京兴贩。若常白盐所用船五十艘，亦宜于江南造小料船处如数造之，既成之后付运司顾人运载。庶舟楫通商贾集，则京师百物贱，而盐亦不贵矣。”户部议：“元设盐局合准革罢，听从客旅兴贩。其常白盐系内府必用之物，起运如故。”中书省如部拟行之。

河间盐场：太宗二年，置拨灶户二千三百七十六，盐一袋重四百斤。至元七年，定例岁煎盐十万引，办课一万定。十二年，增灶户九百余，增盐课二十万引。十八年，增工本为中统钞三贯。（十八年，江南、江北、陕西、河间、山东请盐场增灶户。）又增灶户七百八十六。二十二年，增盐课为二十九万六百引。二十五年，增工本为中统钞五贯。二十七年，增灶户四百七十，办盐三十五万引。至大元年，增至四十五万引。延祐元年，以亏课停五万引。至正二年，河间运司申：“本司岁办额余盐共三十八万引，计课钞一百一十四万锭，以供国用，不为不重。近年以来，各处私盐及犯界盐贩卖者众，盖因军民官失于禁治，以致侵碍官课，盐法涩滞，实由于。此乞降旨，宣谕所司，钦依规办。”中书省奏闻，敕戒饬之。三年，河间运司申：“生财节用，固治国之常经；薄赋轻徭，实理民之大本。本司岁额盐三十五万引，近年又添余盐三万引，元签灶户五千七百七十四户，除逃亡外止存四千三百有一户。每年额盐，勒令现在疲乏之户勉强包煎。今岁若依旧煎办，人力不足，又兼行盐地方旱蝗相仍，百姓无买盐之资。如蒙矜悯，自至正二年为始，权免余盐三万引，俟丰稔之岁煎办如旧。”户部以钱粮支用不敷，权拟住煎一万引，中书省如部拟行之。既而运司又言：“至元三十一年，本司办盐额二十五万引，自后累增至三十有五万。元统元年，又增余盐三万引。已经奏准住煎一万引，外有二万引，若依前勒令见户包煎，实为难堪。如并将余盐二万引住煎，诚为便益。”中书省议：“权拟余盐二万引住煎一年，至正四年煎办如故。”

山东盐场：太宗二年，置灶户二千一百七十，银一两得盐四十斤。中统元年，岁办银二千五百锭。四年，令民户月买盐三斤，灶户逃者以民户补之。是岁，办银三千三百锭。至元二年，办课银四千六百锭一十九两。是年，户部造山东盐引。六年，增引为七万一千九百九十八。自是每岁增之，至十二年，为引十四万七千四百八十七。十八年，增灶户七百，增引为十六万五千四百八十七，工本增为中统钞三贯。二十三年，增引二十七万一千七百四十二。二十六年，减为二十二万。大德十年，又增至二十五万。至大元年以后，岁办正余盐为三十一万引。元统二年，户部呈：“据济南路副达鲁花赤完者、同知阇里帖木儿言，比大都、河间运司，改设巡盐官一十二员，专一巡禁本部。详山东运司，岁办钞七十五万余锭，行盐之地，周围三万余里，止是运判一员岂能遍历，恐私盐来往侵碍国课。”本部议：“河间运司定设奏差十二名，巡盐官十六名，山东运司设奏差二十四名，今比例添设巡盐官外，据元设奏差内减去十二名。”中书省如所拟行之。三年，山东运司据临朐、沂水等县申：“本县十山九水，居民稀少，元系食盐地方，后因改为行盐，民间遂食贵盐，公私不便。如蒙仍改食盐，令居民验户口多寡以输课税，则官民俱便，抑且可革私盐之弊。”本司移分司，及益都路并下滕、峄等州，皆以食盐为便。户部议：“山东运司所言，于滕、峄等处增置十有一局，如登、莱三十五局之例，于钱谷官内通行铨注局官，散卖食盐，官民俱便。既经有司讲究，宜从所议。”中书省如所拟行之。

河东盐场：太宗二年，置银一两得盐四十斤。五年，拨新降户一千为盐户，命盐使姚行简等修盐池损坏处。宪宗二年，增拨一千八十五户，岁捞盐一万五千引，办课银三千锭。中统三年，以民户煎小盐，岁办课银二百五十锭。五年，又办小盐课银为二百五十锭。至元三年，谕陕西、四川以所办盐课输纳于行制国用使司。十年，命捞盐户九百八十余丁捞盐，一石给工价钞五钱，岁办盐六万四千引，计中统钞一万一千五百二十锭。二十九年，减大都盐一万引，入京兆盐司。大德十一年，增为八万二千引。至大元年，又增煎余盐为二万引，通为十万二千引。延祐三年，以池为雨坏，减课钞为八万二千余锭。于是晋宁、陕西改食常仁红盐，怀孟、河南改食沧盐，仍输课于陕西，旋以民不堪命，免其课。六年，增余盐五百引。是年，实捞盐十八万四千五百引。天历二年，办课钞三十九万五千三百九十五锭。

四川盐场：元初，拨灶户五千九百余。至元二年，命修理盐井，禁解盐不许过界。以盐井坏废，川民多食解盐故也。二十二年，岁煎盐一万四百五十一引。二十六年，增至一万七千一百五十二引。皇庆元年，减煎余盐五千引。天历二年，增引为二万八千九百一十，钞八万六千七百三十锭。元统三年，四川盐茶转运使司，请于所办余盐一万引内，量减带办两浙五千引之数。又分司运官亦言：“四川盐井俱在万山之间，比之腹里、两淮优苦不同，又行带办余盐，民不堪命。”中书省奏闻，敕带办余盐五千引权行倚阁。

辽阳盐场：太宗九年，立随车随引载盐之法，每盐一石价钱七钱半，带纳匠人米五升。乃马真皇后称制二年，合懒路岁办课白布二千匹，恤品路布一千匹。至元五年，禁东京懿州乞石儿硬盐，不许过涂河界。是年，命各位下盐课如例输纳。二十四年，滦州四处盐课旧纳羊一千头者，令依例纳钞。延祐二年，命食盐民户课钞每两率加五钱。

两淮盐场：至元十三年，命提举马里范张依宋旧例办课，每引重三百斤，其价为中统钞八两。十四年，改每引四百斤。十六年，岁办五十八万七千六百二十三引。十八年，增为八十万引。二十六年，减十五万引。三十年，以襄阳民改食淮盐，增八千二百引。大德四年，（元贞二年，以河南亏两淮盐十万引，钞五千锭，遣札剌亦台鞠问，罪之。）谕盐运司设关防之法，凡盐商经批验所发卖者，所官收批引牙钱，不经批验所者，本仓就收之。八年，停煎五万余引。天历二年，额办正余盐九十五万七十五引，中统钞二百八十五万二百二十五锭，工本自四两递增至十两。至元六年，两淮运司准行户部尚书运使王正奉牒：“本司自至元十四年创立，当时盐课未有定额，但从实恢办，自后累增至六十五万七十五引。客人买引，自行赴场支盐，场官逼勒灶户，加其斛面，以通盐商，坏乱盐法。大德四年，中书省奏准改法立仓，设纲儹运，拨袋支发，以革前弊。至大间，煎添正额余盐三十万引，通九十五万七十五引。客商运至扬州东关，俱于城河内停泊，听候通放，不下四十万余引，积叠数多，不能以时发放。至顺四年，前运使韩大中等又言：‘岁卖额盐九十五万七十五引，客商买引，关给勘合，赴仓支盐，顾船脚力，每引远仓该钞十二三贯，近仓不下七八贯，运至扬州东关，俟以次通放。其船梢人等，恃盐主不能照管，视同己物，恣为侵盗。及事败到官，非不严加惩治，莫能禁止。其所盗之盐，以钞计之，不过折其旧船以偿，安能如数征之。是以里河客商，亏陷资本，外江兴贩，多被欺侮，而百姓高价以买不洁之盐，公私俱困。’窃照扬州城外沿河两岸，多有官民空闲之地，如听盐商自行买地，起造仓房，支运盐袋，临期用船载往真州发卖，既防侵盗之患，尤为悠久之利，其于盐法非小补也。”既申中书户部及河南行省照勘，文移往复，纷纭不决。久之，户部乃定议：“令于客商带纳挑河钱内，拨钞一万锭，起造仓房。仍咨河南行省，委官偕运司相视，果无违碍，而后行之。”

两浙盐场：至元十四年置，岁办九万二千一百四十八引，每引分二袋，每袋依宋十八界会子，折中统钞九两。十八年，增引为二十一万八千五百六十二。十九年，每引增钞四贯。二十一年，置常局，以平盐价。二十三年，增引为四十五万。二十六年，减十万引。三十年，置局卖盐鱼于滨海渔所。三十一年，并四十所为三十四场。大德五年，增引为四十万。至大元年，又增余盐五万引。延祐六年，岁办五十万引。七年，定盐课十分为率，收白银一分，每银一锭准盐课四十锭。其工本钞，浙西正盐每引增至二十两，余盐至二十五两；浙东正盐增至二十五两，余盐三十两。至元五年，两浙运司申：

本司自至元十三年创立，当时未有定额。至十五年，始立额办盐十五万九千引。自后累增至四十五万引，元统元年，又增余盐三万引，每岁总计四十有八万。每引初定官价中统钞五贯，自后增为九贯、十贯，以至六十贯、一百贯，今则为三锭矣。每年办正课中统钞一百四十四万锭，较之初年，引增十倍，价增三十倍。课额愈重，煎办愈难，兼以行盐地界所拘，户口有限。前时听客商就场支给，设立检校所，称检出场盐袋，又因支查停积，延祐七年，比两淮之例，改法立仓，纲官押船到场，运盐赴仓收贮，客旅就仓支盐。始则为便，经今二十余年，纲场仓官任非其人，惟务掊克，况本司地界，居江枕海，煎盐停灶，散漫海隅，行盐之地，里河则与两淮邻接，海洋则与辽东相通，番舶往来，私盐出没，虽有刑禁，难尽防御。盐法堕坏，亭民消废其弊有五：

本司所辖场司三十四处，各场元签灶户一万七千有余，后因水旱疫疠，流移死亡，止存七千有余。即今未蒙签补，所据抛下额盐，唯勒现户包煎而已。若不早为签补，优加存恤，将来必致损现户而亏大课，此弊之一也。各纲运盐船户，经行岁久，奸弊日滋。凡遇到场装盐之时，私属盐场官吏司秤人等，重其斤两，装为硬袋，出场之后，沿涂盗卖，以灰土补其所亏，及到所赴之仓，而仓官司秤人又各受贿，既不加辨，秤盘又不如法。在仓日久，又复消折。袋法不均，诚非细故。不若仍旧令客商就场支给，既免纲运俸给水脚之费，又盐法一新。此弊之二也。本司岁办额盐四十八万引，行盐之地，两浙、江东凡一千九百六十万余口，每日食盐四钱一分八厘，总计为四十四万九千余引。虽卖尽其数，犹剩盐三万一千余引。每年督勒有司，验户口请买。又值荒歉连年，流亡者众，兼以濒江并海，私盐公行，军民官失于防御，各仓停积累岁未卖之盐，凡九十余万引，无从支散。此弊之三也。又每季拘收退引，凡遇客人运盐到所卖之地，先须住报水程及所止店肆，缴纳退引。岂期各处提调之官，不能用心检举，纵令吏胥坊里正等，需求分例钱，不满所欲则多端留难。客人或因发卖迟滞，转往他所，引不拘纳，致令奸民藏匿在家，影射私盐。且卖过官盐之后，即将引目投之乡胥。又有狡猾之徒，不行纳官，执以兴贩私盐。此弊之四也。比年以来，各仓官攒肆其贪欲，出纳之间两收其利。凡遇纲船到仓，必受船户之贿，纵其杂和灰土，收纳入仓。或船户运至好盐，无钱致贿，则故生事留难，以致停泊河岸，侵欺盗卖。其仓官与盐运人等，为弊多端，是以各仓积盐九十余万引，新旧相并，充溢廊屋，不能支发，走卤消折，利害非轻。虽系客人买过之物，课钞入官，实恐年复一年为患益甚。此弊之五也。五者之中，各仓停积为急务。验一岁合卖之数，止该四十四万余引，尽卖二年，尚不能尽，又复煎运到仓，积累转多。如蒙特赐奏闻，选委德望重臣，与拘该官府，从长讲究，定为良规，庶几课不亏而民受赐。

六年，中书省奏选官整治江浙盐法，命江浙行省右丞纳麟及首领官赵郎中等提调，既而纳麟又以他故辞。至正二年，中书右丞相脱脱、平章铁木儿塔识等奏：“两浙食盐害民为甚，江浙行省官、运司官屡以为言。拟合钦依世祖皇帝旧制，除近盐地十里之内，令民认买，革罢见设盐仓纲运，听从客商赴运司买引，就场支盐，许于行盐地方发卖，革去派散之弊。及设检校批验所四处，选任干廉之人，直隶运司，如遇客商载盐经过，依例秤盘，均平袋法，批验引目，运司官常行体究。又自至元十三年岁办盐课，额少价轻，今增至四十五万，额多价重，转运不行。今户部定拟，自至正三年为始，将两浙额盐量减一十万引，俟盐法流通复还元额，散派食盐，拟合住罢。”敕从之。

福建盐场：至元十三年，始收课，为引六千五十五。二十年，增引为五万四千二百。二十四年，岁办盐六万引。二十九年，增引为七万。大德十年，增至十万。至大元年，又增至十三万。至顺元年，实办课三十八万七千七百八十三锭。其工本钞，煎盐每引递增至二十贯，晒盐每引至十七贯四钱。（福建盐司辖十场煎盐，六晒盐四盐之色与净砂无异，名曰砂盐，贩徒插和砂土，不能辨别。大德五年，盐司出榜禁之。）至元六年，福建运司申：“本司岁办课盐十有三万九引一百八十余斤，今查勘得海口等七场，至元四年闰八月终，积下附余增办等盐十万一千九百六十二引二百六十二斤。看详，既有积儹附余盐数，据至元五年额盐，拟合照依天历元年住煎正额五万引，不给工本，将上项余盐五万准作正额，省官本钞二万锭，免致亭民重困。本年止办额盐八万九引一百八十余斤，计盐十有三万九引有奇，通行发卖，办纳正课。除留余盐五万余引，预支下年军民食盐，实为官民便益。”中书省从所拟行之。至正元年，诏：“福建、山东俵卖食盐，病民为甚。行省、监察御史、廉访司拘该有司官，宜公同讲究。”二年，江浙行省左丞与行台监察御史、福建廉访司及运使常山李鹏举、漳州等八路正官，议得食盐不便，其目有三：一曰余盐三万引，难同正额，拟合除免；二曰盐额太重，比依广海例，止收价二锭；三曰住罢食盐，并令客商通行。中书省送户部定拟：“自至正三年为始，将余盐三万引权令减免，散派食盐拟合住罢，其减正额盐价与广海提举司事例不同，别难更议。”右丞相脱脱、平章帖木儿达失等以所拟奏行之。

广东盐场：至元十三年，依宋旧例办课。十六年，办盐六百二十一引。二十二年，岁办引一万八百二十五。二十三年，增引为一万一千七百二十五。大德四年，增正余盐引至二万一千九百八十二。十年，又增至三万。十一年，增至三万五千五百。至大元年，又增余盐一万五千引。延祐二年，定岁煎五万五百引。五年，增为五万五百五十二。至元二年，监察御史韩承务言：“广东道所管盐课提举司，自至元十六年为始，止办盐额六百二十一引，自后累增至三万五千五百引，延祐间又增余盐，通正额计五万五百五十二引。灶户窘于工程，官民迫于催督，呻吟愁苦已逾十年。泰定间，蒙减免余盐一万五千引。元统元年，都省以支持不敷，权将已减余盐依旧煎办，今已二载，未蒙住罢。窃意议者，必谓广东控制海道，连接诸番，船商辏集，民物富庶，易以办纳，是盖未能深知彼中事宜。本道所辖七路八州，平土绝少，其民刀耕火种，巢颠穴岸，崎岖辛苦，贫穷之家，经岁淡食，额外办盐，卖将谁售？所谓富庶者，不过城郭商贾与舶船交易者数家而已。灶户盐丁，十逃三四，官吏畏罪，止将见存人户勒令带煎。又有大可虑者，本道密迩蛮獠，民俗顽恶，诚恐有司责办太严，敛怨生事。如蒙捐此微利，以示大信，疲民幸甚。”中书省送户部定拟：“自元统三年为始，广东提举司所办余盐，量减五千引。”中书省以所拟奏行之。

广海盐场：至元十三年置，办盐二万四千引。大德十年（大德二年增盐价一引为六十贯，工本十贯，独广西如故。）增引为三万一千，至大元年又增余盐一万五千引，延祐二年正余盐通为五万一百六十五引。至元五年湖广行省言：“广海盐课提举司额盐三万五千一百六十五引，余盐一万五千引，近因黎贼为害，民不聊生，正额积亏四万余引，卧收在库，若复添办余盐，困苦未苏恐致不安，事关利害。如蒙除免，庶期元额可办，不致遗患边民。”户部议：上项余盐若全恢办，缘非元额，兼以本司僻在海隅，所辖灶民累经掠劫，死亡逃窜，民物凋敝，拟于一万五千引内量减五千引，以纾民力。中书以所拟奏行之。




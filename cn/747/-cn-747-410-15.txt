○授郭左散骑常侍制

敕：切问之司，实参朝议，佥谐之命，允属时髦。同朔方节度副使特进试殿中监察御史大夫充朔方先锋司马使上柱国太原郡开国公郭，文武成器，公忠亮节，言多雅正，理适经通。诗礼之方，服於庭训，韬钤之略，禀自朝谋。以少年之才雄，有老成之持重，俾张我武，克定西疆。业其勋以象贤，大其门而出将，兵严既解，朝选攸归。举以令闻，允兹近侍。可行左散骑常侍，散官勋封如故。


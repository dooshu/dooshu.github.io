○刑政箴（并序）

朕以南面，励精理道，虽及和平之济，未臻元古之风，夙夜孜孜，勤求不怠。夫安人以正，辅政以刑，盖为之立中，非使人从欲也。是以务兼听以酌群情，择庶官以资共理，恒勉不足，而遏其过，我欲仁矣，尚逮夫意哉。然万务是殷，必戒其失，听政之暇，常志所存。聊缀斯文，庶乎自儆尔。

大朴既散，利欲是生。惟辟御时，建极作程，导以仁政，齐以典刑，惠此下人，致之和平。立政伊何？必循道德。详刑伊何？必去烦刻。不以人从欲，不以枉伤直，故百度惟贞，万物作式。匪阳不生，匪阴不成，宽则致慢，猛亦取怨。酌於大猷，戒厥偏见，罔咈人志，罔兴人患。迩言必察，刍荛必询，奉无私之心，以诚其意；广无情之听，思得其真。喜怒有节，措置有伦，是以令肃如秋，化行如春。无迩憸人，无信侧言，憸人则败政，侧言乃惑听。罔攻异端，慎乃出令。知人不易，在观其行。事实求理，法乃因时，法非生獘，圣哲不为。导物类之情，以通其变；相天地之道，咸尽其宜。教必明於顺，动必虑於违。是以天覆之德，日用不知。六马并驰，在钧衔策；五音并奏，在理金石。苟去回邪，可行蛮貊，因人而理，自古不易。唐尧赭服，夏禹泣辜，以弼於理，冀迁其愚。宁漏吞舟，岂求噬肤，陷之於过，是曰毒痡。天监孔明，无臭无声，罔载而伪，必先尔诚。蚁壤不防，太山可倾；患生所忽，祸起所轻。故作事谋始，而戒於未形。予临兆人，道存化育，祗荷元贶，幸清九服，（阙）若履深谷。思正其源，庶登於朴。监於往躅，书以自勖。


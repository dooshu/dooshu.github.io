7　釣賦淵字避唐諱改泉　釣賦淵字古文苑誤作洲　宋玉對問陽春集云陵陽　古文苑得於佛寺經龕


宋玉釣賦：「宋玉與登徒子偕受釣於玄淵。」【原注】淮南子原道訓作「蜎蠉」〔一〕。七略：蜎子名淵，楚人。唐人避諱，唐高祖名淵。改「淵」爲「泉」，古文苑又誤爲「洲」。宋玉對問「陽春白雪」，集云「陵陽白雪」，見文選琴賦注。

【集證】漢藝文志攷：「蜎子十三篇。名淵，楚人。史記孟荀列傳：『環淵，楚人。學黄、老道德之術，著上下二篇。』文選枚乘七發『便蜎、詹何之倫』，注云：『淮南子：雖有鉤鍼芳餌，加以詹何、蜎蠉之數，猶不能與罔罟争得也。』」應璩與從弟書又作「便蠉」。

【元圻案】文選琴賦注引列仙傳：「涓子者，齊人，好餌术，著天地人經三十八篇。釣於澤，得符鯉魚中，隱於宕山，能致風雨。」〇古文苑一：宋玉釣賦曰：「宋玉與登徒子偕受釣於玄洲，止，而並見於楚襄王。登徒子曰：『夫玄洲，天下之善釣者也，欲王觀焉。』」〇文選琴賦注兩引宋玉對問，於「揚白雪」句則作「陽春白雪」，於「紹陵陽」句則作「陵陽白雪」。李善自云：「集所載與文選不同，各隨所用而引之。」宋韓元吉古文苑後記曰：「古文苑九卷，世傳孫巨源于佛寺經龕中得唐人所藏文章一編，莫知誰氏録也，皆史傳所不載，文選所未取，而間見於諸集及樂府，好事者因以古文苑目之。」

〔一〕「原道訓」三字，元刊本、清嘉慶本無，當爲翁氏所加。






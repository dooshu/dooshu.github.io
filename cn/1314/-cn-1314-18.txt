第十八回　神判八旬通奸事



断云：



天理昭然莫敢欺，奸情不论壮衰瀛。



当时不是包公判，谁识茅店有鸡鸣。



话说包公任南直隶巡按时，池州有老者，年登八旬，姓周名德，性极风骚，心甚狡伪。因见族房寡妇罗氏，貌赛羞花，色如掩月，周德意欲图奸。日日往来彼家，窥调稔熟。罗氏年方少艾，花心被德牵动。适一日，彼此交言偷情，相约夜深来会。果然到此时，罗氏见德来至后园，遂引入就榻，共枕同衾，效鸾凤于飞，嫩抱轻拆如鸳鸯戏水。两情正浓云雨相济，罗氏遂吟诗一首：



夜深偷展纱窗绿，夭桃枝上留莺宿。



花嫩不禁寒鸦噪，春风鼓动何时休。



周德亦和韵一首曰：



绿窗深伫倾城色，灯花又送秋波溢。



文君为我心坚持，切莫轻违金缕衣。



罗氏与德同心之好，倏尔年余，不觉亲邻皆知通奸情绪。罗氏夫主亲弟周宗海，屡次微谏不止，只得具告拯台。拯看状，心暗忖度：八旬老子，气衰力倦，岂有奸情？于是亦遂差张龙先拿周德到厅掬拷。德泣道：「衰老将死，惟恐不赡，岂敢乱伦犯奸，乞老爷想情。」拯心愈疑。将周德收监后，差黄胜拘罗氏到厅严究。罗氏哭云：「妾寡居，半步不出，况与周德有尊卑内外之分，并不敢交谈，焉有通奸情由？皆是旁言诬妾。老爷可谅情。」这二人言诉如一，甘心受刑，不肯招认。



拯闷闷不已，退入后堂，三餐不饭。其嫂汪氏，询及叔何故不食？拯应道：「小叔今遇这场词讼，难以分剖，是故纳闷忘食。」汪氏欲言不言，即将牙簪插地，谕叔知之。包拯即悟，随升堂令薛霸去禁中取出周德、罗氏来问，唤张千将那二人捆打，乃喝道：「老贼无知，败坏纲常，死有遗辜。」又指罗氏大骂：「泼妇淫乱，分明与德通奸，又要瞒我？」包公急令薛霸拿拶棍二副，把周德、罗氏拶起，各杖二百。二人当拷不过，只得将通奸情由，从实供招。于是拯将周德、罗氏各杖一百，赶周德回家，牌拘周宗海，押罗氏别嫁。



观此一段，可谓今世德名节妇，能令终者之鉴也。




文集卷一百五十五


谒文宣王庙祝文


湖州

至圣文宣王：窃惟吏治以仁义为本，教化为急。故以视事之三日，祗见于先圣先师，问所当先于学。其所从来尚矣，敢忘其旧。尚飨。卷六二





谒诸庙祝文


轼猥以不肖，来长此邦。实于有神，分职幽明。谨以视事之三日，祗见于庙。惟神保佑斯民，俾风雨时若，疫疠屏息。吏既免罪，神亦不愧。尚飨。卷六二





谒庙祝文


杭州

轼以王命，来守此邦。事神养民，敢不祗饬。莅政之始，见于祠下。安静无事，丰乐有年。惟神相之，使免罪戾。尚飨。卷六二





谒文宣王庙祝文


轼以诸生，误蒙选擢。昔自太史，通守此邦；今由禁林，出使浙右。莅事之始，祗见儒宫。圣神临之，敢忘夙学。尚飨。卷六二





祭英烈王祝文


钦诵旧史，仰瞻高风。报楚为孝，徇吴为忠。忠孝之至，实与天通。开塞阴阳，斡旋涛江。保障斯民，以食此邦。嗟我蠢愚，所向奇穷。岂以其诚，有请辄从。庚子之祷，海若伏降。完我岸闸，千夫奏功。牲酒薄陋，报微施丰。敬陈颂诗，侑此一钟。尚飨。卷六二





祈雨祝文


杭州之为郡，负山带江，水泽不留。逾旬不雨，农有忧色。挽舟浚河，公私告病。吏既无术，莫知所救。不敢坐视，惟神之求。庶几闵民之穷，赦吏之渎。赐以一雨，敢忘其报。尚飨。卷六二





谢雨祝文


旧谷不登，陈廪已发，稍失雨旸之节，则怀沟壑之忧。惟神至明，有祷必应。敢陈薄奠，少答殊私。愿推无倦之仁，以毕有年之赐。尚飨。卷六二





祈晴祝文


大雪连日，凝阴伤春。闵惟艰食之民，重此常寒之虐。役兵堕指，行旅摧辀。老弱号呼，吏既惭于无术；阴阳舒卷，神何惜而不为？愿扫重云，以昭灵贶。使民奉事，永岁益虔。尚飨。卷六二





谢晴祝文


轼以忧寄，出守此邦。岁之不登，实任其咎。政虽无术，心则在民。惟神聪明，其应如响。雨不暴物，晴不失时。喜愧之心，吏民所共。式陈菲荐，少答神休。尚飨。卷六二





祈晴吴山庙祝文


秋谷未登，既食其陈。嗣岁之虞，当敛其新。逮此秋旸，载获载舂。阴雨害之，穑人罔功。我发库泉，以实高廪。曷敕雨官，遄止其淫。既暵我场，万杵皆作。待此坻京，援我沟壑。英文烈武，雨霁在予。稽首告病，其忍弗图。尚飨。卷六二





谢晴祝文


赏罚在朝，吏申明之。及其有愆，吏得正之。雨旸在天，神奉行之。及其不时，神得请之。惟吏与神，各率其职。有求必获，则无虚食。淫雨既止，惟神之功。肴酒匪报，惟以告衷。尚飨。卷六二





开湖祭祷吴山水仙五龙三庙祝文


杭之西湖，如人之有目；湖生茭葑，如目之有翳。翳久不治，目亦将废。河渠有胶舟之苦，鳞介失解网之惠。六池化为眢井，而千顷无复丰岁矣。是用因赈恤之余资，兴开凿之利势。百日奏功，所患者淫雨；千夫在野，所忧者疾疠。庶神明之阴相，与人谋而协济。鱼龙前导以破坚，菰苇解拆而迎锐。复有唐之旧观，尽四山而为际。泽斯民于无穷，宜事神之益励。我将大合乐以为报，岂徒用樽酒之薄祭也。尚飨。卷六二





谢吴山水神五龙三庙祝文


西湖堙塞，积岁之患。坐阅百吏，熟视而叹。惟愚无知，妄谓非难。祷于有神，阴假其便。不愆于素，咸出幽赞。大堤云横，老葑席卷。历时未几，功已过半。嗣事告终，来哲所缮。神卒相之，罔咈民愿。肴酒之报，我愧不腆。尚飨。卷六二





谒文宣王庙祝文


颍州

轼以诸生遭遇，入侍帷幄，出典民社。莅事之始，祗见于学。先圣先师实临之。敬行所闻，敢忘其旧。尚飨。卷六二





谒诸庙祝文


轼以侍臣出守，承宣上意，以民为本。祗敬事神，所以芘民。莅事之始，祗见祠下。尚飨。卷六二





德音到州祭诸庙祝文


维年月日，具位苏轼，谨以清酌庶羞之奠，敢昭告于某神：上清储祥宫成，敷宥四海，均福于下。有诏守臣，凡在秩祀，罔不祗荐。维神导和却沴，保民无疆，以称朝廷至仁之意。尚飨。卷六二





祈雨迎张龙公祝文


维元祐六年，岁次辛未，十月丙辰朔，二十五日庚辰，龙图阁学士、左朝奉郎、知颍州军州事苏轼，谨请州学教授陈师道，并遣男承务郎迨，以清酌庶羞之奠，敢昭告于昭灵侯张公之神：稽首龙公，民所祗威。德博而化，能潜能飞。食于颍人，淮颍是依。受命天子，命服有辉。为国庇民，凡请莫违。岁旱夏秋，秋谷既微。冬又不雨，麦槁而腓。闵闵农夫，望岁畏饥。并走群望，莫哀我欷。於赫遗蜕，灵光照帏。惠肯临我，言从其妃。舞雩咏，荐其洁肥。雨雪在天，公执其机，游戏俯仰，千里一麾。被及淮甸，三辅王畿。积润滂流，浃日不晞。我率吏民，鼓钟旄旂。拜送于郊，以华其归。尚飨。卷六二





送张龙公祝文


维元祐六年，岁次辛未，十一月乙酉朔，十日甲午，龙图阁学士、左朝奉郎、知颍州军州事兼管内劝农使、轻车都尉、赐紫金鱼袋苏轼，谨以清酌庶羞之奠，敢昭告于昭灵侯张公之神：赫赫龙公，甚武且仁。赴民之急，如谋其身。有不应祈，惟汝不虔。我自洗濯，斋居诚陈。旱我之罪，勿移于民。公顾听之，如与我言。玉质金相，其重千钧。惠然肯来，负者四人。眷此行宫，为留浃辰。再雨一雪，既洽且均。何以报之，榜铭皆新。诏公之德，于亿万年。惟师道、迨，复饯公还。咨尔庶邦，益敬事神。尚飨。卷六二





立春祭土牛祝文


三阳既应，庶草将兴。爰出土牛，以戒农事。丹青设象，盖惟风俗之常；耕获待时，必有阴阳之助。仰惟灵德，佑我穑人。尚飨。卷六二





谢晴祝文


吏既不德，致灾害民。一雨一霁，辄号于神。风回雪止，农事并作。神则有功，吏亦知怍。冻馁之苏，其赐不赀。嗟我吏民，为报之微。尚飨。卷六二





祈雨僧伽塔祝文


维元祐七年，岁次壬申，三月甲申朔，十二日乙未，龙图阁学士、左朝奉郎、新知扬州军州事充淮南东路兵马钤辖苏轼，谨以香烛茶果之供，敢昭告于大圣普照王之塔：淮东西连岁不稔，农末皆病，公私并竭。重以浙右大荒，无所仰食。望此夏田，以日为岁。大麦已秀，小麦已孕。时雨不至，垂将焦枯。凶丰之决，近在旬日。轼移守广陵，所部十郡。民穷为盗，职守当忧。才短德薄，救之无由。伏愿大圣普照王，以解脱力，行平等慈。噫欠风雷，咳唾雨泽。救焚拯溺，不待崇朝。敬沥肝胆，尚鉴听之。尚飨。卷六二





谒诸庙祝文


定州

惟皇上帝，分命群祀。降厘下土，惟我元后。临遣近臣，镇抚一方。幽明虽殊，保民惟均。莅事之始，祗见祠下。若赋政疵颣，敢逃其罚？雨旸以时，疾疫不作，亦窃有望于神。尚飨。卷六二





再谒文宣王庙祝文


轼以诸生进位于朝，入参侍从，出典方面。莅事之始，祗见庙下。居敬行简，以临其民。轼虽不敏，请事斯语。尚飨。卷六二





北岳祈雨祝文


维元祐九年，岁次甲戌，四月壬寅朔，十六日丁巳，端明殿学士兼翰林侍读学士、左朝奉郎、定州路安抚使兼马步军都总管知定州军州及管内劝农使、轻车都尉、赐紫金鱼袋苏轼，敢以制币茶果清酌之奠，敢昭告于北岳安天元圣帝：都城以北，燕蓟之南，既徂岁而不登，又历时而未雨。公私并竭，农末皆伤。麦将槁而禾未生，民既流而盗不止。丰凶之决，近在浃辰；沟壑之忧，上贻当宁。仰止乔岳，食于朔方。卷舒云霓，呼吸雨霁。若其安视小民之急，何以仰符上帝之仁？轼以短才，谬膺重寄。傥有罪以致旱，宁降罚于微躬。今者得请于朝，斋居以祷。旦夕是望，吁嗟而求。雨我夏田，兼致西成之富；实兹边廪，少宽北顾之忧。拜赐以时，敢忘其报！尚飨。卷六二





立春祭土牛祝文


敢昭告于勾芒之神：木铎传音，官师相儆；土牛示候，稼穑将兴。敢徼福于有神，庶保民于卒岁。无作水旱，以登麦禾。尚飨。卷六二





春祈北岳祝文


西起太行，东属碣石，南至于河，皆神所食。吏谨刑政，农毕其力。风雨时若，则神之职。方此东作，敬荐其洁。赐之丰岁，以昭灵德。尚飨。卷六二





春祈诸庙祝文


天既佑民，必期于无害；农惟岁望，敢请于有神。愿疾沴之不兴，庶风雨之时若。敢忘旧典，以报丰年。尚飨。卷六二





祈雨诸庙祝文


某神之灵：去岁之秋，民苦饥馑，望此一麦，以日为岁。不雨弥月，敢以病告。与其救之于已竭，不若起之于未枯。敢冀有神，时赐甘泽。丰登之报，我其敢忘？尚飨。卷六二





辞诸庙祝文


轼得罪于朝，将适岭表。虽以谪去，敢不告行？区区之心，神所鉴听。尚飨。卷六二





告颜子祝文


志不行于时，而能驱世以归仁；泽不加于民，而能显道以终身。德无穷通，古难其人。惟公能之，绝世离伦。富贵不义，视之如云。饮止一瓢，不忧其贫。受教孔子，门人益亲。血食万世，配享惟神。敢不昭荐，公乎有闻。卷六二





告五岳祝文


相天以育物者，五方之帝也；配地以作镇者，五岳之神也。天为真君，地为真宰。五岳者，三公之象也。轼叨受朝寄，出守藩土。神不虐罚，民有丰岁。敢用告诚，以谢灵贶。卷六二





秋赛祝文　一


惟神聪明，为民依庇。宜秩典祀，钦奉灵祠。况农事之肇兴，赖神灵之降宥。一邦蒙惠，已膺风雨之时；百里有严，将享秋冬之报。卷六二





秋赛祝文　二


惟神光昭祀典，幽赞化功。享庙食以惟严，垂介福而无爽。属兹丰岁，爰举旧规。式陈蠲洁之仪，冀报有年之庆。卷六二





祷观音祈晴祝文


杭州

三吴之灾，连岁不稔。尚赖朝廷之泽，大分仓廪之陈。乃眷疲羸，仅免流殍。今者淫雨弥月，秋成半空。永惟嗣岁之忧，将有流离之惧。我大菩萨，行平等慈。睹此众生，皆同赤子。反雨旸于指顾，化丰歉于斯须。虽某等不德而召灾，念斯民无辜而可悯。愿兴慈率，一拯含生。卷六二





谢观音晴祝文


民无常心，固何知于帝力；天作淫雨，当有感于佛慈。慧光照临，阴沴消复。拯农工于沟壑，宽吏责于简书。某等共衔不报之恩，愿颂难名之德。恭驰梵宇，少荐微诚。卷六二





谢晴祝文


天作淫雨，害于粢盛。蒙神之休，犹得中蒸。薄奠匪报，式昭厥诚。卷六二





祈雨祝文


六月不雨，乃时之常。或霖或霪，于稼则伤。稼将有秋，民饥所望。某也不德，守此一方。罪在守臣，无俾民殃。人不能神，易雨而旸。神其听之，庶乎降康。卷六二





谢雨祝文


窃以农事告成，旱魃为沴。寖罹焦烁之害，遂稽收刈之勤。自非降灵，大庇群俗。以下膏泽之赐，庶有丰盈之期。实神助之使然，岂愚诚之能致。是用特临神宇，再欸睟容。辄倾涓洁之诚，仰答灵威之祐。卷六二





祈雪雾猪泉祝文


噫嘻我民，何辜于天！不水则旱，于今二年。天未悔过，百日不雨。雪不敛尘，麦不盖土。天子命我，祷于山川。侧闻此山，神龙之渊。躬拜稽首，敢丐一勺。得雪盈尺，牲酒是酢。卷六二





祈雪祝文


水旱辄求，惟吏之羞；有求不倦，惟神之休。乙卯之雪，肤寸而已。如燔舆薪，救以勺水。嘉肴旨酒，既谢且祈。愿终其赐，盈尺为期。卷六二





祭佛陀波利祝文


积雪始消，阴沴再作。小民无辜，弊于饥寒。草木昆虫，悉罹其虐。并走群望，祈而未报。意雨霁有数，非神得专。惟我大士，含法分，无为不入尘数。愿以大解脱力，作不可思议事。愍此无生，豁然开明。尽二月晦，雨雪不作。大拯羸饿，以发信根。此大布施，实无限量。惟大士念之。卷六二





祭常山神祝文


吏实不德，无以导迎顺气。消复灾沴。惟神之求。神亦闵其不才，而嘉其勤。凡有告请，靡所不答。乃者有谒乎神，即退之三日，时雨周洽，去城百里而近，蝗独不生。凡我吏民，孰不归德于神。然而一雨之后，弥月不继。百里之外，蝝生如初。岂神之能应于前，不能应于后，能恤其近，不能恤其远？盖吏不称职，政刑失中，戾于民心，以不能终神之赐。而我州之民，比岁饥殍凋残之余，不复堪命。若又不熟，则流离之祸，其莫知所止矣。神之聪明，其忍以吏不称职之所致而不卒救之欤？今夏麦垂登，而秋谷将槁，若时赐霈泽，驱攘虫灾，以完我西成之资，岁秋九月，当与吏民复走庙下。卷六二





祈晴祝文


均籴之法，著于甲令。视岁丰凶，以驭重轻。岁且中熟，雨则害之。如此失时，公私交病。神食此土，民命系焉。无俾歉荒，以作神羞。卷六二





祷灵慧塔文　一


徐州

武宁军今为黄河泱溢，流入淮泗，围浸州城，逾月不退。一州吏民，同发至诚，仰告真寂大师化身灵塔：愿垂慈愍，密赐护持，驱除阴云，疏导积水。若十日之内，水退城全，当具灵异事迹，申奏朝廷，乞加谥号，使一方士庶，永远皈依。卷六二





祷灵慧塔文　二


徐州本州，近以河水为患，祷于真寂大师之塔，灵应响答，十日之内，果获减退。方议闻奏，乞加谥号。今者兵夫数千，功役垂毕。而淫雨不止，人力不施。城中水潦，无所决泄。吏民告病，敢辞再渎。伏望大师以法慈神力，驱攘阴沴，速获开霁，以终大赐。卷六二





祷灵慧塔文　三


徐州今为冬温无雪，疾疫将兴；宿麦在田，膏泽不继。民既告病，吏何以安！是用洁诚斋居，稽首仰诉：恭惟真寂大师，道齐无上士，运继普光王。遍智难名，便门无量。向者屡持微恳，上渎洪慈。消暴水于滔天，开积阴于反掌。本州已具灵异事迹，奏乞师号塔名。伏望大师益运神功，力回旱势。赐以一天之雪，仍为五日之期。使北方民愈加恭信，某等无任虔诚激切之至。卷六二





告赐灵慧谥号塔文


徐州奉敕：本州乾明寺真寂大师，宜特追赐号“灵慧大师”，塔曰“灵慧之塔”者。伏以至人无心，而因缘有地；妙法常住，而隐显以时。非我凡庸，所能量度。恭惟灵慧大师，佛慈所付，愿力至深。现身淮南，度越千里而应化于此；涅架唐世，号涉五代而易名于今。既奉诏书，一新谥号。神人交庆，道俗知归。非独永庇彭城一方之民，殆将追继普光千劫之化。惟愿益开慧智，不倦祷求。潜消水旱之萌，以称圣明之意。卷六二





告谢灵慧塔文


至诚默运，大庇一方之民；微雪应祈，稍苏百日之旱。恭持薄礼，少答鸿私。惟愿力之无边，庶阴云之继作。先春而降，盈尺为期。卷六二





祷雨天竺观音文


我大菩萨，为世导师，救危难于三涂，化清凉于五浊。比者官吏不德，刑政失中，故此骄阳，害我天物。具官某，上承府檄，傍采民言，供奉安舆，愿登法座。伏愿江海贡润，龙天会朝，布为三日之霖，适副一邦之望。卷六二






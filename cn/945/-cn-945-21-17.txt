奏雨状

右臣本州自去年已来秋稼薄熟时物虽至腾踊人户免於流离爰自今春雨水调适粟麦倍稔蚕绩颇登餱粮渐充菜色稍减然以山越之俗陆种甚微所仰者水田所食者秔稻矧又地势斗絶涂潦不停仍岁亢阳泉源罄竭傥旬浃不雨即沟渎扬尘稻畦焦枯善苖立死非三数日一降膏泽无以望於秋成伏自夏至後来絶少时雨烈日流烁炎风勃兴高仰之田殆至枯稿卑湿之地如沸如羮比户嗷嗷大命近止臣遂率军州僚吏精意祈求阖境之名山大川近郭之玄宫梵刹庙貌之列祀典者罔不徧走湫潭之庇水族者亦用致祠造龙於坛聿遵古法徙市於野克体前经而云汉昭回藴隆弥甚寻於前月十六日相次降雨不及寸余清尘有余沃焦无益臣夙夜忧栗罔敢遑宁编列之民殆於殒获比至今月将半旱气益加一郡之中靡神不祷精诚备尽灵贶蔑然臣忽记忆往年在院供职日适值岁旱学士承旨宋白为臣言今御史中丞魏庠三十年前尝薄游关辅寓居佛舍会天久不雨村民数十辈诣寺祈祷僧有善胡法者捕蜥蜴十数枚置一瓮中渍之以水蒙之以杂树桑取童男数人衣青衣青涂面及手足人持柳枝沾衣散洒且祝曰蜥蜴蜥蜴兴云吐雾雨今霶沲汝今归去如是者无昼夜婴绕而言明日大雨远近告足臣潜疏於牍背至是检阅得焉即以十二日初旭与知丽水县事殿中丞甄旦诣城北集福院如其法请祷少顷臣与甄旦出自北门各遵归路忽有微云自东北起良久弥漫至午未间暴雨及寸余由是隂结未解至十三日大雨连昼夜约及三四尺溪谷涨满沟塍流溢禾黍之槁然者芃芃而发秀草树之瘁然者欣欣而向荣村民荷台笠而讴耕夫奋襏而舞万室之安堵如故百姓之邪心不生民之幸也陛下之赐也臣忝备守土获遇有年庆拚之诚万万常品臣又念鸣吠之伎前哲不违刍荛之言上圣斯采所陈祈请之术亲获感应之徵理近怪神事不经见颇为猥鄙有黩高明盖小道之可观表事君之无隐昔东方朔有言曰谓之为龙又无角谓之为蛇又有足跂跂脉脉善缘壁是非守宫即蜥蜴雄亦云执蝘蜓而嘲龟龙又故刑部侍郎张洎尝谓臣言昔使高丽泛海忽隂曀舟人譁言龙见洎亟起视之见垂尾於云间正如蝘蜓之状良久雨大作即知蜥蜴者亦龙之类也臣既获嘉应敢不上言干冒宸严伏增战越


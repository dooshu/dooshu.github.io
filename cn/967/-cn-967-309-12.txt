李至　那日获诣芳园窃见新栽丛竹萧然可爱不能无诗辄献五章望垂台顾

园中比比是花栏，只欠修篁十数竿。

时见此君怜淅沥，春来何处得檀栾。

黄初换叶应深惜，绿未成阴已好看。

看取北窗风更冷，不须炎月用冰盘。

李至

李至　那日获诣芳园窃见新栽丛竹萧然可爱不能无诗辄献五章望垂台顾

子猷曾有风流语，一日不能无此君。

相国近添萧洒兴，数茎应怪乍离群。

宽围朱槛朱犹湿，密占青苔青自分。

若见仙翁莫轻许，携将飞入葛陂云。

李至

李至　那日获诣芳园窃见新栽丛竹萧然可爱不能无诗辄献五章望垂台顾

疏篱簇簇湘江畔，翠美森森淇水边。

争似移归深院里，真同画向后堂前。

粉筠就惜裁龙笛，霜锸还惊断马鞭。

不是多情谁解爱，手栽吟绕溉新泉。

李至

李至　那日获诣芳园窃见新栽丛竹萧然可爱不能无诗辄献五章望垂台顾

节节皆匀叶叶疏，相门翻似子猷居。

狂根或带移时土，细草应劳种后锄。

醒酒韵寒初惬意，出墙梢健已凌虚。

不须更用他泉溉，霖雨才收必有余。

李至

李至　那日获诣芳园窃见新栽丛竹萧然可爱不能无诗辄献五章望垂台顾

欲取琅玕斸翠苔，北扉特为尔新开。

手题诗句从僧觅，亲卓筇枝拣地栽。

红粉绕丛遗钿朵，绿醪偷影入金杯。

莫忧裁作渔竿用，已向幡豨下钓来。

李至


卷一百八

永乐八年九月乙丑朔

○改北京滦州河泊所为滦州蚕沙河泊所

○丙寅

○封楚王槙苐七女为澧阳郡主授张鉴中奉大夫宗人府仪宾以主配之鉴湖广都指挥佥事皋之从子

○丁卯

○古路庆之地女直头目不里哈等来朝授千百户之职不里哈等乞于东宁卫居住从之赐予如例

○戊辰

○夜有星大如盏青白色光烛地出正南云中西南行至近浊

○己巳  车驾幸天寿山召武义伯王通谕曰工匠军民勤劳已久今天气向寒宜善抚恤于是人赐钞十锭及狐帽胖袄裤鞋陵内工匠钞加倍军加五锭民用力过三月者如之不及三月者加三锭△北京刑部右侍郎张思恭卒恭凤阳蒙城人洪武中为刑科给事中累迁刑部右侍郎调工部改北京刑部思恭驭下严吏畏服之遣镇大同与守将叶谋申军令谨边防人称其能丁父忧家居卒

○辛未

○云南沾益州土官知州阿周遣其属贡马赐之钞币

○壬申

○设四川长河西敕思刚道纪司

○癸酉

○重阳节赐文武群臣宴△升孝陵卫指挥佥事周胜为指挥同知锦衣卫千户庄敬为指挥佥事

○占城国王占巴的赖遣使济标等贡象并金银器等物赐济标等彩币有差命礼部遣中官马彬送济标还就赍敕赐其王锦绮纱罗

○甲戌  命金吾左卫故指挥同知伯颜帖木儿子脱火赤袭职△修直隶高邮卫城池

○乙亥

○升刑部右侍郎金纯为本部左侍郎△是日  皇太子升礼部郎中邹济为广东布政司右参政刑部郎中郑泰为右参议△夜木星犯灵台上星

○丙子

○朝鲜国王李芳远遣陪臣赵大临等奉表贺平胡献马及方物赐大临等钞币有差△后军都督佥事吴庸卒庸太平府芜湖人父进洪武初为济南卫百户改燕山左护卫庸尝以武臣子入太学读书通大义屡试武艺皆出同辈右遂袭父职从  上征讨取怀来克((郑))[鄚]州战坝上藁城咸奋勇当敌率轻骑捣保定黄头寨生擒敌刘子义降其众万余度淮至高邮夺敌船千五百艘与诸军水陆并进绝大江以遏敌众累升指挥使命镇高邮升山都司都指挥使召为后军都督佥事守涿州遣督运军饷往来河上还次淮安以疾卒讣闻赐祭赙赠子凯袭其旧职金吾左卫指挥使时有刘经赵课僧者皆与庸同立战功经山阳人勇敢善射积官至北平都司都指挥使课僧济南人有胆力能劫营寨以乱敌众积官至燕山左护卫指挥使卒皆赐祭赙赠与庸同

○丁丑

○以从征胡寇功升金吾左卫指挥使李福为都指挥佥事锦衣卫指挥同知李政大兴左卫指挥同知戴初羽林前卫指挥同知黄中通州卫指挥同知李正俱为指挥使指挥佥事鲁旺为指挥同知△夜月犯外屏西第二星

○己卯

○以擒获交阯贼首简定功升交州卫军士漆永受为千户赐冠带赏银伍十两钞三百锭彩币三表里余升赏有差△中官张谦行人周航使浡泥国还其王遐旺遣其叔蔓的里哈卢等等百八十人偕来贡方物谢恩赐文绮袭衣钞币有差

○庚辰  命番僧绰思吉领禅巴藏卜为灌顶弘慈玅济国师掌巴监藏为净慈妙智国师掌巴哈罗思巴为普济慧应国师皆赐诰印图书仍给护敕俾自在脩行其寺田土山场园林财产孳畜之类禁诸人毋侵扰违者罪之

○辛巳  命户部辽东备御官军俸粮给全米△是日  皇太子升泽州知州张汝霖为山东布政司右参议

○壬午

○升金吾左卫指挥同知刘青为指挥使

○甲申

○鲁王肇煇奏初之国护卫给月粮三年免屯田今已三年当罢给粮屯种自食乞以六分屯田四分守城就给使令从之仍免其屯田考较一年△福建右布政使张拱辰言福建仓粮惟泉州一府仅给岁用其余卫府计官员军士俸粮有足支四十年者二三十年者亦有十余年五六年者所司失于会计复令民涉海运粮年深者不免腐烂新运者无仓收受乞将今年秋粮折收布钞庶官民两便从之

○乙酉

○老挝宣慰使司宣慰使刀线歹遣头目板莓等贡马及方物赐之钞币

○丙戌

○夜有星如盏大青白色有尾光烛地出正南云中东南行入近浊

○丁亥  命金吾右卫故指挥佥事朱祥叔文清袭指挥佥事抚安山东给事中王铎言济南府长山县等文庙圣贤塑像衣服左衽此盖前代夷狄之俗因循未革宜令天下学官凡文庙圣贤衣服冠绘塑不合古制者悉改正从之

○己丑  敕皇太子曰朕将以十月初四启行回京预命尔奏告  天地  太庙  社稷尔其敬之△夜月犯太微西垣上将星

○庚寅  命户部自今岁为始岁给赵王高燧禄米五万石钞五万锭仍给北京在城课税设北京顺天府广备库置大使一员副使四员准内库例周岁考满

○辛卯

○乌撒军民府前土官知府阿能遣人贡马赐之钞币

○壬辰  命故遂安伯陈志孙英袭封袭安伯志长子春善骑射数从志破敌有功先卒英春之子也  命故陕西都指挥同知贾武子彬袭父旧职为羽林前卫指挥同知燕山右卫指挥使火台子不颜不花府军右卫指挥同知柳春林子斌各袭父职△遗内官关僧赍书及白金彩币往西土徵尚师昆泽思巴△夜金星犯天江南第二星








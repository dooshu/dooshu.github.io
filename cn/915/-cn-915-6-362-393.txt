○三难王谧



来难手笔甚佳，殊为斐然，可以为释疑处殊，是未至也，遂相攻难，未见其已，今复料要，明在三之理，以辩对轻重，则敬否之理可知，想研微之功，必在苦愈析耳。八日已及，今与右仆射书，便令施行敬事尊王之道，使天下莫不敬，虽复佛道，无以加其尊，岂不尽言邪？事虽已行，无豫所论宜究也，想诸人或更有精析耳，可以示仲文。



比获来示，并诸人所论，并未有以释其所疑，就而为难，殆以流迁，今复重申前意，而委曲之，想足下有以顿白马之辔，知辩制之有耳。夫佛教之所重，全以神为贵，是故师徒相宗，莫二其伦。凡神之明暗，各有本分，分之所资，禀之有本，师之为功，在于发悟，譬犹荆璞而莹拂之耳。若质非美玉，琢磨何益？是为美恶存乎自然，深德在于资始，拂莹之功，实以末焉。既怀玉自中，又匠以成器，非君道，则无以申遂此生，而通其为道者也。是为在三之重，而师为之末。何以言之？君道兼师，而师不兼君。教以弘之，法以齐之，君之道也，岂不然乎？岂可以在理之轻，而夺宜尊之敬？三复其理，愈所疑骇，制作之旨，将在彼而不在此，错而用之，其弊弥甚，想复领其趣而遗其事，得之濠上耳。（《沙门不拜俗事卷一》）




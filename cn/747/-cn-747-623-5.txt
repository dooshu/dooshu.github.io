○对立生祠判

甲有惠政，被立生祠，百姓祈祷，因而获福。或告有妖术。诉云：非所能致。

考龚黄之迹，穷卓鲁之化，不孤良吏，可谓能贤。甲惠训聿修，仁政斯举，丕变旧染，化居恒风。叹歌邵之徒勤，想借寇之无及，冀全遗爱，遂建生祠，殁无愧於张苍，存不谢於王涣。因心所感，纵获福而何伤；唯道是从，岂为术之能致。告之诚谬，诉乃有孚。

韦渠牟

渠牟，京兆万年人。初为道士，复为僧。兴元中，韩镇浙西，奏授校书郎，进四门博士。贞元十二年擢右补阙内供奉，岁中至谏议大夫，再擢太常卿。贞元十七年卒，年五十三，赠刑部尚书，谥曰忠。


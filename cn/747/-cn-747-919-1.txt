○妙法莲华经元义释签缘起序

四教成列，开合之旨蕴乎其中；十子既往，幽赞之功在人方绝。惟三转遂周，一乘载道，经文显而约，元记博而深，後进难窥，蒙求尚壅。不远而复，存乎其时，我哲匠湛然公当之矣！公孩提秀发，志学名成，渊解得於自心，博赡振於先达，无不可，以虚受人。洎毗坛以至於国清，其从如矣。

间者岛夷作难，海山不宁，徇法之多，仄身岩宇。或谓身危法丧，莫如奉法全身，亻黾亻免遂行，暴露原野。是乐法者，请益悦随，且法实无边，身则有待。宏敷未暇，签访有凭，因签以释，思逸功倍。美哉洋洋乎！登门者肯綮未尝，望涯者耻躬不逮。乘是以训，文其可废耶？先德既详，虽大科不举；诸生未达，在小疑必疏。凡十卷。不忘於本，以天台命家；善继其宗，以释签顺学。信所谓观象得意，俾昏作明，永代不朽者也。普早岁在尘，後时从道，徒欲击其大节，独不愧於心乎？


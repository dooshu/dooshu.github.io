卷十二

<集部，词曲类，词选之属，御选历代诗余

钦定四库全书

御选历代诗余卷十二目録【起四十五字至四十六字】

好事近

王益

宋祁

郑獬

张先

苏轼

秦观

李豸

李之仪

赵令畤

曾肇

周紫芝

谢逸

曹组

陈克

吕渭老

蒋子云

赵师侠

张纲

朱敦儒【四首】

曾觌

朱雍

范成大【二首】

陈三聘【二首】

黄公度

程垓【二首】

高登【三首】

朱熹

洪适

赵彦端【二首】

管监【二首】

陆游【五首】

张辑

王炎

严仁

洪咨夔

韩淲【四首】

汪莘【九首】

刘翰

吴文英【三首】

周密【二首】

石孝友

汪元量

赵与仁

楼采

葛长庚

魏氏

郑氏

蔡松年

元德明

高士谈

赵可

刘基

吴子孝【二首】

汤显祖

朝天子

杨无咎

谒金门【又一体】

李清臣

程过

洛阳春

陈师道

毛滂

陆游

望仙门

晏殊【三首】

占春芳

苏轼

西地锦

蔡伸

前调【又一体】

周紫芝

喜迁莺

张元干

江亭怨

吴城龙女

金蕉叶

蒋捷

眉峰碧

无名氏

一落索【又一体】

舒亶【二首】

周邦彦【二首】

王安中【三首】

朱敦儒

辛弃疾【二首】

管监

方岳

方千里

杨泽民【二首】

陈允平【二首】

琴调相思引

周紫芝

赵彦端【二首】

许棐

陈允平

汪元量

赵与仁

无名氏

刘仲尹

巫山一段云【又一体】

唐昭宗

柳永【二首】

御选历代诗余卷十二目録

钦定四库全书

御选历代诗余卷十二【起四十五字至四十六字】

司经局洗马掌局事兼翰林院修撰加二级【臣】王奕清奉

旨校刋

好事近

【一名钓船笛换头二句句法平仄稍有不同双调四十五字】

好事近【催妆】　　　　　　　　　　　　　　王　　益

喜气拥朱门光动绮罗香陌行到紫薇花下悟身非凡客　不须脂粉汚天真嫌怕太红白留取黛眉浅处画章台春色

前调　　　　　　　　　　　　　　　　宋　　祁

睡起玉屏风吹去乱红犹落天气骤生轻暖衬沉香帷箔　珠帘约住海棠风愁拖两眉角昨夜一庭明月冷秋千红索

前调　　　　　　　　　　　　　　　　　郑　　獬

江上探春囘正值早梅时节两行小槽双凤按凉州初

彻　谢娘扶下绣帘来红鞾蹋残雪归去不须银烛有山头明月

前调【梅花和韵】　　　　　　　　　　张　先

月色透横枝短叶小葩无力北客一声长笛怨江南先得　谁敎强半腊前开多情为春忆留取大家须醉幸雨休风息

前调　　　　　　　　　　　　苏　轼

烟外倚危楼初见远灯明灭却跨玉虹归去看洞天星月　当时张范风流在况一尊浮雪莫问世间何事与劒头微吷

前调【梦中作】　　　　　　　　　　秦　观

春路雨添花花动一山春色行到小溪深处有黄鹂千百　飞云当面化龙蛇夭矫转空碧醉卧古藤阴下了不知南北

前调　　　　　　　　　　　　李　豸

落日水熔金天淡暮烟凝碧楼上谁家红袖靠阑干无力　鸳鸯相对浴红衣短櫂弄长笛惊起一双飞去听波声拍拍

前调　　　　　　　　　　　　李之仪

春到雨初晴正在小楼时节柳眼向人微笑傍阑干堪折　暮山浓淡鎻烟霏梅杏半明灭玉斚莫辞沈醉判归时斜月

前调　　　　　　　　　　　　赵令畤

急雨涨溪浑小树带山秋色轻櫂暮天归路袅芙蓉烟白　酒醒香冷梦回时虫声正凄絶只觉小牎风月与昨宵都别

前调【归江南别僚旧】　　　　　　　　　曾　肇

岁晩凤山阴看尽楚天冰雪不待牡丹时候又使人轻别　如今归去老江南扁舟载风月不似画梁双燕有重来时节

前调【青阳道中见梅花】　　　　　　　　周紫芝

江路遶青山山翠扑衣轻湿谁酿晚来云意做一天愁色　竹溪斜渡尽篮舆疎影暗香入何处最关心事恨落梅风急

前调　　　　　　　　　　　　谢　逸

疎雨洗烟波雨过满江秋色风起白鸥零乱破岚光深碧　荻花枫叶只供愁清吟写岑寂吟罢倚阑无语听一声羌笛

前调　　　　　　　　　　　　曹　组

茆舍竹篱边雀噪晩枝时节一种暗香飘处巳不胜愁絶　江南得地故先开不待有飞雪肠断几回山路恨无人攀折

前调　　　　　　　　　　　　陈　克

寻徧石亭春黯黯暮山明灭竹外小溪深处倚一枝寒月　淡云疎雨苦无晴得折便须折醉帽风鬟归去有余香愁絶

前调　　　　　　　　　　　　吕渭老

云影护梅枝短短未禁飞雪彩幅自题新句作催妆佳阕　西楼昨夜五更寒恐一枝先发原是素娥无寐驾半轮明月

前调　　　　　　　　　　　　蒋子云

叶暗乳鵶啼风定老红犹落蝴蝶不随春去入薰风池阁　休歌金缕劝金卮酒病煞如昨帘卷日长人静任杨花飘泊

前调　　　　　　　　　　　　赵师侠

红杏巳香残惟有海棠堪惜天气着花如酒醉娇红无力　娉娉袅袅倚东风柔媚忍轻摘凭仗暮寒要住赛锦川春色

前调　　　　　　　　　　　　张　纲

梅柳约东风迎腊暗传消息粉面翠眉偷笑似欣逢佳客　晩来歌管破余寒沈烟袅轻碧老去不禁卮酒奈尊前春色

前调　　　　　　　　　　　　朱敦儒

春雨细如尘楼外柳丝黄湿风约绣帘斜去透牎纱寒碧　美人慵翦上元灯弹泪倚瑶瑟却卜紫姑香火问辽东消息

前调【渔父】　　　　　　　　　　朱敦儒

揺首出红尘醒醉更无时节生计緑蓑青笠惯披霜冲雪　晩来风定钓丝闲上下是新月千里水天一色看孤鸿明灭

前调　　　　　　　　　　　　朱敦儒

拨转钓鱼船江海尽为吾宅恰向洞庭沽酒去钱塘横笛　醉顔禁冷更添红潮落下前碛经过子陵滩畔得梅花消息

前调　　　　　　　　　　　　朱敦儒

失却故山云撒手指空为客蓴菜鲈鱼留我住鸳鸯湖侧　偶然添酒旧葫芦小醉度朝夕吹笛月波楼下有何人相识

前调【仰赓圣制】　　　　　　　　　　曾　觌

揺扬杏花风迟日淡阴双阙丝管暗随檀板看舞腰回雪　龙舟闲檥画桥边须趁好花折频劝御杯宜满正清歌初阕

前调【梅】　　　　　　　　　　　朱　雍

春色为谁来枝上半留残雪恰近小园香径对霜林寒月　危楼凄断笛声长吹到偏呜咽最好短亭归路有行人先折

前调　　　　　　　　　　　　范成大

云幙暗千山肠断玉楼金阙应是高唐小妇妒姮娥清絶　夜凉不放酒杯寒醉眼渐生缬何待桂华相照有人人如月

前调　　　　　　　　　　　　范成大

昨夜报春来的皪岭梅开雪携手玉人同赏比看谁奇絶　阑干倚徧忆多情怕角声呜咽与折一枝斜戴衬鬓边梳月

前调　　　　　　　　　　　　陈三聘

我欲御天风飞上广寒宫阙撼动一轮秋桂照人间愁絶　归来须着酒消磨玉面点红缬起舞为君狂醉更何须邀月

前调　　　　　　　　　　　　陈三聘

枝上几多春数点不融香雪纵有笔头千字也难夸清絶　艳桃浓李敢争妍清怨笛中咽试策短筇溪上看影浮波月

前调　　　　　　　　　　　　黄公度

湖上送残春巳负别时归约好在故园桃李为谁开谁落　还家应是荔枝天浮蚁要人酌莫把舞裙歌扇便等闲抛却

前调　　　　　　　　　　　　程　垓

烟尽戍楼空又是一帘佳月何事山城留滞负好花时节　烧灯翦彩没心情应有翠娥说欲借好风吹恨奈乱云稠叠

前调　　　　　　　　　　　　程　垓

急雨閙冰荷销尽一襟烦暑趁取晩凉幽会近翠阴浓处　风梢危滴乱珠玑洒面得新句莫惜玉壶倾尽待月明归去

前调【黄义卿画带霜竹】　　　　　　　　高　登

潇洒带霜枝独向岁寒时节触目千林憔悴更幽姿清絶　多才应赋得天真落笔惊风叶从此緑牎深处有一梢凉月

前调【再和饯别】　　　　　　　　　　高　登

送客过江邨况值重阳佳节向晚西风萧瑟正离人愁絶　尊前相顾惜参商引十分蕉叶回首高阳人散负西楼风月

前调【又和纪别】　　　　　　　　　　高　登

饮兴正阑珊正是挥毫时节霜干银鈎锦句有壁间三絶　西风特地飒秋声楼外触残叶匹马翩然归去向征鞍敲月

前调　　　　　　　　　　　　朱　熹

春色欲来时先散满天风雪坐使七闽松竹变珠幢玉节　中原佳气郁葱葱河山壮宫阙丞相功成千载映黄流清澈

前调【别傅文】　　　　　　　　　　洪　适

柳岸碧漪深厎事催人行色无计相留情话只别愁如织　小蛮樊素两倾城几度醉狂客明月扁舟西去听歌声不得

前调【送林主簿】　　　　　　　　　　赵彦端

君到共黄花君去早梅将发君不待梅归去问与谁同折　白头潘令一年秋有酒恨无客莫忘道山堂上话清音风月

前调【白云亭】　　　　　　　　　　赵彦端

风露入新亭看尽楚天秋色行到暮霞明处有金华仙客　孤城乔木堕荒凉白云带溪碧唤取小舟同醉话江湖归日

前调【张子仪席上】　　　　　　　　　管　监

风埽暮云空依旧四山环碧珍重主人情意放梅梢春色　靓妆清唱两无尘莲步绣鞵窄莫怪十分沉醉为敎人消得

前调　　　　　　　　　　　　管　监

列炬照梅花仰看满空春雪翠幙沉沉天净挂一鈎新月　微风不动暖光融金杯堕琼屑髣髴暗香吹梦醉广寒宫阙

前调　　　　　　　　　　　　陆　游

风露九霄寒侍宴玉华宫阙亲向紫皇香案见金芝千叶　碧壶仙露醖初成香味两奇絶醉後却骑丹凤看蓬莱春色

前调　　　　　　　　　　　　陆　游

岁晩喜东归埽尽市朝陈迹拣得乱山环处钓一潭澄碧　卖鱼沽酒醉还醒心事付横笛家在万重云外有沙鸥相识

前调　　　　　　　　　　　　陆　游

湓口放船归薄暮散花洲宿两岸白苹红蓼映一蓑新緑　有沽酒处便为家菱芡四时足明日又乘风去住江南江北

前调【登梅仙山絶顶望海】　　　　　　　　陆　游

挥袖上西峰孤絶去天无尺拄杖下临鲸海数烟帆历历　贪看云气舞青鸾归路巳将夕多谢半山松吹解殷勤留客

前调　　　　　　　　　　　　陆　游

秋晓上莲峰高蹑倚天青壁谁与放翁为伴有天坛轻策　铿然忽变赤龙飞雷雨四山黑谈笑做成丰岁笑禅龛楖栗

前调　　　　　　　　　　　　张　辑

载酒岳阳楼秋入洞庭深碧极目水天无际正白苹风急　月明不见宿鸥惊醉把玉阑拍谁解百年心事恰钓船横笛

前调【早梅】　　　　　　　　　　王　炎

玉颊映红绡才报东风消息虽则清臞如许有生香真色　相看动是隔年期忍不饮涓滴莫待轻飞一片却说花堪惜

前调【舟行】　　　　　　　　　　严　仁

晓色未分明敲动月边鼍鼔卯酒一杯径醉又别君南浦　春江如席照晴空大舶夹双橹肠断斜阳渡口正落红如雨

前调【春行次韵】　　　　　　　　　　洪咨夔

二十四番风才见一番花鸟巳自有人春瘦正远山横峭　蹋青厎用十分晴半阴晴方好深院日长睡起又海棠开了

前调　　　　　　　　　　　　韩　淲

春色入芳梢点缀万枝红玉莫道怕愁贪睡倚新妆如束　纷纷桃李太妖娆相对夜阑烛记取疎花横处有暗香飘馥

前调　　　　　　　　　　　　韩　淲

一涧水南山腊尽春生梅雪行过小桥深处带疎钟横月　征衫闲指着东吴休怕与人别吟到翠圆枝上是归来时节

前调【探梅】　　　　　　　　　　韩　淲

湖上有孤山合把探梅词刻清浅黄昏时候冷疎枝寒月　牎前忽到又如何一夜是相忆信道收香藏白报春风消息

前调　　　　　　　　　　　　韩　淲

梅雨快晴风苔竹定翻新箨相望得寻幽调把陈言都略　大江东去更飞云心事共回薄髣髴散庵佳处一声声猿鹤

前调【孟春】　　　　　　　　　　汪　莘

风日未全春又是春来风日不出方壶门户见东皇消息　此时春事苦无多春意最端的却被草芽引去向柳梢收得

前调【仲春】　　　　　　　　　　汪　莘

春早不知春春晩又还无味一点日中星鸟想尧民如醉　不寒不暖杏花天花到半开处正是太平风景为人间留住

前调【季春】　　　　　　　　　　汪　莘

风雨打黄昏啼煞满山杜宇到得人间春去问春归何处　桃红李白竞春光谁共残妆语最是棃花一树照谁家庭户

前调【春晓】　　　　　　　　　　汪　莘

阆苑梦回时牎外数声啼鸟觉我牀前天气便清明多少　诗人门户约花开宿蝶悞飞了一段山青水緑作洞庭春晓

前调【春夕】　　　　　　　　　　汪　莘

夹岸隐桃花花下苍苔如积蓦地轻寒一阵上桃花顔色　东邻西舍絶经过新月是相识白玉阑干斜倚作蓬山春夕

前调【春昼】　　　　　　　　　　汪　莘

天宇緑无云迟日江山如绣是处轻衫团扇笑折花相授　南山之北北山南星鸟尚依旧谁在松风高卧作嵩阳春昼

前调【春夜】　　　　　　　　　　汪　莘

月落画桥西花影柳阴相亚把住嫦娥问道是谁家亭榭　天边处士少微星正在杏花下斜卓参旗一片作草堂春夜

前调　　　　　　　　　　　　汪　莘

堂上挂黄山辉映庭前春雪记得山中雪境恰一般清絶　须知天锡与方壶比似镜湖别好得镜湖狂客伴方壶欢伯

前调　　　　　　　　　　　　汪　莘

挽我过溪桥请与春风权摄推出雪峰千丈照碧溪春色　别来三度见梅花今日共君说只这溪山十里剩几多风月

前调　　　　　　　　　　　　刘　翰

花底一声莺花外半鈎斜月月落乌啼何处照飞英如雪　东风吹尽去年愁解放丁香结惊动小亭红雨舞双双金蝶

前调【僧房听琴】　　　　　　　　　　吴文英

琴冷石牀云海上偷传新曲弹作一帘风雨碎芭蕉寒緑　冰泉轻泻翠筒香林果荐红玉早是一分秋意到临牎修竹

前调　　　　　　　　　　　　吴文英

飞露洒银牀叶叶怨梧啼碧蕲竹粉莲香汗是秋来陈迹　藕丝空缆宿湖船梦阔水云窄还系鸳鸯不住老红香月白

前调【秋饮】　　　　　　　　　　吴文英

鴈外雨丝丝将恨和愁都织玉骨西风添痩减尊前歌力　袖香曾枕醉红腮依约唾痕碧花下凌波入梦引春雏双鶒

前调　　　　　　　　　　　　周　密

新雨洗花尘扑扑小庭香湿早是垂杨烟老渐嫰黄成碧　晩帘都卷看青山山外更山色一色棃花新月伴夜牎吹笛

前调　　　　　　　　　　　　周　密

轻翦楚台云玉影半分秋月一晌凄凉无语对残花幺蝶　碧天愁鴈不成书郎意似秋叶闲展鸳绡残绪卷泪花双叠

前调　　　　　　　　　　　　石孝友

微雨洒芳尘醖造可人春色闻道梦云楼外正小桃花发　殷勤留取最繁枝尊前待闲折准拟乱红深处化一双蝴蝶

前调【浙江楼闻笛】　　　　　　　　　汪元量

独倚浙江楼满耳怨笳哀笛犹有棃园声在念那人天北　海棠顦顇怯春寒风雨怎禁得回首华清池畔渺露芜烟荻

前调　　　　　　　　　　　　赵与仁

春色醉荼蘼昼永篆烟初絶临水杨花千树尽一时飞雪　穿帘度竹弄轻盈东风老犹劣睡起凭阑无绪听几声啼鴂

前调　　　　　　　　　　　　楼　采

人去玉屏闲逗晓柳丝风急帘外杏花微雨罩春红愁湿　单衣初试麯尘罗中酒病无力应是绣牀慵困倚秋千斜立

前调　　　　　　　　　　　　葛长庚

何事鴈来迟独步秋园默默莫恨桂花开尽有菊花堪惜　回头顾影背斜阳听西风萧瑟无限诗情酒思那早梅知得

前调　　　　　　　　　　【宋媛】魏　氏

雨後晓寒轻花外晓莺啼歇愁听隔溪残漏正一声凄咽　不堪西望去程赊离肠万回结一似海棠花下按凉州时节

前调　　　　　　　　　　【宋媛】郑　氏

往事与谁论脉脉不堪追忆何处最堪肠断是黄昏时节　倚楼凝望又徘徊谁解此情切何计可同归鴈趁江南春色

前调【咏茶】　　　　　　　　　　蔡松年

天上赐金匳不减壑源三月午盌春风纤手看一时如雪　幽人只惯茂林前松风听清絶无奈十年黄卷向枯肠搜彻

前调【次前韵】　　　　　　　　　　元德明

梦破打门声有客袖携团月唤起玉川高兴煮松檐晴雪　蓬莱千古一清风人境两超絶觉我胸中黄卷被春云香彻

前调【次前韵】　　　　　　　　　　高士谈

谁打玉川门白绢斜封团月晴日小牎活火响一壶春雪　可怜桑苎一生颠文字更清絶直拟驾风归去把三山登彻

前调　　　　　　　　　　　　赵　可

密雪听牎知午醉晩来初觉人与胆瓶梅蕊共此时萧索　倚牎闲看六花飞风轻止还作个里有诗谁会满疎篱寒雀

前调　　　　　　　　　　　　刘　基

雨过却斜阳虹外远山犹湿独据槁梧高坐待北牎风入　可人嘉树有清音蝉噪一何急倦暑盼秋来又恐芳时轻戢

前调【月下饮玉涵堂】　　　　　　　　　吴子孝

春色巳蹉跎无奈经旬风雨雨後残红无数听枝头莺语　良宵亭馆浸玻瓈云尽天如洗举酒盼青天莫惜高歌起舞

前调　　　　　　　　　　　　吴子孝

乍喜见金波寒满玉壶银阙忍遣阳春易度似寻常佳节　尊前况有好花枝兼赏花闲月但愿百年身常似今宵欢悦

前调　　　　　　　　　　　　汤显祖

帘外雨丝丝浅恨轻愁碎滴玉骨西风添痩趁相思无力　小虫机杼隐秋牎黯淡烟纱碧落尽红衣池面苦在莲心菂

朝天子

【一名思越人双调四十六字】

朝天子【周师从小阁】　　　　　　　　杨无咎

小阁寛如掌占螺浦山川夷旷千奇万状见云烟收放更永夜风生明月上用取真成无尽藏谁共赏徙倚

抚危阑吟望

谒金门

【又一体双调四十六字】

谒金门　　　　　　　　　　　李清臣

杨花落燕子横穿朱阁苦恨春醪如水薄闲愁无处着緑野带红山落角桃杏参差残萼历历危樯沙外泊

东风晩来恶

前调　　　　　　　　　　　　程　过

江上路依约数家烟树一枕归心邨店暮更乱山深处梦过江南芳草渡晓色又催人去愁似游丝千万缕

倩东风约住

洛阳春

【双调四十六字】

洛阳春　　　　　　　　　　　陈师道

素手拈花纤软生香相乱却须诗力与丹青恐俗手难成染　一顾敎人微倩那堪亲见不辞紫袖拂清尘也要识春风面

前调　　　　　　　　　　　　毛　滂

月下风前花畔此情不浅欲留风月守花枝却不道而今远　樯外鹭飞沙晩烟斜雨短青山祗管一重重向东下遮人眼

前调　　　　　　　　　　　　陆　游

满路游丝飞絮韶光将暮此时谁与说新愁有百啭流莺语　俯仰人间今古神仙何处花前须判醉扶归酒不到刘伶墓

望仙门

【汉武题华阴集灵宫门曰望仙调名本此双调四十六字後段七字句下必叠三字句後接五字句结乃为定格也】

望仙门　　　　　　　　　　　晏　殊

紫薇枝上露华浓起秋风管弦声细出帘笼象筵中仙酒斟云液仙歌转绕梁虹此时佳会庆相逢庆相逢欢醉且从容

前调　　　　　　　　　　　　晏　殊

玉壶清漏起微凉好秋光金杯重叠满琼浆会仙乡新曲调丝管新声更颭霓裳博山炉暖泛浓香泛浓香为寿百千长

前调　　　　　　　　　　　　晏　殊

玉池波浪碧如鳞露莲新清歌一曲翠眉颦舞华裀满酌兰英酒须知献寿千春太平无事荷君恩荷君恩齐唱望仙门

占春芳

【此调作者甚少苏轼词云独自占春芳即其自名调也双调四十六字】

占春芳　　　　　　　　　　　苏　轼

红杏了夭桃尽独自占春芳不比人间兰麝自然透骨生香　对酒莫相忘似佳人兼合明光只忧长笛吹花落除是寜王

西地锦

【双调四十六字】

西地锦　　　　　　　　　　　蔡　伸

寂寞悲秋怀抱掩重门悄悄清风皓月朱阑画阁双鸳池沼　不忍今宵重到惹离愁多少蓬山路杳蓝桥信阻黄花空老

前调【又一体】　　　　　　　　　　周紫芝

雨细欲收还滴满一庭秋色阑干独倚无人共说这些愁寂　手把玉郎书迹怎不敎人忆看看又是黄昏也敛眉峰轻碧

喜迁莺

【双调四十六字】

喜迁莺　　　　　　　　　　　张元干

文倚马笔如椽桂殿早登仙旧游册府记当年衮绣合貂蝉　庆天申瞻玉座鵷鹭正陪班看君稳步上花甎归院引金莲

江亭怨

【一名荆州亭此词原无调名以黄庭坚见荆州亭柱题词因以名调双调四十六字】

江亭怨　　　　　　　　　　吴城龙女

帘卷曲阑独倚山展暮天无际泪眼不曾晴家在吴头楚尾　数点雪花乱委扑漉沙鸥惊起诗句欲成时没入苍烟丛里

金蕉叶

【一名定风波令双调四十六字】

金蕉叶【秋夜】　　　　　　　　　蒋　捷

云褰翠幙满天星碎珠迸索孤蟾阑外照我看看过转角　酒醒寒砧正作待眠来梦魂怕恶枕屏那更画了平沙断鴈落

眉峰碧

【以宋人词中句名调句法似卜算子之一体并双调四十六字但以平仄有殊别为一调】

眉峰碧　　　　　　　　　　　无名氏

蹙破眉峰碧纤手还重执镇日相看未足时忍便使鸳鸯只　薄暮投邨驿风雨愁通夕牕外芭蕉牕里人分叶上心头滴

一落索

【又一体亦名洛阳春双调四十六字】

一落索　　　　　　　　　　　舒　亶

正是看花天气为春一醉醉来却不带花归悄不解看花意　试问此花明媚将花谁比只应花好似年年花不似人憔悴

前调　　　　　　　　　　　　舒　亶

叶厎枝头红小天然窈窕後园桃李漫成蹊问占得春多少　不管雪消霜晓朱顔常好年年若许醉花间待了花间老

前调　　　　　　　　　　　　周邦彦

眉共春山争秀可怜长皱莫将清泪湿花枝恐花也如人痩　清润玉箫闲久知音稀有欲知日日倚阑愁但问取庭前柳

前调　　　　　　　　　　　　周邦彦

杜宇催归声苦和春归去倚阑一霎酒旗风任扑面桃花雨　目断陇云江树难逢尺素落霞隐隐日平西料想是分携处

前调　　　　　　　　　　　　王安中

梦破池塘杳杳情随春草尊前风味不胜清赋白雪幽兰调　秀句银鈎争妙殷勤东道蛮笺传与翠娥歌便买断千金笑

前调　　　　　　　　　　　　王安中

欲访瑶池莲岛烟云缥缈清游却到凤凰池听檀板新声妙　天上除书催早人瞻元老东风烟柳罩河堤更何处深春好

前调　　　　　　　　　　　　王安中

衰柳未传春信霜花催鬓送君西去指秦关看日近长安近　玉帐同时英俊合离无凖路逢新鴈北飞来寄一字燕山问

前调　　　　　　　　　　　　朱敦儒

惯被好花留住蝶飞莺语少年塲上醉乡中容易放春归去　今日江南春暮朱顔何处莫将愁绪比飞花花有数愁无数

前调　　　　　　　　　　　　辛弃疾

锦帐如云高处不知重数夜深银烛泪成行算都把心期付　莫待燕飞泥户问花花诉不知花定有情无似却怕新词妒

前调　　　　　　　　　　　　辛弃疾

羞见监鸾孤却倩人梳掠一春长是为花愁甚夜夜东风恶　行遶翠帘珠箔锦牋谁托玉觞泪满却停觞怕酒似郎情薄

前调　　　　　　　　　　　　管　监

江上青山无数緑阴深处夕阳犹在系扁舟为佳景留人住　巳办一蓑归去江南烟雨有情鸥鹭莫惊飞便相约长为侣

前调【九日】　　　　　　　　　　方　岳

痩得黄花能小一帘香杳东篱云冷正愁予犹幸是西风少　叶下亭臯渺渺秋何为老无钱持蟹对黄花又孤负重阳了

前调　　　　　　　　　　　　方千里

月影娟娟明秀帘波吹皱徘徊空度可怜宵漫问道因谁瘦　不见芳音长久鳞鸿空有渭城西路恨依然尚梦想青青柳

前调　　　　　　　　　　　　杨泽民

心抵江莲长苦凌波人去恹恹消瘦不胜衣恨清泪多於雨　旧曲慵歌琼树谁传香素碧溪流水过楼前问红叶来何处

前调　　　　　　　　　　　　杨泽民

水与东风俱秀一池春皱满庭花卉尽芳菲只有朶红梅痩　谱里知名自久真情难有纵然时下有真情又还似章台柳

前调　　　　　　　　　　　　陈允平

欲寄相思愁苦倩流红去泪花写不断离怀都化作无情雨　渺渺暮云江树溪烟横素六桥飞絮夕阳西总都是春归处

前调　　　　　　　　　　　　陈允平

淡淡双蛾疎秀为谁频皱落花何处不春愁料不是因花痩　锦字香牋封久鳞鸿稀有舞腰销减不禁愁怕一似章台柳

琴调相思引

【一名玉交枝双调四十六字别本作定风波令定风波自有本调与此无涉】

琴调相思引　　　　　　　　　周紫芝

梅粉梢头雨未乾淡烟疎日带春寒暝鸦啼处人在小楼边　芳草只随春恨长塞鸿空傍碧云还断霞消尽新月又婵娟

前调【别余干作】　　　　　　　　　　赵彦端

拂拂轻烟雨麯尘小庭深幕堕娇云好花无几犹是洛阳春　燕语自知怀旧垒水声只解送行人可堪诗墨和泪渍罗巾

前调　　　　　　　　　　　　赵彦端

曾蹑姑苏城上台好山知有好人来几回徙倚月里暮云开　闲倚和风千步柳倦临残墨一枝梅?香高烛翻动道人灰

前调　　　　　　　　　　　　许　棐

组绣盈箱锦满机倩人缝作护花衣恐花飞去无复上芳枝　巳恨远山迷望眼不须更画远山眉正无聊赖雨外一鸠啼

前调　　　　　　　　　　　　陈允平

金谷园林锦绣香蹋青挑菜又相将凤台人远离思入三湘　花着雨添红粉重柳随风曳碧丝长薄情莺燕春去怎商量

前调【赏花】　　　　　　　　　　汪元量

晓拂菱花巧画眉猩罗新翦作春衣恐春归去无处看花枝　巳恨东风成去客更敎飞燕舞些时惜花人醉头上插花归

前调　　　　　　　　　　　　赵与仁

冰箔纱帘小院清晴尘不动地衣平昨宵风雨凉到木犀屏　香月照妆秋粉薄水云飞佩藕丝轻好天良夜闲理玉鞾笙

前调　　　　　　　　　　　　无名氏

胆様瓶儿几点春翦来犹带水云?且移孤冷相伴醉深尊　每为惜花无晓夜敎人甚处不销魂为伊惆怅何独是黄昏

前调　　　　　　　　　　　　刘仲尹

蚕欲眠时日巳曛柔桑叶大緑团云罗敷犹小陌上看行人　翠实低条梅弄色轻花吹陇麦初匀鸣鸠声里过尽太平春

巫山一段云

【又一体双调四十六字】

巫山一段云　　　　　　　　　唐昭宗

缥缈云间质盈盈池上身袖罗斜举动埃尘明艳不胜春　翠鬓晩妆烟重寂寂阳台一梦冰眸莲脸见长新巫峡更何人

前调　　　　　　　　　　　　唐昭宗

蝶舞棃园雪莺啼柳带烟小池残日艳阳天苎罗山又山　青鸟不来愁絶忍看鸳鸯双结春风一等少年心闲情恨不禁

前调　　　　　　　　　　　　柳　永

琪树罗三殿金龙抱九关上清真籍总羣仙朝拜五云间　昨夜紫微诏下急唤天书使者令賫瑶检降雕霞重到汉皇家

前调　　　　　　　　　　　　柳　永

萧氏贤夫妇茅家好弟兄羽轮飇驾赴层城高会尽仙卿　一曲云謡为寿倒尽金壶碧酒醺酣争撼白榆花蹋碎九光霞

御选历代诗余卷十二








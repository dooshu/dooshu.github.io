○陈中师除太常少卿制

敕：尚书吏部郎中兼侍御史陈中师，早以体物之文，待问之学，中乡里选，第甲乙科。及筮仕立身，皆有本末，不背俗以矫逸，不时以沽名，从容中道，自致闻望。累践郎署，再参宪司，官无卑崇，事无简剧，如玉在佩，动必有声，为时所称，何用不可。朕以立国之本，礼乐为先，今之太常，兼掌其事，贰兹职者，不亦重乎？历代迄今，谓之清选。往复是命，伫观有成，予方急才，尔宁久次。可太常少卿。


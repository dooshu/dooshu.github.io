宋故推忠协谋佐理功臣光禄大夫尚书右仆射兼门下侍郎同中书门下平章事监修国史上柱国陇西郡开国公食邑三千八百户食实封一千二百户赠太尉中书令諡曰文靖李公墓志铭

景德元年秋七月乙酉大丞相仆射陇西公早朝至待漏舍不俟钥出而归疾故也粤翌日车驾幸其第亲至卧内存抚甚厚赐白金三百斤既还宫以不起闻上又临哭出涕初公之疾也中人太医络绎旁午於道殆公之薨也千乘万骑一日再幸其居国殒宗臣帝失元辅都城为之罢市工女以之寝机同体既亏实太上之深戚斯文将丧顾天下而谁宗呜呼哀哉真古之遗爱也公讳沆字太初其先赵郡人广武君之後也策书所载世德茂焉泰陵令累赠侍中丰追封虢国太夫人滕氏曾祖父母也洺州团练判官累赠中书令?追封鲁国太夫人苗氏王父母也侍御史累赠尚书令炳追封陈国太夫人周氏考妣也公韵宇宏廓?灵冲粹特资异禀卓然不羣甫及成童性靡好弄逮於就传言必有章七岁能属文十岁通五经大义服膺素业既冠而大成比肩诸生命乡而高荐时春官氏方虚甲科以待属丁先府君之忧自大梁而抵羣舒几二千里见星泣血哀感道涂食鬻倚庐毁深栾棘先府君历佐使府及剖郡符狥公灭私轻财好施以经遗子市义於人暨啓手之辰无兼金之蓄公承清白之训持窘絶之家有原宪贫病之忧茂张仲孝友之德太平兴国五年举进士得高第解褐将作监丞通判潭州郊祀迁太子右赞善大夫八年归朝为着作郎当是时也天子方端委穆清详求茂异崇建册府养育人材公之莅长沙也椒兰之德在人金玉之音盈耳輶轩密啓外台陟状稔熟於上听喧塞於公议中谢日太宗命中贵人送丞相府试文一通以本官直史馆赐五品服雍熙中今工部尚书王公化基任左拾遗上封公车大言自荐太宗谓执政曰李沆宋湜皆佳士也可并试之明日并命为右补阙知制诰公之位在二公之次上特令公首冠焉又赐钱百万天子知公贫多权钱富家出倍称之息又别赐三十万俾偿之端拱初迁职方员外郎掌诰如故来年受诏与今学士承旨礼部尚书宋公白同知贡举是时天子始命复旧制委有司贡部翕然有得人之誉未几召入翰林充学士赐金紫又奉诏与今丞相上谷公同掌选部澄汰流品旌别淑慝清通简要时誉归之公之在内署也或乙夜观书之余备前席受厘之问风规醖藉占对?雅弼违献可上多沃心称善举能言皆有味天子知其才可以缉熙帝载察其德可以镇厚风俗乃有意於大用也淳化二年拜给事中参知政事是时天子方循名实以考百揆谨吏事而责三公公励翼一心将明庶政水潦仅止闾阎息愁叹之声名器有伦搢绅絶侥幸之路弥缝阙职汔至小康俄罢政事以本官奉朝请虽坐策免时望弥重未几丁太夫人忧柴毁过礼先是公疏戚同居功缌百口昆弟致美家人忘贫赋禄虽优量入都尽及罢枢务复罹哀疚居丧尽礼送终竭力殆於食贫曾不屑虑优诏起复辞不得请俄以本官知昇州因奉玺书请对便坐天子留而不遣改命知河南府兼留守司事二周变风期月报政才及满岁召归阙廷属光啓承华克固邦本畴咨羽翼辅导元良即以公为礼部侍郎兼太子宾客特诏宾护之职一用师傅之礼仍屈储君之重先施下拜之仪公请见顿首辞不获免皇上践极拜户部侍郎参知政事未几以本官平章事监修国史进位中书侍郎属鸣镝犯边翠华薄伐居守之任根本斯繋关中图籍委鄼侯以无疑东郊保厘非毕公之为比上亲握武节躬御六师北涉大河驻跸全魏劳军而连营贾勇展义而编甿案堵班马引去边尘载清无有南顾之忧克定一戎之业者繄公之力也公亦坐镇京邑兼容狱市令行禁止不戮一人千门万户曾无吠犬及銮辂凯旋谒见行在置酒幄殿奉觞上夀劳问优缛体貌尤异清中除道奉迎至尊同德一心光辅大政来年进位门下侍郎属有事南郊加尚书右仆射余如故公践师长之秩处丞弼之地属西北二鄙金革未息伐谋制胜实赖前筹调发均输曾不暇给当宁靡宁於旰食宰府专职於忧边公夙夜自公憔悴事国任重责大智困神疲休澣在辰稀得出沐腠理徵疹不敢宁居筋力前衰精爽坐竭岑江陵之尽瘁天子先忧张司空之云亡星文告变呜呼享年五十有八诏辍视朝五日赠太尉中书令上又别次发哀羣臣奉慰追録嗣子逮於周亲乃至外姻诸甥常从给使咸被延赏之泽悉膺非次之命又特命昭宣使恩州团练使李公神福监视葬事太常考行諡曰文靖发引之日有司具卤簿大鸿胪持节护丧即以今年五月庚申归葬于河南府洛阳县贤相乡积润里从尚书令府君之茔礼也公积阶至光禄大夫策勲上柱国三进爵为公真食至千二百户功臣之号凡再加焉禄位宠名皆人臣之极也前娶清河张氏永兴军司马忠辅之女生一子曰翁朝三女长适右谏议大夫薛映次适奉礼向传正相国河内公之子也次数岁而夭及公之薨张夫人之所生无复存者今夫人沛国朱氏累封越国夫人故太常少卿致仕累赠工部侍郎洞之女嫔于台宰宜其室家作范中闱啓封大国齐眉举案礼极如宾昼哭帷堂痛深偕老生四子三皆早夭幼曰宗简大理评事五女长适着作郎直史馆王曾执丧过哀遇疾而逝次皆幼公三弟曰贽虞部员外郎知洛阳县陈力就列负适时之才曰源太子中舍裕蛊亢宗真保家之主曰维户部员外郎直集贤院文行第一见推朝伦克荷世家允为国器公风鉴融朗天性谨厚自结发为学靡杂尘游虽燕居慎独如临宾祭视童无诳处闇罔欺韦编屡絶不阅非圣之典束带未既不答严君之召先府君常语人曰此儿异日必至公辅知子之明盖无媿矣及计偕续食发策决科引籍周行通直延阁水怀珠而川媚林养栋以材成繇是升右掖以司言入内庭而待诏五代已来文体一变至於雅诰殊未复古公之书命也啓廸前训润色鸿业善为辞令长於除书考三代之质文取两汉之标格使国朝谟训与元和长庆同风者繄公之故也及参贰政柄弥纶事典守正持重不务将迎出莅琐闱恪居官次靖恭夙夜曾无澄挠尹正西洛茂宣恺悌之风调护东朝助成明良之德暨再掌钧轴正位岩廊斟酌治体辨论官材人斯具瞻帝用亲倚谋事补阙夜思昼行纳诲尽规有犯无隐深识大体务行故事终年公府未尝案吏退食私第靡有谢宾加以慎默寡言质直无矫百执延见多虚往而实归两府论议必守经而据古将顺归美而不喜诡随夕惕补过而深惩满假兹所谓皇家之柱石神化之丹青也至如喜怒不形进退可度陟降画室尺寸靡差吐呕车茵醉饱必恕赋禄虽厚奉身甚薄万钱之入周急屡空数亩之居偪下巳甚不问家事不恤人言畴昔交游淡水之情无改平生恩德一饭之报不忘性絶玩好专聚图籍孜孜缮写躬自雠对崇奉内典洞晓真谛每燕居静虑深念无生旁行四句堆案盈几雅善笔札特臻其妙尝所着述遗槀颇多季弟维论次编聨成二十卷立言不朽其在兹乎诸弟等以某为相府舍人多历年所钦奉全德饱闻绪言见徵铭篆之词以防陵谷之变某早在荐绅之末特蒙国士之知虽年辈相辽位貌非等更仆之论固尝莫逆於心沈石之文庶几传信乎後是为实録谅无媿焉铭曰

圣作物覩帝赉元辅如鼎三足犹天八柱翊宣大猷康济庶务衮职有阙仲山是补显允相国光弼大君谟明亮采师古经文道类矢直政无丝棼百工时乂九流洞分公德如风孰不靃靡公言如兰人斯服媚大成典谟学探象繋呜呼彼苍胡不憗遗公心如秤重轻诚悬公道犹龙鑚仰弥坚功熙帝载识穷化源哀哉哲人胡不永年它人蹄涔可以掲厉公陂万顷涵泳无际它人垝垣殆见室家公墙数仭德音孔遐公掌大钧平章百揆思职忧边匪躬尽瘁哲人其萎二?生沴桃茢临丧礼优賵禭公辅大政高朗令终易名赠秩褒德显庸十世犹宥九原啓封卤簿赐葬都城辍舂马悲鸣兮车结辙弩矢驱兮班劒列灵輀驾兮祖奠彻铭旌飘兮楚挽咽伊人生之共尽兮唯大名兮不灭邙之麓兮洛之涯泉台閴兮陇树微宿草短兮朝露曦苍烟暝兮夕乌飞苟逝者之可作兮非我公兮曷归


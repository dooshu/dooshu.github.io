王禹偁　阙下言怀上执政

谬提文笔侍先皇，谪宦归来遇国丧。

仙驾只留烧药鼎，繐帷犹认谏书囊。

北辰别见天垂象，西内浑疑海变桑。

昨日梓宫陪哭临，泪多唯有老冯唐。

王禹偁

王禹偁　阙下言怀上执政

早有虚名达九重，宦途流落渐龙锺。

散为郎吏同元稹，羞见都人看李邕。

旧日谬吟红药树，新朝曾献皂囊封。

犹期少报君恩了，归卧山村作老农。

王禹偁

王禹偁　阙下言怀上执政

诰词黜责子孙羞，欲雪前冤事已休。

浴殿失恩成一梦，鼎湖攀驾即千秋。

道边任死心终直，泽畔长吟泪暗流。

虞舜五臣知此事，戏儒应免更监州。

王禹偁


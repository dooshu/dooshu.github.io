○上张杂端状

保定贤弟昨至，才获披承，已钦夷雅，是观玉季，如对金昆。陆有机云；刘惟繇、岱，岂惟昔日，独有齐名？况不羞小官，无辞委吏，一枝桂既经在手，五斗米安可折腰？候馆屈才，固难维絷，前筹伫美，即议转迁。端公厚赐眷知，又联姻好，今兹折简，复辍吹篪，此时敢曰恩门，他日便为世故。永言欣会，难以谘陈，伏惟亮察。


○靳允母为吕布所执而守范不去



允于曹公，未成君臣。母，至亲也，于义应去，昔王陵母为项羽所拘，母以高祖必得天下，因自杀以固陵志。明心无所系，然後可得成事人尽死之节。卫公子开方仕齐，积年不归，管仲以为不怀其亲，安能爱君，不可以为相。是以求忠臣必于孝子之门，允宜先救至亲。徐庶母为曹公所得，刘备乃遣庶归，欲为天下者恕人子之情也。曹公亦宜遣允。（《魏志·程昱传》注）




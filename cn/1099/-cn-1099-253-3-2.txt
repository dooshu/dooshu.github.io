○與楊虞坡

承諭張四維、欲改調浙東副總兵、具咨而行、即當奉命、葢浙兵北自嘉興為浙西、迤而南則紹興寧波台州溫州、俱名浙東、舊治寧紹台溫四府、各設參將一員、兼督水陸、惟寧波適當其中、外海口則定海縣、外海山則舟山、舟山則馬蹟下公山、以至陳錢、故倭舟至陳錢。入中國第一山也。自此分直分浙分閩故陳錢舟山之至要。舟山定海之至海寇衝也。平時海道駐寧波。總兵駐定海。防汛海道守寧波境內總兵出舟山外洋。所謂扼險。杭省陸兵。及兩關水兵。則都司一員主之。水利道僉事監督之。有警。六府各主其事。當汛之月。如溫寇入犯。輒撤台兵以應之。東寇入犯。輒撤西兵以應之。何者防倭防虜不同。此數語詳明虜入以聚我合力莫當倭入以散我兵非周防難禦浙海二千餘里。何處不可登。三四兩月何日不可到。前疏禦倭三策。亦定論也。必倭大舉如三十四年之浙西。去年之福建。先無預備。賊踵至結巢。非悉力攻擊。則不克耳。浙總兵與海道。參將與兵備各守信地。而又總兵以當其中。參將以分其翼。且四參將者。地醜責齊。無所軒輊。浙治將之法。似亦明且備矣。今增副帥於浙東。欲更易參將。恐涉無名。欲添駐寧波。恐致增費。如此舉動。必須經司道議呈。會廵撫題　請。方為妥帖。鄙見如斯。仰惟老先生玅謨神識。萬里目前。其何以教之。


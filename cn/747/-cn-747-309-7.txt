○授王昱太仆卿制

门下：列彼九卿，正於群仆，允膺兹命，必藉兼才。正议大夫守太原尹北都留守使持节河东道诸军节度营田副大使知节度事兼采访处置使摄御史中丞上护军赐紫金鱼袋王昱，韬是明断，资其理识，成务有馀，奉公不挠。自持军律，兼委使车，能启刑书，以惩贪吏。到官未几，除恶已多，类能则然，赏善宜及。俾升荣於在驭，仍受任於北京。可守太仆卿兼大原尹，馀如故。


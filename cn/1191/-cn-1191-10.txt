卷十　先贤士女总赞

含和诞气，人伦资生，必有贤彦，为人经纪，宣德达教，博化笃俗。故太上立德，其次立功，其次立言，品物焕炳，彝伦攸叙也。益、梁爰在前代，则夏勋配天，而彭祖体地。及至周世，韩服将命，蔓子忠坚。然显者犹鲜，岂国史简阙，抑将分以秦、楚，希预华同？自汉兴以来，迄乎魏、晋，多士克生，髦俊盖世，恺元之畴，感于帝思。于是玺书交驰于斜谷之南，束帛戋戋于梁、益之乡。或迺龙飞紫阁，允陟璿玑；亦有盘桓利居，经纶皓素。其耽怀道术，服膺六艺，弓车之招，旃旌之命，徵名聘德，忠臣孝子，烈士贤女，高劭足以振玄风，贞淑可以方蘋蘩者，奕世载美。是以四方述作，来世志士莫不仰高轨以咨咏，宪洪猷而仪则，擅名八区，为世师表矣。故《耆旧》之篇，较美《史》、《汉》。而今志州部区别，未可总而言之。用敢撰约其善，为之述赞，因自注解，甄其洪伐，寻事释义，略可以知其前言往行矣。

◎蜀都士女

▲严平恬泊，皓然沈冥。

严遵，字君平，成都人也。雅性澹泊，学业加妙，专精大《易》，耽于《老》、《庄》。常卜筮于市，假蓍龟以教。与人子卜，教以孝；与人弟卜，教以悌；与人臣卜，教以忠。于是风移俗易，上下兹和。日阅数人，得百钱，则闭肆下帘，授《老》、《庄》。著《指归》，为道书之宗。杨雄少师之，称其德。杜陵李强为益州刺史，谓雄曰：“吾真得君平矣。”雄曰：“君但可见，不能屈也。”强以为不然。至州，修礼交遵，遵见之，强服其清高而不敢屈也。叹曰：“杨子云真知人也！”年九十卒。雄称之曰：“不慕夷即由矣”，“不作苟见，不治苟得，久幽而不改其操，虽随、和何以加诸。”

▲仲元抑抑，邦家仪形。

李弘，字仲元，成都人。少读五经，不为章句。处陋巷，淬励金石之志，威仪容止，邦家师之。以德行为郡功曹，一月而去。子赘以见辱杀人，太守曰：“贤者之子必不杀人。”放之。赘自以枉，语家人。弘遣亡命。太守怒，让弘，弘对曰：“赘为杀人之贼，明府私弘枉法。君子不诱而诛也。石碏杀厚，《春秋》讥之；孔子称父子相隐，直在其中。弘实遣赘。”太守无以诘也。州命从事，常以公正谏争为志。杨子云称之曰：李仲元为人也，“不屈其志，不累其身”，“不夷不惠，可瘪之间”；“见其貌者肃如也，观其行者穆如也，闻其言者愀如也”；“非正不言，非正不行，非正不听，吾先师之所畏”。

▲子云玄达，焕乎弘圣。

杨雄，字子云，成都人也。少贫好道，家无担石之储、十金之费，而晏如也。好学，不为章句。初慕司马相如绮丽之文，多作词赋。车骑将军王音，成帝叔舅也，召为门下史，荐待诏，上《甘泉》、《羽猎赋》，迁侍郎，给事黄门。雄既升秘阁，以为辞赋可尚，则贾谊升堂，相如入室，武帝读《大人赋》，飘飘然有凌云之志，不足以讽谏，乃辍其业。以经莫大于《易》，故则而作《太玄》；传莫大于《论语》，故作《法言》；史莫善于《苍颉》，故作《训纂》；箴谏莫美于《虞箴》，故作《州箴》；赋莫弘于《离骚》，故反屈原而广之；典莫正于《尔雅》，故作《方言》。初与刘歆、王莽、董贤同官，并至三公，雄历三帝，独不易官。年七十一卒。自刘向父子、桓谭等深敬服之。其玄渊源懿，后世大儒张衡、崔子玉、宋仲子、王子雍皆为注解。吴郡陆公纪尤善于《玄》，称雄圣人。雄子神童乌，七岁预雄《玄》文，年九岁而卒。

▲林生清寂，莫得而名。

林闾，字公孺，临邛人也。善古学。古者，天子有輶车之使，自汉兴以来，刘向之徒但闻其官，不详其职，惟闾与严君平知之，曰：“此使考八方之风雅，通九州之异同，主海内之音韵，使人主居高堂知天下风俗也。”扬雄闻而师之，因此作《方言》。闾隐遯，世莫闻也。

▲氾乡忠贞，社稷是经。进贤为国，稽考典刑。爱莫助之，身殒朝倾。

何武，字君公，郫人也。初以射策甲科为郎，历扬、兖州刺史，司隶校尉，京兆尹，清河、楚、沛太守，廷尉，御史大夫。成帝初具三公，拜大司空，封汜乡侯。为人忠厚公正，推贤进士，在楚致两龚，在沛厚两唐，临司隶致平陵何并，居公位进辛庆忌，皆世名贤。临州郡虽无赫赫之名，及去，民思之。才虽不及丞相薛宣、翟方进，而正直过之。哀帝即位，以朱博、赵玄为公卿，用事，免官。谏大夫鲍子都亟言讼之，丞相王嘉亦以为慨。帝复徵武为御史大夫，徙前将军。时大司马新都侯王莽避帝外家丁、傅氏，逊位，亦以列侯见徵。哀帝诏博举太常，莽从武求举，武以莽奸人之雄，不许。哀帝崩，王太皇太后，莽姑也，即日引莽入，收大司马董贤印绶，诏举大司马。丞相孔光等逼王氏，皆举莽。武与左将军公孙禄谋曰：“莽四父世朝，权倾人主，必危刘氏。”乃举禄，禄亦举武。太后不从，用莽为大司马。莽讽有司劾奏，皆免。武就国后，莽浸盛，遂为宰衡、安汉公。欲图篡汉，惮武与其叔红阳侯王立不从。元始三年，因吕宽、吴章事槛车徵武，武自杀。众咸冤之。莽欲厌众心，谥武曰刺侯。子况嗣。平帝崩，莽因居摄，后僣帝位。

▲叔文播教，变风为雅。道洽化迁，我实西鲁。

张宽，字叔文，成都人也。蜀承秦后，质文刻野，太守文翁遣宽诣博士东受七经，还以教授，于是蜀学比于齐、鲁，巴、汉亦化之。景帝嘉之，命天下郡国皆立文学，由翁唱其教，蜀为之始也。宽从武帝郊甘泉泰畤，过桥，见一女子裸浴川中，乳长七尺，曰：“知我者，帝后七车。”適得宽车。对曰：“天有星主祠祀，不齐洁，则作女令见。”帝感寤，以为扬州刺史。复别蛇莽之妖。世称云“七车张”。作《春秋章句》十五万言。

▲长卿彬彬，文为世矩。

司马相如，字长卿，成都人也。游京师，善属文，著《子虚赋》而不自名。武帝见而善之，曰：“吾独不得与此人同世。”杨得意对曰：“臣邑子司马相如所作也。”召见相如。相如又作《上林赋》，帝悦，以为郎。又上《大人赋》以风谏；制《封禅书》，为汉辞宗。官至中郎将。世之作辞赋者自杨雄之徒咸则之。

▲王渊艳丽，蔚若华圃。

王褒，字子渊，资中人也。以高才文藻侍宣帝。初为王襄作《乐职》、《中和》颂，宣帝时，又上《甘泉》、《洞箫》赋。帝善之，令宫人诵之。为谏大夫，卒。

▲子山翰藻，遗篇有序。

杨终，字子山，成都人也。年十三，已能作《雷赋》，通屈原《七谏》章。后坐太守徙边，作《孤愤》诗。明帝时，与班固、贾逵并为校书郎，删《太史公书》为十馀万言，作《生民》诗，又上《符瑞》诗十五章，制《封禅书》，著《春秋外传》十二卷，《章句》十五万言，皆传于世者。

▲少迁猛毅，垂勋三邦。

陈立，字少迁，临邛人也。成帝时，牂柯有乱，大将军王凤荐立为太守，克平祸乱。徙守巴郡，秩中二千石，治有尤异。又徙天水太守，为天下最，天子赐黄金四十斤。入为左曹、卫将军护军都尉。

▲世公赋政，祥瑞来同。

王阜，字世公，成都人也。太守第五伦察举孝廉，为重泉令，有鸾鸟集于文学十馀日。迁益州太守，神马出滇池河，甘露降，白乌见，民怀之如父母。

▲猗欤文父，叡发幼童。德澹会稽，道崇辟雍。

张霸，字伯饶，谥曰文父，成都人也。年数岁，以知礼义，诸生孙林、刘固、段著等宗之，移家其宇下。启母求就师学，母怜其稚，对曰：“饶能。”故字伯饶也。为会稽太守，拨乱兴治，立文学，学徒以千数，风教大行，道路但闻诵声，百姓歌咏之。致达名士顾奉、公孙松、毕海、胡母官、万虞先、王演、李根，皆至大位。在郡十年，以有道徵，拜议郎，迁侍中。遂授霸五更，尊礼于太学。年老卒，葬河南。

▲少府委迟，作卿作师。

赵典，字仲经，成都人。太尉戒子也。与颍川李膺等并号“八俊”。三为侍中，自乐禄俸施贫。方授国师，未拜，病卒。

▲何、杨研神，贯奥入微。

何英，字叔俊，郫人也。杨由，字哀侯，成都人也。二子学通经纬。英著《汉德春秋》十五卷。孙汶，字景由，亦深学。初徵，上日食盗贼起，有效。为谒者，京师旱，请雨，即澍。迁犍为属国。著《世务论》三十篇。卒。杨由为太守廉范文学，范称能治。由言当有贼发。顷之，广柔羌反，寇杀长姚超。乡人冷丰赍酒侯之，值客，未内，由为知其多少。又言，人当致果，其色赤黄，果有送甘橘者。大将军窦宪从太守索《云气图》，由谏莫与，寻宪受诛。其明如此。著书十篇而卒。

▲司农明允，国宪是维。

任昉，字文始，成都人也。初为叶令，治奸贼七十馀人。迁梁相、尚书令，清身检下。大将军梁冀惮之，出为魏郡，徙平原，岁出租税百万。冀诛，复入为尚书令、司隶校尉，迁大司农，卒。弟恺，徐州刺史，亦有治名。昉父循，字伯度，为长沙太守，得其父，时为五官，事在精通也。

▲翁君美秀，牧后寤机。

何霸，字翁君，司空武兄也。为郡户曹。刺史王尊将之官，移诸郡不得遣迎，唯霸白太守宜往，太守遣霸。尊大怒。霸对曰：“太守遣霸，非修敬也，以去京师久，迟知朝廷起居耳。”尊遽下车，持节对之。因奇霸容止，辟为别驾，举秀才，为属国、中郎将。弟显，颍川太守。兄弟五人皆有名。

▲伯骞推贤，求善如饥

柳宗，字伯骞，成都人也。初结九友共学，号“九子”。及为州郡右职，务在进贤。拔致求次方、张叔辽、王仲曾、殷智孙等，终至牧守。州里为谚曰：“得黄金一笥，不如为伯骞所识。”举茂才，为美阳令。

▲文侯颙卬，极位台衡。

文侯赵戒，字志伯，少府典父也。父定，以游侠称。戒，顺、桓帝之世历司徒、太尉，登特进。屡居公辅，免忧患于无妄之世。告归于蜀，薨家。

▲太尉颉颃，志振颓纲。

赵谦，字彦信，戒孙也。历位卿尹，初平元年为太尉。时董卓秉政，欲迁天子长安。谦与司空荀爽固谏，卓不听，以为车骑将军。奉大驾西幸，封洛亭侯，拜司隶校尉。忤卓指，免。讨白波贼有功，封郫侯，进司徒，免。拜尚书令，太仆。三年，薨，谥曰忠侯。

▲司徒继踵，僶俛权横。

赵温，字子柔，谦弟。以侍中同舆辇西迁，封江南亭侯。兄亡，初平四年拜司空，未期，进司徒，当世荣之。时车骑将军李傕与董承、张济等争权，数迁移天子，温以书切责于傕。天子闻，为寒心。寻曹公入，徙天子都许，政出诸侯，礼待温。居公位十五年。建安十三年薨。

▲犹操道柄，董、李是让。

让，责也。董卓、李傕凶擅，谦、温干之。初，文侯与李固、胡广议立清河王蒜，而冀欲立蠡吾侯，赵戒胁而从之，使李固枉死。君子以为卓、傕之恶甚于梁冀，谦摩卓之牙，温弄傕之爪，虽逼权势，以道陈训，贤其祖远矣。

▲侍中授命，分节亦彰。

常洽，字茂尼，江原人也。自荆州刺史迁京兆尹、侍中、长水校尉，以兵卫大驾西幸。傕等作难，常侍卫天子左右，为傕所杀。

▲蛮夷猾扰，倡乱南疆。子恭要传，丑秽于攘。

杨竦，字子恭，成都人也。元初中，越巂、永昌夷反，残破郡县，众十馀万。刺史张乔以竦勇猛，授从事，任平南中。竦先以诏书告喻，不服，乃加诛。杀虏三万馀人，获生口千五百人，财物四千万，降夷三十六种；举正奸浊长吏九十人，黄绶六十人。南中清平。会被伤卒。乔举州吊赠，列画东观。

▲伯春、孟元，匡正时君。

张充字伯春，李，字孟元，江原人也。充为治中从事。时刺史恃豪，每见从事，布席地坐，己自安高床上。充入閤，不肯进。刺史寤，乃更礼从事。刺史辟公孙特、大姓犍为李威、桥稚充曹。时有水灾，伦受刺史指，以江中斗平，不足表闻，固争之。后刺史至，与伦不平，求郡短，劾伦不言水灾。对以诏书：上灾异不得由州。伦迁司空，辟掾。

▲杨罗为令，遗爱在民。

杨班字仲桓，成都人也，罗衡字仲伯，郫人也，俱师徵士何幼正。班为不韦、茂陵令，治化浃洽。徙西城、郎中令，号时名宰。衡为万年令，路不拾遗，人家牛马皆系道边，曰：“属罗公。”三府争辟，拜广汉长，二县皆为立祠。

▲小伯温恭，预图息纷。

陈湛，字小伯，成都人也。历使蓉令，民皆怀服。州辟治中从事。广汉太守遣子诣州修欢交，使君欲纳；湛谏不可失《羔羊》义，使君从之。后有言州郡私交者，考之无得，乃明也。

▲孟由至孝，遐叶睎风。

禽坚，字孟由，成都人也。父信为县吏，使越巂，为夷所得，传卖历十一种。去时，坚方妊六月；生，母更嫁。坚壮，乃知父湮没，鬻力佣赁，求碧珠以求父。一至汉嘉，三出徼外，周旋万里，经六年四月，突瘴毒狼虎，乃至夷中得父。父相见悲感，夷徼哀之。即将父归，迎母致养。州郡嘉其孝，召功曹，辟从事，列上东观。太守王商追赠孝廉，令李苾为立碑铭，迄今祠之。

▲仲昱免师，

仲昱，成都人也。少受学于严季后。季后为汶江尉，书呼仲昱，仲昱许十月往。会夷反断道，仲昱期于往。经度六七，几死。数年，卒得至汶江，为季后陈策，俱得免难，远近叹之。

▲叔本慕仁。

任末，字叔本，繁人也。与董奉德俱学京师，奉德病死，推鹿车送其丧。师亡身病，赍棺赴之，道死，遗令敕子载丧至师门，叙平生之志也。

▲伯禽证将，

朱普，字伯禽，广都人也。为郡功曹。太守与刺史王冀有隙，枉见劾。普诣新都狱，掠笞连月，肌肉腐臭，恶同死人，证太守无事。敕其子曰：“我死，载丧诣阙，使天子知我心。”事得清理，普以烈闻。

▲文寺代君。

李磬，字文寺，严道人也，为长章表主簿。旄牛夷叛，入攻县，表仓卒走，锋刃交至。磬倾身捍表，谓虏曰：“乞杀我，活我君。”虏乃杀之，表得免。太守嘉之，图象府庭。

▲在三义敦，终始可称。

人生于三，事之若一，君、父、师也。言人靡不有初，鲜克有终，普、磬可谓能终始也。

▲炎光中微，巨、述僣乱。

炎，火光也，汉以火德王。自高祖至平帝十二世，国嗣三绝。平帝早崩，安汉公王莽字巨君遂篡天子位，称新室皇帝。而茂陵公孙述字子阳，为莽导江卒正，遂僣号于蜀。

章、王刎首。　章明，字公孺，新繁人也。王皓，字子离，江原人也。明为太中大夫。莽篡位，叹曰：“不以一身事二主。”遂自杀。皓为美阳令，去莽归蜀。公孙僣号，使使聘之。皓乃自刎，以头付使者。述惭怒，诛其妻子。

侯刚哭汉。　刚字直孟，繁人也，为郎。见莽篡位，佯狂，负木斗守阙号哭。莽使人问之。对曰：“汉祚无穷，吾宁死之，不忍事非主也。”莽追杀之。

▲公卿绝脰，亦蹈节贯。

王嘉，字公卿，江原人也。为郎，去莽还蜀。公孙述先闭其妻子，使人徵之。嘉闻王皓死，叹曰：“吾后之哉！”亦自杀。述惭，贳其妻子。

▲罗生美至，思济艰难。述方遂非，残彼贞干。

罗衍，字伯纪，成都人也。为述郎，说尚书解文卿、郑文伯使谏述降汉，为子孙福。解、郑从之。述怒，闭二子于薄室六年，二子守志不回，遂幽死。衍卒察孝廉，徵博士。

▲刘主割据，资我英俊。鸿胪渊通，与道推运。

何宗，字彦若，郫县人也。通经纬、天官、推步、图谶，知刘备应汉九世之运，赞立先主。为大鸿胪，方授公辅，会卒。

▲君肃矫矫，颖类倬群。

何祇，字君肃，宗族人也。初，犍为杨洪为太守李严功曹，去郡数年，以为蜀郡，严犹在官。祇为洪门下书佐，去郡数年，以为广汉，洪犹在官。是以西土咸服诸葛亮之能揽拔秀异也。祇徙犍为太守，卒。

▲辅汉朗捷，服时之勤。

张裔，字君嗣，成都人也。汝南许文休称其才“锺元常辈也”。为辅汉将军，丞相长史。丞相北征，居府统事，足食足兵。

▲太常清密，邃远钩深。

杜琼，字伯瑜，成都人也。师事任定祖，通经纬术艺，为太常。沈默慎密，称诸生之淳。

▲休休众彦，殊涂同臻。金声玉振，蜀之球琳。

休休，美也。众彦，言此四十三人也。《易》曰：殊涂同归，百行齐致。贵于流光显称，扬名垂世。此四十三人者，虽立行不同，俱以垂美，如金玉之音器，为世名宝。

述蜀郡人士。

▲敬司穆穆，畅始玄终。

敬，司马氏女，五更张伯饶妻也。霸前妻有三男一女，敬司产一男。抚教五子，恩爱若一。霸卒，葬河南，敬司与诸子还蜀。疾病，遗令告诸子曰：“舜葬苍梧，二妃不从。汝父在梁，吾自在蜀，亦各其志，勿违吾敕也。”遂葬蜀。子光超禀母教，为聘士也。

▲叔纪婉娩，十媛仰风。

叔纪，霸女孙也，適广汉王遵。至有贤训，事姑以礼。生子商，海内名士。广汉周干、古朴、彭勰、汉中祝龟为作颂，曰：“少则为家之孝女，长则为夫之贤妇，老则为子之慈亲。终温且惠，秉心塞渊，宜谥曰孝明惠母。”

▲公乘氏张，两髦义崇。

公乘会妻，广都张氏女也。夫早亡，无子，姑及兄弟欲改嫁之，张誓不许，而言之不止。乃断发割耳，养会族子，事姑终身。

▲助陈抚孩，节笃分充。

助陈，临邛陈氏女，犍为杨凤珪妻也。凤珪亡，养遗生子守节，兄弟必欲改嫁，乃引刀割咽，几死。宗族骇之，遂全其义。

▲二常茕茕，颓构再隆。

元常、靡常，江原人也。元常，广都令常良女，適广汉便敬宾，早亡。元常无子，养宾族子。父母欲嫁，乃祝刀誓志而死。靡常，仲山女，適成都殷仲孙。家遭疫气死亡，惟靡常在。十八，收葬诸丧，养遗生子，立美成家。

▲纪常哀哀，精感昭融。

纪常，常侍常洽女，赵侯夫人也。父遇害长安，其二兄皆先没，遣父门生翟登、张顺迎丧。时寇贼蜂起，昼夜悲哀，顺、登得将丧无恙还，时人皆以纪常精诚所感。

▲贡罗誓志，

贡罗，郫罗倩女，景奇妻也。奇早亡，无子。父愍其年壮，以许同郡何诗。贡罗白书誓父不还家。父乃使诗白州，州告县逼遣之。罗乃诉州，刺史高而许之。

▲玹何忘生。

玹何，郫何氏女，成都赵宪妻也。宪早亡，无子，父母欲改嫁。何恚愤自幽，乃不食，旬日而死。郡县为立石表。

▲昭仪殉身。

昭仪，繁张氏女，广汉朱叔贤妻也。贤为郡督邮。建安十九年，刘主围刘璋于成都，贤坐谋外降诛。璋以昭仪配兵将，见逼，昭仪自杀。三军莫不哀叹。

▲二姚见灵。

广柔长郫姚超二女妣、饶，未许嫁，随父在官。值九种夷反，杀超，获二女，欲使牧羊。二女誓不辱，乃以衣连腰自沈水中死。见梦告兄慰曰：姊妹之丧当以某日至溉下。慰寤，哀愕，如梦日得丧。郡县图象府庭。

▲峨峨淑媛，表图铭旌。

淑，善；媛，婉娩也。言此十二女皆图象列传。

述蜀郡列女。

右蜀郡士女赞第一。

凡五十五人。

◎巴郡士女阙







卷十（中）

先贤士女总赞中

◎广汉士女

▲讲学冲邃，洙、泗是睎。胤帝绍圣，庶熙畴咨。

杨宣，字君纬，什邡人也。少受学于楚国王子张，天文、图纬于河内郑子侯，师杨公叔，能畅鸟言，长于灾异，教授弟子以百数。成帝徵拜谏大夫。帝无嗣，宣上封事，劝宜以定陶恭王子为太子，帝从之，出宣为交州牧。太子即位，为哀帝。拜河内太守，徵太仓令。上言宜封周公、孔子后，帝从之，封周公后公孙相如为褒鲁侯，孔子后孔均为褒成侯。又荐辽东王纲、琅琊徐吉、太原郭越、楚国龚胜等宜赞隆时雍。平帝时，命持节为讲学大夫，与刘歆共校书。居摄中卒。门生河南李吉、广汉严象、赵翘等皆作大儒。

▲长伯抚遐，声畅中畿。析虎命邦，绰有馀徽。

郑纯，字长伯，郪人也。为益州西部都尉。处地金银、琥珀、犀象、翠羽出，作此官者皆富及十世。纯独清廉，毫毛不犯，夷汉歌叹。表闻，三司及京师贵重多荐美之。明帝嘉之，乃改西部为永昌郡，以纯为太守。在官十年卒，列画颂东观。

▲三老泱泱，实作父师。

杨统，字仲通，新都人也。事华里先生炎高，高戒统曰：“汉九世王出图书与，卿適应之。”建武初，天下求通《内谶》二卷者不得。永平中，刺史张志举统方正。司徒鲁恭辟掾，与恭共定音律，上家法章句及二卷解说。迁侍中、光禄大夫。以年老道深，养于辟雍，授几杖为三老，卒。《内谶》二卷竟未详。

▲平仲淑道，殆乎庶几。

王祐，字平仲，郪人也。少与雒高士张浮齐名，不应州郡辟命。司隶校尉陈纪山，名知人，称祐天下高士。年四十二卒。弟获志其遗言，撰《王子》五篇。东观郎李胜，文章士也，作诔，方之颜子，列画学官。

▲文父明洞，探赜索微。

杨序，字仲桓，统仲子也。道业侔父，三司及公车连徵辟，拜侍中。上言西方及荆、扬、交州当兵起，人民疫蝗，洛阳大水，宫殿当灾，三府当免，近戚谋变，皆效验。大将军梁冀秉权，自退去。授门徒三千人。本初元年及建和中，特徵聘，不行。年八十三卒。天子痛惜，诏谥曰文父。弟子雒昭约节宰、绵竹寇欢文仪、蜀郡何苌幼正、侯祈升伯、巴郡周舒叔布及任安、董扶等皆徵聘辟举，驰名当世。

▲元章玄泊，韬光匿辉。

段翳，字元章，新都人也。明经术，妙占未来。尝告大渡津吏曰：某日当有诸生二人荷担问翳舍处者，幸为告之。后竟如其言。又有人从冀州来学积年，自以精究翳术，辞去。翳为筒作书，封头与之，告曰：“有急发之。”至葭萌争津，吏挝从者头，诸生发筒，筒中有书曰：“到葭萌争津破头，以膏裹之。”生乃喟然知不及翳，还更精学。翳常隐匿，不使人知。门人皆号夫子。

▲稚子奕奕，古之畏爱。

王涣，字稚子，郪人也。初为河内温令，路不拾遗，卧不闭门。民歌之曰：“王稚子，世未有，平徭役，百姓喜。”迁兖州刺史，部中肃清。徵拜侍御史、洛阳令。聪明惠断，公平廉正，抑强扶弱，化行不犯，发奸擿伏，忽若有神，京华密静，权豪畏敬。元兴元年卒。百姓痛哭，二县吊丧，行人商旅，莫不祭之。贾胡左威，遭其清理，制服三年。洛阳弦歌之，为立祠。天子悼惜，每下诏书德令，必赐后嗣，与卓茂等为伍。

▲敬伯恺悌，树德播惠。

王堂，字敬伯，郪人也。初临巴郡，进贤达士，举孝子严永、隐士黄错及张璊、陈髦，民为立祠。徙任右扶风，政教严明。帝舅车骑将军阎显、大将军窦宪，中常侍江京等嘱讬，辄拒之。白鹿见象，不以为祥。徙鲁相，又徙汝南守，举陈蕃为功曹，应嗣司隶校尉，号知人之鉴。

▲叔宰济济，以礼进退。

冯颢，字叔宰，郪人也。少师事杨仲桓及蜀郡张光超，后又事东平虞叔雅。初为谒者，威仪济济；为成都令，迁越巂太守，所在著称。为梁冀所不善，冀风州追迫之，隐居。作《易章句》及《刺奢说》，修黄老，恬然终日。

▲大匠奇畅，妙监玄察。尽言规世，祇以陨越。

翟酺，字子超，雒人也。少事段翳，以明天官为侍中、尚书。常见太史令孙懿，歔欷涕泣曰：“图书有贼臣孙登，将以才智为黄门所害，君表相应之，是以凄怆。”后为京兆尹、光禄大夫、将作大匠，上言汉四百年当有弱主闭门听政，数在三百年之间。荐故太尉庞参、故司徒李郃明通三才，忠正可以辅世。所言每指利疾，权贵诬酺及尚书令高堂芝交构，免死。著《援神契经说》，卒家。

▲司隶聪敏，奋名后叶。

郭贺，字乔卿，雒人也。初为太守黄幸户曹。幸有事，与汉中太守李荣俱被徵。贺劝幸星行诣诏狱自归，得免；荣稽留，诏杀之。由是显名。太守蔡茂命为主簿。茂梦坐大殿极上，得嘉禾三穗，以问贺，对曰：“明府位当至三公。”旬月，茂迁司徒。表贺明律令，稍迁侍中、尚书仆射、司隶校尉、荆州刺史。百姓歌之曰：“厥德仁明郭乔卿。”明帝南巡狩，善其治，赐三公服，去襜露冕，使百姓见之，以彰有德。徵河南尹，卒。天子痛惜，赐钱三十万。

▲镡、蔡翩翩，交友惟贤。

镡显，字子诵，郪人也。蔡弓，字子骞，雒人也。俱携手共学，冬则侍亲，春行受业。与张霸、李郃、张皓、陈禅为友，共师司徒鲁恭。显又与王稚子同见察孝于太守陈司空，历豫州刺史、光禄大夫、侍中、卫尉。弓为庐江太守，徵拜议郎。而霸、郃、皓、禅皆至公卿。

▲两李丽采，文藻可观。

李尤字伯仁，李胜字茂通，雒人也。侍中贾逵荐尤有相如、杨雄之才，明帝召作东观、辟雍、德阳诸观赋铭、《怀戎颂》、百二十铭，著《政事论》七篇，帝善之。拜谏大夫、乐安相。后与刘珍共撰《汉纪》。孙充，有文才。胜为东观郎，著赋、诔、论、颂数十篇。

▲宪父悬车，

王稚，字叔起，堂幼子也。屡拒孝廉，公府十五辟，公车徵，及授二千石，徵以太常，终不诣。年八十一卒。门人录其本行，谥曰宪父。癸未诏书以安车聘请，会已亡。

▲徵君肥遯。

冯信，字季诚，郪人也。郡三察孝廉，州举茂才，公府十辟，公车再徵，不诣。公孙述时，讬目青盲，侍婢奸其前，阳不觉。述卒，以年老不出。

▲董、任循志，束帛戋戋。

董扶字茂安，任安字定祖，绵竹人也。家居教授，弟子自远而至。扶初应贤良方正，诣京师。宰府十辟，公车三徵，再举有道，为侍中。观汉将乱，求为属国，还蜀。安察孝及茂才，公府辟，公车徵，皆不诣，卒布衣。弟子杜微、何宗、杜琼皆名士，至卿佐。

▲文表汜博，提携士彦。

王商，字文表，郪人也。博学多闻。州牧刘璋辟为治中，试守蜀郡太守。荆州牧刘表、大儒南阳宋仲子远慕其名，皆与交好，许文休称商“中夏王景兴辈也。”商劝璋揽奇拔隽，甚善匡救。荐致名士安汉赵韪及陈实盛先、垫江龚杨、赵敏、黎景、阆中王澹、江州孟彪，皆至州右职、郡守。又为严、李立祠，正诸祀典。在官十年而卒。

▲超类拔萃，实惟世信。

刘宠，字世信，绵竹人也。出自孤微。以明《公羊春秋》上计阙下，见除成都令，政教明肃。时诸县多难治，乃换宠为郫令，又换郪、安汉，皆垂绩。还在成都，迁牂柯太守。初乘一马之官，布衣疏食，俭以为教。居郡九年，乘之而还，吏人为之立铭。王商、陈实，当世贵士，皆与为友。

▲节英亢烈，仰诉鼎臣。

段恭，字节英，雒人也。少周流七十馀郡，求师受学，经三十年。兄事冯翊骆异孙、泰山彦之章、渤海纪叔阳，遂明天文二卷。东平虞叔雅学绝高当世，遂游于蜀，恭以朋友礼待之。后为上计掾，会有司劾太尉庞参兼举茂才、孝廉。参性忠正亮直，为贵戚所摈，以恚发病，远近称冤。恭不能耐其枉，亢疏表参忠直，不当以谗佞伤毁忠正。帝悟，即日召西曹掾问疾，寻羊酒慰劳参忠。

▲士游孝淳，感物悟神。

姜诗，字士游，雒人也。事母至孝。母欲江水及鲤鱼脍，又不能独食，须邻母共之，诗常供备。子汲江溺死，秘言遣学，不使母知。于是有涌泉出于舍侧，有江水之香，朝朝出鲤鱼二头，供二母之膳。其泉灌田六顷，施及比邻。公孙述平后，东精为贼，掠害，不敢入仕泔。时大荒饥，精致米肉与诗，诗埋之。永平三年，察孝廉，明帝诏曰：“大孝入朝，孝廉一切皆平之。”除江阳、符长，所居乡皆为之立祠。

▲少林阴德，阳报是甄。

王忳，字少林，新都人也。游学京师，见客舍有一书生困病，忳隐视，奄忽便绝。有金十斤，忳以一斤买棺木，九斤还要下葬埋之。后为大渡亭长，大马一匹来入亭中，又有绣被一领飞堕其前，人莫识者，郡县以畀忳。后乘马到雒县，马牵忳入他舍。主人问忳所由得马，忳具说其状，并及绣被。主人怅然曰：“卿何阴德而致此？”忳说昔埋书生事。主人惊曰：“是我子也，姓金名彦，卿乃葬之，不报，天彰卿德。”辟举茂才，除郿令。宿斄亭中，数有人为鬼所杀。忳上楼，夜半有女子称冤，曰：“妾，涪令妻也，当之官，宿此，枉为亭长所杀，大小二十口埋在楼下，夺取财物。”忳曰：“汝何故以恒杀人？”女子曰：“妾不得白日，惟依夜愬，人眠不肯应，恚，故杀之。”初来时，言无衣，忳以衣衣之，言讫投衣而去。旦召游徼诘问，具服。即收同谋十馀人杀之，送涪令丧还乡里。当世称之。

▲仲鱼谦冲。

羊期，字仲鱼，郪人也。父为交州刺史，卒官。期迎丧，不敢取官舍一物。郡三察孝廉，公府辟，州别驾，皆不应。太守尹奉弃刑名，行礼乐，请为功曹；刺史必欲借期自佐，不得已，为别驾。后为太守孙宝、蔡茂、祋讽功曹。当欲渡津，津吏滞，停车待之三日；将宿中亭，中有县吏，引车避之。为野王令。

▲云卿安贫。

朱仓，字云卿，什邡人也。受学于蜀郡张宁，餐豆屑饮水以讽诵。同业怜其贫，资给米肉，终不受。著《河洛解》。家贫，恒以步行。为郡功曹。每察孝廉，羞碌碌诣公府试，不就。州辟治中从事，以讽咏自终。

▲伯式玄照，

折像，字伯式，雒人也。其先张江为武威太守，封南阳折侯，因氏焉。父国为郁林太守。家赀二亿，故奴婢八百人，尽散以施宗族，恤赡亲旧，葬死吊丧。事东平虞叔雅，以道教授门人，朋友自远而至。时人为谚曰：“折氏客谁？朱云卿、段节英，中有佃子赵仲平，但说天文论五经。”

▲孟宗当仁。

杜真，字孟宗，绵竹人。诵书百万言。兄事翟酺。酺免后，尚书令与司隶校尉枉劾之，复徵诣狱。真上章救之，受掠笞六百，狱中明酺无事，京师壮之。以汉道微，散财施宗族，不应公府辟命。及辟，长吏候迎，每交于门，乃断发以自绝。

▲味道好施，清风迈伦。

赞仲鱼以下也。

▲汉儒请雨，精感庆云。

谅辅，字汉儒，新都人。为郡五官掾。时天大旱，请雨不降，辅出祷祈，乃积薪祝神曰：“不雨则欲自焚，为贪叨吏谢罪百姓。”言终暴雨。

▲韩揆义烈，

韩揆，字伯彦，绵竹人也。为令锜裒主簿。值黄巾贼入界，扶裒走入草中。裒遣求隐翳处，未还，裒为贼所得，见害。揆殡殓葬埋讫，诣从事贾龙求兵讨贼。贼破，曰：“本报令君，而苟自活，非忠。”乃自杀。

▲乔云勇震。

左乔云，绵竹人也。少为左通所养为子。通坐任徒，徒逃，吏欲破通膑。通无壮子，故为吏所侵。乔云时年十三，喟然愤怒，以锐刀杀吏，解通走。将令出追，初闻，以为壮士，及知是小儿，为之流涕。

▲杨宽证将，烈播友人。

宽字叔仲，新都人也。父斌证令万世，太守祋讽以忠义状闻。宽为郡吏，乡人马闰章言太守五方，宽与兄皆诣狱证之，得理。后方当迁南郡，闰复章之。宽乃发闰赃私事，闰伏罪。友人汝锟为张明所杀，宽怒，缚明送锟家，使自谢之也。

▲甯叔执仇，

甯叔，字茂泰，广汉人，与友人张昌共受业太学。昌为河南大豪吕条所杀，叔杀条，自拘河南狱。顺帝义而赦之。

▲张复师雠。

张钳，字子安，广汉人也。师事犍为谢裒。裒死，负土成坟。三年，裒子为人所杀。钳复其雠，自拘武阳狱。会赦，免，当世义之。

▲贾为士死，分侔虞、朱。

贾栩，字元集，什邡人也。雒孟伯元为父复仇，闻栩名，往投之。雒县追伯元踪，栩叹曰：“士以义遇我，岂可倍哉！杀雒县，必移什邡，负我君。”乃自杀。李胜诔之，以方虞卿、鲁之朱家。

▲郭玉通术，盖亦所修。

郭玉字通直，新都人也。明方术，伎妙用针，作《经方颂说》。官至太医丞、校尉。

▲爰迄刘氏，司农含章。爽朗翠粲，观国之光。

秦宓，字子敕，绵竹人也。初，隐遁不应州郡之命，丞相亮领益州牧，选为别驾、中郎将。吴使张温将反命，亮率百官饯之。温与宓语，答问若响应声，辞义雅美。温大敬服，以为蜀之有宓，犹鲁有仲尼也。迁长水校尉、司农。宓甚有通理，弟子谯周具传其业。

▲李、王四子，并作琳琅。

李朝字伟南，弟邵字永南，郪人也。王士字义强，从弟甫字国山，文表诸弟也。先主领牧，朝为别驾。群下上先主为汉中王，其文朝所造也。后丞相亮府辟西曹掾。亦有文才，兄弟三人号“三龙”。士历宕渠、犍为、益州太守。甫善言议人流，有美称，自绵竹令为州右职。

▲优游容与，特进太常。

镡承，字公文，郪人也。历郡守、州右职，为少府、太常。时费、姜秉政，孟光、来敏皆栖迟，承以和独立，特进之也。

▲从事烈至，谏君刎首。

王累，新都人也。州牧璋从别驾张松计，遣法正迎先主，主簿黄权谏，不纳。累为从事，以谏不入，乃自刎州门，以明不可。

▲郑度进规，忠谋莫受。虽云天时，抑由人咎。

度，绵竹人也。先主自葭萌南攻，说牧璋曰：“左将军悬军袭我，野谷是资。急驱巴西、梓潼民内涪水以南，一切烧除野谷，固垒待之。彼请战不许，久无所资，不过百日，必当面缚。”先主闻而恶之。璋不纳。言虽在天，亦由璋之愚。

▲永年负才，自丧世主。

彭羕，字永年，广汉人。有俊才。刘璋时坐事为徒。及先主入，自讬庞统，为州右职。失先主意，左迁江阳太守。羕望。诸葛亮以为心大志广，难可保，劝先主因事诛之。

▲汉南哽哽，逃卺其守。

李邈，字汉南，邵兄也，牧璋时为牛鞞长。先主领牧，为从事。正旦命行酒，得进见，让先主曰：“振威以将军宗室肺腑，委以讨贼，元功未效，先寇而灭。邈以将军之取鄙州，甚为不宜也。”先主曰：“知其不宜，何以不助之？”邈曰：“匪不敢也，力不足耳。”有司将杀之，诸葛亮为请，得免。久之，为犍为太守、丞相参军、安汉将军。建兴六年，亮西征，马谡在前，败绩，亮将杀之。邈谏以“秦赦孟明，用霸西戎；楚诛子玉，二世不竞。”失亮意，还蜀。十二年，亮卒，后主素服发哀三日。邈上书曰：“吕禄、霍禹未必怀反叛之心，孝宣不好为杀臣之君，直以臣惧其逼，主畏其威，故奸萌生。亮身杖强兵，狼顾虎视，‘五大不在边’，臣常危之。今亮殒殁，盖宗族得全，西戎静息，大小为庆。”后主怒，下狱诛之。

▲诜诜彦造，或哲或友。昭德音芳，垂名厥后。

总赞此四十六人也。

述广汉人士。

▲任母治内，子成名贤。

任安母姚氏也。雍穆闺门，早寡，立义资安，遂事大儒。安教授，每为赈恤其弟子，以慰勉其志，于是安之门生益盈门。

▲庞行养姑，妇师之先。

庞行，姜诗妻也。事姑，昼夜纺绩，以给供养。子汲江溺水死，秘言遣诣学。常作冬夏衣投水中，讬言寄与子。诗呼妻，使为姑舂，应命迟，见遣；不敢远去，游于外供给，因邻母致姑。姑敕还。

▲依依义旧，抗疏拜庭。诚感世主，徙女辍刑。

义旧，狄道长姜穆女，绵竹司马雅妻也。既许婚，父坐事徙朔方。雅就婚，死，雇人送其丧。寻父母死朔方，义旧独与弟孤居十年。士大夫求，终不肯。乃上疏自讼，求还乡里。天子愍悼，下朔方使送；遂下诏书，定律令：女已许嫁，不得从父母徙。

▲纪配断指，以章厥贞。

纪配，广汉殷氏女，廖伯妻也。年十六，適伯。伯早亡，以己有美色，虑人求己，作诗三章自誓心。而求者犹众，父母将许，乃断指明情，养子猛终义。太守薛鸿图象府庭。

▲彭、王、进娥，残体令诚。

彭非，广汉王辅妻也。王和，新都人，便敬妻也。李进娥，郪人，冯季宰妻也。辅早亡，叔父欲改嫁非，乃诣太守五方，截发自誓。敬亦早亡，和养孤守义。蜀郡何玉因媒介求之，兄晓喻以“公族可凭”。和恚，割其一耳。季宰亦早亡，父母欲改嫁，进娥亦剪发自誓，各养子终义。

▲正流自沈，玉洁冰清。

正流，广汉李元女、杨文妻也。適文，有一男一女，而文没，以织履为业。父欲改嫁，乃自沈水中，宗族救之，几死，得免。太守五方为之图象。

▲相乌、袁福，义不存生。

相乌，德阳人，袁稚妻也。十五適稚，二十稚亡，无子。父母欲改嫁之，便自杀。袁福，亦德阳人，王上妻也。有二子。上以丧亲过哀死，福哀感终身。父母欲改嫁，乃自杀。

▲汝氏世胄，由妇谦柔。

汝敦妻某。敦兄弟共居，有父母时财，嫂心欲得，妻劝送与兄。敦尽让田宅奴婢与兄，自出居。后敦耕，得金一器，妻复劝送与兄，夫妻共往。嫂性恡啬，谓欲借贷，甚不悦；及见金，踊跃。兄感悟，即出妻，让财还弟；弟不受，相让积年。后并察孝廉，世为冠族。

▲思媚列媛，美称惟休。

总赞十一人也。

述广汉列女。

右广汉士女赞第三。

凡五十七人。

◎犍为士女

▲王延河平，纂禹之功。

王延世，字长叔，资中人也。建始五年，河决东邵，氾滥兖、豫四郡三十二县，没官民屋舍四万所。御史大夫尹忠以不忧职致河决，自杀。汉史案图纬，当有能循禹之功，在犍柯之资阳，求之正得延世。徵拜河堤谒者，治河。以竹落长四丈，大九围，夹小船，载小石治之。三十六日堤防成。帝嘉之，改年曰河平，封延世关内侯，拜光禄大夫，仍赠黄金百斤。

▲文伯习礼，继武孙通。

董钧，字文伯，资中人也。少受业于鸿胪王临。永平初，议天地宗庙郊祀仪礼，钧与太常定其制；又定诸侯王丧礼。历城门校尉、五官中郎将，以儒学贵，称继叔孙通。

▲张公执宪，克智克聪。极位青紫，实作司空。

张皓字叔明，武阳人也。以文聪明，辟大将军掾，迁尚书仆射，彭城相，进隐士闾丘迁等，徵拜廷尉。延光三年，安帝将废太子为济阴王。皓与太常桓焉、太仆来历争之，安帝不许。及安帝崩，济阴得立，为顺帝，以皓为司空。久之，免，复徵为廷尉。清河赵腾坐谤讪当诛，所引八十馀人。皓以圣贤明义争之，咸称平当。

▲子鸾司京，桴鼓不鸣。

赵旂，字子鸾，资中人也。初临甘陵、弘农郡，甚善治民；徵尚书，迁司隶校尉。时梁冀子弟放恣，旂以法绳之，不敢为非。京师肃清，桴鼓不鸣。

▲孟文翘翘，丕显有成。

杨涣，字孟文，武阳人也。以清秀博雅，历台郎、相，稍迁尚书、中郎、司隶校尉。甚有嘉声美称。

▲伯邳正直，耀祖扬声。

杨淮，字伯邳，涣孙也。初为郡守，太尉李固荐淮累世忠直，拜尚书。太傅陈蕃表为河东，入为尚书令。奏书治南阳太守曹麻、颍川太守曹腾、济南太守孙训等子弟依讬形势，淫纵，徵廷尉治罪。训，梁冀妇家子也，于是权贵惮之。又荐朱禹、盛精、滕延为尚书，陆稠为郡守，皆名士也。桓帝即位，拜河南尹，迁司隶校尉。冀叔父梁忠为执金吾，不朝正初，劾奏之，朝士服其公亮。徙将作大匠。

▲翁君将命，迺播其名。

杨莽，字翁君，武阳人。为功曹。刺史王尊当之州，移书诸郡不得遣迎。惟犍为遣莽，蜀郡遣何霸，巴郡遣严尊。尊大怒。莽前对曰：“使君不使奉迎，谦也；太守承迎，敬也；谦敬，上下之节，不可毕也。”尊乃欣然。请辟别驾，举茂才，官至扬州刺史。

⌒揞君遯世，

费贻，字奉君，南安人也。公孙述时，漆身为厉，佯狂避世。述破，为合浦守。蜀中歌之曰：“节义至仁费奉君，不仕乱世避恶君。”修身于蜀，纪名交趾，后世为大族。

▲任公开明。

任永，字君业，僰道人也。长历数。王莽时，讬青盲；公孙述时，累徵不诣。子溺井中死，见而不言；妻淫于前，面而不怪。述平，乃曰：“世適平，目即清。”妻自杀。光武徵之，以年老不诣，卒。

▲叔和顺终，

杜抚，字叔和，资中人也。少师事薛汉，治五经，教授门生千人。太守王卿召为功曹，司徒辟，不诣。及闻公免，必往承问。东平宪王为骠骑将军，辟西曹掾；后罢，为王师，在骠骑府者遣之，数年乃去。数应三公徵，抚侍送故公。作《诗通议说》。弟子南阳冯良，亦以道学徵聘。

▲君桥密精。

赵松，字君桥，武阳人。为童子，数资问费贻；及知其避世，密与周旋，终不露之也。述平，举茂才，为上党太守。

▲英英四子，利于居贞。

赞费贻以下。

▲皇汉弛纲，官人失纪。文纪謇谔，表明臧否。

张纲，字文纪，司空皓子也。在汉朝公平廉正，权宦侧目惮之。汉安元年，以光禄大夫持节与侍中杜乔等循行州郡，考察风俗。出宫埋车，先奏太尉桓焉、司徒刘寿尸禄素餐，不堪其职；出城，又奏司隶校尉赵峻、河南尹梁不疑、汝南太守梁乾等赃污浊乱，槛车送廷尉治罪。天子以乾，梁冀叔父，贬秩，免峻等。又奏鲁相寇仪，仪自杀。威风大行，郡县莫不肃惧。还，冀恨之，出为广陵太守。承叛乱后，怀集抚恤，甚有治化。在官一年卒。子续，尚书。续弟方为豫州牧。子孙数世至大官。

▲白虏狂僣，乱离斯圮。孝仲絷马，社稷是死。

朱遵，字孝仲，武阳人也。公孙僣号。遵为犍为郡功曹，领军拒战于六水门，众少不敌，乃埋车轮，绊马必死，为述所杀。光武嘉之，追赠复汉将军，郡县为立祠。

▲建侯吊梁，效志知己。

赵敦，字建侯，武阳人也。初为新都令，德礼宣流。三司及大将军梁冀累辟，终不诣，冀辟书不绝。后冀自杀，使者监守，不使人吊问。敦独往，吊祭讫，自拘有司。天子赦之。

▲叔通敦孝，石生江汜。

隗相，字叔通，僰道人也。养母至孝。母食欲江中正流水，相冬夏汲之，一朝有横石生正流中。哀帝世为孝廉，平帝时为郎。

▲吴生致养，亦感灵祉。

吴顺，字叔和，僰道人也。事母至孝，赤乌巢其门，甘露降其户。察孝廉，永昌太守。

▲刘后初载，实多良才。季休忠亮，经事能治。

杨洪，字季休，武阳人也。先主领牧，为部蜀从事。及征汉中，丞相亮表为蜀郡太守。先主疾病永安，召亮东行，汉嘉太守黄元反，后主用其计，克元，封关内侯。后为忠节将军、越骑校尉。忠清公亮，亮甚信任之。

▲德山耽学，道以光时。

伍梁，字德山，南安人也。儒学雅尚，州牧诸葛亮选迎为功曹，迁五官中郎将。

▲烈武作合，度旷涂夷。惜哉公举，帅直陵迟。

费诗，字公举，南安人也。先主领牧，为前部司马。群臣劝先主称尊号，诗上疏曰：“殿下以曹操父子逼主篡盗，故乃羁旅万里，纠合士众，将以讨贼。今大敌未克而先自立，恐人心疑惑。昔高祖获子婴，犹尚推让；况未出门，便欲自立耶！”以是左迁部永昌从事。建兴三年，从丞相亮南征。魏剿泐鸿来降，说魏新城太守孟达欲背魏向蜀。亮方北图，欲招达为外援，欲与书。诗进曰：“孟达小子，昔事振威不忠，后事先帝背叛，反覆之人，何足与书也！”亮嘿然。诗终刘氏之世，官位不尽其才。君子以昭烈之弘旷，武侯之明达，诗吐直言，犹尚凌迟，况庸主昏世，率意直言而望肆效者哉！

▲文然简略，言不诡随。

杨羲，字文然，武阳人也。辅汉将军张裔荐为丞相亮主簿，大司马蒋琬辟东曹掾，历二郡太守，为射声校尉。性简略，未曾以甘言加人，酒后言笑多慢词。失大将军姜维意，为维所废。延熙四年作《季汉辅臣赞》，在《蜀书》。

▲车骑怏怏，与国安危。

张翼，字伯恭，文纪曾孙也。以文武才干，历征西、镇南大将军，封亭侯。延熙十八年与卫将军姜维西征，大破魏雍州刺史王经于狄道，经众死洮水者数万人。维欲进，翼谏不可，必进无功，为蛇画足。时维屡出陇西，翼常廷争，以为国小，不宜黩武，不听。不得已，每怏怏从行。景耀二年迁左车骑将军，领冀州刺史。蜀平后死。

▲猗猗众伟，芳烈名垂。方德绎勋，犍之琼瑰。

总赞此二十一人也。

述犍为人士。

▲进杨穆穆，先姑是宪。

进，武阳杨氏女，大匠广汉王堂长子博妻也。博后母文有母仪之德，进杨则其教为行，闺门雍穆。牂柯太守李祎家亦假系，每不和，叹恨徒富贵，学问不及博家也。

▲阳姬请父，厥族蒙援。克谐内爱，训及秀彦。

姬，武阳人也。生自寒微。父坐事闭狱。杨涣始为尚书郎，告归，郡县敬重之。姬为处女，乃邀道扣涣马，讼父罪，言辞慷慨，涕泣摧感。涣愍之，告郡县，为出其父；因奇其才，为子文方聘之。结婚大族，二弟得仕宦，遂世为宦门。后文方为汉中太守，以赵宣为贤，将察孝廉，函封未定，病卒。姬秘不发，先遣孝廉上道乃发丧。宣得进用，姬之力也。后文方兄子伯邳为司隶校尉，时姬长子颖伯冀州刺史，仲子頍二千石。伯邳以禀叔母教，迎在官舍，每教伯邳政治。伯邳欲举茂才，选有二人。伯邳欲用老者，嫌以其耄；欲举五方，而其年幼，以咨叔母。劝举方。后赵宣为犍为，五方为广汉，姬尚在。故吏敬之，四时承问不绝。

▲周度割体，贞节是全。

周度，僰道人也，相登妻。十九，登亡。中牟令吴厚因人求之，断发以示志；后人犹欲求之，乃割其鼻。养子早亡，其妻左亦年十九，遂俱守义。世咸叹妇姑之贞专其节操也。

▲敬姬沈渊，诚烈邈然。

曹敬姬，南安人也，周纪之妻。十七出適，十九纪亡，遗生子元馀。服阕，父母以许孙宾，绐母病，迎还。知之，自投水。人赴之，气已绝，一日一夜乃苏息。送依纪弟居，训导元馀，号为学士。年九十卒。

▲贞玦玉操，弥久弥刊。

贞玦，字琼玉，牛鞞程氏女，张惟妻也。十九適惟，未期，惟亡。无子，养兄子悦，供养舅姑，夙夜不怠。资中王冲欲娶玦，玦叔父肱答以女志不可夺。冲为太守李严督邮，严记县遣孝义掾奉羔雁，宣太守命聘之。玦乃自投水，救援，不死。后太守苏高为立表，太守蜀郡□□遣仁恕掾论曰“贞玦”，太守章陵刘威又为作颂，故称述也。

▲韩姜自财，后旌其冤。

韩姜，僰道人，尹仲让妻也。二十，让亡。服除，资中董台因从事王为表弟求姜，不许。台门生左习、王苏以为姜可夺，教姜家言母病，迎还韩氏，因逼成婚。姜闻故，自杀。太守巴郡龚杨哀之，杀习、苏以报姜死。

▲谢姬引决，同穴齐穿。

姬，南安人，武阳仪成妻也。成死，以己年壮无子，将葬，乃预作殡殓具、毒药，须夫棺入墓，拊棺吞药而死，遂同葬。县以表郡，郡言州，州上尚书。天子咨嗟，下诏书：每大赦，赐家帛四匹、蜀谷二石。

▲媛姜匹妇，勉夫济子。授命囹圄，义逾国士。

赵媛姜，资中人，盛道妻也。建安五年，道坐过，夫妇闭狱。子翔方年五岁。姜谓道曰：“官有常刑，君不得已矣。妾在，复何益君门户？君可同翔亡命，妾代君死，可得继君宗庙。”道依违数日，姜苦言劝之。遂解脱，给衣粮，使去，代为应对；度走远，乃告吏，杀之。后遇赦，父子得还。道虽仕宦当世，痛感，终不更娶，翔亦不仕耳。

▲黄帛求丧，沈身中流。灵精相感，携夫共浮。

黄帛，僰道人，张贞妻也。贞受《易》于韩子方，去家三十里，船覆，死。贞弟求丧经月，不得。帛乃自往没处躬访，不得，遂自投水中。大小惊睨。积十四日，持夫手浮出。时人为语曰：“符有先络僰道帛，求其夫，天下无有其偶。”县长韩子冉嘉之，召帛子，幸之，为县股肱。

▲烈哉诸媛，节称义遒。

赞此九女也。

述犍为列女。

右《犍为士女赞》第四。

凡三十人。







卷十（下）

先贤士女总赞下

◎汉中士女

▲郑真岳峙，确乎其清。

郑子真，褒中人也。玄静守道，履至德之行。乃其人也，教曰：“忠孝爱敬，天下之至行也；神中五徵，帝王之要道也。”成帝元舅大将军王凤备礼聘之，不应。家谷口，世号“谷口子真”。亡，汉中为立祠。

▲卫梁泥盘，玄湛渊亭。

卫衡，字伯梁，南郑人也。少师事隐士同郡樊志张，以高行闻。郡九察孝廉，公府、州十辟，公车三徵，不应。董扶、任安从洛还，过见之，曰：“京师，天下之市朝也，足下犹之人耳。幸其在远，以虚名屡动徵书；若至中国，则价尽矣。”衡笑曰：“时有险易，道有污隆。若樊季齐、杨仲桓虽应徵聘，何益于时乎？苟无所，则尼、轲栖栖。是以君平、子真不屈其志，岂子之徒也哉！吾何虚假之有？”安、扶服之，敬其言也。

▲邓公亢对，忠枉原情。

邓公，成固人也。景帝时，御史大夫晁错患诸侯强大，建议减削。会吴、楚七国谋反，假言诛错，故吴相袁盎谮帝杀之。拜盎太常，使赦七国，七国遂叛。邓公为谒者，入言军事，帝问曰：“七国闻晁错死，罢兵不？”对曰：“吴王即山铸钱，煮海为盐，谋反积数十年。错患之，故欲削弱，为万世策，诸侯忧之。计画始行，身死东市，诸侯莫惮。内杜忠臣之口，外为诸侯报怨，臣窃为陛下不取也。”帝叹息曰：“吾亦恨之。”武帝初，为九卿。

▲博望致远，西南来庭。

张骞，成固人也。为人强力有谋，能涉远，为武帝开西域五十三国，穷河源，南至绝远之国。拜校尉，从讨匈奴有功，迁卫尉、博望侯。于是广汉缘边之地，通西南之塞，丰绝远之货，令帝无求不得，无思不服。至今方外开通，骞之功也。

▲子游师生，谗巧所倾。

张猛，字子游，骞孙也。师事光禄勋周堪，以光禄大夫、给事中侍元帝。帝当庙祭，济渭，欲御楼船。御史大夫薛广德当车免冠，乞颈血污车轮，“陛下不得庙祭矣”。帝色不悦。猛进曰：“主圣则臣直。今乘船危，就桥安；圣主不乘危，故大夫言之。”帝曰：“晓人不当如是也？”后与周堪俱以忠正为幸臣弘恭、石显所谮毁，乍出乍徵。堪平和，猛卒自杀。

▲王孙养性，矫葬厉生。

杨王孙，成固人也。治黄老。家累千金，厚自奉养。临终，告其子曰：“我死，裸葬，以复吾真。但为布囊盛尸，入地七尺，既下，从足脱之，以身亲土。”其子不忍，见王孙友人祁侯，祁侯谏之。王孙曰：“厚葬无益死者也。夫僤财送死，今日入，明日发，此真无异暴骸中原。裹以币帛，隔以棺椁，含以珠玉，后腐朽乃得归土，不可，故吾欲早就真宅。”祁侯无以易，卒裸葬如其言。

▲司徒监使，术畅思精。屡登上司，七政是经。

李郃，字孟节，南郑人也。少明经术，为郡候吏。和帝遣使者二人微行至蜀，宿郃候舍。郃为出酒夜饮，露坐。郃问曰：“君来时，宁知二使何日发来耶？”二人怪，问之，郃指星言曰：“有二使星入益部。”后一人为汉中太守，命为功曹，察孝，遂驰名。为尚书郎，徙左丞，稍迁至尚书仆射、尚书令，拜司空，又进司徒。清公直亮，当世称名。顺帝世薨。

▲炎精下颓，朱明不扬。太尉謇谔，任国救荒。濯日旸谷，将升扶桑。恶直丑正，汉道遂丧。

李固，字子坚，郃子也。阳嘉三年，以对策忠亢，拜议郎。大将军梁商，后父也，表为从事中郎，授荆州刺史。直州部有乱，至州，先友其贤者南阳郑叔躬、宋孝节、零陵支宜雅，表荐长沙、桂阳太守赵历、栾巴，奏免江夏、南阳、南郡太守孔畴、高赐、为昆等，州土自然安静。徙太山太守，克宁盗贼。入为将作大匠。多致海内名士南阳樊英、江夏黄琼、广汉杨厚、会稽贺纯、光禄周举、侍中杜乔、陈留杨伦、河南尹存、东平王惲、陈国何临、清河房植等，皆蒙徵聘。转大司农。顺帝崩，太后临朝，拜太尉，与后兄大将军梁冀、太傅赵峻并录尚书事。冲帝崩，时徐、扬有盗贼，太后欲不发丧，须召诸王至。固争不可，言国家多难，宜立长君。太后欲专权，乃立乐安王子，为质帝。质帝崩，太后复与梁冀谋所立。固与司徒南郡胡广、司空蜀郡赵戒书与冀，引周勃、霍光立文、宣以安汉之荣，阎、邓废立之祸；言国统三绝，期运厄会，兴崩之渐，在斯一举，宜求贤王亲近，不可寝嘿也。冀得书，召公卿列侯议所立。三公及鸿胪杜乔佥举清河王蒜，冀然之，奏御太后。中常侍曹腾私恨蒜，说冀明日更议。广、戒从冀，固与乔必争蒜宜立：“中兴才也，且年长识义，必有厚将军。”冀不听，策免固、乔。岁馀，收下狱。以无事，出之，京师市邑皆称千万岁。冀恶其为人所善，更奏系之。固书与二公曰：“吾欲扶持汉室，使之比隆文、宣，何图梁将军迷谬，诸子曲从，以吉物为凶，成事为败。汉家衰微，从是始矣；将军亦有不利。吾虽死，上不惭于天，下不愧于人，求义得义，死复何恨？”遂自杀。二公得书，惟自流涕，士民咸哀哭之。桓帝无道，冀寻受诛，汉家遂微，政在阉宦，无不思固也。

▲元修敦重，威惠实亮。

张则，字元修，南郑人也。为牂柯太守，威著南土。永昌、越巂夷谋欲反，畏则换临其郡，相谏而止，号曰“卧虎”。以伐狄勋，迁护羌校尉，徵拜扶风，又换临桂阳，皆平盗贼。巴郡板楯反，拜降集校尉，镇汉中。徙凉州刺史，又为魏郡太守，所在称治。灵帝崩后，大将军袁绍表为长史，不就，丞相曹公拜度辽将军。

▲子雅温恭，见察文方。

赵宣字子雅，南郑人也。出自寒微，以温良博雅，太守犍为杨文方深器异之，遂察孝廉。官至犍为太守。

▲二珪琬琰，三辰悬望。

赵瑶字元珪，琰字稚珪，凡七兄弟，宣子也，皆以令德著闻。瑶少有公望，始为缑氏，袁、赵二公相与书曰：“赵瑶在缑氏，猛虎归迹。百里均尔，升平何难？”迁扶风太守，徙蜀郡。司空张温谓之曰：“昔第五伯鱼从蜀郡为司空，扫吾第以侍足下矣。”瑶曰：“诺。”寻换广汉，卒。琰始为青州刺史，于厅前置大器盛水，贵要有托书，悉投于水，部下清肃。徙梁相，徵拜尚书，不就，卒。

▲仲卿报友，行义以理。

陈纲，字仲卿，成固人也。少与同郡张宗受学南阳，以母丧归。宗为安众刘元所杀。纲免丧，往复之。值元醉卧，还，须醒乃杀之，自拘有司。会赦，免。三府并辟，举茂才，拜弘农太守。初至，有兄弟自相责引退，是后无讼者。在官九年卒。天子痛惜，赐家钱四十万。

▲伯度玄镜，荣辱屑己。

李法，字伯度，南郑人也。桓帝时为侍中、光禄大夫。数亢表宦官太盛，椒房太重；史官记事，无实录之才，虚相褒述，必为后笑。帝怒，免为庶人，恬然以咎失为己责。久之，徵拜汝南太守，迁司隶校尉，湛然无自得之容。

▲德公在林，悬象垂晷。既冲云清，荀、张仪准。

李燮，字德公，太尉固子也。父死时，二兄亦死。燮为姊所遣，随父门生王成亡命徐州，佣酒家。酒家知非常人，以女妻之。延熹二年，梁冀诛后，月经阳道，晕五车。史官上书：“昔有大星升汉而西，卷舌扬芒迫月，荧惑犯帝座，则有大臣枉诛。星在西方，太尉固应之。今晕如之，宜有赦命，录其遗嗣，以除此异。”于是下赦，燮得返旧。四府并辟，公车徵议郎。与赵元珪、颍川贾伟节、荀慈明、南阳张伯慎为友。伯慎为颍川太守，与慈明交相论言，伟节与焉，京师以为臧否。伯慎问赵元珪曰：“德公所言何？”元珪曰：“无言也。”伯慎追叹曰：“当如德公，儿辈徒靡沸耳！”慈明亦寤而心变。拜安平相。王为黄巾所没，得出，天子复封之。燮以为不可，果败。迁京兆尹。时人为之语曰：“李德公，父不欲立帝，子不欲立王。”

▲伯台处谏，帅言亢尽。末命防萌，妙睹玄揆。

陈雅，字伯台，成固人也。灵帝时为谏大夫。阉宦用事，上疏曰：“昔孝和帝与中常侍郑众谋诛大将军窦宪，由是宦官秉权。安帝幼冲，和熹太后兄大将军邓骘辅政。太后適崩，中常侍江京等杀骘。安帝登遐，黄门孙程又杀车骑将军阎显。孝桓帝又与中常侍单超等共诛大将军梁冀。陛下即祚，太傅陈蕃、大将军窦武、尚书令尹勋等欲诛宦官，绝其奸擅，尽忠王室，建万世策。机事不密，为中常侍朱瑀等所杀。此即陛下所见。今宦官强盛，威倾人主，天下钳口，莫敢言者，海内怨望，妖孽并作，四方兵起，万姓辛苦。陛下尚可以安，柰后嗣何？”帝不省纳，出为巴郡太守，年七十五卒。临终，戒其子曰：“期运推之，天下将大乱，雄夫力争。无以货财为意。吾亡，依山薄葬。”亡岁馀，灵帝崩，大将军何进复为黄门所杀，海内果乱，终成三国也。

▲孟度邵允。

阎宪，字孟度，成固人也。名知人。为绵竹令，以礼让为化，民莫敢犯。男子杜成夜行，得遗物一囊，中有锦二十五匹，求其主还之，曰：“县有明君，何敢负其化。”童谣歌曰：“阎尹赋政，既明且昶。去苛去辟，动以礼让。”迁蜀郡，吏民涕泣，送之以千数。

▲季子英玮。

李历，字季子，太尉固从弟也。少修文学，性行清白，与郑康成、陈元方齐名。弱冠拜新城令。朝请都督。

▲计君经算，

程苞，字元道，南郑人也，光和二年上计吏，时巴郡板楯反，军旅数起，征伐频年。天子患之，访问益州计曹，考以方略。苞对言：“板楯忠勇，立功先汉，为帝义民。羌入汉中，辄蒙其力，东征南战，世有功劳。由不料恤，以致叛乱，非有僣盗，能相群杀。大兵临之，未必卒得；不如但选明能太守，恩信怀服，自然安定矣。”天子从之，卒如其言。后在道卒。

▲元灵斐斐。

祝龟，字元灵，南郑人也。年十五，远学汝、颍及太学，通博荡达，能属文。太守张府君奇之，曰：“吾见海内士多矣，无如祝龟者也。”州牧刘焉辟之，不得已，行，授葭萌长。撰《汉中耆旧传》，以著述终，

▲礼高殉名，

段崇，字礼高，南郑人也。太守河间郑廑命为主簿。永初四年，凉州羌反，溢入汉中，从廑屯褒中。虏东攻，廑欲战，崇谏不可，愿固垒待之。廑不听，出战，败绩。崇与门下史王宗、原展及子勃、兄子伯生推锋死战，众寡不敌，崇等皆死。羌遂得廑，杀之。

▲伯义节死。

程信，字伯义，南郑人也。时为功曹，居守，驰来赴难，殡殓廑丧。送还乡里讫，乃结故吏冠盖子弟二十五人，誓共报羌，各募敢死士以待时。太守邓成命信为五官。元初二年，虏复来。信等将其同志，率先奋讨，大破之，信被八创死。天子咨嗟，元初五年，下诏书赐信、崇家谷各千斛。

▲四行齐致，在兹六子。

赞阎宪已下也。又有王宗、原展及严孳、李容、姜济、陈巳、曹廉、勾矩、刘旌九人，皆以令义为郑廑所命。王宗、原展与廑同死，孳、容等七人与信共并命。诏书既赐崇、信家，又赐九子家谷各五百斛，给死事复。

▲元侯、赵、陈，盖亦烈士。

燕邠，字元侯，赵嵩，字伯高，南郑人也。陈调，字元化，仲卿孙也。邠为刺史郤俭从事，使在葭萌，与从事董馥、张胤同行。俭为黄巾贼王饶、赵播等所杀，邠闻故哀恸，说馥、胤赴难，二人不可。邠叹曰：“使君已死，用生何为！”独死之。牧刘焉嘉之，为图象学官，诛馥等。嵩事太守苏固，固为米贼张修所疾杀。嵩痛之，杖剑直入修营，杀十馀人，几获修，死。陈调少尚游侠，闻固死，聚宾客百馀人攻脩，大破之；进攻脩营，乃与战，以伤死。

▲涣涣龙宗，振振麟趾。文炳彬蔚，汉之表轨。

总赞二十五人也。

述汉中人士。

其陈术，字申伯，作《耆旧传》者也，失其行事，历新城、魏兴、上庸三郡太守。及锡光等不列也。

▲穆姜温仁，化继为亲。

穆姜，安众令程祗妻，司隶校尉李法姊也。祗前妻有四子：兴、敦、觐、豫。穆姜生二子：淮、基。祗亡，兴等憎恶姜，姜视之愈厚。其资给六子，以长幼为差，衣服饮食，凡百如之。久，兴等感寤，自知失子道，诣南郑狱受不爱亲罪。太守嘉之，复除门户，常以二月、八月社，致肉三十斤，酒、米各二斛六斗。六子相化，皆作令士：五人州郡察举；基字稚业，特隽逸，为南郡太守。

▲泰瑛严明，世范厥训。

泰瑛，南郑杨矩妻，大鸿胪刘巨公女也。有四男二女。矩亡，教训六子，动有法矩。长子元珍出行，醉，母十日不见之，曰：“我在，汝尚如此；我亡，何以帅群弟子？”元珍叩头谢过。次子仲珍白母请客，既至，无贤者，母怒责之。仲珍乃革行，交友贤人，兄弟为名士。泰瑛之教，流于三世；四子才官，隆于先人。故时人为语曰：“三苗止，四珍复起。”

▲杜氏之教，父母是遵。

杜泰姬，南郑人，赵宣妻也。生七男七女，若元珪、稚珪有望，五人皆令德。其教男也，曰：“中人情性，可上下也，在其加邡；若放而不检，则入恶也。昔西门豹佩韦以自宽，宓子贱带弦以自急，故能改身之恒，为天下名士。”戒诸女及妇曰：“吾之妊身，在乎正顺。及其生也，恩存于抚爱。其长之也，威仪以先后之，礼貌以左右之，恭敬以监临之，勤恪以劝之，孝顺以内之，忠信以发之。是以皆成，而无不善。汝曹庶几勿忘吾法也。”后七子皆辟命察举，牧州守郡。而汉中太守、南郑令多与七子同岁季孝上计，无不修敬泰姬，执子侄礼。

▲礼珪肃穆，言存典韵。

礼珪，成固陈省妻也，杨元珍之女。生二男，长娶张度辽女惠英，少娶荀氏，皆贵家豪富，从婢七、八，资财自富。礼珪敕二妇曰：“吾先姑，母师也，常言：圣贤必劳民者，使之思善。不劳则逸，逸则不才。吾家不为贫也，所以粗食急务者，使知苦难，备独居时。”二妇再拜奉教。从孙奉上微慢，珪抑绝之，感悟革行。遭乱流行，宗表欲见之，必自严饰，从子孙侍婢，乃引见之，曰：“此先姑法也。”四时祭祀，自亲养牲酿酒，曰：“夫祭，礼之尊也。”年八十九卒。惠英亦有淑训母师之行者也。

▲文姬叡敏，宗祀获歆。

文姬，南郑赵伯英妻，太尉李固女也。父为梁冀所免，兄宪公、季公罢官归。文姬叹曰：“李氏灭矣！”乃与二兄议，匿弟燮，随父门生王成亡命徐州。涕泣送之，谓成曰：“讬君以六尺之孤，若李氏得嗣，君之名义参于程、杵矣。”久之，遇赦，燮得还。行丧，服阕，敕之曰：“先公为汉忠臣，虽死之日，犹生之年。梁冀以族，弟幸济，岂非天乎！慎勿有一言加梁氏，加梁氏则连主上，是又掇祸也。”奉行之。从成在徐州，各异处佣赁，而私相往来。成病亡，燮四时祭之。

陈氏二谦，或智或仁。

陈顺谦、妹惠谦，成固人也。顺谦適邓令曹宁，十九寡居，长育遗孤，八十馀卒。兄子陈规著书叹述之。惠谦適张亮则，在扶风官。下吏白，欲重禁严防以肃非，元修访于惠谦。惠谦曰：“恢弘德教，养廉免耻，五刑三千，盖亦多矣，又何加也？”兄子伯思学仙道，惠谦戒之曰：“君子疾没世而不称，不患年不长也。且夫神仙愚惑，如系风捕影，非可得也。”伯思乃止。陈伯台称云：“女尚书之俊耳。”

▲礼修顺姑，恩爱温润。

礼修，赵嵩妻，张氏女也。姑酷恶无道，遇之不以礼，修终无愠色。及宁父母，父母问之，但引咎，不道姑。卒感悟，更慈爱之。乡人相训曰：“作妇不当如赵伯高妇乎？使恶姑知变，可谓妇师矣。”后姑病，女来省疾，姑卻之。曰：“我死，固当绝于贤妇手中。”后遭米贼，嵩死，乃碧涂面，乱首，怀刀，讬言病，贼不逼也。养遗生女，依叔父立义终身者也。

▲树南悼夫，轻死重信。

韩树南，南郑人，赵子贱妻也。子贱初为郡功曹。李固之诛，诏书下郡杀固二子宪公、季公，太守知其枉，遇之甚宽。二子讬服药死，具棺器，欲因出逃。子贱畏法，敕更验实，就杀之。及固小子燮得还，子贱虑燮报仇，赁人刺之。燮觉，告郡杀子贱。初，树南谏子贱，子贱不从。及临死，许共并命。兄、弟、嫂、侍婢视守之。经百馀日，乃怠。白兄嫂：“念一死万不得生，不敢复图死也。”上下以为信然。无几时，于幕下自杀。

▲祈祈令姬，如玉如金。允矣淑媛，齐德姜、任。

总赞此九人也。

述汉中列女。

右《汉中士女赞》第五

凡三十四人。

◎梓潼人士

▲镇远敦壮，立勋南濒。

文齐，字子奇，梓潼人也。孝平帝末，以城门校尉为犍为属国，迁益州太守。造开稻田，民咸赖之。公孙述时，据郡不服。述拘其妻子，许以公侯，招之，不应，乃遣使由交趾贡献河北。述平，世祖嘉之，徵拜镇远将军，封成义侯，南中咸为立祠。子忳，有令德，为北海太守。

▲巨游玉碎，高风金振。

李业，字巨游，梓潼人也。少执志清白，太守刘咸慕其名，召为功曹，十命不诣。咸怒，欲杀之。业径入狱，咸释之。公孙述屡聘不应，述怒，遣鸿胪尹融持毒药酒逼之。业笑曰：“名可成不可毁，身可杀不可辱也。”遂饮药死。述耻杀善士，赐钱百万。子翚逃匿不受。建武中，察孝廉，为遂久令。

▲文坚亟哉，南面怀民。

景毅，字文坚，梓潼人也。太守丁羽察举孝廉，司徒举治剧，为沇阳侯相、高陵令。立文学，以礼让化民。迁侍御史，上计吏守阙请之，三年不绝。以子顾师事少府李膺，膺诛，自免。久之，拜武都令，迁益州太守。上事吏民涕泣送之，至沮者七百人，白水县者三百人。值益州乱后，米斗千钱。毅至，恩化畅洽，比去，米斗八钱。鸠鸟巢其听事，孕育而去。三府表荐，徵拜议郎，自免归。州牧刘焉表拜都尉。为人廉正，疾淫祠，敕子孙惟修善为祷，仁义为福。年八十一而卒。

▲盛国好学，研颐圣真。

杨充，字盛国，梓潼人也。少好学，求师遂业，受古学于扶风马季长、吕叔公、南阳朱明叔、颍川白仲职，精研七经。其朋友则颍川荀慈明、李元礼、京兆罗叔景、汉阳孙子夏、山阳王叔茂，皆海内名士。还以教授州里。常言图纬空说，去事希略，疑非圣，不以为教。察孝廉，为郎，卒。

▲汉伯肄业，诸生之纯。

景鸾，字汉伯，梓潼人也。少与广汉郝伯宗、蜀郡任叔本、颍川李仲、渤海孟元叔游学七州，遂明经术。还，乃撰《礼略》、《河洛交集》、《风角杂书》、《月令章句》，凡五十万言。太守贶命为功曹，察孝廉，举有道，博士徵，不诣。然上陈时政，言经得失。又戒子孙人纪之礼，及遗令，期死葬不设衣衿，务在节俭，甚有法度。卒终布衣。

▲伯禧效志，

张寿，字伯禧，涪人也。少给县丞杨放为佐。放为凉州贼所得，寿求之，积六年，始知其生存。乃卖家盐井得三十万，市马五匹往赎放。道为羌所劫掠尽。凡往三年，计道远不可得数，乃单身诣虏，涕泣自说。虏哀其屡来，遣放随还。郡召为中候，诏书除巫尉。以身佩印，尽让所有财物与三弟。复为郡掾。章平赋役，岁出三百五十万。迁功曹史，徙五官掾，卒。

▲李馀残身。

李馀，涪人。父早世，兄夷杀人亡命，母慎当死。馀年十三，问人曰：“兄弟相代能免母不？”人曰：“趣得一人耳。”馀乃诣吏乞代母死。吏以馀年小，不许，馀因自刎死。吏以白令，令哀伤，言郡，郡上尚书出慎。太守与令以家财葬余，图画府廷。

▲寇、王二子，行勇以仁。

寇祺，字宰朝，梓潼人也。与邑子侯蔓俱学凉州。蔓后为渤海王象所杀。祺杖剑至象家，值象病，象谢曰：“君子不掩人无备，安有为友报雠，杀病人也？”祺乃还。久之，复往杀象。由是察孝廉，为霸陵令、济阴相。王晏，字叔博，涪人也，与广汉张昌、宁叔受业太学。昌为河南吕条所杀，晏、叔杀条。事在叔解。

▲李助多方，以兹立称。

助字翁君，涪人也。通名方，校医术，作《经方颂说》，名齐郭玉。

▲章武之兴，亦迪才伦。德贤好古，澹心艺文。

李仁，字德贤，涪人也。益部多贵今文，而不崇章句。仁知其不博，乃游学荆州，从司马德操、宋仲子受古学，以修文自终也。

▲国辅皓然，形动神沈。

杜微，字国辅，涪人也，任安弟子。先主定蜀，常称聋，阖门不出。建兴二年，丞相亮领州牧，选为主簿，舆而致之。亮引见，与书诱劝，欲使以德辅时，微固辞疾笃。亮表拜谏大夫，从其所志。

▲思潜游学，休志素林。

尹默，字思潜，涪人也。少与李仁俱受学司马徽、宋忠等，博通五经。专精《左氏春秋》，自刘歆《条例》、郑众、贾逵父子、陈元、服虔注说，略皆诵述，希复案本。以《左传》授后主。后主立，拜谏议大夫、丞相军祭酒。子宗亦为博士耳。

▲钦仲朗博，训诂典坟。

李譔，字钦仲，仁子也。少受父业，又讲问尹默，自五经、四部、百家诸子、伎艺、算计、卜数、医术、弓弩机械之巧，皆致思焉。为太子中庶子、右中郎将。著古文《周易》、《尚书》、《毛诗》、《三礼》、《左氏》注解、《太玄指归》，依则贾、马，异于郑玄。与王肃初不相见，而意归多同。

▲孙德果锐，作刘干臣。

李福，字孙德，涪人也。先主初，为成都令。建兴元年，迁巴西太守，后为江州都督、扬武将军，入为尚书仆射，封平阳亭侯。延熙初，以前监军领大将军司马。福同郡梓潼文恭字仲宝亦以才干为牧亮治中从事、丞相参军。

▲衎衎祎彦，玉润兰芬。劭名表器，江汉之俊。

总赞十五人也。

述梓潼人士。

▲季姜雍穆，化播二妇。王氏世兴，实由贤母。

季姜，梓潼文氏女，将作大匠广汉王敬伯夫人也。少读《诗》、《礼》。敬伯前夫人有子博、女纪、流二人，季姜生康、稚、芝、女始、示，凡前后八子。抚育恩爱，亲继若一。堂祖母性严，子孙虽见官二千石，犹杖之，妇跪受罚。堂历五郡，祖母随之官。后以年老，不愿远乡里，姜亦常侍养左右。纪、流出適，分己侍婢给之。博好写书，姜手为作帙。于是内门相化，动行推让。博妻犍为杨进及博子遵妇蜀郡张叔纪服姑之教，皆有贤训，号之“三母”。堂亡，姜敕康、稚、芝妇事杨进如姑，中外则之，皆成令德。季姜年八十一卒。四男弃官行服，四女亦从官舍交赴，内外冠冕百有馀人，当时荣之。王氏遂世兴。

▲杜慈专专，父不谅只。

慈，涪杜季女，巴郡虞显妻也。十八適显。显亡，无子，季欲改嫁与同县杨上。慈曰：“受命虞氏。虞氏早亡，妾之不幸。当生事贤姑，死就养成室，存亡等；但欲在终供养，亡不有恨，愿不易图。”季知不可言而夺也，乃密谋与杨逼迫之，慈缢而死。

▲敬杨雪雠，壮逾烈士。

敬杨，涪郭孟妻，杨文之女也。始生失母。八岁，父为□盛所杀，无宗亲，依外祖郑。行年十七，適孟。孟与盛有旧，盛数往来孟家。敬杨涕泣谓孟曰：“盛凶恶。薄命为女，无男昆，恶雠未报，未尝一日忘也。虽妇人拘制，然父子恩深，恐卒狂惑，益君祸患，君宜疏之。”孟以告盛，盛不纳。汉安元年，盛至孟家，敬杨以大杖打杀盛，将自杀；孟止之，与俱逃。涪令双胜出追，闻其故而止，安慰二门。会赦得免。中平四年，涪令向遵为立图表之。

▲惟兹三媛，仁畅义理。邦有斯嫔，以驰遐纪。

总赞三人。

述梓潼列女。

右梓潼郡士女赞第六。

凡士女十八人。

二州人士自汉及魏二百四十八人而已一百九十七人士，五十一人女。后贤二十人，合二百六十八人，以示来世之君子焉。如其遗脱，及后世可书者，愿贻后隽。又，《春秋谷梁传》首叙曰：“成帝时，议立三传博士，巴郡胥君安独驳《左传》不祖圣人。”后汉时，魏郡太守王牧荐尹方为三公，天子诏尚书郎蜀郡张俊策之。然不详其行事。

撰曰：二州人士，自汉及魏，可谓众矣。何者？世宗多事，则相如麟游，伯司凤翔，洛下云翳，叔文龙骧。在孝宣，则王褒蔚炳，《中和》作咏，属文甘泉，葩为世镜。在元、成，则君公謇謇，心思国病，虑经刘危，直忤王听。其高者则严君味道，易俗移风；仲元端委，居为人宗。若夫秉心塞渊，与物盈冲，则杨子云也；名重泰山，华夏仰崇，则郑子真也；不屈其身，志高青云，则谯玄也；不耻恶君，混道推运，则杨宣也。降及建武、明、章以来，出者则能内贯朝揆，外播五教，赞和鼎味，经纶治要，上答太阶，下允民照。处者则利居槃桓，皓然玄蹈，天爵玩之，人爵则笑，悬车门肆，夷、惠齐绍。若斯之伦，海内服其英名，洙、泗方其焕耀矣。故曰：汉徵八士，蜀出其四。又曰：汉具四义，蜀选其二。可谓不众乎？然巴郡胥君安，以儒学典雅称于孝成；蜀郡张俊策问尹方，不出五经常义；犍为吕孟有讬孤之节。若兹之类，郡邑往往垂象刊铭，见有苗裔。璩晚生长乱，故老以没，莫所咨质，不详其事。但依《汉书》、《国志》、陈君所载，凡士女二百四十八人而已；后贤二十人，合二百六十八人，以示来世之好事者。如能详其遗脱，及有可书，愿附于左。其传志父祖子孙及有名失事失官位者不列，宁州人士亦不列。别为目录，至晋元康末，凡三百九十一人也。







○條議海防事宜疏 【 海防事宜】

臣惟各省海防、獨閩為最急、而各省武備、則獨閩為最弛、臣自入疆以來、即不勝過計、欲及是時、一振刷之、而倭警巳至矣、今雖仰仗天威、小醜潛遁顧狼心未厭、難忘綢戶之謀、虎視方耽、應抱處堂之慮、則夫慎守其一、而備其不虞、誠疆塲所當亟講者也、謹條為八欵、據實上聞、乞敕下兵部、覆議上請、著實舉行、

計開

一飭寨遊以定經制、福建海防。縈紆二千餘里。初設五寨。後添五遊。今復益其二。制亦綦密矣。乃一遇小警。皇皇焉若不足恃者何也。聞之陸贄云、兵以氣勝為用者也。氣聚則盛。散則銷。勢合則威。分則弱。故前撫臣譚綸、鎮臣戚繼光、經畫水寨之制。每寨必結聚二舟?宗。每舟?宗必上扼外險。葢合大舟?宗則兵力自倍。扼外險則門戶自固。據上游則建瓴之勢自便。其制不可易也。迨後增設五遊。以寨為正兵。以遊為奇兵。寨屯于遊之內。遊廵于寨之中。蓋寨藉遊以共聲其援。非得遊而可互卸其責也。乃今日之事、有大謬不然者寨既漸移內澚。盡非建置之初。遊亦畫守疆隅。全失立名之義。且向止五寨。猶必合為二舟?宗。今加七遊復各分為四哨。舟?宗零則氣弱。備多則力分。且散泊便於偷安。哨近易于影射。此皆近日之陋規也。今合參考前摹、仍復舊制、寨兵必令合舟?宗據險。遊兵必令隔哨互援。小敵則一軍當之。大敵則併力犄之。在上風者追之必窮所往。在下風者邀之使無所逃。庶寨遊之設可收實效乎。或謂防倭利于合。防賊利于分。汛時專主防倭。應於上游合舟?宗、汛後專主防賊。不妨便宜分布。此則在事將領、自可隨時變通要以分而合之則難合而分之則易故分之總不如合也。至于寨遊統制疏密之宜、尚有未盡善者、小埕近連省城而遠隸北路、其事非便也、請改属于標遊、而節制易矣、嵛山僅烽火寨一哨、地又非極衝、而特設一遊、為烽火卸責、其制非宜也、請裁其十二船為北路標船、餘船改為礵山遊、兼哨馬砌芙蓉等處、而設險均矣、海壇遊海壇遊是許敬齋先生作撫時所立亦南日寨一哨地、地非寥遠。而設以多船、守以欽總、且南日既哨苦嶼蘇澚、而該遊駐劄鍊東出守塩埕東庠之船、不能越苦嶼而飛渡、又不能舍蘇澚以他泊、其設非均也、合裁其十船為總鎮標船、責守東西二路、而并裁欽總、改設于浯銅、另立一名色把總管領其事、仍割南日之苦嶼改入海壇、就近汛守、而并聽節制于標遊、葢海壇專蔽福清。南日全障興化。而守禦專矣、又湄洲遊亦係南日中汛地、前以一哨守之、不見其不足、今以一遊守之、不見其有餘、南日既上分苦嶼一哨歸海壇、則下有餘力、合徑裁去湄洲一遊、以十船協南日海壇分哨信地、以餘船改為中路標船、內則分守三江門戶、外則周遊一路要衝、庶緩急得宜乎、

一設標遊以備策應、夫用兵之法、有正兵、有奇兵、有應兵、今者議復寨遊舊制、奇正之用得矣、惟是營寨相距、每數百里而遙、其地各有專司、其力僅能自保、若寇合舟?宗突犯。則眾寡有不敵之形。分舟?宗四窺。則彼此無相顧之勢。以故各路將領。動請增兵增船。顧多增則勢有不能。少增則于事無益縱無所不增猶之無所不寡耳計莫如另設遊兵一枝。往來策應。使沿海常餘一遊之師。以待其急。而隨處得借一遊之勢以壯其援。此今日萬全之備也。查得此中原有北標左翼二遊、至二十五年前撫臣金學曾復題設應援一枝、為船四十、為兵三千、此閩中往例也、又查得浙江二十九年、題設洋遊舟師三千、以兩遊擊分統、此隣省近例也、閩省業巳裁革、而浙省見在遵行、乃今日閩中事勢、較之有更急者、臣不敢厚援浙中之例、亦不敢求復往日之規、但請增水兵千名、戰船二十四艘、畧倣洋遊之制、仍繫標遊之名、汛期則分遊南北、遍歷寨遊。汛畢則收入南臺。時加操練。聞調即發。遇警即援合舟?宗而行。可張寨遊之聲勢。遇哨而會。可鼓將卒之偷安。乃請于標下增設遊擊一員領之、以見在遊擊專管陸營、以新設遊擊、專統舟師、而小埕海壇二寨遊、俱聽其節制、庶幾全省相應、勢同率然、卒有不虞、可恃以無恐乎、至於近日所復標遊十船、原非初制、不過量割臺山埕南之船、以為省城門戶計耳、顧內之澚港、未易綢繆。而外之汛地。率多推諉、不如徑改為五虎遊專責守?石以外至五虎門一帶。亦付水標遊擊領之。其自?石以內。另設一營。半水半陸。使二哨以舟師廵遊內洋。二哨以陸兵扼塞澚港。俱付陸標遊擊領之。舟不必另造。取之沒官之船。兵不必他求。取之營伍之選。如是而內地之緩急有賴矣。

一重要防以杜窺伺、閩海中絕島以數十計、而彭湖最大。設防諸島以十餘計。而彭湖最險遠。其地內直漳泉。外隣東番。環山而列者三十六島。其中可容千艘。其口不得方舟。我據之可以制倭倭據之亦得以制我。此兵法所謂必爭之地也。往年平酋作難、有謀犯雞籠淡水之耗、當事者始建議戍之、鎮以二遊、列以四十艘、屯以千六百餘兵、而今裁其大半矣、一旅偏師、窮荒遠戍、居常則內外遼絕、聲息不得相通、遇敵則眾寡莫支、應援不得相及、以故守其地者往往畏途視之、後汛而往、先汛而歸、至有以風潮不順為辭、而偷泊別澚者、則有守之名、無守之實矣、鷄籠地屬東番。倭既狡焉思逞。則此彭湖一島。正其所垂涎者萬一乘我之隙。據而有之。彼進可分道內訌。退可結巢假息。全閩其得安枕乎。近有議設參將以鎮守者、有議添設一遊互相救援者、臣以為皆不必也。彭湖之險。患在寡援。而浯銅一遊。實與彭湖東西對峙。地分為二。則秦越相視。事聯為一。則脣齒相依。今合以彭湖併隸浯銅。改為浯彭遊。請設欽依把總一員、專一面而兼統焉、浯銅原設二十二船、彭湖原設十六船、隣寨協守四船、今議再添造一十二船、增兵四百名、俱統之于欽總、而另設協總二人、一領二十舟、劄守彭湖、一領十二舟、往來廵哨、遇有警息、表裏應援、臂指之勢既聯、犄角之功可奏矣、夫浯銅係漳泉門戶。彭湖為列郡籓籬。今一設重鎮。而有虎豹在山之形。一得內援。而無蛇豕薦食之患。其便一也。頃者越販奸民。往往托引東番。輸貨日本。今增防設備。扼要詰奸。重門之柝既嚴。一葦之航可察。其便二也。茲島故稱沃野。向者委而棄之。不無遺利之惜。今若令該總率舟師屯種其間。且耕且守。將數年以後。胥原有積倉之富。而三單無餱糧之虞。其便三也。至于瀕海之民以漁為業。其採捕于彭湖北港之間者。歲無慮數十百艘。倭若奪而駕之。則蹤影可混。我若好而撫之。則喙息可聞。此不可任其自為出沒者。宜并令該總、會同有司。聯以什伍、結以恩義、約以號幟、無警聽其合舟?宗佃漁、有警令其舉號飛報、則□惟耳目有寄抑且聲勢愈張、茲險之設、永為海上干城矣、

一飭戰艦以備衝犂、夫海上之戰、先鬪船、次鬪器與人、無船則人與器皆無所用之矣。乃今日造船之弊有不可勝言者、兵方倚船為命。而官胥匠役且倚船為家。出之帑者十。而用之船者五。且費不時給。役不預鳩。料不必中程工不必中度。及倉皇無措。則又科貼眾兵。至科之兵而亦不必用之船也。積弊至此。求船之實用。得乎。船不可用。求兵之出洋得乎。幸而海不揚波。泄泄偷安者二十餘載而今當其窮矣。可復因循舊轍不破格一更新之乎。為今之計。一曰縮汛當議也。約法、每船限十二汛而准拆造、未滿汛而敝者、照汛于各兵扣賠、今之船自七八汛以外、皆成虗具矣、此不敢暫試風濤、况望其效衝犂之用乎、乃官拘于成例、兵憚于賠汛、苟延歲月、隱澚偷安、計每寨四十餘船。實不得二十船之用。則千餘兵而不得五六百兵之用矣。圖省一船數十金之費。而致虗糜二三百金之兵餉。豈不以小失大耶。且邇來將領每以船多兵少為辭。則何不縮其汛而量減其船。免其賠而量增其值。減一船而得九船之用。減一船之兵益之九船而九船咸得其濟。不尤為兩便耶。今請將各寨遊船隻。不論年汛久近但有不堪出洋者。盡行改造。暫免賠汛。要自今日鼎新之會。即為各路更始之初。自此以後。斷以十汛為期。有不及格者。仍得以賠汛之例繩之矣。一曰估費當寬也。昔劉晏之造船、計其公并計其私、曰去半焉、猶得堅船、此知與之為取也、今不問時有貴賤、地有遠近、價有官民、槩以成例格之、夫上吝其直、下吝其材。所嗇者正足相當而所損者乃在公事亦何利之有焉。一曰責任當專也、向來汛船、造於各路者、有海防佐領監之、造于省河者、則一聽他人之為政焉、文吏非用船之人則得置身于利害之外將領無專造之責則得置身于功罪之外徒使經歷數手。侵漁百端。多一受事之人。即多一染指之弊。增一防奸之寄。反增一卸過之門。葢今日閫外之事。往往如此。今請以其責專属路將。凡鳩工庀材。賦庸受直。悉聽路將與摠哨捕盜自為之謀。而有司自省成外。一切勿掣其肘。如是而猶有不可戰之船。則臣得執而問之矣。

一恤水兵以起凋敝。夫閩海之禦倭、其用則水兵急。而陸兵緩。其事則陸兵逸。而水兵勞。乃其餉則陸兵厚而水兵獨薄。彼其出沒波濤之中、身試鯨觬之窟、即使盡沾實惠、尚慮勇壯者褁足不前也、乃見面有例、公費有例、賠汛有例、又代為稱貸息、扣償月餉、所餘十不得其三四且近年有免汰減餉之議、收汛又槩嗇其一錢、彼又何苦以軀命所博之微餉、徒為債帥充囊、債主生利哉、老弱者計無復之、姑寄糧糊口、壯勇者勢不能忍、有相率掉臂而去耳、乃摠哨捕盜、復通同隱匿、既避逃伍之罰。又冐懸額之糧。是免汰之說徒割見在之食以飽虗冐之腹也吾方慮無餉之兵。難與救死。而彼且利無兵之餉。可以自肥。大非立法初意矣。請自今挑選之後、仍復其原餉九錢、而每次汛畢、不妨仍核其懦怯者而簡汰之、第向之汰。惟其數。不惟其人。今之汰。惟其人。不惟其數。葢與其嗇于給餉。而寬于冐餉。固不如豐于養士。而嚴于選士也。顧餉增矣。而不嚴禁掊剋、則所謂九錢者猶委之谿壑耳、欲嚴掊剋之禁、當清科派之源、向來錮弊、難以盡舉、即一哨官之補。而費以百計。一色總之補。而費以數百計。此非事科歛。將焉取之。况染指一嘗、揚眉難冀、即有不法誰能過而問焉、故今日一切陋規。必大將謝絕不行。而後路將以下可禁也。必路將防館謝絕不行。而後摠哨以下可禁也。

一嚴廵督以鼓偷惰、昔人云、致勇有術、致勇莫善乎倡、未有巳安于帷幄之中、而可責人以犯風濤之險者也、國家沿海列職、文武相制、全省則鎮臣統督而撫臣監之、諸路則參遊統督而道臣監之、寨遊則把總統督而海防官監之、各分其責、而亦遞相為制、總非無事之官也、乃承平二十年以來、恬嬉成習、偷惰成風、由上及下、鮮有不溺其職者、以總鎮言之。向者屯劄鎮東。為急漳泉耳。今倭寇要衝。首在北路。而大將坐鎮。反居下遊。不但逆風苦轉戧之難。抑且長鞭無及腹之勢矣。以路將言之、移劄信地、非不勉循故事也。而智昏于程席之交、舌翕于汛例之入、往來似同于收責。上下竟歸于共眠矣。以海防官言之、督汛散糧、非不猶存虗名也、一欵宴而陋規相沿。一祭河而故事巳了。胥徒鼓腹而属厭。利弊充耳而罔聞矣。至于各道分一而提衡則地有專属。廵海奉簡書以從事。則職有專司。乃邇來視師之規遂成希覯之典。總哨以下。又何責焉。今欲收防海之效。非兵盡出洋不可。欲兵盡出洋。非將領躬率不可欲將領出洋。非院鎮道館親督不可。請嚴旨申飭、先自臣始、每汛視敵之要衝。或將之少弱者。單騎廵行。不時督閱。以為列職之倡。各駐札道。則汛前十日親歷海口。簡閱舟師。覈散糧餉。汛內五月。早暮督察。精神無弗周也。廵海道則往來沿海上下督廵。總諸路之綱維。覈將領之勤怠。閱歷無弗遍也。各海防館則同寨遊把總一體出洋。無事戒其偷安。遇警鼓其敵愾。有功為之紀錄。有過為之覈查。須臾無相離也。此皆文吏之責也。總鎮則往來鎮東定海。隨在督師。或親馭樓船。當機應變。毋仍一隅之株守也。路將則躬駕標船。遍歷遊寨。每視風汛南北。各期會于島嶼之間。毋仍信地之自畫也。各寨遊把總。則身先出海。遠據要衝。時時存待戰之心。人人勵敢戰之氣。毋仍內港之偷安也。凡此皆武臣之責也

一議征軍以收實用、舊例每汛舟師出洋、以額兵不足駕用、故于沿海各衛所軍丁、選其慣海者助之、謂之貼駕征軍、大約一舟之中。兵居其十。軍居其五。月糧之外。優以行糧。所賴以同舟共濟。非苟取備數巳也。乃衛所各官、往往因之為利、有力者買閑、老弱者應役、非不嚴行申飭、而積玩相因、終成虗應、如有緩急、將焉賴之近各處藉口增兵、紛紛見告、有謂其駭浪而面若死灰、見敵而隱匿重板。無望同仇之助、反為先奔之倡者、夫有軍而不得軍之用、猶可言也、有軍而反受軍之累、此可不亟為之圖乎、近該道有扣征軍月糧。為另募民兵之議。是不可酌而行之乎。或謂各衛所征軍。有慣海精壯。勝于募兵者。不可更也。則何妨擇其堪駕者仍之。而不堪駕者易之乎。或又謂烏合之兵。旋募旋汰。猶之乎不習也。然暫募之壯兵不猶勝暫役之弱軍乎且一汛之內。勇怯巳試。額兵之懦弱者可汰。而新募之慣勇者可留也。是又不可通融乎。今計征軍每月共行月糧八錢。視汛兵之餉。所少僅一錢耳。查兩汛之期。不滿五月。而征軍自汛前僉解。至汛畢撤歸。常餘半歲之役。今若扣其半歲之食以食二汛之兵。當不患餉之不足矣。


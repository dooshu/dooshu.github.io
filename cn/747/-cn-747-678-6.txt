○故饶州刺史吴府君神道碑铭（并序）

汨市朝，溺妻子，非达也；困山林，摈血属，亦非达也；若有人与群动处一代间，彼为彼，我为我，不自洁，不自污，不巢许，不伊吕，水其心，云其身，浮沈消息，无往而不自得者，非达人乎？吾友吴君，从事於斯矣。君讳丹，字真存，太子通事舍人览之曾孙，睦州司马庶之孙，太子宫门郎赠工部尚书铨（一作诠）之长子。以进士第入官，历正字、协律郎、大理评事、监察殿中侍御史、太子舍人、水部库部员外郎、都官驾部郎中、谏议大夫、大理少卿、饶州刺史，职历义成军节度推官、浙西道节度判官、潼关防御判官、镇州宣慰副使（一作司）、匦函使，阶至中大夫，勋至上柱国。读书数千卷，著文数万言。宝历元年六月某日，薨於饶州官次。其年十一月某日，葬於常州晋陵县仁和乡北原，从遗志也。君生四五岁弄泥沙时，所作戏辄象道家法事，八九岁弄笔砚时，所出言辄类《诗》家篇章，不自知其然，盖宿习儒、元之业明矣。弱冠喜道书，奉真，每专气入静，不粒食者累岁，颢气充而丹田泽，飘然有出世心。既壮，在家为长，属有三幼弟、八稚侄，嗷嗷栗栗，不忍见其饥寒，慨然有干禄意，乃曰：“肥遁不可以立训，吾将业儒以驰名；名竞不可能恬神，吾将体元以育德；冻馁不可以安道，吾将强学以徇禄；禄位不可以多取，吾将知足而守中。”繇是去江湖，来京师，求名得名，求禄得禄。身荣家给之外，无长物，无越思，素琴在左，《黄庭》在右，澹乎自处，与太和始终。履仕途二十七年，享寿命八十二岁，无室家累，无子孙忧。屈伸宠辱，委顺而已，未尝一日戚戚其心，至於归全反真。故予所谓达人之徒欤，信矣！仲弟湖州长史某，以予辱与其兄游，既为同门生，又为同舍郎，周知初终，托为碑记。噫！先生之道，吾能引古以明之，铭曰：

汉中大夫东方曼倩，夏侯湛高之，作庙貌赞；唐中大夫真存先生，白乐天知之，作神道铭。呜呼二大夫，异代而同途，其皆达者乎？


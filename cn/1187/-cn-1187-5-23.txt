梅岭行

谁云梅岭高，山椒鸡犬辨鸣号。
谁云梅岭险，刘汉丸泥曾不掩。
稠叠连峰小径纷，东西百里望如云。
悬车束马皆堪度，缀却关门仍有路。
轮蹄任辇日交加，领将炎服赴京华。
浪誇百二藩南海，岭外较之应十倍⑴。
古来守国在人谋，潼关剑阁未云优。
君王有道干戈偃，玉帛车书侈壮游。
⑴ 自雄州南下，若韶之浈阳峡、广之中宿峡，皆险狭，仅通舟楫，而大庙峡介韶广之间，铁壁千里，陆路断绝，非轻舟不可上下，此吾郡北门之固也。





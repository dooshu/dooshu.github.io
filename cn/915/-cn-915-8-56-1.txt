◇上表陈事

周以三圣相资，再驾乃就。汉值海内无主，累败方登。魏挟主行令，实逾二纪。晋废立持权，遂历四世。景祚攸集，如此之难者也。陛下凝晖自天，照湛神极，睿周万品，道洽无垠。故能高啸闲轩，鲸鲵自翦，垂拱云峦，九服载晏，靡一战之劳，无半辰之棘，苞池江海，笼苑嵩岱，神祗乐推，普天归奉，二三年间，允膺宝命，胄临皇极，正位宸居，开辟以来，未有若斯之盛者也。夫常胜者无忧，恒成者好怠。故虽休勿休，姬旦作《诰》；安不忘危，尼父垂范。今皇运草创，万化始基，乘宋季叶，政多浇苛，亿兆倒悬，仰齐苏振。臣早蒙殊养，志输肝血，徒有其诚，曾阙埃露。夙宵惭战，如坠渊谷，不识忌讳，谨陈愚管，瞽言刍议，伏待斧钺。

所陈事凡十一条：其一，以为：「天地开创，人神庆仰，宜存问远方，宣广慈泽。」其二，以为：「京师浩大，远近所归，宜遣医药，问其疾苦。年九十以上及六疾不能自存者，随宜量赐。」其三，以为：「宋氏赦令，蒙原者寡。愚谓下赦书，宜令事实相副。」其四，以为：「匈奴未灭，刘昶犹存，秋风扬尘，容能送死。境上诸城，宜应严备，特简雄略，以待事机，资实所须，皆宜豫办。」其五，以为：「宜除宋氏大明太始以来诸苛政细制，以崇简易。」其六，以为：「凡诸土木之费，且可权停。」其七，以为：「帝子王姬，宜崇俭约。」其八，以为：「宜诏百官及府州郡县，各贡谠言，以弘唐虞之美。」其九，以为：「忠贞孝悌，宜擢以殊阶，清俭苦节，应授以民政。」其十，以为：「革命惟始，天地大庆，宜时择才辩，北使匈奴。」其十一，以为：「交州险，要荒之表，宋末政苛，遂至怨叛。今大化创始，宜怀以恩德，未应远劳将士，摇动边氓。且彼土所出，唯有珠宝，实非圣朝所须之急。讨伐之事，谓宜且停。」（《南齐书·刘善明传》）


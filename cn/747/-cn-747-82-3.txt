○即位赦文

天分四时，必始发生之德；帝临九有，是先荡涤之恩。故雷雨作而万物滋荣，庆泽行而兆人悦服，皇王之典，今古所遵。朕以眇身，获纂丕业，上承宗社之眷佑，下系生灵之安危，夙夜祗勤，庶臻於理。永惟黎元之困，同役之繁，干戈未宁，输发尚急，流移未复，冤滞犹多，刑狱未平，奸诈斯起，进献无度，淫巧竞生，思与蠲除，俾从开泰，将以导迎和气，咸致欢心。载因大庆之晨，式举惟新之令。可大赦天下。


○赐李含光物及香枣等敕

敬问元静先生：先生禀洁白之节，得黄中通理，学遍九流，逾守元默，心游八景，益混光尘，则密行高节，良可叹矣。然能屈独往之心，广宏济之道，缅迪真祐，深启淳源，知前后所修功德，皆有感应。瞻望东南，驰心日夕。今附物及香枣等，尊师更为九度修功德也。庶使苍生承日用之福，外化有归顺之心，天下和平，惟道所庇。修功德了，当蹔迂风驭，一至京来。甚寒，尊师比清畅，唐师回，遣书，指不多及。


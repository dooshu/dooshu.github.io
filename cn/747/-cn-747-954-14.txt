○对里尹为主判

〈乙妹无子寡而死，请里尹为主。决曹掾科其违礼。诉云：“其夫无族。”〉

死生有命，男女大纲，於其不天，可以往唁。惟乙之妹，华而无实，始窈窕以适人，桃夭斯美；俄独以处室，荼毒何深！生无托於偕老，死奄赴於同穴？言念夫族，曾何孑遗？嗟兮邻人，复已湮灭。乙以骨肉之戚，匍匐而来，据亲则可奔丧，执义不合襄事。况临窀穸，复引铭旌，谅天穷之人，请里尹为主。决曹虽诘，於礼无违。

阎楚封


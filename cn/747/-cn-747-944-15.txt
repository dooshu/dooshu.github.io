○无上黄大斋後述

粤自三无已降，迄於巨唐，宝轴灵文，或隐或见。出於史策，或著在别传。至宋朝简寂先生，校雠之际，述珠囊经目万八千卷。其後江表干戈，秦中兵革，真经秘策，流散者多。後周武帝立通元观，收集众经，犹及万卷。洎隋火板荡，唐土龙兴，翦扫氛妖，底定寰宇。至开元之岁，经诀方兴。元宗著《琼纲经》凡七千三百卷，复有玉讳别目记传疏论相兼九千馀卷。寻至二胡猾夏，正教凌迟，两京秘藏，多遇焚烧。上元年中，所收经六千馀卷。至大历年，申甫先生海内搜访，京师缮写，又及七千卷。长庆之後，咸通之，两街所写才五千三百卷。近属巨寇凌犯，大驾南巡，两都烟煤，六合榛棘，真宫道宇，所在凋零，玉笈琅函，十无三二。余属兹艰会，漂寓成都，扈跸还京，淹留未几，再为搜访，备涉艰难。新旧经诰，仅三千卷，未获编次，又属省方。所得之经，寻亦亡坠。重游三蜀，更欲搜访，累阻兵锋，未就前志。时大顺二年辛亥八月初三日庚辰，成都玉局化阅省科教，聊纪云尔。杜光庭述。


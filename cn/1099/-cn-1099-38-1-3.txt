○弭灾疏 【 弭灾】

臣等嘗聞天心仁愛人君、莫大於發灾變以譴告之、尤莫大於出妖孽以警懼之。無非欲人君修省過咎以修德政、欽崇天道以保天命、變禍為祥、轉危為安也　皇上嗣位以來數年之間、灾變迭見、臣等忝職近輔、不能少裨德政之萬一、覩茲災異、惶懼寔深、謹陳愚見、條具數事以聞、伏望　聖明采納施行

一節財用、夫貨財軍國所仰、不可一日無者也要在樽節用之、苟或侈靡妄費、則府庫空虛、倘遇興師動眾、何以賞稿旱澇飢荒、何以賑濟、近年以來朝廷貨財、多為下人侵耗如哈密等處、番人來京、俱帶玉石。被細人誘引。先將次等者進貢。存留一等者在後。計囑舖行人等。多估價值賣官。規取庫藏銀兩。又番僧授職。在彼土管事者。例該給與印信。使鈐束撫化鄉人。近來近京間住者。往往自都綱禪師。陞至國師佛子法王等職。一槩給與金印信圖書。前任所給者。悉自收留。其有病故所遺者。徒弟人等。亦擅收藏及後承襲又求造給。侵耗貨財。乞勑甘肅等處廵撫等官。今後哈密諸番來京帶有玉石。責令通事諳曉玉石之人。辨驗等第。一等者計數封號裝盛送京。次等者許其諒賣盤費。其餘悉令在彼貨賣不許一槩帶來。沿途扛運。應付艱難。如違許廵按分廵等官。徑自拏問。番僧陞官職印信。止許留見在者。其前任及病故、遺下印信、令各該部查收、以後有新陞職、不係本土管事官員、復請給者、許該部該科參奏發遣、勿令在京生事紛擾、如此庶事體得宜。財無妄費矣。

一卻貢獻、葢人君一心、攻之者眾、倘一留心於玩好、則下人?搜遠索而貢獻者、其弊將不可勝言矣、洪惟　皇上即位之初、不急之務、一切停止、玩好之物、一切罷去、近年廣西雲南等處、有貢奇花異卉珍禽奇獸珍珠寶石金銀器物、葢此物非出於所貢之人、必取於民取於民不足。又取於土官夷人之家。一物之進。必十倍其直。然後方可。暴橫生靈。激變地方。莫此為甚。甚至水路萬里之遙。人夫轉運。不勝其擾。見今安南小國敢肆抗拒。漸有侵內之患。良繇自我。有以召之也。臣等伏望　陛下明頒詔旨。今後除常例歲貢。其內外之臣。敢有以玩好之物上進者。治罪不宥。如是不惟上下綏靖而無擾。其于乂安中國。感格遠人之道。兼之矣不寶遠物。則遠人格。惟　聖明留意

一開言路、臣等嘗聞身處綸扉而欲廣開言路此亦人情所難宋臣蘇軾有曰、天下治亂出於下情之通塞、至治之極、至於小民皆能自達。時或反是。雖近臣不能自通。故易以天地交而為泰、不交而為否、臣等不敢遠引前代明王、遇灾求言之典、伏惟太祖高皇帝臨御之時、自文武群臣、以及軍民匠役諸色人等、應有可言之事許直至御前陳說。其言中理。即為施行。且或予之官。或給之賞其不中理者。亦置而不問。所以廣耳目。防壅蔽而達下情也。故當時雖閭閻之間。細微之事。無不周知。太平至治。良有以也。洪惟　皇上嗣承大統。即詔天下凡軍民利病。許人直言無隱。有以見　皇上之心。即　太祖高皇帝求言之心也。奈何近年以來。人多顧忌。不肯盡言。豈非聽言之道。猶有未至者乎。臣等仰望　聖明廓宇宙之量。容涓滴之微。明詔在庭。文武群臣。凡致灾之繇。弭災之策。悉陳以聞言之善者俯賜聽納。見于施行。言之不善。亦不加罪。如是則言路開而下情達。萬事何憂不理。灾害何憂不息哉

一慎刑罰、刑者聖人不得巳而用焉、用之貴在得中、一失其中、則邪氣積蓄、陰陽繆??幸攵皿?、妖孽滋興、可不慎歟、仰惟　皇上嗣位以來、凡遇盛暑、必下詔寬恤于京師。或值灾變。必遣官詳審于天下。慎刑之心。葢與虞舜好生之德同一撥也。然自成化八年。遣官詳審。迄今將五年矣。夫以京師之內。一有冤枉。今日告鳴。明日或可得以辨。彼天下之廣。萬姓之眾。中間冐罹刑憲者。不知有幾。其偏州僻縣隔離上司窵遠者。豈無經年含冤死于犴獄者乎。在此　聖明之世。不能不為之惻然也。合敕法司遴選諳練刑名。老成官屬。照例請敕分授前去。會同彼處廵撫分廵理刑官員。重加研審。務使情真罪當。輕重適中。毫厘不爽。庶人無冤枉。邪氣潛消。而諸孽不作。矣

一省工役。古者力役惟取于冬。葢以時節人力也。苟力不節以時。勞筋苦骨。民不堪生。而怨讟以興。怨讟既興。和氣有弗乖戾者乎。此有周先王營宮室而施鼓?咎鼓緩工之仁。建霛臺而布庶民勿亟之令。良以此耳。茲者朝廷修建東直門城樓。并各處城垣。所以壯觀京師。隄禦內外之意。既深且廣。雖愚夫愚媍。莫不悉知。以故軍士萬眾一心。子來無或嗟怨。非以佚道使人。孰能然歟。伏望仰體先王。軫念赤子。審今日興作緩急。除城樓城垣當建外。其餘不急之處。即頒德音。悉令停止。庶軍士得以休息。怨讟不生。和氣漸臻矣。

一足軍餉。臣等切見往年西北用兵。榆林一帶。糧草最難供給。當時預借陝西山西河南三年租稅起運。每草一束用銀二錢。米一石用銀一兩。或一兩五錢。若輸納本色。上下山坡。不勝勞苦。今無事之時。若不早為預備。一旦虜入河套。復踵前跡。民何以堪。近者廷臣嘗議及此。臣等尤恐所司奏行不至合勑戶部仍查算彼處各堡糧草實數。每處可彀幾時之用。該有兵動。可贍多少人馬如果不敷。作何措置。或比較屯田拖欠子粒。採把未完草束。或開中塩引招商上納。艸束米豆。或將腹裏積蓄粮草、量起人夫。加意撫恤。以漸轉般。赴邊收貯。或將官銀及贓罰銀兩。運赴彼處。趁時收糴。粮草上倉。及其他長策。務要一一舉行。具實回奏。毋得視為泛常。其遼東宣府大同、雖未經用兵。亦查蓄積之數。務令邊鄙充實。庶不臨期悞事

一飭邊備。臣等見得遼東并山海關、喜峰口、古北口、一帶邊方去京師密邇。往年朵顏三衛。為我藩籬。雖有鼠竊狗偷。不為大患。今此三衛。既被滿都魯等服屬。以彼之強。從此鄉導。來犯我邊。則京師不得安枕况居庸迤南。至紫荊等關口。尤係京城。切近屏蔽。雖有御史近年點閘承平日久。未免忽略。合勑吏部奏遣歷練大臣。或歷練老臣。給事中二員。請勑分投前去會同各總兵廵撫守備等官趁今無事之時將各邊牆垣口子逐一看視該修理者即便差撥官軍分工并力。深濬厚築以垂經久。整點烟燉。修葺堅固。以便哨望。不許虛應故事。其有城垣土?册塌。兵器損壞。人馬瘦弱。不堪備用去處。俱要即時修補。緊要之處。合添人馬。亦湏斟酌多寡。奏請選集。聽候有警應用。不致緩不及事。

一重地方、臣等聞得永樂年間征取交趾郡縣其地。天下大一統而無外。其後守鎮非人。不恤夷情。遂至激變。失陷地方。再不可復。今兩廣四川貴州雲南俱係邊遠之地。設若任用非人。一旦有警。軍旅薦興。糧運不繼。欲天下無事。不可得巳。其雲南地方。與安南尤為切近。而蠻夷土官衙門易以生事。可為深憂。今兩廣四川貴州俱有廵撫官。而雲南豈宜獨無。合敕吏部推選剛直有為。智識超卓大臣一員。請敕前去廵撫其地。凡利有當興。弊有當革。悉與鎮守等官處置施行。各要安靖地方。毋事阿狥。有負委任。


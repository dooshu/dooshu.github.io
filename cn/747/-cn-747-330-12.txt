○对蜡飨不祀判

〈岁十二月，有司将行蜡飨，不祀，司啬迎猫而祭之，御史纠云，古之君子，使而必报。〉

穷阴杀节，流岁云暮，将举祀典，必参故实。无忘报本之始，敬用伊耆之礼。聚百物以飨，息人大义；为一日之蜡，非赐所知。瞻言所司，是为之祭。八神降止，一国期集，於焉观德，必也知古。迎猫无阙，言除硕鼠之患；司啬不预，且有若敖之馁。虽祭能如在，乐已吹豳，而礼尚有疵，人多叹鲁。有鬼或爽，诬神若何？事乃违经，傥受嗤於草服；国有报宪，宜见绳於绣衣。

崔颢

颢，开元中进士，累官司勋员外郎。天宝十三载卒。


卷六（己巳）


歸家即事

初四出官署，二十整行裝。三十抵烏鎮，初一入錢塘。錢塘到家近，心急路轉長。離鄉忘鄉音，入耳翻侜張。閽者問名姓，小犬吠籬旁。主人不復顧，直趨上中堂。阿姊扶阿父，老妻扶阿娘。眾面一齊向，雜語聲滿房。阿母向我言，為兒道家常：「我老多疾病，且喜無所妨。不如汝之父，秩膳口頗強。自汝出門後，諸親如水涼。三妹抱瑤瑟，悔嫁東家王。四妹婿遠遊，季蘭屍祭忙。汝嬸自粵歸，祀灶無黃羊。舅家風淒淒，滿屋堆靈床。告汝各甘苦，便汝相扶將。」阿母言且行，手自羅酒漿。阿父為我言：「望兒穿眼眶。昨得一口信，道汝頗周詳：初四出官署，二十整行裝。三十抵烏鎮，初一入錢塘。新官初攝篆，米穀猶在倉。三蠙與四蠙，廩人未收量。汝今雖歸家，何能長居鄉！汝食大官俸，我得屋東廂。汝仰視櫨栱，千金寧低昂。荷花三十里，蔭柏復沿塘。金丸小木奴，冉冉自垂黃。老人手所植，待兒歸來嘗。」我將行赴園，有人牽衣裳。一妾抱女至，牙牙拜爺旁。佯怒告訴爺：「索乳頗強梁。」一妾作低語：「外婦宿庚桑。君毋忘菅蒯，專心戀姬姜。」老妻笑啞啞，打開雙青箱。「謂當獲金珠，而乃空文章！」阿母欲我息，吹去蠟燭光。明日大母墳，長跪奠淆觴：「孫兒十八歲，懷抱猶在床。今兒得官歸，古墓生白楊。嗚呼蒼天恨，此恨何時忘！」後日走西湖，帶雨觀湯湯。我行周四嶽，畢竟此無雙。悠悠笑語過，忽忽燈節忙。此身不自持，呼僕買舟航。阿母留兒子，一日如千場。觀兒加餐飯，為兒備餱糧。家園筍似玉，手烘加飴糖。春茶四十挺，片片梅花香。阿父不受拜，但指鬢邊霜。妻妾無所言，含淚不成妝。惟問幾時歸，君歸我可望。阿姊出簾拜，甥兒要同行。叔母亦唧唧，阿品交與兄。兩郎俱年少，初生別離腸。親朋來一送，軟語都未遑。蕭蕭北門關，行李搖夕陽。慈烏哺復去，脊令聚復翔。鴛鴦折荷葉，織女望河梁。浮雲為鬱結，驪駒為徬徨。人生天地間，哀樂殊未央。

正月十七夜

滿窗月色滿池煙，千點寒鴉一客眠。夢裏忽驚蝴蝶影，梅花飛過枕函邊。

寄程魚門

淮南有桂樹，秋花含春姿。生長斥鹵地，馨香交始知。翩翩一黃鳥，歲歲長相思。稻粱不自謀，經營托所司。相知日以深，相看日以希。此樹不落葉，此鳥無卑棲。所以歲寒時，寸心兩不移。

去年秋風發，拾得雲中書。書中三千字，字字瑚珊珠。珊瑚七尺長，朝夕生奇光。旁人勸我售，佳人勸我藏。豈不惜顏色，恐為物所傷。感激佳人意，涕泣沾衣裳。

西江魏公子，海上彈青琴。可惜太通脫，揮盡千黃金。殘臘渡空江，賤子病扶床。程生亦復至，病者喜欲狂。呼兒羅酒饌，大笑傾千觴。我病君莫慮，病欲隨官去。將攬君子衣，告君罷官趣。梅花今又開，君子在何處。

阿兄將出山，阿弟守故紙。弟也為科名，兄也至千里。兄弟各有心，蛟龍分路起。其旁有鄙人，長笑不能止。觀我十年來，此味如斯矣。賈生王佐才，年少拖金紫。禮樂與明堂，揮霍滿牙齒。遭遇漢文君，慟哭長沙水。破鏡飛上天，不能照妻子。寶劍變犁耙，家家得耘耔。

綿莊窮「六經」，賢者識其大。紛綸井大春，意聖沈不害。跪起何舒遲，遺蛇其冠帶。太矜舒雁容，致招蜀犬怪。忽受虛弦驚，無故出居外。六石青蠅矢，竟為儒生戒。君書致諄諄，居間求郭解。我將胹合歡，騎驛使愉快。儒林與文苑，古無鴻溝界。一史偶作俑，千秋竟分派。我雖韓柳才，敢不殷陸愛。我雖孔明賢，敢不簡雍拜。為渠思者三，子毋言之再。

哀樂不能已，然後考鼓鍾。性情得其真，歌詩乃雍雍。後儒失所傳，溪窪鳴秋蟲。昨吟吾子詩，音與漢魏同。宮商一再彈，流水滿絲桐。願子崇景光，大雅扶《國風》。三微統未絕，群雅道方隆。結交得古人，空山誓始終。

君看白雲飛，知我此間好。但恨巢與由，此身不肯老。今年陰雨多，江上秋來早。且喜得秋涼，又恐傷芳草。芳草日以傷，故人日以少。臨風寄遠章，落葉滿懷抱。

宿蘇州蔣氏復園題贈主人

白門新掛竹皮冠，為愛梅花不作官。今日名園偏晚到，萬株香雪點燈看。

為儂安放竹床邊，剛在花明柳暗天。侵曉主人尋不見，早同鷗鳥立寒煙。

春雨瀟瀟滴滿階，春宵夢短眼頻開。銀燈紅淡竹窗響，半夜月明仙鶴來。

縹帶橫陳萬卷餘，郎嬛小犬鎮相於。人生只合君家住，借得青山又借書。

碧檻紅闌屈曲成，海棠含雨近清明。半池雪霽水微綠，坐看野塘春草生。

亭孤容易夕陽斜，寶塔金泥射落霞。每到細煙生水上，晚烏啼出隔牆花。

青山顏色主人恩，相別能教不斷魂？水竹風情花世界，恰曾消受幾黃昏。

四月四日龔愚溪移尊隨園，得「招」字

柴門那得有人敲，隱者除非酒可招。山裏送春剛四夕，柳邊垂綠正千條。空堂棋罷微聞雨，遠樹鶯啼半入簫。君若再來休問日，今年無刻不消遙。

後五日談、沈兩門生來置酒，得「種」字

殘春孤花危，新晴遊人勇。送酒遇劉弘，分題得江總。眷茲朱陽節，登彼綠雲壟。蓮舟朝淺揭，雲壘夜深捧。蝶行小草搖，日落群霞擁。簾影只三人，鳥聲恰萬種。呼僮撤金燈，月華如水湧。

十九日梅坡招孟亭、南台再集，得「觀」字

有酒我不飲，無酒我不歡。不如招酒人，痛飲使我觀。王郎知此意，清晨擔杯盤。諸客從而後，來泛杯湖船。幽花隨春開，好香隨風傳。有月便歸去，無雨且盤桓。問我飲不飲，存杯聽自然。所以主人翁，自號稱「隨園」。

讀書二首

掩卷吾亦足，開卷吾乃憂。卷長白日短，如蟻觀山丘。秉燭達夜旦，讀十記一不。更愁千載後，書多將何休。吾欲為神仙，向天乞春秋。不願玉液餐，不願蓬萊遊。人間有字處，讀盡吾無求。

我道古人文，宜讀不宜仿。讀則將彼來，仿乃以我往。面異斯為人，心異斯為文。橫空一赤幟，始足張吾軍。

隨園雜興

官非與生俱，長乃遊王路。此味既已嘗，可以反我素。看花人欲歸，何必待春暮。白雲遊空天，來去亦無故。

喜怒不緣事，偶然心所生。升沉亦非命，偶然遇所成。讀書無所得，放卷起復行。能到竹林下，自有春水聲。

客敲柴門響，主人在夢中。驚起索布襪，遺失草堂東。夜亦無所想，夢見竹樹長。客若遊我園，赤腳送君往。

造屋不嫌少，開池不嫌多。屋少不遮山，池多不妨荷。游魚長一尺，白日跳清波。知我愛荷花，未敢張網羅。

花自帶春來，春不帶花去。雲自共水流，水不留雲住。我欲問其故，無人有高樹。樹下閑思量，春與雲歸處。

耳目口鼻心，偶然為我有。有而拘攣之，此物為誰守？心為身之主，身乃心之友。以主奉嘉賓，陶然飲一斗。

經史與子集，分為書四支。亭軒與樓閣，四處安置之。各放硯一具，各安筆數枝。早起筼沐後，隨吾足所宜。周流於其間，陶然十二時。

聞我書聲息，四面老農來。壯者負犁鋤，衰者穿麻鞋。嬉者戴篷累，勞者擔薪柴。邀我大樹下，懷抱一齊開。今年苦風雨，良苗猶未栽。

聞公讀書聲，毋乃舉茂才？愛其性真誠，發言如嬰孩。各贈一杯酒，縱橫臥莓苔。

好鳥不知名，翩然四山至。村人來我前，往往有酒氣。我有舊門生，送酒月三四。花下開酒觴，觴畢作棋戲。一杯醉扶床，一局敗塗地。蕭蕭新竹枝，似有扶我意。扶起謝東山，一笑吾猶未。

君莫笑樓高，樓高固亦好。君來十里外，我已見了了。君來莫乘車，車聲驚我鳥；君來莫騎馬，馬口食我草；君來毋清晨，山人怕起早；君來毋日暮，日暮百花老。

當年隨大夫，對山初作屋。亭榭招雲煙，杯觴明華燭。父老為我言，此公殊不俗。拱手竟貽誰，何由知是僕？迢迢三十年，重來理花竹。隨之時義大，園名不改卜。以我今日歡，尋公往日樂。逝者如斯夫，古今同一局。我後更何人，問山山不告。

送許南台入都

鍾山有良鳥，羽翼無孤翔。金陵有同官，臨去亦雙雙。同君官石城，同君家古杭。兩同何足喜，所喜同心腸。君心多落寞，我心多疏狂。大家抱寸心，皎如明月光。相聚不覺樂，相離各自傷。彈指四年中，歲月同奔忙。江頭迎大官，舟楫相扶將。朔望府中趨，車馬偕煌煌。我愛臨汝飾，君亦盛衣裳。我求鍾繇玦，君亦佩琳琅。我歌郢中詞，君亦能文章。渠眉大駔圭，爭買盛金箱。隨園十六韻，句句能鏗鏘。我來多日午，君來多夕陽。輿夫不待命，亦遽升高堂。皂隸知坐久，鼾聲官署旁。家僮如兒女，紛紛羅酒漿。梨園子弟來，歌舞邯鄲倡。紅箋親戒速，擊鼓椎肥羊。後湖七八日，載酒水中央。使我兩襟袖，至今荷花香。阿時貌如玉，君家六歲郎。倭鬌出拜我，喚我妻作娘。阿娘雖南歸，愛兒不能忘。今春我歸家，娘問兒可長。前年才扶膝，今年當扶床。從前贈文葆，未必還收藏。今將寄錦袍，稱身須裁量。請君記此情，此情豈宮場？為君歌此曲，此曲尤悲涼。自我乞病歸，君興竟頹唐。起視世間事，亦復歌《迷陽》。吏部文書來，工部催君行。鼓吹吹君車，明駝馱君裝。我初心歡喜，須臾又慘傷。前此二馬逐，日落已三商。後此相逢期，海水真茫茫。今夕置鬥酒，黃鸝鳴枯楊。欲行且未行，強君進一觴。願得兩弟兄，延齡各千霜。天南地北時，德音永相望。

與家弟香亭、陸甥豫庭居隨園，仿昌黎《符讀書城南》詩作二首，勸其所學

示香亭

我昔見弟時，弟才離繈褓。弟今見我時，弟年如我小。兄為西湖魚，弟為粵西鳥。相去萬里餘，相別十年杳。兄弟記從前，大家難了了。我叔滯異鄉，半生伴瑤僚。娶妻得繆家，家口忽繚繞。黃籍忘故鄉，白頭尤懊惱。傷哉就木年，六十不為老。上有慈嬸悲，下有諸孤藐。我弟難自存，全家歸悄悄。木葉自返根，海水多入島。不恨歸太忙，但恨歸不早。我父喜弟歸，焚香告祖考。我母喜弟歸，傾盤堆梨棗。我妻喜弟歸，公然學作嫂。消息傳賓朋，聚觀集鄰媼。弟性既溫和，弟顏亦美好。執筆學為文，頗亦知頭腦。我家雖式微，氏族非小草。高祖槐眉公，烏台稱矯矯。傳家無笏囊，斫荻存衲襖。此事汝未聞，此語汝宜曉。勉旃光前徽，典籍窮搜討。辭浮理易疏，境曲心能造。阿兄既辭官，分俸時愧少。常恐嬸在家，菽水未必飽。欲慰白髮親，須立青雲表。矧茲讀書地，幽趣頗飄渺。楊柳何依依，竹竿亦嫋嫋。對景生天機，隨心發匠巧。阿兄區區心，焚香向天禱。

示豫庭

我攜甥出門，我姊向我拜。我姊胡拜為？托汝情無奈。汝食不愁饑，汝衣不愁敗。所愁汝讀書，十年不通泰。爾學舅可教，爾文舅莫代。文字爾未佳，舅如負姊債。爾父名秀才，中年困疾瘵。初作淳於贅，繼乃出居外。我姊事其夫，夜不解衣帶。藥佴兼楄柎，裙釵無遺賣。汝父氣奄奄，呼姊申遺誡：「我有兩孤兒，麻者居其大。屬豬才扶床，屬兔未能話。諒難自成立，惟爾弟是賴。」我姊聞此言，肝腸摧以壞。麻衣白若霜，抱汝來廳廨。我時遊京師，廚灶苦湫隘。人窮恩易衰，米貴親誰丐？我姊燈熒熒，手爪自凋憊。對汝父遺像，悲泣聲流喝。未幾我作令，家計稍可耐。為汝延經師，望汝早釋菜。忽忽十九年，冠禮行將屆。汝熟一寸書，我心何愉快；汝隨群兒戲，我齒時噤簹。教汝如教兒，親親竟難殺。記汝喚阿登，幼時殊可愛。酷似劉牢之，雙瞳良足怪。長乃質稍鈍，學力慎毋懈。精衛填海波，愚公移泰岱。老夫慣諄諄，君子應夬。人生尺寸名，會須及親在。況汝白髮親，春暉豈可再！

赴淮作渡江吟四首

一聲篙入江，萬象化為水。喜無塵埃侵，但把明月洗。彈琴詠先王，浩浩一千里。前望去者船，虛無不見底。後望來者船，次第出煙裏。茫茫來去者，俱為風所使。仆也豈其然，吾行亦吾止。窗寒秋正清，燈定潮不起。舟行吾不憂，舟泊吾更喜。夕陽不見人，歌入蘆花矣。

五更江上起，落月金盤光。青天虛無聲，寒篷微有霜。四海同一魂，大夢酣茫茫。而我當此時，萬感回中腸。青雲懷北闕，白髮思高堂。百年會有期，行役殊未央。瞻彼江湖闊，知我道路長。聞此蟋蟀鳴，能無遲暮傷！北斗為我愁，駐柄頹西荒。玄鳥為我悲，孤飛三兩行。偃息再入戶，余溫猶在床。我身應我愛，歎息加衣裳。

日落黃天蕩，懷古思英雄。南宋韓蘄王，於此觀軍容。金兵南下時，旌旗耀白虹。韓王八千人，扼之於江中。紅顏擊金鼓，白浪生刀鋒。坐見楚師熸，六軍為沙蟲。要以三大事，兀术語已窮。二聖有精魂，頃刻慈寧宮。








○楊舍城記 【 築城】

東夷滑夏、三吳之地、環州縣而城者以百計、楊舍一隅、在縣治東、東際大海至狼山、水勢漸分而為江、楊舍枕江之上、界連姑熟諸港、淊淊會江為險。左襟谷瀆。僅五里許。其為屏捍。君子卒喜而大書之。與郡邑之城、相雄長焉、其故何也、固楊舍。所以固江陰也。由江陰而上。毘陵之有孟瀆河。河復城之賊來窘路犄角之勢成。其所防者遠矣。我　太祖高皇帝、嘗命信國公湯和、往備倭寇、詔諭惓惓。惟以議立城堡相地宜為事神謀睿筭。用之迄有成功。嘉靖丁巳監察御史羅山尚君維持、來按南服、痛我民生、憔悴日甚、割爪及膚、救恤不暇、乃于誅罪黜貪之餘、巡行陵陸。周覽曲衍之中、得楊舍之為要害、决意城守、適邑人薛憲副甲裒上其議、公以為是、得邑人之情矣、治之益力、乃布條約、乃召傭徒乃營原野、引繩立表、夷險塞窪、各各以意運之、受事者莫不如指、城凡三里、週遭五百二十丈有奇、高丈有八尺、趾闊丈若于尺、下絫堅礎、上傅以磚、崇墉甓甓。列雉翬翬、屹然巨鎮、藏民萬戶、賢于戰兵百倍矣。城之費丈計帑金二十二兩出臺中之贖生?月。一不以煩于有司。借民之力。不過十之二三。兵居其半。而公復戒之以勿亟。慎之以勿傷。此作城之善事也。城之內有參府、有把摠司、有巡撿司、有軍營、有廩庾、四向為門、東曰某、西曰某、南曰某、北曰某、皆公所自署、門為水関者一、引流東注、此城之節目也、工始于戊午某月、告成于是年之某月、薛憲副復為文記之、杜令君退而告于袞曰、華也守工于茲、得吾賢監察作予之勤、而訖事、吾子可無一言、為予為百姓德之、予謝不能、既乃言曰、夫有山川、斯有險阻、有險阻、斯有政事、是故王公設險以守國、其來尚矣、湯信國之受命　聖祖。尚監察之祗承　皇上德意。篤厚元元。豈非貞于謀國乎。始楊舍之未有城也。塩販出沒風濤之險。兵仗自隨。有迫之歘起。而為他盜。村戶夜驚。今即無虞。其利一也。民既有城以居農得修其畎畝。商得通其貨賄。工得利其器用。父子嘻嘻。樂生興事。保有室家。無復曩時。獸奔鳥駭。無所逃匿。皇皇之命。寄于賊刃。其利二也。地遠于邑。民鮮知法。官署既飭。令君得以數至其地。聽斷為公。暇則與參戊上下其議。鞭撻戎虜之謀。哀矜淑問之事。皆于是乎出焉。其利三也。有此三利、法不當大書已乎、


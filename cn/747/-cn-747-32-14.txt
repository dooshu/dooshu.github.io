○定祀元元皇帝仪注诏

尊祖奉先，必在於崇敬，辨仪正礼，所贵於缘情。伏以大圣祖元元皇帝御气昇天，长生久视，体重元而不测，与元化以无穷。真容屡现，宝符仍集。恭惟孚祐，实表常存。比太清宫行事官皆具冕服，爰及奏乐，未易旧名，并告献之时，仍陈荚祝。既非事生之礼，岂是降仙之仪，且真俗殊伦，幽明异数，理有非便，亦在从宜。自今后，每於太清宫行礼，官宜改用朝服，兼停祝版，其告献辞及所奏乐章，朕当别自修撰。仍令所司，具仪注奏闻。


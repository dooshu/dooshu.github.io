○紫极宫新建司命真君殿记

夫金阙琳房，不可阶而升也，惟至诚能通之。灵符景福，不可企而望也，惟至行能致之。故君子行道於时，宣力於国，敷惠於民，贻范於家，此人之极致，自天所也。又况考集灵之地，崇列真之宇，荐纳约之信，励勤行之诚。然则希夷眇邈，超言象之表矣。有若故司空相国冯翊懿公，承世功之绪，袭重侯之业，地亲於副马，美继於缁衣。便蕃台阁，夷险一心。中立不倚，金石贯其心。唯力是视，风霜尽其节。故四综会府，再践中枢，三殿方镇，一平邦土，慎终如始。没有遗忠，激楚之乐虽穷，通德之门不改。嗣子太仆少卿俊等，奉慈训，弗敢失坠。以为公之纯诚冲气，本道家者流，而仁政令典，近浃於三茅之境。高斋甲第，夙邻乎元元之宫。故栖神植福，必先於是。尔其冶城峻址，西州旧署。忠贞公之道陇，郭文举之故台。九原可作，盛气如在。乃相形势，补废阙，建司命真君之殿於宫之艮维。披真蕴以立程，集国工而考艺。瞻星揆日，不劳而成。崇高壮丽，重深藻绘，焕如也。凝旒端简，负斧仍几，穆如也。珠幡绛节，纷披乎左右。空歌洞章，萧寥乎晨暮。真圣以之而临御，纯嘏以之而蕃锡。贤人有後，孝子奉先，无以加於此矣。铉始以事分通旧，从子弟之游，终以禁掖具员，陪僚属之末。及公之启手足也，复忝国士之许，辱寄托之任。知己之厚，何日而忘。短篇叙事，盖感遇之万一也。


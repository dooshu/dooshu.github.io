○为武攸暨让兼知司礼寺事表

臣攸暨言：伏奉恩制，命臣兼知司礼寺事。臣本无操履，素乏艺能，凭藉葭莩，遂叨冕笏。画龙刻鹄，非有天才；簪犀纽龟，但因地势。鉴空虚微眇之质，念庸ウ不逮之姿，素简神衷，岂劳铨叙？幸得攀光日月，藉宠侯王，禄比万锺，爵穷五等，备梁园之车服，司周室之典经。朝夕起居，出入陪奉，在生多幸，於臣已足，岂可重叨非据，更窃隆班，上亏国章，下速身谤？昔汉畴稷嗣，将冠九响；虞伯夷，实掌三礼：奉蒸尝祈礼之典，有匏土笙镛之节，匪徒移风易俗，兼且尊天事神，岂於凡庸，所可参议？况此司礼分职，见有二卿，并在官联，事且无缺，更参驽蹇之足，徒乱鸳鸿之序。伏乞圣慈回鉴，天造曲成，矜其慊切之心，念其尸旷之责，怡然俯察，霈乎垂许，则至公之道，实宏於圣朝；多幸之灾，不累於凡识。无任惭惧屏营之至，谨诣朝堂奉表以闻。








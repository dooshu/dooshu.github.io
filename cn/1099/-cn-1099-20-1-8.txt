○奉守乂安徐憲副奇齋 【 文州臬司】

愚嘗謂乂安民物繁阜。水陸要衝。為升化之根抵。清演之門屏。葢不可與他郡槩論也。所以鎮之以方面官員。守之以衛所精銳。故論議而上有人。經營而下有力。獨彼落落者。慮不出此。而區區于他圖。亦何能免公論之皎皎。脫天網之恢恢耶。吾之所以扼腕而切齒者此也幸而吾友今有是行、知其有為、喜而不寐、下車之日、撫軍恤民、令行禁止、去因仍苟且之費、得辭受取予之宜左袵者近悅遠來、傍觀者包羞蒙垢為海西一道之福、交南三司之光、低頭拜東野、舍我其誰哉、吾三司之官。同稱方面。而不知按察司者。又責任之重。是時外臺之權正重不可與二司同目也。何者、上為萬乘之耳目、視欲明而不蔽、聽欲聰而不壅、下為百司之繩鑑、分人曲直、別人妍媸大而發人奸、擿人伏、削人爵、奪人權、何事不可預、何為不能成、斯固吾官之能事、然亦職分之當為也、今有可為而未為者、又不可不以告也葢民之所藉者兵。兵之所仰者食。安積糧二十萬斛。而乃置于下濕之地。雨作而勞疏殺。河溢而督隄防。其能不渰浸而漂流者僥倖爾。元戎今有鈞判、而閤下又能見義勇為、使有雨水、可保無虞、不特此也、城池之未高深。郡邑之猶貪鄙。人有流亡。鄉無絃誦。營而私販者公然。盜而寇攘者?午。避役者輻輳于豪右。乘勢者毒螫于貧窮。悖犯禁條葢不一也。閤下于此宜皆有以處之。不待予之喋喋也、倘有執故態、蔽憲章出無稽之言、沮有為之志者、尤當面叱其非而責以大義可也、


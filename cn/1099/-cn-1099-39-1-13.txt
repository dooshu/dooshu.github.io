○論釋奠禮奏狀 【 釋奠】

禮部儀制清吏司手本內開　皇上于今年三月三日　幸太學釋奠　先師孔子、以臣為分獻東哲官、榮幸莫大焉、切觀儀注內一叚、開稱導引官導　皇上詣大成殿陛上、典儀唱執事官各司其事、執事、官各先斟酒於爵、候導　上至拜位、贊就位、百官亦各就拜位、四配十哲分獻官、各詣殿陛東西階下、兩廡分獻官各詣廡前、俱北向立、贊迎神、樂作、樂止、贊　上鞠躬拜、興、拜、興、平身、通贊百官行禮、同贊搢圭、　上搢圭、執事官跪進爵、樂作、　上受爵、獻畢、復授執事官奠于神位前、樂止、贊出圭、　上出圭、四配十哲、兩廡分獻官、以次詣神位前奠爵訖、仍以次出殿門外、東西、向立、典議唱送神、樂作、樂止、贊　上鞠躬拜、興、拜、興、平身、通贊陪祀官行禮、同導引官導　上繇中道出、分獻官以次退、若依此儀注則分獻官始終不拜矣　皇上拜陪祀官俱拜獨分獻官始終不拜恐非禮也臣愚以為分獻官拜位。當在殿陛之下。列于陪祀官之前。贊迎神。　上在殿陛上拜。分獻官陪祀官俱在殿陛下拜。　上獻畢、分獻官以次詣神位前奠爵訖、復退于殿陛下原拜位立定、贊送神、　上拜、分獻官陪祀官俱拜。似為近禮。臣讀禮記文王世子篇有曰凡學春官釋奠于其先師、秋冬亦如之、此言春官之釋奠。主于行禮。非報功也。故無幣。又曰。凡始立學者必釋奠于　先聖先師、及行事必以幣、此言立學事重。故釋奠必以幣。今　皇上嗣登大寶。初幸太學。緣引經術即所謂始立學也。臣愚以為釋奠當用幣。爵亦當三獻。今儀注內無獻幣之禮辨駁固為允當是行春官釋奠之禮非始立學釋奠之禮也似為未安或以為舊儀注如此。臣以為舊儀注是。則當從之。或有差誤。亦當更之。以求合乎宜。似不可以訛承訛也。乞下臣言于禮官。會同翰林院官議之。然後行事。則　聖明幸學釋奠之禮。庶幾合乎宜。而可以傳之于後矣。

疏上准行分獻官拜禮餘仍舊儀


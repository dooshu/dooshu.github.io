方味道


庄椿岁

寿赵丞相

恭审某官间期淑气，特立高标。仰维岳之生

贤，一朝献颂；赋缁衣而入相，四海同声。欣逢五百年之期，愿上八千岁之祝。可占耆艾，曷尽形容。音寄水龙吟，名为庄椿岁。倘蒙省览，万有荣光。

纶巾少驻家山，北窗睡觉南薰起。黄庭细看，长生秘诀，神仙奇趣。奈此苍生，愿苏炎热，仰为霖雨。趁丹心未老，将整顿乾坤，手为经理。

好是今年庆事。抱奇孙、一门佳气。蓬山振佩，麟符重锡，褒纶新美。玉树参庭，桂枝分种，香浮兰芷。看他年、接武三槐，长是伴、庄椿岁。








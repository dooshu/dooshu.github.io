166　晉不討大夫之逆


列國大夫之無君，晉爲之也。會于戚而不討孫林父，會於夷儀而不討崔杼，會于適歷而不討季孫意如，君臣之義不明，而大夫篡奪之禍，晉自及矣。晉語：趙宣子曰：「大哉天地，其次君臣。」然宣子能言之而躬自犯之。

【元圻案】襄十四年經書「衞侯出奔齊」〔一〕，杜注：「諸侯之策，書孫、甯逐衞侯。」左傳：「晉侯問衞故於中行獻子。對曰：『不如因而定之，衞有君矣。』冬，會于戚，謀定衞也。」〇襄二十五年經書「崔杼弑其君光，公會晉侯某某于夷儀」。吕氏春秋集解：泰山孫氏曰：「齊人弑莊公以求成，逆之大者。晉侯不能即而討之，以定齊國之亂，曷以宗諸侯？宜乎大夫日熾，自是卒不可制也。」〇昭三十一年經書「季孫意如會晉荀躒于適歷」。唐陸淳春秋集傳微旨下：「淳聞於師曰：意如，逐君之臣也，晉不罪之，而反與爲會，晉侯之爲盟主可見矣，荀躒之爲人臣可知矣。」〇史記晉世家：「静公二年，魏武侯、韓哀侯、趙敬侯滅晉後而三分其地。静公遷爲家人，晉絶不祀。」〇趙宣子，趙盾之字也。宣二年經書「趙盾弑其君夷皋」。

〔一〕「十四年」，原作「十五年」，據中華本春秋左傳注襄公十四年改。






○遣使分巡天下诏

三载考绩，以鉴吏能，八使观风，因求人瘼，兹事体大，致理之繇。朕受命昊穹，临御寰夏，虑乎一物，有所不安，遍於万方，无忘轸念。而宇宙之内，官吏至多，倘有政失其宜，即万人受弊。崔翘等或文学有称，或贞白流誉，通於理道，励是公心。俾尔澄清，或当委寄。至於黜陟之道，国之所务，苟有不当，将何劝人？顷年使臣，例皆通状，其尽善者以多有请讬，求选调之资，不善者以凡碎见轻，贵奏课之数。若此衔命，岂副虚怀。卿等所到之州，宜具宣朕意。其百姓闲事，或有须厘革者，宜与所繇长官，商量处置，回日闻奏。其官吏中，有贪冒赃私，干犯名教，或衰老疾病无政理者，刺史已下，宜停务奏闻。其守职公清，为政尤异，事堪激劝，远近知者，具以名闻，其诸道有遭损下人，应须赈给，先频有处分，犹虑艰弊，岂忘矜恤，亦宜审与州县商量，务令周济。又闻河堤穿决，致有漂流，谅繇州县宽疏，不时修塞，亦便简行处置，勿使更然。其天下道学，固已有置者，并乡学等，此并切於生人，比来兴置，盖为教导，各宜敦劝，使有成益。其征镇之间，或有单贫老弱不自存济者，宜令怕繇，倍加优赏。其浮寄逃户等，亦频处分。顷来招携，未有长策。又江淮之间，有深居山洞，多不属州县，自谓莫徭。何得因循，致使如此？并与州县商量处置，一时录奏。卿等既当巡按，受委非轻，是宜勉尔良图，以副朝选，无或致有回避，不竭公忠。朕之责成，深宜自效。


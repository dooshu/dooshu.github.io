陆游　园中小饮

此老胸中万顷宽，小园幽径日追欢。

宁教酒欠寻常债，耻就人求本分官。

高柳阴浓烟欲暝，丛花红湿露初漙。

要知泽国年光晚，已过清明尚浅寒。

陆游

陆游　园中小饮

造物佚我老，畀以江湖宽。

俯仰六年间，得请两挂冠。

鬓毛虽萧飒，脚力未蹒跚。

记书过十张，噉饭空一箪。

开岁忽两月，感此春事残。

杏靥笑墙头，莺声入云端。

扫地设菅席，相与劝加餐。

村酒泻浊清，野果尝甘酸。

邻里语蝉联，儿孙话团栾。

虽无万钱莇，浩歌有余欢。

陆游


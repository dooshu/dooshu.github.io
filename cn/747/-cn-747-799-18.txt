○题安昌侯传

安昌侯禹见时变异，若上体不安，常择日洁齐，露著於星宿，正衣冠，筮得吉卦，则献其占。如有不吉，禹为感恸。日休读汉史至是，未尝不为之动心。因书曰：夫宰相之节，以己道辅上，天地平则致於君，夷狄服则致於君，风教行则致於君。苟天地有灾，则归於己；兵戈屡动，则归於己；万物有妖，则归於己；时政有弊，则归於己；此真大宰辅之职也。禹也为汉名相，居师傅之尊，处辅弼之位，见灾异屡发，上不能匡於君，下不能称其职，孜孜称其於筮为事，斯不足以为贤相之业也。呜呼！当汉帝之重禹，禹之有言，如师训门人，未有门人可违师之旨也。依违在位，竟无所发，诚伊周之罪人也。大凡国有灾异，与礻会禳占筮之事，自有司存（占人太祝之官）。为夫宰相者，当提大政之纲，振百司之领，握天下之枢而已，不空以处斯位也。以直论之近乎佞，以诚论之近乎伪。伪宰相其名儒之耻耶。呜呼！汉之尊禹，崇师道也。禹若此者，即非崇师道之过矣。


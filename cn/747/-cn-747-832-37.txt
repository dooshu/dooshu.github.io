○授魏博节度副使守左司马知府事长沙县开国子罗绍威检校司徒进封开国侯制

敕。王制之重，列爵惟先。开国之名，彻侯斯贵。具官某，自河而北，地阔兵赋之大，实在邺中。而又以雄杰之材，统临有政。尔以忠孝全道，副贰其权。严训所资，美谭甚远。不作威而人自畏，能处顺而事必行。理戎每赞於公家，秉礼无违於私室。更广疏封之宠，以分劝善之章。勿怠象贤，是为守贵。可依前件。








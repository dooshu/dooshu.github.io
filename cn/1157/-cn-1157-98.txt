●卷九十八　宗庙考八

○祭祀时享

宋制，太庙岁以四孟月及季冬，凡五享，朔望荐食、荐新。三年一祫，以孟冬；五年一禘，以孟夏。

开宝初，上亲享太庙，见所陈笾豆簠簋，问曰："此何物也？"左右以礼器对。上曰："吾祖宗宁识？"亟命彻去，进常膳如平生。既而曰："古礼不可废也。"命复设之。於是判太常寺和岘言："按唐天宝中享太庙礼料外，每室加常食一牙盘。五代以来，遂废其礼，今请如唐故事。"乃诏别设牙盘食，禘祫、时享皆用之。

太宗端拱二年七月，诏以今年八月二十四日亲享太庙。会有彗出东井，诏罢其礼。

仁宗庆历时，四孟腊时享太庙，摄事用羊、豕各二，祈报象樽一，别庙增黄彝、壶尊二，亲享则加犊。

三年，御史蔡禀言："周制，四时享亲之礼有九，今寺观则车驾一岁再临，未尝荐献宗庙，非奉先教民意。"帝谓辅臣曰："三岁一祠郊庙而赉及天下，若岁亲行之，则人有觊赏之心。朕朝夕奉三圣御容於禁中，未尝敢怠也。"

太庙旧唯荐水，景祐二年，赵良规请荐新如《通礼》。宗正寺礼官参定：正月韭、菘、卵，二月冰，三月筍、含桃，四月麦、彘，五月瓜、来禽，六月菱、芡，七月粟、穄、鸡、枣、梨，八月酒、稻、菱，九月小豆、荞麦，十月兔、栗、薯藇，十一月雁、獐，十二月鱼。凡二十八种。礼院因奏："《礼》有荐新如朔奠，自顷有司言宗庙则后庙可兼，遂上前庙帝主荐冰请后主，奉慈、后庙四时荐新，如朔望牙盘食例，宗正寺官充摄行礼。"诏可。

神宗元丰三年，详定郊庙奉祀礼文所言："祠禴烝尝之名，春夏则物未成而祭薄，秋冬则物盛而祭备。故许慎以品物少文词多为祠，而王弼以禴为祭之薄。何休谓祈榖成者非一黍先熟可得荐，故曰尝；冬，万物毕成，所荐众多，故曰烝；故《礼记》以尝为大尝，《周礼》以烝为大烝。孔安国亦以烝、尝为大享。今太庙四时虽有荐新，而孟享礼料无祠、禴、烝、尝之别。伏请春加韭、卵，夏加麦、鱼，秋加黍、豚，冬加稻、雁，当馈熟之节，荐於神主。其笾豆於常数之外，别加时物之荐，丰约各因其时，以应古礼。"从之。

又言：荐血之器，礼所不载。唐崔沔议曰"毛血盛於槃"。《宋书　志》"南郊，以二陶豆盛毛血"。《开元》、《开宝通礼》及今仪注皆以豆盛之。礼以豆盛菹醢，登盛羹，其荐毛血当以槃。亲享太庙，但有三牲骨体俎，而无肠胃肤俎，不应古义，请於三牲骨体俎之外，加以牛羊肠胃及豕肤俎各一。古者，祭祀无迎神、送神之礼，其於祭之末，皆不拜。按《少牢馈食礼》"主人朝服，即位於阼阶东西面"。郑氏曰"为将祭也"。即不言拜及祝告。礼成，主人出，立於阼阶上西南，亦不言拜。近代事神，拜而迎送，殊非礼意，请改定《仪注》。圣王之事宗庙，礼如事生，故馔则荐四时之和气与四海九州之美味；贡则陈金、璧、龟、帛，以明共天下之财；其馀无常，货必致国之所有，以明远物无不至。自秦、汉以来，奉宗庙者，不本先王之经训，有司奉行，充其位而已，故天下常贡入王府者未尝陈於太庙，良为阔略。请亲祠太庙，并令户部陈岁贡以充庭实，仍以龟为前，金次之，玉、帛次之，馀居後。

太常礼院言："旧仪亲祠太庙，车驾未至大次，太祝、宫闱令奉出帝后神主置於座，行礼毕，已还斋殿，方纳神主。今亲祠，皇帝至阼阶，太祝、闱令始奉神主置於座，行礼毕，皇帝俟纳神主，然後降阼阶。旧入室帝主各以太祝迁纳，其后主止命太庙宫闱令二员，恐致迟缓，请权差七员同奉。"从之。

详定礼文所言："古者，宗庙九献，王及后各四，诸臣一。自汉以来为三献，后无入庙之事，相循至今。若时享则有事於室而无事於堂；禘祫则有事於堂，而无事於室。室中神位不在奥，堂上神位不当駞，有馈食而无朝践。度今之宜，以备古九献之意，请室中设神位於奥东面，堂上设神位於户外之西南面，皇帝立於户内西面，祼鬯是为一献；出户立於駞前，北向，行朝践荐腥之礼，是为再献；皇帝立於户内西南，行馈食荐熟之礼，是为三献。"诏并候庙制成取旨。

又言："《王制》祭'宗庙之牛角握'。《周礼　小司徒》'凡小祭祀，奉牛牲'。天子之祭，无不用牛者。唐《郊祀录》称宗庙、社稷等祭悉用太牢，今三年亲祠而入室共用一犊，及祫享盛祭有司摄事而不用太牢，则为非称。请三年亲祠并时享，有司摄事，太庙每室并用太牢。"诏亲祠并祫享，每室用太牢。

又言："古者，人君临祭立於阼阶者，主阶，惟人君莅之行事，示继体祖考亲亲之义，且以尊别於臣庶也。今朝享太庙，设小次於殿下褥位之东，西向；设皇帝版位於庙东阶之东南，西向，乃是古者大夫、士临祭之位，殊失礼意。请自今太庙行礼并设皇帝版位於东阶之上，西向，更不设殿下版位及小次。又《曾子问》曰：'敛币玉，藏诸两阶之间。'《聘礼》'卷币埋於西阶东'。旧制宗庙燔其币，未合於礼。请凡礼神之币，皆埋之西阶东，册则藏诸有司之匮。"

五年，诏："自今太庙祠祭，前庙初献，差亲王、宗室、使相、节度使、郡王；后庙初献，宗室、节度观察留後、观察使。岁以序差，不赴者罚之。其馀祠祭，敕差行事者准此。"

六年十一月，帝亲祠南郊。前期三日，奉仁宗、英宗徽号册宝於太庙。是日，斋於大庆殿。翼日，荐享於景灵宫。礼毕，帝服通天冠、绛纱袍，乘玉辂至太庙，宰臣、百僚班迎於庙门。侍中跪请降辂，帝却乘舆，步入庙，趋至斋宫。翼日，帝服靴袍至大次。有司奏中严外办，礼仪使跪奏请行事。帝服衮冕以出，至东门外，殿中监进大圭，帝执以入，宫架乐作，升东阶，乐止。登歌乐作，至位，乐止。太祝、宫闱令奉诸室神主於座，礼仪使赞曰："有司谨具，请行事。"帝再拜，诣罍洗，登歌乐作，降阶，乐止。宫架乐作，至洗南，北向，乐止。帝搢圭，盥帨，洗瓒、拭瓒讫，执圭。宫架乐作，升堂，乐止。登歌乐作，殿中监进镇圭。帝搢大圭，执镇圭，诣僖祖室，乐止。登歌奏《瑞安之曲》。至神座前，北向跪，奠镇圭於缫藉，执大圭跪，三上香，执瓒祼地，奠瓒，捧币。奠讫，执圭，俯伏，兴，出户外，北向再拜。内侍举镇圭以授殿中监。至次室行事，皆如前仪。帝还位，登歌乐作，至位，乐止。宫架《兴安之乐》作，文舞九成，止。礼部、户部尚书以次官奉逐室俎豆，宫架《丰安乐》作，奠讫，乐止。帝再诣罍洗，登歌乐作，降阶，乐止。宫架乐作，至洗南，北向立，乐止。帝搢圭，盥帨，洗爵、拭爵讫，执圭。宫架乐作，帝升东阶，乐止。登歌乐作，至僖祖室，乐止。宫架乐作，帝搢圭跪受爵，祭酒，三奠爵，执圭，俯伏，兴，出户外。北向立，乐止。太祝读册文，帝再拜。诣次室，皆如前仪。帝还位，登歌乐作，至位，乐止。文舞退，武舞进，宫架《正安之乐》作，亚献以次行事如前仪，乐止。帝诣饮福位，登歌乐作，至位，乐止。宫架《僖安乐》作，帝再拜，搢圭跪，受爵，祭酒，三啐酒，奠爵，受俎，奠俎，受搏黍，奠黍豆，再受爵，饮福酒讫，奠爵，执圭，俯伏，兴，再拜，乐止。帝还位，登歌乐作，至位，乐止。太常博士遍祭七祀、配享功臣。户部、礼部尚书彻俎豆，登歌《丰安乐》作，彻讫，乐止。礼直官曰"赐胙"，行事、陪祠官皆再拜，宫架《兴安乐》作，一成，止。太祝、宫闱令奉神主入诸祏室。礼仪使跪奏礼毕，登歌乐作，帝降阶，乐止。宫架乐作，出东门，殿中监受大圭，归大次，乐止。有司奏解严，转仗赴南郊。自元丰初命陈襄等详定郊庙礼文，至是始用新仪。

七年，诏："旧制荐新，米、麦之属皆取於市。今後宜令玉津、琼林、宜春、瑞圣诸园及金明池後苑供具，其所无者，乃索之杂买务。"

详定郊庙礼文所言："古者，荐新於庙之寝，无尸，不卜日，不出神主，奠而不祭。近时择日而荐，非也。天子诸侯，物熟则荐，不以孟、仲、季为限。《月令》孟夏荐麦，孟秋荐黍，季秋荐稻。《吕氏月令》，一岁之间八荐新物，《开元礼》加以五十馀品。景祐中，礼官建议以谓《吕纪》简而近薄，唐令杂而不经，於是更定四时所荐，凡二十八物，除依《诗》、《礼》、《月令》外，又增多十有七品。虽出於有司一时之议，然岁时登荐新物，自祖宗行之己久。今欲稍加刊定，取其间先王所尝享用膳馐之物，见於经者可依旧制存之，其不经者去之，庶几不失礼意。请自今孟春荐韭以卵，馐以葑，仲春荐冰，季春荐筍，馐以含桃；孟夏尝麦以彘，仲夏尝雏以黍，馐以瓜，季夏馐以芡以菱；孟秋尝粟与稷，馐以枣以梨，仲秋尝麻尝稻，馐以蒲，季秋尝菽，馐以兔以栗；孟冬馐以雁，仲冬馐以麕，季冬馐以鱼。今春不荐鲔，实为阙典。请季春荐鲔，以应经义，无则阙之。如林檎、荞麦、薯藇之类，及季秋尝酒，皆不经见，宜删而去之。凡新物及时出者，即曰登献，既非正祭，则於礼不当卜日。《汉仪》尝韭之属，皆於庙而不在寝，故《韦元成传》以为庙岁二十五祠，而荐新在焉。自汉至於隋、唐，因仍其失，荐新虽在庙，然皆不出神主。今出神主，则失礼尤甚。请依韦彤《五礼精义》，但设神座，仍俟庙成，荐新於寝，庶合典礼。"诏依所定，如鲔鱼阙，即以鲂鲤代之。

八年，太常寺言："治平四年故事，山陵前宗庙辍祭享，遇朔望以内臣行荐食之礼，俟祔庙毕仍旧。今景灵宫神御殿已行上食，太庙朔望荐食自当请罢。"从之。

元祐七年，太庙复用牙盘食。旧制，并於礼馔外设常食一牙盘，元丰中罢之，礼官吕希纯尝建议曰："先王之於祭祀，皆备上古、中古及今世之食，所设古器礼馔，即上古、中古之食也。牙盘常食，即今世之食也。而议者乃以为宗庙牙盘原於秦、汉陵寝上食，殊不知三代以来，自备古今之食。请依祖宗旧制，荐一牙盘。"及是始从希纯之议云。吕希纯又尝奏："唐《开元》、《开宝礼》每庙室荐献，帝后各奠一爵，其后爵谓之副爵。每堂室只奠一爵，帝后共享，慢神渎礼，莫此之甚。请帝后各奠一爵，亦如其仪焉。"

徽宗大观四年，议礼局言：按《太庙仪注》，春夏用牺樽、象樽，秋冬用著樽、壶樽各二，已应《周礼　司樽彝》之义。又每享各用大樽二，则是以追享、朝享之樽，施之於禴、祠、烝、尝矣，其为失礼明甚。请自今四时享太庙，不用大樽。《礼记　郊特牲》曰："灌以圭璋，用玉气也。"《周礼　典瑞》："祼圭有瓒，以肆先王。"说者，谓天地有礼神之玉而无郁鬯，宗庙有郁鬯而无礼神之玉。然则宗庙之玉，祼圭而已。圭瓒之制，以圭为枋，其长尺有二寸，黄金为勺，青金为外，朱中央，其容五升，其径八寸，其勺之鼻为龙首，所以出郁鬯也。其槃径一尺，所以承瓒也。今亲祀太庙，以涂金银瓒，有司行事以铜瓒，其大小长短之制皆不如礼，请改制以应古制。十一月，太常、光禄寺言："礼制局新定太庙陈设之仪，尽依周制，笾、豆各用二十有六，簠、簋各八。以笾二十有六为四行，以右为上。馐笾二为第一行，朝事笾八次之，馈食笾八又次之，加笾八又次之，豆二十有六为四行，以左为上。馐豆二为第一行，朝事豆八次之，馈食豆八又次之，加豆八又次之。簠八为二行，在笾之外。簋八为二行，在豆之外。笾、豆所实之物，悉如《周礼　笾人》、《醢人》之制，惟簠以稻梁，簋以黍稷，而茅菹以莼，蚔醢以蜂子代之。"十二月，礼制局言："太庙祭器，鉶用三，登用一。窃考鉶与登皆盛羹之器。祭祀烹牲於鼎，升肉於俎，其湆　以醢盐蔬实之於鉶，则谓之鉶羹；不致五味，实之於登，则谓之太羹。《周官　饔人》祭祀共太羹、鉶羹是也。且宗庙之祭用太牢，而三鉶实牛、羊、豕之羹，固无可论者。至於太羹止设一登，以《少牢馈食礼》考之，则少牢者，羊、豕之牲也。佐食馐两鉶，司士进湆二豆。三牲之祭，鉶既设三，则登亦如其数。请太庙设三登，实牛、羊、豕之湆以为太羹，明堂亦如之。

政和四年，比部员外郎何天衢言："先王建祭祀之礼，必得疏数之中，未闻一日并行两祭者也。今太庙荐新有与朔祭同日者。夫朔祭之礼，行於一月之首，不可易也。若夫荐新，则未尝卜日，一月内皆可荐也，新物未备，犹许次月荐之，亦何必同朔祭之日哉。"诏荐新与朔祭同日，即用次日。

高宗建炎二年，上幸扬州，行南郊礼。时太庙神主奉於寿宁寺，前一日，上亲诣寺行朝享谢礼，礼成，恭谢如仪。时景灵宫神御奉安於温州，乃差官诣温州行礼。

三年，上幸杭州，太庙神主并奉安於温州，祭享皆差官摄事。以礼器未备，五享权用酒脯行礼，太庙朔祭每室例用一羊。建炎初，务省约，初用酒脯，绍兴五年，复用羊。

绍兴七年，上祀明堂於建康，时有徽宗之丧。先是，太常少卿吴表臣乞於大祀前二日朝献景灵宫，前一日朝享太庙，及是援熙宁元年故事，谓是时英宗丧未除，不废景灵宫、太庙之礼，请如故事。翰林学士朱震以为不然，谓《王制》"丧三年不祭，唯天地、社稷得越绋行事。"监察御史赵涣言："升祔以後，宗庙常祭，皆不当废，而当丧享庙，亦有显据。《左氏传》曰'烝尝禘於庙'，《曾子问》曰'已葬而祭'，此不当废也。《诗　颂》成王即位，诸侯来助祭。《春秋》文公四年十一月成风薨，六年十月犹朝於庙，此显据也。"疏奏，诏侍从、台谏议。吏部尚书孙近等十五人言："谨按《春秋》三十三年《传》'凡君薨，卒哭而祔，祔而作主，特祀於寝，烝尝禘於庙'。杜预谓：'新主既特祀於寝，则宗庙四时常祀，自当如旧。'又按景德三年明德皇后之丧改易而服除，真宗遂享太庙，合祭天地於圜丘。熙宁元年，神宗居谅闇，复用景德故事，躬行郊庙之礼，则是考古及今，居丧得见宗庙。将来明堂大礼，己在以日易月服除之後。前一日，皇帝合诣太庙朝享。"从之。

礼部太常寺言："将来明堂大礼，依己降旨，前一日朝享太庙。检照景德、熙丰南郊故事，皆在谅闇之中。当时亲行郊礼，除郊庙、景灵宫合用乐外，所有卤簿、鼓吹及楼前宫架、诸军音乐皆备而不作，其逐处巡警场止鸣金钲、鼓角而已。今臣僚欲议罢宗祀奏乐受胙，故事即无去奏乐受胙之文。兼祖宗故事，三载大飨明堂，盖亦为民祈福。奏乐受胙合依祖宗累朝己行故事。"从之。

先是，监察御史赵涣言："《春秋》有事於武宫，叔弓卒，去乐。卒事，以卿佐之丧而犹去乐，况天王后之丧，而可用备乐乎？载祀既殡既葬而祭五祀，则尸入三饭不侑不酢，以五祀之祭犹废侑酢，况宗庙之祭而可享受福釐乎？故晋制，国有大丧、天地明堂，皆去声乐，且不受胙。有唐，祭日遇忌，亦备乐而不奏。此皆得礼之体也。陛下虽在丧服而犹宗祀者，用《王制》之言，不敢以卑废尊也。今唯声乐受胙於未安者，盖拜跪受釐既为嘉庆之事，而虞祔既毕，则庙加先帝之坐，陛下荐祼、馈奠进诣徽室，必将想像平生悲哀感怆，而乃金石丝竹杂然并奏，岂不违神灵之至意而伤陛下之孝心哉！将来明堂大礼前一日，乞依列圣故事，躬诣宗庙行朝享之礼，其奏乐、受胙二事乞寝，庶合礼。"有旨令本部、太常寺讨论故事。

绍兴三十二年六月（时孝宗巳即位），礼部太常寺言："皇帝登极，择日诣太庙行朝享之礼，参酌绍兴十三年亲享礼例，牲牢、礼料、酒、齐等，并如每岁五享施行。"从之。

淳熙十六年二月，光宗受禅，诏以四月六日亲享太庙。

绍熙五年闰十月（时宁宗已即位），浙东提举李大性言："窃观绍兴七年侍从、台谏、礼官议定明堂典礼，其大略云'居丧皆得见宗庙'。近者，合宫展祀，陛下止诣明堂殿。然臣之愚，窃谓与淳熙十五年事体不同，又况汉文以来，皆即位而谒庙。陛下龙飞已二越月，未尝一至宗庙行礼，銮舆屡出，过太庙门不入，揆之人情似为阙典。乞与二三大臣议之，早行择日恭谢太庙，少见祇肃宗庙之意。"於是，诏遵用三年之制，其朝谒太庙委有妨碍。

明年，吏部员外郎李谦言："事莫重於登极，礼莫急於告庙，盖即位必告庙，示敬亲也。告庙必於岁首，大其事也。舜正月上日受命於文祖，禹正月朔旦受命於神宗，皆行告庙之礼也。然礼以变而或殊，事随时而亦异，有不可以一例观者。议礼之家各持一说，不致其辩，礼意无自而明。夫嘉礼之与凶礼，不可以并行，举一必废一，故在《礼经》"丧三年不祭，唯祭天地社稷为越绋而行事。"盖不敢以卑而废尊也。夫天地以尊而不废，宗庙以亲岂独可废乎？况《王制》三年不祭之说，诸儒之论亦自不同。杜预之说，以为既祔以後，宗庙得四时常祭。盖杜氏之意，不以三年不祭宗庙为是也。今姑置常祭之说而论即位逾年告庙之礼，庶几礼简而易明，虚言无证，则论不定，请质事以明之。且太甲之元祀，十有二月乙丑，伊尹奉嗣王祇见厥祖，百官犹总巳以听冢宰，则是太甲居仲壬之丧而告庙也。汉吕后以八年七月即世，九月大臣迎立代王，元年十月辛亥文帝即祚谒高庙，即是文帝居吕后之丧而告庙也。唐代宗以大历十四年即世，德宗建中元年正月庚午朝享於太庙，其後，穆宗长庆之元年、敬宗宝历之元年、武宗会昌之元年、懿宗咸通之元年，皆以正月朝享於太庙。遍观历代之制，虽小节不同，大概居丧虽权住祭，逾年正月必告於庙，载诸经史，可考而知。汉昭、宣、元、成、哀、平六世，皆以即位谒庙不待逾年，则失之速唐太宗贞观三年正月方事於太庙，马周得以为言，则失之缓。皆非礼之正也。以历代之事而求其当，其惟逾年正月告庙乎？恭惟陛下自登极以来已享帝矣，大行梓宫发引在即，来年正月盍行告庙之礼。礼官未见申明者，岂非以《王制》为据乎？窃谓即位之後己曾谒庙，国有大故，故可以未祭，与居丧之後即位未经谒庙者事体不同。考历代已行之事，宜於来年正月一日陛下躬行告庙之礼，庶几立一王之制，示万世之规，乞下礼官指定施行。"诏令礼部、太常寺讨论闻奏。至是，礼、寺看详，乞俟皇帝从吉日讨论典礼施行。从之。

礼部、太常寺修立《郊祀大礼前一日朝享太庙行礼仪注》。

△陈设

前享三日：仪銮司设大次於太庙东神门外道北，南向，小次於阼阶东稍南，西向。又设文武侍臣次於大次之前，行事助祭官、宗室及有司次於庙之内外。设东方、南方客便次於文官之後，西方、北方客使次於武官之後。各随地之宜。设馔幔於南神门外（每室馔幔各一）。又设七祀次於殿下横街之北道西，东向。又设配享功臣次於殿下横街之南，东西相向（每室功臣配享各为一次）。

前享二日：宫闱令帅其属埽除庙之内外，开瘗坎於殿西阶之东南方，深取足容物，南出陛。太常设七祀燎柴於南神门外。光禄牵牲诣所。太常陈登歌之乐於殿上前楹间，稍南，北向，设宫架於庭中，立舞表於酇缀之间。户部陈诸州岁贡於宫架之南神门外，随地之宜，东西相向。

前享一日，奉礼郎、礼直官设皇帝位版於阼阶上，饮福位於东序，俱西向。赞者设亚、终献位於小次南稍东，助祭亲王、宗室、使相在其南，进币爵酒官、受爵酒官、举币官、荐牛俎官、荐羊俎官、实镬水官、荐豕俎官、增沃镬水官、受币官、盥洗奉爵官、奉瓒槃官、进搏黍官、举册官、七祀献官在助祭宗室、使相之南，并西向，北上，大礼使位於西阶之西稍南（与亚、终献相对），行事光禄卿、读册官、光禄丞、功臣、献官在其西（太常、光禄以下皆稍却），执事官位於其後，助祭宰相、使相位在大礼使之南，执政官在其西。又设监察御使位二於西阶下，俱东向，北上。奉礼郎、太祝、太官令於东阶下，西向，北上。协律郎位二，一於殿上磬偹西北，一於宫架西北，俱东向。押乐太常丞於登歌乐偹北，押乐太常卿宫架之北，北向，良酝令位於樽彝所，俱北向。荐香灯官、宫闱令於室内，北向，西上。又设助祭文武群臣、宗室位於横街之南，东西相向。诸方客位庙门之外，随其方国。光禄陈牲於东神门外，当门西向，以南为上。祝史各位於牲後。太常设省牲位於牲西。大礼使、进币爵酒官、受爵酒官、奉币官、受币官、盥洗奉爵官、奉瓒槃官位於道南，北向，西上。七祀配享功臣、献官在其後。监察御史二位在西，东向。荐牛俎官、眡涤濯官、实镬水官、眡腥熟节官、增沃镬水官、押乐太常卿、光禄卿、读册举册官、太常丞、光禄丞、奉礼协律郎、太祝、太官、宫闱令位在东，西向，北上。礼部帅其属设祝册案於室户外之右。司樽彝帅其属设币篚於酌樽所；次设笾、豆、簠、簋之位，每室左二十有六笾，右二十有六豆，俱为四行；俎三，二在笾前，一在豆前。又设俎九在豆右，为三重；登一，在笾豆间；鉶三，皆有柶，在登前；簠八，簋八，在笾豆外三俎间，簠在左，簋在右，设炉炭於室户外，萧蒿稷黍於其後。又设毛血盘、肝膋豆於室户外之左稍前。设樽彝之位，每室斚彝一，黄彝一，皆有舟；著樽二、壶樽二，皆罍加勺、幂为酌樽；太樽二、山樽二、牺樽二，皆有罍加勺、加幂，设而不酌，俱北向，西上。太常设七祀位於殿下横街之北次内（司命、户、灶、中霤、门、厉、行），又设配享功臣位於横街之南次内（韩王赵普、济阳王曹彬位於横街之南道西，东向。太师薛居正、太师石熙载、郑王潘美位在其西，太师李沆、太师王旦、太师李继隆位又在其西，太师王曾吕夷简、侍中曹玮位又於其西。又设司徒韩琦、太师曾公亮位於横街之南道东，西向。太师富弼位在其东，太师司马光位又在其东，太师韩忠彦位又在其东。俱北上），皆设神席。太庙设神位版於座首。司樽彝设祭器，每左二笾，右二豆，俎一在笾豆前，簠一、簋一在俎前，簠在左，簋在右，爵一次之，象樽一在笾前，加幂。又设俎三於南神门外每室馔幔内。设进盘、〈匚拖，去“扌”〉、帨巾内侍位於皇帝版位之後，分左右，奉盘者北向，奉〈匚拖，去“扌”〉及执巾者南向。又设亚终献、盥洗、爵洗於其位之北（盥洗在东，爵洗在西），罍在洗东，加勺，篚在洗西，南肆，实以巾，若爵洗之篚则又实以爵。太官令盥洗於西阶下。七祀配享功臣、献官、盥洗各於神位之前（七祀及配享功臣位前盥，洗各一）。罍、勺、篚、巾各设於左右，执罍篚者位其後。

享日未行事前，宫闱令开室，帅其属整拂神幄如常仪。司樽彝入设祭器。太府卿帅其属入陈币於篚（币以白）。光禄卿帅其属入实笾、豆、簠、簋。笾四行：以右为上，第一行〈食夏〉饵在前，粉餈次之；第二行〈麦豊〉在前，蕡、白黑形盐、膴、鲍鱼、鱐次之；第三行乾枣在前，湿枣、栗、湿桃、乾桃、湿梅、乾橑、榛实又次之；第四行菱在前，芡、栗、鹿脯次之。豆四行：以左为上，第一行酏食在前，糁食次之；第二行韭菹在前，醓醢、昌本、糜臡、菁菹、鹿臡、茆菹、糜臡又次之；第三行葵菹在前，蠃醢、脾析、鹿醢、唇、蚳醢、豚拍、鱼醢又次之；第四行芹菹在前，兔醢、深蒲、醢醓、菭菹、雁醢、筍菹、鱼醢又次之。簠实以稻、粱，粱在稻前。簋实以黍、稷，稷在黍前。登实以太羹。鉶实以和羹、｛加毛｝滑。太官令帅其属入实俎（笾前之俎为二重，以北为上。第一重实以牛、羊七体，两髀、两胁并脊，而两髀在两端，两肩、两胁次之，脊在中。第二重实以羊腥七体，其载如牛。豆前之俎实以豕腥七体，其载如羊。豆右之俎九，为三重，以北为上。第一重实以牛、羊、豕首各一。第二重实以牛腥肠胃肺，离肺一在上端，刌肺三次之，肠三、胃三又次之，一实以羊腥肠胃肺，其载如牛。一实以豕腥肤九，横载。第三重一实以牛熟肠胃肺，一实以羊熟肠胃肺，一实以豕熟肤，其载如腥，皆牛在左，羊在中，豕在右），良酝令帅其属入实彝及樽、罍，斚彝实以明水，黄彝实以郁鬯（著樽二，一实以元酒，一实醴齐，皇帝酌之。壶樽二，一实元酒，一实盎齐，亚终献酌之。太樽二，一实泛齐，一实醴齐。山樽二，一实盎齐，一实醍齐。牺樽二，一实沈齐，一实事酒。象樽二，一实昔酒，一实清酒），并设而不酌（凡罍之实，各视其樽）。又实七祀及配享功臣位礼馔（每位左二笾，栗在前，鹿脯次之；右二豆，菁菹在前，鹿臡次之。俎实以羊、豕腥肉。簠实以稷。簋实以黍。爵一、象樽一，实以清酒）。太常设烛於神位前，设大礼使以下行事执事官揖位於东神门外，如省牲之位，设望瘗位於瘗坎之南，如省馔之位。仪銮司设册幄於南神门外，随地之宜。

前朝享一日，学士院以祝册授通进司，进御书讫，降赴尚书礼部。

△车驾诣太庙

前享一日，皇帝於景灵宫朝献毕，既还大次，礼部郎中奏解严讫，皇帝入斋殿。文武侍祠行事执事助祭之官（非从驾者）、宗室先诣太庙祠所。其日，礼直官、宣赞舍人引礼部侍郎诣大次前奏请中严。少顷，又奏外办。皇帝服履袍，自斋殿诣大次，出行门，禁卫诸班亲从等诸司祇应人员以下迎驾，奏圣躬万福。次知客省事以下、枢密都承旨以下、知内侍省以下、带御器械官应奉祇应通侍大夫以下、武功大夫以下及幹办库务文臣一班迎驾，奏圣躬万福。俟皇帝即御座，从驾宰执使相一班、次管军臣寮并奏圣躬万福。皇帝乘舆出景灵宫棂星门，将至太庙，御史台、太常寺、閤门分引文武侍祠行事执事助祭之官、宗室於太庙棂星门外立横班再拜，奏迎讫，退。皇帝乘舆入棂星门，至大次，降舆以入，帘降，侍卫如常仪。宣赞舍人承旨敕群臣及还次。

△省牲器

是日未後二刻，宫闱令帅其属埽除庙之内外，司樽彝帅执事者以祭器入设於位。凡祭器皆藉以席，又加巾盖，太府卿入陈币於篚（告洁毕，权彻）。未後三刻，礼直官、赞者分引大礼使以下并服常服，诣东神门外省牲位，光禄卿、丞与执事者牵牲就位，礼直官赞揖。赞者引押乐太常卿入行乐架（凡亚、终献行事皆礼直官、太常博士引，大礼使、执政官及申视涤濯官、受爵酒官、进爵官行事皆礼直官引，馀官皆赞者引。次引视涤濯官入，升自西阶眡涤濯。凡行事、执事官升降皆自西阶。内应奉官并执事随应奉人各随应奉阶升降），次引申视涤濯官申视涤濯，执事者皆举幂曰"洁"，俱退，复位。礼直官稍前曰"告洁"毕，请省牲。前引省牲官稍前省牲讫，退，复位。次引光禄卿出班巡牲一匝，西向躬曰"充"，曰"备"。次引光禄丞出班巡牲一匝，西向躬曰"腯"俱复位。礼直官稍前曰"省牲"讫，请就省馔位，揖讫，引大礼使以下各就位，礼直官赞揖。有司省馔俱毕，礼直官赞省牲毕，揖讫，俱还斋所。光禄卿、丞及执事者以次牵牲诣厨授太官令，次引省鼎镬官诣厨省鼎镬，视濯溉。次引实镬水官诣厨实镬水。次引增沃镬水官诣厨增沃镬水，协律郎展视乐器，乃还斋所。晡後一刻，太官令帅宰人以鸾刀割牲，祝史各取毛血实於槃，又取膟、膋实於登，俱置馔所，遂烹牲。宫闱令帅其属埽除庙之内外

△晨祼

享曰丑前五刻（行事用丑时十刻），宫闱令开室，帅其属埽除。礼部奠册於案。太府卿入陈币。光禄卿入实笾、豆、簠、簋。太官令入实俎。良酝令入实彝及樽罍。乐工帅工人二舞以次入，与执樽、罍、篚、幂者各就位。执事官各入就位。次御史台、太常寺、閤门宣赞舍人分引文武助祭官及宗室、客使，赞者引荐羊俎官以下宗室各入就位。礼直官、赞者分引大礼使以下行事、执事官诣庙东门外揖位立，礼直官赞揖讫，先引监察御史按视殿之上下，纠察不如仪者，降阶就位。次引大礼使以下各入就位。皇帝服通天冠、绛纱袍至大次。礼仪使、枢密院官、太常卿、閤门官、太常博士、礼直官分立於大次外之左右。引礼部侍郎诣次前奏请中严，少顷又奏外办。符宝郎奉宝陈於宫架之侧，随地之宜。礼仪使当次前俯伏跪奏："礼仪使臣某言请皇帝行事"。奏讫，俯伏，兴，还，侍立（礼仪使奏祀仪准此）。帘卷，皇帝服衮冕以出，侍卫如常仪。礼仪使以下前导至东神门外，殿中监跪进大圭，礼仪使奏请执大圭，前导皇帝入自正门（侍卫不应入者，止於门外），协律郎跪，俯伏举麾，兴工鼓柷，宫架《乾安之乐》作（皇帝升降行止皆奏《乾安之乐》）。至阼阶下，偃麾，戛敔，乐止。升自阼阶，大礼使从（凡乐，皆协律郎跪，俯伏，举麾，兴，工鼓柷而後作，偃麾，戛敔而後止。升自阼阶，皇帝升降大礼使皆从，左右侍卫之官量人数从升），登歌乐作。乐止，礼仪使以下分左右侍立（凡行礼，礼仪使、枢密院官、太常卿、閤门官、太常博士、礼直官前导，至位，则分立於左右）。次引奉瓒官升诣僖祖室神位前，西向立。奉瓒槃官升诣皇帝版位前，奉瓒槃，北向立。次引奉神主官诣皇帝版位前，俯伏，跪奏"奉神主"。奏讫，俯伏，兴，退。祠祭官於殿上承传曰"奉神主"。次引荐香灯官搢笏於祏室内，奉帝尊主设於座（奉神主诣神幄内，於凡後启匮设於座，及以白罗巾覆之。执笏退，复位）。次引宫闱令奉后神主如上仪（以青罗巾覆之），退，复位。次引奏奉神主官诣皇帝版位前伏跪，奏"奉神主讫"。奏讫，俯伏，兴，退。礼仪使前奏："有司谨具，请行事。"又奏请"再拜"。皇帝再拜。赞曰"再拜"，在位官皆再拜，讫。次内侍各执槃〈匚拖，去“扌”〉、帨巾以进，宫架乐作，礼仪使奏请皇帝搢大圭，盥手。内侍进槃〈匚拖，去“扌”〉，沃水，皇帝盥手。又奏请帨手。内侍进巾，皇帝帨手，讫。又奏请皇帝洗瓒。奉瓒槃官进瓒，内侍沃水，皇帝洗瓒。又奏请拭瓒。内侍进巾，皇帝拭瓒，讫，乐止，又奏请执大圭。奉瓒槃官奉瓒槃诣僖祖室樽彝所，西向立，以瓒莅鬯，执彝者举幂，良酝令酌郁鬯讫，先诣次室樽彝所，北向立。礼仪使前导，登歌乐作，皇帝入诣祖室，北向立。乐止，礼仪使奏请搢大圭，跪，奉瓒槃官奉瓒槃，西向，以瓒授奉瓒官，奉瓒官西向跪以进。礼仪使奏请执瓒，皇帝执瓒，以鬯祼地奠瓒。奉瓒官受瓒，以授奉瓒槃官，奉瓒槃官以槃受瓒讫，俱诣次室以俟。礼仪使奏请执大圭，俯伏，兴，前导皇帝出户外，北向立。又奏请再拜，皇帝再拜讫，礼仪使前导皇帝诣翼祖室，次诣宣祖室，次诣太祖室，次诣太宗室，次诣真宗室，次诣仁宗室，次诣英宗室，次诣神宗室，次诣哲宗室，次诣徽宗室，祼鬯并如上仪。奉瓒官、奉瓒槃官俱降，复位。良酝令还樽所。礼仪使前导皇帝还版位，登歌乐作，至位，西向立，乐止。宫架作《兴安之乐》、《文德之舞》九成，止。太官令取肝以鸾刀制之，洗於郁鬯，贯之以膋，燎於炉炭；荐香灯官以肝膋入诏神於室，又出以堕祭於室户之左，三祭於茅苴，俱降诣盥洗位，盥手，帨手，升复执事位。

△馈馔

享日，有司陈鼎三十有三於神厨，各在镬右。太官令帅进馔者诣厨，以七升牛於镬，实於一鼎（肩、臂、臑、肫、胳，正脊一，直脊一，横脊一，长胁一，短胁一，代胁一，背二骨以并）。次升羊如牛，升豕如羊，各实於一鼎（每室牛、豕各一鼎），皆设扃、幂，祝史对举入，设於每室馔幔内。次引视腥熟节官诣馔所视腥熟之节，俟皇帝晨祼毕，还位，乐止。祝史抽扃委於鼎右，除幂，加匕毕於鼎。太官令以七升牛载於一俎（肩、臂、臑在上端，肫、胳在下端，脊、胁在中）。次升羊、豕，各载於俎，其载如牛（每室牛、羊、豕各一俎）。次引荐牛、荐羊、荐豕俎官搢笏奉俎以入，太官令引入正门，宫架《丰安之乐》作，由宫架东至横街折方进行，陈於西阶下，北向，北上。荐俎官搢笏奉俎以升，执事者各迎於阶，荐官奉俎诣僖祖室神位前，北向跪奠。先荐牛，次荐羊，次荐豕，各执笏，俯伏，兴。有司设牛、羊、豕俎於肠、胃、肤之前（牛在左，羊在前，豕在右）。诣次室奉奠，并如上仪。乐止，俱降复位（内执官降西侧阶，出西神门，入南门，归执事班）。次引荐香灯官取萧合黍稷擩於脂，燎於炉炭，又当馈熟之时，取菹擩於醢，祭於豆间三。又取黍、稷、肺，祭如初，藉用茅，各还樽所。次引奉币官、进币官、受币官、受爵酒官、进爵酒官升诣僖祖室，奉币官、进币官、受爵酒官、进爵酒官在东，西向，北上；受币官在西，东向。次引奉爵酒官升殿，诣皇帝版位前，奉爵，北向立。内侍各执盘〈匚拖，去“扌”〉、帨巾以进，宫架乐作。礼仪使奏请皇帝搢大圭，盥手，内侍进槃〈匚拖，去“扌”〉，沃水，皇帝盥手。又奏请帨手，内侍进巾，皇帝帨手，讫。又奏请皇帝洗爵，奉爵酒官进爵，内侍沃水，皇帝洗爵。又奏请拭爵，内侍进巾，皇帝拭爵，讫，乐止。又奏请执大圭，奉爵酒官受爵，奉受爵诣僖祖室酌樽所，西向立。执樽者举幂。良酝令酌著樽之醴齐讫，先诣次室酌樽所，北向立。礼仪使前导，登歌乐作，殿中监进，跪，进镇圭，礼仪使奏请搢大圭，执镇圭，前导皇帝入诣僖祖室，乐止。宫架作《基命之乐》（翼祖室《大顺之乐》，宣祖室《天立之乐》，太祖室《皇武之乐》，太宗室《大定之乐》，真宗室《熙大之乐》，仁宗室《美成之乐》，英宗室《治隆之乐》，神宗室《大明之乐》，哲宗室《重光之乐》，徽宗室《承元之乐》），文舞作，内侍先设缫藉於地，礼仪使奏请跪奠镇圭於缫藉，执大圭，俯伏，兴。又奏请搢大圭，跪。次内侍跪，取币於篚以授奉币官，奉币官授进币官，进币官西向跪以进。礼仪使奏请："受币"，皇帝受奠讫。受币官东向跪受以兴，进礼奠於僖祖神位前。次奉爵酒官，以爵授受爵酒官，受爵酒官授进爵酒官，进爵酒官西向跪以进。礼仪使奏请："执爵"，皇帝执爵祭酒（三祭於茅菹），奠爵，受爵官以爵复於坫。礼仪使奏请："执大圭"，俯伏，兴，前导皇帝出户外，北向。又奏请："少立"，乐止。奉币官、进币官、受币官、奉爵酒官、受爵酒官、进爵酒官俱诣次室。内侍举镇圭授殿中监，又以缫藉诣次室，先设於地。次举册官搢笏，跪举祝册。读祝官搢笏，东向跪读册文，读讫，奠册，各执笏，兴，先诣次室户外，东向立。礼仪使奏请再拜，皇帝再拜。讫，礼仪使前导皇帝诣每室奠圭币酌献，并如上仪。次奉币官、进币官、受币官、奉爵酒官、受爵酒官、进爵酒官俱降复位。内侍举镇圭缫藉，以镇圭授殿中监，以授有司。读册官以下俱降复位。礼仪使前导皇帝还版位，登歌乐作，至位，西向立，乐止。礼仪使奏请还小次，登歌乐作，前导皇帝降自阼阶，乐止。宫架乐作，将至小次，礼仪使奏请释大圭，殿中监跪受大圭，皇帝入小次，帘降，乐止。文舞退，武舞进，宫架《正安之乐》作，舞者立定，乐止。

△亚终献

礼直官、太常博士引亚献诣盥洗位，北向立，搢笏，盥手。执笏诣爵洗位，北向立，搢笏，洗爵，拭手，以爵授执事者。执笏升诣僖祖室酌樽所，西向立，宫架作《正安之乐》、《武功之舞》，执事者以爵授亚献，亚献搢笏，跪执爵。执樽者举幂。太官令酌壶樽之盎齐讫，先诣次室酌樽所，北向立。亚献以爵授执事者，执笏，兴，入诣僖祖室神御前，北向立，搢笏，跪。执事者以爵授亚献，亚献执爵祭酒，三祭於茅菹，奠爵，执笏，俯伏，兴，出户外，北向再拜。次诣每室酌献，并如上仪。乐止，降复位。初亚献行礼将毕，礼直官、太常博士引终献诣洗及升殿酌献，并如亚献之仪，降复位。初，终献既升，次引七祀及配享功臣、献官诣盥洗位，搢笏，盥手，帨手，执笏诣神位前，搢笏，跪执爵，三祭酒，奠酌，执笏，俯伏，兴，再拜，诣次位，并如上仪。退，复位（唯七祀先诣司命立奠爵讫，兴，少立。次引太祝进诸位前，北向跪读祝文讫，退。献官再拜，复位）。

△皇帝饮福

初，皇帝既晨祼，光禄以牛左臂一，骨及长胁、短胁俱二骨以并，载於胙俎，升设於僖祖室户外，俟终献。既升献，次引进俎官、搏黍太祝太官令诣饮福位，北向立。奉俎、豆、爵酒者各立於其後。礼仪使奏请诣饮福位，帘卷，出次，宫架乐作。殿中监跪进大圭，礼仪使奏请执大圭，前导皇帝至阼阶下，乐止。升自阼阶，登歌乐作，将至饮福位，乐止。登歌《僖安之乐》作，皇帝至饮福位，西向立。尚酝奉御执樽诣酌樽所，良酝令酌上樽福酒合置一樽，尚酝奉御奉樽诣饮福位，殿中监奉爵，尚酝奉御酌福酒，殿中监北向捧以立。礼仪使奏请再拜，皇帝再拜，殿中监跪以爵酒进。礼仪使奏请搢大圭，跪受爵祭酒（三祭於地），啐酒奠爵，殿中监跪受爵以兴。太祝帅执事者持胙俎进，减神位前正脊二骨，横脊加於俎上，内侍受俎以授进俎官，进俎官南向跪以进，皇帝受俎奠之，进俎官受俎以兴，以授内侍，退，诣殿上稍西，东向立。太官令取黍於簋搏，以授搏黍太祝，太祝受以豆，北向跪以进，皇帝受讫奠之，搏黍太祝受豆以兴，降复位。次殿中监再跪，以爵酒进，礼仪使奏请再受爵，饮福酒，奠爵，殿中监受虚爵，兴，以授奉御执事者，俱降复位。礼仪使奏请执大圭，俯伏，兴。又奏请再拜，皇帝再拜，乐止。礼仪使前导皇帝还版位，登歌乐作，至版位，西向立，乐止。次引彻牛俎官彻（笾、豆及俎，笾、豆、俎各一，但少移故处）登歌《丰安之乐》作，卒彻，乐止，彻牛俎官降复位。礼直官曰："赐胙。"行事助祭官拜赞者承传曰："赐胙，再拜。"在位官皆再拜，送神，宫架《兴安之乐》作，一成，止。

△神主入室

次引奏奉神主官诣皇帝版位前，俯伏，跪奏奉神主入室，奏讫，俯伏，兴，退。祠祭官於殿上承传曰："奉神主入室。"次引荐香灯官搢笏，奉帝主入右室，讫（荐香灯官先捧匮於神座，纳神主於匮，讫，捧入祏室），执笏，退，复位。次引宫闱令奉后主如上仪，退复位。次引奏神主官诣皇帝版位前，俯伏，跪奏奉神主入室讫，俯伏，兴，退。礼仪使奏礼毕，前导皇帝降自阼阶，登歌乐作，至阼阶下，乐止。宫架乐作，出门，乐止。礼仪使奏请释大圭，殿中监跪受大圭，以授有司。皇帝还大次，礼部郎中奏请解严，讫，皇帝入斋殿。官闱令以黍稷肺祭藉用白茅束而埋之於西阶东，有司各取币置於坎，大礼使以下就望瘗位，礼直官曰："可瘗。"窴土半坎，太庙官闱令监视。次引大礼使以下诣东神门外揖位立，礼直官赞礼毕，揖讫，退。文武助祭官及宗室以次出。次引七祀献官诣南神门外七祀望燎位，南向立，有司置祝版於燎柴焚讫，退。太官令帅其属彻礼馔，监察御史诣殿监视收彻讫，宫闱令阖户以降，乃退。太常藏祝册於匮。








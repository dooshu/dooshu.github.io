◇　言立官稷

帝王建立社稷，百王不易。社者，土也。宗庙，王者所居。稷者，百谷之主，所以奉宗庙，共粢盛，人所食以生活也。王者莫不尊重亲祭，自为之主，礼如宗庙。《诗》曰「乃立冢土。」又曰「以御田祖，以祈甘雨。」《礼记》曰「唯祭宗庙社稷，为越绋而行事。」圣汉兴，礼仪稍定，已有官社，未立官稷。遂於官社后立官稷，以夏禹配食官社，后稷配食官稷。稷种谷树。徐州牧岁贡五色土各一斗。

（《汉书·郊祀志》下：莽又言。）






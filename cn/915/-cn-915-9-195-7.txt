◇贤愚经记

十二部典，盖区别法门，旷劫因缘，既事照于本生，智者得解，亦理资于譬喻。《贤愚经》者，可谓兼此二义矣。河西沙门释昙学成德等，凡有八僧，结志游方，远寻经典，于于阗大寺，遇般遮于瑟之会。般遮于瑟者，汉言五年一切大众集也。三藏诸学，各弘法宝，说经讲律，依业而教，学等八僧，随缘分听。于是竞习梵音，析以汉义，精异通译，各书所闻。还至高昌，乃集为一部。既而逾越流沙，赍至凉州。于时沙门释慧朗，河西宗匠，道业渊博，总持方等，以为此经所记，源在譬喻。譬喻所明，兼载善恶，善恶相翻，则贤愚之分也。前代传经，已多譬喻，故因事改名，号曰贤愚焉。元嘉二十二年岁在乙酉，始集此经，京师天安寺沙门释弘宗者，戒力坚净，志业纯白。此经初至，随师河西，时为沙弥，年始十四，亲预斯集，躬睹其事。洎梁天监四年，春秋八十有四，凡六十四腊，京师之第一上座也。经至中国，则七十年矣。总集经藏，访告遐迩，躬往谘问，面质其事，宗年耆德峻，心直据明，故标谍为录，以示後学焉。（同上）


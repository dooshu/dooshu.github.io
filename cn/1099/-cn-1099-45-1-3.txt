○議賜也先敕書稱號疏

切見也先遣使入貢自稱大元田盛大可汗、　陛下以也先素無可汗之號回賜敕書、難于稱呼乃命多官會議、其為安內攘外慮也至矣、臣等切惟中國之病戎狄其來久矣而戎狄之背逆天道則未有如也先之甚者也向者率犬羊之醜類即害燄於土木邀留　上皇車駕舉眾入寇京師誠國家不共戴天之讐所當枕戈嘗膽思所必報者也仰賴　皇上嗣位中興威德並立選將練兵志雪國恥而逆賊也先亦知畏威懷德悔過向化奉送　上皇還京累遣部落入貢。　陛下洪天地之量與其自新然而狼子野心譎詐萬狀、包藏兇禍無有紀極既而自殺其主、又即遣使來報、使其不畏天道不顧醜類之誅不惧中國之討、即稱可汗、亦孰得而禁之哉彼也先之不敢輒稱可汗而姑遣使于我者將覘中國之能議其罪否爾雖曰王者不治夷狄而弒主之賊豈可復加遜詞厚禮與之通問交好乎哉於斯時也召其使於庭下、數也先以大逆不道之罪、卻其所貢方物而并遣之斷其往來之使絕其款塞之請內告藩鎮外告諸番聲其罪惡而致討之、則也先雖狡點、亦將歛手退避而不敢大肆厥志矣。惜乎當時失此之舉、因循委靡以至于今、今日曰兵食未足、姑狥夷情、明日曰兵食未足、姑從其請、是以逆賊驕恣、今次遣使來貢。稱可汗以自尊。窃胡元之故號。雖以入貢為名。其包藏圖大之心。窺覘虛實之意。隱然可見今復失之而不圖。則後日之禍將有不可勝言者。為今之計、若賜以敕書。而稱為可汗。則長逆賊之志。而謂中國無人。反示弱於夷狄。若稱其故號為太師。恐激犬羊之怒。而得藉此生釁。以貽患于邊境。莫若待以常禮。而賜敕與其來使、令之止?帚語也先。而諭以華夏夷狄之分。順逆吉凶之道。庶幾不失國體之尊。抑亦可以示強于夷狄必謂中國有人而不敢輕視我也今之議者、乃以可汗為酋長之稱隨唐以來夷為之常號。欲狥彼俗稱為瓦剌可汗。稽之於史。謂夷狄之稱可汗。猶中華之稱皇帝也。此唐之時。四夷君長。亦稱我　太宗為天可汗也。由是觀之。則可汗之號。豈可加於逆賊也先乎。若曰不稱其為可汗則必召致邊釁。理固然矣。借使稱之。而復有他求不巳。邊釁亦生。又將如之何哉。且如往年也先亦嘗索我中國遣使群議紛然。亦皆以為不遣使。則釁從此生。賴　陛下剛明斷然不遣則我之強弱虛實。彼不可得而知。數年以來。邊境以寧。故臣等愚昧。以為今若不稱其為可汗。則彼或入寇。猶可暴白其僣逆之罪於天下。而揭告于神明以恭行天討。天下之人。亦知其為逆賊而有共討之心焉。若遽然稱之。則是　陛下亦與之矣。又將何以號召天下義士。以共事乎。窃惟　皇上中興臨御以來。五年于茲。凡百軍國重務。皆托大臣為腹心。咨詢之而後行。自古君臣際遇之盛。倚托之重。信任之專。未有加于此也。柰何在廷大臣。罔思付托之重。徒狥苟安于目前。使其皆知以身狥國。仰圖報稱。皆有効死之心。而不為身家之謀。又何患區區逆賊也先之不懷服哉况今日兵甲車馬。非不足也。粮餉非不充也。人才非不有也。紀綱非不備也。時有可為而不為。勢有可強而不強。乃退縮委靡如是。謂之不負　陛下之委任可乎。伏望　陛下俯察臣等千慮一得之愚乞付廷議而折衷之要必事止?帚于至當。毋致見輕於夷狄。務使竭忠誠以保乂國家。則社稷幸甚、天下幸甚、萬世幸甚

皇明經世文編卷之四十五終








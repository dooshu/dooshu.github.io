平王之孙

《周南》、《召南》之诗，合为二十有五篇。自汉以来为之说者，必系之文、武、成、康，故不无牴牾。如《何彼□矣》，乃美王姬之诗，其辞有：“平王之孙，齐侯之子”两句，翻覆再言之。毛公笺云：“武王女，文王孙，适齐侯之子。”郑氏不立说。考其意，盖以平王为平正之王，齐侯为齐一之侯，若所谓武王载旆，成王之孚，成王不敢康，非指武与成者。然证诸《春秋经》，鲁庄公元年，当周庄王之四年，齐襄公之五年，书曰：“单伯送王姬。”继之以“筑王姬之馆于外”，又继之以“王姬归于齐”。杜预注云：“王将嫁女于齐，命鲁为主。庄公在谅闇，虑齐侯当亲迎，不忍便以礼接于庙，故筑舍于外。”末书“归于齐”者，终此一事也。十一年又书“王姬归于齐”，《传》言“齐侯来逆共姬”，乃桓公也。庄王为平王之孙，则所嫁王姬当是姊妹，齐侯之子，即襄公、桓公也。二者必居一于此矣。明白如是，而以为武王女，文王孙，于义何取？


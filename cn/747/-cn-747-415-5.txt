○赦京城内囚徒制

门下：朕以寡薄，获守丕图，恭默思道，克谨天戒。常恐至诚不达，景化未敷，寅畏之诚，寝兴在虑。自纯阳用事，灵雨愆旬，麦虽有秋，禾未尝亩。有阻三农之候，将贻百姓之忧。是用斋心涤思，祷於上下神祗，云从自郊，月未离毕，膏泽不降，忧勤益深。虽水旱成灾，阴阳恒数，而政刑失中，或致愆伏，岂简孚有爽，哀敬未诚欤？嗟我矜人，陷於刑辟，当炎蒸之序，在缧蒸之中，久积幽冤，有伤和气。所以引成汤之六事，过实在予，；宽大禹之九刑，诚存育物。期於作解，以救如焚。其京城见禁囚徒，死罪降从流，流已下罪一切释放，仍委中书门下即疏理处分讫奏闻。虽赦罪从轻，或谓之长恶；宥过无小，宁失於不经。庶空夏台，用缓秋典，宣示中外，令知朕意。


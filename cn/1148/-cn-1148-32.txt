卷三十二

钦定四库全书

陵川集卷三十二

元　郝经　撰

奏议

东师议

右臣经自乙卯十一月被旨北上丙辰正月见於沙陀不以鄙末问以时事且令便宜条奏於是奏立国规模治安急务各数十条佩笔束载从扞牧圉遂筦军国机务同诸执政奏事凡出师利害未尝不反复备言及令论定植斋奏议乃为七道议七八千言愚瞽知识亦已罄竭近奉命宣抚江淮以先启行又令有军旅利害具文字遣使来上窃惟大军已出不能中止向所论奏皆为无用从驿骑而逾远望君门而日切汲黯不难於淮阳而眷眷於李息盖激於中而有不能已焉者彼有重於此也故国家此举所繋重甚存亡安危於是乎在既不能善其始必当为全其终故不敢谨默复为东师议一篇俾权府官武济乘驿上进俾诸执政番译闻奏议曰经闻图天下之事於未然则易救天下之事於已然则难於巳然之中复有未然者使往者不失而来者得以遂则尤难也国家以一旅之衆奋起朔漠斡斗极以图天下马首所向无不摧破灭金源并西夏蹂荆襄克成都平大理躏轹诸夷奄征西海有天下十分之八尽元魏金源故地而加多廓然莫与侔大也惟宋不下未能混一连兵构祸踰二十年何曩时掇取之易而今日图惟之难也夫取天下有可以力并有可以术图并之以力则不可久久则顿弊而不可振图之以术则不可急急则徼幸而难成故自汉唐以来树立攻取或五六年未有踰十年者是以其力不弊而卒能保大定功晋之取吴隋之取陈宋之取唐皆经营比佽十有余年是以其术得成而卒能混一或久或近要之成功各当其可不妄为而已国家建极开统垂五十年而一之以兵遗黎残姓游气惊魂?刘劘荡殆欲殱尽自古用兵未有如是之久且多也其力安得不弊乎且括兵率赋朝下令而夕出师躬擐甲胄跋履山川阖国大举以之伐宋而图混一以志则鋭以力则强以土则大而其术则末尽也苟於诸国既平之後息师抚民致治成化创法立制敷布纲条上下井井不挠不紊任老成为辅相起英特为将帅选贤能为任使鸠智计为机衡平赋以足用屯农以足食内治既举外御亦备如其不服姑以文诰拒而不从而後伺隙观衅以正天伐自东海至於襄邓重兵数道联帜接武以为正兵自汉中至於大理轻兵捷出批吭抵胁以为奇兵帅臣得人师出以律高拱九重之内而海外有截矣是而不为乃於间岁遽为大举上下震动兵连祸结底安於危是巳然而莫可止者也东师未出大王仁明则犹有未然者可不议乎国家用兵一以国俗为制而不师古不计师之衆寡地之险易敌之强弱必合围把稍猎取之若禽兽然聚如丘山散如风雨迅如雷电捷如鹰鹘鞭弭所属指期约日万里不忒得兵家之诡道而长於用奇自会河之战乘胜下燕云遂遗兵而去似无意於取者既破回鹘灭西夏乃下兵关陕以败金师然後知所以深取之是长於用奇也既而为斡腹之举由金房绕出潼关之背以攻汴为捣虚之计自西和迳入石泉威茂以取蜀为示远之谋自临洮吐番穿彻西南以平大理皆用奇也夫攻其无备出其不意而後可以用奇岂有连万乘之衆首尾万余里六飞雷动乘舆亲出竭天下倒四海腾掷宇宙轩豁天地大极于遐徼之土细穷于委巷之民撞其钟而掩其耳啮其脐而蔽其目如是而用奇乎是执千金之璧以投瓦石也可不惜哉其初以奇胜也关陇江淮之北平原旷野之多而吾长於骑故所向不能御兵锋新鋭民物稠夥拥而挤之郡邑自溃而吾长于攻故所击无不破是以用其奇而骤胜今限以大山深谷厄以重险荐阻迂以危途缭迳我之乘险以用奇则难彼之因险以制奇则易况于客主势悬藴蓄情露无虏掠以为资无俘获以备役以有限之力冒无限之险虽有奇谋秘略无所用之力无所用与无力同勇无所施与不勇同计不能行与无计同泰山压卵之势河海濯热之举拥遏顿滞盘桓而不得进所谓强弩之末不能射鲁缟者也为今之计则宜救巳然之失防未然之变而已两师既构猝不可解如两虎相捽入於岩阻见之者辟易不暇又焉能以理相喻使之逡巡自退彼知其危竭国以并命我必其取无由以自悔兵连祸结何时而已大王殿下宜遣人禀明於行在所大军压境遣使喻宋示以大信令降名进币割地纳质彼必受命姑为之和偃兵息民以全吾力而图後举天地人神之福也禀命而不从殿下之义尽而後尽吾东师重慎详审不为躁轻飘忽为前定之谋而一之以正大假西师以为奇而用吾正北师南辕先示恩信申其文移喻以祸福使知殿下仁而不杀非好攻战辟土地不得已而用兵之意诚意昭着恩信流行然後閲实精勇别为一军为帐下之卒举老成知兵者俾为将帅更直宿卫以备不虞其余师衆各畀侯伯使吾府大官元臣分师总统为战攻之卒其新入部曲瞢不知兵虽名为兵其实役徒者使沿边进敌郡邑犬牙相制为屯戍之卒推择单弱究竟逃匿编葺部伍使闻望重臣为之抚育总押近里故屯为镇守之卒使掣肘之计不行妄意之徒屏息内外备御无有缺绽则制节以进既入其境敦陈固列缓为之行彼善于守而吾不攻彼恃城壁以不战老吾吾合长围以不攻困彼吾用吾之所长彼不能用其长选出入便利之地为久驻之基示必取之势毋焚庐舍毋伤人民开其生路以携其心亟肄以疲多方以误以弊其力兵势既振藴蓄既见则以轻兵掠两淮杜其樵采而遏其粮路使血脉断絶各守孤城示不足取即进大兵直抵于江松江上下列屯万竈号令明肃部曲严整首尾缔构各具舟楫声言径渡彼必震叠自起变故盖彼之精鋭尽在两淮江面濶越恃其岩阻兵皆柔脆用兵以来未尝一战焉能当我百战之鋭一处崩坏则望风皆溃肱髀不续外内限絶勇者不能用而怯者不能敌背者不能返而面者不能御水陆相挤必为我乘是兵家所谓辟坚攻瑕辟实击虚者也如欲存养兵力渐次以进以图万全则先荆後淮先淮後江彼之素论谓有荆襄则可以保淮甸有淮甸则可以保江南先是我尝有荆襄有淮甸有上流皆自失之今当从彼所保以为吾攻命一军出襄邓直渡汉水造舟为梁水陆济师以轻兵掇襄阳絶其粮路重兵皆趋汉阳出其不意以伺江隙不然则重兵临襄阳轻兵捷出穿彻均房远叩归峡以应西师如交广施黔选锋透出夔门不守大势顺流即并兵大出摧拉荆郢横溃潭湘以成犄角一军出寿春乘其鋭气并成取荆山驾淮为梁以通南北轻兵抄寿春而重兵支布于锺离合肥之间掇拾湖泺夺取关隘据濡须塞皖口南入於舒和西及於蕲黄徜徉恣肆以觇江口乌江采石广布戍逻侦江渡之险易测备御之疎密徐为之谋而後进师所谓溃两淮之腹心抉长江之襟要也一军出维扬连楚蟠亘蹈跨长淮隣我强对通泰海门扬子江面密彼京畿必皆备御坚厚若遽攻击则必老师费财当以重兵临维扬合为长围示以必取而以轻兵出通泰直塞海门瓜步金山柴墟河口游骑上下吞江吸海并着威信迟以月时以观其变是所谓图缓持久之势也三道并出东西连衡殿下或处一军为之节度使我兵力常有余裕如是则未来之变或可弭已然之失一日或可救也议者必曰三道并进则兵分势弱不若并力一向则莫我当也曾不知取国之术与争地之术异并敌一向争地之术也诸道并进取国之势也昔之混一者皆若是矣晋取吴则六道进隋取陈则九道进宋之於南唐则三面皆进未闻以一旅之衆而能克国者或者有之徼幸之举也岂有堂堂大国师徒百万而为徼幸之举乎况彼渡江立国百有余年纪纲修明风俗完厚君臣辑睦内无祸衅东西南北输广万里亦未可小自败盟以来无日不讨军实而申警之彷徨百折当我强对未尝大败不可谓弱岂可蔑视谓秦无人直欲一军幸而取胜乎昔秦王问王翦以代荆翦曰非六十万不可秦王曰将军老矣命李信将二十万往不克卒畀翦以六十万而後举楚盖衆有所必用事势有不可悬料而幸取者故王者之举必万全其幸举者无赖崛起之人也呜呼西师之出已及瓜戍而犹未即功国家盛全之力在於东左若亦直前振迅鋭而图功一举而下金陵举临安则可也如兵力耗弊役戍迁延进退不可及为敌人所乘悔可及乎固宜重慎详审图之以术若前所陈以全吾力是所谓坐胜也虽然犹有可忧者国家掇取诸国飘忽凌厉本以力胜今乃无故而为大举若又措置失宜无以挫英雄之气服天下之心则荏恶怀奸之流得以窥其隙而投其间国内空虚易为摇荡臣愚所以谆谆於东师反复致论谓不在于已然而在于未然者此也易曰丰其屋蔀其家闚其户閴其无人方今之势也挽回元气收其放心守约实内以建皇极实惟殿下之事区区瞽言妄为干冒无任战惧之至谨议

班师议

右臣经奉命与诸执政会议听书记帐中所有陈说巳令身毒和者斯译奏退而复恐未尽欲更陈说疫疠大作不能登山以为今日速当退师归定大事故作班师议以覼缕前後陈说议曰易文言传谓亢之为言也知进而不知退知存而不知亡知得而不知丧知进退存亡而不失其正者其惟圣人乎盖乾之龙德体天行健六位时成时乘六龙以御天时者何当其可之谓也故可以潜则潜可以见则见可以惕则惕可以跃则跃可以飞则飞五位者皆当其可圣王之德也至於上九则惟知进与存不知退与亡不当其可而违其时是以至此极而有悔弗逮乎五位者而犹谓之亢龙德于是乎衰不足以为圣王矣故古之圣王莫不以时进退握乾知几舜自耕稼陶渔以至为帝知进也以天下与人不私其子而以与禹知退也文王三分天下有其二以服事殷知退也武王遂伐殷而有天下知进也汉高帝不与项羽校蠖屈汉中知退也还定三秦以讨羽知进也光武为更始杀其兄齐武王而不校展转河朔知退也一旦自立中兴汉室知进也故上世称圣王者以舜为首其次则称文武後世之称圣王者以高帝为首其次则称光武皆知进退存亡之理时乘御天卒以龙德而位天位者也至於魏孝文虽不逮于文武高光迁都洛阳总干问罪辞顺而返齐人侵轶报之以兵闻丧而还进退以礼不陨师徒卒全龙德为右文复古之贤主亦其次也彼凭威恃力以逞无疆之欲皆亢龙之师也秦苻坚金海陵亢而不悔者也汉武帝唐太宗亢而有悔者也虽皆亢龙悔而知退又其次也大舜不可及已文武高光魏孝文汉武帝唐太宗後王进退有余师矣共惟大王殿下聪明睿智足以有临发强刚毅足以有断进退存亡之正知之久矣向在沙陀命经曰时未可也又曰时之一字最当整理又曰可行之时尔自知之大哉王言时乘六龙之道知之久矣自出师以来进而不退经有所未解者故言于真定于曹濮于唐邓亟言不己未赐开允乃今事急故复进狂言国家自平金以来皆亢龙之师也惟务进取不遵养时晦老师费财卒无成功三十年矣蒙哥罕立政当安静以图宁谧忽无故大举进而不退畀王东师则不当亦进也而遽进以为有命不敢自逸至于汝南既闻凶讣即当遣使遍告诸师各以次还修好于宋归定大事不当复进也而遽进以有师期会於江滨遣使喻宋息兵安民振旅而归不当复进也而又进既不宜渡淮又岂宜渡江既不宜妄进又岂宜攻城若以几不可失敌不可纵亦既渡江不能中止便当乘虚取鄂分兵四出直造临安疾雷不及掩耳则宋亦可图如其不可知难而退不失为金兀术也师不当进而进江不当渡而渡城不当攻而攻当速退而不退当速进而不进役戍迁延盘桓江渚情见势屈举天下兵力不能取一城则我竭彼盈又何俟乎且诸军疾疫已十四五又延引日月冬春之交疫必大作恐欲迁不能彼既上流无虞吕文德已并兵拒守知我国疵鬬气自倍两淮之兵尽集白露江西之兵尽集龙兴岭广之兵尽集长沙闽越沿海巨舶大舰比次而至伺隙而进如遏截于江黄津渡邀遮于大城关口塞汉东之石门限郢复之湖泺则我将安归无已则突入江浙捣其心腹闻临安海门已具龙舟则亦徒往还抵金山并命求出岂无韩世忠之俦乎且鄂与汉阳分据大别中挟巨浸号为活城肉薄骨并而拔之则彼委破壁空城而去泝流而上则入洞庭保荆襄顺流而下精兵健橹突过浒黄未易遏也则亦徒费人命我安所得哉区区一城胜之不武不胜则大损威望复何俟乎虽然以王本心不欲渡江既渡不欲攻城既攻城不欲并命不焚庐舍不伤人民不易其衣冠不毁其坟墓三百里外不使侵掠或劝径趋临安曰其民人稠夥若往虽不杀戮亦被践蹂吾所不忍若天与我不必杀人若天弗与杀人何益而竟不往诸将归罪士人谓不可用以不杀人故不得城曰彼守城者只一士人贾制置汝十万衆不能胜杀人数月不能拔汝辈之罪也岂士人之罪乎益禁杀人岿然一仁上通于天久有归志不能遂行尔然今日事急不可不断也宋人方惧大敌自救之师虽则毕集未暇谋我第吾国内空虚塔察国王与李行省肱脾相依在于背胁西域诸胡窥觇关陇隔絶旭列大王病民诸奸各持两端观望所立莫不觊觎神器染指垂涎一有狡焉或启戎心先人举事腹背受敌大事去矣且阿里不哥已行赦令令脱里赤为断事官行尚书省据燕都按图籍号令诸道行皇帝事矣虽大王素有人望且握重兵独不见金世宗海陵之事乎若彼果决称受遗诏便正位号下诏中原行赦江上欲归得乎昨奉命与张仲一观新月城自西南隅抵东北隅万人敌上可并行大车排槎丳楼缔构重复必不可攻只有许和而归尔复何俟乎愿大王殿下以祖宗为念以社稷为念以天下生灵为念奋发乾刚不为需下断然班师亟定大计销祸於未然先命劲兵把截江面与宋议和许割淮南汉上梓夔两路定疆界岁币置辎重以轻骑归渡淮乘驿直造都则从天而下彼之奸谋僭志氷释瓦解遣一军逆蒙哥罕灵舁收皇帝玺遣使召旭烈阿里不哥摩哥及诸王驸马会丧和林差官于汴京京兆成都西凉东平西京北京抚慰安辑召真金太子镇燕都示以形势则大宝有归而社稷安失之东隅收之桑榆以退为进以亡为存飞龙在天利见大人无亢龙之悔矣十一月二日臣经昧死上进

立政议

臣经言前岁从扞牧圉至于武昌闻先皇帝上僊以为天命历数在于陛下至治可期于是欲有所言而遽旋斾臣经亦以负薪之忧道路匍匐今年三月始达顺天而陛下应天飞龙诏令使宋仓卒入对陛辞而出和者斯传圣旨令条奏当今宜行事理倚马起草便宜新政畀仲谦和者斯等使译奏所欲言者犹有未尽今既渡淮入宋引领北望顾瞻魏阙每为自诵有君如此可遂无言乎于是作立政议虽尸祝代庖极为僭越有所不计臣闻所贵乎有天下者谓其能作新树立列为明圣德泽加于人令闻施于後也非谓其志得意满苟且而已也志得意满苟且一时与草木并朽而无闻是为身者也于天下何有有志于天下者不贵也为人之所不能为立人之所不能立变人之所不能变卓然与天地并沛然与造化同雷厉风飞日星明而江河流天下莫不贵之而已不以为贵以为巳所当为之职分也古之有天下者莫不然後之有天下者亦莫不当然天下一大器也用之久则必敝窳残缺甚则至于破碎分裂置而不修则委而去之耳生民万物者器之所中者也器敝而委则其中者亦必坏烂而不收有志于天下者则为之倡率其羣而修之追琢而俾之完扶持而置之安藻饰而新之涤荡而洁之使其中者可以食可以藏可以积而丰可以餍而饫为器之主而天下王之安富尊荣而享夫天下彼志得意满苟且一时者见器之所有而不见器之残缺染指垂涎放饭流歠始则枵然终则哆然既饫而足并其器与其余举而弃之不知馁之复至也至于神器之主中藏尽亡而天下馁者衆於是羣起而争其余天下乱矣夫纪纲礼义者天下之元气也文物典章者天下之命脉也非是则天下之器不能安小废则小坏大废则大坏小为之修完则小康大为之修完则太平故有志於天下者必为之修而不弃也以致治自期以天下自任孳孳汲汲持扶安全必至于成功而後巳使天下後世称之曰天下之祸至某君而除天下之乱至某君而治天下之亡者至某君而存天下之未作者至某君而作配天立极继统作帝熙鸿号于无穷若是则可谓有志于天下矣由汉以来尚志之君六七作于汉则曰高帝曰文帝曰武帝曰昭帝曰宣帝曰世祖曰明帝曰章帝凡八帝于三国则曰昭烈一帝于晋则曰孝武一帝于元魏则曰孝文一帝于宇文周则曰武帝一帝于唐则曰高祖曰文皇曰玄宗曰宪宗曰武宗曰宣宗凡六帝于後周则曰世宗一帝于宋则曰太祖曰太宗曰仁宗曰高宗曰孝宗凡五帝于金源则曰世宗曰章宗凡二帝是皆光大炳烺不辱于君人之名有功于天下甚大有德于生民甚厚人之类不至于尽亡天下不至于皆为草木鸟兽天下之人犹知有君臣父子夫妇昆弟人伦不至于大乱纲纪礼义典章文物不至于大坏数君之力也呜呼上下数千载有志之君仅是数者何苟且一时者多而致治之君鲜也虽然是数君者独能树立功成治定揄扬于千载之下岂不为英主也哉其视坏法乱纪斁彛伦毒海内覆宗社碌碌以偷生孑孑以自蔽甘为庸懦者可为悯笑也国家光有天下绵历四纪恢拓疆宇古莫与京惜乎攻取之计甚切而修完之功弗逮天下之器日益弊而生民日益惫也盖其几一失而其弊遂成初下燕云奄有河朔便当创法立制而不为既并西域灭金源蹂荆襄国势大张兵力崛阜民物稠夥大有为之时也苟于是时正纪纲立法度改元建号比隆前代使天下一新汉唐之举也而不为于是法度废则纲纪亡官制废则政事亡都邑废则宫室亡学校废则人材亡廉耻废则风俗亡纪律废则军政亡守令废则民政亡材赋废则国用亡天下之器虽存而其实则无有赖社稷之灵祖宗之福兵锋所向无不摧破穿彻海岳之鋭跨凌宇宙之气腾掷天地之力隆隆殷殷天下莫不慴服当太宗皇帝临御之时耶律楚材为相定税赋立造作榷宣课分郡县籍户口理狱讼别军民设科举推恩肆赦方有志於天下而一二不逞之人投隙抵罅相与排摈百计攻讦乘宫闱违豫之际恣为矫诬卒使楚材愤悒以死既而牵连党与倚叠缔构援进宵人畀之以政相与割剥天下而天下被其祸荼毒宛转十有余年生民顒顒莫不引领望明君之出先皇帝初践宝位皆以为致治之主不世出也既而下令鸠括符玺督察邮传遣使四出究核徭赋以求民瘼汚吏滥官黜责殆遍其愿治之心亦切也惜其授任皆前日害民之尤者旧弊未去新弊复生其为烦扰又益剧甚而致治之几又失也今皇帝陛下统承先王圣谟英略恢廓正大有一天下之势自金源以来纲纪礼义文物典章皆已坠没其绪余土苴万亿之能一存若不大为振澡与天下更始以国朝之成法援唐宋之故典参辽金之遗制设官分职立政安民成一王法是亦因仍苟且终於不可为使天下後世以为无志於天下历代纲纪典制至今而尽前无以贻谋後无以取法坏天地之元气愚生民之耳目後世之人因以窃笑而非之痛惜而叹惋也昔元魏始有代地便参用汉法至孝文迁都洛阳一以汉法为政典章文物灿然与前代比隆天下至今称为贤君王通修元经即与为正统是可以为鉴也金源氏起东北小夷部曲数百人渡鸭绿取黄龙便建位号一用辽宋制度取二国名士置之近要使藻饰王化号十学士至世宗与宋定盟内外无事天下晏然法制修明风俗完厚真德秀谓金源氏典章法度在元魏右天下亦至今称为贤君燕都故老语及先皇者必为流涕其德泽在人之深如此是又可以为鉴也今有汉唐之地而加大有汉唐之民而加多虽不能便如汉唐为元魏金源之治亦可也恭惟皇帝陛下睿禀仁慈天锡智勇喜衣冠崇礼让爱养中国有志於为治而为豪杰所归生民所望久矣但断然有为存典章立纲纪以安天下之器不为苟且一时之计奋扬乾纲应天革命进退黜陟使各厌伏天下不劳而治也今自践阼以来下明诏蠲苛烦立新政去旧污登进茂异举用老成缘饰以文附会汉法敛江上之兵先输平之使一视以仁兼爱两国天下顒顒莫不思见德化之盛至治之美也但恐害民余蘖扳附奸邪更相援引比次以进若不辨之于早犹夫前日也以有为之姿据有为之位乘有为之势而不为有为之事与前代英主比隆陛下亦必愧怍而不为书曰罔不在厥初易曰履霜坚氷至诗曰如彼雨雪先集惟霰春秋书元年春王正月皆谨之於初辨之於早也有有为之志而不辨奸邪于早而却之则铄刚以柔蔽明以晦终不能以有为盖彼奸人易合难去诱之以甘言承之以怡色赂之以重宝便辟迎合无所不至不辨之于早而拒之皆堕其器授之以柄而随之耳昔王安石拜参政吕献可即以十罪章之温公谓之太早献可曰去天下之害不可不速异日诸君必受其祸安石得政宋果以亡温公曰吕献可之先见范景仁之勇决吾不及也夫月晕而风础润而雨理有所必然虽天地亦可先见况于人乎方今之势在于卓然有为断之而已去旧污立新政创法制辨人材绾结皇纲藻饰王化偃戈郤马文致太平陛下今日之事也毋以为难而不为毋以为易而不足为投几絜会比隆前王政在此时毋累于宵人不惑于羣言兼听俯纳贲若一代号为英主臣之愿也臣草茅愚昧既被知遇而又远离轩陛日以隔越迫於事几故不辟斧钺冒触神威庶奸党少却纲纪粗立虽万死无恨中统元年八月附报入宋奏目上进

河东罪言

窃闻天所畀与而能奉承是谓应天畀与而弗之应是谓弃天天可弃乎故凡有天下国家者虽一民尺土莫敢忽而不治非惟应天亦所以奉天也国家光有天下五十余年包括绵长亘数万里尺箠所及莫不臣服惜乎纲纪未尽立法度未尽举治道未尽行天之所与者未尽应人之所望者未尽允也比年以来关右河南北之河朔少见治具而河朔之不治者河东河阳为尤甚近岁河阳三城亦在湔濯分裂顿滞者独河东而已夫河东表里山河形胜之区控引夷夏瞰临中原古称冀州天府南面以涖天下而上党号称天下之脊故尧舜禹三圣更帝迭王互为都邑以固鼎命以临诸侯为至治之极降及叔世五伯迭兴晋独为诸侯盟主百有余年汉晋以来自刘元海而下李唐後唐石晋刘汉皆由此以立国金源氏亦以平阳一道甲天下故河东者九州之冠也可使分裂顿滞极于困弊反居九州之下乎窃惟国家封建制度不独私强本干与亲贤共享示以大公既分本国使诸王世享如殷周诸侯汉地诸道各使侯伯专制本道如唐藩镇又使诸侯分食汉地诸道侯伯各有所属则又如汉之郡国焉尊卑相维强弱相制与衆共有进退比次不敢相踰条贯井井如农夫之畔分拨公赋使为私食则亦一代之新制未为失也平阳一道隶拔都大王又兼真定河间道内鼓城等五处以属籍最尊故分土独大户数特多使如诸道只纳十户四斤丝一户包银二两亦自不困近岁公赋仍旧而王赋皆使贡金不用银绢杂色是以独困于诸道河东土产菜多于桑而地宜麻专纺绩织布故有大布卷布板布等自衣被外折损价直贸易白银以供官赋民淳吏质而一道课银独高天下造为器皿万里输献则亦不负王府也又必使贡黄金始白银十折再则十五折复再至二十三十折至白银二两得黄金一钱自卖布至于得白银又至于得黄金十倍其费空筐篚之纺绩尽妻女之钗钏犹未充数榜掠械繋不胜苦楚不敢逃命则已极矣今王府又将一道细分使诸妃王子各征其民一道州郡至分为五七十头项有得一城或数村者各差官临督虽又如汉之分王王子诸侯各衣食官吏而不足况自贡金之外又诛求无艺乎於是转徙逃散帝王之都邑豪杰之渊薮礼乐之风土富豪之人民荒空芜没尽为穷山饿水而人自相食始则视诸道为独尊乃今困弊之最也国家血战数十年以有此土何独加意于陕右河南及河阳置河东而不问坐视其颠连宛转而不恤独非国家之赤子乎是天畀此中土之冠而裂去不受也可乎哉愿下一明诏约束王府罢其贡金止其细分使如诸道选明干通直者为之总统俾持其纲维一其号令轻敛薄赋以养民力简静不繁以安民心省官吏以去冗食清刑罚以布爱利明赏罚以奠黜陟设学校以励风俗敦节义以立廉耻则分裂者一顿滞者举九州之冠可正致治之枢可以风四方而动天下克受天之所畀天复万万无穷而畀之也经本泽人旅食他方二十余年不得一拜松楸守先世之敝庐故愿治之心比之他人为尤急天庭辽邈漫为瞻臆太行山色黯然凋瘁引领翘首望之而已居位操势有以仁天下者可无意乎此非布衣所当言故援引杜牧之例名曰罪言干冒鈇钺谨附使者以闻布衣陵川郝经言

便宜新政

臣经言臣昨承和者思得圣旨令臣条奏当今急务付执政闻奏者臣谨裁新政便宜十六事上进不胜惶恐战越之至条例如左一大有为以定基统自古帝王之兴莫不以有为而後可以无为故舜去四凶格有苗成王伐三监诛管蔡而後致无为埀衣之治刑措颂声之美宋太祖初即位未有以厌人心赵普曰陛下新登宝位必光耀神武有以挫英雄之气服天下之心於是亲平三叛海内以宁今日之势不可谓无事政大有为之时也当大起师徒以讨不庭明其逆顺使天下知所向如因仍苟且为人所先则衅乱一生不可猝定矣二严备御以防不虞国家以雄武自胜故历朝疎于备御今日之事尤非前日当密会军旅严为之备以待不虞且即位之初兵卫不彻警也昔周康王即位当无事之时齐侯以虎贲逆子钊于南门之外先皇帝有备昔刺木无备故掩而取之至于他日无虞京师宿卫之兵亦当留数万况非平日之势乎三定都邑以示形势今日於此建都固胜前日犹不若都燕之愈也燕都东控辽碣西连三晋背负关岭瞰临河朔南面以涖天下和林置一司分镇御根本北京丰靖各置一司分以为二辅京兆南京各置一司分以为藩屏夫燕云王者之都一日缓急便可得万衆虽有不虞不敢越关岭踰诸司而出也形势既定本根既固则太平可期四置省部以一纪纲今之执政各各奏事莫相统一皆令陛下亲决虽圣明有余亦不能处置皆当故奸人得以营惑自私若省部既立名分既定大总其纲小持其要天下事虽衆犹无事也五建监司以治诸侯诸镇诸侯各握兵民不可猝罢当置监司以收其权制其所为则兵民息肩而政可立矣六诛凶渠以示劝惩从来乱政害民之人须诛其尤者不然则惧死逃去必为国生事七亲诸王以庇本根诸王既共推戴当加之以恩而劝之以义使尊荣过於前日则可八行寛政以结人心从来宿弊可为荡涤至於今岁丝线包银宜分数减免一切逋负皆蠲除之九赦罪戾以去旧污自来新君即位必赦天下且今西北疑阻人情反侧诸路打算重为纷扰宜行大赦并罢打算以慰安元元十罢冗官以寛民力诸州县管民官员数可为限定小处可合并如乐人打捕鹰房诸科目名色官吏皆合罢归分付管民官诸色匠人头目尤多有管三五户者亦称总管带金牌皆合罢去只一路立一头目总领造作天下百姓及匠人只养官吏亦不能也此最为急务如罢去此等好家门户计补添军民气力为益甚大十一总钱谷以济国用天下差发宣课交钞诸色粮可置一大司分以总之无入诸路手不令买扑则所得皆可为国家用罢诸路宣课盐铁官冗员罢常平仓虽曰常平仓实未尝有益於民但养无用官吏数千百人十二减吏员以哀良民诸路及州县吏员不限数目把持官府结为党与苦刻良民纵横为害合明降一诏旨大小州县限员数必令保举尤汚暴者重罪而黜之十三坚凝果断以成中兴王者初政莫不鋭意往往不能自坚鲜克有终必凝天衷奋乾刚羣议不能移断然必行而莫之沮故能保大定功汉元帝以优游不断卒亡汉祚唐宪宗以果断破蔡中兴此其效也十四扩充诚明以絶猜狙夫逆诈亿不信圣人所讥推诚待物王者之明也一切小数以干圣听者皆宜罢絶十五明赏罚以定功过有功不赏有罪不诛虽尧舜不能以善治天子无他职事只分别君子小人定其功过而赏罚之此其职也十六定储贰以塞乱阶国家数朝代立之际皆仰推戴故近世以来几致於乱不早定储贰之失也若储贰早定上下无所觊觎则一日莫敢争者且使朝夕视膳或出而抚军守而监国练达政事此盛事也庚申年四月十七日臣经上进

备御奏目

臣经言臣初离阙廷未知朝廷用兵次第虽条奏新政不敢遽言但举备预大略一条而已今闻西北阻命朝廷处置自辽东至於丰靖以及河西其关隘备御必无缺绽未知西域回鹘诸国及土波大理绕出西南尝为备御否其土地广远兵力豪劲且其酋长多变诈惧乘虚作变与西北连衡遏截旭烈大王在所蚁聚转相营惑使有反顾之忧又西蜀两川新集或为摇荡便有意外之变宜遣一大官知兵者选集回鹘诸国土波大理一带军马於好水草险要处驻劄与关西宣抚司肱脾相应是断西北右臂且张声势以接应旭烈大王军马则国势日张西北日沮诸国不敢觊觎两川得以倚重如不为备或有透漏则数千骑可以突出关西河南无结草之拒中原震动矣臣又窃见江上退师以来宋人颇有轻中国之心盖彼疮痍未完不敢窥伺然国家不可不为之备四川河南京东山东当置四总帅四川自成都至兴元接上均州置一帅河南自唐邓至陈颍置一帅京东自睢亳至宿泗置一帅山东自邳徐沂海并东北海口置一帅於陕西河南酌中处置一大行台总统东西以壮国家藩垣便使宋人请和边备亦当如此臣愚微爝火之见不敢自蔽且即入宋不胜恋阙故又及此伏取圣裁中统元年六月七日上进

陵川集卷三十二








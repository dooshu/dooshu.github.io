◇敕诸州月一讯狱诏（二年正月甲寅）

三讯五听，著自圣典，哀矜折狱，义重前诰，盖所以明慎用刑，深戒疑枉，成功致治，罔不由兹。朕自藩部，常躬讯录，求理得情，洪细必尽。末运弛网，斯政又阙，牢犴沉壅，申诉靡从。朕属当期运，君临亿兆，虽复斋居宣室，留心听断；而九牧遐荒，无因临览。深惧怀冤就鞫，匪唯一方。可申敕诸州，月一临讯，博询择善，务在确实。（《梁书·武帝纪》中）


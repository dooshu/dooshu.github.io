○裴氏海昏集序

《海昏集》者，有唐文行之臣故度支郎中专判度支事赠尚书左仆射正平郡公裴氏讳某字某考地毓德，会友辅仁，气志如神，英华发外之所由作也。

初公违河洛之难，以其族行，攀大别，浮彭蠡，望洞庭，徘徊乎湓流，眄仰乎海昏。有欧山之奇，修江之清，阳溪之邃，汤泉之灵，竹洞花坞，仙坛僧舍，鸡犬钟梵，相闻於青岚白云中，数百里不绝。时也，俗以远而未扰，地以偏而获宁，开元之遗老尽在，犹歌咏乎太平。公悠然乐之，遂与我外王父故屯田郎中集贤殿学士河东柳公讳某、外叔故祖相国宜城伯讳浑，洎故太常卿兰陵萧公定、故秘书少监范阳卢公虚舟、故左庶子陇西李公勋为尘外之交，极心期之赏，唯故给事中汝南袁公高、故将作监河南元公亘以後进预焉。江左绅诸生，望之如神仙，邈不可及。每赋一泉，题一石，毫墨未乾，传咏已遍，其为物情所注慕如此。无何，朝廷命公盈虚东南，漕引吴楚。中原百万之众，仰食於公，人不堪烦，我若无事。往往佩联印，拥大荩，枉道而过旧山。林壑之间，琴诗不废，心计颐指，而军国饫赡，其大雅之全才者欤。於戏！太尉、侍中，勤劳王家，惠於生人，至公再世，又以盛德屈於年运。庆如壅川，其决必大，由是之烈，重集於我郇公。郇公始以大孝闻，中以大用显，次以大忠升，藩屏三朝，出入二揆，述先职而掌邦赋，修祖德而践台衡。理荆之政，篆在乐石；定蜀之武，藏在册府；汉南之化，方洽於人谣。加以优游艺文，悦经术，身被华衮，门全素风，不畏强御，不侮孤贱，久要皆当代长者，推毂必一时俊杰，海内士大夫，如鳞羽之归龙凤。君子曰：“宪公、忠献公之勋德，节公之雅道，为不亡矣。”

郇公以霜露之感，泣编遗文，思所以垂诸不朽。以为节公消息出处之道，始於海昏，遂於正集外，别次当时唱和、游览、饯劳之作，凡九十六篇，勒为《海昏集》上下卷。不远三千里，授简於小生，俾酌归趣，而为序引。某尝备中台之属，实辱至公之遇，闻命已哀，敬不敢文，为姑陈古义，用赞风训。

昔者三代陈诗，以观民风，诈、信、淫、义、躁、静、刚、柔於是乎取之，喜、怒、哀、乐、吉、凶、存、亡於是乎观之，兆於此必应於彼，成乎终必见乎始。诗不可以为伪，魏公子为南皮之游，以浮华相高，故其诗傲荡骄志，胜而专，勤而不安；晋名士为金谷之燕，以邪侈相扇，故其诗滥溺淫志，冶而缓，往而不返。正平公为海昏之会，以礼义相诲，故其诗恬淡退志，庄直立志。退以独全其道，立以兼济於时。立而不矜，退而不怨，适而不放，乐而不荒，亲而不比，数而不黩。如切如磋，婉而有直体；曰比曰兴，近而有深致。仁者见之，遁世而无忧；知者见之，爱身而有待。暧乎若冬阳之煦，油乎若春泽之浸。其诱人也易，其感人也深，卒不知其所以然也。夫如是，则观南皮之诗，应、刘焉得不夭，魏祚焉得不短；观金谷之诗，潘、石焉得不诛，晋室焉得不乱；观海昏之诗，裴氏焉得不兴，我唐焉得不理？诗之时义大矣哉！天人家国之际，其至矣哉！为节公、郇公之子孙者，其无忘哉。


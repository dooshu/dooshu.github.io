张焘


焘字子功，德兴人。元祐七年（1092）生。宣和进士。官兵部侍郎。以上疏力诋和议，忤秦桧，出知成都府。桧死，累迁参知政事。乾道二年（1166）卒，谥忠定。

踏莎行

阳复寒根，气回枯杆。前村昨夜梅初绽。谁言造化没偏颇，半开何独南枝暖。

素艳幽轻，清香远散。雪中岂恨和羹晚。不知何处误东君，至今不使春拘管。

恨欢迟

淡薄情怀。浅缀胭脂。独占江梅。最好是、严凝苦寒天气，却是开时。

也不许、桃杏斗妍媸。也不许、雪霜相欺。又只恐、谁家一声羌笛，落尽南枝。








○歌风台

汉皇昔日还沛中。四海为家忆故宫沛中父老献牛酒争识当时隆凖公咸阳宫中鹿为马。芒砀山上云成龙。子弟逓进鸣歌锺。酒半泱泱歌大风。汤沐之邑恩泽隆。千秋万岁乐无穷。人生悲乐须臾攺。猛士之思复谁在。韩彭已醢英布诛。遗令犹令槛樊哙。古来豪杰总堪悲。沛水东流西日微。岁岁山川犹故色。风云不向沛宫飞。

【卧子曰落议论未伤俊朗】

【辕文曰犹有初唐之调故可存耳】



○临层台赋

惟万几之暇景，屏千虑於岩廊。元英移其暮节，白日黯其斜光。郁金阶兮起雾，碧玉宇兮流霜。延复道於阿阁，启重门於建章。尔乃崇基回构，危檐闲出。暑结冬台，寒浓夏室。望雕轩之拱汉，观镂槛之擎日。柱引桂而圆虚，芬舒莲而倒实。霞观近兮红逼，烟楼遥兮翠密。念作者兮为劳，愧居之而有逸。

于是慨然自思，情怀不怡，虽移新之建址，实从故而裁基。鉴前王之御世，亦因机而化之。换卑宫於穴处，改巢树於茅茨。何燥湿之殊致，乃浇淳之换时。有前前之累改，无后后之相师。则若阿房初制，穷八荒之巧艺；甘泉始成，极三秦之壮丽。工靡日而不劳，役无时而暂憩。加以长城亘地，绝脉遐荒，叠鄣峙汉，层檐映廊，反是中华之弊，翻资北狄之强。烽才烟而已备，河欲冻而先防。玉帛殚於帑藏，黎庶殒於风霜；喷胡尘於渭水，腾朔马於渔阳；罄有限之赋敛，给无厌之豺狼。

既陵轹於千古，乃虔思於百王。属虚躬之纂武，登皇图而御宇。宏三策於庙堂，变千机於狂虏；顿王纲於沙漠，制云罗於海浦。移种落，殄凶渠，卷毳帐。埽穹庐。门无关於地轴，户不纳於天枢，肆黎元於耕凿，一文轨於车书。循今踪兮览前迹，俯层城兮临太液。鉴高深之外固，荡心神而内益。有土木之二劳，非干戈之两役。虽复重基数仞，异细柳之初营；叠岸盈丈，开上林而玩兵。彼露台之一俭，乃延德於苍生；此崇基之渐泰，方起谤於黎甿，利怀小而忘大，害弃重而思轻。是犹蜀侯之贪金，丧其国於岷峨；智伯之纵辩，迷自灌於洪波。鉴损益而为寡，殊祸福而成多。故庸愚之尚志，岂贤达之殊智，至若膏雨云飞，八纮广被。信触类而流泽，非有求於报施。故谓施而不自矜者，亦成功之大义；受而不知感者，乃悖德之深累。澄遣心意，坐怡情抱，一德是珍，万物非宝。不避辱於真恶。岂求荣於伪好？既同德而同心，共流芳於王道。


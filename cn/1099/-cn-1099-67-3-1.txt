○新建巡撫院記 【 南贑撫院】

皇帝即位之七年。汀贑姦氓合為寇。其始甚微。萑苻狗鼠之盜耳。郡縣有司無遠略。不急逐捕。其勢寢熾而嶺南湖湘之不逞者。從而和之。四出剽掠。刼富室。燔民居。掠帑藏。殺官軍。鬨然為東南郡縣患。有司始駁而圖之。備其東則發于西。勦其南則竄于北。時鎮守江西太監鄧公原、暨廵按監察御史、布按三司議以為盜之未平。以政令不一。而鄰境有司不肯協心故也。宜設巡撫憲臣置司要地以節制之。而割附近郡縣以隸之。則盜易平也。廼合辭以聞、　皇帝俞其請、爰命大臣慎選方岳重臣、有牧民禦眾之才者以授之、得廣東左布政使金公澤、遂遷都察院右副都御史、俾巡撫江西、兼督閩廣湖湘之地、置司于贑而割江西之南安贑州建昌、福建之汀州、廣東之潮州惠州南雄、湖廣之郴州隸焉、四省三司、皆聽節制、　賜之璽書、許以便宜行事、公既至贑而贑舊無巡撫治所、於是鎮守巡按三司諸公、謂公奉　勑巡撫一方、兼督四省、事體至重、不可無建牙駐節之所、廼請于　朝、命副使談君俊、參議李公魁、鉤挍府庫羡財、市材僦匠、即贑城中擇地營之、前後堂五間、穿堂兩廊、大門儀門廊廡各若干間、東左建寢室、又東則建賞功所、大門之外、立撫安鎮靜二坊牌、屏墻之南、又立三司廳以為巡守兵備會議白事之所、經始于弘治八年十月、落成于明年閏三月、穹堂峻宇、高閎崇墉、規制壯麗、它鎮所未有也、凡公政令之布、賞罰之施、皆在此、諸帥出兵受律獻馘亦在此、郡縣百司政有弛張亦必至此白之、而後敢罷行焉、而贑遂為重鎮、公既蒞政、盜遁奸革、兵、民以安、既而廣東守臣謂韶州地險民獷、且於潮患為近、宜以隸公。　朝議皆以為然。遂以韶州屬公所轄、公以贑有巡撫院實自今始、以書屬喬新記之、竊惟自昔帝王疆理宇內固貴乎任用得其人。然亦必政令出于一。昔漢有西羌之警。命趙充國出鎮雖強悍如辛武賢者。不得撓其策。宋有西蜀之變。命張詠出守。雖驕貴如王繼恩者。不敢拂其言。此二公所以能成功也。夫以數郡之地分為四省。益知近者不早設督臣為失策也政令不一。心力不齊。安能成功乎。　聖天子納用群策。舉而付之於公自東徂西、延袤數千餘里、皆受節制、　廟謨宏且遠矣、今公祇奉　綸音、以節鉞鎮茲要地、朝下一檄而諸藩奔走恐後、夕馳一使而列閫罔敢差池、異時群盜屏息、四境晏然、豐功偉烈、銘彜卣而垂竹帛、豈直追踪趙張二公而巳哉、公字德潤、由名進士歇歷中外、所至有賢聲、所謂有牧民禦眾之才者、公真其人也、遂為之記、

皇明經世文編卷之六十七終








○擢官自陈表

臣年十八登进士及第，二十二书判登科。此时结绶王畿，便贮青之望。洎一沉风水，久换星霜。厌外府之樽，渴明庭之礼乐。咸通五年，方始登朝。若非遭逢圣君，无以发扬幽迹。臣任刑部员外郎日，累於阁内对扬。去冬蒙擢宰万年，又得延英中谢。倾藿幸依於白日，舍盆终睹於青天。昨以京县浩穰，苦心为政。疲羸初息，强御无踪。方专宰字之心，用副忧勤之化，陛下过垂采听，超授恩荣。擢於百里之中，致在三清之上。才超翰苑，遽改郎曹。


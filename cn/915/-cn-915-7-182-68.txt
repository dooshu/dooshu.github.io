◇为废疾子服

疾病者不愈而亡，弥加其悼，岂有礼无降文，情无所屈，而自替其服者邪？殇服本阶梯以至成人，岂可以病者准之。笃其爱者，以病弥可悲矣。薄其恩者，以病则宜弃矣。病有轻重，参差万绪，故立礼者深见其情，杜而不言，无降之理，略可知矣。嫡不为後，是其去传重之加，非降其本服，刘智、刘玢所言，近为得理矣。（《通典》一百一。）


◇劝农诏（十二月）

国以民为本，民以食为天。故一夫辍稼，饥者必及。仓廪既实，礼节以兴。自顷在所贫罄，家无宿积；赋役（礼志作阴阳。）暂偏，则人怀愁垫。岁或不稔，而病乏比室。诚由德政弗孚，以臻斯弊。抑亦耕桑未广，地利多遗。宰守微化导之方，萌庶忘勤分之义。永言弘济，明发载怀。虽制令亟下，终莫惩劝，而坐望滋殖，庸可致乎？有司其班宣旧条，务尽敦课。游食之徒，咸令附业，考核勤惰，行其诛赏，观察能殿，严加黜陟。古者从时脉土，以训农功。躬耕帝籍，敬供粢盛，仰瞻前王，思遵令典。便可量处千亩，考卜元辰。朕当亲率百辟，致礼郊甸，庶几诚素，将被斯民。（《宋书·文帝纪》，又见礼志》一。）


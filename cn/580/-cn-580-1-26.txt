本纪第二十六 惠宗四 昭宗


十九年春正月甲午朔，陈友谅遣其将王奉国寇信州路，江东廉访副使伯颜不花的斤败之。乙巳，朵儿只班为中书平章政事。丙午，关先生破头潘等陷辽阳懿州路，总管吕震、广宁路总管郭嘉死之。

二月甲申，叛将梁炳寇辰州，达鲁花赤和尚败之，以和尚为湖广行省参知政事。是月，诏孛罗帖木儿移兵镇大同。详定使王时为中书参知政事。明玉珍分兵陷嘉定，行省左丞相完者都、平章政事朗革歹、参知政事赵资死之。

三月癸巳朔，陈友谅陷襄阳。辛丑，兵马司指挥周哈剌歹等谋反，事觉伏诛。

夏四月癸亥朔，知枢密院事佛家奴复金、复诸州。甲子，天寿节，诏曰：“方今宜敬天地，法祖宗，以自修省。朕初度之日，群臣勿贺。”皇太子及左丞相太平等固请，不听。

五月壬辰朔，日有食之。陕西行台御史大夫完者帖木儿为陕西行省左丞相，便宜行事。是月，山东、河南、河东、陕西等路飞蝗蔽天，民大饥。

六月辛巳，宣徽使燕古思为御史大夫。是月，陈友谅陷信州，伯颜不花的斤死之。

秋七月壬辰朔，右丞相搠思监出为辽阳行省左丞相。乙巳，朱元璋将常遇春寇衢州，廉访使宋伯颜不花固守拒之。戊申，国王囊家歹、中书平章政事也先不花、知枢密院事佛家奴、黑驴等会讨辽阳贼。

八月辛酉朔，倪文俊余党陷归州。戊寅，察罕帖木儿复汴梁路，刘福通挟其伪主韩林儿奔安丰。己卯，察罕帖木儿为河南行省平章政事，兼同知河南行枢密院事、陕西行台御史中丞，依前便宜行事。

九月癸巳，中书平章政事帖里帖木儿出为陕西行省左丞相。丁未，常遇春陷衢州，总管汤浩死之，执廉访使宋伯颜不花。是月，兵部尚书伯颜帖木儿等征海运于张士诚。

冬十月庚申，方国珍为江浙行省平章政事，时国珍已降于朱元璋，遂拒命。

十一月壬寅，朱元璋将胡大海陷处州。

十二月丁卯，关先生等入高丽，陷义州。戊辰，朱元璋将常遇春攻杭州。是月，杀中书左丞成遵、参知政事赵中、参议萧庸。

二十年春正月癸卯，关先生等陷大宁路。壬子，危素为中书参知政事。

二月戊午朔，左丞相太平罢为太保，留守上都。庚申，福建行省参知政事袁天禄以福宁州叛降于朱元璋。是月，御史大夫老的沙为中书平章政事。阳翟王阿鲁辉反，屯于木儿古彻兀之地。

三月戊子朔，彗星见。田丰陷保定路。甲午，廷试进士三十五人，赐买住、魏元礼等及第、出身有差。乙巳，贼陷冀宁路。壬子，辽阳行省左丞相搠思监为中书右丞相。

夏四月庚申，遣大司农都事乐元臣招谕田丰，丰杀之。辛未，佥行枢密院事张居敬复兴中州。

五月丁亥朔，日有食之。乙未，陈友谅分兵陷辰州。己亥，绊住马为中书平章政事。

闰月庚午，陈友谅弑徐寿辉于采石，僭称皇帝，国号汉，改元大义。己未，甘肃行省左丞相阿吉剌为太尉。戊寅，胡大海陷信州。

六月壬子，石抹宜孙败绩于庆元县，死之。

秋七月辛酉，孛罗帖木儿败贼于台州。乙亥，孛罗帖木儿为总兵官，总领诸军，仍便宜行事。

八月乙未，贼陷永平路。庚戌，江浙行省左丞相达识帖睦迩加太尉，兼知江浙行枢密院事，便宜行事。

九月乙卯朔，遣参知政事也先不花谕孛罗帖木儿、察罕帖木儿，毋越境相攻。壬戌，贼陷孟州及赵州。癸未，贼犯上都，右丞忙哥帖木儿败绩。

十月甲辰朔，张良弼为湖广行省参知政事。丙戌，迭儿必失为太尉，守大斡儿朵。

十一月甲寅朔，河清三日。

十二月辛卯，贼陷广平路。

二十一年春正月癸丑朔，大赦天下。遣中书平章政事达识帖木儿、参知政事七十谕孛罗帖木儿、察罕帖木儿各罢兵还镇。乙丑，察罕帖木儿败贼于杞县。

二月甲申，同佥枢密院事迭里帖木儿复永平府及滦州。是月，江南行台御史八撒剌不花杀广东道廉访使完者都等据广州以叛。

三月丁酉，泗州守将薛显叛降于朱元璋。

夏四月辛巳朔，日有食之。是月，湖广行省参知政事张良弼为陕西行省参知政事。

五月癸丑，明玉珍陷嘉定路。是月，陕西贼李武、崔德等降于李思齐。

六月丙申，察罕帖木儿率所部讨山东贼。

秋七月己酉朔，日有食之。辛亥，察罕帖木儿复东昌，遂复冠州。

八月庚子，福建行省平章政事普化帖木儿为江南行台御史大夫。是月，察罕帖木儿败田丰于东平州，丰降。棣州贼俞宝、东平贼王士诚、东昌贼杨诚、济南贼刘珪等皆降。

九月戊午，知枢密院事老章获阿鲁辉，送于京都，伏诛，封老章为和宁王，加太傅。是月，遣兵部尚书彻彻不花等征海运于张士诚。中书平章政事定住出为陕西行省平章政事。

冬十月癸巳，察罕帖木儿为中书平章政事，兼知河南山东等处行枢密院事。是月，关先生、破头潘、沙刘等入高丽。

十一月戊辰，河自三门碛至孟津五百余里皆清，凡七日。是月，关先生等陷高丽东都，高丽王伯颜帖木儿奔福州。

是岁，京师大饥。

二十二年春正月甲寅，诏李思齐讨四川，张良弼平襄汉。乙丑，高丽将郑世云等复东京，沙刘、关先生等俱伏诛。丁卯，太尉完者帖木儿为陕西行省左丞相，也先不花为中书右丞。

二月丁丑朔，盗杀陕西行省右丞塔不歹。乙酉，彗星见于危。

三月戊申，白气起虚危，其长竟天。戊辰，明玉珍僭称皇帝，国号大夏，改元大统。是月，孛罗帖木儿为中书平章政事，位第一，加太尉。

夏四月丙子朔，彗星见于虚、危。乙未，贼陷安州。是月，辽阳行省同知高家奴获破头潘，诛之。

五月乙巳朔，赛甫丁、阿里迷丁寇福州路，行省平章政事燕只不花败之。行省参知政事陈友定复汀州路。辛未，明玉珍分兵寇兴元、巩昌等路。是月，高丽王伯颜帖木耳遣使来告捷。

六月辛巳，彗星见紫微垣。戊子，田丰、王士诚杀察罕帖木儿以叛，以察罕帖木儿养子扩廓帖木儿为中书平章政事，兼知河南山东等处行枢密院事，一应军马并听节制。

秋七月，河决范阳县，漂没民居。

八月，张士诚杀淮南行省左丞汪同。集贤院侍讲学士忻都使高丽，赐高丽王伯颜帖木耳龙衣、御酒。

九月癸卯朔，刘福通以兵援田丰，扩廓帖木儿大败之。甲辰，权置山北道廉访司于惠州。戊辰，也速为辽阳行省左丞相，知行枢密院事。

冬十月壬申朔，邵宗愚杀八撒剌不花。

十一月乙巳，扩廓帖木儿复益都，田丰、王士诚伏诛。庚戌，扩廓帖木儿复莒州，山东悉平。庚申，扩廓帖木儿加太尉。癸亥，明玉珍陷清州。

十二月庚子，中书平章政事佛家奴为御史大夫。是月，废高丽国王伯颜帖木儿，立塔思帖木儿为国王，遣崔帖木儿以兵送塔思帖木儿至高丽，为高丽人所败。遣尚书张昶授朱元璋江西行省平章政事，元璋不受。

二十三年春正月乙巳，贼陷大宁路。

三月辛丑，彗星见东方。中书平章政事爱不花分省冀宁，扩廓帖木儿拒之。丙午，大赦天下。丁未，廷试进士六十二人，赐宝宝、杨輗等及第、出身有差。是月，立广西行中书省，廉访使也儿吉尼为平章政事。立胶东行中书省及行枢密院，袁宏为行省参知政事。

夏五月，爪哇国遣使贡方物。

六月甲寅，授江南下第举人为府州儒学提举。是月，李家奴使高丽，收高丽国王印。

秋七月壬戌，朱元璋与陈友谅战于鄱阳湖，友谅败死，其子理奔武昌，僭称皇帝，改元德寿。丁丑，马良为中书参知政事。

八月丁酉朔，日本人寇高丽蓬州，守将刘暹败之。

九月丁卯朔，遣爪哇使者还，赐爪哇国王三珠虎符及文币。是月，张士诚自称吴王，遣户部侍郎孛罗帖木儿征海运，士诚拒命。

冬十月己酉，削太傅太平官爵，安置吐蕃，右丞相搠思监矫诏杀之。是月，扩廓帖木儿遣佥枢密院事任亮复安陆府。

是岁，御史大夫老的沙、知枢密院事秃坚帖木儿奔于孛罗帖木儿。

二十四年春正月丙寅朔，朱元璋自称吴王。是月，崔帖木儿与高丽人战于定州，败绩。

二月癸丑，伪汉主陈理降于朱元璋。

三月辛卯，削孛罗帖木儿官爵。

夏四月甲午朔，命扩廓帖木儿讨孛罗帖木儿。乙未，孛罗帖木儿举兵反。壬寅，孛罗帖木儿遣其将与秃坚帖木儿陷居庸。癸卯，知枢密院事也速、太子詹事不兰奚与秃坚帖木儿战于皇后店，败绩。甲辰，皇太子奔古北口。乙巳，秃坚帖木儿至清河，京师大震。丁未，诏曰：“自至正十一年，妖贼窃发，选命将相，分任乃职，视同心膂。岂期搠思监、朴不花夤缘为奸，互相蒙蔽，以致在外宣力之臣，因而解体；在内忠良之士，悉陷非辜。又奋其私仇，诬构孛罗帖木儿、老的沙等同谋不轨，朕以信任之专，失于究察。今宗王伯颜帖木儿等远来控诉，朕为恻然兴念，而搠思监、朴不花犹饰虚词，簧惑朕听。其屏搠思监于岭北，窜朴不花于甘肃，以快众愤。”也速为中书左丞相。庚戌，秃坚帖木儿入京师，孛罗帖木儿加太保，秃坚帖木儿为中书平章政事。辛亥，秃坚帖木儿军还。是月，孛罗帖木儿杀搠思监、朴不花。

五月甲子，河清。戊辰，孛罗帖木儿引兵犯京师。中书参知政事危素罢为翰林学士承旨。

六月甲寅，扩廓帖木儿遣其将白锁住入卫。

秋七月丙戌，孛罗帖木儿入居庸，皇太子军于清河，也速军于昌平，皆不战而溃。丁亥，皇太子奔冀宁。戊子，孛罗帖木儿营于健德门外，与秃坚帖木儿、老的沙入觐于宣文阁。丁丑，朱元璋将徐达陷庐州。戊寅，遣别将常遇春徇江西。庚寅，孛罗帖木儿为中书左丞相老的沙为中书平章政事，秃坚帖木儿为御史大夫，也速知枢密院事。

八月壬辰朔，日有食之。壬寅，孛罗帖木儿为中书右丞相，节制天下兵马。是月，张士诚杀江南行台御史大夫普化帖木儿，江浙行省左丞相达识帖木儿自杀。

九月甲申，徐达陷中兴路。

冬十月己未，召皇太子还京师。复高丽国王伯颜帖木耳官爵，槛送崔帖木儿于高丽。

十一月，高丽人杀崔帖木儿。

十二月庚寅，徐达陷辰州，遣别将陷衡州。

二十五年春正月癸亥，封李思齐为许国公。己巳，常遇春陷宝庆路。

二月己丑朔，福建行省平章政事陈友定攻处州，不克。

三月丙寅，孛罗帖木儿幽皇后奇氏于诸色总管府。丁卯，中书平章政事老的沙为右御史大夫，别帖木儿为左御史大夫。吏部侍郎王朵列秃使高丽，册高丽国王伯颜帖木耳为太尉，赐龙衣、御酒。

夏四月己丑朔，朱元璋将胡深陷建宁松溪县。乙卯，扩廓帖木儿将关保克大同。

五月甲子，京师天雨氂。乙亥，常遇春陷安陆府。己卯，陷襄阳。

六月戊子，黎安道为中书参知政事。辛丑，湖广行省左丞周文贵复襄阳路。乙巳，皇后奇氏还宫。乙卯，太尉火你赤为御史大夫。是月，陈友定败胡深于建宁，获之。

秋七月乙酉，孛罗帖木儿伏诛。丙戌，函孛罗帖木儿首至冀宁，召皇太子还，大赦天下。黎安道、方脱脱等伏诛。

八月癸卯，诏皇太子承制用人，并准正授。丁未，皇后宏吉剌氏崩。壬子，洪宝宝、帖古思不花、捏烈秃并为中书平章政事。是月，中书右丞袁涣出为河南行省右丞。

九月，扩廓帖木儿扈从皇太子至京师。壬午，伯撒里为太师、中书右丞相，扩廓帖木儿为太尉、中书左丞相、录军国重事、知枢密院事、兼太子詹事。是月，方国珍为淮南行省左丞相，分省庆元。

冬十月壬寅，哈剌章知枢密院事。丁未，老的沙伏诛，秃坚帖木儿遁于八儿思之地，岭北行省左丞相山僧等以兵讨之。戊申，资政院使秃鲁为御史大夫，升中书平章政事沙蓝答儿为头平章。

闰月庚申，五十八知枢密院事。辛未，封扩廓帖木儿为河南王，代皇太子亲征，总制关陕、晋冀、山东等处并迤南一带军马，听便宜行事。辛巳，脱脱木儿为中书右丞，达识帖睦迩为中书参知政事。

十二月乙卯，立第二皇后奇氏为皇后，改为肃良合氏。癸亥，帖林沙为中书参知政事。是月，秃坚帖木儿伏诛。

二十六年春正月己酉，崇政院使勃罗沙为御史大夫。壬子，完者知枢密院事。是月，沙蓝答儿为中书左丞相。

二月癸丑朔，立河淮水军元帅府于孟津。甲戌，免天下一切泛杂差徭。是月，明玉珍死，其子昇僭立，改元开熙。

三月癸未朔，罢洛阳嵩县等处宣慰司。甲午，蛮子、脱脱木儿知枢密院事。扩廓帖木儿遣其将关保等攻张良弼于鹿台。乙未，廷试进士七十二人，赐赫德普化、张栋等及第、出身有差。

夏四月辛未，徐达陷安丰，平章政事竹贞来援，败绩。

五月甲辰，脱脱不花为御史大夫。

六月壬子朔，汾州介休县地震。绍兴路山阴县山裂。己未，遣知枢密院事买驴守直沽。

秋七月辛巳朔，日有食之。徐沟县地震。甲申，李思齐为太尉。

八月戊寅，李国凤为中书左丞。

九月丙戌，方国珍为江浙行省左丞相，其弟国瑛等并为行省平章政事。己亥，中书平章政事失列门为御史大夫。

冬十月甲子，扩廓帖木儿遣其弟脱因帖木儿等屯济宁。

十二月，朱元璋迎韩林儿至建康，中道杀之。

二十七年春正月癸巳朔，朱元璋始称吴元年。庚子，松江府守将王立忠叛降于吴将徐达。

二月庚申，七十为中书平章政事，月鲁不花为御史大夫。乙丑，詹事月鲁帖木儿为御史大夫。

夏四月丙午，上海县民钱鹤皋起兵复松江府，兵败死之。

五月乙酉，完者帖木儿为中书右丞相。辛卯，知枢密院事失列门为岭北行省左丞相。己亥，俺普为中书平章政事。

六月丙午朔，日有食之，昼晦。丁巳，有龙出皇太子寝殿井中。丁卯，沂州山崩。

秋八月丙午，命皇太子总天下兵马，扩廓帖木儿与李思齐、秃鲁、张良弼等东西并进。庚戌，扩廓帖木儿部将貊高袭陷彰德路，诏削扩廓帖木儿兵权，命貊高讨之。辛亥，封帖木儿不花为淮王。壬子，立大抚军院，以皇太子领之。癸丑，封伯撒里为永平王。甲寅，右丞相完者帖木儿、翰林学士承旨答尔麻、平章政事完者帖木儿，并知大抚军院事。丙辰，同知詹事院事李国凤为同知大抚军院事，参知政事完者帖木儿为副使。辛酉，中书右丞帖里帖木儿为太尉、添设中书左丞相。丙寅，立行枢密院于察罕脑儿，陕西行省左丞相秃鲁兼知行枢密院事。壬申，帖里帖木儿兼知大抚军院事，中书右丞陈敬伯为中书平章政事。

九月辛巳，吴将徐达克平江路，执张士诚以归，杀之。己丑，也速以右丞相分省山东，阿蓝答里以左丞相分省大同。

冬十月乙巳，立中书分省于真定路。丁未，有事于太庙。壬子，落扩廓帖木儿太傅、中书左丞相、并兼领诸职，大赦天下。甲寅，火你赤为中书平章政事。乙丑，丁好礼为中书添设平章政事。

十一月壬午，徐达陷沂州，王宣叛降。丙戌，平章政事月鲁帖木儿，知枢密院事完者帖木儿，平章政事伯颜帖木儿、帖林沙并知大抚军院事。戊子，徐达陷峄州。壬辰，方国珍叛降于吴。乙未，貊高为中书平章政事，中书左丞相帖里帖木儿为大抚军院使。庚子，徐达陷滕州。辛丑，徐达陷益都路，行省平章政事保保叛降，宣慰使普颜不花、总管胡濬、知院张缦皆死之。

十二月癸卯朔，日有食之。丁未，徐达陷般阳路。戊申，陷济宁路。己酉，分兵陷莱州，遂陷济南及东平路。庚申，杨诚、陈秉直为中书平章政事。丙寅，庄家为中书参知政事。庚午，吴将汤和陷福州，行宣政院使朵朵死之。

二十八年春正月壬申朔，中书平章政事伯颜帖木儿为御史大夫。乙亥，吴王朱元璋称皇帝，定有天下之号曰大明，建元洪武。壬辰，明将汤和陷建宁府。庚子，汤和陷延平府，参知政事文殊海牙等叛降，平章政事陈友定死之。

二月壬寅朔，削扩廓帖木儿爵邑，命秃鲁、李思齐等讨之。癸卯，武库灾。癸丑，明将常遇春陷东昌，平章政事申荣、王炳元死之。甲寅，明将杨璟陷宝庆府。甲子，汀州路总管陈谷珍叛降于明。丙寅，常遇春陷棣州。

三月甲戌，江西分省右丞何真籍广东户口，叛降于明。癸未，杨璟陷常宁州。丙戌，陷武冈州。庚寅，彗星见于西北。壬辰，明将廖永忠陷潮州。丙申，明将邓愈陷南阳路。己亥，徐达陷汴梁路。

夏四月辛丑朔，明兵陷英德州及连州、肇庆等路。戊申，脱因帖木儿等与徐达战于河南塔儿湾，败绩，河南行省平章政事、梁王阿鲁温叛降于明。壬子，常遇春陷嵩州。丁巳，明兵陷永州，行省右丞邓祖胜死之。庚申，福昌元帅张兴钧、许州守将谢孚、陈州守将杨崇俱叛降于明。壬戌，明兵陷陕州。癸亥，明将冯宗异入潼关，李思齐、张思道等俱败遁。

五月庚午朔，明兵陷道州。是月，廖永忠陷梧州、浔州、柳州等路。

六月壬戌，杨璟陷靖江，平章政事也儿自尼死之。

秋七月戊子，象州守将阿思兰叛降于明。丁酉，彬州守将左手杨叛降于明。

闰月己亥朔，扩廓帖木儿杀貊高、关保。庚子，徐达陷卫辉路。壬寅，陷彰德路。丁未，陷广平路。壬子，明将常遇春陷德州。丁巳，罢大抚军院，杀知大抚军院事伯颜帖木儿，复扩廓帖木儿官爵，皇太子总天下兵马，裁决庶务如前诏。戊午，明兵陷清州。辛酉，进至直沽，右丞相也速等溃走。癸亥，平章政事俺普等与明兵战于河西务，败绩。甲子，常遇春陷通州，知枢密院事卜颜帖木儿败绩，死之。诏太常礼仪院使阿鲁浑等奉太庙列室神主同皇太子北行。乙丑，诏淮王帖木儿不花监国，庆童为中书左丞相，同守京师。丙寅，帝御清宁殿，召见群臣，议幸上都，左丞相失列门、知枢密院事黑厮、参知政事郭庸及宦者赵伯颜不花固谏，不从。是夜，出建德门，率三宫后妃、皇太子幸上都。群臣扈从者，左丞相失列门、平章政事兼知枢密院事哈剌章、平章政事臧家奴、右丞定住、参知政事哈海、翰林学士承旨李百家奴、观音奴等百余人。丁卯，车驾次居庸关，诏右丞相也速入援。

八月庚午，翰林学士承旨李百家奴兼知枢密院事。是日，徐达陷京师，淮王帖木儿不花、中书左丞相庆童、前中书平章政事丁好礼、参知政事郭庸、集贤学士闵本、翰林待制黄<*口┦、太子司经郎拜住、大乐署令赵宏毅等俱死之。乙亥，中书左丞相失列门卒。辽阳行省丞相也速不花为中书左丞相，纳哈出为辽阳行省丞相。壬申，车驾至上都。乙酉，纳哈出加太尉。

九月壬寅，行枢密院副使乃蛮台自军中入觐。甲辰，明将薛显出古北口守将枢密院佥事张益奔行在。乙丑，明兵陷保定路，遂陷真定路。戊午，鼎住为中书平章政事。丁卯，诏高丽王将兵入援。

冬十月辛丑，封扩廓帖木儿为齐王。

十一月丙午，封也速为梁王，加太保。万户韩札儿败明兵于韩店。是月，诏皇太子出屯于红罗山。

十二月丁卯，扩廓帖木儿与明将徐达战于保安州，败绩。也速攻古北口，不克。

二十九年春正月丙申朔，颁新历于高丽。庚子，诸王晃火帖木儿将兵入卫，封晃火帖木儿为威定王。甲辰，命也速率所部屯全宁州，为上都屏蔽。扩廓帖木儿为中书右丞相。高丽国遣使贡方物。

二月庚辰，也速围通州，不克。

三月庚子，明兵陷奉元路，御史桑哥失里、三原县尹朱春俱死之。丙午，明兵陷凤翔府，李思齐奔临洮。

夏四月乙丑朔，诏晃火帖木儿、也速分道趋京师。辛未，也速攻永平路，不克。乙亥，明兵陷巩昌，总帅汪灵真保等俱叛降。忽都帖木儿为上都留守。丁丑，李思齐以临洮叛降于明。己卯，明主遣使赍手书来。

五月甲午朔，日有食之。辛丑，张良臣以庆阳叛降于明。

六月丁卯，也速与明将常遇春战于全宁州，败绩。甲戌，明兵陷大兴州，执中书右丞脱火赤。乙亥，车驾幸应昌府，河南王普化、中书平章政事鼎住等留守上都。丁丑，晃火帖木儿与明兵战于新开岭，败绩，晃火帖木儿死之。己卯，常遇春陷上都，河南王普化、中书平章政事鼎住俱死之。

秋七月辛亥，扩廓帖木儿部将韩札儿复原州，遂复泾州。

八月癸亥朔，诏脱列伯、孔兴攻大同，以图恢复。丙寅，脱列伯、孔兴败绩于大同，脱列伯被执，孔兴为部将所杀。

九月癸巳，诏扩廓帖木儿入卫。丁酉，哈剌章加太保。戊戌，郡王阿怜吉歹统五投下部众屯会州。

冬十月丁未，明主复遣使赍手书来。十二月庚寅，扩廓帖木儿攻兰州不克。十二月丁酉帝不豫。

三十年春正月壬辰，帝疾瘳。癸巳，明将徐达、李文忠、汤和分三道来伐，三宝奴赍手诏征扩廓帖木儿入卫。

二月，李文忠陷兴和，进至察罕脑儿，平章政事竹贞败绩。

夏四月乙丑，扩廓帖木儿与徐达战于沈儿峪，败绩。丙戌，帝崩于应昌，在位三十七年，年五十有一。太尉完者、知枢密院事观音奴奉梓宫葬于起辇谷。群臣上庙号曰惠宗皇帝，国语曰乌哈图汗。明祖以帝能顺天命退避而去，上尊谥曰顺帝。

昭宗皇帝讳爱猷识理达腊，惠宗长子也。母曰完者都皇后。至正十三年，册立为皇太子。二十八年，从惠宗奔上都。三十年夏四月，惠宗崩于应昌，皇太子即皇帝位。五月丁酉，李文忠败太尉蛮子、平章政事沙不丁、朵儿只、八剌等于白海子之骆驼山，进次开平。平章政事上都马等叛降于文忠。太尉买驴与明将孙兴祖战于落马河，兵败死之。辛丑，李文忠趋应昌，未至百余里获使者，始知惠宗已崩。甲辰，应昌陷，帝以数十骑奔和林。文忠穷追至北庆州，不及而还。既而，扩廓帖木儿至和林，帝以国事任之，改元宣光。

宣光元年，明太祖洪武四年也，辽阳行省平章刘益及王右丞以金、复、海、盖等州降于高丽。十月，高丽兵陷五老山寨，枢密副使哈剌不花为所获。

二年春正月，明大将徐达来伐，由雁门趋和林。三月，明将蓝玉败扩廓帖木儿于土拉河。夏五月，扩廓帖木儿大破明徐达兵于岭北，自是明兵不复渡漠。

三年二月，遣伯都帖木儿、玉山不花使于高丽，以玺书赐高丽王曰：“顷因兵乱，迁于北。今以扩廓帖木儿为相，几于中兴。王亦世祖之孙也，宜助朕复正天下。”是时，高丽称和林为北元，伯都帖木儿等入境，王欲杀之，群臣以为不可。于是王夜见伯都帖木儿，托言目疾，恐明人知之也。使还，附苎布以献。

四年夏四月，扩廓帖木儿遣兵攻雁门，不克。十一月，扩廓帖木儿自将攻大同，亦不克。

五年夏四月，明将蓝玉陷兴和，败国兵于白酒泉。五月，帝徙帐于金山。丞相扩廓帖木儿卒。七月，明将李文忠败国兵于大宁高州。初，明人陷应昌，获皇子买的里八剌，明太祖封为崇礼侯。至是，遣归，并以手书通好。

六年春，伯颜帖木儿攻延安，为明将傅友德所败，降于明。

七年秋八月，有番僧自和林至高丽，谓高丽人曰：“帝将以沈王孙为高丽国王。”高丽人执之，后知其妄，释不问。

八年夏四月，帝崩于金山。群臣上庙号曰昭宗皇帝，国语曰必里克图汗。弟脱古思帖木儿嗣，惠宗第二子也，改元天元，在位十年，国语曰乌萨哈尔汗。自脱古思帖木儿以后世次，详《宗室世表》。

史臣曰：惠宗自以新意制宫漏，奇妙为前所未有。又晓天文灾异，至元二十二年，白气起虚危，扫太微垣，台官奏山东应大水，帝曰：“不然，山东必陨一良将。”未几，察罕帖木儿果为田丰所杀，其精于推验如此，乃享国三十余年。帝淫湎于上，奸人植党于下，戕害忠良，隳其成功。迨盗贼四起，又专务姑息之政，縻以官爵，豢以土地，犹为虎傅翼，恣其抟噬。孟子有言：“安其危而利其灾，乐其所以亡者。”呜呼！其帝之谓欤？然北走应昌，获保余年，视宋之徽钦、辽之天祚，犹为厚幸焉。昭宗以下，文献无征，惟宣光八年之事，间存一二，故附载于本纪云。





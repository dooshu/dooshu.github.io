昭州崇寧寺觀音竹永州澹山岩馴狐

鄒志完南遷，自號道鄉居士。在昭州江上為居，屋近崇寧寺，因閱《華嚴經》於觀音像前。有修竹三根生像之後，志完揭茅出之，不可，乃垂枝覆像，有如世畫寶陀山岩竹，今猶在。昭人扃鎖之，以為過客游觀。北還，過永州澹山岩，岩有馴狐，凡貴客至則鳴。志完將至，而狐輒鳴。寺僧出迎，志完怪之，僧以狐鳴為對。志完作詩曰：「我入幽岩亦偶然，初無消息與人傳。馴狐戲學仙伽客，一夜飛鳴報老禪。」


诗集卷三十一　古今体诗四十九首


次韵刘贡父春日赐幡胜


宽诏随春出内朝，三军喜气挟狐貂。镂银错落翻斜月，剪彩缤纷舞庆霄。腊雪强飞才到地，自注：前一日微雪。晓风偷转不惊条。脱冠径醉应归卧，便腹从人笑老韶。自注：是日幕次赐酒。





再和


与君流落偶还朝，过眼纷纶七叶貂。莫笑华颠羞采胜，几人黄壤隔青霄。行吟未许穷骚雅，坐啸犹能出教条。记取明年江上郡，五更春枕梦春韶。





叶公秉王仲至见和次韵答之


袗方暑亦堪朝，岁晚凄风忆皂貂。共喜鹓鸾归禁籞，心知日月在重霄。君如老骥初遭络，我似枯桑不受条。强镊霜须簪彩胜，苍颜得酒尚能韶。





再和


衰迟何幸得同朝，温劲如君合珥貂。谁惜异才蒙径寸，自惭枯枿借凌霄。光风泛泛初浮水，红糁离离欲缀条。后日一尊何处共，奉常端冕作咸韶。





和王晋卿送梅花次韵


东坡先生未归时，自种来禽与青李。五年不踏江头路，梦逐东风泛芷。江梅山杏为谁容，独笑依依临野水。此间风物君未识，花浪翻天雪相激。明年我复在江湖，知君对花三叹息。





次韵王晋卿惠花栽，栽所寓张退傅第中


坐来念念失前人，共向空中寓一尘。若问此花谁是主，天教闲客管青春。





次韵王晋卿上元侍宴端门


月上九门开，星河绕露台。君方枕中梦，我亦化人来。光动仙毬缒，香余步辇回。相从穿万马，衰病若为陪。





王郑州挽词


羡君华发起琳宫，右辅初还鼓角雄。千里农桑歌子产，一时冠盖慕萧嵩。那知聚散舂粮外，便有悲欢过隙中。京兆同僚几人在，犹思对案笔生风。自注：予为开封府幕，与子难同厅。





书王定国所藏王晋卿画著色山二首


其一


白发四老人，何曾在商颜。烦君纸上影，照我胸中山。山中亦何有，木老土石顽。正赖天日光，涧谷纷斓斑。我心空无物，斯文何足关。君看古井水，万象自往还。





其二


君归岭北初逢雪，我亦江南五见春。寄语风流王武子，三人俱是识山人。





呈定国


旧病应逢医口药，新妆渐画入时眉。信知诗是穷人物，近觉王郎不作诗。





寄傲轩


先生英妙年，一扫千兔秃。仕进固有余，不肯践场屋。通阑何所傲，傲名非傲俗。定知轩冕中，享荣不偿辱。岂无自安计，得失犹转毂。先生独扬扬，忧患莫能渎。得如虎挟乙，失若龟藏六。茅檐聊寄寓，俯仰亦自足。东坡无边春，方寸尽藏蓄。醉哦旁若无，独侑一尊醁。床头车马道，残月挂疏木。朝客纷扰时，先生睡方熟。





送吕昌朝知嘉州


不羡三刀梦蜀都，聊将八咏继东吴。卧看古佛凌云阁，敕赐诗人明月湖。得句会应缘竹鹤，思归宁复为莼鲈。横空好在修眉色，头白犹堪乞左符。





次韵黄鲁直寄题郭明父府推颍州西斋二首


其一


树头啄木常疑客，客去而嗔定不然。脱辖已应生井沫，解衣聊复起庖烟。平生诗酒真相污，此去文书恐独贤。早晚西湖映华发，小舟翻动水中天。





其二


寂寞东京月旦州，德星无复缀珠旒。莫嗟平舆空神物，尚有西斋接胜流。春梦屡寻湖十顷，家书新报橘千头。雪堂亦有思归曲，为谢平生马少游。





次韵秦少章和钱蒙仲


碧畦黄陇稻如京，岁美人和易得情。鉴里移舟天外思，地中鸣角古来声。山围故国城空在，潮打西陵意未平。二子有如双白鹭，隔江相照雪衣明。





次韵钱越州


髯尹超然定逸群，南游端为访云门。谪仙归侍玉皇案，老鹤来乘刺史。已觉簿书哀老子，故知笾豆有司存。年来齿颊生荆棘，习气因君又一言。





同秦仲二子雨中游宝山


平明已报百吏散，半日来陪二子闲。立鹊低昂烟雨里，行人出没树林间。





去杭州十五年，复游西湖，用欧阳察判韵


我识南屏金鲫鱼，重来拊槛散斋余。还从旧社得心印，似省前生觅手书。葑合平湖久芜没，人经丰岁尚凋疏。谁怜寂寞高常侍，老去狂歌忆孟诸。





与莫同年雨中饮湖上


到处相逢是偶然，梦中相对各华颠。还来一醉西湖雨，不见跳珠十五年。





送子由使契丹


云海相望寄此身，那因远适更沾巾。不辞驿骑凌风雪，要使天骄识凤麟。沙漠回看清禁月，湖山应梦武林春。单于若问君家世，莫道中朝第一人。





次韵答刘景文左藏


自注：有美堂燕集，景文有诗。

我老诗坛仆鼓旗，借君佳句发良时。但空贺监杯中物，莫示孙郎帐下儿。夜烛催诗金烬落，秋芳压帽露华滋。故应好语如爬痒，有味难名只自知。





坐上复借韵送岢岚军通判叶朝奉


云间踏白看缠旗，莫忘西湖把酒时。梦里吴山连越峤，尊前羌妇杂胡儿。夕烽过后人初醉，春雁来时雪未滋。为问从军真乐不，书来粗遣故人知。





始于文登海上得白石数升，如芡实，可作枕，闻梅丈嗜石，故以遗其子子明学士。子明有诗，次其韵


海隅荒怪有谁珍，零落珊瑚泣季伦。法供坐令微物重，自注：轼旧有《怪石供》。色难归致孝心纯。只疑薏苡来交趾，未信珠出泗滨。愿子聚为江夏枕，不劳挥扇自宁亲。





次韵钱越州见寄


莫将牛弩射羊群，卧治何妨昼掩门。稍喜使君无疾病，时因送客见车。搔头白发秋无数，闭眼丹田夜自存。欲息波澜须引去，吾侪岂独坐多言。





文登蓬莱阁下，石壁千丈，为海浪所战，时有碎裂，淘洒岁久，皆圆熟可爱。土人谓此弹子涡也。取数百枚以养石菖蒲，且作诗，遗垂慈堂老人


蓬莱海上峰，玉立色不改。孤根捍滔天，云骨有破碎。阳侯杀廉角，阴火发光彩。累累弹丸间，琐细成珠琲。阎浮一沤耳，真妄果安在？我持此石归，袖中有东海。垂慈老人眼，俯仰了大块。置之盆盎中，日与山海对。明年菖蒲根，连络不可解。倘有蟠桃生，旦暮犹可待。





次韵毛滂法曹感雨


江南佳公子，遗我锦绣端。揽之温如春，公子焉得寒。兴雨自有时，肤寸便濛。敛藏以自润，牛斗何足干。空庭月与影，强结三友欢。我岂不足欤，要此清团团。欲欢在一醉，常恐尊中干。舍酒尚可乐，明珠如弹丸。但恐千仞雀，匆匆发虚弹。迨子闲暇时，种子田中丹。一朝涉世故，空腹容欺谩。我顷在东坡，秋菊为夕餐。永愧坡间人，布褐为我完。雪堂初覆瓦，上簟无下莞。时时亦设客，每醉筒辄殚。一笑便倾倒，五年得轻安。公子岂我徒，衣钵传一箪。定非郊与岛，笔势江河宽。悲吟古寺中，穿帷雪漫漫。他年记此味，芋火对懒残。





送邓宗古还乡


广汉有姜子，孝弟行里闾。赤眉虽豺虎，弛兵过其墟。至今空清泉，无复双鲤鱼。南郑有李郃，妙得甘公书。夜坐指流星，惊倒两使车。抱关不肯仕，布褐蒙璠玙。西南固多士，君得二子余。凛凛忠文公，搜士及樵渔。涧溪有幽讨，芷真嘉蔬。岁晚终不食，心恻当何如。





参寥上人初得智果院，会者十六人，分韵赋诗，轼得心字


涨水返旧壑，飞云思故岑。念君忘家客，亦有怀归心。三间得幽寂，数步藏清深。攒金卢橘坞，散火杨梅林。茶笋尽禅味，松杉真法音。云崖有浅井，玉醴常半寻。遂名参寥泉，可濯幽人襟。相携横岭上，未觉衰年侵。一眼吞江湖，万象涵古今。愿君更小筑，岁晚解我簪。





哭王子立次儿子迨韵三首


其一


彭城初识子，照眼白而长。异梦成先兆，自注：余为密州，子立未尝相识。忽告同舍生曰：“吾梦为密州婿，何也？”已而果以子由之子妻之。清言得未尝。岂惟知礼意，遂欲补诗亡。自注：子立能诗而有礼学。咄咄真相逼，诸生敢雁行。





其二


非无伯鸾志，独有子云悲。恨子非天合，犹能使我思。儿曹莫凄恸，老眼欲枯萎。会哭皆豪杰，自注：子立与黄鲁直、张文潜、晁无咎、秦少游、陈无己皆友善。谁为感旧诗。





其三


龙困尝鱼服，羊儇或虎蒙。匆匆成鬼录，愦愦到天公。偶落藩墙上，同游羿彀中。回看十年事，黄叶卷秋风。





异鹊


熙宁中，柯侯仲常通守漳州，以救饥得民。有二鹊栖其厅事，讫侯之去，鹊亦送之，漳人异焉，为赋此诗。

昔我先君子，仁孝行于家。家有五亩园，么凤集桐花。是时乌与鹊，巢可俯拏。忆我与诸儿，饲食观群呀。里人惊瑞异，野老笑而嗟。云此方乳哺，甚畏鸢与蛇。手足之所及，二物不敢加。主人若可信，众鸟不我遐。故知中孚化，可及鱼与豭。柯侯古循吏，悃愊真无华。临漳所全活，数等江干沙。仁心格异族，两鹊栖其衙。但恨不能言，相对空楂楂。善恶以类应，古语良非夸。君看彼酷吏，所至号鬼车。





次韵詹适宣德小饮巽亭


君方梦谪仙，自注：来诗记李白郎官湖事。我亦吊文园。江上同三黜，天涯共一尊。涛雷殷白昼，梅雪耿黄昏。归去多情雨，应随御史轩。自注：詹为御史台主簿。





东川清丝寄鲁冀州戏赠


鹅溪清丝清如冰，上有千岁交枝藤。藤生谷底饱风雪，岁晚忽作龙蛇升。嗟我虽为老侍从，骨寒只受布与缯。床头锦衾未还客，坐觉芒刺在背膺。岂如髯卿晚乃贵，福禄正似川方增。醉中倒著紫绮裘，下有半臂出缥绫。封题不敢妄裁剪，刀尺自有佳人能。遥知千骑出清晓，积雪未放浮尘兴。白须红带柳丝下，老弱空巷人相登。但放奇纹出领袖，吾髯虽老无人憎。





怡然以垂云新茶见饷，报以大龙团，仍戏作小诗


妙供来香积，珍烹具大官。拣芽分雀舌，赐茗出龙团。晓日云庵暖，春风浴殿寒。聊将试道眼，莫作两般看。





次韵王忠玉游虎丘绝句三首


其一


当年大白此相浮，老守娱宾得二丘。自注：郡人有闾丘公，太守王规父尝云：“不谒虎丘，即谒闾丘。”规父，忠玉伯父也。白发重来故人尽，空余丛桂小山幽。





其二


青盖红旗映玉山，新诗小草落玄泉。风流使者人争看，知有真娘立道边。自注：虎丘中路有真娘墓。





其三


舞衫歌扇转头空，只有青山杳霭中。若共吴王斗百草，使君未敢借惊鸿。





寄蔡子华


故人送我东来时，手栽荔子待我归。荔子已丹吾发白，犹作江南未归客。江南春尽水如天，肠断西湖春水船。想见青衣江畔路，白鱼紫笋不论钱。霜髯三老如霜桧，旧交零落今谁辈。莫从唐举问封侯，但遣麻姑更爬背。





和钱四寄其弟龢


再见涛头涌玉轮，烦君久驻浙江春。年来总作维摩病，堪笑东西二老人。

老来日月似车轮，此去知逢几个春。昨夜冰花犹作柱，晓来梅子已生人。





故周茂叔先生濂溪


自注：溪在庐山下。

世俗眩名实，至人疑有无。怒移水中蟹，爱及屋上乌。坐令此溪水，名与先生俱。先生本全德，廉退乃一隅。因抛彭泽米，偶似西山夫。遂即世所知，以为溪之呼。先生岂我辈，造物乃其徒。应同柳州柳，聊使愚溪愚。





次周焘韵


周焘游天竺观激水，作诗云：“拳石耆婆色两青，竹龙驱水转山鸣。夜深不见跳珠碎，疑是檐间滴雨声。”东坡和之。

道眼转丹青，常于寂处鸣。早知雨是水，不作两般声。





送南屏谦师


南屏谦师妙于茶事，自云：“得之于心，应之于手，非可以言传学到者。”十二月二十七日，闻轼游落星，远来设茶，作此诗赠之。

道人晓出南屏山，来试点茶三昧手。忽惊午盏兔毛斑，打作春瓮鹅儿酒。天台乳花世不见，玉川风腋今安有。先生有意续《茶经》，会使老谦名不朽。





次韵子由使契丹至涿州见寄四首


其一


老人痴钝已逃寒，子复辞行理亦难。自注：余昔年辞免使北。要到卢龙看古塞，投文易水吊燕丹。





其二


胡羊代马得安眠，穷发之南共一天。又见子卿持汉节，遥知遗老泣山前。





其三


毡毳年来亦甚都，时时舌问三苏。自注：余与子由入京时，北使已问所在。后余馆伴，北使屡诵三苏文。那知老病浑无用，欲向君王乞镜湖。





其四


始忆庚寅降屈原，旋看蜡凤戏僧虔。随翁万里心如铁，自注：时犹子迟侍行。此子何劳为买田。






○李文举除睦州刺史制

敕。夫三尺律令，人情出於其中耳，苟情有不可，亦法无本条。正议大夫权知宗正卿上柱国陇西县开国伯食邑三百户赐紫金鱼袋李文举，宗室子孙，初以地进，累居官次，皆著能名，是以取自远藩，擢为宗正。大则提举群吏，洒扫守奉；次则整训属族，次第昭穆。唯此二者，尔之职焉。今则狂盗公然，侵犯陵寝，毁椟之罪，已坐首令，责师之义，固难矜宽。勉於分忧，足以补过。可使持节睦州诸军事守睦州刺史，散官勋封赐如故。仍驰驿赴任。


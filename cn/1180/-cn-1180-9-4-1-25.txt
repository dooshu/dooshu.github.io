访落

一章十三句


一章讲：成王既朝于庙，因作此诗，以道延访群臣之意。言：我出谅阴以听治，正继体守成之初也，不慎厥始，难图厥终。





访予落止，率时昭考。

访，是问。落，是始。率，是循。时，作是。昭考，指武王。咨尔群臣，我将谋之于始，以循我昭考之道。





於乎悠哉，朕未有艾。

悠，远也。朕，即予字。艾，及也。然於乎我昭考也，其道乃圣人之道，极于深远，朕未之能及也。





将予就之，继犹判涣。

继，缵述其道。判涣，分散之说。将使予勉强以就之，则强探力索者多扞格而不胜，犹恐道自道而我自我，判涣而不相合也。





维予小子，未堪家多难。

难，变故。夫以昭考之道，既远而难继，况予小子，渺躬凉德，又未能堪国家多难也。





绍庭上下，陟降厥家。

绍，是继。庭，朝廷。家，宫室。是何以为继述之图哉？亦曰以道求道则远而难及，以事求道则近而可循。外而在庭，昭考之所上下于是者，皆道之所著也，我则绍其上下于庭者而上下之；内而在家，昭考之所陟降于是者，皆道之形也，我则绍其陟降于家者而陟降之。凡刑寡妻至兄弟，一遵其成宪也。





休矣皇考，以保明其身。

休，是美。皇考，武王也。保，是安。明，是显。如此则事之所在，莫非道之所在；道之所在，莫非休之所在也。庶几哉！可以赖皇考之休。有以保吾身焉，而不陷于纵欲之危；明吾身焉，而不迷于昏昧之途。则昭考之道于是可继，而家国之难于是可堪矣。我今之所谋始者，尔群臣以为何如耶？






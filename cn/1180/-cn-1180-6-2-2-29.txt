答王鉴川计贡市利害


今之议才，皆谓讲和示弱，马市起衅。为此言者，不惟不忠，盖亦不智甚矣。

夫所谓和者，谓两敌相角，智丑力均，自度未足以胜之，故不得已而求和。如汉之和亲，宋之献纳，是制和者在夷狄而不在中国。故贾谊以为倒悬，寇公不肯主议。今则彼称臣纳款，效顺乞封，制和者在中国而不在夷狄。比之汉、宋之事，万万不侔。独可谓之通贡，而不可谓之讲和也。

至于昔年奏开马市，官给马价，市易胡马。彼拥兵压境，恃强求市。以款段驽罢，索我数倍之利。市易未终，遂行抢掠。故先帝禁不复行。今则因其入贡之便，官为开集市场，使与边民贸易有无。稍为之约束，毋得阑出中国财物及应禁者。其期或三日，或二日而止，如辽开原事例耳，又岂马市可同语乎！

且此事有五利焉：虏既通贡，逻骑自稀，边鄙不耸，穑人成功，一利也。防守有暇，可以修复屯田，蓄我士马之力。岁无调援，可省行粮数十百万，二利也。土蛮、吉能每借俺答以为声势。俺酋既服，则二虏不敢轻动，东可以制土蛮，西可以服吉能，三利也。赵全等既戮，板升众心已离。吾因与虏约，有愿还者，必勿阻之。彼既无勾引之利，而又知虏之不足恃，则数万之众，皆可渐次招来，曹州之地可虚矣，四利也。彼父子祖孙，情乖意阻，虏运将衰，其兆已见。老酋死，家族必分；不死，必有冒顿、呼韩之变。我得因其机而行吾之计，五利也。凡此五利，皆古之谋臣策士所为祷祀而求者也。而今之议者，独以边将不得捣巢，家丁不得赶马，计私家之害，忘公室之利，遂失此机会，不为国家审图。故仆以为为此言者，不惟不忠，盖亦不智甚矣。

至于桑土之防、戒备之虑，此自吾之常事，不容一日少懈者，岂以虏之贡不贡，而有加损乎？今吾中国，亲父子兄弟相约也，而犹不能保其不背，况夷狄乎？但在我制御之策，自合如是耳，岂能必虏之不吾背乎？数十年无岁不掠，无地不入，岂皆以背盟之故乎？即将来背盟之祸，又岂有加于此者乎？利害之归，较若黑白，而议者犹呶呶以此为言，故仆又以为不智甚矣。

刘院既知此事颠末，又与公同心，必能共襄大事。幸采取其议，乃镇守、兵备以下所呈，折以高见，并图上贡额、贡期、市易事宜，仆与玄老当备闻于上，请旨行之。浮议虽多，不足恤也。






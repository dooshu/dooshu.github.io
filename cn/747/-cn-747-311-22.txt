○为宰相贺陇右破吐蕃表

臣等先在城中，因奏事陛下谓臣等曰：“朕料至重阳已来，诸军必频克捷。”臣等钦承圣旨，讵测神功，近者陇右果奏斩获莽布支，并生擒苏毗王。及銮驾将回，剑南节度使章仇兼琼又奏，西山将士分为五道，破吐蕃城堡镇栅等四十馀所；四镇节度马灵察又奏，破吐蕃不可胜数，并闻护密识匿等数国共为边捍者。数旬之间，三方告捷，应如影响，合若符契。禁暴如武，尽决於宸衷；知来似神，更超於系表。斩级获鬼，陷阵毁城。分南方之五将，举无遗策；道西城之诸蕃，仍为外蔽。百战百胜，以夷攻夷，高居九重，悬料万里，所以彰睿略之天赞，知犬戎之日蹙。臣等忝陪巡幸，预奉德音，踊跃之诚，实倍恒品。无任欣庆之至，谨奉表陈贺以闻。


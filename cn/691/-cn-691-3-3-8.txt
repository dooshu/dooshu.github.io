◎食廪饩

华亭姜小枚（皋）尝告予曰：吾乡诸生有诸雪堂、赵渔塘者，皆嗜古力学，齐名簧序间。一日，同应科试，雪堂夜梦渔塘操一米舟至，雪堂以为己米也，呼之，渔塘曰："君米尚在后。"寤而不解其故。未几，揭晓，招覆者四人，雪堂与焉。翼日黜之，而渔塘补其缺，由是渔塘食饩。雪塘曰："嘻，吾无望作廪生矣。"越十余年，雪堂科试始列前茅，时渔塘以岁贡出廪，雪堂补之。梦兆始一一不虚，食饩之攸关定数如此。古人言：一饮一啄，莫非前定，洵哉！家大人曰：天府之粟，非可幸邀，尝闻推算子平家言：八字中有天厨星者，必当食廪饩。验之，皆不爽。余八字中确有天厨星，而未经补廪即登贤书，询之推算者，皆不能自伸其说。然余自念入直枢廷，日饱大官之膳，受客食之颁，其为天厨星照命，又岂区区廪饩之足云。然则子平家固未见及此，而其说则未可尽非也。


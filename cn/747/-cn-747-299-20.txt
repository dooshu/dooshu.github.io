○北岳庙碑（并序）

有国者殷荐於天地，望秩於山川，故灾不生矣；有家者严敬於鬼神，克谐於礼乐，故休祜斯应矣。由是上下交泰，幽明相叶：五精同朗，辰为水，其味咸；五镇俱清，恒为冬，其音羽。大哉兹岳！殊於众山：嵩华乎近甸，衡泰不逾乎方域，孰与夫包括绵长，经纶中外？外夷有四，戢主胡，则延袤以限之；中郡有五，宝符在代，则高襄以临之。其顶也，上扶乾门，黑帝之宫观；其足也，下捺坤轴，元神之都府：岂止劈冀魏，截幽燕，拒洪河，撑大海，Е洞合沓，半天下之襟带，嵯峨，一宇内之标格者也？故知惟土有精，惟山有灵，冥冥，其道至平，其德至贞；氤氲馨馨，目之不睹夫形，耳之不闻夫声，阴阳不测夫奥：所以存像设，建祠庭矣。

稽彼上古，洎於中运，五载巡狩，百神怀柔，皇王令典以之叶，祚数昌期以之永。降臻嬴秦，爰逮周随，匪修匪虔，或替或僭，不勤於省者其政缺，非美而封者其事讹。呜呼！黩祭虚陈，昭灵罔答，更张礼秩，固待雍熙。粤若我唐，正百王颓教；恭惟我后，扬五圣丕烈：人神允浃，动植和畅。藉北镇，柴南坛，碑西岳，泥东岱，是用告厥功，其祠也：故穰穰介福获于彼，喁喁众心於此。而今猎狁不炽，已万馀辰，边隅於是乎静；雨雪其滂，屡盈尺，稼穑於是乎丰。丰以阜人，静以安俗，俗安而人阜，君睿而神聪：惟神幽赞已成，惟君能事斯毕。北巡之礼，胥咏其苏：虽黝辂，未由冬觐，而圆圭方璧，每自天来。或事举必祈，福行宜赛，则有公卿而奉新（一作告）命也；或四时荐熟，三献酌洗，则有侯牧而率旧（一作新）章也。非夫昭信雅直，岂常享於明代哉？是以河朔人风洁诚，而祷蚕者众矣。春终、秋孟、冬首，三之月尢剧：藻自羞，若从官敛，樵苏不禁，孰敢私伐？荩威灵感通以致耳，与其淫谄而求者异乎！

夫道莫先乎贞，政莫先乎淳；参造化以成万物，莫先乎神；资帝王以富四海，莫先乎人。护神莫先乎君公，理人莫先乎师长。景寅岁，命菲才，谬兼军郡，钦若明诏，持兵导俗，无敢懈怠，名山大川，著乎典式，靡不加敬。於昭神寝，於岳之阳，伊岳致神，惟神主岳。高柯古，幽蔚阴翳，俯仰瞻对，精魂肃恭。栗然何为？故以嗟叹；嗟叹之不足，於是咏歌。歌以发言，言以彰德，事可追於风雅，词无隐於闻见。神而听之，颂斯作曰：

五宿荧煌，风政休咎，上经乎乾纲，我君顺之，祚久兮。五宗盘薄，阴化成败，下彰乎坤络，我君钦之，福介兮。天平地成，神道助贞，人事以宁兮。皇极帝力，神道助直，人事以息兮。祯祥日新，既祠既，国万斯春兮。风雨时若，是耕是获，家勤於作兮。至诚通兮，昭冥协和，至道默兮。对扬颂歌，大恒如砺，明德惟峨。


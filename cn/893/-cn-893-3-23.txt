日出入行





胡震亨曰：汉郊祀歌《日出入》，言日出入无穷，人命独短，愿乘六龙仙而升天。太白反其意，言人安能如日月不息，不当违天矫诬，贵放心自然，与涬溟同科也。



日出东方隈，[一]似从地底来。历天又入海，六龙所舍安在哉![二]其始与终古不息，[三]人非元气，[四]安得与之久徘徊。草不谢荣于春风，木不怨落于秋天，[五]谁挥鞭策驱四运，[六]万物兴歇皆自然。羲和，[七]羲和，汝奚汩没于荒淫之波?[八]鲁阳何德，驻景挥戈。[九]逆道违天，矫诬实多。[十]吾将囊括大块，[十一]浩然与溟涬同科。[十二]

[一]《庄子》：“日出于东方，而入于西极。”《说文》：“隈，水曲墺也。”



[二]六龙，见《蜀道难》注。



[三]《庄子》：“日月得之，终古不息。”陆德明注：“崔云：终古，久也。”郑玄注《周礼》云：“终古，犹言常也。”



[四]《法苑珠林》：元气者，依《河图》曰：元气无形，匈匈蒙蒙，偃者为地，伏者为天。《礼统》曰：天地者，元气之所生，万物之祖。《帝王世纪》曰：元气始萌，谓之太初。《三五历纪》曰：未有天地之时，混沌如鸡子。溟涬鸿蒙滋分，岁起摄提，元气启肇。”



[五]郭象《庄子注》：“暖焉若阳春之自和，故蒙泽者不谢；凄乎若秋霜之自降，故凋落者不怨。”太白“谢荣”、“怨落”二语本此。



[六]殷仲文诗：“四运虽鳞次。”吕向注：“四运，四时也。”



[七]《广雅》：“日御谓之羲和。”



[八]《淮南子》：“百姓曼衍于荒淫之陂，而失其大宗之本。”刘勰《新论》：“蔓衍于荒淫之波，留连于是非之境。”



[九]《淮南子》：“鲁阳公与韩构战酣，日幕，援戈而挥之，日为之反三舍。”郭璞诗：“愧无鲁阳德，回日向三舍。”



[十]《书·仲虺之诰》：“矫诬上天。”



[十一]贾谊《过秦论》：“囊括四海之意。”《淮南子》：“大块载我以形。”高诱注：“大块，天地之间也。”



[十二]《庄子》：“大同于涬溟。”司马彪曰：“涬溟，自然元气也。”张衡《灵宪》：“太素之前，幽清玄静，寂寞冥默，不可为象。阙中惟灵，阙外惟无，如是者永久焉，斯谓溟涬，盖乃道之根也。”葛洪《枕中书》：“二仪未分，溟涬鸿濛，未有成形，天地日月未具，状如鸡子，混沌玄黄。”






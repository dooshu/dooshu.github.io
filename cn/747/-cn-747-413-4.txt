○授李抱玉河西等道副元帅制

敕：周以元老监方伯，汉以丞相抚四夷，则军国之务，中外一体。自华阳而西，至於陇坂，涉河之右，兼控五原。总三将之师，专万里之寄，诘禁经武，宜有统制，居边谋帅，深仗辅臣。开府仪同三司行兵部尚书同中书门下平章事潞州大都督府长史知凤翔府事充怀郑泽潞观察处置等使仍充南道通和吐蕃秦陇临洮已来观察处置等使上柱国凉国公李抱玉，文以经邦，德以镇俗，孝友忠信，人之模表。礼乐刑政，朝之训式，以道匡朕，允升大猷。参听断之可否，载清静以宁一，兼委戎旅，屏於方夏。知谋变化，潜合神明，将校悦从，亲如父子。事出韬钤之外，功成战伐之前，勤劳王家，以卫社稷。有致君庇人之绩，冠常彝鼎之铭，顾以国之凭倚，久任忧患。兵车之半，悉以咨之，当不惮烦，以时镇定也。可兼充山南西道观察处置支度营田等使判梁州事陇右怀郑泽潞等使如故，充山南西道河西陇右等道副元帅。


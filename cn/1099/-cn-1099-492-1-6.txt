○與李我存太僕 【 火器】

讀泰蒙公手札以手加額、此功成、真國家千萬年苞桑之固、惟兄知此言大而非誇也、荀卿言用財欲泰用之而當雖泰實省目前軍火器械。皆非克敵制勝之具。弟前疏謂今日之害。只是拘泥常格。因循積弊不除此二端。雖空竭帑藏終無實用。終無戰勝守固之理。一切修造。大應集思詳議。有實用。雖數倍工價不足惜。無實用者。雖毫釐亦妄費也。火器一節。少不如法。非止無益。傷害極慘尤宜慎之。昨與敝同年言一器佳惡。而孫愷老云不必與辨、第須造成試之。此言可謂居要第試亦有真偽□之裝藥減少自不□也今之名為試驗實受匠役所欺者多矣武弁方士類言火器、而十無一真、亦宜擇善而從、長中取長可也、近言戰車者但取輕便。昔年俞虗江所造。一槩抹殺。不知賊之車甚堅甚重。與之火器甚大甚多。而專以輕小當之可乎。愚意謂宜兼用。慎勿一向求輕也。火藥合成者。不宜太多餘宜煉清各貯以防火。且多備杵臼。事急之日。人人可以用力。何患不及乎。更如西國法。多備連臼。尤便矣若多積并積游行出地之火、時有焚燒、非天災也敵臺費鉅、大砲費亦鉅。如得泰老主持弟尚欲專請內帑助之、此萬世之計、而金石不毀、千年常在、不比尋常之費、一往不返者、計明主所不靳也、今時所最急而一時不能猝辦者、無如盔甲、亟須佳樣為可、今有持火器而不能摶戰者坐此故也有神器而無精甲利兵。終不可戰。望留意計之。


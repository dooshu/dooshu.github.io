释心月　偈颂一百五十首

寰中天子勑，塞外将军令。

佛祖出头，也须乞命。

今日合作麽生，将逐符行。

释心月

释心月　偈颂一百五十首

披牯牛皮，辊瞎驴队。

带水拖泥，东倒西{左犭右屯}。

黄梅七百无人会。

释心月

释心月　偈颂一百五十首

元正启祚，万物咸新。

山形拄丈子，只麽黑鳞皴，

时来也解笑翻身。倒腹倾肠为君说，

唱歌须是帝乡人。

释心月

释心月　偈颂一百五十首

忌口自然诸病减，多情未免有时劳。

贫居动便成违顺，只得清闲一味高。

释心月

释心月　偈颂一百五十首

连城之璧本无瑕，何中生来便撒沙。

跛脚阿师知落处，好冤家有恶冤家。

释心月

释心月　偈颂一百五十首

金乌飞，玉兔走。

目前事，看不透。

十日前，五日后，

谁敢咳嗽。

释心月

释心月　偈颂一百五十首

无背面，有孔竅，

转相亲，转料掉。

凤台平，石城小。

日下孤灯，果然失照。

释心月

释心月　偈颂一百五十首

竺土大仙心，东西密相付。

谨白参玄人，光阴莫虚度。

释心月

释心月　偈颂一百五十首

与麽则易，不与麽则难。

不与麽则易，与麽则难。

金乌飞上玉栏干，眨上眉毛子细看。

释心月

释心月　偈颂一百五十首

上刀山，攀剑树。

双暗双明，裂开捻聚。

倒跨杨岐三脚驴，踢断岩头末后句。

谁是其人，目前荐取。

释心月

释心月　偈颂一百五十首

一即三，三即一。

剩足不足，少则有余。

相续得去底，道将一句来。

七十三，八十四。

释心月

释心月　偈颂一百五十首

一叶落，天下秋，

布袋今朝又解头。古路不曾生雨草，

慈明何事过汾州。

释心月

释心月　偈颂一百五十首

夜寒错认定盘星，金屑霏霏翳眼睛。

教坏平人至今日，惺惺划地不惺惺。

释心月

释心月　偈颂一百五十首

频频唤汝不归家，贪向门前撮土沙。

每天年年三月里，满城开尽牡丹花。

释心月

释心月　偈颂一百五十首

九旬禁足，三月护生。

护生须杀，禁足须行。

云收天迥，雨过山青。

出门句里入门句，鼻直眼横眉亦横。

释心月

释心月　偈颂一百五十首

一夏三个月，已过两个月。

子细好生观，只余一个月。

说与林下人，莫空度岁月。

释心月

释心月　偈颂一百五十首

一九二九，百拙千丑。

昨日今朝，地迥天寥。

少林门下客，立处雪齐腰，

千载令人恨不消。

释心月

释心月　偈颂一百五十首

打圆相，女人拜。

老杨岐，偏捏怪，

依稀兔子喫牛奶。今日薰香瀹盏茶，

岂是贫人思旧债。

释心月

释心月　偈颂一百五十首

一夜春风浩浩，拂尽千花百草。

十二危楼一倚栏，珊瑚枝头日杲杲。

释心月

释心月　偈颂一百五十首

拄杖子，无规绳，

有准则。长不得，

短不得，恰好亦不得。

释心月

释心月　偈颂一百五十首

得也与麽，未得也与麽。

寒灰烧杀人，冷地不可卧。

丹霞烧木佛，因甚院主眉须堕。

释心月

释心月　偈颂一百五十首

六阴剥，一阳复。

寒谷交肩，春空可掬。

少室山高难措足，断弦须是鸾胶续。

释心月

释心月　偈颂一百五十首

闹中静悄悄，静中闹浩浩。

侧耳听不闻，举步行不到。

没譫讹，勿寻讨。

鸦作鸦鸣，鹊作鹊噪。

释心月

释心月　偈颂一百五十首

至人无已，言犹在耳。

万法作本根，天地相终始。

一占帝与九龄梦，三听山呼万岁声。

释心月

释心月　偈颂一百五十首

九年面壁，有理难伸。

三日耳聋，无辞可措。

堪悲堪笑，自昔自今。

尽道以心传心，一向将错就错。

年代深远，疑案难稽。

既然呷汁罪同，合与一状领过。

释心月

释心月　偈颂一百五十首

不破五，岁不满百。

窄处放教宽，宽处捻教窄。

如冲天之俊鹞，如当路之白额。

敢有近傍者麽，骼。

释心月

释心月　偈颂一百五十首

九十日安居，二千年圣制。

念念三世十方，步步十方三世。

何如闹市里保寿面目全露，肉案头盘山自心密契。

使府近有指挥，不许攀条援例。

释心月

释心月　偈颂一百五十首

六月火边坐，有眼无耳朵。

铁蛇钻不入，铁牛冲不破。

释心月

释心月　偈颂一百五十首

散夏余五日，那事稳也未。

争似长汀子，低头打觉睡。

不管你金乌东升，玉兔西坠。

生死到来，甚处回避。

低声低声，墙壁有耳。

释心月

释心月　偈颂一百五十首

古人底，今人底。

道著道不著，一场没巴鼻。

象王回旋，师子游戏，

洎合扶不起。

释心月

释心月　偈颂一百五十首

去年今年，八月九月。

一树两树，丹桂离披。

三枝四枝，黄花漏世。

於斯见面不相逢，於斯相逢复相别。

释心月

释心月　偈颂一百五十首

老丰干心未歇，骑个无齿大虫，

只管见人饶舌。呵呵呵，

南北东西，一团生铁。

释心月

释心月　偈颂一百五十首

瓯峰布铁连阵，我曾长袖拂开。

瓯峰掷金刚圈，我曾铁鞭击碎。

没仇雠处起仇雠，无怨对中作怨对。

今日何以报之，报之以此为最。

释心月

释心月　偈颂一百五十首

以大圆觉，为我伽蓝。

过去诸佛罪不重料，见在菩萨理无曲断。

未来学人，咄，

切忌草里辊。

释心月

释心月　偈颂一百五十首

去年七月十五，去去留之不住。

今年七月十五，住住推之不去。

去也师子翻身，住也象王回顾。

释心月

释心月　偈颂一百五十首

混不得，类不齐，

六爻宛转见重离。夜深下视千山白，

不是其中人不知。

释心月

释心月　偈颂一百五十首

我有一言，彻根彻源。

举之不全，听之不圆。

拟问如何，苍天苍天。

释心月

释心月　偈颂一百五十首

我有一语，通今贯古。

全主全宾，全规全矩。

直下承当，未敢相许。

释心月

释心月　偈颂一百五十首

我有一机，对面提持。

石火莫及，电光罔追。

释心月

释心月　偈颂一百五十首

我有一要，千差齐照。

未曾拈花，不劳微笑。

拟问如何，云横海峤。

释心月

释心月　偈颂一百五十首

我有一句，非默非语。

日用见成，一时分付，

依前罔措。

释心月

释心月　偈颂一百五十首

跛跛挈挈，列列{左舟右定}{左舟右定}。

跛跛挈挈，匙挑不上。

列列{左舟右定}{左舟右定}时，炎天散雪。

十有二年，来住此地，

杨岐家风，未曾漏泄。

今漏泄，秤鎚元是一团铁。

释心月

释心月　偈颂一百五十首

烹金之炉，铸人之模，

净名一默。国师三呼，

你诸人又向甚麽处摸索。

释心月

释心月　偈颂一百五十首

青山白云，红尘闹市，

见成公案，理当即行。

为什么不知有，公验分明。

释心月

释心月　偈颂一百五十首

山遥海阔古兰若，月白风清老比丘。

万象森罗总宾客，相逢莫不小低头。

释心月

释心月　偈颂一百五十首

出得尘来又入尘，休论便重复便轻。

试看门外清溪水，动静由来一样清。

释心月

释心月　偈颂一百五十首

一番风雨送寒来，底事开炉炉未开。

寄语参玄诸上士，冷湫湫处且相隈。

释心月

释心月　偈颂一百五十首

厨库对僧堂，三门朝佛殿。

南来与北来，一见一切见。

释心月

释心月　偈颂一百五十首

昼见日，夜见星，

妙高山色青又青。便与麽去，

不惟打失鼻孔，亦乃失却眼睛。

且过在於何，黄河从源濁。

释心月

释心月　偈颂一百五十首

瓯阜山头，龙蛇阵上，

将头不猛，累及三军。

自此江西湖南，便与麽去，

吴山蜀水，纷纷纭纭。

重城夜月，青山白云，

一度思君复恨君。

释心月

释心月　偈颂一百五十首

赤心报国丈夫儿，进退存亡己自知。

盖世英雄宁畏死，一时忠勇更无谁。

冶城夜月将军墓，蒋岳春云武帝祠。

从此龙光山下寺，龟哥也著载丰碑。

释心月

释心月　偈颂一百五十首

三月二十五，芳春余几许。

一道平常心，颠言及倒语。

谩道举手摘杨花，那知漫空飞柳絮。

趁流光，猛提取。

喫粥了也，洗钵盂去。

释心月

释心月　偈颂一百五十首

不见一法在门外，平地无端自活埋。

若是金毛师子子，急须移步入门来。

释心月

释心月　偈颂一百五十首

禅禅万万千，眉插鬓，

耳垂肩。千花影里，

百草头颠。或时虚空里钉橛，

或时旱地上生莲，引得寒山子笑掀天。

吟得新诗一两联，足成三百篇。

释心月

释心月　偈颂一百五十首

青山为家，白云作户。

稳密田园，鸦飞不度。

皷腹台前一转头，不觉四月二十五。

释心月

释心月　偈颂一百五十首

长安甚闹，我国晏然。

古人一期酬对，不妨奇特。

未有出身之路，唤什么作我国。

纵遇锋刀常坦坦，假饶毒药也闲闲。

释心月

释心月　偈颂一百五十首

一句如铁橛子，少室秤提不起，

曹溪摇感不动。有伎俩者一任左扶右持，

无伎俩者不妨全体受用。巴蓬集壁，

去天一尺。

释心月

释心月　偈颂一百五十首

鳞皴柱杖子，非长亦非短。

东行西行处十分著力，归家稳坐时一味不管。

著力处是我同流，不管时吾之道伴。

且道伴同流是一是二，见成公案。

释心月

释心月　偈颂一百五十首

龙蟠虎踞，今古嶷然。

楚水秦淮，滔滔无间。

释心月

释心月　偈颂一百五十首

玉转珠回著眼看，有相干处没相干。

只将此个以为主，一剑倚天星斗寒。

释心月

释心月　偈颂一百五十首

进一步，退一步，

钁头钁底无回互。以一机，

夺一机，没便宜处讨便宜。

插锹叉手田中事，是即担泉带月归。

释心月

释心月　偈颂一百五十首

蜀山楚水，江北江南。

步步稳密，念念相谙。

前三三后三三，眨上眉毛早不堪。

凛凛孤风藏不得，倒骑角虎出山来。

大唐国里人无数，糾酒糾糟唤不回。

唤得回，笑容未动，

牙爪先开。

释心月

释心月　偈颂一百五十首

笑密庵巧，喜松源拙，

扫临济喝，折德山棒。

自谓不蹑前踪，又道抛三放两。

自谓无法与人，又道开口不在舌头上。

释心月

释心月　偈颂一百五十首

偃蹇苍髯十万本，参差翠玉数千竿。

风敲月户三秋冷，雨打茅堂六月寒。

释心月

释心月　偈颂一百五十首

德山一棒，临济一喝。

家贫难办素，事忙不及草。

三千里外见譫讹，未免虾跳不出斗。

释心月

释心月　偈颂一百五十首

结夏解夏，灵山旧制。

鹅以瓶拘，鱼以网系。

风雷变化在今时，霄汉振飞何更拟。

释心月

释心月　偈颂一百五十首

罗笼得住，以此却不住。

呼唤不回，以此却又回。

且譫讹在什么处，恼乱春风卒未休。

释心月

释心月　偈颂一百五十首

晓坡北山云，暮宿北山雨。

来为北山人，须办北山主。

释心月

释心月　偈颂一百五十首

是不是，非不非。

交肩过，携手归。

南泉不出方丈，为什么在庄喫油糍。

今兮昔兮同一时，知音知后更谁知。

释心月

释心月　偈颂一百五十首

檐头滴滴，分明历历。

好片祖师心，无端已狼籍。

释心月

释心月　偈颂一百五十首

道远乎哉，触事而真。

圣远乎哉，体之即神。

百丈遭喝，三百耳聋。

水潦被踏，起来大笑。

何似一指头禅，一生受用不尽。

释心月

释心月　偈颂一百五十首

钟阜龙盘，石城虎踞。

牛首横前，方山傍住。

正传阁上一观，不觉双眉陟聚，

秦淮一带西流去。

释心月

释心月　偈颂一百五十首

庐陵米价没高低，直下承当已是迟。

多少牙人并贩子，却来升合较毫厘。

释心月

释心月　偈颂一百五十首

七佛已前只与麽，七佛之后亦复然。

片云生晚谷，孤鹤下辽天。

释心月

释心月　偈颂一百五十首

没譫讹处最譫讹，美玉无瑕贵切磋。

几度浑崙提不起，鼠肝虫臂总由他。

释心月

释心月　偈颂一百五十首

十一十二，无处回避。

十四十五，充塞寰宇。

者边那边，或去或住。

一箭上红心，黄金如粪土。

释心月

释心月　偈颂一百五十首

风磨湛湛真空体，雨洗如如法界身。

大地山河并万象，今朝与佛共生辰。

释心月

释心月　偈颂一百五十首

说时默，默时说。

处处投机，门门合辙。

正是虚空里钉橛。

释心月

释心月　偈颂一百五十首

大厦非一木可支，巨舟须众手可济。

众手既集亦复同心，南北东西无往不利。

释心月

释心月　偈颂一百五十首

久晴不雨则旱，旱固可忧。

久雨不晴则涝，涝亦可忧。

不旱不涝，尤为可忧。

不曾下得春时种，空向田头望有秋。

释心月

释心月　偈颂一百五十首

犀牛扇子破多时，全暗全明。

问著元来总不知，最为亲切。

无限清风与头角，成群作队。

尽同云雨去难追，鼻绳在我手里。

释心月

释心月　偈颂一百五十首

四月十五，云龙风虎。

扫荡欃枪，肃清寰宇。

五月十五，松峦竹坞。

明月作龛，白云闭户。

即今六月十五，毒蛇横古路。

释心月

释心月　偈颂一百五十首

山前田地谁为主，喜见灵苗战晚风。

将谓年年求岁稔，由来岁岁愿年丰。

释心月

释心月　偈颂一百五十首

三种病二种光即不问，且如何是法身。

不识庐山真面目，只缘身在此山中。

释心月

释心月　偈颂一百五十首

密密绵绵细著工，从来此室不通风。

庭前三尺齐腰雪，身在霭然和气中。

释心月

释心月　偈颂一百五十首

於食等者，於法亦等。

於法等者，於食亦等。

法食双运，平等普薰。

释心月

释心月　偈颂一百五十首

风前敲落珊瑚枝，白玉鞭头直下垂。

要识香林家住处，水晶宫殿草离离。

释心月

释心月　偈颂一百五十首

我佛入深山，六载冷相守。

中夜一举头，南辰对北斗。

於此眼皮穿，一场成漏逗。

普观大地人，此事皆具有。

至今二千年，公案宛如旧。

不见赵州曾有言，修行变作不唧{左口右衔}。

释心月

释心月　偈颂一百五十首

直上觑，直下觑。

七佛已前，闲家泼具。

少室铁牛，黄梅石女。

释心月

释心月　偈颂一百五十首

百丈下堂句，云门顾鉴咦。

进前叉手立，端的许谁知。

释心月

释心月　偈颂一百五十首

法身向上法身边，会得咸通无后先。

一个矬来一个跛，担为一担更无偏。

释心月

释心月　偈颂一百五十首

平怀常实事同风，正在昏昏梦寐中。

扶起脊梁重猛省，莫教蹉过五更钟。

释心月

释心月　偈颂一百五十首

一句子，有时坐断乾坤笼罩今古，

有时风高月冷海晏河清，有时变化晦明兴云致雨。

今日总抛向面前，切不得世谛流布。

释心月

释心月　偈颂一百五十首

凭栏拭目旧山川，叠叠峰峦带晓烟。

不是梦中论梦事，今朝正是普通年。

释心月

释心月　偈颂一百五十首

白发垂垂一叶身，今年贫似去年贫。

住山不与山为主，水石烟云也笑人。

释心月

释心月　偈颂一百五十首

与麽也在我，不与麽也在我。

明眼汉担拄杖绕天下横行，为什么透这些子不得。

释心月

释心月　偈颂一百五十首

二千年前，灵山付嘱品。

二千年后，吴地流通分。

释心月

释心月　偈颂一百五十首

把手同归者，琅琅笑语新。

移身藏北斗，举步入南辰。

少室残冬雪，武林三月春。

辘轳千万偈，顽石两眉伸。

释心月

释心月　偈颂一百五十首

知之而行，见之而止，

对面白云千万里。言中定旨，

语外明宗，一重一重复一重。

斯门寂寂无关锁，清坐不知谁与同。

释心月

释心月　偈颂一百五十首

未出胞胎事已蹉，出胞胎后转譫讹。

韶阳拄杖头边眼，供佛烧香不在多。

释心月

释心月　偈颂一百五十首

天高地迥，海阔山遥。

秋风袭衣，拄杖{脖月换足}跳。

释心月

释心月　偈颂一百五十首

初三十一，上上大吉。

中九下七，有口挂壁。

双林傅大士儒履道冠，蒋山梁宝公剪刀曲尺，

笑倒生公台畔石。

释心月

释心月　偈颂一百五十首

有句无句，如藤倚树。

树倒藤枯，毒蛇横路。

咄咄咄，缩头去。

释心月

释心月　偈颂一百五十首

诸佛机，祖师意。

百草头，双眉底。

不可得而一，不可得而二。

赵州关即且置，云门曲作麽生。

一堂风冷淡，千古意分明。

释心月

释心月　偈颂一百五十首

座已升，衣已披，

法作麽生说。但得雪消去，

自然春到来。

释心月

释心月　偈颂一百五十首

五九四十五，太阳开门户。

一点微云何处来，散作人间三日雨。

晓来忽推窗，所见非常处。

白玉作楼台，烂银为国土。

盐官王老师，偈颂一百五十首欢喜无著处。

拈起须弥槌，击动虚空皷。

清音闻远近，雅韵贯今古。

法眼和一通，听之犹莽卤。

古人有言兮，千年田，

八百主。

释心月

释心月　偈颂一百五十首

最初机，末后句。

有准绳，没规矩。

岂可错承当，岂可错分付。

释心月

释心月　偈颂一百五十首

初五初十，铁蛇钻不入。

有也莫将去，无也莫将来。

南岳自南岳，天台自天台，

那更峨嵋对五台。

释心月

释心月　偈颂一百五十首

药山休去，直得三十二相八十种好，

一时现前。然虽如是，

也好与一杓。

释心月

释心月　偈颂一百五十首

虎丘家风，内空外空。

十分富贵，十分贫穷。

有时扬声止响，有时诈哑佯聋，

犹是平常小脱空。

释心月

释心月　偈颂一百五十首

青山门外白云飞，杨柳溪边引客归。

莫怪坐来频劝酒，自从别后见君稀。

释心月

释心月　偈颂一百五十首

敕书来自九重天，宝墨琳琅色尚鲜。

移怪岩间枯树子，和根植向鹫峰巅。

释心月

释心月　偈颂一百五十首

外息诸缘，心行无路。

入得无门之门，犹较昔日三步。

灵踪不在猿啼处。

释心月

释心月　偈颂一百五十首

髻中珠，只者是。

如优昙花，时一现尔。

坐断意根，方能侧耳。

释心月

释心月　偈颂一百五十首

心同虚空界，示等虚空法。

证得虚空时，无是无非法。

释心月

释心月　偈颂一百五十首

一人跨三脚驴，一人骑三角虎。

三家村里交肩，万仞崖头移步。

释心月

释心月　偈颂一百五十首

簇簇上来，却之不回。

簇簇下去，留之不住。

於斯立片时，瞬目不扬眉。

释心月

释心月　偈颂一百五十首

巴陵三转语，南源女人拜。

人贫智短，马瘦毛长，

灵鹫峰头一炷香。

释心月

释心月　偈颂一百五十首

渠侬家住白云乡，南北东西路渺茫。

几度欲归归未得，忽闻岩桂送幽香。

释心月

释心月　偈颂一百五十首

眼中物，物中眼。

雪峰辊三个毯，睦州担一片板。

释心月

释心月　偈颂一百五十首

未见此老人已前，上是天下是地。

既是此老人之后，山是山水是水。

一别五十年，恩怨通身是。

没量大人，抬脚不起，

累了儿兮累了孙，恼乱春风何日已。

释心月

释心月　偈颂一百五十首

大仙心，休莽卤。

三十三，错分付。

细推穷在何处，只知昨日雨今日晴，

而不知今日晴昨日雨。灵云陌上桃花飞，

翻忆玄沙未彻语。

释心月

释心月　偈颂一百五十首

常在途中久不归，可怜庭户草离离。

青山门外忽相见，问著刚然道不知。

释心月

释心月　偈颂一百五十首

此君面目甚分明，曲曲斜斜是几茎。

但得一回亲见后，不随风雨听虚声。

偈颂一百五十首

作麽生，是什么。

狮子当门，猛虎据坐。

千人万人，一个半个。

石火电光中，掣断黄金锁，

拟议依然还蹉过。

释心月

释心月　偈颂一百五十首

山苍苍，水茫茫。

直下是，非相当。

整天玄戈甲，淬三要锋铓。

举意非他物，回眸即故乡。

好将马祖旧游地，题作渝州选佛场。

释心月

释心月　偈颂一百五十首

云门一曲，腊月二十五。

惊起陕府铁牛，撞倒石霜角虎。

时节既相当，因缘难莽卤。

释心月

释心月　偈颂一百五十首

人人有一坐具地，占断犹来自祖翁。

四界打量量不尽，及时耕种待秋风。

释心月

释心月　偈颂一百五十首

峭峻门庭，平白道路。

担板睦州，面壁鲁粗。

不问南来北来，东去西去，

须信长年不出户。

释心月

释心月　偈颂一百五十首

春山青，春水绿，

独立危亭看不足。李花白，

桃花红，一色同中又不同。

知音惟有寒山子，拊掌歌笑临春风。

释心月

释心月　偈颂一百五十首

闰二月十有五，灵山有语今分付。

心洞十方，通今贯古。

途路未归人，朝朝复暮暮。

不醉桃花村，定入杏花坞。

何如相唤复相呼，飞来峰下喫茶去。

释心月

释心月　偈颂一百五十首

修行作佛人无数，捏目无非是乱花。

十劫坐来还懡{左忄右罗}，不图打草要惊蛇。

释心月

释心月　偈颂一百五十首

一非一，二非二。

仰面不见天，低头不见地。

一即一，二即二。

仰面见青天，低头亦见地。

释心月

释心月　偈颂一百五十首

与麽来者，过者边立。

不与麽来者，过者边立。

与麽不与麽，花须连夜发，

莫待晓风吹。

释心月

释心月　偈颂一百五十首

我有一语，在在处处。

提起分开，放下捏聚。

两手持来，一手分付。

江西曾有言，以此个为主。

释心月

释心月　偈颂一百五十首

八月初一，好个消息。

积雨报初晴，新凉生八极。

禾稻满田畴，催人早收拾。

一颗颗，一粒粒，

宜爱惜，莫教遍地成狼籍。

直待去年今年，官租私租，

一时还毕。不妨一饱忘百饥，

鼓腹讴歌度残日。

释心月

释心月　偈颂一百五十首

一月相抛不出门，几经花县几烟村。

桑麻影里炊香早，松竹阴中笑语温。

幽磬朝离迎白日，痚钟晚泊送黄昏。

捲旗收阵归来也，谁是知恩与报恩。

释心月

释心月　偈颂一百五十首

十月十有五，败叶堆云，

寒风推户。明窗下，

东司头，东行西行，

总是提持处。参玄人，

须记取，古人有言兮，

百岁光阴切莫虚度。

释心月

释心月　偈颂一百五十首

空手把锄头，步行骑水牛。

人从桥上过，桥流水不流，

动地清风来未休。咄，

下座佛殿，别听因由。

月五日亦初五，那堪时正午。

采药药最灵，问疾疾即愈。

释心月

释心月　偈颂一百五十首

贤月宰辅圣明君，好语山中喜得闻。

愿饮淳风餐至化，五香敬作一炉焚。

释心月

释心月　偈颂一百五十首

清净慈门刹尘数，共生如来一妙相。

以大愿力出世间，示梵王身宣正法。

三十六旬有六日，惟有此日最吉祥。

稽首殷勤一瓣香，万岁千秋为寿考。

释心月

释心月　偈颂一百五十首

宸奎飞下九重天，凤舞鸾翔墨色鲜。

水石山云最佳处，殷勤一炷玉炉烟。

释心月

释心月　偈颂一百五十首

尊临四海圣明君，步步毗卢顶上行。

自己法身只者是，巍然千古振佳声。

释心月

释心月　偈颂一百五十首

参禅须是铁汉，著手心头便判。

直趣无上菩提，一切是非莫管。

释心月

释心月　偈颂一百五十首

涅槃心，差别智。

一非一，二非二。

自古诸上贤，曾未达斯理。

直饶凭麽会得，也是乌龟行陆地。

释心月

释心月　偈颂一百五十首

然灯之前，六六三十六。

然灯之后，九九八十一。

数目甚分明，因甚数不出。

数得出，弄到弥勒下生，

依旧杳无消息。

释心月

释心月　偈颂一百五十首

溪山送别出门日，云水相迎得路时。

七佛轨仪持钵去，又得西来一信通。

释心月

释心月　偈颂一百五十首

五髻峰头望海东，烟重重又水重重。

同人相见论心事，又得西来一信通。

释心月

释心月　偈颂一百五十首

灵山一别二千年，圣世重逢岂偶然。

细掬清泉揩老眼，豁开云雾见青天。

释心月

释心月　偈颂一百五十首

云漫漫，水漫漫。

往来一致，高下同观。

炊无米饭，饱不来入甚易。

喫粥了也，洗钵盂去还难。

难难，冬不寒，

腊后看。

释心月


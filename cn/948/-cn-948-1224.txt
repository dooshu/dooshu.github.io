陆游　古兴二首各五韵

草衰何预人，每起徂年悲。

日月才几何，又见青青时。

青青虽满眼，行矣当复衰。

盛衰还无端，其理可前知。

人生死则已，千载无还期。

陆游

陆游　古兴二首各五韵

月出横林上，宿鸟无定枝。

物生各畏祸，所托辄蹈危。

老人倚壁坐，大鼾惊群儿。

虽云差自适，见事亦太迟。

犹有一可喜，永谢世俗羁。

陆游


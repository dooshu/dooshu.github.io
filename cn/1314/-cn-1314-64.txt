第六十四回　决淫妇谋害亲夫



断云：



一鞠明台如日照，奸夫淫妇罪难逃。



善人自有龙神护，性命依然状诉包。



话说东京离城五里，地名湘潭村，有一人姓丘名惇，家以事农为业，颇致殷实，遂成富翁，娶本处陈旺之女为妻。陈氏虽则丰姿美貌，却是个水性妇人。因见其夫敦重，甚不相乐。时镇西有一牙侩，姓汪名琦，为人清秀，颜貌精爽，是个风流子弟，常往来丘惇之家，惇遂以契交兄弟情义待之，无间亲疏。汪出入稔熟，不时与陈氏交接言语，陈氏甚爱慕之。一日，值丘惇出外，恰遇汪琦来其家，陈氏不胜忻喜，延入房中坐定，谓汪云：「丈夫往庄所算田租，一时未还，难得今日你到此，略闲暇些，有一句话尝要说知。待我入厨下便来。」汪琦正不知有何缘故，只得应诺，遂安坐等候。不移时，陈氏整备得一席酒入房中来，与汪琦斟酌。饮至半酣，那陈氏有心，向那汪琦乃云：「闻叔尚未娶婶婶，夜来独睡，岂不寒冷？」汪答云：「小可命薄，姻缘来迟，衾枕孤眠，是所甘愿矣。」陈氏笑云：「叔休瞒我，男人无妻，度夜如年，适言甘愿，乃是不已之情，非实意也。」汪琦初则以朋友义气分上，不敢发闲言语，及被陈氏所戏，不觉心动，乃云：「贤嫂既念小叔单冷，宁肯念我哉？」陈氏云：「我到有心怜尔，只恐叔无心恋我。」二人戏谑良久，彼此乘兴，遂成云雨之交。正是色胆如天。自两下意投之后，情意稠密，但遇丘惇不在家，汪某遂留宿于陈氏房中。丘惇全不知觉。



忽一日，丘之家仆颇知其事，欲报知于主人，又恐主人见怒；若不说知，甚觉不平。值那日丘惇正在庄所与佃人算账，宿于其家。夜半，丘惇谓家仆云：「残秋天气，薄被生寒，未知家下亦若是否？」家仆答云；「只亏主人在外，家下夜夜暖矣。」丘惇怪疑，便问：「尔何出此言语？」家仆初则不肯说，及其恳切，乃直言主母与汪某往来交密之情。惇闻知，恨不早到天晓，转回家下，见陈氏面带春风，愈疑其事。是夜，蘸问汪某来往情由。陈氏故作遮掩模样，乃道：「遇尔不在家时，便闭上内外门户，那曾有人来我家？而将此言诬我！」惇云：「不要性急，体探真实，日后自有端的。」陈氏忧惧不语。



次侵早，丘惇又往庄所去了，汪琦复来，见陈氏不乐，因问其故。陈氏不隐，遂以丈夫知觉情由告知。汪某云：「既如此，不须忧虑，从今我不来你家便息此事矣。」陈氏笑曰：「我道尔是个有为丈夫，故从于汝，原来是个没智量之人。我今既与你情密，遂图终身之计，心则安矣，缘何只说开交之事？」汪云：「然则如之奈何？」陈氏云：「必谋杀吾夫，可图久远。」汪琦沉吟半晌，没有机会，忽计上心来，乃云：「娘子的有实愿，我谋取之计有了。」陈氏问：「何计？」汪琦云：「本处有一极高山巅原有龙窟，每见烟雾自窟中出，则必有雨；若不雨必主旱饬。目下乡人于此祈祷，尔夫亦预此会。候待其往，自有处置之计。」陈氏悦云：「若完事后，其他我自调度。」汪宿了一夜而去。次日，果是乡人鸣锣击鼓，径往山巅祈祷。丘惇亦与众人随登。恰值汪琦到，就跟着丘惇而行。将近黄昏，众人祈祷先已散去，独汪琦、丘惇在后。经过龙窟，汪戏之云：「前面有龙露出其爪矣。」惇惊疑探看，被汪乘力一推，惇立脚不定，径坠落窟中。可怜丘惇因妻之故，丧于非命。正是：



万事劝人休碌碌，举头三尺有神明。



当下汪某谋取丘惇之后，急走回来，见陈氏道知其事。陈氏喜云：「想今生我与你有缘矣。」自是汪某无忌，出入其家，不顾人知。比亲戚问及丘惇多时不见之故，陈氏掩讳，只告以出外未回。然其家仆知主人没下落，甚是忧疑。又见陈氏与汪琦成夫妇之事，越是不忿，欲告首于官根究是事。陈氏密闻之，将家仆赶逐出外去。



后将近一月余，忽一日丘惇复归家，正值陈氏与汪某围炉饮酒，见惇自外入，汪大惊，疑其为鬼。抽身入房中取出利刃呵叱，逐之离门。惇悲咽无所往，行到街头，遇见其家仆，遂抱住主人问其来由。惇将当日被汪推落窟中之事说了一遍。家仆哭云：「自主人不回，我即致疑，及见主母与汪某成亲，想着用谋如是，待诉之官府，根究主人下落，竟遭赶出。不意吉人天相，复得相见。当以此情告于开封府，方雪此冤。」丘惇依其言，即具状赴开封府陈告。拯受得状子，审问云：「既当日推落龙窟之际，焉得不死，而复能归乎？」丘惇泣诉云：「正不知因何缘，方推下之时，窟傍皆芦苇，遂傍茅苇而落，故得无伤。」拯又问云：「窟中何如？」惇答曰：「窟中甚黑，久而渐光，且一小蛇居中盘旋不动。窟中干燥，但有一勺之水甚清，掬其水饮，不复饥渴，想着那蛇必是龙也。常祷祝而乞庇佑，蛇亦不见相伤。每窟中轻移旋绕，则蛇渐大，头角峥嵘，出窟而去，俄而雨下，如此者六七日。一日，因攀拿龙尾而上，至窟外则龙尾掉摇，而坠于窟傍。归家，正值黄氏与汪琦同饮，被汪琦将利刃赶逐而出，特来具告。」言罢，不胜悲泣。



当日，拯审实明白，即差公牌张龙、赵虎来丘宅拿捉汪琦、陈氏。是时汪琦正疑惑是事，不提防丘惇的实生还，已具状告于开封府，径差公牌拘到府衙对理。拯问及于汪琦，琦答云：「当时乡人祈祷，各自早散归家，丘惇于黄昏误落龙窟，那曾有谋害之情？又况其家紧密，往来有数，那有通奸之情？」是时汪琦争辩不已。拯云：「尔若不图其妇，误跌窟中，为何又持刀逐之？谋害之情难抵。」即着公牌去陈氏房中取得床上睡席来看，见有二人新睡痕迹。拯乃证汪琦云：「既说彼家门户紧密，缘何有二人睡痕？分明是你谋陷，幸致不死，尚自抵赖！」因令严刑拷勘，汪琦惊慌不知所为，只得逐一供招，与陈氏通奸害取丘惇情由。拯叠成文案，问汪琦、陈氏皆抵死罪，放还丘惇。




○固原論 【 固原】

固原在寧夏之南雖云近番胡要害之地然東向可以顧榆林西向可以顧甘肅是以邇來總督參遊悉駐劄于此若鎮廵運籌其中參遊分兵會各自鎮折衝于外處置得宜粮餉無缺全陜亦可自恃以無恐矣弘治十五年秦襄敏總制三邊築內邊一條自饒陽界起西至徐斌水三百里自徐斌水起西至靖虜花兒岔止長六百里至今于二八月各修築之屹然為關中重險云嘉靖十八年以總制移鎮花馬池仍以陜西廵撫總兵提鎮此邊廟筭與恭襄若合符節也

固原開城縣地也成化以前套虜未熾平固安會之間、得以休息所備者靖虜一面耳自弘治十四年火篩入掠之後遂為虜衝于是始改立州衛以固靖甘蘭四衛隸之設總制參遊等官屹然一巨鎮矣鎮與寧夏為唇齒花馬池一帶邊人謂之大門若併力堅守花馬池則固原自可無虞而響石溝至靖虜一帶修築又在所緩葢力分則勢弱寇巳入門主人束手故愚以為總制不駐花馬池則固原未可息肩也靖虜一帶每歲黃河氷合一望千里皆如平地若賀蘭山後之虜。踏氷馳踔。則蘭靖安會之間便為禍階。調兵防守。候在氷凍。而西鳳臨鞏之卒。多未經戰。豈能捍禦。愚又以為不添沿河之堡。不屯常戍之兵。則固原又未可息肩也徵調客兵。他鎮有事則然。無事則已。若固原防守之戍。每歲凡四閱月。而蒭糧不為之處。尚在本兵額內支給。如之何不告乏乎。小鹽池批驗舊在固原。葢來商旅納貨賄、期以填實此地、而王?王爫曼?移置下馬房。其見偏伏。夫固原中制之地也。總制所在。戎務攸關。此特一隅之論耳。若夫任將任官。足食足兵之計。孰不知之。孰不能言之。體權盡變。存乎其人耳。


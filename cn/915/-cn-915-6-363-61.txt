○殷祭议



寻先事，海西公太和六年十月，殷祠。孝武皇帝宁康二年十月，殷祠。若依常去前三十月，则应用四月也。于时盖当有故，而迁在冬，但未详其事。太元元年十月殷祠，依常三十月，则应用二年四月也。是追计辛未岁十月，未合六十月而再殷。何邵甫注《公羊传》云，从先君来，积数为限。“自僖八年至文二年，知为祭”如此，履端居始，承源成流，领会之节，远因宗本也。昔年有故推迁，非其常度，宁康、太元前事可依。虽年有旷近之异，然追计之理同矣。愚谓从复常次者，以推归正之道也。（《宋书·礼志》三，《通典》四十九，义熙二年。）




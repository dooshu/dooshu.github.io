捕蛇者


蛇人之弄蛇也，提于手，盘于首，加于颈，挂于肩，犹弄索也。蛇，毒物也，彼果何术以制之？曰药而已矣。药秘甚，非其徒，无得与知者。

昔闻有蛇人笼蛇求售于西医，医探手入笼取蛇，蛇噬其指伤。蛇人急进药，医却之，自以去毒止痛诸品敷之，经旬不愈，且腐溃不已，痛楚有加。无已，仍求蛇人。蛇人出药糁溃处，立谈之顷，痛楚顿息，经日遂瘥。求其方，千金不传也。

尝谓中国技术，何不精美，特秘之一字，致失其传耳。苟公之于世，相与研究，益从而改良之，其精进宁可限耶！

粤中某蛇人，提笼戴笠，徘徊野外，将以捕蛇也。睹路旁一蛇穴，大喜，蹲而察之。遽伸右手探穴，触蛇舌，大痛骤肿，不一瞬肿及肩；舌强不能言，泪簌簌下；左手亦骤麻木，不能屈伸。默念：“吾殆死矣！”忽一牧童骑牛过其前，见之，审视曰：“捕蛇耶？”微颔之。“中蛇毒耶？”亦微颔之。“药乌在？”则微举左手指其笠。童取笠下，遍察之，则笠檐破处，纸裹在焉。发之，则蜰虫盈裹，死且僵矣。笑曰：“是即药耶？”亦微颔之。“服耶？敷耶？”则微张其口。童撮而喂之且罄，蛇人色渐变，自肩以下肿亦骤消。良久，突起立，提蛇出穴曰：“孽畜几误我！”视之，盈咫之赤练蛇也。

欲秘其方而终不能，蛇人之愚勿论矣。顾蜰虫何以能制蛇毒？终使人不能无疑。






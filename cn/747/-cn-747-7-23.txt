○命皇太子监国诏

朕以寡薄，君临区夏，奉神祗之永命，当亿兆之重责。宵衣旰食，忧六宫之未安；寒心销志，惧一物之失所。濊貊僻远，豺狼纵毒，元凶尚稽乎天罚，遗黎久陷於坑穽。朕是以发自瀍涧，言巡辽碣，命元戎以先驱，播凯泽於遐裔。省方之务，既劳於躬亲；监国之重，允属於储贰。皇太子治，温文表德，睿哲日跻。仁孝之诚，彰於温清；弦诵之美，著於胶庠。礼义既茂，徽猷弥远。委以赏罚之权，任以军国之政，详诸前载，实惟令典。发定州巡辽左之后，宜令太子治监国。其宗庙社稷百神，咸令主祭，军国事务，并取决断。


○诫励宗室诏

朕奉天明命，虔受睿图，而皇室子弟，未能称职。堂侄馀庆、承煦、绍宗、行淹、祚洽，再从弟璲、志谦等，不能谨身奉法，而乃轻侮国章，摈斥边隅，未为塞责。朕悯其愚昧，屈法申恩，并追赴京，令於国子监安置读书。如悔过自新，克复先训，所司条奏，当议其官。皇宗亲更有左贬岭南边远州，非恶逆缘坐等色，亦宜准此。其有见任别驾，年齿尚幼，未堪理百姓者，宜委中书门下及新兴郡王晋李思训等简择追赴京，其禄俸一事已上，并委本州勾当，每季附送入京给付。其馀庆等本州禄亦准此。宗亲中有才行灼然为众推挹者，按察使具名以闻，朕当擢以不次。自今后有犯赃私违礼经者，准法科处，刑兹无舍。庶敦睦之情，必闻於九族，自家刑国，允洽於群心。宜各勉励，以识朕意。


答藩伯杨魏村


辱垂念年谊，吊唁勤惓，无任哀感。承诸年丈欲俯临贶奠，极荷至情。但孤自召见视事之后，即闭门守制，更不敢于私宅接宾受吊，四方相知奠仪，一切谢却。虽诸年丈辱在世谊，与众不同，然亦不敢当也。谨录奠章佳稿，先寄回，宣之先人柩侧，冥漠有知，必深衔感。厚奠则不烦贶及，便中草草附谢。仍希叱名于诸年丈，统容来岁南归，一一踵谢，唯鉴原。






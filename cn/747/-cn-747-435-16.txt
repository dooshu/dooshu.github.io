○对悬政象法判

〈甲元日悬政象之法於阙下，金吾不许。云职在佐天子以平邦国，万人观之，浃日而敛。〉

百辟咸义，六卿分职。各帅其属，钦乃攸司。既立司马之名，亦称祈父之任。相维彼甲，是掌邦政，率由旧典，匪曰旷官。将选贤以兴功，或制军而辖禁。以忠王国，实代天工。九伐藏陈，且观其坐作；三阳告始，克施乎赦令。将悬象魏，犹秉於周礼；不忘旧章，载书於鲁策。既浃日而敛，率何法乖？且谋之用臧，孰云勿许？能守尔职，夏官未失於先庚；不及而言，中尉固惭於後动。

姚齐梧

齐梧，贞元中，自给事中除御史中丞、东都留守。


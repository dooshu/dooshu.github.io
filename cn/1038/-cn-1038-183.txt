秦观　南京妙峰亭

王公厌承明，出守南宫钥。

结构得崇岳，岿然瞰清洛。

是时谪仙人，发轫自庐霍。

郊原春鸟鸣，来此动豪酌。

报投一何富，玉桉金刀错。

新牓揭中楹，千载见远托。

朼来访陈迹，物色属摇落。

人烟隔凫雁，田畴带城郭。

红蕖陨风漪，砂砾卷飞箨。

青青陵上姿，独汝森自若。

人生如博奕，得丧难前约。

金鎚初控颐，已复东方作。

大明升中天，龙鸾入阶阁。

深惩渔夺弊，法令一刊削。

斯民如解悬，喜气郁磅祌。

公乎数登览，行矣翔寥廓。

秦观


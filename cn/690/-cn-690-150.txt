卷一百五十



卷之一百五十

洪武十五年十一月丙午朔，以鲁道为国子监助教，赐袭衣、靴袜。道，思南人，初授宣慰司经历，宣慰使田大雅荐于朝，特召为助教。

金吾后卫所镇抚傅让从征云南还，赐织金文绮三匹，帛如之。让，友德之子也。

增设内使七十六人。

置云南盐课提举司，所属盐课司凡兰州、盐井等处，岁办大引盐一万七千八百七十引有奇。

丁未，赐在京官吏及京民冬至节钱有差。

庚戌，定磨勘司与在京诸司文移之制：凡五军都督府与亲军指挥使司及在京各卫指挥使司，皆经历司行移，六部则主事厅，都察院则监察御史，大理寺则左右寺，有事则移文磨勘司，磨勘司覆报其断事官，审刑司有事则径与行移。

辛亥，上谕都御史赵仁曰：“近以秀才为试佥事，按治各府、州、县，此皆初任之人。朕将观其才能，宜令各按察司访其所行之事，岁终类奏，以凭黜陟。”

癸丑冬至，上以皇后丧故，素服祭几筵殿。毕，常服御奉天殿，百官常服行五拜礼。

甲寅，赐故元来降平章月鲁帖木儿及其官属钞二千四百四十锭。

丙辰，命天下卫所军士所给月盐以钞代之。时西安卫千户宋寿领河东盐六千四百余斤，以给军士，侵欺三千二百余斤。事闻，上命户部悉准盐价给钞，免致所司为奸。于是户部定议：京卫军士仍旧给盐，外卫以钞。代之。

丁巳，上谕五军都督府臣曰：“近福建行都司及建宁左卫守御官不奉朝命，輙役军士伐木，修建城楼，因而私营居室，极其侈靡，军士富者责其纳钱免役，贫者重役不休。今军士忿抑来诉，已令法司逮问。五军都督府宜榜谕天下都司，自今非奉命，不得擅兴营造，私役军士，违者或事觉，或廉得其状，必罪之，削其职。”

以高逊志为吏部试右侍郎，张来仪为太常寺丞。来仪初名羽，后以字行。

以上海县儒学训导顾彧为户部左侍郎，用给事中张惠荐也。

戊午，仿宋制置殿阁学士，以礼部尚书邵质为华盖殿大学士，翰林学士宋讷为文渊阁大学士，检讨吴伯宗为武英殿大学士，典籍吴沈为东阁大学士。质寻以事降试监察御史。

庚申，更定太仆寺所属牧监为正九品。

敕山西都指挥使司曰：“近振武卫指挥桑桂有犯，卿等议拟如律，允合至公，然念其勤劳累岁，初丽于法，不忍加刑，特宥之。俾复其官，诸连逮系者，符至悉释之。惟妄称‘老实大王’者诛之，以戒将来。”

故元达鲁花赤康彻里帖木儿等八百四十人自辽东来归，命赡以衣粮，赐绮帛有差。

辛酉，五色云见。

耆儒鲍恂等四人被徵至京。先是，礼部主事刘镛举鲍恂、余诠、张绅、张长年皆明经老儒，达于治体，可备顾问，遣使驿召之。至是，恂、诠、长年三人先至京。恂年八十余，诠、长年亦皆七十余矣。上见之喜甚，赐坐顾问。一日，上召三人，命为文华殿大学士，恂等力以老疾辞。上谕之曰：“以卿等年高，故授此职，烦辅导东宫耳。免卿早朝，日晏而入，从容侍对，不久当听卿等致仕还乡，以终余年，庶不负卿等平生所学，而乡里亦有光矣。卿何辞焉？”恂等复固辞，翌日，放还乡里。绅后至授陕西鄠县儒学教谕。恂，嘉兴府崇德人，尝授易于临川吴文正公澂，所著有《大易传义》等书若干卷，藏于家，学者尊之曰西溪先生。诠，安吉人，长年，高邮人，绅，登州人，皆以学行称。

降户部左侍郎程昭为云南黑盐井盐课提举司提举，坐不任职也。

壬戌，上命礼部臣修治国子监旧藏书板，谕之曰：“古先圣贤立言以教后世，所存者书而已。朕每观书，自觉有益，尝以谕徐达，达亦好学，亲儒生，囊书自随，盖读书穷理于日用事务之间，自然见得，道理分明，所行不至差缪。书之所以有益于人也，如此。今国子监旧藏书板多残阙，其令诸儒考补，命工部督匠修治之，庶有资于学者。”

甲子，以儒士董伦为右春坊右赞善，赐以冠带。

乙丑，孝慈皇后丧百日，上辍朝，以牲醴致祭于几筵殿。是日，内使监官清晨先设祭仪毕，纪察司请御素服、黑犀带行礼。上至香案前致钦，不拜，东宫亲王皆四拜。奠帛、奠爵讫，跪读，祝官跪读祝讫，皆兴。上举哀，在位者皆哭，哭止，上致钦如前，东宫以下复四拜。礼毕，上还宫，百官素服、黑角带诣中右门，俟奉慰。上素服出升座，百官就位跪。仪礼司官致词云：“具官臣某等，兹以孝慈皇后百日，臣等礼当奉慰。”俯伏，叩头，兴，礼毕。东宫亲王复以牲醴祭孝陵，公侯等从祭，妃、主亦诣陵祭，其命妇则诣几筵殿祭奠。自是凡遇四时节序及忌日，东宫、亲王祭几筵殿及孝陵，皆如之。仍以成穆贵妃、永贵妃、汪贵妃配享，其各王府所遣内官致祭几筵殿者，于殿前丹墀内随班行礼。

丁卯，遣使赍敕谕各都指挥使司曰：“近徵天下秀才至京，已令试按察佥事，俾出巡郡县，以察守令政治之得失与民之利病。既受命而往，政无所闻，未知果能设施与否，及污洁何如，故特命尔等询其所行，具实以闻。毋以善为恶，以不肖为贤，其直言之无隐。”

上命户部榜谕两浙、江西之民曰：“为吾民者，当知其分，田赋、力役出以供上者，乃其分也。能安其分，则保父母妻子，家昌身裕，斯为仁义忠孝之民，刑罚何由而及哉？近来，两浙、江西之民多好争讼，不遵法度，有田而不输租，有丁而不应役，累其身以及有司，其愚亦甚矣，曷不观中原之民奉法守分，不妄兴词讼，不代人陈诉，惟知应役输租，无负官府，是以上下相安，风俗淳美，共享太平之福，以此较彼，善恶昭然。今特谕尔等，宜速改过从善，为吾良民，苟或不悛，则不但国法不容，天道亦不容矣。”于是户部以所谕颁于浙江、江西二布政使司及府、州、县，永为遵守。

普定军民府知府者额来朝，诏赐米二十石及其从者衣服钞锭。

戊辰，命都察院以巡按事宜颁各处提刑按察司，俾各举其职。凡府州县社稷、山川坛壝、帝王陵庙，必令修洁，祭祀以时，忠臣烈士未入祀典者，孝子顺孙义夫节妇未旌表者，必询访具实以闻；兴举学校，察吏治得失，戢豪强，均赋役，存问鳏寡孤独、废疾、无入自振者，举行乡饮酒礼及民间戚欣庆慰、宴会之际必以齿序；伸理狱囚冤滞，稽考诸司案牍，官吏廉能者举之，贪鄙者黜之，徵求遗逸，以进诸朝，赈赡流民，以复其业；仓库钱榖，必会其赢缩，山川道里、风俗物产，必知其所宜。来朝之日，则条列以闻。著为令。

己巳，给福建诸卫征南将士二万九千二百余人钞十一万一千四百余锭。

夜，太阴入氐宿。

有流星初出大如鸡子，青赤色，有尾，起自天苑，西南行丈余，发光大如椀，光烛地，至游气中没。

庚午，四川石柱宣抚司土官冉良彬来朝，诏赐良彬文绮、钞锭。

升云南黑盐井盐课提举吴印为云南布政使司左布政使，左参政张紞为右布政使。

广州左卫奏请令有司于民间造兵器，给兵士，以御倭寇。上谓工部臣曰：“兵以卫民，今欲御寇而以兵器役民，是民未被寇，先有劳费，非所以安之也。自今天下卫所兵器有缺，宜以军匠付布政司，听其置局，以民匠相参造之，毋令卫所造作劳民。”

壬申，擢监察御史任昂为礼部尚书，翰林院典籍李翀为侍讲学士。

署云南布政使司事、平章潘原明卒。原明，泰州人，初与伪吴张士诚俱起盐徒。元兵围高邮，士诚与十八人突围出走，原明及李伯昇、吕琛等与焉，后为浙江行省平章，守杭州。岁丙午，右丞李文忠师至钱塘，原明以城降，仍授浙江行省平章，士诚由是势孤，以至于亡。洪武三年，命食其禄，不署事，子孙世袭指挥同知。十四年，大兵平云南，以原明署布政使司事。至是卒，柩还，赐葬于钟山之阴。

癸酉，福州左、右、中三卫奏请造战船。上曰：“今天下无事，造战船，将何施耶？”不听。

甲戌，皇从曾孙赞侃生，靖江王第三子也。

置五军十卫参军府，以麦至德等为左、右参军。

以兵部尚书唐铎为谏议大夫，都御史赵仁为兵部尚书。

是月，革故元广西路宣抚司，置广南府，以土酋侬郎今为同知。

普定军民府知府者额辞归，上谕之曰：“王者以天下为家，声教所暨，无间远迩，况普定诸郡密迩中国，慕义来朝，深可嘉也。今尔既还，当谕诸酋长，凡有子弟，皆令入国学受业，使知君臣父子之道，礼乐教化之事，他日学成而归，可以变其土俗，同于中国，岂不美哉？”复赐者额金带及织金文绮五匹、帛十匹、钞四百锭。

十二月乙亥朔，封中军都督佥事李新为崇山侯。诰曰：“朕闻历代之君肇兴王业，贤能之士乘势而起，佐成大勋，而膺爵受封，与国同久。咨尔龙虎将军、中军都督府佥事李新，与朕同里闬，当起义之初，即委身来附，滁和既定，翊渡大江，克采石，复太平，战溧水，从攻建业、京口、毗陵、宣城、江阴、池阳，又从征金华，援安豊，征合肥，佐大将军拔荆襄，定浙西，咸预有功。始掌千夫，继职列卫，遂佥都府，勋劳益著。乃者，俾营孝陵，尽心所事，卒底成功，是用加尔开国辅运推诚宣力武臣，封崇山侯，食禄一千五百石，尔其毋怠，益展忠勤，使勋业并著于旂常，德泽永流于后裔。”券文同。新，凤阳人。岁癸巳，从上起兵。庚子，擢管军副千户。甲辰，迁龙骧卫正千户。洪武元年，升神武卫指挥佥事，寻调守茶陵卫。五年，升留守都卫佥事。九年，升大都督府佥事。十三年，转中军都督府佥事。至是，封侯。

以故元平章月鲁帖木儿为建昌卫指挥使，赐以绮衣、金带，月给三品俸赡其家。土官例无俸，此特恩也。

给赐辽东诸卫士卒十一万二千一百二十人，绵布四十三万四百一十九匹、绵花一十六万九千三百二十八斤。

辛巳，日中有黑子。

癸未，赠骁骑右卫指挥使郭成妾柏氏为贞烈德人。柏氏，北平人，成病卒，柏氏自经以殉。事闻，礼部议比正妻宜降一等褒赠，诏从之。

浚扬州仪真河九千一百二十丈，置闸坝十三处。

甲申，赐湖广诸卫征南军士四万八千九百三十人钞，凡九万七千八百五十二锭。

乙酉，定天下僧道服色。凡僧有三，曰禅，曰讲，曰教。禅僧茶褐常服，青条玉色袈裟；讲僧玉色常服，深红条浅红袈裟；教僧皂常服，黑条浅红袈裟。僧官皆如之，惟僧录司官袈裟缘纹及环，皆饰以金。道士常服青，法服、朝衣皆用赤色，道官亦如之。惟道录司官法服、朝衣缘纹饰金。

丙戌，诏吏、礼、兵、户、工五部，凡有逮系罪人，不许自理，俱付刑部鞫问。

故元将校金孛罗帖木儿等八十七人自辽东来降，赐以冠带。遣使敕谕辽东都指挥潘敬、叶旺曰：“金孛罗帖木儿至京，其来降先后人畜多寡之数，既知之矣，但不知宜以何职处之？欲问金孛罗，以定高下，又未知先降之人在辽东者其心何如？敕至，察其人情，即遣人回奏。”

己丑，龙虎卫指挥胡斌以征南战没，赐其弟杰文绮、帛各二十匹、钞二百锭。

田州府知府岕坚遣其侄烈等上表，贡马及方物，诏赐绮帛有差。

筑山海卫城，周一千五百八丈，高四丈一尺。

庚寅，皇第十五孙高燧生，今上第三子也。

工部奏是岁造完马鞍六万二千二百九十。上曰：“此皆民力，其慎藏之，以备武用。”

辛卯，上谕都督府臣曰：“北平大水伤稼，屯田士卒不能自养，宜即命都指挥使司月给米赈之，勿令士卒有饥色也。”

壬辰，思南宣慰使田大雅上表，贡方物，诏赐绮帛、钞锭。

乙未，诏各卫军士年老及残疾有丁男者，听其代役，所管官旗有留难者坐罪。

延安侯唐胜宗、长兴侯耿炳文训练陕西二十二卫校卒，凡一十万六千八百七十四人，得骁勇骑士一万九千七百九十人、习马二万三千五百匹。

故元建昌行省参政力德威石等五十七人拜其家属二百七十人自云南来朝，献马三十匹，赐袭衣、靴袜、绵布，月给薪米以赡之。

丙申，户部奏定安宁盐井中盐法。凡募商人于云南、临安二府输米三石，乌撒、乌蒙二府输米二石八斗，沾益州、东川府输米三石五斗，曲靖府输米二石八斗，普安府输米一石八斗者，皆给安宁盐二百斤。

戊戌，吏部奏定河泊所官制。凡天下河泊所二百五十二，岁课米五千石之上至万石者，设官三人，千石之上者设二人，三百石之上者设一人。制可。

己亥，命永城侯薛显、南雄侯赵庸、怀远侯曹兴往山西理军务，人赐钞二十锭。

夜，有大星赤色，光烛地，起自天船，西行至天大将军，分作五星，至奎宿没。

庚子，岷州卫百户达琐南癿等十三人谋叛，伏诛。

有军士赴京建言，在道为人所杀。事闻，命自今凡军士建言，许所司以其言用印实封，入递奏闻，其人不必赴京。

命吏部：凡府州县儒学、训导九年考满，用为教谕。

辛丑，济南、青州、莱州三府奏：“岁役民二千六百六十户，采铅三十二万三千四百余斤，及今岁久，凿山愈深而得铅愈少，乞停其役。”上曰：“为物劳民，非善政也，其即罢之。”

赐故元来降参政力德威石等五十七人正旦节钱。

兵部奏市马之数：秦、河、洮三州茶马司及庆远裕民司市马五百八十五匹，广东、四川二布政使司市马五百六十五匹。

甲辰，享太庙。

赐国子生九百六十六人正旦节钱。

是岁，旌表济宁府嘉祥县陈秀妻成氏、莱州府胶州民栾好义妻石氏、陈州项城县民李唐兴妻王氏、同州朝邑县民张三妻师氏、永州府祁阳县民张伯通妻郝氏、邳州宿迁县民丁九妻李氏、吴彦礼妻钟氏、太平府当涂县民孙文妻赵氏、王德富妻沈氏贞节。成氏等皆以年少夫亡，誓不再嫁。又旌表松江府上海县民任士中妻俞氏母女为“双节之门”。俞氏名淑安，年二十而寡，一女生二岁，男始五阅月。姑先卒，舅仕于远方，家贫无所依，亲戚劝之再适。俞氏曰：“吾忍令吾儿呼他人为父耶？”遂截发自誓，亲戚复强之，欲自刎，众惧而止。以纺绩为业，教育子女。女长，嫁俞邦用，邦用亦早卒，所亲怜其贫，亦劝之更嫁。女曰：“我再嫁，夫家宗祀谁主之？宁死不改节，以辱吾母。”乃归，与母同居守志。有司上其事，遂旌表所居曰“双节之门”。安庆府怀宁县民李忠妻王氏、步善庆妻陈氏并为贞烈之门。忠溺水，王氏求尸得之，号恸，欲赴水死，姑救免之，日夜号哭，不饮食，数日自经死。善庆为壻于陈，以疾卒，陈氏哀痛，三年如一日，服除，拜其父母兄弟，乞养己终身。父曰：“汝年尚少，当为汝更择配。”女不答，即日自经死。事闻，并旌表之。








别韦少府





西出苍龙门，[一]南登白鹿原。[二]欲寻商山皓，[三]犹恋汉皇恩。水国远行迈，仙经深讨论。洗心句溪月，[四]清耳敬亭猿。[五]筑室在人境，闭关无世喧。[六]多君枉高驾，[七]赠我以微言。[八]交乃意气合，道因风雅存。别离有相思，瑶瑟与金樽。[九]

[一]《史记集解》：《关中记》曰：东有苍龙阙，北有玄武阙。吴均诗：“已蔽苍龙门。”



[二]《元和郡县志》：白鹿原，在京兆府万年县东二十里，亦谓之霸上。汉文帝葬其上，谓之霸陵。王仲宣诗曰“南登霸陵岸，回首望长安”，即此也。《太平寰宇记》：白鹿原，在蓝田县西六里。按《三秦记》云：周平王东迁之后，有白鹿游此原，是以得名。《长安志》：白鹿原，在万年县东南二十里。白蓝田县界，至浐水川，尽东西一十五里。南接终南，北至灞川，尽南北一十里，亦谓之灞上。《雍录》：白鹿原者，自南山分支而下，行乎蓝田县，以及汉城之东。古志云：原接南山，西北入万年界，抵浐水。其东西可十五里，南北可二十里也。



[三]商山四皓，见四卷注。



[四]《江南通志》：句溪在宁国府城东五里，溪流回曲，形如句字。源出笼丛、天目诸山，东北流二百余里，合众流入江。李白诗“洗心句溪月”，盖谓其清也。



[五]《隋书》：宣城郡宣城县有敬亭山。



[六]陶潜诗：“结庐在人境，而无车马喧。”



[七]章怀太子《后汉书注》：“多，重也。”



[八]《汉书》：仲尼没而微言绝。



[九]江淹诗：“瑶瑟讵能开。”






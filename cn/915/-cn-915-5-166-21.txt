◇复诸葛亮丞相诏策（建兴七年）

街亭之役，咎由马谡，而君引愆，深自贬抑，重违君意，听顺所守。前所耀师，馘斩王双；今岁爰征，郭淮遁走。降集氐羌，兴复二郡，威震凶暴，功勋显然。方今天下骚扰，元恶未枭。君受大任，干国之重，而久自挹损，非所以光扬洪烈矣。今复君丞相，君其勿辞。（《蜀志·诸葛亮传》。又见《华阳国志》七）


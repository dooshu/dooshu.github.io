避地示胜时


其一


江潭愁鼓枻，沧海忆乘桴。
此处同携手，何人可借躯。
乱离忘岁月，飘泊憎妻孥。
莫作穷途恸，乾坤定有无。

其二


计拙存谋野，时危适遁荒。
友人怜豫让，女子识韩康。
周鼎无消息，秦灰正渺茫。
冥鸿天路隘，何处共翱翔。

其三


故物经时尽，殊方逐态新。
恨无千日酒，真负百年身。
芝草终荣汉，桃花解避秦。
寥寥湖海外，天地一遗民。

其四


跼蹐三年内，萧条一概中。
刺船排急难，赠策想雄风。
北海孙宾石，东吴皋伯通。
比来还寂寞，此义有谁同。

其五


芦中谁可托，土室更难期。
岁月归三叹，关河动五噫。
马迁违大雅，箕子得明夷。
礼乐终干橹，穷愁亦我师。

其六


力穷支大厦，时异射高墉。
未遇夷门老，还从石户农。
朱弦悲匪兕，玄牝愧犹龙。
泪尽人间世，天涯何处逢。





○议覆中书请祧懿祖奏

历代故事，沿革不同。盖就所宜，期於合礼。事虽稽古，理亦从长。七庙之致享斯存，万世之承基靡绝。礼分远近，事究否臧。懿祖既远於昭宗，创业又非於己力。俦诸列圣，可议祧迁。皇帝陛下道继百王，德符三代，拨祸乱於艰难之际，救苍生於交丧之秋。方启洪图，是崇宗┙。为四方之准的，称万国之照临。中书所定祧迁，於议为允，请下所司施行。


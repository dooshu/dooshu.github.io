李弥逊　与同馆昼会王公衡家分韵得瓜字

秋曦上观阙，晨驺散蜂衙。

追随我辈人，偶到蓬莱家。

主人心远尘，门无车马哗。

峰峦生几棐，图书乱签牙。

午簟琅玕清，专瓯荐流霞。

会令秋风思，悠悠起在涯。

微官浪自缚，相蔓萦寒瓜。

爱子庭宇静，同官谢纷华。

寓意语成剧，忘机虑乃赊。

得酒且复尽，昏林欲藏鸦。

李弥逊


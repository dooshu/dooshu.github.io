常旸


武德三年夏，旱，至于八月乃雨。四年，自春不雨，至于七月。雨，少阴之气，其气毁则不雨。少阴者，金也，金为刑、为兵，刑不辜，兵不戢，则金气毁，故常为旱。火为盛阳，阳气强悍，故圣人制礼以节之。礼失则僭而骄炕，以导盛阳，火胜则金衰，故亦旱。于五行，土实制水，土功兴则水气壅阏，又常为旱。天官有东井，主水事，天汉、天江，亦水祥也。水与火仇，而受制于土，土火谪见，若日蚀过分而未至，与七曜循中道之南，皆旱祥也。七年秋，关内、河东旱。

贞观元年夏，山东大旱。二年春，旱。三年春、夏，旱。四年春，旱。自太上皇传位至此，而比年水旱。九年秋，剑南、关东州二十四旱。十二年，吴、楚、巴、蜀州二十六旱；冬，不雨，至于明年五月。十七年春、夏，旱，二十一年秋，陕、绛、蒲、夔等州旱。二十二年秋，开、万等州旱；冬，不雨，至于明年三月。

永徽元年，京畿雍、同、绛等州十，旱。二年九月，不雨，至于明年二月。四年夏、秋，旱，光、婺、滁、颍等州尤甚。

显庆五年春，河北州二十二旱。

总章元年，京师及山东、江淮大旱。二年七月，剑南州十九旱；冬，无雪。

咸享元年春，旱；秋，复大旱。

仪凤二年夏，河南、河北旱。三年四月，旱。

永隆二年，关中旱，霜，大饥。

永淳元年，关中大旱，饥。二年夏，河南、河北旱。

永昌元年三月，旱。

神功元年，黄、隋等州旱。

久视元年夏，关内、河东旱。

长安二年春，不雨，至于六月。三年冬，无雪，至于明年二月。

神龙二年冬，不雨，至于明年五月，京师、山东、河北、河南旱，饥。

太极元年春，旱；七月复旱。

开元二年春，大旱。十二年七月，河东、河北旱，帝亲祷雨宫中，设坛席，暴立三日。九月蒲、同等州旱。十四年秋，诸道州十五旱。十五年，诸道州十七旱。十六年，东都、河南、宋亳等州旱。二十四年夏，旱。

永泰元年春、夏，旱。二年，关内大旱，自三月不雨，至于六月。

大历六年春，旱，至于八月。

建中三年，自五月不雨，至于七月。

兴元元年冬，大旱。

贞元元年春，旱，无麦苗，至于八月，旱甚，灞浐将竭，井皆无水。六年春，关辅大旱，无麦苗；夏，淮南、浙西、福建等道大旱，井泉竭，人暍且疫，死者甚众。七年，扬、楚、滁、寿、澧等州旱。十四年春，旱，无麦。十五年夏，旱。十八年夏，申、光、蔡州旱。十九年正月，不雨，至七月甲戌乃雨。

永贞元年秋，江浙、淮南、荆南、湖南、鄂岳陈许等州二十六，旱。

元和三年，淮南、江南、江西、湖南、广南、山南东西皆旱。四年春、夏，大旱；秋，淮南、浙西、江西、江东旱。七年夏，扬、润等州旱。八年夏，同、华二州旱。十五年夏，旱。

宝历元年秋，荆南、淮南、浙西、江西、湖南及宣、襄、鄂等州旱。

太和元年夏，京畿、河中、同州旱。六年，河东、河南、关辅旱。七年秋，大旱。八年夏，江淮及陕、华等州旱。九年秋，京兆、河南、河中、陕华同等州旱。

开成二年春、夏，旱。四年夏，旱，浙东尤甚。

会昌五年春，旱。六年春，不雨；冬，又不雨，至明年二月。

大中四年，大旱。

咸通二年秋，淮南、河南不雨，至于明年六月。九年，江淮旱。十年夏，旱。十一年夏，旱。

广明元年春、夏，大旱。

中和四年，江南大旱，饥，人相食。

景福二年秋，大旱。

光化三年冬，京师旱，至于四年春。






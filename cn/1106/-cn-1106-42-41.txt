○植灵寿木。

（《汉书》：孔光，平帝时为太师，赐灵寿杖。孟康曰：扶老杖也。服虔曰：灵寿，木名。师古曰：木似竹，有枝节，长不过八九尺，围三四寸，自合杖制，不须削治。）

白华鉴寒水，怡我适野情。前趋问长老，重复欣嘉名，蹇连易衰朽，（《易》：往蹇来连。连，力善切。难也。）方刚谢经营。（《诗》：旅力方刚，经营四方。）敢期齿杖赐，（《周礼》：共王之齿杖。注云：王所以赐老者之杖。）聊且移孤茎。丛萼中竞秀，分房外舒英。柔条乍反植，劲节常对生。循玩足忘疲，稍觉步武轻。安能事翦伐，（《诗》：蔽芾甘棠，勿翦勿伐。）持用资徒行。（《论语》：以吾从大夫之后，不可徒行也。）


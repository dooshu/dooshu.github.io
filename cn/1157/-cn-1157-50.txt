●卷五十　职官考四

○门下省

门下省，後汉谓之侍中寺（嘉平六年改侍中寺）。《晋志》曰："给事黄门侍郎，与侍中俱管门下众事。"或谓之门下省。至齐，亦呼侍中为门下，领给事黄门侍郎、公车太学太医等令丞，及内外殿中监、内外骅骝厩、散骑常侍、给事中、奉朝请、驸马都尉等官。梁门下省有侍中、给事黄门侍郎四人，掌侍从傧相，尽规献纳，纠正违阙，监合尝御药封玺书。後魏尤重。北齐门下省掌献纳谏正及司进御之职，有侍中、给事黄门侍郎各六人，统左右局（左右局掌承华阁内诸事）、尚食（知御膳）、尚药（主御药）、尚衣（主御衣服）、殿中（领殿中监，察驾前奏引行事，制诸修补，东耕则进耜。隋改为殿内），凡六局。隋门下省有纳言二人，给事黄门侍郎四人（炀帝三人）。及散骑常侍、谏议大夫等官，并掌陪从朝直，兼统六局。开皇三年，罢门下省员外散骑常侍员。炀帝即位，加给事员，废帝侍、谏议等官。又改殿内省隶门下省。唐龙朔二年，改门下省为东台，咸亨初复旧。至武太后临朝，光宅初改为鸾台，神龙初复旧（圣历三年四月敕，别敕赐物，中书门下省官正三品唯二品，四品五品。开元七年八月，初敕中书门下厨新料破用外有馀，宜分取）。开元元年，改为黄门省，五年复旧。有侍中二人，黄门侍郎二人，给事中四人，左散骑二人，谏议大夫四人，典仪二人，起居郎、左补阙、左拾遗各二人，城门郎四人，符宝郎四人，弘文馆校书二人，其馀小吏各有差。

宋制，门下省在正阳门外西面北廊，掌受天下之成事，审命令，駁正违失，受发通进奏状，进请宝印。凡中书省画黄、录黄，枢密院录白、画旨，则留为底。及尚书省六曹所上有法式事，皆奏覆审駁之。给事中读，侍郎省，侍中审，进入被旨画闻，则授之尚书省、枢密院。即有舛误应举駁者，大则论列，小则改正。凡文书自内降者，著之籍。章奏至，则受而通进，俟颁降，分送所隶官司。凡吏部拟六品以下职事官，则给事中校其仕历、功状，侍郎、侍中引验审实察，非其人则论奏。凡迁改爵秩、加叙勋封、四选拟注奏钞之事，有舛误，退送尚书省。覆刑部、大理寺所断狱案，审其轻重枉直，不当罪，则以法駁正之。国初循旧制，以中书门下平章事为宰相之职，复用两制官一员判门下省事。官制行，始釐正焉。凡官十有一：侍中、侍郎、左散骑常侍各一人，给事中四人，左谏议大夫、起居郎、左司谏、左正言各一人。

元祐初，左仆射司马光上言："谨按西汉以丞相总百官，而九卿分治天下之事。光武中兴，身亲庶务，事归台阁，尚书始重，而西汉公卿稍以失职矣。及魏武佐汉，初建魏国，置秘书令典尚书奏事。文帝受禅，改秘书为中书，有令，有监，而亦不废尚书。然中书亲近，而尚书疏外矣。东晋以来，天子以侍中常在左右，多与之议政事，不专任中书，於是又有门下，而中书权始分矣。降及南北朝，大体皆循此制。唐初，始合中书、门下之职，故有同中书门下三品、同中书门下平章事。其後又置政事堂，盖以中书出诏令，门下掌封駁，日有争论，纷纭不决，故使两省先於政事堂议定，然後奏闻。开元中，张说奏改政事堂为中书门下。自是相承，至於国朝，莫之能改。非不欲分也，理势不可复分也。向日所谓中书者，乃中书门下政事堂也。唐末诸司使，皆内臣领之，枢密使参预朝政，始与宰相分权矣。降及五代，改用士人。枢密使皆天子腹心之臣，日与议军国大事，其权重於宰相。太祖受命，以宰相专主文事，参知政事佐之；枢密使专掌武事，副使佐之。自是以来，百有馀年，官师相承，中外安帖。百司长官及诸路监司、诸州长吏，皆得专达，或申奏朝廷，或止申中书、枢密院。事大，则中书、枢密院进呈取旨，降敕劄宣命指挥。事小，则批状直下本司、本路、本州、本人。故文书简径，事无留滞。神宗皇帝以唐自中叶以後，官职繁冗，名器紊乱，欲革而正之，诚为至当。然但当据今日之事实，考前世之讹谬，删定重复，去其冗长，必有此事，乃置此官。不必一依唐之《六典》，分中书为三省，令中书取旨，门下覆奏，尚书施行。凡内降文书，及诸处所上奏状、申状至门下、中书省者，大率皆送尚书省。尚书省下六曹，六曹付诸案勘当，检寻文书，会问事节，近则寺监，远则州县，一切齐足，然後相度事理，定夺归著，申尚书省。尚书省送中书取旨，中书既得旨，送门下省覆奏画可，然後翻录下尚书省。尚书省复下六曹，方符下诸处。以此文字繁冗，行遣迂回，近者数月，远者逾年，未能决绝。或四方急奏待报，或吏民词讼求决，皆困於留滞。又本置门下省，欲以封驳中书省录黄、枢密院录白，恐有未当。若令举职，则须日有驳正，争论纷纭，执政大臣遂成不叶。故自置门下省以来，驳议甚少。又门下不可得直取旨行，虽有驳议，必须却送中书取旨，中书或不舍前见，复行改易。又内批文字及诸处奏请，多降付三省同共进呈，则门下之官己经商量奏决，若後有驳正，则为反复。近日中书文字有急速者，往往更不送门下省。然则门下一官殆为虚设，徒使吏员倍多，文书繁冗，无益於是。臣等今众共商量，欲乞依旧令中书、门下通同职业，以都堂为政事堂；每有政事差除及台谏官章奏，己有圣旨三省同进呈外，其馀并令中书、门下官同商议签书施行。事大则进呈取旨，降敕劄；事小，则直批状指挥，一如旧日中书、门下故事。并两省十二房吏人为六房，同共点检钞状，行遣文书。若有溢员，除拣选留住外，并特与减三年出职，不及三年应出职者，与减磨勘年限。若政事有差失，委给事中封驳；差除有不当，委中书舍人封还词头；又两省谏官皆得论列，则号令之出，亦不为不审矣。如此则政事归一，吏员不冗，文书不繁，行遣径直，於先帝所建之官并无所变更，但於职业微有修改，欲令於事务时宜差为简便耳。"

石林叶氏曰："本朝沿习唐制，官制行，始用《六典》别尚书、门下、中书为三省，各以其省长官为宰相，则侍中、中书、尚书令是也。既又以秩高不除，故以尚书令之贰左、右仆射为宰相。而左仆射兼门下侍郎，以行侍中之职，右仆射兼中书侍郎，以行中书令之职，而别置侍郎以佐之，则三省互相兼矣。然左、右仆射既为宰相，则凡命令进拟，未有不由之出者，而左、右仆射又为之长，则出令之职自己身行，尚何省而覆之乎？方其进对，执政无不同，则所谓门下侍郎者亦预闻之矣，故批旨皆曰"三省同奉圣旨"。既以奉之，而又审之，亦无是理。门下省事，惟有给事中封驳而已，未有左仆射与门下侍郎自驳已奉之命者。则侍中、侍郎所谓省审者，殆成虚文也。元祐间，议者以诏令稽留，吏员冗多，徒为重复，因有并废门下省之意。後虽不行，然事有当奏禀，左相必批送中书，左相将上而右相有不同，往往或持之不上，或退送不受，左相无如之何，侍郎无所用力，事权多在中书。自中书侍郎迁门下侍郎，虽名进，其实皆未必乐也。"

致堂胡氏曰："古者论一相而止。至成王时，虽以周公位冢宰，然亦与召公同相为左右。此《尚书》之序，孔子之言也。何者？周公不敢自圣独专相事，又将训後世，为人心不同而大贤难得，则参错并用，犹驱车，犹植屋，兼取众力，相辅相正，归於无失而己矣。故自汉以来，或置左、右丞相，或并置三公，不拘一相之文。至唐而法意尤密，既有左、右仆射，又有侍中、中书、尚书两令，左、右丞，及以官未及而人可用者参预朝政；而其大纲，则俾中书出令，门下审驳，分为二省，而尚书受成，颁之有司。当贞观之时，君明臣忠，朝希秕政，不数年坐致太平，其集材并用之效如此。诸葛武侯曰：'参署者，集众思，广忠益也。若难相违覆，旷阙损矣。违覆而得中，犹弃弊僴而获珠玉也。'鸣呼！为君如太宗，为臣如武侯，公心望治，可为後世法也。若弃数百年成规，合三省为一，以一相专之，而官属如故，略无可否，见姓署名，是中书、门下之名存，而基命驳正之实亡矣。岂非舞文便私之甚哉？"

按：温公所言，以三省同取旨为是，盖主於合也。致堂所言，以三省各振职为是，盖主於分也。其旨似异。盖门下审覆之说始於唐，然唐以中书门下为政事堂，则己合而为一矣。但门下省之官，有给事中任出纳王命之事，有散骑常侍、左右司谏任谏争阙失之事，皆所谓覆审。而贞观时，太宗又命谏官随宰相入阁议事，有失辄谏，则门下省无不举职之官矣。坐庙堂者，商订於造命之初，毋或擅权而好胜。居纠驳者，审察於出令之後，不惮纠过以弼违，则上下之间始无旷职，而三省之设不为具文。固不必为宰相者各据一省，显分尔汝，然後谓之称其职也。盖元丰官制之行，王珪为首相，蔡确为次相。确奏乞以首相兼门下侍郎，次相兼中书侍郎，其实以唐制有中书造命之说，於是奏事取旨皆次相，而首相并不得预，盖阴倾珪而夺之权。及温公为门下侍郎，尝恳确，欲数会议，各尽所见，而确终不许。此小人擅权之常态。於是门下省又以审覆驳正为己任。若各逞私意以为举职，则为中书长官者执造命之说，而必摈门下，使不得预取旨之权；门下长官者执审覆之说，而必驳中书己取旨之事。则两省之分，所以使之自为仇敌矣。其实两省属官既各有司封驳者，则都省共同奏事取旨施行，事有不当而後省留黄缴驳，乃不易之法。

○侍中

侍中者，周公戒成王《立政》之篇所云常伯任以为左右，即其任也（《汉官》曰："选於侯伯，转补衮阙。言其道可常尊，故曰常伯。"《周礼》有太仆，千宝注云若侍中）。秦为侍中（《晋志》曰："黄帝时，风后为侍中。"此皆出於兵家及谶纬之文，不足徵也。刘昭释太尉，其义详矣），本丞相史也，使五人往来殿内东厢奏事，故谓之侍中。汉侍中为加官。凡侍中、左右曹、诸吏、散骑、中常侍，皆为加官（《汉仪注》："诸吏给事中曰上朝谒，平尚书奏事，分为左、右曹。"）。所加或列侯、将军、卿大夫、将、都尉、尚书、太医、太官令至郎中（无员。将谓郎将以下也。自列侯以下至郎中，皆得有此加官），多至数十人。侍中、中常侍得入禁中，诸曹受尚书事，诸吏得举法。汉侍中冠武弁大冠，亦曰"惠文冠"，加金璫，附蝉为文，貂尾为饰（侍中服则左貂，常侍服则右貂。金取坚刚，百炼不耗。蝉取居高食洁。貂取外劲捍而内温润。此本赵武灵王胡服之制，秦破赵得其冠，以赐侍中），便繁左右，与帝升降。旧用儒者，然贵子弟荣其观好，至乃襁抱坐受宠位，贝带脂粉、绮襦纨袴、鵕〈義鳥〉冠（惠帝时，侍中鵕〈義鳥〉冠，贝带，傅脂粉。张辟疆年十五，桑弘羊年十三，并为侍中。鵕，思俊切。〈義鳥〉，鱼奇切。鵕〈義鳥〉似凤皇，神鸟），直侍左右，分掌乘舆服物，下至亵器虎子之属（苏则与吉茂同隐於太白山，後则为侍中。侍中旧亲省起居，故谓之"执虎子"。茂见则，嘲曰："仕进不止执虎子。"则笑曰："诚不能效汝蹇蹇鹿车驱。"）。武帝时，孔安国为侍中，以其儒者，特听掌御唾壶，朝廷荣之。本有仆射一人（秦、汉以侍中功高者一人为仆射），後汉光武改仆射为祭酒，或置或否，而文属少府，掌赞导众事，顾问应对（桓帝末，侍中皇蝉参乘，问貂璫何法，不知所出；又问地震，云不为灾。还宫，左迁议郎）。法驾出，则多识者一人负国玺，操斩白蛇剑参乘；馀皆骑，在乘轝後。献帝即位，初置六人，赞法驾则正直一人负玺陪乘（大驾出，则次直侍中护驾，正直侍中负玺参乘，不带剑，馀皆骑从）。殿内门下众事皆掌之。後选侍中，皆旧儒高德，学识渊懿，仰占俯视，切问近对，喻旨公卿，上殿称制。秉笏陪见，旧在尚书令、仆射下，尚书上。司隶校尉见侍中，执板揖。侍中旧与中官俱止禁中，因武帝时侍中马何罗挟刃谋逆，由是出禁外，有事乃召之，毕即出。王莽秉政，侍中复入，与中官止禁中。章帝元和中，郭举与後宫通，拔佩刀惊上，举伏诛，侍中由是复出外。秦、汉无定员（蔡质《汉仪》曰："员本八人。"《汉官》曰"无员"。侍中舍有八区，论者因言员本八人。其省门题"尚书寺"，此孝明帝治於东宫尚书模也），魏、晋以来置四人，别加官者则非数（王粲为侍中，《曹植集》赠粲诗曰："戴蝉珥貂，朱衣皓带。入侍帷幄，出拥华盖。"）。御登楼，与散骑常侍对扶，侍中居左，常侍居右，备切问近对，拾遗补阙。及江左兴宁四年，桓温奏省二人。後复旧（晋武帝时，彭权为侍中，帝问侍臣："髦头之义何也？"权曰："《秦纪》云秦国有奇怪兽，触山截波，无不崩溃，唯畏髦头，故使持之以卫至尊也。"又褚翼字谋远，为侍中。苏峻作乱，王师败绩，火及宫室，手抱天子登太极殿。峻兵入，叱翼令下，翼不动，曰："苏冠军来觐至尊，军人岂得逼侵宫禁！"於是兵士不敢上太极殿。峻执政，犹以为侍中。时锺雅亦为侍中，谋奉天子出投义军，事觉，为峻所害。又王爽为侍中，孝武崩，王国宝夜欲开门人为遗诏。爽拒之曰："皇帝晏驾，太子未至，辄入者斩！"国宝惧，乃止）。侍中，汉代为亲近之职，魏、晋选用，稍增华重，而大意不异（晋任恺字元衷，为侍中，万机大小，多管综之。恺中正，以社稷为己任，恶贾充之为人，不欲久执朝政。或为充谋曰："恺总门下枢要，得与上亲接，宜启令典选，使得渐疏，此一都令史事耳。九流难精，间隙易乘。"充因称恺才能，宜在官人之职。即日以恺为吏部尚书，由是侍觐转稀）。武冠，绛朝服，佩水苍玉。旧迁列曹尚书，美迁中领护、吏部尚书。宋文帝元嘉中，王华、王昙首、殷景仁等并为侍中，情任亲密（王华等每与帝接膝共语，貂拂帝手，拔貂置案上，语毕，复手插之。孝武时，侍中何偃南郊陪乘，銮辂过白门阙，偃将匐，帝反手接之曰："朕反陪卿也。"又宋孝武代选侍中四人，并以丰貌，王彧与谢庄为一双，阮韬与何偃为一双，常充兼假。又谢朏字敬仲，宋末为侍中。及齐受禅之日，朏在直，百僚陪位。侍中当解帝玺，朏佯不知。传诏曰："解玺授齐王。"朏曰："齐自应有侍中。"乃引枕卧。传诏惧，使称疾，朏曰："我无疾，何可道。"遂朝服步出门，得车还宅。是日，遂以王俭为侍中解玺。齐高祖曰："我若诛之，彼遂成名。"乃废於家。永明中，复为侍中；至梁亦为侍中）。齐侍中，功高者称侍中祭酒。其朝会，多以美姿容者兼官（欲以陆慧晓为侍中，以形短小，乃止）。永元三年，东昏南郊，不欲亲朝士，以主玺陪乘，前代未尝有（齐有主玺、主衣等官）。梁侍中功高者在职一年，诏加侍中祭酒，与散骑侍郎功高者一人对掌禁令，此颇为宰相矣（王训字怀范，迁侍中。既拜入见，武帝问何敬容曰："褚彦回年几为宰相？"对曰："少过三十。"上曰："今之王训，不谢彦回。"又曰：柳庆远为侍中，尝失火，禁中惊惧。帝悉敛诸门钥，问柳侍中何在。既至，悉付之。又王峻与谢沦约，官至侍中，不复谋仕进）。陈侍中亦如梁制。後魏置六人，加官在其数。宜都王穆寿、广平公张黎并以侍中辅政。北齐侍中亦六人。後周初有御伯中大夫二人，掌出入侍从，属天官府；保定四年，改御伯为纳言，斯侍中之职也。宣帝末，又别置侍中为加官。隋又改侍中为纳言，置二人。炀帝大业十二年，又改纳言为侍内（隋氏讳"忠"，故凡"中"皆曰"内"）。唐初，为纳言。武德四年，改为侍中，亦置二人。龙朔二年改为左相，咸亨元年复旧。光宅元年，又改为纳言。神龙元年，复为侍中。开元元年，又改为黄门监；五年，复为侍中。天宝元年，改为左相（至德初，复为侍中。自隋至今，皆为宰相。旧班正三品，大历二年升为从二品）。按令文，掌侍从、负宝、献替、赞相礼仪、审署奏抄、驳正违失、监封题、给驿券、监起居注，总判省事。

宋制，侍中掌佐天子议大政，审中外出纳之事。大祭祀则版奏中严外办，导舆辂，诏升降之节；皇帝斋则请就斋室。大朝会则承旨宣制，告命成、礼祭祀亦如之。册后则奉宝以授司徒。以秩高罕除。自建隆至熙宁，真拜侍中才五人，虽有他官兼领，而实不任其事。官制行，以左仆射兼门下侍郎行侍中职，别置侍郎以佐之。元丰寄禄为开府仪同三司。

《容斋随笔》论三省长官（见《中书令门》）。

○侍郎

门下侍郎。秦官有黄门侍郎，汉因之（刘向与子歆书曰："今若年少得黄门侍郎，要处也。"）。与侍中俱管门下众事，无员。郊庙则一人执盖，临轩朝会则一人执麾。凡禁门黄闼，故号黄门；其官给事於黄闼之内，故曰黄门侍郎。初，秦、汉别有给事黄门之职（扬雄为给事黄门），後汉并为一官，故有给事黄门侍郎。掌侍从左右，给事中使，关通中外；及诸王朝见於殿上，引王就座。无员，属少府（又《汉旧仪》曰属黄门令）。日暮，入对青琐门拜，故谓之夕郎（《宫闼簿》曰青琐门在南宫。卫瓘注《吴都赋》曰："青琐，户边青镂也。"）。献帝初即位，置侍中、给事黄门侍郎，员各六人，出入禁中，近侍帷幄，省尚书事。後改给事黄门侍郎为侍中侍郎，去给事黄门之号，旋复故。初，诛黄门後，侍中、侍郎出入禁闼，机事颇露。由是王允乃奏比尚书，不得出入，不通宾客，自此始（荀悦为黄门侍郎。郭况以后弟，小心谦慎，年十六为黄门侍郎）。魏、晋以来，给事黄门侍郎并为侍郎之官，员四人（《山公启事》曰："黄门侍郎和峤最有才，可为吏部郎。"诏曰："欲令在左右，更求其次。"）。宋制，武冠，绛朝服，多以中书侍郎为之。齐亦管知诏令，呼为"小门下"。梁增品第，与侍中同掌侍从，傧相威仪，尽规献纳，纠正违阙，监合尝御药，封玺书。陈制亦然。後魏亦有（崔光为黄门侍郎，未尝留心文案，唯从容论议，参赞大政）。北齐置六人，所掌与侍中同。後周天官府置御伯下大夫二人，武帝改为纳言下大夫。随六人，属门下省。至炀帝，减二人，而去给事之名（炀帝初嗣位，犹以张衡为给事黄门侍郎。初，刘行本为黄门侍郎，文帝尝怒一郎，於殿前笞之。行本进谏，帝不顾。行本乃正当上前曰："陛下不以臣不肖，置臣左右，岂得轻臣而不顾？"乃置笏於地而退。上谢之，而原所笞者）。唐龙朔二年，改黄门侍郎为东台侍郎，咸通元年复旧，光宅元年改为鸾台侍郎，神龙元年复旧，天宝元年改为门下侍郎（至德中复旧。旧制正四品上。大历三年，又改为门下侍郎，升从三品）。员二人，掌侍从，署奏抄，驳正违失，通判省事；若侍中阙，则监封题，给驿券。

宋制，侍郎掌二侍中之职，省中外出纳之事。大祭祀则前导舆辂，诏进止。大朝会则授表以奏祥瑞。册后则奉节及宝位。与知枢密院、同知枢密院、中书侍郎、尚书左右丞为执政官。元丰官制行，以尚书左仆射兼，复置门下侍郎一员以代参知政事。中兴後，宰相罢兼，复改门下侍郎为参知政事。

按：以宰相而兼他官，本非令典，唐制所谓反轻宰相之体是也。然时方用兵则兼节度使，崇儒学则为大学士，急财用则为盐铁、转运使。盖以国家方重其事，而以宰相提纲，则下不敢以泛泛之司存视之，犹有说也。至於三省，则俱为政本之地，无所不统，长官则宰相，所谓中书门下同平章事是也，佐官则参知政事是也。今元丰改官制，既以中书门下同平章事为左右仆射，参知政事为中书门下侍郎、尚书左右丞矣，而复以左仆射兼门下侍郎，右仆射兼中书侍郎，则是既自有佐官，而复以长官兼之，赘尤甚矣。盖神宗必欲复唐三省之职；而蔡确以有中书造命之说，己为次相兼中书侍郎，王珪为首相兼门下侍郎，实欲阴摈珪於门下，使不得与造命取旨之事，苟以便其专政之私，而不复顾体统名称之不顺也。

○给事中

给事中，加官也。秦置，汉因之。所加或大夫、博士、议郎。掌顾问应对。位次中常侍、侍中、黄门，无员（《汉官表》曰凡"侍中、左右曹、诸吏、散骑、中常侍，皆加官"也）。诸给事中，日上朝谒，平尚书奏事，分为左右曹。以有事殿中，故曰给事中。汉东京省。魏代复置，或为加官，或为正员。晋无加官，亦无常员，在散骑常侍下，给事黄门侍郎上，武冠，绛朝服。宋、齐隶集书省。梁、陈亦掌献纳，省诸闻奏。後魏无员。北齐亦属集书省，凡六十人。後周天官之属有给事中士六十人，掌理六经，给事左右。其後别置给事中，在六官之外。隋初无，至开皇六年，始诏吏部置给事郎（凡置八郎，说在《爵命篇》）。炀帝乃移吏部给事郎为门下之职，位次黄门下，置员四人，以省读奏案。唐武德三年，改给事郎为给事中，後定为四员。龙朔二年，改为东台舍人，咸亨元年复旧。常侍从，读署奏抄，驳正违失，分判省事；若侍中、侍郎并阙，则监封题，给驿券。前代虽有给事中之名，非今任也。今之给事中，盖因古之名，用隋之职。

宋淳化四年，诏给事中，凡制敕有所不便，准故事封驳。九年，诏停给事中，始以封驳司隶银台。元丰官制行，给事中始正其职，而封驳司归门下。又诏给事中许书画黄，不书草，著为令。元祐元年，门下、中书言後省修成，所有省、曹、寺、监条贯，以门下、中书後省为名。从之。六年，诏驳正事赴执政禀议。给事中韩忠彦言："朝廷之事，执政所行，职当封驳，则己与执政异，当求决於上，尚何禀议之有？"诏从之。绍圣四年，叶祖洽言："两省置给舍，庙堂设施得以更相验。今使舍人兼封驳，则给事职废。"诏特旨书读不回避，馀令互书。元符三年，曾肇言："门下驳正中书违失。近给事中封驳中书录黄，令舍人书读，隳坏官制。"宣和元年，张叔夜言："命令之出，中书宣奉，门下审读，尚书颁行；而密院被旨，亦录付门下省，神宗制也。今急速文字不经三省，诸房以空黄先次书读，则审读殆成虚设，乞立法禁。"从之。元丰寄禄为通议大夫。建炎间，因旧制置门下後省，以给事中为长官，四员为额（绍兴二年，韩世忠赏功文字，给事中贾安宅除工部侍郎，门下後省阙官，乃诏检正李与权书读。此事亦前所未有）。

岳氏《愧郯录》曰："唐李藩在琐闼，以笔涂诏，谓之涂归。国朝严重此制，银台既设封驳二字，亦许缴奏。元丰改官名，门下省则有给事中，中书省则有中书舍人。然中兴以後，三省合为一，均为後省。封还或同衔，则曰未敢书读书行，否则析之，其辞止此而己。珂按典故，元祐四年五月乙酉，权给事中梁焘缴蒲宗孟知虢州，及胡宗回、范锷、孙升、杜天经等放罪罚金指挥，其驳文皆曰：'所有录黄，谨具封还，伏乞圣慈，特付中书省，别赐取旨施行。'语意乃与今异。以时考之，盖官制既行，分省治事，谨审覆揆议之训，故其制如此耳。然元祐之初，司马文正光已尝乞合三省，则是道揆虽一，职守仍分。至如合二府於一堂，列两省於同局，则固不必为是区别。斯亦南渡简易之制也。"

○散骑常侍

散骑常侍。自秦置散骑，又置中常侍。散骑并乘舆（并音步浪切。骑而散从，无常职）後，中常侍得入禁中，皆无员。汉因之，并加官（说在《侍中篇》）。散骑有常侍、侍郎与侍中、黄门侍郎。後汉中，初省散骑，而中常侍改用宦者。魏文帝黄初初，置散骑合於中常侍，谓之散骑常侍。後用士人，始以孟达补之。久次者为祭酒（孟达字子度，自蜀降魏。魏文帝善达之姿才容观，以为散骑常侍）。散骑常侍掌规谏，不典事。貂璫插右，骑而散从。又有员外者，因曰员外散骑常侍。晋太始中，令员外散骑常侍二人与散骑常侍通员直，因曰通直散骑常侍，亦武冠，右貂金蝉，绛朝服，佩水苍玉（《山公启事》曰："郄诜才志器局，当为黄、散。"黄散谓黄门侍郎及散骑常侍。又曰："散骑常侍阙，当取素行者补之。"遂举郄诜。又阮孚字遥集，为散骑常侍，尝以金貂换酒，为所司弹纠，帝宥之。又曰贾充为常侍。後改常侍为侍中，未详其义。散骑常侍、黄门侍郎，共平尚书奏事）。虽隶门下，而别为一省（潘岳云寓直散骑省）。自魏至晋，共平尚书奏事。东晋乃罢之，而以中书职入散骑省，故散骑亦掌表诏焉（傅元为散骑常侍，与皇甫陶俱掌直谏。又华峤字叔骏，加散骑常侍，班同中书。寺为内台，中书、散骑、著作及理礼音律，天文数术，南省文章，门下撰集，皆典掌统之）。宋置四人，属集书省。齐散骑侍郎、通直散骑侍郎、员外散骑侍郎并为集书省职，而散骑常侍为东省官（其二卫、四军、四校为西省官，说在《将军总叙篇》。周盘龙自平北将军为散骑常侍，武帝戏之曰："卿著貂蝉，何如兜鍪？"对曰："此貂蝉从兜鍪中出耳。"）。散骑常侍、通直散骑常侍、员外散骑常侍旧为显职，与侍中通官。其通直、员外用衰老人士，故其官渐替。宋大明中，虽革选比侍中，而人情久习，终不见重。寻复如初。梁谓之散骑省，天监六年，诏又革之（六年诏曰："在昔晋初，仰惟盛化，常侍、侍中，并参帷幄。员外常侍，特为清显。可分门下二局，委散骑常侍、侍中，并侍帷幄。尚书案奏，分曹入集书。通直常侍，本为显爵，员外之选，宜参旧准人数，依正员格。"）。自是散骑视中，通直视中丞，员外视黄门郎，然而常侍终非华胄所悦。常侍亦四人，功高者一人为祭酒，与侍中功高者一人对掌禁令，纠诸逋违。陈因梁制。後魏、北齐皆为集书省。掌讽议左右，从容献纳，领诸散骑常侍、侍郎及谏议大夫、给事中等官，兼以出入王命，位在中书之右（魏高祖谓散骑常侍元景曰："卿等自在集书，閤省逋堕，致使王言违滞，起居不修。"又宋弁为散骑常侍，迁右卫将军，领黄门。弁屡让，高祖曰："散骑位在中书之右，常侍者黄门之庶兄，领军侍二卫之假摄，不足空存推让而弃大委任。"），其资叙为第三清（明毫为常侍，加武勇将军，进曰："臣本官常侍，是第三清。今授武勇，其号至浊。"）。北齐常侍定限八员，如金紫光禄大夫。随诸散骑官，并属门下省。凡历代散骑官，有郎骑常侍（《汉书》有之。颜师古曰："官为郎而常侍，以侍天子，故为郎骑常侍。"）、散骑常侍、散骑侍郎（魏初，与散骑常侍同置）、员外散骑常侍（魏末置。齐、梁用人卑杂。又朱异为员外常侍、侍中、中领军、中书舍人，四职并驱卤簿，近代未之有也。又贺琛字国宝，迁员外散骑常侍。旧尚书南座，无貂，貂自琛始）、员外散骑侍郎（晋武帝置。晋代名家，身有国制者起家多为员外散骑侍郎）、通直散骑常侍（按魏末散骑常侍又有在员外者。晋太始十年，武帝使二人与散骑常侍通员直，故谓之通直散骑常侍。齐、梁微轻。北齐张景仁除通直散骑常侍，及奏，御笔点除"通直"字，遂为正常侍）、通直散骑侍郎（初，晋武帝置员外散骑侍郎，及太兴中，元帝使一人与散骑侍郎通直，故谓之通直散骑侍郎。按历代常侍，或有员外者，或有通直者，故史传中谓员外散骑侍郎或单谓之员外郎；谓通直散骑侍郎或单为之通直郎；其非员外及通直者，或谓之正员散骑侍郎，或单谓之正员郎）。唐贞观二年制，诸散骑常侍皆为散官，从三品。後悉省之。贞观十七年，复置为职事官，始以刘洎为之。其後定制，置四员，属门下，掌侍从规谏。显庆二年，迁二员隶中书，遂分为左右（左属门下，右属中书。左散骑与侍中左貂，右散骑与中书令右貂，谓之八貂）。龙朔二年，改左、右散骑常侍为左、右侍极，咸亨元年复旧。

宋散骑常侍不常置，与谏议、起居、司谏、正言，皆附两省班籍，通谓之两省官（左散骑常侍隶门下省，右隶中书省，皆掌谏诤，虚不除人，亦为检校官）。

石林叶氏曰："元丰既新官制，四十年间，职事官未有不经除者。惟御史大夫、左右散骑常侍，至今未尝除人。盖两官为台谏之长，非宰执所利，故无有启之者。或云元丰末，黄安中为中丞久次，神宗欲擢为常侍，会寝疾不果。崇宁中，朱圣子为中丞，尝请除二官，竟不行。"

按：神宗之初行官制也，尝谕辅臣，欲取新旧人两用之，又曰："御史大夫非司马光不可。"蔡确进曰："国是方定，愿少迟之。"王珪亦助确，乃己。盖台谏之长，上意必欲取负天下重名如温公者居之，尤非小人之便，故遂终不除人也。

○谏议大夫

秦署谏议大夫，掌论议，无常员，多至数十人，属郎中令。至汉武帝元狩五年，始更置之（刘辅以美才擢为谏议大夫。成帝欲立赵婕妤为皇后，辅上书谏，书奏，收辅系掖庭秘狱。又王褒、貢禹、王吉、匡衡、何武、夏侯勝、嚴助等並為之）。後汉增谏大夫为谏议大夫，亦无常员。二汉并属光禄勋（韦彪字孟达，上疏曰："谏议之职，应用公直之士，通才謇正，有补益於朝者。今或从徵试辈为之，不宜也。"自後则无闻矣）。後魏亦曰谏议大夫。北齐有七人，属集书省。後周地官府有保氏下大夫，规谏於天子，盖比其任也。隋亦曰谏议大夫，置七人，属门下省，炀帝废之。唐武德五年复置，属门下（王珪为谏议大夫，尝有谏论，太宗称善，遂诏："每宰相入内平章大计，必使谏官随入，与闻政事。"）。龙朔二年，改谏议大夫为正谏大夫（武后临朝，垂拱二年六月置匦四区，共为一室，列於朝堂。东方，春，色青，有能告以养人及劝农，可投书於青匦，铭之曰："延恩"；南方，夏，色赤，有能正谏、论时政之得失，可投书於丹匦，铭之曰"招谏"；西方，秋，色白，有能自陈抑屈，可投书於素匦，铭之曰"申冤"；北方，冬，色元，有能谋智者，可投书於元匦，铭之曰"通元"。宜令正谏大夫、补阙、拾遗等一人充使，知匦事。每日所有投书，至暮即进。天宝九载三月，改匦为献纳。至德元年十月，复改为匦）。後又置谏议大夫，属中书（延载元年，山人武付方拜正谏大夫平章事）。开元以来废正谏大夫，复以谏议大夫属门下。凡四人，掌侍从规谏（至德元年九月制，谏议大夫论事，自今以後，不须令宰相先知。乾元二年四月，两省谏官十日正封事，直论得失，无假文书，冀成殿最，用存沮劝。大历七年二月，其四员外，内供奉不得过正员数。贞元四年五月，分为左、右，各四员，其右谏议隶中书省）。

宋承五代之弊，官失其守，官、职、差遣才以定俸入而不亲职。谏议大夫、司谏、正言，皆须别降敕，许赴谏院供职，方为谏官，亦有领他职而不与谏诤。其由他官领者，带知谏院，以两省官充。掌供奉谏诤。凡朝廷阙失，大则廷议，小则上封。明道初，陈执中为谏官，屡请置院，於是以门下省为谏院，徙旧省於左掖之西（司马光有《题名记》）。真宗天禧元年，诏两省置谏官六员，不兼职务。後复兼职如故。（诏曰："朕大庇烝民，隆兴至治。弥纶阙失，交属於庶僚；寤寐忠规，屡颁於明诏。虽曾虚伫，未协翘思。夫惟谏诤之臣，迨於风宪之列。倘因循而自默，则献纳以曷观？况朕躬览万机，日披封奏，详延百执，素靡漏言。举职徇公，有何所避？保身箝口，讵至於斯。将戒慢官，用申诞告，仍加优异，以劝倾输。自今两省置谏官六员；御史台中丞、知杂、推直外，置侍御史以下六员，并不兼领职务，每月添支钱十五贯，三年内不得差出。其或诏令乖当、官曹涉私、措置失宜、刑赏逾制、赋敛繁暴、狱犴稽留，并令谏官奏论、宪臣弹举。每月须一员奏事，或有急务，亦许非时入对。虽言有过当，必示曲全。若事难显行，即令留内。但不得潜为朋附，故作中伤。其谏官仍於谏院或两省内选择。厅事量置什器、祇应。候及三年，或屡有章疏，实能裨益，特越常例，别与升迁。苟或职业无闻，公言罔睹，移授散秩，仍遣监临。载念古贤，不忘忠谏，虽逢暴怒，尚靡谄辞。今则冲人渴闻，谠论开怀，而待好爵。斯縻是为不讳之朝，岂有犯颜之虑？黜陟之典，断在於必行，语默之端，亟从於自择，更资宰府宣布周行。"）庆历初，诏除谏官毋得用见任辅臣所荐之人。元丰寄禄为大中大夫，始正名左、右谏议大夫为谏垣之长，专言责焉。左隶门下，右隶中书，同掌规谏。凡朝政阙失，大臣至百官任非其人，皆得谏正。靖康元年，诏宰执毋得荐举台谏，当出亲擢，立为定制。建炎三年，诏谏议大夫不隶两省，别置局於後省之侧，许与两省官相见议事。以登闻检、鼓院专隶焉。又诏台谏言事官，系非时上殿，不合在轮对条具之数。绍兴三年，曾统言："本朝多以谏议兼记注，且听直前奏事。元丰始不任谏列，然亦许直前。顷者权臣用事，言路壅塞。"诏依元丰旧制。

《容斋随笔》论谏官与台官旧不相见事（见《御史台门》）。

绍兴间，致堂胡氏寄政府书曰："古者人臣皆得进谏於其君。後世专设一职，既己乖谬，居是职者又多以立异为心，挠乱政事。人君难於尽从，故员多不备，难於尽废，故姑设一二人，比诸饩羊，惟台官亦然。方祖宗时，充台谏之选者皆天下望士，或中外践更己久，无所不知，故能有补。後世乃以新进利口为之，宜其观望喋喋，而莫可遏也。然事有随时，官与世建。方汉光武、唐太宗马上经营之日，与齐小白、秦符坚专任一相以成霸业之时，未尝闻有台谏官喋喋於其旁，诚以三军五兵之运，伐人制胜之谋，不可以告人，亦非人所能与故也。及夫平定之後，法制既立，则必设置台臣，使纠违犯，开通谏诤，以补阙失，时势当然耳。今宜以给事中兼谏大夫，中书舍人兼司谏，左、右史兼正言，政事下省，便可救正。谏员既广，院额可废，而御史台只合弹击官邪与夫坏败己成宪度者。至於政事得失，专责大臣与谏者。若夫四方诉讼，自有州县、监司、台省节次；又不得直，则有登闻检、鼓两院存焉。宪台亦非受讼之所也。如此，则治有体统，朝廷增重，国势不摇，可以言治。"

按：以立异为心，以利口为能，此谏官之所以使人厌也。况处多事之时，运筹决胜，其机贵密，其发贵果，尤不宜使好异利口者喋喋其间。然欲遂从而废其官，则过矣。昔司马温公言，凡择言事官，当以三事为先，第一不爱富贵，次则重惜名节，次则晓知治体。此乃名言。诚使为谏官皆得如此之人，何至如致堂所言哉？

○起居

起居，周官有左、右史，记其言、事，盖今起居之本（"动则左史书之，言则右史书之"。"左史记言，右史记事"。）。汉武帝有《禁中起居注》。後汉马皇后撰《明帝起居注》，则汉《起居注》似在宫中，为女史之任。又王莽时，置柱下五史，秩如御史，听事侍傍，记其言行，此又起居之职。自魏至晋，起居注则著作掌之。其後起居，皆近侍之臣录记也，录其言行与其勋伐。历代有其职而无其官。後魏始置其起居令史，每行幸、宴会，则在御左右，记录帝言及宴宾客训答。後又别置修起居注二人，以他官领之。北齐有起居省。後周有外史，掌书王言及动作之事，以为国志，即起居之职；又有著作二人，掌缀国录，则起居注、著作之任，自此而分也。至隋初，以吏部散官及校书、正字有叙述之才者掌起居之职，以纳言统之。至炀帝，以为古有内史、外史，今著作如外史矣，宜置起居官以掌其内，乃於内史省置起居舍人二员，次内史舍人下（庾自直、崔濬祖、虞南蔡、允恭等皆为此职）。唐贞观二年，省起居舍人，移其职於门下，置起居郎二人。显庆中，复於中书省置起居舍人，遂与起居郎分掌左右。龙朔三年，改为左、右史（郎为左史，舍人为右史），咸亨元年复旧。天授元年，又为左、右史，神龙初复旧。每皇帝御殿，则对立於殿（左郎，右舍人矣），有命则临陛俯听，退而书之，以为起居注。凡册命、启奏、封拜、薨免，悉载之、史馆得之以撰述焉（令狐德楠、吕才、萧钧、褚遂良、上官仪、李安期、顾允、高智周、张大素、凌季友等并以起居，皆有名之贤者）。

宋沿唐制，起居郎隶门下，起居舍人隶中书，号小两省官，皆为虚名，不典本省事。而典职者自号修起居注，凡二人，多以馆阁官兼。掌更番侍立於崇政殿，又从行幸，以备记录。国初，院在皇城外，但关敕送史馆而不撰集。淳化五年，史馆修撰张佖上书，请依故事，复左右史之职，为起居注。乃诏从，置院於禁中，命起居舍人史馆修撰梁周翰、秘书丞直昭文馆李宗谔掌起居郎、舍人事，通撰注记。凡宣徽、客省、四方馆、阁门、御前忠佐引见司制置、进贡、辞谢、游幸、宴会、赐赉、恩泽之事，五日一报；翰林麻制、德音、诏书、敕榜该沿革制置者，门下中书省封册告命，进奏院四方官吏风俗善恶之奏、礼宾院诸蕃职贡宴劳赐赉之事，并十日一报；吏部文官除拜选调沿革、兵部武臣除授、司封封建、考巧谥议行状、户部土贡旌表州县废置、刑部法令沿革、礼部奏贺祥瑞贡举品式、祠部祭祀画日道释条制、太常雅乐沿革、礼院礼仪制撰、司天风雲气候祥异证验、宗正皇属封建出降、宗庙祭享制度，并月终而报；盐铁金榖增耗、度支经费出纳、户部版图升降，咸岁终而报，每季撰集以送史馆。是岁，令审刑院奏覆有所谕旨可垂戒者，并录送院。熙宁初，诏谏官兼修注者，因後殿侍立，许奏事。元丰中，兼修注王存乞复起居郎、舍人之职，使得尽闻，明天子德音，退而书之。神宗亦谓："人臣奏对有颇僻、谗慝者，若左右有史官书之，则无所肆其奸矣。"故事，左右虽日侍立，而欲奏事必禀中书俟旨。存因对及之。乃诏虽不兼谏职者，亦许直前奏事。五年，官制行，罢修注，而郎、舍人始专其职（《四朝志》）。起居郎、舍人掌记天子言、动。御正殿则俟於门庑外，便殿则侍立，行幸则从，大朝会则对立於殿下螭首之侧。凡朝廷命令赦宥、礼乐法度损益因革、赏罚劝惩、群臣进对、文武臣除授及祭祀燕享、临幸引见之事，四时气候、四方符瑞、户口增减、州县废置，皆书以授著作官。六年，诏左、右史分记言、动。元祐元年，仍诏不分。七年诏："迩英阁讲罢，续有留身奏事者，许侍立。"绍圣元年，中丞黄履言所奏或干机密，难令旁立，乃止（《会要》）。隆兴元年，胡铨奏记注之失有四：一、人主不当观史（国朝梁周翰以起居注每月进御。庆历中，欧阳修乞更不进本，仁宗从之。今望遵仁宗所行之训）；二、立非其地（国朝，记注之臣立於座後。欧阳修谓当人主言动而书，乃立於前。修罢复故。今乃立於殿之东南隅，言动不闻。乞复欧阳修之制）；三、前殿不立（国朝古制，前後殿皆侍立。而前殿不立，又左右司分日而立，无言动之异。欲乞於前後殿皆分日侍立）；四、奏不直前（臣欲直前奏事，阁门以不预牒却之；尝预牒矣，又以无班为词。是虽有直前名，而无可奏之时矣。乞左、右史奏事直前，不必预牒及有无班次为拘也）。诏前殿依後殿侍立，馀并依旧制。淳熙间，罗春伯（点）自户部员外郎除右史，避曾祖讳，以太常少卿兼侍立修注官。其後两史或阙，则降旨以某人权侍立官，盖自此始。《元丰寄禄》起居舍人为朝散郎。

○拾遗补阙

补阙、拾遗。武太后垂拱中置补阙、拾遗二官，以掌供奉、讽谏。天授二年，各增置，通前为五员。三年，举人无贤愚咸加擢用，高者试凤阁侍郎、给事中，次或试员外郎、侍御史、补阙、拾遗、校书郎，当时颇为滥杂，著於谣诵（谣曰："补阙连车载，拾遗平斗量。把推侍御史，碗脱校书郎。"）。自开元以来，尤为清选，左、右补阙各二人，内供奉者各一人，左、右拾遗亦然（两省补阙、拾遗凡十二人）。左属门下，右属中书。

宋端拱初，改左、右补阙为左、右司谏，左、右拾遗为左、右正言。是时，太宗欲令谏官修职，故诏改其官。後亦有兼他官不供谏职者。真宗天禧初，诏两省置谏官，不兼职；用刘烨、鲁宗道为左、右正言。元丰肇新官制，左、右司谏各一人，正七品；左、右正言各一人，从七品，同掌规谏讽谕。凡朝廷有阙失，大事则廷诤，小事则论奏，分隶两省，寄禄左右司谏为朝奉郎，左右正言为承议郎。中兴初，诏不隶两省，绍兴二年复。淳熙十五年，兵部侍郎林栗奏言："谏诤之官尚有阙员，居其位者往往分行御史之职。至於箴规阙失，寂无闻焉。愿依唐制，置拾遗、补阙，左右各一员，专掌谏诤，不许纠弹。"从之。以许深父、薛象先充其职，班著在监察御史之上。光宗立，复省。

○典仪

典仪二人，唐置。《周礼　秋官》有司仪上士八人、中士十六人，盖此典仪之任。《齐职仪》云东宫殿中将军属官有导客局，置典仪录事一人，掌朝会之事。梁有典仪之职，未详何曹之官，掌唱警唱奏之事，朱服武冠。陈亦有之。後魏置典仪监，史阙其员及所掌。唐初，隶门下省。初用人皆轻，至贞观李义甫为之，是後常用士人。领赞者以知赞唱之节及殿庭版位之次。

○城门郎

《周礼　地官》有司门下大夫一人、上士四人，并城门郎之任。初，汉置城门校尉员一人，掌城门屯兵，有司马及丞各一人，十二城门候各一人，出从缇骑百二十人（缇，徒兮切），盖兼监门将军之职。魏因之。晋制，银章青绶，绛朝服，武冠，佩水苍玉。元帝省之。宋、齐俱以卫尉掌宫城屯兵及管钥之事。梁、陈二代依秦、汉，以光禄卿等掌宫殿门户，亦无城门之职。後魏置城门校尉。北齐卫尉寺统城门寺，置城门校尉二人，掌宫殿城门并诸仓库管钥之事。後周地官府置宫门上士一人、下士一人，掌皇城十二门之禁令，盖并在其任。隋氏门下省统城门局，校尉二人；炀帝大业三年，又隶殿中省；十二年，又减一人；後又改校尉为城门郎，置四人，又隶门下省。唐因之。

○符宝郎

周官有典瑞、掌节二官，掌瑞、节之事（瑞、节，信也。典瑞属春官，掌节属地官）。秦汉有符节令、丞，领符玺郎（昭帝幼冲，霍光秉政。殿中夜惊，光召求符玺，符玺郎不肯授。光夺之，郎按剑对曰："臣头可得，玺不可得也！"光壮之，增秩二等）。文帝二年，初与郡守为铜虎符、竹使符之制，又皆属焉（应劭曰："铜虎符第一至第五，国家当发兵，遣使者至郡合符，符合乃听受之。竹使符者，以竹箭五枚，长五寸，镌刻篆书第一至第五。"颜师古曰："符，与郡守各分其半，右则留京师，左以与之。"）。後汉有符节令，两梁冠，位次御史中丞，别为一台，而符节令一人为台率，掌符节之事，属少府。魏与後汉同。晋太始元年，省并兰台，置符节御史掌其事。宋与晋。齐兰台有主玺令史，以治书侍御史领之。梁、陈御史台亦有符节令史。後魏御史台领符节令，符节令领符玺郎中。北齐有符节署，馀与後魏同（符节令一人，符玺郎中四人）。後周有主玺下士，掌国玺之藏。隋初有符玺局，置监二人，属门下省，炀帝改监为郎。唐因之。长庆三年改为符宝郎，神龙初复为符玺郎，开元初复为符宝郎（天宝五载六月敕："玉玺既为宝，宜为玺书。"十载正月，改传国宝为承天大宝）。其符节并纳於宫中，有行从则请之。郎掌诸进符宝，出纳幡节也。

○弘文馆

唐武德初置修文馆，後改名弘文馆。神龙初，改为昭文，二年又却为修文，寻又为昭文。开元七年，又诏弘文焉。仪凤中，以馆中多图籍，未详正，委学士校理。自垂拱以来，多大臣兼领。馆中有四部书。自贞观初褚亮检校馆务，学士号为馆主，因为故事，每令给事中一人判馆事。校书二人，学生三十人。

宋改为昭文馆（以"弘"犯宣祖讳）。大学士一人，以宰相充。学士、直学士不常置。直馆以京朝官充。掌经史子集四库图籍修写、校雠之事。判官一人，以两省五品以上充。








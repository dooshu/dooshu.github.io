释文珦　江楼写望

危栏朝独倚，千里望中閒。

旭日穿层浪，明霞际断山。

京华襟带里，于越有无间。

鼓枻知谁子，长歌去不还。

释文珦

释文珦　江楼写望

晨登江上楼，周览竟遐目。

江天渺无际，清致如可匊。

初日明远峰，微烟消广麓。

平波净如镜，群象印寒渌。

浦溆集帆樯，长空来鹳鹜。

凉风天末起，散入檐前竹。

旷然适野情，谁能念幽独。

手把离骚经，閒倚阑干读。

灵均邈千载，遗音谅难续。

沧浪在何处，思以濯吾足。

释文珦


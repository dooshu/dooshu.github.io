46　鴻荒年數　劉恕疑年譜　開辟後見皇極經世


自帝堯元年甲辰，至宋德祐丙子，閻按：「瀛國公在位二年。」凡三千六百三十三年。帝堯而上，六閼逢無紀。致堂讀史管見云：「有書契以來，凡幾鴻荒，幾至德矣。廣雅：『自開闢至獲麟，二百七十六萬歲，案：此説本緯書元命包、乾鑿度。見後漢書律曆志。分爲十紀。』蓋茫誕之説。」劉道原恕疑年譜謂：「大庭至無懷氏，無年而有總數。」堯、舜之年，衆説不同。三統曆次夏、商、西周，與汲冢紀年及商曆差異，況開闢之初乎？王質景文作張孝祥于湖集序云：「渾淪以前，其略見於釋氏之長含經。何云：「此姚秦時妖僧妄造，其可據乎？宏詞人之陋如此。」開闢以後，其詳見於邵氏之皇極經世。」

【集證】廣雅釋天：「天地闢，設人皇以來，至魯哀公十有四年，積二百七十六萬歲，分爲十紀，曰九頭、五龍、攝提、合雒、建通、序命、循蜚、因提、禪通、疏仡。」

【元圻案】書録解題史部編年類：「疑年譜一卷，年略譜一卷，雜年號附，劉恕撰。謂春秋起周平、魯隱，史記本紀自軒轅，列傳首伯夷，年表起共和。共和至魯隱，其間七十一年，即與春秋相接矣。先儒敘庖犧、女媧，下逮三代，享國之歲，衆説不同。懼後人以疑事爲信，故周厲王以前三千五百一十九年爲疑年譜。而共和以下至元祐壬申一千九百一十八年爲年略譜。」〇隋書經籍志「佛經總説」：「姚萇時，天竺沙門佛陀耶舍譯長阿含經及四分律〔一〕。」〇四庫全書總目術數類：「皇極經世書十二卷，宋邵子撰。其書以元經會，以會經運，以運經世。起於帝堯甲辰，至後周顯德六年己未。凡興亡治亂之迹，皆以卦象推之。」〇國朝王氏鳴盛曰：「王氏知諸家説開闢之年爲茫誕，豈知堯元年甲辰以下亦茫誕乎？近儒史學，唯萬斯同季野善於稽覈，識見獨精。所譔紀元彙考，斷自共和庚申始。今本亦從此逆溯至唐堯元年甲辰者，乃後人所附益也。」〇案：司馬子長作史記，黄帝以來訖共和爲世表，共和以後始爲年表，爲千古特識。

〔一〕「長阿含經」，原脱「阿」字，據中華本隋書卷三五經籍志四補。又「四分律」，原作「四分歷」，隋書經籍志誤作「四方律」，今據佛教典籍逕改。






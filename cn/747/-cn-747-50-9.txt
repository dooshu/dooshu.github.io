○授嘉王运等检校司空制

《书》载《尧典》，首称睦族；《诗》歌周德，实美维城。朕嗣统百王，宪章三代，义虽本於叙族，道无愧於尊贤。式遵旧章，爰举成命，嘉王运、循王遹、恭王通等，皆孝敬恭懿，敏裕齐庄，播兰茝之清芬，炳珪符之瑞采。《易》凌沛献，《诗》掩楚元，古人素风，造次於是，师氏典训，周旋以之。固可以超金紫之贵阶，升台铉之崇秩，策勋诏爵，以宠分茅。并可金紫光禄大夫检校司空，赐上柱国，仍依百官例给料钱。


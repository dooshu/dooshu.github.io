上河阳太师相公启

右某启伏审荣镇近藩巳赴礼上伏惟庆慰伏以太师相公灵锺象纬识茂经纶宣勲力于两朝决机谋于千里傅岩良弼聿彰启沃之勤鄼国宗臣克着规随之効爰拥旄而出镇亦缓带以临戎再秉鸿枢荐升黄合行台肇建总北落之雄师斥候载严制南侵之黠马聊运七擒之妙亟传三捷之音揄塞尘清既高枕以无事芝泥诏下遽介圭而来朝前席延登捧觞称庆一人虚伫载加体貌之恩六纛启行式焕股肱之地表海益光于赐履誓河用示于报功矧裂壤数圻经途四达兹为巨屏实控上游偃息作藩既增重于九鼎诗书为帅固坐镇于百城永隆夹辅之勲聿享期颐之筭某忝承台奬实切?祈


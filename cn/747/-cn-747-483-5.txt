○进士策问五道

问：六经之後，百氏塞路，微言大义，浸以乖绝。使昧者耗日力以灭天理，去夷道而趋曲学，利诱於内，不能自还。汉廷用经术以贵位，傅古义以决疑狱，诚为理之本也。今有司或欲举建中制书，置五经博士，条定员品，列於国庠，诸生讨论，岁课能否。然後删非圣之书，使旧章不乱，则经有师道，学皆颛门。以为如何？当有其说。至於九流百家，论著利病，有可以辅经术而施教化者，皆为别白书之。

问：《易》曰：“君子夕惕若厉。”《语》曰：“君子坦荡荡。”《礼》之言纟衣则曰：“恶其文之著也。”《儒行》则曰：“多文以为富。”或全归以为孝，或杀身以成仁，或玉色以山立，或毁方以瓦合，皆若相戾，未能尽通。颜回三月不违仁，孟轲四十不动心，何者为优？柳下惠三黜而不去，子文三巳而无愠，何者为愈？召忽死子纠，管仲相小白，棠君赴楚召，子胥为吴行人，何者为是？析疑体要，思有所闻。

问：周制什一，是称中正。秦开阡陌，以业农战。今国家参酌古道，惠绥元元，均节财征，与之休息。丰年则平籴於毂下。

恒制则转漕於关东，尚虞地有遗利，人有遗力，生之者少，靡礼宾司者多，粟帛浸轻而缗钱益重，或去衣食之本以趣末作，自非翔贵之急，则有甚贱之伤。欲使操奇赢者无所牟利，务农桑者沛然自足，以均货力，以制盈虚，多才洽闻，当究其术。至若管仲通币之轻重，李悝视岁之上下，有可以行於今者，因亦陈之，美利嘉言，无辞悉数。

问：惩忿窒欲，易象之明义，使骄且吝，先师之深诫。至若洙泗之门人故人，渐渍於道德，固巳深矣。而仲由愠见，原壤夷俟，其为忿与骄不亦甚与。商不假盖，赐能货殖，从我之徒，而吝缺如是，皆所未达，试为辨之。

问：育材造士，为国之本，修辞待问，贤者能之。岂促速於俪偶，牵制於声病之为耶？但程试司存，则有拘限，音韵颇叶者，或不闻於轶响，璋特达者，亦有累於微瑕。欲使楚无献玉之泣，齐无吹竽之滥，取舍之际，未知其方。子曰：“盍各言尔志。”赵孟亦请七子皆赋，以观郑志。又古人有述祖德叙家风之作，众君子藏器而含章者久，积善而流庆者远。各言心术，兼叙代德，鄙夫虚伫，以广未闻。


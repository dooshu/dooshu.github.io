○授萧华中书侍郎同平章事制

弼予之选，审象是求，天步未平，庙谟尤切。必资明表，伫以佐时，画一之才，取则不远。正议大夫前河中尹兼御史中丞充本府晋绛等州节度观察等使上柱国嗣徐国公赐紫金鱼袋萧华，公辅成名，承家继业，词标丽则，德蕴谟明。道开云物之先，节贯严凝之序。早登台阁，多识旧章，再履宫坊，尤知至行。致君望美，阅相求能。且推伊陟之贤，更启汉臣之阁。还依日月，佐理阴阳，俾参政於紫宸，用建中於皇极。可中书侍郎同中书门下平章事集贤殿崇文馆大学士监修国史，散官勋封如故。


武帝誄（並序）


於惟我王，承運之衰。

神武震發，群雄殄夷。

拯民於下，登帝太微。

德美旦、奭，功越彭、韋。

九德光備，萬國作師。

寢疾不興，聖體長違。

華夏飲淚，黎庶含悲。

神翳功顯，身沈名飛。

敢揚聖德，表之素旗。

乃作誄曰：



於穆我王，胄稷胤周。

賢聖是紹，元懿允休。

先侯佐漢，實惟平陽。

功成績著，德昭二皇。

民以寧一，興詠有章。

我王承統，天姿特生。

年在志學，謀過老成。

奮臂舊邦，翻身上京。

表與我王，兵交若神。

張陳背誓，傲帝虐民。

擁徒百萬，虎視朔濱。

我王赫怒，戎車列陳。

武卒處闞，如雷如震。

欃槍北掃，舉不浹辰。

紹遂奔北，河朔是賓。

振旅京師，帝嘉厥庸。

乃位丞相，總攝三公。

進受上爵，臨君魏邦。

九錫昭備，大路光龍。

玄鑑靈蔡，探幽洞微。

下無偽情，奸不容非。

敦儉尚古，不玩珠玉。

以身先下，民以純樸。

聖性嚴毅，手修清一。

惟善是嘉，靡疏靡暱。

怒過雷電，喜逾春日。

萬國肅虔，望風震慄。

既總庶政，兼覽儒林。

躬著雅頌，被之琴瑟。

茫茫四海，我王康之。

微微漢嗣，我王匡之。

群傑扇動，我王服之。

喁喁黎庶，我王育之。

光有天下，萬國作君。

虔奉本朝，德美周文。

以寬克眾，每征必舉。

四夷賓服，功夷聖武。

翼帝王世，神武鷹揚。

左鉞右旄，威凌伊呂。

年逾耳順，體壯志肅。

乾乾庶事，氣過方叔。

宜並南嶽，君國無窮。

如何不弔，禍鍾聖躬。

棄離臣子，背世長終。

兆民號咷，仰訴上穹。

既以約終，令節不衰。

既即梓宮，躬御綴衣。

璽不存身，唯紼是荷。

明器無飾，陶素是嘉。

既次西陵，幽閨啟路。

群臣奉迎，我王安厝。

窈窕玄宇，三光不入。

潛闥一扃。尊靈永蟄。

聖上臨穴，哀號靡及。

群臣陪臨，佇立以泣。

去此昭昭，於彼冥冥。

永棄兆民，下君百靈。

千代萬葉，曷時復形。






○拟恨赋

晨登太山，一望蒿里；松楸骨寒，宿草坟毁。浮生可嗟，大运同此。於是仆本壮夫，慷慨不歇；仰思前贤，饮恨而殁。昔如汉祖龙跃，群雄竞奔，提剑叱咤，指挥中原。东驰渤，西漂昆仑，断蛇奋怒，扫清国步。握瑶图而倏，登紫坛而雄顾。一朝长辞，天下缟素。若乃项王虎斗，白日争辉；拔山力尽，盖世心违。闻楚歌之四合，知汉卒之重围。帐中剑舞，泣挫雄威；骓兮不逝，喑呜何归。至如荆卿入秦，直度易水；长虹贯日，寒风飒起。远雠始皇，拟报太子；奇谋不成，愤惋而死。若夫陈后失宠，长门掩扉；日冷金殿，霜凄锦衣。春草罢绿，秋萤乱飞；恨桃李之委绝，思君王之有违。昔者屈原既放，迁於湘流；心死旧楚，魂飞长楸。听江风之袅袅，闻岭之啾啾；永埋骨於绿水，怨怀王之不收。及夫李斯受戮，神气黯然；左右垂泣，精魂动天。执爱子以长别，叹黄犬之无缘。或有从军永诀，去国长违；天涯迁客，海外思归；此人忽见愁蔽日，目断心飞；莫不攒眉痛骨，扌文血г衣。若乃错绣毂，填金门；烟尘晓沓，歌钟昼喧。亦复星沈电灭，闭影潜魂。已矣哉！桂华满兮明月辉，扶桑晓兮白日飞。玉颜灭兮蝼蚁聚，碧台空兮歌舞稀。与天道兮共尽，莫不委骨而同归。


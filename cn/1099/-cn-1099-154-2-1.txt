○議儲蓄 【 儲蓄】

天下大命在畜積、可不重與歷考祖宗成法、最為詳密。自江迤北、若淮安徐州臨清德州等倉、收積餘米昉古轉運之法、其漕運、雖當各處非常之灾、沿途不虞之變、率于各倉凑補四百萬石之數、內除三十萬於天津及遮洋薊州收支外、其三百七十萬、以六分入京倉、四分通州倉、歲為常額、先朝節省冗食、人員時復裁損、每歲通計所出、恒餘所入三分之一、疊積因陳、故議者有欲將四百萬、數內裁損折價、時戶部尚書楊公鼎、以翰林出掌邦計、考古郤慮、執奏不可、雖經劾論、持之不變、但曰某只能守成法、它日或有知者、後土木之變、少保于公謙、聽民取通倉、道途米厚數寸、京師隱然有所恃、議者果伏楊公深識非所及也。孝廟時、有申前議、尚書周公經、舉楊公議、力罷之、逆瑾紛更、尚書劉公璣不容抗議、而折價之條、著以為令。冗食之員。日有所增。每歲所入。將不能供所出矣。側聞大倉之數。巳經正德九年。而正德十二年。趲運未足。通計京通二倉。僅二年之積。而　天子軫念近畿荒歉。減價出糶四十萬石。其前項存積。折銀所存無幾。古謂國有九年之積者通民而計也。畿內之人。食于官者十之一、凡民無他作業。惟仰給大官。通計官民。才數月儲耳。江南水潦。懷襄昏墊。而水次倉儲浥爛空虗。來歲之運又不知何以為計。有識之士。獨寒心而巳哉。司大計者。懇祈　聖明節冗費裁冗食。上策也。罷折價。其次也。該支人員。俱赴通州臨倉水次新舊支兌。亦有舊例可行。雖遠倉不若近倉之便。勞費無多。使一歲如獲二歲之供。畜積有漸。又其次也。今歲近畿頗稱有收。若將近賣米銀。及先年積餘召商平糴。又其次也。然移奏牘。湏以近時平糴濟荒買補額數為說。若堂堂天朝。而示四方以索。亦非所以迂邪心而威遠畧也。


2　高宗詔士師仁平哀矜　廷尉天下之平　高柔不毁法游肇不曲筆


高宗紹興三年正月之詔曰：「廷尉，天下之平也。案：此用張釋之語，見史記本傳。高柔不以明帝喜怒而毁法，游肇不以宣武敕命而曲筆，況可觀望臣庶而容心者乎？曹劌謂『小大之獄，雖不能察，必以情。爲忠之屬也，可以一戰』，見左傳莊公十年。不其然乎？布告中外，爲吾士師者，各務仁平，濟以哀矜。天高聽卑，福善禍淫，莫遂爾情，罰及爾身。置此座右，永以爲訓。」大哉王言，幾於典誥矣！

【何云】此詔乃南渡偏安之本。

【元圻案】三國志魏高柔傳：「柔，字文惠。明帝即位時，獵法甚峻。宜陽典農劉龜竊於苑中射兔，其功曹張京詣校事言之，帝匿京名，收龜付獄。柔表請告者名，帝大怒曰：『龜獵吾禁地，便當拷掠，何復請告者名，吾豈妄收耶？』柔曰：『廷尉，天下之平也，安得以至尊喜怒而毁法乎？』重復爲奏，帝意悟，乃下京名。即還奏，各當其罪。」〇北史游明根傳：「子肇，字伯始。爲廷尉時，宣武嘗敕肇有所降恕，執而不從，曰：『陛下自能恕之，豈可令臣曲筆也。』」






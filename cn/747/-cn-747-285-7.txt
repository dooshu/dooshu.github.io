○敕平卢使乌知义书

敕乌知义：两蕃既已归我，突厥仍敢犯边，此其不顺，诚可残灭。适闻契丹及奚等并力合谋，同破凶丑，卿亦继进，相与成功，此之一捷，使其丧气。然斗防困兽，诱备羸师，兵家之难，慎在终始：卿是宿将，当自明之。若见可则行，务须灵敏，固在临事，难用速言，必图万全，不可轻举。已敕守与卿计会，可须观衅裁之。秋凉，卿及将士已下并平安好，遣书指不多及。


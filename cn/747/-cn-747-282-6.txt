○唐齐州长史裴府君神道碑

荩闻仲弓之德，太邱播其英声；休徵之道，琅琊阐其茂绩。是知利之所博，非待殖林而贵；名之所遵，无假列爵而重。若地兼崇禄，门擅清华，迈杨氏之五公，冠张侯之七叶；森森楝，闻谢树之生庭，落落环奇，见韦珠之照乘：其於裴府君具之矣。公讳希，字虔实，河东闻喜人也。有若颛顼，导昌源於长流；有若大费，启洪基於敷土。后子保河汾之邑，非子据渭之封，千乘由其克昌，三牢所以能霸。至如司空领袖，吏部清通，势压八王，名高百秩，家风祖德，亦何代无其人哉？曾祖澄，字静虑，後魏著作郎谏议大夫散骑常侍金紫光禄大夫汾州刺史，谥曰文。仪刑雅澹，籍甚当时，业茂尝，功标彝器。祖尼，后魏给事中奉车都尉通直散骑常侍，赠辅国将军随州刺史。道著岩廊，誉光朝野，属词留於骑省，追飒没於外台。父之隐，随侍御史上仪同三司驾宪二部侍郎扶风河南二郡赞治皇太仆司农二少卿武安郡太守始州刺史通直散骑常侍益州长史会稽县开国男，谥曰安。望重缙绅，荣兼出内，寄隆咨岳，任切象河，八命尊其衮裳，五等列於蒲。

公承积庆之繁祉，禀中和之正性，清光初迪，照金玉於灵台；雅量甫成，郁松筠於识宇。远慕先王之道，继通贤哲之德，宏止水以待物，仰高山以立身。涯莫窥，宫墙测，谈谐讽席，业优学肆。然则幽林之芳，必荐於三阁；井里之宝，自运於十城。解褐受普安郡丞，转蓬州别驾。君山该博，屈伏六安之丞；仲举峻清，来从豫州之辟，方义比德，千载一时。除冀州南宫县令。两河旧殊常之地，中冀为绝北之野，民俗昌阜，政化大行，肥野廉问而识贤，孔某及庭而称善。徙瀛州乐寿县。瀛ヂ之境，风壤所接，人民知方，不言自理。稍迁雍州县令。王畿之地，帝京是属，子羽舍困於栎阳，无伯祈星於缑氏，廉能之化，复如在昔。拜齐州长史。历下咽喉，华泉襟带，州将所其四见，（疑）王化合於万里。公铨藻品第，股肱邦国，百姓安，一变邹鲁。奏课连最，已申考功之名；奉计京师，遽有永明之拜。既留郡邸，遘疾弥留，上药难逢，莫蠲二竖之害；中使遇，不睹十全之术。以永徽元年三月四日，终於长安，春秋六十三。逮景龙年中，缵戎帝录，礼穆王姬，以公嫡孙巽尚主之故，下制追赠使持节商州诸军事商州刺史。魏后悦平叔之才，晋皇贪司空之族，宠成外馆，荣被宗。惟公豪迈不群，风韵弥邵，澄清内湛，英华外发。辨泻言拉，韬光於若讷之旨；学该书辅，晦迹於惟疑之地。总六艺之隅奥，括百行之枢机，质负璋，门惟轩荩。祖孙流誉，聚颍川之德星；乡邑称高，载平舆之月旦。威仪棣棣，声望雅雅，犹邓林之徙植，若咸池之疏派。公之宰乐寿也，既去之後，吏人追思美政，遂为立碣。不其颂歌，无於刊勒；榆次纪石，止事於身後，历职著闻，皆此类焉。

夫人京兆韦氏，赠扶阳郡夫人。祖恭，故上大将军随州刺史建安公；父仁基，故绵州别驾龙州刺史。殷伯兆其绵构，楚傅开其茂绪，朱绂隆可及之晖，黄金著经艺之绩。夫人笄纟丽式典，遵寝门之雅训；盥有行，叶宜家之缛礼。言容孔备，国史聿修，堇是奉，藻无匮。加以深悟空寂，大阐迦维，究随顺理，开决择分。六姻景行，九族式瞻，有妇德焉，有母仪焉。以乾封二年十一月二日，终岐州司士官第，春秋六十七。粤以景龙二年十月二十六日，合葬於咸阳之北原，礼也。嘉耦是合，未穷绛县之寿；同穴终窆，遽开京兆之阡。敕万年县令卢齐卿监护葬事，并给帐幕手力，羽仪鼓吹，仍送至墓所。赠授制（阙一字），率礼加於兹日；轻车介士，盛仪方於昔年。有子六人：长曰思进，位随县令，赠蒲州长史太仆卿。次曰思约，位荣州威远县令。次曰思礼，位宋州熟县令。次曰思正，大学生。次曰医王，位太子仆。少曰思温，太学生。荀氏八龙，且知惭德；东莱千里，不足方驾。怀仁服义，海内所推；曳组簪缨，朝中归美。并父（疑）从运惟（疑）未及卜宅，风烟销歇，霜露г濡。嫡孙巽，鸿胪卿驸马都尉上柱国魏郡开国公。行极天经，才为世出，名题金榜，家振玉箫。雕轩绣毂，结辙於平阳之第；青巾紫绶，交错於沁水之园。当年之盛如此，永慕之心如彼。夫计功称伐，里（疑）蔼於旧闻；勒铭刊颂，义炳乎来裔，岂可使栎靡述，卫鼎无声？爰访世亲，俾叙鸿烈。其词云：

惟霍之镇，积玉含章。彼汾之水，神鼎光。岂独灵异，亦诞贤良。培风直上，影高骧。家声祖德，川流岳峙，家声伊何？载於国史。祖德伊何？冠乎人纪。翕习交映，芬芳不已。公之生也，克壮其猷。胜衣志立，弱岁名遒。华如琬炎，绝代莫俦。郁若兰蕙，亦孔之休。如登之堂，月将日就。词高文苑，理穷辨囿。研味风骚，掎摭科籀。一曰千里，一年三秀。筮仕之班，应务陟历。为邑累课，列郡成绩。忘其忮求，晦兹矫敌。令闻令望，如金如锡。藏舟易失，传薪不停。未闻九转，俄怆百龄。功著口实，德范明经。安仁愿诔，子玉思铭。黑水西流，黄山东出。季武成寝，滕公见日。烟隧苍茫，风烟萧瑟。人世虽谢，德音可述。

李乔年

乔年，礼部侍郎景伯子，官左司郎中。


昔儿吉思


昔儿吉思，幼从太祖征回回、河西诸国，俱有战功。太宗时，从睿宗西征，师次京兆府，会亦来哈率诸部兵作乱，昔儿吉思挺身斫贼阵，下马搏战，贼众莫不披靡。俄失所乘马，步走至睿宗军中。贼退，睿宗嘉其勤劳，妻以侍女唆火台。世祖尤爱之，军旅田猎，未尝不在左右。初，昔儿吉思之妻为皇子乳母，于是皇太后待以家人之礼，得同饮白马湩。时朝廷旧典，白马湩非宗戚贵胄不得饮也。昔儿吉思子塔出，为宝儿赤、迭只斡耳朵千户。塔出子千家奴、撒里蛮。千家奴从征乃颜，力战而死，帝命籍乃颜人口、财物以赐之。撒里蛮年十六，从世祖讨阿里不哥，战于失门秃，有功，赐号拔都儿，赏赉尤厚，授光禄少卿，仍袭为迭只斡耳朵千户，改同佥宣徽院，进佥院事。以管军千户从征乃颜有功，赏金盏二、金五十两，复入为同知宣徽院事。成宗时，拜宣徽使，加大司徒，卒。子帖木迭儿袭为迭只斡耳朵千户，累迁宣徽院使，遥授左丞相。






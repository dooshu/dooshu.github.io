○西方变画赞

离一切相，修诸善法，夫如是，乃得菩萨心。心所感者为应，夫如是，乃膺多福。道无上者归极，感罔极者报亲，在心佛在相。唯心与相，唇齿相依，二事同源，百行宗孝。蒋氏兄弟，惟孝也哉！前殿中侍御史蒋炼，炼弟前右拾遗镇，镇弟前无锡尉镝，镝弟前千牛钅逢，钅逢弟前协律郎等，泣血三年，哀过乎？礼，愿西方上圣，永福先人。故尚书左丞赠太常卿汝南侯大祥敬画妙法莲华变一铺惟此经开佛知见。授声闻记，如来秘藏，菩萨上缘。始发乎炼也伯仲之心，见乎法如来大士之相，终成乎太常无馀之度。孝矣哉！太常盛德公才，师训天下，朝廷遂谦冲之德，後生兴禄士之叹。邦国殄瘁，元元安仰？华太常故吏也，侍御以华情之拳拳，见示经变，泣对灵相，祗感遗仁。侍御女弟润州长史京兆王宙妻，次前信州刺史高阳齐<曾羽>妻，季前拾遗东海徐妻，哀礼兼极，此道也古所难，况衰俗乎？敬为赞曰：

大孝尊亲，其次用劳，其次用力。蒋氏之子，三者备极，诚哉孝德！匮竭精素，哀空上慈，用缋灵相。光仪既备，景福随之，并无衡量。








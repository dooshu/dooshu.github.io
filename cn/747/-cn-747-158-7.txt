○存神炼气铭

夫身为神气之窟宅，神气若存，身康力健；神气若散，身乃死焉。若欲存身，先安神气。即气为神母，神为气子。神气若俱，长生不死。若欲安神，须炼元气。气在身内，神安气海。气海充盈，心神安定。定若不散，身心凝静。静至定俱，身存年永。常住道源，自然成圣。气通神境，神通慧命。命住身存，合於真性，日月齐龄。道成究竟，依铭炼气。欲学此术，先须绝粒。安心气海，存神丹田，摄心静虑，气海若具，自然饱矣。专心修者，百日小成，三年大成。初入五时，後通七候，神灵变化，出没自在。峭壁千里，去住无碍。气若不散，气海充盈。神静丹田，身心永固。自然回颜驻色，变体成仙。隐显自由，通灵百变。名曰度世，号曰真人。天地齐年，日月同寿。此法不服气，不咽津，不辛苦，要吃但吃，须休即休，自在自由，无阻无碍。五时七候，入胎定观。夫学道之人，入有五时，第一时心动多静少，思缘万境，取舍无常，忌虑度量，犹如野马，常人心也。第二时心静少动多，摄动入静心多散逸，难可制伏，摄之勤策，追道之始。第三时心动静相半，心静似摄心常静散相半，用心勤策，渐见调熟。


○送受降城使序

清河张生，少以善言语应对闻，长又好六符神略。尝从奇丈夫游至北边，历塞，经受降城，以宗人蒙幸於上将军。受降城扼塞，得与方镇列。方镇诸侯，时节更置其使通殷勤，生以善言语故，遂得居使者位。今年夏，生使於夏，得其欢而还。夫以节度尚书公专声重义，为天下望者重目。故以四方使其来者难如此。不必言受降城上将军之善应对不辱，於此而见其不辱也。不必言尚书公专声重义，於此而见其专重也。六月壬子，尚书公饯使者於阳平楼，命幕府宾佐相与追诗以为赠。不以亚之为不知言者，皆愿以亚之言为首。


○对受田兼种五菜判

〈丁受田兼种五菜，吏税之，丁云：在外田稼不善。诣郡科吏，吏固执合税，久莫能决。廉察使按郡守，令不行。〉

五土异宜，三农是务，井田肇启，税亩斯均，非无沃脊之差，为封疆之异。顾惟田，职在主农，徵收虽合以时，役使宜遵常典，安得不供所职，有紊彝章，将夺三时之功，用此八家之力？俾务农之士，东作愆期；使击壤之夫，西成何望？必公田不善，即过在夫人，私稼靡登，罪招於吏。眷言丁诉，理或有凭；审听吏词，义将未可。今者百城滞讼，八使举绳，旷官之责自贻，不法之名斯在。

郭谦光

谦光，景龙时人。


○宋州送姚旷之江东刘冉之河北序

春叶尉吴兴姚旷至自洛阳，中山刘冉至自长安，俱以文博我，相与交欢於睢涣之。始则开青天豁其雾，亦既窥武库见其矛戟。凡旬有五日，而姚适吴，刘济河，余归梁，各有四方之事，将为千里之别。夏四月，抗手於卢门，议别故也。夫别与会，悲乐存乎其中，故贤智所不能遣。然达者游世，随变所适，静而与阴同德，动而与阳同波，异乎金尼之有系、匏瓜之莫食。子其行矣，别何为者？北斗在已，南风始来，台草长，京口水阔。何以送远？唯当赋伐木以为仁人之赠。


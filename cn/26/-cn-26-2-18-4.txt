王章


王章，魏州南乐人也。为州孔目官，张令昭逐节度使刘延皓，章事令昭。令昭败，章妇翁白文珂与副招讨李周善，乃以章托周。周匿章褚中，以橐驼负之洛阳，藏周第。唐灭，章乃出，为河阳粮料使。汉高祖典禁兵，补章孔目官，从之太原。高祖即位，拜三司使、检校太尉。高祖崩，隐帝即位，加太尉、同中书门下平章事。是时，汉方新造，承契丹之后，京师空乏，而关西三叛作，周太祖用兵西方，章供馈军旅，未尝乏绝。然征利剥下，民甚苦之。往时民租一石输二升为“雀鼠耗”，章乃增一石输二斗为“省耗”；缗钱出入，皆以八十为陌，章减其出者陌三；州县民诉田者，必全州县覆之，以括其隐田。天下由此重困。然尤不喜文士，尝语人曰：“此辈与一把算子，未知颠倒，何益于国邪！”百官俸廪，皆取供军之余不堪者，命有司高估其价，估定又增，谓之“抬估”，章犹意不能满，往往复增之。民有犯盐、矾、酒曲者，无多少皆抵死，吏缘为奸，民莫堪命。已而与史弘肇等同日见杀。






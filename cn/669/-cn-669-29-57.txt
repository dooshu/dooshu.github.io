57　紹興隆興主和者皆小人　開禧主戰者皆小人


紹興、隆興主和者皆小人，開禧主戰者皆小人。

【閻按】時辛棄疾亦主戰。余謂此即西涯樂府云：「議和生，議戰死；生國讐，死國恥。兩太師，竟誰是？」潘辰評：「都無一是者也。」

【全云】趙忠簡是且戰且和，未肯降心者也，與史文惠不同。文惠以力不足爲言，是其審量而行，又與湯思退不同。

【又云】世多咎辛稼軒和開禧之議，然開禧未嘗能用稼軒也，水心則辭詔矣。

【何云】趙忠簡亦主和議，史直翁持論老成，不容以小大概之。

【元圻案】宋史趙鼎傳：「鼎再相，或議其無所設施，鼎聞之曰：『今日之事如人患羸，當静以養之。若復加攻砭，必傷元氣矣。』金人遣使議和，朝論以爲不可信，上怒。鼎曰：『陛下於金人有不共戴天之讐，今屈己請和，不憚爲之者，以梓宫及母后耳。群臣憤懣之辭，出於愛君，不可以爲罪。』」〇史浩傳：「張浚將圖恢復，上以問浩，浩奏：『先爲備禦，是謂良規。儻聽淺謀之士，興不教之師，寇去則論賞以邀功，寇至則斂兵而遁跡，謂之恢復得乎？』」〇宋葉紹翁四朝聞見録丙集：「孝宗奮志於恢復，史公浩以爲：『不先自治，安可圖遠？』與張公浚詰難於天子，凡五日。浚乃見上曰：『史浩之意已不可奪，惟陛下英斷。』於是不由三省、樞密院而命將出師。浩力請罷歸。」〇趙鼎，字元鎮，解州聞喜人。相高宗。謚忠簡。史浩，字直翁，明州鄞縣人。相高宗、孝宗。謚文惠。嘉定十四年，追封越王，改謚忠定。〇隆興主和者，又有李椿、陳敏、韓元吉、唐文若、陳俊卿。事詳齊東野語第二卷。〇朱子垂拱奏摺曰：「今日論國計者，大抵有三，曰戰、守、和。戰誠進取之勢，而亦有輕舉之失；守固自治之術，而亦有持久之難；至於和之策則下矣。今日所當爲者，非戰無以復讐，非守無以制勝。」則南渡後圖維之要，盡於此矣。〇開禧主戰者，韓侂胄、蘇師旦、鄧友龍、皇甫斌等。






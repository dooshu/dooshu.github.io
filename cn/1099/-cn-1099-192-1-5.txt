○靳濫恩以重名器疏 【 奏帶人員陞級】

該兵部題為捷音事、節奉欽依是、回達犯邊、各官奉命征討、遠涉道途、風聲所及、將士用命、致有克捷、勞績可嘉、張忠廕弟姪一人、做正千戶、金獻民杭雄、各一子百戶、俱錦衣衞世襲各官奏帶隨事人員、該陞賞的、便查例來看、兵部題奉欽依、各官奏帶參隨人員、各准陞一級、其餘官軍與重賞、你部裏還開姓名來看、臣惟有功不賞、有罪不罰、雖堯舜不能以化天下、而不僣不濫、又古人之所以封建厥福、而致中興之道者甘肅之役、回虜掃國而來也、各官奉命出師、鞠躬盡瘁、指揮之下、使賊什幟衄軀而去、　陛下嘉其勞勣、恩廕有差、報功之典、良亦不薄、其若參隨人等、均陞一級、人得沾恩、畧無等級、得毋傷於濫乎、查得尚書金獻民、總兵杭雄、俱照欽依額數、各二十員名、太監張忠、則九十三員名、總計三臣參隨、則百有三十三員名矣、　陛下誠以此輩均効勞役、亦當甄別重輕、以寓激勸、而况其間贊畫豈無奇拙。任事豈無繁簡。行役豈無安危、槩而錄之、布滿奏牘則三臣之下、從役官軍、無慮千百、莫不曰如某者如某者、名雖奏帶、所事者恃晨昏類櫛之功耳、俱巳錄用、視吾輩觸風寒、負戈弩、以臨不測者、勞减十倍、吾僅蒙賞、何厚薄不均如此、彼處邊軍、無慮數萬、又莫不曰如某者如某者、名雖奏帶、環營而列無虞也、俱巳錄用、吾輩突鋒銛、排患難以忘軀命、雖僅獲功、顧奪占之勢。迫脅所臨查勘之檄。往返經歲。陞賞恩賚。茫如捕風。一字聲牙。前功盡棄。何難易不均如此。切惟　朝廷之所以奔走群動者、名與利而巳故曰名近虛而於教為重利近實而於德為輕。又曰行罰自近行賞自遠。今　陛下輕名而賤利。急近而緩遠。權度之間。倒施其法。冠裳濫及輿臺。名器賤同瓦礫。臣恐既得者不肯以倖致自名。而未得者又皆以隳功為恨。此風著聞。人懷懦志。脫或外難復作。誰肯樂於用命哉。此臣等所以懼也。


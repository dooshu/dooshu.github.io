○请杜将健官影占奏（太和五年十月中书门下）

应属诸使外内百司度支户部盐铁在城、及诸监院畿内并诸州监牧公主邑司等将健官典所繇等，准承前例，皆令先具挟名敕牒州府，免本身色役。自艰难已後，事或因循，多无挟名自补置，恣行影占，侵害平人。自元和二年、长庆元年、宝历元年、太和三年前後赦令约勒，皆令条疏及勒具挟名闻奏，所司竟未遵行，奸弊日深，须有厘革。况圣王在上，百度惟新，内外有司，悉以奉法。改更置制，今也其时。臣等若又依违，苍生何由苏息？望合令本军本使本司勘会，据元敕元管数额，合食衣粮资课粮料人，具挟名补置年月乡里，分析闻奏，此外不得更有影占。自此之後，有逃死补替，仍每年终具替人挟名阙闻奏，其挟名限敕下三个月内闻奏毕。左右神策六军威远营除请依，馀一切委本军条疏理讫，具数闻奏。其馀诸司诸使，并令御史台勾当，依限申奏，仍切加访察，勿许因循。


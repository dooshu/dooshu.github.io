○上门下裴相公启

某启：向者淮右逋诛，即戎岁久。天子斋戒，以命元臣。登坛之日，上略前定。从九天而下，纵以神兵。分六符之光，扫其长彗。授钺於西颢之半，策勋於北陆之初。功成偃节，复执大柄。君臣相遇，播於乐章；山河启封，载在盟府。上方注意，人益具瞻。因鱼水之叶符，极夔、龙之事业。时属四始，恩覃万方。致君及物，其德两大。古先俊贤所未备者，我从容而保之。殆非人事，抑有幽赞。

夫异同之论，我以独见剖之；文武之道，我以全材统之；崇高之位，我以大功居之；造物之权，我以虚心运之。然持盈之术，古所难也。实在阴施拯物，厚其德基，以左右功庸，而百禄是荷。人所欣戴，久而愈宜。昔袁太尉不忍锢人，而楚狱衰息。一言之庆，而子孙丕承。以今日将明之材，行前修博施之义。笔端肤寸，泽及九垠。犹夫疾耕，必有滞穗。某顷堕危厄，常受厚恩，谊盟於心，要之自效。常惧废死荒服，永孤愿言。敢因贺笺，一寄丹恳。顾非奇理，不足以萦於冲襟。然利於行者固在乎常谈，而卓诡孤特之言未必利於行也。伏惟以愚言与贤者参之。谨启。








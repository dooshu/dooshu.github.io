○上河南卢给事状

不审近日尊体何如？考履纳祥，为善降福，伏料寝味，常保康宁。给事显自琐闱，出临鼎邑，登兹周甸，训此殷顽。锋芒不钝，而启宜自分；桴鼓稀鸣，而囊辄露。方今惟新庶政，允伫嘉谋，载考前人，聿求往躅。袁司徒入膺论道，杜镇南出授专征，并资尹正之能，适致超升之拜。伏惟特为休运，善保起居，下情所望。某顽鲁无堪，退缩有素，赋成谁荐？食绝唯歌。上累门墙，颇淹星律，属人生之坎坷，逢世路之推迁，浮泛常多，违离盖数。临风仰德，伏纸含诚，缅洛方清，瞻嵩比峻。敢同上客，曾疑乐广之弓；惟羡小民，惭倚庾云之碣。下情无任瞻恋感激之至。


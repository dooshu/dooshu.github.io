○鹽法議八 【 此一條論禁私塩之法】

唐至中葉、諸鹽塲多為藩鎮所據、劉宴料理鹽法、祗用兩淮一運司之地。其初至也、鹽利歲纔四十萬緡、其後乃至六百餘萬緡、宮闈服御、軍國饋餉、百官祿俸、皆仰給焉、說者謂三代之取民也、貢賦而巳、山海之利、乃天地所生以利民、有四海之大者、租賦遍天下、欲資國用、利亦多端、胡區區于一鹽立法以專之、盡利以取之、如宴之為、自非剝削灶戶、折閱商賈何以得鹽利如此之多、豈天地生物養民之意哉、吁、此文學言耳、漢文學願罷鹽鐵官、無與民爭利、我朝邊儲專倚塩策乃是弘羊之餘利也桑弘羊難以為此國家大業。所以置四夷。安邊足用之本。佐百姓之急。奉軍旅之費。不可廢也。夫世儒輒斥弘羊。似此數言。千古不易。葢天地之利。田疇山澤。各居其半。元勰謂聖人歛山澤之貨。正所以寬田疇之賦若盡弛鹽禁以予民。必倍加民賊而後可。後世民賦之徵。已倍于古。若復不以鹽法佐之。民無類矣。且夫弛鹽禁。果為民利乎。立法流布。尚慮爭馳。若無經制。豪奪競起。賊民擅煑海之利。閭井無息肩之期。故與其捐之以養禍亂。孰若取之以寬民力。然古今以來。惟宴取鹽利。能若彼之多者。豈真掊克商灶。如世儒所云哉。夫商灶利害與國家共之者也商灶不足。國孰與足。欲利國而先害及于商灶。拙亦甚矣。此後世淺計所不為。而謂宴為之乎。夫宴善操利權者也。要不過嚴為厲禁。使私販屏絕。故商灶之鹽。無不盡疏。歲課之入。無不盡利。真所謂國家大業也。如今日兩淮鹽法。纔行五分之一。而私販實奪其五分之四。倘能盡取以佐國計。其所得豈獨少于宴哉。故今雖設法為三商疏壅。而私禁不嚴。壅終不可疏。而鹺政終難與理耳。然則何以嚴之。統其要領惟有二端。一則申明鹽法以信考成。一則申飭嚴禁以重專責而巳。今之談鹺政者。孰不云禁私販。為首務。顧人皆知私販之害官鹽。官鹽所以不行。而不知行官鹽者之縱私販所以愈熾耳。凡今天下號稱良有司者。皆以盜為害民。故窮法捕緝。則有盜不入境者矣。又皆以私鹽為利民。故廢法弛禁。有私鹽不入其境者誰乎。彼非盡沽是愛民之名也。國計遠而民情近。圖其近者。則忘其遠者。此皆為行鹽地方有司官言也故不暇為軍民捍衛計長久。而但以商民貧富分彼此。曰。吾不為商。但為民耳。於是官望愈清。則束商愈急。或不令官鹽入境。或不消官引一張。或故意減值。或輒加箠楚。或參疏將出。而託申鹽無撥到。或追繳目引。而不顧窮商貲本。或議包課數十金。而虧正課千百。或捕緝大夥有証。而以詐騙反坐。或開廠以停私鹽。或虗比以了故事。雖近立鹽法考成。何曾妨其陞滿。而鹽法道臣。見其官望之卓然。且迎而相許。安能出一語詰問耶。大抵鹽法二字。從來未講。一行作吏。率皆惘然。即其視廵鹽御史。若駢拇耳。而廵鹽之蒞之也。亦多行直指激揚事。查盤訪拏。鮮究鹽蠹。復　命舉劾。不據銷引。所從來非一日矣。欲救此弊。所賴廵鹽按臣。一蒞任時。即將鹽法始終申明。昭揭。遍示按屬行鹽地方。謂　祖宗監于前代。設立鹽法。非為商賈益富計也。從來立國。足食足兵兵出力以衛民。民饋食以養兵。今日民力竭矣。國初猶有屯田可贍邊旅。自屯田湮沒。全賴鹽課。與民賦共。歲入四百萬。盡以餉邊。猶不免脫巾之患。當此時而欲弛鹽禁。是重厲民也故鹽法與民賦平分國課則銷鹽引與徵民賦兼重考成今民賦之考成舉矣。而鹽法考成。尚未盡行。自是申明以後。各按屬府州縣有司官務要一體商民、毋分秦越、凡巳前阻商虧課堅執成心。自今更始、毋蹈前轍、查得條例一款、久經准行事例。各省府州縣掌印官、派賣引鹽、如一萬引繳到不及六千六百六十引。一千引。不及六百六十引。三百引。不及二百引。徑自提問。一萬引。繳到不及三千三百三十引。一千不及三百三十引、三百引。不及一百引。參問降調。一引不繳。即係縱容私販。阻滯官塩。坐以罷軟罷黜。如果引目盡銷。以賢能論。廵塩御史、查該旌擢參問者、具奏施行、又一欵、各省地方郡縣遼邈獨以塩法道一人兼督。勢難必行。查得各府皆有守廵各道。分駐一方。就令將部內州縣各從近地方、管各府州縣、設立循環文簿。每季開商人運到塩引若干。如商人不到。有何緣由。明開以便查議每季終。將原薄并截角文引。齎送各該道。騐其引目。分別功罪。其完及幾分。遵照先題事理。上半年於六月終。下半年于十二月終。聽廵塩御史將原簿查取、參酌具題勸懲、若守廵坐視遷延、漫無甄別者、一體參究等因、各塩法守廵、及該坐道、如遇各商投到水程、騐明之日、即照口岸文冊、速發各府各州縣掌印官、即具由徑報廵塩御史、稱于某年月日蒙某道府派發商塩若干巳到、遵照督賣、如此逓報。則商人無所宛轉。而盜賣之弊自絕日後繳引不及數各府州縣亦難以商人未到為詞矣如該地方有勢家僕隸頤指惡黨、塩到則恐嚇商人、不令發賣、希圖日久賤收自賣、敢有如此、明係阻撓各官即時懲究照依時價、督令地方承買、尤見本官不撓權貴力量、廵塩御史宜行亟錄俟半年後該道將賣過引塩、查覈完欠分數、春秋二季呈報塩院以憑參酌舉劾、該道與有相成之義未可謂條例中一體參究為虗文也其餘各運司照此通行、如此、則塩法大明于天下人人知與民賦同科塩政考于本部人人知與逋賦同罰又何患私塩不緝而官引不銷也耶。夫治法生于治人地方各官。人人知重塩法。則捕緝私塩。自有百方。譬如捕盜。豈有成法。似乎申飭塩禁。亦可以無事矣。今欲申嚴私禁、事雖詳備、乃要旨所在、亦惟謹防其源、而重其責于塩法道臣而已、葢私鹽亦多端矣。顧要之不越三種。其自兩淮出者。有夾帶之私塩。有興販之私塩。其蔓延于兩淮行塩地方者。則有浙福川廣之私塩。是諸私塩。來非天降。必各有出產從來之處所謂作姦之源也。治其源則易為力。截其流。則難為功。如夾帶之私塩。既已出塲矣。則掣摯一關固其甚要者。邇來大塩既絕。雖無一引帶五六千斤。如曩日姦商所為。然據去歲塩法道書冊中。尚有商人員耀三百一十六引。每引多八十三斤。又三百一十二引。每引多七十五斤。共多塩四萬九千九百二十八斤。類筭可作正塩八十七引有奇即一引以例千萬引。即一商以例千萬商。積弊相沿。固難頓改。委掣之官。向多鑽營。本其來意。祗圖膏潤。事權到手。輕重任情。今欲痛革此弊。須簡委添註甲科官。專駐解捆廳及河北所。矢公掣摯。庶釐夙蠹。且令萬商歲省賄掣數萬金。安心遵憲。毋致犯科。誠今日所亟為振刷者但與其摘發于既掣之後。曷若預防杜于未掣之先葢商人執引下場支塩。必騐以場官。此為舊例。近各支塩。絕不將引目投塲司。徑與廠夫指引任意築買大包。場官全不與知。即分司官亦不與聞則官可無設矣。此後各商支塩、先將引目赴場官處投騐、場官遵例、置立循環文簿、填寫到場日期查明引數登填至出場日、亦赴場官登簿、印打新戳、查明無弊、呈報分司庶前途橋壩、方作官鹽、如有不然、至掣所查出弊塩、則商人以夾帶坐罪廠夫以窩囤抵法、灶戶以私賣懲姦、場官以扶同擬罰、而該分司官、亦逐次紀過、重則參論、如此則正本清源、為力較易此所謂防夾帶之源者也、如興販之私塩在兩淮稽察防禦之法未嘗不周且密矣、淮北則有草灣磨港赤岸清河等八關、淮南則有三江大河周橋?儀等諸營、并白塔宜陵海堰狼山等處廵司、而府州縣衛所又各設有捕塩員役、宜乎私塩絕跡矣然亡命之夫、千百為群、湖海之雄、五合六聚、殺傷官捕、而未有巳也、總由淮南江河四達、淮北平原千里土輿遼曠。水陸浩渙向來法制懈弛。禦遏無策。以故廵兵虗設。反為私塩護送資也。宜參酌各場灶勇、與水陸營兵、各衛軍快名數、于凡要害地方。連營分布。互相犄角。每營以三十人為率。擇一哨長統之。編次甲乙。如乙營獲功則甲營治罪癸營獲功則九營皆罪每營僅隔二三里務使聲援相及。營卒更番。半遊奕而半居守。則聲勢壯而紀律嚴。誰復肯以錙銖蹈重罪者。葢嘗計之。兩邑相距。大都百餘里。而水陸要津。不過五六處。悉兵勇充邏卒。毋慮人不足也。有功必賞。有罪必懲毋慮氣不奮也。雖然。此亦截流法耳若窮源治之。凡私販之塩皆自場出。彼其買場塩也。朝貿而夕即可售售必倍。則不難增價以餌灶。及其賣塩也。朝售而夕復可貿。貿必倍則不難減價以速化。增價餌灶。則姦灶不樂售商而樂售于私。以故火塩之價日騰而商困。減價速化。則民間不樂食官塩。而樂食私塩。以故水商之利日薄。而商益困。此私賣之多。為害不小。况復有窩囤之家。預儲以待。而接濟以往。安得不縱橫水陸。私塩遍地也。然私賣必由私煎、待其煎而後禁其賣抑末矣。查淮志所載。都御史藍章奏設團煎之法。每一場分幾團。一團分幾戶。輪流煎辦以納丁塩。此外多煎之數。名曰勤灶。許賣商人凑補掣摯。但不在本場煎辦者即是私塩。就便拿問。奈何近年以來。豪灶有私立十數灶者。七八灶者。私煎私販。各無忌憚合無今後但有不在團分煎辦。私立灶者。就便拿問。從重照例問遣。如此行之。私塩有不屏跡者否矣。此所謂防興販之源者也。此兩者皆就出產處嚴杜其源、若浙福川廣之私塩。皆如此塞源固善。但巳蔓延于兩淮行塩地方、則又當自從來之處、論塞源之法、如江西廣塩由峽江而下。流入新喻新淦清江豐城。併侵入上高高安等處此峽江為之弊源也福塩以五福杉關南城瀘溪等為弊源而侵占建昌一府併侵入崇仁東鄉等縣浙塩以安仁德興浮梁為弊源而流入鄱陽餘千萬年等縣。至于粮船座船及貨船滷水蝦醬等船。夾帶私塩。則又由湖口。而達吳城。柘林謝埠撫城等處。此源不杜。塩何以行。湖廣私塩。比江西較少。惟川塩自夷陵以下。乃楚蜀咽喉。原設有牛口南邏南津三關。特置廵司把總。兵快哨船廵緝、又置橫江鐵索。以遏其舟。所謂扼其阬而塞其源者。法亦密矣。若句容高溧陽溧水諸縣食塩。過石拍湖出烏龍橋。越販太安寧池等府。以致四府原額日減。靈虹姦商告買老引塩。卸賣鳳陽十八州縣而鳳陽一府正塩俱壅。官課難銷。職此之由。各省直行塩正官。宜于各私鹽從入處所。嚴督廵役。著實緝捕。此所謂防各省直私販之源者也。誠能如此截流防源。私塩庶乎可禁矣。


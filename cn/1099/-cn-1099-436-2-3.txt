○論遼東稅監高淮揭 【 遼東稅監】

竊惟遼東為　神京左臂、三面瀕夷一面阻海、最要害、亦最孤懸、故遼東危則山海危、山海危則畿輔危、且種惟一黍、歲止一熟、而雨暘不若、處處皆荒、倭虜並防、時時不撤亦有先見識者謂天下有難。必自遼始。非過計也。及今加意拊循、猶恐變生不測、而頃間道路傳言、皆云稅使高淮在彼行事甚不安靜、臣等不暇詳言、止據近日一二事、謂春間當雪深丈餘人烟幾斷之時、帶領家丁數百人自前屯起遼陽鎮江金復海葢一帶大小城堡、無不迂回徧歷、但有百金上下之家。盡行搜括。得銀不下十數萬、閭閻一空、又聞其收集虜中降人招致四方亡命演習兵馬、擺列行陣、山嶽震驚、軍民股慄、聲言進見　萬壽、面討鎮守、夫各處鎮守。論鎮守一?卓有大臣之風自正德年間。騁威虐民。幾危社稷。賴　世宗皇帝自外藩入踐大位。親見地方荼毒。毅然革除。天下始得安枕而臥。即今承平七八十年。皆　世宗皇帝神謨睿斷之所貽也。載在令甲。垂戒萬世。淮何人而敢奸之。臣等知　皇上動法　世宗。必不輕許而淮欲陰奪兵柄何所不為萬一稍有得志。必致滿朝爭執。上煩　聖慮處分、又作一番擾亂矣、臣等叨居密勿、有聞即當入告、安有如許大事、可以默默不言、即淮之力能加刃於臣腹、所不避也、夫堅氷之勢、戒於履霜、豶豕之牙。禁於未發、與其汗之渙而復反、曷若孽之萌而潛消、非獨計安孤鎮、亦以保全高淮也伏望　皇上深惟遠慮、默定淵衷、亟遣代歸勿令肆虐、則警一淮而諸道之使皆警、安一遼而天下之民舉安所補非小小矣、


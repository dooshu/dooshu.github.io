孙应时　端午侍母氏饮有怀二兄偶阅苏日高安唱和慨然用韵

簿书束缚人，挥汗日亭午。

平生世念薄，问子何自苦。

佳辰相寻过，乐事稀可数。

拨置为亲寿，菖花糁盘黍。

欢言记时节，风俗自荆楚。

独嗟我常棣，不得同笑语。

杨梅应正熟，筴笋堪自煮。

对床负归约，枕流惭乃祖。

会当誓丘墓，畏出如畏虎。

莫作两苏公，空言终龃龉。

孙应时


林宪　台州兜率寺淳熙三年孟春作

一榻江色近，夜气欲空蒙。

柔橹晚潮上，寒灯深树中。

四山杳烟雾，月华忽陵空。

我亦众念息，帘影空玲珑。

林宪

林宪　台州兜率寺淳熙三年孟春作

春江泼天明，萧寺踞山坞。

荒阶下鸟雀，古木飒风雨。

答行古苔花，徙倚望江渚。

日暮山更寒，檐头铃自语。

林宪

林宪　台州兜率寺淳熙三年孟春作

寺门阚南江，江势浩相向。

风云互吞吐，山色豁林{左木百养}。

潮头卷飞烟，白雨挟春涨。

中夜鹅鹜喧，谁家海船上。

林宪

林宪　台州兜率寺淳熙三年孟春作

月色半古寺，虫声杂疏钟。

江城缭山色，星斗摇空蒙。

徐行不自觉，徙倚树影中。

忽然变烟雨，江上东南风。

林宪

林宪　台州兜率寺淳熙三年孟春作

老树半藤萝，野色入窗户。

空明浮屋梁，萧爽发幽趣。

晚凉进微风，平江泻烟露。

露久山月来，蝉声发高树。

林宪


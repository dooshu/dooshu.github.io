○对移乡判

〈丁适他邑，伍谓其叛，追之。遽出旌节以徇，伍诉诸邑，吏将纳之圜土。曰来有授也。〉

典礼是兴，训导为本。俗以迁善，从乎乐郊。生而在勤，克有宁宇，今丁之适，无乃是诸？邻伍以追，其昧授於旌节；邑吏之罚，胡不恤於宜岸？絷兹行者，类厥罢人，虽徇等门关，会不忍於为厉；内於圜土，且未见於亏则。终是迷而妄作，辄利动以生悔，瑜瑕既不相掩，齐楚岂能均得。诲人不倦，其若是乎！遂使信不可知，义无所立，薄刑犹可误作，往诉何太词游。爰叩两端，且知三失。况率土无外，曷谓他邦，当官以行，何非已任？免戾实由勤职，结罪终无正条。宁其刑淫，是亦为政。


吉州九日登天华山

螺川夜雨朝日晴，早霞正照千山明。
郭西走马即丹嶂，岩前把盏看孤城。
浩荡风尘成老叟，怕见青枫映疏柳。
孟嘉从事昔淹留，落帽曾经此地否（孟嘉尝官此州。）。
宾僚云物好无敌，缓舞清歌陵绝壁。
东篱有菊未开花，野寺何人远吹笛。
西江三度送重阳，此度车轮转客肠。
家园官舍皆离别，且尽今朝住醉乡。



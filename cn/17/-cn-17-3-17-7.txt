雪


《洪范论》曰：《春秋》之大雨雪，犹庶征之恒雨也，然尤甚焉。夫雨，阴也，雪又阴也。大雪者，阴之蓄积盛甚也。一曰与大水同，冬故为雪耳。

世祖始光二年十月，大雪数尺。

真君八年五月，北镇寒雪，人畜冻死。是时为政严急。

高祖太和四年九月甲子朔，京师大风，雨雪三尺。

世宗正始元年五月壬戌，武川镇大雨雪。

四年二月乙卯，司、相二州暴风，大雨雪。

九月壬申，大雪。

肃宗正光二年四月，柔玄镇大雪。






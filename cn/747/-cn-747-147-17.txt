○封禅议

将封先祭，义在告神，且备款谒之仪，方展庆成之礼。固当为坛下址，预申斋洁，赞飨已毕，然後登封。既表重慎之深，兼示行事有渐。今请察於山下，封於山上，四出开道，坛场通仪，南面入升，於事为允。今请山上圜坛广五尺，高九尺，用五色土为之。四面各设一陛，御位在坛前，升自南陛，而就行事。旧藏玉牒，止用石函，亦用书盛箧笥。所以或呼为石箧。然其形大质重，转徙非易。岱宗傥无此石，皆应取自他山。所以不为混成，累辑而作，大要在於周固，藉其缜密。而近代仪注，更名石感。感非稽古之文，本无义训可寻。赢缩之间。贵在折中，不烦纷议，更增疑惑。今请方石三枚，以为再累。其十枚石检，刻方石四边而立之，缠以金绳，用备检约。凡言封者，皆是积土之名，利建分封，亦以班社立号，谓之封惮，厥义可知。今若置牒坛上，止因累石，不加缮筑，即以为封，匪唯严秘之道，有如简率，亦乃名实不副，理恐乖爽。今请於圜坛之上，安置方石，封印既讫，加五色土，筑以为封，高一丈二尺，而广二丈。金玉重宝，质性坚贞，宗祀严，皆充器币。岂嫌华靡？实贵精确。况乎三神壮观，万代鸿名。礼极殷崇，事资藻缛，玉牒玉检，式韫灵琦，传之无穷，永存不朽。至於广袤之数，足以载文辞；缄束之方，务在申胶固。今宜立制，随时损益。丰功厚德，既以跨蹑前踪；盛典宏规，无劳一遵曩式。今请玉牒长一尺八寸，广厚各五寸，玉检厚二寸，其印齿疏密，随印大小，距石之设，意取牢固，本资实用，岂云巧饰？今既积土厚封，更无差动，天长地久，宁假支持？斜设横安，请并弗置。勒石纪号，垂裕後昆。美盛德之形容，阐后王之休烈。其义远矣！其事尚焉！我皇声畅九垓，威横八极，灵不爱其宝，兆庶无得而稽。但当赞述希夷，以摅臣下之至，具祭坛之例，登封之所，肆觐万国，受记百神，固宜刻颂，显扬功业。至如小距环坛，石阙别树，事非经据，无益礼仪，烦而非要，请从减省。神灵玺宝而弗用，由来无所施行。其六玺虽以封书，莫不披於群下。受命之玺，登封则用，昭事上元，表兹介福，休徵纬兆，岂因常贯？又封检之玺，分寸不同，即事而言，请并更造。既顺肃虔之理，永垂创制之名。禅坛制度，请从新礼，行事仪式，亦并依之。自外委细不载於文者，职在所司，随事量定，议曰：

谨率愚管，具录如前，庸疑之言，不足观采。但封禅大礼，旧典不存。秦汉以来，颇有遗迹。阙而不备，难可甄详。昔在元封，倪宽专赞其决；逮乎光武，梁松独尸其事。绅杂议，不知所裁。至如流俗传闻，记注臆说，未尝从事，徒有空言，乖殊不一，曷足云也？且夫沿革不同，著之前诰，自君作古，闻诸往册。方今台铉佐时，远超风后，秩宗典职，追迈伯夷。究六经之妙旨，毕天下之能事。纳於圣德，禀自宸衷，果断而行，文质斯允。（《文苑英华》载别本同异：“诏旨集公卿及儒生学士议登封事，谨依访闻，具件如右。但封禅大礼，旧典不存，秦汉以来，颇有遗迹，阙而不备，鸡可甄详。昔在元封时，主博采群论，建武有司亦禀成规，至如记注近书，委巷浮说，不足凭据，无所取材。且夫沿革不同，著於往册。自君作古，实惟令范。圣朝丕业，方贻万载，臣下庸蔽，不敢专决，请垂鉴察，克断宸衷，谨录奏闻，伏听裁择。谨议。”）


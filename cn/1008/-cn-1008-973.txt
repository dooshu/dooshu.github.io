赵蕃　九日王越卿司法置酒要客始约登武安之塔为游人所先已过圆通晚更集

登高有约乃相违，故遣村船逆上溪。

寺与松篁元不隔，路经蓬萑却成迷。

数君放逸仍怀古，老我悲凉况哭妻。

郑重莫逃鸡黍社，又随新月共扶藜。

赵蕃

赵蕃　九日王越卿司法置酒要客始约登武安之塔为游人所先已过圆通晚更集

王家父子竹林期，谈笑初无世俗姿。

戏搦败毫成冻羽，醉回老力出枯枝。

解吟秀句寰区满，不拟常称老画师。

大令右军疑只尔，外人笑怪若能知。

赵蕃


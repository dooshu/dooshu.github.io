◇为诸妇祭庾新妇文

潜形幽榇，宁神旧宇。室虚风生，床尘帷举。自我不见，载离寒暑。虽则乖隔，哀亦时叙。启殡今夕，祖行明朝。雨绝华庭，埃灭大宵。俪执箕帚，偕奉夕朝。仿佛未行，顾瞻弗获。伏膺饮泪，感今怀昔。怀昔伊何？祁祁娣姒。感今伊何？冥冥吾子。形未废目，音犹在耳。（《艺文类聚》三十八。又《文选》颜延之《元皇后哀册文》注「怀昔」作「惟昔」。）


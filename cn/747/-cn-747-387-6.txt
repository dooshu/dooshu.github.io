○建丑月十五日虎邱山夜宴序

方今内有夔龙、皋伊，以佐百揆；外有方叔、召虎，以守四海。江海之人，高枕无事。则琴壶以宴朋友，啸歌以展霞月，吾党之职也，吾是以有今兹虎邱之会。岩岩虎邱，奠吴西门，然如香楼金道，自下方而踊，锁丹霞白於莲宫之内。会之日，和气满谷，阳春逼人，岩烟扫除，肃若有待。余与夫不乱行於鸥鸟者，衔流霞之杯，而群嬉乎其中，笑向碧潭，与松石道旧。兕觥既发，宾主醉止，狂歌送酒，坐者皆和。吴趋数奏，去日没，梵天月白，万里如练，松荫依依，状若留客。於斯时也，抚山为我辈，视竹帛如草芥，颓然乐极，众虑皆遣，於是奋髯屡舞，而叹今夕何夕。同者八人，醉罢皆赋，以为此山故事。


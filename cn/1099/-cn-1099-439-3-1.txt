○宣府廵撫大中丞新城王公生祠記 【 撫宣功績】

新城欵欵以惠服遠夷疑其人長者不見鋒銳矣及考其行事則胆畧過人有武夫悍卒所不能及者德以行威威以彰惠信夫

莊皇帝朝、虜酋欵塞、迄今雲中上谷、寢燧醳兵、幾四十年、世皆知襄毅王公之畧、而不知襄毅之後、又有二王公、其一廣平王公、其一則今所生祠新城王公也、新城王公者、瑯琊之裔、閥閱甲於齊魯、大父濼川公在嘉靖間、以山西參議分守口北、其後且四十年、為萬曆己丑、而公以山西參政、分守口北、宣人大歡、乃其時鎮之將吏、久狃欵而嬉游、戎且生心、公至慨然曰、新城主欵而生平議論乃若此其意深遠矣夫欵者、緩也。本以緩虜。乘間而飭武備。乃遂狃而忘戒心乎。則下令增亭障。簡營伍。將之智勇者異其秩。卒之驍徤者異其稟。私馳騎而役卒者法。請託竿牘一切謝絕。行之無幾。一軍挍吏。凜然改觀。而會廣平公以中丞開府至、而與公相得驩也。凡所擘畫悉從决策、公益發舒自任、遴驍突為親兵、躬御臂韝懸金教射、差其良苦、以行賞罰、得蹶張之士二百。與都護挍射於郊騶發輒中者盡公部也又念上谷故砂磧地。民鮮葢藏。卒有緩急。粟價騰踴。士且脫巾而呼。當秋時先借帑金二萬。糴而息之。凡再三偫。得息金三萬兩。羡粟萬六千石。用以繕治兵甲。召補郵騎。塹西路而守之。延袤百里。以遏虜入。而先是襄毅王公之與虜欵。獨俺酋以孽孫故回面內向。而老把都永邵卜諸大部直宣府邊。故利鹵不欲欵。則屬俺酋要之。且啗以厚利。乃稍肯來。而歲恫喝要挾無巳。時典市者。懼禍起肘腋。率濡忍聽之以為常。萬曆辛卯閱視科臣、始議裁市撫、歲無過二十三餘萬、計畫已定、乃無敢與虜言、公毅然以身往、適屇市期、大虜飈集、恫喝如故、公露冕肘刃、坐市臺上、呼前諸酋面諭、今有旨切責疆吏。毋滋爾橫索。我來更定約束。酋如奉命而盟。我則為政。酋憤起、咄咄誶那顏安得是語穹廬千帳。投鞬與漢堞平。可使退乎。公厲聲曰、酋眾何可詫也、虜中事、我盡知之、今市隧之傍、有鏹如雪有幣如雲、聽我則皆爾故物、不則我且閉關絕爾、而以此募諸甌脫雜夷、與爾為難、爾亦安得宴然、何可詫眾也、酋聞色動、則呼眾環公而請王公固英人亦描寫得出公故示不測喜則分食啖之怒則叱咤坐而控弦懸鵠二百武外應聲命中酋驚服以為神、市去鎮二舍而遙、公晨坐堂皇。暮挾二健兒疾馳。平明又在市臺。虜嚄唶語曰、中國殆欲絕我。不則何用如此人典關。而日摩厲以湏為。不亟唯唯。漢物非我有矣。遂從公盟、計公在事十年、所省司農水衡金巳四十餘萬、而往者虜馬入市數蹄而與之直、公命駑直毋與駿均小酋那戶兒堅不聽命、露刃以爭、公斥之關外、三日不內。卒蒲伏受令、遂為成規、省亦不訾、公又决策收史車二夷、二夷者虜之別種、故濼川公時所議撫也。世葆龍門塞下。力能角虜為我間。虜畏惡之、欵成徙入內地、稍為邊吏所侵。而史氏故與虜小酋安兔為婚、兔乘其恚、誘之、遂挾車夷歸、虜相引而鈔寇邊、公與廣平公議、傳聞史酋有謀畧夜常坐地俯畫陣圖仰覩天象史酋老于兵、諸子皆驍勇敢鬪、今為安兔用。邊無寧日矣。不制安兔無以示威勇。不收史酋。莫能制安兔。乃因順義王之西獵議革其賞、而令縛獻史酋以謝過俘至、廷議欲懸藁街、公計酋老矣。殺之無益。其壯子勁兵。悉在塞北。今日殺酋。明日虜騎必厚集塞下。且以史酋為解。折而入於虜。此失策為虜笑。乃急白廣平公、馳書政府、請　中旨、從末減、酋諸壯子乃大感。爭拔帳來歸。虜始惋悔。而安兔數寇邊。亦數敗。諸降夷又時時鈔掠之。窘甚無所出。乃因虜王為請。願欵塞如故。時公巳代廣平廵撫、乃詰諭虜、使令安兔悉歸所留史酋部落。能操而後能縱並送車夷。乃許奏復市。撫至今。屬夷馴服。邊藉為用。制欵機權。實在於此。公既開府、益務風厲撫循、壁壘一新、耕耘蔽野、所獎拔戲下、往往自偏挍累代至上將軍、其有巽懦貪墨輒以惠文從事、無所假貸、而日以恩信畜虜、虜時從城下問大太師何在。能御湩酪黃羊乎。相傳報以為歡。帶敘得体而鎮人又津津頌公拒礦榷事。以為布德宣鎮。不在控虜下云、宣故有牧馬塲、欵後無警、營卒稍墾其旁、課入當芻秣、諸將挍亦各闢並塞閑田以給私費、謂之養廉、榷璫惑奸人言皆欲籍入少府、而畿甸稅額共八萬金宣大居二焉、璫先趨大同、大同人曰、吾視宣府乃趨宣府盛氣謂公云何、公正色曰、宣瘠鎮也。而鎮城為諸路幟。聞貴人將重鎮於化居市。肆且罷。罷而四方粟芻皆不至。環甲鳴鏑之徒。無所得食。將蜂起與貴人為難。且柰何。它若張家口坌道諸處。稍有貿易。征亦不堪重也。貴人如調劑焉。毋魚肉吾軍民。吾則戒軍民毋敢撓貴人令若牧馬塲。則有　高皇帝制書在。非守吏所敢循也。軍中自大將以下。皆食其故俸。諸椎牛犒士。一切供億。盡出養廉地中。而榷以為稅令此曹枵腹而持兵乎。且　上睿聖不測。貴人即工為逢。有如以飽橐受疑。又且柰何。璫無以難、竟聽公指揮、歲以四千餘額解矣、璫之采礦、則先鎔精鏐雜砂中、謬言其穴、砂一升可得銀如干、以令有司、必中程乃巳、少忤、輒羅織被逮、公約部司、及大將、皆遣一使偕往、各以砂至、面鎔而驗之、亦不得逞而去以故礦榷之使、貙攫虎搏、幾徧天下、而宣鎮獨不甚苦。以有公也。公由分守建節居鎮十有三年、會播州初平、以威望廷推擢川貴督府去、葢自欵後任上谷事。無如公最久。先後所當。亦無如公最難難者則將吏之以欵狃也大虜之以欵挾也持文墨議論者之欲以節縮見功也重以屬夷外叛。敕使內紛。殆哉乎。衡石桴鼓之間。智不及謀。勇不及斷。倐忽失著。機局遂更而公嶽立淵流。因機坐折。銷萌厭難。外威內和。卒使數十年來厚啖之虜。一旦取諸其懷。而定以畫一。使之頫首郊關。如稟功令。又收史車之族。以制虜死命。欵始不渝。夫非所謂安國全軍。算多而善善者乎。至如以備邊之暇。剏洋河石橋。長千尺而羸、廣並五軌、利涉捍患以鎖鑰北門、為邊防要險、具郭少宗伯記中、大營萬全學宮、建尊經閣、藏書萬餘卷、以興文教具葉宮庶記、與公所自為記中、文事武備。於是觀焉迹公英毅慷慨、智畧輻輳、而沉幾雅度、不輒輕發發必中窽、用能光昭濼川公之緒、以勞定國、而貽邊疆數十世之安、有以也、公去而五路之變告矣。宜鎮人之益謳吟思慕、願尸祝而無疆與、祠在城南五里、即公所建廣濟橋北。是舉也、自大帥以至文武將吏諸生軍挍。不約而集。既落而驩然呼。巳又愀然思也。新城之功可及也其惠不可及也即虜亦時時問大太師何時來開制府如廣平故事乎。守道張君、副戎王君、欲勒公蹟於石、以壓塞中外、為後事師、屬行作記、行不佞扼腕世儒拘于見聞至不能彰明　國家盛美、而猥引漢宋陋規、以儗今日疆事、又輇材諷說之徒、不覩今昔情形、第見史車之屬散處龍門、意不無勦江統緒論、謬欲為徙薪、嗟乎、邊事葢難言哉。自襄毅和戎後。上谷得廣平及公。益建無窮之利。而公當事更久。且處其難。功在社稷。寧獨邊氓之衛。故不辭而論其大、俾籌邊者攷鏡焉、


○谢赐冬衣状

右，中使刘泰伸至，伏奉敕书手诏，宣慰臣及将吏僧道百姓等，并赐臣手诏及冬衣两副、大将衣十副者。清风戒寒，元律将至。未及严凝之候，已沾轻暖之衣。承宠命而载惭，启缄封而增感。伏惟皇帝陛下至德御时，深仁育物。光武十行之诏，每睹忧勤；魏後五时之衣，未为宠锡。况臣叨荣渐久，受赐弥多。寒暄之节候骤移，新旧之光华相委。被服悉颁於御府，裁缝仅度於私家。挟纩之恩，已周於列校；维鹈之刺，尢愧於微躬。


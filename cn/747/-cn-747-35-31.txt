○戒牧宰敕

朕本求牧宰，务在理人。前所策试，恐有遗逸，载令中书门下铨择，得卿等高科，副朕旁求之意。然郡县者国之本，牧宰者政之先，朕每属意此官，有殊馀职。顷来刺史县令，我不得人，致令户口，未能安业，斯亦朕之不德，所以寤寐劳想，辞命旁求，搜扬所知，亲加试择。卿等实为举首，深副朕怀，今故与卿相见。卿等到任之日，百姓间有不安稳事，一一条奏，朕别加听察。伫卿政能，若一任之内，风化有闻，当擢以不次，有非常赏。若不达意，苟复因循，亦当有非常罚。朕此举可谓求仁得仁，何忧郡县不理。卿等且去，即与卿处分。


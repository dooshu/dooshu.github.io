卷一百二十六



卷之一百二十六

洪武十二年八月甲子朔。

丁卯，遣官释奠于先师孔子。

上御华盖殿，与侍臣论治身之道。上曰：“人之害莫大于欲，欲非止于男女、宫室、饮食、服御而己，凡求私便于已者皆是也。然惟礼可以制之，先王制礼，所以防欲也，礼废则欲肆，为君而废礼纵欲，则毒流于民，为臣而废礼纵欲，则祸延于家。故循礼可以寡过，肆欲必至灭身。”

戊辰，祭大社、大稷。

己巳，吏部尚书陈煜卒。

辛未，敕丞相汪广洋曰：“卿当钧轴之任，政务填委，秋深，知卿病于暑毒，不能朝参，朕每旦临朝，未尝不念卿。然智人达士惟顺时调护，则神气清爽，小小疾病自不能为害也，以此劳卿，体予至意。”

乙亥，遣官祀历代帝王。

夜，荧惑犯鬼宿。

丙子，祭太岁、风云雷雨、岳镇、海渎、山川、月将、城隍诸神，遣官祭旗纛。

命监察御史郑肃往广西，给赏收捕猺贼有功将士六千一百二十二人文绮、钞帛有差。

改蕲州守御千户所为蕲州卫指挥使司，以无粮民丁屯田凤阳者为军以实之。

丁丑，陕西都司械送所获番酋二十二人，湖广都司械送涪垫江盗及辰沅洞獠九十四人、永宁蛮妇二十七人至京。命释其罪，番酋及盗发戍海南、辽东，洞獠及蛮妇送孳牧所，皆给粮赡之。

置汉中府嘉陵等七驿。

戊寅，定案牍减繁式，颁示诸司。初，元末官府文移案牍，最为繁冗，吏非积岁，莫能通晓，欲习其业，必以故吏为师。凡案牍出入，惟故吏之言是听，每曹自正吏外，主之者曰主文，附之者曰贴，书曰小书生，骫文繁词，多为奸利，国初犹未尽革。至是，吏有以成案进者，上览而厌之，曰：“繁冗如此，吏焉得不为奸毙而害吾民也？”命廷臣议减其繁文，著为定式，镂版颁之，俾诸司遵守。

命赏平四川妖贼将士，指挥、千、百户文绮帛有差，军士盐各二十斤；平西羌松州指挥、千、百户、军士银钞各有差。

夜，荧惑犯积尸气。

己卯，夕月。

黎明，有星大而赤，起自奎，西北行至游气中没。

庚辰，延安侯唐胜宗督海运还京师，上辽东城池、军马、田粮之数。

赐太原中护卫军士校尉、刻期七千六百余人，白金八千二百余两，钞二万四千余贯，钱二千四十一万六千余贯。

辛巳，上谕中书省臣曰：“凡士非建功名之为难，而保全始终为难。自今内外官致仕还乡者，复其家终身，无所与其居乡里，惟于宗族序尊卑如家人礼，于其外祖及妻家亦序尊卑。若筵宴则设别席，不许坐于无官者之下，如与同致仕官会，则序爵，爵同序齿，其与异姓无官者相见，不必答礼，庶民则以官礼谒见，敢有凌侮者，论如律。著为令。”

壬午，国子助教马从龙上表自陈年老多疾，不堪任事，乞还乡里，诏循例增秩，以翰林应奉致仕，赐道里费。

癸未，太常卿唐铎以母忧去官。

甲申，以秦州卫指挥佥事赵隆为宁夏卫指挥佥事。

乙酉，陕西都指挥使司遣人来奏言：“西番首贼虽以远遁，未即擒获，恐大军既还之后，乘间出没，为边民患，请发三千骑驻巩昌、临洮，彼若出没，即乘机剿除。”上遣使报曰：“尔言是也，但迩者天象数见，不可轻易动兵，且以骑兵之骁勇者就各卫训练，有警即出，乃全策也。”

梧州府同知郝脩言：“两广之间地多溪洞猺獠杂居，不时出没为患，宜于险要之地增设巡检司。”从之。

命户部以钞及绵布、绵花运赴信阳，给赐守御旧军并训练新军三千三百余人。

丁亥，以嘉定州同知李习为衡州府知府。时蜀寇李文义犯嘉定，督率民兵捕斩之，事闻，故有是命。

遣使赍敕，谕宋国公冯胜。时胜督工建周王宫殿于开封府，将以九月兴役，上以其时民当种麦，敕谕之曰：“中原民食，所恃者二麦耳。近闻尔令有司集民夫，欲以九月赴工，正当播种之时而役之，是夺其时也，过此则天寒地冻，种不得入土，来年何以续食？自古治天下者必重农时，朕封建诸子，将以福民，今福未及施而先夺农时，朕恐小民之怨咨也。敕至，其即放还，俟农隙之时赴工，未晚也。”

壬辰，遣使敕庄浪、凉州、碾北三卫指挥曰：“近碾北卫来报，番将朵儿只巴与阿卜商、三副使乌合之由，未审然否，然不可不为之备。吾度其人马不下数万，不久必将入寇凉州、庄浪、碾北之地，尔等宜慎防之，士马不可轻动。此时田禾已收，野无所掠，彼亦安能久居？此不过恃其众多，欲扰边境耳。彼果众多，且宜按兵固守，观其有隙而后击之。”

九月甲午朔。

乙未，以户部尚书顾礼为刑部尚书。

丙申，置山西广昌守御千户所。

己亥，升都督府佥事为正二品。

征西将军沐英等兵击西番三副使之众，大败之，擒三副使、瘿嗉子等，杀获数万人，获马二万、牛羊十余万，遂班师。

庚子，刑部尚书顾礼卒。礼，苏州昆山人，洪武五年为刑部员外郎，八年升侍郎，九年以家属极刑，循例除名还乡。十一年，复起为户部侍郎，升尚书，转刑部。至是卒。

壬寅，祭周天星辰。

癸卯，兴化府地震。

以通政使司左参议方鼐为中书省左参政。鼐，江夏人，洪武十年以国子生擢给事中。十一年，转通政使司知事，寻升参议，以奏对详明，升今官。

以礼部员外郎张筹为尚书。

甲辰，以御史台右御史大夫丁玉为左御史大夫，浙江布政使安然为右御史大夫，四川布政使司右参政秦中为左御史中丞，重庆府知府殷哲为中书省右参政，万宁县知县李扩为浙江布政使，刑部主事赵端为右参政，户部侍郎任彬为本部尚书，滁州知州魏鉴为礼部侍郎，通政使司经历李素为本司左参议，吏部主事陆镇为本部员外郎，监察御史张琏为户部员外郎。

乙巳，以河南都指挥使曹震为大都督府佥事兼四川都指挥使。

丁未，以常州府知府张度为吏部尚书。

戊申，置四川威州卫指挥使司。

己酉，改凤阳行大都督府留守司为留守中卫指挥使司，以指挥佥事舒皖、王贵、陆续领卫事。

置凤阳留守左卫指挥使司。

癸丑夜，有星青白色，起自四辅，西行至华盖没。

甲寅，赐在京役作军士胡椒各三斤，其在卫不役作者各赐二斤。

置袁州府萍乡县安乐巡检司。

丙辰，置北平永宁卫指挥使司及古北口守御千户所。

戊午，皇第七孙济烨生，晋王第二子也。

占城国王阿答阿者遣其臣阳须文旦进表及象、马、方物。中书省臣不以时奏，内臣因出外，见其使者，以闻。上亟召使者见之，叹曰：“壅蔽之害，乃至此哉！”因敕责省臣曰：“朕居中国，抚辑四夷，彼四夷外国有至诚来贡者，吾以礼待之。今占城来贡方物既至，尔宜以时告，礼进其使者，顾乃泛然若罔闻，知为宰相辅天子，出纳帝命，怀柔四夷者，固当如是耶？”丞相胡惟庸、汪广洋等皆叩头谢罪。

漳州府龙岩县民江志贤作乱，聚众数千人，据雷公、狮子、天柱等寨，福建都指挥使司发兵讨之，斩获几三千人，余党遁入海。

壬戌，福州府闽县地震。

诏释爪哇使臣还其国。先是，爪哇东番王勿陀劳网结遣使阿烈苏阿那，西番王勿劳波务遣阿烈占璧等，俱奉表，贡方物。诏以其礼意不诚，留其使者，至是释而遣之。

罢四川梁山、大竹二守御千户所。

癸亥，秦王樉、晋王 来朝。

赐占城国使臣阳须文旦等衣钞各有差。

冬十月甲子朔，享太庙。

遣使赐占城国王阿答阿者《大统历》、销金文绮、纱罗、衣服等物，仍以玺书谕之曰：“帝王之道，一视同仁，故虽在海外，皆欲其相安于无事。尔占城介居西南，限山隔海，而能臣事中国，数贡方物，顷者遣使贡象，诚意可嘉。表言尚与安南构兵，至今未息，然占城与安南疆界已定，自昔而然，各宜保境安民，勿事纷争，天道好恶，不可不戒。今赐卿金龙衣服及良马等物，至可领也。”

置岷州卫丰赡仓。

降大都督府佥事陈方亮为海南卫指挥同知。

乙丑，赐福建都指挥使赵圭文绮、帛各二匹。

丁卯，给鞍辔局匠一百四十人钞，遣还乡。

辛未初昏，有星赤黄色，起自女宿，西行至建星没。

壬申，诏亲王所过州县，官员皆具服迎于郊外。

乙亥，令教坊司伶人常服绿色巾，以别士庶之服。初，伶人皆戴青巾，至是令改之。

戊寅夜，月食。

己卯，爪哇国王八达那巴那务遣其臣八智巫沙等奉表，贡方物。

征西将军沐英等至京师，槛致番寇三副使、瘿嗉子等以献，命斩之。令兵部论从征将士功，定赏升职，赐文绮、钱帛有差，死事者倍其赐。

辛巳，徙海盐县芦沥巡检司于海口白沙湾。

夜，有星青赤色，起自轩辕，东南行至轸宿没。

甲申，置镇海卫指挥使司于太仓海口。

乙酉，以西安卫指挥使濮英为陕西都指挥使。

暹罗斛国王参烈宝毗牙口思哩多罗禄遣其臣亚剌儿文智利等上表，贡方物，命赐其国王及王子苏门邦王昭禄群膺织金文绮、纱罗，亚剌儿等赐绮帛、服物有差。

丙戌，兴化府地震。

丁亥，置浙江昌国守御千户所。

给河南诸卫军士粟，人二石，仓米不足者，赐钞一锭，凡军士六万六千三百余人，为粟十一万五千八百余石，钞八千六百余锭。

给山西平阳诸卫军士钞三万七百五十余锭。

壬辰，赐秦、晋二府随侍来朝护卫、官员、军校钞锭。

癸巳，以儒士吴沈为翰林院待制。








答蓟辽总督杨晴川


庸将轻率寡谋，损威辱国，死不足惜。但古北口要地，素称险峻，乃贼至数十人，逾垣而入，肆其侵掠，而守者不知，则置兵设险，俱属无用矣。且贼初意，止于侵盗，原非设伏诱我者。宗儒之出，从者百余人，使人人致死，未必便尔覆败；乃从者见贼先奔，遂致主帅陷没。观此举措，将来之事，深属可忧。转盼秋防，仆寝不安席矣！

今且先绝贼酋抚赏，谕令缚献首恶。如处王杲事，从容相机而行，急则恐生他患。其守台守口及弃将先奔军人，宜以军法重治，察其尤重者，戮数人以申军令。蓟门数年安静，人心已懈，天其或者借此以示儆乎？若诸公当事者狃于治安，不加戒备，则其患有不可胜言者矣。且南兵素称敢战，今未效一矢之力，见贼先奔，何以解于纷纷之议？惟公熟计之。






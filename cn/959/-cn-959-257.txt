文天祥　即事

去年伤北使，今日叹南驰。

云湿山如动，天低雨欲垂。

征夫行未已，游子去何之。

正好王师出，崆峒麦熟时。

文天祥

文天祥　即事

飘蓬一叶落天涯，潮溅青纱日未斜。

好事官人无勾当，呼童上岸买青虾。

文天祥

文天祥　即事

痛哭辞京阙，微行访海门。

久无鸡可听，新有虱堪扪。

白发应多长，苍头少有存。

但令身未死，随力报乾坤。

文天祥

文天祥　即事

船只时閒锁，城孤日闭关。

惊心常有马，极目柰无山。

出路相传险，行囊愈觉悭。

归心风絮乱，无柰一身闲。

文天祥


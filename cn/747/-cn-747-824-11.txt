○第二启

滔依栖门馆，感激生成。频年忝极荐之书，词逾一鹗。累榜以未亨之数，愧积迁莺。莫不惕息肺肝，兢惶颜面。既兹负累，合在弃嫌。而又荐以羁游，仰干笺翰。虽宏容之不改，且循省以何安。冰炭交怀，芒刺在背。今则已装行计，即拟出京。不唯推戴岳之诚，指於皎日。抑且切恋轩之志，泣向清风。攀感屏营，罔知指喻。


○上李舍人状

不审近日尊体何如？伏想冲虑真筌，融心妙域，神明是保，戬谷来成。荥上淹留轩车，已旷圭律，井德无改，玉音愈清。此固摆脱常怀，秉持极挚，去关键於宠辱，忘阶於高卑。彼殷浩空函，几劳闻闭；仲文枯树，屡叹婆娑。比之清光，实有惭德。今春华以煦，时服初成，竹洞松冈，兰塘蕙苑，聚星卜会，望月舒吟。羊亻品接宾，共其醒醉；谢安诸子，例有风流。优游名教之间，保奉希夷之道。伏思受遇，素异诸生。去岁陪游，颇淹樽俎；今兹违奉，实间山川。曲水冰开，章台柳动。子牟岂忘於魏阙，严助盖厌於承明。仰望恩怜，岂任攀恋。况某冗烦有素，刻画难施。韩信少时，罕蒙推择；扬雄终岁，唯有寂寥。向非月旦贻评，阳春获赏，则孤根易拔，弱羽难飞。答《宾戏》以那停，草《客嘲》而莫暇，抚躬誓款，委己衔词，下笔难休，恋柯何极。龙门不见，将同故椽之心；麟史可传，徒立素臣之位。祗迎荣诲，迟慰孤诚。伏纸临风，杳动心骨。


奉赠王中允维


中允声名久，如今契阔深〔一〕。共传收庾信〔二〕，不比得陈琳〔三〕。一病缘明主，三年独此心。穷愁应有作，试诵《白头吟》。

维为给事中，扈从不及，为贼所得，服药取痢，伪称瘖病。禄山素怜之，遣人迎置洛阳，拘于普施寺，迫以伪署。贼平，陷贼官六等定罪。维以“凝碧”诗闻于行在，肃宗特宥之，责授太子中允。

〔一〕契阔：《毛传》：契阔，勤苦也。

〔二〕庾信：《周书》：侯景作乱，台城陷，信奔于江陵。元帝承制，除御史中丞，后留长安，作《哀江南赋》曰：“大盗移国，金陵瓦解。余乃窜身荒谷，公私涂炭，华阳奔命，有去无归，中兴道消，穷于甲戌，三日哭于都亭，三年囚于别馆。”

〔三〕陈琳：《魏志》：琳避难冀州，袁绍使典文章。袁氏败，琳归太祖。

笺曰：“共传收庾信”，以侯景比禄山，以子山比中允也。玄宗谓肃宗曰：张均兄弟皆与逆贼作权要官，就中张均更与贼毁三哥阿奴家事。当时从逆之臣，谤讪朝廷，如陈琳之为袁绍檄状曹公者多矣。维独痛愤赋诗，闻于行在，故曰“不比得陈琳”也。维一病三年，不当复责授中允。落句讥肃宗之失刑也。






○皇甫冉集序

皇甫冉补阙自擢桂礼闱，遂为高格。往以世道艰虞，避地江外，每文章一到朝廷，作者变色。於词场为先辈，推钱郎为伯仲，谁家胜负，或逐鹿中原。如“果熟任霜封，篱疏从水度，又露收新稼，迎寒葺旧庐，又燕知社日辞巢去，菊为重阳冒雨开，”可以雄视潘、张，平揖沈、谢。又《巫山诗》终篇皆丽。自晋、宋、齐、梁、陈、周、隋已来，采掇者无数，而补阙独获骊珠，使前贤失步，後辈却立。自非天假，何以迨斯？恨长辔，未骋，而芳兰早凋，悲夫！


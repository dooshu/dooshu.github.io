◎贞女奇遇

林爽文滋扰台阳时，有凤山陈氏女为贼所掠，逼之不从，鬻于镇卒，复坚自守。有军官义之，时方醵金赎难民，知陈女之贞，群欲得之。忽其友某赎一童子至，询之，即陈之议配夫也。翼日，赎一妪至，乃陈之母也。继又赎一妪至，则陈之姑也。俄有两老者觅妻，踉跄至门，即陈之父及童子父也。两家骨肉，一时团聚，遂为之合{丞巴}，办装而归之。


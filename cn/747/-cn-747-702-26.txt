○论田群状

右，臣数日来窃闻外议云：“田肇缘田群抵法，不食而终。”义动人伦，无不伤叹。伏见後汉时，河间尹入、颍川人史玉，皆坐杀人当死，尹次兄初、史玉母浑，皆诣官曹求代其命，因缢而物故，汉帝哀之，并赦其死。既有故事，敢不密陈。臣若於中书公论，必外为人传说。臣对诸宰臣不敢议及此事，今手状陈奏，实愿发自天慈，必冀中外人心，无不感说。臣与田肇兄弟，唯识其面，未尝交言，班行具知，非敢谬妄。况臣年近六十，位忝上公，唯愿竭肺肝，上裨圣德，岂敢稍涉情故，罔惑圣聪。此伏愿留中不出状。


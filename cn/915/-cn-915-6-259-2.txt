◇疾愈赋

余体气不和，饮食渐损，旬有馀日，众疾并除。馈食纤纤而日鲜，体貌廉廉而转损。校朝夕其未殊，验朔望而减本。形容消而憔悴，体质备而狼狈。内忧深而虑远，乃量餐而度带。讲和缓之馀论，寻越人之遗方。考异同以求中，稽众术而简良。会异端于妙门，乃归奇于涉廛。惟兹药之攸造，宝明中之皆坚。丸以三七为剂，服以四献为程。势终朝而始发，景未仄而身轻。食信宿而异量，体涉旬而告平。（《艺文类聚》七十五）


◇吊僧正京法师亡书

八月二十日，之遴和南。法界空虚，山木聩坏，尊师大正，迁神净土，凡夫贱累，婴滞哀乐，承此凶讣，五内抽摧，哀恸深至，不能自已。念追慕永往，缠绵断绝，情在难居，奈何奈何！大正德冠一时，道荫四部，训导学徒，绍隆像法，年居僧首，行为人师，公私瞻敬，遐迩宗仰。若乃五时九部，流通解说，匹之前辈，联类往贤。虽什肇融恒，林安生远，岂能相尚？顿悟虽出自生公，弘宣後代，徽言不绝，实赖夫子。重以爱语利益，穷四摄之弘致，檀忍知慧，备六度之该明，白黑归依，含识知庇，舟航愚冥，栋梁寺塔，日用不知，至德潜运，何道长而世短，功被而身殁，映乎大海，永坠须弥，照彼高山，长收朗日。往矣奈何？当复奈何，法师幼而北面，生小服膺，迄乎耆迈，恒在左右，在三之重。一旦倾殒，哀痛之至，当何可处。弟子纨绮游接，五十馀年，未隆知顾，相期法侣，至乎菩提，不敢生慢，未来难知，现在长隔。眷言生平，永同万古，寻思忱怆，倍不自胜。未由彦执，伸泄哀叹。谨裁白书，投笔哽猥。弟子刘之遴顿首和南。（《广弘明集》二十四）


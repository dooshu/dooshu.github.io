○請敷陳謨烈以禆聖學疏 【 法祖】

先該臣等面奏　皇上春秋鼎盛、宜省覽章奏、講究治理、于字書小學、不必求工、以後日講請暫免進字、容臣等將諸司題奏緊要事情、至御前講解、面請裁决、伏奉　俞旨、臣等欽遵舉行外、但數月以來、應奏事件、與日講之期、多不相值、或係常行細務、又不敢煩凟　聖聰、即恭侍講讀、湏臾而畢、拱默而退、不得供奉燕閒、從容陳說、雖欲竭悃欵之愚、效獻替之益、其道無繇、非臣等面請奏事之初意也、頃奉　聖諭責臣等以盡心輔導臣等夙夜思惟、圖所以仰承德意、啟沃聖心者、竊以為遠稽古訓不若近事之可微。上嘉先王。不如家法之易守。昔伊尹周公。矢謨作誥。撮其大指不過兩言。曰明言烈祖之成德。曰覲揚文武之光烈而以唐憲宗讀貞觀政要。竦慕不能釋卷宋仁宗命侍臣讀三朝寶訓。及祖宗聖政錄。前史書之皆為盛事。良以羔?大墻如見。自不忘繼志之思耳目既真又足為持循之地。守成業而致盛治。莫要于此仰惟我　二祖開創洪業列聖纂紹丕圖。奎章睿謨。則載之寶訓。神功駿烈。則紀之實錄。其意義精深。規模弘遠。樞機周慎。品式詳明。足以邁三五之登閎。垂萬億之統緒。此正近事之可徵。家法之易守者也。夫皇上所踐者。　祖宗之寶位所臨者　祖宗之臣民。所撫馭者。　祖宗之輿圖所憑藉者。　祖宗之威德。則今日之保泰持盈。興化致理。豈必他有所慕稱上古久遠之事哉惟在　皇上監于　成憲。能自得師而巳矣臣等謹屬儒臣、將累朝寶訓實錄副本、逐一撿閱、分類編摩、總計四十欵、曰創業艱難。曰勵精圖治。曰勤學。曰敬天。曰法祖。曰保民。曰謹祭祀。曰崇孝敬。曰端好尚。曰慎起居。曰戒遊佚。曰正宮闈。曰教儲貳。曰睦宗藩。曰親賢臣。曰去奸邪。曰納諫。曰理財。曰守法。曰警戒。曰務實。曰正紀綱。曰審官。曰久任。曰重守令。曰馭近習。曰待外戚。曰重農。曰興教化曰明賞罰。曰信詔令。曰謹名分。曰卻貢獻。曰慎賞賚。曰敦節儉曰慎刑獄。曰褒功德。曰屏異端。曰飭武備。曰御夷狄雖管窺蠡測之見。未究高深。而修德致治之方。亦巳略備矣。但簡冊浩繁。遽難卒業。容臣等次第纂輯陸續進呈。擬俟明歲開講以後。每晨講既畢。臣等恭詣文華後殿。講解訓錄一二條。粗述大指。如　皇上偶有疑難。即望而賜諮詢。或臣等竊有見聞。亦得隨事獻納。其諸司章疏。有緊要者。即於講後面奏請裁。多寡有無。不拘程限。但使工夫接續。時日從容。自可以開發聰明。亦因以練習政事。伏望　皇上留神聽覽、黽勉力行視訓錄之在前。如　祖宗之在上。念念警惕事事率由。且誦法有常。緝熙無間。即燕息深宮之日。猶出御講幄之時則　聖德愈進于高明。　聖治益躋于光大。而臣等區區芹曝之忠。亦庶幾少效萬分之一矣。


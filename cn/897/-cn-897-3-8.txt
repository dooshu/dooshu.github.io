卷八

钦定四库全书

后山诗注卷八

宋　陈师道　撰

任　渊　注

杜侍郎挽词三首【紘】

美政真吾母【荀子曰儒者在本朝则美政离骚经曰既莫足与为美政兮後汉杜诗为南阳太守人方于召信臣曰前有召父後有杜母】名家更杜陵【老杜诗名家无出杜陵人】于张从昔少【汉于定国张释之皆持法平据紘传曰议狱必傅经义又曰紘言配隶与编管太密因悉裁其法省百二十有余科】鲁卫至今称【鲁论曰鲁卫之政兄弟也又曰民到于今称之此句及後棠棣传两冯君竝指杜纯纯盖紘之兄也】丝竹中年好【晋书王羲之传谢安谓羲之曰中年以来伤于哀乐与亲友别辄作数日恶羲之曰顷正赖丝竹陶写恒恐儿辈觉损其欢乐之趣】词华夙世能【老杜诗词华哲匠能王维诗夙世谬辞客】周南棠棣传平世几人登【周南今洛京也唐书循吏传贾敦颐为洛州司马人为立碑弟敦实为长史人复立碑其侧号棠棣碑老杜诗青竹几人登】骥騄方怀远松筠忽有秋【魏文帝典论曰咸以自骋骥騄于千里书盘庚云乃亦有秋此借用以言岁晩】雍容名士数【後汉党锢传序曰指天下名士为之称号】终始法家流【前汉艺文志曰法家者流】凛凛惊千载【见温公挽词注】堂堂閟一丘【鲁直韩献肃挽诗曰堂堂万夫表直作闭佳城】能令羊季子不肯过西州【晋书谢安传羊昙为安所爱重安薨後辍乐弥年行不由西州路后山尝有寄邓州杜侍郎诗颇述知已意】

身去风流在人难玉石分【玉石言不为世所知也屈原曰同揉玉石兮一槩而相量鲍照见卖玉器者诗曰泾渭不可杂珉玉当早分】平生才一见治行已多闻【老杜诗大贤为政即多闻】更觉知音少【吕氏春秋曰伯牙鼓琴意在山锺子期曰巍巍乎意在水子期曰荡荡乎子期死伯牙遂絶弦以世无知音】还修地下文【王隐晋书载苏韶已死见其弟节节问地下亊韶言顔回卜商今为修文郎】他年九原泪仍是两冯君【汉书冯奉世传野王与弟立相代为太守吏民歌之曰大冯君小冯君兄弟接踵相因循】

黄预挽词四首

敏慧仍江夏风流更妙年【江夏黄童见前注】贫焚酒家券【酒家券用汉高祖纪折券弃责事焚劵用史记冯驩事】病得里胥钱【汉书食货志曰里胥平旦坐于右塾退之诗里胥上其事】精爽来鹰隼【左传曰心之精爽是谓魂魄老杜诗魏侯骨耸精神紧华岳峯尖见秋隼○神一作爽】清明泻涧瀍【退之书曰奴隶亦知其清明书禹贡曰伊洛瀍涧】无儿传素业【退之诗中郎有女能传业伯道无儿可保家王介甫作王逢年挽词亦云中郎旧业无儿付晋书陆纳传怒其兄子曰汝不能光益父叔乃复秽我素业耶】有泪彻黄泉【退之诗滴地泪到泉左传曰不及黄泉无相见也】

骨秀神仙数诗清雅颂才【老杜诗自是君身有仙骨又诗神仙才有数】识高悬日月【老杜诗名与日月悬】韵胜絶尘埃【陶渊明诗少无适俗韵文选头陀寺碑曰道胜之韵虚往实归】去就堪同事【用孔顔用行舍藏之意】摧残尽一哀【西京赋曰朴丛为之摧残礼记檀弓孔子曰予入而哭之遇于一哀而出涕曾子问曰皆哭不踊尽一哀】了知天上去不似世间来【华严经曰了知如是悉是虚妄天上去用李贺事见前注】

志大期千里【魏武帝歌曰老骥伏枥志在千里】身宜置一丘【晋书顾恺之为谢鲲像在石岩里云此子宜置丘壑中】英词真盖世【英词并盖世字竝见前注】爽气已横秋【晋书王徽之曰西山朝来致有爽气耳此借用其字文选北山移文云霜气横秋】地要黄金骨【太白诗云三载夜郎还于兹链金骨雪窦禅师颂肃宗问忠国师话云铁椎击碎黄金骨天地之间更何物】天成白玉楼【李商隐作李贺小传云贺将死时有绯衣人持一版书召贺曰帝成白玉楼立召为记天上差乐不苦也少顷遂絶】平生斲泥手斤斧恐长休【后山自谓也庄子曰郢人垩漫其鼻端若蝇翼匠石运斤成风听而斲之垩尽而鼻不伤元君招匠石曰尝试为寡人为之匠石曰自夫子之死也吾无以为质矣】

玉筯冰潮後【唐李阳冰李潮皆能篆张怀瓘书断曰如科斗玉筯偃波之类共五十二般舒元舆玉筯篆志曰秦丞相斯变颉籀文为玉筯篆】丝桐艺业余【史记田敬仲世家曰又何为乎丝竹之间文选谢宣远诗中堂起丝桐】远途憎早悟【用老杜文章憎命达之意建康实録陆云谓周处曰君前途尚远且患志之不立何患名之不彰南史梁室始兴王憺之子煜憺尝目送之曰吾所深忧其过俊发恐必无年】旷度得中疎【恢廓者人或以为疎文选夏侯湛东方朔画赞曰远心旷度】子逝今何遽吾生孰与居岂无文士传未有茂陵书【文士传乃张骘所作三国志注间见之汉书司马相如病免居茂陵既死有遗札书言封禅事】

秋怀四首

积雨不受暑既晴还得秋【老杜诗修竹不受暑】未免困河鱼【左传曰河鱼腹疾将奈何】宁如喘吴牛【世说满奋畏风答晋武帝曰臣如吴牛见月而喘牛畏热见月疑是日所以喘也此句谓受疾不如受热】风梧有先声【汉书韩信传兵法固有先声而後实】巢燕无後留【谢瞻九日诗巢幕无留燕】人生行乐尔【汉书杨恽传曰人生行乐耳须富贵何时】一经今白头【见前注】

小雨断复续回斜落晩风寒心生蟋蟀秋色傍梧桐【老杜诗小雨夜复密回风吹早秋】草与遥山碧花欺晚照红口须谈世事目已失飞鸿【晋书王猛见桓温面谈当世之事目送飞鸿见前注】

山断开平野【老杜诗山豁何时断】河回杀急流【汉书沟洫志曰分杀水怒选诗淮泗驰急流】登临须向夕风雨更宜秋急急後飞鴈翩翩不下鸥【老杜诗急急能鸣鴈轻轻不下鸥列子曰沤鸟飞而不下】晚舟犹小待暮雀已深投【老杜诗暮雀意何如退之社树诗云依依絶暮禽】

梨埓当千户【尔雅埓丘注曰谓丘边有界埓史记货殖传安邑千树枣燕秦千树栗此其人皆与千户侯等】鱼防拥万头【文选刘公干诗流波为鱼防】宁须一网尽不为百人留【仁宗时御史刘元瑜劾进奏院事一时名士皆贬斥语执政曰巳为相公一网打尽】密雨点急水【老杜诗点水蜻蜓款款飞】惊风擘系舟【东坡诗尽日舟横擘岸风】百年供转徙因病得夷犹【言常困于羇旅今因病而得闲也晋书陶潜云我性不狎世因疾守闲楚词君不行兮夷犹注犹豫也】

送法宝禅师

平生夫铁脚道价喧宇宙【长芦应夫禅师初参圆通秀秀遣作化主至一邸中有娼女为母所迫入其房不肯去即跏趺达旦以钱遣之仍索火焚其布单而去丛林因谓之夫铁脚张无尽尝为作铁笛引云】望礼东南云吾今独何後【老杜诗每望东南云令人几悲吒世说注曰惠远名被流沙彼国衆僧皆称汉地有大乘沙门每至燃香礼拜辄东向致谢】晩始识其子瑶林一枝秀【晋书王戎曰王衍神姿高彻如瑶林琼树传灯録宗派有别出一枝】初闻饮光笑【传灯録摩诃迦叶此云饮光胜尊佛书云世尊拈花迦叶微笑遂付以正法眼藏】复作空生瘦【空生即须菩提也】今年退後禅袖手不肯又真成菩萨魔【后山尝作诸月老再往荐福疏有田倦于利生亦菩萨之魔事按般若经曰或说法要辩过量生或所欲说未尽便止当知是为菩萨魔事】未免化城咎【法华经言有一导师导衆至珍宝处道中化作一城云云意谓暂为止息之地非究竟处】白月悬清光大钟得辞扣【月不容不照钟不容不扣师亦如是老杜谒文公诗大珠脱玷翳白月当空虚文选江文通诗秋月悬清光礼记善待问者如撞钟扣之以小者则小鸣扣之以大者则大鸣】知止一何勇随缘岂无复【老子曰知止不殆汉书东方朔传曰一何壮也佛书曰随缘赴感靡不问】丰台两禅子三请期一觏【三请见前注】翩然挈瓶盂百里往相就【贯休诗一瓶一鉢垂垂老千水千山得得来】古寺风雨余触目初邂逅夙昔有净缘欢然宛如旧教我早自异业成谁得救世故已备尝踌躇复何候钻火勿停手时来自渠透【鲁直诗木钻石盘未渠透毛诗夜未央注曰犹言夜未渠央也渠音其据反】殷勤礼白足【白足见前注传灯録迦叶闻世伽偈头面礼足】吾为太山溜【言修证之功在乎积久也汉书枚乘传太山之溜穿石】

赠赵奉议

为惠不必广但问与者谁受施何用多名义以为资【乐天诗相知不在多但问同不同此句颇用其律文选崔子玉座右铭曰受施慎勿忘王粲诗从军有苦乐但问所从谁】平生师友间四海参寥师一穷无四壁百代有千诗【吴僧道潜自号参寥子善诗为东坡所称晋书习凿齿传云四海习凿齿千诗见前注】再逐越淮江三年鲁中归【参寥子绍圣初坐累迁逐】初无赞公色【赞公见老杜诗本京中大云寺主谪秦州安置杜尝有诗云赞公释门老放逐来上国还为世尘婴颇带憔悴色】不异净名衣【言返初服也维摩经曰维摩诘虽为白衣持奉沙门清净律行净名即维摩诘】才如得风鷁【左传曰六鷁退飞过宋都风也】已复触藩羝【周易大壮卦羝羊触藩羸其角】路贫谁肯怜语妙君所知我往立谈间欻若白受缁乃知仁者听不待辛苦词【言听言之易如白受缁也礼记甘受和白受采仪礼昬礼注曰以白造缁曰辱庾信哀江南赋曰不无危苦之词】赵侯名教士【晋书乐广曰名敎内自有乐地】劲气喷长霓【退之诗云劲气沮金石曹子建七启曰慷慨则气成虹霓】论吐天下公而合吾所私【所私谓参寥】明牕弄文墨妍语含英姿要与识者论且避羣儿痴【汉书萧何传曰徒持文墨议论退之诗不知羣儿愚那用故谤伤】旧好无新功终年此交绥【左传赵宣子曰秦以胜归吾何以报乃皆出战交绥注云两退曰交绥】未须坚百战当即建降旗【史记张仪传曰轻走易北不能坚战孙樵与王霖书曰诚谓足下怪于文方举降旗且大夸朋从间】

元日雪二首

半夜风如许【後汉左慈作老羝语曰遽如许】平明雪皓然【晋书王徽之传夜雪初霁月色清朗四望皓然】帘疎穿琐细竹压更婵娟【乐天诗北牕竹婵娟按楚辞曰婵娟修竹】窘兔走留迹饥乌鸣乞怜遥忻炎海上还复得新年【末句谓东坡在海外无恙也老杜诗南游炎海甸】

度腊阙三白【一作閲三白○乐天诗度腊都无好霜霰朝野佥载曰正月见三白田父笑赫赫三白谓三得雪也】开正还积阴【沈约宋书南郊乐登歌曰开元守正礼存乐举○守一作首】炊烟茅舍湿噪雀暮枝深短发千方误中年万里心【言终老无成而悔壮年之妄念】成书着岩穴或有後人寻【此句用扬雄草玄意汉书司马迁曰仆诚以着此书藏之名山庄子曰其隐岩穴也难为于布衣之士】

次韵黄生

入竹投牕夜有声似违残腊作初正三更爽气侵危坐【老杜诗竹凉侵卧内後汉茅容避雨树下危坐愈恭】万里回风逼发生【尔雅回风谓之飘老杜雨诗当春乃发生】呵笔小吟撩我老【开元天宝遗亊曰李白对明皇撰诏诰时大寒笔冻敕宫嫔执牙笔呵之王介甫诗云物华撩我有新诗】闭门高卧见君情【用袁安事见前注】只今剩作惊人句颇觉吟边意未平【退之送东野序云物不得其平则鸣】

答黄生

水泥断道雪塞门远坊累日无行人【蜀志刘焉传曰米贼断道鲁直诗明朝醉起雪塞门柳子厚诗飞雪断道冰成梁】卧闻喧呼谁叫阍【汉书扬雄甘泉赋选巫咸兮叫帝阍此借用】稚子往问鹿骇奔【文选笛赋曰莫不张耳鹿骇小弁诗曰鹿斯之奔维足伎伎】黄生学诗用力新急手疾口如翻盆【北齐书魏收敏速之手邢温所不逮东坡诗文如翻水成老杜诗白帝城下雨翻盆】冲风踏冻送七言要令寒屋回春温是时积阴又黄昏叫閙索火惊四邻【杜牧之李贺集序曰太和五年十月中半夜舍外有疾呼传缄书者某曰必有异亟取火来及发之果集贤学士沈公子明书一通】迩来结字稳且匀【晋书卫恒曰杜氏甚得笔势而结字小疎】岂不见我参寥君【参寥子能诗意黄生近必见之故尔顿进也典略袁奉高曰卿见吾叔度耶】嗟吾老矣心尚存後来得子空马羣【欧公赠王介甫诗云老去自怜心尚在後来谁与子争先】径须赤手缚麒麟【如老杜掣鲸鲵之意谓大手笔也孙樵与王霖书曰譬玉川子月蚀诗韩吏部进学解莫不拔地倚天句句欲活读之如赤手捕长蛇不施鞚勒骑生马急不得暇莫可捉搦】四大海水一口吞【四大海水之语佛经多有之传灯録马祖谓龎居士云待汝一口吸尽西江水即向汝道】丈夫意气抗浮云【班固答宾戏曰仲尼抗浮云之志】道逢其人两手分【两句后山自言于诗学无所靳惜得人则分付也传灯録归宗曰遇人则中途授与】妒妇拊膺王右军【言世人之不广也羊欣笔阵图曰王羲之年十二见前代笔说于其父枕中窃而读之父因与之不旬月书便大进卫夫人见之曰此子得用笔诀近见其书便有老成之智流涕曰此子必蔽吾名墨薮曰锺繇见蔡邕笔法于韦诞坐上搥胸三日因呕血此诗参用其事列子曰甘蝇学射于飞卫飞卫高蹈拊膺曰汝得之矣此用其事南史王诞传宋明帝使虞通之撰妒妇记按战国策曰从妻言之未免为妒妇】

雪後

送往开新雪又晴故留腊白待春青【左传曰送往事居元稹诗曰腊雪消残春又诗迎新别故欲沾衣】稍回松色伸梅怨并得朝看与夜听已觉庭泥生鸟迹遽修田事带朝星【吕氏春秋曰巫马期为单父令带星而出入】暮年功力归持律不是骚人故独醒【吴志陆抗传曰大费损功力史记屈原曰衆人皆醉而我独醒】

送张蕲县

接禄才余岁为邦近故园案图三万户【汉书陈平传高祖问御史曲逆户口几何对曰始秦时三万余户】镇静五千言【史记老子着书五千余言道德之意】雪尽春泥滑风生沙水昏【老杜诗杖藜入春泥又诗天寒沙水清】犹须放琴客坐席稍能温【张君必有放妾事因以戏之按丽情集顾况有宜城放琴客诗序曰琴客宜城之爱妾也宜城请老爱妾出嫁不禁人之欲而私耳目之娱达者也歌曰南山阑干千丈雪七十非人不煖热此引用言席方假煖何须遽逐之也】

送何子温移亳州三首

治出龙城守【退之诗曰寄书龙城守谓柳柳州也】名高水部郎【见前注】清明人共识【退之答崔羣书曰青天白日奴隶亦知其清明】风味独难忘【开天传信记曰麴生风味不可忘也其详见前注】骨立秦书瘦【老杜李潮八分小篆歌曰苦县光和尚骨力苦县今在亳州】须粘桧蜜香【亳州地多古桧欧公亳州诗云蜂采桧花却落香唐罗邺早行诗旋呵鞭手冻粘须】烹鲜师老耳【老子曰治大国若烹小鲜亳州明道宫乃老子始生之地】曳尾肯蒙庄【庄子蒙人事见前注庄子曰楚王使大夫二人谓曰愿以境内累矣庄子曰楚有神龟死已三千岁矣王巾笥而藏之庙堂之上此龟者宁其死为留骨而贵乎宁其生而曳尾于涂中乎传灯録僧问洞山和尚为先师设斋还昔先师也无】

青襟曾诵赋【诗青青子衿注青衿青领也学子之所服】皓首始登门【文选李陵书云丁年奉使皓首而归】意得宁论晚【老杜诗论交翻恨晚此反而用之高适诗男儿贵得意何必相知早】心交不待言【庄子曰四人相视而笑莫逆于心遂相与友吴志孙权曰孤与子瑜可谓神交】向来期北上可复改南辕【后山自注云尝请湖越而得亳○期北上欲其渐近帝城也左传曰令尹南辕反斾又曰王告令尹改乘辕而北之】画地数佳政【老杜诗倒屣喜旋归画地求所历文选曹子建与吴季重曰在彼自有佳政】丛谈何处村【刘向说苑有丛谈篇老杜诗恸哭秋原何处村】

复作中年别仍怀後日忧关山遮极目【退之西山诗为遮西望眼王粲登楼赋云平原远而极目兮蔽荆山之高岑】汴泗只东流【退之诗汴泗交流郡城角谓徐州也东坡送欧阳主簿诗出处年来恨不齐一樽临水记分携江湖咫尺吾将老汝颍东流子却西】政好遭频借【老杜诗权宜借寇频後汉寇恂传颍川百姓遮道曰愿从陛下复借寇君一年】诗清得暗投【暗投见前注得暗投犹言安得暗投也】会看灵夀杖【汉书孔光传诏赐太师灵夀杖】扶出富民侯【汉书车千秋传千秋为丞相封富民侯】

送詹司业

学舍论交二十年白头相对固依然才难孰为吾君借【才难见鲁论】果满宁容我辈先【谓证果位也南史谢灵运谓孟顗曰丈人生天当在灵运前成佛必在灵运後此反而用之】熟路长驱聊缓步【退之送石处士序云犹驷马驾轻车就熟路而王良造父为之先後也此借用谓功名之途】百全一发不虚弦【汉书晁错传云此其计不百全岂发乎老杜诗鸣弦不虚发此借用言其藏器待时】故怀未尽还成别饱惯人间不更怜

西郊二首

红緑相催春事阑可能无意待人看不因送客那能出衰疾经年一据鞍【老杜诗送客逢花可自由蜀志先主见髀里肉生慨然流涕此句颇采其意据鞍见马援传】

攒眉敛目抵风沙暗度城西十里花【乐府蔡琰胡笳十八拍云攒眉向月兮抚雅琴】历肆侧听长短句【云溪友议曰崔涯张祜齐名每题诗倡肆元稹乐府古题序云句度短长之数声韵平上之差】缘溪斜着两三家【此句终上句之意东坡诗竹篱茅屋趁溪斜老杜诗江深竹净两三家】

寄亳州何郎中二首

西南日下共浮云【西南谓日暮时文选李少卿与苏武诗曰携手上河梁游子暮何之又诗曰仰视浮云驰奄忽互相踰风波一失所各在天一隅江淹拟李陵诗曰樽酒送征人踟蹰在清晏日暮浮云滋握手泪如霰】人事难羣喜劝分【渊明赠龎参军诗序曰人事好乖便当语离左传曰振廪劝分此借用其字】已度城阴先得句【何逊诗城阴度堑黑昬鸦接翅稀】不应从俗未忘荤【谓何胤也见前注两句皆用何氏事】松篁有节元宜晚【礼记曰如松柏之有心】桃李无蹊只自薰【汉书李广传赞桃李不言下自成蹊许浑诗冬草只自薰】欲入帝城须帝力【用陈咸事见前注汉书张敖传曰秋亳皆帝力也】且寻诗社着诗勲【孙鲂沈彬同游李建勲之门为诗社欧公诗云唱高谁敢投诗社鲁直诗学古苦勲多魏志注曰示威怀而着鸿勲】

西原追送未成旬赫赫传声已迫人【孟浩然诗重阳未成旬汉书何武所居无赫赫名後常见思】剩欲钞诗寄来使【高适诗寻经剩欲翻老杜诗钞诗听小胥】尚能拂席致嘉宾【史记孟子传曰平原君侧行襒席注拂也音匹结反】孰知简易归刘向【汉书刘向为人简易无威仪】谁使循良作寇恂【见前注】他日入东专一壑少留余地许为邻【晋宋间人多以往会稽为入东南史何胤传买园宅欲入东遂居若邪山汉书叙传班嗣曰渔钓于一壑则万物莫奸其志王介甫诗我亦暮年专一壑】

寄答泰州曾侍郎

千里驰诗慰别离诗来吟咏转悲思【老杜诗愁极本凭诗遣兴诗成吟咏转凄凉汉书赵幽王传曰王悲思】静中取适庸非计【前辈谓作文静中一业故此反其意老杜诗取适南巷翁】林下相从会有时【云溪友议僧灵澈诗曰相逢尽道休官去林下何曾见一人魏志崔琰曰会当有变时】生理只今那得说【老杜诗我在路中央生理不得论】交情从昔见于斯【汉书郑当时传一贵一贱交情乃见】含毫欲下还休去怀抱何由得细知【退之答侯继书云欲致一书闻足下并自书其所怀舍意连辞将发复已卒不能成就其说陆机文赋曰或含毫而渺然】

送提刑李学士移使东路【据实録元符二年二月提点京东西路刑狱李昭玘徙京东东路】

襟抱从前相向开倡酬于此未多陪【老杜诗一生襟抱向谁开】身更宠辱谈弥胜【老子曰宠辱若惊高僧传支遁谓王蒙曰贫道与君别来多年君语了不长进后山此句反其意而用之】路别东西意自哀【文选谢玄晖辞随王牋曰岐路东西或以呜唈注引淮南子杨朱泣岐事故柳子厚重别刘梦得诗曰二十年来万事同今朝岐路忽西东后山徐州人徐州属京东西路】隐几忘言终不近【庄子曰南郭子綦隐几而坐仰天而嘘嗒然似丧其耦又曰智北游于玄水之上适遭无为谓三问而不答问乎狂屈狂屈曰予中欲言而忘其所欲言反见黄帝而问焉黄帝曰彼无为谓真是也狂屈似之我与若终不近也此句后山自述】白头青简两相催【唐刘子玄曰头白可期汗青无日此借用自言度岁月于文字间也後汉吴佑传父恢欲杀青简以写经书杜诗干戈衰谢两相催】孰知衰老难为别声问应须续续来【汉书苏武传曰有声问来乐天琶琶行云低眉信手续续弹】

和郑户部宝集文室二首

远游游则远【屈原远游曰悲时俗之迫隘兮愿轻举而远游此借用言主僧徧参也】安心心已安【传灯録僧神光问达摩曰我心未寜乞师与安达摩曰将心来与汝安曰觅心了不可得达摩曰我与汝安心竟】茅茨更何事一坐五年寛【传灯録汾州无业禅师曰古得道人得意之後芧茨石室向折脚铛子里煮饭吃过三十二十年乐天诗一坐十五年林下秋复春】客来问法要示以无所还【楞岩经曰今当示汝无所还地】勿云空生默听者不胜言【空生谓须菩提也般若经须菩提于岩中晏坐帝释散花曰我闻尊者善谈般若云云须菩提曰我于般若未曾谈着一字帝释曰尊者无说我亦无闻无说无闻是名真说般若】

贵有空王章【空王佛也章印也谓传佛心印观佛三昧海经云住念佛者心印不坏信心铭观心空王】贫无置锥地【见前注】冲风牕自语【古乐府中庭有树自语】涴壁虫成字【东坡诗书牕涴壁常遭骂虫成字见前注】向隅有知音【说苑曰今有满堂饮酒者一人向隅独泣则一堂之人皆不乐矣此借用言面壁也按传灯録达摩寓止于嵩山少林寺面壁而坐终日默然人莫之测又忠国师曰墙壁瓦砾炽然常说故东坡赠月老诗曰拱手但默坐墙壁方谆谆后山用此意谓无情亦解说法不可谓墙壁无知也】阖门接强对【传灯録赵州和尚见真定帅王公不下禅牀曰第一等人来禅牀上接中等人来下禅牀接末等人来山门外接东坡诗安排诗律追强对按吴志陆抗传曰外御强对】只道庭前柏西来本无意【庭柏见前注传灯録大梅云西来无意】

隐者郊居

高斋缭绕度双沟【谢玄晖有郡内高斋闲坐诗】老气轩昂盖九州【老杜诗老气横九州】不为江山开悒怏【老杜诗巳知出郭少尘事更有澄江消客愁又诗汀洲稍疎散风景开悒怏】正缘风味得淹留【风味见前注刘安招隐士曰攀桂枝兮聊淹留】招携好客供谈笑【老杜诗强将笑语供主人】拆补新诗拟献酬【锺嵘诗品曰拘挛补衲蠧文已甚寒山子诗与道殊悬远拆东补西尔楚茨诗云献酬交错欧公诗更约多为诗准备恐防梅老敌难当】小摘自锄稀菜甲旁观虚作不堪忧【老杜客至诗自锄稀菜甲小摘为情亲鲁论曰人不堪其忧】

览胜亭

断岸通横水【老杜诗决渠当断岸】吹花满系船【老杜诗吹花困癫傍舟楫】中年擅幽独辍食买林泉【楚辞曰幽独处乎中山】草木真成主江山故作妍升沈有流转且复赋归田【元稹诗升沈或异势张平子有归田赋】

何太冲挽词二首【一作大中】

课最三川守【汉书宣帝纪课殿最以闻注云最凡要之首也言课居首也又倪寛传课更以最史记李斯之子由为三川守】名成万石君【汉书石奋传景帝曰石君及四子皆二千石人臣尊宠乃集举其门凡号奋为万石君】平生欠一识声烈即多闻【见前注】兜率真归处【乐天诗海山不是吾归处归即应归兜率天】琴台只断云【老杜诗琴台日暮云】伤心今夜月忍便到初坟【汉元帝诏为初陵注未有名故曰初此用其字】

哀挽诸儒竞【老杜诗哀挽青门道晋书郗超传及死贵戚操笔为诔者四十余人】丰碑故吏繁【礼记曰公室视丰碑此借用其字按後汉诸碑多门生故吏所立】素车纷雨泣【周礼车仆注曰素车以白玉垩车也老杜诗路人纷雨泣○玉一作土】丹旐与风翻【老杜诗丹旐飞飞日】几地留遗爱【孔子曰子产古之遗爱】他年作九原【礼记赵文子与叔誉观乎九原文子曰死者如可作也吾谁与归注作起也】涕流耆旧尽不独为乡园【何逊诗乡园不可见江水徒自清】

送大兄兼寄赵团练

贫有分离苦官无早晩宜【上句见第一卷注乐天诗命苟未来且求食官无高卑及远迩】又为千里别未觉十年迟【此一聨足成破题之意分属两句十年迟详後注】日与江山远风连草木悲平生刘子政见可共论诗【刘向字子政汉宗室也以属赵君】

寄襄州程大夫

中年为吏晚专城不独身荣府亦荣【专城见前注】江汉风流见羊杜【晋羊祜杜预皆镇襄阳老杜诗江汉风流万古情】相门经术有韦平【汉韦贤平当父子皆以明经至宰相史记孟尝君传曰相门有相】十年一别音书絶万里相看骨肉情【杕杜诗序曰骨肉离散】今代龎公入城府定将悬榻与逢迎【後汉龎公传龎公居岘山之南未尝入城府岘山今在襄州又徐穉传陈蕃特为置一榻去则悬之】

送检法赵奉议

三岁公门不屡过作牋时得问如何【晋书龚玄之未尝至公门】及兹去去翻为恨【文选苏武诗参辰皆已没去去从此辞】向使常常肯为多【悔向来不数见也孟子曰欲常常而见之】勇鋭闭房犹着酒【老杜诗昔何勇鋭今何愚白虎通曰人生六十闭房者何也法六月阳气衰也礼记内则注曰妾五十始衰闭房不复出御】切深疾恶反伤和【退之欧阳生哀辞曰其文章切深魏志陈矫传陈登曰清修疾恶有识有义吾敬赵元达老杜栀子诗曰与道气伤和一本伤作相】赠言窃取仁人号【赠言谓劝其止酒与和易也暗用管辂别传诸葛乐事详十二卷王察院挽词注家语子路将行孔子曰赠汝以言乎史记孔子世家孔子过周问礼老子送之曰富贵者送人以财贫贱者送人以言吾不能富贵窃仁者之号送子以言】善听君居长者科【左传所谓惟善人能受尽言】

送建州郑户部

清江画舸照新晴铙鼔喧喧聒耳鸣【乐府题有铙歌鼓吹】昔日布衣今着绣【着绣昼行见前注】他年鹤化只空城【郑盖徐州前辈故用丁令威化鹤事见前注】还朝不待三年最【汉书严助传曰助为会稽太守愿奉三年计最】得郡何妨万里行【成都记万里桥诸葛亮送费禕使吴别于此禕曰万里之行始于此矣】岁禄二千亲八十世间谁有此时荣【汉太守秩二千石】

送张秀才

学又三年积【三年学见鲁论】功收一日长【蜀志庞统曰吾似有一日之长】擅场推老手【张平子东京赋曰秦政利觜长距终得擅场杜子美诗画手看前辈吴生远擅场欧公诗老手尚能工翦裁】附尾得诸郎【史记伯夷传顔回虽笃学附骥尾而行益显南史王僧?传曰此乌衣诸郎坐处】度鸟界晴碧【老杜诗身在度鸟上又诗雪岭界天白】过云回夕黄【老杜诗絶壁过云开锦绣又诗锦城曛日黄】孰知诗有验【谓诗能穷人】莫愠路无粮【鲁论孔子在陈絶粮子路愠见庄子曰吾无粮我无食○我一作饿】

后山诗注卷八

<集部,别集类,北宋建隆至靖康,后山诗注>








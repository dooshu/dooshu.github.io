◇云上之仙风赋

缥缈遥裔，互碧海而扬朝霞，凌青烟而溥天际。出龙门而激水，度葱关以飞雪。於是汉区动御，月轨惊文。浮虚入景，登空汛云。一举万里，曾不浃辰。此列子有待之风也。若乃绵括宇宙，包络天维。周流八极，回环四时。气值节而动律，位涉巽而离箕。徒见去来之绪，莫测终始之期。此大虚无为之风也。（《艺文类聚》七十八。）


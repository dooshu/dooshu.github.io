●卷七十九　郊社考十二

○祭日月

大宗伯以实柴祀日、月、星、辰（实柴，实牛柴上也。疏曰："《祭义》云'郊之祭也，大报天而主日，配以月'，则郊祭并祭日、月可知。"）。玉人之事，圭璧五寸，以祀日、月、星、辰（圭其邸为璧，取杀於上帝。疏曰："此圭璧谓以璧为邸，旁有一圭，故云'圭其邸为璧'也。云'取杀於上帝'者，按上文四圭以祀天，此日、月、星、辰为天之佐，故一圭，是取杀於上帝也。"《冬官》、《春官　典瑞》同）。掌次，朝日则张大次、小次，设重帟、重案（疏详见《祀五帝篇》）。王搢大圭，执镇圭，缫藉五采五就以朝日（缫有五采文，所以荐玉。木为中幹，用韦衣而画之。就，成也。王朝日者，示有所尊，训民事君也。天子常春分朝日，秋分夕月。《觐礼》曰："拜日於东门之外。"《玉人职》曰："大圭长三尺，杼上终葵首，天子服之；镇圭尺有二寸，天子守之。""缫"读为藻率之"藻"。五就，五匝也，一匝为一就。衣，於既反。疏曰："搢，插也，谓插大圭长三尺玉笏於带间。手执镇圭尺二寸。'缫藉五采五就'者，谓以五采就缫藉玉也。'以朝日'者，谓以春分朝日於东郊也。云'缫有五采文'者，释缫字，以其缫者杂采之名，故云'缫有五采文，所以荐玉'也。云'木为中幹，用韦衣而画之。就，成也'者，镇圭尺二寸，广三寸，则此木板亦长尺二寸，广三寸，与玉同。然後用韦衣之，乃於韦上画之。一采为一匝，五采则五匝。一匝为一就。就，成也，是采色成者也。云《玉人职》曰，大圭长三尺，杼上终葵首，天子服之'者，按：彼注云：'杼，杀也。'终葵首，谓大圭之上近首杀去之，留首不去处为。椎头。齐人名椎为终葵，故名圭首为椎头者为终葵首也。按：《玉藻》云，'天子搢珽，方正於天下。'即此大圭也。云'镇圭尺有二寸，天子守之'者，亦《玉人》文，引之证经大圭与镇圭之义也。"杼，除汝反。《春官　典瑞》、《礼器》曰："大圭不琢。"注曰："琢，当为'篆'字之误也。"疏曰："大圭，天子朝日、月之圭也。尚质之义，但杼上终葵首，而无琢桓蒲之文也。"）。天子元端而朝日於东门之外（端，当为"冕"字之误也。元衣而冕，冕服之下。朝日，春分之时也。东门，谓国门也。疏曰："按宗伯实柴祀日、月、星、辰，则日、月为中祀，而用元冕者，以天神尚质。"《玉藻》）。天子乘龙，载大旂，象日、月、升龙、降龙，出拜日於东门之外，反祀方明。礼日於南门外，礼月与四渎於北门外（《觐礼》　注见《百神篇》祀方明礼。黄氏曰："《觐礼》载朝日之礼，盖时会殷同，王既揖诸侯於坛，乘龙路，载大旂，出拜日於东门之外，反祀方明，此所谓大朝觐者也。常岁，春朝朝日，诸侯有修岁事而朝者，岂亦帅之而出与？《国语》，大采朝日，小采朝月，盖日朝焉。"）。大司乐乃奏黄钟，歌大吕，舞《雲门》，以祀天神（天神，谓五帝及日、月、星、辰。《春官》）。孟冬，天子乃祈来年於天宗（疏曰："谓祭日、月、星、辰也。"《月令》）。

传：王宫，祭日也；夜明，祭月也；幽宗，祭星也（疏曰："王，君也。宫，亦坛也，营域如宫也。日神尊，故其坛曰君宫也。夜明者，祭月坛名也。月明於夜，故谓其坛为夜明也。幽宗，祭星坛名也。幽，闇也。'宗'当为'禜'。禜，坛域也。盖星至夜而始出，故谓之幽也。为营域而祭之，故谓之幽禜也。"《祭法》）。郊之祭，大报天而主日，配以月（注见祀天礼报天主日条）。祭日於坛，祭月於坎，以别幽明，以制上下。（幽明者，谓日照昼，月照夜。疏曰："此经及下经，皆据春分朝日，秋分夕月。祭日於坛，谓春分也；祭月於坎，谓秋分也。"）祭日於东，祭月於西，以别外内，以端其位（别，彼列反。端，正。疏曰："祭日於东，用朝旦之时；祭月於西，乡夕之时。而崔氏云：'祭日於坛，祭月於坎，还据上文郊祭之时。'今谓若是郊祭，日与月当应同处，何得祭日於坛，祭月於坎，日於东，月於西，祭不同处？则崔说非也。崔又云：'日月有合祭之时，谓郊祭天而主日，配以月，其礼大，用牛；各祭之时，谓春分朝日，秋分夕月，其礼小，故祭法用少牢。'今谓《小司徒》云：'小祭祀奉牛牲。'郑注谓元冕所祭。自元冕，皆用牛也，何得用少牢？今谓《祭法》'日月用少牢'，郑云，祷祈之祭也。崔氏说又非。崔氏又云：'迎春之时，兼日月者。'今按诸文，迎春、迎秋，无祭日月之文。《小宗伯》云：'兆五帝於四郊，四望、四类亦如之。'谓四望、四类之祭，亦如五帝在四郊，故郑云'兆日於东郊，兆月与风师於西郊'，不谓兆五帝之时即祭日月。崔说又非。"）。

《通典》曰："凡祭日月，岁有四焉：迎气之时，祭日於东郊，祭月於西郊，一也；二分祭日月，二也；《祭义》云：'郊之祭，大报天而主日，配以月。'三也；《月令》：'十月祭天宗，合祭日月。'四也。但四时之气，有分有合。二分之日祭，谓分也；大报天而主日，以月配之，是合也。大报配祭之时，日燎於坛，月埋於坎。瘗埋之时自血始，燔燎之时自气先，合为大祭，分为中祭。《郊特牲》云'大报天而主日'，其礼宜重，用犊；分祭宜轻，轻则用少牢。拜日於东郊，礼月於西郊者，此因而祭於郊也。《郊特牲》，大报之时，扫地而祭，燔柴而郊，就阳位也。《祭法》，分祭之时，王宫祭日，夜明祭月以少牢，在坛上不於地也。至时，於二祭所用珪玉，亦无差别。

陈氏《礼书》曰："古者之祀日月，其礼有六：《郊特牲》曰：'郊之祭，大报天而主日，配以月。'一也；《玉藻》曰：'朝日於东门之外。'《祭义》曰：'祭日於东，祭月於西。'二也；《大宗伯》：'四类於四郊，兆日於东郊，兆月於西郊。'三也；《大司乐》：'乐六变而致天神。'《月令》：'孟冬，祈来年於天宗。'天宗者，日月之类，四也；《觐礼》：'拜日於东门之外，反祀方明。礼日於南门之外，礼月於北门之外。'五也；雪霜风雨之不时，於是乎禜之，六也。夫因郊蜡而祀之，非正祀也。类禜而祀之，与觐诸侯而礼之，非常祀也。春分朝之於东门之外，秋分夕之於西门之外，此祀之正与常者也。日言朝，则於日出之朝朝之也；月言夕，则於月出之夕夕之也。日坛谓之王宫，以其有君道故也；月坛谓之夜明，以其明於夜故也。其次，则大次、小次，设重帟、重案；其牲体，则实柴；其服，则元冕、元端；其圭之缫藉，则大采、少采；礼之之玉，则一圭邸璧；祀之之乐，则奏黄钟，歌大吕，舞《雲门》。玉藻十有二旒，龙衮以祭，元端以朝日於东门之外，则龙衮、元端，皆言其衣也。衣元冕之衣，则用元冕矣，郑氏改元端为元冕，不必然也。虞氏释《国语》，谓朝日以元冕，然祀上帝以衮冕，而朝日以圭璧与张次、设帟，一切杀於上帝，则其不用衮冕可知矣。《周礼》於《掌次》之次，帟、案，於《典瑞》之大圭、镇圭、缫藉，言朝日而已，则夕月之礼又杀乎此也。汉武帝因郊泰峙，朝出行宫，东向揖日，其夕西向揖月，则失东西郊之礼也。魏文帝正月祀日於东门之外，则失春分之礼也。齐何佟之曰：'王者兄日姊月，马、郑用二分，卢植用立春。佟之以为日者太阳之精，月者太阴之精。春分阳气方永，秋分阴气向长。天地至尊，故用其始，而祭以二至，日月次天地，故祭以二分，则融与康成得义矣。'魏薛靖曰：'朝日宜用仲春之朔，夕月宜用仲秋之朏。'此尤无据也。後周於东门外为坛，以朝日，燔燎如圜丘；於西门外为坛於坎中，方四丈，深四尺，以夕月，燔燎如朝日。隋唐坛坎之制，广狭虽与後周差异，大概因之而己。"

杨氏曰："愚按《典瑞》'朝日'注云：'天子常春分朝日，秋分夕月。'《玉藻》'朝日於东门之外'注云：'朝日於春分之时。'马融、郑康成皆同此说。贾谊亦曰：'三代之礼，春朝朝日，秋暮夕月，所以明有敬也。'盖冬至祭天，夏至祭地，此祭天地之正礼也；春分朝日，秋分夕月，此祭日月之正礼也。陈氏云：'天地至尊，故用其始，而祭以二至；日月次天地，故祭以二分。'此言是也。所谓兆日於东郊，兆月於西郊，祭日於坛，祭月於坎，祭日於东，祭月於西，王宫祭日，夜明祭月，即春分朝日、秋暮夕月之事也。此外则因事而祭，如大报天而主日，配以月，此因郊而祭也；《觐礼》拜日於东门之外，礼日於南门外，礼月於北门外，此因觐礼而行拜也；《月令》祈来年於天宗，此因蜡而祈也；日月星辰之神，则雪霜风雨之不时，於是乎禜之，此因禜而祭也。"

天子大采朝日，与三公、九卿祖识地德（虞说云："大采，衮织也。祖，习也。识，知也。地德所以广生。"昭谓：《礼　玉藻》，天子元冕以朝日。元冕，冕服之下，则大采非衮织也。《周礼》："王搢大圭，执镇圭，藻五采五就以朝日。"则大采谓此也。言天子与公卿因朝日以修阳政而习地德，因夕月以治阴教而纠天刑。日照昼，月照夜，各因其照，以修其事也）；日中考政，与百官之政事，师尹惟旅、牧、相宣序民事（宣，遍也。序，次也。三君云："师尹，大夫官也，掌以酨诏王。惟，陈也。旅，众士也。牧，州牧也。相，国相也。皆百官政事之所及也。一云："师尹，工也。"）；少采夕月，与大史、司载纠虔天刑（夕月以秋分。纠，共也。虔，敬也。刑，法也。或云："少采，黼衣也。"昭谓：朝日以五采，则夕月其三采也。载，天文也。司天文谓冯相氏、保章氏，与太史相俪偶也。此因夕月而恭敬观天法、考行度，以知妖祥也。冯，皮冰反。相，息亮反。俪，力智反。共音恭）；日入监九御，使洁奉禘、郊之粢盛（监，视也。九御，九嫔之官，主粢盛、祭服者），而後即安（即，就也。《国语　鲁语》　又《周语》曰："古者，先王既有天下，又崇立上帝明神而敬事之，於是乎有朝日、夕月以教民事君。"）。日月星辰之神，则雪霜风雨之不时，於是乎禜之（昭公元年《左氏传》）。庄公十有八年春，王三月，日有食之。榖梁子曰："不言日，不言朔，夜食也。何以知其夜食也？曰：王者朝日（王制曰"天子元冕而朝日东门之外"，故日始出而有亏伤之处，是以知其夜食也。疏云："此是《礼记　玉藻》文，而云王制者，谓王者之法制，非是《王制》之篇也。此鲁事而辄言天子朝日者，言王者朝日，所以显诸侯朝朔也。天子朝日於东门之外，服元冕。其诸侯，则《玉藻》云，皮弁以听朔於太庙。与天子礼异。其礼虽异，皆早旦行事而作夜有亏伤之处尚存，故知夜食也。"）。故虽为天子，必有尊也；贵为诸侯，必有长也。故天子朝日，诸侯朝朔。"

秦始皇东游海上，行礼祠名山川及八神。六曰月主，祠之莱山（在东莱长广县），在齐北，并渤海。七曰日主，祠盛山，盛山斗入海（盛山在东莱不夜县，斗绝入海也），最居齐东北阳，以迎日出云。雍有日、月、参、辰庙，各以岁时奉祠。

汉武帝立二十八年，始郊泰一，朝日，夕月，改周法。其後常以郊泰畤，质明出行竹宫，东向揖日，西向揖月，即为郊日月，又不在东西郊，遂朝夕常於殿下东面拜日。群公无四朝之事。

郊泰一时，祭日以牛，祭月以羊、彘特（若牛，若羊，若豕，只一特牲）。泰一祝宰衣紫及绣。五帝各如其色，日赤，月白。

宣帝时，於成山祠日，莱山祠月。

魏文帝黄初二年正月，朝日於东门之外。

诏曰："汉氏不拜日於东郊，而旦夕常於殿下东西拜日月，烦亵似家人之事，非事天神之道也。"

时议者以为朝日於正月，非二分之义。秘书监薛靖论云："按《周礼》，朝日无常日。郑元云用二分。秋分之时，月多东昇，西向拜之，背实远矣。朝日宜用仲春之朔，夕月宜用仲秋之朏。"淳于睿驳之，引《礼记》云"祭日於东，祭月於西，以端其位"；《周礼》秋分夕月，并行於上代。西向拜月，虽如背实，亦犹月在天而祭之於坎，不复言背也。犹如天子东西游幸，其官犹北向朝拜，宁得以背实为疑？

明帝太和元年二月丁亥朔，朝日於东郊；八月已丑，夕月於西郊，始得古礼。

晋武帝太康二年，有司奏："春分朝日，寒温未適，不可亲出。"诏曰："顷方难未平，今戎事已息，此礼为大。"遂亲朝日。此後废。

齐末，东昏侯永元元年，何佟之议："王者兄日姊月，马、郑用二分，卢植用立春。佟之以为日者太阳之精，月者太阴之精。春分阳气方永，秋分阴气向长。天地至尊，故用其始，而祭以二至；日月次天地，朝敬故以二分，差有理据，则融、元得义矣。今损汉仪，上采周礼春分之义，又无诸侯之事，无所出於东郊。今正殿即会行礼之廷，宜常以春分正殿之廷拜日。"其夕月，文不分明，佟之谓："魏代所行，善得与夺之衷。今请以春分朝於殿廷西，东向而拜日；秋分夕於殿廷东，西向而拜月。此所谓'正於日月，以端其位'。服无旒藻之饰，盖本天至质。朝日不得同昊天至质之礼，故以元冕三旒。近代祀天，服衮冕十二旒，极文章之美，则是古今礼变，礼天、朝日，服宜有异。顷代天子小朝会，服绛纱袍、通天金博山冠，斯即今朝之服，次衮冕者也。窃谓宜服此拜日月，甚得差降之宜。"

後魏孝文泰和十五年，诏曰："近论朝日、夕月，皆以二分之日，於东西郊行礼。然月有馀闰，行无常准，今若一以分日，或值月出於东，而礼於西，寻情即理，不可施行。昔曹魏薛靖以为朝日取月一日为朔，夕月三日为朏，朏者，月形始著，今未知朏朔、二分，何者为是？"游明根等对曰："考按旧式，准校众议，宜从朏、朔。"

後周以春分朝日於东门外，为坛如其郊，用特牲、青币，青珪有邸。皇帝乘青辂，及祀官俱青冕，执事者青弁。司徒亚献，宗伯终献，燔燎如圜丘。秋分夕月於国西门外，为坛於坎中，方四丈，深四尺，燔燎如朝日礼。

隋因周制，开皇初，国东春明门外为坛如其郊，每以春分朝日；又於国西开远门外为坎，深三尺，广四丈，为坛於坎中，高一尺，广四尺，每以秋分夕月。牲、币与周同。其朝日、夕月，奏諴夏辭各一首（迎送神登歌樂辭與圜丘同）。

唐制，以二分日，朝日、夕月於国城东西，各用方色犊，笾、豆各十，簠、簋、〈登瓦〉、俎各一。乐旧用黄钟之均三成，新改用天神之乐，圜钟之均六成。

◎唐开元礼

△皇帝春分朝日於东郊仪（秋分夕月及摄事附）

△斋戒

前祀五日，皇帝散斋三日，致斋二日，如圜丘仪。诸应祀之官，斋戒如别仪。

陈设（如祀五帝仪，惟不设配帝位及樽、罍。燎坛方八尺，高一丈，开上南出户，方三尺）

△銮驾出宫（如圜丘之仪）

△奠玉帛

祀日，未明三刻，诸祀官各服其服，郊社令、良酝令各帅其属八实樽、罍、玉、币（凡樽之次：太樽为上，实以醴齐；著樽次之，实以盎齐；罍樽实以清酒。其元酒各实於上樽，罍樽无元酒。礼神之玉，以珪有邸。其币，大明以青，夜明以白）；太官令帅进馔者实诸笾、豆、簠、簋，入设於内壝东门之外馔幔内。未明二刻，奉礼帅赞者先入就位，赞引引御史、太祝及令史与执樽、罍、篚、幂者，入自东门，当坛南，重行北面，以西为上（凡引导者每曲一逡巡）。立定，奉礼曰"再拜"，赞者承传（凡奉礼有词，赞者皆承传），御史以下皆再拜讫，执樽者升自东陛，立於樽所坛下，执罍、洗、篚、幂者各就位。赞引引御史、太祝诣坛东陛升，行扫除于上，令史、祝史行除于下讫，引降就位。驾将至，谒者、赞引各引祀官及从祀群臣、诸国蕃客使先置者，俱就门外位。驾至大次门外，回辂南向，将军降立于略右。侍中进当銮驾前跪，奏称："侍中臣某言，请降辂。"俯伏，兴，还侍位。皇帝降辂，之大次，通事舍人引文武五品以上从祀之官皆就门外位，大乐令帅工人、二舞次入就位，文舞入陈于悬内，武舞立于悬南道西。谒者引司空入就位，立定，奉礼曰"再拜"，司空再拜讫，谒者引司空诣坛东陛升，行扫除于上；降行乐悬于下讫，引出就位。皇帝停大次半刻顷，通事舍人分引从祀文武群官、介公、酅公、诸国客使先入就位，太常博士引太常卿立于大次门外，当门北向。侍中版奏外办。皇帝服玄冕出次，华盖、侍卫如常仪（侍中负宝陪从如式）。博士引太常卿，太常卿引皇帝（凡太常卿前导，皆博士先引）至南内壝门外，殿中监进大珪，尚衣奉御又以镇珪授殿中监，殿中监受进，皇帝搢大珪，执镇珪，华盖、仗卫停于门外，近侍者从入如常。谒者引礼部尚书、太常少卿陪从如常。皇帝至版位，西面立（每立定，太常卿与博士退立于左）。谒者、赞引各引祀官次入就位。立定，太常卿前奏称"请再拜"，退复位，皇帝再拜。奉礼曰"众官再拜"，在位者皆再拜。太常卿前奏："有司谨具，请行事（摄则初司空入，谒者、赞引各引祀官以次入就位，赞拜讫，谒者进太尉之左，白请行事。凡献，皆以太尉为初献）。"退复位。协律郎跪，俯伏，举麾（凡取物者皆跪，俯伏而取以兴。奠物则奠讫，俯伏而後兴），鼓柷，奏《元和之乐》，乃以圜钟之均，以文舞之舞，乐舞六成；偃麾，戛敔，乐止（凡乐皆协律郎举麾，工鼓柷而後作；偃麾，戛敔而後止）。太常卿前奏称"请再拜"，退复位（摄则奉礼赞曰"众官再拜"），皇帝再拜。奉礼曰"众官再拜"，在位者皆再拜。太祝取玉、币於篚，立於樽所。太常卿引皇帝，《太和之乐》作（皇帝每行皆作《太和之乐》），皇帝诣坛，升自南陛，侍中、中书令以下及左右侍从量人从升（以下皆如之），皇帝升坛北向立乐，止（摄则谒者引太尉升奠）。太祝加玉於币，以授侍中；侍中奉玉、帛东向进，皇帝搢镇珪受，玉、帛（每受物，搢镇珪奠讫，执珪，俯伏，兴），登歌作《肃和之乐》，乃以大吕之均。太常卿引皇帝进，北面跪奠於大明（夕月云夜明）神座，俯伏，兴。太常卿引皇帝少退，北向再拜讫，登歌止。太常卿引皇帝，乐作；皇帝降自南陛，还版位，西向立，乐止（摄则谒者引太尉）。初，群官拜讫，祝史奉毛血之豆立於门外；於登歌止，祝史奉毛血入，升自南陛，太祝迎取於坛上，进奠於神座前，太祝与祝史退立於樽所。

△进熟

皇帝既升，奠（摄则太尉既升奠）玉、帛，太官令出，帅进馔者奉馔陈于内壝门外。谒者引司徒出诣馔所，司徒奉俎。初，皇帝既入至位，乐止，太官令引馔入，俎初入门，《雍和之乐》作，以黄钟之均；馔至陛，乐止。祝史进，彻毛血之豆，降自东陛以出。馔升南陛，太祝迎引于坛上，设於神座前（笾豆、盖幂先彻，乃升簋、簠，既奠，却其盖於下）。设讫，谒者引司徒以下降自东陛，复位，太祝还樽所。太常卿引皇帝诣罍洗，乐作（其盥洗之仪如圜丘）。太常卿引皇帝，乐作，皇帝诣坛升自南陛，乐止。谒者引司徒升自东陛，立於樽所，斋郎奉俎从升，立於司徒之後。太常卿引皇帝诣樽所，执樽者举幂，侍中赞酌醴齐讫，《寿和之乐》作（皇帝每酌献及饮福，皆作《寿和之乐》）；太常卿引皇帝大明神座前，北向跪，奠爵，俯伏，兴。太常卿引皇帝少退，北向立，乐止。太祝持版进於神座之右，东面跪，读祝文曰："维某年岁次月朔日，子嗣天子臣某（摄则云："谨遣太尉封臣名。"），敢昭告於大明："惟神宣布太阳照临下土，动植咸赖，幽隐无遗。时维仲春，敬遵常礼（夜明云："昭著悬象，煇耀阴精，理历授时，仰观取则。爰兹仲秋，用率常礼。"），谨以玉帛、牺齐、粢盛、庶品，祇祀於神。尚享。"讫，兴，皇帝再拜。初，读祝文讫，乐作；太祝进奠版於神座，还樽所，皇帝拜讫，乐止。太祝以爵酌上樽福酒授侍中，侍中受爵，西向进，皇帝再拜受爵，跪，祭酒，啐酒，奠爵，俯伏，兴。太祝帅斋郎进俎，太祝减神前胙肉加於俎，太祝持俎以授司徒。司徒奉俎西向进，皇帝受以授左右（摄则太尉受以授斋郎）。谒者引司徒降复位。皇帝跪，取爵，遂饮，卒爵，侍中进受爵，以授太祝，太祝受爵，复於坫。皇帝俯伏，兴，再拜，太常卿引皇帝，乐作；皇帝降自南陛，还版位，西向立，乐止。文舞出，鼓柷，作《舒和之乐》，出讫，戛敔，乐止。武舞入，鼓柷，作《舒和之乐》，立定，戛敔，乐止。初，皇帝献将毕，谒者引太尉诣罍洗，盥手（摄则太尉献将毕，谒者引太常卿为亚献，下皆仿此），洗匏爵讫，谒者引太尉自东陛升坛，诣著樽所。执樽者举幂，太尉酌盎齐，武舞作。谒者引太尉进大明神座前，北向跪，奠爵，兴。谒者引太尉少退，北向再拜。太祝以爵酌罍福酒进太尉右，西向立，太尉再拜受爵，跪，祭酒，遂饮卒爵。太祝进受爵，复於坫。太尉兴，再拜，谒者引太尉降复位。初，太尉献将毕，谒者引光禄卿（皇帝仪与摄事同以光禄卿为终献）诣罍洗，盥手，洗匏爵，升，酌盎齐。终献如亚献之仪。讫，谒者引光禄卿降复位，武舞六成，乐止。舞、献俱毕，太祝进彻豆，还樽所（彻者笾、豆各少移於故处）。奉礼曰"赐胙"，赞者唱"众官再拜"，在位者皆再拜（己饮福受胙者不拜），《元和之乐》作。太常卿前奏称"请再拜"，退复位，皇帝再拜。奉礼曰"众官再拜"，在位皆再拜，乐一成止。太常卿前奏"请就望燎位"，太常卿引皇帝，乐作（摄则谒者引太尉）；皇帝就望燎位，南向立，乐止。於群官将拜，太祝执篚进神座前跪，取玉、帛、祝版，斋郎以俎载牲体、黍稷饭、爵酒，兴，降自南陛，南行经悬内，当柴坛南，东行，自南陛登柴坛，以玉、币、祝版、馔物置於柴上户内。讫，奉礼曰"可燎"，东西各四人以炬燎火。半柴，太常卿前奏"礼毕"，太常卿引皇帝还太次，乐作。皇帝出内壝门，殿中监前受镇珪，以授尚衣奉御，殿中监又前受大珪，华盖、仗卫如常仪。皇帝入次，乐止。谒者、赞引引祀官及从祀群官、诸国蕃客以次出。赞引引御史以下俱复执事位。立定，奉礼曰"再拜"，御史以下俱再拜，赞引引出。工人、二舞以次出。

△銮驾还宫如圜丘之仪

宋制，春分朝日、秋分夕月为大祀，用羊、豕各二，笾、豆十二，簠、簋、俎二。

仁宗皇祐二年，礼院言："知石州王简茔近九宫、朝日坛，今其家举葬，乞移祀坛。今二坛皆阔一百步，据咸平四年，升九宫为大祠，迁展坛壝，亦言百步内无坟林，是依淳化四年敕大祠坛壝制度。礼部式，天地五郊坛三百步内不得葬埋，不言诸祠。圜丘、方泽、五帝坛三百步内坟茔不少，若移二坛京城侧近，坟冢相属。一坛之地，若方阔六百步无坟茔始为吉土，则近城无地。请天地五郊坛依诸祠坛式。"诏可。五年，定朝日坛，旧高七尺，东西六步一尺五寸，增修高八尺，广四丈，如唐《郊祀录》。夕月坛与隋唐制度不合，从旧则坛小，如唐则坎狭。定坎深三尺，广四丈，坛高一尺，广二丈，四方为陛，降入坎中，然後升坛。

神宗元丰六年，礼部言："《熙宁祀仪》，朝日坛广四丈，夕月坛广二丈。以唐王泾《郊祀录》考之，夕月坛方广四丈，今止二丈，盖《祀仪》之误。请依制广改造夜明坛。"从之。

徽宗政和三年，议礼局上《五礼新仪》，朝日坛广四丈，高八尺，四出陛，两壝二十五步；夕月坎深三尺，广四丈，坛高一尺，广二丈，四方各为陛，入坎中，然後升坛。两壝，每壝二十五步。"

高宗绍兴三年，司封员外郎郑士彦言："春分朝日，秋分夕月，祀典未举。望诏礼官讲求。"从之。其後於城外惠照院望祭，位版日书曰"大明"，月书曰"夜明"，玉用圭璧，大明币用赤，夜明币用白，礼如祀感生帝。








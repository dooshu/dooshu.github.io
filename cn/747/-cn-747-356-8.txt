○吹竹学凤鸣赋

凤惟应圣，竹乃无情；何截彼ㄍ谷之节，而吹象朝阳之声？音韵既生，讶而成响；宫商闲起，若锵锵以和鸣。昔黄帝揆日，伶伦制律；将分天地之气，以正阴阳之术。选碧鲜西域而非妙，得厚均昆山而无匹。既剪既伐，玉润之姿是分；以嘘以吹，金朱之声斯出。贯时之容未改，作瑞之思孔将。呼吸兮断而复续，疾徐兮抑而更扬。散漫於丛筱之间，疑郊薮已集；飘流於芳林之际，谓庭梧来翔。此音既举，彼德可序；闻轸宫而引商，若命俦而啸侣。遂使审音之士，睨孤管而生疑；考祥之人，向高冈而延伫。既而合黄钟，制大吕；作候不乖於晷刻，分时先报於寒暑。逸韵萧寥，德音孔昭；聆五声而既备，和六气而能调。傥吹於紫阁之前，何异巢阿阁之日？如发於青山之上，可继鸣岐山之朝。且凤声虽虚，竹响有禀；伊异质之可用，惟圣人而能审。五声并发，疑九雏之互鸣，众响难侔，觉七音之异品。今国家仿不言而四时以遂，法无违而万物如春。竹兮任截，凤兮来驯；至仁以调乎元气，大信用乎生人。由是律候以正，其唯大圣。亦何必取凤声之竹，然後测阴阳之令？


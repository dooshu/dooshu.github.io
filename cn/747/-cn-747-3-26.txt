○赐许绍敕书

昔在青衿，同游庠序，博士吴玉，其妻姓仇。追想此时，宛然在目，荏苒岁月，遂成累纪。且在安州之日，公家乃莅岳州；渡辽之时，伯裔又同戎旅。安危契阔，累叶同之，其闲游之处，触事可想。虽卢绾与刘邦同里，吴质共曹丕接席，以今方古，何足称焉？而公追砚席之旧欢，存通家之曩好，明鉴去就之理，洞识成败之机。爰自荆门，驰心绛阙，惠怀士庶，糺合宾寮，逾越江山，远申诚款。览此忠至，弥以慰怀。


93　帝乙歸妹謂湯之歸妹　湯嫁妹之辭　子夏易傳


「帝乙歸妹」，子夏傳謂湯之歸妹也。京房載湯嫁妹之辭曰：「無以天子之尊而乘諸侯，無以天子之富而驕諸侯。陰之從陽，女之順夫，本天地之義也。往事爾夫，必以禮義。」案：漢上易傳以帝乙爲湯，亦以前二説爲證。荀爽對策引「帝乙歸妹」，言湯以娶禮歸其妹於諸侯也。張説鄎國公主銘亦云：「帝唐降女，天乙歸妹。」何云：「燕公文，不足據以證經。」若左傳哀公九年筮遇泰之需曰：「微子啓，帝乙之元子也。」虞翻亦云：「紂父。」見周易集解。二説不同。正義皆略之。

【繼序按】易乾鑿度以易之「帝乙」爲成湯，鄭康成引以注禮記檀弓。

【又按】白虎通姓名章亦同。

【元圻案】馮椅易學曰：「商君有三乙，成湯爲天乙，一也；祖乙圮於耿，二也；自成湯至於帝乙，乃微子之父，三也。今湯嫁妹之辭，見漢京房傳，則非微子之父明矣。」〇書録解題曰：「隋、唐志有子夏易傳三卷，陸德明、李鼎祚亦時稱引。攷漢志初無此書。孫坦周易析藴言此漢杜子夏也。」〇後漢書荀爽傳：「爽字慈明，一名諝。延禧九年拜郎中，對策陳便宜云云。」注曰：「史記紂父名帝乙，此文以帝乙爲湯，湯名天乙也。」〇唐書張説傳：「説，字道濟，或字説之，洛陽人。玄宗召爲中書令，封燕國公，謚曰文貞。」〇鄎國公主銘，載唐文粹。〇周易集解：「九家易曰：『五者，帝位。震象稱乙，是爲帝乙。』虞翻又曰：『震爲帝，坤爲乙。』」〇宋沈作喆寓簡曰：「『帝乙歸妹』者，言人君之德與帝者相甲乙，故能正人倫。」又與諸説不同。






○乞收武勇亟議招撫以消賊黨疏 【 收拔武勇】

題為懇乞　天恩廣收武勇亟議招撫以消賊黨事、臣原籍浙西、叨役江北、切見倭寇類多　中國之人。間有膂力膽氣。諆畧可用者。往往為賊躧路踏白。設伏張疑。陸營水寨。據我險要。聲東擊西。知我虗實。以故數年之內。地方被其殘破。至今未得殄滅。緣此輩皆麤豪勇悍之徒。本無致身之階。又乏資身之策。茍無恒心。豈甘啄息。欲求快意。必至鴟張。是以忍棄故鄉。番從異類。倭奴深患葢以此輩勾引倭奴藉華人為耳目華人藉倭奴為爪牙。彼此依附。出沒海島。倏忽千里。莫可蹤跡。始于通市終于內寇其來有漸况華夷之貨。往來相易其有無之間貴賤頓異行者逾旬。而操倍蓰之嬴。居者倚門。而獲牙行之利。今欲一切斷絕。竟致百計交通。利孔既塞。亂源遂開。驅扇誘引。徒眾日增。若不包荒含垢。早為區處。竊恐腹心之憂。貽害不小。今之議者、一則曰復市舶便、一則曰嚴誅剿便、夫各路之軍威未振。羣賊之懲創未深。而即復市舶。恐非　國家御夷之體。倭奴所殘。既皆我之良善。官兵所殺。又多我之逋逃。而必嚴誅剿。亦非所以仰承　朝廷好生之德。臣愚無知、欲乞　聖明、此?得之蘇子瞻論京東捕盜劄子廣收武勇。容令各處撫按。於軍民白衣人中。每年查舉素有膂力膽畧知謀者十數人。授以義勇官名色。每月給食米一石。令其無事率人捕盜。有事領兵殺賊。立有功勞、量擬官職、奏　請陞授、若從文階、則授試巡簡、或從武階、則授試所鎮撫、循資敘遷、定給俸糧、止許捕盜殺賊。不得經收錢糧。接理詞訟。仍照文武官員事例、考察考選、有犯依律照例問罪、如此則片善寸長。皆霑斗食。暴夫悍卒。漸受絛籠。不惟　中國之人不為盜用數年之後未必無將材出於其中也此令須行使為惡者有反顧之心其見今從賊者。亦乞　天恩浩蕩。　特降黃榜招撫　赦宥許令歸降。送還鄉土。其間如有擒斬賊徒者。照例給賞。其才力可用。情願報效者。亦就隨宜委用。隔別地方。立功贖罪。候有勞績。照前敘遷。不然恐數年之後。此甚可慮所當消弭或有如盧循孫恩黃巢王仙芝者。益至滋蔓。遽難撲滅矣。臣又聞洪武年間。倭奴數寇東南傍海州縣。其時浙江一省。既遣信國公湯和築城。又遣衞國公徐輝祖江陰侯吳高練兵。又遣都督商暠楊文劉德出戰。又遣都督於顯出海廵倭。此皆上公元侯。謀臣宿將。猶且遲之數年。未得寧息。復遣南雄侯趙庸招。撫沿海漁丁島人鹽徒蜑戶收籍此輩深得駕馭之宜籍為水軍至數萬人又遣萊州府同知趙秩禮部員外郎呂淵　宣諭倭奴。迨至洪武二十五年以後而海上始得安靖。則凡可以解散賊黨者。宜亟為議處也。或謂臣職在用兵。不得言招撫事。竊念臣待罪海防。官以廵撫為名。凡盜賊應剿應撫。自合條畫奏　聞。恭候　聖裁。是有學識人語臣愚無知言似迂濶而頗關政體事若駭異而或近人情乞

勑該部詳議、如果臣言可采、再乞斟酌擬議　上　靖定奪施行、賊黨漸可解散、東南財賦重地庶有息肩之日、臣愚幸甚地方幸甚、

部覆各該撫按官於白衣中每年查舉有膽力智謀者十數人授以義勇名色每月給米一石令其捕盜有功量擬官職從賊欲歸土及殺賊來降照例給賞得旨俱依擬


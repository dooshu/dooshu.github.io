○上言庶母服制



谨案《丧服礼经》，“庶子为母缌麻三月。传曰，“何以缌麻？以尊者为体，不敢服其私亲也。”此《经》、《传》之明文，圣贤之格言。而自顷开国公侯，至于卿士，庶子为後，各肆私情，服其庶母，同之于嫡。此末俗之弊，溺情伤教，纵而不革，则流遁忘返矣。且夫尊尊亲亲，虽礼之大本，然厌亲于尊，由来尚矣。《礼记》曰，“为父後，出母无服也者，不祭故也。”又，礼，天子父母之丧，未葬，越绋而祭天地社稷。斯皆崇严至敬，不敢以私废尊也。今身承祖宗之重，而以庶母之私，废尝之事。五庙阙祀，由一妾之终，求之情礼，失莫大焉。举世皆然，莫之裁贬。就心不同，而事不敢异。故正礼遂，而习非成俗。此《国风》所以思古，《小雅》所以悲叹。当今九服渐宁，王化惟新，诚宜崇明礼典，以一风俗。请台省考修经典，式明王度。（《晋书·礼志》中，太元十七年，太常车胤上言，又见《通典》八十二。）




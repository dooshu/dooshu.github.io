【桃叶歌三首】

〖古今乐录曰：桃叶歌者。晋王子敬之所作也。桃叶。子敬妾名。缘於笃爱。所以歌之。〗

桃叶复桃叶。渡（隋书、南史作度。）江不用楫。但渡无所苦。我自迎接汝。（南史作接迎汝。《书钞》、《类聚》作楫迎汝。乐府作来迎接。注。一作我自迎接汝。《诗纪》作来迎接。注。艺文作我自迎接汝。○隋书二十二。南史陈後主纪。玉台新咏十作情人桃叶歌。《书钞》百三十八。《类聚》四十三。《乐府诗集》四声下五。《诗纪》三十二。）

桃叶复桃叶。桃叶（乐府作树。）连桃根。相怜两乐事。独使我殷勤。（《类聚》作缠绵。○玉台新咏十。《类聚》四十三。《乐府诗集》四十五。《诗纪》三十二。）

桃叶映红花。无风自□可娜。春花映何限。感郎独采我。（○《乐府诗集》四十五。○逯案。乐府此为第一首。）


26　黄石延李葵李柟林之奇　二李伯仲指李柟李樗　若方若陸若胡若劉所指


黄石圯老教授福州，聞李葵、李柟、林之奇爲衆推服，即走其家，備禮延致。吕太史祭林宗丞少穎文所謂「二李伯仲」，蓋葵之子柟、樗也。【原注】葵，字襲明。子柟，字和伯；樗，字迂仲。「里居之良，若方若陸；旁郡之士，若胡若劉。」【原注】方德順、陸亦顔、胡原仲、劉致中。見吕居仁寄和伯少穎迂仲詩。

【元圻案】吕伯恭集祭林少穎文曰：「昔我伯祖西垣公躬受中原文獻之傳，載而之南，裴回顧瞻，未得所付，踰嶺入閩，而先生與二李伯仲實來一見，意合，遂定師生之分。」又曰：「里居之良，若方若陸云云。」〇周益公集直顯謨閣黄公墓誌曰：「公諱石，字圯老，温州平陽人。中進士第，改福州教授。聞李葵、李柟、林之奇爲衆推服云云。」〇今東萊詩集無寄和伯迂仲詩，惟有送林之奇少穎秀才往行朝五古一首、病中寄胡原仲劉致中五古一首。又送謙上人回建州第二首云「平生苦節胡原仲，老大多才劉致中」云云。其方德順、陸亦顔，集中不見其名，厚齋所據，蓋另有善本。〇胡原仲，名憲，文定公兄子，朱子所稱籍溪先生也。林少穎祭劉致中文曰：「嗟嗟先生，久居隱淪。採芝食菊，若將終身。短檠萬卷，精義入神。氣溢六合，力輕千鈞。藉使逢辰，素志獲伸。成、康其俗，堯舜其君。天胡不弔，忍使邅迍。百不一試，老死荆榛。」又祭陸亦顔文曰：「嗟嗟先生，仕則不達，壽則不永，亦有以是爲先生之恨者，是皆淺淺之爲丈夫也〔一〕。先生之志，尚友古人于千載之上，蓋已得夫顔、曾之遺風。義理是非之分，辭受進退之節，皎然明白於世，而處常得終以死，在先生無一恨云云。」亦足以見其人之大概矣。〇少穎文集附載李迂仲從弟橺作少穎哀辭曰：「支離先生陸亦顔，歸自湖南宣幕，門户簡峻，士鮮知向。橺先君子于少穎爲舅，而與支離友善，謂少穎曰：『支離、紫微一也，盍往焉。』遂從之。」而少穎祭亦顔文亦有「念疇昔摳衣函丈之間，有琢磨切磋之益」之語，然則陸亦顔亦少穎之師也。

〔一〕「淺淺」，原脱一「淺」字，據四庫本拙齋文集卷一九祭陸丈先生文補。






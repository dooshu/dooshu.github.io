【南还道中送赠刘谘议别诗】

一官从府役。五稔去京华。遽逐春流返。归帆得望家。天末静波浪。日际敛烟霞。岸荠生寒叶。村海落早花。游鱼上急水。独鸟赴行楂。目想平陵柏。心忆青门瓜。曲陌背通垣。长墟抵（本集作底。）狭斜。善邻谈谷稼。故老述桑麻。寝兴从闲逸。视听绝喧哗。夫君日高兴。为乐坐骄奢。室堕倾城佩。门交接□车。入塞长云雨。出国暂泥沙。握手分歧路。临川何怨嗟。（○本集二。《诗纪》八十三。）


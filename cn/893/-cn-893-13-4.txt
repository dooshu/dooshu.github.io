秋山寄卫尉张卿及王征君





卫尉卿，见九卷注。



何以折相赠，白花青桂枝。

月华若夜雪，[一]见此令人思。

虽然剡溪兴，[二]才异山阴时。

明发怀二子，[三]空吟《招隐》诗。

[一]沈约诗：“月华临静夜，夜静灭氛埃。”



[二]《晋书》：王徽之尝居山阴，夜雪初霁，月色清朗，四望浩然。独酌酒，咏左思《招隐》诗。忽忆戴逵，逵时在剡，便夜乘小船诣之，经宿方至，造门不前而反。人问其故，徽之曰：“本乘兴而来，兴尽而返，何必见安道耶?”



[三]明发，犹明早也。详见二卷注。






续集卷二十一

<集部,别集类,明洪武至崇祯,东里集>

钦定四库全书

东里续集卷二十一　　　明　杨士奇　撰跋

绦帖题与昇侄

此绦帖总五本山西参政杨鼎所惠鼎尝从事翰林在山西有贤称但此帖装表者失伦次非一也

欧阳法帖寄侄孙奕奂

汝兄弟自幼丧父赖祖训育今祖父丧矣当夙夜勤学立身以图不忝祖父不可自暴弃也知汝皆已婚度未有字今字奕曰崇规字奂曰崇矩盖奕奂皆有大义然非循蹈规矩不能大也先儒所谓大器犹规矩凖绳先自治而後治人是也汝兄弟勉之勉之并寄欧阳率更法帖与汝习书习书与为人同道书一点一画皆循法度久之而熟则下笔可观矣人一言一动皆遵礼法久之而熟则德行可称矣勉之勉之

沂州普照禅寺兴造记

右沂州普照禅寺兴造记建於金熙宗皇统四年僧汝尚文集唐柳诚悬书庶几得柳之彷佛者

北京诸帖

右黄庭经乐毅论皆赵文敏公所临兰亭序无氏名顔鲁公座位帖逸其半或云皆公所临未知是否金丹四百字亦公所书石刻皆在北京永乐七年车驾巡幸扈从之臣多得之而纸墨之佳如此甚少余得之太常少卿朱焯者也

七观帖三帖【三首】

右七观帖元袁文清公所作以赠程文宪公致仕南归而赵文敏公之所书也余家有公小楷帖如黄庭乐毅皆临古人书独此帖出公自然之趣惜纸墨未甚佳耳此刻今在四明余得之陈孟顒秀才

余多得七观帖独此本纸墨差胜彭百链浙东还所惠者

程文宪之归袁文清之文赵文敏之书皆所谓得意者也而具於斯盛哉所惜当时刻手不及耳余所得者独此本差明白盖鄞士吴友麟所惠者

杨仲弘墓志

右杨仲弘墓志黄晋卿撰库库书仲弘晋卿皆先待制同年进士余尝録此文附置题名碑隂又得此於王汝玉赞善汝玉以为佳物赠余惜其纸墨颇劣也

贺捷表临本

锺繇贺捷表欧阳文忠公集古録论之悉矣石刻今不存吾尝见数本字大小皆不同独友人陆伯阳所藏者为得中笔意兼胜陆没後文籍散失不知此帖流落何在惜哉此纸陆少时所临以遗余者每一展翫兴念亡友为之怆然

圣教序

右唐太宗作圣教序及高宗作三藏圣记又各有与僧玄奘手书附其後後又有玄奘所译心经皆僧怀仁集羲之之书而于志宁来济许敬宗李义府之徒为之润色咸亨二年勒石今在西安府学今世学行书者兰亭序之下则资於此余得此本於江夏宋惟宪纸墨颇佳

北庭草书

右北庭草书宋治平丁未宋孝孙刻之资中余忘所自得无书人氏名孝孙定为怀素书观其笔势飞动超越真非素不能惜乎此本纸墨未佳也

陕西座位帖二帖【二首】

右顔鲁公座位帖藁石刻在西安府学此本骨气清劲飞动视後来临本盖悬絶矣余得之周恂如员外吾郡胡忠简公书法实出鲁公其大节亦相似故以所上高宗封事亲笔藁附此帖之後

右长安所刻顔鲁公座位帖藁观顔书者必观於行乃尽其妙处

题顔鲁公书

此卷顔楷书中兴颂第一东方赞次之题名帖又次之而题名最明白

北京座位帖

北京顔鲁公座位帖本四幅永乐七年扈从之臣多得之止二幅盖失其半久矣十一年民有治圃得之者杨学士亟以二纸见遗余并取旧所得於沈民望修譔者通表之遂为完物譬如延平之劒神物终当复合也

詹孟举书

国朝大书詹舍人第一其小字亦精但世不多有余独於秘府屡见之詹初得书法於巙巙子山盖兼虞欧顔柳之体而有冠冕佩玉之风者也

孔子庙学记

右魏孔子学记曹植撰梁鹄书书法特妙此碑在孔林余得之衍圣公彦缙者也

汉修孔子庙器碑

右汉韩勅修孔子庙器碑盖灵帝永寿二年也此碑即六一公所讥霜月皇极之语者吾特爱其书耳

汉鲁相晨孔子庙碑

右汉鲁相晨孔子庙碑晨无姓赵明诚金石録云史晨也碑在曲阜建宁三年所立详见欧阳文忠公集古録余得此於陈思孝思孝平生广求厚积有重复者往往以惠朋友不但惠余也

孔子庙堂碑

右唐孔子庙堂碑虞世南撰并书石刻在西安府学亦得之胡给事尝在内府见旧刻本与此迥异盖岁久碑刻剥蚀失其真也欧阳文忠公童子时得此碑刻画完好後廿年复得之则已残缺况今又後三四百年哉

夫子庙堂记

右夫子庙堂记唐驾部郎中程浩撰宋宣义太师梦英书世多喜诵此文而梦英书法一本柳诚悬然骨气意度皆弱不能及也

米南宫二帖

右米南宫二帖旧得之吾友陆伯阳陆论书法於唐主褚河南於宋主米余闻米最善临晋观後一帖则其用意於晋者可见已

笔阵图

右羲之笔阵图非羲之自书盖近代人所书而羲之笔法因之以传耳石刻在西安府学此闵佥事所惠者

子昂千文

右松雪翁行书千文盖有智永遗意学书者易於见效此刻藏松江海滨僧舍时人鲜有知者监生王宁奉命巡盐场过而得之以见惠由是稍闻於士大夫矣

淳化帖三帖【三首】

此本吾故人朱吉季宁家物朱洪武末为湖广佥宪坐累被逮尽卖文籍为行费此帖落江夏沈氏今岁仲举展省还江夏时沈氏落甚其子亦尽卖文籍仲举因购此见惠签题犹朱手笔览之增感此帖盖摹刻皆下独二王有数帖庶几然甚不多也

右淳化帖四本泉州刻也余友陆伯阳家故物洪武甲戌冬余自武昌归陆以赠别签题皆陆手笔图书具存独念故人不作久矣而此刻今归内府亦不可得也右淳化帖五本泉州所刻者永乐乙未春余得之兵部尚书四明金世忠余家旧得於陆氏者与此颇各有缺略及错简遂得互相参考而宋米芾尝辨其间伪书及黄伯思法帖刋误所论皆见余之别録

右军书

此出曹氏星凤楼帖中不完所存者皆右军书行书十余帖草书四帖州民奉橘临墓田丙舍官奴虞治书裹鮓皆在楷书有乐毅海字本又有全本有东方画赞无兰亭序而有宋人题跋数首永乐庚子冬余过临淮访族兄弘璧而得之者也

黄帝祠宇

右黄帝祠宇四字唐李阳氷篆刻在缙云字衡一尺有半缩倍之吾家阳氷篆书此最大者闻缙云仙都山有鼎湖世传黄帝上昇处阳氷尝篆鼎湖二字今尚在余未之得也

忘归台铭

右忘归台铭李阳氷书刻在处州阳氷尝为处之缙云令故其书在处州独多闻有孔子庙碑吏隐山留题诗文皆佳余未得也

长安绎山碑

右绎山碑盖宋淳化四年郑文质以徐铉所授故绎山摹本刋置长安学中者文质铉之徒也今泰山有秦刻李斯真蹟尚在但磨灭多矣间於邹侍讲家见摹本止廿九字其去此甚远也

青社绎山碑

右绎山碑青社本断裂多矣余得之习礼检讨尝见陈思孝论绎山翻本次第云长安第一绍兴第二浦江郑氏第三应天府学第四青社第五蜀中第六邹县第七然余於蜀中本未之见也

东明精舍绎山碑

陈思孝自北京寄惠此帖盖浦江郑氏东明精舍所刻本也宋景濂谓此用长安本翻刻然以余观之亦出绍兴本未知果如何当求识者辨之

邹县绎山碑

右绎山碑字画视诸本特小得之行俭云出於山东而未详其处闻邹县有绎山翻刻本此岂是耶当求识者质之

篆书偏旁字源

右篆书偏旁字源宋宣义大师梦英书此碑咸平二年立於长安学中後有英自题又附载郭忠恕所答书

彼岸寺碑

右彼岸寺碑在汝宁上蔡县余得於监察御史尹崇高盖宋真宗时建此碑今剥落多矣不知撰书人姓名中书舍人陈登思孝以篆书擅名於今数称此碑之善余则未能通也姑存之

五箴後

右唐韩文公五箴宋仁宗时狄道宋寂作篆体书之後其子摹刻于石宣和六年也

党怀英书

右党怀英篆书竹溪四絶句金章宗明昌六年刻石济州普照寺今在州学中

大学经

右大学经一章作锺鼎篆书而忘所自得亦不记石刻何在闻西安府学有汉隶尚书鲁诗仪礼春秋公羊传论语魏三体书左传遗字余皆未得也

题王氏父子书

右残帖皆王氏父子书首右军兰亭荷华长者鹘等断石兰亭起大字至向字凡五十三字薛稷临兰亭六帖次徽之二帖次操之二帖次涣之一帖次献之洛神一帖皆出曹氏刻其刻石已不存余故重而表之时有惠怀仁集右军书者并附其隂

汉圉令赵君碑

右汉圉令赵君碑初平元年立盖献帝嗣位初年也碑在今邓州南阳县学中文字磨灭不可见者将半矣余得於陈舍人思孝

汉北海相景君碑

右汉益州太守北海相景君碑景君卒於汉安二年碑今在济宁州虽完而字画漫灭不可读者多也

汉碑隂

右汉碑隂题名余得之思孝不知其为何人碑隂其所载皆门下书佐及故吏之类而字画颇佳

魏受禅尊号二碑

右魏受禅表尊号二碑世或以为梁鹄书或以为锺繇不可必而雄丽古雅後之攻隶者必取法焉二碑皆在许州得於刘士皆尊号碑其下近趺处皆磨灭不明盖古碑历世久远多如此也

纪信碑

右纪信碑唐武后时卢藏用撰并隶书其书甚佳昔人评藏用隶在能品余得此於士皆

唐任城县桥亭记

右任城县桥亭记唐开元廿六年任城尉游芳撰王子言隶书书虽出唐人而古意苍然後之人能若此者甚少吾家唐隶独有纪信及此二碑耳

黄庭经二帖【二首内一帖附曹娥碑出师颂】

右黄庭经稍肥大曹娥碑纸墨虽劣然态韵悉佳二帖昔得之汉阳教授胡士安出师颂近得之王孟扬检讨稡为一本便藏也

右思古斋黄庭前有唐临绢本四字为表背裁去石刻故在颍上县学廖子谟为县寄惠数本所恨打碑者甚谬也

顔书东方朔画像赞碑二帖【二首】

右顔鲁公大书东方朔画像赞碑在古乐陵郡山石上今山东泰安州境内盖天宝十三载公为平原太守时所刻後有碑隂记余尝屡得之此本得於余正安修撰特完好

彭百链御史惠余此帖夏文顔书伟然千古之二絶然考唐史天宝十四载安禄山反范阳此碑建於十三载之冬治城整兵之际有余力及此又可以观【阙】　之度矣

志公像赞

志公像赞今灵谷寺有石刻吴道子画李白赞顔真卿书世称三絶旧刻已坏此重刻者而不复见书法之妙矣碑隂有赵松雪篆书甚佳然余未之得也

罗池庙碑

右唐韩文公罗池庙碑中书舍人沈傅师书桂管观察使陈曾篆书与篆皆佳长庆元年所立也余得之长吾

昼锦堂记

右宋欧阳文忠作昼锦堂记蔡君谟书君谟书甚重於当时刻石四方多矣今余家独有此碑得之钱习礼检讨云

子昂十七帖

右赵文敏公临羲之十七帖公平生用功此帖最多临本石刻亦有数处余凡见四本皆不若此本之佳也

汝帖二帖【二首】

此石刻在河南汝州永乐丙申冬中书舍人陈彛训扈从还南京探其装有汝帖二本皆表完遂以此分我右汝帖十卷凡十三幅各有汝州之印外因録二幅得之河南佥宪刘咸士皆视余前所得者颇优此刻【阙】长睿辨之甚悉

应天府学绎山碑

右应天府学绎山碑元至元癸巳所刻者思孝尝云去长安本甚远信哉

汉大风歌

右汉高祖大风歌大篆体刻石在沛县沛有新旧二碑旧碑已坏此盖近代重刻者余得之於大理马寺丞

洛神赋二帖【二首】

右献之书洛神赋十三行陈正伦所赠石刻今在常州而刻手不及

洛神旧石刻之佳者今皆不存独有此在毘陵而刻手甚劣仅存其意耳余得之陈正伦御史

乐毅论

右乐毅论止存首尾二百四十余字而缺其中四百余字曹士冕所称张氏斫鱼石者此是也然余忘所自得不知此石今安在也

五清卷後

卷中诸君子皆三十余年翰苑交游也孟端没於永乐中近年幼孜子啓民则崇述相继皆没览其词翰益重故人之感

茅山崇禧万寿宫碑

右三茅山崇禧万寿宫记元镇江路録事王去疾文翰林承旨赵孟頫行书并篆额行书特佳余得之安成进士彭琉

通波阡表

右通波阡表余得之张氏之孙户部主事宾阳其文杨廉夫撰其书真篆二体皆出陈文东而用太朴伯温名者太史公所谓附青云之士施於後世者也文东极力晋唐其书姿媚醖藉自成一家所未足者骨力耳

七姬厝志

七姬皆死於义而张之文宋卢之书皆精玅其传远无疑余得此於嗣初云

智永千文

右智永千文真蹟故藏鲜于伯几家大德中摹刻在松江郡学此本余近得之闽人王源永书如精金粹玉此刻於规模结构近之论丰采神韵相去甚远其效龙伯高而未至者欤

先待制抚州推官厅记後

此碑作於先公既代之後尝闻老长言受代之故谓郡有豪僧云住暴横为民害内而中书外而行中书廉访司皆交其贵要莫敢谁何者先公治其发塚墓事得实狱已具而行中书廉访司皆遣子弟求解於郡先公执不听则公移以駮郡於是行省白中书郡径自南台以逹御史台御史台卒是郡议奏诛云住未诛而中书符下调先公归安县尹然云住竟不免死元史先公传亦载云住事是时当路党邪往往类此记中所谓不得尽行其志者也抚州知府王昇近寄遗此碑谨识而藏于家以传示子孙云

唐中兴颂

此颂前三十年见有得者字画多明白而十数年来有得者其馍糊率类此岂其石近又剥蚀欤抑打碑者之不善或有善者而余未之见欤此碑丰城史志静所惠盖余素嗜而得者遂为吾家之玩宝

兰亭十四帖【十五首】

此帖石刻今在颍上县其首题曰唐临绢本而临者刻者皆弱余得之廖子谟

右禊帖临手刻手皆劣甚不记何人惠姑存之後二帖其一前完後阙一前阙後完肥瘠亦相近皆胜此远矣永乐中扬州发地得之近时勉祭酒所惠

此二帖虽不完然点画波磔玅处皆在神采有余足资效法何必多也

右兰亭前本虽弱後二本甚佳虞恭公亦佳宜珍袭也此福州本余所得多矣独此有陈肤仲题肤仲三山人晦庵门人张商英兄亦名唐英卒於神宗之世此所称唐英当别是一人

近年扬州僧舍发地得二石皆兰亭旧刻一缺其前一缺其後塩运使何士英裁齐合之为一前所存者十八行止犹不二字後存者十行起能不二字两本肥瘠相近清韵可爱论骨气当在福州郑本之次世传宋思陵驻跸於扬金人奄至车驾仓猝出避御用物皆不及将所爱兰亭石刻瘗之而去此岂是耶柴叔舆侍郎凡得两本分一见惠因识其大略

近日胡若思以此本予导评为定式殆是老眼昏眵矣故辨之

前帖是郑清之家旧刻其石今在福州後帖松雪所临今石刻在北京太学

此刻今藏中书舍人胡宜衡家视郑本微不及视松雪差优

右帖得之王时彦詹事王忘所自得亦不究石刻存否当是唐人所临岂禇河南之蹟乎此本又在郑之下胡之上

内府所藏刻本有三十余家今石刻存者甚少余所见者汝州本绍兴本临江戏鱼堂本福州有郑清之家旧刻本颍上唐临绢本北京太学及蜀中有赵子昂临本尝多得之此五本近一时所得其高下不齐王时彦云兰亭下者入目还自有趣殆不虚语

前翰林检讨王偁得兰亭墨本以进文华殿盖唐人鈎摹者睿旨命刻石间赐大臣及近臣此卷左谕德臣士奇所被赐者谨拜手识而藏之

吴敏德为御史巡历所至皆汲汲名教事此其一耳诚可尚也偶得此刻遂志于後

此绍兴本视此尚完整今剥落如此盖流俗人不知爱护甚可叹也

世率谓字肥而不刓者为定式然山谷所赏者肥不剩肉瘦不露骨此本其殆是欤予所见多矣未有精神爽爽如此者珍重珍重参议李君示此谩为之题

兰亭序题与昱孙

右石刻在今绍兴郡学吾得此於章尚文此刻本在吾庐陵不知何时移绍兴也其古意苍然视汴中新摹刻者大相远矣吾家凡得数本独此本差完

玉枕兰亭二帖【二首】

右玉枕兰亭石刻今在南京火药刘家余得之陈镛叔振陈清修雅重余敬爱之自翰林庶吉士擢礼部主事从兵部尚书李庆入交址没於兵间甚可惜也

此刻故在绍兴府今亡裁十余年而墨本存者已少余得此於给事中任守礼纸墨虽劣而字画意度悉完固在所爱重也

宋杨忠毅公神道碑

宋杨和王与张韩刘岳诸公同事高宗排大难却大寇其功名载史册耀後世者伟矣观敷文学士刘一止此碑又知公忠精义烈乘一障以百数困病之卒膺数十万狂横之敌屡赴屡摧之然後秉大节死城下盖公又肇杨氏之先也公之死类古称有重於泰山者非欤公死距今二百四十余年子孙不废诗书之懿公之所以肇杨氏者其犹未艾乎其犹未艾乎

汉魏唐元隶古

右汉魏唐元隶古唐隶擅名非一人独卢藏用尚有汉魏意元之隶书如虞伯生杨友直尤有名虞出庙学记杨出华山庙盖分隶必以汉魏为至也汉视魏又古矣此卷所辑前一面起魏而继以白石神君後一面起唐历元而继以华山庙亦泝流求源之意也

陆伯阳草书後

此廿年前友人陆伯阳为余书者陆亡已十七年而此纸余尝以赠杨仲举仲举又以赠吾宾畿弟览之怅然谩志於後

饶介之诗後

饶介字介之号醉樵尝仕张士诚能诗攻书法擅名当时宋仲温宋昌裔皆出其门此册介之手笔余得诸庐陵刘彦信

萃叔耕遗墨卷後

右吴兴萃叔耕先生遗墨一卷诗二首画三幅手简一幅诗见其志画见其韵手简见其学其清尚雅正之士哉先生之子原朗宝手泽如拱璧间来北京出见示披玩起敬不已原朗风致不忝其父亦可敬也

徐宪使传後

右山西宪使江隂徐公传先师海桑陈先生为其子逊撰并书先生江右大儒为文章不苟许以此文悉本於逊之所述逊字伯敏时为泰和令好贤下士明於大体循良之政民爱戴之卓然贤大夫也观其子知其父此先生所为大书者也宪使於是不泯矣伯敏没今五十年其子什袭此文如新又足以见贤者有後其子近属先生之孙江隂县学教谕孟旦以求余题呜呼先师为此文之明年遂捐馆矣拜观不胜悲感盖又有感者伯敏为泰和三年考最以升继为泰和者十余人民耆老至于今独思慕道誉伯敏不置口古称才难不其然哉不其然哉敬拜手题於其後

松雪书杜秋兴五诗後

前辈云松雪作书初规摹锺元常後欲展大字乃入李北海而终主於右军余及见公作白驹图书白驹之诗四章在後笔意皆出锺此书杜秋兴诗其又在习锺之前欤而视公後来所书夐异曾子固论右军书亦出学力非天成也盖非学无以成名观公此书尤信

欧阳士则所藏其表兄诗翰後

老友欧阳先生之子士则来京师出所稡其外兄侍郎王君所寄其父子之诗为一卷属余识一言嗟乎余何言侍郎先母夫人先生女兄也岂独渭阳之心哉先生尊府临淄公早没先生之学盖出王氏侍郎尊府琼州公久宦游在外侍郎之学寔出於先生先生於侍郎用意忠爱盖有非他人之为舅甥者比也余与侍郎同在翰林三十有五年每向余道舅氏之德未尝不惓惓於心今先生春秋八十余侍郎君每念不得归侍於左右所赖者有士则朝夕之养也今士则迫於荐举将出於是侍郎君若有不怡於中者毛生为亲捧檄孝也包孝肃登第亲老十年不仕亦孝也侍郎君忠爱岂有异舅氏昔者之忠爱乎吾家与王氏欧阳氏相好非一世士则爱日之诚如不迂视耄言亦孝之至也

彭贯主事家藏先世书简後

民瞻先生高明之学刚介之节吾郡之望也以作诗送胡忠简忤逆桧贬辰州此十帖与彭氏壻家皆辰州所作绰绰有自得之意而忘其身之在放逐盖君子直诸内无往不自得也先生赴辰年已七十及八十始许自便迨再升朝九十余矣此岂人之所能为哉二沈三年虽一时谩语然天道必不爽世之极力以讐正人者可不监乎彭氏後同叔能宝藏此帖又有艮斋诚斋父子圭斋诸贤题皆至宝也

卫中书所集名书卷後

中书舍人卫靖以嘉集张即之赵文敏杨廉夫倪元镇宋克温昌裔卢公武陈文东之书为一卷其人品位望高下不齐亦各一时之名胜即之宋季人其书虞道园素不取然余在秘府见所临兰亭展为大书良有晋意文敏元钜公卓然当代之冠冕杨倪皆元季杨之文章倪之清韵咸重於时而不以书名二宋卢陈皆见用洪武中克温善用笔真行草书皆精而章草当第一昌裔擅行草体兼晋唐笔势翩翩而谪辰州後乃大有造诣卢书独尝见其作篆数字甚高古陈真草初兼二王虞欧自成一家後慕二宋遂稍放逸则不若鲁男子之善学也然闻其隶书高余不及见因以嘉出此求题谩志愚见於後

松雪墨迹後

右子昂书张宇初真人以进文华殿者士奇时为春坊谕德遂被宠赐云

题麦舟图卷後

士君子用心凡宇宙间皆吾分内事范文正志伊尹之志盖自任以天下之重忠宣志同於父而世喜谈其麦舟事至绘以传论者又谓其重义轻利及贤於箪食豆羮见乎色者虽意存乎警俗而论忠宣则浅矣乌获举一钧可以论其力乎朱文公纂録宋五朝名臣言行自忠宣始学至其终身言行之大者悉备而麦舟不与大贤之观人有道矣范君啓东宝此图最後求予题予何足以知忠宣然重啓东之能敬其同姓之贤也故推文正之意以书於诸公题识之後

东里续集卷二十一








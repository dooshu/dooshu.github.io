怨歌行





自注：长安见内人出嫁，友人令予代为《怨歌行》。

《文选》有班婕妤《怨歌行》，即“新裂齐纨素”一首也。李善注：《歌录》曰：《怨歌行》古辞，言古有此曲，而班婕妤拟之。



十五入汉宫，[一]花颜笑春红。君王选玉色，[二]侍寝金屏中。[三]荐枕娇夕月，[四]卷衣恋春风。[五]宁知赵飞燕，夺宠恨无穷。[六]沉忧能伤人，[七]绿鬓成霜蓬。[八]一朝不得意，世事徒为空。鹔鹴换美酒，[九]舞衣罢雕龙。[十]寒苦不忍言，为君奏丝桐。肠断弦亦绝，悲心夜忡忡。[十一]

[一]傅玄《怨歌行》：“十五入君门，一别终华发。”



[二]《楚辞》：“玉色頩以晚颜。”



[三]繁钦《定情篇》：“侍寝执衣巾。”何逊诗：“掩泣闭金屏。”



[四]宋玉《高唐赋》：“愿荐枕席。”李善注：“荐，进也。欲亲进于枕席，求亲妮之意也。”



[五]古乐府有《秦王卷衣曲》。庾信《灯赋》：“卷衣秦后之床，送枕荆台之上。”



[六]《汉书》：“赵飞燕姊弟从自微贱兴，逾越礼制，寝盛于前，班婕妤及许皇后皆失宠，稀复进见。”



[七]陆机诗：“沉忧萃我心。”张铣注：“沉，深也。”孔融《论盛孝章书》：“若使忧能伤人，此子不得复永年矣。”



[八]吴均诗：“绿鬓愁中改。”



[九]司马相如以鹔鹴裘就市人杨昌贳酒，详见四卷注。



[十]萧士赟曰：雕龙，谓舞衣上之雕画龙文也。



[十一]《诗·国风》：“忧心忡忡。”






○琴会记

君子之座，必左琴右书，雅好阅古，古亦置於舟车也。大历六年，浙西观察使苏州刺史兼御史大夫赞皇公祗命朝於京阙。春正月，夕次朱方，刺史樊公称江月当轩，愿以卮酒侑胜。居无何，赞皇公弦琴，樊公和之。演操相应，澄清抚绥，递为伯牙，更为子期。琴动人静，琴酣酒醒，清声向月，和气在堂，春风犹寒，是夜觉暖。罢宴之后，赞皇顾润州曰：“见明珠者始贱鱼目，知雅乐者方鄙郑声。自朴散为器，真意在琴。与众乐同出於虚，独能致静；同韵五音，独能多感；同名为乐，独偶圣贤。是宜称德，切近於道。昔尧以美利利於天下，曲名始畅，自舜禹至於夫子不止。且声著哀思，或当戚自陈。其後居常玩之，和理所措。若然者，宁袭陶公真意空拍而已？岂袭胡笳巧丽，异域悲声？我有山水桐音，宝而持之，古操则为，其馀未暇。”是知赞皇所好，无非训典，似有道而犹重之若此，况乃真有道之士乎？辄纪述所论，贻诸达者。


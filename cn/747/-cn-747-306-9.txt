○游刃赋（以“目无全牛，必有馀地”为韵）

善乎庖丁之养刃也，锋不钝，锐不韧，横爽气以凛凛，顿霜威之肃肃。内则道协於心，外则手庆於目，三年之後，不见全牛。於是手以之发，刃以之投，其虚其徐，刃以吻合。所倚所触，血自潜流，牛之间兮称有，刃之厚兮云无。以无厚之刃，入有间之躯，与切泥而不别，将委土而保殊？忘其骨节之难易，未尝肯綮其斯须，以天合天，骤然响然。目不视矣，手有存焉，之导兮自大，却之批兮自穿。始以一剖，终以万全。匠石代之以运斤，未可争长；孔（阙一字）杀之而用剑，难乎同年。则说屠羊以浅术，望鼓刀以战栗，期百发而百中，笑无固而无必。乃知丁之道也可久，丁之伎也难有。利推百炼，不愧於太阿；声中八音，自合於经首。日居月诸，勇其贾馀。君欲口传，等文惠之相好；我方神遇，觉良庖之不如。若然者，游合逍遥之事，刃合虚白之意。傥游必有方，刃何不利？冉冉兮虽不可知，恢恢兮常有馀地。方将解千牛，然後踌躇以满志。


51　劉禹錫用列子説符典　竊鈇掇蜂投杼拾煤出處　孔子歎知人不易


劉夢得上杜司徒書曰：「於竊鈇而知心目之可亂，於掇蜂而知父子之可間，於拾煤而知聖賢之可疑。」東坡辯策問奏劄引之，而改「掇蜂」一句云：「於投杼而知母子之可疑，於拾煤而知聖賢之可惑。」

【元圻案】列子説符篇曰：「人有亡鈇者，意其鄰之子。視其行步，竊鈇也；顔色，竊鈇也；言語，竊鈇也；動作態度，無爲而不竊鈇也。俄而抇其谷而得其鈇〔一〕。」〇吕氏春秋任數篇：「孔子窮乎陳、蔡之間，七日不嘗粒。顔回索米，得而爨之。孔子望見顔回攫其甑中而食之。選間進食，孔子起曰：『今者夢見先君，食潔而後饋。』顔回對曰：『不可，嚮者煤炱入甑中，棄食不祥，回攫而飯之。』孔子歎曰：『所信者目也，而目猶不可信；所恃者心也，而心猶不足恃。弟子記之，知人固不易矣。』」〇白香山詩云：「曾家機上聞投杼，尹氏園中見掇蜂。但以恩情生罅隙，何人不解作江充。」

〔一〕「抇」，原作「相」，據中華本列子集釋卷八説符篇改。






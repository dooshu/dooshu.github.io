○蓄狸说

敬亭叟家毒於鼠暴，穿甬穴墉，室无全宇。咋啮篚筐，帑无完物。及赂於捕野者，俾求狸之子，必锐於家畜。数日而获诸汴，欢逾得骏，饰茵以栖之，给鳞以茹之。抚育之厚，如字诸子。其攫生搏飞，飞举无不捷。鼠慑而殄影，暴腥露膻，纵横莫犯矣。然其野心，常思逸於外，罔以子育为怀。一旦怠其绁，逾垣越宇，倏不知其所逝。叟惋且惜，涉旬不弭。宏农子闻之曰：“野性匪驯，育而靡恩，非惟狸然，人亦有旃。梁武於侯景，宠非不深矣；刘琨於疋，情非不至矣；既负其诚，复近厥噬。”呜呼！非所蓄而蓄，孰有不叛哉？


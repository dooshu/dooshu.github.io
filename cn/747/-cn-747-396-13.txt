○安定公主不得合葬王同皎墓议

公主初昔降婚，梧桐半死；逮乎再醮，琴瑟两亡。则生存之时，已与前夫义绝；殂谢之日，合从後夫礼葬。今若依繇所请，却旧姻，但恐魂而有知，王同皎不纳於幽壤；死而可作，崔诜必诉於元天。国有典章，事难逾越。原繇此意，虽申罔极之情；求礼而行，或致不稽之请。谬膺正，敢旷司存，请傍移礼官，并求指定。

宋儋

儋字藏诸，广平人。开元中，以宇文融荐为秘书省校书郎。


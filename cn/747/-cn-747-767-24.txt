○华心

大中初年，大梁连帅范阳公得大食国人李彦升，荐於阙下。天子诏春司考其才。二年以进士第，名显然，常所宾贡者不得拟。或曰：“梁大都也，帅硕贤也。受命於华君，仰禄於华民。其荐人也，则求於夷。岂华不足称也耶？夷人独可用也耶？吾终有惑於帅也。”曰：帅真荐才而不私其人也。苟以地言之，则有华夷也。以教言，亦有华夷乎？夫华夷者，辨在乎心，辨心在察其趣向。有生於中州而行戾乎礼义，是形华而心夷也；生於夷域而行合乎礼义，是形夷而心华也。若卢绾少卿之叛亡，其夷人乎？金日之忠赤，其华人乎？繇是观之，皆任其趣向。今彦升也，来从海外，能以道祈知於帅。帅故异而荐之，以激夫戎狄，俾日月所烛，皆归於文明之化。盖华其心而不以其地也。而又夷焉？作《华心》。


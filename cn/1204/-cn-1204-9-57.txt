◎虞集风入松

元文宗御奎章阁，虞一为侍从，日以讨论法书名画为事。柯敬仲退居吴下，伯生赋风入松词寄之，末云："报道先生归也，杏花春雨江南。"词翰兼美，一时传唱，机坊织其词为帕，几如法锦。後张仲举於姚子章席上，同敬仲赋摸鱼儿，末段及之云："楚芳玉润吴兰媚，一曲夕阳西下。沉醉罢。君试问人生，谁是无情者，先生归也。但留意江南，杏花春雨，和泪在罗帕。"楚芳、吴兰，二妓名。［古今词话］


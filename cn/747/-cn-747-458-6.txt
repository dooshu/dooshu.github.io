○对祭阙颁诰判

〈所司有礼事不颁诰，所由断徒罪，不伏。〉

受福之祭，固存乎肃恭；出令以言，实在乎颁告。紧有司之不腆，乃事神而未达。不能先备礼物，预颁祀典，存彼旧章，介兹景福。虽自牖纳约，所贵齐心；倘入庙未知，将何措手？若也礼则斯缺，人心匪虔，信且未孚，福将何有？且祀有大小，罚有重轻。大则合置於刑徒，小则宜从於笞坐。须明大小，方辨重轻。


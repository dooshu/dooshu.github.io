罗赞善洪先三十首

【昭君词六首】

长秋才引到帘前，名姓谁知外国传。

记得君王回盼处，肯令相识不相怜。

使臣何日发长安，乍到边头可奈寒。

多谢监宫频慰藉，得恩何似得归难。

愁向胡天别塞垣，一闻南雁一销魂。

妾心纵得随明月，解近君王不解言。

鹈泉上髑髅残，满地黄云覆草寒。

遇得花枝那忍弃，弃时容易遇时难。

马前双臂海东青，擒得哀鸿不忍听。

我欲南归无羽翼，问渠何事度龙庭。

黄金纵买毛延寿，玉貌当如薄命何。

多少佳人怨憔悴，算来不属画图多。

【归田】

疏贱何心与物猜，敝庐归去正蒿莱。

灌园渐解憎多事，种树方知养不才。

手录道经闲自诵，门临秋水晚慵开。

过从亦有邻翁语，又喜宽租诏令来。

【石屋赠彭翁（名簪，靖州守）】

先生岂无慕，终岁卧丘樊。

傍石结山屋，为园近水源。

春来时抱犊，月出自开门。

再见三年后，嗒然忘所言。

【挽罗汝奎兄弟】

白云已逐水东流，空有啼鹃送暮愁。

穷巷谁题凡鸟在，残书应伴蠹鱼休。

双坟寂寂青峰雨，一梦悠悠素草秋。

为见桃花倍惆怅，春风何事不相留。

【闻虏犯保定】

天险飞狐道，人传戎马过。

桑乾不可堑，三辅竟如何。

晚戍烽烟隔，秋郊苜蓿多。

无才资理乱，击剑自悲歌。

【双江公分粟】

一室萧然不恨贫，生平意气耻谋身。

三年独学非缘谷，八口为家半仰人。

博弈无能悲向老，轻肥与共愧推仁。

盘餐何敢专来赐，分少还期遍比邻。

【寿外父太仆曾符翁时年七十九】

十五年前学二疏，自甘白首弃金鱼。

闲推《易数因留注，懒对乡人故索居。

冠制喜从周礼后，人材爱说孝皇初。

伏生强健斯文在，暇日频来问尚书。

【重别何谢二子罗汉寺】

寒催归思欲辞君，去去临歧不忍分。

言向同心那有尽，酒当垂别自难醺。

岸边斑竹初收雨，江上青山已散云。

此地知君重往过，定攀庭树忆离群。

【别荆川】

怀君岁岁苦相望，一月春风去住忘。

临发几回留解橐，无言还似待倾囊。

幸俱见索形骸外，恨不同生寂寞乡。

家住名津书易寄，莫缘讳姓懒题将。

【访隐原】

入谷无机事，邀逢任所之。

独沿溪涧往，忽至夕阳期。

峰影遥能辨，松阴坐屡移。

暝来山下宿，残月二更迟。

【柬叶洞庵】

江南烟艇十年余，鼓枻宁嗟未得鱼。

浅水荻花闲自照，虚庭蕉叶卷仍舒。

子桑无用悲餐饭，仲蔚还知爱敝庐。

惟有故人稀见面，箧中时检旧来书。

【访两峰师泉梅园三舍山中】

二月松华未上枝，石桥流水去迟迟。

东家酒熟西家醉，山下客来人不知。

【李将军歌】

五溪西南山刺天，千盘万箐幽且坚。

岚腥水毒不可渡，昏昏白昼沉乌鸢。

帝窜三苗曾此地，或云槃瓠居仍传。

魑魅过从喜得侣，山川感召生何偏。

窄衫鬌髻号鬼国，腰镰挟弩亲农田。

迩来跳梁犯楚塞，下令用兵垂十年。

武陵屡奏南征曲，毕口频移上将权。

已闻调发牵两省，况复节制同三边。

未见泸水走孟获，空留铜柱镌文渊。

将军胄出西平王，忠武世业何煌煌。

生来相貌似熊虎，口谈韬略虬髯张。

往时提军入镇篁，叱咤诸蛮如犬羊。

时危正藉酬恩力，志奋宁须绝技长。

即今头衔比都统，兼报开府临辰阳。

胸中礌嵬富群策，胡为噤不呻苏吭。

岂欲万全报天子，伐心在谋不在强。

老我无能抱图史，染翰濡毫发语狂。

拟作五溪旋凯赋，且待将军投报章。

【春游】

春日川原晓望浓，东南山色翠重重。

刘伶游计常携锸，陶亮归期每候钟。

四壁有家还似寄，一身多病遂成慵。

临蹊欲问渔郎路，落尽桃花但古松。

【丙辰十一月六日与田莆洪元修王生养明族叔尔相族弟惟亨至洞别去几二年矣慨然有怀】

岩栖拟远人间世，翻为山深到日稀。

石室雨苔还绣几，洞门秋草欲钩衣。

旧邻饷客穿松至，幽鸟惊人绕竹飞。

留谢烟霞写青壁，此身来去本忘机。

【寄朱镇山中丞巡抚山东】

青春琼树丽彤庭，玉斧登台鬓未星。

日近泰山多晓色，风行东海少尘冥。

得年不用移齐粟，考牧还闻颂鲁綯。

镇抚正资清静理，片言肯向盖公厅。

【有喜】

忆昔暗尘辞旅舍，三更羸马踏冰川。

岂知食藿言仍鄙，犹幸垂杨臂可全。

万事升沉千虑外，几人离别廿年前。

风波乍息渔歌起，谁向沧浪共扣舷？

【新正】

邻家爆竹五更残，虚阁深松一榻寒。

花胜又将春色至，蒲团只道共心安。

箧余旧历身同弃，囊入新诗客未看。

见说场师重梧丱，后园须更补阑干。

【京贵书数至】

无能自合老幽居，语及怜才只愧予。

尽道恶声麾仗马，岂知察影纵渊鱼。

山中一饭嗟谁力，窗下多年伴古书。

黄叶乍飞红蕊发，春风何意费吹嘘。

【官军谣（段都阃所将省兵四百，无一人援白沙者）】

官军四百数不足，衣甲鲜明好皮肉。

朝游江上簇军营，夜向城头攫人屋。

县官供应间迟速，虎符日日相迫促。

白沙乡兵御奔突，兵家胜负多番覆。

月落荒村鬼夜哭，桥头一矩明于烛。

剪衣谁作招魂曲，铃阁将军睡方熟。

【永市（七月朔）】

晚烧色何赤，愁如烽火然。

几人家尚在，百里信难传。

夕鸟孤飞处，秋山断影边。

搀抢何日扫，不敢问遥天。

【送女兄夫周龙冈】

结茅依野树，巷僻少来车。

落叶满庭下，寒山半雨余。

忽言京邑去，因忆贵交疏。

问讯休相及，为农久废书。

【后园】

南村云雨北村晴，晴鸠雨鸠更互鸣。

东风吹雨衣不湿，我在桃花深处行。

【岁暮有怀聂公】

野郭风烟岁又除，迢遥怜尔鬓毛疏。

缇萦尚幼身难代，鲍叔相知力不如。

酬酒但期强健在，沾衣时忆别离初。

飞霜晕日千年事，檞叶窗前屡废书。

【山中杂诗】

问我家何在，山深多白云。

岩前泉溜下，对语不相闻。


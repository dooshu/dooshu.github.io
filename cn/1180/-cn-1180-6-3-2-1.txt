轩皇问道治世长生颂


臣闻在昔受命之君，有握符应运、致世升平者矣，未必能长生也；玄都羽客，有御风蹑景、超举青冥者矣，未必能治世也。兼而有之，惟古之轩皇为然。史称其正名百物，监抚万区，淳化浃虫蛾，协气蒸舆盖，其致治之盛既如此；阅世世千祀，乘云上升，合釜山之瑞符，衍泰元之神策，其仙化之迹又如彼。岂非后王之高躅，古今所希觏者哉！

揆厥所由，盖尝访广成于崆峒，闻至道焉。其辞曰：“抱神以静，形将自正。心静神清，无劳汝形，无摇汝精，乃可长生。”夫至道之要以寿身，而其绪以寿天下，固至人之妙诠，而君天下之鸿宝也。彼异端者流，掇虚崇誔，谓轩皇受丹经，传九品，及服食金液之术，岂不浅之乎窥圣阈哉！

仰惟皇上，三极凝真，千龄毓粹。蚤征灵瑞，叶寿丘之符；幼秉英喆，类徇齐之圣；运謩九重，洽垂裳之化；卜历万祀，契得天之纪。若夫斋明祗栗，寅奉上帝，合宫祀也；燕闲邃穆，服膺古训，巾几铭也；提纲挈维，“式序在位”，宫师正也；　斫雕蠲烦，阜殷兆人，华胥俗也；天声綦隆，王会毕臻，阪泉威也；洪流循轨，龙首效奇，妫川图也。巍巍焉，煌煌焉！所谓统一道真，而迓治世长生之嘏者，允与轩皇合辙也。

时维秋仲十有七日，乃圣诞之辰。薄海内外，含生之伦，罔不延睇云霄，稽颡宸阙，以效华封之祝。而臣叨首辅弼，夙荷隆恩，庆忭之忱，实万恒品。谨博采轩皇治世长生之迹，而要归于主道，托之丹青，摛为颂诗，用祝皇上万万岁寿。

夫道者，万福之宗。身者，万化之根。道立而福不臻，身治而世不泰平者，未之前闻也。

惟我皇上，味广成之至言，遵轩皇之遐轨，正心修身，以会千圣之真；保精颐神，以隆五位之福。则恩从祥凤翔，德与和气游。百度咸熙乎易简，万国毕登于仁寿。皇上方将履乾久视，抚泰长生。后三光而不凋，配霄极以俱永。斯非薄海际天，所共欣愿者哉！

臣诚不胜忠爱惓惓，谨作颂曰：

上天佑民，树以后王。畴膺大宝，而化聿光。畴抚泰平，而寿弥昌。倬惟轩皇，河图诞受。统辑万区，群元毕阜。巍巍骏功，为帝者首。泰元鼎策，得数之全。康龄不老，度岁百千。子孙万叶，配天永延。匪直也斯，渊源至道。齐心大庭，崆峒是造。佩服真诠，探玄洞奥。丕铄我皇，寅御瑶图。蚤征灵瑞，大电绕枢。徇齐敦敏，与轩同符。广庭森严，法宫渊靓。出入起居，作所惟敬。凝真养和，体道自性。绰哉运治，礼陶乐镕。文明万国，协于时邕。外宁内谧，华胥之风。坐享升平，垂裳而理。仰奉宝慈，式燕以喜。祉绥九佑，祥开百子。节临秋仲，景贶弥申。甲观画堂，虹彩纷纶。泰元神策，与轩合真。臣拜稽首，祝皇万寿。冈陵等坚，松柏俪茂。诞膺百禄，以昌厥后。愿言寿民，濯痍煦寒。愿言寿国，磐石孔安。化洽无垠，声垂不刊。美哉至道，寿身暨国。如户有枢，如星有极。惟皇克念，宝之无。唐节天长，九龄纳儆。愚臣绘图，以代金镜。寿我圣皇，无疆维庆。






卷一百八十五

<史部,诏令奏议类,奏议之属,历代名臣奏议>

钦定四库全书

历代名臣奏议卷一百八十五

明　杨士奇等　撰

去邪

宋宁宗时卫泾论新除司农少卿张鎡乞赐窜责状曰臣仰惟陛下奋?乾刚诛鉏元恶中外庆快万口一词惟是更化之初一黜一陟天下观瞻所系不容少有差失傥使奸人投隙而进岂不致中外之疑谨按新除司农少卿张鎡很甚虎狼毒於蛇虺立朝则猥贱而无耻居家则渎乱而朋淫其回邪奸慝之迹虽尽南山之竹不足登载而前後亦略见於台臣之章疏矣若其凶残着於心本奴婢厮役之徒少忤其意必潜置之死地当?师旦用事之时鎡倾其故弟家财强抑孤女与师旦子为婚其女出嫁之夕号泣登车指鎡而恸曰叔要做好官却以我嫁书表司之子闻者为之悲感有衔不怯卒殒非命自此益得罪於公议不复以人类待之废放终身犹为侥幸忽传除目大骇听闻转相顾语莫测其端识者尤为疑惧况张鎡既为师旦姻家情好稠密崇资显秩皆自师旦得之师旦既斥每怀觖望近正典刑当益怀鞅鞅既为刑人死党岂宜寘之卿列而俾近君侧乎臣职在弹劾若不於几微之始亟鉏其奸设或鎡交结非类益肆枭张则为国蟊贼将有不可胜言者用敢冒昧以闻伏望圣断将张鎡削夺官资重赐窜责以清朝列以杜奸萌中外幸甚取进止十一月十五日三省同奉圣旨张鎡特降两官送广德军居住

泾又论朝议大夫易祓太常少卿朱质朝奉大夫林行可乞赐镌斥状曰臣恭惟陛下奋发英断雷厉风行元恶巨奸一朝屏殪兵民欣快夷夏耸闻宗社幸甚然以侂胄自强秉政日久中外之士被其汲引安於平进无所阿附者岂无其人势亦难以尽责之若夫朋奸罔上长恶怙终为天下所指目者安可置而不论乎臣谨按朝议大夫易祓器识卑凡贪躁嗜进学舍优选歆艳士林使之稍加涵养自可驯致通显繇馆学而摄词垣盖郷用矣一旦侂胄畀?师旦以节钺犹有惮於物议祓乃怀章诣师旦之门极其褒美有文事武备及智名勇功之语传者唾骂形於讥诮既而怀不自安求居谏职以钳衆口士行已扫地矣遂愈无顾藉凡可以投合者靡所不为侂胄窃弄威福怨嫉既多密图兵柄以固其位邓友龙倡用兵之议易祓和之更互表里专务诡随去年之春侂胄意虽已决然未卜人心之从违祓乃献说张大敌中之事使廷臣条具易祓首言敌人有必败之势中国有必胜之理又曰敌国如外强中乾之人仅延喘息易祓号为儒生岂无见於利害之实徒以意在逢迎不复体国侂胄始欲加罪异议而廷臣言不可者什七八卒亦无如之何易祓果得为谏大夫复力主兵说方其遣从臣宣谕荆襄也止以赈恤流民为词人尚疑信及易以宣抚则中外始知其必妄动同列有力争者易祓邓友龙相继论奏遂至贬斥而师已出境矣逮友龙以丧师罢黜祓自知其败露佯为大言以宣威自任欲盖前日之缪妄且师旦之麻祓宁不知其不当草侂胄亦不强其必从祓谄附师旦攫金而不见人慨然援笔师旦既败侂胄每对客鄙笑之主持用兵本欲附会侂胄以苟富贵至诞谩之不可揜则虽侂胄亦厌恶之矣未几而果逐去易祓知有权要而不恤国计兵衅一动贻祸生灵祓偃然家居坐享祠廪其心亦自安乎朝请郎太常少卿兼权吏部侍郎兼侍讲朱质趣操囬邪心术倾险策名高第荣进素定初任囬改秩即授学官具有旧比质既欲速乃於任未满之前力求特荐有审察之命已不安分义矣入朝甫閲四载以着廷权郎朝廷待遇不薄不自爱重日事奔竞至投拜李士谨以结?师旦或谒不得入则伺候终日趑趄受命阍人馆阁之彦当如是乎师旦虽揄扬於侂胄而未有以中其意也去岁正旦北使来廷偶合门诏相差误致北使举止周章未为甚失礼也质知侂胄意在寻衅遽上章乞斩北使师旦言於侂胄谓质天下之奇才且讶廷臣不知出此质由是进见无节竟得谏官遂与易祓更相附和形於章奏无非迎合如曰方今指义旗以行天讨吊遗黎而复旧疆来?徯望之久云合响应之势摧枯拉朽指日可竢不知质何所见而云尔耶丘崈之在督府斟酌事势尝遣小使往通和议北使一再回荅指言侂胄不及其他侂胄怒其不与回护直以上闻讽质使言质即上疏丑诋务快其意虽不厌公论不恤也质既盘据要地自谓莫敢孰何每肆刼持之言谓可以聋瞽上下而不知人之视己如见其肺肝侂胄亦始觉其非矣乃移之奉常质盍自图去就乃复乞怜於侂胄自述其宿昔奉承之谨求兼吏侍仍厕经帷前此卿监郎曹之兼讲读或出於一时擢用者有之其罢台谏而仍兼讲读者惟陈谠尝冒处旋即论去质居之安焉且以张栻自况多见其不知量又其大可罪者近日陛下窜斥侂胄质自以失所依赖累若丧家之狗荒废职事奔趋他门止复为庇身之所至有拒而不纳者夫子曰苟患失之无所不至矣有臣如此尚可使居献纳之任侍清闲之燕乎至若朝奉大夫林行可者状类鬼蜮心同虵虺褊狭多忌深岘莫测两宰剧邑觕有能称而大体不正贪荣嗜利背君忘亲其人之贤否可见矣陈自强冒居政地即引为六察以为己助二年之间躐处台端凡所论奏无非奉行权臣风指暨以忧去书问交通殆无虚月每遇侂胄生日馈献之礼不违时刻侂胄亦拳拳於行可率朝至暮报常许还以旧物夫居丧而通问於人在礼必有甚不得已者而行可念弗及此一意趋媚事亲不孝其能移忠於君乎去夏六月?师旦败行可未及知致书师旦嘱浦城宰陈至和转达书题称为恩府节使相公至和急封还之已为一士夫所见相与传笑行可身为台谏顾称奴隶为恩府其苟贱亡耻抑可知矣其居乡也尝以旧台谏自处纵容亲党陵轹州县福州因买银事有亲戚占恡富室无礼县官邑宰林洽稍加惩治行可大怒帅宪为之断遣数人犹未快意必欲作草大臣上疏论奏以欺胁愚民揺撼邑宰几至不免夫台谏朝廷纪纲之任岂行可恣睢乡曲之具乎服阕被召处以奉常清选怏怏不乐谄佞百出一日见执政忽言平章可谓与天同心衆人以为当用兵则从而用兵衆人以为议和亦从而议和夫兵陛下之兵也岂衆人所得可否而侂胄所得专决与天同心之语岂所施於臣下乎侂胄之擅开兵端不特士大夫知之闾阎小民亦知之不特中国知之敌人亦莫不知之方丘崈之遣小使也书词未尝不为之归过於邓友龙皇甫斌辈而敌帅贻书直谓侂胄既为太师平章军国使无意於用兵则师旦辈岂敢专擅由是言之则首谋奸臣其为侂胄明矣夫远而敌国亦知兵端起於侂胄而行可独不知之不过巧为谄辞为侂胄文过而已欺君负国孰甚於斯卒自奉常晋长谏省又见外议籍籍谓国事至此咎将谁归推所从来将不利於自强侂胄必去异议者然後可安遂有一网打尽之谋夫侂胄专擅日久自强依阿取容人畏凶焰莫敢指言蒙蔽之祸将不胜救而行可又欲尽逐异议是将使陛下左右皆侂胄自强之人而後已此其意欲何为耶臣前所谓奸险之徒乐为之鹰犬者易祓朱质行可其人是矣夫侂胄之奸恶易祓导之於前朱质助之於後行可成之於终今侂胄既已窜殛而三人者使得佚罚则何以快人心之愤鬰昭国宪於陛下更化厉精之始乎臣愚欲乞睿断将易祓朱质林行可重赐镌斥终身不齿以为士而不顾行检自弃名义朋奸罔上长恶怙终者之戒

泾又论宫观邓友龙乞赐镌黜状曰臣闻国家之大柄赏罚而已昭劝示惩维昔盛时未尝废一是以公道兴行人心悦服臣伏见与宫观邓友龙始焉立朝颇得士誉慷慨自许亦足称尚朝廷以其勇赴功名之会未暇详考才諝之实畀以重权不从中御而友龙踈阔脱略乏持重之操阻愎迷闇无临敌之筭所以许之便宜正应斟酌彼已审量进退设若未得机便不厌反覆论议以图万全而友龙不思委寄之重无虞心而务轻信上违指授督趣师行遂使绩効未暏忧顾方深职任宣威咎将谁执所幸陛下明见万里察其负胜改授宿望友龙自宜上章引过屏息俟命传闻道路尚乃偃然自居犹觊入台就职纪纲风宪之首当如是乎虽陛下曲示保全赋以祠禄然既辜任使遽得优闲惩劝不明公论未塞欲望圣断将邓友龙特赐镌黜以彰国典天下幸甚

泾又论?师旦状曰臣仰惟天眷宗社啓佑圣衷奋?英断斥窜凶恶一正君臣上下之分方陛下躬揽万几之始号令之行当若风雷之震荡然後可以耸动羣听收还主威臣猥以庸虚乃於斯时误膺亲擢滥长宪府拜命之日即具二凶罪恶弹劾继而谏臣论奏给舍缴駮万目倾注以观陛下维新之政而侧听四日未蒙施行臣考其故乃因臣首章中小贴子论及?师旦本侂胄奴隶因卖鬻将帅纵使侂胄窃弄兵柄使侂胄上至误国下不保家师旦未正典刑轻重失序师旦既败即有三省枢密院人吏史逹祖耿柽董如壁三名随即用事贿赂公行向来师旦所卖者军帅而已三吏用事以来监司郡守职事官亦以货取侂胄进退用舍惟三吏之言是听以至调?军马移易兵将科拨钱粮同列皆不得与闻虽三吏视执政亦蔑如也恣横如此其误侂胄多矣加以陈自强未第时又尝馆史达祖家身至宰辅止以弟行呼达祖为兄士大夫苟贱亡耻者干求差遣必先登达祖之门有若市井论量物价专以金帛之多寡为予夺传闻四方有史丞相耿参政董枢密之謡公吏之用仓法谓之重禄?满十贯配广南自有成宪初不以官之崇庳为间三吏之?盖不知其纪极也况侂胄自强皆已诛窜侂胄又至家破师旦乃安处善地而三吏各拥厚赀遍求关节臣所奏文字已得旨依徒以三吏之故稽留勅命委曲求全是陛下刑政独行公卿而不行於胥吏何以服人心何以令天下且臣之章为三吏而沮格不下亦何以厉风采振纪纲上副陛下大有为之意乎是以不避斧钺再冒昧以闻伏望陛下特赐睿断行下广东提刑躬亲临视将?师旦处斩仍下大理寺将三吏尽情根勘依法施行以伸国宪以快公论不胜幸甚

泾又奏按郭荣乞赐镌黜状曰臣照对湖南飞虎一军自淳熙间帅臣辛弃疾奏请创置垂四十年非特弹压蛮猺亦足备御边境北敌颇知畏惮号虎儿军开禧用兵盖尝调?缘统御无术分隶失宜兵将素不相谙枉致剉衂人皆惜之今盗贼平定正赖主兵官洁已奉公抚摩教阅振刷士气苟任非其人专事贪刻利害非轻关系帅阃臣安敢避仇怨不为陛下陈之臣伏见武翼郎飞虎军统制郭荣贪鄙庸缪全无知识昨因峒寇窃?鄂州差荣部领大军五百人前来防托拥兵养寇初乏战勇夤缘奏功进官三等就陞统率赏之可谓厚矣盍思奋励上报国恩自领军职以来一意掊敛丰殖囊橐巧事苞苴侵盗官钱虐用士卒未易缕数姑摭其害军政者言之荣隶籍鄂渚因遂家焉比岁遗漏延烧私室及房廊之属辄支破军中钱物以修寨屋为名买山斫木结缚簰筏顺流而下役军匠修治熟材制造?隔动使不时装发至於烧造石灰木炭亦载往鄂渚皆付亲戚严三官人者变卖乘时射利厥直倍增掩为己有其军兵般运往来之费则责其自备至於本军打造衣甲器械自臣到任节次支拨钱会二千余贯荣所创置十不二三多因向来讨捕关出器甲已行销破既撤戍缴纳不曾收附桩留军中初间补缉呈点稍似从实已而用吏胥之计移旧换新工料卤莽妄作支破钱数转多悉赢落以为利至为军典持历告论减克铁炭物料案牍具存其贪黩猥屑尤可骇者如差出戍兵责令回易深入二广收买箭簳牛皮军须等物每遇江鄂荆襄戎司差人计置或托其收买即增擡高价取利归已此何异市井贩夫岂管军所为乎其更戍将佐回司必抑令以回易息钱买纳银两尽入私帑稍不满意生事捃拾或遭毒手及将佐阙额保明陞差不较劳能止以贿赂多寡为可否本军有营田庄有房赁有租地钱有营运钱本以备器械修营寨充激赏悉肆侵渔所余无几士卒不堪劳役重以刻削贪困多有逸而为盗潭州尝捕获强刼乃本军刘胜为首当厅引问声言统制掊刻军人不容存活又贻怨於军中者本军旧有漏泽园一所士卒葬埋之地荣遽垦辟剏立亭馆种植花木以备游乐及布种粟豆谋取微利挥锄之际白骨纷如过者伤心荣不恤也古之良将师入敌境犹不伐墓夷父兄之坟垄使其子弟见之谁独无是心乎稍有识知宁忍为此臣自去冬已见物论腾沸屡行告戒仍出榜禁戢荣怀不自安尝欲陈乞离军差遣臣冀其犹有悛心或图後效迟迟累月见其循习故态溪壑无厌不复自新之意不容但已矧方敌人内讧所宜练习军伍警戒不虞如荣之贪狠刻薄素失士心平居暇日已怀怨愤脱有征调孰肯用命若不亟行斥逐必致误事无疑是敢烦渎天听傥以其山前讨捕曾宣微劳与免根究亦乞睿断将荣特赐镌黜少惩贪刻别选公亷材武之将表率士伍修明军政俾还旧观以为一旦缓急之备不胜幸甚

刘光祖上奏曰臣猥以非才待罪宪府仅踰两月数纠官邪一一蒙陛下主张施行臣之感奋自惟陨身不足为报近者窃见陛下潜邸琐隶吴端除带御器械谏臣三入章疏陛下御笔批出可依已得指挥缘此夀皇潜邸人孙璫亦萌意干求转行观察使给事中封还诏旨御笔又令书读旬日之间叠此二事人言籍籍仰议圣明臣职弹劾应臣寮不安分守侥求无厌者正在弹劾之科今吴端孙璫辄敢踰分干请臣不即时弹劾已是职事不修窃缘谏臣後省既已有言不须臣更入文字今来以二琐隶之故而使给谏论奏不行侥幸大啓又勤人主亲批训止事体异常臣若喑默不言岂不仰孤陛下任使臣谓天下至大所以统临而维持之者不过恃主权之尊纲纪之严名器之重执此三者守而勿失而已矣今以吴端孙璫微琐小人而属鞬之任职躐等威亷车之选班为侍从使军功武力之士戚里勲旧之臣或耻与之列或羞居其下其为名器不已轻乎谏臣论列後省封驳是其职所当然今乃重改二人之除授而轻违给谏之本职其为纲纪不已亏乎人主之威天也天岂可渎而小人无识祈恩求宠遂令人主命令既轻及至臣寮有言又屈陛下手笔训谕其为主权不既?乎是二事者可谓一举而三失矣臣若不言为负陛下言而不行又增人主之一失是臣所深惧也然臣断然有所控奏者臣伏观绍兴圣政讲筵所祗应人以经进书推恩内门下後省私名慕允中换进义副尉仍与不作非泛补授左司谏唐煇论列乞追改之高宗曰既有例当依例施行席益曰此事固有前比当如圣旨施行然副尉而烦谏官论执乞陛下且与允所奏高宗曰此小事非系国体吕颐浩复与席益固请从煇之说高宗可之当时君相之所重者谏官之体也况今吴端超受要近之职又非小事而谏臣已三言之其为事体孰为轻重乎吴国长公主为女夫郑珙陈乞转两官添差浙东帅司参议给事中贺允中封驳之高宗曰命下逾两旬郑珙已被受差遣敕矣乃始封駮转官词头恐非故事可谕令书读宰执退以圣旨谕允中允中申执所见翌日再进呈高宗曰虽稍後时所论极有理当曲从之沈该等曰谏行言听使言者得以自安此盛德事也今孙璫之命初出而给事中据理封駮亦必有故且以长公主之请而视宫邸之使臣又孰为重轻乎高庙中兴规摹足以贻训今日臣意陛下必不终徇小人之私请以遂废国家之公法是以敢冒死极陈之陛下俯从微臣之请则是转三失而为四美矣臣以四美望陛下伏惟陛下断自圣意追改吴端除授免令福过灾生更思孙璫无功而为观察使外议终不以为当特赐停寝如此则名器无由可轻纲纪无由可紊主权无由可?陛下之刚健威明听言纳谏之德一日而耸闻於中外足以仰承高庙之规摹不负夀皇之付托盛美之事臣岂可不控露愚衷冒犯天威无任激切俟命之至谨録奏闻伏候勅旨

光祖又奏曰右臣昨於十八日封入奏章论吴端孙璫除转侥幸给谏各有文字陛下重於改命仰烦宸笔谕止之给谏不复申执前奏臣缘此事反复忧虑以为从此台谏给舍无缘可以举职而攀附使令之辈各自以为人主恩我外廷臣僚其如我何自後当言者惮於有言不行不若初无言之为愈臣念及此中心有如焦灼是以冒昧具奏小人踰分侥求使名器纪纲与夫人主之大权三者俱失臣竭忠効愚无复余藴俯伏俟命今已三日未闻付外施行臣为执宪之官其所关系乃是国家之宪令今小人干请犯分臣合纠奏以闻公法苟惟不行是臣不能守官以孤陛下委寄而使微琐之人尚得依凭以逞志自今不复知有台纲如此则陛下亦安用此备位之台臣也臣以忧及堤防从此而荡不敢备礼一言而止谨再具奏仰渎天聪伏乞检会前奏早赐睿断施行谨録奏闻伏候勅旨

光祖又奏曰右臣昨冒万死两上奏封乞陛下且将吴端除授孙璫转官特屈已行之命使台谏给舍不至有负职业伏缘台谏给舍乃是朝廷纪纲所系既有论奏不可苟止臣於数日之内洊渎天听屏躬惕息以俟允从今日宰臣令都司来谕臣以圣意臣实何人仰勤宸训战汗如雨便合遵承君父之诲不当再有奏陈重念孤远小臣蒙陛下亲擢寘之言路使知无不言言无不尽犹惧不足以报也今乃知之而有所不言言之而有所不尽陛下纵寛臣而不责臣独不愧於心乎臣又念本朝家法圣圣相传率多屈己以从人虚心而听谏此乃玉音之所屡及圣德之所优为今孙璫之命陛下以服勤於夀皇者四十余年所以令转行观察使陛下事亲之孝可谓至矣臣愚以为深惜名器力持纪纲使主权日尊而左右不容妄有干请陛下志业如此谅尤夀皇之所乐闻也至於吴端则予夺皆由陛下耳复何难哉陛下以恩而予之臣僚以义而有请陛下舍恩而取义可也诗云鼓锺于宫声闻于外臣闻陛下宫庭之内裁抑左右之请求多矣其所以持守祖宗之法度外人靡不知之且如后戚私恩不曾令有过当而骤加之以富贵此最久长之道中外之所共服也今乃以宫邸微琐之隶谓其阶官已高除授不为超躐然而物议则曰属鞬之职是要近选授之地未可以阶官言此前後除擢足以考求使吴端而稍知道理闻臣僚累入封章自当再三控辞云不敢以贱臣仰累圣德它日足望陛下成就如此则能持其福禄而深得进退之宜今乃偃然当之却令人主不免有毫发之可议端之罪大矣臣既蒙圣谕今来处分悉由人主自当退听但中心所怀亦须一一控陈欲待面奏而未得请对之日不敢不即日叙谢仍罄竭其愚忠伏惟圣慈寛其僭犯之诛尚赐采用庶几人臣後来皆能勉於职业不至畏缩保身都忘国事

光祖又论陈贾黄抡疏曰臣窃谓台谏之任古难其人国朝以来尤重此选居是官者或以刚直尽言而一时得罪於人主或以囬邪害正而万世得罪於清议一时得罪於人主人主终复以清议而取之万世得罪於清议人主终亦以清议而薄之简策所传前後非一臣谨按前谏议大夫陈贾今右正言黄抡皆为清议之所非有孤人主之任使可谓圣世之罪人也已矣按贾为人险悍用意奸囬自得入台罔思报国舞其憸黠上御主心数年之间进长谏省无吉士忠纯之意有小人驵侩之风容盖所私排逐异己纵横请托祸福系於从违喜怒任情风旨生於咳唾如贾者真倚势以为威托公以为奸者也王渥解四川茶马还朝?数十万靡人不知贾为谏诤之官乃受渥贝锦蜀珍甚夥既已蚀於利慾一切与之弥缝情分日深言皆响荅夀皇因事察贾私於渥而不直之当是时也贾若不以忧归必以罪去何则身在言路屡以贿闻庇贪忌亷无复更恤於清议夀皇明圣渊鉴岂逃而今也乃以集撰典大州何君子之不幸而小人之独幸也至如抡者志趣凡近资禀佞柔陛下偶得之於进对之间意其为淳实朴茂之士擢在言路岂不望其公忠朝有愆违庶几密见啓沃而抡疏一出闻者骇然且陛下欲更补阙拾遗之名初匪有督过谏臣之意诏墨开勉臣子感心一去一留事已久定而抡於事定之後乃妄谓人臣掠名而归过君父陛下闻其所谓无尊君亲上之意听其所谓以直谏得罪之言虽天度之能容岂圣心之所乐二人之罢亦为臣之分也而群情共惑则抡实有以致之臣於彼时读抡此疏惊叹失声曰岂有身任谏官而恶人忠谏又使陛下真有罪谏之名与诏意特异皆抡以谗说误圣聪之过也其後渊衷渐察欲择台臣不知抡何虑何疑而亟入奏封乃谓恐从臣荐人各有私意陛下聪明洞照抡说不行中外闻之咸诵圣德且抡前出一言而使人主厌恶人言後出一言而使人主猜防臣下抡之职任所当然否臣昨者上殿本首欲劾抡议论邪谄不堪为谏官又念台谏一体击之太遽故於奏疏千余言之後深切及之抡来见臣面目羞愧臣虽勉强开释之使去然意其必能请外以自全抡察臣意度稍寛复自言初非己意诿人以自免谄臣以求安臣於是鄙抡之为人见其依违反覆以难保略小嫌而明大义臣之所不可後也臣於陈贾范处义黄抡三人诚素意所薄且每恨其孤负君恩今处义败露而去如贾者纵不深罪亦宜罢郡以慰人心如抡者就令寛恩且使补外以塞公议臣尽言孤拙不恤颠危上恃陛下训以所守不回臣以死报伏惟亮其愚忠而采纳之圣断立行四海传诵臣不胜幸

时韩侂胄当国武学生华岳上书曰旬月以来都城士民旁徨四顾若将丧其室家诸军妻子隐哭含悲若将驱之水火闤闠籍籍欲语复噤骇於传闻莫晓所谓臣徐考之则侍卫之兵日月潜?枢机之逓星火交驰戎作之役倍於平时邮传之程兼於畴昔乃知陛下将有事於北征也侂胄以后族之亲位居极品专执权柄公取贿赂畜养无藉吏仆委以腹心卖名器私爵赏睥睨神器窥觇宗社日益炎炎不敢向迩此外患之居吾腹心者也朝臣有以庸琐之资请婣师旦骤入政府者有以谀佞之资阿附侂胄致身显贵者陈自强老不知耻贪不知止私植党与隂结门第凡见诸行事惟知侂胄不知君父此外患之居吾股肱者也爽奕汝翼诸李之贪懦无谋倪僎倬杲诸郭之膏粱无用诸吴之恃宠专僭诸彭之庸孱不肖皇甫斌魏友谅毛致通秦世辅之雕瘵军心疮痍士气以至陈孝庆夏兴祖商荣田俊迈之徒皆以一卒之才各得把麾专制平日剜膏刻血包苴侂胄以致通显饥寒之士咸愿食其肉而不可得万一陛下付以大事彼之首领自不可保奚暇为陛下计哉此外患之居吾爪牙者也程松之纳妾求知或以售妹入府或以献妻入合鲁□之贡子为郎富宫之庸驽充位此外患之居吾耳目者也?师旦以秽吏冒节钺牙侩名爵周筠以隶卒冒戎钤市易将相此外患之扼吾咽喉者也彼之所谓外患者实未足忧而此之外患盖已周吾一身之间矣礼乐征伐自天子出所贵乎中国者皆听命於陛下也今也与夺之命黜陟之权又不出於陛下而出於侂胄是吾有二中国也命又不出於侂胄而出於?师旦周筠是吾有三中国也女真以区区之地犹能逼我淮汉曾谓外患之居吾腹心股肱耳目爪牙及吾咽喉而不冯陵吾之宗庙社稷乎曾谓一家之中自为秦越一舟之中自为敌国而能制远人乎比年军皆掊克而士卒自仇其将佐民皆侵渔而百姓自畔其守令家自为战此又啓吾中国亿万之仇敌也今不务去吾腹心股肱爪牙耳目咽喉与夫亿万之仇敌而欲空国之师竭国之财而与远人相从於血刃相涂之地顾不外用其心欤臣尝推衍兵书自去岁上元甲子五福太一初度吴分四神直符对临荆楚始击蜚符旁临瓯粤青门直使交次于幽冀黑杀黄道正按于燕赵考之成法主筭最长客筭最短兵以先发为客後?为主自太岁乙丑至庚午六年之间皆不利於先举傥其畔盟犯义挠我疆场至於事不获已然後应之则反主为客犹曰庶几万一国家首事倡谋则将帅内暌士卒外畔肝脑万民血刃千里此天数之不利於先举也矧将帅庸愚军民怨怼马政不讲骑士不熟豪杰不出英雄不收馈粮不丰形便不固山砦不修堡垒不设吾虽带甲百万餫饷千里而师出无功不战自败此人事之不利於先举也臣愿陛下除吾一身之外患吾中国之外患既已除然後公道开明正人登用法令自行纪纲自正豪杰自归英雄自附侵疆自还中原自复天下自底於和平四海自跻於仁夀何俟乎兵革哉不然则乱臣贼子毁冕裂冠哦九锡隆恩之诗恃贵不可侔之相私妾内姫隂臣将相鱼肉军士涂炭生灵坠百世之远图亏十庙之遗业陛下於此虽欲不与之偕亡则祸廹於身权出於人俛首待终何脐可噬事之未然难以取信臣愿以身属之廷尉待其军行用师劳还奏凯则枭臣之首风逓四方以为天下欺君罔上者之戒傥或干戈相寻败亡相继强敌外攻奸臣内畔与臣所言尽相符契然後令臣归老田里永为不齿之民书奏侂胄大怒下大理贬建宁圜土中郡守傅伯成怜之命狱卒使出入毋系

时史嵩之服除有向用之意殿中侍御史章琰正言李?英监察御史黄师雍论列嵩之甚峻翰林学士李韶同从官抗疏曰臣等谨按春秋桓公五年书蔡人卫人陈人从王伐郑春秋之初无君无亲者莫甚於郑庄二百四十二年之经未有云王伐国者而书王书伐以见郑之无王而天王所当声罪以致讨未有书诸侯从王以伐者而书三国从王伐郑又见诸侯莫从王以伐罪而三国之微者独至不足伸天王之义初不闻以其尝为王卿士而薄其伐今陛下不能正奸臣之罪其过不专在上盖大臣百执事不能辅天子以讨有罪皆春秋所不赦乞断以春秋之义亟赐裁处

理宗宝佑元年起居舍人牟子才上奏曰臣闻君子之於小人犹隂之於阳不能以相无而消长有常亦非人之所能损益也先儒以为圣人作易於其不能相无者既以健顺仁义之属明之而无所偏至於消长之际淑慝之分未尝不致其扶阳抑隂之助盖阳属君子隂属小人固不可相无亦不可相乱固不可相乱尤不可相暴泰之为卦内健而外顺内阳而外隂内君子而外小人所以深致其内外之辨使之界限一明不相殽乱君子得其位可进以有为小人得其欲虽退而无怨故圣人名之以泰泰之为言安也言君子小人各得其所而不相害廼所以为安也自古惟尧舜之时足以当之三代而下治乱靡常然不过由此二道用君子则去小人用小人则去君子未闻君子小人参用者也用君子则治用小人则乱亦未闻君子小人参用而可以久安而无乱者也然则有天下国家欲久安而无乱者必自辨君子小人始不明君子小人之辨而冺其异同混其贤否而曰吾将以是为安也直幸而已矣非圣人所为致泰之道也臣抑尝读国朝元佑之事而窃有感焉夫元佑之所以为元佑者用君子而退小人也元佑之所以为绍圣则君子小人并用故也方元佑之四五年当时言者已澟然以邪正之不辨为忧朱光庭则谓用人之际当以善与利二者之间加明察使正臣日进而邪臣永退范祖禹则谓憸人在前则害政事在下则害风俗大则倾覆邦国小则残败善类不当使之在位为他日患苏辙则谓君子小人势如氷炭同处必争一争之後小人必胜君子必败不可惑於浮议引与共事王岩叟则谓小人无能斯不足畏小人而材然後可畏当明辨力遏毋使小人得以杂其间其言皆深切着明反覆详尽而於泰之一卦莫不援以为据盖以为保泰之道在乎此而隳泰之道亦在乎此是岂私忧过计哉使当时尽用其言絶祸萌培治本虽百年元佑可也奈何调停之说虽贤如吕大防范纯仁刘挚亦且惑之杨畏邓温伯李清臣皆小人之雄而引之腹心俾得乘间抵巇隂唱邪说绍述之论起而君子不能以一日安其後党锢祸成虽大防纯仁挚亦皆不免报复之祸则调停之论盖亦疏矣遂使国家当其祸败至於宣靖之事不可胜悔而光庭祖禹辙岩叟之流独受知言之名可不为痛哭流涕者哉伏惟陛下临政愿治垂三十年宜可以为元佑矣而乃岌岌乎绍圣且宣靖宜可以为泰矣而乃駸駸乎为姤为遯陛下亦尝思其故乎陛下未尝不用君子而不纯於用君子未尝不去小人而不尽於去小人故其势不免参而用之夫君子小人势不两立参而用之则是正邪相轧而使之日鬭于下岂有安靖之理哉陛下试观三十年间君子小人几进几退几偾几起几胜几负相寻至今未有止极者皆以此也陛下见其如此不察其故以为是纷纭譁竞者皆君子之过也而小人又挤而陷之以为必去其类而後可靖国则益误矣故始於君子小人之并用而卒至於君子日空小人日盛臣窃惟小人不去其害之大者有三焉累君德也害治体也败善类也敢为陛下悉言之小人性本巧恶又敢欺诬其狡狯之术足以逢迎而为悦其淫詖之辞足以譸张而为幻变黑为白指鹿为马以之惑人主之视听而乱其是非甚至借人主之喜怒以成其威福耻为正论则厚诬其君为不可以责难隂进邪谋则归过於上以自逃於公论遂使谤议流闻声光不着此则欺诬之说有累於君德也小人性本倾危又好反覆势在彼则始趋而终背势在此则始背而终趋闪倏游扬踪迹诡秘巧险侧媚情态乖张其状似三变柔行巽入善为模棱软语卑词曲相容悦其状似两来操三变之心行两来之术而视势之所趋为向背此反覆之说有害於治体也小人性本刻薄又善激发上恶譁竞则曰是好名也是多言也上恶朋比则曰是某党也是交结也上恶诞妄则曰是欺罔也是浮矫也驾虚翼伪造谤兴讹其谮贝锦其言巧簧阳为纳忠隂实激怒其术一售其势遂成枭心虺志无所不为此激作之说有害於善类者也此三害者千岐万辙为变多端不惧上之悔患务行其言不恤国之忧危务伸其志不虞君子之困败务遂其说为祸之烈如此而可使之一日参乎君子之间耶今通国之所谓小人者陛下亦知去之矣臣以为非去之之难而辨之之难去一小人是一小人也安知一小人之去无一小人之进辨之则几矣夫君子小人如数一二如别苍素辨之无难者是在陛下之心耳陛下如能致知格物以明此心贱货贵德以一此心明目达聪以广此心使此心之体如衡之平如监之空既不失其好恶本然之真又有以得其是非当然之则所谓君子小人之情状固无所逃乎陛下之前而陛下又即其贤否枉正之所在而为用舍进退之分焉柔邪巧佞阿意承旨者必斥刚方鲠亮犯顔苦口者必容轻儇便给狡慧削刻者必远而庄重靖嘉温纯朴茂者必亲出入多岐隂有所主者必屏忠信不二孤立无朋者必用去其庸猥卑杂而存其耿介挺特去其狠戾驵侩而任其宏毅惠和惩其躁竞无耻而擢其靖退有守黜其隂墨深阻而取其疏明洞逹不以乡原而易狂狷不以嬖人而嫉庄士不以美疢而疏药石则忠邪之位定而内外之限明岂不能致元佑泰亨之治哉今上而论思献纳多夀儁忠正之臣次而给舍台谏皆端亮纯实之士下而百司庶尹又能时发谠言於靖共正直之余陛下宜监镜其心勿以小人参乎其间而二三执政亦宜去系累之私昭平明之治融朋党之意絶反覆之虑一以开诚心布公道之言而为进君子退小人之地思元佑诸老拳拳之忧鉴绍圣以往纷纷之事务使邪正不暴隂不胜阳以成泰内之治岂不韪欤不然实未有以知人材之孰忠孰邪而姑听其一时之乍贤乍佞则用者不必用去者未尝去而所谓安者乃祸乱之所伏也臣隐忧所发冒进瞽言不胜拳拳

理宗时浙东提点刑狱高斯得劾奏知处州赵善瀚知台州沈塈等七人倚势厉民疏上不报改江西转运判官斯得具辞免又奏曰臣劾奏赵善瀚等七人未闻报可固疑必有党与营救惑误圣听今奉恩除乃知中臣所料善瀚者侍御史周坦之妇翁也?吏之魁锢於圣世郑清之与之有旧复与州符沈塈者同签枢密院事史宅之妻党也祖宗以来未有监司按吏一不施行者坏法乱纪未有甚此臣身为使者劾吏不行反叨易节若贪荣冒拜则与世之顽钝无耻者何异乞并臣镌罢以戒奉使无状者

斯得任秘书少监兼侍立修注官又奏曰绍圣三年正月宝文阁待制知成德军杨畏知河中府右正言孙谔言畏在元丰之间其为御史其论议趋向皆与朝廷合及元佑之末吕大防苏辙用事则尽变其趣而从之绍圣之初陛下躬亲总揽则又变其趣而偷合苟容交鬭执政倾乱朝政至今天下之人谓之三变诏杨畏落宝文阁待制依旧河中府中书舍人盛陶言未敢词行下移知虢州臣闻舜之戒其臣以难任人为急难之一辞乃圣人屏恶之深意不可不精思而熟玩也盖憸壬之人易惑难远圣人非特去之而兢兢业业戒谨恐惧惟虑其人之复来以倾乱吾国苟畏难之心顷刻不存则彼必缘间伺隙不旋踵而至矣讵可忽哉熙丰佑圣之间小人反覆莫如杨畏利在王安石则附安石利在吕大防苏辙则附大防苏辙利在章厚安焘李清臣则附厚安焘清臣天下之人谓之三变国家恶运乱源滥觞于符绍滔天于崇观政宣畏实为之若此倾覆之徒其可近乎嘉熙以来侍从之臣固有随世俯仰逐利转移如杨畏之三变者方其气焰熏灼之时其力至能进退宰相钳制言路善良重足惧遭倾覆之祸幸赖陛下洞照其奸不动声色而去之天下咸仰圣德之明彼其退伏散地岂一日而忘复出哉特未有可乘之机耳迩来国家多衅局势渐揺彼静观窃笑久矣一旦因事论建依仿公议以动陛下之思而廷臣不自後先及其奏至之时复加荐引中外相应如此岂得为无意哉陛下苟入其说召之使还臣恐杨畏一来元佑变为绍圣特反掌间耳况比日以来从臣奏议欲用嵩清与□三党倡邪说以误国事包藏已深乃今又有佞人来矣之渐邪气盘结如此臣窃为国事??也臣愿陛下深察安危存亡之机以舜难任人为法斥去迩言谨勿轻信使已去之奸絶意再用则局面增固善人获安陛下更化善治之初心不至中道而改辙矣臣忧爱之切遂忘其愚惟陛下采择

秘书少监汤汉疏论比年董宋臣声焰薰灼其力能去台谏排大臣结连凶渠恶德参会以致兵戈相寻之祸陛下灼见其故斥而远之臣意其且影灭而迹絶矣岂料夫隂消而再凝冰解而骤合既得自便即图复用以其罪戾之余一旦复使之出入壼奥之中给事宗庙之内此其重干神人之怒再基祸乱之原上下皇惑大小切齿而陛下方为之辨明大臣方与之和解臣窃重伤此过计也自古小人复出其害必惨将逞其愤怨啸其俦伍颠倒宇宙陛下之威神有时而不得以自行甚可畏也

中书舍人徐元杰奏缴胡泓新除宗正少卿指挥疏曰臣闻君者天也父也人臣立人之本朝以事天之心而事君则知尽万物之生不足以报天之德以事父之心而事君则知竭百体之劳不足以报父之恩况於身为要臣而狎被御笔亲除之宠其当若何勉竭自厉以为君上罔极之报可也今胡泓读圣贤之书岂无羞恶是非之心哉平居讨论亦岂不知三纲五常之正理者哉臣与泓同朝且同江乡本以其年长而敬之每听其语言则有大谬不然者官爵陛下之官爵也泓自作郡而废黜陛下柬拔登朝置之郎省洊膺亲擢方陪虎观之聨忽领乌台之职不惟泓喜过其望人皆以为殊特超躐之典此正砥节砺行明目张胆敢於论事之时奈何泓资禀凡下血气衰而志节之不立辞旨所及不以圣恩亲擢者勉务称塞惟曰此恩此德实出於公虽声言於衆而不以为耻臣闻泓之初来登对首劄有爱国必爱大臣之语巧为容悦至次劄犹曲意阿谄识者觉其为人久矣及其职司弹劾专为报复私讐之地前後所诋皆犯物论而不恤是非易位好恶反常以耆艾典刑之名臣而妄有论列以五十年儒科之宗老而亦被诋诬泓诚何心哉岂举世己无一可论之士哉方旧相以忧去也稍有人心者皆知人道之不可废泓一则曰恩相何来之迟二则曰何必只管说纲常甚至延见士夫正色厉辞毁短国祚背弃君恩尽倒公论之戈横身要冲以售其足香粪苦之谄通国皆切齿其奸为之愤疾涕洟陛下一旦感悟特出御笔拔擢公忠骨骾之士以代之人心欝闷之余不翅如幽暗而复见天日如泓者既无羞恶是非之心是尚可容其汚惟月之清峻者乎况泓出身始末尤可羞称自其微官时未尝用举削而脱选率不待终更而图辟泓知赣州既不申审奏事却令通判舒复宗语部使者以本州盗?催其赴上泓旧与赣之娼女狎稔到郡取为小妻当时舆卒皆出不逊语闻舒复宗於幕次显以匪人斥之其他不顾十手十目之罪在南安时同官备能言之是其居要地而甘自暴弃在外服而不自爱重类有如此臣与泓虽同江乡平时虽有敬老之念然陛下恩德之罔极臣虽糜捐不足补报何敢芘泓而不以闻况泓年将耆稀戒之在得臣愚欲乞睿察稍惩其奸且以祠廪畀泓使之少待而上挂冠之请公论幸甚世道幸甚所有泓词头一件臣独未敢撰述

元杰再缴胡泓乞祠不允指挥疏曰臣闻诸孟子曰有官守者不得其职则去有言责者不得其言则去臣叨恩过分滥兼掖垣实以封驳为职事无钜细当言必言是亦合官守言责为一职也昨日臣以胡泓除宗正少卿词头未敢撰述已恳切奏陈未蒙颁命第切凌兢臣窃见泓昨以御笔亲除职居台察既不知明目张胆为扶持纲常计观其前後弹劾专为报复私怨而已最是背弃君恩毁短国祚每厉声对衆尽倒公论之戈举朝之士为之切齿涕洟相与言曰自古见无礼於其君则当如鹰鸇之逐鸟雀臣盖为陛下愤疾其人久矣况泓自微官以至守南安守赣郡贪淫之状备载前椟昨汚台纲物论籍籍党奸丑正善类吞声今幸一旦亲擢正人以代之有识无识同切庆快而月卿宗少之任是为清切入从之阶泓既无人心犯物论如此断断不可与之并处朝列明矣臣职在缴驳不避仇怨痛切言之实以泓久为公论之所不容市议道谤至作为歌謡皆以泓为小人之倡臣自昔持心近厚非敢过为指摘为公道计为朝纲计不得不以去就争之今泓既上丐祠之牍臣愚欲乞圣断亟从泓请早畀以祠所有泓奉圣旨不允指挥録黄臣实未敢书行

元杰又缴钱相召赴行在指挥疏曰臣窃见钱相起自儒科殊乏器识龌龊自守荣进是贪仕於外则政以贿成仕於朝则公为私夺其居於乡则纵容子侄恣肆干仆广占民产闾里怨嗟衆谓其多赀?身尝徧历言路矣凡所论列摘微过而蔽钜奸每借之以为修怨之地迨其蹑天官之长兼夕琐之任都人为之謡曰要过铨衡及银台除非大钱小钱来盖指其父子黩货而言也相不是察身居紧头行每由径故曩为学校所诋又为吏议所斥相尝假亲老丐祠今其亲九十余矣而又急於规图超用召命一下人言籍籍咸谓圣化方新汚俗渐洗讵容愚而能神复觊於穿金门入紫闼乎为相之计正当回顾亲老退处寛闲日供滫瀡之奉惟内存畎亩不忘之念庶乎其少逭清议矣乃独不然何耶言之至此不觉寒心臣滥尸缴驳之职若不正救於未用之先何以为士大夫风俗之戒欲乞睿断将相召赴行在恩命亟赐寝免世道幸甚士论幸甚

元杰又缴邓泳乞祠不允指挥疏曰臣窃惟长江号天险也然必得人之险而後天之险为可恃沿江制副甚重匪轻胡可畀非其人哉今邓泳心术囬邪气貌麄俗早求速化徧历边阃入幕之宾其为谋画不过所至清野殚国之财撒花资寇而已用是而为绩最麾节更迭径躐朝班入从出藩如取诸寄臣每闻其在朝之日怙势擅权不可具状姑以一二言之泳尝胁制言路之臣抑遏其月课所及更授以揆路之风旨台臣不敢自固所守以至忧患而毙又尝为殿庐编排官凡详定而下皆惟泳意所授屏息以俟其颐气诸房敢怒而不敢言陛下盖尝察之虽能黜泳於外乃又以重任付之徒见其军政不修江防不备将校率惟私人是用问其郡政既多为苛敛之术凡商贾鹾运之往来泳复百计困沮之至专其利以自丰殖是尚可使之当重地者乎臣职在封驳因其再有乞祠之牍岂容缄嘿而不言臣愚欲乞圣断俯从泳之所请亟使解罢制副职事畀之投闲少自警省别选材望以重兹寄庶乎天险与人险相资而无虞矣

元杰又缴赵汝改差知邵武军指挥疏曰臣闻士大夫年及者不作县不作郡着之令甲昭然不诬况於得郡而阙及凡未经登对之人必奏事讫然後之任此又圣朝所以重临遣专牧养也今赵汝元未尝作宰是犹曰两尝为令但当考其月日满与未满而已然汝年已七十有二迩者臣寮奏乞以年及人姑畀参议未欲絶其禄亦不欲劳以郡也汝年踰古稀偃然得郡不待奏事而径己之任是於法守无一可也臣职在缴驳未暇论其人之贤否与夫功过之有无姑就臣职分之所当觉察者而举之臣愚欲乞圣聪特发英断将汝改差知邵武军指挥特赐寝免姑畀议幕以禄其老所有録黄臣未敢书行

元杰又缴萧郊理还元断日月指挥疏曰臣闻士大夫贪鄙无厌昏谬无状有一于此所至毒民初犯再犯犹不知改必又展转三犯不复有人心者未有若萧郊之甚也郊之初宰漳浦其罪不可胜数且庇同官从臾其污秽相与压良为贱指无为有转相诬诈平民渔猎银会不极不止具见提刑陈韡之所按次宰湘潭疲软不足以胜任容纵吏胥肆为民病又见於提刑罗愚之再劾若是则无所往而不自罹咎觉悟警省岂非郊之所当动心者而犹未也其所恃者谓朝廷忠厚遇郊则可陈乞参注未逾时又可陈乞改正故逃邑而受佥幕郊於是益无忌惮矣妻妾奴仆第第交通下则啗民膏以自润上则睨郡计以自丰以折苖亏公为能奉上以随事猎货为所当然江西提举赵希巃之弹墨未乾也而放行参注之旨随请而辄下朝廷但务姑息既许令授亲民差遣又曲从其理还元断月日之请若是则昏鄙狼藉之人所至皆可攫取货财为湔洗之计饿虎出柙啮噬纵横民瘼其何以瘳臣职兼缴驳谊难隐容欲乞圣慈特?英断将郊理还月日指挥亟赐寝免俟明禋赦後别听陈乞施行仍乞自今以始令郊注授闲慢差遣庶几职事与民两不相病公论幸甚

元杰又缴赵逢龙江东提举王杰知雷州指挥疏曰臣闻士大夫可用与否惟精神心术不可不察盖精神昏闒每事受成吏手视为腹心使民无所吐气虽有爱民之意不能自由其已若是者为郡且误民况为一道乎臣於赵逢龙见之其心术奸欺嗜利亡耻不知命义数罹谴诃懵不知所自悔若是者虽为倅贰且不可况为郡乎臣於王杰见之臣切惟逢龙读书授徒奋由科第臣与来往尝称其亷及解郡而为郎士论籍籍相告曰人知其迹而已去年秋旱田野煎熬吏告逢龙以军期为名搔动六邑公私鼎沸朝廷果有出军之令乎逢龙可谓之不知事乎况以前官积下官钱为吏奄有以数万计逢龙家仆具能言之簿历尚可驱磨也彼其待吏如弟兄燕私率与之对坐称都吏而不名民讼曲直期会寛严皆吏之命至有一事而三四案官书拟者甲不满吏意则之乙乙不满吏意则之丙或一讼而迭胜迭负更禅无穷如此等类不知其几臣切怪之姑言其略及闻诸要路之臣亦曰士夫岂无昏庸者未有如逢龙昏庸之极岂无信吏者未有如逢龙信吏之极臣怍不能对益信知人之难如此今滥员封驳知而不言不惟无以见江东父老亦非所以爱逢龙是有负陛下多矣王杰生长膏粱鲜克由礼嗜利亡耻所至贪淫狎妓受赇狱讼为市如预借官物而去其籍如广敷楮皮而肆其暴举差役而滋卖弄之弊虐小民而奉大家之驩始则宰长兴而见於台臣之弹击次宰龙游又见於知郡蔡岊之按劾盖亦不复知有世间亷耻事矣况其罪犯既多前此脱网为倅今仅一为倅尔又复脱请一麾若且放过则远方赤子畀之虎狼得乎臣於逢龙虽为有旧一道事重不当隐情臣於王杰初无怨尤然知其人亦难自嘿之二人者善恶不同同於为民之病欲乞圣断各且畀之祠禄使知退省其私他日警悟各当其所而用之亦未为晚

监察御史吴昌裔论史嵩之疏曰臣等闻之易之师曰大君有命开国承家小人勿用圣人象之曰小人勿用必乱邦也必之为辞言其决然而无可疑也臣观自古以来必有君子而後能国未有用小人而不至於败亡者圣人之言如金科玉条其可犯也哉臣等谨按太中大夫新除刑部尚书史嵩之习气轻浮操心狡狯膏粱之子本无学术凭藉其伯弥远声势滥魁朝列公论不容至今籍籍游边累年初乏善状弥远内专八柄之权外存三窟之势遂以乳臭小子谬当阃寄弥远晩年每欲引之自代师昭之心人皆知之氷山既摧嵩之知无所恃外交敌人私结和议用权桧故智恐胁朝廷为守禄固位之计不臣莫大焉边方以积贮为大命嵩之空京湖之粟以餧强隣以博珠玉兵民苦於转输破荡死徙而不恤敌人本未知中国虚实嵩之屈体事之引敌人头目一二百人出入城府听其节制而殊不知耻往者小使邹伸之之遣引致王檝窥觇上都啓敌人贪婪之心贻襄蜀蹂践之祸皆嵩之实为之斥逐家居安享富贵在嵩之可为幸矣而乃恃其多赀交结中外规图复进起家而帅江右物议已自沸腾曳履而玷清班名器抑何轻?给事洪咨夔谓近日雷雪之变皆此人所致尝行缴駮权直院吴咏亦复见之论奏为嵩之者合知去就矣顾乃偃然供职恬若不闻可谓小人之无忌惮者也嵩之为人惟陛下与一二大臣谓其才可集事而天下之人皆谓其轻嚣寡谋必将重至误国此譬之恶草当芟夷藴崇之勿使能殖可也岂宜任独见违公论而用之乎且陛下与一二大臣必欲用嵩之者不过谓其尝为襄帅稍谙北人情性可以招来郭胜讲解敌师而已臣等以为不然胜之叛去父母妻子被戮怨望已深决无可招之理敌得志而骄和议亦断未易成嵩之近日奏疏尝为走弄之语矣陛下用之必无益而有害臣等闻元佑间衆贤聚朝天下駸駸向治矣时相吕大防把捉不定至用调停之说兼用熙丰旧人进李清臣邓温伯而杨畏章厚蔡京之徒攀援而至其时虽以刘挚范纯仁苏辙王岩叟诸贤参错要路不足以遏其复然之凶焰而中原之祸随之天下安危理乱之机甚可畏也弥远浊乱天下一十八年遗患余祸至今不可医治今陛下复欲用其犹子寘之文昌八座之列臣等恐其巧窥隂伺呼集非类以害君子而绍圣之祸复作矣臣等甚忧之在易内君子而外小人其卦为泰内小人而外君子其卦为否小人之不可近也如此臣等愚见欲望陛下特赐睿断将嵩之刑书职任亟行褫罢以清朝列以快公论若谓时方多事未免使贪使过且乞与一在外州郡差遣少老其才以备他日边头任使庶合泰否内外之道谨具觉察以闻伏候敕旨

昌裔又论郑清之疏曰臣等惟国家之患莫大於用兵人臣之罪无加於误国此汉武所以正王恢之诛晋穆所以行商浩之废也臣等窃见左丞相郑清之旧由庠序骤致显荣涉历迂踈智谋短浅扳援潜藩之旧冒居宰辅之司当陛下亲揽万几聿新大化清之亦悉心辅赞随事更张如絶苞苴斥贪佞召耆德去副封等事其於新政岂无小补特其不能度德量力保境息民妄意功名经营分表力排羣议辄啓兵端信轻鋭之士以主帷幄之谋用虚骄之将以分节钺之寄轻挑强邻败师河洛兵民之物故者以数十万计粮食之陷失者以百余万计凡器甲舟车悉委伪境而江淮荡然无以为守御之备如清之者能因一蹶之失翻为百全之图爱惜余力保守旧境犹可补疮痍之痛收桑榆之功而乃护疾弗悛私心自用但求已说之胜靡恤事力之穷复妄许於摧锋不痛惩於覆辙继而邳徐唐泗俱以败闻士气沮失国威败丧遂使骤兴远夷得以归曲于我始寇关蜀而八郡为之荼毒旋犯京襄而江面为之绎骚以叛将召戎乱兵干纪外鬭内讧之孔棘左支右吾之莫能凡边民之骸骨相枕国家之膏血无余使陛下寒心销志於九重之上夜不安枕至於累月者皆清之轻动干戈之罪也误国孰大焉方今春气向深敌骑将退正当更改规模补苴罅漏两排和战之论专为守御之谋如清之固位不去必不能尽变旧习载图新功滞吝私心重误国事不至於危亡不止傥或狼狈至是而後如靖康之诛王黼开禧之窜陈自强夫果何益臣等不避大谴欲乞圣慈下臣等此章示清之待其自知引退即赐允俞以全陛下进退大臣之节以谢关蜀京湖四路之民俾继此为宰执者不敢轻易谋国以遗陛下之忧岂胜天下宗社之幸臣等非不知台谏弹击大臣往往与之俱出第臣等猥蒙亲擢备数言路不敢自爱其身而为国家忠计谨具觉察以闻惟陛下裁断

昌裔又论赵汝榟兄弟疏曰臣按本台令诸御史台每季专委台官一员躬诣大理寺及应有刑狱去处点检禁囚淹留不决或有寃滥并具当职官职位姓名以闻臣於今月二十二日恭奉诏条前往大理寺及临安府三院钱塘仁和两县点检其有事情交互囚系淹延问驳迂逥降断迟缓等事除已同本台官一面申朝省外内仁和县一项刘允中等为赵大使宅少监位买献平江府苖田三百余亩又府院一项周梦庚为寺丞大监包占常州沙田一万四十余亩是皆势要贪利致狱讼淹留若非澄治其何以感召和气臣契勘称寺丞者即汝榟也称大监者即汝櫄也父子以骄侈而相诏兄弟以兼并而相师强夺民田不知其几而常州一事尤骇听闻止因游士一时无根之谈遂占平民百年有契之业为数浩大至万四千始令周梦庚出名陈词後却使李天佑等交业管干带领兵衆以张其势持执枪杖以示其威孀妇为之衔寃平民为之掩泣官吏虽知枉状亦复饮气奉承盖缘是时汝榟簉蹟周行汝櫄详刑浙右气焰熏灼莫敢谁何若非朝廷清明政令更始夺诸暴虎还与饥鸿则晋陵之民将填于沟壑矣在法当职官吏不许请佃官田今汝榟身为王官既已犯法包占而汝櫄职在风宪又敢冒嫌行移以若所为是不知有国法也是不知有天民也窃详案周梦庚者当被诬告之罪而汝櫄汝榟曾无毫发之伤安坐家庭侥觊擢用将恐自是贵要观望法禁陵夷民业不安狱讼滋起其患有甚於所谓盗贼矣窃见汝櫄兄弟以乳臭之资济惏贪之欲依凭城社过恶颇多具见台章未暇悉数今臣因司刑察姑摘其贪暴一事亟以奏闻欲望圣慈将汝櫄汝榟特赐?秩罢祠永不得与亲民差遣并乞行下所属将干人李天佑马伯驹等同周梦庚一例定法重作施行庶几范权要而仁困穷实所以昭陛下平明之理也谨具觉察以闻伏候勅旨

贴黄臣近又风闻汝櫄有淮西提刑之命却未曾见邸吏报行若果无之岂非至幸万一有此臣窃惑焉夫以浙西三辅之地去日甚近汝櫄奉使无状一至于此况淮右乃风寒之处民物凋瘁而使之司臬其间将恐移浙右之害而害淮右矣又何望其执邦宪而求民瘼哉臣愚过虑欲望陛下特出睿断明谕大臣或有进拟汝櫄等新除亟赐寝罢以穆公论以慰人心伏乞睿照

昌裔又论四都司疏曰臣窃惟政府万事之枢机宰椽诸司之纲纪故参陪机政者必先民望而弥纶省闼者多用士人在祖宗时不轻其选也前者枢臣非才备位臣已论列之矣今都曹之中先後相望有利口之覆邦家庸人之扰天下者臣敢置而不言乎谨按前户部尚书兼检正余铸性资深刻言行辨坚以操切合权奸以便佞躐清要出入都省盖踰十年纵豪横之仆以笼货财馆轻嚣之宾以通关节贪远浊乱之政铸也实附益之大化既更旧掾尽屏铸独漏网出尹神京治状无闻经营再入以沮坏人事为任怨以寛恤民隐为好名每於论事之间常有感旧之意黄干学者之宗也铸乃谓之很士陈宗仁林介小人之黠也铸乃谓之好人是非良心倒置如此况能以当事任哉陛下赫然宸断令奉祠官公论莫不称快然不正其久据都司之罪而仅以督府之微罪行偃然家居咸谓佚罚此臣所谓利口之覆邦家者新除司农少卿兼检正顔耆仲器能皎厉举止轻儇假借他人之文以躐世科谄事权门之子以玷班着方其分治省事遽与同列交争暴气鄙辞闻者眙愕朝廷不靖之风寔自耆仲倡之迨至出使淮堧不能奉宣德意而乃操聚敛之术榷盐醝之赢以微羡献朝廷以毫末濡僚属其朘脂膏以自润者盖有倍蓰于此行道之人往往能言其数进承密旨见谓叨觎纠正省务尤为非据似闻朝廷方以财赋之任委之窃恐其力小任重才短学踈实无补於国家大计耳此臣所谓庸人之扰天下者也仓部郎中兼左司崔端纯狞貌而驽材亦一庸人也其在番阳贪鄙惨刻以小价兑会而换内库之金以畸零折钞而夺下户之利以?罚积镪而丰囊橐之藏军怒塞胷民怨入骨几於激变幸而脱归余铸以其能执筹筭计引佐都省不务大体求详细苛所拟文书动多积压近者交争相府人颇骇之岂容以冒居藂委之任哉枢密院编修官兼侍右郎官刘克庄纎能而小慧亦一利口也蚤虽能文见谓轻薄真德秀其师也平昔受知出入其门及德秀疾病则遂奔竞而他往曾从龙其所主也督府幕属皆其所拟及上命督趣则又变其说以沮行王迈其乡人也平时握手出示肺肝及为台评所点则遂拒户而不见既背其师又误其主又不得誉於乡党朋友如此至于刺探时事以闻大臣传诵风旨以谕台谏心术巇险人皆畏之岂可以久居编摩之选哉臣来自远方靖共下位与四人者初无怨尤窃谓国家多事正藉宰士得人而使憸人俗吏交迭居之物论沸腾不容自嘿用敢列其姓名闻奏欲望圣慈将铸罢祠以示利口之戒端纯罢斥以彰庸人之罚耆仲姑畀外任以老其才克庄且与祠廪以奉其母庶几宰路严重而政本澄清其於国论寔非小补谨具觉察以闻

昌裔又论王定等状曰臣闻中兴南渡留意海道之防专置帅垣实为重寄矧强敌猖獗孽妇窥觎正当固结民社控制水军朝夕究图以堤备不测则分阃置幕讵可委非其人乎臣谨按沿海制置使王定人物顽顿心术回邪因赂故相仆昕而得京削因结宁海尼普而登权门出守毗陵蔑闻善状徒以奉承贪梱之意仳离贱息之姻因此荐?持节浙右进不以正公论鄙之更化之初例叨收召方为宰椽隂附用兵及分台察专仇善类所幸陛下洞烛其奸亟屏于外不然端平人才一网尽矣蒙恩予郡不能导德意致之民而乃捜括见缗称提会子民大为扰形于嘲诗反以此败公朝增美秩日闻易镇之除浙东楮价为之顿落盖恐其移害一郡者而害一路也尚何望其任分梱而控海道乎沿海制置司主管机宜文字袁似道生禀凶暴家传刻深方韶尹亰政出子舍昵比黠吏交通贿赇估籍富民掩为囊橐凡韶一切贪黩之政实似道附益之圣化更新凶徒尽屏污吏之子斥谪无遗似道其尤乃独漏网方且多岐交结开幕乡邦倚势作威道路以目甚至泄铜镪以罔番舶之利掷樗蒲以醉营妓之家?墙之羞尤不忍道人言籍籍谓其以毒天府者而毒乡闾必矣何以持幕画而赞其长乎沿海备御之计正在主宾相扶而今以老缪之人少凶之子参会其间国事鲜有济矣欲望圣慈将定予祠似道罢黜别选威望之臣并柬忠雅之士以重梱事以清海尘此今日之急务也谨具觉察以闻昌裔又论赵汝遇等状曰臣闻典狱者必用常人祥刑者必惟哲人常则哀矜恻怛不以惠文为师哲则明允笃忱不以狱市为扰廷尉天下之平司臬四方之训其可不得若人而任之乎臣谨按大理少卿赵汝遇枣昏樗散寸无他长其兄汝述五木之一也荐于故相升之中都假守庐陵一无善状但闻黩货囊橐以归架屋天台极其华丽旦评公族多不齿之入为郎曹偶承卿乏暨升戎监乃谓下迁出语乞怜闻者眙愕廷理贰正之选今以庸人居之汚我棘位甚矣江东提刑林半千皎厉轻儇素亏士检自初筮仕已乏亷声今使江东尤无美政纵部曲以追胥而肆攘夺淹民词以监系而多瘦亡屈法以受富民之赇冒禁以狎官籍之妓至于按行属部尤为宠赂彰闻以若所为岂不孤临遣之意福建提刑叶宰狷执偏滞自负吏能方在朝端粗知趋向及更民事浸见乖踈宪江右则诱杀降民守温陵则席卷公帑迨兹易节宜务观风而乃徇偏听以长胥吏之奸开越诉以挠州县之政甚至溺于子妾之爱公以货赇交通人言如斯决难久澄清之任方圣朝钦恤之际正天牧明谨之时而内之寺廷外之台治犹不纯以吉士臣滥司刑察得之风闻用敢疏列姓名具奏欲望陛下将汝遇与宰姑畀祠廪其半千特赐罢黜庶以仰助大德曰生之造谨具觉察以闻

昌裔又论安癸仲疏曰臣闻纾蜀难者在收军心收军心者在足兵食兵食之匮总计责也为计所言者多曰生劵日增引直日减一兵而兼两人之请斗米而偿三倍之直岁支增至於五千万缗而所收仅及於一半向以二分就籴关外而今尽仰给於上流事事筑底若难措手矣然使得赵开之操略李迨之筭计王之望之通敏勤疆夙夜谙知源流则虽公私赤立之余尚可支梧万一今有都赋舆之任而无调度之才者臣岂敢避仇怨而不言乎谨按具位安癸仲品凡而资騃识闇而气昏缘先世之勲劳躐朝廷之官爵辛卯之变帅幕节麾身兼数器才闻敌至径走合阳朝廷不加谴呵付以饷事之重盖谓其能损家赀以助国也而癸仲不惟丝毫无补反以囊橐自丰冯安世土牢刑人也乃舍之正堂以为腹心冯异孙等江湖败贾也乃假之外幕以为羽翼委官籴於亲属而一硕一引与分其利掩官井於私家而一月数万自操其赢根刷及於桩坐而郡计空科敛至於抵拟而民力困支粮杂糠?而士不饱衣赐率纰薄而师多寒是致敌骑一来望风辄溃皆以总所乏粮为词当癸仲浮家再为遁计而溃徒尾袭追及其舟焚毁一空仅以家免其积怨怒盖可知矣臣尝游于劔外见癸仲任内廪无半月之积帑无经宿之储至于关表粮多不给今观其节次申状乃言青涧仓失粮七千八百余石黄沙仓失粮三千二百七石汉沔诸仓失粮一万七千石约计三百四十万有奇虚张夸言漫不可考不几于大出豁以欺天听乎且朝廷每年为之科降度牒增印引料拨大宁监盐息合茶马司羡利扶助总司靡不周尽而癸仲秤提无策征榷无方截科降以营私创回易以罔利所为若是岂不有辜朝廷美意乎近者癸仲自知手足俱露日夜求以脱去既侥抚谕又觊召还人言籍籍咸谓其心计智略不及乃父远甚而交结营进反有过之可谓颓其家声矣臣愚欲望圣慈特将癸仲镌职罢黜亟於监司中选差谙晓财赋者一员令代其任驱磨其失陷钱物拘核其支出米数以正典刑则不胜幸甚

历代名臣奏议卷一百八十五








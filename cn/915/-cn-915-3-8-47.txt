◇报於定国（永光元年）

君相朕躬，不敢怠息。万方之事，大录於君。能无过者，其唯圣人。方今承周秦之敝，俗化陵夷，民寡礼谊，阴阳不调，灾咎之发，不为一端而作，自圣人推类以记，不敢专也。况於非圣者乎？日夜惟思所以，未能尽明。《经》曰：「万方有罪，罪在朕躬。」君虽任职，何必颛焉？其勉察郡国守相郡牧非其人者，毋令久贼民。永执纲纪，务悉聪明，强食慎疾。（《汉书·於定国传》：定国上书自劾，归侯印，乞骸骨，上报。）


○四川異常困苦乞賜特恩以救倒懸疏 【 採木榷使征播】

臣惟川中有大苦、一曰大木之苦、採木初檄有云、招商採買大木、無與小民　聖明愛養元元、意誠篤至、顧勢有不能者、葢大木不產于中土。而產于夷巢。猥窟巉巖復潤之區仰若登天。俯如墮井。尋採則扳躋險惡拽運則履蹈艱難。固非一官一吏所能荷肩。亦非十人百人所能負載者。客商無多。則以土商代領。大戶有禁則以義民殊稱其實皆民也夫民既同。不得不派以木夫。木價既少。不得不折以夫價其實皆取之民也督木之令。急如星火。民何敢漫于上供。染指之條。畏如罟穽。官亦不敢擅于科歛。欲求遠嫌遠謗。聽其私議。而夫工食有派至八九金者。有多至十四五金者。吏胥因而漁獵。奸猾肆其誅求。時葢雞犬靡寧。追呼相望者。木夫就道。子婦啼號。畏死貪生。如赴湯火。黔寧二廠。尤屬濱夷。獨是黎朽。全為窄地。索橋競渡。節至淪亡。夷落勒錢。半為焚刼。洗河既費過渡更難。建昌馬湖之木乘水始下每託言神助云若非水漲龍行、定是百年難出、且嵐烟瘴地、面房一觸輒僵、溝壑委填、道途暴露、屍流水塞、積骨成山、其偷生而回者、又皆黃疽臃腫之夫、畧似人形、半登鬼錄矣、以一縣計。木夫死亡。約近一千。則合省亡夫。不下十萬。木夫工銀。每縣約近二萬。則合省夫銀。不下二百萬。既以剝民脂膏。又以戕民壽命。遐邇痛哭。扼腕撫心。故曰採辦之苦。此一也。一曰榷使之苦　國家征商有要地、抽稅有專責、近來各省直添設稅務中官。若魚鱗然。網益密矣。以川省言、定稅銀三萬兩、每州縣量派各數百金有差、自市井塲鎮絲布米塩食店酒沽、下及菜傭草履、無不有稅、間架過唐、青苗踰宋、錙銖盡筭、額課始充、州縣解諸藩司、藩司解稅府、稅府進于　朝廷、此定額也、外有濱江衝要州縣二十餘處。則太監私委私抽。又在額進之外。數較益多。葢太監丘乘雲住坐會省、各處遣稅官猶一人、內監出差凡諸無賴倚為淵藪故民害益大　神廟時往往激變深可鑒戒而稅官又旁招無籍各數十人。布為牙爪。此輩豈皆奉公守法。惟欲暴歛橫征。每商至呼眾齊登、逐籠開盤、任情攫取。稍不如意。輒加以嚴刑。畧不快心。必中之奇禍。憑凌城社。莫敢誰何。出沒鼠偷。豈能自饜。然　皇上之稅十之二三。而稅官之取。則十之八九。奪遠商之鳬鏹。濟羣小之狼貪。　皇上亦何利焉。且商人自蘇州滸墅常州鎮江上清河湖口天寧洲城磯伍家缺團豐白羅山武昌荊州夷陵新灘巴東二十餘稅入蜀來。巫山奉節萬縣。盈盈咫尺。更稅三番。上度重慶合州閬中瀘州敘州嘉定新津流等處。無不有征。一舟而經三十餘關。一貨而抽三十餘次。商人不惟靳其息利。且折其母錢。咸疾首而不樂江湖。吞聲而不通貨賄。記曰、易關市、來商旅、語曰、竭澤而漁、後必無魚、臣懼商旅不來。而澤魚必竭。故曰榷稅之苦。此又其一也。三曰大兵之苦、播酋謀逆、罪惡滔天、破我綦江、殞我將帥、屠城若肆、殺人如麻、山塹屍填、河流血赤、纍纍白骨、浮蔽瞿塘、一時惴恐、全省臲臬?兀、　皇上赫然震怒、特置督臣、調邊腹雄兵五十萬、分道齊驅、擒斬疊報、釜魚穴鼠、殲殄有期、然川民亦大荼毒矣、兵馬經過、人民逃竄、廬舍盡燬村落無烟、渝州一帶、魂定于驚惶之後、命甦于垂死之餘、聚散靡常、悲喜乍別、有田地荒蕪、而耕種無力者、有青苗盻望、而蹂躪無存者、啼饑號寒、殆甚于戊巳歲矣北自保順、東自夔梁、兵將一臨、騎馬輒至數百匹、歸農里甲、復攝在官、有騎馬一站、而僦銀至二三兩者、有官馬一頭、而幫銀至四五十兩者、兵所不至之處、則調馬各數十匹、恊濟彫疲軍站省會衝衢、而骨立難支、倒暗塞路、居行葢兩困矣。兵興以來、銅鐵軍器、粟芻火?其炒、布綿絮枲、衣甲線麻、以至豆料火藥等項、無不需于民間、官價雖多、民累豈少、至運米缺役、病更甚焉、每夫一名。約運餉米三斗。募民非銀兩不行。一縣夫約三千名。則夫價不下萬兩。丁粮每石貼銀二兩。一縣丁粮約萬石。則貼銀不下二萬兩。一縣如此。百縣可知。然此猶曰費若等之財耳。前松坎運餉回夫、出山夜喊。我兵誤以為賊、而截殺者無筭、近者南川餉夫、入近金紫、懼賊復發而殺者三千、賊眾旋亦殲斬、然我餉缺乏、死者已無生矣、故曰征討之苦。此又其一也。夫是三苦者、偶值其一、民猶得以撐持、連遭其二、民已難于疲命、今廼三番迭見、真是十室九空、而蜀土之民、猶不至為變者、則以歲事尚幸豐稔也、又以逆酋、可旦暮平也、脫有二三年之旱、則救死不暇、使計官儲、歲額難供、豈遑額外、又倘有曠日經年之師則馬力既竭、豈可伏鞭、心肉已剜、那堪再割、臣想此民、惟有鬻妻賣子、苟延逃竄耳、倘又乳哺之不加、蠶食之無已、則物窮必反事久變生、臣恐勝廣猖狂、鄢藍煽動、國家之患、不在播而在民矣、播酋猖獗。方借我為名。而我魚肉窮民。為之毆逐。則外呼內應。决裂難收。近閱蜀中突報、威州玉壘隤崩、山流水湧、松潘地維頻震、合江天鼓雷鳴、酋長孟董塞、入境殺人、土司馬應龍聲言內犯、人妖物怪、大可寒心、皇上西顧拊髀。能無動念、又惟川省庫積、久號豐盈、而近漸消耗、大木之銀、可三百萬、多郡縣派加而庫發者止十有二、征播之費、可四百萬、除欽發內帑、索價南滇、借資留都尚不足者十之五、近且檄下各郡縣搜括庫貯無碍羨餘、悉解布政司充軍餉而府庫在在告空矣、又各郡縣義倉社倉、及常平預備倉厫處處告匱矣、其在民間、每丁粮一石、雜項重料率加往年五倍、今又每石加銀一錢二分、髓竭皮空、銀將安出、而倉穀之發、又散民間、易以鮮員、加以升斗、賠累甚多、舊穀更起新粮、每粮一石、預征米以十之七、禾稼未登、催科已逼、糊口尚缺、揭稅難支、而民間又在在告竭矣、倘或猝有水旱盜賊之災、則給發用銀、而守藏無銀可給、周賑用穀、而有司無穀可周、勸借用民、而小民無餘可借、祗令封疆之臣、搖手頓足、莫可為策、則進退安得不狼狽、戰守安得不阽危、此其憂不在民、而且貽之國矣伏願　皇上軫念川中用兵之苦、不異貴州、貴州稅務中官、業已寢停未遣、引領恩覃一視、遠將四川原差太監、撤回京師、即各遍野沿江之稅。一切報罷。蠶叢黎庶、喁喁慶更生、萬一聖意難于盡罷、擇其川江地衝聚去處、會撫按委官征取、靳足原額、以佐軍需、其餘偏僻地方、不係商賈輳集者。禁止勿榷。至三殿大木、懇將舊蓄楩楠、搆造以壯　皇居。俟播平十餘年後。瘡痍既起。元氣既充方興採木之役、仍著令動支庫貯。不派民間。即派民間亦必給商採買。萬勿驅民深入就死。如向日人財兩空、則四川赤子、枯骨復生、倒懸立解、無不雀躍呼賀聖明、邊鄙無虞、而廊廟有濟、臣不勝待命之至


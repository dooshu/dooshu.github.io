○封恩王等女为县主制

王者教化，本於婚姻，由亲以理疏，自内而型外。故《诗》称好合，所以成子姓也；《礼》有待年，明其必及时也。恭惟累圣之后，子孙众多，教於公宫，已知妇顺，而从人之义重，择配之才难，以兹兢兢，久旷嘉礼。况时方无事，年及有行，宜加禄邑之荣，以俟御轮之吉。言念於此，惕然兴怀，思宏厚恩，用协敦叙。恩王等女六人，可并封县主。仍委中书门下与宗正卿及吏部尚书侍郎，计会诸亲之内，及常选之中，精求其人，副我诚意。


○光天文武大圣孝感皇帝加号册文

维至德三载，岁次己亥，正月甲戌朔五日戊寅，太上皇若曰：古之握乾符，建皇极，社稷不可无主，帝王惟有攸归。则尧禅舜，舜禅禹，畏天命也；启嗣禹，武嗣文，从人望也。革命易姓，举至公於国；纂戎继统，用不私於亲。斯美大矣。朕承五圣之丕业，宅万国而为君，膺时抚运，载将四纪。梦帝与龄，实受多福，曷尝不虔恭至道，亭育群生。早厌黄屋之勤，每怀紫霄之驭。惟父知子，我有元良；惟君安人，久思付讬。皇帝天纵睿哲，日跻孝敬。率性之至，通於神明；财成之道，冠於宇宙。朕往以萧墙之难，克保宗社，故先帝俾予以主鬯。顷者中原之祸，期辑邦家，我於是命尔以仗钺。当经纶云雷之际，栉沐风雨之时，思契宿心，累有成命。而义不奉诏，谦不逾尊，至於再三，明兹恳让。洎即戎致讨，观兵朔漠，驱驭豪杰，用服乃功於明辟，天亦集大命於尔躬。推之至公，终陟元后。夫名以制义，器以昭德。今群公卿士，咸旅於庭，明听朕言，敷厥成训。於戏！奄有四海，克康兆人，光天之业也。经纶天地，戡定祸乱，文武之功也。雄图英算，大圣也。保国安亲，孝感也。今加徽号於皇帝曰光天文武大圣孝感皇帝，授传国玺受命宝符各一。上副於天，中契於神，下叶於人，三者朕无愧焉。永保累圣之鸿绪，对扬一人之休命。朕将访道峒山，追踪汾水，超然金阙之上，终以玉京之游。不其至或，良愿毕矣。宜令所司择日，即行册礼。


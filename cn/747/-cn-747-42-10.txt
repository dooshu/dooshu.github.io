○流第五琦夷州制

君之使臣，期叶心以辅政；臣之事主，当尽忠以明职。苟或冒官罔上，黩利崇奸，靡惩折鼎之凶，载履覆车之辙，自贻厚责，难舍刑章。正议大夫行忠州长史员外置同正员上柱国扶风县男五琦，素以干能，早膺任使。自艰难之际，帑藏是司，久彰岁月之劳，颇申强济之用，所以收其课绩，擢在台阶。而行阙由衷，任惟过量，务容身之计，亏许国之诚。变法多紊於常经，率情每违於直道。交惟党比，用匪忠良，颇乖秉钧之体，谅乏致君之志。

顷者遂从贬削，爰示典章。是以舆议日闻，僣违益露。引承福於肘腋，殖货於中；处宋晦於膏腴，窃赀於外；怀金暗室，曾不惭於四知；纳贿私家，动有逾於万计。比令按问，咸伏其辜。且国赋邦徭，军储岁备，朕以戎车屡驾，甿俗未康，常有戒敕，令其节省。岂谓阴图聚敛，擅出科条，上延谤於公家，下益疲於人业，徇私封己，归怨称君，忝曰人臣，胡宁忍此。况又深尤隐慝，累干刑书，朕亦含垢匿瑕，为人掩恶。议以明刑，合从秋令。顾君臣之义大，庶终始而礼全。夫除恶务本，国家之彝训；申恩念旧，王者之深仁。属阳和在辰，品物咸遂，由是抑从宽典，特屈严诛。宜宽殊死之命，俾就投荒之谪。可除名长流夷州，驰驿发遣，仍差纲领送至彼所，勿许东西。

於戏！朕临御以来，每更辅弼，皆宥以过失，存其禄位。今者琦之所犯，负国诚深。义不可以苟容，法不可以频贷。申兹宪令，用警庶僚，凡百卿士，宜知朕意。


○册永王侯莫陈妃文

维开元二十六年，岁次戊寅，正月庚午朔十八日丁亥，皇帝若曰：於戏！燕翼之树，实属於维城；婚姻之礼，必求於宜室。咨尔右羽林军长侯莫陈超第五女，天资清懿，性与贤明。衣冠之绪，克禀於阃德；环珮之容，备详於闺训。是赖尚柔之质，以宏乐善之心。宜配藩维，用膺典册。今遣使金紫光禄大夫兵部尚书兼中书令集贤院学士修国史上柱国晋国公李林甫、副使中大夫中书侍郎集贤院学士上柱国徐安贞持节册尔为永王妃。尔其虔恭所职，淑慎其仪，惟德是修，以承休命。可不慎欤？


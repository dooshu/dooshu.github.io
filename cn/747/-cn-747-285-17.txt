○敕新罗王金兴光书

敕难林州大都督新罗王金兴光：贺正、谢恩两使续至，再省来表，深具雅怀。卿位总一方，道窬万里，托诚见於章奏，执礼存乎使臣，虽隔沧溟，亦如面会，卿既能副朕虚已，朕亦保卿一心。言念恳诚，每以嗟尚，况文章礼乐，粲焉可观，德义簪裾，浸以成俗，自非才包时杰，志合本朝，岂得物土异宜，而风流一变？比卿於鲁、卫，岂复同於蕃服？朕之此怀，想所知也。贺正使金义质及祖荣相次永逝，念其远劳，情以伤悯，虽有宠赠，犹不能忘，想卿乍闻，当甚轸悼。近又得思兰表称，知卿欲於氵贝江戍，既当渤海冲要，又与禄山相望，仍有远图，固是长策。且蕞尔渤海，久已逋诛，重劳师徒，未能扑灭，卿每疾恶，深用嘉之，警寇安边，有何不可？处置讫因使以闻。今有少物，答卿厚意，至宜领取。春暮已暄，卿及首领百姓并安好，遣书指不多及。


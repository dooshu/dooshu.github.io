○條陳末議以贊修攘疏

臣聞夷狄之患、自古有之、我國家疆宇混全、體勢尊重、而虜賊敢於深入者、以無所懲剏故也、此賊傾黨而來。滿載而去、窺見畿內之富庶。則其心愈貪。稔知我軍之勇怯。則其志愈肆。以肆志乘貪心。則為寇尚未肯巳。若中外兵馬、止知解嚴、不思措備、臣恐將來更貽九重之憂也、臣謹條十議以塵清覽、如蒙俯納臣言、敕下該部、酌擬施行、

計開

一增築外城、以固根本、臣聞天有九閽、帝居九重、是以都城每極於崇高。環衛不厭其重複。其後僅築南三門以護圜丘先農諸壇餘三方未備也葢王公法天設險之要義也。京師關廂居民無慮百萬。虜賊敢於深入。豈憚焚燒。如其虐燄助威。匪獨生靈遭毒。而城中之人自然驚動甚非固守京師之策。往時都御史毛伯溫。曾建議增築外羅城。時以物力浩大。事體騷擾。停格不行。今居民親見虜患。各思保衛身家。前項工力。恐不煩官府而自為出辦。惟在督率之者何如耳。合無敕下工部、議遣大臣二員、相度地形坐派經理、嚴督五城兵馬分管、仍聽該城御史督察、三月之內、務期工完、亦一勞永逸之計也、伏候聖明裁擇、

一廣築村堡以禦民患、臣查得畿民散居村落、原無城堡可倚。虜賊入內。即四散搶殺。以張聲勢。而我師懾駭奪氣。不敢分角。此民患所以莫支也。今賊退之後、合無行各該廵撫都御史、查照、山西河南規格。諭督軍民。將鄰近散小村落。併為大村。量丁力之多寡。分派築堡。務極高厚。即於其間設立團保之法。編定壯丁。使各備有弓矢器械火藥木石。居常則按月操練。遇寇則併力城守。夫以衛死之民。操素習之具。縱被攻殘。葢亦無幾。庚戍之役張家湾亦巳築城此家文貞建議也張家灣河西務一帶商貨輻集乃虜賊垂涎之地尤不可不亟圖也其密雲薊州等處。及鄭村壩二十四馬房。草料堆垛在外。恐為虜資。亦令搬運入城。以絕奸念。大約村堡既設。虜野無所掠攻無久期。我以持重之兵。制剽銳之勢。其退走可必矣。伏候聖明裁擇、

一添設總督以協兵力。臣聞總督之官。原非常設。專以備一時緊重之用。查得薊鎮兵馬、素稱單弱、廵撫官止轄順永二府、財用亦甚窘束、惟保定廵撫、統轄六府、事體寬裕頗使經營、若設有總督臨之於上。則兵馬調遣。既不患奏稱之稽留。而財力通融。亦無慮臨事之缺乏。至如山東河南遼東俱係鄰近地方。山東原有長鎗手。河南原有毛葫蘆。雖係礦徒。武徤可用。而遼陽兵一出山海關。即與聲勢相接。其各該撫鎮等官、悉聽總督節制、庶幾先事責其整理、呼吸可以號召、氣勢聯絡、人心翕齊、而隱然有長城之重矣、伏候聖明裁擇、

一添設輔兵、以衛京邑、　國家定鼎燕地、北臨邊夷、我之控制固重而要。彼之來侵亦速而近。我　祖宗設置團營兵馬、居重馭輕、睿謀深遠、但承平日久、正備漸廢、不可無變通之法、竊觀京師猶人腹心也、通州涿州昌平密雲。猶人四肢也。腹心以運四肢、四肢以衛腹心、相維相貫之勢也、近虜賊內侵。前項州縣。各守孤城。再難應援。萬一外兵不至。何以當之。合無於通州涿州昌平密雲。除城操老弱之外。各摘撥正軍萬人。常川屯劄。選邊郡之將將之。擇邊郡之教師教之。專委御史一員督察。如法操練。待其武藝通熟。抽發各邊見陣以壯膽氣則三年之後。悉為精兵。而拱衛聯輔之勢成矣。伏候聖明裁擇。

一查革冐濫以足軍用、看得團營積弊、近該侍郎王邦瑞具題、巳蒙乾斷俞允、即今盡法清查、似無難處、但臣之臆見。謂收募以補營伍之缺。莫若簡汰以省漕運之糧。何也、營之軍雖不可作實用而省汰良難京師投充之軍。類多市井遊食。無補實用。終成虗名。合無將老弱不堪。及影射虗數盡行查革。計每年糧米。可省數十萬石。并計漕運加增腳價等項。可省銀數十萬兩。行令蘇松浙諸路。將減省前米。暫解折色以充各邊軍實。則國家有通融之財。漕卒免轉輸之苦。待後邊塵寧息。再加區處。軍足舊伍。漕復舊額。亦目前濟急之一助也。伏候聖明裁擇、

一精選探諜以嚴豫備、臣聞兵家之要、全重探諜、探諜精明、則戰守自豫、近虜入古北口。而通州不知。虜至通州。而京師未悉。謀國之疏、一至于此、深可痛憤、今懲前失、須嚴行宣大薊州撫鎮等官、招選壯徤熟知胡事夜不收各數十名。令其多方探諜。諜報得實者即大加賞擢以博其死力務使虜中動靜纖悉具聞。如虜將犯宣府。大同即出銳師以躡之。虜將犯薊鎮宣府即出銳師以躡之關內之軍。整列扼險。以逸待勞。關外之軍。倍道兼趨。出其不意。則虜雖有長技。恐亦難遽逞矣。其薊鎮一帶探諜。須徑三衛部落。庚戌之役詰責三衛輕重得宜後乃受我戎索近日阿週兒。反為虜間以貽深入之禍。此不可不切責而撫結也。伏候聖明裁擇、

一添撥精兵以助弱鎮、查得薊鎮邊地遼遠。虜賊可入之路。不下二十餘口。往時倚三衛為藩籬。謂重兵可不復設也。今三衛獸心難測。大虜鑿空開道。近離遠合。地曠備分。止據舊日兵力擺列。猶恐不足。而况責其拒敵乎。然擺邊勞費實多可以暫設不可持久且敗衄之餘。士氣不振。萬一復入。何以應之。合無敕下兵部、暫撥京邊等軍三四萬人、相兼舊兵防守、仍行畿輔山東河南徐沛諸路垛募壯勇、作速遣發、分布緊關隘口、旗幟號令、煥然一新、務使三衛聳觀、漸消其搆引之念而大虜聞風。亦將絕意入寇矣。伏候聖明裁擇、

一寬假文法以懷邊將、臣聞宋祖御將之術。略其細過豐其財力。以故諸將用命。能摧契丹方強之氣。葢退縮逗遛者。將之罪也。豪縱不撿財利是圖者。亦將之常態也。今邊郡之將。類多以孤寒拔起間養家丁。不能自給。而欲全其廉節得乎。此非可以文法盡繩也。合無行各該廵撫都御史、遇自可用將官、凡百賞賚、破格優給、中間違犯、除失悞軍機重情、餘者廵按御史、亦免參提、聽送軍門、立功贖罪、如此則志氣奮揚。衣食豐衍。養士足以得死力。用諜足以得敵情。而邊人爭思效命矣擇用邊撫固當求其大畧不得責其小節再照邊地廵撫雖係文吏。非闊略無以應變非財用無以驅人如其稍違繩墨。亦望曲加寬貸。伏候聖明裁擇、

一收募奇勇、以備選鋒、臣聞三軍之氣。必有勇敢之士以為之倡。詩云元戎十乘以先啟行。軍志所謂選鋒也。趙之李牧。猶有百金之士五萬。大破東胡。而堂堂天朝。豈無若人乎。己巳之變。時將官石亨父子親率死士五千人、直犯虜陣。所向無前。清風店之捷。猶為父老傳頌。今之士氣。正病於不知倡也。合無特敕山西河南陝西淮揚等處廵撫官重懸募格、招集各地驍勇絕倫之人、如王邦直者厚給衣糧、致之闕下、仍選邊地名將統領、教以行陣擊刺之法。遇有危急鼓率而前。隨以大軍繼之。則虜氣自挫矣。此等人非重賞不足以結其死力。非駕馭不足以馴其雄心。全在將領得人耳。伏候聖明裁擇、

一宣諭威德以激士心、臣聞兵不貴多而貴可用、可用之法、全在將識主令、士識將心、其手足不期而自運其臂指不期而自使、近觀各營兵馬。惟大同延綏號為壯徤。延綏遊擊徐仁以孤軍出入虜陣。未有挫衄。大同兵若肯決死追擊。亦足相當。但總兵官仇鸞管事日淺、未經一一拊循縱懷忠義之心、尚少臂指之用其他怯懦不前者、又何望焉、今各營班師之時正論次功賞之際、合無特遣才望重臣一員親詣各營班降敕書、奉宣　天子威德、今後將士有肯血戰破賊者封侯之賞、萬金之賜、斷在不吝、如仍前互相推諉、巧為影避、不分貴賤俱以軍法行刑、庶幾人人聳然不敢偷惰、而士可以識將心、將可以識主令矣再照延綏一軍。素稱忠勇。地居沙鹵。餽運不繼。既倚此軍為用。存恤之典。常宜比眾加優。伏候聖明裁擇


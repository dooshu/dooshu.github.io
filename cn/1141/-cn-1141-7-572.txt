东莱赠赵赤霞太守

赵尝守润州，为处士顾与治完逋赋，士类多之。

使君五马临江涘，笔剪东吴半江水。
使君拂衣卧海滨，手辟荒园成栗里。
七尺肮脏千夫雄，坐上客满尊不空。
慷慨平生尚游侠，穷愁坎壈成老翁。
园中嘉树何葳蕤，海燕徘徊不忍归。
酒间袖出故人札，数行未毕泪沾衣。
作诗赠君兼语顾，离愁别绪如烟雾。
飓风刮海海水飞，何时却寄珊瑚树。



李曾伯　自和

北帝东皇竞化工，六花吹满鬓毛松。

谁令霓卫铺张晓，来与牛鞭断送冬。

宝历明朝新纪凤，珠宫昨夜起骊龙。

驱寒乞取酒泉郡，何必荆州万户封。

李曾伯

李曾伯　自和

老态龙钟雪满头，黄花招我对清秋。

东篱幸可安吾土，南服何堪典此州。

莫忆风巾游汉渚，早呼雨笠访沧洲。

明年把酒知何处，预约家僮酿景蚁浮。

李曾伯

李曾伯　自和

不夜城头著此亭，东皇幻化一何神。

相将莲炬催芳夕，来俾梅花作好春。

自腊月前尤可喜，觉西风外已无尘。

衔枚晓奏鹅池捷，为问和门有此人。

李曾伯

李曾伯　自和

才听鸣蜩叶底声，倏闻振羽草根吟。

物情感我千线鬓，时事萦人一片心。

读易床头新课业，回文机上旧光阴。

客怀休用嗟畴昔，更老那知得似今。

李曾伯

李曾伯　自和

一壑冯夷宅，五丁盘古开。

天将作甘澍，地岂著浮埃。

梭化雷陂去，槎乘星渚来。

犹疑真隐在，搜访莫徘徊。

李曾伯

李曾伯　自和

旅顿饭足饱，村帘酒莫赊。

暮龄嗟客路，春事属山家。

蕨长竹将笋，梅残李始花。

问翁何处去，岭外有烟沙。

李曾伯

李曾伯　自和

百尺城头著画阑，当年气欲压人寰。

天机野马浮游外，世事沙鸥浩荡间。

俗靡风颓畴底柱，功成身退盍循环。

君看方册中前鉴，办取轻帆及早还。

李曾伯

李曾伯　自和

最高楼上又层阑，目短元龙空海寰。

栋宇地雄千嶂表，金汤天设两江间。

西风障面曾筹檄，夜月胡床忆佩环。

老去凭虚心辄悸，蜀城虽好不如还。

李曾伯


载驰

四章，二章章六句，二章八句


首章讲：许穆夫人为归唁不果作也。若曰：宗国破灭，乃时事之大变。我为卫之女子，不能以恝然者矣。





载驰载驱，归唁卫侯。

吊失国曰唁。是故载驰载驱，欲以吊卫侯亡国之惨，庶可以达吾不容已之情耳。





驱马悠悠，言至于漕。大夫跋涉，我心则忧。

悠悠，远而未至之意。漕，卫邑。大夫，许之臣。跋，草行。涉，水行。奈何当其驱马而行，在彼悠远之道，将以言至于漕。而时固未至也，许之大夫已有奔走跋涉而来者。吾知其来非无故也，必将以不可归之义来告矣。夫义既不可归，则漕邑必不可至，而吾归唁之情终不得以自遂矣，我心其能以无忧哉？

二章讲：





既不我嘉，不能旋反。

嘉，善也。反，归也。及大夫既至，果以我之归也，有犯先王之制，而不以善焉。则情为义夺，而我亦不能旋反以至于卫矣。





视尔不臧，我思不远。

远，忘也。

然宗社丘墟乃人心大愤，故虽视尔不以我归为善，而我归唁之思，终不能忘也。





既不我嘉，不能旋济。

大夫既至，果以我之归也有违先王之礼，而不以为善焉，则私为公制，而我亦不能旋济以至于卫矣。





视尔不臧，我思不閟。

閟，止也。然故都沦没，乃人情之不堪，故虽视尔不以我归为善，而我归唁之思，终不能止也。

三章讲：夫我既不适卫，而思终不止，则忧想之情切，而郁结之疾成矣。





陟彼阿丘，言采其蝱。

偏高曰阿丘。蝱，贝母草。故其在途也，陟彼阿丘，以舒忧想之情，言采其蝱以疗郁结之疾。





女子善怀，亦各有行。

女子，卫女自言。善怀，多忧思也。行，是道。此其所怀亦诚切矣，然非徒为无益之思也。亦以宗国被祸，乃天理之所难忘，人情之所不忍，殆各有其道焉，而不容于自已者矣。





许人尤之，众稚且狂。

稚，幼也。狂，狂妄。彼许国之众人，乃不我嘉而以为过者，则亦少不更事，而狂妄之人耳。使非稚且狂也，何不谅我心之若是乎？

末章讲：





我行其野，芃芃其麦。

我也归途在野，而涉芃芃之麦。





控于大邦，谁因谁极？

控，诉而止是也。因，依也。极，至也。斯时也，自伤许国之小，而力不能救，于是思欲为之控告于大邦，藉其土地甲兵之力，以图兴复之举焉。然控于大邦，必有所因之人，而其人必仗义执言者也，今不知其何所因乎？必有所至之国，而其国必力大兵强者也，今不知其何所至乎？则欲控诉无由矣。





大夫君子，无我有尤。

大夫，即跋涉大夫。君子，指许国众人。夫许之力既不能救，欲资于人又无其机，则所可自尽者，惟归唁一事耳！今尔跋涉之大夫与在国之君子，无以我归为有过。





百尔所思，不如我所之！

虽尔所以处此百方，欲我置身于无过之地，其意非不善也。但我之心不能自遂，终不如使我得以归唁，而自尽其心之为愈也。盖守礼固足无过，而善怀亦各有道，何为徒执彼以议此耶？吁！宗国之亡，其事诚大矣。以不可归之义律之，其事尤有大者。此所以卒不果归而作此诗，以道己情之切至如此也。切于情而止于义，夫人亦贤矣哉！






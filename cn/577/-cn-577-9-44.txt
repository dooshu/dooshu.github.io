九日杨奉先会白水崔明府


今日潘怀县，同时陆浚仪〔一〕。坐开桑落酒〔二〕，来把菊花枝。天宇清霜净，公堂宿雾披。晚酣留客舞，凫舄共差池。

〔一〕潘、陆：《晋书》：潘岳栖迟十年，出为河阳令，转怀令。陆云以公府掾为太子舍人，出补浚仪令。

〔二〕桑落酒：《水经注》：河东郡民有姓刘名堕者，宿擅工酿，采挹河流，酝成芳酎，悬食同枯枝之年，排于桑落之辰，故酒得其名矣。然香醑之色，清白若浆焉。《齐民要术》：酿桑落酒，亦以九月。索郎，桑落反语也。庾信诗：“蒲城桑叶落，灞岸菊花秋。”






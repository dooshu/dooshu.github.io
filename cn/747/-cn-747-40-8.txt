○策道德经及文列庄子问

朕听政之暇，尝读《道德经》、《文》、《列》、《庄子》，其书文约而义精，词高而旨远，可以理国，可以保身。朕敦崇其教，以左右人也。子大夫能从事於此，甚用嘉之。夫古今异宜，文质相变，若在宥而不理，外物而不为，行邃古之化，非御今之道。适时之术，陈其所宜。又礼乐刑政，所以经邦国；圣智仁义，所以序人伦。使之废绝，未知其旨。《道德经》曰：“绝学无忧”，则乖进德修业之教，《列子·力命》曰：“汝奚功於物”，又违惩恶劝善之文。二旨孰非，何优何劣？《文子》曰：“金积折廉壁垄”，宜申其义，《庄子》曰：“恬与和交相养。”明徵其言，使一理混同，二教兼举，成不易之则，副虚伫之怀。


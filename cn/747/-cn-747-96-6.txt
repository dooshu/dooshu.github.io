○求访贤良诏

鸾台：上之临下，道莫贵於求贤；臣之事君，功岂逾於进善。所以允凝庶绩，式静群方，成大厦之凌云，济巨川之沃日。故周称多士，著美风谣；汉号得人，垂芳竹素。历观前代，罔不由兹。朕虽宵分辍寝，日旰忘食，勉思政术，不惮劬劳，而九域之至广，岂一人之独化，必伫材能，共成羽翼。虽复群龙在位，振鹭充庭，仍恐屠钓或违，薖轴尚隐，未殚岩穴之美，或委邱园之秀。所以屡回旌帛，频遣搜扬，推荐之道相寻，而虚伫之怀未惬，永言於此，寤寐以之。宜令文武官五品以上，各举所知。其有抱梁栋之才，可以丹青神化；蕴韬钤之略，可以振耀天威；资道德之方，可以奖训风俗；践孝友之行，可以劝率生灵；抱儒素之业，可以师范国胄；蓄文藻之思，可以方驾词人；守贞亮之节，可以直言无隐；履清白之操，可以守职不渝。凡此八科，实该三道，取人以器，求才务适。所司仍具为限程，副朕意焉。主者施行。


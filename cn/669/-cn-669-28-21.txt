21　東宫畫諾　宋太宗至道詔改諾爲準　陸龜蒙説鳳尾諾　後漢書云郡守刺史畫諾


唐六典太子令書畫「諾」，本朝至道初改爲「準」。案：續資治通鑑長編三十八太宗至道元年：「八月，以壽王元侃爲皇太子。禮官議：『唐制，凡東宫處分論事之書，皇太子並畫諾。』詔改『諾』爲『準』。」此東宫畫諾也。陸龜蒙説鳳尾諾云：「東宫曰『令』，諸王曰『教』，其事行則曰『諾』，猶天子肯臣下之奏曰『可』也。晉元帝爲琅琊王，批鳳尾諾，南齊江夏王學鳳尾諾。」則諸王亦畫諾矣。何云：「上『事行』句本兼諸王言之。」後漢書云「南陽宗資主畫諾」，梁江州刺史陳伯之目不識書，「得文牒辭訟，惟作大諾」，則郡守刺史亦畫諾矣。

【元圻案】六典二十六：「左庶子之職，凡令書下於左春坊，則與中允、司議郎等覆啓以畫諾。及覆下，以皇太子所畫者留爲案，更寫令書，印署，注令諾，送詹事府。」〇唐書百官志四上〔一〕：「東宫官：左春坊，左庶子二人，正四品；中允二人，正五品。皇太子令書下，則與中允、司議郎等畫諾、覆審，留所畫以爲案，更寫印署，注令諾，送詹事府。」〇文苑英華三百六十二陸龜蒙説鳳尾諾：「或問予曰：鳳尾諾爲何等物？圖耶？書耶？對曰：余之所聞，自晉訖於陳、梁以來，藩邸之書也，凡封子弟爲王，則開府、群僚屬取當時士有學行才藻者，中是選。其所下書，東宫則曰『令』，上書則曰『牋』，諸王下書則曰『教』，上書則曰『啓』，應和文章則曰『應令』、『應教』，下其制一等故也。其事行則曰『諾』，猶漢天子肯臣下之奏曰『可』也。鳳尾則所諾牋之文也。綷縩褷然，織與繪莫的知，既肯其行，必有褒異之辭，若今之批答案耳。晉元帝爲琅邪王時，帝美其才，令通習外事，常使批鳳尾諾。南齊江夏王鋒，高帝第十二子，甚憐之，年五歲，使學鳳尾諾，下筆便工，帝大悦，以玉麒麟賜之。餘未見其出。」〇南史齊江夏王鋒傳：「鋒年四歲，性方整，好學書。每晨興，不肯拂窗塵，而先畫塵上，學爲書字。五歲，高祖使學鳳尾諾，一學即工。高帝大悦，以玉麒麟賜之，曰『麒麟賞鳳尾矣〔二〕』。」〇宋王楙野客叢書云：「晉帝批奏，書諾字之尾，如鳳尾之形，故謂鳳尾諾。」〇後漢書黨錮傳：「汝南太守宗資任功曹范滂，南陽太守成亦委功曹岑晊。二郡謡曰：『汝南太守范孟博，南陽宗資主畫諾。南陽太守岑公孝，弘農成但坐嘯。』」〇南史陳伯之傳：「伯之，濟陰睢陵人也。梁武以爲江州刺史，封豐城縣公，遣之鎮。伯之不識書，及還江州，得文牒辭訟，唯作大諾而已。」

〔一〕「四上」，原作「三」，據中華本新唐書卷四九上百官志四上改。

〔二〕「賞」，原作「償」，據中華本南史卷四三齊江夏王鋒傳改。






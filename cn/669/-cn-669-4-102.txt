102　成王不敢康解讀


「昊天有成命，二后受之〔一〕，成王不敢康。」朱子集傳引國語叔向曰：「『是道成王之德也。成王能明文昭、定武烈者也。』其爲祀成王之詩無疑。」愚觀賈誼書禮容語引叔向曰：「二后，文王、武王。成王者，武王之子，文王之孫也。文王有大德而功未就，武王有大功而治未成，及成王承嗣，仁以臨民，故稱『昊天』焉。」其義尤明。

【元圻案】讀詩記昊天有成命，引朱氏曰：「天將祚周，以天下既有成命矣〔二〕，文、武受之，將成其王業，不敢康寧，夙夜積德，以爲受命之基者，至深遠矣。」朱子初亦從舊説。〇又引蘇氏曰：「此詩有『成王不敢康』，而執競有『不顯成、康』，世或以爲此言成王誦、康王釗也。然則周頌有康王子孫之詩矣。周公制禮，禮之所及，樂必從之，樂之所及，詩必從之，故頌之施於禮樂者備矣，後世無容易也。且詩曰：『成王不敢康，夙夜基命宥密。』又曰：『自彼成、康，奄有四方。』非自成、康始也。」

〔一〕「后」，原作「侯」，據元刊本、清嘉慶本改。

〔二〕「成」，原作「服」，據四庫本吕氏家塾讀詩記卷二八周頌昊天有成命改。






其四十七





桃花开东园，含笑夸白日。[一]偶蒙春风荣，生此艳阳质。岂无佳人色?但恐花不实。宛转龙火飞，[二]零落早相失。讵知南山松，独立自萧瑟。[三]

[一]阮籍诗：“东园桃与李。”《史通》：“今俗文士谓鸟鸣为啼，花发为笑。”鲍照诗：“艳阳桃李节。”



[二]张协《七命》：“龙火西颓。”李善注：“《汉书》曰：东宫苍龙房心，心为火，故曰龙火也。”



[三]江淹诗：“松柏转萧瑟。”刘良注：“萧瑟，风吹松柏声。”



萧士赟曰：此诗谓士无实行，偶然荣遇者，宠衰则易至于弃捐。孰若君子之有特操者，独立而不改其节哉!






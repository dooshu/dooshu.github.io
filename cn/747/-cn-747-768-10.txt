○浑天法

晋葛洪谓天形如鸡子，地如鸡子之黄。周天三百六十五度四分度之一，半覆地上，半绕地下。二十八宿半隐半见。宋何承天云，乃观浑仪，研求天意，乃悟天形正圆，水居其半，中高外卑，水周其下。梁祖亘云，浑天之形，内圆如弹丸，其半出地上，半隐地下。

右。今撰图正用此法。但诸家能言天形，而未知日之激水而成潮也。又按《周易》，离为日，坤为地。日出地上，於卦在晋；日入地下，卦为明夷。乾为天，坎为水。天右旋入水为夕，则天在水下，於卦为需。天左旋升出为潮，於卦在讼。又离为日，坎为水。日出水上，卦为未济。济之言涉也，日东出而未西涉水，此其象也。日入水下，卦为既济，言日右随天入，已涉于海。则《周易》之象，其事较然。

右。今撰潮图，探於《周易》，合乎浑天，推于爻象。故赋指复后二卦，以定阴阳。

言不及浑天而乖诞者凡五家，《庄子》（逍遥篇）、《元中记》、王仲任《论衡》（言日不入地）、《山经》，释氏言四天（《乙巳占》具解讫）。

右。并无证验，不可究寻。王仲任徒肆谈天，失之极远。桓君山攻之已破，此不复云。庄生则假物为喻，以论真宗，而学者多误，故列之为难信之首。《元中》、《山经》，一无可取。释氏俱舍，乃自立心法，非可以表测而度量也。又按吴王蕃法云，余因《周礼》郑众、郑元之言，用勾股之术，以求天之里数。夏至之日，以八尺之表，求晷於阳城，表南得影一尺五寸，南至日南，下无影，则日南去阳城一万五千里。立八十而旁十五，则日高八万里，日南邪去，以勾股法得八万一千二百九十四里有奇，盖天顶至地之数也。倍之得十六万二千五百八十八里有奇，即天径之数也，以周径之法乘得五十一万三千六百八十七里有奇，即周天之数也。

右。肇始学浑天法於度支推官监察御史太原王轩，轩以王蕃之术授焉。自後因演而成图。既知夫天地之薄厚，则日月之行，寒暑之候，皆由自得之。遂用覃思巨溟，稽万流之升降，果见潮生之候。由是博考群言，以证遇晦。而自得之旨，无所疑焉。

浑仪之制，浑仪法，肇得自虞舜以璇玑玉衡以齐七政。郑康成云：其转运者为玑，其止息者为衡，皆玉为之。七政者，日月五星也。则浑仪之本法。晋侍中刘智云：颛顼造浑仪，黄帝为盖天。则此二器，皆古圣王之制作也，但学者失其用耳，说者乃云，始自张衡。今考其事，张乃巧述其法而揆之，非始造者也。虞喜又云：洛下闳为汉武帝於地中转浑天定时，修太初历。又知此术在张平子前也。後汉左中郎将贾逵以永元十五年造黄道浑仪，张衡以延熹七年更造铜仪。以四分为度，于密室中，以漏水转之。令伺者闭户而唱，以告司天者云：璇玑所加，某星已中，某星今没。皆如合符契。其後吴王蕃修之。如陆绩及後魏太史令晁崇、隋河间刘焯，皆修浑仪之法。李淳风因为游仪，盖与灵宪同也。

右以物象天，谓之浑仪。则日月四海，在浑仪之内。日月盈缩之度可察，而独迷潮水生来之候，岂古人未之思乎？肇氐於此术，究而得之，不为怪诞无据之说。犹恐时之学者，尚有所疑，故以著之。


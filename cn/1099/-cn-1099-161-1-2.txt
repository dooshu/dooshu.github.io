○陳愚慮以奠江防疏 【 江防】

此南京兵部參贊机務時上

謹題為陳愚慮以奠江防以固重地事、看得戶科給事中李萬寔所奏、要將浦子口守禦應天五衛官軍、俱属操江節制、及浦子口指揮千百戶、荒滛驕蹇軍之富者安享於家、貧者商販於外、每遇操練、顧覓應名、甚者禦貨乘機、坐窩為盜、二口事體既分。安肯互相應援其應否量撥操舡、悉聽該部酌處一節、無非振揚武備、輯寧地方之意臣等議照我國家以南京都城。根本重地。據長江天險。分京城各衛官軍為五營。在城三營。神機營。大教塲。小教塲。京城之外二營。因浦于口軍禦陸寇故向來不隸操江也江南設新江口水軍以禦水寇江北設浦子口陸軍以禦陸寇。水陸二軍。南北掎角。互為聲勢。使水寇不得以登岸陸寇不得以渡江雖二軍不同。皆以拱衛都城。五營通属內外守備參贊尚書節制。設立以來、永為遵守。若以浦子口之軍撥舡習水。則水軍獨增而陸軍全無水戰未習而陸營巳廢北來之寇。何以禦之。浦子口之軍。既不可改為水軍。則雖属之操江亦為無益。且操江官之職。止以操演新江口水軍。以拱衛都城為務。其軍亦不得調遣他出。本官欽奉敕諭操習水戰。整理戰舡。振揚威武。壯固根本故也。自設新江口水軍以來。江海之寇。眾寡不一。未嘗一經調遣。其操江兼管廵江。擒捕盜賊。自有沿一帶衛所有司廵捕官軍火甲人等。賊勢重大。又得通調沿江一帶衛所有司軍夫、所属不下數萬。又何仰於浦子口之軍哉。况係　祖宗累朝舊制。先後部院科道各官會題照舊。累次奉有欽依。難再別議。其指揮等官、荒滛驕蹇等弊、誠或有之、則申明先年題准比照京營事例、科道官及本部委官、不時點查、嚴加禁約、各官如有縱放軍士、安享商販、顧覓應名者具寔參問、□有乘機坐窩分賍者、犯出依律重治、本管官員受財故縱者、一體治罪、再照新江浦子二口。俱係京營。今新江口之軍。每年春秋操期。守備參贊諸臣。各一次閱操。嚴行賞罰。則浦子口之軍。當春秋操期。內外守備參贊官。亦合各一閱視嚴行賞罰。如此則舊制不至於更改。而戎務亦不至於廢弛矣。伏乞敕下該部、再加詳議、上請定奪、


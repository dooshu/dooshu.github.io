卷二十五　牋启


撰牋启

贺皇太子牋

皇太子贺正牋

皇太子贺冬牋

谢除右拾遗直史馆启

谢除左司谏知制诰启

谢除礼部员外郎知制诰啓

谢除翰林学士啓

谢除刑部郎中知制诰啓

上宰相谢免判吏部南曹啓

回寇密直谢官啓

谢仆射相公求致仕啓

回司空相公谢官启

回孙何谢秘书丞直史馆京西转运副使啓荐戚纶上翰林学士钱若水啓

回尹黄裳启

贺皇太子牋

某言今月日降到赦书一道皇太子殿下光膺册命正位储宫凡在普天不胜大幸伏以三代旧章百年坠典举兹盛礼允属昌期伏惟殿下禀气涂山诞祥甲观藴间平之茂德早冠亲贤迈啓诵之多才式当储副既协人神之望永隆邦国之基某谬忝专城尝叨内署正衙宣册陪鸳序以无阶僻郡効官拜龙楼而尚远无任拚跃

皇太子贺正牋

某言伏以元正首祚万物咸新趋北阙以朝天启东宫而应律伏惟皇太子殿下重轮发彩少海澄波藴克勤克俭之风着惟忠惟孝之节王畿千里随木铎以行春君门九重捧金罍而上夀应时纳佑与国同休某权佩鱼符遥瞻鸡戟无任拚蹈

皇太子贺冬牋

某言伏以晷运推移日南长至启东朝而受贺爰举旧章诣北阙以称觞率先羣后伏惟皇太子殿下日跻盛德天纵多才忠孝克奉於君亲谦让动询於师友寝门侍膳诞彰三至之勤望苑礼贤永作万邦之本应时纳佑与国同休某叨列通班爰当亚岁无任拚蹈

谢除右拾遗直史馆启

右某启蒙恩特授前件官充职者位列谏垣职兼史氏虽听已行之命难逃非据之言极荷宠荣不任感惧恭以献箴规於谏署必待正人彰善恶於史书宜归直笔矧兹庸贱遽有忝尘伏念某门第本寒才华不秀乡庠里塾从师而才识姓名画地书空力学而稍通经史明代方求於翘楚高堂渐逼於桑榆因持滥吹之竽来示藏家之帚虽春官与进荐叨隗始之名而明主求人果失卢前之望然而紫庭擢第白屋知荣衡茅惹丹桂之香布素曳蓝袍之色里闾改观亲族生光洎邑佐弦歌任移铜墨廷评乃士官之属不谓冗僚县事则诸侯之权岂言下位甘随常调敢叹徒劳固无易俗之能惟待黜幽之典岂期贱吏误达宸聪把篱畔之菊花方多憔悴近堦前之蓂荚顿觉光辉而又召诣黄扉显加明试深虞孤陋有负品题序贺雪之诗固多肤浅赋履氷之什愈见荒唐既有黩於宸严讵敢期於天奬方在端忧之际忽惊非次之恩芝函乍降於人寰棘寺骤归於谏署职兼馆殿地极清华通宵未息於怔忪诘旦遽谐於告谢緑袍褫处休贻碧鹤之讥朱绂行来但负维鹈之刺备忽忘而简横象齿耀搢绅而带饰犀文荷王泽之沾濡空惊浃背对天顔之咫尺惟誓杀身夫何寒贱之人有此遭逢之事此皆相公尼丘借峻文曲生光数仭墙边暗展铸顔之力如椽笔下潜施与点之恩遂令清切之资光被孤平之士亦犹洴澼为事遽邀列地之封鶢鶋呈灾误享钧天之乐顾艺行之无取荷生成之有归得不慎守当官恪共其职况无遗之可拾幸有瑞而必书编修出綍之言垂於信史撰着得贤之颂播在乐章少施染削之劳上答受知之地过此已往未知所裁

谢除左司谏知制诰启

右某启蒙恩特授前件官充职者位迁中谏职列西垣祗荷宠光不任感惧窃以伏青蒲而献可合求补衮之才吟红药以摛词尤重演纶之地岂期庸贱玷此清华伏念某才非秀民世本寒族适会文明之运滥叨仕进之流参常调以起家永甘县吏寘周行而通籍俄在谏垣加以叨馆殿之清资豫校雠之美职以日系月方期读天下之书自迩陟遐不意掌禁中之诰载循所自必有攸归此皆相公文曲分光才江借润遂使自天之命谬求批凤之才裂地而封翻及不龟之手得不更精文翰上答品题恪事一人少赎素餐之咎?遵四禁用酬黄阁之知过此以还未知所措卑情不任感恩荣惧终始知归之至

谢除礼部员外郎知制诰启

右某启蒙恩特授前件官充职者卧锦握兰忝名曹於南省含香视草复旧职於西垣祗荷宠光不任感惧伏念某性惟拙直族本寒平幸逢天下之文明遂掇御前之科第雍熙中自百里被召拾遗立朝伏蒲昧五谏之名汗简之三长之誉方虞官谤遽掌纶言书尧舜之典谟文非逮意厠渊云之侍从路实妨贤归田园而益恋盛时践台阁而颇为非据迩後以执法无状蒙恩黜官入六里之穷山得贰车之散秩去岁量移善地甄叙通班贴文馆以雠书奉皇华而按狱属以高堂垂老悬罄屡空恳求郡国之权以就庭闱之养阮宣无食故拜官而不辞毛义有亲方捧檄而私喜未遑布政忽忝归朝十五日之专城焉知民瘼一千年之昌运荐辱君恩历数前贤鲜兹盛事昔宪宗览表移韩愈於潮阳文帝经年召贾生於湘浦比斯遭遇可谓殊尤况帐烂锦窠堦翻药树爰循故事无此兼荣远则和鲁公已历仪曹退居主客近则赵给事拜从起部改授小禋是何继王兵部之清尘举太祖朝之近例更直紫微之署已觉忝尘羣曹玉笋之班并居清切感极而空成涕泗宠兢而如在梦魂青琐窗开再见壶中之日月朱衣吏引犹疑泽畔之形容谬恩虽自於圣知公议终腾於衆口此盖相公洪钧造物青律回春用材而木屑无遗念旧而蓍簪靡弃遂使苍苔入咏复预於词臣死灰再燃无惭於狱吏敢不慎修儒行演畅皇猷庶凭翰墨之功少答陶熔之力

谢除翰林学士啓

右某啓伏奉制命特授守本官知制诰召入翰林充学士者祗荷宠光不任感惧伏以汉朝故事待诏甘泉之宫唐室旧仪召对浴堂之殿自非枚马渊云之述作常杨元白之才名则何以塞清问於论思润皇猷於典诰岂宜孤陋遽此忝尘伏念某植学非深属文无取滥中悬科之选寻叨通籍之班谏署拾遗謇谔无裨於圣主承明三入清华空类於昔贤顷因坐事以左迁固亦息心於荣路洎得归朝之命遂求典郡之官去年召自琴台再陞纶阁骤荷一人之宠遇果罹三岁之凶丧虽勉就於夺情实重违於素志顾潘安之毛发已有雪霜念季路之旨甘不如藜藿临文翰而方寸乱矣对搢绅而面目何为想石祁子之执丧空惭至行比欧阳通之起复尚欠礼文止期卜兆於松楸再请効官於符竹岂意未谐私愿俄辱殊恩翻令朽退之材亦预深严之地纶言乍降俾离红药之堦宸翰高悬已践玉堂之署哀荣交集宠辱堪惊副重华好问之心先忧学寡草武帝求贤之诏更愧才难通宵未息於战兢举步犹疑於魂梦此皆相公洪钧造物青律回春徵贾谊於谪官终成前席荐相如之视草幸得同时敢不四禁是遵三缄为诫况艰难备历齿髪始衰用直道以事君虽无改变肆刚肠而疾恶渐亦销磨庶寡悔尤少副知已下情无任感戴兢荣始终知归之至

谢除刑部郎中知制诰啓

右某启伏蒙圣恩特授前件职者一麾出守左迁方类於阮咸三入承明寓直忽同於应琏祗膺宠命伏积兢荣窃念某猥以腐儒受知先帝践扬两制出处九年自知赋命之多奇每愧浮名之过实军容捧砚敢望於辉荣力士抹靴遽腾於谤议而自临民滁上移任淮南饰厨传以屡空勾簿书而弗逮受厘宣室重求前席之期烧药鼎湖忽起扳髯之恋心灰自死泪血无从属当明王之承乾尚代藩臣而守土寻以拜章言事解印归京覩七月之园陵魂销弓剑随百官而朝谒目断云天放怀书史之间结舌搢绅之内皂囊无取慙越职於伏蒲白首为郎甘息心於执戟虽知止足犹阻归休欲耕季子之田园曾无二顷谋葬刘锺之亲属何啻十丧终为怀禄之人益逼有身之患岂谓内廷论荐黄阁佥谐回天眷之新恩复王言之旧任堦前药树重吟谢客之诗观里桃花免动刘郎之咏此皆某官激扬公议启迪宸聪洪钧岂有於弃材化笔潜徵於故事谓李杓直翰林退职复践掖垣白居易禁署出官终知制诰享兹殊事实越昔贤驱瓜上之眚蝇虽非由径乏梦中之白凤深愧演纶敢不考三代两汉之典章取贞元长庆之风格或少窥於边徼庶上答於陶熔卑情无任荷德感恩激切知归之至

上宰相谢免判吏部南曹启

右某启奉今月日勅差判吏部南曹寻蒙抽取元勅者伏以演纶西掖乃王者之词臣按吏南曹本天官之下士遽蒙改易深荷陶熔伏念某比乏时才滥尘清列苍苔红药但遵四禁之文理剧剸繁久絶五花之判便于散拙乐在清闲忽奉遣差颇增忧畏固非耻于卑贱盖亦事有彛伦且念判曹之名起于总章之後罢员外转厅之事为尚书役属之司勾羣吏之稽违奉三铨之指顾显为统摄自有礼容岂可职衔带制诰之公文状具尊卑之数虽知不便未敢固辞岂谓相公曲为敷扬俾谐停寝全台阁之故事实亦公行荷廊庙之殊知且非私谒永言感遇空极兢荣

回寇密直谢官啓

右某啓伏以应星辰而虞山泽华省名郎直宥密而预机宜黄枢近职兼兹重柄允属钜贤学士学植凌云词源沃日泽宫中的科名先继於箕裘谏署曳裾章疏独推於謇谔纵横时务辉映士林佐职计司解九牛而刃颖直言便殿折五鹿以词雄故得峻陟中台荣升密地称天心之则哲动时论於得人而又南面听朝特颁金紫东铨求理专委品题伫从三接之荣便叙九功之业某幸叨知奬方切依栖自草芝泥最先栢悦岂谓学士曲回谦柄俯赐华牋目窥星斗之文章身负刺芒之怵惕钦隆感戴藂集所怀卑情不任云云

谢仆射相公求致仕啓

右某啓伏以悬车告老大夫七十之期名遂退身老氏五千之说其或当尚齿尊贤之代有经邦镇俗之才虽在期颐式存倚注纵止足之心自许执礼无违奈弼谐之任惟艰非贤不又伏惟仆射相公受天和气为国善人三朝文翰之司丹青帝典再领燮调之任提振皇纲昨以久处台司重烦耆德事均劳逸辍万务之忧勤位保崇高为百僚之师长永言端揆之任旧称廊庙之官垂行三入之恩用赞千年之运岂谓浮云富贵脱屣簪裾拜章既达於冕旒洒翰偏贻於台阁是何末品亦辱台函初谓误传终知殊赐兢惶无措拜受失容见大儒之用心循先圣之彛训不独辞於世禄亦将激彼时风然而上揣宸心旁询公议咸谓老成之德宜居辅弼之先捕虎逐麋虽鬻熊之已暮为霖作砺非傅说以何归况锺洪范之康宁宜念苍生之穷困竚覩白麻天降促追振鹭之班黄阁洞开重见栖鸡之树社稷之谋是展君臣之分弥隆与邦国以同休书简编而增耀斯为善颂且匪虚谭下情无任云云

回司空相公谢官启

右某启伏以引年纳禄达人知进退之宜养老优贤王者得始终之道君臣之义今古同风伏惟司空相公受天至和为国重器皇坟帝典咸归润色之功禹画尧封尽被陶熔之力位崇百揆年俯七旬宸心方倚於老成达识遽辞於荣禄圣上遂其颐养峻以阶资凤凰之池暂虚於旧位鳲鸠之秩聊示於新恩解簪绂以如遗指林泉而自乐功成名遂早知身退之机漏尽钟鸣堪笑夜行之士然而四海有具瞻之任三公非致政之官激浮躁之风式旌素节委弼谐之任终复黄扉凡在搢绅皆倾祷颂猥蒙钧造先赐台函仰钦止足之规弥荷谦尊之德卑情无任云云

回孙何谢秘书丞直史馆京西转运副使启

右某启伏以列中秘图书之府贰外司漕运之权惟是才难允归公议学士文同三代名冠四科擅场早达於天聪独行不随於时态轻留侯之杂霸浪取帝师慕孟子之着书力谈王道暂倅坐棠之政寻升汗简之资闺籍通班式耀获麟之笔转输剧务更观流马之功方切忻怡忽承简翰备识谦冲之旨弥增铭荷之诚衣锦画行虽劳於按部演纶夜直愿効於前驱谨奉启

荐戚纶上翰林学士钱若水启

右某启某有进士同年戚纶者负文章器识纯谨君子也其先君通五经教授於睢阳终身不求闻达兄维国初登进士上第有文有行守道不渝游宦三十余年今为殿中丞纶擢第亦一纪矣历主簿县尹得大理评事光禄丞司榷酟于谯郡非其乐也向因谳狱宛丘坐系乌府廷尉议罪听以赎论既释之矣或以前罚未塞又夺其官今会赦文合从叙用寓此佛寺出无车马冒犯风雪袖文相过有理道评十二篇味之非空言也然而辞直意切急于救时若无知心亦恐腾口以为失路而造谤也尊道之士其将舍诸恭惟学士才与位并道与时会力开贤路之梗手筑圣域之基搢绅顒顒有所仰赖某罪在摈挥恩出推挽未能报德尚复言人盖非学士之门不敢急纶之言贾纶之毁也语曰善人在患饭不及餐区区之心实愧斯义谨修启事并封纶所着凡若干几阁视草之暇略赐览观则纶也幸甚谨启

回尹黄裳启

右某启伏以谏垣清秩缀螭头侍从之班史氏设官修麟笔不刋之典享此清切允属英翘正言学士学富百家文穷三变桂籍先鸣而擅誉栢台持宪以生风近者金阙献书召试王褒之颂石渠载笔更伸班固之才凡在立朝共欣得隽猥蒙殊念特赐长牋载窥彪炳之文益稔谦冲之旨钦隆佩服并集所怀谨修启事陈谢














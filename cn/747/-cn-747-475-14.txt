○告谢肃宗庙文

维贞元元年，岁次乙丑，十一月癸已朔，十一日癸卯，孝孙嗣皇帝臣某，敢昭告于皇祖考肃宗文明武德大圣大宣孝皇帝、皇祖妣章敬皇后吴氏：臣嗣服先业，不克负荷，人流於下，事失其中，奸魁乘衅，作乱京邑，播迁之咎，臣实自贻。震惊宗祧，旷时乏祀，外忧内愧，若坠深泉。励已誓心，期刷大耻。实赖圣祖中兴之业，全育兆人，泽深庆远，流福裔嗣。故上天悔祸，群孽就诛，非臣寡昧，所能缵服。今祗率百辟，见于庙廷，谨以一元《大武》、柔毛、刚鬣、明粢、芗合、芗萁、嘉蔬、醴齐，备物洁诚，聿申告谢。尚飨！


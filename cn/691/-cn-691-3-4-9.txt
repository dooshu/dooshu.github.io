◎阴恶坠犬报

有某甲，守父成业，家日饶裕，一乡以为肖子。死后，甲子见二隶押甲缧绁而来，曰："我平生未修一善，五伦但知妻子，重富欺贫，绝情忘义，周亲世谊，一至困乏，先戒阍者来即拒却。凡有作为，一味取巧，功归于己，咎委他人。冥司责我阴恶，谓犬最欺贫，饲之则摇尾效媚，拂之则反噬无情，今将坠为西邻白蹄黄犬。愿尔勿惜家财，广行阴骘，以赎我愆，亦赀尔福。"鸣鸣而去。越日，果见邻有黄犬，四啼全白，心动，取以畜之，终岁不吠人。其悔前生过恶欤？吁！悔之晚矣。


纪六十七 神宗万历六年戊寅至十年壬午


明通鉴卷六十七
纪六十七起著雍摄捉格，尽玄默敦牂，凡五年。
神宗显皇帝 万历六年
春，正月，癸酉，慈圣皇太后还慈宁宫，以上将大婚也。太后在乾清宫，教上颇严，上或不读书，即召使长跽。遇朝期，五更至上寝所呼之起，趣左右掖上坐，取水为盥面，挈之登辇以出。
上事太后维谨，而诸内臣奉太后旨者，往往挟持太过。上尝在西城曲宴被酒，令内侍歌新声，辞不能，取剑击之。左右劝解，乃戏割其发。翌日，太后闻，传语张居正具疏切谏，令为上草罪已御札，又召上长跪，数其过，上涕泣请改，乃已。
至是将返慈宁宫，敕居正曰：“吾不能视皇帝朝夕，先生亲受先帝付托，其朝夕纳诲，毋忘先帝凭几遗言！”
是月，泰宁部长博斯呼旧作速把亥。纠土默特大人，营于劈山。总兵官李成梁驰至丁字泊，寇方分骑绕墙入，成梁夜出塞二百里，捣破劈山营，获级四百三十，馘其长五人。捷闻，上为告谢郊庙。【考异】《明史·本纪》不载。《鞑靼传》但书是年东昌之捷，盖
十二月事也。据李成梁本传，破劈山营在六年正月，诸书谓”上将大婚，辽东报捷”，正此时也。是年春凡两次报捷，今据传分书之。
1876
纪六十七 二月，戊子，上行冠礼，加元服。
戊戌，免山东兖、青、登、莱四府逋赋。
庚子，立皇后王氏。诏英国公张溶充纳采问名正使，辅臣张居正副之。
于是居正吉服从事，给事中李涞言：“大婚重典，而使居正易服从吉，骇观听，不宜，乞别简用。”不听，居正怒。未几，出涞为金事。
三月，甲寅，礼部尚书马自强兼文渊阁大学士，吏部右侍郎申时行兼东阁大学士，预机务。
张居正将归葬父，念阁臣在乡里者，高拱与己有深隙，殷士儋多内援，或乘间以出。惟徐阶老，易与，因荐之自代。已遣使报阶，既念阶前辈，己还，当位其下，乃请增置阁臣。上复令居正推择，居正以自强有人望，而时行其所素厚，遂荐用之。自强负伉直名，素迕居正，不意得之，颇以为德。及居正还人阁，二人皆守位而已。
甲子，张居正乞归葬父，许之。
召见于平台，居正奏言：“大婚之后，宜撙节爱养，留心万几。”因伏地泣，上亦为之哽咽。乃赐“帝锡忠良”银章，如杨士奇、张孚敬例，得密封言事。上及两宫赐责慰谕有加礼，遣司礼太监张宏供帐饯郊外，百僚班送。
庚辰，辽东再奏捷。
时寇人长定堡，李成梁遣游击陶承喾袭击，败之，献馘四百七十有奇。
张居正之归也，上戒次辅吕调阳等：“有大事毋得专决，驰驿之江陵听张先生处分。”至是辽东之捷，上复归功居正，将大行赏赉，遣使驰谕居正，俾条列功次以闻。于是调阳益内惭。【考异】辽东再捷，《明史·成梁传》系之三月，今日分据《纪事本末》。
是月，改南吏部尚书潘晟为礼部尚书，以马自强入阁也。
1877 明通鉴卷六十七
夏，四月，乙未，免湖广、四川逋赋。丙午，诏户部岁增金花银二十万两。
初，金花银岁进内库，以百万为额，至是又增买办银二十万以为常。
五月，刑部尚书吴百朋卒，升吏部左侍郎严清代之。六月，乙未，张居正还朝。
先是居正上言：“母老不能冒炎暑，请俟清凉上道。”于是内阁、两都部、院、寺卿、给事、御史俱上章请趣居正亟还朝。上遣锦衣指挥翟汝敬驰传往迎，计日以俟，而令中官护太夫人以秋日由水道行。
居正所过，守臣率长跪，抚、按大吏越界迎送，身为前驱。道经襄阳，襄王出候，要居正宴。故事，虽公、侯，谒王执臣礼，居正具宾主而出。过南阳，唐王亦如之。
抵郊外，诏遣司礼太监何进宴劳、两宫亦各遣大珰李琦、李用宣谕，赐八宝、金钉、川扇、御膳、饼果、醪醴，百僚复班迎。入朝，上慰劳恳笃，予假十日而后入阁，仍赐白金，彩币、宝钞、羊酒，因引见两官，慰劳如之。
居正之归葬也，湖广诸司毕集，惟巡按御史赵应元不往，居正嗛之。及应元事竣得代，即以病请。佥都御史王篆者，居正客也，素憾应元，且迎合居正意，属都御史陈炌劾应元规避，遂除名。
户部员外郎王用汲不胜愤，乃上言：“御史应元，以不会葬得罪辅臣，遂为都御史炌所论，坐托疾欺罔削籍，臣窃恨之。
夫疾病人所时有，今在廷大小诸臣，曾以病请者何限？御史陆万钟、刘光国、陈用宾，皆以巡方事讫引疾，与应元不异也，炌何不并劾之？即蚧当世宗朝，亦养病十余年，后夤缘攀附，骤列要津。以退为进，宜莫如炌。已则行之，而反以责人，何以服天下！
1878
纪六上七
陛下但见炌论劾应元，以为恣情趋避，罪当罢斥；至其意所从来，陛下何由知之？如昨岁星变考察、将以弭灾也，而所挫抑者、半不附宰臣之人。如翰林习孔教、则以邹元标之故；礼部张程、则以刘台之故，刑部浮躁独多于他部，则以艾穆、沈思孝而推戈；考后劣转赵志皋，又以吴中行、赵用贤而迁怒。盖能得辅臣之心，则虽属经论列之潘晟，且得以不次蒙恩，苟失辅臣之心，则虽素负才名之张岳，难免以不及论调。臣不意陛下省灾塞咎之举，仅为宰臣酬恩报怨之私，且凡附宰臣者，亦各藉以酬其私，可不为太息矣哉！孟子曰：“逢君之恶其罪大＇，臣则谓＇逢相之恶其罪更大＇也。”
又言：“威福者，陛下所当自出；乾纲者，陛下所当独揽；寄之于人，不谓之旁落，则谓之倒持。政柄一移，积重难返，此又臣所日夜深虑，不独为应元一事已也。”
疏入，居正大怒，欲下狱廷杖。会次辅吕调阳在告，张四维拟削用汲籍，上从之。居正以罪轻，移怒四维，厉色待之者累F.
用汲归，屏居郭外，布衣讲授，足不践城市。【考异】事见《明史》王用汲本传，居正以三月归葬，六月还朝、则会葬在四月。（据《太后集》，四月十六日。）传不具用汲得罪月日，然言是时吕调阳在告，调阳以七月致仕、则用汲劾居正，正调阳致仕以前。今类书之居正还朝下。
是夏，改刑部侍郎潘季驯为工部侍郎兼右都御史，总理河漕。
自河决崔镇，黄水北流，清河口淤淀，全淮南徙，高邮湖堤大坏，淮、扬、高邮、宝应间皆为巨浸，辅臣张居正深以为忧。时河漕尚书吴桂芳议复老河故道，而总河都御史傅希挚主塞决口，東水归漕，两人议不决。会桂芳卒，居正举季驯代之。
季驯乃上两河经略疏曰：“水性就下，以海为壑。向因海壅河高，以致决堤四溢，运道民生，均受其病，故今谈河患者，皆以
1879 明通鉴卷六十七
浚海为上策。第海有潮汐，茫无著足，不得已而议他辟。岂知海口视昔虽壅，然自云梯关四套以下，阔七八里至十余里，深皆三四丈不等。纵使欲另开凿，必须深阔相类、乃便注放，则工力艰巨，必不能成。矧未至海口干地，犹可施工，及将人海之处，则潮汐往来、亦与旧口等耳。且旧口积沙，人力虽不可浚，水力自能冲决。乃若新辟之地，则土壤坚实，不特人力难措，而水力亦不能冲。故海无可浚之理，惟当导河以归之海，则以水治水，即浚海之策也。
然河又非可以人力导也，欲顺其性，先惧其溢。惟当缮治堤防，俾无旁决，则水由地中，沙随水去，即导河之策也。顾频年以来，无日不以缮堤为事，亦无日不以决堤为患，何哉？卑薄而不能支，迫近而不能容，杂以浮沙而不能久，堤之制未备耳。是以黄决崔镇等口，而水多北溃，为无堤也；淮决高家堰、黄浦等口，而水多东溃，堤弗固也。乃议者不咎制之未备，而咎筑堤为下策，岂得为通论哉！
又有所未尽者，上流既溃堤横决，至于下流，复或歧而分之，其趋于云梯关正海口者，譬犹强弩之末耳。盖徒知分流以杀其怒，而不知水势益分，则其力益弱，水力既弱，又安望其能导积沙以注海乎？故今日浚海之急务，必先塞决以导河，尤当固堤以杜决。而欲堤之不决者，必真土而勿杂浮沙，高厚而勿惜巨费，让远而勿与争地，斯堤可固也。
如徐、邳、桃、清沿河各堤固矣，崔镇等口塞矣，则黄不旁决而冲漕力专；高家堰筑矣，朱家口塞矣，则淮不旁决而会黄力专。淮、黄既合，自有控海之势。又惧其分之则力弱也，则必暂塞清江浦河，而严司启闭以防其内奔；姑置草湾河，而专复云梯以还其故道；仍接筑淮安新城长堤以防其末流，尽合黄、淮全河之力，涓滴悉趋于海，则力强且专，下流之积沙自去。下流既顺，上流之淤垫自通，海不浚自辟，河不挑而深，此所谓固堤即1880
纪六十七 所以导河，导河即所以浚海也。
治河者必先求河水自然之性而后可施其疏筑之功，必先求古人已试之效而后可仿其平成之业。黄水来自昆仑，入徐济运，历邳、宿、桃、清至清口，会河而东入于海，此两河之故道，即河水自然之性也。
昔元代岁漕江南之粟，由扬州直北出庙湾入海，至永乐年间，平江伯陈瑄始堤管家诸湖，通淮、河为运道。然虑淮水涨溢，东侵淮郡也，故筑高家堰堤以捍之，起武家墩，经小大涧至阜宁湖，而淮水无东侵之患矣；又虑黄河涨溢，南侵淮郡也，故堤新城之北以捍之，起清江浦，沿钵池山、柳浦湾迤东，而黄水无南侵之患矣；又虑河水自闸冲入，不免泥淤，故严启闭之禁，止许漕艘由闸出入，匙钥掌之都漕，五日发筹一放。是以淮郡宴然，漕渠永赖，而陈平江之功，至今未泯也。
后因剥蚀既久，堤岸渐倾，水从高家堰决人，一郡遂为鱼鳖。而当事者未考其故，乃谓海口壅塞，遂穿支渠以泄之，盖欲急拯淮民之溺，多方为疏导之计。讵知旁支暂开，水势陡趋正河，遂至淤阻。而新开支河，阔仅二十余丈，深仅丈许，较之故道，不及三十分之一耳，岂能容受全河之水？下流既壅，上流自溃，此崔镇诸口所由决也。今新河寻复淤塞，故河渐已通流，虽深阔未及原河十分之一，而两河全下沙随水刷，欲其全复河身不难也。河身既复，面阔者七八里，狭者亦不下三四百丈，滔滔东下，何水不容？若犹以为不足，而欲另寻他所，别开一渠，恐人力不至于此也。以臣等度之，非惟不必另凿一口，即草湾亦须置之勿浚矣。
故为今之计，惟有修复平江伯之故业，高筑南、北两堤，以断两河之内灌，而淮、扬昏垫之苦可免；坚塞桃源以下崔镇口诸决，而全河之水可归故道。黄、淮二河并驱入海，则沙随水刷，海口自复，而桃、清浅阻又不足言矣。此以水治水之法也。
1881 明通鉴卷六十七
若夫扒捞挑浚之说，仅可施之于闸河耳。黄河河身广阔，捞浚何期，悍激湍流，器具难下。前人屡试无功，徒费工料。徐州以南之工，如此而已。”
因条上六议、曰：“塞决口以挽正河”；曰“筑堤防以杜溃决”；曰“置闸坝以防外河”；曰“创滚水坝以固堤岸”；曰“止浚海工程以省糜费”；曰“寝开老黄河之议以仍利涉”。上悉从其请。【考异】据《明史·河渠志》及《潘季驯传》，命季驯治河在是年之夏。《三编》书之二月，盖命下之月日也。是时季驯方召为刑部侍郎，未几遂有治河之命、今据《明史》。
秋，七月，乙卯，大学士吕调阳致仕。
调阳在阁，小事则张四维代拟，大事则驰报张居正于江陵，因坚卧称疾不出，累疏乞休。及居正还，遂致仕去。
丙子，诏：“江北诸府民年十五以上无田者，官给牛一头，田五十亩，开垦三年后起科。”
是月，诏：“司礼监会同礼部拣选内竖三千五百七十名应用。”于是礼科给事中李天植上言：“陛下缵服初年，允收马安等三千二百五十人，部覆永不为例。今六载之中，两收数千，幸门日启、觊泽者多。傥得收回成命，散此党与，上也。不然，乞裁取其半。”疏入，报闻。
《三编》御批曰：嘉靖时粃政甚多，独其裁抑中官，颇得制驭近习之道，故涓人奉法，不敢恣肆者几数十年。神宗承其遗制，正当申严禁令，何以复广加遴选，竟至三千五百人之多！盖由冯保居中用事，吹嘘引进，使党类复致蔓延。而若辈气焰既滋，势即难于钤束。未几而蛊惑日甚，矿珰税监，四出征求，元气由兹削尽。驯至茄花委鬼，窃弄威权，贻毒遂倾国祚。履霜坚冰，此其渐矣。
以戎政侍郎张学颜为户部尚书。
学颜巡抚辽东，内召，甫回部，会户部尚书殷正茂致仕，遂1882
纪六十七 升任代之。
九月，庚午，诏“苏州诸府开垦荒田，六年后起科”。辛未，停刑，以大婚故也。
是秋，中官魏朝奉张居正母行，仪从煊赫，观者如堵。比至，上与两宫慰谕，几用家人礼，复赐赉加等。
冬，十月，辛卯，马自强卒。
自强入阁不数月，张居正还，吕调阳致仕，自强虽持正，亦不能有为，充位而已。至是，得疾卒。赠少保，谥文庄。
十一月，辛酉，祀天于南郊。
十二月，博斯呼绰哈复纠土默特部诺木图、恭图、即暖兔、拱兔，译见前。大小韦征即大，小委正，见前。等三万余骑、壁辽河，攻东昌堡，深入至耀州。李成梁遣诸将分屯要害遏之，而亲提锐卒出塞二百余里，直捣圜山，斩首八百四十及其长九人，获马千二百匹。寇皆仓皇走出塞。
捷闻，廷议以为成梁功多，宜膺封爵，从之。
高拱卒。张居正请复其官，祭葬如例。冯保憾未释，中旨给半葬，祭文仍寓贬词。
久之，保败，居正没，廷议以谙达封贡，追论拱功，始赠太师，谥文襄。
是岁，户部奏天下户口之数，户一千六十二万一千四百六十六，口六千六十九万二千八百五十六。《三编》云：“明《食货志》，明代户口之数，增减不一，其可考者，洪武二十六年，弘治四年及是年而巳，明初兵赛之后，户口顾极盛。其后承乎日久，反不及焉。所以减者，周忱所谓＇或投倚于豪门，或冒匠窜两京，或冒引贾四方，举家舟居，莫可踪迹也。＇故宣宗尝与群臣论历代户口，以为＇其盛也本于休养生息，其衰也由上木兵戎＇云。”复用大学士张居正议，“天下田亩通行丈量，限三载竣事”。
1883 明通鉴卷六十七
七年
春，正月，戊辰，诏毁天下书院。
先是原任常州知府施观民、以科敛民财，私创书院，坐罪褫职。而是时士大夫竞讲学，张居正特恶之，尽改各省书院为公廨。凡先后毁应天等府书院六十四处。
二月，己丑，遣使分阅边防。又分遣科、道等官，往各省察地方官，有科敛及侈费者劾之。
三月，甲子，免淮、扬积年逋赋，从张居正请也。
是月，诏征光禄寺十万金，张居正上言：“财赋有限，费用无穷。使积贮空虚，不幸有四方水旱之灾，疆场意外之虞，可为寒心。此后望力加撙节，若再征金，臣等不敢奉诏矣。”
时上渐备六宫，太仓所储，屡有宣索，居正上户部所进御览钱粮数目，请置之坐隅，时赐省览。因言：“万历五年所人四百三十五万有奇，六年所入仅三百五十五万有奇，则已少八十余万矣。五年岁出三百四十九万四千有奇，六年所出至三百八十八万八千有奇，则已多四十余万矣。王制，量人为出，计三年之出，必有一年之余而后可。”今岁人则损于前，岁出则浮于前，此不可不留心也。”疏上，留中。
寻复令工部铸钱给用，居正以利不胜费，止之。
夏，四月，癸卯，上命张居正书雍肃殿箴，揭之御屏。居正撰进，大要以“敕天命，谨万几，凛燕闲，严宥密，雍在宫，肃在庙，无逸乃逸而天下治。”又言“冲和者养威，澹泊者养禄，危厉者养安，优劳者养乐。”上嘉纳之。【考异】《明史·居正传》不具，
《三编》据《实录》书之四月，证之《纪事本末》则四月癸卯也。“雍肃”诸书皆作“肃雍”.《三编》据《实录》更正，今从之。
五月，丙辰，以辽东功，封李成梁为宁远伯，岁禄八百石。【考异】《三编》系封成梁于六年之冬，据奏捷月日连记也。证之《明史·功臣表》，在是年五月丙辰，今据书之。
1884
纪六十七 癸亥、祀地于北郊。 是月，苏松大水。
给事中王道成等请停苏杭织造，不许，张居正为面请，乃减其半。
一日，上御文华殿，居正以给事中所上灾伤疏闻，因请振，复言：“上爱民如子，而在外诸司，营私背公，剥民罔上，宜痛钳以法。而上亦宜加意撙节，凡宫中一切用度赏赉，裁省禁止。”上首肯之。
六月，辛卯，诏“核两畿、山东、陕西勋戚田赋。”
初，穆宗时，户部议定勋戚庄田世次递减之限，事见隆庆二年。因著令，“宗室买田不输役者没官，勋戚田俱听有司征之”，而乞请者仍不绝，至是复加清丈，有逾额及隐占者按治之。
秋，七月，壬子，以苏、松水灾，抚、按官请“先行振济，随赐蠲免”，从之。
戊午，京师地一日凡再震。
乙丑，以水灾，复罢苏杭织造。于是给事中顾九思、王道成等请召还中官。上以示张居正，居正奏“民重困，宜召还孙隆”，从之。
时给事中李涞请恤江南水灾，并陈四事、上怒其讥讪，居正力为之解，乃已。
八月，辛丑，免泗州、兴化、宝应、山阳、清河、桃源、盐城田租，以频年河患也。
是月，诏减蠲徭征派。
自嘉靖间行一条鞭法，民颇称简便。而诸役冗费，名去实存，有司追征如故，百姓苦之。至是核减银凡一百三十万有奇。
冬，十月，土默特等复犯辽东，以四万骑自前屯，锦川营深人。李成梁命诸将坚壁，自督参将杨粟等遏其冲。会蓟镇总兵戚继光赴援，寇遂退，与博斯呼合，壁红土城，声言人海州，而分
1885 明通鉴卷六十七
兵袭锦义。成梁逾塞二百余里，直抵红土城堡，败之，获首功四百七十有奇。
是役也，张居正实预授方略云。【考异】《明史·本纪》不载，见《鞑靼传》.书是年冬。成梁传书于七年十月，今从之。居正授方略，见《鞑靼传》中。《纪事本末》言“居正谕边臣勿轻战，坚壁清野，彼无所掠，将自阻，请令巡抚梁梦龙驻永平，戚继光驻一片石，伺间邀击，遂败之”，所谓“方略”者此也，附识之。
十二月，张居正服除，上预问日期，赐白玉带大红坐蟒盘蟒。至日，召对平台，慰谕久之。使中官张宏引见两宫，皆有恩赉。而慈圣太后加赐御膳九品、使宏侍宴。
是冬，河漕都御史潘季驯报两河工成，赉季驯及督漕侍郎江一麟银币，遣给事中尹瑾勘实以闻。【考异】《明史·本纪》系河工成于八年二月。据勘还论功升赏月日也。《河渠志》言河工成于是年之冬.《季驯传》书于十月，今仍系之是年冬下。
八年
春，正月，起前南京都御史曾省吾为工部尚书，以李幼滋予告也。
二月，辛未朔，日有食之。【考异】《明史·本纪》及《三编》皆作“二月辛未朔”。《明史稿》作“辛卯”误也。今据《明史》。
戊子，上亲耕耤田。礼成，赐公卿等银币有差。
戊戌，以两河工成，加潘季驯太子太保，进工部尚书兼左副都御史。督漕侍郎江一麟等迁擢有差。
是役也，筑高家堰堤六十余里，归仁集堤四十余里，柳浦湾堤东、西七十余里，塞崔镇等决口百三十，筑徐、睢、邳、宿、桃、清两岸遥堤五万六千余丈，砀、丰大坝各一道，徐、沛、丰、砀缕堤百四十余里，建崔镇等处减水石坝四座，迁通济闸于甘罗城南。淮、扬间堤坝，无不修筑。凡费帑金五十六万有奇。1886
纪六十七 自后数年，河道无大患。
《明鉴》曰：束水攻沙，治河之要法。水不束则不能攻沙，堤不坚则不能束水，其理甚明。吴桂芳始因全河入海止云梯一迳，疑乎太狭，欲委安东为黄河人海之路，朝议不许，许其开草湾河。草湾既开，正河转淤，遂有崔镇之决。于是多浚海口之议兴，而实未得要领也。夫欲穿草湾为支渠，而不知正流反以水缓而淤。假令多穿海口，不惟施工甚难，且流以散而益缓，缓而益淤，其能使之畅然归墟乎？潘季驯主以水治水之说，急缮堤堰，卒以成功，盖能确有定见，不为异议所惑耳。
三月，辛亥、上奉两宫皇太后率皇后谒天寿山陵。赐所过州县田租。甲寅，还京师。
丁卯，赐张懋修等进士及第、出身有差.
懋修，居正子也。初，居正子敬修、嗣修，先后领乡荐。上即位之二年甲戌，敬修会试不第，居正怒，因停是科考选五年。丁丑，嗣修遂以第二人及第。是年，复届会试，懋修、敬修皆中式。会居正方乞休，遂特擢懋修第一人及第。【考异】事见《明史·选举志》，《三编》据之。按《贡举考》言“张懋修廷对卷，初拟第三，御笔改第一。盖中官有怂恿之者，实出首揆意也。”《三编》以为“特擢第—人及第”者指此，附识之。
是月，寇犯辽东。
初，迤东都督王兀堂通市于宽甸，参将徐国辅弟国臣强抑市价，兀堂遂与豪酋赵锁、罗骨数以零骑侵边。至是率四万骑犯叆阳及黄冈堡，指挥王宗义战死。寇复以千余骑从永甸入，李成梁击走之，追出塞二百里。敌以骑卒拒，而步卒登山鼓噪，成梁大败之、斩首七百五十，尽毁其营垒。
捷闻，并录红土城功，予成梁世袭伯爵。【考异】诸书皆记兀堂寇辽东于七年之冬，此据《明史·李成梁传》在是年三月。《三编》系之
1887 明通鉴卷六十七
四月，据奏至月日也。
张居正扈上谒陵还，具疏乞休，中云“拜手稽首归政”。凡再上，上慰留恳切。最后传慈圣太后口谕：“张先生辅尔至三十而后商处，令毋复兴此念。”居正乃出。
时上顾居正益重，赐札称“元辅”，或称“先生”，称“少师张先生”、待以师礼。而居正奏谢，亦俨然自负为帝者师云。
夏，四月，以两淮灾，诏抚、按官振恤灶场并江北连年告饥州县，命支营田银及各仓贮粟振之。
户部言：“有司积谷振荒，先年立法，俱止贮州县。不知各府为知县表率，亦当照例存积，以备灾振。”从之。【考异】自“振恤灶场”以下，《三编》据《实录》增，今从之。
闰月，庚申，平广西八寨。
初，殷正茂既平古田，八寨之贼惧而归降。已复并龙哈、咘咳为十寨，立长官司，久之，诸寨复聚党作乱，据民田产，白昼人都市剽掠，甚至攻城劫库戕官吏。至是总制刘尧诲，巡抚张任统兵进剿，斩首一万六千九百有奇。分八寨为三城，增建二堡。于是右江诸独始安辑输赋。
六月，南畿大水。
先是凤阳等处雨涝，淮溢，水薄泗城、且至祖陵墀中，御史陈用宾以闻。
给事中王道成因疏言：“黄河未涨，淮、泗之间，霖雨偶集，而清口已不能容泄。宜令河臣设法疏导堵塞。”从之。
是夏，谪南京兵部主事赵世卿。
时张居正当国，政尚严。州县学取士，不得过十五人；布、按二司以下官，虽公事毋许乘驿马；大辟之刑，岁有定额，征赋以九分为率，有司不及格者罚；又数重谴言事者。
世卿奏匡时五要：“请广取士之额，宽驿传之禁，省大辟，缓催科。”而末极论言路当开，言：“近者台谏习为脂韦以希世取宠，1888
纪六十七
事关军国，卷舌无声，徒摭不急之务，姑塞言责。延及数年，居然高踞卿贰，夸耀士林矣。然此诸人岂尽集诟无节，忍负陛下哉？亦有所惩而不敢耳。如往岁传傅应祯、艾穆、沈思孝、邹元标，皆以建言远窜，至今与戍卒伍。此中才之士所以内自顾恤，宁自同于寒蝉也。宜特发德音，放还诸人，使天下晓然知圣天子无恶直言之意，则士皆慕义输诚，效忠于陛下矣。”
居正欲重罪之，吏部尚书王国光曰：“罪之适成其名，请为公任怨。”遂出为楚府右长史。明年京察，复坐以不谨落职。【考异】世卿谪外，见《明史》本传，在是年。《通纪》系之四月，今书于是年之夏。
秋，七月，后军都督府佥事俞大猷卒。
大猷以平古田獞功，进世荫。已，为巡按御史所劾，回籍听调。久之，起是职，领军营训练。三疏乞归。卒，赠左都督，赐祭葬，谥武襄。武平、崖州、饶平皆为立祠。
大猷少好《易》，尝以《易》推衍兵家奇正虚实之权。谓“兵家之数起五，犹一人之身有五体，虽将百万，可使合为一人也”。初为汀漳守备，莅武平，作读易轩，与诸生为文会，而日教武士击剑。及为大将，持身廉，驭下有恩。扬历东南，大小百十余战，所向无不剿灭，威名震南服。其用兵先计后战，不贪近功。忠诚许国。老而弥笃。
谭纶尝与书曰：“节制精明，公不如纶；信赏必罚，公不如戚；精悍驰骋，公不如刘。然此皆小知，而公则堪大受。”戚，谓戚继光，刘，谓刘显也。其为纶所推重如此。
八月，庚申，彗星见东南方，每夜渐长，纵横河汉间，凡七十日而灭。
是秋，王兀堂复犯宽甸，副将姚大节击败之，兀堂由是不振。
改潘季驯为南京兵部尚书。

明通鉴卷六十七
季驯又请开新集至小浮桥以复黄河故道，给事中王道成、河南巡抚周鉴等不可而止。至是遂迁。
冬，十月，辛丑，汰内外冗宫。
是时兵部尚书杨兆协理京营，奉诏：“协理一职，归本部侍郎带管。”兆遂疏辞协理，因裁之。仍敕吏部“核两京大小九卿及各属，有冗滥者裁之，并核各省徭赋及诸司冒滥冗费”，皆从张居正请也。
乙巳，苏、松、常、镇四府灾，诏“将仓粮、漕粮、屯粮各酌量改折。”常熟、吴江、长洲、昆山四县被灾尤甚，以余剩兵饷并发赃罚银分振之。【考异】自“酌量改折”以下，《三编》据《实录》增，今从之。
十一月，丙子，诏度民田。
初，建昌知府许孚远始为“归户册”以田从人，法简而密。张居正当国，议天下田亩通行丈量，限三载竣事，用开方法以径围乘除，畸零截补。于是豪猾不得欺隐，里甲免陪累、而小民无虚粮。
因下户部，条为八款：“一明清丈之例，谓额失者丈全则免；一议应委之官，以各右布政使总领之，分守兵备分领之，府州县官则专管本境；一复坐派之额，谓田有官、民、屯数等，粮有上、中、下数则，宜逐一查勘，使不得诡混；一复本征之粮，如民种屯地者即纳屯粮，军种民地者即纳民粮；一严欺隐之律，有自陈诡占及开垦未报者免罪，首报不实者连坐，豪右隐占者发遣重处；一定清丈之则；一行丈量磨算之法；一处纸札供亿之费。”诏如议行之。
至是勘实，总计天下田数七百一万三千九百七十六顷，视弘治时赢三百万顷。然居正尚综核，颇以溢额为功，有司争改小弓以求田多，或掊克见田以充虚额，后遂按溢额田增赋，而北直隶、湖广、大同、宣府多受其累云。【考异】《明史·本纪》，“是年十1890
纪六十七
一月，度民田。”《食货志》书度民田于万历六年。据《志》言“期三载竣”，则以六年下令，以八年勘竣报闻也。《三编》亦系之八年，今据《志》参《三编》书之。
戊寅，上夜宴乾清宫，为近侍孙海、客用所惑，杖二内使几毙。慈圣皇太后闻之，立命冯保捕海、用等，杖而逐之。上悔悟，谕内臣曰：“孙海、客用，凡事引诱朕，无所不为，今安置南京。以后但有此等小人，即同举名来奏。”仍命文书房官宣示阁臣，张居正等谓“降黜未尽其辜，宜发充净军”，上从之。
次日，居正等回奏曰：“自圣上临御以来，讲学勤政，圣德日新。乃数月之间，仰窥圣意所向，稍不如前。微闻宫中起居、颇失常度；但臣等身隔外庭，未敢轻信，而朝廷庶政未见有缺，故不敢妄有所言。然前者恭侍日讲，亦曾举“益者三乐、损者三乐益者三友、损者三友＇两章书。语云：“树德务滋，除恶务尽＇。其各监等官，俱令自陈，老成廉慎者存之，谄佞放恣者汰之。且近日皇穹垂象，彗芒扫宦者四星，宜大行扫除以应天变。
臣又闻汉臣诸葛亮云：宫中府中，俱为一体，陟罚臧否，不宜异同。＇臣等待罪辅弼，宫中之事，皆宜与闻。此后不敢以外臣自限、凡皇上起居与宫壶内事，但有所闻，即谒忠敷奏；及左右近习有奸佞不忠者，亦不避嫌怨，必举祖宗之法，奏请处治。
皇上亦宜戒游宴以重起居，专精神以广圣嗣，节赏赉以省浮费、却珍玩以端好尚，亲万几以明庶政，勤讲学以资治理。”
时上迫于太后，不得已皆报可。而心颇嗛居正及保矣。【考异】事见《明史·张居正传》。而《冯保传》则云“时上年十八”，又云“时八年十一月也”。《明史》、《纪事本末》系之是月戊寅，今从之。惟保传有“太后切责帝，令长跪受教，保又属居正草帝罪已诏颁示阁臣”云云，与李太后传词意略同，而李太后传中所记，又似在上未婚及太后未返慈宁宫之前。其为一事二事，盖不可考，今据传参《三编》书之，其月分则据保传、日分则据《纪事本末》。盖纪事所记居正当国，其年月日多据《太岳
1891 明通鉴卷六十七
集》云。
《三编·发明》曰：惩创内官，其名甚美。第所劾逐之珰寺，不过取冯保不悦者而汰去之，则此举适所以阿保之好恶而已。而其事皆赞成于居正，尤可骇听。居正身为首辅，必与保相固结，事事曲为迎合，又使苍头与保私人结为兄弟，以联声势。作威窃柄，罔恤人言，一至于此。况自陈之典，本属具文，大臣或偶循例，避贤引退，乃以行之宦竖，而复济以私心，为实为名，义安所取！观居正疏谏之语，且谓“不敢以外臣自限”，此正欲统擅内外之权以挟制其上。然神宗亦因是见嗛，而内官之心终无以服，所谓惩创者，亦复何益？徒使积怨流毒，遗患后来。大臣怀私以事其上，其凶于而家，害于而国，可胜道哉！
十二月，甲辰，张居正以“圣学方新，经筵日讲，远稽古训，不若近事之可征；上溯先王，不如家法之易守”，乃属儒臣纪太祖、列圣《实录》、《宝训》，分类编辑，以经筵日进讲。上嘉纳之。
是月，刑部尚书潘晟致仕，升刑部侍郎徐学谟代之。九年
春，正月，庚午，以新岁五日狂薶蔽天，敕边臣加意警备。
直隶巡按御史范鸣谦言：“边防固宜饬，内治尤当修。如刑罚未当，宜敕有司不许混淆久监赃罚；贪墨未息，宜敕新选官不许借贷豪门，致赴任责收无措，横肆诛求；荒芜未垦，宜敕淮安、凤阳二府官员留心农事；盗贼未殄，宜敕有司不许欺蔽。而大要尤在君心之修省，起居以时，嗜欲以节；讲筵毋惮详问，大臣宜赐咨询，端好尚，禁奢靡；庶灾异潜消，休征协应。”疏人、报闻。
辛未，吏部议，“各部员外郎，主事以下应裁者，归并兼管，1892
纪六十七
令在任候裁”。户部议，“凤阳营田佥事各员应裁者，归并州县”，报可。
癸酉，土默特犯锦州。
先是寇数侵边不得志，益征诸部兵分犯锦、义及右屯、大凌河，以城堡坚，不可克，寻辽、蓟兵并集，遂引去。未几，复以二万余骑从大镇堡入攻锦州，参将熊朝臣固守，而遣部将周之望、王应荣出战，颇有斩获，矢尽，皆力战死。敌乃分掠小凌河、松山、杏山，李成梁驰援，始出境。【考异】据《明史·李成梁传》，寇犯锦州在八年之冬。《本纪》系之九年正月，盖奏至月日也，今据书之。
己卯，命翰林官分番入直。
时张居正言：“人主一心，乃万化从出之原，亦众欲交攻之会，必使常有所系，然后纵欲之念不萌，而引诱之奸不入。窃见前代好文之主，皆有文学之臣奉侍清燕，或承诏登答，或应制赓酬，皆寓风劝箴规之益。翰林撰述讨论，为其职务。如日讲诸臣，皆文学优赡，其余翰林，亦皆需次待用。宜令分番入直，每日轮四员，同日讲诸臣在馆祗候。万几之暇，如披阅古文，有所采录，或鉴赏名笔、有所题咏，即属诸臣具草。或不时面赐质问，以观其才品高下。”从之。
辛巳，吏部复议“裁革北直隶保定等府同知、通判官以下五十五员，南京，福建仓大使等四十六员，浙江布政使司都事等官二十员，江西、陕西、延绥、郧阳等处司、府、州、县佐贰杂职等官三十员，南赣、贵州司、府、县、驿等官十员、南京中、左二府锦衣卫各金书、大教场等营把总八员”，皆报可。
甲申，土默特复与哈斯坦、即黑石炭，译见前，大、小韦征、即大、小委正。诺木图、恭图即暖兔，拱兔。诸部聚兵塞下，谋入广宁、李成梁帅轻骑从大宁堡出塞四百余里击之，敌大败走。官军将还，敌来追，成梁逆击，且战且行，先后斩首三百四十及其长
1893 明通鉴卷六十七
八人。录功，增岁禄百石，世荫一等。
二月，张居正进儒臣分辑《列朝宝训》、《实录》成书。凡四十类：日创业艰难，日励精图治，日勤学，日敬天，日法祖，日保民，日谨祭祀，曰崇孝敬，曰端好尚，曰慎起居，曰戒游佚，日正宫闱，日教储贰，日睦宗藩，日亲贤臣、日去奸邪，日纳谏，日理财，日守法，曰敬戒，日务实，日正纪纲，日审官，日久任、曰重守令，日驭近习，曰待外戚，日重农桑，日兴教化，日明赏罚，曰信诏令、日谨名分，日却贡献，日慎赏赉，曰敦节俭，日慎刑狱，日褒功德，日屏异端，日饬武备，日御寇盗，名曰《训录类编》。以日讲之期，如先年进讲《帝鉴图说》故事，讲解一二条以裨政治。
旌武义孝子王世名。
初，世名父良，与族子俊同居争屋，为俊殴死。世名年十七、恐残父尸，不忍就理，乃佯听其输田议和，凡田所入，辄易价封识，俊有所馈，亦佯受之。而潜绘父像悬密室，绘已像于旁、带刀侍，朝夕泣拜，且购一刃，铭“报仇”二字，母、妻不知也。服阕、为诸生。及生子数月，谓母、妻曰：“吾已有后，可以死矣。”一日，俊自外醉归，世名挺刃迎击之，立毙。出号子众，入白母，即取前封识者诣吏请死。时去父死六年矣。
知县陈某曰：“此孝子也，不可置狱。”别馆之，而上其事于府。府檄金华知县汪大受来讯，世名请死，大受曰：“检尸有伤，尔可无死。”曰：“吾惟不忍残父尸以至今日。不然，何待六年！乞放归辞母，乃就死。”许之。归，母迎而泣，世名曰：“身者，父之遗也，以父之遗为父死，虽离母，得从父矣，何憾！”顷之，大受至，县人奔走直世名者以千计。大受乃令入舁致父棺、将开视之。世名大恸，以头触阶石，血流殷地。大受及旁观者戚为陨涕，乃令舁柩去，将白上官，免检尸以全孝子。世名曰：“此非法也。非法无君，何以生为！”遂不食而死。妻俞氏，抚孤三载，自1894
纪六十七
缢以殉。诏旌其门曰“孝烈”。【考异】旌孝子王世名，《明书》、《从信录》皆系之是年二月。证之《明史·孝义传》，亦特书云“时万历九年二月也”。今据增人。
三月，丙寅，大阅，准隆庆三年例行也。阅毕，谕“兵、工二部重造盔甲，限每年造千副，五年通完”。
夏，四月，丁酉，振山西被灾州县。
己酉，山西蔚州地震，声如雷，屋宇皆裂。同时，大同镇堡各州县俱地震有声。
辛亥，上御文华殿，日讲毕，张居正以南科给事中傅作舟报灾疏进，因言：“淮安、凤阳、苏州、松江四府、连被灾伤。徐州、宿州间至以树皮充饥，或聚为盗。昔元末之乱，亦起于此，当破格振之.”上从其言。乙卯，诏“动支各该州县库银仓谷，不足则南京见贮银米尽有赢余，足以协济，饬有司实力奉行”。【考异】据《三编》，是月振南畿灾，盖张居正以破格请之也。《从信录》及《纪事本末》所记尤详，一书“四月十八日”，一书“四月辛亥”。辛亥即是月十八日也，下诏在乙卯。今仍据《本纪》连书之。
是月，哈斯坦复犯辽阳，副将曹簠出御之。追至长安堡，遇伏，失千总陈鹏以下三百十七人，马死者四百六十匹，遂大掠人畜而去。逮簠等下吏，成梁不问。【考异】辽阳之败，《明史·本纪》系之三月、据《成梁传》及《三编》皆书于四月，今从之。
京师旱。
张居正以蠲振频兴，请撙节宫中耗费，因言：“嘉靖间用最浩繁，内库尚有余积。今已增额，犹称缺乏。有限之财，安能供无穷之用！”上纳之。
兵部尚书方逢时致仕。
逢时自五年召理戎政，时方总督宣大还，议者争言贡市利害。
逢时上疏言：“数年以来，九边生齿日繁，守备日固，田野日
1895 明通鉴卷六十七
辟，商贾日通，边民始知有生之乐。北部输诚效贡，莫敢渝约，岁时请求，随宜与之，辄稽首欢笑；有掠人要赏者，告谙达讨治，即俯首听命。而异议者或曰“敌使充斥为害”，或曰＇日益耗费，彼欲终不可足＇，或曰“与寇益狎，隐忧叵测”，此皆未睹事机之论也。
夫使者之人，多者八九人，少者二三人，朝至夕去，守贡之使，赏至即归，何有“充斥”！财货之贿，有市本，有抚赏，计三镇岁费二十七万，较之乡时户部客饷七十余万，太仆马价十余万，十才二三耳。而民间耕获之人，市贾之利不与焉。所省甚多，何有＇耗费”！乃若所“忧＇则有之。然非＇隐＇也。方庚午以前，三军暴骨，万姓流离，城郭邱墟，刍粮耗竭，边臣首领不保，朝廷为之旰食，七八年来，幸无此事矣。若使臣等处置乖方，吝小费而亏大信，使一旦肆行侵掠，则前日之“忧＇立见，何＇隐＇之有哉！
所不可知者，谙达老矣，诚恐数年之后，此人既死，诸部无所统一，其中狡黠，互相争构，假托异辞，遂行侵扰，此则时变之或然而不可预料者。在我处之，亦惟罢贡绝市，闭关固垒以待，仍禁边将毋得轻举，使曲常在彼而直常在我，因机处置，顾后人方略何如耳。夫封疆之事，无定形。亦无定机，惟朝廷任用得人，处置适宜，何必拘拘焉贡市非而战守是哉！”因复奏上款贡图。
寻代王崇古为尚书，凡四年，累疏致仕。至是得请归，上书“尽忠”字赐之。二十四年卒。
逢时才略明练，措置边事，悉协机宜，功名与王崇古相亚，世称“方、王”。
召兵部尚书总督蓟辽梁梦龙回部管事。五月，诏尽卖民间种马，以互市饶马也。
国初，有官牧，有民牧，后定制悉牧于民，视丁田授马，始1896
纪六十七
曰“户马”，继日“种马”，按岁征驹，而孳生常不及数，马户无以偿，辄多逃窜。隆庆间，太仆少卿戴金言：“种马之设，专以孳生备用。备用马既别买，则种马可遂省。今备用马既足三万，宜令每马折银三十两解太仆，种马尽卖输兵部。一马十两，则直隶、山东、河南十二万匹，可得银百二十万，且收草豆银二十四万。”穆宗可其奏，下部议，请养、卖各半，从之。
至是互市，马益多，乃尽卖种马，上马八两，下至五两。又折征草场地租银，以供团营买马及各边之请。然其后师役繁兴，往往借支太仆银，久之银与马两竭，而冏政大坏。
是夏，户部尚书张学颜上《会计录》。
学颜精心计，张居正深倚任之，乃撰是录以勾稽出纳。又奏列清丈条例、厘两京、山东、陕西勋戚庄田，清溢额、脱漏、诡借诸弊。又通行天下，得官民屯收湖陂八十余万顷，民困赔累者，以其赋抵之，自正，嘉虚耗之后，至万历十年间，最称富庶，学颜有力焉。然是时宫闱用度汰侈，多所征索，学颜随事纳谏，得停发太仓银十万两，减云南黄金课一千两，余多弗能执争。而金花银岁增二十万两，遂为定额。人亦以是少之。【考异】《明史·本纪》系之是年四月，其本末具详学颜本传。今参书之系于是年之夏.O又按《明史·王国光传》国光为户部，以四年告归，濒行，以所撰《万历会计录》上之。帝嘉其留心国计，令户部订正。”然则学颜所上，即国光原本重加订正者也。是年夏，学颜主户部，故据学颜本传书之。附识于此。
秋，八月，庚子，辽东定边等卫雨雹如鸡卵，秋禾尽伤，凡百余里。
丁未，扬州、泰兴、海门、如皋等处狂风大作，屋瓦如飞，骤雨如注、陂塘圩埂尽决，漂浸官民屋舍凡数千间，男妇死者无算。
九月，丁亥，停刑。
1897 明通鉴卷六十七
冬，十月，已亥，土默特复连博斯呼等十余万骑攻围广宁，不克，转掠团山堡、盘山驿及十三山驿，攻义州，李成梁御却之。
十一月，丙戌，振真定、顺德、广平三府灾，从巡按御史范鸣谦之请也。鸣谦请分别蠲振，乃定夏税全征者于秋粮抵免之。
是月，张居正一品考满，晋太傅、左柱国。张四维亦加柱国。
是岁，张居正请尽核天下徭赋及诸司之冒滥冗费者。
居正以“江南大豪怙势，及诸奸猾吏民善通赋，请遣大吏精悍者严行督责，赋以时输”。于是国藏日充裕，而豪猾者辄以是怨居正。
是年京察，兵部员外郎孟秋坐谪。
秋，茬平人，举隆庆五年进士，为昌黎知县，有善政，迁大理评事；去之日，老稚载道泣留。以职方员外郎督视山海关，关政久弛，奸人出人自擅，秋禁之严，中流言，遂以是年京察坐贬。
归途，与妻孥共驾一牛车，道旁观者咸叹息。许孚远尝过张秋，造其庐，见茆屋数橡，书史狼籍其中，叹曰：“孟我疆风味，大江以南未有也。”我疆者，秋别号也。
后起官刑部主事，历尚宝丞少卿卒。秋既殁，廷臣为请谥者章数十上，天启初，赐谥清宪。
十年
春，正月，淮、扬海溢，浸丰利等盐场三十，淹死二千六百余人。
二月，癸已，顺义王谙达卒，诏赐祭七坛，彩缎十二，表里布百匹，以优恤。其妻伊克哈屯，即一克哈屯，译见前。率子鸿台吉等上表进马谢，复赐币布有差。【考异】谙达死，诸书皆系于九年1898
纪六十七
之冬，《明史·本纪》益据奏报月日也。《鞑靼传》亦云“十年春”，今从之。
丁酉，免天下积年逋赋。
张居正言：“百姓财力有限，即年岁丰收，一年所入，仅足以供当年之数；不幸荒歉，则见年尚不能办，岂复有余力完累岁之积逋乎？有司规避罪责，往往将见年所征那作带征、名为完旧欠，实则减新收也。今岁之所减，即为明年之拖欠；见在之所欠，又是将来之带征；诛求无已，民何以堪！况头绪繁多，年分混杂，小民竭脂膏，胥吏饱溪壑，甚者不肖有司因而渔猎。与其睃民以实奸贪之橐，孰若尽蠲以施旷荡之恩。
今户部自隆庆元年至万历七年各省未完带征钱粮一百余万，而江南苏、松两府至七十余万，盖以彼处税粮原重，故逋负独多。昨应天巡按孙光祐具奏请蠲，户部以干系国计，未敢擅议。窃谓德惠当出朝廷，若令地方官请而得之，则恩归于下，怨归于上矣、乞谕户部核万历七年以前积负，悉行蠲免。”
.上从之，凡免一百余万有奇。而是时帑藏充盈，国最完富，故有是举。
三月，庚申，杭州兵变。
初，杭州东南二大营兵，每名月给饷银九钱，巡抚都御史吴善言奉诏议减三之一，各兵稍有怨言。至是营兵马文英、刘廷用等，构其党拥诉于巡按御史张文熙，且言：“春汛届期，例应防海，若搭铜钱，不便携带”，文熙好慰遣之。善言遽出示曰：“饷减已定，不愿者听其归农。”
次日，兵遂大噪。三司官往谕，因围绕不放行，文熙传谕始释，而拥入抚廨，缚善言以出，痛殴之。文熙率三司官吴宪及巡盐御史孙旬等多方戒谕，始解散，归善言。文熙因劾“善言抚驭乖方，自贻蹙辱。至于营卒，应严惩首恶以定人心”。
时巡抚宣大张佳允，方召入为兵部右侍郎，张居正以其才，
1899 明通鉴卷六十七
荐之代善言。丁卯，以佳允兼右佥都御史，巡抚浙江讨之。【考
异】二月庚申，杭州兵变，此疑据奏报月日也。越七H丁卯，命张佳允巡抚浙江，据命讨月日也。诸书皆系平贼于四月。《本纪》“三月讨定”之语，牵连并记耳，今分书之。
丙子，泰宁部长博斯呼，即速把亥，见前。与弟绰哈、即炒花，见前。子布延图旧作卜言兔。入犯义州，李成梁御之镇夷堡，设伏待之。参将李平胡射中博斯呼胁，坠马，苍头李有名前斩之。寇大奔，追馘百余级，绰哈等恸哭去。
博斯呼为辽左患二十年，至是死。上大喜，赐成梁甲第京师，世袭锦衣指挥使。
己卯，倭寇浙江温州。
夏，四月，戊子朔，谕礼部“令民及时耕桑，毋事游惰”。
甲午，宁夏灵州土军马景等作乱，杀参将许汝继，屠其家，巡抚都御史晋应槐讨诛之。
庚子，以久旱祷雨，敕群臣修省五日。复以疫疠盛行，死者甚众，敕太医院官广施药饵，并出太仓银振恤。
丙辰，彗星见西北，形如匹练、尾指五车，历二十余日始灭。
是月，礼科给事中石应岳上言：“浙江既标兵殴辱抚臣，灵州复士卒屠戮参将。四月末旬，彗星出于五车，雨泽愆期，风薶蔽日，人民疫死，农务无依。天异人变叠见，可谓警戒矣。惟陛下抑左右之专恣，斥侍从之谀佞；损燕闲过度之乐，罢营缮不及之工。”疏入，复下诏修省。
张佳允巡抚浙江，行至嘉禾，闻杭民亦以行保甲故称乱，问告者曰：“乱兵与乱民合乎？”曰：“未也。”佳允喜曰：“速驱之，尚可离而二也。”既至，民剽益甚。佳允从数卒佯问民所苦，下令除之。众益张，夜掠富室，火光烛天。佳允召游击徐景星，谕二营兵令讨乱民自赎，擒百五十人，斩其三之一，乃佯召马文英、刘0061
纪六十七
廷用，予以冠带，而密嘱景星捕七人，并文英、廷用斩之。二乱悉定，上优诏褒美。
五月，庚申，免先圣、先儒后裔丁粮，从福建巡抚劳堪议也。自圣裔外，并及宋儒朱熹、李侗、罗从彦、蔡沈、胡安国、游酢、真德秀、刘子翠有差。又免故大学士杨荣后裔亦如之。
庚辰，振畿内饥，从户科给事中顾问请也。
问言：“顺天等八府，自万历八年，雨旸衍期，收成歉薄，至九年、十年恒旸，禾稼枯槁。是以民有菜色，元气重伤，生者逃移，民者枕藉，真定、大名一带尤甚。宜特加振恤，并蠲免田租。”从之。
六月，丁亥朔，日有食之。
壬寅，振太原、平阳、潞安饥，诏发内帑及商税银并仓谷相兼拯之。
乙巳，加张居正太师。
先是三月，居正有疾，求私宅票拟，许之。上频颁敕谕问疾，出金帛为医药资。至是四阅月不愈，百官并斋醮为之祈祷，南都、秦、晋、楚、豫诸大吏无不建醮。上命张四维等理阁中细务，大事即家令居正平章。居正始自力，后惫甚，不能遍阅，然尚不令四维等参之。及病革，乞归，上复优诏慰留，会辽东奏捷，乃有是命。
初，居正以十二载满，加太傅。旧例，文臣无真拜三公者，有之自居正始也。
以前礼部尚书潘晟兼武英殿大学士，吏部侍郎余有丁兼文渊阁大学士。
时居正自度不起，乃荐晟及有丁自代。晟素贪鄙，不协清议，居正以座主故，又晟曾授书于冯保，因荐之。晟未至，御史雷士桢、给事中王继光相继劾之，晟中途疏辞。张四维度申时行不肯为晟下，乃拟旨允之。命下五日而罢。【考异】据《明史·居正
1901 明通鉴卷六十七
传》，言“晟为冯保所受书者，强居正荐之。时居正已昏甚，不能自主矣”。若据《冯保传》，则“居正以遗疏荐其座主潘晟人阁，保即遣官召之，按居正与保相结，而晟又座主，乃委之。“昏甚不能自主”，疑出传状中掩护之词，今据保传，为得其实。
丙午，张居正卒。
上怆悼辍朝，谕祭九坛，视国公兼师傅者。赠上柱国。命四品京卿锦衣堂上官司礼太监护丧归葬，谥文忠。
居正性深沉机警，多智数。为吏官时，尝潜求国家典故及时务之切要者剖晰之，遇人多所谘询。及揽大政，登首辅，务尊主权，课吏职，信赏罚，一号令，上亦悉心听纳。用李成梁、戚继光，委以边事，南蛮累世负固者，次第遣将削乎之。力筹富国，清邮传，核地亩。故神宗初政，起衰振隳，纲纪修明，海内殷阜，居正之力也，然其褊衷多忌，刚愎自用。初人政府，即以私憾废辽王。奸谀成风，六曹之长，咸唯唯听命。至章疏不敢斥名，第称“元辅”。士大夫始誉以伊、周，渐进以五臣，继竟拟之舜、禹，居正亦恬然居之。居正卒，余威尚在，言官奏事，尚称“先太师”。方夺情时，威权震主，上虽虚己以听，而内顾不堪。身死未几，遂遭削夺，子孙并致祸败。
初，上在讲筵，读《论语》“色勃如也”，误读为“背”。居正遽厉声曰：“当读作＂勃＇。”上悚然惊起，同列皆失色，由此上益心惮居正。时比之霍氏骖乘云。
是月前巡按辽东御史刘台卒。
台戍浔州，未几，饮于戍主所，归而暴卒。时以为承张居正指害之也。是日，居正亦卒。【考异】此据《明史》刘台本传。其卒与张居正同日，今系之是月下。
秋，七月，庚午，振平、庆、延、临、巩饥。八月，丙申，皇长子常洛生，恭妃王氏出也。
妃初为慈宁宫人，年长矣。上过慈宁宫，私幸之、有娠，戒1902
纪六十七
左右勿言。慈圣太后闻之，一日侍宴，取内官起居注示上，且好语曰：“吾老矣，未有孙。果男也，则宗社之福，奚讳焉！”寻又言：“母以子贵，宁分差等。”上乃以是年四月封恭妃。及是皇子生，御殿受贺。【考异】据《明史稿》，皇子生于是月丙申，盖八月十一日也。《明史》系之九月丙辰，据颁诏之日，今分书之。
癸丑，免畿内被灾夏税。
九月，丙辰，以皇长子生颁诏天下。大赦。免各省田租三之-
甲子，上仁圣、慈圣两皇太后徽号。【考异】是月丙辰朔，甲子初九日也。《明书·纶涣志》所载诏文，一书“九月初六日”，一书“九月十一日”，与史小异。今仍据正史。
冬，十月，丙申，苏州、松江诸府大水，冲坏民居以千万计，漂流田禾十余万顷，死者二万人，诏振之，并蠲免税粮。
是月，吏部尚书王国光罢。
国光有才智，初掌户部，多所建白，及是受制执政，声名损子初。会张居正卒，御史杨寅秋劾国光六罪。上怒，遂落职闲住。已、念其劳、命复官致仕。
改兵部尚书梁梦龙于吏部。
先是张居正将卒，自潘晟、余有丁外，复荐梦龙及侍郎许国、陈经邦，已，复荐尚书徐学谟、曾省吾、张学颜、侍郎王篆等可大用。上为粘之御屏，将以次用之。梦龙、省吾皆加太子太保。
十一月，召总督蓟辽军务吴兑为兵部尚书。
兑以是春偕李成梁击斩博斯呼，以功进兵部尚书。至是梁梦龙改吏部，命兑还管部事。
十二月，壬辰，谪太监冯保为奉御，安置南京。
初，保内倚太后，外倚张居正，专擅威福。其党徐爵，擢用至锦衣卫指挥同知，署南镇抚，与居正苍头游七比，通贿赂。然
1903 明通鉴卷六十七
上呼为“大伴”，颇惮之，有所赏罚，非出保口，无敢行者。上积不能堪，以迫于太后、居正，不能去也。及太后归政，居正又卒，保失所倚，然犹肆横如故。
潘晟既罢，保方病起，诟曰：“我小恙，遽无我邪！”皇长子生，保欲封伯爵，张四维以无故事难之，拟荫弟侄一人都督佥事，保怒曰：“尔由谁得今日？而负我！”御史郭惟贤请召用吴中行等，保责其党护，谪之。吏部尚书王国光罢，保辄用其乡人梁梦龙代之。其私人徐爵及内官张大受等，窃权如故。
然是时上已积怒保。东宫旧阉张鲸，素害保宠，谋去之；其同事张诚，向为保所恶，斥于外，至是复入。两人乃伺间陈保过恶，并发其与张居正交结状，请令保闲住，上犹畏之，曰：“若大伴上殿来，朕奈何？”鲸曰：“既有旨，安敢复入！”会御史江东之首劾保党徐爵，诏下爵狱，论死。御史李植遂列保十二大罪，上震怒，遂谪保南京安置。籍其家，金银百余万，珠宝瑰异称是。保之发南京也，太后问故，上曰：“老奴为张居正所惑，无他过，行且召还。”时潞王将婚，所需珠宝未备，太后间以为言，上日：“年来无耻臣僚，尽货以献张、冯二家，其价骤贵也。”于是弹击居正者纷起。
壬寅，复建言诸臣职，从御史孙继先请也。
继先言：“人君欲建久安长治之功，必重直言敢谏之士。前日编修吴中行，检讨赵用贤，员外艾穆，主事沈思孝，进士邹元标，各以张居正夺情一事建言得罪，至廷杖遣戍，陛下岂不知诸臣无罪？但以为不如是不足以安居正之心。顷因御史李植言斥冯保，则诸臣赐环，不可稽迟矣。至于忤触居正如余懋学、赵应元、傅应祯、朱鸿模、孟一脉、王用汲等，亦当一体复用，以开言路。”从之。
先是御史郭维贤疏荐吴中行等，坐降调，然上意已渐移，至是并复维贤职。
1904
纪六十七
是月，御史江东之发冯保，徐爵奸，并纠吏部尚书梁梦龙赂徐爵得官，工部尚书曾省吾，侍郎王篆皆被论。篆斥为民，梦龙、省吾皆致仕。
召南京户部尚书杨巍为工部尚书。改刑部尚书严清于吏部。
初，清主刑部，独不附丽张居正；及籍冯保家，得廷臣馈遗籍，独无清名，上深重焉。会梁梦龙罢，乃改清代之。
改蓟镇总兵官戚继光于广东。
继光在蓟镇十六年，当国大臣徐阶，高拱、张居正，先后倚任之；居正尤事与商榷，动无掣肘，故继光益发舒。
及是居正殁甫半岁，给事中张鼎思，言“继光不宜于北”，阁臣拟旨，遽调之广东。继光悒悒不得志，赴粤逾年、即谢病归。居三年，卒.
继光更历南北、并著声。在南方战功特盛，北则专主守，边防修举。继之者踵其成法，数十年得无事。所著《纪效新书》、《练兵纪实》，谈兵家遵用焉。
是岁，寇犯沈阳。
初，王杲之死，王台实献之。杲子阿台，走依王台长子虎儿罕，然尝欲报之。会王台死，虎儿罕势遂衰。海西有南、北两关，王台所辖则南关也，素与北关清佳砮、杨吉砮等为仇。于是阿泰附之，旧译“泰”作“台”。合攻虎儿罕，又数犯孤山、汛河。李成梁出塞，遇于曹子谷，斩首一千有奇。阿泰复纠阿亥旧译“亥”作“海”、连兵入沈阳城南浑河，大掠而去，成梁从抚顺出塞百余里，火攻古哷塞，旧译“哷”作“勒”。射死阿泰，连破阿亥寨，击杀之，献馘二千三百，杲部遂灭。




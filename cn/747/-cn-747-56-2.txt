○授郑馀庆平章事制

有天下者，曷尝不选贤与能，纳於辅弼，用乂厥辟，以和群生。所以叙彝伦，平宪度，建用皇极，厎乎雍熙者也。朕祗若大训，图任旧人，畴咨庶工，用佐予理。朝议大夫守尚书左丞轻车都尉赐紫金鱼袋郑馀庆，全器茂学，蹈中秉直，易则可久，和而不流。尝践禁闱，亦衮参职，每尽王臣之节，实彰君子之风，服於大僚，克有休闻。洎综理会府，纪纲群司，率繇旧章，协於成式，固可以仪型庶尹，寅亮天工。可中书侍郎门下平章事，馀并如故。


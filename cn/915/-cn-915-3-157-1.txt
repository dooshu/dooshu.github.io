◇奏劾萧望之

侍中谒者良使丞制诏望之，望之再拜已。良与望之言，望之不起，因故下手，而谓御史曰：「良礼不备。」故事丞相病，明日御史大夫辄问病；朝奏事会廷中，差居丞相后，丞相谢，大夫少进，揖。今丞相数病，望之不问病；会廷中，与丞相钧礼。时议事不合意，望之曰：「侯年宁能父我邪！」知御史有令不得擅使，望之多使守史自给车马，之杜陵护视家事。少史冠法冠，为妻先引，又使卖买，私取附益凡十万三千。案望之大臣，通经术，居九卿之右，本朝所仰，至不奉法自修，踞慢不逊让，受所监臧二百五十以上，请逮捕系治。（《汉书·萧望之传》）


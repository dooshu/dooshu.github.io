小毖

一章八句


一章讲：此亦《访落》之意。若曰：





予其惩，而毖后患。

惩，有所伤而知戒意。毖，是慎。患，祸患。人情有所惩于前，斯有所儆于后。我今何所惩而儆后患乎？





莫予荓蜂，自求辛螫。肇允彼桃虫，拚飞维鸟。

荓，是使。蜂尾有针，故曰辛螫。肇，始也。允，信也。桃虫，鹪鹩，小鸟。拚，飞貌。鸟，大鸟。夫蜂之为物，虽小而有毒，本不可使也；桃虫之小，而能为大鸟，本不可信也。今予之当惩者，莫予拚蜂而自求辛螫之变，信桃虫而不知拚飞为大鸟焉。此其所以当惩者乎！





未堪家多难，予又集于蓼。

蓼，是辛苦之物。顾予年幼冲，未堪国家之多难，而又集于辛苦之地，有此辛螫拚飞之祸焉。使今不惩昔日之变，则恐复酿他日之患矣。凡尔群臣，诚当思以匡我之不及，而使我知所谨可也，岂可舍我而弗助哉？






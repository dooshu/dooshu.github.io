○代贾相公乞退表

臣言：臣以庸愚，谬尸宠禄，位居师长，职重台司。徒叨渥恩，无补时化，荏苒，六年于兹。去秋以来，多病相继，每自策勉，以奉休明。而筋骸内衰，官谤外积，近染痢疾，绵历旬时。进退之状不恒，寝食之理皆耗。伏枕循省，无所克堪，凡在常情，皆愿贵仕。况臣累蒙任使，实越等夷，从容庙堂，沐浴天泽。恩私岁久，诚每切於匪躬；疲茧日侵，事有迫於量力。伏惟陛下覆育临照，曲成不遗，俯矜愚衷，移授散秩。则枢轴不旷，轮辕适宜。拳拳之诚，所望斯足，无任恳款惶惧之至！谨奉表陈请以闻。


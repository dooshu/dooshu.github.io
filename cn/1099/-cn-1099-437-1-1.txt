○修史疏 【 建文獻皇帝紀】

臣惟代之有史、扌?麕摭故實、備冊書明示將來、用垂法戒、非一人之書、而天下之公也、非一時之書、而萬世之公也、故是非虗實之間、子不得私諸其父、臣不得私諸其君、而後可以言公、今諸臣奉命纂修、首先帝紀、行且就艸矣、臣竊即　帝紀而言、有不可不自為一紀者。有可不必為紀者不可不自為一紀者建文君是巳可不必為紀者　恭穆獻皇帝是巳夫建文之號當復、諸臣詳言之、　皇上巳允行之矣、然附載太祖高皇帝紀之末。終覺未妥。臣嘗考閱　實錄、思成祖所以改建文五年為三十五年者、葢緣即位之初、欲以子繼父為名不欲以叔繼姪為名故為是權宜之舉耳。非有明詔革除之也。乃後修史者、不達　聖祖之意、遂於建文元年以後、書其年而削其號、并削其行事之跡、故此數年間、獨紀靖難事。而不紀所靖之難為何事。若有所曲諱者。今幸巳復其號、似當搜羅故諜、採集傳聞、詳載當時所用之人。所行之事。別為少帝之紀。是是非非。明白無隱。則靖難之兵有名。　聖祖之心益白。夫以　聖祖所不自諱。所不必諱者。而臣子乃欲強為之諱。非以天奉　聖祖也。且事湏有實。直道難枉。今野史所記巳多失真。若不及今明為之紀。令後世以久憤之心、信傳疑之語則史臣之失職不足惜。如　聖祖何。臣謂不可不自為一紀者此也至　獻皇帝積德累仁、篤生神聖遂垂萬世不拔之基、然其發祥之長、亦不過如　德　懿　熙　仁四祖止耳。　四祖不紀而獨為　獻皇帝立紀豈惟臣子之心不安。即　皇上之心亦必不安。豈惟　皇上。其議甚公甚明他人非不知不肯言耳恐　獻皇帝在天之靈。亦且有踧踖不自安者矣。况紀號　獻皇帝、而所書者。乃弘治正德之年。紀名為帝而所載者。乃藩王之事。　皇上以為于義于例。當耶否耶。且自古由藩封入繼大統者非一人、試考史書。未見有為其祖父作帝紀者。彼非不能紀不欲以私害公耳臣竊以為　四祖事只宜附見於　太祖高皇帝紀之前。　獻皇帝事。只宜附見於世宗肅皇帝紀之前。或別起一例。亦宜與　列聖帝紀有別。庶使名實不紊。體裁不淆。不然以　獻皇帝之子孫臣庶。欲紀則紀矣。如天下後世之公議何。臣誠不忍使萬世之下、有非議　聖朝者。謂可不必紀者此也。凡此皆非臣下所敢擅定者、伏乞敕下輔臣會同總裁纂修諸臣商議允當、上請　聖明裁决、


●大明會典卷之一百二十二

優給　★【優養附】☆

國都南京設故官營。凡故官子孫妻女、皆送入優給。後乃分子孫應襲、年未及者、曰優給子孫廢疾故絕、止遣母、若妻、若女、及年老無承襲者、曰優養

凡優給優養總例。洪武四年定、軍職陣亡、無子弟、而有父母若妻者、給全俸。三年後給半俸。有子弟、而年幼者亦同。候襲職、給半俸。有特旨令其子孫參隨歷練、及未授職者、給半俸。其病故、無子弟、而有父母若妻者、給半俸終身。有子弟年幼者、初年給半俸。次年又半之。俟襲職、給本俸。

特旨參隨、及未授職者、亦給半俸。軍士陣亡、有妻者、月糧全給。三年後、守節無依者、月給米六斗終身。病故、有妻者、初年全給。次年總小旗月給米六斗。軍士給月糧一半。守節者、給終身。將士守禦城池、戰沒病故、妻子無依者、守禦官計其家屬、有司給行糧、送至京優給。願還鄉者、亦給糧送回。願留見處者、依例優給

○二十六年定、軍官亡故、遺下嫡長子女、年未出嫁或母年老、或無嫡子嫡孫、次及庶子、或弟或姪、合得優給養贍者。須憑各衛保結、起送到部、審取故官從軍腳色、一體委官齎赴內府、比對貼黃相同、具奏。如是奉旨欽與優給、隨即於御前附寫欽與優給文簿、扣算出幼年分、明白開寫歲數、至某年住支。或奉特旨陞等優給、及流官特與世襲、亦須隨即明白注寫、通行抄出緣由立案、行移錦衣衛作數放支。其征進陣亡傷故病故總小旗兒男、一體引奏定奪

○二十七年重定、凡武臣在任亡故、及征傷失陷者、自指揮至鎮撫妻、並給米五石終身。無子孫者亦如之。為事亡故、無承襲者不給★近則不同☆

○正統十四年、令優給優養官、願回原籍或南京者、俸糧隨所在官司關支。願在京者俱折銀布

○景泰二年、令口外官願留在京優給優養者、俱於後軍都督府帶管

凡優給。軍職病故、并年老、應襲子孫幼小、俱入大選、全俸優給。舊官、十四歲住支。新官、十五歲住支。若以優給而故者、以次應襲之人、轉名優給

○永樂元年、令奉天征討陣亡官員幼男、送錦衣衛優給。總小旗幼男、錦衣衛食糧、出幼、原衛補役。其雜犯為事亡故、并典刑之子、俱照祖職、與全俸優給。在外優給官舍婦女、有親可依、不願赴京者、俸糧照例於所在支給

○正統七年、令武職子弟優給、但在父兄沒後十年內、曾告衛者、行勘。雖出十年、亦准。十年外告者、不准

○成化五年、令世襲官陣亡、其子幼小、合陞流官者、依該陞俸優給。流官病故、其子止給世襲俸

○弘治十年、令舊官為失機等事問發、未復職者、子孫優給、與半俸

○嘉靖十一年議准、軍職子孫優給、若父祖犯該充軍、及犯該雜犯死罪、問發立功、年限未滿而死者、俱與半俸。其餘全俸。充軍子孫、例前與全俸優給、未曾出幼者、照例改支半俸

○三十年議准、調衛病故子孫年幼、許令原衛暫與優給。候出幼襲職、仍去原調衛所

○又議准、各邊陣亡、特旨廕子而年幼者、照所廕官、與全俸優給。加以冠帶。候出幼、呈詳撫按、就彼授職、免其赴京

○又例、凡逃官、非犯徒罪以上問革為民、不知去向、三年、子孫亦許優給

○凡祖父未經比試、例該罰俸者、子孫仍與全俸優給。待其出幼、方行罰俸

○又例、總旗陣亡、其子陞與試百戶俸優給凡優養。洪武六年、令武官殘疾者、月給米三石、優養。十年、有子、准承襲。無子、為民

○二十年、令京衛官、老疾無子孫者、全俸優養。已襲替而故、再無承襲者、亦同

○成化七年、令戶絕官優養、不分新舊。母、女、俱月支米五石。妻、二石。母、妻、終身。女、係新官者、出嫁住支。係舊官者、十四歲住支。犯姦、及改節者、不准

○弘治四年題准、流官患病、照原襲祖職優養

○七年、令武職故絕、有親叔年老、不堪承襲者、仍月支米三石優養。待十年無子、照例為民

○十年、令武職年老、戶無承襲者、支全俸優養。入大選。應襲人殘疾者、舊官、依洪武六年例。新官、給全俸。入大選。不限年歲。母女支優養者、新舊官俱入大選。妻不准。繼母與嬸優養、視妻例、月支米二石。若武職故、其子優給亦故、戶無次丁者、其母止作故官妻、月支米二優養

○正德二年奏准、軍職故絕、遺所生女殘疾、不能適人、願守父墳靈者、月給米一石終身

○又例、凡軍職故絕、雖使女所生女、及故官生母、雖非父正妻、亦各月給米一石終身

○嘉靖六年奏准、各衛故官、優養親母、親女、月支米五石者、給本色米二石、折色三石、內一石、折銀二錢五分。二石、折鈔四十貫

○十年題准、軍職繼妻、照正妻例優養

○三十二年議准、軍職年不及六十者、查無殘疾、不准優養

○又例、應襲舍人病故、其妻月給米一石優養。有就科貢出身、歷官後故絕、遺下妻女、亦照武職例優養

○凡軍職并舍人故絕、遺下母妻等項、例該優養者、雖病故係十年之外、比與授職兒男不同、保勘無礙、俱准優養

○萬曆十二年題准、舊官、仍給全俸優養。殘疾舍人、未犯罪名、月支米三石優養。候身終日住支

凡大漢將軍、試百戶、老疾、無替役者、弘治八年奏准、放回優養。仍免戶男一丁雜差

凡達官病故、無應襲而有正妻者。天順元年、令月支米一石、優養終身

○成化三年奏准、達旗人等故絕、遺有母妻、亦如前例

凡來降夷目。景泰三年、令歿於王事、兒男幼小者、准紀錄。月給養贍米二石。候出幼著役。其在京病故者、亦准紀錄、月給米一石

貼黃

國初、置軍職黃簿、以便稽考。永樂後、委官清理、事例甚詳。按職掌。有缺官條、今不行其更名復姓附焉

洪武二十六年、定寫黃續黃例。凡除官、開寫年籍、從軍腳色、赴內府清理明白寫黃。仍寫內外貼黃、與正黃、關防走號合同、請寶鈐記。正黃、送銅櫃收貯。內外黃、各置文簿附貼、亦於內府收掌。遇有陞調襲替官員。次日即具陞轉襲替緣由奏聞。貼揭續附。如有事故、亦須總為置簿、揭下附貼以憑稽考

○永樂以後續定清黃例。凡武職除授後、有陞調襲替及降調減革等項。每三歲、一次清理。以兵部侍郎一員、總其事。都御史一員、主糾察。翰林官一員、主編纂。兵部仍委主事一員管理。取撥監生辦事官吏供用。將清黃之歲。預行在京衛所、在外各都司衛所、令各具親供申部、以憑清理

○一取送到各官親供、類見都司衛所抄出所供緊關大略。將類進貼黃舊冊、照名挨查。如貼黃有名、與今供腳色相同者、銷作重名。其不同者、謄出

○一取謄出親供。於歷年征克冊內、查所供征克地方。於誥敕簿內、查所供受過誥敕。於選簿、及陞除冊內、查所供除授年月職事。仍將舊貼黃對款通查。供報明白者、照例繕寫。若有漏報父兄本身舊名、及調守衛所從軍征克地方年月不同、或給授誥敕、不供流官世襲者。依舊貼黃添改。有供除授職名、與原除日期不同者。依選簿陞除冊改正。若親供詳細、而貼黃不開。或親供流官、而貼黃作世襲。親供調權試職、而貼黃作流官。或貼黃歸附年深、而親供年淺之類。並依親供寫黃

○一若有詐冒情弊。或以流官、作世襲。試職、署職、作實授。或應襲一輩、而冒襲二輩。或應減革、而未經減革。或總小旗妄引事例、未經併鎗。或調守衛所年月、空歇不明等項。難以寫黃者。俱駁出、造冊照問。俟繳報另行

○一各官繳到回報照問腳色、須將原照問總冊查對。如回稱拘收誥敕者、須開是何年月衛所拘收。給還誥敕係千戶者、須開寫正副。稱父及伯叔兄弟者、須開各人姓名。稱病故者、須開本官有無子孫承襲。合拘收誥敕者、須開本官父祖姓名、衛所職事、誥敕道數字號、以憑燒燬。有重受誥敕、須開曾無燒燬拘收緣故。凡查對明白、然後寫黃

○一寫大黃。備開腳色。凡姓名、舊名、年甲、貫址、從軍歸附來歷、征克地方、殺獲次數、受賞名目、陞授職役、調守衛所、并給授誥敕。俱要細開。仍每姓、類作一處分寫。或係達官、另行類出。每寫一官、後空白六行、以備續附。寫畢、仍將各姓見任官父祖腳色、與類姓舊冊通查。有相同者、銷作重名。止將見任襲替緣由續附。若與見任官同者、亦銷作重名。如陞調、止將陞調緣由續附。凡供殺獲人馬、非親手者、不許開寫。更名復姓者、依今改姓名寫黃

○一小黃。止存從軍歸附征克緊要地方、并衛所流世襲事、總集、開寫二本。一為內黃。一為外黃。其紙式、指揮千百戶大小不等。每寫一官、後各空半幅、以備續附

○一為事充軍抄沒、無承襲、及義男女婿充總旗者、另行類姓。用白紙開寫。仍具事故緣由

○一寫畢內外黃。依類姓資次、編寫字號。內黃左比。外黃右比。凡編號、用武字。編訖、仍分類都司衛所、依式分貼

○一清理達官貼黃。於達官總冊選簿、并承敕郎審過冊內。查對所供鄉貫舊職歸附起數除授陞轉緣由。及有姓、無姓。有姓者、仍舊。無姓者、類奏

賜姓。依百家姓編排。其寫黃、不類姓。止開某人下來歸。其編號、用達字。餘並與武官同

○一寫黃後、將各起達官、親供腳色、編寫勘合。與黃同進。兵部用印鈐記。照例給散

○宣德十年、令軍職貼黃、季報腳色文冊。本都司年終類奏

○嘉靖三十三年題准、行續黃主事。於大選後、凡該續武職、除內外相同准續外。其有內無外、有外無內、中間脫落者。備查世次明白、即與註續。內外俱無者、就與立黃

○又題准、軍職應該揭黃者。每年終一次、通行各該衛所。但有為事革發、并老幼故絕、官舍應該革黃者。即具供結、申呈各都司。備細造冊、付進表官解部查考。以後每年一造。直隸、并南京衛所、徑自申報兵部。在京衛所、每季一報。該司編立文簿。挨次登簿、貯庫。候揭黃之時、轉達該管主事。年終、會同該科查揭、差官燒毀。如有朦朧回報。及過限者。各都司衛所官、查參治罪

○近定查黃例。凡選簿、貯本司冊庫。每選後、添寫一輩。如黃內輩數不全者、查選簿。凡寶簿、欽陞簿、貯印綬監。與選簿同。如黃選殘缺者、請查寶簿。凡功次簿、貯本司冊庫。與五府功次勘合底簿同。如黃選內功次欠明、查功次簿。功次簿殘缺、弔查五府勘合底簿。凡歲造貼黃、貯本司庫。如內外黃查對不獲、方查年遠貼黃

○又近例。舍人選官後、每員給號紙一張。將祖父歷功陞職緣由、襲替輩數、俱照黃選、書其緊關節要。付本官收執。以後子孫襲替、同保結齎投本司。恐有黃選不備者。即據號紙所載、謄入審單。收選後、仍將襲替年月緣由、續填原號紙後、付照。填滿換給。如遇水火盜賊失去者。於本地方該管衛所、及有司衙門、告給執照。待子孫襲替日、另行填給

○萬曆六年題准、將清查過各黃、謄錄緊要略節、約為冊籍二本。存留部科、以便稽查

○十一年題准、凡遇清黃年分。行令各該衙門、將各官腳色、以立功之人為主。備開從軍充發來歷、得功陞官次數、世系支派、嫡庶長次稱謂、并事故襲替遇例比例實授等項月日。并近年獲功新陞官員應世襲者、備寫明白。如旁枝異姓、及犯強盜不孝敗倫犯姦降級調衛等項、亦要從實開報。另造親供手冊、各一樣二本。依限送部

○十二年題准、清黃事例。行各巡撫責令都司、將所屬衛所官、除照常供冊外。另造總數花名文冊。俱付本年進表都司、順齎投部。聽司官查比。如地遠本年不能到。將本官職名註簿、另限催送完銷。違限參究、停其遷轉。管黃司官、置立簿扇、督同監生將供冊詳查。如有隱年久為年淺、改借職為本職、一切含糊關係重大者、將各該衛所官不時參奏。止是差訛、完日查參、將承行吏照例提問。監生比對精詳者、量賞。仍定立程限、將應清黃數、析為三分。每年務完一分。三年內通完

○又題准、清黃官員、請鑄

欽降關防一顆、給發本官收用。將清黃簿、俱註本官職名於後。仍另謄青冊、即用關防鈐蓋、收貯該司。以後接管官、俱照此遵行

凡武臣士卒、有欲復姓更名者。洪武十九年、令兵部具奏改正

○二十六年定、凡軍官、或年幼過房乞養。今將本姓、或幼名、到部更改。必須明著緣由奏聞、准改。仍將改換緣由、續附貼黃

○永樂元年令、各衛韃靼人、同名無姓者。照洪武年間例、賜以姓氏。仍編置勘合、以備稽考。中國人不得冒韃靼名、以避管事。違者治罪

○十一年、令新官義男女婿、例襲流官一次。不許出姓。有擅改姓名、詐冒承襲者。處極刑。首告者、給賞

○成化十八年、令清黃之年、將更名復姓官員、類造一冊。送內府備照誥敕

武官給授誥敕。按洪武中職掌所定、一品至五品、曰誥命。六品以下、曰敕命。其有應合給授者。須憑各官報到從軍腳色比對內外貼黃年籍、並見授職事流世相同。然後奏聞。謄黃、照品定奪散官、寫

誥給授。如犯法得罪。應合追奪到部。進送內府收貯。若充軍征進者、置簿編收。其典刑、及亡故無嗣者、會官燒毀。至今遵行

凡武官階級

正一品★初授特進榮祿大夫陞授特進光祿大夫☆

從一品★初授榮祿大夫陞授光祿大夫☆

正二品★初授驃騎將軍　陞授金吾將軍加授龍虎將軍☆

從二品★初授鎮國將軍　陞授定國將軍加授奉國將軍☆

正三品★初授昭勇將軍　陞授昭毅將軍加授昭武將軍☆

從三品★初授懷遠將軍　陞授定遠將軍加授安遠將軍☆

正四品★初授明威將軍　陞授宣威將軍加授廣威將軍☆

從四品★初授宣武將軍　陞授顯武將軍加授信武將軍☆

正五品★初授武德將軍陞授武節將軍☆

從五品★初授武略將軍陞授武毅將軍☆

正六品★初授昭信校尉陞授承信校尉☆

從六品★初授忠顯校尉陞授忠武校尉☆

凡續寫。正統以後、專差通政司官一員提督。武官誥敕。遇有襲職替職等項官員、齎

誥前來告續者。查對明白。照例續寫類奏、給還。凡已經給授者、並依此例。不許重給

○近例、每三年、兵部委官一員、會同謄黃官、及中書舍人、將

內府節年見在收貯駁查未報誥軸、及各官造報未撰冊結。通行清查明白。開送該司。將各處送到貼黃文冊、比對各官父祖從軍立功陞職無差、應請續者。照例查撰。奏送中書舍人書寫。如查無下落。仍行該都司衛所、責委官員、再行查勘

○萬曆元年題准、行各該巡撫衙門、將所屬衛所請

誥續誥官員。除因便赴京、願由軍衛起文者、聽其親齎赴部請續外。其餘俱請造功次歷履氏代總冊。連原領誥軸。每春夏季終、差人類齎赴部、以憑轉送謄黃衙門、查謄擬授。兵部歲差官二員、齎去散給

凡封贈。洪武二十四年、令凡武職父見任、不封。嫡繼母在、所生庶母不封。再醮之婦不封。嫡繼母已故、所生母見在、合照子職封。嫡繼母及所生母俱故、止贈嫡母。繼母在、嫡母已故、合封繼母、贈嫡母。兄從軍、弟襲其職、合封贈父母。伯叔從軍、姪代襲者、係為人後、合封贈伯叔父母。襲祖職者、止封贈本父母。其致仕官、陞除不與陞授、止與原授。凡試職官、及弟男子姪、并致仕官、不授誥。有特旨與者、不在例。其父祖原授官職大、未經封贈。今子孫見襲官職小、該給誥命。其祖母、并母、俱依父祖原職封贈。若父祖原授官職小、今子孫見授官職大、其祖母、并母、俱依子孫職封贈

○二十六年定、武職有功、應封贈祖父母、父母、妻室者。照依

欽定資格。一品、封贈三代。二品、三品、封贈二代。四品以下、封贈一代

正一品、至從六品。曾祖父、祖父、父、各照見授職事、對品封贈

正從一品。曾祖母、祖母、母、妻、各封贈夫人

正從二品。祖母、母、妻、各封贈夫人

正從三品。祖母、母、妻、各封贈淑人

正從四品。母、妻、各封贈恭人

正從五品。母、妻、各封贈宜人

正從六品。母、妻、各封贈安人

○二十九年、令凡義男承襲義父官職、又隨義父姓者、當封贈義父母。若出姓者、不封贈。其親父母、亦未得封贈。若本官以後自立功陞職者、許封贈親父母。若代義父總旗先鋒身役、後自立功得官、而尚隨義父姓者、封贈義父母。出姓者、封贈親父母、女婿承襲妻父職事者。封贈妻父母。若代妻父總小旗役、後自得官者、當封贈父母

○正統六年、令武官有廢疾、或年幼、其弟若叔替職者。兄姪終身無子、方得封妻。婦人夫與子、俱有官、依文職例、從其高者封贈

○正德八年議准、一凡伯叔自已立功、故絕。本人係親姪、或聽繼為嗣、未聽繼為嗣、今襲職、止合封伯叔父母。若伯叔父襲祖職、故絕。本人曾聽繼為嗣。亦止合封贈伯叔父母。本身父母、俱不得封贈。若伯叔父襲祖職、故絕。本人不曾立為嗣子、只以倫序應該承襲祖職者。各封贈本人父母

○一兄立功授職。親弟襲職。封贈本身父母。其妻不得授封。待傳之子、照姪襲伯叔事例、封贈伯叔父母。本身父母理無封贈。其有移已及妻之封於其父母者、聽○一軍職母、祖母、係再醮、母子無絕道。俱准授封

○一武官生母見在、壓於嫡母、不得授封者。本官之妻、亦不得授封。若軍職緣事問革為民者、見在。本身及妻、不得授封。待亡後、方許授贈

○一姪代伯叔總小旗役、以後自立軍功陞職者。以自已立功論。當封本生父母。其姪男襲替伯叔職、係為人後者。已及妻、照例封贈

○一軍職除犯該強盜妄保官員、揭黃罷職等項、應該追奪誥命、照例不准外。其犯該人命、失機、不孝、及竊盜掏摸、盜官畜產、白晝搶奪、姦宿軍妻、行止有虧、敗倫傷化、賣放軍餘十名以上、充軍為民、或身終、或年六十、子孫襲替後、能立功陞職、大於祖職者。止得本身封贈。若父祖六十歲尚在、則本身亦不授封。若充軍為民之人、復還原衛原職、又自立功陞職者。亦不得封贈

○一武職由

恩廕傳乞報捷等項、致位通顯。雖無軍功。或先世姻連

國家。或本身竭力王事。非如納銀等項陞級者。及雖係納銀等項進身、能自立軍功三級以上者。俱准給應得誥命。其專以納銀等項進身、雖有軍功一二級、或恩廕一二次者。不准給。若奉一時

特恩、臨時奏請子孫襲替。不係軍功者、照例減革

○嘉靖十一年題准、軍職有以妾作妻冒受封

誥者。許令首官改正、免罪。若有欺隱。事發重治

○萬曆元年題准、凡錦衣衛官旗將軍、及不係世襲者。照文職例、以三年為率、查無違礙、方許保結請

誥

○十二年題准、武職旁枝子孫、繼襲祖職、俱待三年滿日。在內從兵部、在外從撫按、批允請

誥。方冊結送部覆覈。照例題請撰給。若未及三年、或在任犯罪者、俱不准

凡武職有子任在京文職者。成化二十三年詔、封贈依文官例、父職高於子者、進原職一階。卑者、從子官封

○萬曆元年題准、武職子孫見任文職、進階授封者。兵部照例查送謄黃衙門、轉開吏部、行翰林官撰述頒給

○六年議定、職高於子者、仍舊進階。卑者、照子文官品級、查武官品同者封贈俱給武軸。前撰述例停止

凡軍職授誥之後。子孫不能保守、如遇水火盜賊者。例無重給

凡土官、無封贈父祖例。止與本身誥敕。成化以來。該撫按衙門、查勘無礙、奏請。兵部覆題。亦准封贈

○嘉靖元年奏准、長官司長官敕命。准照土官資格、六品封贈★正長官、作正六品。副、從六品☆凡夷官。天順四年奏准、野人女直等、原授職事敕書、有齎至告襲者。拘收在部。俟定奪職事後、給新敕照回其拘收者、通類年終、會官燒燬

凡加增。洪武二十六年定、武官歿於王事者。照依生前職事、加贈二等。死於鋒鏑者。照依生前職事、褒贈一等








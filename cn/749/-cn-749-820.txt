周晋


晋字明叔，号啸斋，济南人。密之父。绍定四年（1231）宰富阳。

点绛唇

访牟存叟南漪钓隐

午梦初回，卷帘尽放春愁去。昼长无侣。自对黄鹂语。

絮影蘋香，春在无人处。移舟去。未成新句。一砚梨花雨。

清平乐

图书一室。香暖垂帘密。花满翠壶熏研席。睡觉满窗晴日。

手寒不了残棋。篝香细勘唐碑。无酒无诗情绪，欲梅欲雪天时。

柳梢青

杨花

似雾中花，似风前雪，似雨馀云。本自无情，点萍成缘，却又多情。

西湖南陌东城。甚管定、年年送春。薄幸东风，薄情游子，薄命佳人。








○北虜事宜疏 【 守邊經畧】

北虜自二十九年深入之後、謀臣經畧、無慮數家、有為修邊之說者。宣府東自開平。西至洗馬林。大同東自新平。西至丫角山。山西則自偏頭以至平刑。築垣乘塞。延袤三千里。而一時中外翕然謂可恃以無虞。及其虜之潰墻直下。曾無結草之固。又有為築堡之說者、使人自為戰、家自為守、棋布星羅、楊虞坡極言於西鎮深得其利遍滿三原、然虜一深入。望風瓦解。村落殲。則掠及小堡。小堡空。則禍延中堡。中堡盡而大堡存者。僅十之一二。又有謂守無足恃。倡為血戰之說者。惟以戰勝為功。不以敗亡為罪。而不度彼已。易於嘗虜。良將勁兵。銷滅殆盡。凡此之計。臣巳目見其困矣。萬不得已惟有保全邊堡一策。最為切要。而邊堡之所以全。其說有十。積穀一也。徵還各營選調之卒。二也。選練本堡土兵共守。三也。增城濬池。四也。築火墩以便耕牧。使商旅通行。有警易於收保。五也。造?隻輪車以備戰守。六也。擇任將帥。和睦行陣。七也。信賞必罰。八也。厚恤間諜。九也。嚴禁邊軍通虜。十也。此十說者。癸亥虜入墻子嶺公入援奉命節制諸軍亦一才臣也擬之焚廷老上。拓壤狼居。似非遠猷。然臣竊謂言之而可行。行之而可以要其成。成之而可以久。無出於此。臣又惟諸邊大弊。在於文武不同心。上下不相信。速責效者。務為粉飾之計。憚明作者。多事因循之圖。過疑懼者。又逡廵遜避。不能盡試其所長。夫亡羊補牢、固為已晚、方病蓄艾、尚猶可及臣今已勉帥諸臣、同心戮力、務袪夙弊、惟　陛下寬其文法、使得少效萬一、


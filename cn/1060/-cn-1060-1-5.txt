送同年戚秀夫知归安序

全椒戚秀夫以进士拜湖之归安令湖在浙西为名郡归安其上县也其地当吴江之阳震泽之隂升山在其东何山在其南卞山直其北武康长兴诸山属列环向蛇蜒起伏姢好秀丽其水则苕霅诸溪流衍灌溉为利甚博其土宜桑稼又多菱蒲茶苎之产木绵文绫衣被天下其民朴而务本愿而不争其士秀敏而好学王逸少谢安石顔鲁公诸君子之流风遗教犹有存者乎何其俗之美也临是邦者为政宜若易然而在今日犹病其难何哉自顷年来东南诸郡数罹水旱公私之力大抵困屈微独湖为然也役大而民劳赋繁而财窘长民者一身而百责萃焉信其有不易为者乎虽然吾闻古之君子将有为于天下其始必自夫难者试之进士为县仕之始也虽当其难亦有志者所不辞矣今之为县者治不一二年则諰諰然欲亟去之勇于取名而怯于为义巧于奉上而疎于得民前规后随以为当然使夫王泽不宣元元滋困非以是故与抑所谓有志者何世无之意其诚心经理如古循吏者或亦有人焉而世特未知也秀夫君子人也貌温而荘言慤而慎推是为政其行古道而不袭流俗之风决矣当斯人之憔悴在上者苟有意焉足以使其惠朝布而暮及又况民风土俗之厚若归安者乎其亦易治也秀夫往哉难不为沮易不为怠惟政之善不惟官之达则归安治矣


王谌


谌字子信，阳羡人。著有潜泉蛙吹集。

渔父词

嘉熙戊戌季春一日，画溪吟客王子信为

亚愚诗禅上人作渔父词七首

兰芷流来水亦香。满汀鸥鹭动斜阳。声欸乃，间鸣榔。侬家只合岸西旁。

其二

翁妪齐眉妇亦贤。小姑颜貌正笄年。头发乱，髻鬟偏。爱把花枝立柁前。

其三

湘妃泪染竹痕斑。风雨连朝下钓难。春浪急。石矶寒。买得茅柴味亦酸。

其四

满湖飞雪搅长空。急起呼儿上短篷。蓑笠具，画图同。铁笛声长曲未终。

其五

离骚读罢怨声声。曾向江边问屈平。醒还醉，醉还醒。笑指沧浪可濯缨。

其六

白髮髼鬆不记年。扁舟泊在荻花边。天上月，水中天。夜夜烟波得意眠。

其七

只在青山可卜邻。妻儿笑语意全真。休识字，莫嫌贫。方是安闲第一人。








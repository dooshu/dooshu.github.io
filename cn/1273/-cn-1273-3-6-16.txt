谒饶平始迁祖枢密公祠墓作示族人　己亥孟秋


八百年前旧精舍始夜切，作上声，左挹凤皇右天马。南州迁客宋枢臣，始迁祖北宋末官枢密，莆田人。以建言贬官来潮，筑金山精舍居焉，后即居为祖祠。当年结屋金山下。梅州刺史告养归，白云子舍留春晖。元镇元龟赠诗在，足令光彩生莱衣。二世祖，梅州刺史，官绩见《嘉应州志》。嘉应，宋梅州也。枢密公已筑舍金山，刺史公遂乞养归侍。赵丞相鼎、王尚书大宝均有赠诗。琴峰苍苍郁元气，屹立丰碑枢密使。谁其铭者王梅溪，并勒无忧半收字。枢密公墓，初在琴峰，王公十朋为铭墓，有“琴峰苍苍，元气祥光”语。又郡邑志载：王公夜宿此地，闻鼓角声，遂为勒碑曰：“天下大乱，此地无忧，天下大旱，此地半收。”有宋忠臣刺史孙，一官佥判王能勤。尚留宗谱一叙笔，中有碧血千秋痕。族祖韶州佥判，讳必明，字慎维，刺史公孙也。有族谱叙帝昺时公起兵勤王殉节事，载《广东通志》《广东新语》。宋颠元蹶须臾耳，朱明五叶称天子。故宅先坟一旦迁，谁意村居变城市。成化十四年，始设饶平县，即枢密公墓为县署，以金山祠为孔子庙。辛苦荆州老广文，家书催促弃官奔。麻衣雪立恳不得，玉棺朝启先臣坟。荆州教授，讳贵号左峰，佥判公长兄。太仓令讳必诚，公之六世孙也。闻将迁祠墓，弃官归，麻衣庐墓，哀恳不得请。祠墓遂迁。坟迁城南宅城北，金山琴峰如故色。朱都御史杨邑侯，重为名门表通德。“先邑名家”额，在今祖祠。巡抚两广都御史朱英、饶平知县杨昱为迁移丘氏祖祠，成化己亥孟夏立。佥判有弟鄞江边，祖典遥数乃吾先。程江风雨韩江月，海云台岛经三迁。仗剑归来人事改，故居只有青山在。光绪朝距成化朝，转眼沧桑几己亥。迁祠时为成化己亥，今则光绪己亥。宝莲寺畔神道碑，风雨剥蚀赑屃移。檐瓦苔青作古色，城北更拜金山祠。岂必山前胜山后，但贵宗祊能世守。孙枝万叶遍东南，自幸能归奠尊酒。山城遗俗朴不华，惟耕与读真生涯。勉哉兄弟各努力，勿愧先邑称名家。






六驴十二佛


万历己丑冬，江都令刘道隆一夕梦遇驴六头，内一小驴向刘叩首，觉而疑之，思不得其故。鸡鸣忽悟，曰：“是矣！是矣！”妻问其故，刘述前梦，且曰：“今人骂僧为秃驴，意者僧为奸乎！”且乘小舆出西门，果遇六僧，令隶拘之，僧称：“从来不入城市，且无罪，奈何拘我？”刘绐之曰：“饭尔耳，尔弗辞。”及至县内，一小僧叩首不止，曰：“我乃女子也，吾父青州贡生，两兄亦是秀才，一日此五僧来家化斋，母素俟佛，因留之斋，且诵经禳星，令我出拜佛。僧见我姿色，故延至晚，曰：“村中无庵观，敢求长者借宿一宵。”父不得已，令暂宿於门房，夜半五僧持刀排闼而入，将父母兄嫂并苍头数辈，悉皆杀死。只五岁侄避枕下得免，将我登时削发披缁，挟之而出。昼夜轮奸，其时我不难一死，以举家异冤，无由申雪耳。每白日置我於僻处，二僧监守，三僧化缘，供我衣食。离家三年，所过不入城市，目中不见官府，故隐忍以至今日。幸遇爷台，是我报冤时也。”五僧不待加刑，已伏辜矣。刘乃招详院道，移文青州，按实得报，即置典刑。女号泣数日，乃自尽焉。

夫女不死而从僧，且从之三年，似一淫妇人矣，及仇雪而不惜一死，以谢父母，岂非从容就义者乎。

有张巡检者，夜梦人告曰：“明日有十二佛来见，汝可善待之，能为汝度先祖，佑汝一生富贵。”迟明，果有十二僧来见。张甚喜，即语以梦，留款甚厚。次日，请作醮以度其祖先，问之曰：“舟中更有何人，请来同斋。”僧曰：“只二行童留看行李，不必去请也。”张密令其子至舟相请，二行童曰：“我非行童，乃浙江天台人也，父为某官，考满乡，遇此十二和尚，劫杀一家，留我姐妹二人扮作行童，带来至此，烦大官人密以此情诉达大人为我申冤。

子诺，子返密告於张，张遂拘十二僧入谳定罪。判讫，将十二僧监禁，待日刑绞。






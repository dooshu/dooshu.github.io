书志

著书汗马牛，不如守道力；卖文取卿相，讵是儒者职。

孔光岂不学，千载污简册。



通塞本细事，于我奚失得？



袁安卧空庐，亦度风雪夕；如何慕温饱，挠节不自惜！



我突无炊烟，或至日中昃。



小儿抱遗经，衣短两胫赤，吟诵何琅琅，声如出金石；掩卷语乃翁：圣有陈蔡厄。



书志

往年出都门，誓墓志已决。



况今蒲柳姿，俛仰及大耋。

妻孥厌寒饿，邻里笑迂拙。



悲歌行拾穗，幽愤卧啮雪。



千岁埋松根，阴风荡空穴。



肝心独不化，凝结变金铁，铸为上方剑，衅以佞臣血。



匣藏武库中，出参髦头列。



三尺粲星辰，万里静妖孽。



君看此神奇，丑虏何足灭！



书志

蓬矢桑弧射四方，岂知垂老卧江乡。



读书虽复具只眼，贮酒其如无别肠！



疋马扬鞭游鄠杜，扁舟捩柂上潇湘。



自悲此志俱难豁，且复狂歌破夜长。



书志

平生不喜作鹏抟，常伴寒螿语夜阑。



一碗淖糜支日过，数椽破屋著身宽。



衰残虽已叹垂白，忧患未容侵渥丹。



後五百年吾话在，笑君虚坐几蒲团。



书志

饮水萧然卧曲肱，桑村麦野醉腾腾。



老身长子知无憾，泛宅浮家苦未能。



南亩服劳胜乞食，腐儒垂死耻依僧。



柴荆常闭斜阳里，剥啄虽闻亦嬾应。




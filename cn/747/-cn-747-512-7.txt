○贺赦表

臣某言：伏奉七月三日册皇太子诏书，大赦天下。臣闻元良者，宗祀之本枝；赦宥者，含育之全德。伏惟陛下赫然光大，日升於天；嶷然崇高，岳镇於地。万龄为寿，庶物咸春。东海注百川之朝，北辰列众星之拱。笑龟鹤之将老，嘲鸾凤之未伸。但以礼备储宫，德刑广物。挺黄沙之罪，再荷生成；洗白玉之瑕，俱成涣汗。中外一命，锡无战之勋；寿考百年，不耕之粟。莫不忭舞帝渥，颂歌圣慈。万岁之声，夷夏合听；九成之乐，天地同欢。臣久沐鸿恩，竟无上答，悦豫之至，倍百非恒情。谨因进药使某陈贺表以闻。


经乱后将避地剡中，留赠崔宣城





剡中，即剡县，唐时为越州会稽郡之属邑，隶江南东道。宣城县为宣州宣城郡之属邑，隶江南西道。



双鹅飞洛阳，五马渡江徼。[一]何意上东门，胡雏更长啸。[二]中原走豺虎，[三]烈火焚宗庙。[四]太白昼经天，[五]颓阳掩余照。[六]王城皆荡复，世路成奔峭。四海望长安，颦眉寡西笑。[七]苍生疑落叶，白骨空相吊。连兵似雪山，[八]破敌谁能料。我垂北溟翼，且学南山豹。[九]崔子贤主人，[十]欢娱每相召。胡床紫玉笛，[十一]却坐青云叫。杨花满州城，置酒同临眺。忽思剡溪去，[十二]水石远清妙。雪昼天地明，风开湖山貌。闷为洛生咏，[十三]醉发吴、越调。赤霞动金光，日足森海峤。[十四]独散万古意，闲垂一溪钓。猿近天上啼，人移月边棹。无以墨绶苦，[十五]来求丹砂要。华发长折腰，将贻陶公诮。[十六]

[一]《晋书·五行志》：孝怀帝永嘉元年二月，洛阳东北步广里地陷，有苍白二色鹅出，苍者飞翔冲天，白者止焉。陈留董养曰：“步广，周之狄泉盟会地也。白者，金色，国之行也。苍为胡象，其可尽言乎!”是后刘元海、石勒相继乱华。太安中童谣曰：“五马游渡江，一马化为龙。”后中原大乱，宗藩多绝，惟琅玡、汝南、西阳、南顿、彭城同至江东，而元帝嗣统矣。《史记索隐》：张揖云：徼，塞也。以木栅水，为蛮夷界。颜师古《汉书注》：徼，犹塞也。东北谓之塞，西南谓之徼。塞者，以障塞为名。徼者，取徼遮之义。



[二]《晋书》：石勒年十四，随邑人行贩洛阳，倚啸上东门。王衍见而异之，顾谓左右曰：“向者胡雏，吾观其声视有奇志，恐将为天下之患。”



[三]张载诗：“季叶丧乱起，盗贼如豺虎。”



[四]《唐书》：安禄山陷两京，宗庙皆焚毁。



[五]《汉书》：太白经天，天下革政。孟康注：谓出东入西、出西入东也。太白，阴星，出东当伏东，出西当伏西，过午为经天。晋灼注：日，阳也。日出则星亡，昼见午上为经天。《文献通考》：肃宗至德二载七月己酉，太白昼见经天，至于十一月戊午不见，历秦、周、楚、郑、宋、燕之分。



[六]谢瞻诗：“颓阳照通津，夕阴暖平陆。”颓阳，落日也。



[七]《艺文类聚》：桓谭《新论》曰：“关东鄙语曰：人闻长安乐，出门向西笑。”《后汉书》：举首颦眉之感。



[八]《汉书》：欲令久连兵无决。



[九]《列女传》：南山有玄豹，雾雨七日而不下食者，何也?欲以泽其毛而成文章也，故藏而远害。



[十]王粲诗：“愿我贤主人，与天享巍巍。”



[十一]胡三省《通鉴注》注：胡床，今谓之交床，其制本自虏来，隋恶胡字，改曰交床，唐犹谓之胡床，今之交椅是也。《十六国春秋》：凉州人胡据，盗发张骏墓，得赤玉箫紫玉笛。



[十二]薛方山《浙江通志》：剡溪，在绍兴府嵊县南，一名戴溪。溪有二源：一出天台，一出武义。西南流至东阳入剡，南北流入上虞界，以达于江。晋王徽之雪夜由此溪访戴逵。



[十三]《世说》：人问顾长康：“何以不作洛生咏?”答曰：“何至作老婢声?”刘孝标注：洛下书生，咏音重浊，故云老婢声。



[十四]《释名》：“山锐而长曰峤。”



[十五]贾公彦《周礼疏》：汉法：丞相、中二千石，金印紫绶；御史大夫、二千石，银印黄绶；县令、六百石，铜印墨绶。



[十六]《南史》：陶潜为彭泽令，郡遣督邮至，县吏白应束带见之，潜叹曰：“我不能为五斗米，折腰向乡里小人。”即日解印绶去职，赋《归去来》以遂其志。






○答孟知祥奏请发遣兵士家口来川诏

供奉官陈延矩回，览所奏，遂阆黔夔等州自此差来所屯军都将士等，当府已厚给衣粮，尽令优足，其指挥都头，各随职次，悉以安排，虽因事以在川，固系籍而为国，但念各有家口骨肉在本管军管，居此者已有生涯在彼者宁无离恋？伏乞敕见在营幕，放前件将士家口入川等事具悉。切自衅起梓绵，灾延巴蜀，繇兹奸贼，累我荩臣，阻渥泽以不通，构猜嫌而莫解，果招神感，自就天诛。卿有勇有谋，克忠克孝，虽偶遭诖误，而每切推崇，率师徒而继殄邻凶，贡表章而寻输臣节。兼以诸方戍卒，皆厚给谥衣粮，数道王人，亦优加於供待。周勤若是，嘉叹良深。并奏人名已系兵籍，朕既推诚而待物，卿方尽瘁以事君，卿安即是朕安，在彼何殊在此。所谓家眷东地，更乞发遣西行，既览奏陈，固议俞允。寻命宣兹表意，采彼舆言，皆以久抱暌离，极思团聚。但以舍兹九族，就彼一身，虽丝萝琴瑟之情，分飞甚苦，而松柏邱园之恋，抛弃尤难。又知已有生涯，恐虞却相弃掷。况闻两川，曾经战斗，必有杀伤，既难轻议於往来，兼恐不实其存没，切恐去不相见，住无所依，转令两地之困空，尽致一家之沈没，闻兹哀诉，又可悯怀。其如口数颇多，地里极远，如或正身自来般取，即应此辈不贮忧疑。卿可体彼人情，详兹物理，妙加筹度，贵叶便宜。故兹诏示，想宜知悉。


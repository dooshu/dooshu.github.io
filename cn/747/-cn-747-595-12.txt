○律和声赋（以“见象声律，以和万方”为韵）

咏声调兮律声遍，人心厚兮国风变。伊在尧之既引，载得夔而斯见。哀思虑始，安和追往。宗伯官也，择人乎有才；正始化焉，选音于无象。缀咸池之雅韵，去桑间之末响。图风普以雨周，算天长而地广。律则以宫激徵，咏则从浊扬清。且惩流而反正，常诫险以归平。若近若远，非幽非明。类无臭，等无声。信矣惟时，与四时而德洽；纯如合莫，弥六合以文成。善咏者声，应声者律。会高低以齐奏，谐疾徐而并出。迹不得寻，功如何述。为灾为眚，曾莫奉于淫君；调阳序阴，屡见资乎圣日。故得之者体圆御方，失之者亡绝祀。比屋可戮，桀纣罔测其所由；率上可封，尧舜固知其所以。不然者，移风之言曷谓，易俗之训则那。我所以清六管，顺赓歌。载唱载吹，匪埙篪之独叶；一张一弛，岂琴瑟之空和。八有截，四海无波。物阜人蕃，虽归之乎至德。鸟来兽舞，盖于斯而靡他。其理微，其用远。论有助也，侔大君之得一；考无情焉，同八风之吹万。可谓我咏斯畅，我律斯臧。发扬六气，孕育群方。处植者以之而茂实，含识者于焉而寿昌。彼离连与栗陆，复何道而称皇。


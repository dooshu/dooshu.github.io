○贬李回贺州刺史制

为臣竭公忠之诚，朝尊爵赏；事君乖毗倚之望，国有典章。惟是二道，理所不废。湖南都团练观察处置等使光禄大夫行潭州刺史兼御史大夫上柱国陇西郡开国公食邑二千户李回，始以才术，升於台阶，作予股肱，亦援星律。寄长兼於授钺，道甚异於匪躬，亦既左迁，俾居廉问，而迹乖检慎，事足端倪。秉钧之势已移，枉道之踪乃见，负我非浅，叨荣故深。况又闻顷司政柄，应欲除授，咸取决於德裕，不自行其至公。人皆有言，孽亦何逭？朕匿瑕含垢，思全进退之宜；尔则同力协心，且易枢机之任。合居严谴，犹示宽恩，故前制命尔为太子宾客。给事中封还我敕，且曰：责坐之词至重，降移之秩太轻，物论喧然，以为未当。尔宾自构，予何敢私？是用移谪临贺，冀厌群议，勉於三省，勿谓无恩。可持节贺州诸军事贺州刺史，仍所在驰驿赴任。


○贺赦表

臣某言：伏奉某月日制，大赦天下。至德纯茂，鸿私溥洽。中贺。臣闻圣人绍统，必建元良；王者郊天，是崇严配。伏惟宝应元圣文武皇帝陛下嗣守鸿业，光膺骏命。奉先思孝，诚已达於幽明；立嫡以长，义仍深於燕翼。皇猷允塞，坠礼咸甄。俯宏作解之恩，式布惟新之令。若乃涤瑕荡秽，雷雨之施也；茂时育物，天地之仁也；薄征弛力，政理之源也；录功念旧，敦劝之方也。加以躬俭节用，捐珠弃玉。执丧者俾从达礼，系狱者咸释明刑。启进善之门，开直言之路。德殷虞夏，义掩羲轩。凡在宥刑，孰不欣悦！


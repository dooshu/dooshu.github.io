鄞县僧绛州僧


太宰某公，鄞县人。未遇时尝寓一僧寺读书。公家贫，僧每周以饮食，心颇德之，寓寺久，知僧有密室，人迹罕至。室有小窦，众僧尝抵其处，寂不为开，惟以一指弹之，斯须窦启，众乃渐入。入必经宿厌饫而後返，或馈运食物必身亲其役，不以任人。公窥得之，而弗敢问也。

一日，寺僧悉出赴应。公戏如所弹，见一女童开窦，内有妇女十余人，一见者或喜、或怒、或惊讶，恐僧知事泄，共相攒执不之放，俄而僧归，大恚曰：“我以恩义待君，而君立心如此，殆有宿冤，势不两存，请自死。”公求一醉自尽，僧与之酒。昏醉间忽见韦驮尊者以杵授之，惊起，杵果在手。乃绐僧曰：“我固即死，愿出拜三宝。”众僧翼公出，环立左右，公拜毕，即挥杵掠僧，遇者辄昏仆。公遂驰走，时山门已扃，恐众僧追及，乃奔入钟楼，楼下一钟覆入地数寸，钟有孔大，仅盈股，至是突入焉。僧遍索方知，怪其能入，出之不得，击之不能，谋裹薪以焚钟，公举杵奋击钟，轰然声吼。寺故无钟声，邻闻而疑，且见火光。引梯起视得其状，鼓噪而入，起钟出，公奔诉於官，寺毁僧灭。

绛州陶尚书未第时，尝肆业某僧舍。一日闲游，径步至僧密室，见僧坐妇於怀，亟回走，僧追及之曰：“君不读书而好游荡，事既至此，势不俱生。”乃幽之别室，迫死自尽。陶曰：“死则死矣，愿得一饱，僧许诺，退具饮食。陶觅室中得一小石，故置桌，令不平。僧捧面以进，俯首稳桌，陶举石一击其首而走。僧茹痛，追至殿上，忽风起香灰，眯其目，寺外僧党在焉，僧大呼不得放走陶秀才。陶度不得脱，怆惶奔入钟楼，楼下一钟覆地有年，至则忽自起，陶乃入钟旋覆下，僧遍索不得，怅怏不止，不虞其在钟内也。

顷之陶仆至，僧绐已归，家人遍访弗可得，夜梦神指其处促使出之。比晓往视钟，怪不之信。夕梦复如初，试集众起钟，陶出无恙。时已三日矣，诉之官。僧伏法，寺亦废。






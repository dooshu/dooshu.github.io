○祭程氏妹文



维晋义熙三年五月甲辰，程氏妹服制再周，渊明以少牢之奠，俯而酹之，呜呼哀哉！寒往暑来，日月寝疏。梁尘委积，庭草荒芜，寥寥空室，哀哀遗孤。肴觞虚奠，人逝焉如。谁无兄弟，人亦同生。嗟我与尔，特百常情。慈妣早世，时尚孺婴。我年二六，尔才九龄。爰从靡识，抚髫相成。咨尔令妹，有德有操。靖恭鲜言，闻善则乐。能正能和，惟友惟孝。行止中闺，可象可效。我闻为善，庆自己蹈。彼苍何偏，而不斯报。昔在江陵，重罹天罚。兄弟索居，乖隔楚越。伊我与尔，百哀是切。黯黯高云，萧萧冬月。白云掩晨，长风悲节。感惟崩号，兴言泣血。寻念平昔，觞事未远。书疏犹存，遗孤满眼。如何一往，终天不返。寂寂高堂，何时复践。藐藐孤女，曷依曷恃。茕茕游魂，谁主谁祀。柰何程妹，于此永已。死如有知，相见蒿里。呜呼哀哉！（本集）




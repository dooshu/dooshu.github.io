◇　大司农箴

时维大农，爰司金谷。自京徂荒，粒民是斛。肇自厥功，实施惟食。厥僚后稷，有无迁易。实均实嬴，惟都作程。旁施衣食，厥民攸生。上稽二帝，下阅三王。什一而征，为民作常。远近贡篚，百则（《艺文类聚》作「姓」）不忘。帝王之盛，实在农植。季周烂熳，而东作不敕。膏腴不获，庶物并荒。府库殚（《艺文类聚》作「藏单」）虚，靡积仓箱。陵迟衰微，周卒以亡。秦收大半，二世不瘳。泣血之求，海内无聊。农臣司均，敢告执繇。

（《艺文类聚》四十九、《初学记》十二、《古文苑》。）




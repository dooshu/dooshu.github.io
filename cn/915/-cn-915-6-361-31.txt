◇荐贺循、郭讷表

「伏见吴兴武康令贺循德量邃茂，才鉴清远，服膺道素，风操凝峻，历试二城，刑政肃穆。前蒸阳令郭讷风度简旷，器识朗拔，涌济敏悟，才足干事。循守下县，编名凡悴；讷归家巷，栖迟有年。皆出自新邦，朝无知己，居在遐外，志不自营。年时倏忽，而邈无阶绪，实州党愚智所为恨恨。臣等伏思，台郎所以使州州有人，非徒以均分显路，惠及外州而已。诚以庶士殊风，四方异俗，壅隔之害，远国益甚。至于荆、扬二州，户各数十万，今扬州无郎，而荆州江南乃无一人为京城职者，诚非圣朝待四方之本心。至于才望资品，循可尚书郎，讷可太子洗马、舍人。此乃众望所积，非但企及清涂，苟充方选也。谨条资品，乞蒙简察。」臣等并以凡才，累授饰进，被服恩泽，忝豫朝末；知良士後时，而守局无言，惧有蔽贤之咎，是以不胜愚管，谨冒死表闻。（《吴志·贺劭传》注引虞预《晋书》。顾荣、陆机、陆云、表荐循云云。《晋书·贺循传》，著作郎陆机上疏荐循云云。《御览》六百三十二作《陆机荐贺循、郭讷表》。）


◇禁奢丽诏（天嘉元年八月戊子）

污樽土鼓，诚则难追，画卯雕薪，或可易革。梁氏末运，奢丽已甚，刍豢于胥史，歌钟列于管库，牛木被朱丹之采，车马饰金玉之珍，逐欲浇流，迁讹遂远。朕自诸生，颇为内足，而家敦朴素，室靡浮华，观览时俗，常所扼腕。今妄假时乘，临驭区极，属当沦季，思闻治道，菲食卑宫，自安俭陋，俾兹薄俗，获反淳风，维雕镂淫饰，非兵器及国容所须，金银珠玉，衣服杂玩，悉皆禁断。（《陈书·文帝纪》）


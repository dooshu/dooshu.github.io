趁痛散

牛膝（酒浸） 甘草（炙） 薤白（各一分） 当归 桂心 白术 黄芪 （各半两） 独活（半两） 生姜（半两）

上锉散。每服半两，水五盏，煎至二盏，去滓，食前分二次热服。

评曰：趁痛散不特治产后气弱血滞，兼能治太阳经感风头疼，腰背痛，自汗发热。若其感寒伤食，忧恐惊怒，皆致身疼，发热头痛，况有蓐劳诸证尤甚，趁痛散皆不能疗，不若五积散入醋煎用却不妨。

五积散

方见伤寒太阴经。

第十二论曰：产后大便秘涩者何?答曰：产卧水血俱下，肠胃虚竭，津液不足，是以大便秘涩不通也。若过五六日，腹中闷胀者，此有燥粪在脏腑，以其干涩未能出耳，宜服麻仁丸以津润之。若误以为有热而投以寒药，则阳消阴长，变动百出，性命危矣。



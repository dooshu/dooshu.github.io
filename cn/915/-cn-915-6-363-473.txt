○因天变下书求极言



盖古明王之理天下也，政以均平为首，化以仁惠为本，故能允协人和，缉熙神物。朕以眇薄，君临万邦，夕惕朝乾，思遵古烈，是以每下书蠲除徭役，休息黎元，庶俯怀百姓，仰禀三方。而中年已来，变眚弥显，天文错乱，时气不应，斯由人怨于下，谴感皇天。虽朕之不明，亦群后不能翼奖之所致也。昔楚相修政，洪灾旋弭，郑卿励道，氛自消，皆股肱之良，用康群变。而群公卿士，各怀道迷邦，拱默成败，岂所望于台辅百司哉！其各上封事，极言无隐。（《晋书·载纪·石虎传》上，时白虹出自太社，经凤阳门东南连天十馀刻乃灭，虎下书云云，又见《十六国春秋》十六。）

石遵

遵字太祗，石虎第九子，石弘时封齐王。石虎僭位，封彭城王，石世嗣位，以为左丞相，寻废世，以晋永和五年僭即皇帝位，改元青龙，在位一百八十三日为石鉴所杀。




○重藏舍利记

舍利本大隋仁寿四年甲子岁，幽州刺史陈国公窦抗於智泉寺创木浮图五级，安舍利於其下，即子城东门东百馀步大衢之北面也。原寺後魏元象元年戊午岁，幽州刺史尉苌命造。遂号“尉使君寺”，後改为智泉寺。至大唐则天时改为大寺，开元中又改为龙兴寺。太和甲寅岁八月二十日夜，忽风雨暴至，灾火延寺。浮图灵庙，飒为烟烬。洎会昌乙丑岁，大法沦坠，佛寺废毁。时节制司空清河张公，准敕於封管八州内寺留一所，僧限十人。越明年，有制再崇释教，僧添二十。置胜果寺，度尼三十人。秋八月二十一日，因板筑，於废寺火烧浮图下，得石函宝瓶舍利六粒，及异香、玉环、银钅口等物。伏遇司空固护释门，殷诚修敬，仍送悯忠寺供养。士庶瞻礼，至九月二十八日，藏之多宝塔下。


○姚克柔除凤州剌史韦承鼎除栎阳县令王仲连赞善大夫等制

敕。中散大夫前使持节利州诸军事守利州刺史上柱国姚克柔等。仲尼曰：“人道之大，莫先为政之功者，其长人乎。”克柔尝典一邦，愈知为理。承鼎、增宙等，开敏有材，干能堪事。河池名郡，畿内小侯，仕於清时，皆为良遇。大凡为理之要，先事孤弱，譬诸草木，无倦栽培。仲连荏苒宦途，岁月滋久，东朝赞道，亦曰升迁。各慎厥官，无忝荣命。可依前件。


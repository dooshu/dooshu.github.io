◎匿银丧命

道光辛丑夏，河决祥符口，城内外皆成泽国，田庐、男妇漂没者不可数计。大府发银赈济，使某丞任其事。某领银四万。先将二万匿于家，以二万驾舟往。时遍地皆水，由城堞上登舟，忽遇暴风舟覆，救者得某丞尸，失其左腿，银则尽数捞出。核之领数，仅得其半，其事遂上闻。大吏委员察其寓中，则二万银在焉。时吾乡叶小庚先生（申芗）守河南，与某丞有旧，凡在长江大河因公身没者，例得恤典，某丞之子求叶代请于大府。既入省垣，稔知其颠末，乃叹曰："此孔门所谓以身发财也，死已晚矣。"此事闻之小庚之子旭昌，盖目睹其事，巳云某丞李姓也。


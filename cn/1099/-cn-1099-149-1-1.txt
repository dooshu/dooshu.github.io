○答內守備賴公等書 【 留都參贊】

頓首大守備賴公呂公李公三執事、邇者承華劄見誨、累千百言、意以僕不從會議、獨持巳見、欲僕同心協處留務、即古人寅恭相勵之善、感激感激、但來諭即事備責、舉過相規、未免以一隅之心、斷八面之事、不無少戾於大通、而枉人以自直者、敢因諭、陳解、用白鄙心、伏惟加聽、幸幸、來諭謂　武宗皇帝行幸南都、當時危迫艱難、內外守備參贊諸公、調攝得宜、故江南生靈、皆賴以安、諸公芳聲美譽、南都所重在內守備公之強直不撓如此于今稱頌、僕切以為此言過矣、葢時有所必同。勢有所必至耳。當是之時。　天子拱穆。權臣執命。片語乖而雷霆擊。一呵怒而水霜寒。凡在內外諸公。皆當其事者。比隣失火。爛額焦頭。江海風波。同舟共濟。參贊謀之。諸公信之又安有異議。葢時勢不得不然耳。然亦舍正議。計利害。罔上附邪之術。非正人君子常不失巳。變不渝道之貞吉也。何以言之、當時有司一聞乘輿南廵、備預供應、官民錢糧、何啻巨萬、假公聚歛、半充奸將之饋送、事平羡餘、盡入守備之囊橐、銀兩數千、龍床三張、玉帶十餘腰、寶石首飾七十餘副、而錦綺綵叚、各各稱是、至今都人傳說以為口實、此汗濫貪饕、國法在所必殛者、當時參贊、如閉目罔覩。塞耳無聞。何哉。今以為協和共事、僕以為同流合汙、今以為調攝得宜、僕以為束手無策、今以為芳聲美譽、于今稱頌、僕以為和同濟貪、有道者之所鄙、賢人正士唾而不取、又安可置之齒牙之間也哉、又謂僕興利除害之心、畧無少减、以僕為疾行無善步、促柱少和音、此誠有之、此誠有之、雖然、僕亦略有說焉嘗觀今世之士夫、以乖猾為上謀。以和同為善處。畏首憚尾。恐致禍患之及。避事推奸。惟欲祿位之保。致將　朝廷之事。悠悠坐視。卒成廢閣。遂使貪婪之徒。日長月滋。積習莫救。嗟乎、食君之祿、擔君之爵、圖報在何、而媮嫚若此、不先國慮而專為身謀、斯人也、以忠藎律之、天淵懸絕矣、故僕平生切齒痛心以為鑒戒、遇事之當為、弊之當祛、即毅然勇往、志决必行、雖大舜之鷄鳴而起、周公之坐以待旦、不予過焉、是以有急迫而無和緩。有疾趨而寡從容善步和音固知其不能具矣以此相責、僕復何辭、其司死局、責令上真軍人納錢、此實剝害正軍、背戾法憲、在清明之朝、所當改正、而不可因循者、何以言之、故事可考本局額有上元江寧果戶六十六家池戶二十四家。品物缺少。責令各戶買補宜也。又有留守五衛原額栽種薑菜池果等軍六十一家。栽種澆灌。責之此軍宜也。今乃不令下園。每名月納錢二百。縱令買閒。謂不違犯法令乎。此等人役。既巳賣放。下園種辦。獨累直軍。謂苦者能甘心乎。及查先年舊制。上直軍人。止該一百二員名。逐日揆取下園差用。朝入暮出。不妨直宿。今卻占用直軍二百四員名。常川在苑。分為兩班。復將一半納錢賣放。謂不違背舊制乎。若曰納錢用備買辦。揆之事理。尤為不通。該局池戶果戶。進貢品物。皆其出辦。且園林田池。有幫助之稅銀。蘇州徽寧池太等府。有種姜竹木之解納。巳多羨餘。何假備辦。况上直軍士。止該借用其力。責之出錢。是何名色。且國初之時。此園池也。此人力也。此供應也。不聞納錢買辦而後備。何獨今日。一切納錢。內官錢物名實不相當故難銷算則夫園池之所生人力之所成將歸之何所此不待智者而後辯矣謂非貪人假名巧取乎。今謂內守備科道巳經二次准令納錢幫貼。不知出何事例。奉何欽依。抑循私任情。自主張之。僕謂行之於私下可也。聞之於　朝廷可乎。究竟此事、干係軍政、兵部職掌、法宜逕行、既被告發、安得不理、理有賍賄、安得不參、此非刻意於其人也、伏惟亮之亮之、來論又謂昔年內守備、與參贊司馬、凡有干事務、未嘗不一一會議而行、亦未嘗聞既會議而掣肘不全信者、又謂自司馬臨政以來、凡百興舉、內守備並無所預、雖嘗差人請浼、未蒙一字肯信、所興所革、盡在一巳之見、愚捧讀之、不覺竦然自失、如墮雲霧、嗟嗟、不意諸執事讓僕之深、至此極也、僕年齒長矣、經歷多伏、悍然不顧、偏執一巳之見、以撓眾議之公、四十以來、與人交際久巳無此、况處　朝廷軍國重事、又豈有自遂自是拒眾議於不信者乎。或者於事體有傷、於軍民有害、當此　聖明在位之日、聰察百職之嚴、孰敢因循苟且、以負任使、故會議亦不敢奉命耳、易曰二人同心、其利斷金、同心之言、其臭如蘭、是心之同者、議不期同而自同矣。使夫人也。一欲祛弊。一欲掩弊。一欲革奸。一欽保奸。一欲除惡。一欲護惡。心既不同。議必齟齬。則一堂之上。有胡越之分。覿面之間。有九疑之隔矣。安望其擬議之同乎。


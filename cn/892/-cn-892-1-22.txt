诗集卷二十二　古今体诗四十二首


次韵孔毅父集古人句见赠五首


其一


羡君戏集他人诗，指呼市人如使儿。天边鸿鹄不易得，便令作对随家鸡。退之惊笑子美泣，问君久假何时归。世间好句世人共，明月自满千家墀。





其二


紫驼之峰人莫识，杂以鸡豚真可惜。今君坐致五侯鲭，尽是猩唇与熊白。路旁拾得半段枪，何必开炉铸矛戟。用之如何在我耳，人手当令君丧魄。





其三


天下几人学杜甫，谁得其皮与其骨。划如太华当我前，跛䍧欲上惊崷崒。名章俊语纷交衡，无人巧会当时情。前生子美只君是，信手拈得俱天成。





其四


诗人雕刻闲草木，搜抉肝肾神应哭。不如默诵千万首，左抽右取谈笑足。夜吟石鼎声悲秋，可怜好事刘与侯。何当一醉百不问，我欲眠矣君归休。





其五


膏明兰臭俱自焚，象牙翠羽笺其身。多言自古为数穷，微中有时堪解纷。痴人但数羊羔儿，不知何者是左慈。千章万句卒非我，急走捉君应已迟。





六年正月二十日，复出东门，仍用前韵


乱山环合水侵门，身在淮南尽处村。五亩渐成终老计，九重新埽旧巢痕。岂惟见惯沙鸥熟，已觉来多钓石温。长与东风约今日，暗香先返玉梅魂。





食甘


一双罗帕未分珍，林下先尝愧逐臣。露叶霜枝剪寒碧，金槃玉指破芳辛。清泉先流齿，香雾霏霏欲噀人。坐客殷勤为收子，千奴一掬奈吾贫。





大寒步至东坡赠巢三


春雨如暗尘，春风吹倒人。东坡数间屋，巢子谁与邻。空床敛败絮，破灶郁生薪。相对不言寒，哀哉知我贫。我有一瓢酒，独饮良不仁。未能赖我颊，聊复濡子唇。故人千钟禄，驭吏醉吐茵。那知我与子，坐作寒螀呻。努力莫怨天，我尔皆天民。行看花柳动，共享无边春。





元修菜


菜之美者有吾乡之巢，故人巢元修嗜之，余亦嗜之。元修云：使孔北海见，当复云吾家菜耶？因谓之元修菜。余去乡十有五年，思而不可得。元修适自蜀来，见余于黄，乃作是诗使归致其子，而种之东坡之下云。

彼美君家菜，铺田绿茸茸。豆荚圆且小，槐芽细而丰。种之秋雨余，擢秀繁霜中。欲花而未萼，一一如青虫。是时青裙女，采撷何匆匆。烝之复湘之，香色蔚其。点酒下盐豉，缕橙芼姜葱。那知鸡与豚，但恐放箸空。春尽苗叶老，耕翻烟雨丛。润随甘泽化，暖作青泥融。始终不我负，力与粪壤同。我老忘家舍，楚音变儿童。此物独妩媚，终年系余胸。君归致其子，囊盛勿函封。张骞移苜蓿，适用如葵菘。马援载薏苡，罗生等蒿蓬。悬知东坡下，塉卤化千钟。长使齐安民，指此说两翁。





三月三日点灯会客


江上东风浪接天，苦寒无赖破春妍。试开云梦羔儿酒，快泻钱塘药玉船。蚕市光阴非故园，马行灯火记当年。冷烟湿雪梅花在，留得新春作上元。





日日出东门


日日出东门，步寻东城游。城门抱关卒，笑我此何求。我亦无所求，驾言写我忧。意适忽忘返，路穷乃归休。悬知百岁后，父老说故侯。古来贤达人，此路谁不由。百年寓华屋，千载归山丘。何事羊公子，不肯过西州。





南堂五首


其一


江上西山半隐堤，此邦台馆一时西。南堂独有西南向，卧看千帆落浅溪。





其二


暮年眼力嗟犹在，多病颠毛却未华。故作明窗书小字，更开幽室养丹砂。





其三


他时夜雨困移床，坐厌愁声点客肠。一听南堂新瓦响，似闻东坞小荷香。





其四


山家为割千房蜜，稚子新畦五亩蔬。更有南堂堪著客，不忧门外故人车。





其五


扫地焚香闭阁眠，簟纹如水帐如烟。客来梦觉知何处，挂起西窗浪接天。





次韵子由种杉竹


吏散庭空雀噪檐，闭门独宿夜厌厌。似闻梨枣同时种，应与杉篁刻日添。糟曲有神熏不醉，雪霜夸健巧相沾。先生坐待清阴满，空使人人叹滞淹。





孔毅父妻挽词


结缡记初欢，同穴期晚岁。择夫得温峤，生子胜王济。高风相宾友，古义仍兄弟。从君吏隐中，穷达初不计。云何抱沉疾，俯仰便一世。幽阴凄房栊，芳泽在巾袂。百年纵得满，此路行亦逝。那将有限身，长泻无益涕。君文照今古，不比山石脆。当观千字诔，宁用百金瘗。





初秋寄子由


百川日夜逝，物我相随去。惟有宿昔心，依然守故处。忆在怀远驿，闭门秋暑中。藜羹对书史，挥汗与子同。西风忽凄厉，落叶穿户牖。子起寻夹衣，感叹执我手。朱颜不可恃，此语君莫疑。别离恐不免，功名定难期。当时已凄断，况此两衰老。失途既难追，学道恨不早。买田秋已议，筑室春当成。雪堂风雨夜，已作对床声。





和黄鲁直食笋次韵


饱食有残肉，饥食无余菜。纷然生喜怒，似被狙公卖。尔来谁独觉，凛凛白下宰。自注：太和，古白下。一饭在家僧，至乐甘不坏。多生味蠹简，食笋乃余债。萧然映樽俎，未肯杂菘芥。君看霜雪姿，童稚已耿介。胡为遭暴横，三嗅不忍嘬。朝来忽解箨，势迫风雷噫。尚可饷三闾，饭筒缠五采。





闻子由为郡僚所捃，恐当去官


少学不为身，宿志固有在。虽然敢自必，用舍置度外。天初若相我，发迹造宏大。岂敢负所付，捐躯欲投会。宁知事大缪，举步得狼狈。我已无可言，堕甑难追悔。子虽仅自免，鸡肋安足赖。低回畏罪罟，黾勉敢言退。若人疑或使，为子得微罪。时哉归去来，共抱东坡耒。





次韵王巩南迁初归二首


其一


问君谪南宾，野葛食几尺。逢人瘴发黄，入市胡眼碧。三年不易过，坐睨倚天壁。归来貌如故，妙语仍破镝。那能废诗酒，亦未妨禅寂。愿为尚书郎，还赐上方舄。





其二


江家旧池台，修竹围一尺。归来万事非，惟见秦淮碧。平生痛饮处，遗墨鸦栖壁。西来故父客，金印杂鸣镝。三槐老更茂，花絮春寂寂。中微未可料，家庙藏赤舄。





孔毅父以诗戒饮酒，问买田，且乞墨竹，次其韵


酒中真复有何好，孟生虽贤未闻道。醉时万虑一埽空，醒后纷纷如宿草。十年揩洗见真妄，石女无儿焦谷槁。此身何异贮酒瓶，满辄予人空白倒。武昌病饮岂吾意，性不违人遭客恼。君家长松十亩阴，借我一庵聊洗心。我田方寸耕不尽，何用百顷麋千金。枕书睡熟呼不起，好学怜君工杂拟。且将墨竹换新诗，润色何须待东里。





任师中挽词


大任刚烈世无有，疾恶如风朱伯厚。小任温毅老更文，聪明慈爱小冯君。两任才行不须说，畴昔并友吾先人。相看半作晨星没，可怜太白配残月。大任先去冢未干，小任相继呼不还。强寄一樽生死别，樽中有泪酒应酸。贵贱贤愚同尽耳，君家不尽缘贤子。人间得丧了无凭，只有天公终可倚。





子由作二颂，颂石台长老问公：手写《莲经》，字如黑蚁，且诵万遍，胁不至席二十余年。予亦作二首


其一


眼前扰扰黑蚍蜉，口角霏霏白唾珠。要识吾师无碍处，试将烧却看瞋无。





其二


眼睛心地两虚圆，胁不沾床二十年。谁信吾师非不睡，睡蛇已死得安眠。





邓忠臣母周氏挽词


微生真草木，无处谢天力。慈颜如春风，不见桃李实。古今抱此恨，有志俯仰失。公子岂先知，战战常惜日。吾君日月照，委曲到肝鬲。哀哉人子心，吾何爱一邑。家庭拜前后，粲然发笑色。岂比黄壤下，焚瘗千金璧。若人道德人，视此亦戏剧。聊偿曾闵意，遽与仙佛寂。孤累卧江渚，永望坟墓隔。作诗相楚挽，感动泪再滴。





徐君猷挽词


一舸南游遂不归，清江赤壁照人悲。请看行路无从涕，尽是当年不忍欺。雪后独来栽柳处，竹间行复采茶时。山城散尽尊前客，旧恨新愁只自知。





洗儿戏作


人皆养子望聪明，我被聪明误一生。惟愿孩子愚且鲁，无灾无难到公卿。





和蔡景繁海州石室


芙蓉仙人旧游处，苍藤翠壁初无路。戏将桃核裹黄泥，石间散掷如风雨。坐令空山作锦绣，倚天照海花无数。花间石室可容车，流苏宝盖窥灵宇。何年霹雳起神物，玉棺飞出王乔墓。当时醉卧动千日，至今石缝余糟醑。仙人一去五十年，花老室空谁作主。手植数松今偃盖，苍髯白甲低琼户。我来取酒酹先生，后车仍载胡琴女。一声冰铁散岩谷，海为澜翻松为舞。尔来心赏复何人，持节中郎醉无伍。独临断岸呼日出，红波碧相吞吐。径寻我语觅余声，拄杖彭铿叩铜鼓。长篇小字远相寄，一唱三叹神凄楚。江风海雨入牙颊，似听石室胡琴语。我今老病不出门，海山岩洞知何许。门外桃花自开落，床头酒瓮生尘土。前年开合放柳枝，今年洗心归佛祖。梦中旧事时一笑，坐觉俯仰成今古。愿君不用刻此诗，东海桑田真旦暮。





橄榄


纷纷青子落红盐，正味森森苦且严。待得微甘回齿颊，已输崖蜜十分甜。





东坡


雨洗东坡月色清，市人行尽野人行。莫嫌荦确坡头路，自爱铿然曳杖声。





生日，王郎以诗见庆，次其韵，并寄茶二十一片


折杨新曲万人趋，独和先生《于于》。但信椟藏终自售，岂知碗脱本无。朅从冰叟来游宦，肯伴臞仙亦号儒。棠棣并为天下士，芙蓉曾到海边郛。不嫌雾谷霾松柏，终恐虹梁荷栋桴。高论无穷如锯屑，小诗有味似连珠。感君生日遥称寿，祝我余年老不枯。未办报君青玉案，建溪新饼截云腴。





柏石图诗


陈公弼家藏《柏石图》，其子慥季常传宝之，东坡居士作诗以为之铭。

柏生两石间，天命本如此。虽云生之艰，与石相终始。韩子俯仰人，但爱平地美。土膏杂粪壤，成坏几何耳。君看此槎牙，岂有可移理。苍龙转玉骨，黑虎抱金柅。画师亦可人，使我毛发起。当年落笔意，正欲讥韩子。





和秦太虚梅花


西湖处士骨应槁，只有此诗君压倒。东坡先生心已灰，为爱君诗被花恼。多情立马待黄昏，残雪消迟月出早。江头千树春欲暗，竹外一枝斜更好。孤山山下醉眠处，点缀裙腰纷不扫。万里春随逐客来，十年花送佳人老。去年花开我已病，今年对花还草草。不知风雨卷春归，收拾余香还畀昊。





再和潜师


化工未议苏群槁，先向寒梅一倾倒。江南无雪春瘴生，为散冰花除热恼。风清月落无人见，洗妆自趁霜钟早。惟有飞来双白鹭，玉羽琼枝斗清好。吴山道人心似水，眼净尘空无可埽。故将妙语寄多情，横机欲试东坡老。东坡习气除未尽，时复长篇书小草。且撼长条餐落英，忍饥未拟穷呼昊。





海棠


东风渺渺泛崇光，香雾空濛月转廊。只恐夜深花睡去，故烧高烛照红妆。





次韵曹九章见赠


蘧瑗知非我所师，流年已似手中蓍。正平独肯从文举，中散何曾靳孝尼。卖剑买牛真欲老，得钱沽酒更无疑。鸡豚异日为同社，应有千篇唱和诗。





上巳日，与二三子携酒出游，随所见，辄作数句。明日集之为诗，故辞无伦次


薄云霏霏不成雨，杖藜晓入千花坞。柯丘海棠吾有诗，独笑深林谁敢侮。三杯卯酒人径醉，一枕春眠日亭午。竹间老人不读书，留我闭门谁教汝。出檐藂枳十围大，写真素壁千蛟舞。东坡作塘今几尺，携酒一劳农工苦。却寻流水出东门，坏垣古堑花无主。卧开桃李为谁妍，对立䴔䴖相媚妩。开尊藉草劝行路，不惜春衫污泥土。褰裳共过春草亭，扣门却入韩家圃。辘轳绳断井深碧，秋千挂索人何所。映帘空复小桃枝，乞浆不见譍门女。南上古台临断岸，雪阵翻空迷仰俯。故人馈我玉叶羹，火冷烟消谁为煮。崎岖束缊下荒径，娅姹隔花闻好语。更随落影尽余尊，却傍孤城得僧宇。主人劝我洗足眠，倒床不必闻钟鼓。明朝门外泥一尺，始悟三更雨如许。平生所向无一遂，兹游何事天不阻。固知我友不终穷，岂弟君子神所予。





刘监仓家煎米粉作饼子，余云：“为甚酥？”潘邠老家造逡巡酒，余饮之，云：“莫作醋，错著水来否？”后数日，携家饮郊外，因作小诗戏刘公，求之


野饮花间百物无，杖头惟挂一葫芦。已倾潘子错著水，更觅君家为甚酥。





和参寥


芥舟只合在坳堂，纸帐心期老孟光。不道山人今忽去，晓狷啼处月茫茫。






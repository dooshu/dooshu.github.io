赠钱牧斋少宗伯


汉苑文章首，先朝侍从宾。
三君同海岳，一老是星辰。
作直称遗古，推贤更得邻。
当时客渐进，文举气无伦。
陈窦圜中士，萧刘泽畔人。
蟪蛄喧日夜，兰桂历冬春。
旧学商王重，清流汉史均。
范宣谁让晋，卫鞅欲专秦。
独指孙弘被，仍污庾亮尘。
十年耕钓乐，七略校雠新。
当户无芳草，洪流逸巨鳞。
睚眦流訾訾，钩党极申申。
告密牢修急，经营伟节神。
霜华飞暑月，剑气彻秋旻。
明主终收璧，宵人失要津。
南冠荣衮绣，北郭偃松筠。
艰险思良佐，孤危得大臣。
东山云壑里，早晚下蒲轮。
注：钱牧斋：钱谦益号牧斋。　　少宗伯：礼部侍郎的别称。钱在崇祯时曾任礼部右侍郎。





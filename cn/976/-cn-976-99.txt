强至　对雪六首

几尺江东雪，同时户北风。

全家愁坐外，寄命苦吟中。

已分书帷冷，偏憎酒盏空。

漫将丰岁兆，去问白头翁。

强至

强至　对雪六首

草树惊全失，山河望转非。

片时藏地险，底处极天围。

楼半轻相逐，檐前急自飞。

乘风还有意，故去点人衣。

强至

强至　对雪六首

飘洒三冬暮，苍茫一气凝。

寒威斗自壮，空色晓逾澄。

狂走寻冈兔，饥呼失树鹰。

年来交态浅，有兴即谁乘。

强至

强至　对雪六首

影乱侵书幌，花轻辍酒杯。

襟怀同落寞，气象亦崔嵬。

屡折参云竹，偏凌照水梅。

红炉方尔附，未可论寒灰。

强至

强至　对雪六首

色浮千里白，气逼万家寒。

独鸟饥犹啄，痴儿喜自团。

向风初舞急，入夜转声乾。

此味同谁冷，吟窗映素冠。

强至

强至　对雪六首

朔风吹不尽，颢气入无间。

市井人喧息，江湖鸟翼顽。

酒边惊晚岁，吟外失群山。

温室便高卧，明朝任塞关。

强至


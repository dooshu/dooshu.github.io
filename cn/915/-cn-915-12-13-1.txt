◇上言宋游道罪状

饰伪乱真，国法所必去；附下罔上，王政所不容。谨案尚书左丞宋游道名望本阙，功绩何纪。属永安之始，朝士亡散，乏人之际，叨窃台郎。躁行谄言，肆其奸诈，罕识名义，不顾典文，人鄙其心，众畏其口。出州入省，历忝清资，而长恶不悛，曾无忌讳，毁誉由己，憎恶任情。比因安平王事，遂肆其褊心，因公报隙，与郎中毕义云递相纠举，又左外兵郎中魏叔道牒云：「局内降人左泽等为京畿送省，令取保放出。」大将军在省日，判：「听。」游道发怒曰：「往日官府，成何物官府，将此为例。」又云：「乘前旨格，成何物旨格。」依事请问，游道并皆承引。案律：「对捍诏使，无人臣之礼，大不敬者死。」对捍使者尚得死坐，况游道吐不臣之言，犯慢上之罪，口称夷齐，心怀盗跖，欺公卖法，受纳苞苴，产随官厚，财与位积，虽赃污未露，而奸诈如是。举此一隅，馀诈可验。今依礼据律处游道死罪。（《北齐书·宋游道传》：高隆之与左仆射、襄城王旭，尚书郑述祖等上言。）


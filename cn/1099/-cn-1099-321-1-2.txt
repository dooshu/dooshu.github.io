○條議邊關機宜疏 【 總兵移駐】

准兵部咨、該廵按山西監察御史賀一桂、條陳要將山西鎮守、移駐偏關、本部覆奉　欽依、咨行前撫臣鄭覆議相應會同總督軍門題行、本部看得三關地方、自今日切近虜穴而言、則偏老誠為絕塞、自往昔大虜深入而言、則寧武尤為要津、先年移置之意、似亦卻顧長慮、日今更端之舉、尤貴審處熟思、合無咨行督撫官再加詳議。具奏施行等因、題奉　欽依、備咨撫臣鄭遵行間、續准軍門咨、亦為前事、巳經行據寧武兵備等道會呈、准鎮守總兵官劉國手本、回稱移鎮不便等緣繇到道、看得移鎮初意、先該劉總兵、會同廵按賀御史面議可行、今復稱不便、似應照舊駐鎮寧武、東西有警、從宜調度等因、呈詳到職、酌議間、總兵官劉國去任、職恐事體未妥、又行司道會同新任總兵官再議去後、今准前因、臣會同議照三關俱通虜要區。東路自盤道梁夾柳樹燕兒水鵰窩梁等堡進。直犯代忻太原等處。西路自滑石澗黃龍池寺嗚堡水泉營等堡進。直犯鎮西興嵐等處。中路陽方口、王野梁失守、少費迂廻、可達東路矣。荍麥川野猪溝失守、少費迂廻、可達西路矣。此邊形之大較也東中二路外有馬邑朔州。烽火相接。零騎遽難以潛入。大舉或數年一至、西路邊長二百餘里。東自水黃墩起。西至丫角山止。一百餘里。尚在朔州川之內。自丫角山起西至老牛灣止。一百餘里。逼隣沙漠。大舉憑陵易騁。零騎出沒無常。賀御史移鎮之說。有見於此。鎮守初設之時原以副總兵名色駐劄偏關後以嘉靖年間虜由大同入犯太原遂改駐寧武原議總兵駐偏關、老營堡副將移寧武、西路參將改老營、馬站遊擊隸總兵計寧武離偏關一百八十里。正兵營軍馬在三路。雖稱精銳。土著有年。勢難他徙。其參遊軍馬果數足勢強。總兵就彼統練。於西路之大舉。雖未能屹然遏絕。而零騎必可拒堵。此移鎮之便也。查兩營軍少一千三百三十四名。馬少三千四百四十二匹。揀練且毋論。而不敷之數若此。馬每匹議價十兩、該銀三萬四千四百二十兩、本鎮客餉年例、尚有三萬七千五百兩未給、　請發此項銀買補、未為不可、馬則猶有處也、但彼中窮塞。布米價高軍之應募無人。勾補難輳。此最難區畫者。威敵固在將領。尤資兵馬。今兵馬如是而移之。是總兵亦參將等也虜豈憚一總兵官名乎。况偏關抵崞縣原平驛三百餘里。東路報警。策應恐難卒至。此移鎮之未便也、聞先年俺酋乘虛謀陷老營。總兵郭琥早得其情繇寧武日暮提兵。四鼓即抵其地。而堡賴以全。其西路虜情。總兵官肯如郭琥哨之遠。知之預。發之密而速。何患無功。不移與移鎮同也。即駐偏關而偵探不明。出門與虜形相左。為躲閃自全之計。移鎮與不移同也。在總兵之盡職不盡職何如耳。今該鎮既稱軍馬寡弱矣。東路窵遠矣、臣等必欲如原議強之。他日西東二路有事。彼得以借口推諉。又訾今日持議者之未審也。合無依其仍駐寧武。將正兵營并各部將軍馬一體優恤訓練、時常用心督哨、遇三路但有聲息、即當星馳調度、隨賊向往堵截、務保萬全、倘一有失誤、罪自難辭、臣等惟據地方事體如此、斷不敢有一毫觀望回護之意、相應題　請、伏乞　勑下該部再加查議上　請、行臣等遵奉施行


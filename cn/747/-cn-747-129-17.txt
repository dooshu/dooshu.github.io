○讨平董璋榜

盖闻皇天无亲，唯德是辅；明神不昧，稔恶则亡。逆贼东川节度使董璋，包藏祸心，负背盟约，暴兴士马，急寇封圻，迎锋而寻没全军，单马而窜归本府。昭武司徒统领大众，追袭馀妖。则有前陵州刺史王晖，睹其将亡，因图转祸，枭斩董璋父子，双献其元，克保军城，待余旌旆。念其智勇，足可嘉称。且谋不自於众人，罪止归於元恶，既除心腹之患，永固邦国之基。某见亲往东川，慰谕军民。

孟昶（後蜀後主）

昶字保元，初名仁赞，先主第三子，起家西川节度行军司马。先主称号，进检校太保东川节度使同中书门下平章事。先主殂，袭位，仍以明德纪元。五年改元广政。二十八年，宋师入成都，後主降，授开府仪同三司检校太师兼中书令秦国公，越七日薨，年四十七。赠尚书令，追封楚王，谥恭孝。


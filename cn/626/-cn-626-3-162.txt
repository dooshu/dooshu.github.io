张逊五首

【挽盛季文】

（季文盛公子与余世姻，而契义最相得。洪武甲寅，迁家娄东，而余亦宦游燕冀，遂成契阔，俯仰星霜几二十载。逮壬戌之岁，余客娄上，方欲倾倒旧怀，岂意季文以田役之累，羁于逆旅，竟抱疾而终。摐值炎月，其亲以清冰数斛坚其遗躯，归葬乡里。闻之不胜痛悼，因赋此诗哭之。）

廿年不见盛公子，竟作修文地下官。

玉树临风今竟折，冰舟归榇不胜寒。

灯前散帙无儿读，案上新诗有日看。

欲吊孤坟烟浪隔，一襟清泪几时干。

【无题】

银屏曲曲掩秋尘，何处车声五色麟。

飞燕曾为掌上舞，崔徽不及卷中真。

蕙花清露纫成佩，菱带文波绣作茵。

独倚疏桐无限思，尽冯鸡卜问江神。

一夜冷风入翠幢，梦魂长是绕湘江。

香螺脱厣烟生幄，豆寇含胎蝶满窗。

碧岫台空云雨断，绛河星动女牛双。

牢愁得似秦城远，几日重围未肯降。

罘罳凉月午阴移，漠漠重帘怨阿螭。

竹泫啼红犹染泪，藕分纤碧尚牵丝。

题封欲寄金条脱，收子休弹玉局棋。

惆怅章台南畔柳，何人折尽最长枝。

新水流云满绿皋，画桥微步听黄袍。

空传解佩酬交甫，只惜能诗似蒨桃。

柳色障尘侵小扇，荷筒含雨沁香醪。

蛾眉老去都陈迹，怀古怀春谩自劳。


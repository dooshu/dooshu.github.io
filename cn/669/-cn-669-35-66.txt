66　梁元帝孝德傳天性讚　涓塵之孝河海之慈　慈顔如春風不見桃李實　孟東野遊子吟　誰言寸草心報得三春暉


梁元帝孝德傳天性讚曰：「欲報之德，不可方思；涓塵之孝，河海之慈。」見藝文類聚孝部。即孟東野「寸草報春」之意。

【元圻案】周密公謹浩然齋雅談曰：「東坡詩云：『微生真草木，無處謝天力。慈顔如春風，不見桃李實。古今抱此恨，有志俯仰失。』其言尤悲。東萊子蓼莪云：『莪蒿不能報天地之生育，猶人子不能報父母之劬勞。』皆祖郊之意也。」〇孟東野，名郊，武康人，年五十始成進士，爲溧陽尉。嘗作遊子吟云：「慈母手中線，遊子身上衣。臨行密密縫，意恐遲遲歸。誰言寸草心，報得三春暉。」〇隋書經籍志「雜傳類」：「孝德傳三十卷，梁元帝撰。」






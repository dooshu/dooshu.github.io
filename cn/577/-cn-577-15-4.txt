诸将五首


汉朝陵墓对南山〔一〕，胡虏千秋尚入关。昨日玉鱼蒙葬地〔二〕，早时金碗出人间〔三〕。见愁汗马西戎逼，曾闪朱旗北斗殷〔四〕。多少材官守泾渭〔五〕，将军且莫破愁颜。

〔一〕汉朝陵墓：张载《七哀诗》云：北芒何垒垒，高陵有四五。借问谁家坟？皆云汉世主。恭文遥相望，原陵郁膴膴。季世丧乱起，贼盗如豺虎。毁壤过一抔，便房启幽户。珠柙离玉体，珍宝见剽掳。魏文帝《典论》：丧乱以来，汉氏诸陵，无不发掘，至乃烧取玉柙金镂，体骨并尽。《董卓传》：卓自留屯毕圭苑中，使吕布发诸帝陵及公卿以下冢墓，收其珍宝。

〔二〕玉鱼：韦述《西京新记》：宣政门内曰宣政殿。初成，每见数十骑驰突出，高宗使巫祝刘明奴问其所由。鬼曰：“我汉楚王戊太子，死葬于此。”明奴曰：“按《汉书》，戊与七国反，诛死无后。焉得葬此？”鬼曰：“我当时入朝，以路远不随坐病死。天子于此葬我。《汉书》自遗误耳。”明奴因宣诏，欲为改葬。鬼曰：“出入诚不安，改葬幸甚，天子敛我玉鱼一双。”及发掘，玉鱼宛然，棺柩略尽。

〔三〕金碗：吴若本注云：金作玉。《汉武故事》：茂陵事本言玉碗。按《汉武故事》：邺县有一人，于市货玉杯，吏疑其御物，欲捕之，因忽不见。县送其器，推问，乃茂陵中物也。光自呼吏问之，说市人形貌如先帝。沈炯《行经汉武通天台表奏》亦云：甲帐珠帘，一朝零落。茂陵玉碗，遂出人间。旧注引干宝《搜神记》卢充幽婚事，虽有棺中金碗，与陵墓无与也。

〔四〕北斗殷：《英华辨证》：《汉书》有朱旗绛天。杜云“曾闪朱旗北斗殷”，则是因朱旗绛天，闪见斗亦赤也。本是“殷”字，于颜切，红色也。修书时，宣宗讳正紧，或改作“闲”。今既祧不讳，则是“殷”字何疑？《左传》：左轮朱殷。

〔五〕泾渭：二水在长安西北。是春吐蕃请和，郭子仪以利我不虞，乃遣兵戍奉天，即此地也。

笺曰：此诗指汉朝陵墓，以喻唐也。宫阙陵墓，并对南山，有充奉屯卫之盛，而不能禁胡虏之入，故曰“千秋尚入关”也。禄山作逆，继以吐蕃，焚毁未已，骎骎有发掘之虞。“玉鱼”“金碗”，借寻常坟墓之事以婉言之，不忍如张载《七哀》所谓“便房启幽户，珠柙离玉体”，斥言之而无讳也。昔日玉鱼，才蒙葬地。早时金碗，已出人间。曰“昔日”，曰“早时”，言变乱倏忽，不可常保也。指西戎入犯之促数，故曰“见愁汗马”；指胡虏焚宫之烟焰，故曰“曾闪朱旗”，所以告戒长安之诸将者如此。

韩公本意筑三城〔一〕，拟绝天骄拔汉旌。岂谓尽烦回纥马〔二〕，翻然远救朔方兵。胡来不觉潼关隘〔三〕，龙起犹闻晋水清〔四〕。独使至尊忧社稷，诸君何以答升平。

〔一〕三城：《旧书》：神龙三年，张仁愿于河北筑三受降城。先是，朔方与突厥以河为界，河北岸有拂云祠。突厥每入寇，必祷祠，候冰合而入。时默啜西击娑葛，仁愿乘虚夺漠南之地，筑三城，首尾相应。以拂云祠为中城，相去各四百里，皆据津济，遥相应接。北拓三百余里，于牛头朝那山北置烽燧一千八百所。自是突厥不得度山放牧，朔方无复寇掠。吕温《三受降城碑》曰：跨大河以北向，制胡马之南牧。以拂云祠为中城，东西相去，各四百里。过朝那而北，辟斥候迭望，几二千所，分形以据，同力而守，纳阴山于寸眸，拳大漠于一掌。涉河而南，门用晏闭，公犹以为未也。方将建大斾，提金鼓，驰神笇，鞠虎旅，定保塞一隅之安，空苦寒万里之野，大略方运，元勋不集。厥后贤愚迭任，工拙异势，城堕险固，寇得凌轶，或驱马饮河而去，或控弦俾垒而旋，吾知韩公不瞑目于地下矣。

〔二〕回纥：禄山反范阳，河北皆陷。郭子仪以孤军起朔方，贼将诱河曲九府六戎州部落数万逼行在，子仪以回纥首领葛逻支击走之。回纥太子叶护自将助讨禄山，战于沣上，贼诡伏将袭我。回纥驰剪其伏，出贼背夹㢁之，贼大败，遂收长安。新店之役，贼陈出轻骑，子仪悉军追掩，贼张两翼包之，官军乱而却回。回纥望见，即逾西岭从后击，尘且坌，飞矢射贼。贼惊曰：“回纥至矣。”遂大败，僵尸相属，官军乘胜，遂收东都。由此观之，汾阳以朔方孤军，收复两都，皆赖回纥助顺之力。故曰“岂意尽烦回纥马”也。肃宗即位日，朝廷草昧，军容单寡，诏子仪、光弼班师赴行在，国威始振，故帝唯依朔方军为根本。仆固怀恩曰：“朔方将士，为先帝中兴主人，是陛下蒙恩故吏。”今曰“翻然远救朔方兵”，故知助顺之功，不独在朔方矣。

〔三〕潼关：广德元年，吐蕃度便桥。上幸陕，至华州，丰王珙见上于潼关。上至陕，恐吐蕃东出潼关，征子仪诣行在。子仪曰：“若出兵蓝田，虏必不敢东向。自哥舒失守之后，潼关之险，与贼共之。”仆固怀恩诱回纥、吐蕃，连兵入犯，蹂躏三辅。故曰“胡来不觉潼关隘”也。

〔四〕晋水：一行《并州起义堂颂》：我高祖龙跃晋水，凤翔太原。《册府元龟》：高祖师次龙门县，代水清。太宗生时，有二龙戏于门外井中，经三日乃冲天而去。“龙起犹闻晋水清”，即李翱所谓“神尧以一旅取天下”也。其感叹如此。

笺曰：当景龙之时，张仁愿筑城虏腹中，制其南牧，犹以狼居澣海、绝幕未空为恨。不及百年，而羯胡作逆，回鹘助顺。堂堂中夏，借力犬羊，以资匡复，国势之寖衰如此，边事之倒置如此，不亦伤乎？是以悲潼关之失隘，思唐尧之一旅，劝勉河北诸将，不应无韩公之老谋，而以贼遗君父也。往余沿袭旧闻，谓责诸将不应借助于回纥。当盗发幽陵，天子西走，汾阳提朔方孤军，转战逐北，香积之翦伏，西岭之却回，非回纥协力奋击，或出其背，或出其后，胜负未决，两都之收复未可知也。当此之时，能预料其怙恩肆掠，逆而拒之乎？魏勃曰：失火之家，当先白大人后救火乎？此切谕也。故吾谓“岂谓尽烦”云云，乃俯仰感叹之词，非以是为谋国不臧而有所弹刺也。有言未章二句，属劝勉汾阳之词。汾阳自相州罢归，部曲离散。承诏日，麾下才数十骑，仅免于朝恩、元振交口訾啮。少陵于此时，惜之可也，讼之可也，又何庸执三寸之管，把其短长乎？《新书》亦谓太宗能用突厥，而肃宗不能用回纥。兔园书生，不识世务，钞略论断，妄谈兵事。如此类者，皆可以一笑也。

洛阳宫殿化为烽，休道秦关百二重。沧海未全归禹贡，蓟门何处尽尧封。朝廷衮职虽多预一作谁争补〔一〕，天下军储不自供。稍喜临边王相国〔二〕，肯销金甲事春农。

〔一〕衮职：《后汉》论：王畅、李膺，弥缝衮阙。注：弥缝，犹补合也。

〔二〕临边：广德二年，王缙同平章事。其年八月，代李光弼都统河南、淮西、山南东道诸节度行营事，兼领东京留守。岁余，迁河南副元帅，请减军资钱四十万贯，修东都殿宇。大历三年，领幽州卢龙节度，又兼太原尹、北京留守，充河东军节度。

笺曰：此责朝廷之大臣出将者也。将相大臣，当安危重任，不思何以归职贡、复封疆、补衮职于朝廷，供军储于天下。如王缙者，不过募耕劝农，修承平有司之职业而已。曰“稍喜”者，盖深致不满之意，非褒词也。“朝廷衮职”，思得中兴贤佐如仲山甫以补衮阙，非寻常谏诤之谓也。

回首扶桑铜柱标〔一〕，冥冥氛祲未一作不全销。越裳翡翠无消息〔二〕，南海明珠久寂寥。殊锡曾为大司马〔三〕，总戎皆插侍中貂〔四〕。炎风朔雪天王地，只在忠臣陈作良翊圣朝。

〔一〕铜柱：《水经注》：昔马文渊积石为塘，达于象浦，建金标为南极之界。《林邑记》曰：马援树两铜柱于象林南界，与西屠国分汉之南疆也。俞益期笺曰：马文渊立两铜柱于林邑岸北，山川移易，铜柱今复在海中。《新书》：环王本林邑，其南大浦有五铜柱，山形若倚盖。西重岩，东涯海。明皇令特进何履光以兵定南诏，取安宁城及盐井，复立马援铜柱，乃还。

〔二〕越裳：开元中，用中官杨思勖将兵，讨安南、五溪、陇州等处首领。思勖有膂力，残忍好杀，积尸为京观，所至立功。

〔三〕大司马：《旧书》：李辅国判元帅行军司马，专掌禁兵。上元二年，拜兵部尚书，诏群臣于尚书省送上。杨炎《灵武受命宫颂》：广平王俶、太尉光弼、司徒子仪、尚书仆射冕、兵部尚书辅国。

〔四〕总戎：至德二年，九节度讨安庆绪于相州。不立统帅，以鱼朝恩为观军容宣慰处置使，观军容使名自朝恩始。广德元年，改为天下观军容宣慰处置使。程元振代辅国判元帅行军司马，专制禁兵，加镇军大将军，右监门卫大将军，充宝应军使。 侍中：应劭《汉书》：侍中，周官也。金蝉有貂，秦始皇破赵，得其冠以赐侍中。《汉官仪》：侍中左蝉右貂，本秦丞相吏，往来殿内，故谓之侍中，分掌乘舆服物，下至亵器虎子之属。《晋·舆服志》：天子元服，亦先加大冠，左右侍臣及诸将军武官通服之。侍中常侍，则加金珰，附蝉为饰，插以貂毛，黄金为竿，侍中插左，常侍插右。

笺曰：此深戒朝廷不当使中官出将也。杨思勖讨安南五溪，残酷好杀，故越裳不贡。吕太一收珠南海，阻兵作乱，故南海不靖。李辅国以中官拜大司马，所谓“殊锡”也。鱼朝恩等以中官为观军容使，所谓“总戎”也。“炎风朔雪”，皆天王之地，只当精求忠良，以“翊圣朝”，安得偏信一二中人，据将帅之重任，自取溃偾乎？肃、代间，国势衰弱，不复再振，其根本胥在于此。斯岂非忠规切谏救世之针药与？

锦江春色逐人来，巫峡清秋万壑哀。正忆往时严仆射，共迎中使望乡台。主恩前后三持节，军令分明数举杯〔一〕。西蜀地形天下险，安危须仗出群材。

〔一〕数举杯：《新书》：鸿渐入成都，政事一委崔宁，日与僚属杜亚、杨炎纵酒高会。《羯鼓录》载鸿渐出蜀，至嘉陵江，与从事杨崖州、杜亚登驿楼望月，行觞燕语，遂命家僮取鼓与板笛。此云“军令分明数举杯”，盖暗讥其日饮不事事也。《八哀诗》于严武云：“岂无成都酒，忧国只细倾。”则鸿渐之纵饮，于忧国之志荒矣。

笺曰：此言蜀中将帅也。崔旰杀郭英乂，柏茂琳、李昌夔、杨子琳举兵讨旰，蜀中大乱。杜鸿渐受命镇蜀，畏旰，数荐之于朝，请以节制让旰，茂琳等各为本州刺史，上不得已从之。鸿渐以宰相兼成都尹，剑南东西川副元帅，主恩尤隆于严武，而畏怯无远略，惮旰雄武，反委以任，姑息养乱。日与从事置酒高会，其有愧于前镇多矣。公诗标“巫峡”“锦江”，指西蜀之地形也。曰“正忆”，曰“往时”，感今而指昔也。“主恩”则是，而“军令”则非。昔人之三杯，何如今人之纵饮？如武者真出群之材，可以当安危之寄。而今之非其人，居可知也。公身居蜀中，而风刺出镇之宗衮，故其诗指远而词文如此。




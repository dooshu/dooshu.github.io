五岳真形图歌（丹砂所拓。）

五岳足迹谁能遍，五岳真形谁所见。
岱宗山下岳祠东，镌瑶刻玉穷鬼工。
紫泥拓就珊瑚色，高堂日射扶桑红。
璇宫银阙森髣髴，群仙玉女纷相从。
禹鼎沈沦多不若，山林佩此百神却。
丹灶思寻勾漏砂，灵岩定采天台药。
陟岳寻仙思汉武，茂陵寂寞一抔土。
倘许吾曹有仙骨，君现真形与君语。



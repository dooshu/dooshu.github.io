▼三贤堂

吾邦古名藩，出守皆时贤。

有唐三使君，风流最能传。

韦公既前蹈，刘白乃后连。

政成属时康，民瘵各已痊。

良辰极游会，消摇若神仙。

画戟卫高馆，彩舟漾平川。

晨移间斋桧，夕赏华池莲。

逸韵迈群流，岂将文墨牵？

至今郡中人，犹想布治年。

时事屡变易，遗词委榛烟。

湖山少清气，草木空余妍。

嗟我生苦迟，无由厕宾筵。

殷勤展夙慕，载咏西楼篇。


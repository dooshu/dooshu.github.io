○谢舒州刺史兼加朝散大夫表

臣及言：臣奉七月十八日敕，加臣朝散大夫使持节舒州诸军事舒州刺史，充当州团练守捉使兼知淮南岸当界缘江贼盗。臣典濠州，无政可纪。人幸不扰，时和所致；流者稍复，年登之力。臣亦何敢贪此，以为已能？陛下过听，骤降殊私，既增之秩，又命以服。无德受赏，愧孰甚焉？仰戴皇渥，且荣且惧。今以九月二十七日到州上讫。州经积年寇盗，疮痍之後，百姓流窳，十不一存。臣以奉宣圣慈，与之休息，劳来鳏寡，薄其徭赋。是以招携亡者，辑柔存者，庶经秋之後，赖获安集。非曰能尔，冀竭力焉。臣无任感戴之至，谨奉表陈谢以闻。


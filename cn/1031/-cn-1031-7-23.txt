葛立方　次韵刘卿任饮散感秋之作二首

云子登场赛鼓欢，村南村北尽黄冠。

几声乾叶下碧甽，数尺瘦山浮画栏。

水落野桥鱼网挂，月悬烟浦鹊枝寒。

新秋愁绝他乡客，衣带年来如沈宽。

葛立方

葛立方　次韵刘卿任饮散感秋之作二首

华堂不料着野客，菲屦底同章甫冠。

鸥外翠光清醉眼，尊前爽气动危栏。

霜沉紫荇玉奁阔，风脱丹林烟髻寒。

百榼香醪消万斛，酒中跌宕赖君宽。

葛立方


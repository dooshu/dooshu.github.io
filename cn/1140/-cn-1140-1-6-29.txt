前孝廉张穉青先生墓志铭

往岁辛丑识武林张子祖望於湖墅告余曰先子久弃不孝孤愿有铭以葬会予赴官豫章不果作丁已秋再过武林张子亟以状请盖别去十七年矣张子以文辞称又所游多贤豪能言者顾独迟十许年惟予是徵於乎余何敢不铭公讳光球字穉青别号志林明万历丁酉举人福安知县讳蔚然之子戊戌进士都察院右佥都御史讳应祯之孙也兄弟凡五人公於次居三力学善文辞杭之士莫能先焉补山隂县学弟子员山隂之士亦莫能先也顾自奋曰此不足为学也时有福定公高弟陈存之从事理学公复游其门而为文日进崇祯癸酉举浙江乡试第五人以数奇连上公车中副榜终以不第年四十三崇祯壬午九月二日卒公为人孝友忼爽有智略始昏从父官福安署後樟树大数十围其土神号灵异犯者辄死母夫人偶过树下暴病卒人皆谓树祟也公大号哭褫神衣冠而数之欲毁其祠人皆为公惧公扶榇历险度仙霞岭归竟亡事福安公晩病肺彻曙坐公侍侧常数十夕不倦及居父丧庐墓孤山卧起衰絰是时伯兄埙己登乡荐仲兄埁拔明经而埈坛两弱弟方在襁褓公遽请於兄以父田宅尽归之两弟且匡其不逮一时兄弟之子如络孙弘孙辈公手口指画使工为文章从弟中发贫甚公强致之授馆餐遂举於乡由是人人奋起诸子弟亡论售不售炳炳辈立用张一军皆公力也公既领袖後进士多依以成声门人陈潜夫者公所师存之先生子也疏狂略细行羣从皆不悦公独礼遇之後卒殉国难於越又数拯人困厄皆不避强御不惜货财公始生有力能挽强命中诸父谓当受兵家言公掉头不屑然颇怀戡乱为诸生时好锦衣褶袖与诸子挍射冀可得一试及计偕北行渡江登金山浮淮泗慨然赋诗有誓清中原之志而卒不遇又不屑折节为州县故卒老田间其壮心未尝一日忘也福安公用治闽有闻其後闽数苦倭有章某者令福安问治所由公报书叙其山川要害战守便宜策如指掌试之皆验说者谓公才略於此书具见焉公娶沈氏淑慎俭慈妇德咸备生子三人长纲孙即所谓祖望者也次麟孙仁和学生振孙钱塘学生孙六人郕曾沐曾演曾法曾洪曾福曾孙女四人玄孙一人於乎张氏之先河南人来迁於杭四世而显不可胜书然世世清白又好客亡余财今葬於某山某原以沈孺人袝盖礼科都给谏山隂姜公希辙为之经纪其费云铭曰

张氏累叶显用文辞公奋而登崛为人师将伸载屈云谁则尸有伟哲嗣声以永垂


舍北行饭书触目

晚餐初泼一瓯茶，曳杖闲行兴未涯。



烟树参差墨浓淡，风鸦零乱字横斜。



夕阳偏傍平桥路，寒蝶犹依晚菊花。



堪笑衰翁耐荒寂，短衣沾露未还家。



舍北行饭书触目

落雁昏鸦集远洲，青林红树拥平畴。



意行舍北三叉路，闲看桥西一片秋。

小妇破烟撑去艇，丫童棋笛唤归牛。



形容野景无余思，自怪痴顽不解愁。


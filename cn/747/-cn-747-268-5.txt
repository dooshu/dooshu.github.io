○处亲权猜对

病之在四体者，迹分而易逐；居心腹者，候遽而难治。刑政乖舛，四支疾也；亲权猜，心腹疾也。书曰：“克明峻德，以亲九族。九族既睦，平章百姓。”《诗》曰：“协比其邻，婚姻孔云。”是知亲族以辑睦为义也。自顷权贵猜防，外和内离，怨结姻娅，疑生骨肉。邀荣之徒，跪献忠款；膏唇之伍，苟输谗计。胁肩邸第之中，噤颐媪宦之侧。故过从绝，猜嫌构，亲爱乖，党与生，积霜成冰，祸不可既。愿悉召近亲贵人，会宴内殿，告以辑睦，申以恩勤，斥奸人，塞谗路。若犹未已，则舍近图远，以抑慈示严，惟陛下之命。


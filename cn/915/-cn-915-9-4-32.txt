◇请於州立学校表

臣闻公宫之南，四术、四教；司乐成均，六诗、六律。韶既舞，羽签之道行焉；党塾兹备，离经之志辩焉。故不升嵩、霍，岂识乾行之峻；不临溟、渤，安知地载之厚。洎乎秦焚金篆，周亡玉镜，群言争乱，诸子相腾，《书》则夏侯、欧阳，《易》则神输、道训，《诗》乃齐、鲁、毛、韩，《传》称邹、左、张、夹，《礼》有曲台、王史之异，《乐》有龙德赵定之殊。伏惟陛下，抚五辰而建五长，播九德而导九州。容成为历，兴景云之瑞；伶伦吹律，应黄锺之。拨乱反正，经武也；制礼作乐，纬文也。若非六经庖厨，百家异馔，三坟为瑚琏，五典为笙簧，岂能暴以秋阳，纡就望之景，濯以江汉，播垂天之泽。（《艺文类聚》三十八）


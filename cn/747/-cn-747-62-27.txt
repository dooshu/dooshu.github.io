○平吴元济德音

朕闻天地之於万物也，道深煦育，而雷电震曜，时警其不庭；帝王之临九有也，德尚抚绥，而原野陈师，必加於有罪。是以将伐而舍，义在止奸，祸召由人，孽固难逭。朕嗣膺宝历，恭守丕图，自靖乱巴庸，除妖海浙，戡翦群慝，将期理平，全保太和，非欲生事。逆贼元济，蓄奸稔恶，凭固阻兵，擅释父丧，悖违君命，行亏天性，义绝人伦。厉残忍之声，豺狼是类；忘生成之德，枭獍为心。大告屡加，逆谋转甚，是用宜社，至於出军。犹宏吊伐之方，必兼讨谕之命。元臣统护，授帏幄之深谋；上宰专征，运庙堂之成算。群帅毕力，万旅一心，战以力摧，袭由奇胜。李愬全师直进，坚壁洞开，凶徒就执於城池，馀孽奔降於草莽。雾廓冰泮，淮濆水清，斯皆宗社垂休，人神协赞。

仰荷灵眷，俯嘉众诚，共协勤劳，予用惕然衷怀，载益之厉，颁爵授赏，予何爱焉？其收蔡州擒吴元济节度及诸大将等，宜从别敕处分。诸立功将士等，委韩宏、裴度行营诸道节度，使速条流等第闻奏，即有甄升。其赏物等，已令节级优厚支遣，具别敕处分。其投降将士，亦委韩宏、裴度与诸道节度使计会，条流闻奏。其中有是亲差百姓子弟兵，便放归营农，仍具数闻奏。其淮西诸州县官吏将健等，虽被胁汙，皆非本心，除同恶巨蠹者，一切不问。其淮西百姓等，陷此凶逆，久罹残伤，莫菲吾人，宁忘优恤，宜准元敕，给复二年，仍委州县长吏设法安抚。其近贼四州，自王师问罪，供亿实繁，频有优矜，放其税赋，尚虑人多困极，务俾昭苏，其来年夏税，亦宜放免。比来诸州府供行营，劳役尤甚，宜令放免，委有司条流闻奏，即议优卹。自经战伐，所有伤痍，至於徇国捐躯，效忠立节，每加悯叹，寤寐是怀。官军阵亡将士，并委韩宏、裴度与诸军审勘，具名衔事迹申奏，即与襃赠。其家口等，并委本军优赏，仍五年不停衣粮，并所在州县，速为收葬，仍量事致祭於其家。将士有因战阵伤损，以致残废者，各委本军厚致优卹，仍勿停衣粮。其陷在贼中官吏将士百姓等，应有节义著明，无辜受戮者，宜令州县府长吏致祭收葬，仍委节度使具名迹闻奏，当有褒赠。仍优赏其家，先已褒赠者，委长吏访其子孙闻奏，当与甄录，其家亦准例优赏。

於戏！制理垂规，每思去杀，而乱常作逆，多自干诛。爰念兴师，至於殄寇，累年之内，徵役靡宁。除害虽本於爱人，敷化终惭於用钺，宵衣永叹，良所愧焉！咨尔万方，宜谅予志。


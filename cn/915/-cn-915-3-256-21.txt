◇奏请诸将帅封爵

明圣之世，国多贤人，故唐虞之时，可比屋而封，至功成事就，则加赏焉。至於夏后涂山之会，执玉帛者万国，诸侯执玉，附庸执帛。周武王孟津之上，尚有八百诸侯。周公居摄，郊祀后稷以配天，宗祀文王於明堂，以配上帝，是以四海之内各以其职来祭，盖诸侯千八百矣，《礼记·王制》千七百馀国，是以孔子著《孝经》曰：「不敢遗小国之臣，而况於公侯伯子男乎？故得万国之欢心以事其先王。」此天子之孝也。秦为亡道，残灭诸侯以为郡县，欲擅天下之利，故二世而亡。高皇帝受命除残，考功施赏，建国数百，后稍衰微，其馀仅存。太皇太后躬统大纲，广封功德以劝善，兴灭继绝以永世，是以大化流通，旦暮且成。遭羌寇害西海郡，反虏流言东郡，逆贼惑众西土，忠臣孝子莫不奋怒，所征殄灭，尽备厥辜，天下咸宁。今制礼作乐，实考周爵五等，地四等，有明文；殷爵三等，有其说，无其文。孔子曰：「周监於二代，郁郁乎文哉！吾从周。」臣请诸将帅当受爵邑者爵五等，地四等。（《汉书·王莽传》上：王邑等破翟义还京师，莽置酒未央宫白虎殿，劳赐将帅。诏陈崇治校军功，第其高下，莽乃上奏云云，奏可。）


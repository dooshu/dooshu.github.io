留别冯钟石宪长

其一


江城萧瑟共班荆，旧尹于菟果再生。
中散自来多厚谤，大冯今日有高名。
歌成白苧花间啭，酒熟乌程雨后倾。
欲挂征帆重回首，雪鸿霜角不胜情。

其二

君恩重许看湖山，笑比沙鸥去复还。
贫病转惭交义重，登临谁道客身閒。
长留诗卷烟霞外，尚有绨袍天地间。
此日西泠桥畔水，涛声何似泪潺湲。


忆崔郎中宗之游南阳，遗吾孔子琴，抚之潸然感旧





崔宗之，见十卷注。《唐书·地理志》山南道邓州南阳郡有南阳县。《文献通考》：琴有一十八样，究之雅度，不过伏羲、大舜、夫子、灵开、云和五等而已。夫子样长三尺六寸四分。《说略》：古琴惟夫子、列子二样，皆肩垂而阔，非若今耸而狭也。惟此二样乃合古制，或以夫子样周遍皆作竹节样，非古制。



昔在南阳城，唯飡独山蕨。[一]忆与崔宗之，白水弄素月。[二]时过菊潭上，[三]纵酒无休歇。[四]泛此黄金花，[五]颓然清歌发。一朝摧玉树，生死殊飘忽。留我孔子琴，琴存人已没。谁传《广陵散》，[六]但哭邙山骨。[七]泉户何时明，[八]长归狐兔窟。[九]

[一]《太平寰宇记》：独山在南阳县西三十里。《一统志》：豫山在南阳府城东北十五里，孤峰峭立，俗名独山，下有三十六陂。



[二]白水，即淯水也，见二十卷《游南阳白水》诗注。



[三]《通典》：南阳郡菊潭县有菊水，旁水居人饮此水，多寿也。《太平寰宇记》：菊水出南阳县东石涧山，一名菊溪水，或云水出石马峰，峰如马焉。其水重于诸水。盛弘之《荆州记》云：源旁悉生芳菊，被崖浸潭，涧流滋液。其水极甘香，谷中有三十余家不复穿井，仰饮此水，上寿百二十岁，中寿百余，其七十、八十者犹以为夭。菊能轻身益气，令人久寿，于此为征矣。《一统志》：菊潭在南阳府内乡县西北，源出析谷东石涧山，或曰出石马峰。水旁生甘菊，水极甘馨，有数十家，惟饮此水，寿多至百岁之上。其菊茎短花大，其味甘美异于他菊。人多收其种，传于四方。



[四]纵酒，出《史》、《汉》《田儋传》。颜师古曰：纵，放也，放意而饮酒也。



[五]陶潜诗：“泛此忘忧物。”



[六]《世说》：嵇中散临刑东市，神气不变，索琴弹之，奏《广陵散》，曲终，曰：“袁孝尼尝请学此散，吾靳固不与，《广陵散》于今绝矣。”



[七]《太平寰宇记》：芒山，一作邙山，在河南县北十里，一名平逢山，亦郏山之别名也，都城所枕。杨佺期《洛城记》云：北山，连岭修亘四百余里，实古今东洛九原之地也。又戴延之《西征记》云：西岸东垣，亘阜相属，伊尹、苏秦、张仪、扁鹊、田横、刘宽、杨修、孔融、吴后主、蜀后主、张华、嵇康、石崇、何晏、陆陲、阮籍、羊祜，皆有冢在此山。《一统志》：北邙山，在河南府城北十里，山连偃师、巩、孟津三县，绵亘四百余里，东汉诸陵及唐宋名臣坟多在此。琦安：邙山，即崔葬处。



[八]隋炀帝《秦孝王诔》：“仲秋卜宅，将归泉户。”



[九]张孟阳诗：“狐兔窟其中，芜秽不复扫。”






○送马正字赴太原谒相国叔父序

正字服儒服，修儒行。馀力则缘情类事，作为清词，通历代之歌咏，稽其质文，总其要会。尝出其所制三百馀篇以示子，皆净如冰雪，粲若组绣，言诗者许之。结庐江南，退然食力，奉诗书屦杖，为膝下欢，蓬蒿晏如，不改其度。每遇一胜境，得一佳句，则怡然独哂，如获贵仕丰禄。恬於进趋，十年於兹。或谓之曰：“邦有道，以贫贱为耻；时可动，以晏安为累。况君族父相国以文武重望，为国宗臣，泽流北方，勋在王府。安人禁暴，埽天下之灾；开府辟士，走四方之才隽。至公之府者惟恐後，公待之如已失。况乎宗族之内，有之子之才耶？”相国元昆今左常侍汉阳公之领郡丹阳也，予方侨居别部，备辱嘉荐，亟游其门，当时已见君新诗盈轴，日至钤阁。夫如是，则其欢旧矣，又何疑焉？正字仍巾车撰日，视远如迩，且以俟檄召驱传车而後行者为隘，吾徒伟之。想夫趋辕门，会竹林，旆旌之下，时献歌颂，亦一时之盛也。予以贫病，不能远游，美太原之茂勋，感汉阳之深眷，送子於往，实获我心。况与君同居里，静赏湖月，亦云旧矣。辱命为序，所不敢辞。


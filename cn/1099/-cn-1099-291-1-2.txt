○答李雍野按院論水利

窃聞之先猷謂治水之大要有二曰蓄曰洩非蓄無以防旱。非洩無以禦潦。葢旱則資蓄以灌輸澇則資洩以疏導。非獨有洩而無蓄也故三吳謂之澤國澤者水之鍾也西北低鄉潮汐所不至者其□旱甚於沿海如主於治澇欲一決而涸之不幾于因噎而廢食乎今吳江而下浦港支渠分流而東者。謂之西水。西水盛。則海潮不能駕越邇緣支河淺澁。則西水之來者微緩海潮之至者湍迅。故潮至則勢急而退速潮去則沙留而易凝退速則無灌輸之實易凝則多淤澱之虞如仁臺所謂水鹹泥濁者或以此也。今所慮者潮沙日積河身漸仰。其於蓄洩不無兩妨。論者謂吳江長橋之水、迤邐而東、由浦港支渠分流、放於海而下。猶之自咽喉而達之胷腹腸胃以下注尾閭者也如令咽喉鯁噎。胷腹腸胃壅塞則尾閭雖通。而津液不注。関鬲且將不利矣故浦港支河。尤宜浚治。務令深下。則停蓄流通無所壅塞遇澇則水藉以容納。而不至於漫泛遇旱則水得以車戽而不苦於乾暵。此兩利之道也。乃若田間水道則請令田戶各加疏浚。此又不待言矣今吳松之工已畢聞之當事者亦將有事於此僕老耄懵於世故因承下問率爾布此、

陸中丞文集（疏）

陸樹德


存贤


存贤，许州人也，本姓王名贤。少为军卒，善角，太祖击黄巢于陈州，得之，赐以姓名，养为子。后为义儿军副兵马使，迁沁州刺史。先时，沁州当敌冲，徙其南百余里，据险立栅而寓居。至存贤为刺史，曰：“徙城避敌，岂勇者所为？”乃复城故州。梁兵屡攻之，存贤力自距守，卒不能近。迁武州刺史、山北团练使，又迁慈州。天祐十八年，梁兵攻朱友谦于河中，庄宗遣存贤援友谦。是时，友谦新叛梁归晋，而河中食少，人心多贰，谍者因谓存贤曰：“河中人欲杀子以归梁，宜亟去。”存贤曰：“死王事，吾志也。复何恨哉！”卒击走梁兵。

庄宗即位，拜右武卫上将军。庄宗亦好角，尝与王较而屡胜，颇以自矜，因顾存贤曰：“尔能胜我，与尔一镇。”存贤博而胜之。同光二年春，幽州符存审病，庄宗置酒宫中，叹曰：“吾创业故人，零落殆尽，其所存者惟存审耳。今又病笃，北方之事谁可代之？”因顾存贤曰：“无以易卿。角之胜，吾不食言。”即日以为卢龙军节度使。是岁，卒于幽州，年六十五。赠太傅。





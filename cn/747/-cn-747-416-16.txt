○中书门下贺抑情复膳表

臣某等言：中使吴承倩至，奉宣进止，以臣等所奏华阳公主初薨，圣慈深悼，抑情复膳，保御至和。伏惟陛下初以爱主幼冲，纯性聪敏，恩念之厚，有过於成人，疾病之忧，非止於一日，早龄遽失，流痛兼哀。臣等不安下情，惶惧上请，微诚感达，蒙降德音。而不以至爱之私，忘於所宝之重，推必然于大分，割无益以遣怀，用复常礼，以勤庶政。此则陛下齐亲疏於一致，宏覆焘于万邦，契圣祖元元之符，实天下苍生之福。臣等累日兢怖，焦心失图，承命释忧，倍常慰幸。无任感悦之至，谨奉表陈贺以闻。


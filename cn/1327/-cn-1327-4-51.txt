禁鸦片遗事三则


道光间，林文忠公督粤，申鸦片之禁，以茶与外人易烟土，焚之。此见诸奏案，举国皆知者矣。不知当时竟有因是以致富者。当焚烟土时，公亲临监视，至烬灭乃已，所以防盗窃也。聚土而焚，外虽燃而中恐不得爇，则使人以竹杠翻覆挑拨之。于是数十役夫，群杠并举。诸役相约：预去杠中竹节，挑拨时力故捣之，则土尽入竹杠中；一杠满，复易一杠。事后鸦片价骤昂，凡私售者，皆十倍取值，群役尽成富人。

桂林某翁，以末秩仕粤东，久赋闲，贫病交迫。粤俗信鬼神，凡有小疾苦，恒于夜间炷香，烛于门外，喃喃祷祝。翁家居粤久，染粤习，家人学为之。香甫爇，忽二人舁一巨箱至，径入门，止之不可，委地遂去。发视之，烟土也，值盈万，由此营运遂富。盖是时烟禁方厉，凡私相买卖者，必预约一暗号，以为受授之所。此买者约以炷香门外为号，故致送者误投。及既察为误，以禁物故，不敢追求也。某翁子为余父执辈，以非盛德事，讳其姓氏，然近亦中落矣。

当烟禁最厉时，人尚多未戒尽者。士子入场夹带烟泡之法：有携牙柄团扇，空其柄以内之者；有为夹底水烟管以藏之者；有以铜制烟盒，盒之底面皆嵌铜钱一枚，盒旁凿作铜钱累叠纹，盒中亦作方管，自底透面，携带时以钱串贯之，状如五六十文钱等者。诡异之制不一。扇柄、烟管，久不经见，惟此盒则尚有藏之者云。自重申烟禁以来，考验官吏，号称严厉，此等制造，又不知多翻几许花样也。






◇刑法议

案孔右丞议，士人坐符伍为罪，有奴罪奴，无奴输赎，既许士庶缅隔，则闻察自难，不宜以难知之事，定以必知之法。夫有奴不贤，无奴不必不贤。今多僮者傲然於王宪，无仆者怵迫於时网，是为恩之所沾，恒在程卓，法之所设，必加颜原，求之鄙怀，窃所未惬，谢殿中谓奴不随主，於名分不明，诚是有理。然奴仆实与闾里相关，今都不问，恐有所失，意同左丞议。（《宋书·王宏传》。）


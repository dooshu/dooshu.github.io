137　張弧作子夏傳　阮逸作關朗易　戴師愈作麻衣易


經説多依託，易爲甚。子夏傳，張弧作也。何云：「本景迂語。」關子明傳，阮逸作也。何云：「本後山語。」麻衣正易，戴師愈作也。何云：「本之朱子。」

【元圻案】晁以道傳易堂記曰：「今號爲子夏易者，崇文總目亦斥其非是，而不知其所作之人，予知其爲唐張弧之易也。」〇四庫全書總目一：「按唐以前所謂子夏傳已爲僞本，晁説之又稱爲張弧之易，是唐時又一僞本。朱彝尊經義考證以陸德明、李鼎祚、王應麟所引皆今本所無，然則今本又出僞託，不但非子夏書，亦並非張弧書矣。」〇陳師道後山叢談、何薳春渚紀聞、邵博聞見後録皆云阮逸嘗以僞撰關子明易傳稾示蘇老泉。〇朱子語類：「浩問：『李壽翁最好麻衣易與關子明易如何？』先生曰：『偶然兩書皆是僞書。關子明易是阮逸僞作，陳無己集中説得分明。麻衣易乃是南康戴主簿作。』」〇師愈之名，見朱子再跋麻衣易説後。〇書録解題一：「正易心法一卷，舊稱麻衣道者授希夷先生。崇寧間，廬山隱者李潛得之，凡四十二章。」〇麻衣易，有戴師愈跋。師愈，字孔文。〇關子明，名朗，河東人。〇阮逸，字天隱，建陽人，安定先生門人。天聖五年進士。皇祐中，與胡安定同典樂事，遷尚書屯田員外郎。






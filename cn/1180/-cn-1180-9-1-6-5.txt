中谷有蓷

三章，章六句


首章讲：被弃妇人自述其悲叹之词。曰：





中谷有蓷，暵其干矣。

蓷，蒻草。暵，燥也。中谷有蓷，旱既太甚，则暵然而干矣！





有女仳离，嘅其叹矣。

仳，别也。嘅，叹言。况我有女仳离，室家之情背于一旦，则忧愤之怀不能自已，嘅然而叹息矣。





慨其叹矣，遇人之艰难矣。

夫我之慨然而叹也，固为深伤其仳离，然岂斯人情义之薄哉？盖饥馑荐臻，周身不给，而遇斯人之艰难也。是彼且不能自为谋，而能为我谋哉？仳离之变，盖不得已而然焉耳！

二章讲：





中谷有蓷，暵其修矣。

中谷有蓷，旱既太甚。则修然而长者，今亦暵矣。





有女仳离，条其歗矣。

况我有女仳离，室家之好弃于一朝，则忧伤之情不能自遏。于是条然蹙口出声，以舒愤闷之气矣。





条其歗矣，遇人之不淑矣。

淑，善也。夫其条然而歗也，固为深悲其仳离，然岂君子恩意之薄哉？盖饥馑荐臻，变生意外，而遇斯人之不淑矣。彼且不能自全，而能为我全哉？仳离之事，盖不获已而然焉耳！

末章讲：





中谷有蓷，暵其湿矣。

中谷有蓷，旱既太甚，则生于湿者，今亦暵矣。





有女仳离，啜其泣矣。

啜，泣貌。况此有女仳离，偕老之约，遽尔暌违，则悲怨之极，不能自禁，而至于潸焉出涕，啜然而泣矣。





啜其泣矣，何嗟及矣！

夫啜然其泣也，虽为仳离之故。然艰难之遇，非人力之所能为；不淑之遭，非人力之所能挽。事已至此，虽嗟叹以泣而无及矣。吾惟安之而已，其将奈之何哉？夫以饥馑而遽相弃背，盖衰薄之甚也。而妇人乃无怨怼过甚之词，可谓厚矣。然为人上者而使民至此，则王政之恶，不从可知哉！






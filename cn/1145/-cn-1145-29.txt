玄豹

石羊先生谓郁离子曰：“呜呼，世有欲盖而彰，欲抑而扬，欲揜其明而播其声者，不亦异乎？”郁离子喟然叹曰：“子不见夫南山之玄豹乎？其始也绘绘耳，人莫之知也。雾雨七日不下食，以泽其毛而成其文。文成矣，而复欲隐，何其蚩也？是故县黎之玉，处顽石之中，而潜于幽谷之底，其寿可以与天地俱也：无故而舒其光，使人蝻而骇之，于是乎椎凿而扃鐍发矣。桂树之轮囷结樛，与拷枥奚异，而斧斤寻之，不惮阻远者何也？以其香之达也。故曰‘欲人之不见，莫若曶其明；欲人之不知，莫若喑其声。是故鹦鹉絷于能言，蜩蠠获于善鸣；樗以恶而免割，［娄瓜］以苦而不烹。何不翳子之烨烨，而返子之冥冥乎？”石羊先生怅然久之，曰：“惜乎，予闻之晚也！”


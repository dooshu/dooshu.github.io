【桃花源诗】

〖并记○本集作桃花源记并诗。〗

晋太元（《类聚》作康。）中。武陵人捕鱼为业。缘溪行。（《类聚》作从溪而行。）忘路之远近。忽逢桃花林。夹岸数百步。中无杂树。（曾本云。一作草。以上十四字《类聚》作桃花林夹两岸数百步无杂木。）芳华（焦本作草。注。一作草。非。《诗纪》作草。）鲜美。（《类聚》作芬暧。）落英缤纷。渔人甚异之。复前行。欲穷其林。林尽水源。便得一山。山有小口。仿佛若有光。便舍船从口入。初极狭。才通人。复行数十步。（《类聚》作行四五十步。）豁然开朗。土地平旷。屋舍俨（曾本云。一作晏。又作鱼。）然。有良田美池桑竹之属。阡陌交通。鸡犬相闻。其中往来种作。男女衣著悉如外人。黄发垂髫。（曾本云。一作髫龀。）并怡然自乐。（《类聚》作并足。）见渔人。乃大惊。问所从来。具答之。便要还家。为（焦本无为字。《诗纪》同。）设酒杀鸡作食。村中闻有此人。咸来问讯。自云。先世避秦时乱。（时乱《类聚》只作难字。）率妻子邑人来此绝境。不复出焉。遂与外人间隔。（《类聚》作隔绝。）问今是何世。乃不知有汉。无论魏晋。（曾本、苏写本云。一本有等也二字。）此人一一为具言所闻。皆叹惋。馀人各复延至其家。皆出酒食。停数日。辞去。此中人语（曾本、苏写本云。一本无语字。）云。不足为外人道也。既出。得其船。便扶（和陶本作指。曾本、焦本、苏写本云。一作於。）向路。处处志之。及郡下。诣太守说如此。太守即遣人随其往。寻向所志。遂迷不复得路。南阳刘子骥。高尚士也。闻之欣然规（苏写本作亲。《诗纪》同。集本云。一作亲。非。）往。（曾本、苏写本云。一本有游焉二字。）未果。寻病终。後遂无问津者。

嬴氏乱天纪。贤者避其世。黄绮之商山。伊人亦云逝。往迹浸复湮。来迳遂芜废。相命肆（《诗纪》作肄。）农耕。日入从所憩。桑竹垂馀荫。菽稷随时艺。春蚕收长（曾本云。一作良。）丝。秋熟靡王税。荒路暧交通。鸡犬互鸣吠。俎豆犹古法。衣裳无新制。童孺纵行歌。斑白欢游（曾本、苏写本云。一作迎。）诣。草荣识节和。木衰知风厉。虽无纪历志。四时自成岁。怡然有馀乐。于何劳智慧。奇踪隐五百。一朝敞（和陶本误作敝。）神界。谆薄既异源。旋复还幽蔽。（曾本、焦本云。一作闭。）借问游方士。焉测尘嚣外。（曾本云。一作尘外地。苏写本云。宋本作尘外地。）愿言蹑轻风。高举寻吾契。（○本集。东坡先生和陶渊明诗四。《诗纪》三十四。又《类聚》八十六引序文。）


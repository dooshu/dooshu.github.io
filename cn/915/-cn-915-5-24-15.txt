◇又议

说者以为周家祀天，唯舞《云门》：祭地，唯舞《咸池》；宗庙，唯舞《大武》，似失其义矣。周礼宾客皆作备乐。《左传》：「王子颓享五大夫。乐及遍舞」，六代之乐也。然则一会之日，具作六代之乐矣。天地宗庙，事之大者，宾客燕会，比之为细。《王制》曰：「庶羞不逾牲，燕衣不逾祭服」，可以燕乐而逾天地宗庙之乐乎？《周官》：「以六律、六吕、五声、八音、六舞大合乐，以致鬼神，以和邦国，以谐万民，以安宾客，以说远人。」夫六律、六吕、五声、八音，皆一时而作之，至于六舞，独分擘而用之，所以厌人心也。又《周官》：「师掌教乐，祭祀则帅其属而舞之」。大享亦如之」。，东夷之乐也。又：「娄氏掌四夷之乐与其声歌，祭祀则吹而歌之，燕亦如之」。四夷之乐，乃入宗庙，先代之典，独不得用。大享及燕日如之者，明古今夷夏之乐，皆主之于宗庙，而后播及其馀也。夫作先王乐者，贵能包而用之也。纳四夷之乐者，美德广之所及也。高皇帝、太皇帝、太祖、高祖、文诏庙，皆宜兼用先代及武始太钧之舞。（《宋书·乐志一》、《通典》一百四十七）


卷三十五

钦定四库全书

柳河东集卷三十五

唐　柳宗元　撰

启八首

上赵宗儒尚书启【旧题云上广州赵宗儒尚书启以新史考之宗儒元和初检校礼部尚书充东都留守三迁至检校吏部尚书荆南节度使历山南西道河中二镇拜御史大夫改吏部尚书未尝为广州然公送赵大秀才序亦云尚书由交广为荆州必有所据也启云已逾岁月即元和一二年间作】

某天罚深重余息苟存沉窜俟罪朝不图夕伏谒无路不任荒恋之诚伏念宗元初授御史之日尚书与杜司空先赐临顾光耀里闾下情至今尚增惶惕顷以党与进退投窜零陵囚系所迫不得归奉松檟【古雅切】哀荒穷毒人理所极亲故遗忘【音望】况於他人朝夕之急饘粥难继【饘诸延切】宗祀所重不敢死亡偷视累息已逾岁月伏以尚书德量宏纳义风远扬收抚之恩始於枯朽敢以余喘上累深仁伏惟恻然见哀使得存济慺慺荒恳【慺音娄】叩颡南望窃以动心於无情之地施惠於不报之人古烈尚难况在今日而率然干冒决不自疑者盖以闻风之日久向德之诚至振高义於流俗之外合大度於古人之中独有望於合下而已非敢以寻常祈向之礼当大贤匍匐之仁【匍扶蒲切匐蒲墨切】夙夜忖度果於自卜方在困辱不敢多言伏纸惶恐不胜战越

上西川武元衡相公谢抚问启【新史武元衡传宪宗即位蜀新定高崇文为节度不知吏部帝难其代诏元衡检校吏部尚书兼门下侍郎同平章事为剑南西川节度使八年至自西川启云伏匿岭下於今七年元和六年作也】

某启某愚陋狂简不知周防失於夷途陷在大罪伏匿岭下於今七年追念往愆寒心飞魄幸蒙在宥得自循省岂敢彻闻於廊庙之上见忘於罇俎之际以求心於万一者哉相公以含宏光大之德广博渊泉之量不遗垢污先赐荣示奉读流涕以惧以悲屏营舞跃不敢寜处是将收孟明於三败【秦穆公伐郑使百里奚子孟明视将兵至滑孟明曰郑有备矣吾其还也灭滑而还晋人兴师败孟明于殽及三年孟明帅师伐晋报殽之役战于彭衙孟明败绩缪公犹用孟明增修国政次年孟明伐晋缪公遂霸西戎】责曹沬於一举【曹沬事鲁庄公为将与齐战三败北庄公献遂邑之地以和犹复以为将桓公与庄公既盟于坛上曹沬执?首刦齐桓公遂割鲁侵地曹沬三战所亡地尽没与鲁沬音亡葛切左氏谷梁作曹刿】俾折胁膑脚之伦【胁迄业切膑音牝刖刑也】得自拂饰以期効命於鞭策之下此诚大君子并容广览弃瑕録用之道也自顾孱钝【孱鉏山切】无以克堪祗受大赐岂任负戴精诚之至炯然如日【炯古迥切】拜伏无路不胜惶惕轻冒威重战汗交深

谢襄阳李夷简尚书抚问启【新史夷简传元和初以检校礼部尚书山南东道节度使启云襄州即此时也此时公在永州前卷上门下李夷简相公书盖元和十三年夷简为相公再谪柳时作】

某启襄州员外司马李幼清传示尚书委曲特赐记忆过蒙存问捧读喜惧浪然流涕【浪音郎】庆幸之深出自望外伏惟尚书鹗立朝端风行天下入统邦宪出分主忧控此上游式是南服凡海内奔走之士思欲修容於辕门之外蹑履於油幢之前【蹑音聂】譬之涉蓬瀛【海中有三神山曰蓬莱方丈瀛州】登崑阆【十洲记崑仑山有三角一角正北名阆峯巅一角正西北名元囿台一角正东名崑仑宫】不可得而进也某负罪沦伏声销迹灭固世俗之所弃亲友之所遗敢希大贤曲见存念是以展转歔欷【上音虚下音希】昼咏宵兴愿为厮役以报恩遇瞻仰霄汉邈焉无由网罗未解纵羽翼而何施囊槛方坚虽虎豹其焉往不任踊跃恳恋之至谨奉启起居轻黩威严倍增战越

贺赵江陵宗儒辟符载启【宗儒履历具注前启作之时日当先後云】

某启伏闻以武都符载为记室天下立志之士杂然相顾继以叹息知为善者得其归向流言者有所间执直道之所行义风之所扬堂堂焉实在荆山之南矣幸甚幸甚夫以符君之艺术志气为时闻人才位未会盘桓固久中间因缘陷在危邦与时偃仰不废其道而为见忌嫉者横致唇吻房给事以高节特立明之於朝王吏部以清议自任辩之於外然犹小人浮议困在交戟凡诸侯之欲得符君者城聨壤接而惑於腾沸环视相让莫敢先举及受署之日则皆闭口垂臂怅望悼悔譬之求珠於海而径寸先得则衆皆怏然罢去知奇宝之有所归也呜呼巧言难明下流多谤自非大君子出世之气则何望焉瞻望清风若在天外无任感激欣跃之至轻黩陈贺不胜战越

与邕州李域中丞论陆卓启【公集中有邕州李中丞墓志或谓即域然墓志参以年表则非域也乃宗室子名位已详见志中则此自有域者亦以中丞为邕州耳陆卓不见于传】

伏以至公之道施恩而不求报奬善而不为功所以振宣幽光激励颓俗诚大君子所蓄积也窃见故招讨判官试右卫胄曹参军陆卓生禀清操长于吏理累仕所隶必获休声再举府曹绩用茂着顷以狂贼李元庆刦取留後擅树凶徒构灾扇祸期在旦夕一夫见刃莫为已用而卓以此时特立不惧终翦强暴以寜师人既而不幸婴疾物故不获一日趋事以受其职有功未报有善未録伏承合下言论之余每所嗟异优给家属恩礼特殊行道之人皆所钦伏傥録其事迹奏一赠官使怀愤之魂知感恩於地下秉志之士思受命於门庭足以劝奬三军岂止光荣一族伏惟不弃狂瞽特赐裁量幸甚幸甚某与卓未尝相识敢率愚直以期至公轻黩威严伏增战悚谨启

谢李中丞安抚崔简戚属启【此非前启李中丞乃以下湖南李中丞也集凡有湖南李中丞启三此卷有其二後卷有其一公在永州正隶湖南道故云凡在巡属盖其所部明矣集有崔简权厝志自连州移永州刺史未至永而连之人愬君御史按章具狱坐流驩州幼弟讼于朝天子黜连帅罢御史小吏咸死投之荒外而君不克复以此观之连帅即李中丞也但求之传记俱不得其名耳志又云夫人河东柳氏与启所谓简儿女十人皆柳氏之出意亦公之亲属云耳简卒在元和七年正月书又当前云】

某启伏见四月六日勑刺史崔简以前任贜罪决一百长流驩州伏奉去月二十三日牒崔简家口牒州安存并借官宅什器差人与驱使伏惟中丞以直清去败政以恻隐抚穷人罪迹暴着则按之以至公家属流离则施之以大惠各由其道咸适於中威怀并行仁义齐立绳愆纠缪列郡肃澄清之风匡困资无阖境知噢咻之德【噢威遇切咻吁尤切】凡在巡属庆惧交深伏见崔简儿女十人皆柳氏之出简之所犯首末知之盖以风毒所加渐成狂易【音亦】不知畏法坐自抵刑名为赃贿卒无储蓄得罪之日百口嗸然叫号羸顿不知所赴傥非至仁厚德深加悯恤则流散转死期在须臾某幸被缧囚久沐恩造至於骨肉又荷哀矜循念始终感惧无地谨勒祗承人沈澹奉启陈谢下情轻黩

上湖南李中丞干廪食启【即前启李中丞也公谪在永故以廪食告之又在前书之前也】

某启某尝读列子书有言於郑子阳者曰列御寇盖有道之士也居君之地而穷若不好士使之然乎子阳於是以君命输粟於列子列子不受固尝高其志又读孟子书言诸侯之於士曰使之穷於吾地则賙之賙之亦可受也又怪孟子以希圣之才命代而出不卓然自异以洁白其德取食於诸侯不以为非断而言之则列子独任之士唯已一毛之为爱故遁以自免孟子兼爱之士唯利万物之为谋故当而不辞今宗元处则无列子之道出则无孟子之谋穷则去让而自求至则捧受而不慙斯固为贪凌苟冒人矣董生曰明明求财利唯恐困乏者庶人之事也是皆诟耻之大者而无所避之何也以为士则黜辱为农则斥远无伎不可以为工无赀不可以为商抱大罪处穷徼【音叫】以当恶岁而无廪食又不自列於合下则非所以示君子之意也伏惟览子阳孟子之说以垂德惠无使惶惶然控于他邦重为董生所笑则缧囚之幸大矣

上桂州李中丞荐卢遵启【公卢出遵其内弟也集有序送遵游桂州在元和四年当与此书同时遵即韩昌黎所谓自子厚之斥遵从而家逮其死不去既往葬子厚又将经纪其家庶几有始终者即其人也】

凡士之当显宠贵剧则其受赐於人也无德心焉何也彼将曰吾势能得之是其所出者大而其报也必细居穷厄困辱则感慨捧戴万万有加焉是其所出者小而其报也必巨审矣故凡明智之君子务其巨以遗其细则功业光乎当时声名流乎无穷其所以激之於中者异也若宗元者可谓穷厄困辱者矣世皆背去顦顇旷野独赖大君子以明智垂仁问讯如平生光耀囚锢若被文绣呜呼世之知止足者鲜矣既受厚遇则又有不已之求以渎合下之严威然而亦欲出其感慨捧戴而效其巨者伏惟合下留意裁择幸甚幸甚伏以外族积德儒厚以为家风周齐之间兄弟三人咸为帝者师孝仁之誉高於他门伯舅叔仲咸以孝德通於鬼神为文士所纪述相国彭城公尝号於天下名其孝以求其类则其後咸宜硕大光宠以充神明之心今乃凋丧沦落莫有达者岂与善之道无可取耶独内弟卢遵其行类诸父静专温雅好礼而信饰以文墨达於政事今所闻於合下者无怍於心无愧於色焉以宗元弃逐枯槁故不求远仕务显名而又难乎其进也窃高阁下之举贤容衆故愿委心焉则施泽於遵过於厚赐小人也远矣以今日之形势而不废其言使遵也有籍名於天官获禄食以奉养用成其志一举而有知恩之士二焉可不谓务其巨者乎伏惟试详择焉言而无实罪也其敢逃大谴进退恐惧不知所裁谨启

柳河东集卷三十五








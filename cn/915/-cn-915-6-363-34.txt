○褚爽上表称太子名议



《左传》：“周人以讳事神，名终将讳之。”《记》云：“卒哭而讳。”皆周礼也。名之与谥，并是人伦所以相称，殷尚质，无讳义，其遇名字如姓位耳。箕子答武王，而“国其昌”，知于时未有讳也。周公于成王六年，始制周礼，曲备节文，而讳名称谥。然犹临文不讳，庙中不讳。故《周颂》有“克昌厥後”。先儒以为宗庙咏歌，上不讳下，即是父前子名也。（《通典》一百四，太元十九年，案《御览》五百六十二引语林，别有徐邈表云云，以《通典》校之，乃徐乾议也，故此不录。）




题郑县亭子

题郑县亭子〔一〕


郑县亭子涧之滨，户牖凭高发兴新。云断岳莲临大路一作道〔二〕，天晴一作清宫一作官柳暗长春〔三〕。巢边野雀一作鹊群欺燕，花底山蜂远趁人。更欲题诗满青竹，晚来幽独恐伤神。

〔一〕郑县：《唐志》：华州上辅，隋京兆郡之郑县。陆游《笔记》：先君入蜀，至华州之郑县，过西溪。唐昭宗避兵常幸之。其地在官道旁七八十步，澄深可爱。亭曰西溪亭，盖所谓“郑县亭子”。亭傍古松间，支径入小寺，外弗见也。

〔二〕大路：《汉皋诗话》：大路，陕、华间地名也。《晋书》：檀道济从刘裕伐姚弘，至潼关。姚鸾屯大路，以绝道济粮道。而蜀本正作“大道”，误矣。

〔三〕长春：《寰宇记》：长春宫在强梁原上，周宇文护所筑。唐高祖起义，大军济河，舍此宫休甲养士，西定京邑。《雍录》：在同州朝邑县界。






季秋苏五弟缨江楼夜宴崔十三评事韦少府侄三首


峡险江惊急，楼高月迥明。一时今夕会，万里故乡情。星落黄姑渚〔一〕，秋辞白帝城。老人因酒病，坚坐看君倾。

〔一〕黄姑渚：古歌词：黄姑织女时相见。黄姑，即河鼓也。曹植《九咏》：乘回风兮浮汉渚。

明月生长好，浮云薄渐晋作暂遮。悠悠照边塞，悄悄忆京华。清动杯中物，高随海上查。不眠瞻白兔，百过落乌纱。

对月那无酒，登楼况有江。听歌惊白鬓，笑舞拓秋窗。尊蚁添相续，沙鸥并一双。尽怜君醉倒，更觉片一作我心降。






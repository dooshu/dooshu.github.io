◇戒卫尉马廖书

终闻尧、舜之民，可比屋而封；桀、纣之民，可比屋而诛。何者？尧、舜为之堤防，桀、纣示之骄奢故也。《诗》曰：「皎皎练丝，在所染之。」上智下愚，谓之不移；中庸之流，要在教化。《春秋》杀太子母弟，直称君甚恶之者，坐失教也。《礼》制，人君之子，年八岁为置少傅，教之书计，以开其明；十五置信傅，教之经典，以道其志。汉兴，诸侯王不力教诲，多触禁忌，故有亡国之祸，而乏嘉善之称。今君位地尊重，海内所望，岂可不临深履薄，以为至戒！黄门郎年幼，血气方盛，既无长君退让之风，而要结轻狡无行之客，纵而莫诲，视成任性，鉴念前世，可为寒心。群侯诚宜以临深履薄为戒。（《后汉·杨终传》）


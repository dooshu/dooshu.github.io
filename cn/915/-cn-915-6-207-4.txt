◇船赋

伊河海之深广，吁嗟绵邈而无垠。彼限隔而靡睹兮，此由兹而莫闻。虽后土之同载兮，实殊代而乖分。嘉圣王之神化兮，理通微而达幽。悼民萌之隔塞兮，愍王教之不周。立成器以备用兮，因垂象以造舟。济凌波之绝轨兮，越巨川之玄流。水无深而不渡兮，路无广而不由。运重固之滞质，虽载沈而载浮；飘燕鼎于吴会，转金石于洪涛。溯无涯之浩浩，不抑进而辄留。登扬侯之激浦兮，方凤翔而龙游。虽滔天而横厉，长抱乐而无忧；且论器而比象，似君子之淑清。外质朴而无饰，内空虚而受盈。乖流则逝，遇抵而停；受命若响，唯时而征。不辞劳而恶动，不偷安而自宁；不贪财以徇功，不忧力而欲轻。丰俭随乎质量，所胜任乎本形。虽不乘而常浮，虽涉险而必正。且其行无辙迹，止无所根；不疾而速，忽若驰奔。周游曲折，动与时并；博载善施，心无所营。囊括品物，受辱含荣。唯载涉之所欲，混贵贱于一门。包涵通于道德，普纳比乎乾坤。感斯用之却广，信人道之所存。（《艺文类聚》七十一。《北堂书钞》一百三十七引两条。《初学记》二十五。《御览》七百七十引三条。）


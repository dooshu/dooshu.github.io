○白鹦鹉赋（以“容日上饰，孤飞色媚”为韵）

珍禽生矣，於彼南域，禀离宫之淳精，得金方之正色。明而且慧，聪而多识，虽羽族之殊流，与人智而同德。懿其霜毛雪毳，鲜襟皓臆，明眸珠朗，修趾饰。理翮整翰，仰路而翻飞；自迩陟遐，托风林以栖息。及夫出层峤，集高松，刷劲翼，端丽容，遇天网之四掩，献君门於九重。用能辞群别类，重译而至，闭以雕笼，处之丹地。夫违忤则伤性，常顺旨以从人，乖背则丧生，不贪荣以求媚。爰游上都，只影长孤，怀好音而愿语，每称名而自呼。当其逾山越嶂，万里遐旷，常恐微躯，毁全无妄。岂知承曲成之惠渥，奉君子之嘉贶，朝食琅之实，夜宿画梁之上而已哉！顾慕多违，自惜容辉，梦乡山而欲恋，思恩波而不飞。独有邈乎长想，忻然志逸，效彼珍宝，瑞我帝室。坐使素乌恶彩，白鹇惭质，若炎渊之愁雾，嘉长安之圣日。信能言之见知，接莺谷而同出。

郭元超


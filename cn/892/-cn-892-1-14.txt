诗集卷十四　古今体诗六十六首


立春日，病中邀安国，仍请率禹功同来。仆虽不能饮，当请成伯主会。某当杖策倚几于其间，观诸公醉笑，以拨滞闷也。二首


其一


孤灯照影夜漫漫，拈得花枝不忍看。白发攲簪羞彩胜，黄耆煮粥荐春盘。东方烹狗阳初动，南陌争牛卧作团。老子从来兴不浅，向隅谁有满堂欢。





其二


斋居卧病禁烟前，辜负名花已一年。此日使君不强喜，早春风物为谁妍。青衫公子家千里，白发先生杖百钱。曷不相将来问病，已教呼取散花天。





答李邦直


美人如春风，著物物未知。羁愁似冰雪，见子先流澌。子从徐方来，吏民举熙熙。扶病出见之，惊我一何衰。知我久慵倦，起我以新诗。诗词如醇酒，盎然熏四支。径饮不觉醉，欲和先昏疲。西斋有蛮帐，风雨夜纷披。放怀语不择，抚掌笑脱颐。别来今几何，春物已含姿。柳色日夜暗，子来竟何时。徐方虽云乐，东山禁游嬉。又无狂太守，何以解忧思。闻子有贤妇，华堂咏《螽斯》。曷不倒囊橐，卖剑买蛾眉。不用教丝竹，唱我新歌词。





和文与可洋川园池三十首


湖桥


朱栏画柱照湖明，白葛乌纱曳履行。桥下龟鱼晚无数，识君拄杖过桥声。





横湖


贪看翠盖拥红妆，不觉湖边一夜霜。卷却天机云锦段，从教匹练写秋光。





书轩


雨昏石砚寒云色，风动牙签乱叶声。庭下已生书带草，使君疑是郑康成。





冰池


不嫌冰雪绕池看，谁似诗人巧耐寒。记取羲之洗砚处，碧琉璃下黑蛟蟠。





竹坞


晚节先生道转孤，岁寒惟有竹相娱。粗才杜牧真堪笑，唤作军中十万夫。





荻蒲


雨折霜干不耐秋，白花黄叶使人愁。月明小艇湖边宿，便是江南鹦鹉洲。





蓼屿


秋归南浦蟪蛄鸣，霜落横湖沙水清。卧雨幽花无限思，抱丛寒蝶不胜情。





望云楼


阴晴朝暮几回新，已向虚空付此身。出本无心归亦好，白云还似望云人。





天汉台


漾水东流旧见经，银潢左界上通灵。此台试向天文觅，阁道中间第几星。





待月台


月与高人本有期，挂檐低户映蛾眉。只从昨夜十分满，渐觉冰轮出海迟。





二乐榭


此间真趣岂容谈，二乐并君已是三。仁智更烦诃妄见，坐令鲁叟作瞿昙。自注：来诗云：二见因妄生。





灙泉亭


闻道池亭胜两川，应须烂醉答云烟。劝君多拣长腰米，消破亭中万斛泉。





吏隐亭


纵横忧患满人间，颇怪先生日日闲。昨夜清风眠北牖，朝来爽气在西山。





霜筠亭


解箨新篁不自持，婵娟已有岁寒姿。要看凛凛霜前意，须待秋风粉落时。





无言亭


殷勤稽首维摩诘，敢问如何是法门。弹指未终千偈了，向人还道本无言。





露香亭


亭下佳人锦绣衣，满身璎珞缀明玑。晚香消歇无寻处，花已飘零露已晞。





涵虚亭


水轩花榭两争妍，秋月春风各自偏。惟有此亭无一物，坐观万景得天全。





溪光亭


决去湖波尚有情，却随初日动檐楹。溪光自古无人画，凭仗新诗与写成。





过溪亭


身轻步稳去忘归，四柱亭前野彴微。忽悟过溪还一笑，水禽惊落翠毛衣。





披锦亭


烟红露绿晓风香，燕舞莺啼春日长。谁道使君贫且老，绣屏锦帐咽笙簧。





禊亭


曲池流水细鳞鳞，高会传觞似洛滨。红粉翠蛾应不要，画船来往胜于人。





菡萏亭


日日移床趁下风，清香不断思何穷。若为化作龟千岁，巢向田田乱叶中。





荼䕷洞


半雨半晴寒食夜，野荼䕷发暗香来。分无素手簪罗髻，且折霜蕤浸玉醅。





筼筜谷


汉川修竹贱如蓬，斤斧何曾赦箨龙。料得清贫馋太守，渭滨千亩在胸中。





寒芦港


溶溶晴港漾春晖，芦笋生时柳絮飞。还有江南风物否，桃花流水鱼肥。





野人庐


少年辛苦事犁锄，刚厌青山绕故居。老觉华堂无意味，却须时到野人庐。





此君庵


寄语庵前抱节君，与君到处合相亲。写真虽是文夫子，我亦真堂作记人。





金橙径


金橙纵复里人知，不觉鲈鱼价自低。须是松江烟雨里，小船烧薤捣香虀。





南园


不种夭桃与绿杨，使君应欲候农桑。桑畴雨过罗纨腻，麦垄风来饼饵香。





北园


汉水巴山乐有余，一麾从此首归涂。北园草木凭君问，许我他年作主无。





寄题刁景纯藏春坞


白首归来种万松，待看千尺舞霜风。年抛造物陶甄外，春在先生杖屦中。杨柳长齐低户暗，樱桃烂熟滴阶红。何时却与徐元直，共访襄阳庞德公。





玉盘盂二首


东武旧俗，每岁四月大会于南禅、资福两寺，以芍药供佛，而今岁最盛。凡七千余朵，皆重跗累萼，繁丽丰硕。中有白花正圆如覆盂，其下十余叶稍大，承之如盘，姿格绝异，独出于七千朵之上，云：得之于城北苏氏园中，周宰相莒公之别业也。而其名甚俚，乃为易之。





其一


杂花狼藉占春余，芍药开时扫地无。两寺妆成宝璎珞，一枝争看玉盘盂。佳名会作新翻曲，绝品难逢旧画图。从此定知年谷熟，姑山亲见雪肌肤。





其二


花不能言意可知，令君痛饮更无疑。但持白酒劝佳客，直待琼舟覆玉彝。负郭相君初择地，看羊属国首吟诗。吾家岂与花相厚，更问残芳有几枝。





和潞公超然台次韵


我公厌富贵，常苦勋业寻。相期赤松子，永望白云岑。清风出谈笑，万窍为号吟。吟成超然诗，洗我蓬之心。嗟我本何人，麋鹿强冠襟。身微空志大，交浅屡言深。嘱公如得谢，呼我幸寄音。但恐酒钱尽，烦公挥橐金。





闻乔太博换左藏知钦州，以诗招饮


今年果起故将军，幽梦清诗信有神。马革裹尸真细事，虎头食肉更何人。阵云冷压黄茅瘴，羽扇斜挥白葛巾。痛饮从今有几日，西轩月色夜来新。





乔将行，烹鹅、鹿，出刀剑以饮客，以诗戏之


破匣哀鸣出素虬，倦看听呦呦。明朝只恐兼烹鹤，此去还须却佩牛。便可先呼报恩子，不妨仍带醉乡侯。他年万骑归应好，奈有移文在故丘。





奉和赵成伯，兼戏禹功


金钱石竹道傍秋，翠黛红裙马上讴。无限小儿齐拍手，山公又作习池游。





寄黎眉州


胶西高处望西川，应在孤云落照边。瓦屋寒堆春后雪，峨眉翠扫雨余天。治经方笑《春秋》学，好士今无六一贤。自注：君以《春秋》受知欧阳文忠公，公自号六一居士。且待渊明赋归去，共将诗酒趁流年。





和赵郎中捕蝗见寄次韵


麦穗人许长，谷苗牛可没。天公独何意，忍使蝗虫发。驱攘著令典，农事安可忽。我仆既胼胝，我马亦款矻。飞腾渐云少，筋力亦已竭。苟无百篇诗，何以醒睡兀。初如疏畎浍，渐若决澥渤。往来供十吏，腕脱不容歇。平生轻妄庸，熟视笑魏勃。爱君有逸气，诗坛专斩伐。民病何时休，吏职不可越。慎毋及世事，向空书咄咄。





登常山绝顶广丽亭


西望穆陵关，东望琅邪台。南望九仙山，北望空飞埃。相将呼虞舜，遂欲归蓬莱。嗟我二三子，狂饮亦荒哉。红裙欲仙去，长笛有余哀。清歌入云霄，妙舞纤腰回。自从有此山，白石封苍苔。何尝有此乐，将去复徘徊。人生如朝露，白发日夜催。弃置当何言，万劫终飞灰。





薄薄酒二首


胶西先生赵明叔，家贫好饮，不择酒而醉。常云：“薄薄酒，胜茶汤，丑丑妇，胜空房。”其言虽俚，而近乎达，故推而广之，以补东州之乐府。既又以为未也，复自和一篇，聊以发览者之一噱云尔。





其一


薄薄酒，胜茶汤，粗粗布，胜无裳，丑妻恶妾胜空房。五更待漏靴满霜，不如三伏日高睡足北窗凉。珠襦玉柙，万人祖送归北邙，不如悬鹑百结独坐负朝阳。生前富贵，死后文章，百年瞬息万世忙，夷齐盗跖俱亡羊。不如眼前一醉，是非忧乐两都忘。





其二


薄薄酒，饮两钟，粗粗布，著两重，美恶虽异醉暖同。丑妻恶妾寿乃公，隐居求志义之从，本不计较东华尘土北窗风。百年虽长要有终，富死未必输生穷。但恐珠玉留君容，千载不朽遭樊崇。文章自足欺盲聋，谁使一朝富贵面发红？达人自达酒何功，世间是非忧乐本来空。





同年王中甫挽词


先帝亲收十五人，自注：仁宗朝贤良十五人，今惟富郑公、张宣徽、钱纯老及余与舍弟在耳。四方争看击鹏鹍，如君事业真堪用，顾我衰迟不足论。出处升沉十年后，死生契阔几人存。他时京口寻遗迹，宿草犹应有泪痕。





奉和成伯大雨中会客解嘲


乐事难并真实语，坐排用意多乖误。兴来取次或成欢，瓦钩却胜黄金注。我生祸患久不择，肯为一时风雨阻。天公变化岂有常，明月行看照归路。





七月五日二首


其一


避谤诗寻医，畏病酒入务。萧条北窗下，长日谁与度。今年苦炎热，草木困薰煮。况我早衰人，幽居气如缕。秋来有佳兴，秫稻已含露。还复此微吟，往和糟床注。





其二


何处觅新秋，萧然北台上。秋来未云几，风日已清亮。云间耸孤翠，林表浮远涨。新枣渐堪剥，晚瓜犹可饷。西风送落日，万窍含凄怆。念当急行乐，白发不汝放。





赵郎中见和，戏复答之


赵子吟诗如泼水，一挥三百六十字。奈何效我欲寻医，恰似西施藏白地。赵子饮酒如淋灰，一年十万八千杯。若不令君早入务，饮竭东海生黄埃。我衰临政多缪错，羡君精采如秋鹗。颇哀老子今日饮，为君坐啸主画诺。





次韵周邠寄《雁荡山图》二首


其一


指点先凭采药翁，丹青化出大槐宫。眼明小阁浮烟翠，齿冷新诗嚼雪风。二华行看雄陕右，九仙今已压京东。自注：将赴河中，密迩太华，九仙在东武，奇秀不减雁荡也。此生的有寻山分，已觉温台落手中。





其二


西湖三载与君同，马入尘埃鹤入笼。东海独来看出日，石桥先去踏长虹。遥知别后添华发，时向尊前说病翁。所恨蜀山君未见，他年携手醉郫筒。





和鲁人孔周翰题诗二首


孔周翰尝为仙源令，中秋夜以事留于东武官舍中，时陈君宗古、任君建中皆在郡。其后十七年中秋，周翰持节过郡，而二君已亡，感时怀旧，留诗于壁。又其后五年中秋，轼与客饮于超然台上，闻周翰乞此郡，客有诵其诗者。乃次其韵二篇，以为他日一笑。





其一


坏壁题诗已五年，故人风物两依然。定知来岁中秋月，又照先生枕曲眠。





其二


更邀明月说明年，记取孤吟孟浩然。此去宦游如传舍，拣枝惊鹊几时眠。





送碧香酒与赵明叔教授


闻君有妇贤且廉，劝君慎勿为楚相。不羡紫驼分御食，自遣赤脚沽村酿。嗟君老狂不知愧，更吟丑妇恶嘲谤。诸生闻语定失笑，冬暖号寒卧无帐。碧香近出帝子家，鹅儿破壳酥流盎。不学刘伶独自饮，一壶往助齐眉饷。





赵既见和，复次韵答之


长安小吏天所放，日夜歌呼和丞相。岂知后世有阿瞒，自注：曹公自言参之后。北海尊前捉私酿。先生未出禁酒国，诗语孤高常近谤。几回无酒欲沽君，却畏有司书簿帐。自注：近制，公使酒过数，法甚重。酸寒可笑分一斗，日饮无何足袁盎。更将险语压衰翁，只恐自是台无饷。





赵郎中往莒县，逾月而归，复以一壶遗之，仍用前韵


东邻主人游不归，悲歌夜夜闻舂相。门前人闹马嘶急，一家喜气如春酿。王事何曾怨独贤，室人岂忍交谪谤。大儿踉越门限，小儿咿哑语绣帐。定教舞袖掣伊凉，更想夜庖鸣瓮盎。题诗送酒君勿诮，免使退之嘲一饷。





苏潜圣挽词


妙龄驰誉百夫雄，晚节忘怀大隐中。悃愊无华真汉吏，文章尔雅称吾宗。趋时肯负平生志，有子还应不死同。惟我闲思十年事，数行老泪寄西风。





和晁同年九日见寄


仰看鸾鹄刺天飞，富贵功名老不思。病马已无千里志，骚人长负一秋悲。古来重九皆如此，别后西湖付与谁。遣子穷愁天有意，吴中山水要清诗。





送乔施州


恨无负郭田二顷，空有载行书五车。江上青山横绝壁，云间细路蹑飞蛇。鸡号黑暗通蛮货，自注：胡人谓犀为黑暗。蜂闹黄连采蜜花。共怪河南门下士，不应万里向长沙。自注：乔受知于吴丞相，而施州风土，大类长沙。





雪夜独宿柏仙庵


晚雨纤纤变玉霙，小庵高卧有余清。梦惊忽有穿窗片，夜静惟闻泻竹声。稍压冬温聊得健，未濡秋旱若为耕。天公用意真难会，又作春风烂漫晴。





和孔郎中荆林马上见寄


秋禾不满眼，宿麦种亦稀。永愧此邦人，芒刺在肤肌。平生五千卷，一字不救饥。方将怨无襦，忽复歌《缁衣》。堂堂孔北海，直气凛群儿。朱轮未及郊，清风已先驰。何以累君子，十万贫与羸。滔滔满四方，我行竟安之。何时剑关路，春山闻子规。





别东武流杯


莫笑官居如传舍，故应人世等浮云。百年父老知谁在，惟有双松识使君。





留别雩泉


举酒属雩泉，白发日夜新。何时泉中天，复照泉上人。二年饮泉水，鱼鸟亦相亲。还将弄泉手，遮日向西秦。





留别释迦院牡丹呈赵倅


春风小院初来时，壁间惟见使君诗。应问使君何处去，凭花说与春风知。年年岁岁何穷已，花似今年人老矣。去年崔护若重来，前度刘郎在千里。





董储郎中尝知眉州，与先人游。过安丘，访其故居，见其子希甫，留诗屋壁


白发郎潜旧使君，至今人道最能文。只鸡敢忘桥公语，下马来寻董相坟。冬月负薪虽得免，邻人吹笛不堪闻。死生契阔君休问，洒泪西南向白云。






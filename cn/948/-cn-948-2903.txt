陆游　示子聿

故山谁伴隐茅茨，幸有吾家大耳儿。

雨暗小窗分夜课，雪迷长鑱共朝饥。

名场未捷宁妨学，史限虽严不废诗。

我死汝应传钵袋，勉持愚直报明时。

陆游

陆游　示子聿

古学尊皇极，淫辞斥异端。

人才如尔少，老健及吾难。

身退桑榆暖，家贫菽水欢。

人生粗足耳，衣食不须宽。

陆游

陆游　示子聿

儒林早岁窃虚名，白首何曾负短檠。

堪叹一衰今至此，梦回闻汝读书声。

陆游

陆游　示子聿

我钻故纸似痴蝇，汝复孳孳不少惩。

父子更兼师友分，夜深常共短檠灯。

【卷52】

陆游


白鹭鸶





白鹭下秋水，孤飞如坠霜。心闲且未去，独立沙洲傍。咏槿二首《本草衍义》：“木槿，花如小葵，淡红色，五叶成一花，朝开暮敛。湖南北人家多种植之，以为篱障。”《韵会》：“槿，木名。”《尔雅》：“榇也。”其花朝生暮落，一名“日及”，一名“蕣华”，盖取一瞬之义。

园花笑芳年，池草艳春色。犹不如槿花，婵娟玉阶侧。[一]芬荣何夭促，零落在瞬息。岂若琼树枝，终岁长翕赩。[二]

[一]《广韵》：“婵娟，好姿态貌。娟，美貌。”又云：“舞貌。”



[二]江淹诗：“终岁如琼草，红华长翕赩。”又云：“瑶草正翕赩。”吕向注：“翕赩，茂郁貌。”





其二





世人种桃李，多在金、张门。[一]攀折争捷径，[二]及此春风暄。一朝天霜下，荣耀难久存。安知南山桂，绿叶垂芳根。清阴亦可托，何惜树君园。

[一]《汉书·盖宽饶传》：“上无许、史之属，下无金、张之托。”颜师古注：“许氏、史氏有外属之恩，金氏、张氏自托在于近狎也。”



[二]《离骚》：“夫唯捷径以窘步。”王逸注：“捷，疾也。径，邪道也。”






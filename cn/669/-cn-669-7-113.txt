139　古者無一民不學　家有塾之義　先儒言古道　其居其田其教其學之義


古者無一民不學也。二十五家爲閭，閭同一巷，巷有門，門有兩塾。上老坐於右塾，爲右師；庶老坐於左塾，爲左師。出入則里胥坐右塾，鄰長坐左塾，察其長幼揖遜之序。新穀已入，餘子皆入學，距冬至四十五日始出學，所謂家有塾也。集證曰：「此段約尚書大傳、漢書食貨志、白虎通之文。」聞之先儒曰：先王之時，其人則四民也，其居則六鄉、三采、五比、四閭也，其田則一井、二牧、三屋、九夫也，其官則三吏、六聯、五侯、九伯也，其教則五典、十義、六德、六行也，其學則五禮、六樂、五射、六閻按：「六當作五。」馭、六書、九數也。少而習焉，其心安焉。閻按：「『先王之時』至『其心安焉』，皆魏華父瀘州學記之文。『其田』以下，『其官』以上，有『其食則九穀、六畜、五牲、三犧也，其服則九文、六采、五服、五章也』二句，王氏節去猶可，獨原文『其教則五事、五典』，由人身而人倫，最妙；易作『五典十義』，『十義』出禮運，即『父子有親，君臣有義』等也，不與五典複乎？惜不及其時而問之。」〇何云：「焯按，恐王氏所見者初本，傳於今者則華父又自改定也。」正歲孟月之吉，黨正社禜之會，讀法飲射，無非教也。集證：「此約周官之文。」弟子之職，攝衣、沃盥、執帚、播灑、饌饋、陳膳、執燭、奉席，無非學也。集證曰：「管子弟子職第五十九：『攝衣共盥，先生乃作。沃盥徹盥，汎揜正席。先生將食，弟子饌饋。攝袵盥潄，跪坐而饋。置醬饋食，陳膳毋悖。堂上播灑，室中握手。執箕膺揲，厥中有帚。入户而立，其儀不忒。執帚下箕，倚於户側。昏將舉火，執燭隅坐。敬奉枕席，問所何趾。』」漢猶有三老〔一〕，掌教化父兄之教，子弟之率。案：漢書司馬相如傳：「父兄之教不先，子弟之率不謹，寡廉鮮恥而俗不長厚也。」餘論未泯，清議在鄉黨，而廉恥興焉。經學有師法，而義理明焉。吁，古道何時而復乎！

〔一〕「猶」，原脱，據元刊本、清嘉慶本補。






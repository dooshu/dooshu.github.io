桃花笑春风

王荆公集古《胡笳词》一章云：“欲问平安无使来，桃花依旧笑春风。”后章云：“春风似旧花仍笑，人生岂得长年少？”二者贴合，如出一手，每叹其精工。其上句盖用崔护诗，后一句久不见其所出。近读范文正公《灵岩寺》一篇云：“春风似旧花犹笑。”以“仍”为“犹”，乃此也。李义山又有绝句云：“无赖夭桃面，平明露井东。春风为开了，却拟笑春风。”语意两极其妙。


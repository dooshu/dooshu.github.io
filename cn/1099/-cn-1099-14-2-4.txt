○瑞應白烏頌 【 并序　白烏】

景陵全盛之朝又值好文之主當時待從多先朝舊德典頌之文未称盛美可嘆也

皇帝臨御之五年、實為宣德之四年、廣東海陽民以二白烏來獻、進覽之次、賜羣臣觀于廷、雪質瓊姿、玄眸玉喙、怡然馴淑之態、充然慈孝之心、誠盛代之嘉禎、太平之上瑞、其出也、豈偶然哉、謹按瑞應圖曰、帝王禮敬宗廟、備于孝慈、則白烏見、又曰帝王肅敬宗廟、仁孝篤至、則白烏見、欽惟我　皇上稟聰明睿智之資、備文武聖神之德、自纂承丕緒以來、夙夜孜孜勵精圖治、簡任賢俊、而興修禮樂、旌別淑慝、以振立紀綱、明罰慎刑、期民無愁嘆之聲、薄賦輕徭、冀野有謳歌之樂、至于承事宗廟、則尤嚴禮敬、奉養　聖母、則篤盡孝誠、無一事而不適中、無一物之不得所、是以穹祗昭格、海宇清寧、和氣充溢乎兩間。皇風彌布乎六合、凡諸福之祥、諸物之瑞、莫不駢臻疊至、以應昌期、然不能一二足也、故此白烏雙見于海陬、而其民之愛戴乎上者、不遠萬里、貢于闕庭、以兆我國家萬萬年太平悠久之徵、以昭我　皇上萬萬年仁孝廣大之德、猗歟盛哉、臣叨列清班、獲瞻奇瑞、雖才識疏陋、不足以稱揚盛美、然欣忭之餘、不能自默、謹拜手稽首、而獻頌曰、於昭我　皇、聖神文武、纂承丕圖、撫有九土、九土奕奕、兆姓蚩蚩、匪弘治化、曷臻雍熙、乃殫　聖衷、乃勤　聖質、宵分而衣、日昃而食、旌別淑慝、登崇俊良、制禮作樂、振紀立綱、禮樂昭宣、紀綱明肅、惟賦惟刑、是輕是恤、百度既飭、庶績咸熙、仰惟宗廟、敢忘孝思、孝思維何、奉先追遠、禴祠烝嘗、一嚴禮典、載惟　聖母、壽慶天齊、致孝至養、前聖曷希、於周有昌、於虞有舜、　皇心之同、篤盡敬順、敬順既篤、聖德益隆、穹祗昭格、神明感通、充充兩間、和氣勃欝、靈貺薦臻、嘉祥疊出、乃歲巳酉、七月仲秋、爰有雙烏、見于海陬、雪質鮮明、霜姿瑩潔、修喙若瓊、玄眸點墨、不驚而擾、不暴而侵、馴淑之態、孝慈之心、貯以雕籠、羃以文帛、遠駕星軺、入貢天闕、龍顏悅視、臣鄰聚觀懽騰丹陛、喜溢金鑾、惟此雙烏、實國之瑞、　聖壽以彰、　聖心以慰、嗟嗟小兆、叨際清時、覩此嘉瑞贊詠敢稽、惟　皇聖明、道超三五、安輯羣黎、繩其祖武、惟皇聖明、壽齊天地、萬億子孫、傳承無替、


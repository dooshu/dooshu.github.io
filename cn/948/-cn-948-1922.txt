陆游　老甚自咏

残年真欲数期颐，一事无营饱即嬉。

身入儿童斗草社，心如太古结绳时。

腾腾不许诸人会，兀兀从嘲老子痴。

亦莫城中买盐酪，菜羹有味淡方知。

陆游

陆游　老甚自咏

羡生常笑古人痴，俛仰那知迫耄期。

镜里鬓无添白处，尊前颜有暂丹时。

客瞠终岁常称疾，儿讶经旬嬾赋诗。

枉却愁过强健日，身闲何往不熙熙？

陆游


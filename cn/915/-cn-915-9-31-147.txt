◇千佛赞

道有偕适，理无二归。寂照同是，形相俱非。千觉符应，递扣冥机。七尊缅矣，感谢先违。既过已灭，未来无象。一利靡停，三念齐想。不常不住，非今非曩。贤劫虽辽，修焉如响。栖林籍树，背室违家。前佛後佛，迹罔隆窳。或游坚固，或荫龙华。能达斯道，可类恒沙。帝萃群圣，均此妙极。先後参差，各随愿力。密迹弘道，数终乃陟。誓睹来运，永传令识。（《初学记》二十三，《广弘明集》十六）


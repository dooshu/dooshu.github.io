卷四十四

钦定四库全书

历代名臣奏议卷四十四

明　杨士奇等　撰

治道

宋徽宗时陈瓘奏曰臣闻尧曰咨尔舜天之历数在尔躬允执厥中四海困穷天禄永终舜亦以命禹盖历数在躬则有天命也允执厥中则尽人事也天人两得则四海不穷而天禄永固矣尧之所以命舜舜之所以命禹者如是则祖宗之所以命陛下者亦可知矣陛下奄有神器以天之历数在圣躬也今所以保四海而固天禄者在允执厥中以奉天而已无过不及之谓中不高不下之谓中不左不右之谓中如天之有北辰衆星之所拱也如地之有洛邑道里之所均也如五行之有土万物之所以生也如五臓之有胃百骸之所以立也知其理而言之者儒生之所能也体其道而行之则非圣人不能也列子论出石入火之事以谓仲尼能之而能不为也能高而不为高可谓中矣故六经之道高而不可不中者也岂唯六经为然哉老子之道可谓高矣然以百姓心为心则取域中之大焉有去甚之说焉老尚如此况吾儒乎显诸仁藏诸用一弛一张而不失乎中者然後足以经世也今天下学者求治道於庄老而於汉唐之事皆不取焉失於高矣故不中也又天下之士一南一北彼用则此废此用则彼废失於偏矣故不中也不中则如车轮无毂不能转物不能转则为物所转此自然之理也尧曰四句自有次叙故历数在躬则当允执厥中允执厥中然後永保天禄

瓘又进故事奏曰仁宗听讲诗至匪风曰谁能烹鱼溉之釜?仁宗曰老子谓治大国若烹小鲜其义类此然则古人之兴喻其情岂相远也侍读丁度对曰烹鱼烦则碎治民烦则散非圣学之深何以见古人求治之意乎

臣按古之圣君适当大有为之时者或创业或革弊不免有所烦也仁祖以清净无为之道持盈守成四十二年终始如一盖得烹鲜之说而躬行之耳臣故曰汉文之术出於老子而仁祖之治多似汉文神考谓汉文吾无间然则绍述仁祖之意可知也

博士周行已上言曰臣闻忠臣虽在畎亩不忘其君志士虽无其位而忧在天下何则君臣之义出於天性天下之人同於一体是以伊尹畊於有莘而自任以天下之重仲尼孟轲身为匹夫而汲汲皇皇彼皆遭非其时犹欲使其君为尧舜之君使其民为尧舜之民孔子亦曰如有用我者吾其为东周乎孟子亦曰岂徒齐民安天下之民举安况臣生逢盛世身事明主岂不愿陛下享天下之安天下同陛下之乐承祖宗深厚之德泽固万世无穷之基业而臣尤以为幸者以陛下性体帝尧之诚躬行周王之孝有大舜取人为善之大德有成汤改过不吝之诚心加之以聦明文思之圣学允恭克让之懿行是以手诏每下天下无不感悦虽远方穷僻之民犹有不得尽被陛下之泽而经国之术犹有不得如陛下之意者岂非有司议法之过官吏行法之弊乎臣尝读易得其说曰天地之大德曰生圣人之大宝曰位何以守位曰仁何以聚人曰财理财正辞禁民为非曰义今陛下有天地好生之德居圣人大宝之位守之以仁行之以义而臣下未有称陛下之旨任天下之责者夫守位莫大於得人心聚人莫先於经国用此诚陛下今日之所留意而已行之矣然臣犹有区区之说者诚谓更化之际古人所难调一之道必有其要故臣谓得人心之说有四一曰广恩宥二曰解朋党三曰用有德四曰重守令为经国用之说有六一曰修钱货之法二曰修茶盐之法三曰修居养安济漏泽之法四曰修学校之法五曰修吏役之法六曰修转输之法臣所谓广恩宥者诚谓陛下前日听任之过法度或有未便刑罸或有失中天下虽知陛下之德而行法之吏不无失人之心臣愿陛下旷然为盛德之举下责躬之诏其意若曰乃者失於听任法度过差恐吾民至有陷於非辜贤者或有废而未用人失其所泽不下宣因推应官吏军民之在罪籍者无轻重悉使自新如此则天下之人孰不懽然交悦益知陛下之为圣前日有司之为过也臣所谓广恩宥为得人心之术者此也夫然後除其党籍勅戒有司应今赦以前不得复论继今以後不得复以朋党为言朋党之论诚非国家之利也夫一人之身内有九族之衆外有婚姻之党又有朋游之好一家十人十家百人百家千人以一人失职千人怀戚一口传情万口传声陛下诚能念其前事之已往岁月之已久所言失当者或出於忠诚之愤激所为缪戾者或出於愚暗之无知天下乐生之情同於昆虫何所不爱陛下好生之德同於天地何所不容臣愿无问罪之轻重时之後先人之邪正悉因大霈一切释之两解其党应前任宰相执政者与之三京四辅前任侍从者与之帅府望郡前任台省官者与之列郡余官各随资任听其仕进已亡没者悉复之有恩赐者悉还之如此则人无怀疑之心下无失职之叹幽明咸被其泽贤愚各得其所回千人之忧戚为四海之懽声臣所谓解朋党为得人心之术者此也臣所谓用有德者臣诚谓天下之人有有德者有有才者有才德兼备者操行无邪持心近厚所谓有德也人所不能而已能之所谓有才也才德兼备者上也有德而无才者次也有才而无其德者又其次也无才无德斯为下矣故曰贤者在位能者在职又曰任贤使能所谓贤者有德之谓也所谓能者有才之谓也贤者在位则朝廷尊朝廷任贤则天下服夫为德非一日之积也德成而信於人者又非一日之积也诚愿陛下博选耆艾参用旧德盖耆德之人知古今之多阅世故之久必能为陛下稽古爱民必不为陛下妄作生事而又天下之所素知人心之所素服用之於一方则一方之民悦用之於朝廷则天下之民悦陛下能用民悦之人是陛下得民之悦也臣所谓用有德为得人心之术者此也臣所谓重守令者诚谓天下一家万民为本积县为州积州为国县不得人则为陛下失一县人之心州不得人则为陛下失一州人之心国不得人则为陛下失天下人之心是人心者为州县之根本州县者为天下之根本今朝廷之上选贤用能而州县之任未尝选也资考应吏部之格者可以得也朝廷以为不才而黜逐者可以得也夫朝廷以堂选为重吏部为轻而郡守县令以吏部得之是州县之任轻於朝廷也朝廷以进用为才黜责为不才而郡守县令以黜责得之是朝廷轻郡守县令之任也臣愿立守令之法重州县之任应今後朝廷之黜责者不得任郡守县令朝廷之选用者必自郡守县令选除如此则守令知自重而不敢害吾民民知上爱我莫不怀上德臣所谓重守令为得人心者此也臣所谓修钱货之法者其说有三一曰当十二曰夹锡三曰陕西铁钱夫钱本无用而物为之用钱本无轻重而物为之轻重此圣智之术国之利柄也臣窃计自行当十以来国之铸者一民之铸者十钱之利一倍物之贵两倍是国家操一分之柄失十分之利以一倍之利当两倍之物又况夹锡未有一分之利而物已三倍之贵是以比岁以来物价愈重而国用已屈为今之说者不过曰官既罢铸听其自为轻重又不过如庆历之法以渐减其分数此二说皆不可也夫盗铸当十得两倍之利利之所在法不能禁也自行法以来官铸几何私铸几何矣官铸虽罢私铸不已也私铸不已则物价益贵刑禁益烦而物出於民钱出於官天下租税常什之四而籴常十之六与夫供奉之物器用之具凡所欲得者必以钱贸易而後可使其出於民者常重出於官者常轻则国用其能不屈乎此一不可也庆历之法前日行之东南是也自十而为五自五而为三自三而为小钞自十而为五民之所有十去其半矣自五而为三民之所有十去其七矣小钞之法自一百等之至於一贯民之交易不能悉辨其真伪一也输於官而不可得钱二也是以东南之民不肯以当三易钞而尽销为黄钱此前日已行之弊也然而所以得行者尚以改铸之日未久散於天下者未多况今公私之铸日久并於五路与亰师者日益多其可复如前日公私有五分七分之损乎此二不可也然而当十必至於当三然後可平夹锡必并之然後可行陕西铁钱必通之然後可重臣之说欲官出进纳诰勅与度牒紫衣师号见钱公据六等以收京师五路当十随其钱数物直平易之其有奇零不及数者则随其多寡填给公据许得贸易若自便於榷货务筭请诸路末盐钞以一季为限於是悉以所得当十桩管逐路或上供京师随其所用改为当三通於天下国家无所费而坐收数百万缗之用其利一也公私无所损而物价可平其利二也盗铸不作而刑禁可息其利三也然而六等之说所出既多则必停壅不售停壅不售则其直必减其直既减则公私或损臣欲进纳前日之给绫纸宣帖者悉更为诰勅而度牒紫衣师号悉用黄纸自法行之後应官司惟得书填今来进纳诰勅及黄纸度牒紫衣师号候毕方得书填旧降文字如此则无停壅之弊价轻之患矣此修当十钱之法也夹锡之弊其行未久轻於铜钱三之一【十三当铜钱之十】臣欲并於河北陕西河东三路陕西铁钱之弊其积已多轻於铜钱一之十五臣欲通於河北河东两路盖钱以无用为用物以有用为用是物为实而钱为虚也故钱与物本无重轻始以小钱等之物既定矣而更以大钱则大钱轻而物重矣始以铜钱等之物既定矣而更以铁钱则铁钱轻而物重矣物非加重本以小钱铜钱为等而大钱铁钱轻於其所等故也何则小钱以一为一而大钱以三为十故也铜钱以可运可积为贵而铁钱不可运不可积为贱故也以其本无轻重而相形乃为轻重故臣之说欲并夹锡与铁钱通行於河北陕西河东三路而禁使铜钱其三路所有铜钱许过铜钱路分行用其京东京西两路夹锡钱许过铁钱路分行用若河北陕西河东行使铜钱京东京西行使夹锡铁钱与铜钱之入三路夹锡铁钱之入余路各论如私钱法如此则铁钱与物复相为等而轻重自均矣陕西铁钱几废而可以复行其利一也铜钱不流於二边其利二也边人盗铸而无所复用其利三也其或铁钱尚轻物价尚贵又有二说以济之铁钱脚重转徙道路不便於往来一也拘於三路而不可通於天下不便於商贾二也臣欲各於逐路转运司置交子如川法约所出之数桩钱以给之使便於往来其说一也朝廷岁给逐路籴买之数悉出见钱公据许於京师或其余铜钱路分就请以便商贾其说二也前日钞法交子之弊不以钱出之不以钱收之所以不可行也今以所收大钱桩留诸路若京师以称之则交钞为有实而可信於人可行於天下其法既行则铁钱必等而国家常有三之一之利盖必有水火之失盗贼之虞往来之积常居其一是以岁出交子公据常以二分之实可为三分之用此修夹锡铁钱之法也臣所谓修茶盐之法者臣欲并酒法而緫其盐钞筭请之数买茶搭息之数榷酤净利之数坊塲买朴之数分天下五等而三之为上中下十有五等岁各出缗若干一切弛其禁制使民自便国省官吏而岁入有常其利一也户出缗钱至少而得以自便其利二也小民各安其业而商贾得通其利三也奸盗不作而刑罸可省其利四也臣所谓修居养安济漏泽之法者前日朝廷既尝修之矣然其利未广其费尚多臣诚欲广陛下之惠息县官之费谓应天下鳏寡孤独之无归者疾病之无养者死亡之无葬者宜令各许所在近便寺观随宜收养葬薶每通计及若干人给度牒一道如此则生养死葬者各得其便一利也天下寺观各得度人二利也官无滥费而下获实惠三利也德泽益广而可以久行四利也臣所谓修学校之法者诚谓前日之法太烦而难守费广而难久官有一岁四科塲之劳士有五岁一应举之患春季一试夏季一试秋季一试冬季一试官吏之劳纸札之费悉如贡举之法是一岁而有四科塲也岂非官以为弊乎一试入县学一年然後赴岁升再试入州学一年然後补内舍三试升内舍一年然後补上舍者岁终然後入辟雍入辟雍者遇大比然後得推恩凡此数者每试必得必有考察必遇大比已五年矣而况试未必得得未必有考察贡未必遇大比是又有七年之久者有终身不得进者岂非士以为患乎臣欲广陛下教养之意而核其实简有司选试之法而省其费谓宜州置州学教授一员命官充之选有学行者视其资秩为请给人从之数县置县学教授一员举人充之月给职钱五千学生之入县学者不试不给食学生之入州学者初岁一试外舍取文理通者不限以数比岁再试内舍取外舍十之一三岁再试上舍取外舍十之一於是贡于太学太学緫天下所贡之数而大比焉又取十之一乃奏名而官之应三舍生愿在学与游学於外者听其自便内舍以上官给食若在外犯公罪徒私罪杖虽赎及在学犯第二等以上罚者各不得预试每大比之後一再试如初法尝预贡者免试外舍至於试士之法其弊亦久人守一经无不出之题文为一格无甚高之论以博学好古为迂阔以缀缉时文为捷径是以老成久学之士未必得而後生浅闻之徒多预选臣谓宜革选试之法使人试五经大义各一条为第一塲子史时务筞各一道为第二塲宏词为第三塲如此则高才实学者无不遇之叹而新进寡学者无滥得之幸是为今日学校之所养者必为他日三舍之所选今日三舍之所选者必为他日朝廷之所用学校益广一利也考选益精二利也士得自便三利也所费至省四利也臣所谓修吏役之法者其说有二以田募吏一说也以兵代役二说也以田募吏之法水田上等一顷中等一顷半下等二顷陆田上等二顷中等三顷下等四顷州县每案募吏一人使世其职身殁听以子孙家人承代试而後补犯枉法自盗?者还其田别募随其案之职务烦简许保任书手一人至三人月给顾直三千犯枉法自盗?者同罪余罪轻重有差如此则吏得久其职而可以责任一利也人知自爱而重犯法二利也民不受弊三利也顾直可省四利也以兵代役之法应州顾散从县顾手力悉易以厢军厢军不足以禁军其教阅更代差出各如本法即不得下乡干当公事如此则顾役可省其利一也兵无冗食其利二也臣所谓修转输之法者臣诚以为领使太烦转输不一财散而费广权分而势轻臣欲悉减诸司官每路只置转运司一员使转输财赋按察使一员使察廉吏治皆以望重品高者为之许各辟官属分治其事如此则权一而事治其利一也官省而费轻其利二也凡此十说臣皆推原陛下仁圣之美意修广今日已行之良法於当更之时顺民悦之情定一代之典为万世之利至於事之缓急行之先後法之纎悉傥蒙万几之暇留神听览或有可采别具条对出自宸衷断而行之臣非敢怀邪而观望希卖而幸进惟欲陛下受天命无穷之福天下安陛下和乐之政宗庙永宁社稷永固臣之至愿也

李复上奏曰臣闻圣人御天下也必以道而道者南面之术也其所谓道者岂但漠然而无所事哉其用至微其功至周皆隐於纲纪法度礼乐德政之间使四海安然而无事至千万世而无弊天下由之不知其所以然而然也古之致治者惟尧能之孔子称之曰焕乎其有文章乃纲纪法度礼乐德政之谓也巍乎其有成功乃天下安然无弊之効也荡荡乎民无能名乃不知其所以然而然也夫惟如是所谓道也後世无不稽焉前世自唐末至五季天下糜烂大坏有识者伤之至於不忍言国家之艺祖太宗潜而未跃熟稔昔者祸乱之所由起自膺天命凡立一法欲絶一蠧凡举一政欲去一弊小大远近皆有纲纪法度维持不以喜而妄与不以怒而妄罚使居官者修其职安其分而不敢妄作不敢苟悦无狂易儌幸之心百姓守其业乐其生无横扰困苦之患累圣循之迄今一百六十年天下晏然自三代而下未有若本朝平定之久也恭惟陛下即位已来延见臣下必访治道四方闻之皆曰今唐尧在上矣臣愿陛下思祖宗修立纪纲法度维持天下之意不取目前之虚美而求经久之远虑使上下各安其分守职业具举朝廷清明民物繁富弊无由而起蠧无从而生天下不知其所以然岂非配天广地之业哉治道莫盛於此臣踈远愚惷不知治体狂妄献说惟赦之幸甚

复又论虚名实敝上奏曰臣闻古先哲王之举事也常艰於其始而深虑其终始虽可为後不可继则不为盖虑得其虚名而受其实敝天下四海虽甚大亦犹庶民之一家以一家之事推之乃天下之事尔臣尝观旧史见前世不能深思远虑轻动生患者其事甚衆不敢远引以渎圣聦以臣今亲见所谓庶民之家者论之臣居有邻人承其父业负郭有美田十余顷衣食富足不能力穑笃治为人所怵喜多田之豪名罄索又营远山之瘠田数十顷欲人称其田之多也远田无所得常以负郭资之岁久因远而困此求虚名而受实敝也陛下承祖宗积累之休无幽不烛无远不察其多事轻动以求利者不能昧圣聦必久已察之矣固不待蝼蚁之微献其愚臣惓惓之诚更愿终谨之幸甚

左司谏江公望上奏曰天下大器置诸安则安置诸危则危此知置之之地未知运之之手天下神器为者败之执者失之此知运之之手未知藏之之道藏天下於天下而不得遯此所以为道也天下有常安之地圣人操妙用之手至人藏不动之道不动常动动常不动运实不运不运常运安常不安不安常安此宰制天下之妙理管仲髣髴万一以其君覇伊尹周公收拾土苴以其君王大舜神禹得之以其君帝孔子曰惟天为大惟尧则之与天同体得所以藏之之道禅之匹夫如攘芥挥涕之易得所以运之之手焕乎其文巍乎其功得所以缮全之理而置之者也自尧而下以人治天下以人治天下贬於道矣舜舍已从人禹惟不矜不伐汤执中文王翼翼武之斤斤以器之不可满而先为可持之方成王持盈守成以器之已满而见於能持之力道既贬矣器亦狭也嗟乎战国之纵横秦汉之吞并有为之之败执之之失矣故其妙不知所以藏其粗不知所以置天下无事亦幸尔今有器焉蛊而不饬荡而不纲攲而不平漏而不苴置之能安以否身坐其中虽巨有力焉能运行以否一日为有力者负之以去谓之善藏以否器既如是天下亦然陛下以仁为朴以义为削以信为绳以智为巧以礼为绘政以制其用刑以支其蠧啾啾万鸣蠢蠢群动同在一器虚而不实故衆实之所会静而不动故群动之所止止而无止则动亦寂矣会无所会故实亦空矣虚实一体动静同域莫得其隙莫窥其用陛下以此藏之孰能移也得之於天人非容心也视之若敝屣非有爱也承之於宗庙非敢忽也行一不义杀一不辜非敢为也人爱亦爱之人弃亦弃之示至公也上而公辅下而有司百执事或坐而论道或作而行之各当其力也不在一曲不滞一隅东顾西眄左提右挈如在掌握之上陛下以此运之孰能弊也不畏多难而以无难为忧不矜无过而以改过为美居安思危在治思乱以山河为金汤以边人为赤子外之郡国若犬牙之相制内之宗族若盘石之镇安建极於四达之涂跻民於仁夀之域陛下以此制之孰能危也艺祖神考能运而藏之者也仁宗能安而置之者也今举以付陛下如何其勿思也臣之言若诞而不可考稽皆目前之至理非外取也张湛曰至妙之所会者更麤至高之所适者反下臣以为知言惟陛下财择

公望又奏曰人君明目达聦所以通下情也前後有旒左右有纩所以防太察也太察则闻人之过下情不通则不闻已过闻人之过则奸生而刑滋不见已过则心塞而祸萌此周之厉王以防口而召亡汉之显宗以耳目隐发为明而速乱也逻者之兴推求其意不过以求瑕搜匿鈎致盗诈出於不备擿发如神此一酷京兆之俗才尔使京兆为之侧目耳陛下以天下为度海内为家而为良京兆所不为伏惟陛下即政之三日一切罢去天下闻之翕然归心开口张胆人人自安告讦不长风俗向厚比闻稍稍复置益旧额通为七十人一人量以十人为耳目十人之中一人又以十人为之散之通途永巷不啻数千百人矣夫妇丑诋之言仇隙怒传之语增情饰状擿隐抉伏何所不至人人局蹐各各疑虑亲戚不敢诚朋友不敢信目不敢注视手不敢直指若此定非清世之美事也昔吴王孙权用吕壹辈举罪纠奸纎介必闻深案丑诬排陷无罪以作威福步隲力诋其非权寻诛壹觉悟尚早盖小人因缘衔命不务奉公利在凭藉威势杜絶人口公然作过使上聦不达威柄潜移刑及无辜睽睽万目闻人之过不闻已过之所致也老子曰察见渊鱼者不祥以察为明是诚不祥之兆也陛下岂不思畿甸之外非陛下之民乎人各有心能使之昏昏不喻朝廷之所为乎人各有口能使之嘿嘿不议陛下政事乎既不可揜於天下何独察察於辇毂之下以为明哉语曰天下有道庶人不议信乎有道不可得而议也伏望陛下以道御天下使人荡然不疑无得而议何为蹈吴之故辙而不知革彼犹能因言以诛壹辈孰谓陛下鉴此而不能之乎愿黜献议之人通旧额人数一切罢去除祸者必锄其根植福者必封其本毋谓昔有额而不可去也其根尚存枝叶他日复生矣不可不察

赵鼎臣对策曰臣闻天下之势莫重於已安圣人之虑常切於既治古先盛王不以太平盈成为可乐而以长治为难不以垂裳拱揖为多暇而以居安为惧故衢室载放勋之问緫章志有虞之访谋及卜筮学至刍荛凡以不恃独见之聦明而思得天下之忠言嘉谟以济其治也不惟有以明已善而又有以取衆善不惟有以鉴已然而又有以防未然圣而益圣安而愈安盖皆出於此矣恭惟陛下承休祖宗合德天地仰奉太母之慈训懋昭先帝之盛烈据已安之势揽既治之俗犹於多士在廷亲屈圣问劳谦退托质所未逮此诚陛下推尧舜之用心而使有若卜筮刍荛者咸得预谋而备问也臣愚不肖草野狂戆妄殚所闻思补圣德之万一惟陛下赦其昧死臣不胜至愿伏惟圣策推两汉之政鉴方今之治愍大辟之尚衆念寒燠之或差此见陛下求治之深也臣闻善言古者验於今善言天者验於人陛下仁慈恭俭视民如伤置官立司裁省浮费而约赏节用首自宫掖则非特衣绨履革而已铢金尺帛不妄赐与台池苑囿无所增饰则非特惜十家之产而已发内库之金以赈冻馁散上供之粟以賙饥馑则非特除惨酷之科着胎养之令而已应天必以实见异必修德此宜天地之气交感旁畅遐迩之氓承风向化俗兴礼义而年谷和熟以答陛下之休德也然间有不能尔者虽臣尝疑焉请为陛下陈之臣闻人之怨咨欝於下然後天之舒惨变於上故水旱为沴本民情之未和由大辟之滋衆盖民无常产因无常心则放僻邪侈无不为已及陷罪而刑之孟子谓之罔民此不可以不戒也臣窃谓方今有仁政而无仁吏故郡县之政徒谨簿书有司之臣讳言教化化不下究则民起而触宪网食不家给则人穷而为盗贼督邮之所获追胥之所执岁不下以千百数有司徒能据法以当其罪而未尝论陛下所以爱养元元之意且思有以教之此不亦有仁政而无仁吏邪刑罚积而嗟叹兴嗟叹兴而变沴作则夫寒暑差僭岂无自而致然哉昔东海一女子耳刑不以罪犹能感致暵旱况四海生齿之衆而曰死必当辜刑必应罪臣虽甚愚窃未敢谓之然也彼文章二帝因敝承峻济以寛厚故民气既协而天理亦应此其所以修而致之者惟陛下以教化为首务择良有司而奉行之然後刑辟可清嗟叹可平而颂声和气固将薰蒸旁薄发为嘉瑞则水旱之变又何见於盛世哉伏惟圣策慕无为之治敬何言之化又将明贤鄙而平徭赋定法令而清蛮貊革而正之务求勿扰此见陛下图政之备也臣闻任官以资格则虽贤有所不申取人以言语则虽鄙有所幸进此其所以未明也惟陛下稽唐虞考绩之典放周书黜陟之制如此则贤鄙明矣臣闻户板既久有虚名而增税流亡不复有诡佃而不征贫以不足而重敛富以有余而徼幸至於课功调役多寡随之此其所以未平也惟陛下采师丹限田之议放唐人口分之法浸复古初毋尚一切如此则徭赋平矣臣闻之易於涣曰涣汗其大号於巽曰申命行事故先王之行令也坚如金石信如四时公如天地以陛下之圣布美意画良法合於人情熟讲而力行之虽万世可无弊至於因时移易应变屈申是乃所以为神化不倦者又何患於屡更哉顾其所设施何如耳臣闻诗云薄伐玁狁至于太原其上策不过乎严守御走集之利俾其欲寇不能愿臣不许而已陛下临御首诏疆吏毋得擅兴侵略斥候既明约束素定持重养威隐然有不可犯之势是以鬼章跳踉窃据边垒而亟缚渠魁生致阙下蹈临洮之城辚青唐之壤云彻席卷天威四震此诚今日已成之効也臣愿陛下谟谋嵓廊益稽远略采姚崇之意不赏边功取士燮之言释为外惧纎介视之则又何患於不诚而且未清哉伏惟圣策咨劭农之首务访制礼之盛典欲人不趋利而务节欲士不惮劳而奏功此见陛下讲化之勤也臣闻农尽其力在敦本而抑末礼制其宜当缘情而示训虽然传曰礼先王未之有可以义起也陛下德为圣人位为天子则夫以义起礼固无便於此矣而复访臣以制宜之时此臣所以迟疑而不知对也臣闻上好节谊则人不劝而自矜朝有爵赏则士虽劳而不惮则夫不趋利而乐奏功亦在陛下所以鼓舞之而已至如汉之久任可以课吏治隋之义仓可以御凶年此善於今而可先者也兵释之滋广服用之无制此戾於古而为大者善者以渐而复行戾者以缓而除去为政之善宜必如此凡此数者是皆治国之大本方今之急务臣既言其略矣而陛下复策臣以天下之广黎元之衆虑有未萌而当预防者臣於此然後见陛下凡所以问臣者岂徒为无用之空文可喜之高论哉又将深谋远虑而及未然之得失顾臣之愚何足以识此虽然仰观陛下即位以来仁深德厚政良俗美务行寛大之令悉惩苛娆之吏元元赤子蒙被天地父母之恩可谓至矣然臣切虑郡县疏远之吏或不能明朝廷指意妄谓厌明察而乐简易务为优游懦缓之治以至见非不举闻恶不察趋竞者矫以取名偷懦者习以蒙幸兹风一扇流为姑息此臣所大惧也愿陛下惩其流而塞其源正其本以禁其末有若宣帝之政信赏必罚太宗之治屈已从谏此消弭之大略也臣愚不识忌讳复附于末惟陛下财幸

御史中丞王安中奏曰臣闻治古之世君任道以用天下臣任法以为天下用盖道不徒行必以道出法君不独治必以人守法法行而下不能守君劳而臣不知勉三代以来未有若是而能治者也臣窃观陛下有尧之仁有舜之孝有夏禹之勤俭有文王之小心而又席祖宗流泽之光承熙丰圣作之绪礼备乐成坠典毕举天地顺应年谷屡丰宜可以储思於穆清玩心於昭旷而临朝听政每至旰食咨逮焦劳形于玉色退即便殿亲御翰墨发号施令日以数十纎悉微隐必关圣虑虽天德刚健勤于万几然臣窃意陛下势亦有未可自己者也何则本在於上末在於下要在於主详在於臣臣尝观今之为臣者矣所与共者天位所与治者天职所与食者天禄而精白一意以承休德者为谁哉同寅协恭和衷以助理万务者为谁哉以道事君而任天下之责者为谁哉情同者相求利同者相亲挺特者不容睚眦者不贷廹挟自大之风积久未殄背公而狥私怙权而附党见得而忘义售谀而丑正缔合相倾之习于兹犹炽岂无尊君亲上之士哉且相戒以保身岂无忧国爱民之士哉且相语以俟命则利孰与兴弊孰与去政事孰与修纪纲孰与正陛下虽有尊贤吁俊绍庭陟降之意而平进之涂塞矣陛下虽有厉世摩钝甄别流品之意而名器之施轻矣陛下虽有崇寛尚德勤恤元元之意而膏泽之源壅矣陛下虽有躬俭节用裕民足国之意而财利之积耗矣朝廷除吏士或困於无津吏部注官衆又扼於无阙婣联宛转择地而仕劳旧寒窭终岁坐待平进之塞有如此者赏不必劝能官不必称事胥史之贱至上大夫者多於王廷之士给使之冗至横列者杂於公室之臣名器之轻有如此者役不时兴以差为募物不时须以配为市富者求易常产贫者无以自给民狃於犯法辄牟夺以封已吏幸於乘时辄并缘以为奸膏泽之壅有如此者天地之间其生有数四方之物其利有常既已聚诸此必竭於彼矧赋禄之厚其源既开兴事之费其流既肆掌计之臣指应副之外无他策将漕之使侵封桩之外无余术此可以为常哉其无事幸而已财利之耗有如此者以祖宗基业之隆以神考制作之盛承以陛下之圣而天下之事文具而効不至名美而实不副者将不止诸此臣姑举其大者若夫有志之士寝食之所念虑四方万里之远朝夕之所繋望陛下天聦天明无所不烛盍亦循其本乎臣观记礼者以大臣法小臣廉为国之肥盖言大臣有以正下小臣有以守已则仁贤至而国不空政事立而财用足禹之告舜曰慎乃在位又曰其弼直而继之惟动丕应徯志盖言审官而所使弼已者直则动必衆且大应至乃徯志所在而无违命穆王之命伯景亦曰昔在文武聦明齐圣小大之臣咸怀忠良其侍御仆从罔匪正人而继之以下民只若万邦咸休盖言得忠良正直之臣列於内外则号令必臧民用顺治然则今日之务孰有先於此者乎臣愿陛下开衆正之门立大公之道崇奬尊君亲上忧国爱民之臣抑絶好同恶直背公狥私之风则国家之治忽生民之休戚群下之情伪将毕达於前而陛下躬以刚健之德体天之道观四时之运顺盈虚消息之理化而裁之神而明之以通上下之志以适万物之宜循名以责实约文而就质持之以久守之以衆则太平之化日隆无为之功可致家给人足刑措不用至於海隅苍生罔不蒙福矣臣奋自踈远蒙陛下亲擢任以中执法区区之愚诚不敢为臆说以効尺寸之报凡臣所陈皆天下之所欲达于上者而犹其略也惟陛下留神裁幸

刘元承论尚同之弊疏曰臣伏覩献岁纪元之号曰政和盖自神考稽古立政实创厥始继继承承至於今日斟酌损益克底于中此政和之实也然臣闻之和与同异可否相济曰和可可否否曰同曩者朝廷立法之初意甚美也而议论之臣曾不为国家深惜惟务希合以济其私往往顺承太过浸失本意此尚同之弊也幸陛下神圣独断亲洒宸翰以勅有司参酌前後之宜悉从中制一代之典遂成完文庶政惟和适在今日夫同者忧其说之不合一已之私也和者惟义所在天下之公也愿陛下明勅群吏各公乃心务输忠实毋或循私以为雷同有所建立不惮可否参於至当以合乎孔子所谓不同之义则政和之効出前古矣诗曰不竞不絿不刚不柔敷政优优百禄是遒此言汤政之和而获天福也惟陛下留神天下幸甚

太常少卿李纲上奏曰臣闻忠臣不避诛以正谏故能济患难而图安明主不以人而废言故能协智力以自助臣愚忘生触死愿効区区之忠惟陛下留神幸察臣以太常职事赞导郊禋窃见陛下祼献太庙十室圣心感动涕泗横流侍祠之臣仰助恻楚然臣以谓陛下念祖宗艰难之功必思所以持盈守成慕神考劬劳之德必思所以继志述事况於宗社之大本生民之大计得不深虑而熟察之乎臣伏观陛下自临御以来追绍先烈所以持盈守成继志述事者无所不至远欲摅祖宗之宿愤近欲成神考之贻谋因契丹之衰亡复燕山之故境此诚不世之功而甚盛之举也然而谋事之臣动失机会统兵之将多违指踪粮饷有飞挽之劳赂遗有贪婪之患金国败盟羽书狎至常胜失守存亡未期自燕地以南无高山深林险阻以为扞蔽自大河以北有频年盗贼郡县为之萧然设使敌国之衆蝟结蚁聚侵边徼而摩封疆将何以御之此诚宗社危急之秋陛下侧席求言而忠臣义士奋不顾身以报国家之日也窃闻有旨召侍从之臣聚议各具所见以闻有以见陛下焦劳慨然有纳用羣策之意臣以庶僚踈贱不获与议论之末窃自伤悼久抱孤忠考古揆今参之天人之际日夜念此至熟仰荷陛下知遇宁忍缄默不言以图补万分之一敢忘越职犯分之罪冒进忱辞惟陛下赦其狂瞽而详择其中臣窃谓当今御戎之急务虽在於选将励兵多方扞敌然要须治其本原敌乃可制杜牧所谓上策莫如自治而以浪战为最下策者诚为知言前者已不可悔後者犹可图也臣谓治其本原者其说有五一曰正已以收人心二曰听言以收士用三曰蓄财谷以足军储四曰审号令以尊国势五曰施惠泽以弭民怨臣所谓正已以收人心者比年以来般运花石轴轳相衔营缮宫室斧斤不辍制造器用务极奢巧赐予之费靡有纪极燕游之娱倍於曩时此皆上累大德下失羣心蠧耗邦财斩刈民力积以岁时驯致今日之患非偶然也孔子曰一日克已复礼天下归仁焉又曰修已以安百姓尧舜其犹病诸凡此数事特皆陛下耳目玩好嬉戏之具於事为甚轻然而实害天下之大计於体为至重斥而罢之一念之顷断自圣心夫复何难此令朝行人心夕改所谓克已复礼而天下归仁修已安人而比隆尧舜者陛下岂不优为之臣愿陛下降明诏罢花石之运停营缮之工减制造之局省赐予之费节燕游之娱凡应奉之物一切禁絶如已诏停罢前项数事更愿以至诚恻怛之意加之深省前失无以事势稍缓即复施行要在使衆必信上以昭圣德下以收人心可乎臣所谓听言以收士用者比年以来忌讳衆多人材鲜少谄谀之说日进忠骾之言不闻譬犹一人之身衆病交攻不求瞑眩之药而望厥疾之瘳不可得也夫中材之士正须崇奨乃敢展尽况复摧抑谁复纳忠是以大臣以将顺为任职而不肯谏小臣以畏缩为得计而不敢言侍从之列怀荣宠而谋身台谏之臣举细故以塞责习熟见闻驯致今日之患亦非偶然也书曰后从谏则圣传曰武王谔谔以昌以陛下之明而招徕羣言广谏益圣天下之事有不足为者臣间诸孔子曰我战则克孟子曰闻以七十里而有天下未闻以千里而畏人者也况以天下之大而畏人乎哉方今贤士大夫或伏於下僚或遯於山泽以陛下无至诚听用之意皆闭其言而弗出平日陛下所取谋而听用者不过左右近习之臣陛下以今日之事思之果能有济乎臣愿陛下降明诏求忠谠之言延草茅之士许侍从同荐或自荐达便殿赐对不拘以时使之展尽底藴虚心以听之言而是举行其策而随加擢用言而非亦加慰劳而勿复谴责仍於诏中明着悼往年求言加罪之失凡百忌讳一切蠲除上以广圣聦下以收士用可乎臣所谓蓄财谷以足军储者臣闻人以财而聚兵以食为天虽有良将锐卒非财莫能使也虽有金城汤池非谷莫能守也财谷之蓄平日犹不可缓况於用兵御敌为持久之计哉比年以来用度无节侵耗日多财匮而府库虚谷散而仓廪竭物力既耗人心惊疑如居风涛汹汹靡定今日所以给军费不知陛下於何所取而足乎取之内帑而内帑有尽取之封桩而封桩已无取之阖辟敛散之术而榷货之法已殚取之横赋暴敛之政而吾民之力已困正当苦节以为足用之计耳近者置司讲议失本末先後之序凡所裁减类皆毛举仅及百分之一二而真所谓无名之费不急之务初未尝裁减也况於权臣贵戚近幸之臣开端援例以沮坏之有裁减之名无裁减之实怨谤纷然何补於事今日之势廹矣屯兵数十万粮饷锡赉其费不赀又将取於吾民如前日之免夫钱则四方盗贼圜视而起岂不趣祸乱哉臣愿陛下深思熟计如臣前之所陈既罢花石营缮制造赐予燕游应奉等事明诏有司将常日逐项钱物尽归版曹别项桩管专给军费御前不复取索有司不进关子有不如诏重寘于法又诏宰执文武百官俸给米麦减半宰执及观察使待制以上官在京有物业者仍令各进家财以助国用事平旋行给还在京上户愿进者听优与官职又诏诸路漕臣以上供斛?及自御前拨降钱帛日下於淮浙沿流州军高价籴谷多方措置人船星夜起发以实中都断而行之勿为浮议所沮财谷充牣军储有余则外患不难御也臣所谓审号令以尊国势者臣闻人主深居九重之中所以宰制万邦役使群衆者莫大於号令号令者国之纪纲也其在天如风雷在人如血脉风雷不失其序则万化成血脉不悖其理则四支运故人主之於号令必审谛而不妄发则威信立而国势尊下之仰上如天惟其所命民之视君如心惟其所使此帝王御天下之常道也比年以来发号出令初莫之审朝令夕改初不必行密降旁出而三省密院不与知束以峻法而给舍不敢駮夫元丰厘正三省密院之制皆所以奉行天子之号令者也二三大臣与夫给舍之官皆陛下亲择而信任之者也号令之出而二三大臣或不与议号令之行而给舍之官不得举职是朝廷为虚设而政事之出所以多门也首尾衡决先後错忤有司疑於趋赴四方无所适从陛下方以揔揽权纲为得计而不知国势已卑矣臣愿陛下深究神考设官之意每下号令必与二三大臣谋之无使非其人者得与其或未允听给舍得以审駮令出惟行而无反汗之讥信赏必罚减去私意则州县将吏兵民如身之使臂臂之使指外侮不难御也臣所谓施惠泽以弭民怨者臣闻民之恃财以生犹鱼之恃水以活也王者之泽被於民深譬如江湖散漫悠远鱼於此而相忘岂有他哉用之有节取之有道不夺其所以相生养者而已比年以来用度既广取於民者常赋之外其目繁多絮帛则有和买预买有泛买有常平司和买有应副燕山和买米谷则有和籴有均籴有补发上供和籴有应副军粮和籴有拨发辇运司和籴名曰预买无钱可敷名曰和籴其价每下又以官告度牒钞书准折衆户共分皆为虚名无用之物此外又有茶盐敷配课额赃吏猾胥因缘侵渔一家之产随其高下所出如此欲其不饥寒转徙得乎东南之民耳目见闻水漕而陆辇者又皆花石应奉不急之物愚民无知以谓夺其父子兄弟夫妇所以相生养之具尽於锱铢而用之如泥沙以供浮费欲其不兴怨谤何可得哉是以顷岁江浙巨盗一呼从之者飇举而云集东北啸聚至今为梗职此之由方今边鄙震耸人心惊疑深虑穷民复起为盗则腹背受患何以支吾臣愿陛下明诏州县凡积岁欠负并与放免近降措置财利指挥如钞旁钱免行钱醋息钱之类一切停罢庶使民心安妥而奸猾不得以揺之此不可缓之策也臣前所陈五事如蒙陛下详察而施行之则所谓上策莫如自治者其大概已举矣变危为安莫先於此至於选将励兵多方扞敌之策臣请试为陛下陈其梗槩扞敌之策其说有十遣大臣之有智谋权略素为天下之所信服者为大帅尽统诸将听其节度推毂授师不从中制使兵势不分一也选诸将之鸷勇有谋素为士卒之所信服者各将所部分据要害之地使缓急首尾相应可以抗敌将不足则募大小使臣武举及第或曾立边功者召问万略擢而用之二也遣畿甸禁兵不足则拣择杂役诸色厢兵之强壮者又不足则起河北及畿甸保甲又不足则募民之愿为兵者务令数多张大形势使虏莫测又以羽檄起天下兵尽赴京畿使无外重内轻之患三也恃河以为固旁近州县屯宿重兵营垒相望以卫京师持重养威勿与之战待其粮竭势衰然後议之四也屯戍将兵粮饷钱帛皆自中都应副优加抚恤勿使阙乏别置将兵防护饷道五也并河州郡选择守臣素有风力可委任者易去疲懦许以便宜事在朝无其人则召自外方起於闲废务在协力公

心推选六也募文武小官有胆智辞辩者授以高爵奉使兵间卑辞重币复约和好以缓师期使吾事可办七也河北诸郡令坚壁清野人民入保使进无所获粮饷有时而穷强敌之衆难以持久八也按地图相形势命并塞诸道控制要冲扼其归路扰其饷道使退有所虞不敢深入九也夏戎窥伺中国久矣乘我之衅安知无跳踉之心今起西兵而召其将帅彼或谍知敢肆猖蹶又生一患则陕西河东诸路不可不虞十也凡此十策虽腐儒之常谈然不可不察更愿陛下召宿将知兵者与庙堂深计之昔汉文帝时匈奴大入边乃命周亚夫等三将军军灞上棘门细柳以俻胡文帝亲劳之礼成而去臣愿陛下命将帅统六师屯於近郊训练士卒陛下亲临以讲武振扬天声以励士气镇之以静临之以威兵固有先声而後实者亦一策也夫夷狄败盟侵犯边境自古有之唐太宗时突厥颉利饮马於渭水去长安不百里太宗与六骑幸渭上逆折之颉利遂遯本朝景德中契丹犯澶渊去都城才数驿真宗渡河亲征契丹遂和何则师直为壮在我者理直而有备士心奋励气固足以吞之臣愿陛下先留意於自治者而以扞敌为余事自治之策尤以收人心为先不可以为非今日用兵之急务也昔者太王居邠狄人侵之事之以皮币珠玉犬马而不得免太王曰狄人之所欲者吾土地也去之岐山之下居焉从之者如归市非得人心则虽将避狄人谁与居况欲合衆智协衆力使将帅忘生卒伍用命士有死志民无离心以扞难制之虏为宗社苍生之计哉愿陛下无忽臣闻良药苦於口而利於病忠言逆於耳而利於行前事之验後事之元龟也臣昨於宣和元年任起居郎日因都城暴水变故尝具状奏乞陛下寅畏天戒招徕谠言仍乞因侍立直前奏事区区之意实有所怀以谓隂气太盛恐有盗贼猖蹶夷狄凭陵兵革之事不可不戒有其兆而事未见难於显言故欲面奏蒙谪降远小监当虽抱愚衷不能自逹逮今七年而盗贼夷狄之患如此乃知天人之际不可诬也惟先格王正厥事上以动天意下以感人心天意人心去就之际间不容发动天以实而不以文感人以行而不以言正在今日臣愿陛下万几之暇中夜以兴仰思祖宗勤劳积累基构畀付之重俯为子孙蕃衍衆多万世无穷之计留意於贱臣之言夫心之精微非书之所能尽也陛下清燕之间何惜榻前咫尺之地不使臣进对得尽其心以报盛德伏望圣慈特降睿旨许臣不隔班先次上殿及与衆聚议庶几蒭荛之言或有涓埃之补臣虽死之日犹生之年非独臣之幸乃天下之幸也干冒天威无任战越惶惧之至

纲又奏曰臣伏覩陛下近降诏旨不系元丰官制事目增置官局等令大臣取索条画措置以闻此有以见陛下深惟政本而有裁省官局之意也又诏内外官司立旁通格目令各修具元丰绍圣崇寜政和年分财用之所出入见在侵支实数以闻此有以见陛下深惟邦计而有均节财用之意也恭惟陛下躬聦明睿智之资抚承平熙洽之运继神考之志述神考之事其所施设而已然者遵制扬功而率由之其所有意而未备者增光润色而推广之建立制作法度礼乐凡百王之所不敢睥睨者悉举而行之以大有为於当世然则增置官局不得不多支费财用不得不广实理之所当然也今绍述之道罔不完具政立而法度已彰矣教行而礼乐已着矣陛下储神穆清宅心昭旷日隆於清静无为之化则去其华而实之犹彼春夏敛为秋冬而岁功成省官局之冗员以严政本节财用之浮费以裕邦计亦理之所当然者是宜深轸渊衷命庙堂之臣议此以为先务也然臣窃谓一而不易者道也徙而不留者时也有天下者执道以御衆必有以体其常治天下者应时而造法必有以通其变陛下绍述神考之道措之德业固将传之无穷施之罔极以垂训於万世至於以熙丰之时而视今日则生齿之衆多事为之丛钜岂特相倍蓰而已哉然则裁省均节固不能悉视於熙丰盍亦揆之以道度之以时损益盈虚惟义之适立为中制使无太过不及之患则实有在於今日之举臣愚伏望圣慈亲诏二三大臣审图之熟虑之可否相济於未然之前号令必行於已出之後斟酌调制适於厥中官局之可省者省之必务合於人心财用之可节者节之使无损於国体以道为公惟义理之为从成一代之宏规以昭陛下建用皇极之道天下不胜幸甚

历代名臣奏议卷四十四








○对战胜作彝器判

〈小侯战胜，作彝器铭功林锺。军正讼言时有妨，小侯云：“以示子孙。”不伏。〉

天子令德，铭曰日新；诸侯计功，取彼凡获。永启厥後，无忘远图。方展器於樽彝，果昭宣於篆刻，所以惩其不恪，载此嘉猷。何蕞尔之小侯，敢招贤於大国，虽出师以律，其如克敌之雄；而救死何庸，乃是因人之力。同季孙之取恶，且铸齐兵；闻臧氏之所言，诚非鲁德。亦胡颜於燕翼，遽有讼於妨时，请从军正之言，以蔽林锺之失。


◇告高密相立郑公乡教

昔齐置士乡，越有君子军，皆异贤之意也。郑君好学，实怀明德。昔太史公、廷尉吴公、竭者仆射邓公，皆汉之名臣。又南山四皓有园公、夏黄公，潜光阴耀，世嘉其高，皆悉称公。然则公者，仁德之正号，不必三事大夫也。今郑君乡宜曰郑公乡。昔东海于公，仅有一节，犹或戒乡人侈其门闾，矧乃郑公之德，而无驷牡之路，可广开门衢，令容高车，号为通德门。（《后汉·郑玄传》，又《御览》一百五十七引《郑玄别传》）

郑公增门之崇，令容高车结驷之路，出麦五斛，以酬执事者之劳。（《御览》八百三十八引《孔融教高密侯国笺言》）


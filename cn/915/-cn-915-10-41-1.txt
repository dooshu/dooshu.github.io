◇应诏语赋

核生民之要技，实言语以为前。枢机诚为急务，笔札乃是次焉。拟金人于右阶，称石人于左边。郑侨戎服而无愧，张仪舌存而理痊。唯诺唯辩，何者是与。故知于时言言，于时语语。若乃辽城险峻，齐陈交加。燕将恐惧，汉帝咄嗟。鲁连才吐数句，郦子直御单车。息十重之萦带，贤百万之喧哗。至于兰台静秘，华烛高明。徐斟桂醑，缓奏秦声。二三朋好，数四才英。既说前贤之往行，重睹生死之交情。扼腕抵掌，攘袂盱衡。当斯时也，何者为荣。欲同吃如邓士载，欲作辩似娄君卿。为守为相并如此，少意少事不成名。（《艺文类聚》十九。）


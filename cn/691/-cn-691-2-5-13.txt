◎鬼报德

乾隆五十三年，苏州荒疫，饥民路毙者遍道路。值溽暑淫潦，血水横流。有李连玉者，捐西郊高壤百弓为义冢以瘗之。工甫竣，一夜自乡催租归，不及进城，姑泊舟近港。夜半，忽有盗三五辈登舟搜劫，公然行强，持刀相向。方危急间，闻岸上有数百人叫嚣诟谇声，群盗惊疑，狼狈而遁，其实丛莽蔽野，无一人也。心知为义冢鬼报德。异日，具酒淆赴其地，酹谢之。


○治河疏

其一泗州　祖陵、坐北面南地俱土岡。西北自徐州諸山發脉。經靈壁虹縣而來。至此聚止。即今基運山陵。北有土岡。南有小岡。小岡之北。間有溪水漲流。其南面小岡之外。即俯臨沙湖。西有陡湖之水。亦匯于此。沙湖之南為淮河。自西而來。環繞東流。去　祖陵一十三里。惟東面岡勢上處俯臨平地。有汴河一道。遠自東北而來。上有塔影。蘆湖龜山韓家柯諸湖。及陵北岡後。沱溝之水。皆入于汴河。西南有本岡溪水。引入金水河。經　陵前東流。亦入汴河。以土諸水。每歲水大則眾流會合。從東南直河奔注于淮。水小則匯瀦于　陵之東南。二面。四時不涸。但遇夏秋淮水泛溢。則西由黃岡口。東由直河口。瀰漫浸灌。與諸湖水合。遂渰及岡足。左右築堤。則西來龍脉。交錯北去。玄宮密邇。所關下細。非臣所敢輕議也。欲自　陵前平地築堤。則積水長盈。群工難措。欲東自直河口。西自黃岡口。上下五十餘里間。繕築圍繞。恐此堤一成。淮河泛漲之水。稍能障其旁溢。而　陵前湖河之水。又將遏之北侵矣。乞命欽天監官一員、前來相度形勢、應築應止、伏候　聖裁、其一原議壽春王墳、北面包砌石岸、以防衝决。今則量水勢淺深。比墳低二丈六尺有餘。河岸遠近距、墳三百四十餘步。且孫家渡既不開通。可無他虞。但黃淮二水。合流泛漲。不可不預為之防。請離墳四面。各百餘丈。外周遭環築土堤一座。砌以石基。植之榆柳。以防不測。但地脉或有所妨。而石料不能卒辦。當早為之議也。其一近年黃河入運僅利濟魚臺。南至徐沛二百里爾。自魚臺北至濟寧。及臨清五百里間。俱賴汶水諸泉之利。宜大加疏濬。務俾勺水。悉入漕河。其一南旺周遭湖隄。巳築成。一百餘里。堪以積水。舊設減水閘壩。俱宜查復。其一魯橋至沛縣東隄。一百五十餘里。舊議砌石。以禦橫流。今黃河既巳南徙。閘河汶泉水微。培堤亦巳高厚。毋容更議。其一河南原武縣、王村廠、增築月隄、一十里、其一孫家渡、自正統時、全河從此南徙。弘治時、淤塞隨開隨淤。卒不能通。今趙皮寨河目漸衝廣。若再開渡口。併入渦河。不惟二洪水澁。恐亦有　陵寢之虞。當如舊閉塞。其一蘭陽縣銅瓦廂月河、不必再濬、葢黃河水勢。難與力爭。既巳趨北。不能復使東注也。其一淮安清淮口板閘迤西。淤淺河道。併工疏濬。築為堤岸。其一新庄清江等閘如濟寧閘。例以時開閉。其一舊議祥符縣之盤石口。蘭陽縣之銅瓦廂。考城縣之蔡家口。各築添月隄。臣等以為黃河之當防者。惟北岸為重。且水勢湍悍。衝徙靡常。其隄岸之去河最遠者。間獲僅存。而瀕河者。無不衝决。當擇其中。去河最遠大隄。及去河稍遠中隄。各一道。土?册者增修缺者補完。斷絕者接築。使北岸七八百里間。聯屬高厚。則前勘應築各隄。舉在其中。不待另築矣。但工役甚鉅。而時詘民窮。須以漸修舉。


庚戌二十二日，叛监杜秩亨选择内臣，以供贼使。

先是，有刘贡士，江西吉水县人；往来京师。授徒二十年，中贵多出其门。甲申听选，寓门生杜秩亨家。三月，与秩亨夜登园中高阜，仰视天象；连呼曰：不好！不好！主上有难。秩亨问曰：门生趋避何如？刘怒曰：汝曹食君之禄，应尽忠报国！乃问吉凶，得毋有异心乎？吾未受职，犹可远遁免祸。次日，出平子门。不知所之。至是，秩亨果叛。







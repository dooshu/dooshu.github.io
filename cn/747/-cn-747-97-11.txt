○夏日游石淙诗序

若夫圆峤方壶，涉沧波而靡际；金台玉阙，陟县圃而无阶。唯闻山海之经，空览神仙之记。爰有石淙者，即平乐涧也。尔其近接嵩岭，俯届箕峰，瞻少室兮若莲，睇颍川兮如带。既而蹑崎岖之山径，荫蒙密之藤萝。汹涌洪湍，落虚潭而送响；高低翠壁，列幽涧而开筵。密叶舒帷，屏梅氛而荡燠；疏松引吹，清麦候以含凉。就林薮而王心神，对烟霞而涤尘累。森沈邱壑，即是桃源；淼漫平流，还浮竹箭。纫薜荔而成帐，耸莲石而如楼。洞口全开，溜千年之芳髓；山腰半坼，吐十里之香粳。无烦昆阆之游，自然形胜之所，当使人题彩翰，各写琼篇。庶无滞於幽栖，冀不孤於泉石。各题四韵，咸赋七言。


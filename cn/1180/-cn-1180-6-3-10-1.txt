题竹林旧隐卷


竹林者，万子荣故居也。万子生于孱陵，长待诏宦者署，出为益内史。是时宗藩中，益殿下最为亲贤好学。而万子以修洁自将，又聪慧颖悟，以故得幸于王。三年，以类奏走京师。而余与万子同乡里，既相见，道故旧劳苦如平生欢。已乃向余叹曰：吾闻君子乐其所生。而有情之物，思不忘本。故楚客越吟，庄生爱似，其致一也。吾少有烟霞之想。方其隐居修竹之间，图书自娱。盖自谓与此君终焉尔。竹坚贞有常性，贯四时，凌霜雪而不改。又盘据纠结，固守其所，得君子之止焉。而吾轻去父母亲戚，远宦他国，旧业日芜，枝柯零落。竹不负吾，而吾负于竹多矣，能无思乎？

张子曰：若是，则子之爱竹，是得其形而不得其神者也。夫得其形，则视天下之物皆物也；得其神，则视天下之物皆我也。故竹微物，而昔之君子贵之，皆意有所惬焉者也。夫外直而中洞，音中律吕者虚也；发萌陨箨筠然葱茜者，文也；严霜下零，众草俱萎，寒色森森，与贞松而并秀者，节也。君子取其虚以宅心，可以弘翕受之德；取其文以饰听，可以焕至德之光；取其节以励行，可以坚独立之操。斯所谓得其神者也。得神而形可忘矣。且圣人不撄情于物，而委心以任去留。故以天地为寄迹，以四海为一区。若子之言必处潇湘之间，日与其苍翠檀乐者居，而后为友也，毋亦与昔人之所存者异乎？

万子矍然曰：远哉，先生之谈，吾乃今之得与竹为友也。吾向者之言，固矣。既闻至论，请终身服之。






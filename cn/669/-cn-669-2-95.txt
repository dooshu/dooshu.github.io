95　范諤昌證墜簡　河圖授受


范諤昌證墜簡：「震彖辭脱『不喪匕鬯』四字。」程子取之。「漸上九疑『陸』字誤」，胡安定取之。

【全云】范諤昌，宋初隱士。劉牧之易本於諤昌，諤昌之易得於种放。

【方樸山云】以「陸」爲「逵」，謂於協韻可也，注「逵」爲「雲路」，則可疑。

【集證】惠定宇曰：「按御覽一百六十六載王肅注云：『有靈而尊者莫若於天，有靈而貴者莫若於王，有聲而畏者莫若於雷，有政而嚴者莫若於侯。是以天子當乾，諸侯用震，地不過一同，雷不過百里，政行百里，則匕鬯不喪。祭祀，國家大事，不喪，宗廟安矣。』范諤昌、王昭素謂彖辭『出』上脱『不喪匕鬯』四字。按王肅注，當如二人之説。」〇讀書志一：「證墜簡一卷，天禧中毗陵從事建溪范諤昌撰。其書酷類郭京易舉正。如震卦彖辭内云脱『不喪匕鬯』四字，程正叔取之；漸上九疑『陸』字誤〔一〕，胡翼之取之。自謂其學出於湓浦李處約、廬山許堅。」

【元圻案】經義考：「范諤昌證墜簡一卷，佚。」〇漢上易圖説：「河圖，劉牧傳於范諤昌，諤昌傳於許堅，堅傳於李溉，溉傳於种放，放傳於陳摶。」〇胡瑗，字翼之，泰州如皋人。仁宗朝，以布衣召拜校書郎，爲湖州學官，學者稱安定先生。著易傳十卷。晁公武曰：「或云門人倪天隱所纂，非其自著也。」

〔一〕「上九」，原作「上六」，按漸卦上爻爲陽爻，當稱「上九」。






怪风行

海州白昼黄尘昏，烈风倒海摇山根。
城崩一角塞城门，儿童大叫相追奔。
有客拥衾卧高阁，屋瓦翻飞如卷箨。
惊禽骇兽无处所，黄舆欲裂苍穹薄。
海滨自昔多飓风，父老祗今皆错愕。
孤城屡破血痕腥，风鹤喧呼犹胆落。
天岂驱除此孑遗，茫茫吹尽成广漠。
风伯飞廉有倦时，愿君返辔收灵旗，高山大壑无转移。
于乎，四海十年甲兵不得息，风尘澒洞何终极。



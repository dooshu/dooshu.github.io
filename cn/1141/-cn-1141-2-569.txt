刘井柯亭

其一 刘井

翰林院有石井，相传刘文安定之所凿，柯学士潜作亭其傍，曰「瀛洲」，夹植双柏，李文正东阳诗所谓「我行树阴日千匝」也。今井存亭废，亦无双柏，惟馀老槐。感怀旧迹，和尤悔庵同年。
青荧谁凿水晶寒，锦石银床位置安。
起草群贤曾洗砚，论文异代一凭栏。
宫云近覆晴犹润，海眼潜通旱未乾。
倘有泥蟠神物在，那愁霖雨被人难。

其二 柯亭

仙客联翩倚槛来，丹亭曾向日边开。
残柯蔽芾犹连井，芳草凄迷旧有台。
接坐共怜星聚地，凌云谁称岁寒材。
风流未坠馀陈迹，怅望千春首重回。



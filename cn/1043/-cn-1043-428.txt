王安石　和耿天骘以竹冠见赠四首

竹根殊胜竹皮冠，欲著先须短发乾。

要使山林人共见，不持方帽御风寒。

王安石

王安石　和耿天骘以竹冠见赠四首

无物堪持比此冠，竹皮柔胆谷皮乾。

故人恋恋绨袍意，岂为哀怜范叔寒。

王安石

王安石　和耿天骘以竹冠见赠四首

玉润金明信好冠，错刀剜出藓纹乾。

不忘君惠常加首，要使欢盟未可寒。

王安石

王安石　和耿天骘以竹冠见赠四首

冠工新意斲檀栾，雾卷云焌久未乾。

遗我山林真自称，何须貂暖配金寒。

王安石


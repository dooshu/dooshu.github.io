死地第三十九

死地者，谓背山负水，粮道、生路皆绝也。死地虽曰兵家之害，可以用战者四焉：将之恩威未著，吏士未服，一也；我兵与敌等，我力战则利，畏战则害，欲令吏卒死战者，二也；为敌所逼，粮刍将竭，三也；前军既破，后军尚固，四也。其不可以用者三焉：彼众我寡，一也；利害未审，矫众强为，二也；将心犹豫，三也。


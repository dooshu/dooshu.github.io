○唐故印府君墓志铭

君讳某，字某，其先京兆人也。因官徙牒，遂居建康。曾祖知章，无禄早世。祖某官，考某官。君幼而勤学，长而力行。孝悌著於家庭，信义行於州里。弱冠明经擢第，释褐太子校书。千里之行，时辈推许。会上国丧乱，遂南奔豫章。连帅锺公，见而悦之，辟为从事。豫章府变，始归建康。井邑更移，亲旧泯没。君慨然悲世难之未已，感宦路之多艰，於是抗志衡门，息机世表。乐山水，寡言语，极谈不过经籍之事，足迹不游卿相之门。笃好六经，岁诵再遍。虽忧惨疾病，未尝废也。孜孜焉修善如不及，恂恂焉与人无间言。保大丙寅夏四月日，考终命。临终训励诸子，备有严诫。如魏颗之命，无庄舄之吟。春秋六十有九。夫人徐氏，通儒书，有妇德，先君而逝。即以其年月日，合葬於某所，礼也。子崇礼、崇粲，举进士。崇简，明法及第，为舒州司法参军。秀茂之业，闻於场中。咸以为印氏之门，其後必大。诸子以我宗之自出，故铭撰是求。铭曰：

於惟穆氏，代有君子。恂恂若人，亦既克似。退不邱壑，进不朝市。体道居贞，全高没齿。俊造之学，施於後嗣。昭昭令名，与石无已。


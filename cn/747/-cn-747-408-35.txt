○对选择卒史刑罚疑赦判

〈有司选择卒史，以文学掌故备员，有比百石以上，诵多者先求之，不得诵如功令。又甲刑罚之疑，俱赦有司，并刑不上备，省科之。云适轻不服，诸罚有权。〉

政以经邦揆务，刑以禁暴去邪，先王论於股肱，大《易》明其《噬嗑》。故贤能必左，小大以情，立纲纪於天官，作规模於秋典。其来尚矣，难可忽诸？才有所通，或徵诸管库；法有明象，乃著自星辰。所以掌故备员，择先文而後学；刑法俱赦，执有权而适轻。盖晁错惟勤，昔闻其任，吕刑高议，已尽其能。兴讼者何？秩既下於百石；折中者理，条不紊於三千。必也口无择言，身无择行，诵先王之典诰，有夫子之文章。自合升之司徒，而曰俊士，建功於当代，垂裕於後昆。未闻鸣鹤闻天，而乃吓鸱从事。诫宜改革，徒以盈庭，息乃讼端，寝乎功令。如有伦有要，不愆不忒，定国之庆溢高门，萧何之约在关中。虽并刑不上，亦片言可折，省之可罚，甲也有词，法贵从宽，难明与罪。








◇上书诉弟咏之枉状

弟咏之昔蒙诞采录，随从历镇，大驾南下，为诞奉送笺书，经涉危险，时得上闻。圣明登祚，恩泽周普，回改小人，使命微勤，赐署台位。咏之恒见诞与左右小人庄庆、傅元祀潜图奸逆，言词丑悖，每云：「天下方是我家有，汝等不忧不富贵。」又常疏陛下年纪姓讳，往巫郑师怜家祝诅。咏之既闻此语，又不见其事，恐一旦事发，横罹其罪，密以告建康右尉黄宣逵，并有启闻，希以自免。元祀弟知咏之与宣达来往，自嫌言语漏泄，即具以告诞。诞大怒，令左右饮咏之酒，逼使大醉，因言咏之乘酒骂詈，遂被害。自顾冤枉，事有可哀。（《宋书·竟陵王诞传》。）


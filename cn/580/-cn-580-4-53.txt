列传第五十三 高智耀〔睿　纳麟〕　李桢　刘容　阔阔出〔脱欢〕　朵儿赤〔仁通〕暗伯〔亦怜真班〕


高智耀，字显达，河西人。祖逸，夏大都督府尹。父良惠，夏右丞相，封宁国公。智耀登进士第而国亡，遂隐于贺兰山。太宗召见将用之，固辞。皇子阔端镇平凉，智耀上言：“儒者给复已久，不宜与厮养同役，请除之。”皇子从之。宪宗即位，智耀入觐，奏言：“儒者所学尧、舜、禹、汤、文、武之道，自古有国家者，用之则治，不用则乱。然欲资其用，宜先养其材，蠲除徭役，固教育人材之先务也。”帝问：“儒者何如巫医？”对曰：“儒以纲常治天下，岂方技所能比乎！”帝曰：“善。前未有以此告朕者。”诏复各路儒户，繇役无所与。

世祖在潜邸已闻其名，及即位，尤加礼遇，呼为高秀才而不名，命铸印授之。凡儒户给公文为左验。时士之被俘者皆没为奴，智耀请朝廷赎之，即拜翰林学士，命巡行各路，赎免三千余人。左右或言其诡滥，帝诘之，对曰：“士，譬则金也，金色有浅深，谓之非金不可；才艺有短长，谓之非士亦不可。”帝悦。智耀又言：“国初庶事草创，纲纪未立，宜仿前代置御史台，以司纠劾。至元五年，立御史台，用智耀之言也。未几，拜西夏中兴等路提刑按察使。会西北藩王遣使入朝，奏言：“蒙古旧俗与汉人不同，今留汉地，建城郭宫室、仪文制度，遵用汉法，其故何如？”帝选使报聘谕之，智耀请行。至上京，病卒。

自太宗考选各路儒士，后所在不务存恤，仍与齐民无异，智耀前后上言，正户籍，蠲力役，由是儒术始重，人才渐出，学校中多立祠祀之。后赠崇文赞治功臣、金紫光禄大夫、司徒、柱国，追封宁国公，谥文忠。子睿。

史臣曰：赵氏南迁，中原文献扫荡无余，独拓拔氏建国二百余年，唐之故家遗俗尚有存者，如高智耀、李桢等皆是也。自智耀上言正户籍，蠲力役，中原之士始知向学，其祀于学校宜哉。

睿，年十八以父荫授符宝郎，出入禁闼，恭谨详雅。久之，除唐兀卫指挥副使。累迁礼部侍郎，出为嘉兴路总管，迁江东道提刑按察使。盗发，声言围宣城，城门昼闭，睿召官吏责之曰：“贼势方炽，吾先示弱，民何以赖！”命开门，听民出入贸易，密治兵以备之。贼惮睿且知有备，不敢进，遂讨平之。除同佥行枢密院事，迁浙西道肃政廉访使。奸民有连结党与，持官吏长短者，其魁曰十老，吏莫敢问，睿悉按法诛之，阖境称快。拜江南行台侍御史，进御史中丞，又改淮东道肃政廉访使。盗窃真州库钞三万缗，有司大索，逮系良民数百，睿廉得其情，悉纵之，已而，果获真盗。复拜南台御史中丞。延祐元年，卒，年六十六。赠推忠佐理功臣、太傅、开府仪同三司、上柱国，追封宁国公，谥贞简。子纳麟。

纳麟，大德六年，用丞相哈剌哈孙荐，入直宿卫。除中书舍人。至大四年，迁宗正府郎中。皇庆元年，出佥河南道廉访司事。延祐初，拜监察御史，以言事忤旨，帝怒甚，中丞杨朵儿只力救之始解，事具杨朵儿只传。四年，迁刑部员外郎。出为河南行省郎中。至治三年，入为都漕运使。未几，擢湖南、湖北两道廉访使。天历元年，除杭州路总管。明年，改江西道廉访使。岁饥，议发粟赈民，行省难之，纳麟曰：“朝廷如不允，我愿以家资偿之。”议始决，全活无算。又劾罢贪吏平章政事八失忽都，民尤颂之。至顺元年，拜湖广行省参知政事。召为户部尚书，未至，改江南行台侍御史。寻擢中丞。

后至元元年，召拜中书参知政事，迁同知枢密院事。出为江浙行省右丞，乞致仕，不允。除浙西道廉访使，辞不赴。六年，除行宣政院使。上天竺僧弥戒、径山僧惠洲犯法，纳麟皆按治之。请行宣政院设崇教所，升行省理问官四品，以治僧狱，从之。寻拜江浙行省平章政事。至正三年，迁河南行省。明年，入为中书平章政事。七年，出为江南行台御史大夫。复召拜御史大夫。八年，进金紫光禄大夫，请老，不许，加太尉。旋为御史，劾罢，退寓平江。

十二年，江淮盗起，复拜南台御史大夫，兼太尉，总制江浙、江西、湖广三省军马，诏遣直省舍人慰谕之，许便宜从事。会杭州失守，淮南行省平章失列门引兵来援，次于采石，纳麟以宣城危急，请失列门先救之，调部将脱火赤率蒙古军为应，大败贼于堈下门，宣城围解。已而贼陷徽州，游兵至集庆，纳麟命治书侍御史左答纳失里守城，御史中丞伯家奴屯城外，遣监察御史郑鄈征兵于湖广行省平章也先帖木儿，也先帖木儿时屯和州，引步骑二千人趋集庆，江浙行省平章三旦八、佛家驴亦引兵来会，贼始败走。

十三年，纳麟固请谢事，从之。十六年，南台移绍兴，复以纳麟为御史大夫，兼太尉。十八年，召入都，至黑水洋，阻风而返。十九年，由海道趋直沽，八月至京师。未几，卒年七十九。

子安安，判江浙行枢密院。纳麟再为南台御史大夫，耄昏，政事皆决于安安，为当时所讥。时同知秃坚不花在余姚，团结民兵，与慈溪尹陈文昭、绍兴达鲁花赤迈里古思相犄角。安安忌之，恐三人不受制，绐秃坚不花至，夜半使人杀之。已而国珍亦执陈文昭，沈于海。拜住马代纳麟为御史大夫，又杀迈里古思，绍兴遂为国珍所据。

李桢，字幹臣。其先，西夏族子也。金末，桢以经童中选。既长，为质子于蒙古，太宗嘉其文学，赐名玉出干必阇赤。从皇子阔出伐宋，太宗命之曰：“凡军事，必咨于桢而后行。”阔出遣桢及吉登哥赴唐、邓二州料民实，兵后连岁凶荒，民流亡殆尽，桢至，振恤饥寒，归者如市。十年，又从察罕伐宋，以功赐金符，授军前行中书省左右司郎中。桢奏寻访天下儒士，令所在优给之。乃马真皇后称制六年，从察罕围宋寿州，不克。进攻扬州，会霖雨乃班师。桢表言：“襄阳宋咽喉地，得之则可为取宋之基。”定宗嘉纳之。赐虎符，授襄阳军马万户。宪宋六年，命桢巡哨襄樊。八年，宪宗伐蜀，召桢议事。秋九月，卒于合州，年五十九。

刘容，字仲宽。其先西宁青海人。高祖阿勒华，西夏主尚食。西夏平，徙西宁民于云内，容父海川在徙中，后遂为云内人。

容幼颖悟，稍长喜读书。国俗素尚武，容亦善骑射，然非所好。中统初，以国师荐，入侍皇太子于东宫，命专掌库藏。每退直，即诣国子祭酒许衡受学。至元七年，世祖驻跸称海，闻容知吏事，召至，命权中书省掾，以忠直称。十五年，奉命使江西，抚慰新附之民，或劝其受馈遗，归赂权贵，容曰：“剥民以自利，吾心何安！”使还，惟载书籍数车，献之皇太子。忌嫉者从而谗之，由是稍疏容，然容亦终不辩。

会立詹事院，容上言曰：“太子天下本，苟不得端人正士左右辅翼之，使倾邪侧媚之徒进，必有损令德。”闻者是之。俄命为太子司议，改秘书监。出为广平路总管。富民有同姓争产者，讼连年不决，容至，取谱籍考二人父祖名，得其实，立断之。皇子云南王至汴，道过广平，达鲁花赤欲厚敛以贿左右，容请自往，减其供张之费，民以不病。后卒于官，年五十二。

阔阔出，唐兀氏。祖小丑，太祖定西夏，括诸色人匠，小丑以治弓进，赐名怯延兀兰，为行营弓匠百户，徙和林，卒。父塔尔忽台袭职。阿里不哥叛，塔尔忽台从战于失亩里秃之地，死之。塔尔忽台二子，长朵罗台，从万户也速儿、玉哇赤等累战有功，授前卫亲军百户，累官昭信校尉、芍陂屯田千户所达鲁花赤，以疾卒。

阔阔出其弟也，亦为弓，尝献所造弓，帝称善，问其父何名，阔阔出对曰：“塔尔忽台，臣之父也。”帝见其状貌魁伟，问能射否，左右对曰：“能。”试之，果然，遂命侍左右。明年，武备寺复以其弓献，且奏用之。帝曰：“孔子言三纲五常，人能自治而后能治人，能齐家而后能治国。汝可以此言谕阔阔出，吾用之未晚也。”俄擢为大同路广胜库达鲁花赤。广胜库贮兵器，时总管兀海涯以库作公署，置甲仗于虚廪，为虫鼠所啮，阔阔出言于帝，复之，且责其偿。使者薛绰不花、纳速鲁丁以檄取鹰房军衣甲弓矢，阔阔出责其入文书，时副使速鲁蛮已命有司封钥其库，将点视之，阔阔出不从。事闻，帝命笞速鲁蛮，罢其官。

大德元年，迁大同路武州达鲁花赤，兼管本州诸军奥鲁劝农事。又监建州、利州，改佥四川道廉访司事，拜监察御史，累官中大夫、大宁路总管，卒于官。

子脱欢，初直宿卫，累拜监察御史。迁四川行省左右司员外郎、四川廉访司佥事、枢密院都事、断事官。在四川尝上疏曰：“内外修寺，虽支官钱，而一椽一瓦，皆劳民力，百姓嗟怨，感伤和气，宜且停罢。仍减省供佛饭僧之费，以纾国用。如此，则上应天心，下合民志，不求福而福自至矣。回回户计，多富商大贾，宜与军民一体应役，如此，则赋役均矣。为国以善为宝，凡子女、玉帛、羽毛、齿革、珍禽、奇兽之类，皆足以丧德丧志。今后回回诸色人等，不许赍宝中卖，以虚国用，违者罪没。如此，则富商大贾无所施其奸伪，而国用有余矣。”其辞恳直剀切，当时称之。

朵儿赤，字道明，西夏宁州人。曾祖斡道冲，为西夏名儒，位至宰相。父斡紥箦，守西凉，大兵至，率父老以城降，太祖命副撒都忽为中兴路管民官。大兵西征，督转输无毫发之私，时号曰满朝清。世祖即位，斡紥箦卒，遗奏因高智耀以进，请慎名爵、节财用，帝嘉纳焉。

朵儿赤年十五，通《论语》、《孟子》、《尚书》，帝闻其聪敏，欲试用之，召见于香阁，帝曰：“朕闻儒者多嘉言。”朵儿赤奏曰：“陛下圣明仁智，奄有四海，惟当亲君子，远小人尔。古帝王未有不以用小人而亡者，惟陛下察焉。”帝曰：“朕于戆直忠言，未尝不悦而受之，违忤者亦不肯加罪，盖欲养忠直而退谀佞也。汝言甚合朕意。”因问欲何仕，朵儿赤对曰：“西夏营田实占正军，傥有调用，则又妨耕作。土瘠野旷，十未垦一。南军屯聚以来，子弟蕃息稍众，若以成丁者编入籍，以实屯户，则地利辟而兵有余矣。请为其总管，以尽措画。”帝然之，乃授中兴路新民总管。至官，大兴屯垦，塞黄河支流，浚其三，以资灌溉。凡三载，赋额增倍，就转营田使。秩满入觐，帝大悦，擢潼川府尹。时公府无禄田，朵儿赤以官旷地给民，收其租为官禄，潼川仕者有禄自此始。

未几，台臣奏为云南廉访副使，迁山南廉访副使，调云南廉访使。会行省丞相帖木迭儿贪暴擅诛杀，罗织安抚使法花鲁丁，将置极刑，朵儿赤谓之曰：“生杀之柄系于天子，汝以方面之臣而专杀，意欲何为？小民罹法且应审覆，况朝廷命吏耶！”法花鲁丁竟获免，寻复其官。僰夷与蛮相仇杀，时省臣受贿，诬奏蛮反，杀良民。朵儿赤劾罢之。年六十二，卒于官。

子仁通，云南省理问。天历二年三月，云南诸王与万户伯忽等叛，仁通率官军讨之，没于陈。

暗伯，唐兀人。祖僧吉陀，迎太祖于不伦答儿哈纳之地，太祖嘉其效顺，命为秃鲁花必阇赤，兼怯里马赤。父秃儿赤袭职，事宪宗，累官至文州礼店元师府达鲁花赤。

暗伯，性严重刚果，有大志，弱冠娶妇于敦煌，阻兵不得归，乃往依宗王阿鲁忽。世祖遣薛彻干等使阿鲁忽以通好，阿鲁忽留使者数年弗遣，暗伯以马驼厚赆之，令逃去，薛彻干等得脱归，具以白世祖，世祖称叹久之。既而命元帅不花帖木儿等征于阗，暗伯乘间至行营，见薛彻干于帐中，薛彻干曰：“公之忠义已上闻矣。”言于不花帖木儿，遂承制以暗伯权充枢密院客省使，护送其妻子来京师。

未几，宗王乃颜叛，世祖亲征，暗伯在行间，命为客流速不鲁合不周兀等处万户。及诸王哈鲁、驸马秃绵答儿等叛，暗伯率所部战于客流速石巴秃之地，身中七创，所乘马亦中二矢，自旦至晡，鏖战愈力，剌秃绵答儿杀之，生擒哈鲁以献。论功命长唐兀卫，兼佥枢密院事。凡分立诸色五卫军职、袭替屯戍之法，多所更定。历同佥、副枢、同知，至知枢密院事，以疾卒于位。赠推忠保节功臣、资善大夫、甘肃等处行中书省右丞、上护军、宁夏郡公，谥忠遂。

子阿乞剌，知枢密院事；次亦怜真班。

亦怜真班，性刚正，动有礼法。仁宗召见，令入宿卫。延祐六年，超拜翰林侍讲学士。至治二年，调同知通政院事，擢虎符唐兀亲军都指挥使。泰定初，迁典瑞院使。天历二年，选为太子家令，寻擢资政大夫、同知枢密院事，迁侍御史，仍兼指挥使。至顺初，拜翰林学士承旨、荣禄大夫，迁功德使，指挥使如故。已而拜陕西行省平章政事，未行，复为翰林学士承旨。时伯颜为丞相，嫉其论事不阿，出为江南行台御史大夫。寻杀其子答里麻，谪亦怜真班于海南，伯颜败，始召还。

至正六年，拜御史大夫，迁宣政院使，出为甘肃行省平章政事。先事弭西羌之乱，民立石颂之。召还为银青荣禄大夫、知枢密院事，提调太医院，寻加金紫光禄大夫，复为御史大夫，领经筵事，兼宣忠斡罗思扈卫亲军指挥使。奏言：“风俗人心日趍于薄，请禁故吏不许弹劾所事长官。”太师马札儿台与子丞相脱脱谪居在外，时相欲倾之，嗾人告变，且扳台臣同时上奏，亦怜真班曰：“为宰相者孰无闲退之日，况脱脱父子在官无大咎，奈何迫之于险！”终不从。及监察御史劾丞相别儿怯不花，帝不听，亦怜真班反复论奏，由是忤上意，出为江浙行省平章政事，迁湖广行省左丞相，复召知枢密院事。

十一年，颍、亳盗起，亦怜真班数言得失，不听，复拜江浙行省左丞相。十二年，移江西。时贼由蕲、黄陷饶州，安仁县乱民应之，亦怜真班道出安仁，命子哈监朵儿只与江西右丞火你赤等乘高纵火攻败之，余贼皆降。先是，江西行省平章政事道童以宽容为政，军民懈弛，亦怜真班至，威声大振。十四年八月，以疾卒于官，时论惜之。事闻，赠推忠佐运正宪秉义同德功臣，追封齐王，谥忠献。

九子：长答里麻，为伯颜所杀；普达失理，翰林学士承旨、知制诰，兼修国史；桑哥八剌，同知称海宣慰司事；哈蓝朵儿只，宣政院使；桑哥答思，岭北行省平章政事；沙嘉室理，岭北行省参知政事；易纳室理，大宗正也可札鲁火赤；马的室理，佥书枢密院事；马剌室理，内八府宰相。




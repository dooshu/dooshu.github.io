◎文闱犯鬼

文闱中报德报冤之事，前录已屡载之。余以道光丁酉登乡荐，本科场中酷热异常，忆当时三场中所闻士子犯病及犯鬼者，不一而足。未暇详询原委，近阅《修福新编》中所载两条，正是科事，因补录之云：道光丁酉，福建乡闱，训导某进场，次日题纸甫下，即发狂疾，吁曰："十年前鸦片案发矣。"语刺刺不休，亦不可辨。旋引小刀自刺其颈，同号惊救，见其神色俱变，凶不可近，血溃不止，须臾气绝矣。佥谓彼非假公毒害，即袭取非义之财，陷人性命可知。不然，胡必于官府共闻、耳目众著之地报之如此其烈乎？又云：是科周生某，首场甫交卷，才转身，忽旋风扑面，遂聩毛不知所为。平地跌倒，额破血流，众方扶救，气已绝矣。按：此两事皆隐其名，而一详其官，一纪其姓，其非子虚乌有可知也。又按《修福新编》系近年吾闽泉漳人所辑，不著姓名，叙例中但自称补过堂而已。所录皆载本朝可劝可惩之事，中有余所已录者，其乾隆四十年以前事，亦与余书体例不符。兹就近来数十年节取二十余条，皆吾闽新事，信而有征者，分别存之。


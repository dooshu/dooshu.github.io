故河中府开元寺坛长赐紫僧重宣塔记

师姓赵氏中条虞乡人也由河沙刼来殖衆德本未断後有复生人中积习闻薰童幼頴异宿机冥契割爱舍家十五礼文彻师为沙弥二十一依澄晖师受具戒亦既持乞士鉢披水田衣深念善财徧参知识尤慕庆喜具足多闻振锡游方刳心求法其始以比丘持律才许五年诸佛度生是为初教且从本师受四分律又以如来出世盖一事之因缘衆生无边有万殊之根器爰自降神兜率示灭鹤林宣说十二部经震动大千世界其间具偏圆半满之义开权实顿渐之门虽文字性空语言相离然而标指见月乃理事之兼通得鱼忘筌始觉照之都冺师是以从归一和尚传无量夀经依行满法师阐因明论尽逹宗旨咸有师承终身受持为人演说盖四句之偈福利居多一音所宣悟解斯衆又复专持首楞秘密之呪徧閲毗卢方广之文八郡归依天宫办香积之供四衆围绕空界雨曼殊之花凡读大藏经一万余通诵佛顶真言三十万过镐京蒲坂实有化缘前後登甘露法坛宣尸罗浄戒得度者仅千余人破尘出经多蒙利益传灯分照岂有穷尽马祖门下皆一时之利根龙华会中实当来之眷属人天主伴夫岂偶然秋官贰卿上谷寇公早在先朝参预大政重师之行荐于帝庭诏赐紫方袍以旌其德处六和之衆而天子知名介三法之微而王臣外护非藴空漏尽神足智圆为彼岸之舟航作释天之日月者畴能致是哉师以咸平四年四月庚戌示身有疾殆至弥留尽召其徒授之治命薪尽火灭神往形留相好俨然道俗倾慕报龄七十有九僧腊五十有八甲子奉全身闍维于南郭之外得舍利三十余粒以其年某月某日迁灵骨於其原建浮图焉上足弟子赐紫令操入室推贤传衣善继思欲奉扬遗懿昭示将来戾止上都以塔记为请予素服能仁之教尤钦开士之风且与上谷公道契无生心专趣大乐天绮语固愿赞於佛乘执戟虫文岂能宣於真谛聊摭梗槩幸免枝游云耳


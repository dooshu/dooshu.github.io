钱谦益：

常熟张汉儒，本县簿佐史也。陈侍郎必谦筮仕初入幕，后忤意，榜曰「革退张汉儒，不许复入。」汉儒耻之。已邻人失鸡，詈及汉儒。以邻屋为翟给事式耜也，汉儒通剌自白，瞿不纳，曰「陈氏逐客，何刺为？」汉儒恚甚，入京欲讦必谦。会邑人陈履以家累逃京师，怨钱侍郎谦益，速其讼，语汉儒曰，陈益吾无大瑕隙，宜先及牧斋也。又讼师单良臣尝上牧斋六字诀，曰款曹、和温、胁张。款曹谓司礼太监曹化淳也，和温指乌程相国，胁张指汉儒。良臣随自泄于履之子，履因改为激温、胁朱。朱盖抚宁侯国弼也。抚宁方参乌程，即上揭化淳。化淳大惧，不欲居款，遂尽发乌程怒牧斋事，而下汉儒、履，并武举王番，立枷死。番屋本陶氏，复归钱氏，纳价又折之，恨极诉京师。




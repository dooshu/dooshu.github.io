微子之命


微，是国名。子，是爵。成王既诛武庚，封微子于宋，命之以主成汤之祀。史臣录其诰词，以“微子之命”名篇。





王若曰：“猷，殷王元子！惟稽古崇德象贤，统承先王；修其礼物，作宾于王家；与国咸休，永世无穷。

猷，是发语辞。元子，指微子，以其为帝乙长子，故称元子。稽，是考。崇，是尊。象，是肖。统承，是继承统绪。礼，是典礼。物，是文物。

昔成王命微子，特呼而告之说：“猷，汝殷王帝乙长子！我稽考古制，帝王之后，有能尊崇先德，克肖前贤者，即命之以主其先世之祭祀，继承其统绪。凡典礼文物，如正朔服色之类，都照旧不改，使之更加修明整饬，以备一王之制。朝祭之时，只作宾于王家，不以臣礼相待，以别一王之后。与国家共享休美之福，垂之万世而无穷。此古制如此。今汝为殷王元子，继世象贤，正其人矣。”





“呜呼！乃祖成汤，克齐圣广渊。皇天眷佑，诞受厥命，抚民以宽，除其邪虐，功加于时，德垂后裔。

齐，是无不敬。圣，是无不通。广，是大。渊，是深。佑，是助。后裔，即指微子。

成王又告微子叹息说：“尔祖成汤之德，能齐而无不敬，圣而无不通，广大而不可量，渊深而不可测。惟有这等盛德，所以克成大业。上而格天，则皇天眷顾佑助，使之大受夏命，为天下主；下而临民，则抚之以宽大，而尽除有夏邪虐之政。以言其功，则被于当时，无一处之不及；以言其德，则垂诸后裔，至于今而不泯。夫尔祖成汤之盛德，上膺天眷，下安民生，近济当时，远裕后世如此，则我崇本奉祀之意，有不容已者矣。”





“尔惟践修厥猷，旧有令闻：恪慎克孝，肃恭神人。予嘉乃德，曰笃不忘。上帝时歆，下民祗协。庸建尔于上公，尹兹东夏。

猷，是道。令闻，是美誉。恪慎、肃恭，都是敬谨的意思。笃，是厚。歆，是享。尹，是治。宋在周之东，故曰东夏。

成王命微子说：“乃祖成汤之道，垂裕后昆者也。尔能践履而弗违，修举而弗坠，在旧日已有令善之声誉矣。夫人道，莫先于孝。尔能恪畏谨慎，以尽孝的道理。承祭临下，莫贵于肃恭。尔能严肃恭敬，以尽事神治人的道理。尔有此实德，我乃嘉美之说，尔能笃厚前人所行，而不忘其旧，真可谓能象贤者。以之奉祀，上帝默鉴其德，必以时歆享于上；以之治民，百姓咸仰其德，必致敬协和于下。故我仰稽古制，立尔为上公，使治此东夏之民，以承先王而宾王家，正以尔之贤，能胜其任也。尔其勉之！”





“钦哉！往敷乃训，慎乃服命，率由典常，以蕃王室。弘乃烈祖，律乃有民，永绥厥位，毗予一人。世世享德，万邦作式，俾我有周无斁。

服命，是上公的章服命数。藩，是保卫。弘，是大。律，是范。毗，是辅。式，是法。斁，是厌。

成王戒勉微子说：“尔为上公而尹东夏，其职任亦重矣，可不敬哉！必须往敷尔之教训，使民彝物则无不修举；谨尔之名分，凡章服命数毋至僭逾；又必率循乎典常，旧章成宪不敢轻变。凡此皆尔之所当敬也。能如是，则可以蕃卫王室，使我周赖以治安；恢弘尔祖的功德，使先业不至失坠。仪刑尔宋国之民，不违乎法度；永安尔上公之位，常保其爵禄。又能宣扬教化，辅佐我一人之治功；垂统后昆，使尔子孙世世承享其德泽。将见万邦诸侯，都来观感兴起，以尔为法则，而我周待尔之心，有恩礼而无厌斁矣。尔可不钦承之哉！”盖深致戒勉期望之意也。





“呜呼！往哉惟休，无替朕命。”

休，是美。替，是废。

成王又叹息说：“敷训教以正人，慎服命以正己，率典常以守法，此皆侯职所当为，而我所命于汝者。今汝往东夏，必休美尔一国之政，以自尽乎侯职之所当为，慎无废了我所命汝的言语，而不加之意也。”篇终又致丁宁，其所望于微子者，亦切至矣。夫成王告微子，专述成汤之德，而无一言及武庚之罪，不特诰命贤者之体，而亦圣人大公之心也。






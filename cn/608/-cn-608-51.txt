卷五十一 黄斌卿、张名振、王朝先、阮俊列传

黄斌卿

张名振

王朝先

阮俊

▼黄斌卿，字虎癡，福建莆田人。明末，为定海参将；而王之仁为定海总兵，意猜忌。

弘光中，以斌卿为征蛮将军，出镇广西；值左良玉提兵犯阙，改镇九江。斌卿逆战上流，令水鬼断敌五营铁缆，夺辎重、火器无算，先诣金陵报捷，斌卿与士英不协；继闻清兵且下，顺流入海，从唐王至闽。王正位闽中，以定策勋，封肃卤伯，俾唐突苏、松，呼吸登、莱；斌卿奉命，栖舟山观变。

舟山者，故昌国邑。周八百里，沿乡七十二岙，岙必四山环向；出定海关金塘山外。国初，徙金塘，且徙舟山；有王姓里老得谒太祖，一言回其意，遂置所，号滃洲。崇城修隍、带山襟海，版籍不下十万户，登会计不下八千缗。距定关凡两潮汐，有蛟门、螺头诸险。每岙大可数百家、小亦数十户，烟火亘野。篙工罟师以时，鳞集不绝；息多鱼盐，称富饶。缘海，则有鹿颈、鲒崎、大射、岱山、衢山及桃花、落迦诸岛屿。岱山有故宋秦桧居址，马岙即其墓，相传桧往往至此。落迦为南海名胜，梵剎如林。西连松阙，旁达日本，皇明设两游击防倭患，盖东南一大襟喉也。斌卿初至舟山，兵仗寡弱，不能成旅。斌卿妒狭，有沈谋。鲁监国时，复与王之仁子鸣谦相左。自併抚臣荆本彻后，兵势颇振。及越事败，之仁合营数百艘，赀仗、火械数百万计；浮出归斌卿，约共事更起。斌卿伪许之，且曰：“顷张国柱犯鲁宫眷，不义；请合声其罪！”乃甫出洋，忽砲反攻之仁，尽有其舟；之仁猝不得已，自沈其家属九十三人，轻舟从漴缺登陆，殉义南都。时平西将军王朝先者，故邳州副将，依之仁逸海；斌卿擒之。设五协，以是不奉鲁令。福事自兵部尚书刘中藻败后，福宁诸路以次不守，富平将军张名振迎上跸台州之临门；于是与王朝先、阮俊、王大振等议跸舟山，进斌卿侯封，促至舟山。朝先等恨斌卿傲蹇，且以旧怨，微言斌卿诸不臣状，上颇颔之；遂与名振等欲起攻斌卿，上惊，即降敕和解。斌卿语张肯堂：“某此心可对天地！”于舟中方拜敕倒地，而朝先已使人伺间举刀陷斌卿背，离其体矣。朝先乃反接，死斌卿大砲之上，投之海；并杀其子某——乃名振倩也。斌卿长女年十七，早知王、阮等将为不利，预治布橐二，实金其中，令至重。次女年十三，不解；曰：“姐何之，乃担金？”姐告以“事不测，束此洁中流耳！”次女不答。斌卿被害，二女果自沈。未几，上祭蛟门，有星如箕，陨于滃地；此后三日，海涛怒吼，异平时。斌卿标属多感愤，降清。监国以参将府为行宫，封名振为定西侯、俊为蕩胡侯、周鹳芝为平裔侯、王朝先为平西伯；余文武进秩有差。然心哀斌卿，特拜张肯堂为大学士、兵部尚书。肯堂者，故唐奉命督斌卿西征之师者也，聊以宁斌卿之死云。

辛卯三月，名振故杀朝先于舟山，暴其擅杀斌卿之罪，函其首祭之；以盖初不预众谋焉。

▼张名振，字侯服，顺天籍。崇祯中，为石浦参将。

乙酉，卫鲁监国入绍兴；防江，壁瓜沥，称「定西将军」。一与清战，败绩。或劝名振渡浙西，冲清首尾；名振曰：“必得监国命而后行！”名振性和易得人，而内多机智；其实欲离瓜沥还石浦，非果有渡浙西意。绍兴失守，监国走依石浦。会隆武出汀州不返，建国公郑彩以舟师自保海上；名振乃以监国诣彩，且曰：“隆武一家，好为之！”彩遂扶监国复起。戊子，恢复建宁、兴化二府及福州诸下县。因闽省会垂破，而清以陈谨合张存仁二督劲兵援之，复破建宁；而福围亦解。名振同诸臣扈监国，抵舟山。先是，肃卤侯黄斌卿为唐驻舟山，有女二，解文义、娴礼；名振方屯南田，以女许斌卿子，交最密。会闽败，斌卿以舟载二女归舟山，历南田；名振妻闻黄二女贤，以为其女之姑亦至戚，欲一望见。二女不许；曰：“不得父命——且未字，安得走入军中！”张固请之不得，强使人牵其舟；至相见，极爱重。适军中误报舟山，云「二女为定西所劫」；斌卿怒。时名振之母亦驻舟山，斌卿拘母军中为质。既知张盛意，甚悔之，更大礼母；而名振啣斌卿入骨矣。时平西伯王朝先颇为斌卿所制，意不善斌卿；名振与深交，将共算斌卿。适监国至，斌卿逡巡未纳，名振讽阮俊与王朝先反起兵攻之。监国谕解；斌卿方拜诏未起，辄被害。军中稍稍知谋自名振，名振不安；久之，以他故杀王朝先，曰：“吾为斌卿报仇”云。时监国既休舟山，进名振定西侯，总督朝先、俊水陆二师。

辛卯，清大举三路进攻舟山，阮俊战死。清兵直薄城下，相持十日；力竭城破，名振扶监国泛去，二妃、二世子、宫嫔十三人咸填井死。名振家东门，有母七十余岁及至亲属共五十余人，皆自焚。其幕下士顾心复，南直人，以诸生自缢学宫。而名扬者，定西兄也，为屯田总镇；被执不屈，见杀。

久之，名振以舟师直窥南都，题诗金山寺。时清戒江守严，以拦江索截海舟数百号；名振战不利，以小舟遁。

▼王朝先，辽东人。崇祯朝，为副总兵。航海至越，带有西北辽人千余，皆骁勇善射。从亡海上，屡有战功。张名振欲併其兵，邀朝先过船剧饮，于席上刺杀之。其兵大譁，不肯归伍，愿解散；名振不能留，听其去。千余人一时辫发归顺清朝，遂为嚮导，袭取舟山；旬日之间，舟山遂失。

▼阮俊，福建人，为海上大盗。已丑，建宁复失而福围亦解，诸臣奉鲁监国诣舟山，阮俊以蕩胡将军从，共算肃卤侯黄斌卿死；而监国即安舟山，封进为蕩胡侯。时平西伯王朝先统陆师而俊统水师，定西侯张名振总统水、陆两师。

辛卯，清大举三路攻舟山。八月，一师从定海出，俊令水将江天保以四水船迎击，败清，沈其十三舟；清兵数十人，断右臂而归之。遂以清不即出定海，分舟师应清吴淞、温台两路；而身当定海，路冲势单。阅五日，清兵复出定海。会大雾，迷咫尺，清舟猝撞，俊营亦惊不意；而俊旁哨长与清舟等，不能压，遂欲激所最大水船前，而风止，艍猝不可动。俊负奇力，兼有四长：一、观桅柁，毫发勿惑，所向无不的；一、乘风犁舡，其法最捷；一、连砲四、五，一发各中；一、手掷火桶，桶所及无不立焚。时清兵尽裹俊船，不敢上；俊乃手举火桶，仓猝触清桅，激反入俊丹，舟焚。俟急，跃水以解，诸健卒自焚死。清争钓起，俊益犯火，而以水淬之，无生者。俊被缚，瞪目无一言；三日，卒——为此月之二十有一日也。

石匮书曰：黄斌卿以海外一旅视为田岛，不肯归鲁；杀之不为无名。王朝先为西北宿将，其下有老本千人，韰倮善战；张名振爱其兵，遂杀朝先。朝先死，兵且归清，卒为嚮导以破舟山。然则舟山之破，非名振之所自取耶？舟山黑子地，从亡者本不多；然犹自相残併，其何以羁縻天下哉！












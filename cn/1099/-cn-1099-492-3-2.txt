○器勝策 【 火器】

夫虜習弓馬、情志膠結、三軍同力、不別死生、夙號勍敵、若之何戰可必勝、守可必固也、則有必勝必固之技於此、火器是也、嗚呼、不知造物者、何緣動此殺機、慘毒乃爾哉、似非仁人所忍言也、第在今日、有犯順求死之虜。亦有不容不習之勢。即深言之可也。夫火器之來也。自永樂間征安南始也。其稍盛也目嘉靖間禦倭始也。用之而效者。若楊襄毅會中丞郭武定周尚文戚繼光之屬。非一人也。然而皆皮毛耳。未合也。近歲以來。溫中丞趙士楨所作稍合矣。未盡也。亦未大也。而士楨所意造者。又未合也。夫用火之精者。能十步而一發若是速也。能以石出火。無俟宿火。若是巧也。能射鳥二三百步。騎而馳而擊。方寸之質。稍大者能于數千百步之外。越壁壘而擊人之中堅。若是命中也小者洞甲數重。稍大者一擊殺數千百人。能破艨艟巨舟。若是烈也。此器習而古來兵器十九為土苴。古來兵法十五為陳言矣。何者正兵之勝。前無衡敵故也。今誠簡我精卒。日夕肄習。悉令入彀。次乃用之其法戰車為營。大小雜置之。步兵司之。干盾自衛。間以矛刃。長短相次。鐵騎居中。遊奕進退。或誘其前。或擊其敗。以當虜衆。豕突蟻聚。騶發同的。雷擊雷邁。未及接刃。然亦須近前而發巳糜爛其十七八于千百步之外矣。彼所恃者堅甲如刺瓠也。所長者弓矢如敺民?虫也。如是而與我旗鼓相當。劍戟相撞者。百不能有一也。就令糜爛之餘。猶能復戰。以我全力。當彼創殘。勝負之數。亦易見也。若夫彼我皆騎。則五不當一。彼騎我步。則二不當一。至乃憑藉堅城。用高臨下。其於卻敵。滋甚易矣。故曰戰有必勝守有必固者此也。夫車戰之法。近世名臣所聚訟也。葢乃虜騎倐忽。逐利末便。鷓鴣之目。理實有之也。然而愚所陳者正兵也。以我制人。滅賊為期者也。自古以來。無有大師轉戰。不用正兵者。不有正也。奇何自出。正以藏奇。變化無端。勝之道也。至夫么麻?骨草竊。潰垣驅掠。風集雨散。則割雞焉用哉。五火既習。若騎若步。固足勝之。團練義勇。農夫田更。亦足勝之。嗟乎以我至長、擊彼至短、數萬橫行、何足疑也、然而我常畏敵者何也、假令事理變易、彼挾此長、我耑其短、其為可畏更何如也。故曰在今之日、有不容不習之勢者此也、是未敢盡言也、


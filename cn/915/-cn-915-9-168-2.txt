◇立神明成佛记注序

夫神道冥默，宣尼固已绝言；心数理妙，柱史又所未说，非圣智不周，近情难用语远故也。是以先代玄儒，谈遗宿业，後世通辨，亦沦滞来身。非夫天下之极虑，何得而详焉？故惑者闻识神不断而全谓之常，闻心念不常而全谓之断。云断则迷其性常，云常则惑其用断，因用疑本，谓在本可灭。因本疑用，谓在用弗移，莫能精求，互起偏执，乃使天然觉性。自没浮谈，圣王禀以玄符，御兹大宝。觉先天垂则，观民设化，将恐支离诡辨，构义横流，徵叙繁丝，伊谁能振，释教遗文，其将丧矣。是以著斯雅论，以弘至典。绩早念身空，栖心内教，每餐法音，用忘寝疾，而暗情难晓，触理多疑。至于佛性大义，顿迷心路，既天诰远流，预同抚觌，万夜获开，千昏永曙，分除之疑，朗然俱澈。窃惟事与理亨，无物不识，用随道合，奚心不辨。故行云徘徊，犹感美音之和；游鱼踊跃，尚赏清丝之韵。况以入神之妙，发自天衷。此臣所以舞之蹈之，而不能自己者也。敢以肤受，谨为注释。岂伊锥管，用穷天奥。庶几固惑所释焉。（《弘明集》九）


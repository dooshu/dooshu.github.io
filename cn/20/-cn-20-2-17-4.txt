木冰


东魏武定四年冬，天雨木冰。《洪范五行传》曰：“阴之盛而凝滞也。木者少阳，贵臣象也。将有害，则阴气胁木，木先寒，故得雨而冰袭之。木冰一名介，介者兵之象也。”时司徒侯景制河南，及神武不豫，文襄惧其为乱而征之，景因举兵反。豫州刺史高元成、襄州刺史李密、广州刺史暴显并为景所执辱，贵臣有害之应也。其后左仆射慕容绍宗与景战于涡阳，俘斩五万。

后齐天保二年，雨木冰三日。初，清河王岳为高归彦所谮，是岁以忧死。

武平元年冬，雨木冰；明年二月，又木冰。时录尚书事和士开专政。其年七月，太保、琅邪王俨矫诏杀之。领军大将军库狄伏连、尚书右仆射冯子琮并坐俨赐死。九月，俨亦遇害。

六年、七年，频岁春冬木冰。其年周师入晋阳，因平邺都。后主走青州，贵臣死散，州郡被兵者不可胜数。






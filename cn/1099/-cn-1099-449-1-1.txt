○馭虜機宜疏 【 北虜封貢】

臣惟中國馭夷、不外威惠兩端、智士籌邊、要在端倪莫測、河東虜酋受封以來四十年、中外乂安、不可謂非和戎之利乃撦酋故後、封事六年不成、去歲臣蒙　皇上任使、三月入境、五月間卜酋聚麀、彼時十二部落、群聚虜營、倘無要挾之情。則取結請封。一月可辦。乃卜酋虜婦大言于眾曰。今日成婚。不日中國自然差官請我封王。須當倍加我賞。方可允許。眾部且散。待後再約。臣知其謀。若為弗聞也者而置之一月之後。虜婦見計不行。方始差人報婚。此其妄意要挾。為謀之狡一矣。五路向來桀驁。虜婦卜酋成婚之後。以為可以大眾挾素酋。亦可以大眾挾中國。乃差夷使一百二十餘人。投稟于臣。講求先年史車之叛。仗伊取還宣大。許賞金銀蟒衣虎豹水獺。十年未與。今當補給。其欲甚奢。其氛甚惡。臣雖折之。不敢再徼。然其妄意要挾。為謀之狡二矣。卜酋聚麀。八月不言請封。去冬乃差夷使言于撫鎮。挾要得勝水泉加馬二千餘匹。金銀賞物。十倍于前。方始投結。鎮守密為臣言臣得設謀挫之。此其妄意要挾。為謀之狡三矣。夫王封至貴也。款市至富也卜酋不汲汲求封。而反坐索高價。何也。葢知　中國安邊之計。急在一王封。而又知欵約所恃之人。全在一老婦。是以故意遲延。欲我差人往求。正墮其要挾之計。即捐二三萬金為媾。而款約尚不可知也。臣雖不才。豈敢慮之不深。輕墮其計。且以　皇上之聖。中國之強。不以此時申　國威而破虜膽。反以三鎮之安危。寄于垂老之虜婦。假如虜婦物故。款約不成。三鎮將無以自立乎。且安能保虜婦之終無他故。而虜盟之終于不寒也。故今日之計。要在以自強為主而不必急求虜王之封待虜酋之來求。此時□趙輩極論八款事久不成不知此乃兵机也故公力言之我則因而應之。則大權在我。足以制虜酋之命。而款約可堅也。何也。我所以措三鎮于磐石之安者。不必盡出一王封而我所以使虜酋不得不求封者。不必盡恃一虜婦也今虜酋報稱取結。似已有期。而臣終以為不必急求者。誠見夫我。急則虜緩我緩則虜急其機間不容髮。恐不知者或以欲速敗臣之謀也。要以秋盡為期。封事無有不結之局矣。夫撦酋物故。至今六年。封事不成。不得不待。豈以數月而不可待哉。臣報期雖寬。或結。局不至于秋盡亦不可知而臣不敢以速成自許者葢虜情變詐無常。前次撦酋之封。　朝使臨邊。撦酋故意作難。不肯受　敕。自四月至七月。是時鄭襄□洛經畧之萬虜壓境要挾無厭。邊內亦聚兵將萬餘。環甲操兵。晝夜嚴防。糜費糧餉無筭。數月而後受封。今日之事。豈可容易。但當靜以俟之。不可期近功而先自撓也。漢趙充國之對宣帝云。兵難隃度。馳至金城。圖上方畧。老成於邊事慎重如此。夫西羗易與耳。北虜之強。視西羗何止十倍。臣豈敢以易言之。故為　皇上陳其機宜如此。伏乞　敕下兵部議覆、行臣等遵行、則成封足以示重。而虜志亦不敢狎視矣


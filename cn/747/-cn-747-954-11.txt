○对遗腹袭侯判

〈乙将袭祖侯，以遗腹无识。诉云：“生而有文，小同为字。”〉

乙在梦兰，生逢集蓼。岐嶷继体，恋亏冶之馀徽；诗礼无闻，想山河之旧业。望九原而不作，松石增哀；思五等之崇班，茅封阙嗣。同夫嵇绍，未有识於巨源；类彼叔敖，亦无言於楚相。当今封比干墓，式商容闾，岂可使诸葛之苗，随时歇灭；乐毅之後，没代湮沦。况乎血属详明，宜存必复之始；手文昭著，须传干父之能。讨以前闻，义何殊於仲子；酌其故事，迹颇类於周文。则知奠藻献诚，礼不乖於大柄；析薪克荷，事可优於小同。

邱峋


○上內閣相公 【 陝西兵馬】

秦中八郡。惟西安鳳翔漢中猶為善也。今錢粮出辦。亦全賴之。延安慶陽平凉臨洮鞏昌。皆密邇虜患。民窮土瘠額徵錢粮。拖欠累歲。雖嚴刑峻法。終無完期。以是積貯空虗。軍需每缺。一難也。近年自增絨服之供。歲率費銀六七萬兩。正項織造銀不過萬兩。餘皆補凑。欲加派則民不堪。那移借辦。每每不繼。二難也。邊境素無畜積。虜巳熟諳。往年犯涇邠。犯鄜延。入中國數百里。不厭其欲。獨垂涎涇陽三原。使虜得逞。則大防徹矣。防守固不可一日懈今額該給軍之資。京運歲該七萬餘兩。秋防正急。戶部尚未發解。萬一軍中脫巾。內變可慮。三難也。境內各王府祿粮。秦肅慶雖漸加于昔。數猶不多。唯韓府宗室日繁。歲供至十三萬兩。欠至五六十萬兩。每歲以諸項凑補。大畧十僅得五啼饑號寒。含怒畜怨、上年巳擁眾辱撫按。毆郡守矣。此後不處將不止是、四難也。四難之中。韓府之事尤亟往年題有欽依。闔省贓罰。皆聽截補祿粮今部劄紛紛猶謂各衙門贓罰不許存積上納事例不許停留。悉以解部。是絨服軍儲祿粮。所謂凑補者何賴恐各鎮官軍之變。韓府宗室之變。不在數年之外也。今撫按以皆有續奉欽依。不敢抗疏隱忍釀禍異時誰當任其咎者。至于各邊兵威不振。葢自昔巳然今幸虜入無所掠欲有所掠。必在深入。深入則往返途長。人畜水草不利。失不償得。頻年虜患不大以此。若使連營大舉。各鎮之兵。必不敢攖其鋒。始至惟擁兵傍伺。出掠輒引避自保。迨去又徐施其後。求免損軍折將。不蒙吏議是幸。然虜猶計慮萬全知有兵也稍知忌憚但不宜分各鎮之力使疲勞道路有入衞京師之名失捍禦諸邊之實也今各邊既分兵入衞。必抽腹裏之兵以補缺額。腹裏既虛。又招兵以益防守。于是遣發有盤纏之費動調有行粮之費招募有供裝之費一軍數以千計。即費以萬計。是調兵募兵之議起而邊境腹裏皆困矣今幸時事漸康莫若遵復　祖宗舊制盡撤調遣之兵。稍倣二十年事矢?見責成廵撫兵備官。各將所在衞所。嚴行較閱。力不堪者易以壯丁。數不足聽其召募。務足原額。技不精者立法教習。務令精強。始於京師。達於各省。浙省鄉兵自平倭後為天下精兵江南團練之議自此而始民間團結社兵。如浙省近日之法。責令有司。覺察聯屬其心。有警則軍民并力驅剿。勢果不敵。就近調發。庶幾人懷內顧。家自相保。較諸自遠調征。若秦越人之不相顧也。固不同矣。今請罷入衞之議職巳上於撫按。倘幸得請。即每歲可省數萬費恐終隱忍未敢明言。且邊兵始抽於營。聽擇良馬。輒以疲力易之。名曰搶兌。臨去屬其妻子於人。即為其妻為之子。名曰提養國家待兵如此而猶冀其死力恐不能也搶兌行邊無馬矣提養行兵無家矣公法人情。兩不能堪妄議謂宜留止入衞之人。令其携家常戍遂室家之願。于彼收粮。扣此原衞之供。可以別募一役。無復更番之擾。馬亦就彼查給。可無搶兌之弊。兩地皆得充實營伍人馬獲免道路疲勞。似亦一策也。


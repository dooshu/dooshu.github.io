◎救难巧报

山阴陈某，逸其名。赴省试，舟泊萧山之西兴驿，忽闻街市火起，登舟往观，见避者纷纷，火光中一女子身无半缕，蹲伏于地，羞惧无以自容。陈急取一袍，掷与之，女得衣蔽体，而家人星散，号泣无所归，哀陈求救。陈使宿其舟之头舱，终夜不交一语。晨起，访其母家，掖之归，彼此匆匆不暇问姓名，衣亦未还，陈即渡江去。及入场，题纸既下，文思甚涩，一字俱无。正窘迫间，闻邻号呻吟声，窥之，见一生病甚笃，谓陈曰："余病矣，文成而不能写，惟交白卷求出场而已。子其为我点检考具，感且不朽。"陈为之料量毕，生问："材文如何？"陈告以故。生曰："余文已无用，感君之义，即赠君。"陈既受文，遂扶生出。归号，全录其文。揭晓，竟中式。亟访某生，无知者，久亦置之。后陈以大挑，分发安徽，晤一候补令，似曾相识。谛视之，即向日之患病某生也。各叙往事，乃知某即萧山人，是年出场后，病旋愈，次科亦获隽，昨甫到此，陈谢之。偶一回首，见檐下有晒衣，则前赠女子之衣在焉。不觉屡顾，某疑而问之，陈言其始末，且询得衣之由。某恍然曰："信哉，君所见女子，即内子也。遭回禄时尚未嫁，及归余，笥中见此衣，内子为余言，昔遭火厄，幸遇一士子掷一衣，得蔽体而归，彼此匆匆不暇问名姓，衣亦未还，每呼负负。故夏日必晒而藏之，将以报也。盖君之遇我，我之赠君，悉君之阴德所致。冥冥中假予手以报之，非偶然矣。"语毕，呼妻出谢，从此来往如通家。此嘉庆初年事。


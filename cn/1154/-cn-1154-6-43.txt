卷一百三　万石张叔列传第四十三

万石君

【正义】：以父及四子皆二千石，故号奋为万石君。

名奋，其父赵人也，

【正义】：洺州邯郸本赵国都。

姓石氏。赵亡，徙居温。

【正义】：故温城在怀州温县三十里，汉县在也。

高祖东击项籍，过河内，时奋年十五，为小吏，侍高祖。高祖与语，爱其恭敬，问曰：“若何有？”对曰：“奋独有母，不幸失明。家贫。有姊，能鼓琴。”高祖曰：“若能从我乎？”曰：“原尽力。”於是高祖召其姊为美人，以奋为中涓，

【正义】：颜师古云：“中涓，官名。居中而涓絜也。”如淳云：“主通书谒出入命也。”

受书谒，徙其家长安中戚里，

【索隐】：小颜云：“於上有姻戚者皆居之，故名其里为戚里。”长安记戚里在城内。

以姊为美人故也。其官至孝文时，积功劳至大中大夫。无文学，恭谨无与比。

文帝时，东阳侯张相如为太子太傅，免。选可为傅者，皆推奋，奋为太子太傅。及孝景即位，以为九卿；迫近，惮之，

【集解】：张晏曰：“以其恭敬履度，故难之。”

徙奋为诸侯相。奋长子建，次子甲，次子乙，

【集解】：徐广曰：“一作‘仁’。”【正义】：颜师古云：“史失其名，故云甲乙耳，非其名也。”

次子庆，皆以驯行孝谨，

【集解】：徐广曰：“驯，一作‘训’。”【索隐】：驯音巡。

官皆至二千石。於是景帝曰：“石君及四子皆二千石，人臣尊宠乃集其门。”号奋为万石君。

孝景帝季年，万石君以上大夫禄归老于家，以岁时为朝臣。过宫门阙，万石君必下车趋，见路马必式焉。子孙为小吏，来归谒，万石君必朝服见之，不名。子孙有过失，不谯让，

【索隐】：上才笑反。谯让，责让。

为便坐，

【索隐】：上于伪反，下“便”音婢釂反。盖谓为之不处正室，别坐他处，故曰便坐。坐音如字。便坐，非正坐处也。故王者所居有便殿、便房，义亦然也。音婢见反，亦通也。

对案不食。然后诸子相责，因长老肉袒固谢罪，改之，乃许。子孙胜冠者在侧，虽燕

【索隐】：燕谓间燕之时。燕，安也。

居必冠，申申如也。僮仆??如也，

集解晋灼曰：“?，许慎曰古‘欣’字。”韦昭曰：“声和貌。”

唯谨。上时赐食於家，必稽首俯伏而食之，如在上前。其执丧，哀戚甚悼。子孙遵教，亦如之。万石君家以孝谨闻乎郡国，虽齐鲁诸儒质行，皆自以为不及也。

建元二年，郎中令

【正义】：百官表云郎中令秦官，掌居宫殿门户。武帝太初元年更名光禄勋也。

王臧以文学获罪。皇太后以为儒者文多质少，今万石君家不言而躬行，乃以长子建为郎中令，少子庆为内史。

【正义】：百官表云内史，周官，秦因之，掌治京师。景帝分置左内史。武帝太初元年，更名京兆尹，左内史名左冯翊也。

建老白首，万石君尚无恙。建为郎中令，每五日洗沐归谒亲，

【集解】：文颖曰：“郎五日一下。”【正义】：孔文祥云：“建为郎中令，即光禄勋，九卿之职也。直五日一下也。”按：五日一下直，洗沐。

入子舍，

【索隐】：案：刘氏谓小房内，非正堂也。小颜以为诸子之舍，若今诸房也。

窃问侍者，取亲中稖厕窬，身自浣涤，

【集解】：徐广曰：“窬，筑垣短板也，音住。厕窬谓厕溷垣墙，建隐浣涤也。一读‘窬’为‘窦’，窦音豆。言建又自洗荡厕窦。厕窦，泻除秽恶穴也。”吕静曰：“穠窬，亵器也，音威豆。”骃案：苏林曰“窬音投。贾逵解周官，穠，虎子也。窬，行清也”。孟康曰“厕行清；窬，行中受粪者也。东南人谓凿木空中如曹谓之窬”。晋灼曰“今世谓反闭小袖衫为‘侯窬’，此最厕近身之衣也”。【索隐】：案：亲谓父也。中稖，近身衣也。苏林曰“窬音投，又音豆”。孟康曰“厕，行清；，行清中受粪函也。言建又自洗荡厕窦。窦洗除秽汙之穴也”。又晋灼云“今世谓反开小袖衫为‘侯窬’，此最厕近身之衣”。而徐广云“窬，短板，以筑厕墙”，未知其义何从，恐非也。

复与侍者，不敢令万石君知，以为常。建为郎中令，事有可言，屏人恣言，极切；至廷见，如不能言者。是以上乃亲尊礼之。

万石君徙居陵里。

【集解】：徐广曰：“陵，一作‘邻’。”【索隐】：小颜云：“陵里，里名，在茂陵，非长安之戚里也。”【正义】：茂陵邑中里也。茂陵故城，汉茂陵县也，在雍州始平县东北二十里。

内史庆醉归，入外门不下车。万石君闻之，不食。庆恐，肉袒请罪，不许。举宗及兄建肉袒，万石君让曰：“内史贵人，入闾里，里中长老皆走匿，而内史坐车中自如，固当！”乃谢罢庆。庆及诸子弟入里门，趋至家。

万石君以元朔五年中卒。长子郎中令建哭泣哀思，扶杖乃能行。岁馀，建亦死。诸子孙咸孝，然建最甚，甚於万石君。

建为郎中令，书奏事，事下，建读之，曰：“误书！‘马’者与尾当五，今乃四，不足一。

【集解】：服虔曰：“作‘马’字下曲而五，建时上事书误作四。”【正义】：颜师古云：“‘马’字下曲者尾，并四点为四足，凡五。”

上谴死矣！”甚惶恐。其为谨慎，虽他皆如是。

万石君少子庆为太仆，御出，上问车中几马，庆以策数马毕，举手曰：“六马。”庆於诸子中最为简易矣，

【正义】：汉书“庆为大仆，御出，上问车中几马，庆以策数马毕，举手曰‘六马’”。按：庆於兄弟最为简易矣，然犹如此也。

然犹如此。为齐相，举齐国皆慕其家行，不言而齐国大治，为立石相祠。

元狩元年，上立太子，选群臣可为傅者，庆自沛守为太子太傅，七岁迁为御史大夫。

元鼎五年秋，丞相有罪，罢。

【集解】：赵周坐酎金免。【索隐】：案汉书而知也。

制诏御史：“万石君先帝尊之，子孙孝，其以御史大夫庆为丞相，封为牧丘侯。”是时汉方南诛两越，东击朝鲜，北逐匈奴，西伐大宛，中国多事。天子巡狩海内，修上古神祠，封禅，兴礼乐。公家用少，桑弘羊等致利，王温舒之属峻法，兒宽等推文学至九卿，更进用事，事不关决於丞相，丞相醇谨而已。在位九岁，无能有所匡言。尝欲请治上近臣所忠、九卿咸

【集解】：服虔曰：“音‘减损’之‘减’。”

宣罪，不能服，反受其过，赎罪。

元封四年中，关东流民二百万口，无名数者四十万，

【索隐】：案：小颜云“无名数，若今之无户籍”。

公卿议欲请徙流民於边以適之。上以为丞相老谨，不能与其议，乃赐丞相告归，而案御史大夫以下议为请者。丞相惭不任职，乃上书曰：“庆幸得待罪丞相，罢驽无以辅治，城郭仓库空虚，民多流亡，罪当伏斧质，上不忍致法。原归丞相侯印，乞骸骨归，避贤者路。”天子曰：“仓廪既空，民贫流亡，而君欲请徙之，摇荡不安，动危之，而辞位，君欲安归难乎？”

【索隐】：难音乃弹反。言欲归於何人。

以书让庆，庆甚惭，遂复视事。

庆文深审谨，然无他大略，为百姓言。後三岁馀，太初二年中，丞相庆卒，谥为恬侯。庆中子德，庆爱用之，上以德为嗣，代侯。後为太常，坐法当死，赎免为庶人。庆方为丞相，诸子孙为吏更至二千石者十三人。及庆死後，稍以罪去，孝谨益衰矣。

建陵侯

【正义】：括地志云：“汉建陵县故城在沂州丞县界也。”

卫绾者，代大陵人也。

【索隐】：地理志县名，在代。【正义】：括地志云：“大陵县城在并州文水县北十二里。”按：代王耳时都中都，大陵属焉，故言代大陵人也。

绾以戏车为郎，

【集解】：应劭曰：“能左右超乘也。”如淳曰：“栎机轊之类。”【索隐】：按：应劭云“能左右超乘”。案今亦有弄车之戏。栎音历，谓超逾之也。轊音卫，谓车轴头也。

事文帝，功次迁为中郎将，醇谨无他。孝景为太子时，召上左右饮，而绾称病不行。

【集解】：张晏曰：“恐文帝谓豫有二心以事太子。”

文帝且崩时，属孝景曰：“绾长者，善遇之。”及文帝崩，景帝立，岁馀不噍呵

【索隐】：谁何二音。谁何犹借访也。一作“谯呵”。谯，责让也，言不嗔责绾也。

绾，绾日以谨力。

景帝幸上林，诏中郎将参乘，还而问曰：“君知所以得参乘乎？”绾曰：“臣从车士幸得以功次迁为中郎将，不自知也。”上问曰：“吾为太子时召君，君不肯来，何也？”对曰：“死罪，实病！”上赐之剑。绾曰：“先帝赐臣剑凡六，剑不敢奉诏。”上曰：“剑，人之所施易，

【集解】：如淳曰：“施读曰移。言剑者人之所好，故多数移易贸换之也。”【索隐】：上音移，下音亦。

独至今乎？”绾曰：“具在。”上使取六剑，剑尚盛，未尝服也。郎官有谴，常蒙其罪，不与他将争；有功，常让他将。上以为廉，忠实无他肠，

【索隐】：小颜云：“心肠之内无他恶也。”

乃拜绾为河间王太傅。吴楚反，诏绾为将，将河间兵击吴楚有功，拜为中尉。三岁，以军功，孝景前六年中封绾为建陵侯。

其明年，上废太子，诛栗卿之属。

【集解】：苏林曰：“栗太子舅也。”如淳曰：“栗氏亲属也，卿，其名也。”【索隐】：栗姬之兄弟。苏林云栗太子之舅也。【正义】：颜师古云：“太子废为临江王，故诛其外家亲属也。”

上以为绾长者，不忍，乃赐绾告归，而使郅都治捕栗氏。既已，上立胶东王为太子，召绾，拜为太子太傅。久之，迁为御史大夫。五岁，代桃侯舍

【正义】：故桃城在渭州胙城县东三十里，刘舍所封也。

为丞相，朝奏事如职所奏。

【索隐】：以言但守职分而已，不别有所奏议也。

然自初官以至丞相，终无可言。天子以为敦厚，可相少主，尊宠之，赏赐甚多。

为丞相三岁，景帝崩，武帝立。建元年中，丞相以景帝疾时诸官囚多坐不辜者，而君不任职，免之。其後绾卒，子信代。坐酎金失侯。

塞侯

【正义】：上音先代反。古塞国，今陕州桃林县以西至潼关，皆桃林塞地也。

直不疑者，南阳人也。

【索隐】：案：塞，国名，今桃林之塞也。直，姓也；不疑，名也。与隽不疑同字。

为郎，事文帝。其同舍有告归，误持同舍郎金去，已而金主觉，妄意不疑，

【索隐】：谓妄疑其盗取将也。

不疑谢有之，买金偿。而告归者来而归金，而前郎亡金者大惭，以此称为长者。文帝称举，稍迁至太中大夫。

【集解】：徐广曰：“汉书云称为长者，稍迁至太中大夫，无‘文帝称举’四字。”

朝廷见，人或毁曰：“不疑状貌甚美，然独无柰其善盗嫂

【索隐】：案：小颜云盗谓私之。

何也！”不疑闻，曰：“我乃无兄。”然终不自明也。

吴楚反时，不疑以二千石将兵击之。景帝後元年，拜为御史大夫。天子修吴楚时功，乃封不疑为塞侯。武帝建元年中，与丞相绾俱以过免。

不疑学老子言。其所临，为官如故，唯恐人知其为吏迹也。不好立名称，称为长者。不疑卒，子相如代。孙望，坐酎金失侯。

【索隐】：汉书作彭祖，坐酎金，国除。

郎中令周文者，名仁，其先故任城人也。

【正义】：任城，兗州县也。

以医见。景帝为太子时，拜为舍人，积功稍迁，孝文帝时至太中大夫。景帝初即位，拜仁为郎中令。

仁为人阴重不泄，常衣敝补衣溺袴，

【集解】：服虔曰：“质重不泄人之阴谋也。”张晏曰：“阴重不泄，下湿，故溺袴，是以得比宦者，出入後宫。仁有子孙，先未得此病时所生。”韦昭曰：“阴重，如今带下病泄利。”【索隐】：案：其解二，各有理。服虔云“周仁性质重，不泄人之阴谋也”。小颜云“阴，密也，为性密重，不泄人言也。霍去病少言不泄，亦其类也”。其人又常衣弊补衣及溺袴，故为不絜清之服，是以得幸入卧内也。又张晏云“阴重不泄，阴下湿，故溺袴，是以得比宦者，出入後宫也。仁有子孙者，先未得此疾病所生也”。二者未知谁得其实也。

期为不絜清，

【索隐】：谓心中常期不絜之服，则“期”是“故”之意也。小颜亦同。【正义】：清，清净；期犹常也。言为不絜净，下湿，故得入卧内後宫，比宦者。

以是得幸。景帝入卧内，於後宫祕戏，

【索隐】：谓後宫中戏剧所宜祕也。

仁常在旁。至景帝崩，仁尚为郎中令，终无所言。上时问人，

【正义】：颜师古云：“问以他人之善恶也。”

仁曰：“上自察之。”然亦无所毁。以此景帝再自幸其家。家徙阳陵。上所赐甚多，然常让，不敢受也。诸侯群臣赂遗，终无所受。

武帝立，以为先帝臣，重之。仁乃病免，以二千石禄归老，子孙咸至大官矣。

御史大夫张叔者，名欧，

【集解】：史记音隐曰：“欧，於友反。”【索隐】：欧音乌後反。汉书作“区攵”，孟康音驱也。

安丘侯说之庶子也。

【集解】：徐广曰：“张说起於方与县，从高祖以入汉也。”【索隐】：说音悦。

孝文时以治刑名言

集解韦昭曰；“有刑名之书，欲令名实相副也。”【索隐】：案：刘向别录云“申子学号曰‘刑名家’者，循名以责实，其尊君卑臣，崇上抑下，合於六经也”。说者云刑名家即太史公所说六家之二也。

事太子。然欧虽治刑名家，

【正义】：刑，刑家也。名，名家也。在太史公自传，言治刑法及名实也。

其人长者。景帝时尊重，常为九卿。至武帝元朔四年，韩安国免，诏拜欧为御史大夫。自欧为吏，未尝言案人，专以诚长者处官。官属以为长者，亦不敢大欺。上具狱事，有可卻，卻之；不可者，不得已，为涕泣面对而封之。其爱人如此。

老病笃，请免。於是天子亦策罢，以上大夫禄归老于家。家於阳陵。子孙咸至大官矣。

太史公曰：仲尼有言曰“君子欲讷於言

【集解】：徐广曰：“‘讷’字多作‘诎’，音同耳。古字假借。”

而敏於行”，其万石、建陵、张叔之谓邪？是以其教不肃而成，不严而治。塞侯微巧，

【索隐】：功微。案：直不疑以吴楚反时为二千石将，景帝封之，功微也。【正义】：不疑学老子，所临官，恐人知其为吏迹，不好立名称，称为长者，是微巧也。

而周文处讇，

【索隐】：周文处讇者，谓为郎中令，阴重，得幸出入卧内也。【正义】：上时问人，仁曰“上自察之”；上所赐，常不受；又诸侯群臣赂遗，终无所受：此为处?。故君子讥此二人，为其近於佞也。

君子讥之，为其近於佞也。然斯可谓笃行君子矣！

【索隐述赞】万石孝谨，自家形国。郎中数马，内史匍匐。绾无他肠，塞有阴德。刑名张欧，垂涕恤狱。敏行讷言，俱嗣芳躅。








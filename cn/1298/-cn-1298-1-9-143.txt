许氏诗谶

许太尉将未第时。居福州罾浦巷。夜有虎自东山逾破城。入其园。伤圈豕而去。及旦、举室虑其复至。太尉不以为异。且高吟曰。昨夜虎入我园。明年我作状元。叔母戏续其下云。颠狗不要乱吠。且在屋里低蹲。邻里传以为笑。明年。太尉魁天下士。后登政府。叔母之子特以恩得官至大夫。谓之许工部。旧所居室。太尉悉以与之。后工部得心疾。家人闭不使出。所谓颠狗低蹲之语。乃其母诗实先谶也。三事郑东卿说。





○渤泥入貢記 【 入貢】

濂承　旨禁林日、福建行省都事沈秩來謁曰洪武三年秋八月、秩與監察御史張敬之等奉　詔往諭渤泥國、冬十月由泉南入海、四年春三月乙酉朔達闍婆、又踰月始至其國、國王馬合謨沙、僻處海中、倨傲無人臣禮、秩令譯人通言曰　皇帝撫有四海、日月所照、霜露所隊、無不奉表稱臣、渤泥以彈丸之地乃欲抗　天威邪、王大悟、舉手加額曰、　皇帝為天下主、即吾之君父、安敢云抗、秩即折之曰、王既知君父之尊。為臣子者柰何不敬。亟撒王座而更設薌几寘　詔書其上。命王帥官屬列拜于庭。秩奉　詔立宣之。王俯伏以聽。成禮而退。明日王辭曰、近者蘇祿起兵來侵子女玉帛盡為所掠必俟三年後、國事稍紓、造舟入貢爾、秩曰　皇帝登大寶巳有年矣。四夷之國、東則日本高麗、南則交趾占城闍婆、西則吐蕃、北則蒙古諸部落、使者接踵于道、王即行巳晚。何謂三年。王曰、地瘠民貧、愧無奇珍以獻、故將遲遲爾、非有他也、秩曰　皇帝富有四海。使人善為辭豈有所求於王。但欲王之稱藩。一示無外爾。王曰容與相臣圖之、又明日、其相王宗恕來曰、使者之言良是、請以五月五日成行、闍婆有人問王曰、蘇祿來攻、王帥師卻之、今聞歸誠中國、無我闍婆矣、王惑之、秩復走見王、王辭以疾、秩大言謂宗恕曰、爾謂闍婆非中國臣邪、闍婆尚稱臣。於爾國乎何有。使者朝還。天兵旦夕至。雖欲噬臍。悔可及乎。宗恕悚然曰。敬聞命矣。乃入白王、王大會其屬共議、遣亦思麻逸等四人入朝、臨發、王以金佩刀吉具布為贈、秩毅然辭之。此亦不無自譽之辭王顧近侍曰中國使者廉潔乃如是邪。闍婆來人誅索每無厭。況強之而不受邪。爾曹宜效之。秩以涉海萬里不可以無紀、乃與敬之各賦一詩。王大悅書于板中懸之既與王別。丹行至海口。王又惑左右言。令人與亦思麻逸曰。使者不受刀布。爾等必不還矣。秩恐王不喻。復走王所。反覆譬曉之。王曰使者之言如此。予中心釋然矣。王舉酒為別。酹地祝曰。願使者早還中國。願亦思麻逸蚤歸敝邦。秋八月十五日還京師、十六日以亦思麻逸等入　見。錫宴於會同館。巳而遣歸。寵賚其王甚厚云。其所貢物、記此存故事鶴頂生玳瑁、大片龍腦、米龍腦、黃蠟降真諸香、其表用金刻番書彷彿如回鶻書其文鄙陋不足觀。　皇太子牋用銀牋。文與表相類。其地炎熱多風雨。無城郭。樹木柵為固。王之所居若樓覆以貝多葉王綰髻裸跣。腰纒花布。無輿馬。出入徒行。城中人不滿三千家。多業漁。剪髮齊額。婦人衣短衫。僅蔽胷背。腰繫花布。散髮跣足。其物產只吉貝黃蠟降真龜筒玳瑁檳榔。煮海為鹽。瀝椰漿為酒。無稻麥。捕生魚蝦蟹食之。兼食沙糊。沙糊者取樹實為漿澄漉膩如粉食之能不饑。食無器皿。以竹編貝多葉為之。食畢則棄之。番書無筆札。以刀刻貝多葉行之。事佛甚嚴。以五月十三日為節。國人亦於是日作佛事。若有燕饗則刲羊豕雞鵝鳴鼓擊鈸以為樂。此其大凡也先生職在太史願為詳記之以昭　聖化所被之盛濂聞渤泥在西南大海中。所統一十四州。記末一艮有體去闍婆四十五日程。去占城與摩逸各三十日程。去三佛齊四十日程。歷代未嘗朝貢。故史籍不載。至宋太平興國二年。其王向打始因商人蒲盧歇遣使弩使副蒲亞利判官哥心等齎表來貢。元豐五年二月其王錫理麻喏復遣使如前日後輒不聞元有國百餘年亦不復至方今　聖人在上。威德之所被。無遠不屇。　璽書一頒。輒稽首臣順。稽之往古。允謂過之。至若秩等奉宣　德音。辭令所加。足以讋服其心。亦可謂不辱　君命者矣。其事宜書以俟他時修國史者采焉。秩字仲庸、湖之烏程人、敬之字某、某州人、二人協心謀慮、無役不諧、故卒能成功云、


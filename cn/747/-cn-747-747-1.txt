○郑覃平章事制

朕嗣守丕图，务宏至理，忧勤是切，宵旰靡遑。所以庶政万机，悉委丞相。乃者失於任使，妖遽生。方思正人，参我大柄。银青光禄大夫守尚书右仆射上柱国荥阳郡开国男食邑二千户郑覃，天资直气，岳降上才。性惟端庄，道本孤峻。文含风雅，学洞儒玄。通古今理乱之源，达教化损益之要。历践华贯，周旋大僚。休闻彰於缙绅，政事满於台阁。载居讲席，密勿内朝。胸襟洞开，肝膈无隐。尝奏谠论，发言有先见之明；每励贞规，勇退守独立之节。洎擢膺揆务，总领庶官。坚操不回，坠典毕举。尽瘁忧国，竭忠戴君。必能毗予一人，康济四海。邪正之路既判，清浊之流自分。於戏！秉兹钧衡，委乃髦硕。尔其使万事得其序，百官得其人。用贤罔不精，立法罔不慎。弼亮刑政，燮和阴阳。其听朕言，往践厥位。克绍先德，岩廊有光。可守本官同中书门下平章事，散官勋封并如故。


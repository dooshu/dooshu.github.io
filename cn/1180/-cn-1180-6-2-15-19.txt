答贵阳开府霁岩吴老师


辱台翰。不遗先驷之璧，何以远过？师翁绝才冠世，卓行范俗，当路且欲虚揆席以待，贵阳开府，只暂借耳。

比奉手教，乃有东山之怀，岂群情所望乎？胡正伯绾篆词林，汪伯玉建牙闽、粤，殷正甫青宫翊赞，陆与绳持铨东省，韩明仲督学关西。五君子者，清才雅望，砥励明时。论者谓门下得人，于斯为盛。班、倕司匠，门无弃材。虽樗散如正者，亦厕诸贤之末，效楶桷之用。然揣分度力，未尝不自惭于周任也。不审师翁何以策之？






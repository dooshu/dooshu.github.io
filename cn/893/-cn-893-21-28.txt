金陵望汉江





汉江回万里，派作九龙盘。[一]

横溃豁中国，[二]崔嵬飞迅湍。[三]

六帝沦亡后，[四]三吴不足观。[五]

我君混区宇，[六]垂拱众流安。[七]

今日任公子，沧浪罢钓竿。[八]

[一]郭璞《江赋》：“流九派乎浔阳。”应劭《汉书注》：“江自庐江、浔阳分为九。”详见十四卷注。



[二]谢灵运诗：“天地中横溃。”



[三]《江赋》：“长波浃渫，峻湍崔嵬。”张铣注：“崔嵬，湍高貌。”



[四]六帝：吴、晋、宋、齐、梁、陈六代之帝。



[五]《水经注》：吴后分为三，世号“三吴”，吴兴、吴郡、会稽也。



[六]《东京赋》：“区宇宁。”



[七]《书·武成》：“垂拱而天下治。”孔颖达《正义》：“《说文》云：拱，敛手也。垂拱而天下治，谓所任得人，人皆称职，手无所营，下垂其拱，故美其垂拱而天下治也。”《战国策》：“秦王垂拱而受西河之外。”鲍彪注：“垂衣拱手，言无所事也。”



[八]任公子投竿东海，钓得大鱼，详见《大鹏赋》注。因众派安流，水无巨鱼，故任公子之钓竿可罢，喻言江汉宁静，地无巨寇，则王者之征伐可除也。






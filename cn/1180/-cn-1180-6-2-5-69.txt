答殷石汀


前赍奏人回，已具启复。顷巡按所奏林贼事情，与公所报不同，仆甚讶之。已即示意部科，言此事当一属之于公，不宜轻有指授。其抚剿便宜，愿公详计之。

兵机在呼吸之间，便有变态，安可预度？然大率盗贼奸宄，惟当慑吾之威，罕能怀吾之德。如机有可乘，一鼓而歼之，虽被虏坐镇之人，亦不足惜也。抚贼声不可传远，宜以密用。前喻岭贼如蔓草，难以尽拔，唯旋生旋除之耳。






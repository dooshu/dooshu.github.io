○敕金城公主书

敕金城公主：岁月流易，忽复经年，言念远情，何能已已！比者通好，信使数来，知彼所宜，善足为慰。国家大计，以义断恩，离别婴心，固当自抑，仍善须和顺，使欢好如初。所请授官及内人品第，既久在彼，诚亦可矜，即当续有处分。宗元礼衰疾，近不能起，贾混之缘此未得独行，待其稍瘳，亦即遣去。今有少信物，至宜领取。春晚，公主已下并平安好，遣书指不多及。


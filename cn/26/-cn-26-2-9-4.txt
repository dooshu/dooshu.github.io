葛从周


葛从周，字通美，濮州甄城人也。少从黄巢，败降梁。从太祖攻蔡州，太祖坠马，从周扶太祖复骑，与敌步斗伤面，身被数疮，偏将张延寿从旁击之，从周得与太祖俱去。太祖尽黜诸将，独用从周、延寿为大将。

秦宗权掠地颍、亳，及梁兵战于焦夷，从周获其将王涓一人。从朱珍收兵淄青，遇东兵辄战，珍得兵归，从周功为多。张全义袭李罕之于河阳，罕之奔晋，召晋兵以攻全义，全义乞兵于梁，太祖遣从周、丁会等救之，败晋兵于沇河。潞州冯霸杀晋守将李克恭以降梁，太祖遣从周入潞州，晋兵攻之，从周不能守，走河阳。太祖攻魏，从周与丁会先下黎阳、临河，会太祖于内黄，败魏兵于永定桥。从丁会攻宿州，以水浸其城，遂破之。太祖攻朱瑾于兖州，未下，留从周围之，瑾闭壁不出，从周诈言救兵至，阳避之高吴，夜半潜还城下，瑾以谓从周已去，乃出兵收外壕，从周掩击之，杀千余人。

晋攻魏，魏人求救，太祖遣侯言救魏，言筑垒于洹水。太祖怒言不出战，遣从周代言。从周至军，益闭垒不出，而凿三暗门以待，晋兵攻之，从周以精兵自暗门出击，败晋王兵。晋王怒，自将击从周，从周虽大败，而梁兵擒其子落落，送于魏，斩之。遂徙攻郓州，擒朱宣于中都，又攻兖州，走朱瑾。太祖表从周兖州留后，以兖、郓兵攻淮南，出安丰，会庞师古于清口。从周行至濠州，闻师古死，遽还，至渒河将渡而淮兵追之，从周亦大败。是时，晋兵出山东攻相、卫，太祖遣从周略地山东，下洺州，斩其刺史邢善益；又下邢州，走其刺史马师素；又下磁州，杀其刺史袁奉滔。五日而下三州。太祖乃表从周兼邢州留后。

刘仁恭攻魏，已屠贝州，罗绍威求救于梁，从周会太祖救魏，入于魏州。燕兵攻馆陶门，从周以五百骑出战，曰：“大敌在前，何可返顾！”使闭门而后战。破其八栅，燕兵走，追至于临清，拥之御河，溺死者甚众。太祖以从周为宣义行军司马。

太祖遣从周攻刘守文于沧州，以蒋晖监其军。守文求救于其父仁恭，仁恭以燕兵救之，晖语诸将曰：“吾王以我监诸将，今燕兵来，不可迎战，宜纵其入城，聚食仓廪，使两困而后取之。”诸将颇以为然。从周怒曰：“兵在上将，岂监军所得言！且晖之言乃常谈尔，胜败之机在吾心，晖岂足以知之！”乃勒兵逆仁恭于乾宁，战于老鸦堤，仁恭大败，斩首三万余级，获其将马慎交等百余人，马三千匹。是时，守文亦求救于晋，晋为攻邢、洺以牵之，从周遽还，败晋兵于青山。遂从太祖攻镇州，下临城，王熔乞盟，太祖表从周泰宁军节度使。

从氏叔琮攻晋太原，不克。梁兵西攻凤翔，青州王师范遣其将刘掞袭兖州，从周家属为掞所得，厚遇之而不杀。太祖还自凤翔，乃遣从周攻掞，从周卒招降掞。太祖即位，拜左金吾卫上将军，以疾致仕，拜右卫上将军，居于偃师。末帝即位，拜昭义军节度使、陈留郡王，食其俸于家。卒，赠太尉。






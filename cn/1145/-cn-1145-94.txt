道术

艾大夫曰：“民不可使佚也，民佚则不可使也。故恒有事以勤之，则易治矣。”郁离子曰：“是术也，非先王之道也。先王之使民也，义而公，时而度，同其欲，不隐其情，故民之从之也，如手足之从心，而奚恃于术乎？今子之民知畏而不知慕，知免而不知竞，而子之所用者无非掊克之吏，所行者无非朝四暮三之术也。子以为人不知之，而不知人皆知之也。故子以是施诸民，民亦以是应诸子，上下之情交隐矣。子徒见其貌之台，而不知其中之离也；见其外，而不察其心者也。故自喜以是为得计，而不思恶劳欲逸，人志所同。是故先王之养民也，聚其所欲，而勿施其所恶。今子反之，庸非罔乎？上罔下则不亲；下罔上则不孙，不孙不亲，乱之蕴也。《诗》：‘彼其之子，邦之司直。’子为司直，乃不循先王之旧章而以罔教，仆实不敢与闻。”大夫虽惭，弗能改也。


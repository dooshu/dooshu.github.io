27　問主於宰我之主字説


春秋文二年正義云：「哀公問主於宰我。案古論語及孔、鄭皆以爲社主，張、包、周等並爲廟主。」今本作「問社」。集解用孔氏説，凡建邦立社，各以其土所宜之木，何晏集解。亦不言社主。然正義必有據。

【元圻案】魏何晏論語集解敘曰：「魯論語二十篇，齊論語二十二篇。魯恭王時，嘗欲以孔子宅爲宫，壞得古文論語二十一篇。安昌侯張禹本受魯論，兼講齊説，善者從之，號爲張侯論，爲世所貴。苞氏、周氏章句出焉，古論唯博士孔安國爲之訓説，而世不傳。漢末，大司農鄭玄就魯論篇章考之齊、古，以爲之注。」梁皇侃義疏曰：「苞氏，苞咸也。周氏，不悉其名也。」〇苞咸，後漢書儒林傳作包咸。〇皇侃疏曰：「鄭論本云：問主也。」

【集證】按公羊文二年傳：「虞主用桑，練主用栗。」注云：「期年練祭，埋虞主於兩階之間，易以栗也。夏后氏以松，殷人以柏，周人以栗。」疏云：「出論語。而鄭氏注云『謂社主』，正以古文論語『哀公問社於宰我』故也。今文論語無『社』字，是以何氏以爲廟主耳。」據此則唐時今文論語作「問主」。又按釋文云：「『問社』如字，鄭本作『主』，云：主，田主，謂社。」則春秋正義社主之説，不爲無據。






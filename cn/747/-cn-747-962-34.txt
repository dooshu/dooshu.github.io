○为李怀光让起复第二表

草土臣某言：一昨具陈哀恳，冀蒙谅察。旋奉墨制，有阻微诚，精魄震荡，五内分裂。中谢。臣为学至浅，昧於《礼》经，今冒死上闻，实私情恳迫。臣年未弱冠，即罹闵凶，终鲜兄弟，惟臣与母，零丁孤苦，继以屡贫，衣食所资，悉资纺绩。比臣从戎朔漠，渐列军行，适遇艰难，累经战阵。北出恒赵，西趣凤翔，或往邺下，或留河上。臣母别臣，积忧成疾，禅诵之外，泣涕终日，形貌支离，殆於骨立。及两京既复，九方既同，臣在宁，粗申力养，岂谓无状速祸，殃罚所锺？深顾起复之恩，永负劬劳之报！兴言及此，摧心痛骨。则臣母於臣，异於常母；臣之於母，不逮常人。诚合服庐墓，以终馀齿；岂可忘哀徇禄，所务从权？此则天地不容，名教所弃。伏乞纳臣穷款，矜臣血诚，俯遂愚衷，许终丧纪。傥残生未泯，子道获全，必当竭力他年，以答元造，虽复捐身锋镝，死且无恨。无任荒迫之至。


【论举官未行札子】

臣近曾有札子，奏举河东路提点刑狱张旨，乞超换一近上使额，替王凯勾当麟府路军马公事。兼奏举平定军知乐平县孙直方，堪充代州通判，替李舜元。各未蒙朝廷擢用。臣伏见近日保州兵士作过，与国家生一大患，只为知州、通判非人，不能早察军情，制于未乱。朝廷以此可为鉴戒。王凯在河外，不得军民之情，及李舜元不晓边郡事体。臣所举张旨、孙直方，并无侥幸，但以臣忝在两制，奉朝命巡行边郡，所见官吏能否，合有陈列，兼臣并是同罪保举。伏望朝廷特加信纳，其张旨、孙直方早与升擢移换。


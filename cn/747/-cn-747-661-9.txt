○除卢士玟刘从周等官制

君有举，左史得书之，政有阙，谏官得补之，二职者，历朝之清选也。前侍御史卢士玟，尝在西川，时为从事，乱危潜伏，能洁其身。前监察御史刘从周，顷佐宣城，奉公守正，端士之操，终然不渝。时所称论，并宜甄奖，况学术词藻，见推於众，并命清贯，佥以为宜，记事尽规，各伫能效。士玟可起居郎，从周可右补阙。张正一致仕制

前谏议大夫张正一，学行器用，为时所称，擢居谏官，冀效忠谠。虽年齿未暮，而衰疾有加，所宜颐养，不可牵率。俾移优秩，以从致政。可国子司业致仕。


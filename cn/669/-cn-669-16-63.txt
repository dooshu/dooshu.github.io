63　諸子引神農之言


吕氏春秋開春論愛類篇云：「神農之教曰：『士有當年而不耕者，則天下或受其飢矣；女有當年而不績者，則天下或受其寒矣。』故身親耕，妻親績，所以見致民利也。」管子揆度篇引神農之數，文子上義篇亦引神農之法，此即許行所爲神農之言歟？漢藝文志「農家」有神農二十篇，劉向别録云：「疑李悝、商君所説。」

【集證】按漢藝文志攷：「孟子『有爲神農之言者許行』，食貨志晁錯引神農之教曰『有石城十仞，湯池百步，帶甲百萬，而亡粟，弗能守也』，管子引神農之數曰『一穀不登，減一穀，穀之法什倍。二穀不登，減二穀，穀之法再什倍』，吕氏春秋、氾勝之書引神農之教，劉子、文子引神農之法。淮南子曰：『世俗之人多尊古而賤今，故爲道者必託之於神農、黄帝而後入説。』」

【元圻案】藝文志攷即厚齋所著，今附刊於玉海之後。〇賈誼疏引「一夫不耕，或受之飢；一女不織，或受之寒」，但曰「古人之言」，非必出於神農可知。






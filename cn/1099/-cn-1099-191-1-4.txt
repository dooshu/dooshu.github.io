○弭盜安民以隆國祚疏 【 山東羣盜】

制盜無他策要不過勝之安之耳使有能辦此者何憂枝蔓哉

近見廵撫山東等處右副都御史陳鳳梧等、報強賊被官兵追勦窮蹙擒斬殆盡、及見廵撫保定等府右副都御史季鳳奏、報流賊一夥、約有五百餘騎、自山東等處流刧前來、賊勢愈加猖獗、比之陳鳳梧等奏報不同、顯是陳鳳梧等、葢飾前愆、朦朧罔上、有悞國家、乞賜戒諭、或取回別用、仍乞敕下廷議推舉素有才望、如南京左副都御史伍文定廵撫山東、兼制河南、專委勦賊、期于盡絕。葢弭盜與馭夷不同馭夷之法逐之境外則巳弭盜縱之出境是以鄰國為壑也自地方視之則有彼疆此界之分自　朝廷視之則皆赤子可憐之地臣請立為定例、以後一應盜發、即湏及時撲滅、不許縱之出境。若彼此玩視。以致流刧往來。殘害地方則兩處鎮廵以下官皆當坐以不追不禦失機重罪。盜發之處。許令本管。及四鄰衙門探訪的實。一面申報撫按。一面徑自封奏。以防壅蔽。如有方略條陳附上。以備採納。庶不養寇以成大患。若夫弭盜之方、古人言之詳矣大率不出龔遂、所謂安之勝之二策安之之策不一而莫急于擇守令葢民之為盜。豈必皆有鴻鵠之志如陳勝。東門之嘯如石勒者哉。良由賦役繁興。衣食不給。冐法而為盜則死。畏法而不盜則飢。飢則死速。盜或少緩。此其所以奪攘矯虔以活旦夕之命。非得賢守令以撫恤之。則民何所賴哉。歐陽修乞去冗官。用良吏以撫疲民。趙曕請別委輔臣。舉用才吏。包拯論諸州長吏有不任職者。即令黜罷。彭汝礪欲專使體量稍寬諸般色役。以安貧弱。皆謂此也。臣請該部遇有盜起之處。即選有才望者。令堂上官保舉。如資不相應。輕重其銜而署其事。可也。如膠東盜起。得張敞而一郡安。朝歌盜起。得虞詡而一邑安。此其明驗也。至于輕徭薄賦。明約慎令。則又在　朝廷端本以示則。葢秦之盜起于漁陽之戍。隋之盜、發于塞下之運。唐之盜、基于桂林之失信。不可不監也。勝之之策不一。而最要者五。一曰離間賊黨、葢盜賊雖眾。不足畏。但恐有稍知計策者。為之謀主。則未易破。故歐陽修蔡勘欲各處張榜募人人賊。誘殺賊首。設計誤賊。陷于可敗之地者。賊必相疑。雖有投獻。亦不能用矣。往年劉六之患。正坐于此。今不可不為之慮也。二曰收用豪傑。葢科目之外。遺才甚多。彼負奇氣。蓄雄略。豈肯抑鬱而不一逞。故富弼言于仁宗。乞採訪京東狂謀之士。蘇軾代李琮言于神宗欲陰求部內豪猾之士。昔周亞夫得劇孟而坐困吳楚。崔值縱朱克融。而復失河朔。他如張榮之艸書檄樊若水之量江面。張元為夏人之用。師宓主儂氏之謀。此尤足慮也。臣愚欲行山東河南南北直隸凡有盜地方。募召豪壯。給與衣粮器械。候捉殺靜盡。即等第優賞。賊平之日。起送武舉。或有膂力奇策而不能文者。編隸尺藉。以禦邊圉。三曰開糾告。如崔安潛出庫錢千五百緡。分置三市。榜其上曰。有能告捕一盜。賞錢五百緡同佀者告捕。釋其罪。賞同平人。竇儀令盜賊自相糾告。以其所告資產之半賞之或親戚為之首則論其徒侶。而赦其所首者。四曰扼險要。如包拯欲于逐州界首。可控扼之處。相度添置寨柵。屯兵以警備之。况今虜擾邊賊若勢不得容。必有奔突以求合者若扼其險要。而以遊兵擊其中。則賊無遺類矣五曰明賞罰以勸士。畢仲遊欲令州縣先次保明。給賞捕緝之人不得淹延。如此小人宜有勸慕。


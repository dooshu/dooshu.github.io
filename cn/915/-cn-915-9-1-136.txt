◇疑事先议後闻诏（八月辛未）

经国有体，必询诸朝，所以尚书置令、仆、丞、郎，旦旦上朝，以议时事，前共筹怀。然後奏闻。顷者不尔，每有疑事，倚立求决。古人有云，主非尧舜，何得发言便是。是故放勋之圣，犹咨四岳，重华之睿，亦待多士。岂朕寡德，所能独断？自今尚书中有疑事，前於朝堂参议。然後启闻，不得习常。其军机要切，前须谘审，自依旧典。（《梁书·武帝纪》下）


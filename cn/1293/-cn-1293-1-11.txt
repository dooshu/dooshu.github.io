○王安石词

“但起东山谢安石，为君谈笑净胡尘”，太白诗也，人或讥其大言不惭。然其时邺侯、汾阳，均未显用，殆有所指，非自况也。至王荆公浪淘沙云：“伊吕两衰翁。历遍穷通。兴亡只在笑谈中。及至而今千载下，谁与争功。”则隐然欲与争雄矣。乃新法一行，卒蒙世诟，何哉。公学问卓绝，缘好更张，好立异，好人谀己。有此三好，遂致病国殃民，而不自觉。後世以经济自负者，当以公为鉴。逮蔡京辈创为绍述，土崩之势遂成，此公所不及知者。公又有渔家傲云：“平岸小桥千嶂抱。揉蓝一水萦花草。茅屋数间窗窈窕。尘不到。时时自有清风扫。午枕觉来闻语鸟。欹眠似听朝鸡早。忽忆故人今总老。贪梦好。茫茫忘了邯郸道。”使公九原有知，亦曾自悔误贪好梦否耶。吁，公非小人，而所用尽小人。谓为祸梯，夫复奚辞。


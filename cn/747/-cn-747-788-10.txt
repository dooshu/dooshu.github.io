○授王宰河阳节度使李拭河东节度使制

门下。盟津雄屏，大卤名都。上控三川，旁联七邑。风俗近陪於卜洛，山河旧壮於列京。苟非谋叶理戎，惠能及物，则何以并膺阃寄，服我朝章。河东节度兼诸道行营招讨党项使王宰，业贯韬钤，家传带砺。备五才为战器，讲七德为武经。气本沉雄，望高宿将。河阳节度检校礼部尚书李拭，学深堂奥，庆袭轩裳。以言行为枢机，以礼义为干橹。才推通变，时号正人。咸早分武符，颇识兵要；顷总师旅，其平壶关。既宏偃伯之功，并著勤王之节。尝酬显效，久殿参墟。历涉清途，动闻直道。爰自太府，出戌浙河。载申揽辔之能，果称宣风之美。用稽懿绩，乃践斋坛。朕以杂虏犯边，天兵在野。尽护诸将，属於长材。而宰以微恙所婴，全师难进。虏成逋寇，始务更张。宜拥肺於中军，复建旄於善地。久以晋阳作镇，戎索所邻。抚其四封，必资硕望。而拭临人著术，整众有方。克树休声，允膺茂选。俾改辕於东夏，盛推毂於北门。尔其肃彼戎行，条其吏职。内安凋弊，远瞻征徭。勉副虚怀，伫振纪律。不移郑武之位，再居陈宠之班。懋乃有终，式承丕命。


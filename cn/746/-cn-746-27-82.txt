卷27_82【杂曲歌辞·破阵乐】

秋来四面足风沙，塞外征人暂别家。

千里不辞行路远，时光早晚到天涯。

汉兵出顿金微，照日明光铁衣。

百里火幡焰焰，千行云骑騑騑。

蹙踏辽河自竭，鼓噪燕山可飞。

正属四方朝贺，端知万舞皇威。

少年胆气凌云，共许骁雄出群。

匹马城南挑战，单刀蓟北从军。

一鼓鲜卑送款，五饵单于解纷。

誓欲成名报国，羞将开口论勋。


阮郎归

天边金掌露成霜。云随雁字长。绿杯红袖趁重阳。人情似故乡。　　兰佩紫，菊簪黄。殷勤理旧狂。欲将沈醉换悲凉。清歌莫断肠。

此首起两句，言霜寒云薄，是深秋冷落景象，令人生悲。“绿林”两句，言所以欲暂图沈醉，藉解悲凉者，一则因重阳佳节，一则因人情隆重。换头三句，言重阳行乐之实。“欲将”二字与“莫”字呼应，既将全词收束，更觉余韵悠然。况蕙风释此词云：“‘缘杯’二句，意已厚矣。‘殷勤理旧狂’五字三层意，‘狂’者，所谓一肚皮不合时宜，发见于外者也。‘狂’已‘旧’矣，而‘理’之，而‘殷勤理’之，其‘狂’若有甚不得已者。‘欲将沈醉换悲凉’，是上句注脚。‘清歌莫断肠’，仍含不尽之意。此词沈着厚重，得此结句，便觉竟体空灵。”况氏所释颇精，并录于此。


○东林寺白氏文集记

昔余为江州司马时，常与庐山长老於东林寺经藏中披阅远大师与诸文士唱和集卷，时诸长老请余文集亦经藏，唯然心许他日致之，迨兹馀二十年矣。今余前后所著文大小合二千九百六十四首，勒成六十卷，编次既毕，纳於藏中。且欲与二林结他生之缘，复曩岁之志也，故自忘其鄙拙焉，仍请本寺长老及主藏僧，依远公文集例，不借外客，不出寺门，幸甚。太和九年夏，太子宾客晋阳县开国男太原白居易乐天记。


○唐故常州团练判官检校尚书左仆射刘君墓志铭

夫资忠全孝，含贞履洁，君子所以没身而守之，圣人所以屈已而申之。共道可传，其风可仰。呜乎刘君，其殆庶乎？君讳鄙，字巨源，其先彭城人，徙居广陵重世矣。曾祖永，沣州司户参军。祖审，不仕。考瑰，检校户部尚书，赠右仆射。君生而岐嶷，有异常童。五岁而孤，即禀至性。年在幼学，卓然老成。初先君仕吴，实干近职。而太夫人王氏，与贞穆皇後复有姻旧，故宣帝命君使事丹阳公。府公龙飞，以君为殿前承旨，便蕃左右，靖恭夙夜。动必称职，人无间言。二十年间，累迁检校礼部尚书，充崇贤殿使。及军府代谢，众或将迎，君侃然正色，有死无二。游说之词不能入，权利之势不能动。於是阉竖希旨，以飞语中之，坐除名流池阳郡。明年，有唐受禅，烈祖嘉君尽忠，亟召之还，除常州长史，悉还其官阶田宅。未几，又改和州长史，听归广陵旧居。初元宗方在胶庠，吴帝使君召拜郎中，赐以章绶。自尔至於为相，每朝谒，必先见君而後入。及元宗即位，召至京师，复命太夫人入禁中，如贞穆之时，谓曰：“吾受吴朝恩礼，不敢忘也。今犹数梦让皇帝，执臣子之礼。吾观当时近臣，唯夫人儿为长者，帝意亲之。今复得在吾左右，良足慰也。”君闻之，遂称足疾不任趋拜。上仍赐第以居之，岁时赐赍甚厚。时使亲近谕旨，竟不能移。上乃加太夫人封邑，召君受命於朝，固辞以疾。上叹息曰：“此子至孝，今以其母故召之不来，是必然也。此亦古人所难，吾何为夺其节耶？”久之，以君为常州团练判官，不使之任，优其禄而已。今上嗣位，加检校右仆射。君家承钟鼎之富，少居绮纨之职。时逢革故，年甫壮室。而遂闭门却扫，高谢人间。孜孜色养，怡怡自得。姻族以之肃穆，士友以之景仰。名节终始，清风邈然。丙寅岁夏六月某日，终於建安某坊之私第，春秋五十有九。初君葬太夫人於茅山良常洞之西，因自卜茔寺，即以其年月日葬焉，礼也。前夫人张氏，早亡。今夫人吴氏，实有莱妻之贤，能从伯鸾之操。天资玉映，令问兰薰。子昭嗣，女某等，善庆所锺，家声不陨。爱敬哀戚，在礼无违。呜乎令人，其必有後。铉家世通旧，复连懿亲。常以君抗节遗世，既近代之孤标。而元宗推诚耸善，又列辟之难事。足以激扬薄俗，垂示将来。乃为铭曰：

忠於事君，孝於养亲。逢时有道，以义卫身。隐不绝俗，居能保真。我永终吉，谁为古人。地肺之原，小茅之麓。左盼崇冈，右瞻柳谷。栾棘新吹，松楸再卜。令问昭显，流光似续。刻此苕华，永芳兰菊。


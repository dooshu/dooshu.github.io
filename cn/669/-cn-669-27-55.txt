55　天子不得臣諸侯不得友　少非漢人老非魏人


管幼安如郭林宗，天子不得臣，諸侯不得友。蘇文定贊之曰：「少非漢人，老非魏人，何以命之？天之逸民。」

【全云】文定之贊未妥，深寧之言亦未覈。林宗、幼安，使遇治世，非不臣不友者也。「少非漢人」，將别有一天地乎？

【元圻案】魏志管寧傳：「寧，字幼安，北海朱虚人。天下亂，聞公孫度令行於海外，遂至遼東，廬於山谷。文帝即位，徵寧，遂將家屬海浮還郡。詔以寧爲大中大夫，固辭不受。」〇皇甫謐高士傳曰：「凡徵命十至，輿服四賜。嘗坐一木榻上，積五十年未嘗箕股，其榻上當膝處皆穿。」〇後漢書郭太傳：「或問范滂曰：『郭林宗何如人？』滂曰：『隱不違親，貞不絶俗，天子不得臣，諸侯不得友。』」〇「少非漢人」，即賢者避世之謂。






○行廵海等道 【 船桅】

提督軍門都御史塗為軍務事、照得各州縣製造巨艦、陸續告完、惟合用大桅。間有申請欲行幫接。本院因未經見、難以主裁、節會各鎮道多方采訪、有稱往年封夷太船。用桅長至十七八丈者。大抵亦用幫接。今巨艦大桅。必須與船相稱。若拘執一根成材。恐難尋覓。致悞師期。為此牌仰廵海分廵福州興泉分守福寧武平建寧道、速查州縣巨艦大桅、除有合式堪用外、如或稍短尺寸者、作急調取沿海慣造大船老練匠頭。備細詢訪。若果經見可用幫接。即聽如法整辦。務要多用鐵篐攢束。十分堅牢利便應用。如海風高大。不堪幫接。必須多方尋取。毋得苟簡抵搪。致悞大事。惟在該道酌而行之


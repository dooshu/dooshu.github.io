○元和姓纂序

元和壬辰岁，诏加边将之封，酬屯戌之绩。朔方之别帅天水阎者，有司建苴茅之邑於太原列郡焉。主者既行其制，阎子上言曰：“特蒙涣汗，恩沾爵土，乃九族之荣也。而封乖本郡，恐非旧典。”翼日，上谓相国赵公，有司之误，不可再也，宜召通儒硕士，辩卿大夫之族姓者，综修《姓纂》，署之省阁。始使条其原系，考其郡望，子孙职位，并宜总缉，每加爵邑，则令阅视，庶无遗谬者矣。宝末学浅识，首膺相府之命。因案据经籍，穷究旧史，诸家图牒，无不参详。凡二十旬，纂成十卷，自皇族之外，各依四声韵类集。每韵之内，则以大姓为首焉。

杨宏真

宏真，元和中进士。


◇下史祥诏（开皇九年正月）

朕以陈叔宝世为僭逆，挺虐生民，故命诸军救彼涂炭。小寇狼狈，顾恃江湖之险，遂敢泛舟楫，拟抗王师。公亲率所部，应机奋击，沉溺俘获，厥功甚茂。又闻帅旅进取江州。行军总管、襄邑公贺若弼既获京口，新义公韩擒虎寻克姑熟。骠骑既渡江岸，所在横行。晋王兵马即入建业，清荡吴、越，旦夕非远。骠骑高才壮志，是朕所知，善为经略，以取大赏，使富贵功名永垂竹帛也。（《隋书·史祥传》）


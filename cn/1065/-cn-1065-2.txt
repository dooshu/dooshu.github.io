卷之二

大理寺左寺丞前工科都给事中臣李清恭撰

七月丁亥，祀高皇帝以下于奉先殿，以大行皇帝、皇后祔祭，以太庙未成故也。

命暂停缉事衙门，以五城御史纠察。苏松巡抚祁彪佳言：「洪武初，官民有犯，或收系锦衣卫。当事者因非法淩虐，高皇帝乃于二十年焚其刑具，送囚刑部审理，是祖制原无诏狱也。后乃以锻炼为功，罗织为事，虽朝廷爪牙，实权奸鹰狗。诃纵迫勒，承按以指授定，虽举朝尽知其枉，而法司无敢雪冤，酷惨等于来、周，平仄反从无徐、杜。此诏狱弊也。洪武十五年，改仪銮司为锦衣卫，专常掌直驾侍卫，未尝有所理摄。迨东广立，始开告密，用银而打事件，得贿而鬻刑章。无赖凶恶，倚籍投充；鲜耻士绅，交通幸免。飞诬多及善良，赤棍立致巨万；招承多出吊拷，怨愤充塞京畿。欲绝苞苴，苞苴弥盛；欲清奸宄，奸宄益多。此缉事弊也。若夫刑不上大夫，祖宗忠厚立国之本。及逆瑾用事，始去衣受杖，刑章不归司败，朴责多及直臣；本无可杀之罪，乃加必死之刑。当其血溅玉阶，肉飞金陛，班行削色，气短神摇，即恤录随领，已魂惊骨削矣。朝廷徒受愎谏之名，天下反归忠直之誉。此廷杖之弊也。」疏奏，阁臣曰广拟革，不允。诸内臣意也。曰广疏奏甚力，有『缉事不除，宗社且不可知，何有广卫』等语。乃命五城御史体访，识者已知广卫必复矣。御史朱国昌言：「臣奉旨后，传闻仍欲设立缉事，差遣内使，然欤否耶？国朝自设广卫以来，但知利于得奸，不知奸愈多愈不得止。臣请备言其害：缉事之权授之刑官，理刑之权付之办事。番役一出，飞以择食；首告日炽，捕影为上；私刑酷拷，吸髄朘膏；锁放自繇，轻重任意，口词谁辨；有无爱书，一任出入，下自黎庶，上自缙绅，同沉黑网矣。至于各衙门审事，密缉有人，立其公庭，名曰听记，各犯情词与问官谳语一一录之。若非各有夤缘，遂其嗜欲，则增减捏报，且缉获有功，例得升级。于是网罗四布，砌赃捏欵，大起株连，积成一卒之功，孰计万人之枉？至使无赖厮役，俨然冠盖金吾，抗衡绅士。名器之溢，尤可借根！若夫内使衔命，缇骑奉差，所经地方，道路以目，甚至惊惶逃窜，聚集传讹，连祸无已，诚非所愿于圣德重光日也。」报闻。

升国子监监丞陈龙正礼部员外；原任临川知县张采礼部主事。后北兵入嘉兴，龙正居家病疟，感愤不疗死。

加去任吏部尚书张慎言、工部尚书程注太子太保，予荫。

巡抚湖广何腾蛟疏陈守楚要着，以固长江。从之。言：「楚地上自荆襄，下带蕲黄，沿江二千馀里，自非于扼要处各设重兵宿将；一处疏虞，全疆溃败。除武昌为全楚根本，已有镇臣左良玉世守外，其馀扼要之地有四：一荆襄，一岳阳，一承德，一蕲黄。荆襄全楚门户，在所必争，但目前尚稽恢复，则兵将安插无地。防御之着宜并力于岳阳，议设总镇一员，统领水师五千、马步一万，直抵荆河口湾，泊于监利、公安等处，以防狡贼之顺流。马步屯扎于城陵矶，以应舟师之声势。水陆俱备，则上流固。承天陵寝所在，断难听贼久踞，然未可轻率。其原设总镇，应驻兵于仙桃、汉川两处，内固汉、沔各湖之险，外连承德各寨，好义之民以守为复，局从此定。再如德安与蕲黄，皆属吃紧。惟是蕲黄近而德安远，守远不如守近。宜设兵一万，总镇一员，为之驻防。起自阳逻、团风、道士洑，以至富池、田镇、清江各要口，皆属其辖。而更联络蕲黄山寨，作我外援，则下流固。若驰驱中原，固有三路并进之功；即暂安江左，亦有万里长城之势。」疏奏，命议行。

戊子，原任大学士孔贞运卒。

谥原任督师兵部尚书卢象升『忠烈』。象升以丁忧督师，死贾庄之战。先帝时赠太子少师，至是补谥。

起用罪废各官，复原任左佥都金光辰原官，候阕用。光辰，先帝时以御前救刘宗周故谪。馀皆罪废或降调者，内胡麟生、胡江系拟科，先未蒙点用；御史徐殿臣系例转，兵部郎中陆奋飞家居，以怀远侯常胤绪荐，皆复原官。时起用纷纷，独原任兵科沈迅已蒙先帝环召，尚遗启事。后据堡自守，抗北兵，堡破，合门自焚，子弟皆被杀。

升李之椿光禄寺丞。之椿以吏部降。

己丑，吏科都章正宸疏陈国是。正宸言：「今日形势，视晋、宋更艰难。肩背腹心三面受敌，而悍将骄兵，漠无足恃，岂真虎踞龙蟠，鼎建之业哉？而当事泄泄偷息，何也？遥望故都，伤心离黍，夫亦念祖宗弓剑所藏乎？先帝、先后殉社稷之烈乎？青宫、二王陷沦贼垒，望援嘘涕乎？从君以亡者、守正诸臣冤惨乎？三百年生养黔黎，尽为被发左衽乎？两日来闻文吏锡鞶矣，不闻献馘；武臣私闘矣，不闻公战；闻老成引遁矣，不闻敌忾；诸生卷堂矣，不闻请缨。如此，日望兴朝之气象，臣知其未也。今宜以进取为第一义，进取不锐，则御守不坚。且事会之来间不容发，比者河北、山左忠义向应，结寨保聚，擒杀伪官，为朝廷効力；若不及今电掣星驰，仗义伸讨，是劘天下之气而坐失机事也。宜亟檄四镇，分渡河、淮，与河北、山左协力，互为声援，使两京血脉通，而后塞井陉，绝孟津，据武関，攻陇右。豪杰并起，贼不难旦夕殄矣。陛下何不缟素亲率六师至淮上，岂必冒矢石履戎阵哉？声灵所震，人切同仇，勇愤百倍也。」

庚寅，升应安巡抚左懋第兵部右侍郎，兼都察院右佥都御史，经理河北，联络関东军务。加马绍愉太仆寺少卿兼兵部职方司郎中，陈洪范太子少傅，款北。书称『大明皇帝致书北国可汗』，以银十万、叚绢各数万行。又赐陷北诸臣及吴三桂诏，谕通和意。懋第言：「臣此行，往问先帝后梓宫，又问东宫、二王消息，皆当衰麻往，谊不敢辞。但臣衔当议，臣同行之人不得不言。臣衔以经理河北、联络関东为命，带封疆重寄之衔，而往议金缯岁币，则名实乖。况以此衔往虏所，将先往夺地而后经理乎？抑先经理而后往乎？此衔之当议者也。若同行之马绍愉，即臣壬午年所特纠。绍愉赴虏讲欵，奴颜婢膝，许金十万、银一百二十万，虏送之参、貂无数，令复归。臣疏言『中国宽一马绍愉，北廷添一中行』说，而绍愉遂递觧回籍矣；今与臣联镳出使，可无一言哉？如皇上用臣经理，祈命洪范同绍愉将使，而假臣一旅，偕山东抚臣收拾山东以待，不敢复言北行矣。如用臣同洪范北行，则去臣经理联络之衔，但衔命而往，谒先帝梓宫，访东宫、二王消息，赏赍吴三桂等，并宣酬虏之义，而绍愉似无可遣也。」疏奏，阁部俱请止绍愉，改用原任蓟督王永吉。诏遵前旨。懋第临行又言：「渡河而北，生死未知，愿以辞阙之身効一言。臣所望者，恢复，而近日朝政，似少恢复之气。陛下时时以天下为心，以先帝之讐、北京之耻为心，瞻高皇帝之松楸，而即念成祖、列宗之陵园。现有黍离之痛，抚江上之黎氓，而即念河北、山东之赤子恐有左衽之羞。臣更望皇上命诸臣时时以整顿士马为事，勿以臣此行为必成。即成矣，勿以欵成为可恃；必能渡河而战，而后能扼河而守；必能扼河而守，而后能护南都于万全。此一定之理势也。若臣原请者，收拾山东，结连吴镇，并可取臣母骸骨。而今以酬北往，内痛于心，惟以不辱自许，以死自矢，以报君之命，而并完此父母所生之身，死无恨耳！」末又云：「先帝殉难臣少，繇诤臣少也。远如河北之地，虽在远而勿忘，直如汲戆之流，虽逆耳而莫弃。」时以为名言。或语懋第以宋富弼使契丹故事，懋第曰：「此吾属夷，非契丹比，虽弼车中一拜亦不可。」其矢志如此。

安庐巡抚张亮以闯逆可乘，请任办贼所向进讨，允之。寻召亮入京议，既而不果，复遣还任。

补原任刑科李汝璨、御史黄宗昌原官。汝璨，先帝时以建言处。

命搃兵金声桓驻防扬州。

辛卯，补原任工科陈燕翼原官。燕翼，先帝时以劾黄澍冒功谪。

升户科都张元始太常寺少卿。

壬辰，赠先朝名臣吏部左侍郎叶盛为吏部尚书，补吏部尚书罗钦顺荫。署铨頋锡畴时任礼部时题请，未票，人以为赠荫吏部事也。至是锡畴署铨，复为题允。然远年补荫，人争觊觎矣。

定守护凤陵戍兵五千人。

追谥继妃李氏『孝义端仁肃明贞洁皇后』。

授进士陈震生等中行职，班三诏。震生、汪铉、卢象观、张翂之、王鸣珂、欧养素六人，皆应授邑令，至是借差改京职，与大理寺丞詹兆恒等同，班诏四方。

命严汰札付，武职非兵部督抚、搃兵等官，不得擅畀。

原任户科熊汝霖疏请唤群迷、昭臣分，俞之。疏言：「当事诸臣，争夸定策，罔计复讐，处堂未已，且为闘穴。噫！此乾坤何等时？不刻刻筹饷，议战议守，如何防江？如何守淮？如何控荆襄？如何定齐豫？如何使诸镇贾勇北伐？毋悬悬江左，而一味招摇构嚷，露齿张拳。始武与武争，继文与文闘，清夜自想，究有何因？是盗已入室，而奴且閧庭，主人翁俛首听之，天下事其有济哉？」工科都李清亦言：「先皇十七载宵旰，不以兴以亡，人知其故乎？或偻步低言，情耽燕雀，则其罪在诿；或露齿张拳，毒生蜂蔓，则其罪在竞。卒之筹兵画饷之心，不胜其持禄固宠之心，与分社树帜之心。而如酲如呓，以贻祸宗社，是前车也。今在庭诸臣，不此之鉴，而泄遝如故，水火玄黄又如故，岂忘先帝时事耶？一时心涎利名，见分畛域，诸臣之舌战何猛！然究竟逆闯一入，兰艾与玉石俱尽。而迄今时移事换，独一梦也，将举半壁山河，不供诸臣之全掷不止乎？无以调停起纷嚣，无以姑息滋飞扬可也！」疏奏，俱俞之。

癸巳，镇江于永绶等兵乱。督抚史可法部将四人，刘肇基、陈可立、张应梦、于永绶，皆以功迁镇帅，加官衔。而永绶犹杰黠，相与统骑兵百馀，舟二百馀，从可法北征，驻扎京口。会浙抚所调都司黄之奎亦部水陆三四千戍其地，之奎安静，独镇兵横。偶一骑买民瓜，半予价；民詈之，刀砍民。浙兵怒缚买瓜者投江中，遂大隙。六月二十六日，浙续发防江兵至，守备李大开率之，怒镇兵冲道，砍其马，杀兵二三人。马负创驰本营，镇帅知有变，率兵与大开相击。他浙营坐视莫援，大开矢洞胁死；镇兵乘机焚掠，死者约四百人，罄掳财物。抚臣祁彪佳闻乱，从苏郡整部伍疾至，永绶等兵闻风亟遁。彪佳兵追之，所收资货衣甲甚衆。奏闻，命四将由六合趋可法军前听核治而已。未几，移驻仪真，镇江民始安。原任户科熊汝霖言：「兵至今日，百姓视如讐，朝廷畏如虎。老成谋国者，始为养痈之术，以苟且目前；而直言无讳者，一触其锋，身家之祸立至。臣新自丹阳来，知浙兵为边兵所击，火居民者十馀里。然边兵同守地方，何得辄自焚杀？闻边帅言：『江北四镇以杀抢封伯，吾辈何惮不为！』臣意四镇一闻此言，必当愤发为雄，毅然北伐，以雪此耻；而犹恋恋淮扬，逼处此土，何靦颜也？况一镇之饷，多至六十万，势必不供；即仿古藩镇法，亦当在大河以北，开屯设府，永此带砺，曾堂奥内遽以藩篱视之，至定鼎之地，强干弱枝，兵力宜厚。顷见枢臣张国维请建三辅疏，拥卫神京，莫善于此。当勅速行，以观成効。」报闻。

革北还御史汪承诏职为民。以应按贺选代题，故先削籍。

升四川巡按刘之渤都察院右佥都御史，巡抚本省。以御史米寿图巡按。吏科左熊汝霖言：「蜀事已为书腐陈士奇坏尽，今不宜用一弱不胜衣之之渤。」不听。士奇为提学，则谈兵；及为巡抚，则又谈文。故汝霖及之。

户部以兵增缺饷，请勅会议，量入为出，又请开援纳事例。俱从之。

甲午，命从逆诸臣以六等定罪。从科臣马嘉植言也。嘉植言：「今日可忧者，乞师突厥，召兵契丹，自昔为患，及今不备。万一饮马长淮，侈功邀赏，将来亦何辞于虏？」又请从逆诸臣仿唐六等定罪，从之。

命各镇举用大帅俱听督辅史可法题请。

召对北使陈洪范、马绍愉等，议恤原任兵部尚书陈新甲，寻以科疏已之。时左懋第以忧不入，独阁部九卿科道与洪范及绍愉俱对。上言及欵北，绍愉言：「先帝时曾命臣使北，若欵成，必无今日。」上问：「何以不成？」绍愉言：「使者再往则欵矣，主欵者陈新甲以言官劾弃市，故辍。」上曰：「如此，新甲应恤。」诸臣无应者，独词臣陈盟朗应曰可，上因命恤，并察处斩新甲者。时诸臣恐殿上相争，蹈勋臣前辙，遂退。既而工科都李清等言：「新甲受任中枢，楚、豫丧失者为襄阳、河南、汝宁、南阳、归德等六郡。即恭皇帝饮恨上宾，祸亦繇此。近圣明御极，虽追崇尊号，然攀髯莫逮，徒想遗容于弓剑，想亦不独臣民所痛心也。且新甲又误听张若麒言，出関催战，举五镇八万之精锐，尽丧海滨。今者皇畿沦陷，其病原此。不以为罪，将举而功之乎？若先帝以不世神武，屈呼韩而絷颉利，是其壮怀。迨虏寇交横，内帑如洗，欲缓饷而兵且脱巾，欲加饷而民已剜肉。故以悯念元元至意，不得已议欵，此亦先皇所隐隐茹恨，而不欲明告中外臣民，以驰我战守者；新甲乃谬行抄传，可乎？当日刑部初拟，犹缓以秋刑，先帝竟改票另拟，加之立决。盖恶其以浪战误国，又恶其以泄欵辱国，而非以主欵死也。若指新甲为枉，应与昭雪，则以未失一城、未丧一旅之总督郑崇俭，因人巧卸，立肆西市；然诸臣虽微知其冤，而未敢显言，正以封疆事重，宁严无宽耳，况新甲耶？乞将新甲罪状再颁天言，仍照原拟。」又给事中袁彭年、陈子龙复特疏争之，遂已。

改吏部员外倪嘉庆为户科给事中，察核省直钱粮。大学士高弘图等荐其有心计故也。

丙申，左都御史刘宗周言：「文武将相未尽调和，宫府表衷多出权宜。」又以纪纲、法度、风俗、人心为言，俱嘉纳之。

命速议开国、靖难及正德、天启惨死诸臣谥。时靖难诸臣谥虽奉俞旨，然以人远事湮，又礼臣頋锡畴将祭南海，中止。至是，工科都李清复举崇祯时前疏请之，得旨速覆。礼科都沈胤培复申其说，于是署礼部管绍宁始相継题覆矣。

丁酉，以杜弘域、杨御蕃、牟文绶、丁启光、窦国宁、胡文若补三大营各总兵官。弘域等统一营至五营，启光等统六营至十营。

命推补原任户部尚书于士廉等，从忻城伯赵之龙请也。前此勋臣所荐无径命推补者。

东平伯刘泽清请宥故辅周延儒助饷赃银，命刑部酌议。时辅臣曰广见泽清疏，恶其渐干朝政，故暂停不下，欲令发自言路。奉有俞旨，然后下泽清疏，止批有旨而已。既久无言者，乃票发部覆不允。

戊戌，命核原任凤阳总督朱大典。原任户科熊汝霖言：「近闻虏骑南下，山东诸郡岂可轻委？南北诸镇，非乏雄师，不于此时渡河而北，或驻临济、或扼德河，节节联络，断其来路，直待长驱入境，徒欲一苇江南，公然向小朝廷求活乎？且闯贼遁归，志在复逞。及今速撤诸镇，过河拒守，一面遣使，俾虏回报，然后合五镇全力，分道西征，或如周亚夫之入武関，或如王镇恶之溯渭水，直捣长安，出其不意，仍檄蜀中锐卒、河西壮士东行以佐之。或贼中有如史思明者，使其自图，许以重赏，则𤡔獍之首，不日可悬。杀贼可以威虏，搃在我内外文武诸臣。凡事实做急做，无滋议论，无迟时日而已。」又言：「大典虽屡挂弹文，然毁家措饷，宜令充为事官北行。」命核议具覆。

抚宁侯朱国弼疏枚卜会推仝五府，不允。以刘宗周疏纠也。时阁臣弘图知士英未可逐，恐宗周再疏，水火益甚，大为善类异日之患；宗周闻，乃止。

庚子，万寿圣节，帝御殿，百官朝贺。识者以为国哀伊迩，宜仿宋高宗免朝故事。

升开封推官陈潜夫为江西道御史，巡按河南。

壬寅，工科左李维樾请改欵北为酬北，以正名义。从之。

命上供应用诸物须内衙门汇奏点过，方发部备用。工科都李清言：「皇上自中州播迁后，栉雨沐风，备极艰难。光武之不忘麦饭豆粥，唐宗之不忘质衣僦舍，皆从安乐忆艰难，盖以励俭也。若皇上持此自励，则安不忘危，侈源塞矣。非然者，奢用必至多藏，多藏必至厚敛，厚敛必至烦刑。恐全盛之天下，膏血亦殚，而况半壁之膏血有几？伏乞申饬内外，废无用之金玉，罢不时之传奉，勿谓奢小而为之，锱铢亦巨万之开端；勿谓俭小而不为，巨万亦锱铢之层积。」奏，俞之。

诏谥荫大典子孙不得擅求，渎奏者禁。

谥山西巡抚蔡懋德『忠襄』，随州知州王焘『忠愍』。焘以城陷自缢。懋德先以失事革任听勘，贼至，督战遇害。皆礼臣頋锡畴同里也。懋德以失事谥襄，人谓名实不称。礼科张希夏疏驳之，吏部寻覆赠官，不允。

命事系兵机者，照例密封下科。

癸卯，革阁部镇将于永绶职，带罪立功。降刘肇基、张应梦各三级，仍命自今兵将调集地方，俱听抚臣节制。

追赠开国功臣颖国公傅友德、宋国公冯胜等。从工科都李清言也。友德赠丽江王，谥武靖；胜赠宁陵王，谥武壮；俱塑像，祭于功臣庙。又赠德庆侯廖永忠庆国公，谥武勇；定远侯王弼濠国公，谥武威；长兴侯耿炳文兴国公，东胜侯汪兴祖胜国公，俱谥武愍。冯国用武翼，丁德兴武襄，桑世杰忠烈，茅成、俞廷玉俱武烈，丁普郎武节，韩成忠壮，花云忠毅。八人皆已赠者。

革从逆诸臣职，命法司察有确据者，先行抚按觧京正罪。

淮扬巡按王燮以皇太子及二王皆遇害闻。时有未任阳春县典史頋元龄于五月出都，见闯败奔，被吴三桂西追去讫；又传言皇太子卒于乱军，定王、永王俱于贼走日遇害于吴三桂宅内。皇城宫殿、太庙享殿各门俱焚，惟存正阳一门，前三门外焚劫更惨。燮据元龄言以闻，闻者流涕。

甲辰，革原任漕道庄应会职。兵科陈子龙疏纠其贪也。应会后仕北，复官参政。

荫从龙内臣屈尚忠、田成、张执中等各弟侄都督同知，世袭锦衣卫指挥使。

礼部尚书頋锡畴疏纠从逆臣删诸词臣，命察议。疏内所纠，乃周锺、项煜、杨汝成、杨观光、杨廷鉴、陈名夏、何瑞徵、韩四维、高尔俨、薛所蕴、梁兆阳、朱积、魏学濂、方以智等也。

夺故辅温体仁、薛国观、周延儒官荫，搃理熊文灿祭荫官衔。御史郑友玄言：「延儒之贪，倍于国观；体仁之奸，又毒于延儒。今延儒、国观皆相継服法，独体仁以先死逋诛。体仁阴狠性行，酷类李林甫，而贤士之罹其毒者，八年中囹圄无虚日，更非天宝时所有。乞将延儒、体仁官荫、赀产或显点严追，或比秦桧谬丑之谥貌其奸慝，勿令国观独恨地下。」疏奏，追夺有差。延儒、国观赐死，文灿伏法，安有祭荫官衔？人讥阁票愦愦。

都察院左都御史刘宗周入京。

丙午，督辅史可法疏陈分设四镇始末，且请朝臣论是非，疆臣论功罪。嘉纳之。初，四镇垂涎扬郡，可法不得已，许有警时各安顿家眷，谓彼此有分，可免独踞；且谓之有警，则无警不得驻耳。然以调停故，座羁北伐，识者恨之。

议旌北都死难布衣汤文琼。原任户科熊汝霖言：「北都一案，臣尝访之来者，确知梁兆阳、杨观光、何瑞徵为从逆献谋之首，侯恂、曹钦程为出狱谢恩之首，方岳贡、魏藻德为见朝报名之首。而汤文琼以布衣死难，衣带中藏有『位非文丞相之位，心存文丞相之心』二语。贼兵以此责陈演，斩于市。应揭出以敦史。」又言：「楚抚王扬基送一武昌，以曲媚镇臣，蒙面受事，避贼甚巧，虐民甚惨。应勅部核议，另示处分。蓟督王永吉闻变思归，明旨切责，能不愧死！臣知永吉才尚可用，然亦须先定其罪，而后徐开使过之途，怜才伸法，庶几两得。」疏奏，命核议。未几，镇臣左良玉疏言己不受媚，语意骜桀。

戊申，户柯洛万象请以副榜充贡，不允。阁臣铎意也。时请赠荫者尤多，皆以远年冒乞，铎一概持之；然自他辅票拟，又每得俞旨，滥觞遂开。

兵科陈子龙陈防守要着，命速行。一曰北使宜速。臣料虏今在临济间者，以安民为名，不过建州零骑。或即我降将，万一大衆南下，而我玉帛待诸境上，城下之盟，国体益伤。宜勅左懋第、陈洪范等星驰渡淮，先赍勅谕往，而令马绍愉等护银币续行；沿途将登极诏四行腾布，使诸夏晓然，知有共主，则人心尚可鼓也。一曰河淮当守。淮自濠梁以上，秋冬之际浅而难守；河自徐、邳以上，归德、汴、雒之境，荒远近寇。今我所恃为江北障蔽，四镇兵耳。刘泽清扼守淮阴，刘良佐并镇濠、寿，差为得策。扬州无藉兵守，高杰之来，安顿家眷；今秋气渐爽，闻其久怀进取，自当速往徐、邳本信，控黄河上流。黄得功素称忠勇，亦当移镇符离、宿州，以便东西策应。其应用粮饷，当先行会计，陆续措发，移兵之期，断不可过此月矣。一曰防江宜密，数月来料理防江，兵非不多，将非不勇，但患统制未一、分信未明，船只鲜少耳。今黄蜚虽未受事，而上有郑鸿逵之师，下有黄斌卿之师，但当画分信地，凡诸零星兵船皆附丽之，令其益广召募。郑、黄二帅须兵万五千人，船五百号，声势始壮，似当即日给发，令刻期受事者也。

礼科袁彭年请授杨鹗沅抚、王永吉楚督、牟文绶楚镇，以备闯逆。命速议。

命拏究四川贡生吴邦策。先是，邦策寓都门，目击闯逆变，取伪吏部告示，并私记藏之发中；至留都刊《国变录》，分死难、刑辱、囚辱、潜身、叛逆、授官、诛戮七欵，胪列姓名。内职方郎龚彝以崇祯十六年陛辞，而误刊授职，疏辨，因命拏究邦策。然寔彝弟庶吉士鼎也，以字类重出，且数人讹耳。时终以邦策录为是。

己酉，宁波府通判朱统銂疏请保举，不允。旨谓：「先朝之坏，坏于保举，不必行。」

内传户部左侍郎张有誉升本部尚书，阁臣高弘图等缴御札争之，不听。有誉曾任漕储道，上召对时，勋臣朱国弼力争漕运搃兵不可罢；有誉不与辩，惟历陈漕事原奏，洞如指掌。国弼一语不能对，颊赤而已。至是，以尚书周堪赓久不到任，传升有誉为之。识者谓且启阮大铖等传升渐也，劝有誉力辞，不能从。工科左李维樾言：「当此军兴浩繁，有誉经济通才，用之甚当。乃臣同官章正宸请缴御札、阁臣高弘图等合词引咎，岂为有誉争哉？今日可用一有誉，他日可用一非有誉者，渐不可长耳。我祖宗鉴古垂宪，立意宏深，政以大小相维，阁部不得专擅；人以甲乙互议，台省皆得与闻，放票拟在中书，忘其威福；封驳在左掖，存其是非。中旨传宣未数数见，偶有之，正先臣刘健辈所惕然于履霜之渐，而动色力争也，臣愿皇上慎持之而已。」报闻。

庚戌，命马上差官催礼部右侍郎黄道周赴任；又命吏部主事叶廷秀以都察院堂上官，涂仲吉、朱永明以翰林秘秩用。

兵部侍郎觧学龙疏荐道周等，票拟者阁臣铎也，前超升何楷，今超升延秀，遂为异己藉口矣。

辛亥，上传谕：「朕痛九六之运，方资群策，旋轸故都。乃自殿争启衅，驯至穴闘成风，封事虽勤，庙算安在？先帝神资独断，汇纳衆流，天不降康，咎岂在上！朕本凉德，冀尔文武大小诸臣，鉴于前车，匡复王室。昔汉宣起于艰难，丙魏合志；唐肃兴于灵武，李郭同心。今若袒分左右，口构玄黄，天下事不堪再坏。兹特谕尔诸臣和衷集事，刎颈之交，讐忘廉蔺，同车之雅，嫌泯复恂。朝廷以此望尔诸臣，尔诸臣以此体朝廷意；不则祖宗成宪，弗尚姑息。特谕。」

复原任御史毛羽健原官。羽健，先帝时曾纠阮大铖、杨维垣，后坐袁崇焕党，为兵部主事陆澄原所纠，革职。

命高墙庶宗除谋不轨另议外，馀尽释放。

命起用郑三俊、易应昌、房可壮、孙晋等，从兵科陈子龙请也。可壮后仕北，为刑部侍郎。

命都察院严禁各衙门词渎。御史朱国昌言：「南京文武衙门，自勋爵部寺及散秩首领，皆受词贪渎，淹禁平民。」故禁之。

壬子，大学士高弘图等请建中宫。命候皇太后回銮日行。

举经筵，以公徐弘基知经筵，辅臣可法、弘图、曰广、士英、铎同知经筵；词臣钱谦益、管绍宁、陈盟充讲官，张居为展书官。

太仆寺少卿万元吉请急发高、黄二镇兵饷，以便进取，从之。元吉言：「高杰闻两寇相持，欲乘机复开、归，伺便入秦，夺其巢穴，所乏者饷耳。黄得功见朝议欵虏，力言不可示之以弱，恐长觊觎，恣要胁，辱国匪小。二镇之论，与欵议相胥。今欵金既颁，防饷即宜速措。惟是东南民力寔竭，催科一急，鼓噪四起。惟望皇上卧薪尝胆，以澹嗜好，早朝晏罢，以斥宴安；日进阁部台省诸臣，戒绝玄黄，广收谋断。凡行间兵事各疏，一一简出面商批答，不许所司延诿。」从之。

吏科章正宸疏铨政十二事，下部覆行。一曰惜人才。北都沦陷，忠义志不图生，天下之寸才十去一二；燕赵豪杰，齐鲁英秀，秦晋雄宿，不可复问，天下之才十去三四。大河以南，仕于虏者，又以污滥，死灰难燃，天下之才更十去五六。所留以资中兴者，仅在荆、扬、益之间，可不知爱惜乎？廓紘恢网，无以细过小眚复从湿束，可不叹于乏才！一曰甄督抚。督抚者，吏治系焉，军政系焉，人才、民生系焉。今见在督抚，支挣半壁，孰为百练之品、八面之才，孰为望可服人、才能周物，孰为乖张寡识、巽嬉无能；宜留，宜去，宜更，必冢臣力秉虚公，庶封疆无悞。一曰催俸册。吏部俸册有年月，有贤否，据迹难移，法成不变。今掌故无凭，亲押屡迁，疏逖不调，虽欲平进，其道何由？必据呈牒谘访，是易公举为私访，变明试为暗报也。行催立限，势不容缓。一曰慎名器。国步多难方殷，忠智定策，既茂厥赏，其馀复人自请叙，将使金银不供其印，束帛不充其锡，何以免瓜果之诮、息繁缨之论哉？一曰持职掌。用人独归吏部，非可杂操自旁求来，文武诸臣得自择其属，有谘送，有荐核，有奏讨，冢臣所职；其馀几何，宜一味铨注，无使政出多门。一曰重郡守。迩郡守上制司道，下制司理，欲行其治，不得变通之法。莫若隆体貌，重事权，功绩茂者，晋秩加等。兵冲要地，必得治赋长才，兵使自练，粮使自储，才使自拔，六曹椽史自择；所谓得贤守一，胜雄师百万也。一曰补悬缺。长吏员缺，无如今日。人兼数事，日不暇给，则就近遴补，势不得不委之该抚按。山左右、河南北遴本土俊才，庶人地相安。江淮以南诸长吏，抚按所与共安危祸福也；按才题授，缓急有资，据成败而核功罪，为力殊易。一曰核环赐。夫用人拨乱，其可使凡俚近器侥幸功名哉？宜将荐剡察核本末，缕条用舍，酌年资，审才品，应升者升，复者复，或别用、或休致，无狥虚声，隳乃实迹。一曰酌行取。古官宿其业，吏不数更，久任以责成功。近减俸行取，及未周一考之士，不已汰乎！今即破格抡才，断宜以年为率，使郡吏戢心供职，蠲多应之思，而后神羊屈轶可遇也。一曰肃疆吏。文武诸臣，共寄封疆，则共宜死事。迩者逆贼长驱，望风奔窜；不斩误国之臣，安激报国之气？即有智谋勇决，可收效桑榆，亦必定罪案，徐论才諝；未可遽登启事，以启幸门。一曰饬废官。宥过之典，与志士更始，所以作天下气也。然爵见重，士乃劝，法相守，则士知恩。今恩诏巽申，许地方陈荐；乃不自静听，觊觎辇下，或俨然升陛见，行金怀刺，踵相接也。条例废官罢吏不许叩国阍，宜加严饬。」正宸所言，皆切中时弊。

罚原任户科熊汝霖俸。汝霖言：「臣观目前大势，无论恢复未能，即偏安尚未稳，孜孜讨究，止应有『兵饷战守』四字，今改为『异同恩怨』四字。即一二人之用舍，而始以勋臣，継以方镇；固圉恢境之术，全然不讲，而惟舌锋笔锷是矜。近且以匿帖逐旧臣矣，俄又闻以疏藩参宰辅矣，属又喧传复厂卫，而人心皇皇矣。辅臣曰广正直忠诚，么䯢小臣，为谁驱除？听谁指使？且闻上章不繇通政，结纳当在何途？内外交通，神丛互借，飞章告密，墨勅斜封，端自此始，可不严行诘究，用杜将来？至厂卫之害，横者藉以树威，黠者因而牟利，人人可为叛逆，事事可作营求。缙绅惨祸，所不必言，小民鸡犬，亦无宁日。先帝时止此一节，未免府怨；前事不远，后事之师。思先朝何以失，即知今日何以得。如先帝笃念宗藩，而闻寇先逃，谁死社稷？保举换授，尽是殃民，则今何以使跃治不萌，而维城有赖？先帝隆重武臣，而死绥敌忾，十无一二；叛降跋扈，肩背相踵。则今何以使赏罚必当，而威惠易行？先帝委任勋臣，而官舍选练，一任饱扬，京营锐卒，徒为寇藉；则今何以使父书有用，而客气是屏？先帝简任内臣，而小忠小信，原无足取；开门延敌，且噪传闻；则今何以使柄无旁操，而恩有馀地？先帝不次擢用文臣，而边才督抚，谁为捍御？超迁宰执，罗拜贼庭，则今何以使用者必贤，而贤者必用？事急矣，及今为之已迟，再欲不为，何待？釜游化为穴闘，臣诚不知何说！」疏奏，罚俸。

甲寅，户科倪嘉庆追论枢辅杨嗣昌调度乖方，请削官荫，不允。疏言：「嗣昌当虏入犯时，不宜尽调剿寇有绪之卢声象升、孙传庭等东驰，致寇氛日炽。」时阁臣士英任兼枢补，故欲宽嗣昌以自为地。未几，楚抚何腾蛟奏张献忠心恨嗣昌，掘其五世冢，遂有『当日不为无功』之褒矣。

乙卯，大学士高弘图、王铎以争东厂不得，俱乞休，不允。弘图又请召还督辅可法，报闻。

八月丙辰朔，日有食之，车驾祀先师孔子。礼科都沈胤培言：「恭遇皇上传制祭先师孔子，亲聆天语，责卫臣尽职。夫朝廷之礼不同，有视朝之礼，有升殿之礼。视朝容或面商大政，宣谕群臣；若升殿，非大朝贺，即大纪典，未闻可间以传宣，而有越班奏事之官也。况崇儒重道，宜尚德缓刑，何对越先师之诚未已，遽兴肃清奸宄之思？若日食之变，尤有可言。《春秋》书灾，首谨日食，大概小人淩君子之象。今之蒙气强半在下，玄黄勇于私闘，黑白混于分岐，则意见蒙之；干进者人思跃治，陈情者章满公车，则利诱蒙之。而且封事不繇银台，则蒙于职掌；匿名屡揭街衢，则蒙于风俗。祈皇上独揽乾纲，专精斧藻，日升月恒，自今伊始。」俞之。

丁巳，命会议先臣于谦功。从吏部尚书徐石麒等请也。先是，谦子应天府尹冕无嗣，徽人于嵩冒称谦族子，得世杭州千户奉祠，后改世锦衣卫。时御史黄澍亦由徽籍移杭籍，故为嵩后之英谋求改伯，石麒等疏即澍草也。工科都李清独以为不可，曰：「以忠肃功，即公侯之非滥，而况于伯。然非其后，独不见开国功臣广德侯华高卒无子，纳券墓中乎？乃以加远不可知之族裔耶？」时词臣陈之遴心庇之英，又援安乡伯张兴侄勇世袭例。吏科都张希夏折之曰：「勇随兴有血战功，之英有此否？」议遂诎。

兵科陈子龙请优涂仲吉、祝渊以台谏，不许。仲吉以救黄道周廷杖，渊以浙举人争刘宗周不当罢被逮，故子龙荐之。

廷推户部左侍郎张有誉本部尚书，允之。时部科议内传不可长，仍宜会推以存祖制故也。吏科都章正宸复疏言举动当慎，报闻。

命补河南巡抚及缺官，兼察规避道府有司。

升吏科左熊维典户科都给事中。

起补易应昌都察院左副都御史，升礼部右侍郎王廷垣左侍郎，詹事管绍宁右侍郎。

起升原任顺天巡抚杨鹗兵部右侍郎，兼都察院右佥都御史，搃督川、湖、云、贵、广西等处。

东平伯刘泽清疏攻宪臣刘宗周。先是宗周疏出，都中谤纸喧传，有『吴甡等聚兵句容，合东林为不轨』语，更言：「四镇方修行署，将入清君侧；缙绅岌岌，旬日方定。」越数日泽清疏至，明己有功无罪，且言：「宗周若诛，即卸职，求皇上赐剑。」语狂悖。上不得已，温旨谕之。

苏、松巡抚祁彪佳请定三吴财赋。彪佳言：「西北陷没，财赋皆取给东南，供输非旧贯可泥。请委原任广州府推官颜俊彦，与各郡乡绅会议更定。」允之。

礼科袁彭年疏纠宗贡朱统𨰥，报闻。时阁臣士英与曰广同诋上前，曰广曰：「皇上以亲以序合立，何功？」士英厉声曰：「臣无功，以尔辈欲立疏藩，绝意奉迎，故成臣功耳。」时统𨰥寓京师，遂乘机纠曰广，大畧谓从逆辈皆曰广私人，而迎立一节，曰广又持异议。疏不由通政司，以他窦进。彭年疏驳之，言其非体，又请宽熊汝霖抗言之罚，以昭圣度。通政司刘士祯亦言统𨰥越奏违制，自求罢斥，俱报闻。

己未，浙江搃兵王之仁请开屯金塘、大榭，允之。

命优恤蓟国公吴三桂父吴襄。襄故搃兵，留京师。李自成勒襄为书，招子三桂降，三桂不从，遂并妻祖氏及二子、一女皆被害。至是，三桂贻书刘泽清，期合兵灭闯。泽清以书闻，赠襄辽国公，谥忠壮；祖氏赠夫人，给祭葬。

升编修杨廷麟左庶子，刘正宗左中允。廷麟以纠杨嗣昌调兵部，至是因祁彪佳荐复职。正宗后降北，复为编修。

庚申，议起原任蓟督王永吉巡抚山东，凤督朱大典巡抚河南，命吏部堂司官回奏。以永吉见在勘议，大典尚未结案故也。吏部尚书徐石麒疏言：「皇上亦念此齐、豫境乎！北骑方骄，寇烽久踞，今东督既藉其平日恩威，因粮于境，豫抚又责其自练组甲，具糗饵以行，度所费亦累钜万，不烦皇上主蒇吏一钱。譬如有一人焉，欲使入毒龙之潭而探其珠，走猛虎之窟而夺其子，则必悬千金以募死士；若无千金，不得不驱一重犯试之矣。又如有两人焉，均为长年五老，驾舟海澨；其一人屡遭飓风颠覆，其一人屡有鼠雀侵欺，为时所弃。然后之航海者，则必就两人问之，何也？以犹愈于迷惑失向望洋向若据舷而啼者也。今两臣尚能和辑将帅、申明纪律，而皇上又不烦矢镞蒭犒之费，为齐、豫经营。此阁部马士英与臣为封疆计，而不得不权宜出此。」疏奏，命另推豫抚。

加阁臣可法少保兼太子太保、武英殿大学士，弘图太子少师，曰广太子少保并文渊阁大学士，士英太子太师、武英殿大学士，铎太子少保、文渊阁大学士，予荫有差。可法荫锦衣卫指挥佥事，馀俱中书舍人。

辛酉，复召原任司礼监太监李承芳入内，还其原荫。承芳，先帝时以罪发南京。

壬戌，升刑部左侍郎贺世寿户部尚书，兼都察院右佥都御史，搃督仓场。

命陷北搃兵祖大寿子泽溥随陈洪范北行。泽溥至北，留不返。

复设东厂。礼科袁彭年疏陈，镌级调外。彭年言：「高皇时不闻有厂也，相传文皇十八年始立东厂，命内官一人主之。此不见正史，惟大学士万安言之，亦不闻特以缉事著。嗣是，一盛于成化，然西厂汪直，逾年辄罢，东厂尚铭，有罪辄黜，当时已不得称纯治矣。再盛于正德，其継用事者，则丘聚、谷大用、张锐等也。初皆倚逆瑾煽虐，构八党之凶，酿十六年之祸，天下遂骚然。三盛于天启之季，逆魏之祸，几危社稷。自此而外，列圣固无闻也。高皇帝十五年，罢置司改设锦衣卫，不过刀介侍左右，如汉卫尉、唐司卫卿，典宿卫宫禁耳；又六年，诏内外狱毋得上锦衣卫，诸大小咸经法曹。终高皇帝世，锦衣卫不复典诏狱。文皇帝时，诸生纪纲叩马首请效，擢为都指挥佥事，典治诏狱；未几奸利事觉，即日捕诛。自纲而终文皇世，锦衣虽典诏狱，画可领诺而已。其后莫重于钱宁，尤莫重于陆炳。宁托义子、窃国姓，权倾海内，然以通宁庶人伏诛。诏下革传奉迁者指挥汰十之八，旗校汰十之五，岁省度支钱数千万，一时翕然称神明也。炳位师保，参纶綍，领宿卫，则光禄勋也，刺奸则司隶也，分将相任，则古大司马、大将军也，自相嵩、咸宁侯鸾，无不曲奉之，中外重足而立殆矣。列圣虽时有禁卫之寄，取备官耳。夫即其时，广卫之兴废，而世之治乱恒因之。陛下试考镜往事，深维得失，则旗校缉事，是否应行，可得其概矣。顷先帝朝不尝任厂卫乎，勤访缉乎，乃当世决无不营而得之官，中外自有不胫而走之贿，逃网之方，即从密网之地而布；作奸之事，反资发奸之人以行。始犹帕仪交际，为人情所有之常；后乃赃贿百千，成极重莫返之势。岂非以奥援之途愈秘而专，传送之関愈曲而费乎？究竟刁风所煽，官长不能行汰于胥吏，徒隶可以迫胁其尊上。谁生厉阶，卒酿乱形？乞陛下清铨枢用舍之衡，以绝贿源；严法司搜补之责，以杜奸萌。则缉事可以不设，成命可以立回。」疏奏，责以狂悖，调外。吏科、河南道俱疏救，不听。彭年后降北，为广东学道。

起原任蓟督丁魁楚以兵部右侍郎，兼都察院右佥都御史，提督楚、豫军务，巡抚承德、襄阳等处。魁楚崇祯时以失机戍。

升光禄寺丞张作楫本寺少卿。作楫先为兵科，以纠杨嗣昌、高起潜谪，浸升今职。后降北为同知。

戍原任郧阳巡抚王永祚。以弃城。

命提问原任苏松巡按王志举。坐贪故也，时志举已任北为京卿矣。

癸亥，补原任户科熊汝霖吏科右给事中。

甲子，内传催外觧钱粮。旨言：「初遣内臣往催，因辅臣弘图、科臣罗万象等疏止。今军兴旁午，外觧无几，该部严催全完，限八月终。」盖为遣内臣地也。革原任巡按山东御史余日新职，法司提问。以闻变先窜故也。

署刑部贺世寿拟上『从贼六等条例』，着再确拟。一、为贼领兵献策、谋危社稷者，即庶僚不宜末减。一、督抚搃兵降贼，情罪极重，不宜列等。一、四、五品京堂及科道翰林受贼要职，并降贼守巡等官，不宜止于绞。一、庶官受伪命，如科道翰林，吏、兵等部官，又封疆大吏、巡方司道，闻变倡迯者，不宜止于流。一、献女献婢媚贼，及受伪官者，不宜止拟徒。皆明旨所驳也。

督辅史可法疏请各镇兵饷，以图进取，命户部速发。可法言：「近阅诸臣条奏，但知催兵，不为计饷。天下宁有不食之兵、不饷之马，可以取进者？目前但有饷银可应，臣即躬率橐鞬，为诸镇前驱。」又言：「国家人才日耗，仕路日淆，皆因名心胜而实业不修，议论多而成功绝少。遇清卿台省之缺，则曰『谋猷经济非其人不可』；遇钱谷之任，则曰『此吏事，不足烦大贤』；遇兵戎之寄，则曰『此难题，不得苦吾辈』。此推彼卸，姑付庸人，倏用倏更，有同儿戏。即偶出特简，又必百计求全，一事不做，非托病则弃官去。举诸臣精神力量，尽用之做官，曾无为国家寔寔筹兵饷者。先帝皇皇求治，卒底于乱，盖由此耳。今时事益棘，覆辙在前，必以讨贼复仇，刻刻入诸臣之魂梦。除却筹兵筹饷，别无议论；除却治兵治饷，别无人才。如摭拾浮夸，荐引市德，罪无赦！如巧跻华要，厌薄烦难，或借题转官，虚应悞事，罪无赦！以后升迁考选，必须寔寔为国家筹兵筹饷。治兵治饷之人，则人才必奋，而事功必出。若空言讨贼，空言复仇，诸臣能言，臣亦能言；即草野书生，少明君父大义，陋晋、宋偏安者，亦人人能言；安在空言有济？乞敕廷臣，将在朝在野人才，合并打算。某堪治兵，即用以治兵；某堪治饷，即用以治饷。其治兵者，或为危疆督抚、或为要地司道；其治饷者，或为户、工堂属，或为各省藩司。但论人，不论官，官大者亦可小就，而后悬破格之迁；官小者亦可大用，而后课非尝之效。其馀一切不急之官，姑且缓用；不急之务，姑且缓行，则中兴之业成矣。」

逆贼张献忠破成都，僭王。蜀王及抚按各官俱失所在，搃兵赵光远降贼。

升礼科都沈胤培太常寺少卿。

乙丑，命礼部选堪任监司府州县，随四川巡按米寿图行，量人地题补。

命法司提从逆张嶙然、党崇雅、薛所蕴等，从尚宝少卿程正揆言也。后北兵破南都，正揆亦为内院办事。

升尚宝少卿徐一范鸿胪寺卿。

命优恤湖广殉难举人陈万策、李开先等。万策等为从逆御史喻上猷开荐闯贼伪官，将用之，万策自缢，开先触墙死。

吏部右侍郎黄道周疏陈时务，俞之。道周言：「南都定鼎，则福建、江右皆为首藩。江右之有虔镇，南携肇、广，西揭汀、漳，有事则合三省之师，不十日出鄱阳。福建之有浦城，建阳东连，温、处北距，水陆所凑辏在于衢州。衢州之比虔镇虽为差弱，而建瓴之势，虔、衢相等，有事即合三省之师，亦不十日出钱塘外。诚以岭南之饷，接济虔镇；以岭东之饷，接济福省；以两广之事权，分驻赣州、衢州，则臂指形成、藩屏义固矣。一曰复燕京而后可都钟陵。燕京虽当残破后，畿辅人心思明如旧，天寿陵寝所在，食息不可暂忘。臣见周室东迁，弃地不复；晋、宋南迁，无意北望，皆所未安。今燕京道远，不比汴宋，然渔阳、卢龙悲歌感慨之士，不乏其人；宣、云、蓟、永，幸未陆沉，可多方劝率，刻日收复，还告孝陵，乃定钟簴，以终龙盘虎踞之业，此一务也。

一曰先召勤王，而后可言讨贼。自古王室不废入援。崇祯初年，以客兵中噪，抚臣入援者，动辄遣还，手足头目之谊尽矣。今神京颠覆，四方恬然，诚欲矫情镇物，无动宁功，恐亦种师道、张叔夜所窃笑也。乃今多方激厉，克诘张惶，策其暮心，扬以朝气，召诸侯师咸集江上，乃誓期北伐，此二务也。

一曰先讨闯贼，而后可平群盗。凡群盗之起，皆假闯为声势；诸悍将叛兵，又假群盗为名寔。欲先平群盗，则盗不平，兵日以恣。宜先大讨贼，以计潜弭群盗。宗泽在河东，张所在河北，招练一新，恒八九十万；取盗兵，资贼粮，但用数才臣，借江南半载之饷，事已办矣。岳飞言勤王之师日集，敌穴未固，亲率六师北渡，则将士气作，中原可复。及今决意用飞言，申张所、宗泽之令，兵不患不多，饷不患不足，此三务也。

一曰先理山左，而后可复山右。山左、右皆古帝王都，德义所萃，决无舍十四叶天子臣仆草寇理。中原虽沦，计自登莱以西，赣榆以北，挥汗振袂，犹可当一。中州向有张邈、孔伷之徒，奋臂其间，晋阳、蒲板必闻风相应。山右既复，真、保自还，藉此两翼，以扶陵寝，奠为行在，权宿重兵，使自战守，不烦天子待边，此四务也。

一曰先靖河淮，而后可定江汉。先数年，臣过清河，见东平、汶上，暴客飞驰，有司莫禁；又以牙纛授于翩鴞，招抚麾下，尝数千人。臣私叹曰：舳舻命脉，尽于是矣。诚索常镇之力，以佐淮扬，诛叛魁，散诸从，遴选十五，以佐西讨，如是则河淮清而江汉可定。由是一意以理蕲黄，淮扬，当为江汉两眼。此五务也。

一曰先复承天，而后可以收全楚。承天楚之郢都，王气所钟，兴献陵在焉，郢之当复，甚于襄荆，明矣。襄阳在新、邓之冲，建瓴水下，楚、像相界，贼所必争。荆州西蜀通道，盛夏水出，一日千里，虽得蜀犹不足守。复郢而后可以东定豫中，北取上蔡，西断入雍之道。此六务也。

一曰先镇滁州，而后可固江淮。滁阳宇内奥枢，东走瓜、仪，西走蕲、庐，红心、大柳二驿之南，与江浦相直，其地皆坦平四达道删，贼所必趋。有大城重兵宿于其间，则中都之势不孤，维扬之形亦壮。天长、六合不苦风雨，搃至诚增池河兵，筑大柳城，于拥卫二都甚便，此七务也。

一曰先定进取，而后可议镇守。今诸桀将昼夜筑谋，曰取湖南则镇湖南，取湖北则镇湖北；曰取河北则镇河北，取河南则镇河南；欲割中原之地以树诸侯，欲邀万一之功以分节钺。然观古名将，皆规画先定，刻厉应之。今诸将才如流水，皆自上趋下，至于杨子以为尾闾，欲其时至何日乎？诚欲克复燕京，必先直趋関陕；欲克复河淮，必先直取徐宿；欲克复襄荆，必须探讨全蜀。进势一丈，收势五尺，画守江皖，还杂瓜仪。即有节钺，无所分之，诚如所云，湖、河南北，随所自取，以为军疆，朝廷亦何靳为？此八务也。

一曰先树儒臣，而后可用武将。自崇祯以来，边圉日绌，谈者皆谓文臣不効，一意右武。然自十七年中，八九大将，宠极贵盈，无有不叛，其仗义死功者一二耳。考自唐、宋以还，儒将策勋，烂于史牒，至明兴尤盛，于谦、罗通、韩雍、王守仁之徒，指不胜屈。儒臣致命，而武臣不敢不死；儒臣立功，而武臣不敢不奋。诚于风力之司，采其骨干胆识者以行，三军犹风习耳，此九务也。

行此九务者，而一本于克己饬躬，省刑薄敛，先礼乐而后刑威，先仁义而后功利，先家邦而后四海，岂忧闯、献哉！至驭将课効，臣采古今，只有二家。唐时观军容用事，每选兵自卫，动辄先走；诸将皆与贼通，间取一栅一县坐食，转延引岁月。李德裕宣制，乃约监军不得临戎，又约诸将不得取一栅一县为功令。元逵取邢州，弘敬取洛州，茂元取泽州，彦佐沔取潞州，期在平定，而河北破降，此一法也。宋时南郡削弱，呼兵不应。文天祥言：宋惩五代之祸，罢藩镇，虽矫尾大之弊，而势亦不振；逆贼过州县，无不下者。宜分四镇，以广西益湖南，而建阃长沙；以广东益江西，而建阃兴隆，以福建益江东，而建阃鄱阳；以淮西益淮东，而建阃扬州；责长沙取鄂，兴隆取蕲黄，鄱阳取江东，扬州取两淮。宋人不用天祥说，而国终不振，此一说也。今责诸将取湖、河南北，以分节钺，与德裕同意；责岭东协济福建，岭南协济江右，以章、赣出鄱阳，以衢州出钱塘，略加搃督，亦本于天祥。所谓先措置而后用人，先具舟而后召工，亦次第然也。」

工科右马嘉植疏言朝政，奉旨回话，已宥之。嘉植言：「比者举动乖张，政事颠倒，节节为摇拨根本之图，刻刻为扰乱东南之事。」其言任内臣，则云：「始威福大权，仍候上出；其流弊必至阴持之以倾动海内，渐使人主疑外廷，进言指为矫激，论事指为迂疏，岂国家之利？」台其言台谏，则云：「日者既夺熊汝霖俸，复贬袁彭年官，以蹇谔为狂，将以媕阿取媚为不狂乎？以献替为悖妄，将以诡佞依违为不妄不悖乎？以尽言为近名，试睹从来远权势、敦洁谊以近名者，亦有几人乎？」其言设广卫，则云：「法司称天下之平，迨厂卫间设，害不旋踵。一入钳网，附会者多，怨气愁结，上干天和。」其言大臣，则云：「士贵而后主尊，上人轻则百姓惑。下无可信，则事不可以理。奈何更对穷诘，轻见辞色，使之汗流浃背，请死无地。臣不愿兴朝鱼水有此景象也。」其言营缮，则云：「我方有事中原，而戛戛土木是求。外敌窥伺，明知无复经畧四方意，且朝廷与东南穷百姓，共守此一块土，今额饷有增无减，民间岁入有数，水衡不给，势必取盈于民，势必催督四出，势必诏令不信。使东南生气耗竭，骚然挺险，谁为皇上共守此一块土？」语皆切直，得旨回话。适太后回銮，散免究。

丁卯，山东济宁知州朱光、生员孙胤泰、乡民魏立芳等，各疏请兵。既而不行，命补道官而已，不能救也。

起补原任吏科庄鳌献、礼科阴润各原官。鳌献与润皆以建言调，润已蒙先帝环召，守制里居，至是方起补，后仕北。

辛未，升户科左辜朝荐礼科给事中。

原任大学士程国祥子震初具疏请恤，不允。责以居政地时加派过多，为寇驱民也。

命淮抚严逮从逆各官光时亨等。阁臣士英疏列者：光时亨、钱位坤、项煜、周锺、龚鼎孳、杨枝起也。时时亨已抵淮，先与刘泽清隙，窘辱备至；独位坤与泽清善，疏荐北使，以从逆不许。鼎孳先为闯逆伪直指，着蓝袍巡城；至是又降北，复为给谏。馀俱南还。

皇太后至南京。先是，辅臣士英询知太后所在，密启请令内员及裨将王之纲迎之，令李际遇等护行。及至，各官迎江干，上跪迎洪武门内，各泣下。

浙东阳、诸暨复乱。两邑向有许都之乱，虽诱歼厥渠，然馀党尚伏。适朱大典募兵勤王，以饷少抵杭而溃，剽掠至诸暨，许党乘之，有司仓皇申奏，旋剿定。

命逮从逆御史喻上猷等，左都刘宗周所纠也。率先从逆者为喻上猷，在京受伪命者为裴希度、卫祯图固、陈羽白、凃必弘泓、蔡鹏宵、柳寅东、张鸣骏、熊世懿。伪命无据，或拷或逃者为陈昌言、冯垣登、周亮工、刘令尹、朱朗𨪪、金毓峒、魏管、李植、吴邦臣、张懋爵、伦之楷、赵撰、汪永诏、郑楚勋；在差逃者，为苏京、余日新、向北。或留、或逃、或叛，尚无下落者，为刘宪章、俞志虞、汪宗友、杨尔铭、傅景星、成友谦、徐一抡。俱应在六等。又言：「徐养心巡仓不终而弃官，复躐台班；沈向巡漕不终而弃官，幸从例转；杨仁愿巡盐两淮，尚未报代而径回原籍，相应勅吏部并处。」疏奏，允之。然闯逆入都时，管以告病，植以乞假出都已久。若向以例转，之楷以守制，仁愿以裁盐差故回籍，非迯也。必泓后仕北为左都佥御史，希度、寅东、鸣骏、昌言、朗𨪪、管、植、景星、京俱为御史，亮工为副使，垣登已被闯逆刑夹死矣。

升原任南祭酒文安之詹事府正詹事，补修撰刘同升编修，赵士春、陈之遴各原官，升庶吉士陈于鼎编修。安之以私书诖误，同升、士春以言杨嗣昌夺情，于鼎以地方民变，之遴以父累，皆坐降削者。之遴后仕北为学士，于鼎仍为编修。

壬申，起升宁夏巡抚樊一衡兵部右侍郎兼都察院右佥都御史，搃督川、狭等处，恢剿军务。

起升编戍佥事越其杰都察院右佥都御史，巡抚河南，兼颖、亳二州等处。其杰一榜，士英姐夫也。

以原任福府长史陶椿龄为尚宝司卿。

赠故浙江参政杨师孔翰林院侍读学士。师孔，士英戚，杨文骢父，云以藩邸劳。文骢亦以被劾知县升主事，监军京口。

改户部侍郎练国事为兵部添设侍郎。

升太常卿朱之臣刑部右侍郎，通政使刘士祯工部右侍郎。时原任宣大总督孙晋推户部右侍郎，闻已点，内召文选司郎中王重至，云欲换本，既而止。及推晋疏下，已点复挖，补痕宛然，阮大铖语人云：「我阻之也。」

命修西宫，拟奉皇太后居之也。

癸酉，吏部尚书徐石麒陈铨政七款，俞之。

「一曰定官制。地狭则员宜省，差减则缺宜裁，事纷则官宜备，时棘则才宜储，此在内者当议。又，督多则官尊而费广，抚多则力分而民诎，监多则指繁而视乱，此在外者当议。

一曰慎破格。宋太祖得张齐贤，我高皇得方孝孺，皆不自用而留为后人用。今风会既薄，全才已鲜，而好奖借者又动求破格，不知新发之硎。光芒初露，骤试坚钜，则必锋销镡折而不可用。

一曰行久任。先朝诸臣席未暖而谋迁，担甫肩而思卸，此唱彼和，遂成风俗。皇上践祚以来，此风更甚，谓宜畧仿前朝待况钟、刘纲诸臣遗意，外职自方面以上、过两考者，或由台省外转；应还朝者，地方受戴挽留，加以京衔久任；知推部曹非历俸伍年不得调，大僚亦非历俸二三年不得调。庶心志不分，治効自奏。

一曰慎名器。自军兴以来，用人多端，监纪滥于泥沙，破甑悉登樽俎。于是登垄乞墦之子，或借陈言、或求汲引，然犹曰人非两榜、苦无门径也。若今日之新贵，有推知求选京秩者，有三甲求为二甲者，有户、刑思跻礼、兵者，此嗜进一念，何所不至？廉耻轻则防维决，累累从逆，皆此一念，胡可有此！

一曰严起废。近见台省抚按荐牍，往往丹饰朽本，诙张斗筲，以为伟器。臣谓当于起之之日，严辨废之之因。有理直而处枉者，急复无失；有情可原而为法受过者，宜以困衡久原。而其情有情删本轻、处太重者，宜薄其处以归之平；有情与罪相当者，宜守先帝已允爰书，无为不肖燃灰。如此则人知一念不谨，遂沉永劫，庶瞿然戒矣。

一曰明保举。国初，外吏皆有五品以上京官保任，故能守身守官，鲜上攘下剥之患。自保任法坏，京官乃有庇外吏以市交者，大贪大庇，小贪小庇，吏治益坏。谓宜使在京各官，遍举所知之才足治兵、智足理赋者，于僚采中各举数人，开具送部臣，列其名次，并举主姓名，开呈御览，赏罚共之。即郡县满，亦须保举的确而后选调。若无保举，即注下考，庶乎集思广益，不负国家。

一曰消朋党。近朝诸党，或由玄修，或繇倦勤，或繇冲圣，不召对，不陛见。深宫燕闲之日多，而接见贤士大夫之日少，于是或窃太阿，或标名义，而党遂蔓延不可觧。乞皇上修祖宗午朝故事，或于常朝日，或于常朝次日，召见群臣于便殿，凡関系军国重务，与辅臣部院面商可否，见之施为，虽欲各立门户，又何从得？」疏奏，俞之。

苏松巡抚祁彪佳疏留镇臣黄斌卿，命兵部会议。斌卿先开镇京口，与彪佳募兵买舟，颇有次第。至是搃兵郑鸿逵欲调斌卿于上江，以下江自辖，彪佳深惜其去，故请留之。

督辅史可法奏将北伐，命严申纪律，如四镇纵兵淫掠，一体纠参。

甲戌，命巡抚王燮、搃兵丘磊进驻东昌，不得议住河南。

遣户科都熊维典督催浙、直兵饷金花钱粮。

升浙江副使陈昺虞太仆寺少卿。昺虞，旧御史，以讯侍郎宋之普瘗尸事从宽，故例转。

东平伯刘泽清等再疏劾左都刘宗周。初，泽清疏下，闻诸镇独疏、公疏不一而足。越数月，忽下杰与泽清疏，疏言：「宗周劝往凤阳，为谋不忠，料事不知智，抗称『草莽孤臣』无礼，阴挠恢复不义；欲诛臣等，不頋激变士心，酿生灵之祸，不仁。」良佐疏：「宗周主持三案，为门户主盟亲征，为晁错之自为居守，司马懿之闭城距君。皇上不为群臣所容，不若顺成其志，暂幸凤阳。」语皆挑激，公疏尤甚，谓：「诸人往以红丸、梃击谋害皇祖母、皇考，与今年迎立时力主拥戴别藩，讪谤皇上。非臣等与督臣马士英、朱国弼等歃血定盟，札约史可法翊戴，则天位弃与疏枝。此犹往罪也。所以痛心者，因红丸、梃击前罪之不安于心，迎立异谋近罪之时夺其魂，人人树党，事事肆欺。其谋危圣躬，已明见之刘宗周『欲处皇上凤阳』一语矣。夫凤阳无城郭朝市，止有高墙。皇上新承大统，乃欲安顿烽火凶危之地，此必非宗周一人逆谋，乃姜曰广、吴甡合谋也。曰广心雄胆大，行伪言坚，搃不快皇上入践，为非其意中人，恐将来内外诸忠，与皇上说明，不知死所，故密串死党宗周，将翊戴皇上内外诸臣一一纠扫，然后迫劫乘舆，迁居别省外郡耳。乞将曰广等三奸拿送法司，正其谋危君父大罪。如甡、宗周必欲进京，臣等即渡江赴阙，面诘其奸，正春秋讨贼之义。如宗周急往捣剿，臣等正无发踪之人，乞勅宗周至军前，愿听指示，刻期渡河。」说者谓昔留今发，且自宪臣，语言不谙，将逐宗周也。已，宗周具揭言：「国难方殷，非臣角口之日，然其中臣谊所関，有不容径置不问者。君臣之义，无所逃于天地，况遭先帝之变，臣子敢处以常礼？且职民也，欲署前任，则前任无官；欲署新任，则新任未任。称『草莽孤臣』，道其实也，君父之丧一也，礼未卒哭，称孤子二十七日以内，于臣何独不然？乃欲借此以杀职，职不受也。至亲征之说，益仰体皇上急于复仇之意，以为计必出此。即假此先声以图实着，存此大义，以激人心，亦兵机所不废。又欲借此以杀职，职不受也。方贼势汹汹，贵镇独突有『家眷寄江南』之说，业已阻挫士心矣。未几而割地讲和，争以维扬为奇货，兵民仇杀，激之者谁乎？数月以来，徒以诸镇之物，动费朝廷区处，致坐误北伐，将何辞以谢天地？激变之罪，职尤不受也。至梃击一案，与职风马牛不相及，又欲借此题杀职，职甘受乎？求其说而不得，猥曰道学，穰苴之言曰：『将受命之日，则忘其家。』卫青曰：『匈奴未灭，何以家为！』此亦道学君子所不废也，贵镇独未知之乎？今而后，贵镇幸一意办贼，有进无退，以副知遇，不致再作江南之梦，与古人争烈，职虽死无恨。」泽清等语塞，宗周遂求去。督辅可法不平，三镇与刘泽清皆云不知，遂据以入告，泽清俟可法疏下，乃言：「前具公疏，寔与良佐等知会。辅臣不专虑疆事，而分驳公疏，惟恐曰广等不得党胜。」又云：「臣与东林无旧隙，因江北新党数人苛求太过。」然后知公疏及甡、泽清意也。

命吏部考选废籍各官，及举贡生监，才品堪用、愿効力危疆者，咨发督辅，以补地方缺员。

乙亥，内传起升张捷吏部左侍郎，从魏国公徐弘基等请也。捷先以荐逆吕纯如为言路攻，未几又以私书被发配。至是弘基等请，再据刘泽清疏催请，竟起之，并复议邹之遴、张孙振、刘光斗等。吏科都章正宸言：「运际中兴，人思攀附，何患罗网不恢，只患径窦多杂。张捷居乡居官，雅能砥砺；特前此佐铨偶偏，遂来多口。今遭荷殊知，定当尽撤城府，一秉公忠，何敢妄有吹索。若邹之遴近投疏稿，逢人求荐，心颇鄙之；张孙振弹文满架，秽状盈车；刘光斗酒色为娱，指摘难掩；臣等隐忍不言，所职何事？愿自今以往，镇臣以杀贼为功，勋臣以屏翰为职，一切用人全归吏部。」疏奏，得旨：「叶廷秀以主事批升都察院堂上官，群臣寂无一言。今批用张捷，便有许多议论，着为首的回奏。」盖欲以此箝正宸口也。奏入，得免究。

大理寺少卿郭维经疏郑芝龙功，命部覆议。未几，刘泽清以封爵请。

丙子，下从逆项煜于狱。

革原任礼部郎中周镳、工部尚书陈必谦职，命刑部提问。朱统𨰥纠辅臣曰广，并及二人也。末诬曰广赃私，甚云奸媳，且欲下曰广党刘宗周、刘士祯、周镳、陈必谦、杨廷麟、王重、雷演祚、刘履丁、頋初等于理，秽泼不伦。疏奏，有『乃心王室』之褒。而镳以结党，必谦以大臣偷生，皆提问。吏科右熊汝霖言：「辅臣曰广之诬，自在圣鉴。若周镳等，原非善类，公论、国法两听之耳。」及取统𨰥全疏阅之，至『奸媳』等语，不禁骇愕。既而思礼义廉耻四字，陵夷至今，荡然尽矣，犹赖士大夫稍知学问者画地而蹈，如曰广诚亦其人。今竟欲以狗彘之行，加孤洁之身，独不念自污其舌乎？时江督袁継咸亦疏雪曰广，士英不悦。

改兵部主事淩䮐为山东巡按御史，督辅史可法荐之也。

工部尚书何应瑞疏言：「江浮大木，有助殿工。」命择吉兴役。

丁丑，命修筑雒城陵园，祠官岁时致祭。

增安庆水兵五千人。

封邹存义为大兴伯，世袭。存义为皇太后弟，国戚世封，经世庙议革，部弗稽也。

命恤死节生员许琰。琰闻先帝崩于贼，愤激，一溺再缢，卒死。至是以进士王曰俞言，命礼部核奏。时金坛生员王明灏亦恸哭不食死。

命四镇得纠有司，从广昌伯刘良佐请也。

戊寅，命原任蓟督王永吉戴罪搃督山东军务，仍同陈洪范等料理酬北事宜。从阁臣高弘图等请也。未几，刑部拟戍请，诏以「永吉身为督师，国破君亡，岂止一戍？姑戴重罪，任事不効。」加等。

赠原任福府长史王秉石詹事府少詹事，荫子。

己卯，命三法司将从逆诸臣会同府部九卿科道，限三日内议奏。

兴平伯高杰言：「国家士气，自靖难、大礼、魏璫三大案，摧折已甚，今乃复以『从逆』为题耶？傥锻炼过刻，恐闻风惧罪，外树敌而内益仇。」东平伯刘泽清亦言：「七月二十七等日，北来官绅，船只络绎不断。后船逡巡退回济宁，不敢渡河。以臣之愚，除真正降贼作官，贼榜有名，法难轻贷；至于被贼刑拷之人，还望少宽文网，收归依旧。」时以为二臣疏皆从逆诸臣浼之也。

起升拾遗太仆寺少卿王潆右通政。

加锦衣卫事冯可宗都督同知。

补原任给事中马兆义礼科，南御史成勇福建道。兆义崇祯时以滥圈候考推知闲住，勇以纠杨嗣昌处。

转王心一、高倬各本部左侍郎。

赠原任巡按湖广御史刘熙祚太仆寺卿，谥忠毅，荫一子。熙祚为张献忠所执，题诗于壁，愤骂不屈死。

加户部郎中袁枢衔一级。先是，铨部升枢山东佥事，户部题留，奉旨准留，不准加街。不旬日复有此旨。

奉皇太后懿旨，命礼部同监臣韩赞周遴求淑女。

辛巳，改补李模、张煊、李长春、杨一㑺为河南等道御史。模以巡方劾监臣谪，煊以会推房可壮等、一㑺以复奏孙传庭重听，俱戍；长春以谳杨时化、乔淳事，繇辟改戍。后煊降北，仍为御史。

命催山东巡抚王燮、搃兵丘磊赴任，兵部右侍郎左懋第、都督陈洪范渡河。

授杜光祖等锦衣卫千户，寻加指挥佥事，子孙世袭千户。授千户者凡三人，皆上寓淮时居停主也。

升光禄少卿姚思孝大理寺右少卿。

壬午，命搃督丁魁楚一意剿贼，并承德巡抚事于何腾蛟。应安巡抚程世昌请移驻池州，允之。

改原任大学士王应熊为兵部尚书，仍以原官搃督川、湖、云、贵，专办蜀寇，赐上方剑，便宜行事。

复南国子监监丞王之晋原官，补兵科左给事中。之晋崇祯时以救滥圈诸臣谪。

封郑芝龙南安伯。

癸未，升尚宝司丞钱元悫为本司少卿。

革原任楚抚王扬基任，听勘。命沅抚李乾德戴罪赴督辅王应熊军前理饷。

起升为民福建右布政，申绍芳户部右侍郎兼都察院右佥都御史，督饷江北，原任左佥都王志道为户部右侍郎。升两广搃督沈犹龙为兵部添设有侍郎。

升应天府丞郭维经为都察院右佥都御史。

命文武不许荐举，以开幸门；非言官不得上奏，以摇朝政。

起升削籍给事中瞿式耜应天府府丞。式耜坐会推钱谦益处。

原任登抚陶朗先子学瞻上疏乞恩，不允。朗先曾以赃处。

乙酉，怀宁孙维藩子弟维城乞恤，不许。维藩与故辅陈演等俱被闯杀，然同死頋肇迹、王先通等数日内又允恤，阁票之矛盾乃尔。

追论先朝桃红坝功，加淮抚田仰兵部尚书，荫一子锦衣卫佥事，世袭。仰家居十七年，至是追论，冒予升荫，辅臣士英庇之也。

内传起升大铖兵部添设右侍郎，从安远侯柳祚昌言也。时阁臣士英因荐大铖，丛议，意稍懈；至是忽因祚昌荐传升今官，说者谓司礼李承芳发南都时，因失势无与交者，独大铖杯酒殷勤甚感。此番传升，寔，士英尚不知也，颇惭恨。左都刘宗周言：「大铖陷于逆案，徒以当年争吏垣不得，致魏大中死于诏狱。杀大中者魏璫，大铖其主使也。国家莫大于邪正消长之辨，而才谓为次。即大铖才诚可用，臣虑党邪害正之才，终病世道，则所争于风纪之地者一也。祖宗故事，九列大僚，必用廷推，主之者吏部。而台主封驳，深得古爵人于朝之意。乃者中旨频降，司农之后，継之少宰，犹曰偶一行之，得失参半也。未几而大铖之司马又継之，从此廷推可废，一切部院台职掌皆废，独容此二三权贵，朝进一人，暮进一人，而其为斜封墨勅之渐，有不待问者，则所争于风纪之地者二也。夫一大铖耳，枢辅言之而不果行，臣意其必屈体公议，与天下更始，何勋臣祚昌又継承风旨，更唱迭和，取旨如寄？宰相之权如此！且荐牍之纷，方奉明旨申饬，大小臣一概停止；而勋臣首犯之，臣尤不能为祚昌觧。则所争于风纪之地者三也。臣闻明主赏谏臣，而陛下且预悬一厉禁，曰不得仍前把持渎扰。假令今后廷臣相率唯诺取媚，岂盛世福？祈特寝大铖新命，果度人才可用，不妨徐候论定，再听廷推。」吏科右熊汝霖言：「新用阮大铖，皇上既以知兵拔之，再当置有用之地，壮我长城。臣前读其『长江要害』一疏，果亦区画分明。以此才或当虏、或当寇，果能使封疆屹若，前此执事诸臣自当咋舌以退。若止优游司马，枢辅已饶为之，何须添此一席！」皆不听。大铖为人闪狡，初以科俸补吏都，同邑左光斗等疑恶之，迫使去，用魏大中代。罪大铖者亦偏也，若阴行赞导，亦无寔。然此番内传，又作媚瑞公案矣。时怀远侯常胤绪亦请罢大铖所起之官，并正钻营之罪，人皆赘言。

南渡录·卷之二·终


纪八十四 庄烈帝崇祯七年甲戌至八年乙亥


纪八十四起阏逢掩茂，尽旃蒙大渊献，凡二年。
庄烈皇帝
崇祯七年
春，正月，己丑，广鹿岛副将尚可喜降于大清。可喜故隶总兵黄龙部下，至是因龙死，遂降。
设河南、山、陕、川、湖五省总督，以延绥巡抚陈奇瑜兼兵部侍郎为之。初，流贼既自秦入晋，掠河北、畿南，关中患少纾。奇瑜时抚延绥，复分遣文武将吏禽斩贼渠截山虎等百七十七人，它贼多解散，独钻天哨、开山斧据永宁关。关在镇城东，前阻山，下临黄河，贼负固数年不下。奇瑜谓是不可以力取，乃阴简锐士，阳言“总制檄发兵，令贺人龙将之而西，身为后劲，直抵延川”，俄策马东，曰：“视吾马首所向。”潜师疾走入山。贼不虞大兵至，惊溃。焚其巢，斩首千六百有奇，二贼俱馘。分兵击斩贼首一座城等，获首级五百五十，延水群盗尽平、奇瑜威名著关、陕。
至是贼南渡河，躏湖广，窥四川。延议“诸镇抚事权不一，宜设大臣统之”，多推荐洪承畴。以承畴方督三边不可易，乃命奇瑜总督五省军务，专办流贼。
庚寅，总兵官张应昌渡河，败贼于灵宝。
2311 明通鉴卷八十四
壬辰，贼自勋阳渡汉，薄谷城。癸巳、犯襄阳，又分犯紫阳、平利。渑池教谕罗世济子得鸿，练兵守平利，杀贼颇多，城陷，妻子俱死。【考异】《殉难录》所载与《三编》同，且书渑池教谕罗世济之子，尤为明晰，今据书之.贼遂拥众南入四川，乙卯，陷房县，知县贡从贵死之。又陷保康，知县方国儒、竹溪训导王绍正死之。《三编·质实》“国儒率乡兵出御，力不支，城陷，被执，骂贼，中七刀死。”
先是诸将追贼于河南，自张应昌外，汤九州、李卑败之嵩县、内乡，及入湖广，卑又败之光化。贼闻官军至，辄以老弱委之，而精锐多前走，故诸将动称捷报功，贼势弥炽，连陷郧阳诸属邑，遂人蜀。
二月，壬戌，贼陷兴山，杀知县刘定国，纵掠归州、巴东、夷陵。归，巴万山稠叠，箐薄密绵，贼入其中，首尾排迮。荆州推官刘振缨提施兵入援，斩获颇多，会施兵缘援荆东下，舍之勿追。
壬申，贼入瞿塘，戊寅，遂攻夔州。夔关天险，而城中仓猝无备，通判、推官悉遁。同知何承光摄府事，率吏民固守，力竭，城陷，承光整衣冠危坐，贼人，杀之，投尸于江，遂陷夔州。连陷大宁，知县高日临乞援不应，率民兵捍贼北门，兵败，被执，大骂不屈，贼碎其体焚之。训导高锡，巡检陈国俊皆被杀，国俊之妻及锡妻女皆殉焉。又陷巫山、通江，巡检郭缵化、指挥王永年战没于阵。
自贼起陕西，转犯山西、畿辅、河南、北及湖广、四川，陷州县以数十计，未有破大郡者。至是夔郡失守，远近震动。
贼所过辄残破，惟梁山以里居中书涂原，集乡兵伏密箐间，用竹畚囊石乘高击之，傅毒弩矢，血濡缕辄毙，贼多死者，乃退去。
会秦良玉自石砫赴援，川北副将张令复以兵扼诸要害，贼不2312
纪八十四
敢进。乃析其党为二：一走还楚；一自通江走广元冲、百丈关，杀守备郭震辰，指挥田实，由七盘、阳平关人秦，抵巩昌。总督洪承畴御之秦州，贼遂越两当，袭破凤县。主簿吉永祚将谢事归，会贼至，知县弃城遁，永祚曰：“吾虽小吏，尝食禄于朝，敢以谢事推诿乎！”城破，北向再拜，与子士枢、士模皆死之。训导李芝蔚，乡官魏炳同时遇害。【考异】以上贼犯地方及诸死事之文武悉据《三编》书之，盖参《明史》陈奇瑜、张应昌、汤九州、李卑及忠义传.流贼传，而证之《绥寇纪略》及《殉节录》悉合。惟郭震辰战死于百丈关，《史稿》误人之六年三月下，今据《三编》及《殉节录》改入是年。振登莱被寇者、并蠲积逋。
甲申，耕耤田。
乙酉，流贼自商、雒复入汉南。
时贼之入秦者，又析其党为二：一由凤县奔宝鸡、汧阳；一向汉中，取间道犯城固、洋县，东下石泉。汉阴乡官杨呈秀官顺庆知府罢归，佐有司守御，力战被执，大骂，贼怒，磔之。其弟呈芳单骑入贼营、斩贼数十，创重死。贼寻会于汉中以窥商、雒，商州防守阎调化剿贼于雒，不克，被执，不屈死。于是张献忠亦自应山西奔商、雒，以十三营流人汉南。
三月，丁亥朔，日有食之。
甲辰，赐刘理顺等进士及第、出身有差。
乙巳，流贼自蜀还楚，总兵张应昌击之五岭山，败绩。应昌身中一矢退还，贼遂入楚。
庚戌，副将杨世恩追败入楚之贼于石河口。
山西自去年八月不雨至于是月，赤地数千里，民大饥，人相食。陕西亦旱。
夏，四月，丙辰，逮郧阳抚治蒋允仪下狱，郧西陷故也。以大名副使卢象升代之。
癸酉，振山西、陕西饥，给事中吴甘来请之也。
2313 明通签卷八十四
甘来请发粟以振，因言：“山西总兵张应昌等多杀良民冒功，中州诸郡、畏官兵甚于贼。陛下生之而不能，武臣杀之而不顾，臣实痛之！”又言：“赏罚者，将将大机权也。陛下加意边陲，赏无延格。乃闽海献捷，黔、蜀争功、待勘累年。急则用其死绥，缓则束以文法。况封疆之罚，武与文二，内与外二，士卒与将帅二。受命建牙，或逮或逐，而跋扈将帅，罪状已暴，止于戴罪。偏裨不能令士卒，将帅不能令偏裨，督抚不能令将帅，将听贼自来自去，谁为陛下翦凶逆者！”
疏入，上为发帑振饥。而军政无章如故。是月，贼自湖广走卢氏、灵宝。
时贼复分其党为三：一犯均州、往河南；一猖郧阳，往淅川；一渡河，犯商南。
五月，丙申，洪承畴遣副将贺入龙等逐贼于蓝田，败之。是月，上因早求言。给事中黄绍杰疏论温体仁.
略曰：“汉世灾异策免三公，宰执亦因罪以求罢。今者久旱，陛下修明政治，纳谠言，可谓应天以实矣，而雨泽不降，何哉？天有所甚怒而不解也。次辅温体仁者，秉政数载，上干天和，无岁不旱暵，无日不风霾，无处不盗贼，无人不愁怨。秉政既久，窥眮益工，中外趋承益巧。一人当用，则曰：“体仁意未遽尔”也；一事当行，则曰＇体仁闻恐不乐＇也；覆一疏，建一议，又曰虑体仁有他属”；不然，则体仁忌讳，无撄其凶锋也。凡此召变之尤，愿陛下罢体仁以回天意。体仁罢而甘霖不降，杀臣以正欺君之罪。”上方眷体仁，贬绍杰一秩。
体仁疏辨，且讦其别有指授，绍杰言：“廷臣言事，指及乘舆，犹荷优容；一字涉体仁，必遭贬黜。谁不自爱，为人指授也！”因列其罪状，且曰：“臣所仰祝圣明洞烛体仁奸欺者，其说则有两端：下惟朋党一语，可以箝言官之口，挑善类之祸；上惟票拟一语，可以激圣明之怒，盖愤误之愆。”
2314
纪八十四
体仁犹辨，且以朋党为言；绍杰遂言：“体仁受铜商王诚金，体仁长子受巡抚沈伈及两淮巡盐高钦顺等金，皆万计；体仁用门干王治，东南之利皆其转输；体仁私邸两被盗，失黄金宝玉无算，匿不敢言。”上怒，调绍杰上林苑署丞，迁行人司副。
六月，辛未，总督陈奇瑜与郧阳抚治卢象升会师于上津，剿湖广贼。
甲戌，河决沛县。
是月，陈奇瑜剿贼，驻均州，檄陕西巡抚练国事驻商南，遏其西北；河南巡抚元默驻卢氏，遏其东北；湖广巡抚唐晖驻南漳，遏其东南。奇瑜偕卢象升由竹溪至平利之乌林关，冒雨十数战，斩首一千七百五十余级。总兵官邓玘及别将杨化麟、杨世恩、周任风、杨正芳等分道击贼于乜家沟、石泉坝、康家坪等处，凡斩首数千。副将刘迁等搜竹溪、平利之贼，先后斩贼三千有奇，禽其魁十余人。
是时楚中贼且尽，而贼之窜悉人汉南。汉南之在秦也，东至于洵阳、白河、平利、又东至于兴安、石泉、汉阴；西至于酉乡、洋县、汉中府，又西至于沔县、宁羌、略阳；其地皆与楚、蜀为界。各省大兵尽在楚、蜀，遂逼贼人汉南。秦督洪承畴谓“今数股之贼毕会于汉、兴，而旁突于商、雒，秦事大可忧。”
会承畴以甘肃边警赴援，而奇瑜见楚贼既尽，亟引兵而西，谓贼不足平，遣游击唐通防汉中以护藩封；参将贺人龙、刘迁、夏镐扼略阳、沔县，防贼西遁；副将杨正芳，余世任扼褒城，防贼北遁；自督副将杨化麟、柳国镇等驻洋县，防贼东遁；又檄练国事、卢象升、元默各守要害，截贼奔逸。贼见官军四集，大惧，悉遁入兴安之车箱峡，官军四面围之。【考异】据《绥寇纪略》，乌林关之战在六月十二日，乜家沟之战在六月二十日，石泉霸之战在二十八日，康家坪之战在三十日。凡此皆剿楚贼也。汉南之贼惧剿，遁人兴安车箱峡，当在是时，而请降则七月间事，以后始有出栈道西犯麟游等
2315 明通鉴卷八十四
七州县事，而《史稿》则书汉南降贼出栈道于五月，又误书艾万年、柳国镇等战没于六月。不知万年等之没乃在八年六月，若七年则万年在山西，方遘疾告归，而国镇是时方从陈奇瑜讨楚、蜀贼。《史稿》误人，相差···年。盖庄烈无实录，《史稿》所记月日干支，多据野史，不复考证前后。惟后修《明史》、参之《列传》，悉行改正。如车箱之困书于是夏，则据传中“围困两月”语，安得五月便出栈道耶！《三编》类记于六月目中，与《明史·本纪》合，今分书之。
秋，七月，壬辰，大清兵入上方堡，至宣府。
是时大清兵征察罕，还师，见宣府边城多颓坏，乃兴问罪之师。
初，宣府巡抚沈伈造使通款于大清，刑白马定盟，廷议责其专擅，罢之。于是辽东诸将严备边，扰及大清属部、戕害二十余人，张家口守臣多匿逋逃，大清责其负约。至是分四路进兵、自宜府趋应州，略大同，下得胜堡，参将李全死之。
乙未，诏总兵官陈洪范守居庸，巡抚保定丁魁楚等守紫荆雁门。
辛丑，京师戒严。
庚戌，大清兵攻保安，知州阎生斗集吏民拒守，城陷被执，死之。守备徐国泰，判官李师圣，吏目王本立，训导张文魁，生员姚时中、张师载俱同时死。而国泰妻薛氏、妾王氏，阖门十三入皆殉焉。
是时，沿边城堡多失守，大清兵寻入灵邱，知县蒋秉采募兵坚守，力屈，众溃，投缳而死，合门殉之。守备于世奇，把总陈彦武、马如豸，典史张标，教谕路登甫并战没，乂守备张修身.常汝忠亦先后殉之，远近震慑。
是月，汉南贼出车箱峡。
先是贼困峡中凡两月，诸渠魁高迎祥、李自成、张献忠等咸在焉。【考异】据《明史·李自成传》，“车箱之困，张献忠奔商，雒”，而2316
纪八十四
《陈奇瑜传》则云“诸贼渠高迎祥、李自成、张献忠咸在焉。”证之《本纪》.献忠奔商，雒在二月乙酉陈奇瑜会剿之前，且奇瑜《抚贼原奏》内有“八大王部万三千余人”，八大王即献忠也。故后修《三编》亦据《奇瑜传》改正《原编》，今据书之，峡四面巉立，中亘四十里，贼误入其中。山上居民下石击，或投以炬火，且累石塞其口。贼飞走俱绝，乏食，又大雨连旬，弓矢尽脱，马乏刍，死者过半。自成窘甚，其党顾君恩为之谋曰：“吾辈万里远掠妇女辎重，何不用之以饵群帅，可文降面狡焉以逞也。”自成善之。乃以重宝赂奇瑜左右及诸将帅乞降。奇瑜意轻贼，有骄色，遽许之，悉籍其党数万姓名，劳遣归农。每百人以一安抚官护之，檄所过州县具糗粮传送，令诸将无邀击以挠抚事。贼既出栈道，即大噪叛，杀安抚五十余人。于是势复大炽。
八月，戊辰，诏总兵尤世威、吴襄等援辽，而以宣大总督张宗衡节制各镇援兵。总兵曹文诏偕宗衡先驻怀仁固守。
是月，贼既轶出车箱峡，大掠所过州县，张应昌自清水追之，败绩。贼遂连陷麟游、永寿等七州县，麟游知县董时和死之。邑生员赵应壁奉母避贼，贼至，母投崖死，应璧从之。
时贼之屯汉兴者，亦自略阳来会，关中大震。
贼初叛，潜猝至凤翔，诱开城，守者知其诈，给以缒城上，杀其先登者三十六人，余噪面去。其犯宝鸡者，亦为知县李嘉彦所挫。
而奇瑜以其挠抚局，劾嘉彦及凤翔乡官孙鹏等，上怒，逮嘉彦、鹏及士民五十三人。及贼势日盛，奇瑜悔失计，乃委罪巡抚练国事。
国事上言：“汉南贼尽人栈道，奇瑜檄止兵。臣未知所抚实数，及见奇瑜疏，八大王部万三千余入，蝎子块部万五百余人，张妙手部九千一百余人，八大王又一部八千三百余人＇，臣不觉仰天长叹！夫一月抚强寇四万余，尽从栈道人内地，食饮何自
2317 明通鉴卷八上四
出？安得无剽掠！且官军防护，一大帅止将三千人，而一贼魁反拥万余众，安能受纪律耶！贼皆藉口归籍，然延安州县骤增四万余人，安集何所？合诸征剿兵不满二万，而降贼逾四万，岂内地兵力所能支！宜其连陷名城而不可救也。若咎臣不堵剿，则先有止兵檄矣；若云贼已受抚因误杀所致，然则未误杀之先，何为破麟游、永寿？为今之计，惟急调大军致讨。若仍以愿回原籍，禁兵勿剿，三秦之祸，未知所终极矣。”疏入，事已不可为，遂逮国事下狱。
吏部尚书李长庚罢。长庚不植党援，与温体仁不甚合。至是以推郎中王茂学为真定知府，上不允，复推为顺德知府，上怒，责以欺蒙；并追咎冠带监生授职事，责令回奏，奏上，斥为民。时左都御史张延登亦免。体仁欲援逆案以攻东林。会吏都缺，阴使张捷举逆案吕纯如以尝上，言者大哗，上亦甚恶之。捷气沮，体仁遂不敢言。乃荐谢升、唐世济，遂擢升为吏部尚书，世济左都御史。
闰月，甲申，贼陷隆德。
先是洪承畴闻秦警，自甘镇还。贼之西犯者，陷澄城，围郃阳，会承畴兵至，解围去，转掠平凉、邠州。进攻隆德，破其城，杀知县费彦芳。乡官松江通判杨泰初与子生员善俱赴井死。生员扬泰连为贼执，骂不绝口，断舌死。贼遂薄静海州，固原参政陆梦龙率游击贺奇勋，都司石崇德御之。贼初不满千，已而大炽。梦龙所将止三百余人，贼围之数重，矢石如雨，突围不得出。二将抱梦龙泣，梦龙挥之曰：“何作此妇孺态！”大呼奋击，手馘数人，与二将俱战死。梦龙即治梃击案中人也。【考异】隆德之陷，《明史·本纪》及梦龙本传皆书之闰八月，诸书以为八月者，脱“闰”字。而《史稿》误人之六年八月戊子，相差一年，盖误据《明史》、《纪事本末》也。是年新历闰六月，《明史》据《大统历》书之。
丁亥，大清兵克万全左卫。【考异】据《明史稿》：“闰月乙酉，攻2318
纪八十四
万全左卫，丁亥破之，守备常如松、指挥杜诗、秦之英战没。”按此三人，《三编》及《殉节录》皆不载，未知何据。附识于此。
时曹文诏等皆不敢战，代王母杨太妃，命总督张宗衡等通款于大清，庚寅，班师出塞。于是宗衡、文诏及巡抚胡沾恩、总兵张全昌等并论罪遣成。
山西巡抚吴甡请留文诏、全昌剿晋贼自赎，报可。兵部议令文诏驰剿河南贼，甡复抗疏争，请先平晋贼，后入豫，上不许。而文诏感甡知，竟取道太原，为甡所留。
时山西降贼王刚、王之臣、通天柱等，已为前抚戴君恩所斩，独贺宗汉、刘浩然、王加计，【考异】《明史·文诏传》作“高加计”，今据《三编》，犹拥众自恣，剽掠城邑，垣曲典史秦宗恩，黎城布衣李养裕先后以督乡勇捍贼死。甡阳为招抚，密令参将猛如虎、虎大威、刘光祚等图之。于是山西盗悉平。
壬寅，李自成围参将贺人龙于陇州。
时自成率众围陇州。人龙驰兵赴援，贼环攻之。自成以人龙同里闬，遣其将高杰遗书令叛，人龙不报。围守两月，洪承畴遣总兵左光先救至，围始解。
九月，庚申，盔甲厂灾。
甲戌，以贼悉聚陕西，诏河南兵人潼，华，湖广兵人商、雒，四川兵由兴、汉，山西兵出蒲州、韩城共讨贼。
冬，十月，庚戌，湖广兵覆于雒南，副总兵杨正芳及部将张上达死之。
是月，工部尚书周士朴罢。
时中官张彝宪监户、工二部出纳，士朴耻之，数与龃龉。彝宪谮于上，士朴疏对，辞直，上无以难。至是以遂平公主茔价引例不合，为驸马都尉齐赞元所劾，遂削籍。逾月，以刘遵宪代之。
十一月，庚辰，逮陈奇瑜下狱。
2319 明通鉴卷八十四
奇瑜以车箱纵贼，给事中顾国宝、御史傅永淳交章劾其受贼贿，诏锦衣官逮讯，而以洪承畴代之。
时贼已蔓延不可扑灭，首辅温体仁谓山西巡抚吴甡曰：“流贼癣疥疾，不足忧也。”
奇瑜罪当死，以体仁庇之，未几，仅谪戍边。
十二月，贼自陕西出，犯河南。先是贼十余万往来关中，连营辄百余里。别贼万余屯雒南、阌乡，蹂躏郡邑数十。
诸将先后以死事著者，总兵殷体信，没于阵。游击丁孔应被执，不屈死。指挥李学牧陷贼中，与王风木等谋举义，事泄，北面再拜受刃死。守备史大勋，率兵逐贼被执，为所杀。昌平镇将凌元机.胡良翰隶汤九州部下，贼屯阌乡，九州遣二人搜山，败没。花马池营千总蔡应昌，血战死。
其以长吏殉城死者，甘泉知县蒲来举、求救于守备孙守法，不应，城破，手刃数贼，死之。崇信知县庞瑜，知贼必至，而县中止贫户百余，乃率士民筑土城以守，流涕誓死。会天大雨、土城尽圯，贼大至，瑜遣家人赍印送上官，端坐堂上，贼悴令跪，瑜骂曰：“贼奴！敢辱官长！”贼拔刀胁之，骂益厉；执至野外，剖心裂腹而死。山阳知县董三谟与父嗣成，弟三元俱殉难，妻李氏亦携子女偕死。泾州知州娄琇，城陷死。麟游再陷，知县吕鸣世初至，贼不忍加害，绝食六日死。
一时士民仗义者，泾阳布衣王祚以捍贼死，耀州生员宋绪汤以詈贼死。
方贼之出栈道也，闻洪承畴将合诸路兵进剿，贼渠高迎祥、李自成等遂窜入终南。会承畴赴甘肃，贼又出终南，分陷关、陇。比承畴还，引兵而东，贼乃悉众东奔，遂陷陈州、灵宝，集宛、洛间，河南复震。贼每营数万兵，更番进，皆因粮宿饱；官军寡备，馈饷或不继。贼介马驰一日夜数百里；官军步多骑少，行数十里辄疲乏；以故多畏贼。
2320
纪八十四
时左良玉扼新安、渑池，陈治邦驻汝州，陈允福扼南阳，皆坐甲自保。
良玉前在怀庆，与督抚议不合，因是生心缓追，又多收降寇以自重，督抚檄调，不时应命，渐有跋扈端，实无意杀贼。
而贼闻良玉且至，移壁梅山、溱水间，其别部扫地王等复趋江北、攻英山，陷之，又焚霍山。《三编·质实》据《湖广通志》。有知府简而可者，亦于是年殉节死，其地方月日无考，附识之。并见《殉节录》。
是冬，无雪。
是岁，京师饥，御史龚廷献绘《饥民图》上之。八年
春，正月，乙卯，梅山、溱水之贼陷上蔡。丁巳，屠汜水，陷荥阳。戊午，陷固始。
己未，诏总督洪承畴出潼关讨河南贼，与山东巡抚朱大典协剿。
贼闻承畴将出关，大会群贼于荥阳。老回回、曹操、革里眼、左金王、改世王、射塌天、横天王、混十万、过天星、九条龙、顺天王及高迎祥、张献忠，共十三家，七十二营，议敌官军未决。李自成进曰：“匹夫犹奋，况十万众乎！官兵无能为也。宜分定所向，利钝听之天。”皆曰：“善！”乃议“革里眼、左金王当川、湖兵，混天王、混十万当陕兵，过天星扼河上，缀河南兵，迎祥、献忠及自成略东方，老回回、九条龙往来策应。陕兵锐，益以射塌天、改世王。所破城邑，子女玉帛惟均。”众皆如约。始，迎样与献忠并起比肩，自成乃迎祥支党，不敢与献忠偶，及是遂相颉颃，与俱东掠。
辛酉、贼自固始抵霍邱，陷其城，县丞张有俊死之。时霍邱知县弃城遁，教谕倪可大督民壮拒战，以奇策斩贼首数百，分守
2321 明通鉴卷八十四
城北。贼以炮攻陷南门，被执，啮指血喷贼，贼怒，被磔死。妻女皆自缢，仆倪表亦殉焉。训导何炳若，乡官戴廷对、田既庭，举人王毓贞，张灿恒皆城陷死之。
是日，张献忠攻颖州，知州尹梦鳌，通判赵士宽方谒上官于凤阳，骤闻贼至，立驰还；贼已抵城下，率民壮固守。城北有高楼，可瞰城中，诸生刘廷傅请先据之，梦鳌以为然。而廷傅所统皆市人，不可用、贼攻楼且凿城，颓数丈，城上人皆走，不可止。梦鳌持大刀独当城坏处，杀贼十余人，身被数刃。贼众毕登，遂投城下乌龙潭，弟侄七人皆从死。城既陷，士宽率众巷战，力竭，亦赴水死。妻李氏携三女登楼自焚，仆王丹亦骂贼死。
颍州卫在州治西北隅，贼分攻卫城。指挥李从师、王廷俊，千户孙升、田三震，百户罗元庆，田得民、王之麟、前所百户汪檀，俱乘城战死。
廷傅及卫经历胡士定并以骂贼死，廷傅为故布政使九光从子.九光子廷石分守西城，中贼刃未殊，口授友人方略，令缮书上当事，旋卒。致仕尚书张鹤鸣，与其弟故云南参政鹤腾被贼执，倒悬鹤鸣于树，皆骂不绝口死，鹤鸣子大同阖门皆遇害。中书舍人田之颖，光禄寺署正李生白，署丞李元白，黄岩知县刘道远，会宁知县杨南，同殉城死。其它官绅士庶死难者共一百三人，城中妇人殉节者二十七人，烈女八人，一时忠烈称独盛。城破后，亦无一人向贼乞怜者，贼怒，遂屠之。
颖、霍既陷，贼攻寿州，故御史方震孺率乡兵城守，不克，
遂焚正阳关而去。《三编·质实》：“死难之官绅士庶，名见史乘者，为夔
州府训导丁嘉遇、候选经历汪邦弼、举人白精忠.郭三杰、贡生李茂丛、杨得坤，宁俭，生员韩光祖、檀之槐、李维纪、王致志、张维黄、刘大济、田大生、闻于阶、弟于邦、王国泰、亓凤翔、卞文斗、王乾亨、丁嘉运、刘栻、姚克智，丁崇先、郭之英、姚同寅、尚日暄、陈纯、李孕生、2322
纪八十四
王致和，申华、郭之豪、田之萃、郭玮、马负图、钱人玮、卢元贞、马案国、马柱国、韩中佐、杨于世、王启昌.邢元锡、熊协梦、王维新、李汝珽、卢传世、喻天叙、杨士贞、郭之产、郭獬、贺嘉贞、闯慎言、监生王.文焕、田之蔚、田之茂、田之尹、武举尚日跻、李承训、医官张济民、礼生孔道隆，儒士田之蕙.于振先、布衣鹿劲、亓中元、严克长、王尚廉、亓旋、祁标、王公枋、张肃范、王之幹、赵谦、祁瀛、潘守仁、汪茂椿、张思明、黄国、王九成、王印、王聘汝、陈继信，并入祠，韩光祖母李氏，妻武氏偕一妹二女赴井死。妾李氏方有娠，被剖腹死。次子定策.孙日曦皆骂贼死。檀之槐护母柩不去，被磔死。李维纪妻赵氏及子女十八人投井死。王致志妻唐氏同殉节。”
丙寅，贼陷凤阳，焚皇陵楼殿。
先是南京兵部尚书吕维祺惧贼南下，请防护凤阳陵寝，不报。给事中孙晋亦以为优，言于兵部尚书张凤翼，凤翼曰：“贼起西北，不食稻米，贼马不伺江南草。公南人，何忧！”遂不设备。贼渐逼江北，凤翼乃请敕漕运都御史杨一鹏移填凤阳，温体仁格其议，凤翼亦不能再请。事益急，给事中许誉卿请速调五千人守凤阳，而贼已自寿州分部来犯。
凤阳故无城，留守朱国相率指挥袁瑞徵、吕承荫、郭希圣、张鹏翼、周时望、李郁、岳光祚、干户陈宏祖、陈其忠、金龙化等以兵三千逆战上窯，颇有斩获。顷之，贼数万至，矢集如猬。官军败，国相自刎死，余皆阵没；一鹏在淮安，远不及救。贼遂燔皇陵，大肆杀掠。千户陈永龄、百户盛可学死之。贼犯卫城，卫经历胡尚彩独击却之，贼复至，被执不屈，与府照磨萧懋烈等凡死者四十余人。推官万文英方卧病，贼索之。子元亨，年十六，泣语父曰：“儿不得复事亲矣。”出门呼曰：“若索官何为！我即官也。”贼絷之，极口大骂，断胫死。文英获免。【考异】《史稿》、《辑览》皆载凤阳之陷，知府颜容暄，推官万文英死之。容暄之死，《纪事本未》言其“囚服匿狱中，贼纵囚获之，杖于堂下，杀之。”据此，则容暄之
2323 明通鉴卷八十四
不人死事，《三编》删之宜也，若文英之死，据《三编·质实》言其子冒官代死，文英得免，似文英亦未死，而死者乃其子万元亨也，今据《三编》书之，附识其异于此。又按《北略》已言文英遇害在前，何以又云获免？或免后复死也。此亦一说。举人蒋思宸投缳死，布衣陈自修绕父柩哀鸣死。凡死者又六十余人。
城既陷，公私邸合被焚者二万余间，光烛百里。贼渠张帜自称“古元真龙皇帝”，合乐大饮，张献忠、李自成皆在焉。恣掠三日。
壬申，徐州援兵至凤阳，张、李二贼已分道走。
先是自成饮于皇陵，从献忠求小阉善鼓吹者，献忠不予，自成怒，偕高迎祥西趋归德，谋复人关。
献忠独东攻庐州，州民乘墉捍贼，有张四哲者，偕弟四美、四奇奋力迎战，败没。州城坚，贼百计攻之不克。去，攻舒城，知县章可试塞三门，开西门诱贼入，陷于坑，奔溃死者千人，贼乃去。
甲戌，改巢县，知县严觉阖门死之。
戊寅，围庐江，士民具财帛求免、贼伪许之，俄袭陷其城。维时官吏皆避贼走匿，里居故山西参政卢谦，服命服坐中门。贼至，欲屈之，骂曰：“吾朝廷宪臣，肯为贼屈邪！鼠辈灭在即，安敢无礼！”贼怒，杀之，投尸于池，池水尽赤。举人张受、毕伊周皆先后殉焉。
已卯，贼攻无为州，知州张化枢死之。
是月，礼部尚书李康先罢。逾月，以黄士俊代之。
二月，壬午、张献忠陷潜山，知县赵士彦死之。连陷太湖、宿松，皆屠其城。太湖知县金应元据城东大濠，奸人导贼渡濠，为所执，斫未殊，自经死。守备赵荫被执不屈死。赵继春与贼战于洪家岭以无援死。训导扈永宁亦死之。宿松生员刘之暄请代父死，贼释其父。生员万民望请代母死，贼释其母。生员袁师皋见2324
纪八十四
贼欲杀其母，力与相持，受数刃死。生员柴维焕与三子同遇害。布衣陈昌言、夏时行、石思行皆先后殉。
贼所过太和、霍山、六安、亳州悉被残破。
太和则生员秦培笃与妻王氏偕死。生员秦思允被执，挟之攻城，呼告城上曰：“贼以牛皮冒车避矢石，所惧独火耳。”贼杀之。城上人投薪焚贼车，城遂获全。
霍山则教谕龚元祥、训导姚允恭以知县先遁，督民兵固守，力屈，元祥与其子炳衡俱被杀，允恭亦死之。
六安则生员梅国秀，亳州则布衣李心惟、李犹龙皆以守亲柩遇害。如龙为犹龙从弟，贼执其母，奋力击之，为所杀。心惟子果亦从死。
乙酉，张献忠、罗汝才别部分陷罗田，知县梁志仁死之。志仁，保定侯梁铭之裔也。罗田界湖广、江北之交，志仁日久儆备，罗汝才以其长者，不忍加兵。有狱囚江犹龙思脱死，遣人导汝才别校来攻。志仁持长矛巷战，杀六贼，力屈被絷，骂贼，支解死，妻唐氏亦被害。教谕吴凤来、训导卢大受、典史单思仁皆死之。汝才在英山闻之，驰至，为斩其别校。
时罗田之贼复分陷徐州及虞城、商邱、汝宁、真阳、新蔡。徐州则知州陈桂栋，虞城则生员宋鼎延，商邱则举人贾遂、李明开、武举史懋明，汝宁则江陵生员刘楷，真阳则知县王信，新蔡则知县黄信皆死之。而王信之死，以骂贼断头剖腹，为尤惨云。【考异】是月，张献忠东攻庐州、不克、遂连陷潜山、太湖、宿松等县。故攻罗田者，皆以为献忠之别部，而据《三编·质实》所载，则罗汝才之别部也，按是时汝才在英山，献忠在潜山、太湖一带、皆与罗田近，贼流掠无定向，今两书之，新蔡知县王信，《三编》不入正文，但云“真阳知县王信死之”、而于《质实》中附注云，“时又有一王信，官新蔡知县，亦于是年殉节。”然《史稿》书“新蔡知县黄信”，今据书之，俟考。又宿松之陷，《北略》载指挥包文达，义士石电以援宿松战没，并详记其死事之烈，而《三
2325 明通鉴卷八十四
编》入之十年。附识于此.
甲午，以皇陵失事，速总督漕运、尚书杨一鹏下狱。
先是上闻皇陵之变，素服避殿，祭告郊社，哭于二祖列宗之庙，遣驸马都尉王昺、太康伯张国纪行祭慰礼。侍郎朱大典巡抚凤阳，修复陵寝。逮一鹏并巡按御史吴振缨，一鹏论死，振缨遣成。
丁酉，总兵邓玘败贼于罗山。
初，贼大人河南，命玘援剿。至是贼陷凤阳，命玘自黄州速援安庆，及桐城被围，玘竟不至。罗山之贼，乃败贼也。于是御史钱守廉劾“玘杀良冒功”，命总督洪承畴核实以闻。
是月，贼既蹂躏江北，复流扰于蕲、黄，汝宁、归德之间，围桐城者数月。
应天巡抚张国维率副将许自强东西奔击，解桐城围。遣守备朱上允趋潜山，把总张其威趋太湖，士允战没。自强遇贼宿松，杀伤相当。安庆山民桀石以投贼，贼多死，乃趋英、霍，走麻城以去。
流贼之犯凤阳也，给事中许誉卿痛愤，直发本兵张凤翼固位失事及首辅温体仁玩寇速祸罪。
略言：“贼在秦、晋时，早设总督遏其渡河，祸止西北一隅耳，乃侍郎彭汝楠避不肯行；及贼入楚、豫，人言交攻；然后不得已而议设之；侍郎汪庆百又避不行，乃推极边之陈奇瑜，鞭长莫及，酿成今日之祸，非枢臣之固位失事乎！流寇发难已久，枢臣因东南震邻，始有淮抚操江移镇之疏，识者已恨其晚。及阁臣拟旨，则日不必移镇。臣观各地稍有兵力，贼即不敢轻犯。凤阳何地？使巡抚早移，岂有今日！今抚臣以不必移镇为词，枢臣以曾请移镇藉口，则辅臣欲辞玩寇之罪，其可得哉！”
上以誉卿苛论妄言，切责之。
三月，辛亥朔，督师洪承畴次汝宁。2326
纪八十四
先是上闻风陵之变，晋承畴兵部尚书，赐上方剑，令集诸路兵驻楚、豫适中之地。至是承畴至汝宁，分遣诸将，随贼所在邀击，于是贺人龙往凤阳，邓玘往麻、黄，左良玉往南阳，时曹文诏、张应昌自晋中来，未至，客有谓督师者曰：“公中权无帅，即缓急云何？”承畴曰：“吾以俟文诏至也。”
贼见大军至，复折而人秦。癸丑，张献忠陷麻城。壬戌，豫、楚贼陷宁羌州。
时麻、黄之贼走枣及襄，复由郧阳故道人秦。而贼之陷宁羌者，由沔县、略阳转入临、巩。于是秦贼复炽。
丁卯，督师次信阳，曹文诏至军，令击贼于随州。
戊寅，总兵官曹文诏冒雨逐贼于随州，斩首三百八十级。【考异】《明史·本纪》书文诏败贼随州于二月，证之《文诏传》，“文诏以三月会洪承畴于信阳，承畴大喜，即令击贼于随州。”又据《绥寇纪略》。承畴抵信阳在三月十七日，随州击贼在三月二十八日。是月辛亥朔，十七日丁卵，二十八日戊寅。《明史》月日于支，大都与《纪略》合。纪中有二月，无三月，疑“是月”二字即“三月”二字之误。
夏，四月，丁亥，游击郑芝龙合广东兵击海盗刘香于田尾远洋。参政洪云蒸陷贼中，逾二年。至是香胁云蒸止兵，云蒸大呼曰：“我矢死报国，急击勿失！”遂遇害。香势蹙，自焚溺死。被执之康承祖等脱还。贼党于余人诣浙江归款，海盗尽平。
辛卯，洪承畴会师于汝州。
是时张献忠由麻城人陕，与高迎祥、李自成复合。承畴侦贼尽人关中，议还顾根本，乃大会诸将，定分地击贼，命邓玘、尤翟文、张应昌、许成名驻樊城，防汉江；左良玉、汤九州控吴村瓦屋；《绥寇纪略》：“内乡，浙水之要道也。”尤世威、陈永福、徐来朝分驻永宁、卢氏山中，以扼雒南、朱阳之险；承畴亲统大军，俟文诏随州至，借人关进剿。
2327 明通鉴卷八十四
乙巳，川兵变于樊城。
总兵邓玘遇其下寡恩，多克饷。至是奉调赴樊城，标将王允成家丁鼓噪，杀其二仆。玘惧，登楼越墙，误堕火巷，被焚死。
玘由小校，大小数百战，所向多捷，以久戍觖望，恣其下淫掠；辅臣王应熊以乡里庇之，玘益无所惮。其死也，人以为佚罚云。
是时徐来朝不肯入山，兵亦哗于卢氏。
丙午，洪承畴西还，驻师于灵宝，曹文诏自南阳亦至焉。先是承畴闻樊城之变，急檄副将秦翼明代统玘军，以奏限六月平贼，期且迫，遂率贺人龙、张全昌等西行，约文诏会商州。比次灵宝，文诏至，承畴以贼党屯商、雒，闻官兵大集必先走汉中，而大军由潼关人反在贼后；乃令文诏由阌乡取山径至雒南、商州直捣贼巢，复从山阳、镇安、洵阳驰入汉中，遏其奔轶，曰：“此行也，道路回远，将军甚劳苦。吾集关中兵以待将军。”拊其背而遣之，文诏跃马去。
五月，甲寅，总兵官曹文诏，参将曹变蛟大败商州之贼。
文诏冒雨至商州，贼去城三十里，营火满山。夜半，率变蛟及守备鼎蛟、都司白广恩等数贼深林中；明日，追至金岭。川贼据险，以千骑逆战，变蛟大呼陷阵，诸军并进，贼败走。变蛟勇冠三军，贼中闻大，小曹将军名皆怖慑。
是时督师洪承畴次泾阳，贼闻承畴至，奔醴泉、兴平。承畴折而西，夜渡渭赴新安，议讨商、雒贼。而商、雒贼老回回等以是日直薄西安，去大军五十里，承畴遣贺人龙遏其南，刘成功、王永祥等遏其北，张全昌亦自咸阳截击，绕出兴平之东，贼以此不敢南渡，尽奔武功、扶风。其夜，贼从扶风之教坊塘渡河走郿。承畴恐其东奔，又渡渭追之。
丙辰，贺入龙、刘成功等大败郿县之贼，追奔三十里，明日，抵整厓。
2328
纪八十四 乙亥，内阁吴宗达罢。
温体仁当政，宗达能为之下，在阁六年，交欢无间，至是以衰老乞归。
是月，洪承畴追贼至盩厓、鄠二境上，据鞍顾盼，以鞭指谓诸将曰：“此地南距山，北阻渭，中三十余里，贼出秦入秦之要口，非得专将守之不可。”乃劳飨将士，遣游击王永祥驻潼关，马献图驻蓝田，都司高崇选、李世春驻整厓，监军道刘三顾节制之。
部署甫定，而前犯西安诸大贼闯王、八大王等围风翔，过天星、蝎子块等围平凉。报至，承畴自盭厓、郿县渡河，抵岐山，向平凉。是时贼分三道，东往泾州、镇原、宁州、而凤翔之贼西趋泾阳、陇州，官军分道追击，曹文诏自汉中以其兵至。贼大势尽向静宁、秦安、清水、秦州间，众且二十万。承畴以文诏所部合张全昌、张外嘉军止六千，众寡不敌，乃告急于朝，请益兵，而势已不及。
六月，已丑，官军遇贼于乱马川，败绩。前锋中军刘宏烈被执，死之。
壬辰，副总兵艾万年、柳国镇、刘成功、游击王锡命等以三千人击李自成于宁州之襄乐，颇有斩获。俄，贼伏发，被围，万年、国镇死之，失亡千余入。成功、锡命俱重创。
已亥，总兵张全昌，副总兵贺人龙以三千人至清水之张家川，斩贼百六十余级。又明日，追贼失利，都司田应龙、张应春死。【考异】《明史·贺人龙传》但云“田应龙等”，《三编》增入张应龙。今据《绥寇纪略》作“应春”。
贼连胜益骄，欲犯西安、泾阳、三原，洪承畴在邠州，忧之，不知所出。总兵官曹文诏闻艾万年死，拔刀斫地，瞋目大骂曰：“鼠于敢尔！”即诣承畴请行。承畴喜曰：“非将军不足办此贼。顾吾兵已分，无可策应者。将军行，吾将由泾阳赴淳化，以为将
2329 明通鉴卷八十四
军后劲。”
文诏乃以三千人自宁州往。丙午，遇贼于真宁之湫头镇，参将曹变蛟为前锋，直前搏战，斩贼五百余级，乘胜穷追三十里。文诏自率步卒殿后，贼伏数万骑，四起合围，飞矢猬集。贼不知为文诏也，有小卒缚急，大呼曰：“将军救我！”贼中叛卒识之，惎贼曰：“此曹总兵也。”贼喜，围益急。文诏左右跳荡，手击贼数十
人，转斗数里，力不支，拔刀自刎死，游击平安以下死者二十余人。
贼乘胜转掠，火照西安城中。承畴力遮之泾阳、三原间，贼不得过。文诏忠勇冠时，称良将第一。其死也，贼中交相庆，而纪其事者以为“真宁恨”云。
上闻文诏死，震悼，赐祭葬，世荫，有司建祠祀之。【考异】自正月洪承畴出潼关以下，悉据《明史·本纪》月日。而《绥寇纪略》以日数纪，《明史》易以干支，无不吻合，又参之《列传》，月分悉符。较之《史稿》所载，杂据《纪事本末》、《北略》等书，出入矛盾，乃知后修《明史》考证详核也。今参诸传及《纪略》书之，为得其实云。
吴伟业日：曹文诏与左良玉并起，文诏一蹶致命，而良玉累败复振，卒至封侯，何欤？良玉拥兵观望，又纵其下人掠以充军资，招徕降众，张形势以成跋扈，要朝廷，滥爵赏，此岂文诏所欲同者耶！
自其隶马世龙麾下为军锋，人桊收王嘉允，歼点灯子；西濠铜川桥一战，手所摧破者数万；花园寺疾驰中伏，濒于死者几矣，不知所为逗遛也。过河数十战，功高赏薄，遭谴湔祓，朝受命，夕办严。追贼于随州、商州，累昼夜不解甲，不知所为怨望也。
生平惟定边有哗兵之变，溃去二百人，抚之即定。部将如冯举、张天禄、贾呈芳、赵国佐等，推腹心，共功名，常称其师行有纪，所过秋毫无犯。
2330
纪八十四
白广恩之降也，文诏令变蛟共游处。广恩见制府，不肯解所佩刀，制府疑，欲杀之，文诏曰：“杀广恩，贼心益危。且广恩才可用，愿以身保之。”其收揽驾驭，岂出良玉下哉！朝廷不付以重兵，多其赐予，取平贼将军印佩之，顾谓起自徒中、立责后效。制府分兵守险，挈瓶口而壅之，丑徒致疾于我。文诏愤王诛之不加，痛同事之摧败，猛气坌涌，遂以其属驰贼军而死。
夫李广北平，公孙为泣；贾复伤创，光武大惊。国家之于曹将军，非徒不能加之膝也，又从而摧抑之，追促之。身殁之后，下诏褒忠，惓惓于金岭川之一捷。虽复周处坟高，霁云庙食，于国事奚补之有！
曹变蛟收散卒，复家仇，孙策之还领父兵，灌夫之直走吴壁，忠勇慷慨，有叔父之风。文诏有弟曰文耀，同败河曲，阵殒忻州；变蛟，松山不食而死；一门没于王事。君子闻鼓鼙而思将帅，若曹氏者，可弗书乎！
秋，七月、甲戌，以少詹事文震孟、刑部侍郎张至发俱礼部侍郎兼东阁大学上，预机务。
震孟既归，以五年复召，即家擢右庶子。既至，寻进少詹事，直讲筵。
先是凤阳之变，震孟历陈致乱之源，谓“当事诸臣，不能忧国奉公，一统之朝，强分畛域。”又言“陛下宜行抚绥实政，先收人心以遏寇盗，徐议濬财之源，毋徒竭泽而渔”，语多切中时弊。
至是上将增置阁臣，以翰林不习时务，思用他官参之，召廷臣数十人，各授一疏令票拟。震孟引疾不与，至发所拟独当上意，特命至发与震孟并人阁。至发以县令起家，累擢居政府，盖异数也。
丙子，总兵尤世威败绩于朱阳关。关，即古函谷也。
2331 明通鉴卷八十四。
时贼为洪承畴所遮，将由蓝田走卢氏，世威时奉洪承畴分地，令与参将徐来朝分驻永宁、卢氏山中，以扼洛南、兰草川、朱阳关之险。张献忠欲走卢氏，扼于世威，仍入商、洛山中。来朝所部，初以不肯入山大噪，至是贼至，来朝遁，一军尽没。世威军暴露久，大疫，与贼战失利，败走。
贼遂突入朱阳关，杀裨将徐来臣，分十三营东犯，河南复震。惟高迎祥、李自成仍留陕西。
八月，壬午，李自成陷咸阳，杀知县赵跻昌。又陷永寿，杀知县薄匡宇。
壬辰，诏撤监视总理中官，惟京营及关、宁高起潜如故。辛丑，命卢象升总理直隶、河南、山东、湖广，四川军务。时廷议以贼势益张，洪承畴一人不能兼顾，乃擢象升总理五省，与承畴分辖，承畴督关中兵办西北，象升督关外兵办东南。寻进象升兵部侍郎，加总督山西、陕西，赐尚方剑。
是月，贼入河南，攻中牟。寻抵开封，人其郛。俄遁去，攻长葛、郾城、扶沟，不克。遂攻鄢陵，为故大司马梁廷栋邑里，告急于左良玉，趣兵赴援，败之于彭祖店。
九月，辛亥，总督洪承畴败贼于渭南。
先是高迎祥，李自成在关中，分道出犯，迎祥略武功、扶风以西，自成略富平、三原以东。承畴遣将追自成，小捷。至醴泉，贼将高杰通于自成妻邢氏，惧事泄被害，挟之来降。承畴复身追自成，大战渭南、临潼，自成大败，东走。
曹文诏既没，变蛟收溃卒，复成一军、承畴荐为副总兵，置麾下，至是与高杰破贼关山镇，逐北三十余里。又追高迎祥，与战于凤翔之官亭，败之。又与左光先败迎祥于乾州，迎祥中箭走。
迎祥屡败，东逾华阴、南原绝岭，偕自成出朱阳关，与张献忠合。
2332
纪八十四 壬戌，官军败绩于沈邱。
贼自鄢陵败后将欲趋西安，洪承畴亟檄总兵张全昌、副将曹变蛟先赴渭、华格其前，亲督军尾其后。贼不得西，复奔而南，承畴又命全昌追击至颖州。
蝎子块攻沈邱，全昌与之战，败，遂被执。贼挟全昌攻蕲、黄。全昌因代贼求抚，总督卢象升不许，责全昌丧师辱国，曰：“贼果欲降，可灭其党示信。”贼不听命。久之，全昌脱归。
壬申，王应熊罢。应熊为杨一鹏所取士。初，一鹏奏凤陵失事，应熊在阁，惧上震怒，留其疏未上，及报恢复，同奏之，遂拟旨“令一鹏戴罪”。而上以“皇陵遭毁，非寻常失事”，乃速一鹏论死。
于是给事中范淑泰等争劾应熊朋比误国，言：“一鹏恢复疏以正月二十七日，核察失事情形疏以正月二十八日。天下有未失事先恢复者哉？应熊改填日月，欺诳之罪难辞。”且劾其他受贿事。上眷应熊厚，不听。应熊亦屡疏辩，谓：“座主门生谊不容薄，不敢辞朋比之名；票拟实臣起草，不敢辞误国之罪。”言官益愤。给事中何楷屡疏纠之，最后复疏言：“故事，奏章非发钞，外人无由闻；非奉旨，邸报不许钞传。臣疏六月初十日上，十四日始奉明旨，应熊乃于十三日奏辩。旨尚未下，应熊何由知？臣不解者一。且旨下必由六科钞发。臣疏十四日下，而百户赵光修先送锦衣堂上官，则疏可不由科钞矣，臣不解者二。”
应熊始惧，具疏引罪。诏下其家人及直日中书于狱，狱具，家人戍边，中书贬二秩。应熊乃屡疏乞休去，乘传赐道里费，人护送。上亦知应熊不协人望，特己所拔擢，不欲以人言去也。是月，豫贼自嵩、华趋郏、禹，攻密县。知县苗之庭败之，贼解围去。
总兵左良玉蹑贼于郏之神垕山，贼连营数十里，番休更战，良玉收其卒而止。
2333 明通鉴卷八十四
贼遂入颍州，时江北之贼与之合。庙湾守将朱子凤，领兵五百人，遇贼于怀远之龙冈集，力战，死之。
豫贼自颍州将渡淮，豫抚陈必谦以颍上逼近凤、泗祖陵，遣陈永福出境二百余里，大败之。
贼不得济，遂攻信阳州，官兵败之于北关及中山铺，百户叶正芳力战被执，骂贼死。
贼再攻密县，知县苗之庭再破之城下，贼攻围三昼夜，之庭乘堙杀贼三百余入.会左良玉自郏援之，乃去。
是秋、秦贼破扶风，知县王国训偕主簿夏建忠、典史陈绍南、教谕张宏纲、训导陈缟率生员王守庠、守德等婴城固守.阅两月，外援不至，城陷，国训骂贼，与建忠等俱不屈死。【考异】王国训之死，《绥寇纪略》书之九月，盖是时秦贼尚未出关也。据《明史·忠义传》，扶风之守，阅两月始陷，则是以七月攻，九月陷，故传中书之“是秋”，今从之。
逮总理河道侍郎刘荣嗣下狱。荣嗣方修建义决口，工成、赐银币，至是得罪。
初，荣嗣以骆马湖运道溃淤，创挽河之议。起宿迁至徐州，别凿新河，分黄水注其中以通漕运.计工二百余里，金钱五十万.而其所凿，邳州上下悉黄河故道，浚尺许，其下皆沙，挑掘成河，经宿沙落，河坎复平，如此者数四。迨引黄水入其中，波流迅急，沙随水下，率淤浅不可以舟。及漕舟将至，而骆马湖之溃决适平，舟入皆不愿由新河。荣嗣自往督之，欲绳以军法，有入者辄苦淤浅，弁卒多怨。巡漕御史倪于义劾其欺罔误工，南京给事中曹景参复重劾之。逮问，坐赃，父子皆瘐死。郎中胡琏分工独多，亦坐死。其后骆马湖复溃，舟行新河，无不思荣嗣功者。
当是时，河患日棘，而上又重法惩下，李若星以修浚不力罢官，朱光祚以建义苏嘴决口逮系。六年之中，河臣三易，给事中2334
纪八十四 王家彦尝切言之。光祚亦竟瘐死。
冬、十月，庚辰，上以流贼久不灭，下诏罪已。且谕曰：“今调勍兵，留新饷，拯救元元，在此一举。惟行间文武吏士；劳苦饥寒，深廑朕念。念其风餐露宿，朕不忍安卧深宫；饮水食粗，朕不忍独享甘旨；披坚执锐，朕不忍独衣文绣。自是月初三日始，避居武英殿，减膳撤乐，非典礼惟以青衣从事，誓与我行间文武吏士甘苦共之.廷臣其各修愆淬厉，以回天心而救民命。”
丙戌，户部尚书侯恂请严催新旧逋赋，从之。
初，凤陵之变，侍读倪元璐言：“盗贼震及祖陵，陛下下罪己之诏，布告天下，然此非徒空言也。今民最苦无若催科，请自崇祯七年以前一应逋负，悉与蠲除，断自八年督征。有司考成，亦少宽之。东南杂解，扰累无纪，如绢布丝棉颜料漆油之类，悉可改从折色。此二者，于下诚益，于上无损，民之脱此，犹汤火也。至发弊而远追数十年之事，纠章一上，蔓延不休；扳赃而旁及数千里之人，部文一下，冤号四彻；谁有以民间此苦告之陛下者乎？及今不图，日蔓一日，必至无地非兵，无民非贼，刀剑多于牛犊，阡陌决为战场，陛下亦安得执空版而问诸燐燹之区哉！”上是之。
时给事中刘含辉亦乞蠲陕西八年以上逋租，然迄不行。
是月，豫贼、江北贼共攻蕲、黄，黄梅之贼由宿松人潜、太。应天巡抚张国维，檄副将许自强救皖，操江御史王道直以水军为游逻。时卢象升总东南军、改史可法副使、分巡安庆、池州，监江北诸军，守潜山之天堂寨。
豫贼扫地王等别自霍山趋英山，分掠宿松、太湖间，是时自朱阳关出者，皆集灵宝。会辽东总兵祖宽勒兵至豫，豫抚陈必谦、推官汤开远引之，同左良玉兵剿贼于灵宝六十里之涧口，焦村，败之。
张献忠联三大营，俟秦贼至，适高迎祥，李自成东走，出朱
2335 明通鉴卷八十四
阳关、献忠与之合，凡拥众三十万，悉聚于阌乡、灵宝，尘埃涨天，络驿百里。宽御之灵宝西、良玉御之灵宝东，皆不支，于是自成遂薄陕州。
河南府监纪推官汤开远上疏言：“皇上于抚臣则用惩创一法，于镇臣则用优遇一法，所少者分别之一法耳。如抚臣并失事也，有怯缩不前，有抗擅自命，有兵食充而才力不及，有才力济而兵食艰难，有在事而料事无闻，有初任而绸缪不及，有将士用命而调度失宜，有布置已周而左右违指，此可概以严谴置之乎？武臣并专阃也，有纪律颇严，有淫掠无忌，有争先赴敌，有观望逗遛，有养士费财，有股削军赐，有计功索赏，有虚级伪张，此可概以宽假容之乎？
圣谕＇以诸臣中未始无才力，乃宁甘褫革而不肯做、不敢做为恨。臣思其故，其不肯做者，则以做亦罪，不做亦罪也；其不敢做者，则以不做之罪犹轻，而做之罪更重也。
皇上宜与诸臣更始，宽文法，厚责成，反覆于功罪之间，必求其分别。既已分别而不概收，亦分别而不槩弃，则人心劝，事功立。”
疏闻，奉严旨责令回话，开远再奏疏云：“臣闻帝王磨厉天下，止有赏罚。然无分别之赏，赏不足劝，无分别之罚，罚不足惩。臣不敢漫引，姑举事关办寇者：即秦，晋本无贼而致有贼，本可扑灭之贼而致成不可扑灭之贼。如抚臣胡廷晏、刘广生、仙克谨、宋统殷、许鼎臣数臣者，何以当日处分，视后皆极轻？如练国事、元嘿承其极敝，掣肘之画，空拳之搏，虽无救燎原，其勤劳可录，何以处分较前更重？臣历数近日皇上为办寇而诛督臣、逮督臣者一，逮抚臣、褫抚臣者二，按臣亦与并论而并逮矣，道、府、州、县则不可胜计。试问前后在事诸帅臣，有一诛且逮者乎？不特帅臣，即偏裨有一诛且逮者乎？
臣任中州，再以中州一二事陈之：按臣曾倜，当旧抚艰去，2336
纪八十四
力障寇锋，捐赎八千金济师，料理防河，苦心拮据，值元嘿莅任，覃怀方叱驭归、汝，未尝纤毫失事，竟从逮配，将来无肯做、敢做之按臣矣。道臣祝万龄在河北经营兵食，寝食俱废，疽废于背，犹履戎行，而致削籍，将来无肯做、敢做之司道矣。宜阳令史宏谟，寇从渑池突至，侦备有素，孤城得全。闻今岁六安州之守，本官之力独多，士民之公揭，科臣入之叙疏，坐令褫革，将来无肯做、敢做之州县矣。永宁乡绅张论父子，捐赀募士，夙夜登埤，其子鼎延代父乞恩，皇上即慎重名器，何至并其子之宫而夺之！将来无肯做、敢做之乡绅矣。臣伏读明旨，谓失事处分，俱经榷核。皇上所谓榷核者，以议处有铨部也，议罪有法司也，稽核纠举有按臣也。皇上试思、下之铨部，即议降、议罚、议革矣，有执奏曰“此不当以考功之法论＇者乎？下之法司，即议杖、议配、议遣矣，有执奏曰＇此不当以司寇之法绳＇者乎？至稽查纠劾，在按臣不过举失事奏闻，有推原功中之罪与罪中之功，将全局打算及前后著数一一分晰，为皇上告之者乎？非诸臣之不肯为分别也，知皇上一意重创，言之必不听，且以甚诸臣之罪，故不若不分别之为愈也。”
上怒，诏锦衣逮治。
开远，若士子也，在河南有善政，河南士民思之。左良玉偕将士七十余人合奏乞留，命释还戴罪办贼。
十一月，丁未朔，贼攻陕州，知州史记言募敢死士出击之，斩数十级，生禽三十余人。老回回愤，率数万入攻围，不克。会大雪，贼乘夜来袭，所募士方调他郡，越三日、城遂陷。
记言纵火自焚，或掖之出，曰：“死此何以自明！”乃越女墙下。贼追获之，令降，叱曰：“有死知州，无降知州也！”遂被杀，指挥李君赐亦手刃数贼而死。训导王诚心，里居教谕张敏行，姚良弼，指挥杨道泰、阮我强，镇抚陈三元，百户明完璧亦不屈死。【考异】《明史·记言传》佚去百户明完璧，今据《三编》增。
2337 明通鉴卷八十四
越H，贼遂出陕州东下。【考异】陕州之陷，《明史·本纪》系之十月辛卯，而《史记言》、《左良玉传》俱系之十一月，《二编》据《本纪》改入十月。证之《绥寇纪略》、言“上一月朔，秦贼悉其众薄阌卿，与张献忠合。自成分攻陕州，初四日，陷陕城”，与《明史·列传》合，是月丁未朔，初四日则庚戌也。盖贼陷陕，即以越日东去攻洛阳。《三编》盖据《明史》、《纪事本末》，而《纪事》所载老回回自阌乡、灵宝东犯，仍在十一月.据此，则《本纪》因其入陕州牵连并记，而《绥寇纪略》具有月日，又与《明史》诸传悉合，今据书之。
庚戌，大学士文震孟、何如驺罢。
震孟既入阁，体仁每拟旨必商之，有所改必从，喜谓人曰：“温公虚怀，何云奸也！”吾驺曰：“此人机深，讵可轻信！”未几，体仁窥其疏，所拟不当己意辄令改；不从则径抹去。震孟大愠，以诸疏掷体仁前，体仁亦不顾。
给事中许誉卿者，故劾忠贤有声，震孟及吾驺欲用为南京太常卿。体仁忌誉卿伉直，讽其私人诬劾“誉卿为福建布政使申绍芳营求美官”，体仁拟以贬谪，度上欲重拟，必发改，已而果然。遂拟“斥誉卿为民，绍芳提问。”震孟争之不得，咈然曰：“科，道被诬见斥，是天下极荣事，赖公玉成之。”体仁遽以闻，上果怒，责“吾驺、震孟徇私挠乱。”吾驺罢，震孟落职闲住。
震孟刚方贞介，有古大臣风，惜三月而斥，未竟其用。
贼之东下也，雒、汝、汴皆空虚，豫抚陈必谦檄左良玉，祖宽二军兼行救雒。贼将攻雒，闻二将至，于是高迎祥、李自成走偃师、巩县，张献忠走嵩、汝。戊午，宽败贼于嵩县之九皋山，越二日，又与刘肇基、罗岱大败贼于汝州之圪料镇，先后击斩一千四十七级，伏尸二十余里。时以汝西之捷为战功第一。
献忠愤辽兵之再胜也，纠合迎祥、自成等声攻洛阳，以报圪料之役。丙寅，与宽遇于龙门、白沙。贼设数军，牵缀前行，伏起，冲我师为二，宽身自断后，斗士无不一以当百，自晨接战至2338
纪八十四
夜半，卒大克之。贼败衄，由巩县略鲁山，叶县，遂窥光，固。是月，下庶吉士郑鄤于狱。
初，鄂以忤魏忠贤削籍归，上即位，起故官、丁内、外艰未赴，服除应召。温体仁重鄤名，见于朝，从容问曰：“君自南来，闻清议谓何？”鄤曰：“谓有君无臣耳。”体仁愕然曰：“天下事已不可为，咎岂在吾辈！”鄤曰：“推贤任能，练兵选将，何为不可！”体仁怫然起，曰：“君与湛持任此，吾久欲归矣。”湛持，大学士文震孟字也。
体仁方欲倾震孟，而鄤与震孟同年友善，又面讦体仁过，体仁憾甚。震孟既罢去，憾未释，摭娜事，无所得，遂诬劾“鄤假乩仙判词，逼父振元杖母，言出其从母舅旧辅吴宗达，”时宗达谢政归已七阅月矣。上震怒，下鄤刑部狱，部臣言：“蔑伦大罪，不可以风闻坐，乞饬鄤同乡官核奏。”上责其瞻徇，移鄤诏狱，事迄无左证，久不决。体仁乃募诸生许曦证之，曰：“汝证成鄤狱，以中书舍人报汝。”曦因附会杖母事，杂以帷薄亵语，编书布中外，谓之《放郑小史》，而腾章极论鄤，愿与鄤共对簿，曰：“此实鄤二十五年前事。”鄤诘曦曰：“尔年几何？”曰：“年二十四。”鄤大呼曰：“冤乎！奈何以二十四岁人而证二十五年前事乎？”曦语塞，狱亦未竟，而曦果擢舍人。
鄂从父振元上揭讼冤，侍郎刘宗周、谕德黄道周先后论救，锦衣吴孟明覆谳，抗疏申辩之。上深入体仁言，皆不听、竟磔鄤西市。
十二月，戊寅，城凤阳。乙酉，李自成陷光州。
壬辰，总理卢象升次信阳，遣副将祖宽破贼高迎祥、李自成，大败之于确山，斩五百六十四级。
先是象升见楚氛小定，汝、雒告急、自湖广倍道而前，历郧、襄、宛、叶，驰千四百里，以上月下旬人汝州，遣将李重
2339 

明通鉴卷八十四
镇，雷时声击贼于城西三十里，连战二日，飞矢殪贼千余，斩一百七十七级。至是追破贼于信阳。
贼遂南窜，犯江北。癸巳，围滁州。庚子，分陷巢县，掠含山。
癸卯、袭和州，知州黎宏业与乡官原任山阴知县马如蛟麾壮士出击，两战皆捷。贼将奔，会风雪大作，不辨人色，守者皆溃，贼遂人城。如蛟亟下令：“能击贼者予百金。”须臾得百人，巷战，贼多伤。力竭，俱战没。
鸿业系印于肘，跪告其母李氏曰：“儿不肖，贪微官以累母，奈何？”母泣誓曰：“勿以我为意！事至此，有死而已。”遂自缢.妻杨氏、妾李氏及女四人继之。鸿业北面恸哭，再拜自刎，未殊，濡颈血大书曰：“为臣尽忠，为子尽孝，何惜一死！”贼人，伤数刃而死。
州判钱大用偕妻妾子妇俱死。吏目景一高被创死。学正康正谏偕妻汪氏、子妇章氏赴水死。训导赵世选不屈死。如蛟兄如蚪、如虹家属十四人亦死。乡官鲁一惠、张元桢、贡生鲁一璠、生员陶应、陶廖、赵世光、鲁可为、张宏门、姚承寿、王鼐臣、王梦旸、雷绵祚、布衣王良翰、杨凤墀、宋龄、成建中、李寅阳、郝万秋、马文举、王之节、盛唐、盛美皆遇害。
乙巳，老回回诸贼自河南犯陕西，洪承畴败之子临潼。
是岁，贼自江北而楚，而豫，面秦，又自秦突出关，迆逦而南，以至江北，蔓延几半天下。所过州县，以御寇死事著者，陕西则陇州知州胡尔纯，固守五十余日，城陷，自缢死，延长知县万代芳，妻刘氏、妾梁氏俱从死。教谕谭恩、驿丞罗文魁亦死之。澄城主簿李可受，乡官王廷宾，官永城知县归里居，城陷，俱死之。阶州学正孙仲嗣，当事委以城守，比陷，与妻子十余人同死。乡官赵明盛，原官太原府照磨，孟宗孔原官汉阳教谕，皆以里居捍贼死。宁羌卫镇抚曹云梯，遇贼死。凤翔生员屈学曾，2340
纪八十四
督乡勇杀贼，陷阵死。临潼生员张国桢，韩城生员梁民泰皆以捍贼死。河南则卢氏知县白楹，方被劾去官，贼陷城，率民巷战，力竭自刎死。济源知县杨于堦殉城死。荥阳典史周崇礼，贼至，守小西门。比陷，巷战，被执骂贼死。湖广则郧阳知县曹同，署上津知县龚懋泽、教谕曾发祥、江北则临淮都司陈保山。而四川总兵杨玉振以赴雒剿贼，兵溃遇害。【考异】以上皆八年死事之人，《三编》、《殉节录》同，惟《三编》并载黄冈生员易道逻，乃十六年殉难者，诸书及《殉难录》同，今改。





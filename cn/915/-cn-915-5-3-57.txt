◇改元景初以建丑月为正月诏

昔在庖牺，继天而王，始据木德，为群代首。自兹以降，服物氏号，开元箸统者，既膺受命历数之期，握皇灵迁兴之运，承天改物，序其纲纪。虽炎、黄、少昊，颛顼、高辛，唐、虞、夏后，世系相袭，同气共祖，犹豫昭显所受之运，箸明天人去就之符，无不革易制度，更定礼乐，延群后，班瑞信，使之焕炳可述于后也。至于正朔之事，当明示变改，以彰异代，曷疑其不然哉。

文皇帝践阼之初，庶事草创，遂袭汉正，不革其统。朕在东宫，及臻在位，每览书籍之林，总公卿之议。夫言三统相变者，有明文；云虞、夏相因者，无其言也。《历志》曰：「天统之正在子，物萌而赤；地统之正在丑，物化而白；人统之正在寅，物成而黑。」但含生气，以微成著。故太极运三辰五星于上，元气转三统五行于下，登降周旋，终则又始，言天地与人所以相通也。仲尼以大圣之才，祖述尧、舜，范章文、武，制作《春秋》，论究人事，以贯百王之则。故于三微之月，每月称王，以明三正迭相为首，夫祖述尧舜，以谕三正，则其明义，岂使近在殷、周而已乎？朕以眇身，继承洪绪，既不能绍上圣之遗风，扬先帝之休德，又使王教之弛者不张，帝典之阙者未补，之德不箸，亦恶可已乎？

今推三统之次，魏得地统，当以建丑之月为正月。考之群艺，厥义彰矣。其改青龙五年春三月为景初元年孟夏四月。服色尚黄，牺牲用白，戎事乘黑首之白马，建大赤之旗。朝会建大白之旗，春秋冬孟仲季月，虽与岁不同，至于郊祀迎气，衤勺、祀、蒸、尝，巡狩、搜田，分至启闭，班宣时令，中气晚早，敬授民事，诸若此者，皆以正岁斗建为节。此历数之序，乃上与先圣合符同契，重规叠矩者也。今遵其义，庶可以显祖考大造之基，崇有魏惟新之命。

於戏！王公群后，百辟卿士，靖康厥职，帅意无怠，以永天休。司徒露布，咸使闻知，称朕意焉。（《宋书·礼志一》。又略见《魏志·明帝纪》注引《魏书》，又《册府元龟》四）


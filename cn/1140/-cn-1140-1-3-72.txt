西山游记

西山之可游者五六余得二焉一曰翠岩一曰香城香城距南昌五十里在山之阿翠岩则丽乎山原矣余先其难者从青山左折崩崖裂石中侧行屡息抵香城寺日已向暮香城者相传晋高僧白云住此土人依以避兵僧焚香岩谷气成云兵望之皆层城不敢犯故以名焉前山最高者为萧仙峯或言仙萧氏或言昔有仙人吹箫其上云又左折踰数岭迳益险猿挂行二十余里为翠岩寺寺西则洪厓炼丹井赤峡峭束泉争道怒流砉然雷惊石坼或散溢被石面如巾拂其崖下渟泓以深者井也坐久作歌曰水瑟瑟兮石齿齿中有人兮洪厓子石髪緑兮岩扉开云车朅兮来不来明日过金岭寻丁道士问养生家言道士盖尝师张逍遥或以逍遥为地仙余出香城道过逍遥故居俗所称虎洞者也叩其弟子具言逍遥不知书不事丹鼎昼尝瞑坐石上夜衣羽衣礼北辰化去时年六十二所居虎穴逍遥至则虎去人遂异之以为仙竟不知逍遥何许人也同余游者为同邑高咏阮怀休寜汪楫舟次各有诗康熙丁未重九前五日记


◇奉答敕示七夕诗启

臣启，奉敕，并赐示七夕五韵。窃惟帝迹多绪，俯同不一，情风什，希世罕工，虽汉在四世，魏称三祖，宁足以继想南风，克谐调露？性与天道，事绝称言，岂其多幸，亲逢旦暮。臣早奉龙潜，与贾马而入室，晚属天飞，比严徐而待诏，惟君知臣，见於讷言之旨，取求不疵，表於辩才之戏，谨辄牵率庸陋，式训天奖，拙速虽效，蚩鄙已彰，临启惭恧，罔识所置。谨启。（《文选》。）


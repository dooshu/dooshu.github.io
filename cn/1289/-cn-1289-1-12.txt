阴阳清浊精气津液血脉第十二


〔一〕黄帝问曰：愿闻人气之清浊者何也？岐伯对曰：受谷者浊，受气者清，清者注阴，浊者注阳，浊而清者上出于咽，清而浊者下行于胃。清者上行，浊者下行，清浊相干，名曰乱气。

问曰：夫阴清而阳浊，浊中有清，清中有浊，别之奈何？对曰：气之大别，清者上注于肺，浊者下流于胃。胃之清气上出于口，肺之浊气下注于经，内积于海。问曰：诸阳皆浊，何阳独甚？对曰：手太阳独受阳之浊，手太阴独受阴之清。其清者上走孔窍，其浊者下行诸经。故诸阴皆清，足太阴独受其浊。问曰：治之奈何？对曰：清者其气滑，浊者其气涩，此气之常也。故刺阴者，深而留之；刺阳者，浅而疾取之；清浊相干者，以数调之也。

〔二〕问曰：人有精、气、津、液、血、脉，何谓也？对曰：两神相搏，合而成形，常先身生，是谓精。上焦开发，宣五谷味，熏肤充身泽毛，若雾露之溉，是谓气。腠理发泄，汗出腠理一作溱溱 ，是谓津。谷入气满，淖泽注于骨，骨属屈伸，出泄补益脑髓，皮肤润泽，是谓液。中焦受汁变化而赤，是谓血。拥遏营气，令无所避，是谓脉也。

问曰：六气者，有余不足，气之多少，脑髓之虚实，血脉之清浊，何以知之？对曰：精脱者，耳聋；气脱者，目不明；津脱者，腠理开，汗大泄；液脱者，骨痹屈伸不利，色夭，脑髓消， 酸，耳数鸣；血脱者，色白，夭然不泽；脉脱者，其脉空虚，此其候也。问曰：六气贵贱何如？对曰：六气者，各有部主也，其贵贱善恶可为常主，然五谷与胃为大海也。






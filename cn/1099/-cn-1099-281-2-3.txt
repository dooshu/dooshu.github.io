○平成瑞應詩冊序 【 治河】

夫河患至今日亟矣、然古替未聞河與淮合流、河與淮合流、則自元賈魯導河會淮入海始。數十年來、房村淤、茶城淤、古城淤、其下清河口淤、白沙口淤、雲梯關淤、淤日益深。則二水不得東走海。而勢益旁決。是故河決崔鎮二十九所。則淮北山東諸郡縣蒙其害。淮決高家堰朱家口黃浦口。則淮南諸郡縣蒙其害。居人曾不得裹足而托處。又安問銍鏄之事哉。歲戊寅　上用廷臣議、以大中丞烏程潘公兼少司空、開府淮陰、總督兩河事、公故嘗持節金?戊治北河。至是覽於兩河而惋焉。曰河患一至是乎。遍詢之兩河父老、皆曰、崔鎮必不可塞。高堰築固當。眾亦卬首望斯舉。然忖其功必不可就。公乃謂如兩者。則河事去矣。序兩河會合處明鬯夫水忌旁決旁決則勢分勢分則流弱流弱則沙積而河日淤淺故塞崔鎮者令河無旁決得會淮也築高堰者令淮無旁決得會河也。是故河淮合。而後故道可復也。遂决筴具疏以聞。　上任其筴必可用。報曰如議。于是徵材集徭。部署百執事。?分其工程督之。是年秋。崔鎮工落成。明年春。高堰成。繇是河淮合流。東走入海。其勢壯汛。沙無留者。河皆深十餘丈。廣仍其舊。公所言盡驗。兩河父老始服公識閎鉅。毅然破墨守之說。以成萬世功云。高堰其初波濤浩淼。絕不睹堰址。則命萬艘載土實之。久之堰隱隱起水中。公乃栖泊堰上。凌風觸雪。堅氷在鬚。顏黧髮皜。幾於胼胝無胈。亦勞苦甚矣。高堰成。乃始得塞黃浦。盖黃浦决五年所矣。蛟龍窟宅之。往往聞其聲如鷄啼。塞黃浦之旬日。晝大雷電。雨下如注。從玄雲望見數白龍。裊裊向東北去。明日池坼。遺骨礧礧。賈人子艤舟競攫之。僅僅存兩首骨。狀如馬首。質如石。色如礬。浦人抱以白司水者。始知為龍首骨也。蓋水土既平。即蛟龍無所盤據。蛻骨而飛矣。則又聞堰垂成。有大風自西來。若玄冥屏翳。驅二水使東者。　聖天子在上。勞臣在事。風雨助順。百神効靈。瑞異表見。誠千載一峕乎。揚郡守謀于十部長吏、若部中人士、相與讚頌其盛謂予舊史氏、宜有所論譔、予荷　先帝恩、得解機務、歸老淮南、顧頻年苦昏墊、迄無寧宇、今者幸睹平成之績、徜徉田里間、以咏歌太平、則大中丞之賜也、爰序冊首、更書其副。藏于郡城之禹廟。得並垂永禩云、


○答甘肅巡撫侯掖川 【 丙酋開市】

頃巡按所報賓兔事、據王鑑川公言此俺酋之少子丙兔、寄居西海者、乃丙兔、非賓兔也、項巳傳諭俺酋。令其嚴加戒飭。然制虜之道。惟當視吾備之修否。服則懷之。叛則禦之。得其好言不足喜。得其惡言不足怒也。開市一節、望公熟計而審處之。窃以為此地見與番人為市。何獨不可與虜為市。前任廖君執泥而不達于事變。其言不可為市。不過推事避患耳。非能為國家忠慮者也。但彼既有不遜之言。在此時未可便許。且俟俺酋戒諭之後。果帖服無言。待其再乞。然後裁許。則綏懷之恩。出于　朝廷。而非由于要索矣。巡按所云不過據各將官傳報、亦未可便以為寔、且從旁議論、與當局者不同。　朝廷以邊政之事專任公等。其摻縱機宜。公宜悉心經理為國家審圖。　主上英明、斷而行之、非浮言所能搖奪也、


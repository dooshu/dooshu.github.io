五洲大同之声音


吾国各省，方言不同，省之各郡，方言不同，郡之各县，方言不同；即县之各乡，方言亦不同也；五洲万国之语音，更无论矣。一日，客座中有人问：“五洲万国，亦有从同之声音否？”或沉吟久之，曰：“其喷嚏乎？”众又求其次，或忽鼓掌曰：“放屁。”

按：啼笑、咳嗽之音，当亦从同，所谓天籁者是也。至于小儿之称父母为爸爸、妈妈，亦欧、亚从同，是盖小儿学语时，开口得音之相近者耳。






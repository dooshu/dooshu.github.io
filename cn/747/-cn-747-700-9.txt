○停归义军敕书

敕：李思忠首率蕃兵，归诚向阙，念其忠款，特许来朝。而又久慕华风，愿留京邑，俾参环卫，用报勋庸。其归义军使宜停，将士等同叶义心，所宜优宠。况闻诸道军镇，皆马军，选择蕃浑，尤不易得。缘此将健，久工骑射，颇出常伦，列於牙旗，足壮戎阃，宜分诸道节度使团练收管，便给本道衣粮，稍加安存，务令得所。


中书祭周王文

惟灵毓质星潢分辉霄极性资敦敏体茂温文内寝承顔辩彰对日上庠齿胄兆启洊雷笃慈爱於两宫袭庆灵於百世在三之训允契於生知并建之文式光於邦典将伫寿街之对遽促瑶山之期美疹弗瘳英猷永谢悲纒宸扆痛结宫闱神医靡逢致仓舒之不幸仙期斯迫同子晋之上宾今者先远戒辰涂刍备物掖庭凄咽行路涕洟某等叨预弼谐实均休戚吹铜叶吉早徒祝於灵长埋玉兴嗟今永怀於徽懿聊陈薄酹用荐丹诚明哲如存傥垂歆鉴


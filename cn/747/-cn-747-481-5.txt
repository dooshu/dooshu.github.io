○屈刀为镜赋（以“神仙异术，变化无方”为韵）

惟刀镜之异名，共坚刚以为质，懿灵仙之手泽，得微妙之心术。锋始拔，乍盘屈以规圆；朗鉴俄成，骇拂拭而光溢。则知道艺之秘，变化之神，实希夷而有德，宁积习而可臻。瞥然而电影初散，焕尔而菱花巳新，用不假物，力非因人。可以矫而揉，可以引而伸，应手以从革，烂含光而足珍。霜刃既摧，冰光乃见，自金环而耀彩，入宝匣而增绚。道高栾氏，鄙喷酒而雨飞；术迈壶公，轻投杖而龙变。谅成形於顾指，岂勤力於铸炼，在剖之则遗，将妍媸而必辨。仙术斯远，人情匪量，虽五金劲质，百炼纯钢，或卷舒而在意，信元妙之无方。利用无亏，同切玉於周后；明辉既就，齐照胆於秦王。轶前志而称奇，著幽经以标异，始挈而雄若失，屡照而清光不匮。睹神迹之昭彰，识灵诀之奥秘，是钭手以为炭，心以为炉。既可引而可屈，亦何有而何无，考乎诚与元而契，稽乎理为道之俱。异哉！术亦无诈，将本之於神化；法不可传，徒仰之於列仙。虽改其状，不沦其坚，初径挺以绳直，终青荧而月圆。昔也为刀，则犀兕之可断；今也作镜，知鉴照之无偏。傥或收於一割，与鸾影而莺迁。


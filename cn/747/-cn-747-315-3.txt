○与外孙崔氏二孩书

八月十五日，翁告崔氏之子两孩省：吾出身入仕，行四十年，晚有汝母，已养汝二人矣。吾逮事裴氏、郑氏、崔氏诸姑、于氏堂姑，皆贤明淑哲，为内外师范，意欲与汝言之。裴氏姑恩慈，见吾一善，未尝不流涕祝吾成立。见吾伯仲书题，诲责疏略，话及旧事，云无此例；吾伯仲书题比今日中外书题，其间疏密不啻百十也。吾小时犹省长幼，每日两时栉盥，起居尊行，三时侍食，饮良讫然後敢食，犹责不如礼。今者诸子日出高眠，争览盘器，何曾有此仪？可为叹息！世教如此，何得不乱？妇人亦要读书解文字，知今古情状，事父母舅姑，然可无咎。《诗序》云：“哀窈窕，思贤才，而无伤善之心焉，是《关雎》之义也。”《易》曰：“主中馈，无攸遂。”妇人但当主酒食、待宾客而已，其馀无自专之礼。《诗》云：“将翱将翔，佩玉琼琚。”此奉舅姑、助祭祀之仪也。又曰：“将翱将翔，弋凫与雁。”此主酒食、待宾客之仪也。礼经所载，汝其记之。又妇人将嫁三月，教於公宫；祖庙既毁，教於宗室。嫁则庙见，不见庙者，不得为妇。今此礼凌夷，人从苟且，妇人尊於丈夫，群阴制於太阳。世教沦替，一至於此，可为堕泪！汝等当学读《诗》、《礼》、《论语》、《孝经》，此最为要也。吾小时南市帽行，见貂帽多、帷帽少，当时旧人，已叹风俗。中年至西京市，帽行乃无帷帽，貂帽亦无。男子衫袖蒙鼻，妇人领巾覆头。向有帷帽幂离，必为瓦石所及。此乃妇人为丈夫之象、丈夫为妇人之饰，颠之倒之，莫甚於此。触类而长，不可胜言，举其一端，告及汝耳。勿谓幼小，不遵训诫。所见所闻，颓风败俗，故申明旧事，不能一一也。阿马来，说汝诵得数十篇诗赋，丽丽已能承顺十五市颜色，十七伯极锺念。吾旅病，乍闻甚慰，意凡人不患尊行不慈训，患身不能承顺耳。汝承十五市仁慈，十七伯训诱，又质性柔顺，当不扶自直，吾所告者括羽汝耳。不次，翁告崔氏二子省。


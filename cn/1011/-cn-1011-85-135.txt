郑獬　菊

菊花初抱叶，始见春光来。

绿蓓今著花，又见秋风回。

高天不容土，白日安可栽。

一世如大疟，寒暑还相催。

使我明镜匣，羞为苍颜开。

流年可奈何，独有金螺杯。

閒秋无丈尺，付与令翦裁。

况兹佳节近，秋日宜楼台。

菊花又密闹，烂若金缕堆。

如何不自乐，行绕空徘徊。

秋风不惜花，即见飞苍苔。

惟此一樽酒，万事皆尘埃。

郑獬

郑獬　菊

宝钉万数拥寒枝，寂寞幽香蝶亦稀。

未把玉栏移得去，直须翠帽插将归。

定逢野客寻常折，忍逐秋风取次飞。

好备一尊相就饮，醉来从遣露沾衣。

郑獬


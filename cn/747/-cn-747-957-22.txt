○拔茅赋（以“灵茅类征吉”为韵）

披大《易》而探颐，伟元言之杳冥，惟乾坤之交泰，获品物之流形。惟卦也泰之义广，惟卉也茅之性灵，其用也洁身而白，当春也应候而青。或茂江国，或生楚郊，三脊之异，是称灵茅。刺其无礼，诗人引之於纯束；责其不入，诸侯终贡於厥包。不然者，草则多矣，胡著之於系爻哉？故可比君子，喻物类。惟人也，能同其地，人易心则两苦，茅分族则双悴。苟连茹以相依，夫何往而不利？是则传其洁，守其贞，荣落惟运，穷通曷情。道或屯蒙，滋雨露而育质；时逢振拔，与连类而共征。确乎莫移，以保贞吉。用之锡命，既著之夏典；将以缩酒，又荐於周室。异芝兰之禀性，不同其香；等葵藿之有心，尚思向日。岁聿云暮，霜风惨栗，愿当芜没之时，不弃轻微之质。


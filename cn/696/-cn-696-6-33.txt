留别勒卣


置酒城南隅，飒然秋雨至。
卓荦有周子，杳杳出幽翠。
登舟惨不言，浩荡竟何意。
长叹多古今，愁心满天地。
问子游帝京，挟持此轩轾。
兵戈正纷骚，常怀文武志。
黾勉为风雷，皇涂展国器。
弱质诚过期，敢羞千古事。
夫君本上才，时违无贤智。
寂寞扬子居，寄隐文园致。
英雄在草间，时人笑狂稚。
强意耽诗书，名山未憔悴。
子钓溟海鱼，予策燕台骥。
苟列壮士中，万里戒携贰。





○拜时有周丧议



已拜舅姑者，宜准女在涂之礼，齐衰大功三月既葬，可迎妇。案《礼记》，在涂而婿之父母死，则改服赴丧；女之父母死，则反而服周。今已拜舅姑，其义全于在涂也。降其亲而服夫党，非妇而何？礼，父母既设而娶，三月庙见，成妇之义；舅姑存则盥馈特豚，以成妇道：皆明重其成妇，不系其成妻也。然则未庙见，女死，还葬于女氏；若已见舅姑，虽无衽席之接，固当归葬于夫家，此非可否之断乎！《礼》“婿亲迎，女未至，而有齐衰大功之丧，男不入，改服于外次，女入，改服于内次，即位哭。”又齐衰大功之丧，三月既葬，虽不可以纳徵，而可正御矣。（《通典》五十九，永嘉中太常潘尼为子娶黄门郎李循女已拜时後各有周丧潘迎妇，李遣女，国子博士江统侍中许遐同议。）




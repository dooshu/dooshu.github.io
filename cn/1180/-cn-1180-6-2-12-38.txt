答司寇王西石


儿曹寡学，冒窃非望。猥辱翰贶，深荷盛情。儿懋修前过贵县，得望见下风，即承鉴奖，以馆阁期之，今果冒忝至此。伯乐一顾，遂成骏品。感谢！

弟德薄享厚，日夕慄慄，惧颠跻之遄及耳。顷者乞归，实揣分虞危，万非得已。且欲因而启主上以新政，期君臣于有终，乃不克如愿。而委任愈笃，负戴愈重，僝弱之躯，终不知所税驾矣。奈何！

伻来，谂慈闱多庆，福祉日臻。翁聚顺承颜，起居休畅。慰甚。人旋，附谢。别楮侑柬薄物，统冀麾存。






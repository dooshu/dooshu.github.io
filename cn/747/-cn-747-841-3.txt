○授孙判户部制

门下。在天成象，拱帝座者三台。在地称崇，镇方隅者五岳。我有贤辅，立乎大朝。叶三台照耀之功，契五岳匡扶之力。毁凝庶绩，宜峻徽章。正议大夫守中书侍郎同中书门下平章事上柱国赐紫金鱼袋孙壁立孤峰，渭清一派，早以闺门之行，闻於乡里之间。张融高文，聚为玉海。孙绰丽赋，掷作金声。颇喧惊座之词华，遂整冲天之羽翰。鹏张上国，颜渊首冠於诸科。弓招小山，穆生道优於置醴。厥後簪御史笔，讲博士书。从容累践於南宫，谏诤俄升於左闼。兰香见忌，玉冷多猜。比骚人湘浦之行，继贾谊长沙之役。朕自知直道，召归掖垣。每於敷陈，必尽肺腑。因朱云折槛之对，识张华王佐之才。断自中宸，爰立作相。弥缝不倦，匡益居先。操心愿革於浇浮，进善必先於行赏。搜抉沈滞，拔用隐沦。致我时风，自尔而厚。张说当元宗之代，初启集贤。窦参居德宗之朝，别分户部。一则宠九流之坟典，一则萃四海之赋舆。式仗英规，遂兼兹领。高建楚子之爵，贵升郑众之阶。勉殄寇雠，以复朝社。可银青光禄大夫依前中书侍郎同中书门下平章事充集贤殿大学士兼判户部事，仍封安乐县开国子，食邑五百户，馀如故。


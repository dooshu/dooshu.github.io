7　琴張注謂子張善鼓琴


「琴張」，注謂「子張善鼓琴」，蓋未知左傳有琴張。

【元圻案】昭二十年正義曰：「琴張，賈逵、鄭衆皆以爲子張，即顓孫師。服虔云：七十子傳，子張少孔子四十餘歲，是時孔子四十，知未有子張。賈、鄭之説不知所出。」〇孟子正義曰：「家語有衞人琴牢，字張，則此與左傳所謂琴張者，琴牢而已，非所謂子張善鼓琴也。」〇集註從孫宣公。又曰：「子桑户死，琴張臨其喪而歌。事見莊子。」〇邵氏晉涵南江札記曰：「趙注所據者，賈、鄭之説也。王氏譏趙氏不知左傳有琴張，豈知趙氏正用左傳哉！」






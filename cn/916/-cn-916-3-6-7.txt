【吁嗟篇】

〖一作瑟瑟歌。〗

〖乐府解题曰：曹植拟苦寒行为吁嗟。〗

吁（《御览》误作于。）嗟此转蓬。（《御览》误作达。）居世何独然。（《文选》注误作亦然之。）长去（《诗纪》误作土。）本根逝。宿（魏志注作夙。《御览》、乐府、韵补同。）夜（《类聚》作昔。）无休闲。东西经七陌。南北越九（《御览》作七。）阡。（乐府误作千。）卒遇回风起。吹我入云间。自谓终天路。忽然（魏志注作焉。）下沉渊。（本集作泉。《诗纪》同。）惊飚接我出。（《广文选》作去。）故归彼中田。当南而更北。谓东而反西。宕宕（《广文选》作宕若。）当何依。忽亡而复（《广文选》作反。）存。飘飖周八泽。连翩历五山。流转无恒处。谁知吾苦艰。愿为中林草。秋随野火燔。糜灭岂不痛。愿与根（《御览》作株。本集同。）ぼ（魏志注根ぼ作林叶。乐府同。）连。（○《三国志》本传注作瑟瑟歌。《乐府诗集》三十三。本集六。《广文选》十三。《诗纪》十三。又《类聚》四十二引然、闲、燔三韵。《文选》二十一北使洛诗注引之一韵。《御览》五百七十三作琴调歌。引闲、阡、燔、连四韵。又吴棫韵补二引然、闲二韵。）


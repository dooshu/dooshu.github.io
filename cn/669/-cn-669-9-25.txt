189　魯禮樂與天子固有隆殺　魯君臣相繼僭制


魯雖賜以天子之禮樂，其實與天子固有隆殺也。樂有夷蠻而無戎狄也。門有雉庫而無皋應也。尊用四代之尊，而爵無虞氏之爵也。俎用四代之俎，而豆無虞氏之豆也。其後魯公僭天子之制，三家僭魯公之制，陪臣僭三家之制。然魯有郊廟之禮，始於惠公之請，在平王東遷之後。【原注】説見前。

【閻按】小戴禮記原無明堂位，祇緣馬融增入，遂紛紛至今。

【元圻案】明堂位：「昧，東夷之樂也。任，南蠻之樂也。」正義曰：「唯言夷蠻，則戎狄可知。或云：正樂既不得六代，故蠻夷唯與二方也。」禮記集説：「嚴陵方氏曰：『夷樂有東南而無西北，亦隆殺之義也。』」〇明堂位：「太廟，天子明堂。庫門，天子皋門。雉門，天子應門。」正義曰：「此一經明魯門及廟制。周公太廟，制似天子明堂。魯之庫門，制似天子皋門。魯之雉門，制似天子應門。制度高大如天子，不必事事皆同也。」禮記集説：「清江劉氏曰：『明堂位所言，蓋魯用王禮，故門制同王門而名不同也。』」〇明堂位：「泰，有虞氏之尊也。山罍，夏后氏之尊也。著，殷尊也。犧象，周尊也。爵，夏后氏以琖，殷以斝，周以爵。」又曰：「俎，有虞氏以梡，夏后氏以嶡，殷以椇，周以房俎。夏后氏以楬豆，殷玉豆，周獻豆。」又曰：「是以魯君孟春乘大輅，載弧韣，旂十有二旒，日月之章，祀帝于郊，配以后稷。」〇嚴陵方氏曰：「周官司常：『日月爲常，交龍爲旂。』此言日月之章，謂之載常可也。乃謂之載旂者，大司馬『天子載常，諸侯載旂』，魯公以諸侯而用天子之禮，故雖有日月之章，而止謂之旂。此亦隆殺之微意也。」又經曰：「牲用白牡。」長樂陳氏曰：「以天子之禮禘於廟，而牲用白牡者，異乎周官牧人所謂『陽祀用騂牲』，書言『文王騂牛一』者也。蓋以周公之勳勞，不必有於天下，故推而上之，以同乎王。然無以别之，則不足以辨君臣之分。詩曰『周公皇祖，白牡騂剛』，乃其意也。」〇欽定禮記義疏曰：「大戴禮、逸周書俱有明堂篇，而文迥别。大戴言營建之制，小戴删之，此篇取逸周書略加删改，以爲周公生踐天子位，建不世之功，殁用天子禮樂，故魯以侯國而用王禮。殊不知周公輔王以踐阼，未嘗自踐阼也。此必周末魯陋儒爲之。或以爲馬融所增，但鄭親受業馬氏而不言，孔疏言於别録屬明堂陰陽，是劉向前已有此篇，或原小戴收入者。」






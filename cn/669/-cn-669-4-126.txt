126　毛詩草木蟲魚圖　毛詩古賢聖圖


唐志：「毛詩草木蟲魚圖二十卷，開成中，文宗命集賢院修撰，并繪物象。學士楊嗣復、張次宗上之。」按名賢畫録：「太和中，文宗好古重道，以晉明帝朝衞協畫毛詩圖，草木鳥獸、古賢君臣之像，不得其真，召程修己圖之。皆據經定名，任意採掇，由是冠冕之製，生植之姿，遠無不詳，幽無不顯。」然則所圖非止草木蟲魚也。【原注】隋志：「梁有毛詩古賢聖圖二卷。」

【元圻案】宋郭若虚圖畫見聞志一：「文宗太和二年，自撰集尚書中君臣事蹟，命畫工圖於太液亭，朝夕觀覽。」則毛詩圖之有古聖賢，同一意也。〇南齊謝赫古畫品録：「第一品：晉衞協，古畫之略，至協始精。六法之中，殆爲兼善。第五品：晉明帝，雖略於形色，頗得神氣。」〇夏文彦圖繪寶鑑二：「唐程修己，冀州人。時周昉任越州長史，修己師事之，盡得其畫人物口授之妙。」〇杜荀鶴松窗雜記：「開元中，有程修己者，以善畫得進謁玄宗。修己始以孝廉籍召入，故不甚以畫者流視之。」






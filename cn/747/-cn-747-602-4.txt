○谢赐冬衣表

臣某言：德音爰锡，降自烟霄。黔黎沐赐，共成睿渥。臣某中谢。伏惟皇帝陛下诞敷文教，丕变时雍，遐迩克清，翔泳咸若。臣谬膺宠任，每愧素餐。荷海岳之私，无毫厘之绩。式用衣裳在笥之戒，惟愧轻暖被身；载咏“维鹈在梁”之诗，罔知死节之所。誓当训励士伍，宁辑闾里，尽瘁竭心，以酬天造。臣与大将等无任感戴屏营之至。


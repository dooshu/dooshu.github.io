○前长安县令许季同除刑部郎中前万年县令杜羔除户部郎中制

前长安县令许季同、前万年县令杜羔等，顷自郎署，分宰京邑，而长吏待之，小乖常礼。虽同辞托故，动未得中，然远耻以退，道不失正，各从免职，亦既逾时。况文行政能，皆推於众，询诸时议，宜有迁授。尚书郎缺，方选才良，宪部、人曹，俾膺并命。季同可刑部郎中，羔可户部郎中。


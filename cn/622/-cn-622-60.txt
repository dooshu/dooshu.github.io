神姑

神姑者，卢眉娘是也，后魏北祖帝师卢景祚之后生而眉长且绿，因以为名。永□元年，南海太守以其奇巧而神异，贡于京。卢眉娘幼而慧晤，能以一丝析为三缕，染彩于堂中，结为伞盖五重，其中有十洲三岛、天人玉女、台殿麟凤之像，而外列执幢捧节仙童不啻千数，其阔一丈，秤之无三数两，自煎灵香膏传之，则虬硬不断。顺宗皇帝叹其巧妙，二宫内谓之神姑，入内时方年十四，每日但食胡麻饭三二合。至元和中，宪宗皇帝嘉其聪慧，因赐金凤环以束其腕，久之不愿在宫掖，乃度为女道士，放归南海，赐号曰逍遥。数年不食，常有神人降会，一旦羽化，香气满室，将葬，举棺觉轻，撤其盖，唯旧履而已，往往人见乘紫云于海上。罗浮李象先作《卢逍遥传》，苏鹗载其事于《杜阳编》中焉。


与吴川楼给谏


仆忝在桑梓，与门下投分不浅。后仆抱文园之疾，公亦被曾参之疑，羽翼既乖，遂成疏逖。去春都门一会，会便成别，离合一移，感慨随之矣。

公俊才逸气，锋颖秀拔，不惟脱颖全楚，实亦绝尘海内。然坐是颇为累矣。夫素丝易污，嫮颜蒙垢。士之负瑰玮而坎壈者，不可数计，岂必尽世人之过哉？毛嫱、西施，天下之至丽也，鸟见之高翔，鱼见之深入，况无容于前，有伺于侧。同室并御，争妍竞怜，斯楚姬班女所为，招劓而兴悲也。彼才人者，不知含光葆真，内晦其美，乃嫣然姣服觏妆，沾沾自喜，以此求容，将无难乎？孙登之言曰：“火有光而不用其光，人有才而不用其才。光在于得薪，用在于识真。”嗟乎！假令屈、贾之俦，少留意于此，则汨罗无不返之魂，长沙无赋之感矣。

仆才不逮公，而邀时厚幸，早躐清华。自省十余年来，性简疏傲，理足招尤。然公也缺而仆也完，公也踬而仆也免，则有幸不幸耳。今而后，从事于至人之学，庶几乎玄同之轨。

顷辱翰教，盖亦有追往惩蹶之意焉。此天启高明，绥之以方来之祉也。不惴愚陋，妄有所献，惟垂听纳焉。






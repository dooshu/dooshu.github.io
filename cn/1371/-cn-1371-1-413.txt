初冬杂咏

重阳已过二十日，残菊才存三四枝，对酒插花君勿笑，从来不解入时宜。

初冬杂咏

古寿书来言得婿，东阳人到报生孙。



一家三处俱强健，且拨闲愁近酒尊。



初冬杂咏

儿时爱书百事废，饭冷胾乾呼不来。



一生被误终未醒，老作蠹鱼吁可哀！



初冬杂咏

微风蹙水靴文浪，薄日烘云卵色天。



但恨世间闲客少，江湖底处欠渔船？



初冬杂咏

书生本欲辈莘渭，蹭蹬乃去为诗人。

囊中略有七千首，不负百年风月身。

初冬杂咏

俗缘已断宁容续，幽事虽多不厌增。



折简迎医看病鹿，舂粳炊饭供游僧。



初冬杂咏

夜窗父子共煎茶，一点青灯冷结花。

村落盗清无犬吠，园林月上有啼鸦。



初冬杂咏

老去胸中百事真，同游无复白头新。



鹊从熟後频分食，鹿渐驯来不避人。




○停李乐钧官敕

同官相殴，据法当徒。大理寺以所犯罪名，合该恩敕，虽备陈格律，而合议矜宽。但李、乐钧等，处令佐之资，纵屠沽之行，既骂且斗，自画经宵，加以抗拒使符，执留县印，全乖事体，大紊纪纲。至於偶在敕前，合从赦限，岂可遣兹凶辈，亲我疲民？免刑已是优宏，复职实非允当。其李、乐钧，并勒停见任，馀依所奏。


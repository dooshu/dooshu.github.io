○罗天中级三皇醮词

伏以元盖上浮，黄舆下镇，元精降瑞，应运开图。握六纪以君临，恩周率土；体三才而司牧，惠洽群生。塞寰区而声教攸传，亘古今而光灵不泯。臣谬膺天泽，作镇坤维，荷覆焘以难胜，誓忠贞而有守。属乾纲未举，天数中微，瞻而河洛方遥，捧日而山川尚阻，徒倾丹赤，莫展勤劳。今又大游四神，在雍秦之分；小游天一，次梁蜀之乡。地一镇於坤隅，月孛行於井宿，考遵纬候，伏切忧虞。是用披按明科；修崇黄，备罗天大醮，祈三界真灵，愿假神休，共回天数。使忠贞义烈，振风雷埽荡之威；文武尊神，借戡定经纶之力。重昌祚历，永息妖氛，九围睹清晏之期，三蜀荷安宁之赐；灾祛未兆，福降无穷，动植存亡，同臻恩。不任。


和彭羡门编修偕悔庵忍庵华隐诸同年夜集寓斋之作时壬戌除夕前二日

其一

素交简易共心期，小坐偏宜岁晏时。
比舍客过常步屧，趋朝鬓改渐成丝。
书多閒许披帷借，路近归从把炬迟。
三径逢迎元我辈，风流应遣后人知。

其二

老嗔岁短恨更长，苦忆梅花傍酒香。
夜煖一冬无雨雪，官寒五载饱风霜。
简编送日生涯薄，车马看人底事忙。
永夕偷閒差不恶，尽拚清话旧山堂。



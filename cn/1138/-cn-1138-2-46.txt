登西岳庙万寿阁

其一


崔巍杰阁玉为寮，白帝离宫倚绛霄。
槛外河山三辅小，岩前觞豆百灵朝。
明星环佩云来湿，仙掌芙蓉雨欲摇。
会御长风淩绝巘，青鸾背上夜吹箫。

其二

咸京西望接平芜，下界阴晴乍有无。
九曲流从星宿海，五陵烟锁帝王都。
莲华弄影空青落，瀑布当窗雪练铺。
咫尺三峰聊徙倚，不须探笈索真图。


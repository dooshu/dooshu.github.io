◇与从弟书

吾以布衣，忝荷重任，每以尸素为愧。大命既隆，唯江南未夷，此人臣之责，是以不量所能，毕力吴会，当凭朝廷之威，赖士大夫之谋，以全克之举，除万世之患。年已朽老，既定边事，当有角巾东路，还归乡里，于坟墓侧为容棺之墟，假日还息，思与后生味道，此吾之至愿也。以凡才而居重位，何能不惧盈满以受责邪？疏广是吾师也。圣主明恕，当不夺微志尔。（《艺文类聚》二十六，《御览》六百八十七，又略见《晋书·羊祜传》）


○请抽京外官俸料修孔子庙堂奏

请京见会文官一品以下，九品以上，及外使兼京正员官者，每月所请料钱，请率计每贯抽一十文，以充国子监修造先师庙，及诸室宇缮壁。经公廨杂用之馀，益充本钱，诸色随便宜处置。臣以为历事文吏，无非孔徒，所取至微，足以资学，教化之根本，人伦之纲纪。陛下文德武功，勘乱除暴，事超历代，道贯百王。国学毁坏荒芜盖以兵戎日久，而修葺未暇也。今寇难涤荡，天下砥平，爰俾耆臣，叨领儒职，臣兢於受命，敢不肃恭。伏念旬时，莫过於此，伏望天恩，便赐允许。仍令户部每月据数，并以实钱付国子监。其东都留司京官，亦准数率钱，便充东都国子监修理。


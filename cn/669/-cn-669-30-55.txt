55　淮陰項城潁溵運路


揚子院，淮陰，項城，潁，溵。

【元圻案】玉海百八十二：「會要：『元和十一年十二月，始置淮、潁水運，以餽討淮西諸軍。揚子等諸院米，自淮陰泝流至壽州西四十里入潁口，又泝流至潁州沈丘界五百里至於陳州項城，又泝流五百里入於溵河，又三百里輸於堰城，得米五十萬石，附之以茭一千五百萬束，計其功省汴運七萬六千貫。』舊紀長慶二年八月丁丑，『轉運使王播進開潁口圖』。」





揚子院由揚子縣改名


揚州揚子縣，【原注】今屬真州。〇集證：「今揚州府儀徵縣。」廣明僖宗七年庚子改元。元年，高駢奏改揚子院爲發運使。淮陰縣，楚州。集證：「今淮安府山陽縣。」項城縣，陳州。今河南陳州項城縣東有潁水，西有溵水流入焉。潁水出陽城縣今河南府登封縣東。陽乾山，東至下蔡今安徽鳳陽府壽州西北有下蔡城。入淮。溵水，唐志地理志河南道：「陳州溵水縣，【原注】今改商水縣。〇商水縣，今屬河南陳州府。水出潁川陽城縣少室山〔一〕，東入潁。」

〔一〕「潁川」，原作「潁州」，據元刊本、清嘉慶本改。

後周






○许州文宣王新庙碑

岁在丙辰，元日开成，许州牧尚书杜公作文宣王庙暨学舍於兑隅，革故而鼎新也。前年，公受社与钺，且董淮扬汝南之师。八月上丁，释菜於宣父之室。陋宇荒阶，不足回旋，已事而叹，乃询黄发。有乡先生前致辞曰：“自盗起幽陵，许为兵冲，连战交ㄏ，率无宁岁。耳悦钲鼓，不闻弦歌，目不知书，不害为智。迩来生聚教养，起居祖习，一出於军容。今幸天子怜许民，为择贤侯，此人人思治之时也。”公曰：“诺，吾当先後之。”於是，元年修戎律以通众志，次年成郡政以蠲民瘼，季年崇教本以厚民风。

我言既从，乃卜新宫。氵翼水之濒，城池在东。登登其杵，坎坎其斧。绳之墨之，凿枘枝梧。载涂载奂，<黑亢>焉陵虚。寝庙宏敞，斋宫严。轩墀厢庑，俨雅清洁。门庭墙仞，望之生敬。外饰觚棱，中设黼幄。向明当宁，用王礼也。尧头禹身，华冠象佩之容，取之自邹鲁；及门睹奥，偶形画像之仪，取之自太学。尊彝笾豆、青黄规矩之器，秉周礼也；牺牲制币、荐献升降之节，遵国章也。藏经於重檐，敛器於庋椟。讲筵有位，鼓箧有室。授经有博士，督课有助教，指踪有役夫，洒扫有庙干。公又割隙地为广圃，莳其柔蔬，而常菹旨蓄之御备；舍已俸为子钱，榷其孳赢，而盐酪膏之用给。济济莘莘，化行风驱。家慕恭俭，户知敬让。父诲其子，兄规其弟。不游学堂，与挞市同。繇是縻勇爵戴冠者，往往弭雄姿而观习礼义。矜甲胄者知根於忠信，服缦胡者不敢侮缝掖。教化之移人也，如置邮焉。

冬十一月，许人以新儒宫成来告，且乞辞，欲行乎远也。公名，字永裕，故丞相岐国公之孙。岐公弼谐三帝，硕学冠天下，尝著书二百馀篇，言礼乐刑政，古今损益，统名曰：《通典》，藏在石室，副行人间。今孝孙聿修之，形乎事业，播於声诗，懿哉能世其家也！禹锡昔年忝岐公门下生，四参公府。近年牧汝州，道许昌，躬阅其政，故不得让。遂铭於丽牲之碑。铭曰：

许介韩魏，四征之地。兵兴已还，其斗颜々。亦有儒宫，轧於兵间。贤族戾止，思乐泮水。俾人向学，王化之始。便地爰相，新规郁起。庙貌斯严，堂皇有炜。秩秩礼物，祁祁胄子。入於门墙，如造阙里。春诵夏弦，载扬淑声。风於闾阎，浃於郊。途让斑白，家尊父兄。与化而迁，其犹性成。昔之委巷，相诟交侮。今逢亲戚，不道语。昔之连营，夸力使酒。今遇宾客，敛容拱手。鲁有泮林，鸟革其音。许崇学<学攴>，民悦其教。镌於圭石，以志新庙。


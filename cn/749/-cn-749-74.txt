俞紫芝


紫芝字秀老，金华人，流寓扬州。少有高行，游王安石之门。元祐初卒。

阮郎归

钓鱼船上谢三郎。双鬓已苍苍。蓑衣未必清贵，不肯换金章。

汀草畔，浦花旁。静鸣榔。自来好个，渔父家风，一片潇湘。

临江仙

题清溪图

弄水亭前千万景，登临不忍空回。水轻墨澹写蓬莱。莫教世眼，容易洗尘埃。

收去雨昏都不见，展时还似云开。先生高趣更多才。人人尽道，小杜却重来。

苏幕遮

地钟灵，天应瑞。簇簇香苞、团作真珠蕊。玉宇瑶台分十二。要伴姮娥，月里双双睡。

月如花，花似月。花月生香，添此真奇异。不许扬州夸间气。昨夜春风，唤醒琼琼醉。








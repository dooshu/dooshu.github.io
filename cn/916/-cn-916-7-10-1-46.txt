【赠杜容成诗】

〖《诗纪》云。帝王集作简文帝咏燕。今从玉台作吴均。〗

一燕海上来。一燕高堂（玉台作台。）息。一朝相（玉台作所。）逢遇。依然旧相（玉台作所。《诗纪》云。一作所。）识。问余（玉台作我。《诗纪》云。一作我。）来何迟。山川（玉台作关山。）几纡（玉台作迂。）直。答言海路长。风驶（玉台作多。《诗纪》云。一作多。）飞无力。昔别缝罗衣。春风初入帷。今来夏欲晚。桑扈（玉台作蛾。）薄树飞。（○玉台新咏六。梁简文帝集下。《诗纪》八十一。又《类聚》九十二、文苑英华三百二十九并作咏燕。引息、识、直、力四韵。）


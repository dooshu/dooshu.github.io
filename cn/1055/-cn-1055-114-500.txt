【唐兴唐寺石经藏赞〈开元中〉】

右《兴唐寺石经藏赞》，皆其作者自书，而八分者数家，惟蔡有邻著其姓氏。有邻名重当时，杜甫尝称之于诗。其为苑咸所书小字，与三代器铭何异，可谓名实相称也。余家《集录》有邻书颇多，皆不若此赞，故尤宝之。余初不识书，因《集古》著录，所阅既多，遂稍识之，然则人其可不勉强于学也！治平元年三月三十日书。


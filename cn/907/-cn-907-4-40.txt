▼次韵周谊秀才对月见寄

空林鹤鸣草堂静，桂影亭亭月初正。

怜君幽卧对中秋，尊酒无人起相命。

夜深诗成遣寄我，自诉穷愁兼疾病。

嗟余比君愁更多，旧感新忧来每并。

前年看月绿茗园，宾客当筵一时盛。

自吹横笛倚清歌，痛饮不知瓶屡罄。

去年园中在北郭，何异孤豚落深穽。

登楼强欲揽清辉，刁斗连营不堪听。

今年旅寓向江渚，暂喜东南乱初定。

闲来未厌户张罗，贫去唯愁室悬磬。

牧儿耕叟共来往，那得衣冠解相敬。

久居村野坐自鄙，销尽豪怀与狂兴。

风尘无复旧时颜，愧见相逢问名姓。

朋友凋零江海空，弟兄离隔关山迥。

良宵佳月虽可赏，羸影窗间竟谁并。

迢迢河转漏初长，摵摵叶鸣风稍劲。

此时倚壁自孤吟，只有蛩声与相应。

初疑此月定非月，应是人间照愁镜。

还思人愁月岂知，何苦多忧损情性。

一生能几见此月，盛年若去尤难更。

明宵圆景未便亏，落尽芙蓉江色净。

君能强起从我欢，共入空明恣游泳。

直期枕藉向舟中，不管遥天垂斗柄。







卷九 七言古体


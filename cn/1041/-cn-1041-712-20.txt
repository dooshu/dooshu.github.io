穆修　和毛秀才江墅幽居好十首

江墅幽居好，当门看水田。

凫鸥闲夕照，秔稻秀原烟。

野屐无完齿，山衣有败肩。

遥闻双阙下，箫鼓乐丰年。

穆修

穆修　和毛秀才江墅幽居好十首

江墅幽居好，南塘枕野亭。

菰蒲颤风绿，菱荇盖波清。

系苇一鱼艇，翘烟双雪翎。

相携二三叟，扶醉不曾醒。

穆修

穆修　和毛秀才江墅幽居好十首

江墅幽居好，豨山数里长。

径通茶坞绿，门枕橘园香，

藉石还胜榻，听松不让簧。

闲游惊里巷，自作隐沦装。

穆修

穆修　和毛秀才江墅幽居好十首

江墅幽居好，老农时款扉。

浊醪忧共醉，野话坦无机。

山雨欲到槛，竹风先满衣。

豨南秋更乐，稻熟又鱼肥。

穆修

穆修　和毛秀才江墅幽居好十首

江墅幽居好，宾来定不愁。

酒醲新出榨，鱼活旋离钩。

移席追松影，调琴和涧流。

陶然方外乐，名教絷何由。

穆修

穆修　和毛秀才江墅幽居好十首

江墅幽居好，柴关带竹篱。

田头饷耕后，树里灌园时。

邻静鸣秋织，樵闲对野棋。

抵巇非我事，大笑引苏锥。

穆修

穆修　和毛秀才江墅幽居好十首

江墅幽居好，名山对九华。

疏篁十馀亩，古屋两三家。

碓下鸡争黍，篱根虺逐蛙。

水边闲送目，独鸟在秋槎。

穆修

穆修　和毛秀才江墅幽居好十首

江墅幽居好，何妨鄙事添。

神随山父赛，筮学野人占。

露草牛羊喜，秋霖黍豆嫌。

短墙衰柳下，寒水半渠淹。

穆修

穆修　和毛秀才江墅幽居好十首

江墅幽居好，身如醉伯伦。

浮名抛可得，荒宴罢何因。

酩酊乘篮舆，逍遥岸角巾。

人间莫回首，容伪不容真。

穆修

穆修　和毛秀才江墅幽居好十首

江墅幽居好，人间晚最孤。

鱼临豨树钓，鸟隔水烟呼。

野竹挂薜荔，山花睡鹧鸪。

画工能状出，羞杀辋川图。

穆修


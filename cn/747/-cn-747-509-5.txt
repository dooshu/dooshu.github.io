○祭房州崔使君文

维贞元十七年岁次辛巳十一月己未朔十日戊辰，侄女婿朝议郎守中书舍人赐绯鱼袋权某，谨以清酌庶羞之奠，敬祭於故房州崔十一叔之灵。

荆蓝之下，必产贞玉。有斐君子，生於茂族。信以发志，居惟慎独。时然後言，言必可复。昔未弱冠，然清规。已结黄绶，分曹帝畿。亦宰一同，邑人熙熙。有翘者车，辟礼交驰。乃簪神羊，在寿之阳。俄佩赤绂，赞於能相。寻副戎车，再迁直指。守臣进律，公亦戾止。著作中秘，古之外史。章奏文昌，虞衡允理。吏二千石，风化攸兴，朱︶赤帷，来惠房陵。馈军御寇，徵令重仍。恭敬不谖，秉持有恒。六年刺举，千里清澄。凡此下人，时公之能。昔惟觏止，倏焉二纪。道信部以交欢，寓扬都而宴喜。衮衮清义，怡怡致美。亦既纳徵，愿言未几。悼子咸以作赋，感东武而成诔。系援凋落，惟公是已。方叹分符，又悲闵水。昔年委质，於汴之东。从事则异，嘉招实同。顷忝右掖，获辞南宫。或方驾於辨色，或开襟於退公。华烛以喜，芳樽不同。乍咏庭中之雪，每欢林下之风。千骑虽远，双鱼屡通。永怀休沐，若去池笼。顾此室内，二年沈。方书药石，纤悉诫诲。精微析理，款曲深爱。迎门发函，俯仰是佩。幸积恙之小间，冀异时之良会。如何奄忽？永谢昭代。哀以慈结，情逾礼外。对兹凄酸，心骨如碎。中馈仁贤，诸孤斩然。充穷即远，诚信归全。万事如昨，音容冥漠。薤朝露，舟失夜壑。鲜原乔木，遵彼东洛。若堂若坊，先子所托。目想如在，心怀可作。神其格思，歆此单酌。尚飨！


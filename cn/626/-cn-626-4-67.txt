张佥都楷一十首

【汉宫曲】

日暮上帘钩，春花压翠楼。

忽闻宣召急，罗帕掩箜篌。

【金陵怀古】

落日沧江雨，东风废苑春。

莫言三国士，犹胜六朝臣。

【古词】

罗帕凝香湿未干，朱樱窗外雨生寒。

灯花知是虚传喜，落尽青煤誓不看。

【宫中词】

宫中杨柳戏青娥，不见葳蕤舞凤过。

怪底东风不相忌，隔墙吹送落花多。

【江南春】

满川啼鸟怨残红，水郭春园柳絮风。

春雨一番江水阔，草痕将绿到吴中。

【采莲曲】

青绫裙子试新裁，水面风吹拂拂开。

舟小身轻波复静，荷花荡里去还来。

【田园乐（四首）】

绿杨树头山近，碧草门前径斜。

闭户不干俗虑，杖藜时到邻家。

孤棹斜阳水村，一犁暮雨平原。

藤花靡靡落地，桑叶阴阴闭门。

清明处处飞雨，寒食家家禁烟。

满地桑阴独步，半窗花影高眠。

绕砌一湾流水，当门数个长松。

烟中渔艇朝出，雨里人家夜春。


○命两京诸路各置元元皇帝庙诏

三皇之时，兆庶淳朴，盖由其上，以道化人。自兹厥后，为政各异。我烈祖元元皇帝，禀大圣之德，蕴至道之精，著五千文，用矫时弊，可以理国家，超夫象繁之表，出彼明言之外。朕有处分，令家习此书，庶乎人用向方，政成不宰。虑兹下士，未达微言，是以重有发明，俾之开悟。期弱丧而知复，宏善贷於无穷。两京及诸州，各置元元皇帝庙一所，每年依道法斋醮。兼置崇元学，生徒於当州县学生数内均融量置，令习《道德经》及《庄子》、《文子》、《列子》，待习业成，每年准明经举送至省。置助教一人，委所由州长官，於诸色人内精加访择补授，仍稍加优奖。


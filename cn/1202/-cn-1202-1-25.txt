金灯草赋

山华绮错，陆叶锦名。金灯丽草，铸气含英。若其碧茎凌露，玉根升霜。翠叶暮媚，紫荣晨光。非锦罽之可学，讵琼瑾之能方。廼御秋风之独秀，值秋露之余芬。出万枝而更明，冠衆蘤而不羣。旣艳溢於时暮，方照丽於霜分。是以移馥兰畹，徙色曲池。轶长洲兮杜若，跨幽渚兮芳蓠。映霞光而烁爚，怀风气而参差。故植君玉台，生君椒室。炎萼耀天，朱英乱日。永绪恨於君前，不遗风霜之萧瑟。藉绮帐与罗袿，信草木之愿毕。


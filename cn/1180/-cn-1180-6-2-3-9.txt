答三边总督戴晋庵


顷五月二十一日，已封拜虏酋俺答为王，诸小酋俱授以官职。入贡互市，次第举行。独西虏未靖，两督府会议，部中迟疑。

近有人云：公谓仆以舍亲西石之言，变其初说，此传者非也。西石之意，原与鄙见相左，仆初未尝因其言，少有疑阻。但以西事与宣大微有不同，所虑者，抚赏之费，无从措处。故尔行两督府，虚心计议，务求停妥。今东事既已就绪，在西势不能独异，幸早决大计，以便题覆。






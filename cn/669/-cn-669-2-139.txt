139　康成有易贊　棘下即稷下　易一名而含三義


鄭志：張逸問贊云：「我先師棘下生，何時人？」答云：「齊田氏時。善學者所會處也，齊人號之棘下生，無常人也。」愚案：康成有易贊，所謂贊云者，易贊也。棘下，即稷下也。劉向别録：「談説之士，會於稷門下。」

【閻按】魯亦有棘下，爲城内地名，見左傳定公八年。水經注竟認「亦儒者之所萃焉」，恐誤。

【元圻案】水經注「淄水又東過利縣東」，注云：「系水傍城北流，逕陽門西，水次有故封處，所謂齊之稷下也。齊宣王喜文學，游説之士鄒衍、淳于髠、田駢、接子、慎到之徒七十六人，皆賜列第爲上大夫，不治而論議。劉向别録以稷爲齊城門名也。談説之士，期會於稷門下，故曰稷下也。鄭志張逸問云云。余按左傳昭公二十二年，莒子如齊，盟于稷門之外。漢以叔孫通爲博士，號稷嗣君。史記音義曰：『欲以繼蹤齊稷下之風矣。』然棘下又是魯城内地名。左傳定公八年，陽虎劫公伐孟氏，入自上東門，戰于南門之内，又戰于棘下者也。蓋亦儒者之所萃焉。故張逸疑而發問，康成釋而辯之。」〇四庫全書簡明目録五經總義類：「鄭志三卷，補遺一卷，魏鄭小同撰。小同，鄭玄之孫也。玄没之後，門人述其問答爲八篇，小同編次爲十一卷。原本久佚，此亦好古者從諸書輯綴，以存鄭學之崖略者也。」〇易正義論易之三名曰：「易緯乾鑿度云：『易一名而含三義，所謂易也，變易也，不易也。』又云：『易者其德也，變易者其氣也，不易者其位也。』鄭玄依此義作易贊。」〇今本鄭志上載書贊云「我先師棘下生，安國亦好此學」云云，又「張逸問贊云『我先師棘下生何人』」云云，水經注引此條，作「張逸問書贊云」。今厚齋以爲易贊，必有所據，俟考。






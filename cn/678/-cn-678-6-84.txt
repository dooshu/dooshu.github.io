誦智覺禪師詩

智覺禪師，住雪竇之中岩，嘗作詩曰：「孤猿叫落中岩月，野客吟殘半夜燈。此境此時誰得意，白雲深處坐禪僧。」詩語未工，而其氣韻無一點塵埃。予嘗客新吳車輪峰之下，曉起臨高閣，窺殘月，聞猿聲，誦此句大笑，棲鳥驚飛。又嘗自朱崖還瓊山，渡藤橋，千萬峰之間，聞其聲類車輪峰下時，而一笑不可得也，但覺此詩字字是愁耳。老杜詩曰：「感時花濺淚，恨別鳥驚心。」良然，真佳句也。親證其事，然後知其工也。


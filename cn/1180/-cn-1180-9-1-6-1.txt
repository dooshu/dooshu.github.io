黍离

三章，章十句


首章讲：此大夫悯周室作也。若曰：昔周盛时，建宗庙以妥先灵，万国之骏奔在是焉；营宫室以奉至尊，万国之拱极在是焉。乃今则有不胜其异感之悲矣。





彼黍离离，彼稷之苗。

但见宗社丘墟，而黍之生于其中者，离离然而垂矣。稷之生于其中者，厌厌然其苗矣。此其时事之变何如耶？





行迈靡靡，中心摇摇。

夫彼黍则离离矣，彼稷则为苗矣。况我睹此大变，则行迈靡靡而不进矣，中心摇摇而不定矣。盖悯周室之沦没，而其情之不能自已如此也。





知我者，谓我心忧。

然此时之知我者，不过谓我心有忧而已，忧周一念固不知也。





不知我者，谓我何求。

不知我者，则又谓我有所求而然，忧周一念愈不知也。然则靡靡摇摇之忧，我自知之耳。





悠悠苍天，此何人哉！

夫事必有始。悠悠苍天，是周家也。创之者，吾知其为文、武矣。守之者，吾知其为成、康矣。今所以致此宗庙宫室，尽变为禾黍之区者，果何人哉？举累世之成业，而败坏之一旦，是必有任其咎者矣！

二章讲：





彼黍离离，彼稷之穗。

睹此宗庙宫室之中，彼黍则离离矣，彼稷则成穗矣。





行迈靡靡，中心如醉。

如醉，是心内昏沉。我也愤周室之颠覆，则行迈靡靡，而中心之如醉矣。





知我者，谓我心忧。不知我者，谓我何求。

此时之知我者，不过谓我心忧而已。不知我者，则又谓我何所求而然。是我忧周之心，其谁知之耶？





悠悠苍天，此何人哉！

夫祸必有所始。悠悠苍天，所以致此宗国之地，鞠为禾黍者，果何人哉？诚有令人痛恨者矣！

末章：





彼黍离离，彼稷之实。行迈靡靡，中心如噎。知我者，谓我心忧。不知我者，谓我何求。悠悠苍天，此何人哉！

噎，是咽喉闭塞之名。讲同上。吁！行役大夫，可谓有忠君爱国之心矣！






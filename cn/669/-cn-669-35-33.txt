33　王庭秀磨衲集論議之謬　鄭俠進飢民圖致雨


磨衲集，王公庭秀閻按：「庭秀，慈溪人，爲王氏鄉先輩，故稱公。」作於紹興壬子。攷其論議，以鄭介夫爲妄言，陳少陽爲鼓變，是熙、豐之法度，非元祐之紛更，謂黨人子孫爲謬賞，謂蘇、黄文章爲末藝，甚者擬程子之學於墨、釋氏，而以易傳爲謝、楊删潤成書，其反理詭道甚矣！詆趙、張二相尤力。蓋自紹聖以來，姦憸茂惡，家以荆、舒爲師，人以章、蔡爲賢，邪説詖行，沈酣入骨髓。更中天之禍，蕭艾不薅，士習熟見聞。至紹興間，邪説猶肆行〔一〕，筆之簡牘，不恥也。是故人心不正，其害烈於洪水猛獸。吁，風俗移人，可畏哉！

【全云】宋有兩王庭秀，皆吾鄉人，又同時。其一問學楊文静公，又學詩於山谷，宋史有傳，乃慈溪人。其一著磨衲集者，爲鄞人。袁清容延祐四明志竟合爲一人，非也。

【元圻案】宋史鄭瑴傳附王庭秀傳云：「王庭秀，字彦穎，慈溪人。與黄庭堅、楊時遊。登政和二年上舍第，李光薦爲御史臺檢法官。」此蓋全氏所謂慈溪之王庭秀也。宋詩紀事云：「王庭秀，字彦穎，明州鄞人。登政和上舍第。建炎中，御史臺檢法官，直祕閣，主管崇道觀。有磨衲集。」此蓋全氏所云鄞之王庭秀也。然同字彦穎，同登上舍第，同爲御史臺檢法官，仍有可疑。〇趙希弁讀書附志曰：「鄭俠，字介夫。熙寧中，監安上門。時久不雨，公以本門所見飢民及新法之不便者爲圖狀，發馬遞投進，且曰：『如行臣之言，十日不雨，乞斬臣宣德門外。』神宗觀圖長嘘，命馮京等體量新法，而寢罷之，大開倉庾，以賑飢民，下詔責躬。三日，大雨，荆公率百僚入賀，上出奏疏并圖以示之。附麗新法者争言公詆毁良法，直奏驚御，遂得罪云。中興初，贈朝奉郎，官其孫一人。」

〔一〕「説」，元刊本、清嘉慶本作「詖」。






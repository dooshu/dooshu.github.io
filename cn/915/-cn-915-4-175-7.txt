◇七激

徒华公子，托病幽处，游心于玄妙，清思乎黄老。于是玄通子闻而往属曰：「仆闻君子当世而光迹，因时以舒志，必将铭勒功勋，悬著隆高。今公子削迹藏体，当年陆沈，变度易趣，违拂雅心。挟六经之指，守偏塞之术，意亦有所蔽与？何图身之谬也？仆将为公子论天下之至妙，列耳目之通好，原情心之性理，综道德之弥奥，岂欲闻之乎？」公子曰：「仆虽不敏，固愿闻之。」

玄通子曰：「洪梧幽生，生于遐荒。阳春后荣，涉秋先雕。晨飙飞砾，孙禽相求。积雪氵我々，中夏不流。于是乃使夫游官失势，穷摈之士，泳溺水，越炎火，穷林薄，历隐深，三秋乃获，断之高岑，梓匠摹度，拟以斧斤。然后背洞壑，临绝溪，听迅波，望层崖。太师奏操，荣期清歌。歌曰：陟景山兮采芳苓，哀不惨伤，乐不流声。弹羽跃水，叩角奋荣。沈微玄穆，感物悟灵。此亦天下之妙音也，子能强起而听之乎？」

玄通子曰：「单极滋味，嘉旨之膳。刍豢常珍，庶羞异馔。凫鸿之羹，粉梁之饭（《书钞》一百四十四引两条）。涔养之鱼，会其鲤鲂。分毫之割，纤如发芒。散如绝谷，积如委红。芳甘百品，并仰累重。异珍殊味，厥和不同（《书钞》一百四十二）。既食日晏，乃进夫雍州之梨，出于丽阴，下生芷隰，上托桂林。甘露润其叶，醴泉渐其根。脆不抗齿，在口流液。握之摧沮，批之离坼。可以解烦，ぉ悦心意，子能起而食之乎？」

玄通子曰：「骥之乘，龙骧超摅，腾虚鸟踊，莫能执御。于是乃使王良理辔，操以术教，践路促节，机登飙驱。前不可先，后不可追。逾埃绝影，倏忽若飞。日不转曜，穷远旋归。此盖天下之骏马，子能强起而乘之乎？」

玄通子曰：「三时既逝，季冬暮岁，玄冥终统，庶卉零悴。王在灵囿，讲戎简旅。于是驷骥，乘轻轩，麾旄旗，鸣八鸾。陈众车于广隰，散列骑乎平原。属罘网以弥野，连罗以营山。部曲周匝，风动云旋。合围促阵，禽兽骇殚。仆不暇起，穷不及旋。击不待刃，骨解肉离，摧牙碎首，分其文皮，流血丹野，羽毛翳日。于是下兰皋，临流泉，观通谷，望景山，酌旨酒，割芳鲜。此天下之至娱也，子能强起而观之乎？」

玄通子曰：「当馆侈饰，洞房华屋，楹桷雕藻，文以朱绿。曾台百仞，临望博见，俯视云雾，骋目穷观。园薮平夷，沼池漫衍。禽兽群交，芳草华蔓。于是宾友所欢，近览从容，詹公沈饵，蒲且飞红。纶不虚出，矢不徒降，投钩必获，控弦加双。俯尽深潜，仰殚轻翼。日移怠倦，然后宴息。列觞酌醴，妖靡侍侧。被华文，曳绫，弭随珠，佩琚玉。红颜呈素，峨眉不画，唇不旋朱，发不加泽。升龙舟，浮华池。纡帷翳而永望，镜形影于玄流。偏滔滔以南北，似汉女之神游。笑比目之双跃，乐偏禽之匹嬉。此亦天下之欢也，子能强起而与之游乎？」

玄通子曰：「汉之盛世，存乎永平，太和协，万机穆清。于是群俊学士，云集辟雍。含咏圣术，文质发蒙。达羲、农之妙旨，照虞、夏之典坟。遵孔氏之宪则，投颜、闵之高迹。推义穷类，靡不博观。光润嘉美，世宗其言。」公子瞿然而兴曰：「至乎，主得圣道，天基允臧。明哲用思，君子所常。自知沈溺，久蔽不悟，请诵斯语，仰子法度。」（《艺文类聚》五十七）

迎归云，溯游风。（《文选·思玄赋》注，潘岳《怀旧赋》注，潘正叔《迎大驾诗》注）

无物可乐，顾望怀愁。（《文选·洛神赋》注）

暗君逐臣，顽父放子。（《文选·陆机君子行》注）

排挫礼学，讥谴世伪。（《文选·鹪鹩赋》注）


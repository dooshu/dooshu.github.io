黄人杰


人杰，“全”已见。诗渊“人杰”作“仁杰”。宋徐光溥自号录亦作“仁杰”。“人杰”当即“仁杰”。诗渊共收人杰词四十一首，与“全”重者二首。

瑞鹤仙

飞花闲院落。渐燕觜泥融，蜂须香薄。风光未全恶。有出林青杏，殿春红药。东皇旧约。把馀芳、一时留著。等君侯维岳佳辰，惜景为供春酌。

新乐。谁番清韵，非石非金，武城弦索。如闻荐鹗，青云外，有飞削。双凫容与，摩天东上，稳步鸾台凤阁。管平泉，昼锦归时，髮犹未鹤。

贺新郎

寿刘秘书

垛翠云蓬远。日鸟高、炎官直午，暑风微扇。二六尧蓂开秀荚，跨海冰轮满。怪院落，笙箫如剪。太

乙然藜天际下，度卯金仙子，生华旦。依日月，近云汉。

经时持橐明光殿。问江乡年来有几，只君方见。入座夫人难老甚，炯炯金霞照眼。笑指点，琼舟权劝。愿得调元勋业就，为红泉石磴轻轩冕。归共作，赤。

又

寿中书舍人

突屼金仙屋。素秋深、长空霁雨，万山如浴。惊破元戎呼小队，来看飞泉喷玉。正晚谷，清镜圆熟。还是紫微初度至，对禅关，自奏长生曲。留杖屦，倚松竹。

汉中念远眉休蹙。问擎天拄地，个事只今谁独。看领召环回鷁首，笑把江神要束。任碾破，澄波新绿。去了中兴台辅叶，挂貂蝉莫受风埃触。归绿野，种瑶簌。

满江红

季琯灰融，盛寒里、梅香乍放。元道是酿成和气，间生名将。马革裹尸男子志，虎头食肉通侯相。更胸中、十万拥奇兵，人皆仰。

腰金印，垂玉帐。忠胆锐，雄心壮。倚辕门几望，北州驰想。且倒长江为寿酒，却翻银浦千寻浪。算时来、一笑洗胡尘，迎天仗。

又

老子生朝，萧然坐离骚窟宅。更莫诧、才雄屈宋，诗高刘白。不向凤凰池上住，不逃鹦鹉洲边迹。谩一官、如水过称呼，诸侯客。

平生志，水投石。首已皓，心犹赤。算陆沉雄奋，总非人力。广武成名惟孺子，高阳适意须欢伯。睨醉乡、一笑抚青萍，乾坤窄。

又

老火西流，风露洗、银湾一色。还又近、半秋天气，月将成魄。玉燕来时清梦觉，书麟游处飞仙谪。问东南、一尉着斯人，如何得。

君不学，吴门卒。君不问，长安狄。且持杯半揖，楚江鸂鶒。东府西台看历遍，归来绿野盟泉石。却从容、三万六千朝，追元白。

又

小驻碧油，公两载、重临初度。满全楚，袭人和气，拍天歌舞。波涌荆江流不断，地连巫峡山无数。指此山、此水诵公恩，难忘处。

民有恨，来何暮。民有愿，归无遽。各相携卧断，衮衣归路。只恐九重劳梦寐，不容十国私霖雨。看便飞、丹诏日边来，朝天去。

醉蓬莱

记征鸿归候，梦燕来时，雪清梅瘦。寒日迎长，觉微宽宫漏。翼轸分浑，斗牛呈瑞，间气维钟秀。江左风流，夷吾家世，尘源深厚。

况是新闻，日边增秩，诰墨方研，玉符将剖。五马西还，看鸳鸿为偶。我有新词，不论龟鹤，会祝公眉寿。南清长春，西山不老，年华同久。

念奴娇

菊黄萸紫，近重阳、天气秋光如泼。怀燕占熊，还又应、崧岳生申时节。玉女擎香，金仙持送，锦里欢声彻。照人风度，满怀俱是冰雪。

那更千里江城，政成人化，比春生秋杀。双风云间御诏墨，将下十行新札。黄阁亨衢，碧油重幕，稳复清毡物。策勋归去，蟠桃犹许三窃。

又

山光堂下，恰催花雨过，韶华将半。蝶舞回风莺度曲，暖响笙箫庭院。泥轼仙翁，当时此夕，正梦投怀燕。紫髯黄髮，到今如此清健。

岂但风月平分，海沂千里，流得欢声遍。屈宋江山，还助说，莫惜金荷频卷。问寿何如，凤池三到，却放壶天晚。赤松应待，挂冠归伴萧散。

玉楼春

生申时节书云月。惊怪玉梅开不彻。犯寒那得一枝春，要与邦君供胜绝。

可轩有词清切。解送双凫朝降阙。一声声祝一千年，试倩雪儿歌几阕。

贺新郎

晓色收梅雨。玉衡高、寒杓插午，月生银浦。一片祥光横碧落，幻出新情院宇。拥阆苑、擎香天女。

簇引飞仙来瑞世，向鸟衣巷阳，生文度。人物似，古怀祖。

履声合上尧阶去。问如何中低回计幕，蜀山深处。金字催还知有日，且听尊前妙语。更领略、双成歌舞。愿借流三峡水，与君侯尽作流霞注。觞百举，寿千数。

渔家傲

橘绿橙霜落候。小春天气宜睛昼。一片祥横宇宙。仙乐奏。千官共祝南山寿。

湛露恩波浓似酒。□堂宴罢嵩呼后。压帽宫花红欲溜。还拜手。瞻天望圣徘徊久。

祝英台近

绛河清，丹阙晓。云路烛龙照。鹤髮仙翁，笞凤下天眇。莹然璞玉襟怀，层冰风表。镇长住、人间三岛。

怎知道。不用九转丹砂，灵椿自难老。骥子麟儿、勋业付渠了。已持红药开时，赤松游处，寿觞对、壶天倾倒。

胜胜慢

荣喉娇脆，燕体轻盈，争翻妙舞新声。元是君侯生日，爽气澄清。天应人为献寿，春着意、花也留情。恣豪饮，似流觞曲水，前度兰亭。

况遇湖山官满，无一事、身心分外安宁。买个归舟，随鸥趁鹭长征。逢时了些事业，还未遇、月钓云耕。世尘外，看西真桃熟，南极星明。

临江仙

六月炎官收火伞，南薰尽洗烦蒸。十三蓂荚又争青。问知陈仲举，元是此时生。

别驾功成清暇日，题舆尚带屏星。黑头非晚至公卿。且倾浮蚁酒，来听祝龟龄。

又

江上小春来几许，湘桃已破微研。开云今夕降飞仙。花神回暖律，天女炷祥烟。

见说士元方展骥，低回共应尘缘。人间更住一千年。却骑丹风去，归到五云边。

又

秋色三分才过二，江城又近重阳。卒蓂双荚为谁芳。梅仙生此日，神物自呈祥。

陶菊半黄萸斗紫，一时来共飞觞。祝君腾踏比奇章。玉枝元不许，眉寿与天长。

又

解事西风真可意，秋声不到尧蓂。尚馀□荚十分清。知君当此际，清梦应长庚。

道骨仙风元不老。天开鹤算龟龄。更看宝带换红鞓。拂衣辞筦库，谈笑取功名。

蝶恋花

问讯梅花开也未。孕雪含香，春在寒梢尾。试与折来供一醉。寿乡容与生春意。

律转黄钟霜小霁。月姊乘鸾，伴我浮尘世。结取年年今日誓。梅花影里看仙桂。

贺新郎

三月桃花浪。涌荆红、浮光散彩，倚空千丈。杨柳阴中长堤路。一片笙歌暖响。春待晚、气清天亮。闻道君侯生此日，具虎头、飞食封侯相。风度远，襟怀爽。

宝杯为我倾家酿。醉乡深，何妨更尽，吸川鲸量。富贵时来应自有，岂在随人俯仰。且共把、眉头开放。但是仙风长不老。又安知、不做东南将。勋业付，云台上。

瑞鹧鸪

江梅还是嫁东风。夜半春心一点融。知道个人生此日，暗香浮雪荐金钟。

阳春一曲无他愿，长愿梅花似玉容。教见夫荣并子贵，与梅同过百年冬。

清平乐

西风猎猎，秋到双蓂荚。天女擎香开寿□，寿酒浮花蘸甲。

眉间一点轻黄。归帆已载斜阳。去矣留中好住，尧天日月偏长。

沁园春

金虎鸣秋，玉龙嘶月，天气正凉。应梦熊时候，叶丹苔碧，栖鸾亭馆，橘绿橙黄。人在兰台公子上，更身寄风流屈宋卿。登赏处，记含情纾思，曾赋高唐。

春明旧家不远。算蝉嫣袭庆，都付仇香。况鹍弦初续，和生角徵，鹗书频下，名厕循良。但得西风吹峡水，尽倒卷波澜添寿觞。功业事，有朱颜领略，未许称量。

满江红

腊近嘉平，谁教放、梅梢弄雪。更为问、霜前甘泽，应何时节。十荚尧蓂开翠羽，一番潘貌蒸红颊。是武夷、六六洞王中，生贤哲。

头未雪，心犹铁。柔不茹，刚难折。个功名怀抱，试看摅发。渌水是间辞地角，绛霄高处朝天阙。管痴儿、事了挂冠归，方华髮。

又

居士生朝，元来是、湖山胜日。长共荐、霜前篱落，半黄橙橘。酒压浮蛆新旨酽，香浮瑞兽样烟密。更小蛮、清唱入时宜，声飘逸。

湖海量，冰霜质。年未老，身犹屈。记平生操履，几曾亏失。季野阳秋虽有自，伯仁崆峒原无物。待着君、添个老人星，人间出。

又

解语宫商，为谁奏、长生一曲。见说道、宓堂深处，宝香芬馥。月里飞仙云际下，乘鸾来伴凫仙宿。约年年、生日醉冰，簪梅玉。

花与貌，争清淑。云共髮，鬥新绿。尽壶觞为寿，苦无他祝。有子有孙真老大，无嗔无妒家和睦。更鸾花、剩着几番封，平生足。

贺新郎

逗晓晴烟敛。过书云、祥开五日，漏添宫线。葭莞飞灰微度暖，脊着梅梢尚浅。怪深院、笙箫如剪。非雾非烟浮月观，应麟书，吐处豪英产。迟绣斧，启华宴。

楚腰舞彻霓裳遍。拥金船，柔纤莹玉，十分争劝。醉入无何休莫问，日下长安非远。况一点、眉黄新见。掩鼻功名须办了，赋归来、却访乔松伴。应未许，王枝汗。

又

急雨收庚暑。倚云峰、祥光万丈，晓窥临汝。金石台边人语闹，惊怪麟书夜吐。又却是、重生申甫。笔底婆澜翻瀚海，更风流，不减王文度。冰共雪，是标榘。

双凫有底人间住。为萍江，一齐洗尽，吏奸民蠹。见说王堂新有诏，趣近尧天尺五。看紫闼黄扉平步。我有新翻长寿曲，愿淮波、衮衮长东注。波未竭，寿无数。

鹧鸪天

挺挺君家有祖风。任馀庆尚无穷。钓鳌莫问当年事，汗马须收第一功。

何日是，梦维熊。麦光摇翠浪花红。一尊敬为祈难老，要作人间矍铄翁。

又

落落南班间世英。风流人物汉更生。当时良月垂孤处，天女惊香下广庭。

鲸作量，兕为觥。尽倾家酿祝修龄。校雠天禄须君辈，藜杖看陪太乙星。

又

瑞霭朝迷紫极宫。梅香轻度琐窗风。关西都护生时节，来吐芳心献寿钟。

头来白频先红。臂强方解挽雕功。银符玉帐轻毡在，稳著功名继乃翁。

菩萨蛮

小春撋就双桃靥。伴他二六尧蓂荚。红绿若为新。个时生玉人。

玉人持酒笑。笑与仙翁道。从此百年中。莺花几度封。

虞美人

瑶台夜冷清霜泣。听得双成语。有人乘月下云端。吹彻凤箫来此、伴栖鸾。

尊前有个新番曲。不唱蟠桃熟。一杯聊驻玉精神。长与雪梅争韵、更争春。

又

吕城春色知何处。试听流莺语。江头别有小壶天，唤起一番花柳、弄芳妍。

主人元是虬髯种。胸次吞云梦。一尊何翅祝长年。看取金枝从此、更联。

又

菊花不等重阳到。昨夜都开了。问知仙子是生辰。采翠浮金来供、玉壶春。

周郎莫计文群寿。头白须相守。从今更数百年期。月底云间同跨、彩鸾归。

又

蓂飞八叶书云后。此日孙枝秀。爱他风味似吾人。都是笔头能篆、又能文。

青青两鬓年方壮。儿女俱成长。要添福寿与荣华。教取一庭兰玉、共成家。

又

疏梅淡月年年好。景思今年早。迎长时节近佳辰。看取衮衣华髮、尽麒麟。

酒中倒卧南山绿。起舞人如玉。风流椿树可怜生。长与柳枝桃叶、共青青。

念奴娇

寿暨提干

挽红留翠，为东皇、那住二分春色。燕舞回风莺度曲，晴昼光生瑶席。天女擎香，长庚入梦，还有飞仙谪。方瞳方颊，玉壶清浸胸臆。

休问辟谷延年，介君眉寿，自有阴功□。膝下鹓雏俱擢秀，争奋摩天云翼。白雪声中，黄流影里，且放琼舟侧。醉乡深处，兴来时拊金伏。








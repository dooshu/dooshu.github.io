○及時經理邊防大計疏 【 專守大同】

案查先該臣題為缺乏粮料事議要掣寧鴈一帶擺邊之兵、并守大同要害奉　聖旨、這本具見邊臣籌畫、戶兵二部會看了來說、欽此、隨該二部議稱大同為山西藩籬。扼其要害則人聚而力全。二鎮邊牆。接連僅七百里。則地近而費省。大同有備。則山西可保無事。將來客兵可以漸掣。供億可以漸省。等因覆題奉　聖旨是聚兵守要乃防邊至計著總督侍郎翁萬達會同楊守謙等盡忠經畫詳議奏來、欽此、續准兵部咨為集眾論酌時宜、以圖安邊事、該臣等會題本部議覆內一款慎防秋、看得所議防秋擺邊之兵、未可遽掣、但當就中酌處以省費節勞除山西內邊寧雁諸關、額有常戍官軍、及外邊偏關以西至黃河岸。山險水深。遇秋但加戒嚴。不必益兵擺守。其偏關以東及宣大地方。亦不必勒令軍兵尺步單立。止是預擬信地分布。步軍登墻。馬軍列營。又必遠者量調近者更番。聚勿先期。散勿後期。庶以休息人力。間省行粮斟酌允當。相應依擬。合候　命下、移咨總督翁萬達及通行宣大山西撫鎮官、悉照前項所議分布防守、仍將分布過兵馬地方資部查明等因、奉　聖旨、這修邊守邊調兵諸議、具見總督撫鎮等官竭心邊務、你部裏酌議亦當都依擬行、欽此、備咨到臣已經通行各鎮廵撫等官遵依舉行外、昨見新陞山西廵撫右副都御史孫繼魯奏為謝恩事、內稱原任山西廵撫都御史楊守謙、自謂三關可以罷守、堅執成信、諸凡利害安危多所不論、徒惜然眉之冗費、遂忘經國之遠圖、此論但欲固本鎮而不知守外即所以安內也邊臣妄分彼此大率如是倡堂室之洞開、欲門戶之併守、萬一內地師徒不閑戰陣長營無險見敵難支、周尚文之封守不固、王繼祖之信地巳離、全軍在外、不但山西坐困且害國家右輔之利、諸臣先後具奏始唯一人之見、終強眾議之同、幸蒙　皇上軫念事體重大、屢年經略艱難、未蒙　俞允、繼魯前到志枋、軍民憂疑少定、即重關為可恃、人心為可安、等因、臣愚得此殊甚駭愕、真不知其云何、夫山西內邊寧鴈一帶八百里。在大同之南、外邊偏老一帶百餘里。與大同為界。外邊本扞蔽乎內。勢極要害。近年擺邊之兵。且非得巳。內邊本藉恃乎外。勢實稍緩。乃亦以額設戍軍為未足。增添兵壯。一體擺守。委屬大繆。况非舊規。當時識者巳知非策不可持久。歷年於寧雁一帶遏虜者甚少假使大同失守。山西內邊八百里之間。弱兵止四萬餘人。其能遏虜之入否也。虜所垂涎。多在山西。而不在大同。三四年來。大同幸不潰防。山西始有寧宇。是故守大同守山西也。今議內邊諸關額兵。則量留。而添設擺守之兵。則漸掣。併力守要。僉論攸同。廵按山西監察御史齊宗道亦曾極論兵分備多之所以失。與併守要害之所以得。力贊斯議。臣等前項條列巳荷　聖明俯賜嘉納、域民固國之道、在此舉也、事甚艱大、時且逼迫、方圖亟與撫鎮諸臣殫力幹理、惟恐不及、而孫繼魯者、乃獨持已見、豈未能仰窺廊廟淵謨、輔部成算。而徒欲與臣等原議相枘鑿耶、孫繼魯疏中、並不究竟併力守要可否得失之故、語意難解、無容深辨、但即其意見同異而要其所倡率、委用僚屬諸人。或別出格局。諸人必猶豫觀望。欲責其幹濟難矣。先是廵撫楊守謙改調延綏、臣慮代者以議非巳出、兼或避難、為之不力、擬疏留守謙共圖卒業、嗣見代者有人、臣遂中止、嗣又聞繼魯未嘗入境、輒以併守之事短守謙、以為决不可行、而雁門兵備副使劉璽者、承望風指、輒自依違、夫劉璽憲臣也、又有典關之責、尚不自裁。况有司軍職等官耶、以此臣甚憂慮、然猶以　成命至重、繼魯蒞官方新、或能勉承、乃今形之奏疏者、果如此、是於成命且若罔聞、况臣總督欲以區區行移相督勉安肯從耶、臣近親歷應該併力修守塞垣、中間所宜興革事務、頭緒繁多、有非原議所能盡載者。必須彼此同心。夙夜經營。方克有濟。若少有掣肘。諸凡事體石免衡决。萬一寇虜聞知。將來患害不測。風聞者靡究所以。或反以併守之議歸咎臣等。臣等獲罪。固不足惜。苐籌畫至當歸一不可易之論。既不理於是巳非人者之口。而邊防大計。自是將不可復為矣。天下之事。固有千百人成之而不足。一人壞之而有餘者。况廵撫表率一鎮、處人已之門、執異同之見、則觀望依違、不獨一劉璽而巳、又誰肯忤廵撫為　陛下盡忠、為邊人建永利邪、以此臣益憂慮、不得不為　陛下言之、如蒙乞賜軫念邊防重務、成之甚難、壞之甚易、叮嚀孫繼魯劉璽、務要遵照欽依、將一應修守事宜、著實幹濟、勿執巳見、勿懷觀望、勿亟失時、自貽後艱、及仍乞叮嚀大同撫鎮官詹榮周尚文、勿以孫繼魯之持見異同、遂自解體。庶幾尚可責成。不誤大事。臣愚他日亦得少逭罪狀、甚大幸也、然臣惟臣子之事事也、欣躍而邁??山王?。則精神展布。自可成能。強抑而使為。則志意煩紆。終難得力。孫繼魯即荷　嚴旨戒飭。不敢不遵。然臣之憂慮尚未巳也。伏惟　聖明裁處。

皇明經世文編卷之二百二十四終








○赐刘幽求玺书

顷者王室不造，中宗厌代，外戚专政，奸臣擅国。将倾社稷，几迁龟鼎。朕躬与王公，皆将及於祸难。卿见危思奋，在变能通，翊赞储君，协和义士，殄歼元恶，放殛凶徒。我国家之复存，系兹是赖。厥庸甚茂，朕用嘉焉。故委卿以衡轴，胙卿以茅土。然征赋广，宠锡犹轻。昔西汉行封，更择多户，东京定赏，复增大邑。故加赐卿实封二百户，兼旧七百户，使夫高岸为谷，长河如带，子子孙孙，与国无绝。又以卿忘躯徇难，宜有恩荣，故特免卿十死罪，并书诸金铁，俾传於后。卿其保兹功业，永作国桢，可不美欤！


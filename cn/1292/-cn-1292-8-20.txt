◇　赦诏（永光元年三月）

五帝三王，任贤使能，以登至平。而今不治者，岂斯民异哉？咎在朕之不明，亡以知贤也。是故壬人在位而吉士雍蔽，重以周秦之弊，民渐薄俗，去礼义，触刑法，岂不哀哉！繇此观之，元元何辜？其赦天下，令厉精自新，各务农亩。无田者皆假之，贷种、食如贫民。赐吏六百石以上爵五大夫，勤事吏二级，为父后者民一级，女子百户牛酒，鳏寡孤独高年帛。

（《汉书·元纪》）




○固安隄記 【 修築固安隄】

天下之難治者。莫踰于水。而治水之先者。尤莫踰京師。故大禹之跡。首在冀州。豈以水之利害。所繫者大。而帝畿之內。宜慎其防。以為宏遠之圖也歟。盧溝之河。發源太原之天池。伏流至朔州馬邑從雷山之陽。發為渾泉。而為桑乾河。雁門應州雲中山西諸水皆會焉。愈遠益大。過懷來。行兩山間。拘束齟齬而不得肆。至京城西四十里石經山之東。地勢平而土脉疏。衝激震蕩。遷徙弗常。後魏都督河北道諸軍事建成侯劉靖、及子平鄉侯弘、築戾陵堰以防之、水患以息、後人思其功、謂之劉師堰、歷世既久、水勢漸更、下流十五里、距盧溝不遠、有曰狼窩口、時復衝決、漫流而東、浸沒田廬、民弗安業、　聖朝建北京、視河為襟帶。永樂間屢嘗修築。輒復頹圯。今　聖天子嗣位命工部侍郎李庸、內官監少監姜山義、??山王?任厥事、復命太監阮公安、少保工部尚書吳公中、總其事、且勑其務存堅久、勿為苟且、庶幾暫勞永逸羣公效命、材謀具濟、經始于正統元年冬、畢工于二年夏、凡用工匠二萬餘、月給粮餉以萬計、累石重甃、培植加厚、崇二丈三尺、廣如之、延袤百六十五丈、視昔益堅、既告成賜名固安隄、命置守護者二十家、建神祠于上、有司以時修祠、禮、凡督事者、悉賜鈔幣以勞之、其視築戾陵堰、役費加倍、而堅實亦過之、仰惟　聖明至德、蟠際穹壤、而於京畿益圖鞏固、以寧濟斯民於千萬年、諸公亦能同寅協恭、用成厥功、盖可久可固而利益于世者不小皆所當書


北辰吸磁石

羅經鍼鋒指南思之不得其故一日閱西域書
云北辰有下吸磁石之能以故羅經鍼必用磁
石磨之常與磁石同包而後南北之指方定竊
謂磁石與鍼金類也北屬水豈母必顧子與然
而羅經鍼鋒所指之南非正午常稍東偏在丙
午之介問之浮海者云其在西海又常稍西偏
在午丁之介若求眞子午必立表取影者爲確
果爾則堪輿家耑用羅經定方位者不覺恍然
如失矣





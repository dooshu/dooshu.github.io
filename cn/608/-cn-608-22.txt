卷二十二 倪元璐列传

倪元璐，字玉汝，号鸿宝；浙江上虞人。天启壬戌进士，馆选庶吉士。元璐初第时，权珰窃柄，群奸肆行；元璐独屹然孤立。丁卯，典试江右，命题深刺时事，几陷不测。

先帝龙飞，升翰林院侍讲，有「请毁三朝要典」及「辨东林」三疏，天下传诵，纸贵洛阳。辛未，分校南宫，杨廷麟为本房首拔士，大有声誉。晋侍读，充经筵日讲官。元璐陈「制实制虚」十六策，上为拈之屏间，出入顾视；每叹曰：“奇才！奇才！”乙亥，晋国子监祭酒，定齿冑礼，命诸子侯入学，所教士有法，尝言：“吾痛君父之道不明，而华裔之防渐隳！”于是进诸士，发明「春秋」。方大厉铎钟，而忮者嗾人以并封紊制劾去；遂家居者六年，朝夕承太夫人欢。

壬午八月，北骑取八城，将攻关；河决开封，贼出河北取覃怀、彰、卫。当事者谓元璐向负才名，请试盘错；乃诏起兵部右侍郎。元璐以太夫人年逾八十，辞不就。有诏敦趣，适北骑大入，破河间、临清，循兖、济诸城，无不下者；元璐长跽告太夫人曰：“自琼州公以来，再世禄食。今天子有急，奈何？”太夫人裂所衣襦示之曰：“为尔旃也，岂曰无衣！”元璐乃毁家召募得数十人，及弟瓒率诸家丁往，可数百；趣淮上，问淮抚觅盐徒助之，无有应者。叹曰：“吾即不破贼，朝夕必达，不以边事独遗君父！”乃身率十骑，持满夹趋，冲险出济北；十余日，至京师。上闻之甚喜，曰：“固知是吾倪讲官也！”即日召见。元璐为条奏制敌御寇彼己情形曰：“臣沿途遇兵将，辄称北骑难杀；而难民皆云北骑可图。盖兵将见形、难民见情也。北骑绵亘数十里，冲突颷忽，所向无前者，形也。女直人无多，辽人过半，归营疏略，夜即酣淫熟寐，又中怯畏死，失利则阖营恸哭；辽人每凌西裔，心志不咸：此其情也。难民入敌中，故得知之。夫攻形用力，攻情用谋。今行间诸臣，无为掩伏侦间之事者。故零捷时有，而大获无闻；防守有余，而剿击不足：非不用力，势使然也。今北骑三股，分东、西二路：东路皆东人，西路皆西人及辽人。从定州移方顺桥稍西，度其必俟两帜相望，西路从保定突冲良、涿，转掠过东，合营出口。臣愚谓宜乘其未合，尽集各路大兵并攻东路，勿击首尾，直捣中坚；辎重难民所在，猝击冲之，必乱。东路既溃，西路不敢复东，不得不趋固、龙二关，罣于险隘；合山西、宣大、保定三路重兵遮追夹击，庶成大创，去不复来。今贼分、兵亦与分，恐贼合、兵不得复合。彼併力奋死，孰复有谁何之者乎！”又言：“御寇机宜，以九江为中权、武昌为前茅、淮扬为后劲。先在遏之，使不得下；然后厚集兵饷，力满气充，非旦夕可计功也。”上温谕褒美之。时辅臣周延儒自请督师，而陈演谋攘首揆，以贿敌搆之；且虑上属意元璐，乃告上曰：“天下不治，由兵农不合。今廷臣可任者惟倪元璐、冯元颷耳；使元璐为大司农、元颷为大司马，彼此参合，不日可治。”上心然之，即日命元璐为户部尚书、冯元颷为兵部尚书。元璐以浙人例不为户部，固辞。上召至中左门，谕以“祖宗成宪，固不敢变；今用人为急，毋固逊！”元璐乃勉受命；因曰：“必使臣者，臣有三做：一实做，与兵部合算，先准饷以权兵，因准兵以权饷；彼此相权，则数清而用足。一大做，求民间大利大害，一举兴除，勿以数小小生节报数。一正做，以仁义为根本、礼乐为权衡，苟政有厉民者，臣必为民请命。”乃退与冯元颷商互稽之籍，先定簿正、次定簿差，请以饷部兼职方，得以察核诸将士。时郡邑残破，蠲免多，外解不时至。元璐遶夜持筹，漏三下，绕床不少休；因酌道里以给兵食，驰书告督、抚，使自生节以佐司农之不逮。日数百函，纤悉备至。故终元璐在部，士无譁者。乃当宁营营苦不富强，而矿砂、楮币之说日聒于御，元璐数争之未得也；柄臣又以是困之。元璐叹曰：“若使传说化为胶鬲、夷吾化为孔桑，则吾宁就东海老耳！”西人汤若望挟伎巧，亦以开採进，元璐面折之；而大珰阴为内主。乃上疏曰：“古称铸山埒于煮海，原其利害，实相逕庭。其说有六：海挹注而已，山须发凿劳费：一也。民多山居，百年坟墓、千家闾井，或望其气，钁锄及之：二也。形势所在，动伤地脉：三也。自万历中年矿使为祸，海内惋痛；今复驿骚，群心易摇：四也。臣观「万历会计录」，据其所得，子母出入，常不偿失；当时进奉，总属民脂，非由地宝：五也。有矿卒必有矿贼，此辈一聚，不可复散，即与寇通：六也。”时遣中使从浙直收买桑穰，元璐告辅臣蒋德璟曰：“此事吾不能独力，愿公分任之！”乃先疏曰：“凡民间自取桑穰，皆因剪落余条，于桑无害。今钦限迫急，朝使威严，所司望风，势必就桑取皮，先蚕毁叶；此何等时，复堪骚动！”上犹豫；德璟疏亦入，乃辍不行。而噂沓者日益进，谓词臣不任钱榖，劝上撤大司农还讲幄。上曰：“倪尚书好官，肯任事。但时势甚艰，未能速劾；即撤，谁代之者？”诸臣结舌。上一日品诸臣至计臣，笑曰：“计臣却好，有心思做文字。且公忠体国，无如计臣者。”而诸臣排之不已，以楮币爌砂为太祖、神宗时盛事，鼓舞不倦，行之在人；捨此，则计臣坐穷矣。上沈思久之，乃诏“计臣元璐，着以原官照旧专任讲职。”元璐笑曰：“是吾志也！”甲申二月，上御经筵，元璐因陈生财大道。上疑讽己，辄诘曰：“今边饷匮绌，生众为疾，作何理会？”元璐徐曰：“皇上圣明，不妨经权互用。臣儒生，止知因民之情，藏富于国耳。”上不怿，元璐不引谢。翌日，上谓辅臣曰：“从来经筵，有问难而无诘责；昨日偶尔，是朕之过也！”元璐在经筵久，上方留意启沃。每当元璐直讲，必前席倾听；常于讲中直箴延儒、体仁之失，上怒，以手麾书，仰面倚几坐。元璐益抒词朗切，上乃稍前就案，卒霁容受焉。

三月，贼犯阙急，劝上出东宫，循康王故事；不听。又请以六十金募一士，得五百敢死，可破围，召勤王师；亦以为无及。是日闻贼踰城，乃束带向阙北谢天子、南谢太夫人；四拜毕，索酒入斋，与关神对酌三觥。出就厅事，南面受缳；题案云：“南都尚可为！死，吾分也；慎勿棺衾，以志吾痛！”遂缢死。顷之，贼至，问公安在，则陈尸于堂矣；各称「忠臣」，叹息而去。

弘光元年，旌公忠第一，赠光禄大夫、太保、吏部尚书，谥「文正」；予祭六坛，有司造葬；建祠京师，曰「旌忠」

黄道周曰：“呜呼，以天子十七载之知，不能使一词臣进于咫尺；以五日三召之勤，不能从讲幄致其功：卒抱日星与虞渊同陨。呜呼，岂非天乎！吏称陆宣公为相，其所听信，迺不如其为学士时。崔与之避位，智于文天祥；叶梦鼎之弃官，贤于谢枋得：是皆不然。天下之治乱、主臣之离合，皆有物焉司之。至于安身立命，或席藁以为胙封、或晨夕以为终古，七尺之根，丽于两极，何可夺也！公当日相亦歾、不相亦歾，顾不以相歾者，使天下悽怆，思所以板蕩之故。且使先帝在天顾念曰：「吾旧讲官也！是多谤者，吾迺今知人」。

石匮书曰：倪太史得君，如彼其专也；行乎国政，如彼其久也；迺当死贼猖狂之际，卒不能出一策焉，下先帝于轮台之难。此臣之所以痛心疾首，重惜吾先帝，并惜吾太史也！盖君死社稷，而臣死君；千古得死之正，无过此两人，应无遗议。但论死于不能死之人，则死为泰山；论死于能死之人，则死又为鸿毛矣。呜呼，若吾太吏者，岂可以一死卸其责哉！












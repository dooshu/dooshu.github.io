55　攻媿爲姜氏慶七十致語　承平王孫見柳文姜誌


攻媿爲姜氏慶七十致語云：「今日王孫，猶有承平之故態；舊時竹馬，得見會昌之新春。」承平、王孫，見柳文姜誌。

【元圻案】柳宗元姜君誌曰：「祕書郎姜，字某，開元皇帝外孫也。好遊嗜音，以生富貴，畜妓，能傳宫中聲，賢豪大夫多與連歡。後加老風病，手足奇右可用，不能就官。士有載酒來，則出妓，搏髀笑戲，觀者尚識承平王孫故態。」〇白樂天喜入新年自咏云：「大曆年中騎竹馬，幾人得見會昌春。」自注：「時年七十一。」〇大曆，唐代宗年號。會昌，唐武宗年號。〇樓大防攻媿集跋姜氏上梁文藁云：「宣奉公慶七十，時丞相壽春魏公見委以樂語，有云：『生長東都，親見開元之盛際；從遊諸老，及聞正始之遺音。』又云：『今日王孫，猶有承平之故態；當年竹馬，得見會昌者幾人。』」此條引作「得見會昌之新春」，當别有據。






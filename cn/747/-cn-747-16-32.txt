○起复上官氏为婕妤制

门下：《易》著鸣谦，《礼》称辞贵。以崇让而退满，推心自得，其道弥光。前昭容上官氏，相门积善，儒宗雅训，文学冠时，柔嘉顺则。内守恬淡，外防奢侈，发於少长，持以周旋。乐无靡嫚，衣必汗濯，珠玑不珍，坟籍为宝。故能诚切一室，功宣两朝。谠议日闻，屡授楚笔，忠规岁纳，方轻汉辇。惟此邦媛，郁为宫师。遂能德综十伦，孝高百行。顷罹创巨，爰命权夺。秩茂左嫔，思被光宠；志齐班女，恳陈捴挹。而贤明之业，经济之才，素风逾迈，清辉益远。不成厥美，将蔽斯言，今依表奏，以宪图史。可起复婕妤，主者施行。


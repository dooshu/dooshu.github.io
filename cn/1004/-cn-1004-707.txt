张耒　暮春三首

还将多病眼，冉冉对残春。

啼鸟日求侣，晚花如向人。

物情懒着意，杯酒最关身。

亦有功名志，吾生付大钧。

张耒

张耒　暮春三首

应接非吾事，深幽兴有余。

笋深鸣鸟下，花薄午风疏。

草浅见飞雉，溪清生细鱼。

端居亦多趣，不用席门车。

张耒

张耒　暮春三首

红点蔷薇架，绿深桃李蹊。

语莺知果熟，忙燕聚新泥。

节物有常态，羁游无定栖。

宁须说鹏鷃，物理固应齐。

张耒


文集卷五十六


与程正辅　一


以下俱惠州

某启：近闻使旆少留番禺，方欲上问，侯长官来，伏承传诲，意旨甚厚，感怍深矣。比日履兹新春，起居佳胜？知车骑不久东按，傥获一见，慰幸可量。未间，伏冀万万以时自重。谨奉手启，不宣。卷五四





与程正辅　二


某再启：窜逐海上，诸况可知。闻老兄来，颇有佳思。昔人以三十年为一世，今吾老兄弟不相从四十二年矣，念此令人凄断。不知兄果能为弟一来否？然亦有少拜闻。某获谴至重，自到此旬日，便杜门自屏，虽本郡守，亦不往拜其辱。良以近臣得罪，省躬念咎，不得不尔。老兄到此，恐亦不敢出迎。若以骨肉之爱，不责末礼而屈临之，余生之幸，非所敢望也。其余区区，殆非纸墨所能尽。惟千万照悉而已。德孺、懿叔久不闻耗，想频得安问。八郎、九郎亦然。令子几人侍行？若巡按必同行，因得一见，又幸。舍弟近得书，云在湖口见令子新妇，亦具道尊意。感服不可言。卷五四





与程正辅　三


某启：专人至，承赐教累幅，感慰兼极。比日履兹春阳，尊体佳胜？知春夏间方按行此邦，岂胜系望。韶州风物甚美。园亭，德孺所治，殊可喜，但不知有可与为乐者否？未披奉间，更冀若时保练。不宣。卷五四





与程正辅　四


某启：老兄近日酒量如何？弟终日把盏，积计不过五银盏尔。然近得一酿法，绝奇，色香味皆疑于官法矣。使旆来此有期，当预酝也。向在中山创作松醪，有一赋，闲录呈，以发一笑也。卷五四





与程正辅　五


某启：数日闻使旆来此，喜慰不可言。方欲遣人奉状，遽捧手教，感愧兼集。比日涉履风涛，起居佳胜？旦日瞻奉，并陈区区。人还，手状。不宣。卷五四





与程正辅　六


某深欲出迎郊外，业已杜门。知兄知爱之深，必不责此，然愧悚甚矣。专令小儿去舟次也。知十秀才侍行，喜得会见，不及别奉书。轼再启。卷五四





与程正辅　七


某启：昨日辱临，款语倾尽，感慰深矣。经宿起居佳胜？所贶皆珍奇，物意两重，敢不拜赐。少顷面谢。人还，不宣。卷五四





与程正辅　八


某启：谪居穷寂，谁复顾者。兄不惜数舍之劳，以成十日之会，惟此恩意，如何可忘！别后不免数日牢落，窃惟尊怀亦怅然也。但痴望沛泽北归，将复会见尔。到广少留否？比日起居何如？某到家无恙，不烦念及。未参候间，万万若时自重。不宣。卷五四





与程正辅　九


某启：两甥相聚多日，备见孝义之诚，深慰所望。未暇别书，悉之悉之！儿子适令干少事，未及拜状。辄已和得《白水山》诗，录呈为笑。并乱做得《香积》数句，同附上。前本并纳去。“”字辄用“桠”字，盖攀例也。呵呵。卷五四





与程正辅　一〇


某启：近检法行奉书，未达间，伏蒙赐教，并寄惠柑子。此中虽有，似此佳者，即不识也。但十有一二坏尔。谨如教略尝，不多啖也。比日还府以来，起居佳胜？某与儿子如昨，不烦念及。大郎、三郎有近耗未？岁暮无缘会合，惟冀若时珍练。区区不宣。卷五四





与程正辅　一一


某启：和示《香积》诗，真得渊明体也。某喜用陶韵作诗，前后盖有四五十首，不知老兄要录何者？稍间，编成一轴附上也，只告不示人尔。卷五四





与程正辅　一二


某启：忽复残腊，会合无缘，不能无天末流离之念也。急足回，辱书，具审尊体康胜。仍示佳句五章，字字新奇，叹咏不已。老嫂奄隔，更此徂岁，想更凄断，然终无益，惟日远日忘为得理也。某近苦痔，殊无聊，杜门谢客兀坐尔。新春，为国自爱。早膺北归殊宠。不宣。卷五四





与程正辅　一三


某睹近事，已绝北归之望，然中心甚安之。未说妙理达观，但譬如元是惠州秀才，累举不第，有何不可？知之免忧。诗屡和，韵崄，又已更老手，殆难措辞也；亦苦痔，无情思尔。惠黄雀，感愧感愧！子由一书，告早入皮筒，幸甚幸甚！卷五四





与程正辅　一四


某启：残腊只数日，感念聚散，不能无异乡之叹。不审兄诸况如何？子舍已到否？新年不获奉觞，惟祝早膺召命。未间，更乞为时自重。不宣。卷五四





与程正辅　一五


某近以痔疾，发歇不定，亦颇无聊，故未和近诗也。郡中急足有书，并顾掾寄碑文，达否？成都宝月大师孙法舟者，远来相看，过筠，带子由一书来。他由循州行，故不得面达。今附上。轼再拜。卷五四





与程正辅　一六


某启：人来，辱书，伏承履兹新春，起居佳胜。至孝通直已还左右，感慰良深。且闻有北辕之耗，尤副卑望。咏史诗等高绝，每篇乃是一论，屈滞他作绝句也。前后惠诗皆未和，非敢懒也，盖子由近有书，深戒作诗。其言切至，云当焚砚弃笔，不但作而不出也。不忍违其忧爱之意，故遂不作一字，惟深察。吾兄近诗益工，孟德有言：“老而能学，惟吾与袁伯业。”此事不独今人不能，古人亦自少也。未拜命间，频示数字，慰此牢落。余惟万万为时自重。不宣。卷五四





与程正辅　一七


寄贶酥梨、猫笋、五味煎、榴枣等北方珍奇，物意两重，感佩无穷。轼近来眠食颇佳，痔疾亦渐去矣。兄去此后，恐寓行衙，亦非久安之计，意欲结茅水东山上，但未有佳处，当徐择尔。侄孙既丧母，当令长子迈来此指射差遣，因挈小儿子房下来。次子迨，且令试法赴举也。恐欲知之。今有一书与迈，辄已作兄封题，乞令本司邸吏分明付之。迈必已到都下也。不罪不罪！轼再拜。卷五四





与程正辅　一八


某启：本州黄焘推官，实甚廉干，郡中殊赖之。不知今岁举削能及之否？孤进无缘自达，不免僭言，不罪不罪！博罗正月一日夜忽失火，一邑皆为灰烬，公私荡然。林令在式假，高簿权县。飓风猛烈，人力不加，众所知也。百姓千人，皆露宿沙滩，可知可知！盖屋固未能，茅竹皆不可得。一壶千金之时，黄焘擘划得竹三万竿往济之，极可佳。火后事极多，林令有心力，可委。他在式假，自不当坐此。愿兄专牒此子，令修复公宇、仓库之类，及存抚被灾之民，弹压寇贼，则小民受赐矣。又起造物料，若不依实价和买而行科配，则害民又甚于火矣。愿兄严切约束本州，或更关牒漕司，依实支破，或专委黄推官提举点检催促及觉察科配。幸恕僭易。黄焘有一申状，为催促广州检昙颖公案，附来人去此文字。盖广州不应副，非本官拖延也。至孝通直蒙惠书，极于感慰，深欲裁答，为连写数书，灯下目昏，容后信也。不罪不罪！六郎亦蒙问及，不殊此意。惟千万节哀自重。幸恕简略。卷五四





与程正辅　一九


正辅要墨竹，固不惜，为近年不画，笔生，往往画不成。候有佳者，当寄上也。卷五四





与程正辅　二〇


某启：近因人来，附状必达。比日伏惟尊体佳胜，眷聚各康宁？某凡百如昨，北徙已绝望，作久计矣。宝月师孙法舟来，子由有书并刘朝奉书，今附舟去。宝月已化矣。舟甚佳士，语论通贯，可喜可喜！开岁忽将一月，瞻奉无时，临书惘惘。兄北归，别得近耗否？惟万万自重。冗中奉启，不宣。卷五四





与程正辅　二一


某启：近乡僧法舟行，奉状必达。惠州急足还，辱手教，且审起居佳胜，感慰交集。宠示诗域醉乡二首，格力益清茂。深欲继作，不惟高韵难攀，又子由及诸相识皆有书，痛戒作诗，有说不欲详言。其言甚切，不可不遵用。空被来贶，但惭汗而已。兄欲写陶体诗，不敢奉违，今写在扬州日二十首寄上，亦乞不示人也。未由会合，日听召音而已。余惟万万若时自重。卷五四





与程正辅　二二


某启：承服温胃药，旧疾失去，伏惟庆慰。反复寻究，此至言也。拙恙亦当服温平行气药尔。德孺书信已领，尚未闻所授，岂到阙当留乎？兄亦归觐尔，何用更求外补？惠及佳面，感怍。适有河源干菌少许，并香篆一枚，颇大，谩纳去，作笑。有肉苁蓉，因便寄示少许，无即已也。侯晋叔实佳士，颇有文采气节。恐兄不久归阙，此人疑不当遗也，故略为记之。不罪不罪！卷五四





与程正辅　二三


少恳冒闻。向所见海会长老，甚不易得。院子亦渐兴葺，已建法堂，甚宏壮。某亦助三千缗足，令起寝堂，岁终当完备也。院旁有一陂，诘曲群山间，长一里有余。意欲买此陂，属百姓见说数十千可得。稍加葺筑，作一放生池。囊中已竭，辄欲缘化。老兄及子由齐出十五千足，某亦竭力，共成此事。所活鳞介，岁有数万矣。老大没用处，犹欲作少有为功德，不知兄意如何？如可，便乞附至，不罪不罪！卷五四





与程正辅　二四


此中湖鱼之利，下塘常为启闭之所，岁终竭泽而取，略无脱者。今若作放生池，但牢筑下塘，永不开口，水涨溢，即听其自在出入，则所活不赀矣。卷五四





与程正辅　二五


某启：往还接奉，其乐无量。既别，甚凄断，亦不可言也。旦夕到广，想不留两日。尊候必佳健。十郎侍行不易，六郎甚渴一见也。某到家无恙，乞不赐念。惟万万为时自重。不宣。卷五四





与程正辅　二六


某别时饮过，数日病酒，昏昏如梦中也。且速发此书，不周谨，恕恕。家酿，尝之微酸，不敢寄去。二诗以发一笑，幸读讫，便毁之也。卷五四





与程正辅　二七


某启：老兄留意浮桥事，公私蒙利，未易遽数。本州申漕司，乞支阜民监买粪土钱，若蒙支与，则邓道士者可以力募缘成之矣。告与一言，某不当僭管。但目见冬有覆溺之忧，太守见祷，故不忍默也。但邓君肯管，其工必坚久也。不罪不罪！仍乞密之，勿云出于老弟也。卷五四





与程正辅　二八


某前日留博罗一日，再见邓道士，所闻别无异者，方欲邀来郡中款问也。续寄丹砂已领，感愧之极。某于大丹未明了，直欲以此砂试煮炼，万一伏火，亦恐成药尔。成否当续布闻。顷得七哥书，递中已附谢也。六郎、十郎各计安？未及别书。所要书字墨竹，固不惜，徐寄去也。外曾祖遗事录呈。不一一。卷五四





与程正辅　二九


某近因宜兴回人卓契顺者奉状，想达视览。即日起居佳胜？老嫂诸侄各计康靖？某与幼子亦如昨。迁居已八日，坐享安便，知愧知愧！非兄巨庇，何以得此？未由面谢，临纸怅仰。乍暄，万万为国自重。不宣。卷五四





与程正辅　三〇


某启：本州近申乞支阜民监粪土钱用修桥，未蒙指挥。告与漕使一言，此桥不成，公私皆病，敢望留意。近又体问得一事，本州诸军多阙营房，多二人共一间，极不聊生。其余即散居市井间，赁屋而已。不惟费耗，军人因此窘急作过。又本都无缘部辖，靡所不为，公私之害，可胜言哉！某得罪居此，岂敢僭管官事，但此事俗吏所忽，莫教生出一事，即悔无及也。兄弟之情不可隐，故具别纸冒闻，千万亮其本心，恕罪幸甚。此数十年积弊，难以责俗吏，非老兄才气常欲追配古人，即劣弟亦不轻发也。然千万密之，若少漏泄，即劣弟居此不安矣。告老兄作一手书，说与二漕，但只云指使蓝生经过廉得，或更以一书与詹守，稍假借之，令尽力为妙。自兄过此，詹亦知惧厉精也。

本州管六头项兵，却一半无营房。其间有营房者，皆两人住一间，颇不聊生。其余只在民间赁屋散住，每月出赁房钱百五十至三百。其间赁官屋者，即于月粮钱内刻。非官中指挥，盖掠房钱者自擅如此。不惟军人缘此贫乏，又都将上下，无繇部辖，饮博逾违，急即逃走作贼，民不安居。又军妻缘此犯奸者众。远方吏不得人，从来如此，非今官吏之过也。问得数十年来如此矣。约度大略，少三百来间好屋。若与擘划，砖瓦官自烧，林木亦可下县采斫。只恐难为足用。又阜民废监亦有木植，此外官买足之。度三百间瓦屋，每间可用三贯省钱，不过千缗，此事可了。愿兄与漕司商量，先行文字下本州作：“访闻惠州自来军人阙少营房，多在民间赁居。又广州、泉州、信州三处差来客军，各无营房。本州清化一指挥，虽有营房一二十间，又每年遭水，军人家累，难为存活，深为不便。令本州知州、职官、都监子细勘会，逐一指挥去处及少营房数目，子细画一开具。若干指挥全无营房，见今若干兵士赁屋，各具见今赁屋人数供申。及相度未有营房指挥，合于何处起造营房；及清化指挥年年遭水，合与不合迁移，如合迁移，即今来已废阜民监地位可与不可迁就。仍约度合用砖瓦材料人工钱数，先将本州见有砖瓦材料豁除外，仍更具管下县分有无可以采斫材木去处，兼见差是何人，如何采斫。及相度添置瓦窑，差兵匠烧变。本州皆荒茅地，虽有主，百姓自来不采茅，官若日差兵士数十人，专留充烧瓦之用，于公私并无妨害。此外只具合支官中见钱的确数目供申，仍于本州应系诸般钱物内刬支拨，系提转提举司钱物具若干数目供申。”若似此行遣，料得不过支转运司钱四五百贯。

思量此事，若不稍处置，致稍有意外之患，则于监司诸公，岂得为稳便？然此事积弊久矣，非今官吏之过。切告吾兄，勿怪责此中官吏，万告万告！如以卑言为然，及漕司商量得行，即须专差一精干官吏来此，与权都监王约者此子甚勤干。同干之。今且体问得逐营事件如后。

一、本州管澄海两指挥，禁军皆有营房，不外住。然皆是废茅屋，常忧火烛，亦当为瓦屋。又本营逐年多有水患，亦当相度合如何疏理沟渎或筑防，令军人安居。

一、清化指挥见管二百三十人，只有官屋二十间。见有五十五人兵级，在外赁屋住。及年年遭水，及地僻远，并无篱墙，不可不迁。若迁于废阜监，极为稳便。

一、牢城指挥见管二百六十人，只有官屋四十间，二人共一间。外有三十六人兵级，见赁屋住。

一、泉州客军一百五人，并无营房，只有官屋三间，余并赁屋住。

一、信州客军九十六人，见管营房七间。

一、广州客军九十人，元因岑探反后添差，不曾与置营房。此等客军，多在知州都监及场务地分窠坐，故只于窠坐处宿食，以此不肯赁屋居住。然体访得客军既无营房，才有病患，易得失所，是致死损人众，不可不为动心。

江海之间，寇攘渊薮。近日盐贼幸而皆已获，不尔，岂细故哉！谪居之人，只愿安帖。如惠州兵卫单寡，了无城郭，奸盗所窥；又若营房不立，军政堕坏，安知无大奸生心乎？此孤旅之人，所以辄贡缕言也。与指使蓝生语，觉似了了，可令来此与王约者同干否？不揆僭言，非兄莫能容之。然此本乞一详览，便付火，虽二外甥，亦勿令见。若人知其自劣弟出，大不可不可。卷五四





与程正辅　三一


某启：近指使还左右，奉书必已闻达。比日履兹炎燠，尊体佳胜？某蒙庇如昨。筠州时得信，甚安。暑雨不常，蒸烧可厌，曲江想少清爽否？何时会合，少解驰结，尚冀保练，姑慰愿言。因何推官行，奉启上问。不宣。再启：桥钱必不足用，学钱且告老兄留取。切告切告！前所问者，已得实状，本州必已申去，盖亦只止是矣。卷五四





与程正辅　三二


某启：近苦痔疾逾旬，牢落可知，今渐安矣，不烦深念。荔枝正熟，就林恣食，亦一快也，恨不同尝。六郎、十郎昆仲各安？知六郎已拜恩命，深增庆忭。病倦，未及别启。兼十郎要字，尚未暇写。不讶不讶！岐下、湖北，想频得信。卷五四





与程正辅　三三


某启：柯推良吏，冠一郡也。兄许一纸，乞济其垂成。他虽细满内太守一削，恐以他年及不使，若非兄特达，谁复成之！某不合僭言，实见其有风力廉干，可惜其去，故为一言也。切望切望！若非公论以柯为可举，某亦不敢频烦。乞恕察。卷五四





与程正辅　三四


近酿酒，甚酽白而醇美。或教入大麦糵，而此中绝无大麦。如韶州有此物，因便人为置数斗。不罪不罪！卷五四





与程正辅　三五


某启：违别忽复数月，思仰日积。递中辱书，伏审尊体佳胜，甚慰驰想。示谕《碧落洞》诗，却未寄贶，必封书时忘之也，窃望寄示。老弟却曾有一诗，今录呈，乞勿示人也。惠贶新茶，极为佳品，感佩之至。未由会见，万万为国自重。卷五四






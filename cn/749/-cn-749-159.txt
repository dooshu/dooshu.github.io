贺铸


铸字方回，卫州（今河南汲县）人。生于皇祐四年（1052）。娶宗女，授石班殿直。元祐中，通判泗州，又倅太平州。退居吴下，筑室于横塘，自号庆湖遗老。宣和七年（1125）卒，年七十四。有东山寓声乐府三卷，今不传。

天宁乐

铜人捧露盘引

斗储祥，虹流祉，兆黄虞。未□□、□圣真府。千龄叶应，九河清、神物出龟图。□□□□，□盛时、朝野欢娱。

靡不覆，旋穹□，□□□，□坤舆。致万国、一变华胥。霞觞□□，□□□、□□□宸趋。五云长在，望子□、□□□□。

□□□

七娘子

□波飞□□□向。□□□、□□□□在会稽样。拥鼻微吟，捋须遐想。□□□□□□上。

会须加数□□酿。□□□、□□□□涨。美满孤帆，轻便双桨。中分□□□□往。□□□□寄月波□□□拥鼻微吟，捋须遐想，吾自得□□见招，因采其语赋此词。

鸳鸯语

同前

京江抵、海边吴楚。铁瓮城、形胜无今古。北固陵高，西津横渡。几人摧手分襟处。

凄凉渌水桥南路。奈玉壶、难叩鸳鸯语。行雨行云，非花非雾。为谁来为谁还去。

璧月堂

小重山

梦草池南璧月堂。绿阴深蔽日，啭鹂黄。淡蛾轻鬓似宜妆。歌扇小，烟雨画潇湘。

薄晚具兰汤。雪肌英粉腻，更生香。簟纹如水竟檀床。雕枕并，得意两鸳鸯。

群玉轩

同前

群玉轩中迹已陈。江南重喜见，广陵春。纤秾合度好腰身。歌水调，清啭□□□。

团扇掩樱唇。七双胡蝶子，表□□。□□□复旧东邻。风月夜，怜取眼前人。

□□□

同前

隔水桃花□□□。□□□□□，□□□。□妆飞鹊镜台前。□□□，□□□□□。

□首已依然。断云疏雨后，更闻蝉。□□□叶付漪涟。驰寄与，人住玉溪边。

辨弦声

迎春乐

琼琼绝艺真无价。指尖纤、态闲暇。几多方寸关情话。都付与、弦声写。

三月十三寒食夜。映花月、絮风台榭。明月待欢来，久背面、秋千下。

攀鞍态

同前

逢迎一笑金难买。小樱唇、浅蛾黛。玉环风调依然在。想花下、攀鞍态。

伫倚碧云如有待。望新月、为谁双拜。细语人不闻，微风动、罗裙带。

辟寒金

同前

六华应腊妆吴苑。小山堂、晚张燕。赏心不厌杯行缓。待月度、银河半。

缥缈郢人歌已断。归路指、玉溪南馆。谁似辟寒金，聊借与、空床暖。

尔汝歌

清商怨

劳生羁宦未易处。赖醉□□□。白眼青天，忘形相尔汝。

□□□□□□。□□□、送君南浦。雪暗沧江，□□□□□。

□□□

同前

扬州商女□□□。□□□□□。□寄扁舟，江南湖北道。

津头龙祠屡□。□信指、半春前到。笑倚危樯，朝来风色好。

半死桐

思越人，京名鹧鸪天

重过阊门万事非。同来何事不同归。梧桐半死清霜后，头白鸳鸯失伴飞。

原上草，露初晞。旧栖新垅两依依。空床卧听南窗雨，谁复挑灯夜补衣。

翦朝霞

牡丹同前

云弄轻阴谷雨干。半垂油幕护残寒。化工著意呈新巧，翦刻朝霞露盘。

辉锦绣，掩芝兰。开元天宝盛长安。沈香亭子钩阑畔，偏得三郎带笑看。

避少年

同前

谁爱松陵水似天。画船听雨奈无眠。清风明月休论价，卖与愁人直几钱。

挥醉笔，扫吟笺。一时朋辈饮中仙。白头□□江湖上，袖手低回避少年。

□□□

同前

留落吴门□□□。□□□□□□□。扁舟更入毗陵道，却□□□□□□。

□□念，付清觞，樵青与我和沧浪。浮云□是无根物，南北东西不碍狂。

千叶莲

同前

闻你侬嗟我更嗟。春霜一夜扫秾华。永无清啭欺头管，赖有浓香著臂纱。

侵海角，抵天涯。行云谁为不知家。秋风想见西湖上，化出白莲千叶花。

第一花

同前

豆寇梢头莫漫夸。春风十里旧繁华。金楼玉蕊皆殊艳，别有倾城第一花。

青雀舫，紫云车。暗期归路指烟霞。无端却似堂前燕，飞入寻常百姓家。

花想容

武陵春

南国佳人推阿秀，歌醉几相逢。云想衣裳花想容。春未抵情浓。

津亭回首青楼远，帘箔更重重。今夜扁舟泪不供。犹听隔江钟。

□□□

古捣练子

楼上鼓，转□□。□□□□□□□。思妇想无肠可断，□□□□□□□。

夜捣衣

同前

收锦字，下鸳机。净拂床砧夜捣衣。马上少年今健否，过瓜时见雁南归。

杵声齐

同前

砧面莹，杵声齐。捣就征衣泪墨题。寄到玉关应万里，戍人犹在玉关西。

夜如年

同前

斜月下，北风前。万杵千砧捣欲穿。不为捣衣勤不睡，破除今夜夜如年。

翦征袍

同前

抛练杵，傍窗纱。巧翦征袍鬥出花。想见陇头长戍客，授衣时节也思家。

望书归

同前

边堠远，置邮稀。附与征衣衬铁衣。连夜不妨频梦见，过年惟望得书归。

醉厌厌

南歌子

紫陌青丝鞚，红尘白纻衫。谁怜绣户闭香奁。分付一春心事、两眉尖。

怯冷重熏被，羞明半卷帘。欢归斜□□□□。□□□□□□、醉厌厌。

□□□

疏雨池塘见，微风襟袖知。阴阴夏木啭黄鹂。何处飞来白鹭、立移时。

易醉扶头酒，难逢敌手棋。日长偏与睡相宜，睡起芭蕉叶上、自题诗。

窗下绣

一落索

初见碧纱窗下绣。寸波频溜。错将黄晕压檀花，翠袖掩、纤纤手。

金缕一双红豆。情通色授。不应学舞爱垂杨，甚长为、春风瘦。

艳声歌

太平时七首

蜀锦尘香生袜罗。小婆娑。

个侬无赖动人多。是横波。

楼角云开风卷幕，月侵河。

纤纤持酒艳声歌。奈情何。

唤春愁

天与多情不自由。占风流。

云闲草远絮悠悠。唤春愁。

试作小妆窥晚镜，淡蛾羞。

夕阳独倚水边楼。认归舟。

花幕暗

绿绮新声隔坐闻。认殷勤。

尊前为舞郁金裙。酒微醺。

月转参横花幕暗，夜初分。

阳台拚作不归云。任郎瞋。

晚云高

秋尽江南叶未凋。晚云高。

青山隐隐水迢迢。接亭皋。

二十四桥明月夜，弭兰桡。

玉人何处教吹箫。可怜宵。

钓船归

绿净春深好染衣。际柴扉。

溶溶漾漾白鸥飞。两忘机。

南去北来徒自老，故人稀。

夕阳长送钓船归。鳜鱼肥。

爱孤云

闲爱孤云静爱僧。得良朋。

清时有味是无能。矫聋丞。

况复早年豪纵过，病婴仍。

如今痴钝似寒蝇。醉懵腾。

替人愁

风紧云轻欲变秋。雨初收。

江城水路漫悠悠。带汀洲。

正是客心孤迥处，转归舟。

谁家红袖倚津楼。替人愁。

梦江南

九曲池头三月三。柳毵毵。

香尘扑马喷金衔。涴春衫。

苦笋鲥鱼乡味美，梦江南。

阊门烟水晚风恬。落归帆。

愁风月

生查子三首

风清月正圆，信是佳时节。不会长年来，处处愁风月。

心将熏麝焦，吟伴寒虫切。欲遽就床眠，解带翻成结。

绿罗裙

东风柳陌长，闭月花房小。应念画眉人，拂镜啼新晓。

伤心南浦波，回首青门道。记得绿罗裙，处处惟芳草。

陌上郎

西津海鹘舟，径度沧江雨。双橹本无情，鸦轧如人语。

挥金陌上郎，化石山头妇。何物系君心，三岁扶床女。

卷春空

定风波

墙上夭桃簌簌红。巧随轻絮入帘栊。自是芳心贪结子。翻使。惜花人恨五更风。

露萼鲜浓妆脸靓。相映。隔年情事此门中。粉面不知何处在。无奈。武陵流水卷春空。

桃源行

凤栖梧三首

流水长烟何缥缈。诘□□□，□逗渔舟小。夹岸桃花烂□□。□□□□□□□。

萧闲村落田畴好。避地移家，□□□□□。□□殷勤送归棹。闲边勿为他人道。

西笑吟

桃叶园林风日好。曲径珍丛，处处闻啼鸟。翠珥金丸委芳草。袜罗尘动香裙扫。

片帆乘风东流早。每话长安，引领犹西笑。离索年多故人少。江南有雁无书到。

望长安

排办张灯春事早。十二都门。物色宜新晓。金犊车轻玉骢小。拂头杨柳穿驰道。

莼羹鲈鲙非吾好。去国讴吟，半落江南调。满眼青山恨西照。长安不见令人老。

呈纤手

木兰花三首

秦弦络络呈纤手。宝雁斜飞三十九。徵韶新谱日边来，倾耳吴娃惊未有。

文园老令难堪酒。蜜炬垂花知夜久。更须妩媚做腰肢，细学永丰坊畔柳。

归风便

津亭薄晚张离燕。红粉□歌持酒欢。歌声煎泪欲沾襟，酒色□□□□□。

□□会有归风便。休道相忘秋后□。□□□抵故人心，惆怅故人心不见。

续渔歌

中年多办收身具。投老归来无著处。四肢安稳一渔舟，只许樵青相伴去。

沧洲大胜黄尘路。万顷月波难滓污。阿侬原是个

中人，非谓鲈鱼留不住。

惜馀春

踏莎行七首

急雨收春，斜风约水。浮红涨绿鱼文起。年年游子惜馀春，春归不解招游子。

留恨城隅，关情纸尾。阑干长对西曛倚。鸳鸯俱是白头时，江南渭北三千里。

题醉袖

浅黛宜颦，明波欲溜。逢迎宛似平生旧。低鬟促坐认弦声，霞觞滟滟持为寿。

浓染吟毫，偷题醉袖。寸心百意分携后。不胜风月两厌厌，年来一样伤春瘦。

阳羡歌

山秀芙蓉，溪明罨画。真游洞穴沧波下。临风慨想斩蛟灵，长桥千载犹横跨。

解组投簪，求田问舍。黄鸡白酒渔樵社。元龙非复少时豪，耳根清净功名话。

芳心苦

杨柳回塘，鸳鸯别浦。绿萍涨断莲舟路。断无蜂蝶慕幽香，红衣脱尽芳心苦。

返照迎潮，行云带雨。依依似与骚人语。当年不肯嫁春风，无端却被秋风误。

平阳兴

凉叶辞风，流云卷雨。寥寥夜色沈钟鼓。谁调清管度新声，有人高卧平阳坞。

草暖沧洲，潮平别浦。双凫乘雁方容与。深藏华屋锁雕笼，此生乍可输鹦鹉。

晕眉山

镜晕眉山，囊熏水麝。凝然风度长闲暇。归来定解鹔鹴裘，换时应倍骅骝价。

殢酒伤春，添香情夜。依稀待月西厢下。梨花庭院雪玲珑，微吟独倚秋千架。

思牛女

楼角参横，庭心月午。侵阶夜色凉经雨。轻罗小扇扑流萤，微云度汉思牛女。

拥髻柔情，扶肩匿语。可怜分破□□□。□□□□有佳期，人间底事长如许。

负心期

浣溪沙

节物侵寻迫暮迟。可胜摇落长年悲。回首五湖乘兴地，负心期。

惊雁失行风翦翦，冷云成阵雪垂垂。不拚尊前泥样醉，个能痴。

醉中真

减字浣溪沙七首

不信芳春厌老人。老人几度送馀春。惜春行乐莫辞频。

巧笑艳歌皆我意，恼花颠酒拚君瞋。物情惟有醉中真。

频载酒

金斗城南载酒频。东西飞观跨通津。漾舟聊送雨馀春。

桃李趣行无算酌，桑榆收得自由身。酣歌一曲太平人。

掩萧斋

落日逢迎朱雀街。共乘青舫度秦淮。笑拈飞絮罥金钗。

洞户华灯归别馆，碧梧红药掩萧斋。顾随明月入君怀。

杨柳陌

兴庆宫池整月开。□□□□缕金鞋。后庭芳草绿缘阶。

祓禊归□杨柳陌，□□□落凤凰钗。细风抛絮入人怀。

换追风

掌上香罗六寸弓。拥容胡旋一盘中。目成心许两匆匆。

别夜可怜长共月，当时曾约换追风。草生金埒画堂空。

最多宜

半解香销扑粉肌。避风长下绛纱帷。碧琉璃水浸琼枝。

不学寿阳窥晓镜，何烦京兆画新眉。可人风调最多宜。

锦缠头

旧说山阴禊事修。漫书茧纸叙清游。吴门千载更风流。

绕郭烟花连茂苑，满船丝竹载凉州。一标争胜锦缠头。

将进酒

小梅花二首

城下路。凄风露。今人犁田古人墓。岸头沙。带蒹葭。漫漫昔时，流水今人家。黄埃赤日长安道。倦客无浆马无草。开函关。掩函关。千古如何，不见一人闲。

六国扰。三秦扫。初谓商山遗四老。驰单车。致缄书。袭荷焚芰，接武曳长裾。高流端得酒中趣。深入醉乡安稳处。生忘形。死忘名。谁论二豪，初不数刘伶。

行路难

缚虎手。悬河口。车如鸡栖马如狗。白纶巾。扑黄尘。不知我辈，可是蓬蒿人。衰兰送客咸阳道。天若有情天亦老。作雷颠。不论钱。谁问旗亭，美酒斗十千。

酌大斗。更为寿。青鬓常青古无有。笑嫣然。舞翩然。当垆秦女，十五语如弦。遗音能记秋风曲。事去千年犹恨促。揽流光。系扶桑。争奈愁来，一日却为长。

东邻妙

木兰花

张灯结绮笼驰道。六六洞天连夜到。昭花吹断紫云回，怊怅人间新梦觉。

倾城犹记东邻妙。尊酒相逢留一笑。卢郎任老也多才，不数五陵狂侠少。

问歌颦

雨中花令

清滑京江人物秀。富美髮、丰肌素手。宝子馀妍，阿娇馀韵，独步秋娘后。

奈倦客襟怀先怯酒。问何意、歌颦易皱。弱柳飞绵，繁花结子，做弄伤春瘦。

画楼空

诉衷情三首

吴门春水雪初融。触处小桡通。满城弄黄杨柳，著意恼春风。

弦管闹，绮罗丛。月明中。不堪回首，双板桥东，罨画楼空。

偶相逢

彩山涌起翠楼空。箫鼓沸春风。桂娥唤回清昼，夹路宝芙蓉。

长步障，小纱笼。偶相逢。艳妆宜笑，隐语传情，半醉醒中。

步花间

凭陵残醉步花间。风绰佩珊珊。踏青解红人散，不耐日长闲。

纤手指，小金环。拥云鬟。一声水调，两点春愁，先占眉山。

醉梦迷

丑奴儿二首

深坊别馆兰闺小，障掩金泥。

灯映玻璃。一枕浓香醉梦迷。

醒来拟作清晨散，草草分携。

柳巷鸦啼。又是明朝日向西。

忍泪吟

十年一觉扬州梦，雨散云沉。

隔水登临。扬子湾西夕照深。

当时玉管朱弦句，忍泪重吟。

办取沾襟。饾饤西风□□□。

凌歊

铜人捧露盘引

控沧江。排青嶂，燕台凉。驻彩仗、乐未渠央。岩花磴蔓，妒千门、珠翠倚新妆。舞闲歌悄，恨风流、不管馀香。

繁华梦，惊俄顷，佳丽地，指苍茫。寄一笑、何与兴亡。时船载酒，赖使君、相对两胡床。缓调清管，更为侬、三弄斜阳。

秋风叹

燕瑶池

琼钩褰幔。秋风观。漫漫。白云联度河汉。长宵半。参旗烂烂。何时旦。

命闺人、金徽重按。商歌弹。依稀广陵清散。低眉叹。危弦未断。肠先断。

断湘弦

万年欢

淑质柔情，靓妆艳笑，未容桃李争妍。红粉墙东，曾记窥宋三年。不间云朝雨暮，向西楼、南馆留连。何尝信，美景良辰，赏心乐事难全。

青门解袂，画桥回首，初沈汉佩，永断湘弦。漫写浓愁幽恨，封寄鱼笺。拟话当时旧好，问同谁、与醉尊前。除非是，明月清风，向人今夜依然。

子夜歌

忆秦娥

三更月。中庭恰照梨花雪。梨花雪。不胜凄断，杜鹃啼血。

王孙何许音尘绝。柔桑陌上吞声别。吞声别。陇头流水，替人呜咽。

独倚楼

更漏子三首

上东门，门外柳。赠别每烦纤手。一叶落，几番秋。江南独倚楼。

曲阑干，凝伫久。薄暮更堪搔首。无际恨，见闲愁。侵寻天尽头。

翻翠袖

绣罗垂，花蜡换。问夜何其将半。侵舄履，促杯盘。留欢不作难。

令随阄，歌应弹。舞按霓裳前段。翻翠袖，怯春寒。玉阑风牡丹。

付金钗

付金钗，平斗酒。未许解携纤手。吟警句，写清愁。浮骖为少留。

旧游赊，新梦后。月映隔窗疏柳。闲砚席，剩衾稠。今秋似去秋。

伴登临

中吕宫丑奴儿

中吴茂苑繁华地。冠盖如林。桃李成阴。若个芳心、真个会琴心。

高秋霁色清于水。月榭风襟。且伴登临。留与他年、尊酒话而今。

苗而秀

吴都佳丽苗而秀。燕样腰身。按舞华茵。促遍凉州、罗袜未生尘。

□□□□□□透。歌怨眉颦。张燕宜频。□□□□、□□□□□。

东吴乐

尉迟杯

胜游地。信东吴绝景饶佳丽。平湖底，见层岚，凉月下，闻清吹。人如秾李。泛襟袂、香润苹风起。喜凌波、素袜逢迎，领略当歌深意。

鄂君被。双鸳绮。垂杨荫，夷犹画舲相舣。宝瑟弦调，明珠佩委。回首碧云千里。归鸿后、芳音谁寄。念怀县、青鬓今无几。枉分将、镜里华年，付与楼前流水。

台城游

水调歌头

南国本潇洒。六代浸豪奢。台城游冶。襞笺能赋属宫娃。云观登临清夏。璧月留连长夜。吟醉送年华。回首飞鸳瓦。却羡井中蛙。

访乌衣，成白社。不容车。旧时王谢。堂前双燕过谁家。楼外河横斗挂。淮上潮平霜下。樯影落寒沙。商女篷窗罅。犹唱后庭花。

潇湘雨

满庭芳

一阕离歌，满尊红泪，解携十里长亭。木兰归棹，犹倚采蘋汀。鸦噪黄陵庙掩，因想像、鼓瑟湘灵。渔村远，烟昏雨淡，灯火两三星。

愁听。樯影外，繁声骤点，□□□□。□□□□□，浓睡香屏。入梦难留□□，□□□、□□□□。□窗晓，云容四敛，江上数峰青。

念离群

沁园春

宫烛分烟，禁池开钥，凤城暮春。向落花香里，澄波影外，笙歌迟日，罗绮芳尘。载酒追游，联镳归晚，灯火平康寻梦云。逢迎处，最多才自负，巧笑相亲。

离群。客宦漳滨。但惊见、来鸿归燕频。念日边消耗，天涯怅望，楼台清晓，帘幕黄昏。无限悲凉，不胜憔悴，断尽危肠销尽魂。方年少，恨浮名误我，乐事输人。

宛溪柳

六么令

梦云萧散，帘卷画堂晓。残熏尽烛隐映，绮席金壶倒。尘送行鞭袅袅。醉指长安道。波平天渺。兰舟欲上。回首离愁满芳草。

已恨归期不早。枉负狂年少。无奈风月多情，此去应相笑。心记新声缥缈。翻是相思调。明年春杪。

宛溪杨柳，依旧青青为谁好。

伤春曲

满江红

火禁初开，深深院、尽重帘箔。人自起、翠衾寒梦，夜来风恶。肠断残红和泪落。半随经雨飘池角。记采兰、携手曲江游，年时约。

芳物大，都如昨。自怨别，疏行乐。被无情双燕，短封难托。谁念东阳销瘦骨。更堪白纻衣衫薄。向小窗、题满杏花笺，伤春作。

横塘路

青玉案

凌波不过横塘路。但目送、芳尘去。锦瑟华所谁与度。月桥花院，琐窗朱户。只有春知处。

飞云冉冉蘅皋暮。彩笔新题断肠句。若问闲情都几许。一川烟草，满城风絮。梅子黄时雨。

人南渡

感皇恩

兰芷满芳洲，游丝横路。罗袜尘生步。迎顾。整鬟颦黛，脉脉两情难语。细风吹柳絮。人南渡。

回首旧游，山无重数。花底深朱户。何处。半黄梅子，向晚一帘疏雨。断魂分付与。春将去。

薄幸

艳真多态。更的的、频回眄睐。便认得、琴心相许，与写宜男双带。记画堂、斜月朦胧，轻颦微笑娇无奈。便翡翟屏开，芙蓉帐掩，与把香罗偷解。

自过了收灯后，都不见、踏青挑菜。几回凭双燕，丁宁深意，往来翻恨重帘碍。约何时再。正春浓酒暖，人闲昼永无聊赖。厌厌睡起，犹有花梢日在。

伴云来

天香

烟络横林，山沈远照，逦迤黄昏钟鼓。烟映帘栊，蛩催机杼，共苦清秋风露。不眠思归，齐应和、几声砧杵。惊动天涯倦宦，骎骎岁华行暮。

当年酒狂自负。谓东君、以春相付。流浪征骖北道，客樯南浦。幽恨无人晤语。赖明月曾知旧游处。好伴云来，还将梦去。

念良游

满江红

山缭平湖，寒飙扬、六英纷泊。清镜晓、倚岩琪树，挠云珠阁。窈窕缯窗褰翠幕。尊前皓齿歌梅落。信醉乡、绝境待名流，供行乐。

时易失，今犹昨。欢莫再，情何薄。扁舟幸不系，会寻佳约。想见徘徊华表下，个身似是辽东鹤。访旧游、人与物俱非，空城郭。

寒松叹

胜胜慢二首

鹊惊桥断，凤怨箫闲，彩云薄晚苍凉。难致祖洲灵草，方士神香。寒松半欹涧底，恨女萝、先委冰霜。宝琴尘网，□□□□，□□□□。

依□履綦行处，酸心□，□□□□□□。□□帘垂窣地，簟竟空床。伤春燕归洞户，更悲秋、月皎回廊。同谁消遣，一年年夜夜长。

凤求凰

园林幂翠，燕寝凝香。华池缭绕飞廊。坐按吴娃清丽，楚调圆长。歌阑横流美眄，乍疑生、绮席辉光。文园属意，玉觞交劝，宝瑟高张。

南薰难销幽恨，金徽上，殷勤彩凤求凰。便许卷收行雨，不恋高唐。东山胜游在眼，待纫兰、撷菊相将。双栖安隐，五云溪是故乡。

国门东

好女儿四首

车马匆匆。会国门东。信人间、自古销魂处，指红尘北道，碧波南浦，黄叶西风。

堠馆娟娟新月，从今夜、与谁同。想深闺、独守空床思，但频占镜鹊，悔分钗燕，长望书鸿。

九回肠

削玉销香。不喜浓妆。倚高楼、望断章台路，但垂杨永巷，落花微雨，芳草斜阳。

赖有雕梁新燕，试寻访、五陵狂。小华笺、付与西飞去，印一双愁黛，再三归字，□九回肠。

月先圆

才色相怜。难偶当年。屡逢迎、几许缠绵意，记秋千架底，摴蒲局上，祓禊池边。

收贮一春幽恨，细书遍、砑绫笺。算蓬山、未抵

屏山远，奈碧云易合，彩霞深闭，明月先圆。

绮筵张

绮绣张筵。粉黛争妍。记六朝、旧数闺房秀，有长圆璧月，永新琼树，随步金莲。

不减丽华标韵，更能唱、想夫怜。认情通、色受缠绵处，似灵犀一点，吴蚕入茧，汉柳三眠。

舞迎春

迎春乐

云鲜日嫩东风软。雪初融、水清浅。粉□舞按迎春遍。似飞动、钗头燕。

深折梅花曾寄远。问谁为、倚楼凄怨。身伴未归鸿，犹顾恋、江南暖。

城里钟

菩萨蛮

厌厌别酒商歌送。萧萧凉叶秋声动。小泊画桥东。孤舟月满篷。

高城遮短梦。衾藉馀香拥。多谢五更风。犹闻城里钟。

望西飞

清商怨三首

十分持酒每□□。□□□□□。□计留春，春随人去远。

东流□□□□。□□□、好凭双燕。望断西风，高楼帘暮卷。

东阳叹

流连狂乐恨景短。奈夕阳送晚。醉未成欢，醒来愁满眼。

东阳销瘦带展。望日下、旧游天远。泪洒春风，春风谁复管。

要销凝

雕梁寻巢旧燕侣。似向人欲语。试问来时，逢郎郎健否。

春风深闭绣户。尽便旋、一庭花絮。要自销凝，吟郎长短句。

想车音

兀令

盘马楼前风日好。雪销尘扫。楼上宫妆早。认帘箔微开，一面嫣妍笑。携手别院重廊，窈窕花房小。任碧罗窗晓。

间阔时多书问少。镜鸾空老。身寄吴云杳。想车历辘车音，几度青门道。占得春色年年，随处随人到。恨不如芳草。

荆溪咏

渔家傲

南岳去天才尺五。荆溪笠泽相吞吐。十日一风仍再雨，宜禾黍。秋成处处宜禾黍。

坊市万家连岛屿。长杨□□□□□。□□□□□□□。能歌舞。刘郎不□□□□。

吹柳絮

鹧鸪词

月痕依约到西厢。曾羡花枝拂短墙。初未识愁那得泪，每浑疑梦奈馀香。

歌逢袅处眉先妩，酒半酣时眼更狂。闲倚绣帘吹柳絮，问何人似冶游郎。

江如练

蝶恋花

睡鸭炉寒熏麝煎。寂寂歌梁，无计留归燕。十二曲阑闲倚遍。一杯长待何人劝。

不识当年桃叶面。吟咏佳词，想像犹曾见。两桨往来风与便。湖平月上江如练。

宴齐云

南歌子

境跨三千里，楼侵尺五天。碧鸳鸯瓦昼生烟。未信西山台观、压当年。

野色分禾黍，秋声入管弦。闲挥谈尘襞吟笺。三十万家风月、共流连。

醉琼枝

定风波

槛外雨波新涨，门前烟柳浑青。寂寞文园淹卧久，推枕援琴涕自零。无人著意听。

绪绪风披芸幌，骎骎月到萱庭。长记合欢东馆夜，与解香罗掩绣屏。琼枝半醉醒。

□□□

更漏子

酒三行，琴再弄。宛是和鸣双凤。罗斗帐，绣屏风。浓香夜夜同。

去年欢，今夕梦。怊怅晓钟初动。休道梦，觉来空。当时亦梦中。

弄珠英

蓦山溪

楚乡新岁。不放残寒退。月晓桂娥闲，弄珠英、因风委坠。清淮铺练，十二玉峰前，上帘栊，招佳丽。置酒成高会。

江南芳信，目断何人寄。应占镜边春，想晨妆、膏浓压翠。此时乘兴，半道忍回桡，五云溪，门深闭。璧月长相对。

梦相亲

木兰花

清琴再鼓求凤弄。紫陌屡盘骄马鞚。远山眉样认心期，流水车音牵目送。

归来翠被和衣拥。醉解寒生钟鼓动。此欢只许梦相亲，每向梦中还说梦。

罗敷歌

采桑子

高楼帘卷秋风里，目送斜阳。

衾枕遗香。今夜还如昨夜长。

玉人望月销凝处，应在西厢。

关掩兰堂。惟有纱灯伴绣床。

二

河阳官罢文园病，触绪萧然。

犀尘流连。喜见清蟾似旧圆。

人生聚散浮云似，回首明年。

何处尊前。怅望星河共一天。

三

东南自古繁华地，歌吹扬州。

十二青楼。最数秦娘第一流。

季鹰久负鲈鱼兴，不住今秋。

已办归舟。伴我江湖作胜游。

四

自怜楚客悲秋思，难写丝桐。

目断书鸿。平淡江山落照中。

谁家水调声声怨，黄叶西风。

罨画桥东。十二玉楼空更空。

五

东亭南馆逢迎地，几醉红裙。

凄怨临分。四叠阳关忍泪闻。

谁怜今夜篷窗雨，何处渔村。

酒冷灯昏。不许愁人不断魂。

小重山

玉指金徽一再弹。新声传访戴，雪溪寒。两行墨妙破冰纨。牵情处，幽恨寄毫端。

昵语强羞难。相逢真许似，镜中鸾。小梅疏影近杯盘。东风里，谁共倚阑干。

二

帘影新妆一破颜。玳筵回雪舞，小云鬟。琼枝擢秀望难攀。凝情处，千里望蓬山。

歌断酒阑珊。画船箫鼓转，绿杨湾。坠钿残燎水堂关。斜阳里，双燕伴人闲。

三

枕上阊门五报更。蜡灯香灺冷，恨天明。青蘋风转彩帆轻。樯头燕，多谢伴人行。

临镜想倾城。两尖愁黛浅，泪波横。艳歌重记遣离情。缠绵处，翻是断肠声。

四

月月相逢只旧圆。迢迢三十夜，夜如年。伤心不照绮罗筵。孤舟里，单枕若为眠。

茂苑想依然。花楼连苑起，压漪涟。玉人千里共婵娟。清琴怨，肠断亦如弦。

河传

华堂张燕。向尊前妙选，舞裙歌扇。彼美个人，的的风流心眼。恨寻芳来晚。

曲街灯火香尘散。犹约晨妆，一觇春风面。惆怅善和坊里，平桥南畔。小青楼、帘不卷。

二

华堂重厦，向尊前更听，碧云新怨。玉指钿徽，总是挑人心眼。恨随红蜡短。

彩旗影动船头转。双桨凌波，惟念人留恋。江上暮潮，隐隐山横南岸。奈离愁、分不断。

侍香金童

楚梦方回，翠被寒如水。尚想见、扬州桃李。姿秀韵闲何物比。玉管秋风，漫声流美。

燕堂开，双按秦弦呈素指。宝雁参差飞不起。三五彩蟾明夜是。屈曲阑干，断肠千里。

凤栖梧

独立江东人婉娈。粉本花真，千里依稀见。闲弄彩毫濡玉砚。缠绵春思□歌扇。

爱我竹窗新句炼。小砑绫笺、偷寄西飞燕。乍可问名赊识面。十年多病风情浅。

更漏子

芳草斜曛。映画桥□□，翠阁临津。数阕清歌，两行红粉，厌厌别酒初醺。芳意赠我殷勤。罗巾双黛痕。便兰舟独上，洞府人闲，素手轻分。

十里绮陌尘。望紫云车远，已掩青门。迤逦黄昏，景阳钟动，临风隐犹闻。明朝水馆渔村。凭谁招断魂。恨不如今夜，明月多情，应待归云。

玉京秋

陇首霜晴，泗滨云晚，乍遥落。废榭苍苔，破台荒草，西楚霸图冥漠。记登临事，九日胜游，千载如

昨。更想像，晋客□归，谢生能赋继高作。

飘泊。尘埃倦客，风月羁心，潘鬓晓来清镜觉。蜡屐纶巾，羽觞象管，且追随、隼旟行乐。东山□，应笑个侬风味薄。念故园黄花，自有年年约。

蕙清风

何许最悲秋，凄风残照。临水复登山，莞然西笑。车马几番尘，自古长安道。问谁是、后来年少。

飞集两悠悠，江滨海岛。乘雁与又凫，强分多少。传语酒家胡，岁晚从吾好。待做个、醉乡遗老。

虞美人

粉娥齐敛千金笑。愁结眉峰小。渭城才唱浥轻尘。无奈两行红泪、湿香巾。

伤心风月南城道。几纵朱轓到。明年载酒洛阳春。还念淮山楼上、倚阑人。

下水船

芳草青门路。还拂京尘东去。回想当年离绪。送君南浦。愁几许。尊酒流连薄暮。帘卷津楼风雨。

凭阑语。草草蘅皋赋。分首惊鸿不驻。灯火虹桥，难寻弄波微步。漫凝伫。莫怨无情流水，明月扁舟何处。

点绛唇

见面无多，坐来百媚生馀态。后庭春在。折取残红戴。

小小兰舟，荡桨东风快。和愁载。缠绵难解。不似罗裙带。

渔家傲

莫厌香醪斟绣履。吐茵也是风流事。今夜夜寒愁不睡。披衣起。挑灯开卷花生纸。

倩问尊前桃与李。重来若个犹相记。前度刘郎应

老矣。行乐地。兔葵燕麦春风里。

感皇恩

歌笑见馀妍，情生眄睐。拥髻扬蛾黛。多态。小花深院，漏促离襟将解。恼人红蜡泪。啼相对。

芳草唤愁，愁来难奈。兰叶犹堪向谁采。小楼妆晚，应念斑骓何在。碧云长有待。斜阳外。

菩萨蛮

彩舟载得离愁动。无端更借樵风送。波渺夕阳迟。销魂不自持。

良宵谁与共。赖有窗间梦。可奈梦回时。一番新别离。

二

章台游冶金龟婿。归来犹带醺醺醉。花漏怯春宵。云屏无限娇。

绛纱灯影背。玉枕钗声碎。不待宿酲销。马嘶催早朝。

三

曲门南与鸣珂接。小园绿径飞胡蝶。下马访婵娟。笑迎妆阁前。

鹧鸪声几叠。滟滟金蕉叶。未许被香鞯。月生楼外天。

四

绿窗残梦闻鶗鴂。曲屏映枕春山叠。梳□髮如蝉。镜生波上莲。

绛裙金缕摺。学舞腰肢怯。帘下小凭肩。与人双翠钿。

五

绿杨眠后拕烟穗。日长扫尽青苔地。香断入帘风。炉心檀烬红。

兰溪修祓禊。上巳明朝是。不许放春慵。景阳临晓钟。

六

粉香映叶花羞日。窗间宛转蜂寻蜜。欢罢卷帘时。玉纤匀面脂。

舞裙金斗熨。绛襭鸳鸯蜜。翠带一双垂。索人题艳诗。

七

子规啼梦罗窗晓。开奁拂镜严妆早。彩碧画丁香。背垂裙带长。

钿筝寻旧曲。愁结眉心录。犹恨夜来时。酒狂归太迟。

八

虚堂向壁青灯灭。觉来惊见横窗月。起看月平西。城头乌夜啼。

兰衾羞更入。欹枕偷声泣。肠断数残更。望明天未明。

九

芭蕉衬雨秋声动。罗窗恼破鸳鸯梦。愁倚□帘栊。灯花落地红。

枕横衾浪拥。好夜无人共。莫道粉墙东。蓬山千万里。

十

朱甍碧树莺声晓。残醺残梦犹相恼。薄雨隔轻帘。寒侵白纻衫。

锦屏人起早。惟见馀妆好。眉样学新蟾。春愁入翠尖。

十一

炉烟微度流苏帐。孤衾冷叠芙蓉浪。蟠蟀不离床。伴人愁夜长。

玉人飞阁上。见月还相望。相望莫相忘。应无未断肠。

于飞乐

日薄云融。满城罗绮芳丛。一枝粉淡香浓。几销魂。偏健羡、紫蝶黄蜂。繁华梦断，酒醒来、扫地春空。

武陵原、回头何处。情随流水无穷。寄两行清泪，想几许残红。惜花人老，年年奈、依旧东风。

浣溪沙

双鹤横桥阿那边。静坊深院闭婵娟。五度花开三处见，两依然。

水眄难禁频领□，歌云犹许小流连。破得尊前何

限恨，不论钱。

品令

怀彼美。愁与泪。分占眉丛眼尾。求好梦、闲拥鸳鸯绮。恨啼乌、唤人起。

目断清淮楼上，心寄长洲坊里。迢迢地。七百三十里。几重山，几重水。

海月谣

楼平叠巘。瞰瀛海、波三面。碧云扫尽，桂轮滉玉，鲸波张练。化出无边宝界，是名壮观。

追游汗漫，顾少借，长风便。麻姑相顾，□然笑指，寒潮清浅。顿觉蓬莱方丈，去人不远。

风流子

何处最难忘。方豪健，放乐五云乡。彩笔赋诗，禁池芳草，香鞯调马，辇路垂杨。绮筵上，扇偎歌黛

浅，汗浥舞罗香。兰烛伴归，绣轮同载，闭花别馆，隔水深坊。

零落少年场。琴心漫流怨，带眼偷长。无奈占床燕月，侵鬓吴霜。念北里音尘，鱼封永断。便桥烟雨，鹤表相望。好在后庭桃李，应记刘郎。

鹧鸪天

轰醉王孙玳瑁筵。渴虹垂地吸长川。侧商调里清歌送，破尽穷愁直几钱。

孤棹舣，小江边。爱而不见酒中仙。伤心两岸官杨柳，已带斜阳又带蝉。

忆仙姿

白纻春衫新制。准拟采兰修禊。遮日走京尘，何啻分阴如岁。留滞。留滞。不似行云难系。

二

日日春风楼上。不见石城双桨。鸳枕梦回时，烛泪屏山相向。流荡。流荡。门外白蘋溪涨。

三

相见时难别易。何限玉琴心意。眉黛只供愁，羞见双鸳鸯字。憔悴。憔悴。蜡烛销成红泪。

四

罗绮丛中初见。理鬓横波流转，半醉不胜情，帘影犹招歌扇。留恋。留恋。秋夜辞巢双燕。

五

雨后一分春减。深院落红如糁。柳外出秋千，度日彩旗风飐。销黯。销黯。门共宝奁长掩。

六

柳下玉骢双鞚。蝉鬓宝钿浮动。半醉倚迷楼，聊送斜阳三弄。毫纵。豪纵。一觉扬州春梦。

七

何处偷谐心赏。促坐绮罗筵上。不记下楼时，醉□月侵书幌。怀想。怀想。清丽歌声妆样。

八

江上潮回风细。红袖倚楼凝睇。天际认归舟，但见平林如荠。迢递。迢递。人更远于天际。

九

梦想山阴游冶。深径碧桃花谢。曲水稳流觞，暖絮芳兰堪藉。萧洒。萧洒。月棹烟蓑东下。

凤栖梧

挑菜踏青都过却。杨柳风轻，摆动秋千索。啼鸟自惊花自落。有人同在真珠箔。

淡净衣裳妆□薄。闲凭银筝，睡鬓慵梳掠。试问为谁添瘦弱。娇羞只把眉颦著。

琴调相思引

送范殿监赴黄冈

终日怀归翻送客。春风祖席。南城陌。便莫惜。离觞频卷白。动管色。催行色。动管色。催行色。

何处投鞍风雨夕。临水驿。空山驿。临水驿。空山驿。纵明月相思千里隔。梦咫尺。勤书尺。梦咫尺。勤书尺。

芳草渡

留征辔，送离杯。羞泪下，捻青梅。低声问道几时回。秦筝雁促，此夜为谁排。

君去也，远蓬莱。千里地，信音乖。相思成病底情怀。和烦恼，寻个便，送将来。

雨中花

回首扬州，猖狂十载，依然一梦归来。但觉安仁愁鬓，几点尘埃。醉墨碧纱犹锁，春衫白纻新裁。认鸣珂曲里，旧日朱扉，闲闭青苔。

人非物是，半晌鸾肠易断，宝勒空回。徒怅望、碧云销散，明月徘徊。忍过阳台折柳，难凭陇驿传梅。一番桃李，迎风无语，谁是怜才。

花心动

西郭园林，远尘烦，门临绿杨堤路。画□簟长，水馆帘空，竟日素襟销暑。小湾红芰清香里，深隐映、风标鸳鸯。指□□，相将故故，背人飞去。

翻念多情自苦。当置酒徵歌，梦云难驻。醉眼渐迷，花拂墙低，误认宋邻偷顾。彩阑倚遍平桥晚，空相望、凌波仙步。断魂处，黄昏翠荷□雨。

浪淘沙

把酒欲歌骊。浓醉何辞。玉京烟柳欲黄时。明日景阳门外路，相背春归。

敛泪复牵衣。私语迟迟。可怜谁会两心期。惟有画帘斜月见，应共人知。

二

一十二都门。梦想能频。无言桃李几经春。艳粉鲜香开自落，还为何人。

白纻别时新。苒苒征尘。镜中销瘦老于真。赖有天涯风月在，依旧相亲。

三

潮涨湛芳桥。难渡兰桡。卷帘红袖莫相招。十二阑干今夜月，谁伴吹箫。

烟草接亭皋。归思迢迢。兰成老去转无憀。偏恨秋风添鬓雪。不共魂销。

四

雨过碧云秋。烟草汀洲。远山相对一眉愁。可惜芳年桥畔柳，不系兰舟。

为问木兰舟。何处淹留。相思今夜忍登楼。楼下谁家歌水调。明月杨州。

夜游宫

江面波纹皱縠。江南岸、草和烟绿。初过寒食一百六。采蘋游，□香裙，鸣佩玉。

心事偷相属。赋春恨、彩笺双幅。今夜小楼吹凤竹。谢东风，寄怀人，肠断曲。

忆仙姿

莲叶初生南浦。两岸绿杨飞絮。向晚鲤鱼风，断送彩帆何处。凝伫。凝伫。楼外一江烟雨。

二

彩舫解维官柳。楼上谁家红袖。团扇弄微风，如为行人招手。回首。回首。云断武陵溪口。

菱花怨

叠鼓嘲喧，彩旗挥霍，蘋汀薄晚，兰舟催解。别浦潮平，小山云断，十幅饱帆风快。回想牵衣，愁掩啼妆，一襟香在。纨扇惊秋，菱花怨晚，谁共蛾黛。

何处玉尊空，对松陵正美，鲈鱼瓜菜。露洗凉蟾，潦吞平野，三万顷非尘界。览胜情无奈。恨难招、越人同载。会凭紫燕西飞，更约黄鹂相待。

望扬州

铁瓮城高，蒜山渡阔，干云十二层楼。开尊待月，卷箔披风，依然灯火扬州。绣陌南头。记歌名宛转，乡号温柔。曲槛俯清流。想花阴、谁系兰舟。

念凄绝秦弦，感深荆赋，相望几许凝愁。殷勤裁

尺素，奈双鱼、难渡瓜洲。晓鉴堪羞。潘鬓点、吴霜渐稠。幸于飞、鸳鸯未老，不应同是悲秋。

定情曲

春愁

沉水浓熏，梅粉淡妆，露华鲜映春晓。浅颦轻笑。真物外，一种闲花风调。可待合欢翠被，不见忘忧芳草。拥膝浑忘羞，回身就郎抱。两点灵犀心颠倒。

念乐事稀逢，归期须早。五云闻道。星桥畔、油壁车迎苏小。引领西陵自远，摧手东山偕老。殷勤制、双凤新声，定情永为好。

拥鼻吟

吴音子

别酒初销。怃然弭棹蒹葭浦。回首不见高城，青楼更何许。大艑轲峨，越商巴贾。万恨龙钟，篷下对语。

指征路。山缺处，孤烟起，历历闻津鼓。江豚吹

浪，晚来风转夜深雨。拥鼻微吟，断肠新句。粉碧罗笺，封泪寄与。

思越人

京口瓜洲记梦间。朱扉犹映花关。东风太是无情思，不许扁舟兴尽还。

春水漫，夕阳闲。乌樯几转绿杨湾。红尘十里扬州过，更上迷楼一借山。

清平乐

吴波不动。四际晴山拥。载酒一尊谁与共。回首江湖旧梦。

长艚珠箔青篷。舻声鸦轧征鸿。泪□镂檀香枕，醉眠摇□春风。

二

宋邻东畔。明月关深院。玉指金徽调旧怨。楚客归心欲断。

城隅芳草初春。佳期重约临分。丽句漫题双带，也愁系住行云。

三

厌厌别酒。更执纤纤手。指似归期庭下柳。一叶西风前后。

无端不系孤舟。载将多少离愁。又是十分明月，照人两处登楼。

木兰花

嫣然何啻千金价。意远态闲难入画。更无方便只尊前，说尽牵情多少话。

别来乐事经春罢。枉度佳春抛好夜。如今触绪易销魂，最是不堪风月下。

二

朝来著眼沙头认。五两竿摇风色顺。佳期学取弄潮儿。人纵无情潮有信。

纷纷花雨红成阵。冷酒青梅寒食近。漫将江水比闲愁，水尽江头愁不尽。

减字木兰花

春容秀润。二十四番花有信。

鸾镜佳人。得得浓妆样样新。

情无远近。水阔山长分不尽。

一断音尘。泪眼花前只见春。

二

闲情减旧。无奈伤春能作瘦。

桂楫兰舟。几送人归我滞留。

西门官柳。满把青青临别手。

谁共登楼。分取烟波一段愁。

三

南园清夜。临水朱阑垂柳下。

从坐莲花。潋滟觥船泛露华。

酒阑歌罢。双□前愁东去也。

回想人家。芳草平桥一径斜。

四

多情多病。万斛闲愁量有剩。

一顾倾城。惟觉尊前笑不成。

探香幽径。好住东风谁主领。

多谢流莺。欲别频啼四五声。

摊破木兰花

南浦东风落暮潮。祓禊人归，相并兰桡。回身昵语不胜娇。犹碍华灯，扇影频摇。

重泛青翰顿寂寥。魂断高城手漫招。佳期应待鹊成桥。为问行云，谁伴朝朝。

二

芳草裙腰一尺围。粉郎香润，轻洒蔷薇。为嫌风日下楼稀。杨柳青阴，深闭朱扉。

枉是尊前调玉徽。彩鸾何事逐鸡飞。楚台赋客莫相违。留住行云，好待郎归。

南乡子

秋半雨凉天。望后清蟾未破圆。二十四桥游冶处，留连。携手娇饶步步莲。

眉宇有馀妍。初破瓜时正妙年。玉局弹棋无限意，缠绵。肠断吴蚕两处眠。

二

柳岸舣兰舟。更结东山谢氏游。红泪清歌催落景，回头。□出尊前一段愁。

东水漫西流。谁道行云肯驻留。无限鲜飙吹芷若，汀洲。生羡鸳鸯得自由。

临江仙

暂假临淮东道主，每逃歌舞华筵。经年未办买山钱。筋骸难强，久坐沐猴禅。

行拥一舟称浪士，五湖春水如天。越人相顾足嫣然。何须绣被，来伴拥蓑眠。

罗敷歌

丑奴儿

东山未办终焉计，聊尔西来。花苑平台。倦客登临第几回。

连延复道通驰道，十二门开。车马尘埃。怅望江南雪后梅。

点绛唇

一幅霜绡，麝煤熏腻纹丝缕。掩妆无语。的是销凝处。

薄暮兰桡，漾下蘋花渚。风留住。绿杨归路。燕

子西飞去。

南歌子

绣幕深朱户，熏炉小象床。扶肩醉被冒明珰。绣履可怜分破、两鸳鸯。

梦枕初回雨、啼钿半□妆。一钩月渡横塘。谁认凌波微步、袜尘香。

二

心蹙黄金缕，梢垂白玉团。孤芳不怕雪霜寒。先向百花头上、探春□。

傍水添清韵，横墙露粉颜。夜来和月起凭阑。认得暗香微度、有无间。

小重山

一叶西风生嫩凉。彩舟旗影动，背斜阳。溪流几曲似回肠。高城远，今夜为谁长。

正节号清狂。苎萝标韵美，倚新妆。月华歌调转清商。尊酒畔，好住伴刘郎。

清平乐

林皋叶脱。楼下清江阔。船里琵琶金捍拨。弹断么弦再抹。

夜潮洲渚生寒。城头星斗阑干。忍话旧游新梦，三千里外长安。

二

沈侯销瘦。八咏新题就。惆怅酒醒兼梦后。带眼如何复旧。

几时一叶兰舟。画桡鸦轧东流。新市小桥西畔，有人长倚妆楼。

木兰花

罗襟粉汗和香浥。纤指留痕红一捻。离亭再卜合欢期，寻见石榴双翠叶。

危楼欲上危肠怯。纵得鸾胶难寸接。西风燕子会来时，好付小笺封泪帖。

玉连环

一落索

别酒更添红粉泪。促成愁醉。相逢浅笑合微吟，撩惹到、缠绵地。

花下解携重附耳。佳期深记。青翰舟稳绣衾香，谁禁断、东流水。

惜奴娇

玉立佳人，韵不减、吴苏小。赋深情、华年韵妙。叠鼓新歌，最能作、江南调。缥缈。似阳台。娇云弄晓。

有客临风，梦后拟、池塘草。竟装怀、□愁多少。绿绮芳尊，映花月、东山道。正要。个卿卿、嫣然一笑。

蓦山溪

画桥流水，宛是南州路。转柁绿杨湾，恍然间、青楼旧处。回肠断尽，犹剩尔多愁，记新声，怀昵语。依约对眉宇。

袜罗香在，只欠莲随步。无物比朝云，恨难续、高唐后赋。迢遥此夜，泪枕不成眠，月侵窗，灯映户。应见可怜许。

西江月

携手看花深径，扶肩待月斜廊。临分少伫已伥伥。此段不堪回想。

欲寄书如天远，难销夜似年长。小窗风雨碎人肠。更在孤舟枕上。

摊破木兰花

桂叶眉丛恨自成。锦瑟弦调，双凤和鸣。钗梁玉胜挂兰缨。帘影沉沉，月堕参横。

屏护文茵翠织成。摘佩牵裾，燕样腰轻。清溪百曲可怜生。大抵新欢，此夜□情。

点绛唇

十二层楼，梦回缥缈非烟里。此情何寄。赖尔荆江水。

莫谓东君，触处逢桃李。留深意。温柔乡里。自有终焉计。

诉衷情

不堪回首卧云乡。羁宦负清狂。年来镜湖风月，鱼鸟两相忘。

秦塞险，楚山苍。更斜阳，画桥流水，曾见扁舟，几度刘郎。

二

半销檀粉睡痕新。背镜照樱唇。临风再歌团扇，深意属何人。

轻调笑，浅凝颦。认情亲。最难堪酒，似不胜情，依样伤春。

怨三三

玉津春水如蓝。宫柳毵毵。桥上东风侧帽檐。记佳节、约是重三。

飞楼十二珠帘。恨不贮、当年彩蟾。对构雨廉纤。愁随芳草，绿遍江南。

醉春风

楼外屏山秀。凭阑新梦后。归云何许误心期，候候候。到陇梅花，渡江桃叶，断魂招手。

楚制汗衫旧。啼妆曾枕袖。东阳咏罢不胜情，瘦瘦瘦。隋岸伤离，渭城怀远，一枝烟柳。

忆秦娥

晓朦胧。前溪百鸟啼匆匆。啼匆匆。凌波人去，拜月楼空。

去年今日东门东。鲜妆辉映桃花红。桃花红。吹开吹落，一任东风。

二

风惊幕。灯前细雨檐花落。檐花落。玉台清镜，泪淹妆薄。

良时不再须行乐。王孙莫负东城约。东城约。一分春色，为君留著。

三

著春衫、玉鞭鞭马南城南。南城南。柔条芳草，留驻金衔。

粉娥采叶供新蚕。蚕饥略许携纤纤。携纤纤。湔裙淇上，更待初三。

河满子

每恨相逢薄处，可怜欲去迟回。犹记新声团扇□，殷勤再引馀杯。为问依依杨柳，秋风好住章台。

疏雨忽随云断，斜阳却送潮回。桃叶青山长在眼，几时双楫迎来。如待碧阑红药，一年两度花开。

御街行

别东山

松门石路秋风扫。似不许、飞尘到。双携纤手别烟萝，红粉清泉相照。几声歌管，正须陶写，翻作伤心调。

岩阴暝色归云悄。恨易失、千金笑。更逢何物可忘忧，为谢江南芳草。断桥孤驿，冷云黄叶，相见长安道。

连理枝

绣幌闲眼晓。处处闻啼鸟。枕上无情，斜风横雨，落花多少。想灞桥、春色老于人，恁江南梦杳。

往事今何道。聊咏池塘草。怀县年来，萧萧壮发，可堪频照。赖醉乡、佳境许徜徉，惜归欤不早。

金凤钩

江南又叹流寓。指芳物、伴人迟暮。搅晴风絮。弄寒烟雨。春去更无寻处。

石城楼观青霞举。想艇子、寄谁容与。断云荆渚。限潮湓浦。不见莫愁归路。

芳洲泊

踏莎行

露叶栖萤，风枝袅鹊。水堂离燕褰珠箔。一声横玉吹流云，厌厌凉月西南落。

江际吴边，山侵楚角。兰桡明夜芳洲泊。殷勤留

语采香人，清尊不负黄花约。

水调歌头

彼美吴姝唱，繁会阖闾邦。千坊万井、斜桥曲水小轩窗。缥缈关山台观。罗绮云烟相半。金石压撞。痴信东归虏，黑自死心降。

范夫子，高标韵，秀眉庞。功成长往、有人同载世无双。物外聊从吾好。赖尔工颦妍笑。伴醉玉连缸。尽任扁舟路，风雨卷秋江。

摊破浣溪沙

曲磴斜阑出翠微。西州回首思依依。风物宛然长在眼，只人非。

绿树隔巢黄鸟并，沧洲带雨白鸥飞。多谢子规啼劝我，不如归。

江南曲

踏莎行

蝉韵清弦，溪横翠縠。翩翩彩鹢帆开幅。黄帘绛幕掩香风，当筵粲粲人如玉。

浅黛凝愁，明波转瞩。兰情似怨临行促。不辞寸断九回肠，殷勤更唱江南曲。

二

潇潇雨

鸦轧齐桡，□冬黡叠鼓。浮骖晚下金牛渚。莫愁应自有愁时，篷窗今夜潇潇雨。

杜若芳洲。芙蓉别浦。依依艳笑逢迎处。随潮风自石城来，潮回好寄人传语。

三

度新声

小苑浴兰，微波寄叶。石城回首山重沓。绮窗烟雨梦佳期，飞霞艇子雕檀楫。

楼迥披襟，廊长响屟。供愁麝月眉心帖。紫箫闲捻度新声，有人偷倚阑干搯。

楼下柳

天香

满马京□，装怀春思，翩然笑度江南。白鹭芳洲，青蟾雕舰，胜游三月初三。舞裙溅水，浴兰佩、绿梁纤纤。归路要同步障，迎风会卷珠帘。

离觞未容半酣。恨乌樯、已张轻帆。秋鬓重来淮上，几换新蟾。楼下会看细柳，正摇落清霜拂画檐。树犹如此，人何以堪。

吴门柳

渔家傲

窈窕盘门西转路。残阳映带青山暮。最是长杨攀折苦。堪怜许。清霜翦断和烟缕。

春水归期端不负。依依照影临南浦。留取木兰舟少住。无风雨。黄昏月上潮平去。

二

游仙咏

啸度万松千步岭。钱湖门外非尘境。见底碧漪如眼净。岚光映。镜屏百曲新磨莹。

好月为人重破暝。云头艳艳开金饼。传语桂娥应耐静。堪乘兴。尊前听我游仙咏。

雁后归

临江仙人日席上作

巧翦合欢罗胜子，钗头春意翩翩。艳歌浅拜笑嫣然。愿郎宜此酒。行乐驻华年。

未是文园多病客，幽襟凄断堪怜。旧游梦挂碧云边。人归落雁后，思发在花前。

二

想娉婷

鸦背夕阳山映断，绿杨风扫津亭。月生河影带疏星。青松巢白鸟，深竹逗流萤。

隔水彩舟然绛蜡，碧窗想见娉婷。浴兰熏麝助芳馨。湘弦弹未半，凄怨不堪听。

三

采莲回

翡翠楼高帘幕薄，温家小玉妆台。画眉难称怯人催。羞从面色起，娇逐语声来。

门外木兰花艇子，垂杨风扫纤埃。平湖一镜绿萍开。缓歌轻调笑，薄暮采莲回。

鸳鸯梦

临江仙

午醉厌厌醒自晚，鸳鸯春梦初惊。闲花深院听啼莺。斜阳如有意，偏傍小窗明。

莫倚雕阑怀往事，吴山楚水纵横。多情人奈物无情。闲愁朝复暮，相应两潮生。

念彩云

夜游宫

流水苍山带郭。寻尘迹、宛然如昨。犹记黄花携手约。误重来，小庭花，空自落。

不怨兰情薄。可怜许、彩云漂泊。紫燕西飞书漫托。碧城中，几青楼，垂画幕。

烛影摇红

波影翻帘，泪痕凝蜡青山馆。故人千里念佳期，襟佩如相款。

惆怅更长梦短。但衾枕、馀芬剩暖。半窗斜月，照人肠断，啼乌不管。

小重山

花院深疑无路通。碧纱窗影下，玉芙蓉。当时偏恨五更钟。分携处，斜月小帘栊。

楚梦冷沉踪。一双金缕枕，半床空。画桥临水凤

城东。楼前柳，憔悴几秋风。

绿头鸭

玉人家，画楼珠箔临津。托微风、彩箫流怨，断肠马上曾闻。燕堂开、艳妆丛里，调琴思、认歌颦。麝蜡烟浓，玉莲漏短，更衣不待酒初醺。绣屏掩、枕鸳相就，香气渐暾暾。回廊影，疏钟淡月，几许销魂。

翠钗分、银笺封泪，舞鞋从此生尘。住兰舟、载将离恨，转南浦、背西曛。记取明年，蔷薇谢后，佳期应未误行云。凤城远，楚梅香嫩，先寄一枝春。青门外，只凭芳草，寻记郎君。

减字浣溪沙

秋水斜阳演漾金。远山隐隐隔平林。几家村落几声砧。

记得西楼凝醉眼，昔年风物似如今。只无人与共登临。

二

三扇屏山匝象床。背灯偷解素罗裳。粉肌和汗自生香。

易失旧欢劳蝶梦，难禁新恨费鸾肠。今宵风月两相忘。

三

鼓动城头啼暮鸦。过云时送雨些些。嫩凉如水透窗纱。

弄影西厢侵户月，分香东畔拂墙花。此时相望抵天涯。

四

烟柳春梢蘸晕黄。井阑风绰小桃香。觉时帘幕又斜阳。

望处定无千里眼，断来能有几回肠。少年禁取恁凄凉。

五

梦想西池辇路边。玉鞍骄马小辎軿。春风十里鬥婵娟。

临水登山漂泊地，落花中酒寂廖天。个般情味已三年。

六

莲烛啼痕怨漏长。吟蛩随月到回廊。一屏烟景画潇湘。

连夜断无行雨梦，隔年犹有著人香。此情须信是难忘。

七

闲把琵琶旧谱寻。四弦声怨却沈吟。燕飞人静画堂深。

欹枕有时成雨梦，隔帘无处说春心。一从灯夜到如今。

八

鹦鹉无言理翠襟。杏花零落昼阴阴。画桥流水半篙深。

芳径与谁寻鬥草，绣床终日罢拈针。小笺香管写春心。

九

鹦鹉惊人促下帘。碧纱如雾隔香奁。雪儿窥镜晚蛾纤。

乌鹊桥边河络角，鸳鸯楼外月西南。门前嘶马弄金衔。

十

宫锦袍熏水麝香。越纱裙染郁金黄。薄罗依约见明妆。

绣陌不逢携手伴，绿窗谁是画眉郎。春风十里断人肠。

十一

青翰舟中祓禊筵。粉娥窥影两神仙。酒阑飞去作非烟。

重访旧游人不见，雨荷风蓼夕阳天。折花临水思茫然。

十二

浮动花钗影鬓烟。浅妆浓笑有馀妍。酒醺檀点语凭肩。

留不住时分钿镜，旧曾行处失金莲。碧云芳草恨年年。

十三

两点春山一寸波。当筵娇甚不成歌。动人情态可须多。

金井露寒风下叶，画桥云断月侵河。厌厌此夜奈愁何。

十四

清浅陂塘藕叶乾。细风疏雨鹭鸶寒。半垂帘幕倚阑干。

惆怅窃香人不见，几回憔悴后庭兰。行云可是渡江难。

十五

楼角初销一缕霞。淡黄杨柳暗栖鸦。玉人和月摘梅花。

笑捻粉香归洞户，更垂帘幕护窗纱。东风寒似夜来些。

琴调相思引

团扇单衣杨柳陌。花似春风□无迹。赖白玉香奁供粉泽。借秀色。添春色。借秀色。添春色。

云幕华灯张绮席。半醉客。留醒客。半醉客。留醒客。渐促膝倾鬟琴差拍。问此夕。知何夕。问此夕。知何夕。

天门谣

牛渚天门险。限南北、七雄豪占。清雾敛。与闲人登览。

待月上潮平波滟滟。塞管轻吹新阿滥。风满槛。历历数、西州更点。

献金杯

风软香迟，花深漏短。可怜宵、画堂春半。碧纱窗影，卷帐蜡灯红，鸳枕畔。密写乌丝一段。

采蘋溪晚。拾翠沙空，尽愁倚、梦云飞观。木兰艇子，几日渡江来，心目断。桃叶青山隔岸。

清平乐

阴晴未定。薄日烘云影。临水牛门花一径。尽日鸟啼人静。

厌厌几许春情。可怜老去兰成。看取镊残双鬓，不随芳草重生。

又

小桃初谢。双燕还来也。记得年时寒食下。紫陌青门游冶。

楚城满目春华。可堪游子思家。惟有夜来归梦，不知身在天涯。

摊破浣溪沙

湖上秋深藕叶黄。清霜销瘦损垂杨。洲嘴沙斜照暖，睡鸳鸯。

红粉莲娃何处在，西风不为管馀香。今夜月明闻水调，断人肠。

又

双凤箫声隔彩霞。朱门深闭七香车。何处探春寻旧约，谢娘家。

旖旎细风飘水麝，玲珑残雪浸山茶。饮罢西厢帘影外，玉蟾斜。

惜双双

皎镜平湖三十里。碧玉山围四际。莲荡香风里。彩鸳鸯觉双飞起。

明月多情随柁尾。偏照空床翠被。回首笙歌地。醉更衣处长相记。

思越人

紫府东风放夜时。步莲秾李伴人归。五更钟动笙歌散，十里月明灯火稀。

香苒苒，梦依依。天涯寒尽减春衣。凤凰城阙知何处，寥落星河一雁飞。

又

怊怅离亭断彩襟。碧云明月两关心。几行书尾情何限，一尺裙腰瘦不禁。

遥夜半，曲房深。有时昵语话如今。侵窗冷雨灯生晕，泪湿罗笺楚调吟。

鹤冲天

冬冬鼓动，花外沈残漏。华月万枝灯，还清昼。广陌衣香度，飞盖影、相先后。个处频回首。锦坊西去，期约武陵溪口。

当时早恨欢难偶。可堪流浪远，分携久。小畹兰英在，轻付与、何人手。不似长亭柳。舞风眠雨，伴我一春销瘦。

小重山

飘径梅英雪未融。芳菲消息到，杳梢红。隔年欢事水西东。凝思久，不语坐书空。

回想夹城中。彩山箫鼓沸，绮罗丛。钿轮珠网玉花骢。香陌上，谁与斗春风。

六州歌头

少年侠气，交结五都雄。肝胆洞。毛髮耸。立谈中。死生同。一诺千金重。推翘勇。矜豪纵。轻盖拥。

联飞鞚。斗城东。轰饮酒垆，春色浮寒瓮。吸海垂虹。闲呼鹰嗾犬，白羽摘雕弓。狡穴俄空。乐匆匆。

似黄粱梦。辞丹凤。明月共。漾孤篷。官冗从。怀倥偬。落尘笼。簿书丛。鹖弁如云众。供粗用。忽奇功。笳鼓动。渔阳弄。思悲翁。不请长缨，系取天骄种。剑吼西风。恨登山临水，手寄七弦桐。目送归鸿。

浣溪沙

翠縠参差拂水风。暖云如絮扑低空。丽人波脸觉春融。

缨挂宝钗初促席，檀膏微注玉杯红。芳醪何似此情浓。

又

云母窗前歇绣针。低鬟凝思坐调琴。玉纤纤按十三金。

归卧文园犹带酒。柳花飞度画堂阴。只凭双燕话春心。

又

叠鼓新歌百样娇。铜丸玉腕促云谣。揭穿飞瓦雹声焦。

九曲池边杨柳陌，香轮轧轧马萧萧。细风妆面酒痕销。

江城子

麝熏微度绣芙容。翠衾重。画堂空。前夜偷期，相见却匆匆。心事两知处问，依约是，梦中逢。

坐疑行听竹窗风。出帘栊。杳无踪。已过黄昏，才动寺楼钟。暮雨不来春又去，花满地，月朦胧。

浪淘沙

一叶忽惊秋。分付东流。殷勤为过白蘋洲。洲上小楼帘半卷，应认归舟。

回首恋朋游。迹去心留。歌尘萧散梦云收。惟有尊前曾见月，相伴人愁。

木兰花

佩环声认腰肢软。风里麝熏知近远。此身常羡玉妆台，得见晓来梳画面。

回廊几步通深院。一桁绣衣帘不卷。酒阑歌罢欲黄昏，肠断归巢双燕燕。

又

银簧雁柱香檀拨。镂板三声催细抹。舞腰轻怯绛裙长，羞按筑球花十八。

东城柳岸匆匆发。画舫一篙烟水阔。可怜单枕欲眠时，还见尊前前夜月。

蝶恋花

小院朱扉开一扇。内样新妆，镜里分明见。眉晕半深唇注浅。朵云冠子偏宜面。

被掩芙蓉熏麝煎。帘影沉沉，只有双飞燕。心事向人犹勔靦。强来窗下寻针线。

石州引

薄雨初寒，斜照弄晴，春意空阔。长亭柳色才黄，远客一枝先折。烟横水际，映带几点归鸦，东风销尽龙沙雪。还记出关来，恰而今时节。

将发。画楼芳酒，红泪清歌，顿成轻别。已是经年，杳杳音尘多绝。欲知方寸，共有几许清愁，芭蕉不展丁香结。枉望断天涯，两厌厌风月。

失调名

罗帷映月，玉研生冰。

又

风头梦、吹无迹。

减字木兰花

簪花照镜。客鬓萧萧都不整。

拟倩东□。化作尊前入梦云。

风香月影。信是瑶台清夜永。

深闭重门。牵绊刘郎别后魂。

凤栖梧

为问宛溪桥畔柳。拂水倡条，几赠行人手。一样叶眉偏解皱。白绵飞尽因谁瘦。

今日离亭还对酒。唱断青青，好去休回首。美荫向人疏似旧。何须更待秋风后。

南柯子

别恨

斗酒才供泪，扁舟只载愁。画桥青柳小朱楼。犹记出城车马、为迟留。

有恨花空委，无情水自流。河阳新鬓尽禁秋。萧

散楚云巫雨、此生休。

望湘人

春思

厌莺声到枕，花气动帘，醉魂愁梦相半。被惜馀薰，带惊剩眼。几许伤春晚。泪竹痕鲜，佩兰香老，湘天浓暖。记小江、风月佳时，屡约非烟游伴。

须信鸾弦易断。奈云和再鼓，曲终人远。认罗袜无踪，旧处弄波清浅。青翰棹舣，白蘋洲畔。尽目临皋飞观。不解寄、一字相思，幸有归来双燕。

谒金门

李黄门梦得一曲，前遍二十言，后遍二

十二言，而无其声。馀采其前遍，润一横字，

已续二十五字写之云

杨花落。燕子横穿朱阁。常恨春醪如水薄。闲愁无处著。

绿野带江山络角。桃叶参差前约。历历短樯沙外泊。东风晚来恶。

蝶恋花

改徐冠卿词

几许伤春春复暮。杨柳清阴，偏碍游丝度。天际小山桃叶步。白蘋花满湔裙处。

竟日微吟长短句。帘影灯昏，心寄胡琴语。数点雨声风约住。朦胧淡月云来去。

小梅花

思前别。记时节。美人颜色如花发。美人归。天一涯。娟娟姮娥，三五满还亏。翠眉蝉鬓生离诀。遥望青楼心欲绝。梦中寻。卧巫云。觉来珠泪，滴向湘水深。

愁无已。奏绿绮。历历高山与流水。妙通神。绝知音。不知暮雨朝云、何山岑。相思无计堪相比。珠箔雕阑几千里。漏将分。月窗明。一夜梅花忽开、疑是君。

乌啼月

牛女相望处，星桥不碍东西。重墙未抵蓬山远，却恨画楼低。

细字频传幽怨，凝缸长照单栖。城乌可是知人意，偏向月明啼。

簇水近

一笛清风弄袖，新月梳云缕。澄凉夜色，才过几点黄昏雨。侠少朋游，正喜九陌消尘土。鞭穗袅、紫骝花步。

过朱户。认得宫妆，为谁重扫新眉妩。徘徊片嚮难问，桃李都无语。十二青楼下，指灯火章台路。不念人、肠断归去。

画眉郎

好女儿

雪絮凋章。梅粉华妆。小芒台、榧机罗缃素，古铜蟾砚滴，金雕琴荐，玉燕钗梁。

五马徘徊长路，漫非意、凤求凰。认兰情、自有怜才处，似题桥贵客，栽花潘令，真画眉郎。

试周郎

诉衷情

乔家深闭郁金堂。朝镜事梅妆。云鬟翠钿浮动，微步拥钗梁。

情尚秘，色犹庄。递瞻相。弄丝调管，时误新声，翻试周郎。

新念别

湖上兰舟暮发。扬州梦断灯明灭。想见琼花开似雪。帽檐香，玉纤纤，曾为折。

渔管吹还咽。问何意、煎人愁绝。江北江南新念别。掩芳尊，与谁同，今夜月。

谒金门

溪声急。无数落花漂出。燕子分泥蜂酿蜜。迟迟艳风日。

须信芳菲随失。况复佳期难必。拟把此情书万一。愁多翻阁笔。

减字木兰花

冷香浮动。望处欲生胡蝶梦。

晓日曈昽。愁见凝酥暖渐融。

鼓催歌送。芳酒一尊谁与共。

寂寞墙东。门掩黄昏满院风。

摊破浣溪沙

锦鞯朱弦瑟瑟徽。玉纤新拟凤双飞。缥缈烛烟花暮暗，就更衣。

约略整环钗影动，迟回顾步佩声微。宛是春风胡蝶舞，带香归。








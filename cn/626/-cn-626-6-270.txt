费秀才元禄四首

【金陵咏怀古迹四首】

含章殿

烟沉弱柳隔晴沙，窈窕香台忆主家。

绮树游丝留晓色，雕窗粉蝶恋清华。

镜边月晕连城璧，陌上尘埋七宝车。

点额新妆招不起，黄鹂衔出旧时花。

善泉池（一名九曲池，昭明太子所凿）

沧池漭沆凿昭明，前代风烟九曲平。

锦缆不收菱叶烂，红亭半啮浪痕生。

沙环凫渚邀垂钓，花积鱼床隐濯缨。

客醉何劳歌《桂树，就中山水自忘情。

劳劳亭

八月金陵天气凉，劳劳亭畔雨花香。

谁家别泪沾红粉，几处秋风起白杨。

沽酒城边频系马，闻歌道上总思乡。

古今无恙东流水，多少行人为断肠。

新亭

过江形胜感宗臣，暇日登临似雒滨。

风景凄凉空举目，神州凋敝属何人。

棠花自发青芜杳，燕子初归白屋贫。

况是经过王谢宅，不堪衰草更沾巾。


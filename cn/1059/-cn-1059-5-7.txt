○天医

乡人顾谦淳吉，弘治二年五月得伤寒疾，延医官杜祥疗治，七日转加瞀眩。夜梦一老人曰：「尔为杜生所误，不速更医则当死。」谦请所更者，曰：「葑门刘宗序甚佳。」惊悟，亟迎之，服其药，病稍稍减。方夜分起食粥，举首见金冠绿袍者一人，踞坐梁上，室中悬药葫芦累百，呼谦名曰：「子知我乎？我天医也。」为谦具说其致病之故，言皆有理致。又授以数百言，曰：「子能行此，可为名医，善记之勿忘也。」语讫而隐，自是顿瘳，而苦耳聩。至冬月，往谒医士凌汉章求针治。汉章为针两耳，移时而愈，曰：「子尝为天医传药乎？」谦惊问所自知，汉章曰：「大凡天医治疾，传药耳中，药入而气闭，故聩也。」谦乃具言所见，曰：「先生神人也。」然谦自病后，追绎与神问答之语，皆历历分明，独所授要言，茫然不记一字，至今恨之。汉章，湖州人，针术通神，其详当别有志。 【 谦自说。】


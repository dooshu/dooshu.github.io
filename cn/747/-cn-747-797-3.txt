○破山龙堂记

《礼》：“山林川谷邱陵，能出云为风雨见怪物，皆曰神。”若然者，龙亦能为风雨见怪物，则其泽之在民厚矣。神而祀之又宜矣。常熟，泽国也。风雨怪物，日作於民。在有其地者，苟祀之至，民被其利。祀之不至，民受其祸。汝南周君为令之初年，夏且旱，其神於破山之潭上，果雨以应。君曰：“受其赐，徒以报，不可也。”於是命工以土木介其象，为宝宫以荫之。著之於典，以洁其祀。於是风雨时，怪物止，水旱不为厉。民经大荒，连岁以穰。其神之泽乎？君之祀乎？凡雩者，春秋之道皆书之，勤民之祀也。君为其祠已，乞文其事。日休佳君之为志在民，故从之。咸通十三年二月十九日。襄阳皮日休记。


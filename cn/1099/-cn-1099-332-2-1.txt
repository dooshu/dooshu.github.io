○議防倭上傅中丞 【 防倭】

公書札甚富大抵皆交游往復之詞以故不載覽者毋疑其脫略也伏承下防倭諸議、及別辱手劄見諭、令悉心條對、具見明公惓惓為國集眾思廣忠益至意也、區區一得之愚、乃有相左者、知明公不欲屬吏之尋聲而貢?也。夫倭誠可憂。憂不在山東也。青登萊沿海也皆瘠鹵數十里無人烟。不足中倭欲也。進無支港。退無寬洋。深入則不能。散略則不達。非倭所便地也。此為能見事盖倭之深入皆內地人為導也我無販海通賊者賊不得內應必不來即來不過淮揚之敗潰或為風濤所迫者一二舶眾我令長槍勁弓蹙而取之立盡耳二十年來登海設鎮增兵究也我不能以一舟度遼敵未甞以一騎過海徒釀壬申之亂耳予前在都下時與諸公言防登萊不若防天津防天津不若防三恊也今明公欲奏設提調開府如浙直故事恐部尼不行也、行而一二歲後、羽書晏然者、開府之費何以解。設參將、毋論其供億煩擾也、今兩地有兵備副使二矣備倭都司一矣、兵備之令不能行參將。參將之令。不能行備倭。是參伍也。動相掣。難相諉。如之何其可也。留民兵善矣。然是兵　天子所恃以防衞京輦者也。歲募其人一直八十餘金。費至鉅也。萬一倭不來。非虜即有警議者今之人有持此長慮者乎曰山東私此五千人何用也四十餘萬金之費何歸也留贓罰備緩急之用善矣。大工迫若風雨。工部之任事者耽耽悉秋毫也彼其懼諸道之以倭解也。必不從我矣。造海舶此尤非策也。夫山東陸戰地也。山無大材。人無善水。地無支港。海無寬洋。此其勢必募閩浙之卒。鬻淮揚之木。費鉅萬而成舟師。閒居何所置之。有急何所用之。故設提督莫若明公以撫職為諸道主設參將莫若責成於兵備備倭留民兵莫若嚴閱諸道之快壯留賍罰莫若使道府設法處置造海船莫若精陸戰明公第無上此疏凡事須實實布置何用絮絮入告耶凡勤于上疏者皆以諉卸後禍耳而以時按行海防。訪問利害。從容圖之未晚也。區區直以為天下之患。不在海而在山東。山東之患不在倭。而在盜賊。盜賊之端。與防弭之術。未易借箸數也請俟燕閒之間進焉。


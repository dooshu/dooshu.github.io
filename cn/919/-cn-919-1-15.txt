九道病脉

细为气血俱虚，为病在内，为积，为伤湿，为后泄，为寒，为神劳，为忧伤过度，为腹满。细而紧为 瘕积聚，为刺痛。细而滑为僵仆，为发热，为呕吐。

数为热，为虚，为吐，为痛，为烦渴，为烦满。

动为痛，为惊，为挛，为泄，为恐。

虚为寒，为虚，为脚弱，为食不消化，为伤暑。

促，经并无文。

释曰：其促有五：一曰气，二曰血，三曰饮，四曰食，五曰痰。但脏热则脉数，以气血痰饮留滞不行则止促，止促非恶脉也。

结为痰，为饮，为血，为积，为气。

释曰：气寒脉缓则为结，数则为促，虽缓数不同，结亦当如促脉分别可也。

散，经无文。

释曰：六腑气绝于外，则手足寒，上气；五脏气绝于内，则下利不禁，甚者不仁，其脉皆散，散则不聚，病亦危矣。

革为满，为急，为虚寒相搏，妇人半产漏下。

释曰：革者革也，固结不移之状。三部应之，皆危脉也。

代者，一脏绝，他脏代至。

释曰：代，真死脉，不分三部，随应皆是。

如前所例，皆本圣经，学人当熟读，令心开眼明，识取体状，然后交络互织，所谓六经流注，五脏相传，各以部位推寻，使了然不昧。其如随病分门，诸脉证状，尤当参对审详之。如是精诚，方可为医者之万分；不尔则倚傍圣教，欺罔贤良，为含灵之巨贼，幸宜勉旃。








张孝忠


孝忠字正臣，历阳（今安徽省和县）人。隆兴元年（1163）进士。曾知郴州。开禧初，守荆门。三年（1207），京西运判。嘉定元年（1208），直显谟阁，落职放罢。八年（1215），新知金州，放罢。

杏花天

刘司法喜咏北湖次其韵

爱寻水竹添情况。任云卧、溪边石上。衔杯乐圣成游荡。不为弓弯舞样。

北湖迥、风飘彩舫。□笑击、冯夷薄相。致身福地何萧爽。莫道居夷太枉。

又

看花随柳湖边去。似邂逅、水晶宫住。刘郎笔落惊风雨。酒社诗盟心许。玉关外、不辞马武。便好展、云霄稳步。郴江自绕郴山路。欲问功名何处。

破阵子

北湖次唐教授韵

占气中涵清淑，徵诗古富篇章。杖屦闲随鱼□乐，怀抱清如湖水凉。何殊吴越乡。

风柳春容袅袅，水花水影汪汪。且把清尊浇磊磈，莫为浮名愁肺肠。星星白髮长。

玉楼春

泛北湖次唐教授韵

绿波春早青烟暮。翠幕船如天上去。深杯蜀酒醉贤人，隔岸幽花怜静女。

浮云散乱流萍聚。恨满韩张离合处。欲招骑龙帝乡人，来咏叉鱼春岸句。

鹧鸪天

豆蔻梢头春意浓。薄罗衫子柳腰风。人间乍识瑶池似，天上浑疑月殿空。

眉黛小，髻云松。背人欲整又还慵。多应没个藏娇处，满镜桃花带雨红。

菩萨蛮

即席次王华容韵

娇红隐映花稍雾。金莲容与歌声度。得句写香笺。江山此意传。

醉当春好处。不道因风絮。去并锦闱眠。青绫被底仙。

西江月

即席次王华容韵

堂上簪缨交错，花间帘幕高张。与君一咏一飞觞。莫笑诗狂饮畅。

满路光风转蕙，吟边宫柳斜行。新词妙绝动宫墙。紫诰黄麻天上。

霜天晓角

汉阳王守席上

楚山浮碧。江汉无终极。鄂渚几行云树，天何意、限南北。

使君觞醉客。健倒曾何惜。三国英雄谁在，斜阳外、尽陈迹。








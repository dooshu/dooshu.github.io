【谢擅止散青苗钱放罪表〈熙宁三年夏〉】

臣某言：今月二十九日，准中书札子，以臣奏乞不秋料青苗钱事，奉圣旨，不合不听候朝廷指挥，擅行止散之罪，特与放免者。有罪必诛，是为彝典；原情以恕，特出深仁。闻命惊惭，省躬涕泗。臣某诚惶诚感。伏念臣以一介之微贱，荷三圣之奖知。宠禄既丰，初无报效，筋骸已惫，尚此迟徊。曲蒙大度之并容，误委一方之寄任，职当抚俗，责在分忧。方兹旰昃之劳心，岂敢因循而避事？昨遇国家新建官司而主计，大商财利以均通。分命出使之车，交驰于郡县；悉发旧藏之镪，取息于民氓。而臣方久苦于昏衰，初莫详其利害。既已大喧于物议，始知不便于人情。亦尝略陈众弊之三，冀补万分之一。属再当于班给，顾已逼于会期，虽具奏陈，乃先擅止。据兹专妄，合被谴呵。岂谓伏蒙皇帝陛下深轸睿慈，俯矜朴拙，免从吏议，特贷刑章。夫何草木之微，曲被乾坤之施。臣敢不益思祗畏，更励操修？戒小人之饰非，希君子之改过，冀图薄效，少答鸿私。


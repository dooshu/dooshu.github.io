○民情馬政疏

今天下水旱相仍人民缺食、山西河南陝西三處、急於餉軍。而民愈苦。京畿八府、迫於追馬。而民愈困。鬻賣子女、流離道路者、在在有之、如是而不加存恤。誠恐良善化為盜賊。則邦本動搖而事日多矣。然欲矜恤非人恤之衣食。家與之金帛也。但省科派。减力役。寬夏秋之稅而勿徵。弛山澤之利而無禁。使民得以休息營生。是即安養之道。惟在　聖心一轉移之間耳。昔之人君有言民吾子也、安有子倒懸而父不為之解哉、斯言也、施於今日、尤為切務臣等於民情不能盡述、謹條列一二千後、伏望　皇上念上天付?之重思、下民仰賴之切、采而行之、斯民幸甚、一皇莊之名。自古無有。景泰存藩邸之舊。　皇上因東宮之餘莊名曰皇固巳非理。然事因其實猶為有說。近聞故太監劉永誠所獻莊田。亦欲立為皇莊。深駭人情。居者懼於騷擾不已。耕者懼為徵科過舊。而街談巷議。咸謂四海之內。莫非王土。何獨以此之謂皇莊。臣等竊聞外議如此。恐不足為　聖德之光。乞以劉永誠莊田令戶部籍之。俾居民仍舊耕種。以息外議。一古者山澤之利。與民共之。不為勵禁。此先王仁民之意也。今畿內八府。湖濼數多。若非官府禁地。即為勢家私莊。但其間所產魚蝦螺蚌菱藕蘆葦之類。皆天地自然之利。今人民缺食。又乏倉粮賑濟。請命有司凡所在湖濼。不分官私。許令饑民採取供食。諸人毋得禁制。及抽分稅錢。亦救荒之一端也。一編民養馬。已有定制計馬徵駒亦有定期。但今畿內田土日狹。人民艱窘。孳牧虧欠。遇遣官印烙。其管馬官及群長人等。因而科擾於民。實於馬無益。去冬詔令。每馬四匹。聽買一匹。恩已寬矣。然及今有司追併。尚未能買補。乞暫免今歲印烙。仍行有司暫停折買馬匹。一順天等八府夏麥旱傷、秋成未卜、乞敕戶部早將夏稅勘實蠲免、勿令有司催逼其他賦役有重難者、許有司申達暫行减免、一近者戶部以將有事河套、必須軍餉遣官往山西河南陝西儹運粮草、未免刻期取辦、乞令督運侍郎陳俊以大軍未出、宜從緩行事、已起者運赴軍前、未行者量為停免、庶使三處之民、稍得蘇息、

劉文安公奏疏（疏）

劉定之


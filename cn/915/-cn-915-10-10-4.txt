◇与徐陵书荐方圆

吾荷朝恩，得安丘壑，身名两泰，夫复奚言。但愿沐浴尧风，遨游舜日，安服饱食，以送馀齿。然性灵未能灰弭，其间复须友生，言晤後来，英俊并出，方为时生，林谷之中，鲜逢退逸，唯赵郡方圆，栖迟天目，年过强仕，不慕时荣，文史足用，学艺优敏，中岁暂游宛洛，蒙弟识异，其人方储之胤，衣冠未绝，雅奉闲逸，得性丘林，与吾朋游，积有年岁，今复同在岩壑，毕志风云，琴案清商，诗题空谷，比幽贞道缺，考盘绝咏，贲五履二，两爻无间。方今公旦作辅，亿兆攸赖，激贪惩竞，傥自圆起。弟以搜扬佐世，水镜求贤，脱能登此仄陋，论言是属，翘弓远贲，则山谷咸劝，足令廉风复振，懦夫能立，岂不弘哉。圆若蒙此旌招，未必不凿坯而达于廊庙之用，脱不能贲然来思，而于退让之道，于斯为贵，恐弟未究，东川人士，聊复起予，今言吾家上宰之贵，无以微裨万一，此举脱复入听，少得不负夙心，周弘让白。（《文苑英华》六百七十七。）


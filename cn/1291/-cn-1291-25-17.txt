【长安谣】

〖《汉书》曰：成帝初。丞相御史条奏石显旧恶。及其党牢梁、陈顺皆免官。显与妻子徙归故郡。忧懑不食。道病死。诸所交结。以显为官。皆废罢。少府五鹿充宗左迁玄菟太守。中丞伊嘉为雁门都尉。长安谣云：〗

伊徙雁。鹿徙菟。去牢与陈实无贾。

（乐府作价。〇《汉书》佞幸传石显传。
《御览》四百六十五。
《乐府诗集》八十七。
《诗纪》八。）


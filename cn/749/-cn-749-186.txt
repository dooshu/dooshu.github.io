祖可


祖可字正平，丹阳人。苏坚之子，苏庠之弟，原名苏序。为僧，住庐山。被恶疾，人号癞可。

小重山

谁向江头遣恨浓。碧波流不断，楚山重。柳烟和雨隔疏钟。黄昏后，罗幕更朦胧。

桃李小园空。阿谁犹笑语，拾残红。珠帘卷尽落花风。人不见，春在绿芜中。

菩萨蛮

西风簌簌低红叶。梧桐影里银河匝。梦破画帘垂。月明乌鹊飞。

新愁知几许。欲似丝千缕。雁己不堪闻。砧声何处村。

又

谁能画取沙边雨。和烟澹扫蒹葭渚。别岸却斜晖。采莲人未归。

鸳鸯如解语。对浴红衣去。去了更回头。教侬特地愁。








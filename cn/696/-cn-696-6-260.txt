九日虎丘大风雨


吴阊门西风雨秋，泽鸨沙雁鸣河洲。
黑云夜卷亭皋木，片片飞过鸳鸯楼。
野夫吞声揽衣袂，惊雷掣电无时休。
忆昔良辰日潇洒，青翰之舟赭白马。
季伦宾客多英豪，谢家儿郎本妖冶。
迎将西曲茱萸女，共醉东邻杨柳下。
酒酣据地歌未央，繁英锦石金风凉。
红树萧萧鸟归急，青天漠漠神飞扬。
朅来朝市无遗迹，万事苍茫动魂魄。
昔日金闺彦，半作泉台客。
而我独何为，伤心对朝夕。
曜灵流光不相照，霜飞鬼哭乌头白。
君不见龙山置酒桓宣武，参佐风流映千古。
又不见宋公秉钺真奇才，横槊赋诗戏马台。
江左英雄安在哉，彭城南郡生蒿莱。
呜呜觱篥坎坎鼓，胡雏啸风浑脱舞。
黄昏骑马醉射生，有客相看泪如雨。





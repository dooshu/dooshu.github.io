【述酒诗】

〖仪狄造。杜康润色之。○以上小注。焦本、《诗纪》无。〗

重离照南陆。鸣鸟声相闻。秋草虽未黄。融风久已分。素砾□（曾本云。宋本作襟辉。苏写本云。一作襟辉。）修渚。南岳无馀云。豫章抗高门。重华固灵（曾本、苏写本云。一作虚。）坟。流泪抱中叹。倾耳听司晨。神州献嘉粟。西灵（曾本、苏写本云。一作云。又作零。）为我驯。诸梁董师旅。芊（焦本作羊。曾本同。又注。一作芊。苏写本云。一作羊。非。）胜丧其身。山阳归下国。成名犹不勤。卜生善斯牧。安乐不为君。平生（曾本、苏写本作生。）去旧京。峡中纳遗薰。双阳（各本作陵。曾本、苏写本云。一作阳。今从一作。）甫云育。三趾显奇文。王子爱清吹。日（曾本云。一作星。）中翔河汾。朱公练九齿。闲居离（《诗纪》作杂。）世纷。峨峨西领（曾本、苏写本云。一作四顾。）内。偃息常（苏写本作得。曾本云。一作得。）所亲。天容（曾本云。一作客。）自永固。彭殇非等伦。（○本集。《诗纪》三十五。）


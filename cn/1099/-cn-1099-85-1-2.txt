○題為存省邊儲事 【 存省邊儲】

臣等切惟時有緩急。勢有輕重。善為國者與時消息。審勢而動。則財用不竭。軍旅可興。日者宣府地方虜寇深入、侵侮我邊疆、剉衄我戰士、抄掠我鄉村、百姓共仇、天討不赦、　陛下赫然斯怒。六月興師。舉措合宜人心勇奮。詩云玁狁孔熾。我是用急。此之謂也。近該鎮守宣府太監劉清、奏稱虜賊四散出境去訖、深井堡間有烽火之報、必是殘賊零騎、數亦不多、大虜情變詐。兵機重大。臣等職非戎寄。固不敢輕議。緣軍前供億。皆于本部取給。豈容坐視。切嘗審時度勢、揣我虗實、所據京營征進人馬、應合議處、臣聞王者之師。其動如神。其疾如風。因利制權。變無常形。今虜賊既退。而我師久駐彼勢日逸我勢日勞甚非以養威重示神速也。夫主客之兵。殊勢異形。客兵坐食。兵家所忌。姑以宣府見今儲蓄計之、糧只有半年之積、草不勾三月之用糧草匱竭、名為自憊、孫子曰、久暴師則國用不足。正以此也。矧今　皇上嗣大歷服之初。大賚中外、所用不貲、若使宣府芻糧支用盡絕、萬一秋高馬肥、賊眾復舉、當是之時、取之於外則外廩告乏、取之于內則內帑不繼、孫子所謂雖有知者、不能善其後矣、豈不深可慮耶、曩者大同榆林有警。儲餉之備。不下百萬。多被京軍坐食、至今本部籌畫不給此論不必遣兵情勢皆合且宣府密邇京畿縱有急警一晝一夜可以馳赴比之遠塞勢葢不同臣等竊思京營軍馬。只合在京整搠。以待朝報則朝行。夕報則夕行。庶乎不動而威。有戰必勝也。國家承平日久。士卒驕惰。京軍所至。未免搔擾。臣等博采輿論蘇子瞻論宋事亦有北論皆謂供京軍之費犒勞邊軍則士嬉馬騰以戰為志其利必十倍于京軍矣臣等忝司邦計。目覩戎兵。朝惟夕思。寢食俱廢。不忍坐待困竭。興言輒為流涕。孫子又曰、國之貧于師者遠輸。遠輸則百姓貧。今日時勢。大率類此。伏望特勑府部科道等官、參酌臣言、從長計議、前項征進官軍、何者應該掣回、時遣保國公朱暉統京軍二萬往宣府故議留之何者應留防禦、務俾兵不挫銳、食無浪費、則安中國制夷狄之策、或在是矣、


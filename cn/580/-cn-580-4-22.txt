列传第二十二 答阿里台　蒙力克〔脱栾　伯八儿　阔阔出〕　豁儿赤兀孙　察合安不洼　纳牙阿


答阿里台，斡赤斤把儿坛之少子，太祖季父也。答阿里台始从秦亦赤兀，中归太祖。答阑捏木克格思之役，与阿勒坛、忽察儿违命，掠塔塔儿所弃辎重，太祖夺其所获，分给于众。三人怨望，叛附王罕。及王罕败亡，入乃蛮，乃蛮又灭，穷来归命。太祖怒其反覆，密令诛之，毋使人见。博尔朮、木华黎、忽都虎谏曰：“骨肉相残，如火自灭，额赤格之兄弟惟答阿里台在，宁忍废绝。愿以额赤格故，曲矜之。”太祖闻三人言，遂宥之。其后太祖以其子大纳耶耶及从人二百，付皇侄阿勒赤歹，其后人常在阿勒赤歹后王部下。

太宗时，以宁海、登、莱三洲为答阿里台后人分地。至元九年八月，大纳耶耶之子阔阔出请以三州自为一路，与诸王比，岁赋惟入宁海，无输益都。从之。答阿里台四世孙拔都儿，延祐五年封宁海王，赐金印。五世孙买奴，泰定三年正月壬子封宣靖王，镇益都。天历二年，文宗即位，入觐，赐控鹤二十人。至顺二年，置王傅等官，立宫相都总管府，给银印。后至元二年，进封益王。至正十六年，毛贵陷益都，买奴遁走。

答阿里台又有后人曰布儿罕，从旭烈兀征西域，不敢与诸王子抗礼。旭烈兀谓王子年少，许布儿罕与之并坐。布儿罕之子曰库鲁克，又有布剌儿赤乞颜惕者，仕于阿鲁浑，张大盖，亦答阿里台后人。

蒙力克，晃豁坛氏。父察剌合，烈祖崩，太祖母子寡弱，部众多叛附泰亦兀赤。察剌合劝沮之，脱朵延吉儿帖以枪刺察剌合背，不顾而去。察剌合创甚，太祖为之涕泣。蒙力克与烈祖相亲爱，烈祖临崩以家事托之，又使召太祖于宏吉剌氏，太祖称之为额赤格。后太祖与札木合战于答兰巴泐渚纳，蒙力克率其七子先后来归。癸亥，王罕子桑昆绐太祖议昏，太祖以十骑往，中道过蒙力克家，白其事。蒙力克劝太祖勿往，以方春马瘦为辞，太祖从之。太祖称尊号，命蒙力克隅坐，论军国重事，与其子脱栾并封千户。

脱栾，蒙力克长子也。太祖伐乃蛮，大蒐军实，以脱栾与朵歹、多豁勒忽、斡歌连、不只儿、速亦客秃六人同为扯儿必。后从皇弟合撒儿取金辽西诸州，又奉命督蒙古、契丹军，并张鲸所总北京十提控汉军南征。鲸中道叛诛，脱栾仍帅诸军进讨，降真定，克大名。至东平，阻水，大掠而还。从驾征西域，又从征西夏。

先是，太祖将征西域，征兵西夏。西夏主李遵顼与廷臣议，其臣阿沙敢不大言谓使者曰：“汝主内度力不足，何以为汗。”于是定议不助兵。使者归报，太祖大怒，遂伐西夏，围其都城。遵顼先使其子德旺居守，奔西凉，太祖解围去。至是复征之。脱栾从驾至阿儿不合，地多野马，因纵猎。太祖骑为野马惊，突堕而伤股，驻跸搠斡儿合惕之地。

是夕，帝不豫。翌日，也遂皇后以告扈驾诸王、百官，议进退之计。脱栾谓：“唐兀惕城郭之国，其民土著，不能转徙。今且退军，须圣躬康复，再讨之。”众然其议，入奏。太祖谓：“唐兀见我退军，必以我为怯。不如于此养病，使人于唐兀，视彼如何复命，再为进止。”遂遣使责西夏主之抗命。时遵顼已内禅德旺，德旺不承侵蒙古之言，阿沙敢不自承言之，因谓使者曰：“汝蒙古夙以善战名，我今驻营贺兰山，广张天幕，饶有橐驼。汝与我战，胜则取之。若愿金银币帛，请向中兴、西凉自取可也。”使还以闻，太祖大怒曰：“彼如此狂言，我军安可径退。虽死，必往证其言。”

明年春，师入西夏。阿沙敢不走据山寨，我师仰攻，破之，擒阿沙敢不，尽获营帐、橐驼。杀其精壮，余听我军俘得者自分之。是夏，太祖避暑察速秃山，分遣诸将取甘、肃、西凉等府、州，进逼中兴。是时李德旺已殂，从子睍嗣位，遣使乞降。太祖令脱栾前往安抚。及西夏主朝行在，太祖已崩，遗诏秘不发丧，俟夏主来朝杀之，而灭其族。脱栾奉遗诏，手刃西夏主睍，尽杀其族人。以功赐西夏主行宫器皿。未几卒。脱栾子伯八儿。

伯八儿，世祖即位，以旧臣子孙擢为万户，命戍欠欠州。至元十二年，诸王昔里吉、脱帖木儿叛，伯八儿以闻，且请讨之。未得命，为昔里吉、脱帖木儿所袭，败死之。脱帖木儿虏其二子八剌、不兰奚，分置左右。岁余，待之颇厚。八剌阴结脱帖木儿左右也伯秃，谋报父仇。后为也伯秃家人泄其谋，八剌知事不成，率家族南奔。脱帖木儿遣骑追之，兄弟俱被执。脱帖木儿责之曰：“我待汝厚，汝反为此耶！”八剌曰：“汝叛君之贼，害我父，掠我亲属。我誓将杀汝，以报君父之仇。今力穷就执，从汝所为。”逼令跪，不屈，以铁挝碎其膝，终不跪。与不兰奚俱见杀。幼子阿都兀亦官河北河南道肃政廉访使。

阔阔出，蒙力克第四子也。为巫，形如狂人，尝隆冬裸行风雪中，好言休咎，往往奇中。蒙古人号为帖卜腾格里，译言天使也。太祖灭王罕，阔阔出即以符命之说进，谓：“闻天语，将畀帖木真以天下，号曰成吉思。”丙寅，群臣议上尊号，以为札木合称古儿罕，不逾时而败，不祥，欲废之而别择美号。有请用阔阔出前说者，遂上尊号曰：成吉思可汗。

阔阔出即以符命被宠，又藉父劳，兄弟七人势倾一时。尝挞合撒儿，合撒儿诉于太祖，太祖不问也。阔阔出复谮之曰：“长生天有命，帖木真、合撒儿迭为百姓主。不除合撒儿，事未可知。”太祖惑其言，欲杀之，以太后救之，获免，事具合撒儿传。

其后有九种言语之人，从阔阔出，聚于太祖群牧场。帖木格斡赤斤属人亦有往者，斡赤斤使部将莎豁儿往索逃人，反为阔阔出所欧，且缚马鞍于背，驱归以辱之。明日，斡赤斤自往，阔阔出兄弟七人群起欲欧之。斡赤斤惧不敌，婉词逊谢，阔阔出使长跽帐后，以示罚。斡赤斤归，愤甚。翌日入谒，太祖卧未起，斡赤斤直趋榻前奏其事，且大哭。太祖未及言，光献皇后垂涕曰：“晃豁坛之子何为者！曩既挞合撒儿，今又辱斡赤斤。可汗见在，彼尚任意陵践诸弟，如不讳，其肯服汝弱小儿子约束耶！”语毕亦哭。于是太祖谓斡赤斤曰：“阔阔出今日来，任汝处之。”斡赤斤乃选三力士以待。

既而蒙力克率七子入见，阔阔出甫坐，斡赤斤与三力士搏阔阔出，颠而折其脊，弃于左厢车下。斡赤斤入奏：“阔阔出偃卧不肯起。”蒙力克知其已死，泣言：“我佐可汗创大业，相从至今。”辞未半，其六子攘袖塞户，立势汹汹。太祖遽起曰：“辟我。”即出立帐外，佩弓箭者趋而环侍。太祖命以青庐覆阔阔出尸，严其扃鐍。比三日，失尸所在。太祖曰：“阔阔出挞吾弟，又无端从而谮之，皇天震怒，俾死无归骨地矣。”因切责蒙力克而释之。自阔阔出死，蒙力克父子之势遂衰。

豁儿赤兀孙，巴阿邻氏。始属札木合，而心归太祖。及太祖与札木合分牧而西，豁儿赤兀孙夜与阔阔搠思举族从之。谬言曰：“昔我始祖孛端察儿所掠兀良合真妇人，先后生札木合之祖暨吾祖，是二祖者异父而实同母，则我于札木合，诚不当背之他适。顾昨者神明示我，见有惨白乳牛触札木合牙帐，若车折去一角，其牛作人语曰：札木合将我角来。又见无角犍牛曳一帐椗木，循帖木真所行辙迹而来，亦作人语曰：长生天命帖木真为众达达主。我今载国往送之。”部众以老人言必不谬，往往忻动争附太祖。

豁儿赤兀孙谓太祖曰：“君他日得国，何以报我？”太祖曰：“汝言若征，赐汝万户。”曰：“万户何足道。容我取部中美妇人三十为妻，且我纵不择而言，言必见听。”既而部族果推太祖为可汗，上成吉思尊号。乃敕豁儿赤兀孙娶三十妻。巴阿邻部原有三千人，益之以迭该、阿失黑二人同管之阿答儿斤、赤那思、脱额列思、帖良古惕等四种民，以为万户。蒙古俗以别乞为尊，别乞者服白衣，骑白马，位在众人上，岁时主议。太祖以其为巴阿邻氏之长子，复赐别乞之号。

既而豁儿赤兀孙以秃马惕妇女最美，索取三十人。秃马惕人执之以叛。太祖使斡亦剌部长忽都合别乞就近招抚，亦被执，复杀大将博尔忽。最后遣朵儿伯朵黑申讨平之，尽取其民。释豁儿赤兀孙、忽都合别乞以归，竟赐秃马惕妇女三十人酬其夙愿焉。

察合安不洼，捏古歹氏。早从太祖。札木合与太祖战于巴泐渚纳，我军失利，察合安不洼殁于阵，札木合悬其首于马尾而去。太祖即位，以其子纳邻脱斡邻为千户，受孤独之赏。纳邻脱斡邻言：“有弟捏古思散在各部落内，愿收集其众以觅之。”太祖许之，命其子孙世袭捏古歹千户。

纳牙阿，巴阿邻氏，与太祖有旧。父失儿古额秃，为巴阿邻部长，属于泰亦赤兀。太祖败泰亦赤兀于答兰巴泐渚纳，失儿古额秃率二子阿剌黑、纳牙阿执泰亦兀赤酋塔儿忽台，欲献之。纳牙阿曰：“塔儿忽台，吾父子之主人。若执而献之，帖木真将以叛上之罪先杀吾父子，不如纵之使去。”失儿古额秃从之。及归于太祖，具言纵塔儿忽台事，太祖甚嘉之，谓纳牙阿知义理，异日可任大事。

甲子，太祖灭乃蛮，蔑儿乞酋答亦儿兀孙惧，因纳牙阿献女请降，即忽兰皇后也。以道阻，留纳牙阿营中三日。太祖疑纳牙阿有私，欲严诘之，先诘忽兰皇后。皇后曰：“向者之来，中道阻兵，遇纳牙阿，云是可汗腹心大官，暂住其营三日，以避乱，否则事不可测。如可汗加恩，有全受于父母之遗体在，不可诬也。”既而太祖纳忽兰皇后，果处女也，由是益重纳牙阿。及即位，以其父为本部左千户，而授纳牙阿中军万户，仅下木华黎一级。二年，秃马惕叛，命纳牙阿讨之。纳牙阿以病不行，太祖踌蹰良久，改命博尔忽，竟战殁。纳牙阿子阿里黑巴罢，孙阔阔出，从旭烈兀仕于西域。




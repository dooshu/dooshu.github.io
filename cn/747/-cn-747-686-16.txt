○孟子荀子言性论

论曰：孟子曰：“人之性善。”荀子曰：“其善者伪也。”是於圣人，皆一偏之论也。推而言之，性之品有三，下愚、中人、上智是也。圣人言性之品亦有三，可上、可下、不移是也。黄帝生而神灵，幼而徇齐；文王在母不忧，在师不烦；後稷不坼不副，克岐克嶷。之谓上智矣。齐桓公以管仲辅之则理，以易牙辅之则乱；子夏出见纷华而悦，入闻仁义而乐。之谓中人矣。越椒之生，熊虎之状；叔鱼之生，溪壑之心。谓下愚矣。是故有有生而恶者，得称性善乎哉？有生而善者，得称性恶乎载？故曰孟子、荀卿之言，其於圣人，皆一偏之说也。穷理尽性，惟圣人能之。宜乎微言绝而异端作，大义乖而偏说行。孟子大儒也，荀卿亦大儒也，是岂特开异门，故持曲辩哉？盖思有所未至，明有所不周耳。即二子之说，原其始而要其终，其於辅教化尊仁义，亦殊趋而一致，异派而同源也。何以明之？孟子以为恻隐之心，人皆有之，是非之心，人皆有之，性之生善，由水之趋下，物诱於外，情动於中，然後之恶焉，是劝人汰心源返天理者也。荀子曰：“人之生不知尊亲，长习於教，然後知焉；人之幼不知礼让，长习於教，然後知焉。”是劝人黜嗜欲求善良者也。一则举本而推末，一则自叶而流根，故曰二子之说，殊趋而一致，异派而同源也。虽然，孟子之心，以人性皆如尧舜，未至者斯勉矣；荀卿之言，以人之性皆如桀跖，则不及者斯怠矣。《书》曰：“唯人最灵。”《记》曰：“人生而静，感於物而动。”则孟之言，合经为多，益故为贤乎。


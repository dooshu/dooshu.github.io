丘韵香绣英阁诗钞序


按：此稿蒙王作人、陈汉波先生提供，原载《丙寅留稿·绣英阁诗钞》

予与缉臣别十七年矣，今岁相遇于羊城，怆然道故，暇辄出其女韵香《绣英阁诗稿》相示。予与缉臣皆前籍台湾，又以同族故，时相过从，女在怀抱时尝见之，玉雪可念，不意颠连间阻，乃今遂以能诗鸣也。缉臣又言：韵香所适杨生，善绘事，一室之内以诗画相酬答，信人世之至乐矣！予自内渡归粤，荐丁忧患，回念往日钓游之地，顿沦异域，沧桑之感、枌榆之思，固未尝一日忘。今览韵香诗，益令予怅然东望而三叹也。缉臣嘱为序其简端，乃书此归之。辛亥七月晦前三夕，秋阴不雨，落叶满地，南武山人书于粤秀旧院。






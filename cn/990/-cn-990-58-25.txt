孙应时　答简夫

不怪年来万事非，聊须把酒赋新诗。

乾坤正自无今昔，草木何妨有变衰。

白发我甘投老去，红颜君惜卧春时。

古人不朽终何事，此段工夫可浪施。

孙应时

孙应时　答简夫

拂拭瑶琴听我歌，汤汤三叹又峨峨。

了知世道从来久，长觉人心苦太多。

便踏早朝陪凤辇，更忧春梦隔鲸波。

此生付与天公竟，铁杵成针取次磨。

孙应时


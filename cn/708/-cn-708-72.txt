卷七十二 妖怪部


妖怪一（此卷皆人妖）

东郡民（出《搜神记》）【眉批】以下老妖。

汉建安中，东郡民家有怪。无故瓮器自发，訇訇作声，若有人击。盘案在前，忽然便失。鸡生辄失子。如是数岁，人共恶之。乃多作美食，覆盖，著一室中，阴藏户间伺之，果复来发。闻声，便闭户，周旋室中，了无所见。乃暗以杖挝之，至久，于室隅闻有呻呼之声。乃开户视之，得一老翁，可百余岁，言语状貌，颇类于兽。遂周问，及于数里外得其家，云失来十余年。得之哀喜。【眉批】《礼》所谓失归者也。后岁余，复失之。闻陈留界复有怪如此，时犹以为此翁。

胡顼（出《纪闻》）

夏县尉胡顼，词人也。尝至金城县界，止于人家。人为具食，顼未食，私出。及还，见一老母，长二尺，垂白寡发，据案而食，饼果且尽。其家新妇出，见而怒之，搏其耳，曳入户。【眉批】可名顽仙。顼就而窥之，纳母于槛中，窥望两目如丹。顼问其故，妇人曰：“此名为魅，乃七代祖姑也，【眉批】子不云乎，老而不死为贼。寿三百余年而不死，其形转小。不须衣裳，不俱寒暑，锁之槛，终岁如常。忽得出槛，偷窃饭食。故号为魅。”顼异之，所在言焉。

乌程县人（出《广五行记》）

吴孙休时，乌程有人，因重疾愈而能响言，音闻十数里外。【眉批】声怪。所闻之处，即若座间。其邻家有子居外，久不归省，其父假之，使为责词。子闻之，以为鬼神，颠沛而归，【眉批】用得着。亦不知其所以然也。

许州僧（出《酉阳杂俎》）

许州有老僧，自四十岁后，每寝熟，即喉声如鼓簧，若成韵节。伶人伺其寝，即谱其声，按之丝竹，皆合古奏。僧觉，亦不自知。二十余年如此。

寿安男子（出《朝野佥载》）

寿安男子，不知姓名。肘拍板，鼻吹笛，口唱歌，能半面笑，半面啼。一乌犬解人语，应口所作，与人无殊。

瀛州妇人（出《朝野佥载》）

景龙中，瀛州进一妇人，身上隐起浮图塔庙诸佛形像。按察使进之，授五品。其女妇留内道场。逆韦死后，不知去处。

赵燕奴（出《录异记》）

赵燕奴者，合州石镜人也。其母初孕，数月产一虎，弃江中。复孕，数月产一巨龟，又弃之。又孕，数月产一夜叉，长尺余，弃之。复孕，数月而产燕奴。眉目耳鼻口，一一皆具。自项已下，其身如断瓠，亦有肩脾。两手足各长数寸，无肘臂腕掌，于圆肉上各生六指，才寸余，爪甲亦具。其下布两足，一二寸，亦皆六指。既产，不忍弃之。及长，只长二尺余。善入水，能乘舟。性甚狡慧，词喙辩给。颇好杀戮，以捕鱼宰豚为业。每斗船驱傩，及歌竹枝词较胜，必为首冠。市肆交易，必为牙保。常髡发缁衣，民间呼为赵师。晚岁，但秃头白衫而已。或拜跪跳跃，倒踣倮露，人多笑之。或乘驴远适，只使人持之，横卧鞍中，若衣囊焉。有二妻一女，衣食丰足。或击室家，力不可制，乾德初，年仅六十，腰腹数围，面目如常人无异。其女右手无名指，长七八寸，亦异于人。

东都乞儿（出《酉阳杂俎》）

大历中，东都天津桥有乞儿，无两手，以右足夹笔，写经乞钱。欲书时，先用掷笔高尺余，以足接之，未尝失落。书迹官楷书不如也。

无足妇人（出《玉堂闲话》）

晋少主之代，有妇人，仪状端严，不下美人，而无腿足。由带已下，如截而齐，余皆具备。其父载之于独车，自邺南游浚都，乞丐于市，日聚千人。至于深坊曲巷，华屋朱门，无所不至。时人嗟异，皆掷而施之。后京城获北戎间谍，官司案之，乃此妇为奸人之领袖，所听甚多，【眉批】不可不知。遂戮之。

孟妪（出《乾子》）【眉批】以下女假男。

贞元末，三原县南董店东壁，有孟妪，年一百余而卒。店人悉曰张大夫店。彭城刘颇自渭北入城，尝止于媪店。见一媪，年可六十余，衣黄大裘，乌帻，跨门而坐焉。左卫李胄曹，名士广。其媪问：“士广何官？”广具答之。媪曰：“此四卫耳，大好官。”广曰：“何以言之？”媪曰：“吾年二十六，嫁与张詧为妻。詧为人多力，善骑射。郭汾阳之总朔方，吾夫为汾阳所任，常在左右。詧之貌，与吾酷类。詧卒，汾阳伤之，吾遂伪衣丈夫冠，投名为詧弟，请事汾阳。汾阳大喜，令替阙，如此又寡居一十五年。自汾阳之薨，吾已年七十二，军中累奏，兼御史大夫。忽思茕独，遂嫁此店潘老为妇。【眉批】计妪年，此际实一百二十六岁矣。复诞二子，曰滔、曰渠。滔今年五十有四，渠五十二矣。”颇异而记之。

白项鸦（出《玉堂闲话》）

契丹犯阙之初，所在群盗蜂起，戎人患之。陈州有一妇人，为贼帅，号曰白项鸦，【眉批】白项鸦可对胭脂虎。年可四十许，形质粗短，发黄体黑，来诣戎王。袭男子姓名，衣巾拜跪皆为男子状。戎王召见，赐锦袍银带鞍马，署为怀化将军，委之招辑山东诸盗，赐与甚厚。伪燕王赵延寿召问之，妇人自云：“能左右驰射，被双鞬，日可行二百里。盘矛击剑，皆所善也。”【眉批】其才可用。其属数千男子，皆役服之人。问：“有夫否？”云：“前后有夫数十人，少不如意，皆手刃之矣。”闻者无不嗟愤。后为兖州节度使符彦卿所戮。

娄逞（出《南史》）

南齐东阳女子娄逞，变服诈为丈夫。粗会棋博，解文义，游公卿门，仕至扬州从事而事泄，明帝令东还，始作妇人服。叹曰：“有如此伎，还为老妪，岂不惜哉！”史臣曰：“此人妖也。阴为阳，事不可。”后崔惠景举事不成应之。

【总评】丈夫受巾帼，老妪羡衣冠。贤愚既分明，何妨颠倒看。

黄崇嘏（出《玉溪编事》）

王蜀有伪相周庠者，初在邛南幕中，留司府事。时临邛县送失火人黄崇嘏，才下狱，便贡诗一章曰：“偶离幽隐住临邛，行止坚贞比涧松。何事政清如水镜，绊他野鹤向深笼。”周览诗，遂召见，称乡贡进士，年三十许，祗对详敏，即命释放。后数日，献歌，周极奇之，召于学院，与诸生侄相伴。善棋琴，妙书画。翌日，荐摄府司户参军，颇有三语之称，胥吏畏伏，案牍丽明。周既重其英聪，又美其风彩，在任将逾一载，遂欲以女妻之。崇嘏又袖封状谢，仍贡诗一篇曰：“一辞拾翠碧江涯，贫守蓬茅但赋诗。自服蓝衫居板椽，永抛鸾镜画蛾眉。立身卓尔青松操，挺志铿然白璧姿。幕府若容为坦腹，愿天速变作男儿。”周览诗，惊骇不已。遂召见诘问，乃黄使君之女，幼失覆荫，唯与老奶同居，元未从人。周益仰贞洁，郡内咸叹异。【眉批】今传奇有女状元《春桃记》用此事。旋乞罢，归临邛，竟莫知存亡焉。

【总评】孟妪、白项鸦，妇而能者也。娄逞、崇嘏，女而文者也。然而不免于怪者，以其不安于妇与女也。不然，武氏垂旒南面，亦不足怪乎！

产异（出《广古今五行记》）

晋安帝义熙中，魏兴李宣妻樊氏有娠，过期不孕，而额上有疮，儿穿之而出。长山赵宣母，亦从臂疮中产儿。

后蜀李势末年，马氏妇妊身，儿从胁下出，母子无恙。其年，势为桓温所灭。

宋孝武时，荆州人杨欢妻于股中生女。及孝武崩，子业立，狂勃，被废见害。所生女，至齐犹存。

崔广宗（出《广古今五行记》）

清河崔广宗者，开元中，为蓟县令，犯法，张守珪致之极刑。广宗被枭首，而形体不死。家人舁归，每饥，即画地作饥字，家人遂屑食于颈孔中，饱即书止字。家人等有过犯，书令决之。如是三四岁，世情不替。更生一男。于一日书地云：“后日当死，宜备凶具。”如其言也。

零陵太守女（出《搜神记》）

零陵太守史某，有女，悦书吏。乃密使侍婢取吏盥残水饮之，遂有孕，十月而生一子。及晬，太守令抱出门，儿匍匐入吏怀。吏推之仆地，化为水。穷问得前事，遂以女妻其吏。

李审言（出《潇湘录》）【眉批】以下皆人变畜。

万寿年中，长安百姓李审言，忽得病如狂，须与羊同食，求医不效。后忽西走，近将百里，路傍遇群羊，遽走入其内。【眉批】人变羊。逐之者方至，审言已作一大羊，于众中不能辨认。及家人齐至，泣而择之，大羊乃自语曰：“将我归，慎勿杀我。我为羊快乐，人何以比！”【眉批】为羊乐羊，犹为人乐人，不自悟其苦也。遂将归饲养，以终天年。

张全（出《潇湘记》）

益州剌史张全，养一骏马，甚保惜之，唯自乘跨。每令二人晓夕专其饲饮。忽一日，马化为美妇人，立于厩中。左右遽白张公，亲至察视，妇人前拜而言曰：“妾本燕中良家，因癖好骏马，每睹之，必叹美其骏逸。后数年，忽自醉倒，俄化成骏马跃出，【眉批】人变马。随意南走，近将千里，被人收入君厩，幸君保惜。今偶自追恨为一畜生，泪下入地。被地神奏于帝，遂有命再还人身。思往事如梦觉。”张公大惊异之，安存于家，经十余载，其妇人忽尔求还乡。张公未允之间，妇人仰天，号叫自扑，身复忽化为骏马，奔突而出，不知所至。

郑袭（出《异苑》）【眉批】以下皆人变虎。

荥阳郑袭，晋太康中，为太守门下驺，忽如狂，奄失其所。经日寻得，裸身呼吟，肤血淋漓。问其故，社公令作虎，以斑皮衣之。辞以执鞭之士，不堪虓跃。神怒，还使剥皮。皮已着肉，疮毁惨痛，旬日乃差。

郴州佐史（出《五行志》）

唐长安中，郴州佐史因病为虎，将啖其嫂。村人擒获，虽形未全改，而尾实虎矣。因系树数十日，还复为人。长史崔玄简亲问其故。佐史云：“初被一虎引见一妇人，盛服，诸虎恒参集，各令取当日之食。时某新预虎列，质未全，不能别觅他人，将取嫂以供，遂为所擒。今虽作虎不得，尚能其声耳。”简令试之。史乃作虎声，震骇左右，檐瓦震落。

荆州人（出《广异记》）

荆州有人山行，忽遇伥鬼，以虎皮冒己，因化为虎，受伥鬼指挥，凡三四年，搏食人畜及诸野兽，不可胜数。身虽虎而心不愿，无如之何。后伥引虎经一寺门过，因遽走入寺库，伏库僧床下。道人惊恐。时有禅师能伏诸横兽，因至虎所，顿锡问：“弟子何所求耶？为欲食人，为厌兽身？”虎弭耳流涕。禅师手巾系颈，牵还本房，恒以众生食及他味哺之。半年毛落，变人形。具说始事，二年不敢离寺。后暂出门，忽复遇伥，以皮冒己。遽走入寺，皮及其腰下，遂复成虎。笃志诵经，岁余方变。自此不敢出寺门，竟至死。

师道宣（出《齐谐记》）

晋太元元年，江夏郡安陆县师道宣，年二十二，少未了事，后忽发狂，变为虎，食人不可纪。后有一女子，树下采桑，虎取食之，竟，乃藏其钗钏于山石间。后复人形，知而取之。经年还家，复为人，遂出仕，官为殿中令史。夜共人语，忽道天地变怪之事。道宣自云：“我曾得病发狂，遂化为虎啖人。”言其姓名。同坐人或有食其父子兄弟者，于是号哭，捉送赴官，遂饿死建康狱中。

黄苗（出《述异记》）

宋元嘉中，南康平固人黄苗，为州吏，受假违期。行经宫亭湖，入庙下愿，希免罚坐，又欲还家，若所愿并遂，当上猪酒。苗至州，皆得如志，乃还。资装既薄，遂不过庙。行至都界，与同侣并船泊宿。中夜，船忽从水自下，其疾如风介。夜四更，苗至宫亭，始醒悟。见船上有三人，并乌衣，持绳收缚苗，投庙阶下。神年可四十，披锦袍。梁上悬一珠，大如弹丸，光辉照屋。一人户外白：“平固黄苗，上愿猪酒，遁回家。数录今到，命谪三年，取三十人。”【眉批】奇事！遣吏送苗穷山林中，锁腰系树，日以生肉食之。苗忽忽忧思，但觉寒热身疮，举体生斑毛。经一旬，毛蔽身，爪牙生，性欲搏噬。吏解锁放之，随其行止。三年，凡得二十九人。次应取新淦一女，而此女士族，初不出外，后值与娣妹从后门出，诣亲家，女最在后，因取之。为此女难得，涉五年，人数乃充。吏送至庙，神教发遣。乃以盐饭饮之，体毛稍落，须发悉出，爪牙堕。经十五日还如人形，意虑复常，送出大路。县令呼苗具疏其事，前后所取人，遍问其家，并符合焉。髀为戟所伤，创瘢尚在。

封邵（出《述异记》）

汉宣城郡守封邵，一日忽化为虎，食郡民。民呼曰“封使君。”因去不复来。【眉批】呼之则去，尚有耻心在。恐未变虎时，反未必然也。故时人语曰：“无作封使君，生不治民死食民。”

李征

陇西李征，皇族子，家于虢略。少博学，善属文，时号名士。天宝十载春，登进士第，调补江南尉。征性疏逸，恃才倨傲，不能屈迹卑僚，常郁郁不乐。每同舍会，既酣，顾谓其群官曰：“生乃与君等为伍耶！”其寮佐咸嫉之。及谢秩，则退归闭门，不与人通者近岁余。后迫衣食，乃东游吴楚之间，以干郡国长吏。吴楚人素闻其声，及至，乃开馆俟之，宴游极欢。周岁将去，悉厚遗赠。西归虢略，未至，舍于汝坟逆旅中。忽被疾发狂，鞭捶仆者，仆者不胜其苦。如是旬余，疾益甚。无何，夜狂走，莫知其适。至一月，竟不回。于是仆者驱其乘马，挈其囊橐而远遁去。至明年，陈郡袁以监察御史奉诏使岭南，乘传至商于界。晨将发，其驿吏白曰：“道有虎暴，过此者，非昼莫敢。今尚早，愿且驻车。”怒曰：“我天子使，众骑极多。山泽之兽，能为害耶？”遂命驾行。未尽一里，果有一虎自草中突出。惊甚。俄而虎匿身草间，人声而言曰：“异乎哉！几伤我故人也。”【眉批】虎，异类也，戾兽也。且人而变虎，其心亡矣，乃犹惓惓不忘故人。而人类之中，一朝得志，辄吞噬穷交者，彼何心哉！聆其音，似李征。昔与征同登进士第，分极深，别有年矣。忽闻其语，既惊且异，而莫测焉。遂问曰：“子为谁，得非故人陇西子乎？”虎呻吟数声，若嗟泣状，已而谓曰：“我李征也。君幸少留，与我一语。”即降骑，因问：“李君何为至是？”虎曰：“我自与足下别，音问旷阻，幸喜无恙。今又去何适？向者见君，有二吏驱而前，驿隶挈印囊以导，庸非为御史而出使乎？”曰：“近者幸得备御史之列，今乃使岭南。”虎曰：“吾子以文学立身，位登朝序，可谓盛矣。况宪台清峻，分百揆，圣明慎择，尤异于人。心喜故人居此地，大可贺。”曰：“往者吾与执事同年成名，交挈深密，异于常友。自声容间阻，时去如流，想望风仪，心目俱断。不意今日，获君念旧之言。虽然，执事何为不我见，而自匿于草莽中？故人之分，岂当如是耶？”虎曰：“我今不为人矣，安得见君乎？”即诘其事。虎曰：“我前身客吴楚，去岁方还。道次汝坟，忽婴疾发狂，走山谷中，俄以左右手据地而步。自是觉心愈狠，力愈倍，【眉批】天使狠心者，偏有力，末如之何！及视其肱髀，则有厘毛生焉。见翼而翱者，毳而驰者，则欲得而啖之。既至汉阴南，以饥肠所迫，值一人腯然其肌，因擒以咀之立尽，由此率以为常。非不念妻孥，思朋友，直以行负神祗，一旦化为异物，有于人，故分不见矣。嗟夫！我与君同年登第，交挈素厚。今日执天宪，耀亲友，而我匿身林薮，永谢人寰，跃而吁天，俯而泣地，身毁不用，是果命也！”因呼吟咨嗟，殆不自胜，遂泣。因问曰：“君今既为异类，何尚能言耶？”虎曰：“我今形变而心甚悟。幸故人念我，恕我无状，亦其愿也。然君自南回，我再值君，必当昧其平生耳。此时视君之躯，犹吾几上一物。君亦宜严其警从以备之，勿使成我之罪，取笑于士君子。”【眉批】说得轻便可笑，虽然，犹胜人类中暗箭伤人也。又云：“我与君真忘形之友，将有所托，可乎？”曰：“平昔故人，安有不可哉？愿尽教之。”虎曰：“君不许我，何敢言。今既许我，岂有隐耶？初，我于逆旅中，为疾发狂，既入荒山，而仆者驱我乘马衣囊悉逃去。吾妻孥尚在虢谷，岂念我化为异类乎？君若自南回，为赍书访妻子，但云我已死，无言今日事。幸记之。”又曰：“吾于人世，且无资业。有子尚稚，固难自谋。君素秉夙义，必望念其孤弱，时赈其困乏，无使殍死道途，恩之大者。”言已，又悲泣。亦泣曰：“与足下休戚同焉，然则足下子亦子也。当力副厚命，又何虞其不至哉！”虎曰：“我有旧文数十首，未行于代。虽有遗稿，尽皆散落。君为我传录，诚不敢列人之阈，然亦贵传于子孙也。”即呼仆命笔，随其口录之，近二十章。文甚高，理甚远。【眉批】虎亦有文集矣。阅而叹者再三。虎曰：“此吾生平之素也。”又曰：“君衔命乘传，当甚奔迫。今久留，驿隶兢悚万端，与君永诀，异途之恨，何可言哉！”亦与叙别，久而方去。

张逢（出《续玄怪录》）

南阳张逢，贞元末，薄游岭表，行次福州福唐县横山店。时初霁，日将暮，山色鲜媚，烟岚蔼然。策杖寻胜，不觉极远。忽有一段细草，纵广百余步，碧蔼可爱。其旁有一小树，遂脱衣挂树，以杖倚之。投身草上，左右翻转。既酣睡，若兽蹍然，意足而起，其身已成虎矣，文彩烂然。自视其爪牙之利，胸膊之力，天下无敌。遂腾跃而起，越山超壑，其疾如电。夜久颇饥，因旁村落徐行。大彘驹犊之类，悉无可取。意中恍惚，自谓当得福州郑录事，乃道旁潜伏。未几，有人自南行，乃候吏迎郑者，见人问曰：“福州郑录事，名璠，计程当宿前店，见说何时发？”来人曰：“我之主人也。闻其饰装，到亦非久。”候吏曰：“只一人来，且复有同行？我当迎拜时，虑其误也。”曰：“三人之中，惨绿者是。”其时逢方饿而郑到，导从甚众。衣惨绿，甚肥，昂昂而来，适到，逢衔之，走而上山。时天未曙，人虽多，莫敢逐，得恣食之，唯余肠发。既而行于山林，孑然无侣，乃忽思曰：“我本人也，何乐为虎，自囚深山，盍求初化之地而复焉。”乃步步寻求，日暮方到其所。衣服犹挂，杖亦在，细草依然。翻复转身于其上，意足而起，即复人形矣。【眉批】为人为兽，原只一转。于是衣衣策杖而归。初，仆夫失逢，惊访于邻。或云策杖登山，山多岐，寻之，香无形迹。及其来，惊喜问其故。逢绐之曰：“偶寻山泉，到一山院，共谈释教，不觉移时。”仆夫曰：“今旦侧近，有虎食福州郑录事，求余不得。山林故多猛兽，不易独行。郎之未回，忧虞实极，且喜平安无他。”逢遂行。元和六年，旅次淮扬，舍于公馆，馆吏宾客，坐有为令者，曰：“巡若至，各言己之奇事，事不奇者罚。”巡到逢，逢言横山事。末坐有进士郑遐者，乃郑璠之子也。怒目而起，持刀将杀逢，言复父仇，众其隔之。遐怒不已，遂入白郡将。于是送遐南行，敕津吏勿复渡，使逢西迈，且劝改名以避之。或曰：“闻父之仇，不可以不报。然此仇非故杀，若必杀逢，遐亦当坐。”逢遂获遁去。

杨真（出《潇湘记》）

邺中杨真，癖好画虎，每坐卧，必欲见之。后年老，令家人毁去所画之虎。至年九十，忽卧疾，召儿孙谓之曰：“我平生不合癖好画虎，每梦中多与群虎游。我不欲言于儿孙。晚年尤甚，至于纵步游赏之处，往往见虎。及问同游人，又不见。我方恐惧，寻乃尽毁去所画之虎。今卧疾后，又梦化身为虎。梦觉既久，方复人身。我死之后恐必化为虎。儿孙辈遇虎，慎勿杀之。”其夕卒，家方谋葬，其尸忽化为虎，跳跃而出。其一子逐出观之，虎回赶其子，食之而去。

王居贞（出《传奇》）

明经王居贞者，下第，归洛之颍阳。出京，与一道士同行。道士尽日不食，云：“我咽气术也。”每至居贞睡后，灯灭，即开一布囊，取一皮，披之而去，五更复来。他日，居贞佯寝，急夺其囊，道士叩头乞还。居贞曰：“言之即还汝。”遂言：“我非人。衣者，虎皮也。夜即求食村鄙中，衣其皮，即夜可驰五百里。”居贞以离家多时，甚思归，曰：“我可披乎？”曰：“可也。”居贞去家犹百余里，遂披以归。深夜，不得入其门，乃见一猪立于门外，擒而食之。逡巡回，乃还道士皮。及至家，云：“居贞之次子夜出，为虎所食。”问其日，乃居贞回日。自后一两日甚饱，并不食他物。

朱都事（出《原化记》）

松阳人入山采薪，会暮，为二虎所逐，遽得上树。树不甚高，二虎迭跃之，终不能及。忽相语云：“若得朱都事应必捷。”留一虎守之，一虎乃去。俄而又一虎，细长善攫。时夜月正明，备见所以。此虎频攫其人衣，其人樵刀犹在腰下，伺其复攫，因以刀砍之，断其前爪。大吼，相随皆去。至明，人始得还。会村人相问，因说其事。村人云：“今县东有朱都事，往候之，得无是乎？”数人同往问讯，答曰：“昨夜暂出伤手，今见顿卧。”乃验其真虎矣，遂以白县令。命群吏持刀，围其所而烧之。朱都事忽起，奋迅成虎，突人而去，不知所之。

僧虎（出《高僧传》）

袁州山中，有一村院僧，忘其法名，偶得一虎皮，戏被于身，摇尾掉头，颇克肖之。或于道旁戏，乡人皆畏而返走，至有遗其所携之物者。僧得之喜，潜于要冲，伺往来有负贩者，欻自草中跃出，昂然虎也，皆弃所赍而奔。每蒙皮而出，常有所获，自以得计，时时为之。忽一日被之，觉其衣粘着肤体，及伏草中良久，遂不能脱。自视手足，虎也；爪牙，虎也。近水照之，面貌皆虎矣。心又乐草间，遂捕狐兔以食。是后常与同类处，复为鬼神所役。夜则往来山中，寒暑雨雪，不得休息，甚厌苦之，但不能言耳。周岁余，一旦馁甚，求无所得，乃潜伏道旁。忽一人过于前，遂跃而噬之。既死，将分裂而食，细视之，一衲僧也。心惟曰：“我亦僧也，不守禁戒，自造恶业，活变为虎。今乃杀僧以充肠，地狱安容我哉！我宁馁死，不重其罪也。”因仰天大号，声未绝，忽然皮落如脱，自视一裸僧也。奔旧院，院已荒废。乃用草遮身，投于俗家，得破衣几件。因游方，止临川崇寿院，私质于圆超上人，叩头作礼，求忏罪业。上人劝之游闽中，求大善知识开示。僧去后，上人寻话之，双目犹赤，耽耽可畏。

【总评】人化异类，大半夙因，现业其偶耳。然其心或迷或觉，其形或复或不复，不可得而知也。若夫归登为龟，杜预为蛇，则又出入人禽，更不可知矣。至于李势宫人之变，谓之咎征，岂曰恒乎？

《刘氏小说》云：杜预镇襄阳日，尝大醉独眠。小吏闻斋中呕吐甚苦，私启户视之，正见床上一大蛇，垂头下吐。

《独异志》云：蜀王李势宫人张氏，有妖容，势宠之。一旦化为大蛇，长丈余。送于苑中，夜复来寝床下。势惧，遂杀之。又有郑美人，化为雌虎。一夕，食势宠姬。未几，势为桓温所杀。

正平县村人（出《广异记》）【眉批】人变狼。

唐永泰末，绛州正平县有村间老翁，患疾数月，后不食十余日，至夜，辄失所在，人莫知其所由。他夕，村人有诣田采桑者，为牡狼所逐，遑遽上树。树不甚高，狼乃立衔其衣裙。村人危急，以桑斧斫之，正中其额。狼顿卧，久之始去。村人平曙方得下树，因寻狼迹，至老翁家，入堂中，遂呼其子，说始末。子省父额上斧痕，恐更伤人，因扼杀之，成一老狼。诣县自理，县不之罪。

梁武后（出《两京记》）【眉批】以下人变水族。

梁武郗皇后性妒忌，武帝初立，未及册命，因忿怒，忽投殿庭井中。众趋井救之，后已化为毒龙，烟焰冲天，人莫敢近。帝悲叹久之，因册为龙天王，【眉批】龙天王可上妒妇尊号。便于井上立祠。

【总评】武帝因之作水忏，今《梁王忏》也。

宋士宗母（出《续搜神记》）

魏清河宋士宗母，以黄初中，夏天就浴室，遣家中子女阖户。家人于壁穿中，窥见沐盆水中，有一大鼋，遂开户，大小悉入，了不与人相承。尝先著银钗，犹在头上。相与守之啼泣，无可奈何。出外，去甚驶，逐之不可及，便入水。后数日，忽还，巡行舍宅如平生，了无所言而去。时人谓士宗应行丧。士宗以母形虽变，而生理尚存，竟不治丧。

【总评】此与汉灵帝时江夏黄母相似。

齐王后（出崔豹《古今注》）

齐王后怨王，怒死，尸化而蝉，遂登庭树，嘒唳而鸣。后王悔恨，闻蝉鸣即悲叹。








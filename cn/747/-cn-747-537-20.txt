○请罢知政事疏

臣昨於延英降乞，伏奉圣旨，未遂愚衷。切以上古明王圣帝，致理兴化，虽繇元首，亦在股肱。所以述尧舜之道，则言稷、契、皋、夔；纪太宗、元宗之德，则言房、杜、姚、宋。自古至今，未有不任辅弼而能独理天下者。况今天下，异於十年以前。方驭驾文武，廓清寇乱，建升平之业。十已得八九，然华夏安否，系於朝廷；朝廷轻重，在於宰相。如臣驽钝，夙夜战兢，常以为上有圣君，下无贤臣，不能增日月之明，广天地之德，遂使每事皆劳圣心。所以平贼安人，费力如此，实繇臣辈不称所职。方期陛下博采物议，旁求人望，致之於辅弼，责之以化成，而乃忽取微人，列於重地。始则殿庭班列，相与惊骇；旋则街衢市肆，相与笑呼。伏计远近流闻，与京师无异，何者？天子如堂，宰臣如陛，陛高则堂高，陛卑则堂不得高矣；宰臣失人，则天子不得尊矣。

伏以陛下哲文明，惟天所授，凡所阅视，洞达无遗，所以比来选任宰相，纵道不周物，才不济时，公望所归，皆有可取。况皇甫自掌财赋，以苛为察，以刻为明，自京北京西城镇及百司并远近州府，应是仰给支度之处，无不苦口切齿，愿食其肉。犹赖臣等每加劝诫，或为奏论，庶事之中，抑令通济。比者淮西诸军粮料所破五成钱，其实祗与一成两成，士卒怨怒，皆欲离叛。臣到行营，方且慰谕，虑其迁延不进，供军渐难，但能前行，必有优赏，以此约定，然後切勒供军官。且支九月一日两成已上钱，俱各努力，方交小安；不然，必有溃散。今旧兵悉向淄青讨伐，忽闻此人入相，则必相与惊忧，以为更有前时之事，则无告诉之处。虽侵刻不少，然漏落亦多，所以罢兵之後，经费钱一千三十万贯。此事犹可，直以性惟狡诈，言不诚实，朝三暮四，天下共知，唯能上惑圣听，足见奸邪之极。程异虽人品凡俗，然心事和平，处之烦剧，或亦得力，但升之相位，使在公卿之上，实亦非宜。如皇甫，天下之人怨入骨髓，陛下今日收为股肱，列在台鼎，切恐不可，伏惟图之。傥陛下纳臣恳款，速赐移易，以副天下之望，则天下幸甚。伏闻李修疾病，亦求入来，如浙西观察使且与亦得。臣知言一出口，必犯天威，但使言行，甘心获戾。

今者臣若不退，天下之人谓臣不识廉耻；臣若不言，天下之人谓臣有负恩宠。今退既未许，言又不听，如火烧心，若箭攒体。臣自无惜，惜陛下今日事势，何者？淮西荡定，河北底宁。承宗敛手削地，程权束身赴阙，韩宏舆疾讨贼，此岂京师气力，能制其命？祗是朝廷处置，能服其心。今既继开中兴，再造区夏，陛下何忍却自破除，使亿万之众离心，四方诸侯解体？凡百君子，皆欲恸哭。况陛下任臣之意，岂比常人？臣事陛下之心，敢同众士？所以昧死重封以闻。如不足观，臣当引领受责。陛下引一市肆商徒，与臣同列，在臣亦有何损，陛下实有所伤。不胜愤懑惶恐之至。


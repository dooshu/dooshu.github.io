◇为王宽与妇义安主书

昔鱼岭逢车，芝田息驾，虽见妖淫，终成挥忽，遂使家胜阳台，为欢非梦，人惭萧史，相偶成仙，轻扇初开，欣看笑靥，长眉始画，愁对离妆，犹闻徙佩，顾长廊之未尽，尚分行，冀回陌之难回，广摄金屏，莫令愁拥，恒开锦幔，速望人归，镜台新去，应馀落粉，熏炉未徙，定有馀烟，泪滴芳衾，锦花长湿，愁随玉轸，琴鹤恒惊，已觉锦水丹鳞，素书稀远，玉山青鸟，仙使难通，彩笔试操，香笺遂满，行云可托，梦想还劳，九重千日，讵想倡家，单枕一宵，便如荡子，当令照影双来，一鸾差镜，勿使窥窗独坐，娥笑人。（《艺文类聚》三十二。）


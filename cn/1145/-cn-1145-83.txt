髽辫失笑

介葛卢髽，白狄辫，皆朝于鲁，遇于沈犹氏之衢，相睨而失笑。从者归而语诸馆，交訾焉。鲁人使执渠略与蛄蜣以示之，弗喻。公山弗狃欲伐季氏，问于冉有，冉有曰：“盍召仲尼？”公山弗狃使召仲尼。”或谓其人曰：“子之从夫子也，粲衣而凿食，会将恒其故而丰其新矣，而召仲尼焉，至必授之政，将绳子以纆，子其悔哉！”乃阴嗾使者易其礼，仲尼不至。将起师，冉有曰：“盍闻诸公乎？”弗听。遂以费人攻季氏问昭公焉。师入，惊公宫，季桓子挟公以登台，使行人辞诸费人曰：“先君之事，先大夫有之，虽然盟主实有命，今斯之事君惟谨。君惠优渥，蔑有二命，二三子不念鲁国，不谋于君，而怫临以兵，其若君与社稷何？且吾闻之：鸢不吓鸟，袒裼不责夷踞。惟二三子图之。”费人曳戈而走，公山弗狃出奔齐。君子曰：“公山之伐季氏也，其犹介葛卢之咻狄乎？虽欲召仲尼，虽蒙于其人而弗果，其无成也宜哉。”


述怀

宦游轻用不赀身，歛退今为省事人。



唾俟面乾元不校，羹忧手烂更谁嗔？



时分邻瓮双瓶绿，永谢官仓五斗陈。

最好暮秋溪上路，柴门月色向人新。



述怀

尺寸虽无补县官，此心炯炯实如丹。

羯胡未灭敢爱死？

尊酒在前终鲜欢。

亚父抱忠撞玉斗，虞人守节待皮冠。



纵言老病摧颓甚，壮气犹凭後代看。



述怀

情怀犹是昔年人，岂料侵寻八十身。



灯下看书方觉老，花前阙酒始知贫。



玉非鼠朴何劳辨，鱼与熊蹯各自珍。



万事回头已陈迹，为君一笑落纱巾。

述怀

谤誉纷纷笑杀侬，此身本自等虚空。



大鹏境界纤尘里，旷劫年光掣电中。



翻动烟霞长鑱在，招呼风月一尊同。

是凡是圣谁能测，试问西邻织屦翁。




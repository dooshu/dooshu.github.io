◇为阎大将军乞致仕表

臣某言：臣闻《礼》云：「大夫七十致仕于朝，传家于子，膳则贰珍，衣称时制。」臣自出身奉国，四十余年，遭遇风云，从微至著。太祖文皇帝扶危济难，奄有关河。臣实无堪，中涓从事。自洛食风尘，河梁旗鼓，华阴有白马之兵，河曲有黄沙之阵。臣虽用命，不能奇策，功薄赏厚，因人成事，恩泽年表，常以愧心。仰逢周朝以揖让登庸，讴歌受命，主贵臣迁，频烦荣宠。三槐以铸鼎象物，知其神奸；五等以桓圭饰瑞，守其宫室。臣以何德，兼而有之。况复水土之职，王梁以应谶受征，兵戈之王，韩信以登坛独拜。语其连类，臣又何人？

当今四海未宁，三主鼎峙，陛下劳心之日，群公展效之秋。而臣甲子既多，耄年又及，无参宾客之事，谬达诸侯之班。尸禄素餐，久紊彝典；负乘致寇，徒烦有司。加以寒暑乖违，节宣失序，风水交侵，菁华已竭。虽复廉颇强饭，马援据鞍，求欲报恩，何能为役？荣启期之乐，适足自贻；烛之武之言，无能为也。特乞解所居官，言从初服。事符骸骨之请，非谋几杖之赐。若臣北陵移病，东皋归老，山河茅社，一反司勋，公侯圭璧，还封典瑞，则朝无冒位之人，臣免妨贤之责。虞氏养老，敢希东序之荣，周朝如荼，岂望西郊之礼。但瞻仰天威，方违咫尺，徘徊城阙，私增凄恋，不任知止之情云云。（《文苑英华》六百三）


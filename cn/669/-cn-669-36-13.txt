陳漢章序


據清張嘉禄困學紀聞補注

王尚書擷玉海二百六十五卷之菁華而爲紀聞二十卷，自識云「困而學之，炳燭之明」，是其書成於晚年。既博且精，或擬以演繁露，或等諸野客叢書，皆非其匹也。自閻潛丘而後，有三箋本，有七箋本，至萬氏集證、翁氏輯注出，益爲學者所推重。然箋注雖多，俱不能及鄉前輩謝山先生。

先師給諫張先生生謝山後百餘年，當郎潛時讀是書，旁搜宋人説部及惠王諸經説，博觀而約取，蠅頭細字，戢孴簡端，意在厚集諸儒遺言，以發明尚書之遺志，所謂識其大者，非徒考據之學也。世兄詠霓珍重手澤，録爲補注二十卷，令漢章序之。而當先師存日，正如紀聞所偁唐楊文簡公有論著未始一示人，見卷十七。故雖及門弟子，有不及知者。漢章向亦嘗合校諸家，於其説之缺者補之，誤者正之，如蘇子、鄒子、董仲君及宋人張洞、周子静、陸亦顔等頗有所發明，然皆不過識其小者耳，向若得以所校者就正於先生，或如葑菲之下採，庶幾太史公所謂附驥尾而名益彰焉。哲人既萎，吾將安仰？此序成而不禁悢悢以悲者也。

丙子春，象山陳漢章謹撰。






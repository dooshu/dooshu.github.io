○寄劉太保翊 【 山西邊防】

邊防一事、生之所職也、然未敢遽陳于　黼座、謹以瀆聰聽焉、生竊聞之戰不可數、戰數則民疲、兵不可分、兵分則勢弱北虜自正統十四年以來、憑陵中國久矣、邊將懷奸、不肯橫身以禦敵、每虜寇小入、輒張大以聞、朝議遽出京軍以征之、成功則同受陞賞、僨事則有所推托此邊將之奸謀也、恃京兵以援邊雖非善法亦可見當時京兵尚強也數年來、京軍凡幾出而幾戰乎、京軍出則虜退、京軍歸則虜來、是虜得亟肄以疲之之術也、不知　朝廷置邊閫果何為乎、使京軍疲於奔命、而宿衛寡弱、供饋煩苛、得無可慮乎、山西都司所屬官軍舍餘僅三萬餘人。除分戌各邊者、存老弱守城、多者不滿千餘人、少者數百而巳生近閱視、為之寒心、今於奶河堡築城、分山西精銳官軍三千以守之則三關戌守者、亦有缺矣、邊兵得無益弱乎、况聞其地乏水泉。亦恐難守。宋徐禧水洛城之事。前車之覆轍也。未審獻策者。亦嘗慮及此乎。生以一介書生素不知兵、此二事皆心所未安、故以獻諸左右、


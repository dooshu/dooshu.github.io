○修復邊垣扒除積沙疏 【 扒沙】

題為恭報修復邊垣、扒除積沙、保固疆圉以永治安事、據榆林兵備道右參政兼僉事許汝魁呈稱、萬曆三十七年內、蒙臣憲牌、照得榆林沿邊一帶、地多漫衍無險。兼以沙積。壅若坦途。虜易窺伺。亟應扒除。仰道即便親詣沿邊、踏勘積沙處所、作何扒除、墩臺低矮損壞不堪。作何增高。分別衝緩、某處先修、某處次舉、軍夫作何派撥、錢糧作何處備、工程作何稽查、造冊呈詳以憑酌候興工、該本道會同鎮守延綏總兵官張承胤、親詣沿邊踏勘積沙、形勢甚大、逐一丈量、本道所屬中路一帶、東自常樂堡起、西至清平堡止、俱係平墻大沙、間有高過墻五七尺者、甚有一丈者、今據城堡同知陳效忠呈稱、查得中路原築邊墻二百四十餘里、高建女墻二丈五七尺、今自萬曆三十八年閏三月二十八日動工扒沙、間又因地方荒歉、饑民甚眾、蒙本院軫恤欲活其命以藉其力、牌行本道、除老弱殘疾就食粥塲外、中有強壯情願赴邊作工者日給米二升、眾民樂從、亦於本年七月二十三日起、同前班軍恊力併扒至九月中扒過沿邊沙積、東自常樂堡一墩起、西至清平堡一墩止、共長二百四十六里、榆林等堡芹河等處大沙北墻高一丈、埋沒墩院者長二萬三十八丈三尺、嚮水等堡防胡等處、比墻高七八丈壅淤墩院者長八千四百六十八丈七尺、榆林威武等堡櫻桃梁等處、比墻高五六尺及與墻平厚濶不等、長四千四百二十六丈五尺、通共沙長三萬二千九百三十三丈五尺、俱已扒除到底、運送遠地、仍令各堡守操等官、嚴督軍丁密布裁蒿、以防復起、又創修完榆字五十七七十墩空水口二處、一長五丈、高一丈三尺、一長五丈、高連女墻二丈、吊橋一處、做工班軍、二千餘名、除木料行粮外、日給塩菜銀三厘、計暑天三月、共銀四百八十三兩九分三厘、犒過各軍餅價銀五兩三錢六分八厘、督工委官及領班千把總等官、各支廩給口粮不等、共銀七十五兩八錢八分、制造小推車刮板繩索等項、共銀三十九兩八錢七厘、謝土祭物銀五兩三錢六分五厘、吊橋木料銀一十兩四分、通共銀六百一十九兩五錢五分三厘、饑民日有數百餘名、支備荒米三百四十六石六斗一升、班軍行粮支備荒米三千八百五十六石八斗二升五合、料黑豆一十二石三斗九升、原係班價糴買、共該銀二千九百八兩八錢六厘六毫、并前塩菜等銀、俱於新建庫班價銀內、又支主兵米一千八百五十四石三斗四升五合、料黑豆二十三石二斗七升、客兵革一千一百九十二束、兌買銀易米一百八十一石六斗四升五合、俱於廣儲二倉、各照數開銷、及查工程丈尺、用過錢粮、竝無虛冐、為照中路邊墻三百餘里、自隆慶末年創築。樓櫓相望。雉堞相連。屹然為一路險阻。萬曆二年以來。風壅沙積。日甚一日。高者至於埋沒墩臺。卑者亦如大堤長坂。一望黃沙漫衍無際。籌邊者屢議扒除。以工費浩大。竟爾中止。以致虜騎出入。如履平地。或掠行人或劫我牲畜。恣肆侵軼。莫能防禦。惟是旅懼畏途。農廢常業。荼毒之慘。將無已期。本院念及邊患。謀先桒土、决意扒除、刻日興工、仍召募饑民、恊同供役、各官亦同軍民露宿風飱、朝夕督率、惟是軍民、踊躍忘勞、拮据奮力、甫六閱月、而大工告竣、查得先年議築邊墻二百餘里、曾經題　請發銀八萬二千一百有奇、歷三載始能就緒、茲者雖云修理舊工。然而積沙踰墻。或一丈或五七尺。厚濶三五丈不等。工亦相當。班軍行糧塩菜口糧等銀。不及原用十分之二。而沿邊一帶。煥然如新。不可謂非大工。所據在工効勞各官。應否敘錄、今據前因、該臣議照邊垣之設。所以外禦虜患。內衛軍民。其關係最重也。中路邊墻延袤二百四十餘里。創自隆慶末年。雉堞樓櫓。非不聯絡嶙峋。足限內外。奈何累年以來。風沙日積。險阻盡失。低者既與墻平。高者過墻幾倍。連年虜騎充斥出沒。視若坦途前此撫臣非不屢議扒除、祗緣工多費鉅、未易輕舉、軍驕卒惰、動多掣肘如萬曆三十年間、撫臣孫維城奮然行令興舉大役、旋以群譁而止、此後懲噎廢食。不復敢議扒沙事矣。臣蒞任以來。目擊邊沙。高過鎮城。患在叵測。欲議攤除。未敢輕率。先築鎮北崇臺。瞭虜動靜。以伐虜謀。再挫猛撒諸酋。耀兵塞外。以徙毳幕。於是猛酋遠遁。虜警稍寧。方始會行鎮守總兵道將等官虜犯既緩可以興工扒墻□事勢先後也多方籌畫從長計議、借調東西兩路班軍、共得二千餘名、時值饑民、千萬成群、就賑鎮城、臣令壯者赴邊扒沙兼行賑濟、當時群議、猶以積貯有限、恐不能給、臣與道臣許汝魁謀之、議發臣所那借班價糴米備荒倉粮、與主兵粮相兼供給、臣調諸將。更迭領兵。出邊防虜。火砲弓矢。陳設甚具如對大敵無隙可乘班軍饑民始得畢力從事六月之間。大工始竣事雖半而工則倍之。非直數十年難竟之工。一旦底績。而二百里極衝之邊。煥然改觀。內地藉以保障邊民永有利賴矣。


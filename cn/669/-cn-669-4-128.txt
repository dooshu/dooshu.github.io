128　言詩莫若孟子　學詩必自孟子始


誦詩三百，「不能專對」，「不足以一獻」，禮記禮器文。皆誦言而忘味者也。自賜、商之後，言詩莫若孟子。其述孔子之言，以爲知道者二：鴟鴞、烝民是也。如靈臺、皇矣、北山、雲漢、小弁、凱風，深得詩人之心，以意逆志，一言而盡説詩之要。學詩必自孟子始。

【元圻案】歐陽公詩本義麟之趾論曰：「孟子去詩世近，而最善言詩。推其所説詩義，與今序意多同。」〇宋周紫芝毛詩講義自序曰：「孔子聖人，明乎詩之道者也。子夏、子貢則學乎孔子，而明乎詩之義者也。孟子則與孔子同道，而明乎詩之志者也。孟子曰：『説詩者不以文害辭，不以辭害志，以意逆志，是爲得之。』觀『周餘黎民，靡有孑遺』之詩，則知詩人之意在憫旱魃之爲虐而已，果黎民之無遺也哉！非略其辭以求其志，則未有不以辭害志者。故曰惟孟子能知詩之志也。」






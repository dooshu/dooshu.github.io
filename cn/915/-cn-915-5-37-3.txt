◇受命述

伊上天阐载，自民主肇建，历听风声，陶唐为盛，虞夏受终，殷周革命，有禅而帝，有代而王。禅代虽殊，大小繇同。于是以汉历在魏，赤运归黄也。是故大魏之业，皇耀震霆。肃清宇内，万邦有截。师义翼汉，奉礼不越。饰躬戮力，茂亮弘烈。树深根以厚基，播醇泽以酿味。含光而弗耀，戢翼而弗发。将俟圣嗣，是遂是达。圣嗣承统，爰宣重光。陈锡裕下，民悦无疆。三神宜厘，四灵顺方。元龟介玉，应龙粹黄。若云魏德，据兹以昌。尔乃鸣玉陟坛，三缙以俟。既受休命，龙旋凤峙。煌煌厥晖，穆穆容止。临下有赫，允也天子。既践帝位，纳玺要绂。太常司燎，升炮告类。璋峨峨，髦士棣棣。跄跄圣躬，御策以莅。巍巍乎崇功，显显乎德容。信帝者之壮业，天休之所锺也。于时天地咸和，日月光精；氛不作，风尘弭清。凡在坛场之位，举目平广庭，莫不君臣和德，咸玉色而金声。屡省万机，访谋老成，治咏儒墨，纳策公卿。昧旦孜孜，夕惕乾乾。务在谐万国，叙彝伦，而折不若，怀远人。混六合之风，纳于仁寿之门，刑错靡试，偃伯靡军。然后乃勤功岱岳，升中上玄，斯因我皇之大摹，思心之所存也。（《艺文类聚》十）


卷八 女语


五女将

越女知名者，自征侧、征贰始。二女者，麊泠县雒将之女也。雒一作骆，交趾有骆王骆侯，其将曰雒将。二女初起，自称麊泠王，据九真、日南、合浦三郡，兵势张甚。伏波将军马援征之，凡逾两年乃灭。古女子僣号为王，华戎皆所未有，可异也。其后吴赤乌间，有军安县越妪，尝著金箱齿屐，居象头斗战，此亦女贼之雄，然不足道。惟二洗氏及虞夫人、宁国夫人，可称女中豪杰云。洗氏，一在尉佗时，保障高凉，有威德。其知名又在侧、贰之先，故论越女之贤者，以洗氏为首。洗氏，高州人，身长七尺，兼三人之力。两乳长二尺余，当暑远行，两乳辄搭肩上。秦末，五岭丧乱，洗氏集兵保境，蛮酋不敢侵轶。及赵佗称王，洗氏乃赍军装物用二百担入觐，佗大欢悦，与论时政及兵法，智辩纵横，莫能折。乃委其治高梁，恩威振物，邻郡赖之。今南道多洗姓，皆其枝流云。又洗氏者，亦高凉人，其家世为南越首领，辖部落一万余户。洗氏幼而贤明，晓兵略，善抚诸蛮，罗州刺史冯融闻其贤，为子宝求娶焉。侯景反，高州刺史李迁仕遣使召宝。宝欲往，洗氏止之，既而迁仕果氏，洗氏自将千余人，步担杂物，唱言输赋，至栅下袭击迁仕，大破之。遂与陈霸先会于赣石，还谓宝曰："陈都督非常人也，厚资给之。及宝卒，岭表大乱，洗氏怀集百粤，数州晏然。永定二年，其子仆，年九岁，遣帅诸首领入朝，拜阳春郡守。后广州刺史欧阳纥反，召仆至高安，诱以为乱。仆遣使归告，洗氏发兵拒之，纥溃散，诏册洗氏为石龙郡太夫人，赐绣幰卤簿如刺史仪。陈亡，岭南未有所附，共奉洗氏为主，号曰圣母。隋高祖以洗氏所献陈主扶南犀杖遗之，并遣陈主遗洗氏书。洗氏见犀杖恸哭，遣孙暄帅兵迎隋总管韦洸，岭南遂定。未几，番禺人王仲宜反，围洸于广州，洗氏攻破仲宜，领彀骑巡抚诸州，苍梧以西首领皆归附焉。高祖册洗氏为谯国夫人，开幕府，置官属，给印章，便宜行事。降玺书慰劳，皇后以首饰及宴服一袭赐之。仁寿初，年八十卒。夫人智勇兼备，至老未尝败衄，每战辄锦伞宝幰，敌望见以为神，诸蛮皆称锦伞夫人。祠在高州，民奉祀惟谨。有曰虞氏者，英德之虞湾人。唐末，黄巢破西衡州，虞夫为寨将，与贼酣战而死。虞躬擐甲胄，率昆弟及乡人迎战，贼败去，虞亦死焉。其后兵傜为乱，每见虞朱衣白马率兵而来，贼辄惊溃。嘉定间敕曰：夫人生能摧黄巢之锋，殁能制峒蛮之寇，封为正顺夫人。立祠香垆峡中。有李氏者，雷州人，五代间，声教不暨，以强凌弱。李氏勇敢有谋，众皆信服，遂推以为主帅。伪南汉既平，余党剽掠，皆为李氏兵所败，一方赖之，号宁国夫人，祠于雷州。有詹氏者，东安人李漆之妻。丁亥，漆集兵勤王，以总兵官战殁。詹氏代领其众，攻复泷东西州县，以功得参将，未几病卒。自二洗氏至詹，粤人以为五女将云。

南海女子

唐上元初，南海女子所制有《鞶鉴图》，名曰《转轮八花钩枝鉴铭》，凡一百九十二字，回环读之，四字成句。其构思精巧，寓词箴规，似有得乎风人之旨，可与苏若兰《璇玑图》、范阳杨氏《天宝回文》诗并传。旧有王勃序云："上元二年，岁次乙亥，十有一月庚午朔七日丙子，予将之交趾，旅次南海。有好事者，以《转轮钩枝八花鉴铭》示予云："当今之才妇人也。观其藻丽反覆，文字萦回，句读曲屈，韵调高雅，有陈规起讽之意，可以作鉴前烈，辉映将来者也。昔孔诗十兴，不遗卫姜，江篇拟古，无隔班媛。盖以超俊颖拔，同符君子者矣。呜呼！何勒非戒，何述非才，风律苟存，士女何算。聊抚镜以长想，遂援笔而作叙。太原王勃撰。"复有令狐楚跋云："元和十三年二月八日，子为中书舍人翰林学士，夜直禁中，奏进旨捡事，因开前库东阁，于架上阅《古今撰集》，凡数百家。偶于《王勃集》中卷末，获此《鉴图》并序，爱玩久之。翼日遂自摹写，贮于箱箧。宝历二年，乃命随军潘玄敏绘于缣素，传诸好事者。太原令狐楚记。"考唐武后时，有南海七岁女子，武后命赋诗送其兄，即应声曰："别路云初起，离亭叶正飞。所嗟人异雁，不作一行归。"此女子不知姓氏，岂即为《鞶鉴图铭》者欤。此图曾附《子安集》以行，复为令狐文公所赏。吁，亦异矣哉。

花上八字，枝间八字，环旋读之，四字为句，递相为韵。其盘屈纠结为八枝者，左旋读之，自篇字起至词字止，当就支脂字韵。右旋读之，自词字起至篇字止，当就先仙字韵。

卢眉娘

唐时南海多奇女子，为《鞶鉴图》女子而外，有七岁女及何仙姑，能为诗。有刘三妹者善歌，称为歌仙。若卢眉娘者，巧于刺绣，皆古今绝奇女也。眉娘生而眉绿细长，人以眉娘呼之。唐顺宗初，南海贡奇女即眉娘，时年十四，能于尺绢绣《法华经》七卷，字如粟粒，而点画分明。又能以五彩丝一楼分为三楼，于掌中结飞盖五重，中有十洲三岛、天人玉女、台殿麟凤之象，外有执幢捧节之童，不啻千数。其盖广一丈，重三四铢，自煎灵香膏傅之，顺宗叹其工，谓之神姑。因令止宫中，日惟饭胡麻二合。元和中，宪宗赐金凤环以束其腕，知眉娘不乐宫掖，遂度为女道士，放归南海，仍赐号逍遥大师。尸解后，棺中仅一藕屦云。

刘三妹

新兴女子有刘三妹者，相传为始造歌之人，生唐中宗年间，年十二，淹通经史，善为歌。千里内闻歌名而来者，或一日，或二三日，卒不能詶和而去。三妹解音律，游戏得道，尝往来两粤溪峒间，诸蛮种类最繁，所过之处，咸解其言语。遇某种人，即依某种声音作歌，与之倡和，某种人奉之为式。尝与白鹤乡一少年登山而歌，粤民及傜、僮诸种人围而观之，男女数十百层，咸以为仙，七日夜歌声不绝，俱化为石，土人因祀之于阳春锦石岩。岩高三十丈许，林木丛蔚，老樟千章蔽其半，岩口有口磴，苔花绣蚀若鸟迹书。一石状如曲几，可容卧一人，黑润有光，三妹之遗迹也。月夕辄闻笙鹤之音，岁丰熟，则彷佛有人登岩顶而歌。三妹今称歌仙，凡作歌者，毋论齐民与狼、傜、僮人、山子等类，歌成，必先供一本祝者藏之，求歌者就而录焉，不得携出，渐积遂至数箧，兵后，今荡然矣。

陈烈母

陈烈母者，东莞人，宋幼帝驻跸崖山，母命其子李佳应诏。既行，烈母亦趋广州，至黄木湾自沉死。佳赴行在，得潮州教授而还，哀陨莫及，乃筑望慈台于乌沙之阳，朝夕哭奠，闻者伤之。东莞陈琏为辞，有云："南海有烈妇，能执陵母节。泪血满衣裾，泣与爱子别。尔尽忠兮大崖山，吾尽节兮黄木湾。茫茫此恨同精卫，一堕沧溟不复还。"

屈美人

屈美人者，番禺人，洪武二十二年选入宫，擢为美人。屈氏有才德，奉侍恭谨，上恩宠之甚厚，召其父母兄弟诣阙，宴赉有加，复遣官送归。予撰《洪武宫辞》有云："新选珠娘作美人，潇湘香草满宫春。《离骚》数为君王诵，讽谏心劳似楚臣。"又云："三闾苗裔在番禺，有女多才似绿珠。一入宫中称第一，不曾歌舞上氍毹。"

洗母

南海洗主事桂奇母陈氏，性方正，不喜世俗非鬼之祭。闻魏督学校毁诸淫祠，亟取先人旧所崇奉佛像，投诸水火，妯娌中有怵以祸者。陈氏曰："有祸吾自当之。"桂奇字少汾，以理学称，盖得其母之训云。

欧阳桂

欧阳桂，连州处女，年十八，未嫁而夫亡，孀守至九十五岁乃终。年八十时，当门二大齿长至一寸，人以为异。予家有姻母何，九十四岁时，生三长须，黑色，皆寿征也。

东莞三贞女

东莞三贞女，一曰水南林氏，诸生翼龙女也。许字陈生元耀，生死，女欲奔丧，父母兄弟共难之，不难得。以语其舅，舅重伤其志，许以吉服迎归。既入门，伏夫位长哭，哭已，舅姑相见饮泣，遂易衰绖，执夫丧如礼。丧终，乃奉夫主，祔于先人之寝祀焉。尹守衡曰："夫礼也殇不为后，女不为陈也妇，则陈之不得为殇也后明矣。女为陈也妇，陈不欲为女也后得乎，女归而陈氏子可勿殇已。世徒以女节论，犹浅之乎知女也。"一曰周塘黄氏女，许字张邦俊子，婿死，女欲往临视，母不能夺，与偕行。比至，犹及襄夫殡事，越三日，谢其母使还曰："女为张家妇，不返矣。"夫葬，遂欲殉之，或止之曰："而姑之初为此子哭也，皇皇不欲生，幸而至，姑乃强为而起，而即死，其若姑何。"女悟，姑哭亦哭，姑止亦止，朝夕奠，辄见有羽虫飞凭女身如俪然。其一曰菉湖陈氏女，许字于叶氏子，无何叶卒。女闻曰：生则氏郎君，死非氏郎君乎。因痛哭，偕媒妁于归。尹守衡曰："嗟夫！藉三女皆不忍其死，三氏子之鬼其不食乎。三女之能不死也，殆有贤于死者也，若三女者，可以风矣。"

聂娘

聂娘，增城人，崇祯庚午，贼于增江口掠得之，戏谓基眉未婉。聂娘从容语曰："女醮始妇眉，若欲婉，请假我刀。"刀得而刎。黎美周作《聂娘婉眉歌》有云："丈夫髭髯愧如此，半尺垂虬掀不起。紫石棱棱婉婉尔，翠蛾如铁真男子。"又云："人生安能知死期，沙场血战吾当为。借娘眉锋不斩贼，先斩偷生巾帼儿。"

二妃

二妃者，一曰益阳王妃。丁亥某月，王遇害广州，妃某氏，色美，兵欲妻之。妃曰："王故夫也，亟具棺衾，得尽一哀，以事新者，当无复恨。"兵出市棺衾，妃阴置小刀数十衤目衣中，整刃外向，丧服哭泣视殓含，与兵出葬北山。既毕，兵遽前犯妃，妃大骂。兵怒，抱持益急。身数十处触刃，血洒洒仆地，妃乃反刃自杀。予为歌云："为我殓王，送之北邙。逝将从汝，不惜新丧。王魄已归土，同穴终何补。利刃怀满身。欲切奴为脯。奴血何淋漓，痛楚莫予侮。自刭以报王，黄泉相鼓舞。"一曰滋阳王妃，庚寅春，滋阳、铜陵、兴化、永丰、信阳、永宁凡五王，同客惠州。其六月，广州围急，奉化伯黄应杰者，与副使李士琏袭执五王，以惠州先降，既而悉缢杀之。王子在襁褓者，及宗室女已嫁者，皆捕杀无遗。滋阳既薨，其妃某氏，色美，应杰苦欲犯之。裸其上衣，系于柱。妃乘间细析下衣为缕，经死。予为之歌云："夫为王，妃是我。皎如霜，身可裸。何必衣与裳，礼义为包裹。天留一缕丝，以为绝命资。徒劳强暴守，蝉蜕不曾知。"

某氏妇

某氏妇者，顺德人，其夫以贫弗克娶，夫之母自鬻得四金，以与之娶。妇入门知之，哭曰：夫以妇故，而令母自鬻以娶妇乎。得妇而失母，妇以夫故，而令姑自鬻以嫁夫矣。得夫而失姑，是皆不孝。然安所得金以赎姑。请于父，贷得四金，使甲往赎。甲匿金绐以被窃，妇痛哭两日，计无所施，即自经。邻里闻之，执甲至妇尸所，震雷暴起，击甲死，火燔甲衣，金出于袖。妇闻雷声复苏。屈子曰：噫！雷之能死人而又能生人也。有如是哉，乃援琴为霹雳之操曰：一声倏兮雷轰，闻之者兮一死一生。呜呼噫嘻兮，雷乃救人，人可救兮，雷何独私于孝妇之身。

林氏李氏

林氏者，广州之河南乡人。丙戌城破，林氏投珠江而死，番禺罗宾王吊之，有曰："黄泉随母逝，白璧为夫全。抱玉云飘海，沉珠月在渊。"又李氏者，番禺三元市人。庚寅广州被围，朔骑抄掠得之，不辱，赋诗十章而缢。有曰："恨绝当时步不前，追随夫婿越江边。双双共入桃花水，化作鸳鸯亦是仙。"味其辞，其夫必先自沉者。又有王桂卿者，广州人，为张参戎之妾。丙戌，年始二十，兵至，拜辞其夫，弹琵琶一曲，自经死。邝湛若吊之，有曰："坠楼未散香烟梦，被发犹存石鼓歌。雁柱只今余玳甲，为怜落木晚风多。"

天濠街妇

庚寅冬，广州城拔，天濠街有妇襁负婴儿，以长绳系腰，接于树，赴池而死。事定，引绳出之，色如生。予为之歌曰："妾身不随波，岂必长绳系。所虑黄口儿，一去无根蒂。"

四孝烈

岁甲午，新会县被围，城中粮尽，守将屠居人以食。有莫氏者，诸生林应雒之妻，姑将就烹，莫请于兵曰："姑老矣，肉不可食，妾幸膏腴，可以供君大嚼也。"兵从之，姑得释，而莫就死。有李氏者，兵欲食其夫，哭拜曰："吾夫五十无子，请君食我。"杀之，以首还其夫，使葬焉。有梁氏女者，其父诸生学谦，女年十一，请代父死，兵不忍杀。女谓兵曰："君以女儿身小，不足以充一饱乎。"将夺兵刀自刭，兵乃杀之。诸生吴师让妻黄氏，亦代夫死，兵哭而杀之。是为新会四孝烈。予哭之有云："可怜窈窕三罗敷，肌如冰雪颜如荼。再拜乞充君庖厨，解妆请代姑与夫。妾年尚少甘且脆，姑与夫老肉不如。请君先割妾膏腴，味香不负君刀殳。食之若厌饫，愿还妾头颅。姑老夫无子，妾命敢踟蹰。有女年十余，缇萦亦不殊。哀求赴汤镬，保父千金躯。"

李氏

李氏，名子秀，连州人，贡生绍英之女，举人莫矜之妻。丁亥，避乱浛洸。贼至，拘其夫及二子以行，李氏跣诣贼所，见其夫被缚甚急，指贼大骂。贼杀之，以其义烈，为之具棺殓葬而释其夫与二子。嗟乎，李氏者，盖善于救夫者哉。

麦氏

麦氏，香山小榄乡人，诸生黄肇扬之妻。癸巳冬被掠，愤骂赴水，兵捉其发系船间，麦氏乘间断发又赴水，既没复涌出，作愤骂状，如是者三，兵竞射之乃没。予吊之云："入水不肯沉，骂奴犹未毕。身轻乘文鱼，三跃江中出。佳人一赫怒，波涛为羡溢。髐箭虽纷纷，难损芝兰质。去为湘妃娣，魂烈知无匹。"

顺德六贞女

六贞女者，顺德龙津李氏处女也。丙辰春，粤东大乱，有强暴谋胁致之，六女惧且不免，以酒相酹，一夕同赴水死，其家合葬之龟山之阴，好事者为植女青其上。予吊之曰："冬青一树分男女，近日男青让女青。不见龙津诸女子，万年枝上显精灵。"万年枝，即女青也。

谢氏

谢氏玉华，番禺市桥人，同邑曹世兴之妻也。世兴卒，玉华誓不改节。其父母给之归宁，车至门，女即自刎，家人亟救之。玉华左手探喉，右手引刀再割而瞑。又某氏者，南海兰石人。夫梁，庚寅城破，某氏誓决一死。取二小刀，一与夫，一以自佩。未几兵至兰石，夫被杀死。某氏视含殓讫，即取所佩刀自割。姑惊哭，视其喉未断，欲敷以药，某氏亟再割以死，此二事相类。予为双刃操以写之，辞曰："嗟烈烈兮佳人，知义兮不知有身。手持喉兮一再割，血洒地兮纷纷。夜有光兮非青燐，鬼伯抱持兮叩天阍。"

莫烈妇

烈妇莫氏，新会人，美而寡，守志不嫁。甲午，新会被围，妇家人登陴拒守，兵窥其室无人，抽刃胁之，妇以首触墙，血流被体。兵杀之，投其首于粪盎中。事平，其姊夫往而收瘗，首重不可举。叹曰："阿姨礼义人也，生与我未尝相见。"走告妇兄，兄举之，应手而起。予吊曰："螓首邱山重，蛾眉日月光。帘帷生不卷，巾帨死犹防。"又曰："一丝孀妇命，九鼎美人头。"

二烈妇

二烈妇，皆番禺人，失其姓氏。癸巳、甲午间，有蜀人彭襄者，知县番禺，乡民逋赋，襄遣役人捕之，得其邻一妇甚美。襄使妇沐浴，将娆之，妇碎瓦罂自割死。又捕一妇，妇自诉，妾本诸生某妻，家无田，并未逋租，明府役人妄拘妾。欲行无礼，妾死不从，乞明府即治役人之罪。襄笑曰："汝本农家妇子，为吾衙役所爱，亦何负于汝乎。"妇大恚恨，即触阶石而死。是为番禺二烈妇。比年州县有司遣招抚丁，或疯人入乡催粮，妇女被其拘执，以不肯污辱死者，不可胜数。噫，予安得尽其姓氏而纪之。

顺德某氏女

顺德某氏女者，其父以许何氏之仆。何氏寻以讼破家，乃取聘金于女父，女父还之，将以其女改嫁。女使人谓仆，必无二志，且使再纳币焉，币至，女父怒而麾之。女潜出，与仆相持痛哭，约以舟来，至夜舟不至，女遂自经，时年十五。予尝为待舟操以写其悲，其辞有云："月将落兮潮水平，舟不来兮伤予情。独立沙洲兮涕泪零，无人知兮惟流萤。挂榕枝兮心战栗，裙带断兮泥没膝。舟迎魂兮更莫迟，波涛惊兮魂恐失。"

长乐兴宁妇女

长乐、兴宁，其民多骄犷喜斗，负羽从军者十人而五，盖其水土之性也。其男即力于农乎，然女作乃登于男。厥夫菑，厥妇播而获之，农之隙，昼则薪烝，夜则纺绩，竭筋力以穷其岁年。盎有余粟，则其夫辄求之酤家矣，故论女功者以是为首，增城绥福都亦然。妇不耕锄即采葛，其夫在室中哺子而已。夫反为妇，妇之事夫尽任之。谓夫逸妇劳，乃为风俗之善云。

黎母

琼州府城西，故有黎母庙，相传雷摄一卵于山中生一女。有交趾人渡海采香，因与婚，子孙众多，是为黎母，亦曰黎姥，盖黎人之始祖妣云。黎本鸟兽之民，其种性自卵而来，固与人殊。自古至今，宜王化所不能及也。

罗浮女道人

罗浮女道人素月，尝募种梅千本于梅花村，雅能诗。有云："玉女峰头人冷笑，杜兰香去嫁人间。"

椓者

刘鋹时，宦者有为三师三公者，其官号加内字诸宫使字，不啻二百。女官亦有师傅令仆之名，目百官为门外人。群臣小过，及进士状头，或释道有才略可备问者，皆下蚕室，令得出入宫闱，亦有自宫以求进者，由是宦者近二万人。贵显用事之徒，大抵皆宦者也，卒用龚澄枢以亡其国。潘美平广州时，有宦者百余人，盛服来见。美曰："是椓人多矣。"悉令斩之。盖宦者自椓，亦椓人以盛其党，故美以为言。然当时宦者，亦有贤能如邵廷鋗者，廷鋗今祀东莞乡贤祠，天下宦者得祠，惟廷鋗一人。其椓也或因小过，未可知。诗云："夭夭是椓。"夭者草之柔长，椓而断之，譬人方少好，荣如桃李，而人作祸以椓之，民之无禄，至于如此也。

割股妇

有李昌期妻者何氏，东莞人，乡贡士何汉臣女也。舅姑有疾，刲股炼糜以进，疾寻愈，乡人嘉异之。夫逝，守节三十年乃卒。宋咸淳十年，邑令袁梦册为立孝妇坊。景炎二年，旌表门闾，赐束帛。元初，重建孝节坊。永嘉梅时举曰：昌黎尝辩鄠人旌门为非礼。呜呼，人有不爱其身，起亲疾于垂死，乃以不孝律之，俾与好勇斗狠同科，为善者惧矣。仲尼曰：有杀身以成仁，亲亲仁也。苟可报罔极之深恩，缓终天之钜痛，虽生有所不爱，于尺寸之肤何爱焉。捐父母生我之身以还父母，一念之烈，虽通神明感天地可也。如虑其因毁灭性，则自古皆有死，鲜闻以刲股死者。不惟不死，父母疾鲜不因以瘳者，天且弗违，而况于人乎，旌之宜也。抑又有说，子事父母，妇事舅姑，一也。父子之合以天，自襁褓已知有父母，至亲也。夫妇之合以人，笄而嫁始知有舅姑，由疏而亲也。事至亲而不自爱其体肤，非人情所难。由疏而亲，虽体肤不敢爱，此人情之至难也。唐房玄龄妻剔目，五代李氏断臂，此各为夫尔。史尚夸诩为奇节，如何氏为舅姑刲股，当进于房、李一等，不谓之孝可乎。夫逝时，世方澒洞，何守志坚厉，尝装遣族女之孤者，倾囊笥，捐簪珥，绝无靳色。是不惟知有孝，且知有节与义者也。呜呼，贤哉。

坠楼妇

有林氏妇者，新会塘下村林子昭之女也。适邻村某，寇至，妇与其稚弟在楼中，楼高六七丈，甚坚，寇攻楼未下，欲焚楼。女曰：姊弟俱死，则父嗣绝矣。负其弟于背，从楼上覆身坠地，头面迸裂而死。卒存其弟。过者称其楼曰"孝烈楼"。予为之铭曰："妇一坠楼，节孝俱至。一完妇身，一全父嗣。负弟于飞，贤姊有翅。免孤毁伤，杵臼不易。背有鬼神，矢石皆避。前有梁媛，后有林氏。以坠楼传，仁义之事。"

锦桂女

欧氏女锦桂、连州人，其父绍裕，以女许贾继保，将行而继保卒，锦桂易服奔丧，自矢守节。邻妇劝之，剪发断一指以拒。家贫，手植花果，纺绩自给。有司屡旌其门，以细女红布答之。年八十卒，论者谓妇而守志者，礼因于情。女而守志者，情生于礼。昔王文肃之女昙阳，许字徐氏子，徐早死，昙阳为之缟素。文肃曰："尔尚未事徐，何以服为。"曰："隆庆皇帝宾天，士庶哭临，岂皆食君之禄耶。未嫁而可为夫服，则亦可为夫守矣。"嗟夫，女之节也，所以成仁。《易》有节卦，为女之仁者而言；有恒卦，为妇之仁者而言。锦桂、昙阳，其皆女之仁者哉。

《广东新语》　清·屈大均








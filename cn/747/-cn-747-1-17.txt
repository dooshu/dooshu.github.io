○秦王等兼中书令侍中制

丝纶枢秘，寄任（阙二字），帷扆献纳，职惟显要。望实兼隆，亲贤斯属。我天策上将太尉兼司徒尚书令陕东道大行台尚书令雍州牧十二卫大将军秦王世民，宇量冲深，风神爽悟。任兼文武，声绩著闻。司徒并州大都督稷州刺史左领军大将军右武候大将军上柱国齐王元吉，器怀淹密，业绍英茂。（阙二字）内外，政务克举。用加蝉珥，朝典攸宜。世民可中书令，元吉可侍中，馀如故。


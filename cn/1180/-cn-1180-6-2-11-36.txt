答云南巡抚


先后手札，示滇中东西夷情，惟因俗以治，斯一言蔽之矣。至谓率循旧抚之政，不必另颁条约，尤见虚襟雅量。此正流俗之所不及，安可谓之无能也。

安素仪过继安乐，今已五年，一旦欲逐之他求，其势必不能。且夷情惟论强弱，不循理法，其势不足以统驭，虽仇雠亦将甘心俯首而归戴焉。不然，虽以颜、闵之贤，彼不服也。安乐既为彼中所归，何必强夺？此系地方安危甚重，何嫌何疑而迁延不决耶？勘合终须完销，但以尊裁处之，勿复致疑。






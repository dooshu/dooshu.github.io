124　成王告君陳失言　君陳語引於坊記


「爾乃順之于外，曰：『斯謀斯猷，惟我后之德。』」先儒謂成王失言。蓋將順其美，善則稱君，固事君之法，然君不可以是告其臣。「順」之一字，其弊爲諛。有善歸主，李斯所以亡秦也，曾是以爲良顯乎？闇愎之君誦斯言，則歸過求名之疑不可解矣。承弼昭事，稱文、武而不及成王，其有以夫。

【閻按】尚書古文疏證云：「君陳此六語引於坊記，安知當日非大小臣工相告誡之辭，未必爲君告臣。只緣晚出書作成王語氣，成王之冤於是且千餘年矣。試看下文取證大誓六語爲人子之言，則取證君陳亦必爲人臣之言例可知。」詳卷二第二十七條。

【全云】此六語果有疵，不可謂非成王之失言也。若遂以此爲古文作僞之證，則又過矣。潛丘力攻古文尚書爲僞，余未敢信。

【繼序按】禮記坊記、春秋繁露皆引此文，則真古文矣。爾雅釋詁云：「順，陳也。」即此「順之于外」之順。不讀爾雅，不明尚書此文；不讀尚書，亦不明爾雅所釋。

【又按】僞孔傳云「順行于外」，暗與爾雅合。而孝經注以「順而行之」訓「將順」，則將順與諛絶不同。推之禮記王制「順先王詩、書、禮、樂以造士」，亦可作「陳」字解。

【元圻案】蔡氏尚書集傳引葛氏曰：「成王殆失斯言矣。欲其臣善則稱君，人臣之細行也。然君既有是言，至於有過，則將使誰執哉？禹聞善言則拜，湯改過不吝，端不爲此言矣。嗚呼，此其所以爲成王歟？」〇陳氏櫟書集傳纂疏引吕氏曰：「王舉君陳前日之善也，平昔謀猷入告，及既施行，澹然不有，前日尚忘己之善而歸之君，今日豈忘人之善而欲出於己？」又引真氏曰：「善則稱君，含美從王，此義人臣自處者所當知。君以是語臣，則不可也。漢高稱李斯善則稱君，而王衞尉亦非之。王之名不著，然其言足爲萬世法。吕氏亦回護之辭耳。」






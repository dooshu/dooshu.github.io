小旻

六章，三章章八句，三章章七句


首章讲：大夫以王惑于邪谋，不能断以从善，故作此诗。曰：





旻天疾威，敷于下土。谋犹回遹，何日斯沮？

敷，布也。回，是邪。遹，是僻。何日，无时也。沮，止也。天地者，吾人父母；大君，父母宗子。君之所为，天宜有以相之也。今此旻天绝悯下之仁，肆暴虐之威，以布于下土，而乃使王之谋猷邪僻，无日而止乎！





谋臧不从，不臧复用。

复，反也。谋之邪辟何如？盖人于谋猷，从其善而舍其不善，则谋猷皆正矣。今王于人谋之善者则不从，而于人谋之不善者反用之。舍其善而用其不善，谋猷如之何其不邪僻耶？





我视谋犹，亦孔之邛。

孔，甚。邛，病也。夫谋猷既邪，则国是不定，其究必至于纪纲日紊，而乱亦不免矣。故我视谋猷为之深忧，而甚病也。

二章讲：夫王之惑于邪谋也，岂以小人有可从之谋哉？





潝潝訾訾，亦孔之哀。

潝潝，相和。訾，相诋。不知此小人也，徇私而灭公，外亲而内忌。其有所喜也，则潝潝然雷同以相和；其有所怒也，则訾訾然谤讪以相诋：同而不和如此。夫当其同也，则相比以为奸；及其不和也，又相激以为乱：必有以贻国家之祸者。吾为国家虑，亦甚可哀矣。如此之人，何望其有善谋之可从哉？





谋之其臧，则具是违。

违，不用也。夫何王于谋之善者，则违之而不从。





谋之不臧，则具是依。

依，从之也。于谋之不善者，则依之而不拂。





我视谋犹，伊于胡厎？

其昏惑淆乱如此，故我视谋猷，亦何能有所定乎？

三章讲：夫谋之无定如此，安望其谋之善成乎？





我龟既厌，不我告犹。

犹，即所谋于神者。今夫卜筮，所以决吉凶也。而再三之渎，则龟厌之，而不告以所图之吉凶。





谋夫孔多，是用不集。

谋夫，谋事之人。集，成也。亦犹谋夫，所以讯是非也。然谋夫众，则是非相夺，莫适所从，而谋终亦不成矣。





发言盈庭，谁敢执其咎？

发言，出谋也。执，仕也。咎，罪也。何也？盖谋贵众，而断之贵专。今王无专断之明，使人发言盈庭，各是其是，无有任其成败之责，而决其是非之归者，是以其相夺靡定，而谋终于不成也。





如匪行迈谋，是用不得于道。

迈，往也。谋，谋所往之处。不得，犹不能行也。道，路也。譬如不行不迈，而坐谋所适，谋之虽审，而亦何得于道路哉？

四章讲：然谋之所以不成者，岂徒以其无断而已哉？





哀哉为犹，匪先民是程，匪大犹是经。

哀哉，悲叹词。先民，古圣贤。程，法也。犹，是道。是经，当行也。大凡人之谋犹，当鉴于成宪，而本之以当然之道，则邪正有所决，而谋之所以能成也。哀哉！令之为猷也，自是已见，不以先民为程；自徇私意，不以大道为经。





维迩言是听，维迩言是争。

争，争办也。而维于浅末之言是听而是争焉，以是相转而不决，将何以成其谋乎？





如彼筑室于道谋，是用不溃于成。

道，路也。道谋，谓谋于道路之间。溃，遂也。如将筑室，而与行道之人谋，则人人得为异端，其能有成也哉？

五章讲：夫王惑于邪谋，不能从善如此，则善者其能以自存乎？





国虽靡止，或圣或否。

止，定也。圣，通明。今夫发言盈庭，国谕虽不定也，然亦有思之德睿而作圣者焉，亦有未至于圣而否者焉。





民虽靡抚，或哲或谋，或肃或艾。

哲，明也。谋，聪谋。肃，恭也。艾，治也。饥馑离散，人民虽不多也，然有视之德明而作哲者焉，听之德聪而作谋者焉，亦有貌之德恭而作肃者焉，亦有言之德从而作艾者焉，其犹人可用之善人如此。





如彼泉流，无沦胥以败。

今王乃弃之而不用，则虽有善者，不能以自存，将如泉流之不返，而沦溃以至于败者矣，亦独何哉？

末章讲：夫王不用善，则丧亡之祸必矣，吾能以无忧哉？





不敢暴虎，不敢冯河。人知其一，莫知其他。

暴，是徒手以搏。冯，是空手以涉。其一，指暴虎、冯河。他，指丧亡之祸。今夫虎之不可徒搏，河之不可徒涉者，以其祸之近而易见也。此一事也，人皆知之矣。至于他如丧国亡家之祸，隐于谋犹相僻之中而无形者，则不知以为忧也。盖众人之见，狃于目前，而不能反远，大率若此而已矣。





战战兢兢，如临深渊，如履薄冰。

我惧祸乱之将及，是以战战而恐，兢兢而戒，有如临深渊之恐堕，如履薄冰之恐陷。盖迹虽未形，几则已见，安得而不恐惧哉？






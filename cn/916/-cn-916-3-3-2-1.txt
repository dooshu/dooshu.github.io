【公燕诗】

永日行游戏。欢乐犹未央。遗思在玄夜。相与复翱翔。辇车（六臣本《文选》注云。五臣本作居。）飞素盖。（《御览》作质。误。）从者盈路傍。（《书钞》作旁。）月出照园中。珍木（《类聚》作树。）郁苍苍。清川过石渠。流波为鱼防。芙蓉散其华。（《类聚》作花。）菡萏溢金塘。灵（《类聚》作珍。）鸟宿水裔。仁兽游飞梁。华馆寄流波。豁达来风凉。生六（六臣本《文选》注云。五臣本作年。）未始闻。歌之安能详。投翰长叹息。绮丽不可忘。（○《文选》二十。《诗纪》十六。又《书钞》百三十四引旁一韵。《类聚》三十九引央、翔、傍、苍、防、塘、梁、忘八韵。《御览》七百七十四引傍一韵。）


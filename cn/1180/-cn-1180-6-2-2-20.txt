与王鉴川言制俺酋款贡事


降虏事情，廷臣初意纷纷。然庙堂论定前，已独闻于上，然后拟旨处分。阃外之事，一切付之于公矣。乃昨承翰教，似与初指少异，闻者疑之，异议稍起。仆窃计公发书时，尚未见今日之旨也。

承教，谓宜乘老酋欲孙之急，因与为市，诚然；但朝廷纳降和戎，须自有体。今既与之以官，即为吾人。若谩然而纳之，率然而与之，事属挟取，迹同儿戏，损威伤重，取轻外夷，非计之得者也。据巡抚差人鲍崇德亲见老酋云云，回时又令自拣好焉。其言虽未必皆实，然老酋舐犊之情，似亦近真。其不以诸逆易其孙者，盖耻以轻博重，非不忍于诸逆也。乳犬驽驹，蓄之何用？但欲挟之为重，以规利于虏耳。今宜遣人先布朝廷厚待其孙之意，以安老酋之心。却令那吉衣其赐服绯袍金带，以夸示虏使。彼见吾之宠异之也，则欲得之心愈急，而左券在我。然后重与为市，而求吾所欲，必可得也。

仆料老酋此来，决不敢抢。东贼之入，非其本心。昨已密授方略于方公、赵帅，计此时想已出边。若诸将肯并力一挫之，则黄酋不敢复入，而老酋之势自孤。计利图便，阴阳开阖，在我自有胜算矣。或虑虏久住不退，兵连财费者，此不揣于利害者也。今日之事幸而成，即可以纾数年边患，其所省岂直数十百万而已哉？而又何惜于目前之少费哉！恐公为众议所格，措画少失，遂弃前功，故敢陈其愚。






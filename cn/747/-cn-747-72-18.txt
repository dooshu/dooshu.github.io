○令出使郎官御史条奏所历州县政绩诏

前后制敕，应诸道违法徵科，及刑政冤滥，皆委出使郎官御史访察闻奏。虽有此文，未尝举职，向外生人劳弊，朝廷莫得尽知。自今已后，应出使郎官御史，所历州县，其长吏政绩，闾阎疾苦，及水旱灾伤，并一一条录闻奏。郎官宜委左右丞勾当，法官委大理卿勾当，限朝见后五日内闻奏。并申中书门下，如访知所奏事不实，必加惩责。其奏举称职者，则议优奖。


○虜情疏 【 陝西虜情】

近該陝西三邊督臣、以虜情變動、邊患紛紜、饋餉空虛、備禦單弱、方條議上請、及時整飭、下部議覆間、隨詼陝西撫臣揭報、本年六月內虜騎入境、攻圍舊洮州古爾占堡、見我兵漸集、遂四散搶番、該洮岷副總兵李聯芳、分兵追逐陷伏陣亡、臣等不勝驚愕、夫虜雖入境搶番。而城堡無恙。猶為失事之小者。然將官兵寡力分。遂致喪敗。損威傷重、殊驚駭聽聞、故敢以虜情邊計為　皇上陳之、先年俺答款貢、套虜吉能及松山西海諸部、並聽約束、馴至于今、西鎮之不用兵、殆二十年矣、及吉能父子皆死、其孫卜失兔幼弱不能制馭諸部、而用事夷酋、如切盡黃台吉者、又相繼死。以故各酋渙散。不相統一。或以轉堡要賞于延綏或以借路生事于甘肅。或受賞于東而窃掠于西或罰服于此而狂逞于彼。或駐牧近邊。驅之則曰吾不犯內地也。或刁搶番族。問之則曰吾不擾漢人也。欲絕之。則彼以款貢為詞。難于峻拒。欲撫之。則彼實求索無厭。難以曲從。先因西寧將官、一時僨事、身既不保、虜益見輕、邊釁遂開、兵端不息、此西鎮虜情之大略也。顧邊疆事埶。軍旅機宜。譬之隨病製方。不能執一。今虜既傑黠無狀。掠我属番。殺我裨得。公背盟約。蔑視天朝。當時虜情如此閣部大臣多以包荒為主而臺諫皆欲决計用兵此其埶不得不戰。然一二小酋。雖巳猖獗。而大酋全部尚在羈縻順義在西猶稱恭事。卜酋回套。猶聽調遣。初未嘗聚眾連兵。合謀犯順。此其埶不得不撫。然或陽順而陰逆。巳去而復來。雖嘗鹵掠而或送還人畜。認罰無詞。雖有殺傷。而或縛獻罪夷。誓不再犯。此其埶又不得不酌于戰與撫之間。而應之務得其情。施之務當其可。顧今久安之後。薦災之餘。卒伍之缺者未能召補。則無可用之兵。粮餉之逋者。不能完解。則無可恃之餉。當事者既以臨渴掘并為慮、又以無米煮粥為憂未及整頓。而虜患遽已剝膚。方欲經營。而人言更多掣肘。必先寬其文法。假以便宜。惟務責成。不為中制。不憂在上之牽制但憂在下之議論然後可以盡心展布。畢力安攘。此今日邊計之大略也。臣等書生、不閒軍務。然質之本兵、采之眾論、其梗槩不過如此、容臣等趣令兵部將督臣梅友松條陳作速議覆、其彼處失事、候巡按御史查覆奏到、另行議處外、仍乞　天語丁寧、廟謨指授、使封疆之臣、皆知　皇上留神邊務、燭照夷情、凜然日鑒之常臨、而罔敢怠玩、肅然天威之遠布、而莫不奮揚、服虜安邊、在此舉矣、


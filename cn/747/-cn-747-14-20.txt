○册虢王凤宋州刺史文

维显庆三年，岁次戊午，正月甲申朔二十九日壬子，皇帝若曰：於戏！永固鸿基，义属於藩卫，载孚王化，职隆於制举。历选前修，兹道无替。豫州刺史上柱国虢王凤，襟神秀发，理识淹远，夙标懿范，早藏清徽。宽恕以表其情，恭逊以成其美。荆河之地，已洽於仁声；梁宋之郊，伫闻於善政。是用命王为使持节宋州诸军事宋州刺史，王及勋官并如故。往，钦哉！其克膺显命，式遵彝典。崇孝义以训下，践忠贞而奉上。布廉平之化，垂惠爱之风，居敬而行简，恤隐而求瘼。惟良丕寄，可不慎欤！


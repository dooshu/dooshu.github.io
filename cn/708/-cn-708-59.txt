卷五十九 鬼部


鬼四（此卷多载坟墓棺尸及无名怪鬼）

韩重

吴王夫差，小女曰玉，年十八。童子韩重，年十九。玉悦之，私交信问，许为之妻。重学于齐鲁之间，属其父母使求婚。王怒不与，玉结气死，葬阊门外。三年重归，问其父母，知玉死已葬。重哭泣哀恸，具牲币往吊。玉从墓侧形见，谓重曰：“昔尔行后，令二亲从王相求，谓必克从大愿。不图别后，遭命奈何？”乃歌曰：“南山有乌，北山张罗。志欲从君，谗言孔多。悲结生疾，没命黄垆。命之不造，冤如之何。羽族之长，名为凤凰。一日失雄，三年感伤。虽有众鸟，不为匹双。故见鄙姿，逢君辉光。身远心近，何尝暂忘。”歌毕，歔欷涕流，不能自胜，要重还冢。重曰：“死生异道，惧有尤愆。”玉曰：“一别永无后期，子将畏我为鬼而祸子乎？”重感其言，送之还冢。玉与之饮宴，三日三夜，尽夫妇之礼。临出，取径寸明珠以送重。遂诣王，自说其事。王大怒曰：“吾女既死，此不过发冢取物，托以鬼神。”趣收重。重走，至墓所诉玉。玉曰：“无忧。今归白王。”玉妆梳忽见王。王惊喜，问曰：“尔何缘生？”玉跪而言曰：“昔诸生韩重来求玉，大王不许。今名毁义绝，自致身亡。重从远还，诣冢吊唁。玉感其笃终，辄与相见。因以珠遗之，不为发冢，愿勿推治。”夫人闻之，出而抱之，正如烟然。

独孤穆（出《异闻录》）

唐贞元中，河南独孤穆者，客淮南，夜投大仪县宿。未至十里余，见一青衣乘马，颜色颇丽。穆微以词调之，青衣对答，甚有风格。俄有车路下道者，引之而去。穆遽谓曰：“向者粗承颜色，谓可以终接周旋，何乃顿相舍乎？”青衣笑曰：“愧耻之意，诚亦不足。但娘子少年独居，性甚严整，难以相许耳。”穆因问娘子姓氏及中外亲族。青衣曰：“姓杨第六。”不答其他。既而不觉行数里，俄至一处，门馆甚肃。青衣下马入。久之乃出，延客就馆。曰：“自绝宾客，已数年矣。娘子以上客至，无所为辞，勿嫌疏漏也。”于是秉烛陈榻，衾褥备具。有顷，青衣出，谓穆曰：“君非隋将独孤盛之后乎？”穆乃自陈，是盛八代孙。青衣曰：“果如是，娘子与郎君乃有旧。”穆询其故。青衣曰：“某贱人也，不知其由。娘子即当自出申达。”须臾设食，水陆毕备。食讫，青衣数十人前导曰：“县主至。”见一女，年可十三四，姿色绝代。拜讫，就坐。谓穆曰：“庄居寂寞，久绝宾客，不意君子惠顾。然而与君有旧，不敢使婢仆言之，幸勿为笑。”穆曰：“羁旅之人，馆谷是惠，岂意特赐相见，兼许叙故，且穆平生未离京洛，是以江淮亲故，多不识之，幸尽言也。”县主曰：“欲自陈叙，窃恐惊动长者。妾离人间，已二百年矣。君亦何从而识？”初穆闻其姓杨，自称县主，意已疑之。及闻此言，乃知是鬼，亦无所惧。县主曰：“以君独孤将军之贵裔，世禀忠烈，故欲奉托，勿以幽冥见疑。”穆曰：“穆之先祖，为隋室将军。县主必以穆忝有祖风，欲相顾托，乃平生之乐闻也，有何疑焉？”县主曰：“欲自宣泄，实增悲感。妾父齐王，隋帝第二子。隋室倾覆，妾之君父，同时遇害。大臣宿将，无不从逆。唯君先将军，力拒逆党。妾时年幼，常在左右，具见始末。及乱兵入宫，贼党有欲相逼者，妾因辱骂之，遂为所害。”因悲不自胜。穆因问其当时人物及大业末事，大约多同隋史。久之，命酒对饮，言多悲咽。为诗以赠穆曰：“江都昔丧乱，阙下多构兵。豺虎恣吞噬，干戈日纵横。逆徒自外至，半夜开重城。膏血浸宫殿，刀枪倚檐楹。今知从逆者，乃是公与卿。【眉批】绝非女子语。白刃污黄屋，邦家遂因倾。疾风知劲草，世乱识忠臣。哀哀独孤公，临死乃结缨。天地既板荡，云雷时未亨。今者二百载，幽怀犹未平。山河风月古，陵寝露烟青。君子乘祖德，方垂忠烈名。华轩一会顾，土室以为荣。丈夫立志操，存没感其情。求义若可托，谁能抱幽贞。”穆深嗟叹，以为班婕妤所不及也。因问其生平制作。对曰：“妾本无才，但好读古集，常见谢家姊妹及鲍氏诸女，皆善属文，私怀景慕。帝亦雅好文学，时时被命。当时薛道衡名高海内，妾每见其文，心颇鄙之。向者情发于中，但直叙事耳，何足称赞。”穆曰：“县主才自天授，乃邺中七子之流。道衡安足此拟！”穆遂赋诗以答之曰：“皇天昔降祸，隋室若缀旒。患难在双阙，干戈连九州。出门皆凶竖，所向多逆谋。白日忽然暮，颓波不可收。望夷既结衅，宗社亦贻羞。温室兵始合，宫闱血已流。悯哉吹箫子，悲啼下凤楼。霜刃徒见逼，玉笄不可求。罗襦遗侍者，粉黛成仇雠。邦国已沦覆，余生誓不留。英英将军祖，独以社稷忧。丹血溅黼扆，丰肌染戈矛。今来见禾黍，尽日悲宗周。玉树已寂寞，泉台千万秋。感兹一顾重，愿以死节酬。幽显倘不昧，中焉契绸缪。”县主吟讽数四，悲不自堪者久之。逡巡，青衣数人皆持乐器，而有一人前白县主曰：“言及旧事，但恐使人悲感。且独孤郎新至，岂可终夜啼泪相对乎？【眉批】解手。某请充使，召来家娘子相伴。”县主许之。既而谓穆曰：“此大将军来护儿歌人，亦当时遇害，近在于此。”俄顷即至，甚有姿色，善言笑。因作乐，纵饮甚欢。来氏歌数曲，穆唯记其一曰：“平阳县中树，久作广陵尘。不意何郎至，黄泉重见春。”良久曰：“妾与县主居此二百余年，岂期今日忽有佳礼。”县主曰：“本以孤独公忠烈之家，愿一相见，欲豁幽愤耳。岂可以尘土之质，厚诬君子。”穆因吟县主诗落句云：“求义若可托，谁能抱幽贞。”县主微笑曰：“亦大强记。”穆因以歌讽之曰：“金闺久无主，罗袂坐生尘。愿作吹箫伴，同为骑凤人。”县主亦以歌答曰：“朱轩下长路，青草启孤坟。犹胜阳台上，空看朝暮云。”来氏曰：“曩日萧皇后欲以县主配后兄子正见，江都之乱，其事寝。独孤冠冕盛族，忠烈之家，今日相对，正为嘉耦。”穆问县主所封何邑。县主云：“儿以仁寿四年生于京师，时驾幸仁寿宫，因名寿儿。明年，太子即位，封清河县主。上幸江都宫，徙封临淄县主。特为皇后所爱，常在宫内。”来曰：“夜已深矣，独孤郎宜且成礼。某当奉候于东阁，伺晓拜贺。”于是群婢戏谑，皆若人间之仪。既入卧内，但觉其气奄然，其身颇冷。顷之，泣谓穆曰：“殂谢之人，久为尘灰，幸得奉事巾栉，死且不朽。”于是复召来氏，饮宴如初。因问穆曰：“君今适江都，何日当回？有以奉托可乎？”穆曰：“死且不顾，其他有何不可。”县主曰：“帝既改葬，妾独居此，今为恶王墓所扰，欲聘妾为姬。妾以帝王之家，义不为凶鬼所辱。本愿相见，正为此耳。君将适江南，路出其墓下。以妾之故，必为所困。道士王善交书符于淮南市，能制鬼神。君求之即免矣。”又曰：“妾居此亦终不安，君江南回日，能挈我俱去，葬我洛阳北坂上，得与君相近，永有依托，【眉批】据此，则鬼仍以尸体为依矣。生成之惠也。”穆皆许诺。酒酣，倚穆而歌曰：“露草芊芊，颓茔未迁。自我居此，于今几年。与君先祖，畴昔恩波。死生契阔，忽此相过。谁谓佳期，寻当别离。俟君之北，携手同归。”因下泪沾巾。来氏亦泣语穆曰：“独孤郎勿负县主厚意。”穆因以歌答曰：“伊彼维阳，在天一方。驱马悠悠，忽来异乡。情通幽显，获此相见。义感畴昔，言存缱绻。清江桂州，可以遨游。惟子之故，不遑淹留。”县主泣谢穆曰：“一辱佳贶，永以为好。”须臾，天将明，县主涕泣，穆亦相对而泣。凡在坐者，穆皆与辞诀。既出门，回顾无所见，地平坦，亦无坟墓之象。穆意恍惚，良久乃定。因徙柳树一株以志之。【夹批】精细。家人索穆颇甚。忽复数日，穆乃入淮南果遇王善交于市，遂获一符。既至恶王墓下，为旋风所扑三四。穆因出符示之，乃止。先是穆颇不信鬼神之事，至是乃深叹讶，亦私为所亲者言之。时年正月，自江南回，发其地数尺，得骸骨一具，以衣衾敛之。穆以其死时草草，既至洛阳，大具威仪，亲为祝文以祭，葬于安善门外。其夜独宿村墅，县主复至，深谢迁神之德。穆睹其车舆导从，悉光赫于当时。县主亦指之曰：“皆君赐也。岁至己卯，当遂相见。”其夕，因宿穆所，至明，乃去。穆既为数千里迁葬，复倡言其事。凡穆之故旧亲戚无不毕知。贞元十五年，岁在己卯，穆晨起将出，忽见数车至其家，谓穆曰：“县主有命。”穆曰：“相见之期至乎？”其夕暴亡，遂合葬于杨氏。【眉批】结果妙。

卢充（出《搜神记》）

卢充，范阳人。家西三十里，有崔少府墓。充年二十，于冬至一日，出宅西猎，射獐中之。獐倒而起，充逐之，不觉远。忽见道北一里许，高门瓦屋，四周有如府舍。不复见獐。门中一铃下唱：“客前。”有一人，投一袱新衣曰：“府君以遗郎。”充着讫，进见。少府语充曰：“尊府君不以仆门鄙陋，近得书，为君索小女为婚，故相迎耳。”便以书示充。父亡时，充虽小，然已识父手迹，即歔欷，无复辞免。至黄昏，内白：“女郎妆严毕。”崔语充：“君可至东廊。”既至，女已下车，立席头，却共拜。给食。三日毕，崔谓充曰：“君可归。女生男，当以相还，无相疑；生女，当留养。”敕内严车送客。充便辞出。崔送至中门，执手涕零。出门，见一犊车，驾青衣，又见本所着衣及弓箭，故在门外。充上车，去如电逝。须臾至家。母见问其故，充悉以状对。别后四年，三月，充临水戏，忽见傍有犊车，乍沉乍浮。既而上岸，同坐皆见。而充往开其车后户，见崔氏女与三岁男共载。女抱儿以还充，又与金碗，【眉批】杜诗作“金盌”。并赠诗曰：“煌煌灵芝质，光丽何猗猗。华艳当时显，嘉异表神奇。含英未及秀，中夏罹霜萎。荣耀长幽灭，世路永无施。不悟阴阳运，哲人忽来仪。今时一别后，何得重会时。”充取儿、碗及诗，忽然不见。充后乘车入市卖碗，冀有识者。有一婢识此，还白大家曰：“市中见一人乘车，卖崔氏女郎棺中碗。”大家，即崔氏亲姨母也。遣儿视之，果如婢言。乃上车，叙姓名。语充曰：“昔我姨嫁少府，女未出而亡。家亲痛之，赠一金碗，著棺中。可说得碗本末。”充以事对，此儿亦为悲咽，赍还白母。母即令诣充家迎儿还。诸亲悉集。儿有崔氏之状，又复似充貌。儿、碗俱验，姨母曰：“我外甥也。即字温休。温休者，是幽婚也。”遂成令器，历郡守。子孙冠盖，相承至今。其后植字幹，有名天下。

谈生（出《列异传》）

谈生者，年四十，无妇。常感激读书。忽夜半有女子，可年十五六，姿颜服饰，天下无双，来就生为夫妇。自言我与人不同，勿以火照我也。三年之后，方可照。”为夫妻，生一儿，已二岁，不能忍，夜伺其寝后，盗照视之。其腰已上生肉如人，腰下但有枯骨。妇觉，遂言曰：“君负我，我垂生矣。何不能忍一岁而竟相照也。”生辞谢，涕泣不可复止。云：“与君虽大义永离，然顾念我儿，若贫不能自偕活者，暂随我去，当遗君物。”生随之去，入华堂，室宇器物不凡。以一珠袍与之曰：“可以自给。”裂取生衣裾，留之而去。后生持袍诣市，睢阳王家买之，得钱千万。王识之曰：“是我女袍。此必发墓。”乃取拷之。【眉批】牡丹亭刀打状元剧本此。生具以实对，王犹不信。乃视女冢，冢完如故。发视之，果棺盖下得衣裾。呼其儿，正类王女。王乃信之。即礼谈生，以为主婿，表其儿为侍中。

张子长（出《法苑珠林》）

晋时，武都太守李仲文，在郡丧女，年十八，权假葬郡城北。有张世之代为郡。世之男字子长，年二十，侍从在廨中，梦一女，年可十七八，颜色不常。自言前府君女，不幸早亡。会今当更生，心相爱乐，故来相就。如此五六夕，忽然昼见，遂为夫妻，如处女焉。后仲文遣婢视女墓，因过世之妇相问，入廨中，见此女一只履，在子长床下。取之啼泣，呼言发冢，持履归，以示仲文。仲文惊愕，遗问世之：“君儿何由得亡女履耶？”世之呼问，儿具陈本末。李、张并谓可怪，发棺视之，女体已生肉，颜姿如故，唯右脚有履。子长梦女曰：“我比得生，今为所发。自尔之后，遂死肉烂，不得生矣。万恨之心，当复何言。”泣涕而别。【眉批】女之精诚，且能示形于所欢，而不能通梦于父母，自取发掘，何耶？

崔咸（出《通幽记》）

陪陵崔咸，少习静。家于相州，居常葺理园林，独在斋中。夜雷雨后，忽有一女子，年十六七，逾垣而入。拥之入室，问其所从来，而终无言。咸疑其遁者，乃深藏之。将旦而毙，咸惊惧，未敢发。乃出访失女家。须臾，有奴婢六七人，丧服行语，若有寻求者。相与语曰：“死尚逸，况生乎？”咸从而问之。对曰：“郎君何用问？”固问之，乃曰：“吾舍小娘子，亡来三日，昨夜方殓，被雷震，尸起出，忽不知所向。”咸问其形容衣服，乃具昨夜之状。引至家验之，果是其尸，衣裳足履皆泥污。其家大异之。将归葬，其尸重不可致。咸乃奠酒祝语之，乃去。【眉批】尸亦草草了缘。时天宝元年六月。

郭翥（出《宣室记》）

元和间，有郭翥者，常为鄂州武昌尉，与沛国刘执谦友善。二人每相语，常恨幽显不得通，约先没者当来告。后执谦卒数月，翥居华阴，一夕独处，户外嗟吁，久而言曰：“闻郭君无恙。”翥聆其音，知执谦也。曰：“可一面。”鬼请去烛，当与子谈。翥即彻烛，引其袂而入，与同榻，话旧历历然。又言冥中罪福甚明，不可欺。夜既分，翥忽觉有秽气发于左右，须臾不可受，即以手扪之。其躯甚大，不类执谦。翥有膂力，知为他怪，因榄其袂，以身加之，牢不可动，掩鼻而卧。【夹批】大是耐得。【眉批】可畏！既而告去，翥佯与语，留之将晓，求去愈急，曰：“将曙矣，不遣我，祸且及子。”翥不答。顷之，遂不闻语。俄天晓，见一胡人，长七尺余，如卒数日者。时当暑，秽不可近，即命弃去郊外。忽有里人数辈望见，疾来视之，惊曰：“果吾兄也，亡数日矣。昨夜忽失所在。”乃取尸而去。

李则（出《独异志》）

贞元初，河南少尹李则卒，未殓。有一朱衣人来，投刺申吊，自称苏郎中。既入，哀恸尤甚。俄顷尸起，与之相搏。家人子惊走出堂。二人闭门殴击，及暮方息。孝子乃敢入，见二尸共卧在床。长短形状，姿貌须髯衣服，一无差异。【眉批】怪甚。于是聚族不能识，遂同棺葬之。

河北村正（出《酉阳杂俎》）

处士郑宾于言：尝客河北，有村正妻新死，未敛。日暮，其儿女忽觉有乐声渐近。至庭宇，尸已动矣。及入房，如在梁栋间，尸遂起舞。乐声复出，尸倒，旋出门，随乐声而去。其家惊惧。时月黑，亦不敢寻逐。一更，村正方归，知之，乃折一桑枝如臂，被酒大骂寻之。入墓林约五六里，复觉乐声在一柏林上，及近树，树下有火荧然，尸方舞矣。村正举杖击之，尸倒，乐声亦止，遂负尸还。

任怀仁（出《稽明录》）

晋升平元年，任怀仁年十三，为台书佐。乡里有王祖为令史，恒宠之。怀仁已十五六矣，颇有异意。祖衔恨，至嘉兴，杀怀仁，【夹批】大恨。以棺殡埋于徐祚家田头。祚后宿息田上，忽见有冢，至朝中暮三时食，辄分以祭之，呼云：“田头鬼，就我食。”至暝眠时，亦云：“来伴我宿。”【眉批】祚意亦奇。如此积时。后夜忽见形云：“我家明当除服作祭，祭甚丰厚。君明随去。”祚云：“我生人，不当相见。”鬼云：“我自隐君形。”祚便随鬼去。计行食顷，便到其家。家大有客。鬼将祚上灵座。大食食尽，合家号泣，不能自胜，谓其儿还。见王祖来，便曰：“此是杀我人。”犹畏之，便走出。祚即形露。家中大惊，具问祚，因叙本末，随祚迎丧。既去，鬼便断绝。

【总评】见仇不能甘心，犹畏之，当是生气犹盛故；抑负心儿应得罚，亦如闰制耶？

呼延冀（出《潇湘记》）

咸和中，呼延冀者，授忠州司户。携其妻之官，至泗水，遇盗，尽夺其资，乃至裸形。方悲叹路傍，俄逢一老翁，问其故。冀告之。翁曰：“南行数里，即我家，可暂宿也。”乃与翁同往林中，得一大宅。翁安存于一室内，设食遗衣。至夜深，复具酒肴，就冀谈话，曰：“君贫甚，恐尊夫人相携不易。我家唯有老母，不若且留，俟到官后来迎亦可。”冀思之良久，遂谢曰：“承丈人相悯，敢以心素奉托。我妻本出宫人也，能歌，仍薄有文艺。然好酒，多放荡，幸丈人拘束之。”【眉批】自作荐书。翁曰：“无忧，但自赴官。”明日，冀乃留妻而行。妻执冀手言曰：“本与君远涉川陆，赴一簿官，不期又留我于此。若迟君信不来，我必他适矣。”泣泪而别。冀到官，方谋远迎其妻，忽一日，有达一缄者。发之，是其妻手书也。书云：“妾本妓女，幼入宫禁，以歌舞事人，固无妇德妇容，可得而称也。及夫掖庭放归，与君为邻，是时君方年少，酒狂诗逸，不以妾不可奉蘩，遽以礼娶妾，才子佳人，为诸邻羡。每念红楼戏谑，锦闱言誓，岂期今日之事哉，悲夫！君弃妾如屐，留于荒郊，孤苦一身，泪流莫遏。薄情如此，妾又奚贞洁之守乎？老父家有一少年子，深慕妾，妾已归之，君其勿怨。”冀览书掷地，不胜愤怒，遂拋官至泗水，本欲见老翁及其妻，皆杀之。访寻不得，但见一大冢，林木森然。冀毁其冢，见其妻已死在冢中。乃取尸别葬之，设祭而去。

萧遇（出《通幽记》）【眉批】术士华道附见。

信州刺吏萧遇少孤，不知母墓。数十年，将改葬，旧茔在都，既至启，乃误开卢会昌墓。既而知其非，号恸而归。闻河阳方士华道者善召鬼，乃厚币以迎。既至，具以情诉。华曰：“试可耳。”乃置坛洁诚，立召卢会昌至。一丈夫也，衣冠甚伟。呵之曰：“萧郎中太夫人茔，被尔墓侵杂，使其迷误。忽急寻求。不尔，当旦夕加罪。”会昌再拜曰：“某贱役者，所管地累土三尺，方十里，力可及。周外则不知矣。但管内无萧郎中太夫人墓，当为索之。”【眉批】土地如里长、甲长等。以旦日为期。”及朝，华与遇往。行里余，遥见会昌奔来，曰：“吾缘寻索，颇扰鬼神。【眉批】鬼神好靜，亦阴阳之理也。今使按责甚急，二人可疾去。”言讫而灭。二人去之数百步，顾视，见青黑气覆地，竟日乃散。既而会昌来曰：“吾为君寻求，大受阴司谴罚。今计穷矣。”请辞去。华归河阳。遇号哭，自是端居一室。夜忽如梦中，闻户外有声，呼遇小名。“吾是尔母。”遇惊走，出户拜迎，见其母。母从暗中出，遇与相见如平生。谓遇曰：“汝至孝动天，神祇降鉴。我今与汝相见，悲怆盈怀。”遇号恸久之。又叹曰：“吾家孝子，有闻于天。虽在泉壤，甚为众流所仰。”【眉批】子之善恶，直系父母地下荣辱，可不慎与？因与遇论幽冥报应之旨，言叙久之。遇因述茔域迷误，乃曰：“吾来亦为此。年岁浸远，汝小，何由而知。吾墓上已有李五娘墓，亦已平坦，何可辨也。汝明日，但见乌鹊群集，其下是也。”又曰：“若护我西行，当以二魂舆入关。”问其故。答曰：“为叔母在此，亦须归乡。”遇曰：“叔母为谁耶？”母曰：“是汝外婆。吾自呼作叔母。怜吾孤独，尝从咸阳来此伴吾。后因神祇隔绝，不得去，故要二魂舆。”言讫而去，倏忽不见。遇哀号待晓，即于乌鹊所集平地掘之，信是李五娘墓。更于下得母墓，方得合葬。

郭知运（出《广异记》）

开元中，凉州节度郭知运出巡，去州百里，于驿中暴卒。其魂遂出，令驿长锁房勿开，因而却回府，徒从不知也。至舍四十余日，处置公私事毕，遂使人往驿迎己丧。既至，自看其殓。殓讫，因与家人辞诀，投身入棺，遂不复见。

杨元英（出《广异记》）

杨元英，则天时为太常卿。开元中，亡已二十载。其子因至冶成坊削家，识其父圹中剑，心异之。问削师：“何得此剑？”云：“有贵人形状衣服，将令修理，期明日午时来取。”子意是父授，复疑父冢为人所开。至期，与弟同往削师家室中伺之。及取剑，果父也。骑白马，衣服如生时，从者五六人。兄弟出拜道左，悲涕久之。元英取剑下马，引诸子于僻处，分处家事。末问汝母在家否，云：“合葬已十五年。”元英言：“我初不知。”再三叹息。谓子曰：“我有公事，不获久住。明日，汝等可再至此，当取少资，助汝辛苦。”子如期至，元英亦至。得三百千，诫之云：“数日须用尽。”【夹批】不忠厚。言讫诀去。子等随行涕泣。元英又谓子曰：“汝等不了此事。宁有百年父子耶？”子随骋出上东门，遥望入邙山中，数十步忽隐不见。数日，市具都尽。三日后，市人皆得纸钱。

季攸甥（出《纪闻》）

天宝初，会稽主簿季攸，有女二人。及携外甥孤女之官，有求之者，则嫁己女。己女尽而不及甥，甥恨之，因结怨而死，殡之东郊庄。数月，所给主簿市胥吏姓杨，大族子也。家甚富，貌且美。其家忽失胥，推寻不得，意其为魅所惑也，则于墟墓访之。时大雪，而女殡室有衣裾出。胥家人引之，则闻屋内胥叫声，而殡棺中甚完，不知从何入。遽告主簿，主簿使发其棺，女在棺中，与胥同寝。女貌如生。其家乃出胥，复修殡屋。胥既出如愚，数日方愈。女则下言于主簿曰：“吾恨舅不嫁，惟怜己女，不知有吾，故气结死。今神道使吾嫁与市吏，故辄引与同衾。既此邑通知，理须见嫁。后月一日，可合婚姻。惟舅不以胥吏见期，而违神道，请即知闻，受其所聘，仍待以女婿礼。至月一日，当具饮食，吾迎杨郎。”主簿惊叹，乃召胥吏。问为杨胥，于是纳钱数万，其父母皆会焉。攸乃为外甥女造作衣裳帷帐。至月一日，又造馔，大会杨氏。鬼又言曰：“蒙恩许嫁，不胜其喜。今日故此亲迎杨郎。”言毕，胥暴卒。乃设冥婚礼，厚加棺敛，合葬于东郊。

韦栗（出《广异记》）

韦栗者，天宝时为新淦丞，有少女十余岁。将之官，行上扬州，女向栗，欲市一漆背金花镜。栗曰：“我上官艰辛。焉得此物。待至官与汝求之。”岁余，女死，栗亦不记宿事。秋满，载丧北归，至扬州，泊河次。女将一婢持钱市镜。行人见其色甚艳，状如贵人家子，争欲求卖。有一少年，年二十余，白皙可喜。女以黄钱五千与之。少年与漆背金花镜，径尺余。别一人云：“有镜胜此，只取三千。”少年复减两千。女因留连，色授神许，须臾辞去。少年有意，令人随去，至其所居。须臾至铺，但得黄纸三贯。少年持至栗船所，云：“适有女郎持钱市镜，入此船中，今成纸钱。”栗云：“唯有一女，死数年矣。君所见者，其状如何？”少年具言服色容貌。栗夫妻哭之，女正复如此。因领少年入船搜检，初无所得。其母剪黄纸九贯，置在榇边案上，减三贯。众颇异之，乃复开棺，见镜在焉，莫不悲叹。少年云：“钱已不论。”具言本意，复赠十千，为女设斋。

刘照（出《录异传》）

刘照，建安中，为河间太守。妇亡，埋棺于府园中。遭黄巾贼，照委郡走。后太守至，夜梦见一妇人往就之。后又遗一双锁，太守不能名。妇曰：“此萎蕤锁也，以金缕相连，屈申在人，实珍物。吾方当去，故以相别，慎无告人。”后二十日，照遣儿迎丧，守乃悟其去也。儿见锁戚恸，不能自胜。

王鲔（出《剧谈录》）

凤翔少尹王鲔，礼部侍郎凝之叔父也。年十四五，与童儿辈戏于果园竹林下，见二枯首为粪壤所没，乃令小仆择净地瘗之，祭以酒馔。其后数夕阴晦，忽闻窗外窸窣有声。良久问之，云：“某等受君深恩，免在芜秽，未知所酬，聊愿驱策。尔后凡有吉凶，肸飨间必来报。”如此数年，遂与灵物通彻。崔珙为度支使，雅知于鲔。一夕，留饮家酿，酒酣，云：“有妓善歌者。”令召之，良久不至。珙自入视之。云：“理妆才罢，忽病心痛，请饮汤而出。”珙复坐，鲔具言歌者仪貌。珙怪问之，云：“适见一人，著短绫绯衣，控马而去。”语未毕，家仆报中恶，救不返矣。珙甚悲之。鲔密言：“有一事或可活之：须得白牛头及酒一斛。”因召左右，试令善价求觅。不逾时而至。鲔令扶歌者，置于净室榻上，前以大盆盛酒，横取板，安牛头于其上。设席焚香，密封其户。且诫曰：“专伺之。晓鼓一动，闻牛吼，当急开户，可以活矣。”鲔遂去。禁鼓忽鸣，果闻牛吼。开户视之，歌者微喘，盆酒悉干，牛怒目出于外。【眉批】一枯首神通不至此，抑因瘗骨一念之诚，别有感遇耶？数日方能言，云：“其夕治妆既毕，有人促召。出门乘马而行，约数里，见室宇华丽，开筵张乐，四座皆朱紫少年。见歌者至，大喜，致于妓席。欢笑方洽，忽闻有人大呼，声振庭庑，座者皆失色相视，妓乐俱罢。俄见牛头人，长丈余，执戟径趋而入，无不狼狈而走，唯歌者在焉。牛头引于阶前，背负而出。行十数步，忽觉卧于室内。”珙后密询其事，鲔终不言。

张琮（出《广异记》）

永徽初，张琮为南阳令。寝阁中，闻阶前竹中有呻吟声，就视则无所见。如此数夜，怪之。乃祝曰：“有神灵者，当相语。”其夜，忽有一人从竹中出，形甚弊陋。前自陈曰：“朱粲之乱，某在兵中，被杀。尸骸在明府阁前，竹根贯某左目，不堪楚痛，幸见移葬，敢忘厚恩。”令许之。明日，掘得尸，仍加棺榇改葬城外。其后令笞杀一乡老，其家将复仇，谋须令夜出，乃要杀之。俄而城中失火，延烧十余家。令将出按视之，乃见前鬼遮令马，述乡老家之谋。令乃复入。明日掩捕，问之皆验。更祭其墓，刻石铭于前曰：“身徇国难，死不忘忠。烈烈贞魂，实为鬼雄。”

赵叔牙（出《祥异集》）

贞元十四年夏旱，徐州散将赵叔牙移入新宅。夜中，有物窗外动摇窗纸声。问之，其鬼自称：“是吴时刘得言，窟宅在公床下，往来稍难，公为我移出。城南台雨山下有双大树，是我妻墓。墓东埋之，后必相报。”叔牙明旦出城，视之信。即日掘床下，深三尺，得骸骨，如其言葬之。鬼夜来谢曰：“今时旱，不出三日有雨。公且告长史。”叔牙至明通状，请祈雨，期三日雨足。节度使司空张建封许之，给其所须。叔牙于石佛山设坛，至三日，且无雨。城中观者数千人，时与寇邻，建封以为诈妄有谋，晚衙杖杀之。昏时大雨，即令致祭，补男为散骑。时人以为事君当诚实。今赵叔牙隐鬼所报雨至之期，故自当死耳。【眉批】贪天功攘人善者多矣，不皆获叔牙之报，何哉！

张庾（出《续玄怪录》）

张庾举进士，元和十三年，居长安升道里南街。十一月八日夜，仆夫他宿，独庾在月下，忽闻异香满院。方惊异，俄闻履声渐近，庾屣履听之。数青衣年十八九，艳美无敌，推门而入，曰：“步月逐胜，不必乐游原。只此院小台藤架可矣。”遂引少女七八人，容色皆艳绝，服饰华丽，宛若豪家。庾走避堂中，垂帘望之。诸女徐行，直诣藤下。须臾，陈设床榻，雕盘玉樽杯杓，皆奇物。八人环坐，青衣执乐者十人，执拍板立者二人，左右侍立者十人。丝管方动，坐上一人曰：“不告主人，遂欲张乐，得无慢乎？既是衣冠，邀来同欢可也。”因命一青衣传语曰：“姊妹步月，偶入贵院，酒食丝竹，辄以自乐。秀才能暂出为主否？”夜深，计已脱冠，纱巾而来，可称疏野。庾闻青衣受命，畏其来也，乃闭门拒之。青衣扣门，庾不应。推不可开，遽走复命。一女曰：“吾辈同欢，人不敢与。既入其门，不召亦合来谒。闭门塞户，羞见吾徒。呼既不来，何须更召。”于是一人执樽，一人司。酒既巡行，丝竹合奏。殽馔芳珍，音曲清亮。庾思此坊南街，尽是墟墓，绝无人住。谓从坊中出，则坊门已闭。若非妖狐，乃是鬼物。今吾尚未惑，可以逐之。少顷见迷，何能自悟。于是潜取搘床石，徐开门突出，望尘而击，正中台盘，纷然而散。庾逐之，夺得一盏，以衣系之。及明视之，乃一白角盏，奇不可名。院中香气，数日不歇。盏锁于柜中，亲朋来者，莫不传视，竟不能辨其所自。后十余日，转观数次，忽堕地，遂不复见。庾明年，进士上第。

刘讽（出《玄怪录》）

文明年，竟陵掾刘讽，夜投夷陵空馆，月明不寝。忽有一女郎西轩至，仪质温丽，缓歌闲步，徐徐至中轩，回命青衣曰：“紫绥，取西堂花茵来。兼屈刘家六姨姨、十四舅母、南邻翘翘小娘子，并将溢奴来。传语此间好风月，足得游乐。弹琴咏诗，大是好事。虽有竟陵判司，此人已睡。明月下不足避也。”未几三女郎至，一孩儿，色皆绝国。紫绥铺花茵于庭中，揖让班坐。坐中设犀角酒樽，象牙杓，绿罽花觯，白琉璃盏，醪醴馨香，而远闻空际。女郎谈谑歌咏，音词清婉。一女郎为录，一女郎为明府，举觞酹酒曰：“惟愿三姨婆寿等祁山，六姨姨与三姨婆等。刘姨夫得太山府成判官。翘翘小娘子嫁得朱余国太子。溢奴便作朱余国宰相。某三四女伴，总嫁得地府司文舍人。不然，嫁得平等王郎君六郎子、七郎子，则平生望足矣。”一时皆笑曰：“须与蔡家娘子赏口。”翘翘时为录事，独下一筹，罚蔡家娘子曰：“刘姨夫才貌温茂，何故不与他五道主使，空称成判官，怕六姨姨不欢，请吃一盏。”蔡家娘子即持杯曰：“诚知被罚，直缘姨夫年老昏暗。恐看五道黄纸文书不得，误大神伯公事，饮亦何伤。”于是众女郎皆笑倒。又一女郎起，传口令。仍抽一翠簪，急说：“传翠簪过令，不通即罚。”令曰：“鸾老头脑好，好头脑鸾老。”传说数巡。因令紫绥下坐，使说令。紫绥素吃讷，令至，但称：“鸾老鸾老。”【眉批】“鸾老鸾老”可对“凤兮凤兮”，作吃诗。女郎皆大笑曰：“昔贺若弼弄长孙鸾侍郎，以其年老口吃，又无发，故造此令。”三更后，皆弹琴击筑，更唱迭和。歌曰：“明月秋风，良宵会同。星河易翻，欢娱不终。绿樽翠杓，为君斟酌。今夕不饮，何时欢乐。”又歌曰：“杨柳杨柳，袅袅随风急。西楼美人春梦长，绣帘斜卷千条入。”又歌曰：“玉口金，愿陪君王。邯郸宫中，金石丝簧。卫女秦娥，左右成行。纨缟缤纷，翠眉红妆。王欢顾眄，为王歌舞。愿得君欢，常无灾苦。”歌竟，已是四更，即有一黄衫人，头有角，仪貌甚伟，走入拜曰：“婆提王命娘子速来。”女郎等皆起而受命。即传语曰：“不知王见召，适相与望月至此，敢不奔赴。”因命青衣收拾盘筵。讽因大声嚏咳，视庭中无复一物。明旦，拾得翠钗数只，将以示人，不知是何物也。

沈恭礼（出《博异志》）

阌乡县主簿沈恭礼，太和中，摄湖城尉。离阌乡日，小疾。暮至湖城，堂前卧。忽有人绕床数匝，意谓从行厅吏雷忠顺。恭礼问之。对曰：“非雷忠顺。李忠义也。”问曰：“何得来此？”对曰：“某本江淮人，因饥寒佣于人。前月至此县，卒于逆旅。然饥寒甚，今投君祈一食，兼丐一小帽，可乎？”恭礼许之，曰：“何处送与？”对曰：“来暮遣驿中厅子张朝来取。”语毕，立于堂之西楹。恭礼起坐。忠义进曰：“君初止此，更有事，辄敢裨补。”恭礼曰：“可。”遂言：“此厅人居多不安。少间，有一女子，年可十七八，强来参谒，名曰密陀僧，或托是县尹家人，或假四邻为附，辄不可与交言。言则中此物矣。”忠义语毕，却立西楹未定。堂东果有一女子，峨鬟垂鬓，肌肤悦泽，微笑转盼，谓恭礼曰：“秋室寂寥，蛩啼夜月。更深风动，梧叶堕阶。如何罪责，羁囚如此耶？”恭礼不动。又曰：“珍簟床空，明月满室。不饮美酒，虚称少年。”恭礼又不顾。又吟曰：“蛩帝上天时，鼎湖元在兹。七十二玉女，化作黄金芝。”恭礼又不顾。逡巡而去。忠义又进曰：“此物已去。少间，东廊下有敬寡妇、王家阿嫂，虽不敢同密陀僧，然亦不得与语。”少顷，果有一女郎，自东庑下，衣白衣，簪白簪，手整披袍，回命曰：“王家阿嫂，何不出来？”俄然有曳红裙，紫袖银帔而来。步庭月数匝，却立于东庑下。忠义又进曰：“此两物已去，可高枕矣。少间，纵有他媚来，亦不畏也。”忠义辞去，恭礼止之：“为我更驻，候怪物尽即去。”忠义应唯。而四更后，有一物，长二丈余，手持三数髑髅，若跃丸者，渐近厅檐。忠义谓恭礼曰：“可以枕击之。”应声而击，然中手，堕下髑髅。俯身掇之。忠义跳下，以捧乱殴，出门而去。恭礼连呼忠义，不复见。而东方已明，与从者具语之。遂令具食及市帽子。召厅子张朝诘之，曰：“某本巫人也，近者假食为厅吏，具知有新死客鬼李忠义。”恭礼便付帽子及盘餐等去。其夜，梦李忠义辞谢曰：“密陀僧大须防备，犹一二年奉扰耳。”言毕而去。恭礼两月在湖，夜夜密陀僧来，终不敢对。【眉批】密陀僧何物？直如此纠缠。后归阌乡，即隔夜而至，然终不能为患。半年后，或三夜五夜一来。一年余，方渐稀。有僧令断荤腥，此后不复来矣。

倪彦思（出《搜神记》）

吴时，嘉兴倪彦思，居县西埏里。有魅在其家，与人语，饮食如人，唯不见形。彦思奴婢有窃骂大家者，魅云：“即当语。”彦思治之，无敢詈者，彦思有小妻，魅从求之。彦思乃迎道士逐之。酒肴既设，魅乃取厕中草粪，布著其上。道士便盛击鼓，召请诸神。魅乃取伏虎，于神座上吹作角声音。有顷，道士忽觉背上冷，惊起解衣，乃伏虎也。于是道士罢去。彦思夜于被中窃与妪语，共患此魅。魅即屋梁上谓彦思曰：“汝与妇道吾，吾今当截汝屋梁。”即隆隆有声。彦思惧梁断，取火照视，魅即灭火，截梁声愈急。彦思惧屋坏，大小悉遣出，更取火，视梁如故。魅大笑，问彦思：“复道吾不？”【眉批】趣！郡中典农闻之曰：“此神正当是狸物耳。”此魅即往谓典农曰：“汝取官若千百斛谷，藏著某处。为吏污秽，而敢沦吾。【眉批】为吏污秽，鬼亦慢之。今当白于官，将人取汝所盗谷。”典农大怖而谢之。自后无敢道。三年后去，不知所在。

胡熙（出《录异传》）

吴左中郎广陵相胡熙，字元光。女名中，许嫁当出，而歘有身。女亦不自觉。熙父信，严而有法，乃命熙妻丁氏杀之。歘有鬼语腹中，音声啧啧曰：“何故杀我母？我某月某日当出。”左右惊怪，以白信。信自往听，乃舍之。及产儿遗地，则不见形，止闻儿声，在于左右。【眉批】产异。及长大，言语亦如人。熙妻别为施帐。时自言，当见形使姥见。熙妻视之，在丹帷里。前后钉金钗。好手臂，善弹琴。时问姥及母所嗜，欲为得酒脯枣之属以还。母坐作衣，儿来抱膝缘背数戏。中不耐之，意窃怒曰：“人家岂与鬼子相随！”即于旁怒曰：“就母戏耳，乃骂作鬼子。今当从母指中入腹，使母知之。”中指即直而痛，渐渐上入臂髀，若有贯刺之者。须臾欲死，熙妻乃设馔，祝请之。有顷而止。

刘参（出《通幽记》）

唐建中二年，江淮讹言有厉鬼自湖南来，或曰毛鬼，或曰毛人，或曰枨，不恒其称，而鬼变化无方。人言鬼好食人心，少女稚男全取之。民恐惧，多聚居。夜烈火不敢寐，持弓刀以备。每鬼入一家，万家击板及铜器为声，声振天地。人有狂慑而死者，所在如此，官禁不能息。前兖州功曹刘参者，旧业淮泗，因家广陵，有男六人，皆好勇。刘氏率其子，操弓矢夜守。有数女闭堂内，诸郎巡外。夜半后，天色暝晦，忽闻堂中惊呼，言鬼已在堂中。诸郎骇。既闭户，无因入救，乃守窥之。见一物，方如床，毛鬣如猬，高三四尺，四面有足，转走堂内，旁又有鬼，玄毛披体，爪牙如剑，把小女置毛床上，更擒次女。事且迫矣，诸郎坏壁而入，以射毛床。毛床走，其鬼亦走。须臾，失鬼所在。而毛床东奔，中镞百数，且不能走。一人擒得毛床，力扞之。食顷，俱堕河梁。大呼曰：“我今抱得鬼，速以火相救。”及以火照之，但见抱桥柱耳。刘子手爪尽损，小女遗于路。

淮西军将（出《酉阳杂俎》）

元和末，有淮西军将，使于汴州，止驿中。夜久，眠将熟，忽觉一物压己。军将素健，惊起，与之角力，其物遂退。因夺得手中革囊。鬼暗中哀祈甚苦。军将谓曰：“汝语我物名，我当相还。”鬼良久曰：“此蓄气袋耳。”军将乃举甓击之，语遂绝。其囊可盛数升，绛色如藕丝，携于日中无影。

高生（出《广异记》）

天宝中，有渤海高生，病热而瘠，其臆痛不可忍。召医视之。医曰：“有鬼在臆中，药可以及。”于是煮药而饮之，忽觉臆中动摇。有顷，吐涎斗余，其中凝固不可解。以刀剖之，有一人涎中起。初甚幺麽，俄长数尺。【眉批】怪甚！高生欲苦之。其人趋出，降阶遽不见。自是疾愈。

刘他（出《续搜神记》）

刘他在下口居，忽有一鬼来在刘家。初因暗，仿佛见形如人，著白布袴。自尔后，数日一来，不复隐形，便不去。喜偷食。吉翼子者，强梁不信鬼。至刘家，谓主人：“卿家鬼何在？唤来。今为卿骂之。”即闻屋梁作声，时大有客，共仰视，便纷纭掷一物下，正著翼子面。视之，乃主人家妇女亵衣，恶犹著焉。众共大笑为乐。吉大惭，洗面而去。有人语刘：“此鬼偷食，必有形之物，可以毒药中之。”【眉批】有识。刘即于他家煮冶葛，取二升汁，密还。向夜，令作糜，著于几上，以盆覆之。后闻鬼外来，发盆取糜。既吃，掷破瓯出去。须臾，闻在屋头吐，嗔怒非常，便捧打窗户。【眉批】《广五行记》载刘道事，相类，疑一事也。刘先以防备，与斗，亦不敢入户。至四更中，然后遂绝。








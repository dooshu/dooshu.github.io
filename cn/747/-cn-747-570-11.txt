○贺践祚表

臣某言：太子中舍严公弼至，奉某月日敕书慰谕。伏承陛下以某月日虔奉典册，允升宝位，凡在群生，孰不庆幸！臣某诚欢诚忭，顿首顿首。臣闻天地泰而圣人出，雷雨解而品物荣。是以五行迭用，木火更其位；十叶重光，宗庙辅其德。殷宗恭默，再开成汤之业；汉文聪明，克承高祖之绪。陛下重离出曜，体乾继统，主鬯彰孝恭之美，抚军著神武之功。钦承遗训，永保鸿业。遏密之中，施雨露以被物；遐迩之地，睹日月之继明。则四维之外，八极之表，人神胥悦，草木皆春，煦妪生成，不失覆载。况臣谬膺藩守，累受国恩。爰自出身，洎乎领镇，沐浴圣泽，优游昌时，不获睹阙庭之礼，展臣庶之分。戴天贺圣，倍万恒情。


○册回鹘可汗文

皇帝若曰：我国家诞膺天命，光宅中土，君临九有，包举八荒，声教所加，册命咸及。而况回鹘北方之强，供济其烈，惠行邻境，俗慕华风。立国以来，尝效臣节，代为甥舅，每岁通和，推诚不疑，为我与国。当会昌之际，自属天灾，人罕粒食，上下离散，牙帐为墟，地多种落所侵，国甚《黍离》之叹。朕自登宝祚，每轸素怀，爰发使臣，访其后嗣，轺车既出，蕃使爰来。咨尔回鹘可汗，挺此雄材，生於贵族，能收既绝之烬，常存再振之心。愿嗣天骄，载归地著，发使请命，诚辞可哀。夫亲仁善邻，国家之宝，兴灭继绝，王者之宜。况朕布德滂仁，施於海外，尔乃坚诚励节，行乎域中。所以公侯子孙，道在必复，华夏屏卫，理宜长存。既将还定旧封，式承坠绪，克绍崇构，允膺鸿休。今遣使臣朝议郎检校秘书监兼卫尉少卿御史中丞上柱国赐紫金鱼袋王端章、副使臣朝议郎检校尚书工部郎中兼国子礼记博士御史赐绯鱼袋李浔持节备礼，册命为九姓回鹘嗢禄登里啰汨没密施合俱录毗伽怀建可汗。尔其服我恩荣，膺兹位号，勉修前好，恢复故疆。宜克己於蹛林，长归心於魏阙，无怠尔志，永孚於休。


○議覆廵撫漕運疏 【 撫漕事宜】

各處廵撫漕運都御史等官所陳事宜、一工部以各衛遭風失火粮船。多因旗軍侵盜惧罪。或遇別船有此。故自焚溺以覬免罪。欲令本衛旗軍備料造船。以革此弊。然風火之起。眾所共見。若令軍自造船。恐誤京儲。請如舊例、有司并提舉司相兼脩造為便、一漕運指揮等官年六十者、例許更代、而代者率多少年、不諳漕務。請自今雖有年及六十、筋力精徤、公勤辦事者、聽總督漕運官審驗、仍留在運、一九江鎮江安慶等衛自永樂年來、屯軍皆自耕自食、後以選征麓川、逃亡者多、乃以運粮旗軍撥補、每田三十畝、納子粒六石。身既運粮、又納子粒、每月又赴各倉支粮、誠為不便、請各軍月粮一石、止關本色二斗、折色二斗、其六斗存積至一年、則有七石二斗、以六石抵納子粒、餘為加耗、各都司倣此、一陝西盩屋縣司竹局額設官吏各一員、歲納課鈔、後竹枯死、而課鈔均攤辦納、今佃戶俱属有司、官吏仍舊虛設、又正統時新設靖虜衛、除收粮經歷一員、是衛直隸布政司、既歲委有司監督出納、經歷亦為虛設、請俱革之、一軍士運粮、近例每石有耗米七升、以備盤剝顧直之用、近因脩濬河閘、并造剝船、巳摘取其半、而各軍運送本色赴倉、并各船所帶修通惠河磚石顧直、全資于此、若將七升之數、一例扣除則軍士愈困、今宜斟勘酌每石只加四升、後不為例、一洮河岷三衛、該解廣南永昌武清等衛軍、近清軍御史等官、如例拘解、緣土人習性、與番人不相遠、恐致激變、請各就附近編於三衛當軍、一固原衛迤北葫盧峽口并魏王城。俱有古城一座通寧夏韋州。計周圍數百餘里。內為土達居住之巢穴。外為虜寇出沒之喉咽。今陝西該解福建廣東廣西雲南軍一萬一千餘名。而各處該解陝西衛分軍。亦六千四百餘名、請以南北軍頂兌順其水土之性。免其跋涉之勞。仍脩理魏王城。設平虜守禦千戶所。其葫蘆峽口。設鎮戎守禦千戶所。俱隸固原衛。其閒地則為屯田。且耕且守。五年後方令納粮。平虜千戶所仍聽寧夏總兵官節制。一褒城縣雞頭関、沔縣白馬関、舊于漢中寧羌二衛、月差百戶率旗軍守之、而各軍惟刻剝商賈、縱放軍囚、有害無益、請各設廵撿司官吏署之、一和州含山縣、舊辭研辦蘆柴、弓兵尋以蘆塲水衝、困於陪納、令每柴一束、納米四升、共該八百石有奇、俱納本縣倉、至天順間以三分之二、起運於州、每石盤運加耗、多至一石四五斗、請仍存留本縣、以省加耗、一鳳陽府廣儲等倉、每歲約支中都留守司、及各衛所官吏粮二十三萬九千二百餘石、緣本倉歲收各處粮俱為停免、兼起運未到、故支者歲增。而納者歲减。恐將來供給不足。及南京金川門中和橋二草塲所積草足用五六年。恐年久腐爛。通融支移會計之善策也請以明年河南有粮州縣。實徵米麥。添撥鳳陽倉上納。又以鳳陽淮安楊州三府。實徵南京馬草。量為折米。亦納於此。候有積蓄已之。一南京應天橫海龍虎三衛、俱在江北、衛各有倉、歲收錦衣等衛屯種子粒、不過十一萬二千一百餘石、而所支三衛、并武德河陽江淮各衛官軍俸粮、乃用十三萬九千三百石有奇、往往取足于南京在城倉、各軍月支不便、宜以應天府所属江北縣分、并直隸沿江府州、每年夏稅撥於應天等三衛倉、以足每歲各軍之用、一南京各衛倉粮、初以地濕浥爛、每石議一尖一平???、約餘八升、尋以粮長納戶作弊、從都御史周瑄請、每石明加八升、正耗米俱平斛甚便、近因建議者復令如舊、今欲令鳳陽及南京江北分并五府以下諸司收粮、則皆如舊、其在城各衛倉、仍如周瑄所請、

皇明經世文編卷之四十終








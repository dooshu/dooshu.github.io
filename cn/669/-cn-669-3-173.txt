173　禹貢傳載各地貢物　周書載伊尹爲四方獻令　王會載八方贄物　珍異之貢恐非三代之制


書大傳

禹貢載四海、河江、五湖、鉅野、鉅定、濟中、孟諸、隆谷、大都案：康成注：「隆」讀如「厖降」之「降」，或作函谷，今河南穀城西關山也。大都，明都。之貢物，此禹時也。周書王會載伊尹爲四方獻令，此湯時也。王會載八方會同，各以其職來獻。自稷慎以下，其贄物二十一；孔晁注：「稷慎，肅慎也。」自義渠以下，其贄物二十；注：「義渠，西戎國。」自高夷以下，其贄物十四；注：「高夷，東北夷，高句驪。」自權扶以下，其贄物九，注：「權扶，南蠻也。」此成王時也。愚謂旅獒之訓曰「畢獻方物，惟服食器用」，珍異之貢，恐非三代之制。






文集卷一百四十一


罗汉赞


左手持经，右手引带。为卷为开，是义安在？已读则卷，未读则开。我无所疑，其音如雷。卷二二





唐画罗汉赞


东坡居士告悟清师：“昔绍远上人宝持唐画十六大阿罗汉，如护眼目。远上人亡，今此罗汉在黄梅山常欢喜所。子往，为我致问常公，欲求是画，当可得否？若彼常公爱而不舍，则不可得；舍而不爱，则不可取。不爱不舍，则取以来。”旬有八日，清师复命，且以画来。居士升堂，普告大众，烧香作礼，为远上人追福灭罪。众问居士：“是画罗汉，有何胜相？供养赞叹，得何功德？当以何等，报酬常公？”居士言：“是画实无胜相，亦无功德。彼与我者，即以报之。”乃作赞云：

五更粥熟闻鱼鼓，起对孤灯与谁语？溪边洗钵月中归，还君罗汉君收取。卷二二





水陆法像赞　并引


盖闻净名之钵，属餍万口；宝积之盖，遍覆十方。若知法界本造于心，则虽凡夫皆具此理。在昔梁武皇帝，始作水陆道场，以十六名，尽三千界。用狭而施博，事约而理详。后生莫知，随世增广。若使一二而悉数，虽至千万而靡周。惟我蜀人，颇存古法。观其像设，犹有典刑。虔召请于三时，分上下者八位。但能起一念于慈悲之上，自然抚四海于俯仰之间。轼敬发愿心，具严绘事，而大檀越张侯敦礼，乐闻其事，共结胜缘。请法云寺法涌禅师善本，善择其徒，修营此会，永为无碍之施，同守不刊之仪。轼拜手稽首，各为之赞，凡十六首。





上八位


一切常住佛陀耶众

谓此为佛，是事理障。谓此非佛，是断灭相。事理既融，断灭亦空。佛自现前，如日之中。

一切常住达摩耶众

以意为根，是谓法尘。以佛为体，是谓法身。风止浪静，非有别水。放为江河，汇为沼沚。

一切常住僧伽耶众

佛既强名，法亦非真。神而明之，存乎其人。惟佛法僧，非三非一。如云出雨，如水现日。

一切常住大菩萨众

神智无方，解脱无碍。以何因缘，得大自在？障尽愿满，反于自然。无始以来，亡者复存。

一切常住大辟支迦众

现无佛处，如第二乘。如日入时，膏火为灯。我说三乘，如应病药。敬礼辟支，即大圆觉。

一切常住大阿罗汉众

大不可知，山随线移。小入无间，澡身军持。我虽不能，能设此供。知一切人，具此妙用。

一切五通神仙众

孰云飞仙，高举违世？湛然神凝，物不疵疠。为同为异，本自无同。契我无生，长生之宗。

一切护法龙神众

外道坏法，如刀截风。坏者既妄，护者亦空。伟兹龙神，威而不怒。示有四友，佛之御侮。





下八位


一切官僚吏从众

至难者君，至忧者臣。以众生故，现宰官身。以难为易，以忧为乐。乐兼万人，祸倍众恶。

一切天众

苦极则修，乐极则流。祸福无穷，纠缠相求。遂超欲色，至非非想。不如一念，真发无上。

一切阿修罗众

正念淳想，则为飞行。毫厘之差，遂堕战争。以此为道，穴胸陨首。是真作家，当师子吼。

一切人众

地狱天宫，同一念顷。涅槃生死，同一法性。抱宝号穷，钻穴索空。今夕何夕，当选大雄。

一切地狱众

汝一念起，业火炽然。非人燔汝，乃汝自燔。观法界性，起灭电速。知惟心造，是破地狱。

一切饿鬼众

说食无味，涎流妄咽。真食无火，中虚妄见。美从妄生，恶亦幻成。如幻即离，既饱且宁。

一切畜生众

欲人不知，心则有负。此念未成，角尾已具。集我道场，一洗濯之。尽未来劫，愧者勿为。

一切六道外者众

陋劣之极，荡于眇冥。胎卵湿化，莫从而生。闻吾法音，飙起雷动。如梦觉人，不复见梦。卷二二

马祖庞公真赞

南岳坐下一马，四蹄踏杀天下。马后复一老庞，一口吸尽西江。天下是老师脚，西江即渠侬口。不知谁踏谁杀，何缘自吸自受？昙秀作六偈，述庞公事，东坡读而首肯之，为书此赞。卷二二

五祖山长老真赞

问道白云端，踏着自家底。万心八捧禅，一月千江水。路逢魔登伽，石上漫浇水。赤土画簸箕，也有第一义。谁言川藞苴，具相三十二。卷二二





磨衲赞　并叙


长老佛印大师了元游京师，天子闻其名，以高丽所贡磨衲赐之。客有见而叹曰：“呜呼，善哉！未曾有也。尝试与子摄其斋衽，循其钩络：举而振之，则东尽嵎夷，西及昧谷，南放交趾，北属幽都，纷然在吾箴孔线蹊之中矣。”佛印听然而笑曰：“甚矣！子言之陋也。吾以法眼视之，一一箴孔有无量世界，满中众生所有毛窍，所衣之衣箴孔线蹊，悉为世界。如是展转，经八十反，吾佛光明之所照，与吾君圣德之所被，如以大海注一毛窍，如以大地塞一箴孔，曾何嵎夷昧谷交趾幽都之足云乎？当知此衲，非大非小，非短非长，非重非轻，非薄非厚，非色非空。一切世间，折胶堕指，此衲不寒；铄石流金，此衲不热；五浊流浪，此衲不垢；劫火洞然，此衲不坏。云何以有思惟心，生下劣想？”于是蜀人苏轼，闻而赞之曰：

匣而藏之，见衲而不见师；衣而不匣，见师而不见衲。惟师与衲，非一非两。眇而视之，虮虱龙象。卷二二





金山长老宝觉师真赞


望之俨然，即之也温。是惟宝觉，大士之像。因是识师，是则非师。因师识道，道亦如是。卷二二





资福白长老真赞


是是是，是资福，白老子。身如空，我如尔。无一事，长欢喜。东坡有，老居士。见此真，欲拟议。未开口，落第二。有一语，略相似。门如市，心如水。卷二二





净因净照臻老真赞


净故能照，为照故净。亦如是身，孰知其正。四大是假，此反为真。从古圣贤，所莫能分。视彼如此，凡贼皆子。喜甲怒乙，虽子犹贼。人方自我，物固相物。是故东坡，即此为实。卷二二





葆光法师真赞


嗟夫法师，行年四十有四，而不知牝牡之欲；身居京邑，而不营利欲之私。体无威容，口无文词。头如蓬荜，性如鹿麋。意之所向，虽金石莫隔，而鬼神莫逆。此所以陟降天门，睥睨帝所，而终莫能疑者耶？卷二二





东莞资福堂老柏再生赞


生石首肯，奘松肘回。是心苟真，金石为开。堂去柏枯，其留复生。此柏无我，谁为枯荣？方其枯时，不枯者存。一枯一荣，皆方便门。人皆不闻，瓦砾说法。今闻此柏，炽然常说。卷二二





湜长老真赞


道与之貌，天与之形。虽同乎人，而实无情。彼真清隐，何殊丹青？日照月明，雷动风行。夫孰非幻，忽然而成。此画清隐，可谒雨晴。卷二二





海月辩公真赞　并引


钱塘佛者之盛，盖甲天下。道德才智之士，与夫妄庸巧伪之人，杂处其间，号为难齐。故于僧职正副之外，别补都僧正一员。簿帐案牒奔走将迎之劳，专责正副以下，而都师总领要略，实以行解表众而已。然亦通号为僧官。故高举远引山栖绝俗之士，不屑为之，惟清通端雅，外涉世而中遗物者，乃任其事。盖亦难矣。余通守钱塘时，海月大师惠辩者，实在此位。神宇澄穆，不见愠喜，而缁素悦服，予固喜从之游。时东南多事，吏治少暇，而余方年壮气盛，不安厥官。每往见师，清坐相对，时闻一言，则百忧冰解，形神俱泰。因悟庄周所言东郭顺子之为人，人貌而天虚，缘而葆真，清而容物，物无道正，容以悟之，使人之意也消，盖师之谓也欤？一日，师卧疾，使人请余入山。适有所未暇，旬余乃往，则师之化四日矣。遗言须余至乃阖棺，趺坐如生，顶尚温也。余在黄州，梦至西湖上，有大殿，榜曰“弥勒下生”，而故人辩才、海月之流，皆行道其间。师没后二十一年，余谪居惠州，天竺净惠师属参寥子以书遗余曰：“檀越许与海月作真赞，久不偿此愿，何也？”余矍然而起，为说赞曰：

人皆趋世，出世者谁？人皆遗世，世谁为之？爰有大士，处此两间。非浊非清，非律非禅。惟是海月，都师之式。庶复见之，众缚自脱。我梦西湖，天宫化城。见两天竺，宛如平生。云披月满，遗象在此。谁其赞之？惟东坡子。卷二二





辩才大师真赞


余顷年尝闻妙法于辩才老师，今见其画像，乃以所闻者赞之：

即之浮云无穷，去之明月皆同。欲知明月所在，在汝唾雾之中。卷一四





参寥子真赞


东坡居士曰：维参寥子，身寒而道富。辩于文而讷于口，外尪柔而中健武。与人无竞，而好刺讥朋友之过。枯形灰心，而喜为感时玩物不能忘情之语。此余所谓参寥子有不可晓者五也。卷二二





无名和尚传赞


道无分成，佛无灭生。如影外光，孰在孰亡？如井中空，孰虚孰盈？无名和尚，盖名无名。卷二二





清都谢道士真赞


谢道士，生丙子。真一存，长不死。欲识清都面目，一江春水东流。滔滔直入沧海，大至蓬莱顶头。卷二二





醴泉观真靖崇教大师真赞


北方有神君，出内冈与民。被发拊剑驭两灵，国之东南福其庭。注然天醪涌其泠，汰选妙士守籥扃。翛然真靖有典刑，眉间三出杳而清，何必控鲤浮南溟。卷二二





光道人真赞


字晏然

海口山颧，犀颅鹤肩。定眼水止，秀眉月弦。自一而两，至百亿千。即妄而真，是真晏然。卷二二





玉岩隐居阳行先真赞


道不二，德不孤。无人所有，有人所无。世之所争者五，天啬其三，而畀其二。是以日计之不足，岁计之有余也。卷二二





送僧应纯偈


苏寿明、巢穀、僧应纯与东坡居士，皆眉人也。会于黄冈。纯将之庐山，作偈送之：一般口眼，两般肚肠。认取乡人，闻早归去。卷二二





灵感观音偈　并引


或问居士：“佛无不在，云何僧荣，所常供养，观世音像，独称灵感？”居士答言：“譬如静夜，天清无云，我目无病，未有举头，而不见月，今此画像，方其画时，工适清净。又此僧荣，方供养时，秉心端严，不入诸相，无有我人，众生寿者，则观世音，廓然自现。”尔时居士，作此言已，心开形解，随其所得，而说偈言：

夫物芸芸，各升其英。为天苍苍，为日月星。无在不在，容光则明。矧我大士，渊兮净神。妙湛生光，即光为形。亭亭空中，靡所倚凭。眷此幻身，如鬼如氓。生则囿物，轩昂权衡。地所不载，而能空行。灭则荡空，附离四生。不可控抟，矧此亭亭。涕泪请救，搏颊顿缨。如月下照，著心寒清。不因修为，得法眼净。碎身微尘，莫报圣灵。卷二二





无名和尚颂观音偈


徐因饶州人

我观诸佛及菩萨，皆以六尘作佛事。虽有妙智如观音，根性亦自闻思复。佛子流荡无始劫，未空言语文字性。譬如多财石季伦，知财为害不早散。手挥金宝弃沟壑，不如施与贫病者。累累三百五十珠，持与观音作缨络。卷二二





送寿圣聪长老偈　并叙


佛说作、止、任、灭，是谓四病。如我所说，亦是诸佛四妙法门。我今亦作、亦止，亦任、亦灭。灭则无作，作则无止，止则无任，任则无灭。是四法门，更相扫除，火出木尽，灰飞烟灭。如佛所说，不作不止，不任不灭。是则灭病，否即任病。如我所说，亦作亦止，亦任亦灭。是则作病，否即止病。我与佛说，既同是法，亦同是病。昔维摩诘，默然无语，以对文殊。而舍利弗，亦复默然，以对天女。此二人者，何有差别。我以是知，苟非其人，道不虚行。时长老聪师，自筠来黄，复归于筠。东坡居士为说偈言：

珍重圣寿师，听我送行偈。愿闵诸有情，不断一切法。人言眼睛上，一物不可住。我谓如虚空，何物住不得？我亦非然我，而不然彼义。然而两皆然，否则无然者。卷二二





朱寿昌梁武忏赞偈　并叙


我观世间，诸得道者，多因苦恼。苦恼之极，无所告诉，则呼父母。父母不闻，仰而呼天。天不能救，则当归命，于佛世尊。佛以大悲，方便开示。令知诸苦，以爱为本。得爱则喜，犯爱则怒。失爱则悲，伤爱则惧。而此爱根，何所从生？展转观察，爱尽苦灭，得安乐处。诸佛亦言，爱别离苦。父母离别，其苦无量。于离别中，生离最苦。有大长者，曰朱寿昌。生及七岁，而母舍去。长大怀思，涕泣追求。刺血写经，礼佛忏悔。四十余年，乃见其母。念报佛恩，欲度众苦。观诸教门，切近周至。莫如梁武，所说忏悔。文既繁重，旨亦渊秘。一切众生，有不能了。乃以韵语，谐诸音律。使一切人，歌咏赞叹，获福无量。时有居士，蜀人苏轼。见闻随喜，而说偈曰：

长者失母，常自念言：母本生我，我生母去，有我无母，不如无我。誓以此身，出生入死，母若不见，我亦随尽。在众人中，犹如狂人，终日皇皇。四十余年，乃见其母。我初不记，母之长短，大小肥瘠。云何一见，便知是母？母子天性，自然冥契，如磁石针，不谋而合。我未见母，不求何获；既见母已，即无所求。诸佛子等，歌咏忏文，既忏罪已，当求佛道，如我所说，作求母观。卷二二





玉石偈


嘻嘻呀呀三伏中，草木生烟地生火。遗君玉石百有八，愿君置之白石盆。注以碧芦井中泉，遗君肝肺凉如水。热恼既除心自定，当观热相无去来。寒至折胶热流金，是我法身二呼吸。寒人者冰热者火，冰火初不自寒热。一切世间我四大，毕竟谁受寒热者。愿以法水浸摩尼，当观此石如瓦砾。卷二二






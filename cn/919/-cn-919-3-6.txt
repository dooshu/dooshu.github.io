叙《千金》论

《千金》论脚气，皆由感风毒所致，多不令人即觉，会因他病，乃始发动。或奄然大闷，经三两日，方乃觉之。庸医不识，谩作余疾治之，莫不尽毙。缘始觉甚微，食饮嬉戏，气力如故，惟卒起脚屈弱为异耳。及论风毒相貌云，夫有脚未觉异，而头、项、臂、膊，已有所苦；诸处皆悉未知，而心腹五内，已有所困。或见食呕吐，憎闻食臭；或腹痛下利；或大小便秘涩；或胸中冲悸，不欲见光明；或精神昏愦，语言错乱；或壮热头痛；或身体酷冷疼烦；或觉转筋；或肿；或 腿顽痹；或时缓纵不随；或复百节挛急；或小腹不仁，皆谓脚气状貌也。乃至妇人产后取凉，多中此毒，其热闷掣纵，惊悸心烦，呕吐气上，脐下冷痞， 然不快，兼小便淋沥，不同生平，皆是脚气之候。顽弱为缓风，疼痛为湿痹。上件《千金》节文，但备叙诸证，不说阴阳经络所受去处，亦不分风湿寒热四气，及内脏虚实所因，后学从何为治。若一向信书，不若无书为愈，此之谓也。


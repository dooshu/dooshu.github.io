○上中书姚令公元崇书

曹州布衣袁参顿首，谨上梁公阁下：参将自托於君，长为君欲用之乎？参之托君，何以利君也？若使君常怀相印，不失通侯，寿客满堂，黄金横带，则参请以车轨所至、马首所及，而掩君之短，称君之长，使天下之人，不能议君矣。若使君当不测之时，遭不测之祸，身从吏讯，妻子满狱，则参请以翳翳之身、渺渺之命，伏死一剑，以白君冤，使酷杀之刑，不能陷君矣。若使君因缘谤书，不得见察，卒至免逐，为天下笑，则参以一寸之节、三寸之舌，抗义犯颜，解於阙廷，使逐臣之名，不能君矣。君有盛忿之隙、睚眦之怨，朝廷之士，议欲侵君，则参请以直辞，先挫其口，不尔，则更以眦血，次其衣，见陵之羞，不能鬼君矣。若使君事至不可知，千秋万岁後，而君门阑卒有饥寒之虞，则参请解参之裘，推参之哺，勉勉不怠，终身奉之，使子孙之忧，不能累君矣。此五者，参之所以利君而自托也，君其可乎？夫人不易知，知人不易。参於君，非有食客之旧、门生之恩，今便欲自托於君，长为君用，得无不知参意而疑参妄乎？然妄心实亦有之，何也？参行年已半春秋，客复数载，黄金尽，乌裘敝，唇腐齿落，不得成名，而亲之在堂，终莫有慰，日暮途远，不知所为。然独念非君无足依者，故今敢以五利求市於君，冀君一顾见试，使得慰亲恐惧。参闻言为必听者出，义为知己者行，丈夫雄心，能无感激？况今以亲亲之故，而祈德於君。使君欢然，卒不见拒，尔後即参尚何面目，遂得默然而已哉？本向时之言，终不负德。夫幽则有鬼，天则有神，鬼神之，参所必有。如使参敢负於君者，则鬼神之灵共诛之，敬以自盟，惟君之惠信也。且君以伟才，四入为相，艰难情伪，君尽知之。至於进人亦多矣，然亦能有以参之五利而许君乎？参必愚侪鲰生，而自守取咎尔，则君之相士，何其备耶？至愚殆欲窥君之鉴矣，顿首顿首。参今亦不敢盛称誉上绐於君，然窃自言之，正参亦非天下庸人也。今君若见相以义，则参之本图；若见相以才，则惟君所识。今幸君之力能必致参，顾此时坐而相弃。语曰：“厚利可爱，盛时难再。失利後时，终必有悔。”君独不闻蒯人之泣乎？昔蒯人为商，而卖冰於市。客有苦热者，将买之，蒯人自以得时，欲邀客以数倍之利，客於是怒而去，俄而其冰亦散。故蒯人进且不得冰，二者俱亡，自泣而去。今君坐青之中，平衡天下，天下之士皆欲附矣，此亦君卖冰之秋。而士买冰之际，有利则合，岂宜失时？苟使君强自迟回至冰散，则君尚欲开口，其事焉得哉？愿少图之，无为蒯人之事也。参顿首。

孟友直

友直，开元三年官将作监主簿。


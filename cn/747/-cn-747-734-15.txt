○与薛浙东书

再拜後还坐宾舍中，有小吏持吏书来。其语曰：“帛十匹。”吏置帛书於亚之前，曰阁下所以贶客也。其敬之诚则厚矣！然有所未满者，敢为阁下道之。夫虬能兴水济物，故佐天如臣，草木仰其泽。苗方秀而望其成，有乏一日之雨而不及其实者，则仰告斯臣以求之，得一日足矣。若才润於枯槁则已，且犹将困之。今亚之往复道路三千馀里，禺禺之诚，於苗之旱甚矣，而千锺之禄，於水之用又大焉！亦何惜一日之泽，而不给其涸哉！亚之狂愚，当其困涸，不知所为，乃复枯苗仰泽之说，再敢烦告。且阁下宁能不怜之？亚之再拜。


○罢河中节度并耀德军敕

国中事，海内不康，歼厥渠魁，人自为战，其死亡者，可胜纪乎！非其父兄，即其子弟，责实繇朕，祸非自天。念兹恟々，痛入骨髓，明神散乱，元恶就诛。四胡既平，罔不相贺，遂欲衣裳为会，天下偃兵。备七德之武，同五星之色，成朕之志，实惟良臣。关内河东副元帅朔方河东节度使兼侍中中书令汾阳郡王子仪。迈德济时，尽忠尤国。切勤王之义，急偃伯之期，思拯生人，免其汤火。善陈利害，屡进封章，以艰阻厎宁，务於清静。地非要害，不可犹开幕府；事无防遏，不可更置辕门。请停河中节度并耀德军，宜依。罢兹凶器，姑欲息人，离散可要，疮痍可复。率是道也，仁远乎哉！朕心所嘉，期於至理。宜示中外，明政体焉。


◇绣像赞（并序）

维齐永明四年岁次丙寅秋八月己未朔二日庚申，第三皇孙所生陈夫人，含微宅理，炳慧临空，结言宝位，腾心净觉。敬因乐林寺主比丘尼释宝，愿造绣无量寿尊像一躯。乃为赞曰：

表相异仪，传形匪壹。镂玉图光，雕金写质。亦有淑人，含芳上律。绚发绮情，幽离宝术。缛文内炳，灵姿外溢。水耀金沙，树罗琼实。现符净果，来膺妙秩。毓藻震闺，腾华梵室。有亿斯年，於万兹日。（《广弘明集》十六）


答宣大巡抚计处黄把二虏


辱示，虏所乞讨后六事之不可从，公已筹之熟矣；即前六者，亦宜再加审处而后可。

以愚计之，封爵于国体本尊，且可分虏之势，未为不可。但闻把都病已危笃，封之而死，其子必援例袭替，而黄酋、吉能辈，皆纷纷求王矣。今且以言款之，徐观其势而为之处。增加抚赏所费不多，但不可听其开报人数作为常例。此例一定，彼视为当得，与之不足为恩，减之彼即生怨。但可于经费之中少从宽假，以每年所积客饷，动支什一以充抚赏，随其所乞者裁酌与之，纵量给珍异亦不为过。如此，庶几操纵之权尝在于我，彼欲乞活，不得不仰给于我，而我亦得以制其死命矣。然亦须题请奉旨乃可。其贡使入朝，向已议定，恐难擅开；且彼虽暂时驯伏，终与三卫不同，待数年之后乃可议也。

大抵今日虏势，惟当外示羁縻，内修战守，使虏为我制，不可受制于虏。近日鉴川措画东事，颇觉窘迫曲徇，恐将来不可收拾，则为虏制之道也。车夷去留，何足为中国重轻！前曾奉告，谓：“但可以此语责之，使屈尝在彼，不必苦苦索还。若索之太急，则彼又持左券而要我。”闻军门通事杨亮，乃遂许以五百人粮赏。而其二比妓，遂相随住牧于龙门教场。夫尽车夷之众，粮食不过数百人，乃无故额外又增五百之数，不知何以给之？且其妇既在此住，则黄酋又因而往来近地，二史皆将服属之矣。此所谓引贼入家，养虎贻患，是何等计策乎？且杨亮何人，安得擅许以五百人粮赏？先年也先入贡，亦只因通事诱虏，言中国欲与结婚。也称贡马纳聘，而朝廷实不知也。却其聘，遂生衅隙，致有“己巳之变”。此前事之可鉴者。豺狼虎豹，亦有豢养于苑囿之时，然毕竟笼槛之，锁系之，时给与肉食而已，非可效鸡豚犬马，可扰而狎也。今其妇既已至此，似宜厚其赏而勒其归；不尔，将来必为患。公当思余言。

且上榖事体，与云中不同，而公之所处，与鉴川亦异。仆请得悉言之。盖求贡之议，本起于俺答，而我之生还其孙，彼亦知感，故其臣服，独为诚恳。若黄、把二酋，原出牵复，非其本心，故每每设为难从之请，而肆其无厌之求。何者？彼其心非俺酋之心也。夫彼既非俺酋之心，而我乃以处俺酋者处之，不亦过乎！此二虏形势之不同也。鉴川自建此议，朝廷恩赉颇隆，渠亦自知非久于此，但欲及身无事，常恐少有破绽，亏损前功，故虽知其不可，亦每每曲徇之。公初开府，责望甚重。二虏为剥肤之灾，且非旦夕可脱者，若不及今定一规模，以为经久，将自绊其足，望实俱丧矣。此又鉴川与公所处之不同也。虽然，仆料此虏无能为也。二年之间，边鄙宁谧，首议之人，功效已见，即有小失，无损大计。向者，小疏亦已明言之矣。况今西鄙诸部，皆已帖伏，独此二丑，亦何能为？以上榖全镇之兵，益以二史之众，不能当狂丑乎？公试与有识者计之。

近得吴少参书，言闫守中事有主之者。其意似疑赵帅，不知渠与赵平日何如？若果有此，望公一一调处之。






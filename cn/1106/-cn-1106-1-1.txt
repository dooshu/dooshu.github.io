○献平淮夷雅表

（元和十二年十月癸酉，淮蔡平。按《毛诗·江汉》注：“淮夷，东国，在淮浦而夷行。”吴元济在淮西，故亦曰淮夷。盖公拟《江汉》之诗而作也。与韩文公《平淮西碑》同时作。先儒穆伯长云：“韩《元和圣德》、《平淮西》，柳《雅章》之类，皆辞严义伟，制述如经，能然耸唐德于盛汉之表。”《谈薮》云：“论柳文者，皆以谓《封建论》退之所无，《淮西雅》韩文不逮。”）

臣宗元言：臣负罪窜伏，违尚书笺奏十有四年。（礼部郎官，掌尚书笺奏。公永贞元年自礼部员外郎贬邵州刺史，再贬永州司马。元和十年，召至京师，三月，出为柳州刺史。至是元和十三年为十四年，故云。）圣恩宽宥，命守遐壤，（柳州）。怀印曳绂，（绂，绶也。）有社有人。（《论语》：有民人焉，有社稷焉。）臣宗元诚感诚荷，顿首顿首。伏惟睿圣文武皇帝陛下，天造神断，克清大憝。（《书·康诰》曰：元恶大憝。注：大恶之人，为人所大恶。此指元济。）金鼓一动，（《左传》：金鼓以声气也。）万方毕臣。太平之功，中兴之德，推校千古，无所与让。臣伏自忖度，（忖度字见《孟子》。度，徒各切。）有方刚之力，（《诗》：膂力方刚。）不得备戎行，（音杭。）致死命，况今已无事，思报国恩，（一作恩德。）独惟文章。伏见周宣王时称中兴，其道彰大，于后罕及，然征于《诗》大、小《雅》，其选徒出狩，则《车攻》、《吉日》；（《小雅》。）命官分土，则《嵩高》、《韩奕》、《人》；（《大雅》。“民”作“人”，避唐讳也。）南征北伐，则《六月》、《采芑》；（《小雅》）平淮夷，则《江汉》、《常武》。（《大雅》。）铿钅訇炳耀，（铿钅訇，钟鼓声。铿，丘耕切。钅訇，呼宏切。）荡人耳目。（荡，上声，又他浪切，动也。）故宣王之形容与其辅佐，由今望之，若神人然。此无他，以《雅》故也。臣伏见陛下自即位以来，平夏州，（永贞元年八月乙巳，宪宗即位。其年冬，夏绥银节度留后杨惠琳反。元和元年三月，夏州兵马使张承金斩惠琳。）夷剑南，（永贞元年八月癸丑，剑南西川节度使韦皋卒，行军司马刘辟自称留后。元和元年正月，命高崇文与李元奕、严砺等军以讨辟，擒辟以献。十月，辟伏诛。）取江东，（元和二年十月，镇海军节度李反，杀留后王澹。乙丑，命王锷讨之。癸酉，镇海军兵马使张子良执以献。十一月，伏诛。）定河北。（元和七年八月，魏博节度使田季安卒，其子怀谏自称知军府事。十月，魏博军以田季安之将田兴知军事。是月，兴以六州归于有司。十一月，赦魏、博、贝、卫、澶、相六州，诏兴充魏博节度使，赐名弘正。元和四年，成德军节度使王承宗反。五年，赦之。至十年，有罪，绝其朝贡，诏六镇节度进讨。十三年，承宗献德、棣二州降。）今又发自天衷，克翦淮右，（十二年十月，克蔡州。十一月，元济伏诛。翦，子浅切。）而《大雅》不作，臣诚不佞，然不胜愤懑。（一作踊懑。一作愤踊。懑，莫困切。踊，余陇切。）伏以朝多文臣，不敢尽专数事，谨撰《平淮夷雅》二篇，虽不及尹吉甫、召穆公等，庶施诸后代，有以佐唐之光明，谨昧死再拜以献，臣宗元诚恐诚惧，顿首顿首，（一本作诚恐诚惧，死罪死罪。）谨言。


○庐山黄石岩院记

古老有言曰：太极之气，积而为山岳，泄而为川渎。然则匡阜之气，其大矣乎！庚辰岁，山客刘轲，采拾怪异，自麓至顶，却下半里馀，次於黄石岩。岩中有栖禅子，不知其几许腊，而瑰行峻节，人事难能。仆高其人，而信宿忘返。赜其轻重，颇见其宅心之地，乃问其住年。但手指松桂云：“初毫我植，今环人臂。乌飞兔走，吾复何齿。矧卯戌之昏旦，霜炎之冻炙，生落之荣悴，去留之沿溯，虽云云自彼，而於我蔑如也。”於戏！向非岩房峭绝，僧行孤峙，则人境两失，固其宜也，复何言哉！观夫烟生於履舄，岚霭出於襟袖，群形浩扰，并入眸子，每至烟雨初霁，山光澄练，泠泠仙语，如在耳右。况又耸凌兢，上冥冥，焉知不能与洪接袂，浮邱连驾，盈缩造化，吐纳颢气，绝惭容於厚面，远喧卑之腥秽乎！不得而然者，盖钩也，饵也。名为利钩，利为名饵。吞钩食饵，手足羁锁。彼焉得跳跃於此乎？夫禅子脱去桎梏，四支宣展，动与无心，静将石何机，物我一致，端邪径塞。仆所谓非斯人不能住斯境也。禅师宜春人，俗姓刘，名常进。时人以师久住，遂以其姓易其岩名云。


独山妇（独山，地名。余氏妇也。）

枯杨巢野雀，将雏苦不蕃。
勿为贫家妇，被遣适它门。
夫婿已决绝，乳下痴儿存。
入门见疣赘，阿母中心烦。
悔不守故夫，抱儿归九原。
小儿不解事，索脯无朝昏。
中庭有苦李，累累垂隤垣。
开花自结实，好恶那得论。
腹中复有儿，妇病卧草间。
力难致医药，负薪得肉还。
阿姥知釜肉，故嗔背姥餐。
吾老乏藜藿，新妇私瓮餐。
妇惭矢皦日，强起声暗吞。
持刀未割炙，痴儿啼怒喧。
汝实众所憎，去去慎莫前。
啖之却牵衣，挥刃儿不全。
儿自有阿父，事理那可言。
里正白县吏，县吏清且贤。
谓妇非故忍，薄赎十二缗。
富家有牛卖，贫家止鸡豚。
语妇汝作祟，鬻汝充官钱。
生儿好还我，慎勿复相煎。
妇答我免身，理合奔黄泉。
我虽若蒲苇，一辱无再迁。
四顾郁谁诉，雉经挂桑园。
是月儿当产，腹悲空烦冤。
阿夫在南邻，媒妁方纠缠。
东家有樵子，称贷相夤缘。
作计论钱帛，杂用青绳穿。
夫归见妇死，悲愤填心肝。
门前旧井在，举身赴重渊。
四命争须臾，老树号乌鸢。
爝火燔邓林，蚁穴成长川。
里妪责细故，尽室悲摧残。
传戒后世人，骨肉应相怜。



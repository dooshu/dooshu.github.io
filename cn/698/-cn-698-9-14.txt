卷八之十四　班婕妤

班婕妤者﹐左曹越骑班况之女﹐汉孝成皇帝之婕妤也。贤才通辩。始﹐选入后宫为“小使”﹐俄而大幸﹐为“婕妤”。

成帝游于后庭﹐尝欲与婕妤同辇。辞曰﹕“观古图画﹐贤圣之君皆有名臣在侧﹐三代之末主乃有女嬖。今欲同辇﹐得无似之乎﹖”上善其言而止。太后闻而喜曰﹕“古有樊姬﹐今有班婕妤。”每诵诗及窈窕﹑德家﹑女师之篇﹐必三复之。每进见上疏﹐依古礼。

自鸿嘉之后﹐成帝稍隆于女宠。婕妤进侍者李平﹐平得幸﹐立为婕妤。帝曰﹕“始卫皇后﹐亦从微起。”乃赐平姓曰卫﹐所谓卫婕妤也。

其后﹐赵飞燕姊妹有宠﹐骄妒﹐谮诉婕妤云﹕“挟邪诅祝。”考问班婕妤﹐曰﹐“妾闻﹕‘死生有命﹐富贵在天。’修正尚未蒙福﹐为邪欲以何望﹖且使鬼神有知﹐不受不臣之诉﹔如其无知﹐诉之何益﹖故弗为也。”上善其对而怜闵之﹐赐黄金百斤。

时飞燕骄妒。婕妤恐久见危﹐求供养皇太后于长信宫。上许焉。婕妤退处东宫﹐作赋自伤曰﹕“承祖考之遗德兮﹐荷性命之俶灵﹔登薄驱于宫阙兮﹐充下陈于后庭。蒙圣皇之渥惠兮﹐当日月之盛明﹔扬光烈之翕赫兮﹐奉隆宠于层城。既过幸于非位兮﹐窃庶几乎嘉时﹔每寤寐而累息兮﹐申佩离以自思﹔陈女图而镜鉴兮﹐顾女史而问诗。悲晨妇之作戒兮﹐哀褒﹑艳之为尤﹔美皇﹑英之女舜兮﹐荣任﹑姒之母周。虽愚陋其靡及乎﹐敢舍心而忘兹﹖历年岁而悼惧兮﹐闵繁华之不滋。痛阳禄与柘观兮﹐仍襁褓而离灾﹐岂妾人之殃咎兮﹐将天命之不可求﹖白日忽以移光兮﹐遂奄莫而昧幽﹐犹被覆载之厚德兮﹐不废捐于罪尤。奉供养于东宫兮﹐托长信之末流﹐供沥扫于帷幄兮﹐永终死以为期。愿归骨于山足兮﹐依松柏之余休。”重曰﹕“潜玄宫兮幽以清﹐应门闭兮禁闼扃。华殿尘兮玉阶苔﹐中庭萋兮绿草生。广屋荫兮幨帷晻﹐房栊虚兮风冷冷。感帷裳兮发红罗﹐纷悴縩兮纨素声。神眇眇兮密靖处﹐君不御兮谁为荣﹖俯视兮丹墀﹐思君兮履纂。仰视兮云屋﹐双涕下兮横流。顾左右兮和颜﹐酌羽觞兮销忧。惟人生兮一世﹐忽壹过兮若浮。已独向兮高明﹐处生民兮极休。勉娱情兮极乐﹐与福禄兮无期。绿衣兮白华﹐自古兮有之。”

至成帝崩﹐婕妤充奉园陵﹐薨﹐因葬园中。君子谓﹕“班婕妤辞同辇之言﹐盖宣后之志也﹔进李平于同列﹐樊姬之德也﹔释诅祝之谐﹐定姜之知也﹔求供养于东宫﹐寡李之行也。及其作赋﹐哀而不伤﹐归命不怨。”诗云﹕“有斐君子﹐如切如磋。如琢如磨﹐瑟兮僩兮﹐赫兮咺兮﹐有斐君子﹐终不可谖兮。”其班婕妤之谓也。


卷252_2【顾十二况左迁过韦苏州，房杭州，韦睦州，三使君皆有郡中燕集诗，辞章高丽，鄙夫之所仰慕顾生既至，留连笑语，因亦成篇，以继三君子之风焉】  刘太真

宠至乃不惊，罪及非无由。奔迸历畏途，缅邈赴偏陬。

牧此凋弊甿，属当赋敛秋。夙兴谅无补，旬暇焉敢休。

前日怀友生，独登城上楼。迢迢西北望，远思不可收。

今日车骑来，旷然销人忧。晨迎东斋饭，晚度南溪游。

以我碧流水，泊君青翰舟。莫将迁客程，不为胜境留。

飞札谢三守，斯篇希见酬。


【回颍王书〈治平元年六月〉】

右修启。伏承显膺帝制，荣启国封，伏惟欢庆。某官宇量闳深，机神敏悟，玉质非由于追琢，天姿自发于纯明。德盛地尊，乃王家之屏卫；色温言厉，为宗籍之表仪。顾惟爵秩之崇，实系朝廷之体。真王锡号，盖遵有国之彝章；宠命始行，方惬至公之舆议。岂期谦挹，曲示诲函。感戢之私，欣瞻并集。


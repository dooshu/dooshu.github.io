○关中创立戒坛图经序

余以暗昧，少参学府，优柔教义，谘质贤明，问道绝於儒文，钦德承於道立。故居无常师，追千里如咫尺，惟法是务，跨关河如一苇。周流晋魏，披阅累於初闻；顾步江淮，缘构彰於道听。遂以立年，方寻铅墨，律仪博要，行事谋猷，图传显於时心，钞疏开於有识。或注或解，引用寄於前经；时抑时扬，专门在於成务。备通节目，流渐可知。至於戒本坛场，曾未陈广，虽因事叙，终非错言。今年出从心，旦夕蒲柳，一寻此路，若坠诸隍，力疾书之，遗滞非咎。乃以乾封二年，於京郊之南，创宏斯法，原夫戒坛之兴，所以立於戒也。戒为众圣之行本，又是三法之命根，皇觉由此以兴慈，凡惑假斯而致灭。故文云：“如何得知佛法久住？”若中国十人，边方五人，如法受戒，是名正法久住。

是知比邱仪体，非戒不存，道必人宏，非戒不立。戒由作业而克，业必藉处而生。处曰戒坛，登降则心因发越；地称胜善，唱结则事用殷勤。岂不以非常之仪，能动非常之致？然则详其广也，谈论可以处成。寻其要也，行事难为准的。是以诸律文云：“方相莫委於分齐，唱令有昧於前缘，众集不晓於别同，通和懵分於成败。”并曰非界，咸乖圣则，虽受不获，以无界故。是知空地架屋，徒费成功，无坛结界，胜心难发。今博寻群录，统括所闻，开法施之初门，仰住法之遗则。若不分衢术，则推步者不识其由，故略位诸门，使晓锐者知非妄立云尔。


答湖广抚院刘唐岩


承差至，辱华翰，领悉。监利贼首既已首服，自宜宣布威信，许其自新。土司仇杀，虽其恒态，但至于劫质卫官，则事体重大，必须会题。惟不宜轻调兵动众，俟从容以计取之。幸责成该道兵备，于军卫有司中，选有智略知兵机者，专任其事。或计诱相近土司，伺便图之可也。

去岁敝县逋欠漕粮甚多，荷台下曲处，其有德于地方甚厚。但借过藩司粮银，亦宜补还也。






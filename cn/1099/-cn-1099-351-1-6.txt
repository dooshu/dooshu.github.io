○創復諸閘以保運道疏 【 創復諸閘】

題為創復諸閘、以保運道、民生萬全事、臣惟善治者、宜永其法於不匱、謀國者當通其變於未窮、比年黃河橫流、運道艱阻、朝臣拊髀而太息、河臣蓬累而奔馳、淮水之南。棄焉不講。盖淮南之運道盡壞矣。　祖宗之初制盡失矣。非當事者故棄淮南也。智窮於閘道。力竭於黃河。其不得不棄淮南者勢也。臣以上年十一月浮河淮、歷高寶諸湖、以達于?儀、遠覽遐思、可為流涕、夫高寶諸湖。周遭數百里。西受天長七十餘河。秋水灌湖。徒恃百里長隄。若障之使無疏洩。是潰隄也。以故　祖宗之法。徧置數十小閘於長隄之間又為之令曰。但許深湖。不許高隄。故以淺船淺夫。取河之淤。厚湖之隄夫閘多則水易落而隄堅濬勤則湖愈深而隄厚意至深遠也。比年畏修閘之勞。每壞一閘。即堙一閘。歲月既久。諸閘盡堙。而長隄為死障矣。畏濬淺之苦。每湖淺一尺。則加隄一尺。此皆因循之害也歲月既久。湖水捧起。而高寶為盂城矣。循此安窮。此豈不可為寒心哉。臣是以有復諸閘復淺船淺夫之議。諸閘欲密。欲狹。欲平水。密則水疏。亡脹悶之患。狹則勢緩。亡衝擊之虞。平水則湖溢耶。水從上透。湖即涸耶。閘底截住。亡起閉之勞。高寶興化諸州縣。亡潰隄昏墊之苦。此　祖宗之法。所當議復者一也。淮安清江浦河六十里。先臣陳瑄。陳瑄白昂為　本朝治河能臣之始濬至天妃祠東。其口決而注于黃河。運艘出天妃口。入黃河。穿清河。半餉耳。嗣緣黃河水漲。則逆注入天妃口。而清江浦多淤。第制天妃口可也。議臣乃塞天妃口。令淮水勿與黃水值。而費十餘萬。開新河創通濟閘。以北接淮河。其說曰接清流。勿接濁流。可不淤不知黃河非安流之水也伏秋盛發。則西擁淮流數十里。併灌新開河。彼天妃口一黃水之淤耳。今淮黃會于新開河口。是二淤也。夫防一淤生二淤。又生淮黃交會之淺。歲役丁夫千百。隨濬水過隨合。而又使運艘迂八里淺滯而始達于清河孰與出天妃口者便且利。今年黃淮交會太淺。運艘阻梗。臣預開天妃月河以待。一掘而通之。四日而出南船四千二百艘于黃河。運遂盡矣。臣是以有建天妃閘之議、盖今早運之期。黃水正落。由清江浦。啟天妃閘。順出黃河。既無淺阻。又免挑濬。漕船魚貫。直達清河。運盡黃水盛發。則閉天妃閘。謝絕黃水。彼河雖善淤。安所假道而犯及清江浦哉。黃水一落。又啟天妃閘以利商船。新河口勿濬可也。勿用可也。坐省年年淮黃交會挑濬之憂。是補陳瑄之所未備。此　祖宗之法。所當議補者二也。由黃河入閘河。為茶城。出臨清板閘七百餘里。舊有七十二淺。自創開新河。汶流平衍。地勢無復高下。相懸七十淺。悉為通渠。斯萬世之利也。唯茶黃交會之間。運盛之時。正值黃河水落之候。高下不相接。則相失而相傾。是以有茶城黃家閘之淺。連年患之。　祖宗時建有境山閘。今自新河水平閘沒泥淖中幾丈餘。棄不復用。臣於茶城為之西隄。束水急衝。而茶城不淺。茶城之上為之四活閘。束水急衝。而黃家閘不淺。然非久計也。臣是以有復境山閘之議。境山閘上距黃家閘二十里。下接茶城、十里。而基故在。特於故基之上。累石而為之。工費可省七分之五。至今淮南受利夫此閘成則既可以留黃家閘外二十里之上流又可以接茶城內十里之下流而又挾二十里之水勢衝十里之狹流蔑不勝矣何徒苦丁夫之挑濬。運船之盤剝為。此　祖宗之法。所當議復者三也。是皆臣巳便宜行事者也。伏乞　敕下該部題覆悉賜允行、一應工費錢粮。雖非年例。臣俱多方酌處停妥。不敢仰勞　聖慮。請發煩難。工完之日、造冊　奏繳、緣係創復諸閘事理、未敢擅便、為此理合具題、


○中和节百辟献农书赋（以“嘉节初吉，修是农政”为韵）

我後令节，中和孔嘉。冻已全解，桃仍欲华。庆赏之多，燕乐既均於九有；播植之始，教化爰贞於四遐。於是心膂周召，股肱稷。洎彼庶尹，当兹新节。阳和溥畅，言拜赐於生成；稼穑艰难，乃载陈於睿哲。观其克合天意，咸造皇居。佥曰国以人为本，人以食为储。政令不差，则华夷知劝；水旱无备，则仓廪其虚。且自古在昔，靡不有初。敬授人时，而尧典垂记；大无禾麦，则鲁史频书。今陛下夔夔栗栗，日慎一日，惟人是忧，惟农是恤。是以域中无事，海内殷实。人献其诚，神降之吉。臣等叨遇昌运，思裨大猷。惟兹南亩，可致崇邱。虔考令辰，实当四仲之首；敬举彝典，庶为六府孔修。岂止合彼九畴，冠夫百氏。高悬象魏，必日就而月将；永播蒸黎，自风行而草靡。帝曰善哉，子之言是。於变时雍，恭慎是宗。应天地中和之气，备朝廷中和之容。君告成中和之功，久而作乐；臣献守中和之术，先告三农。此所谓超羲越轩，臣贤主圣。树光宅之深本，为经邦之善政。美哉启沃之义，於斯为盛。


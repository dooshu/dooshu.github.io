○谕河南方镇诏

王仙芝本为盐贼，自号草军，南至寿庐，北经曹宋，半年烧劫，仅十五州，两火转斗，逾七千众。诸道发遣将士，同共讨除，日月渐深，烟尘未息。盖以递相观望，虚费餱粮，州县罄於供承，乡村泣於侵暴。今平卢军节度使宋威，深愤萑蒲，请行诛讨。朕以威前时蜀部，破南诏之全军；比岁徐州，摧庞勋之大阵。官阶甚贵，可以统诸道之都头；骁勇素彰，足以破伏戎之草寇。今已授指挥诸道兵马招讨草贼使，候宋威到本道日，供给犒设，并取上供钱支给，仍命指挥都头，凡攻讨进退，取宋威处分。


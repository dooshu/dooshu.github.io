○請開經筵疏 【 經筵】

伏惟　皇上肇登寶位、上以繼承　列聖下以統御萬邦、必明堯舜禹湯文武之道、以興唐虞三代之治、則宗社永安皇圖永固、天下蒙福、永遠太平、然其根本、在致力於聖學、自古賢聖之君、未有不學而能致治者也、去年十月內、　宣宗皇帝御左順門、召臣士奇諭之曰、明年春煖、　東宮出文華殿讀書、凡內外侍從、俱用慎擇賢良廉謹之臣、臣士奇叩頭對曰、此國家第一事。正惟其時。伏望　皇上留心。不幸　宣宗皇帝上賓、中外皆同哀戚之心、臣未敢遽言、然此事至重、不敢久默、伏望山陵畢日、開經筵故事甚速如此早開經筵以進聖學、臣等深切惓惓之至、謹具合行事宜陳奏、伏惟　采納、謹具以聞、

一自古人君成德、必先於學、未有不學而能成德者、尚書曰、王人求多聞、時維建事、學于古訓乃有獲、經筵侍講之官、實為學之資、今　皇上進學養德、當預擇講官、必得問學貫通、言行端正、老成重厚、識達大體者數人、以共其職、庶以上副　先帝之意、乞預命吏部禮部翰林院、公同推舉、具名陳奏、取自　上裁。如或其人學術不正。立心行已。素無善譽者。不得濫預葢師友之臣即他日輔導之臣不可不謹擇。

一　天子就學。其事體與　皇太子親王不同。乞先命禮部翰林院詳定講筵禮儀陳奏。

一　皇上聖德正在今日輔養本源、此正本之論未知王搌爾時已在左右作威福否書曰、僕臣正、厥后克正、僕臣諛、厥后自聖、后德惟臣、不德惟臣、蓋言僕臣賢否、係君德重輕如此、自古聖賢之君、左右使令必用正人。今　皇上富於春秋。几起居出入。一應隨侍及使用之人。皆宜選擇行止端莊。立心行已正當者。使在左右。庶不正之言。不正之習。悉皆屏遠。不得以上惑聰明。此事關係最重、伏望　太皇太后陛下、　皇太后殿下二聖稱謂不同、皆留　聖心、為　皇上慎選左右隨侍。及使用之人。如或其人舉動輕佻。語言褻慢。立心行已。不正者。皆宜早去之。若不早去隨侍既久情意相洽不覺其非言聽計從。後來欲去。其勢難矣。古語云、與善人處。如入芝蘭之室。與不善人處。如入鮑魚之肆。葢言慎所漸染也。此在常人。尚須謹擇。何况天子之左右。伏望　太皇太后陛下、　皇太后殿下、萬萬留意、臣深受　國恩、無能補報、惓惓愚忠、不敢不盡、伏乞　采納、　宗社生民萬年太平之福、


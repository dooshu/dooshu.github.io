○册谥让皇帝文

维开元二十九年，岁次辛巳，十一月戊申朔二十五日壬申，皇帝若曰：於戏！古者崇德考行，犹谥大名，饰终追远，亦应徽册。况乃元昆之戚，天伦之重，岂循常典者哉。咨尔故太尉宁王宪，纯粹禀灵，冲和成象。孝友之性，发乎天然；仁义之道，彰乎日用。加以好学不倦，乐善有闻，休问掩於闲平，清猷光於鲁卫，实谓仪型邦家，保乂藩维。景命不融，奄从薨逝，兴言震动，哀疚缠怀。惟王地居元子，合膺主鬯。昔朕上禀先训，克清群凶，遂固守捴谦，恳让储副。然则深仁厚德，茂行已表於生前；宝位尊名，盛礼宁忘於没后。是用谥王为让皇帝。今遣使尚书左丞相裴耀卿、副使太常卿韦縚等持节礼册，因心之感，备物饰情。瞻典策而哀深，想棣华而望绝，所冀幽穸，嘉兹宠荣。


齐伐燕

齐伐燕，用田子之谋，通往来，禁侵掠，释其俘而吊其民，燕人皆争归之矣。燕王患之，苏厉曰：“齐王非能行仁义者，必有人教之也。臣知齐王急近功而多猜，不能安受教；其将士又皆贪，不能长受禁。请以计中之。”乃阴使人道齐师，要降者于途，掠其妇人而夺其财，于是降者皆畏，弗敢进。乃使间招亡民，亡民首鼠，齐将士久欲掠而惮禁，则因民之道鼠，而言于王曰：“燕人叛。”齐王见降者之弗来也。果大信之，下令尽收拘降民之家。田子谏，不听，将士因而纵掠，燕人遂不复思降齐。


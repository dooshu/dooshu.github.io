卷十六　碑记


撰碑记

重修北岳庙碑奉勅撰

四皓庙碑

单州成武县主簿厅记

长洲县令厅记

崑山县新修文宣王庙记

待漏院记

李氏园亭记

济州衆等寺新修大殿碑

济州龙泉寺修三门记

啇州福夀寺天王殿碑

重修北岳庙碑奉勅撰【并序】

臣闻元气胚浑结而为山岳幽灵肸蠁降而为神祗矧乎地属隂方位居水德于八卦在坎于四时为冬固隂沍寒万物之所藏伏早生晚熟五谷之所蕃滋帝尧开唐侯之封大禹奠冀州之域厥有巨镇兹惟常山却鴈塞以标雄压龙荒而挺秀天官画野势当昴毕之星易象流形多系风雷之兆下斡坤轴高摩斗魁王俗粹灵登神仙者七十户岁时祈祷置侍祝者九十人藏简子之宝符产昌容之蓬蔂足冻长城之窟影连天汉之墟积厚穷隂出灵见怪雪霜风雨潜施及物之功泰华嵩衡共掲参天之势禀是隂隲孰无主张洪惟岳神受命上帝燕南赵北我寔主之福善祸淫人皆仰之名载乎祝典德加乎生民视秩于公遵周制也列爵为王肇唐室也既奉时祝亦祷天灾凡水旱疠疫之祆举玉帛牲牷之事必有昭报诞符至诚历代奉之其来尚矣我法天崇道皇帝之抚运也天祚明德民怀有仁括禹画於无垠化尧封於比屋雕题澹耳骈罗入正会之图僸佅兜离沸渭杂宫县之典文德丽星辰之象武功彰雷电之威宋明帝之读书则七行俱下周武王之振旅则一戎大定然犹焦劳克已宵旰临民每战战兢兢念元元本本师虞舜之无怠法文王之犹勤至若掖廷椒房俭约中度离宫别馆行幸殊稀隆冬御裘则念高年之无褐於是乎有缯帛之赐当暑操扇则轸下狱之罹辜於是乎有缧絏之恩非蒐苖猕狩之时无驰骋畋猎之事非朝会燕飨之日无金石丝竹之音岁出御题亲考贡籍拔造士之秀也日坐便殿躬览庶政达穷民之情也向者星文告差御端门而引咎故一夕而孛彗沉宋景之退荧惑也大旱作沴贬常膳而责躬故崇朝而霖雨降汤王之祷桑林也哲后之罪已也既如彼上玄之佑善也又如此易所谓圣人久於其道而天下化成语所谓如有王者必世而後仁其是之谓乎不然何夤畏天命艰难王业若斯之甚邪于是庶政交修百神蠲洁严祭祀而为人祈福行教令而先天弗违菲饮食而厚牲牢天地神祗享至诚之荐卑宫室而崇庙貌名山大川啓必葺之祠岂比夫禋于六宗未与礼神之义祀于五畤但萌徼福之心坠典无文我能毕举矧兹隂岳固有徽章华衮珠旒受王者之册礼太牢秬鬯命守臣而行事下迩玄冥之宅旁邻黑帝之居因道武之基扃旧推宏壮韫慕容之珪璧素彰神异祠祀之盛莫之与京然而运有汚隆时有兴废虽无方之体奚往不通而有象之躯未逃其数先是匈奴之犯塞也来诣祠宇卜其吉凶不从猾夏之心遂纵燎原之火殊不知天惟辅德神实依人乏祀虐民自作败亡之计彼曲我直坐观荡覆之期圣上犹示含容更期柔服戢天威而自守盖民力之是寛单于之火照甘泉岂伤文帝颉利之兵陈渭水未累太宗亟命有司惟新大壮乌台御史持节而庀徒黄门贵人鸠工而蒇事楩柟杞梓以云集绳墨斧斤而子来五材寔繁百堵皆作乃复堂殿于以俨像设之时容乃兴廊庑于以列徒御之绘事门阙有翼阶陛斯隆绣栭云楯互曜烟霞之色璇题藻井交含日月之光旌旗衣服昭其文簠簋豆笾陈其数能事毕矣神功焕然不愆揆日之期聿耸凌云之势于是戒尸祝命使臣我将落之神用至止厚享惟馨之奠永安不测之灵三献具而礼成八音和而神降谿云拂槛如绦节以翻空山溜垂檐误鸣珂之振响介尔繁祉庇吾边民况犷俗之未平冀隂兵而助顺或示之祸福革彼豺狼之心或鼓以雷霆作我虎貔之气然後雨我禾黍洁尔粢盛铸农器而毁戈鋋荐兴多稼耕边田而饱士卒永乐丰年况今将相叶谋人神共忿岂使韩昌张猛刑白马而登东山将令去病卫青取金人而踰北海何往不利何谋不臧徒思魏绦之言更鉴王悝之策安民和衆契天地以为心含垢匿瑕谅神明之降鉴伫灵台之偃息备法驾以省方千年南面之尊永如高枕十月北巡之礼尽举彝章辑五瑞於公侯问百年之耆艾燔柴奠玉如西岳之礼容陈诗观风察北方之哀乐声明文物以咸备律度量衡而必同升霄于絶岳之前肆觐于重峦之下起白云而表瑞何止岱宗呼万岁以效灵岂惟嵩岳而已哉夫如是则封狼居而禅姑衍但恃穷兵临瀚海而勒燕然未为神武者也臣沐浴皇泽优游紫垣请终军之缨非无壮节投班超之笔尚负明时慙非掷地之才有玷他山之石谨为铭曰

节彼常山峻极于天崛起万仭生乎一拳摩穹戛汉控赵排燕人皆仰止神或凭焉明明岳神上帝所授不骞不崩可大可久其谁祭之皇宋哲后其谁尸之中山郡守秩视公兮爵为王金其几兮玉其牀何以赠之兮赤绂斯皇何以处之兮峻宇雕墙谅聪明兮无得丧维庙貌兮有兴亡嗟睟容兮荡毁遇戎事兮张皇物成败兮有数神杳冥兮无方虽像设兮云壤于精灵兮靡伤诏新斯庙表匈奴之不道诏祠尔神彰皇家之至仁天辅德兮我有庆鬼害盈兮扬无人絶代马之南牧扬和銮兮北巡有效灵之云物无出塞之妖氛齐泰山兮等梁甫并亭亭兮接云云飞英声兮腾茂实握乾符兮阐坤珍垂千龄兮万祀永昭德于吾君

四皓庙碑

易称知进退存亡而不失其正者其唯圣人乎先生避秦知亡也安刘知存也应孝惠之聘知进也拒高祖之命知退也四者备矣而正在其中先生非圣而孰为圣乎若其秦乱而不避则焚书坑儒高斯之流也汉危而不出则素隐行怪巢由之徒也应高祖之命则溺其冠而骑其项矣拒孝惠之聘则功不立而名不称矣引而伸之先生可谓全德者矣尝试论之曰古称周公圣人也鞭伯禽教孺子居摄六年明辟未复而召公不说於内三叔流言於外盛德大业几坠於地吁扶幼君秉大政之难也有如是哉观乎戚姬之嬖如意之宠以妾并后以孽代宗本根一摇社稷将坠咸谓扶苏之赐死胡亥之亡国可翘足而待也何止炎灵之不祀抑亦黔首之罹祸岂无留侯陈八难罢六国则可议主鬯则以水而投石也岂无曲逆间强楚解长平则可言立嫡则圆凿而方枘也先生一出而助之一言而定之汉庭公卿皆出其下而能锱铢钟鼎桎梏衣冠安万乘而不有其功抗匹夫而不食其禄自非至人达识孰能与於此乎向使先生定汉嗣为汉臣报德议功必在平勃之右当以左辅右弼前疑後丞而处之居是时也以四钜贤事一少帝挟震主之威负不赏之功又何止流言不说之事哉欲望其茹紫芝卧商岭其可得乎是知先生之出非独谋汉也实将救时也先生之退非独全身也亦将矫世也危而护之不宴安於独善可谓救乎时矣定而去之不乘时以聚禄可谓矫乎世矣用是警民犹有建桓立顺之徒矣呜呼世之为人臣议废立者可胜道哉或因定策而专国或因援立而无君戕弑凶残何莫由此其後滔天於莽卓盗国於曹马移徙龟鼎易於奕棋累累简编可为太息是以先生危则助之安则去之其来也至公於万民其往也无私於一身前所谓知进退存亡而不失其正者千古四贤而已或曰周公相成王摄天子功成治定制礼作乐号为先圣历代仰之岂先生之道过於周公乎愚曰周公乘文武之业知王化可兴故辅之以行道焉先生当暴秦之後知霸道终难故去之以远害焉周公圣人之用者先生圣人之晦者但时异而迹殊耳非所谓过乎周公者也辛卯岁予坐事解制诰职翌日有商於贰使之命下车拜庙西山之侧退立廊庑古碑在焉自唐御史大夫赞皇李公而下作者若干人因历览之美则美矣叙先生之道似有未尽就馆濡笔申之以碑斯文也岂直歌鸿飞状鹤发而已哉实欲使立朝廷为臣子而挟幼冲图富贵者闻而知惧亦春秋诛乱臣贼子之旨也其辞曰

猗欤先生时行则行高眠商岭逃难秦坑知秦之祚亡於子婴知汉之祚存於惠盈一言悟主万邦以贞不有其功不食其禄远害全身矫世励俗清泉洗耳紫芝充腹猎犬自烹冥鸿不复矫矫高节悠悠後来汉之戾园晋之愍怀江充厚诬贾后雄猜先生不生孰为来哉昬乱之世废立不已操欺孤儿莽抱孺子成既自我权亦归已先生不生大事去矣苍野峩峩祠荒薜萝遗像斯在德音可歌清风凛凛素发皤皤永怀贞遁刻石山阿

单州成武县主簿厅记

主簿之任在名品间最为卑冗然台府寺监洎郡县皆署焉总而言之县主簿又为卑冗之魁者是以古人或耻之噫士君子学古入官不以位之高下身之贵贱在行乎道利乎民而已矣故中都宰鲁司寇圣人为之者为是也矧百里之惨舒系一邑之令长令长得其人主簿又禆赞之则人受其赐也宜矣令长非其人主簿又阿谀之则人罹其苦也又宜矣苟能曲尽规正禆令於道则一邑之政有由主簿而化者得轻其所任乎至於理簿书课农事供赋调求考绩者固主簿之职然尔其间有鬭讼相高婚田未决畜产交夺契劵不明者在乎察其情伪正其曲直助令长详而决之使刑罚得其中则百里之人手足知所措矣有奸猾有惸独有惰农有无赖有不孝有不悌在乎助令长遏抚之诱导之惩激之则百里之人耻格而移其风矣有力田有孝悌有义夫有节妇在乎助令长申举之礼厚之旌别之则百里之人知劝而易其俗矣引而伸之主簿之能事毕矣然後可移之於郡用是道佐佑长吏则龚黄循良之政可待也复可移之於国用是道弼谐帝皇则尧舜雍熙之化可致也夫如是则为主簿者姑能公於心而执乎道足下千里毫末合拱岂为难哉又何卑冗之有焉某策名起家作吏斯邑到任之明年属岁丰政简因笔其志於屋壁所谓知之非艰行之惟艰者也亦欲使後来居是位升是厅者勿以下位而自败其道焉

长洲县令厅记

天下语宰邑之贤者率以宓不齐为称首以其弹琴化民民不忍欺谓得致理之要也殊不知行是道者不独系於人亦将系於时也当时王室虽微皇纲未絶有周礼在鲁则单父岂曰乱邦有圣人为师则子贱宜乎行道居百里之位得诸侯之权社稷民人自我而已井田车赋得均其轻重刑罚教令得济其寛猛凶荒水旱得专其赈恤农时民力得听其休息然则无私於心克俭於身辨田之腴瘠定赋之上下强暴者刑之以法孝悌者旌之以礼寛其教以诱人峻其令以约吏时丰则敛之岁饥则赈之农有力而不夺役非时而不行辟之以庠序诲之以礼乐使父子亲兄弟友夫妇和然後敎祭祀以事鬼神行庆吊以睦乡党自然怀土不散熙熙如春弗知其然而然也则在上者不鸣琴而何俟哉洎王道云亡霸国孔炽大小相并强弱相攻区区子男宗庙不保故传曰汉阳诸姬楚实尽之又曰楚县陈盖县之始也秦有天下画三十六郡则小国皆为县而隶於郡矣国之於郡犹身之有臂也郡之於县犹臂之有指也国取於郡郡取於县县取於民是以臂指捶折而自奉也由是田有暴赋丁有常佣春役而夏不休朝令而夕必具小则惩之以殿最大则惧之以刑法岂惟道不能行亦将身受其辱遂使宰邑者苟禄食免笞骂而已昔人叹徒劳而歌归去者为是也向使子贱复生亦将舍琴折腰奔走不暇况行道乎虽欲不顾其时不程其力亦犹建一指而扶天柱不其艰哉时之然也长洲之名见吴都赋贞观中分吴县以建之垂二百年宰邑名氏县志阙焉钱氏享国几一百稔专建属邑莫得而知皇上嗣位之二载汉南王归於我国家始设官以理焉袁仁鐬首之王某次之其土汚瀦其俗轻浮地无柔桑野无宿麦饪鱼饭稻衣葛服卉人无亷隅户无储畜好祀非鬼好淫内典学校之风久废诗书之敎未行兼并者僭而骄贫窭者欺而堕田赋且重民力甚虚租调失期流亡继踵或岁一不稔则鞭楚盈庭而不能集事矣至有市男女以塞责者甚可哀也是盖隔中夏之政寖列国之风使然也今圣人求理於上庶官陈力於下斯民之泰其有渐乎某非循良之才涖凋瘵之邑仍以旧贯民安仰哉会到任之明年大有年也先是司漕运者转民岁租更送他郡苦舟檝之役縻堰堤之费者久矣至是始听民以本属郡输之从便也亦小康之有萌矣是岁狱讼靡繁赋调中考因鸠歛民瘼评议政体总而刋之存诸厅事待贤者以举之所谓能言而不能行者也

崑山县新修文宣王庙记

夫圣人之生必受天命有位者天使之化民为一时也三五帝皇之谓乎无位者天使之立教为万世也先师夫子之谓乎是以穷於旅人终於陪臣非不幸也向使居帝王之位行尧舜之风则顔闵之科犹元凯之举也两观之诛犹四凶之罪也自然道至而我无为化行而人不知时之歌者必曰何力之有後之美者必曰无得而称也虽流为典谟形乎简册亦不过濬哲文明温恭允塞而已岂复有祖述宪章之道流於後代乎故曰生民已来未有如夫子者也秉笔之士得轻议其德业欤吴之诸郡姑苏称其首郡之属邑崑山其右杂以鱼盐之利漑乎朝夕之池昔在皇唐是为名邑降及钱氏兹惟土腴距海之田民斯阜矣然而庠序或缺儒素弗兴实仓廪而礼节未知既富庶而敎化不至为邑之长得无咎乎县大夫边公世为儒流时号甲族自起家之调历宰邑之资所在播其能名锡类惊其久次皇上嗣位之明年淮海王如京师且献图籍尊王室也主上思泰远人精择循吏铜墨之任尤难其才始得公以宰吴吴民受赐降玺书以劳之旌善政也秩满受代将选於天官会兹邑有令尹之乏者二千石命公以承乏且状政绩闻诸冕旒未几有即真之命免常调也公因民所利期月而治以为人者政之本儒者敎之先苟非师严而道尊乌可移风而易俗哉先是文宣王庙但有基址尽为榛芜废而不修六十年矣公乃出俸金以营之同僚悦随郡吏弗违乃庀工徒度材用一亩之宫图曼以出之数仭之墙树土而掲之殿堂既严门阙斯备丽以丹漆饰以圬墁制度合乎礼文力役当乎农隙乃像素王被华衮垂珠旒王者之制彰矣乃状十哲冠章甫衣缝掖儒者之服备矣庙之兴也既如彼像之设也又如此粤上丁之晨行释奠之礼所以列豆笾陈簠簋洁牲牢具罍洗贽币有数尸祝有辞八音作而人和三献终而神悦礼无违者道不虚行观之如堵墙化之犹影响俎豆之事修矣礼乐之道兴矣十室之邑期忠信以如某一变之风阐诗书而及鲁议者曰吴地祼国也崑丘海嵎也旧染霸俗未行儒风非明君以文德敷万邦非良宰以儒术化百里又安能遵先王之敎移小国之风者哉某幸忝德邻熟闻善政爰旌茂绩俾述斯文难言虽在於圣门不朽愿刋於贞石大宋雍熙三年月日记

待漏院记

天道不言而品物亨岁功成者何谓也四时之吏五行之佐宣其气矣圣人不言而百姓亲万邦寜者何谓也三公论道六卿分职张其敎矣是知君逸於上臣劳於下法乎天也古之善相天下者自咎夔至房魏可数也是不独有其德亦皆务於勤尔况夙兴夜寐以事一人卿大夫犹然况宰相乎朝廷自国初由旧制设宰臣待漏院於丹凤门之右示勤政也至若北阙向曙东方未明相君啓行煌煌火城相君至止哕哕銮声金门未辟玉漏犹滴彻盖下车於焉以息待漏之际相君其有思乎其或兆民未安思所泰之四夷未附思所来之兵革未息何以弭之田畴多芜何以辟之贤人在野我将进之佞臣立朝我将斥之六气不和灾眚荐至愿避位以禳之五刑未措欺诈日生请修德以厘之忧心忡忡待旦而入九门既啓四聪甚迩相君言焉时君纳焉皇风於是乎清和苍生以之而富庶若然则总百官食万钱非幸也宜也其或私讐未复思所逐之旧恩未报思所荣之子女玉帛何以致之车马器玩何以取之奸人附势我将陟之直士抗言我将黜之三时告灾上有忧色构巧词以悦之郡吏弄法君闻怨言进谄容以媚之私心慆慆假寐而坐九门既开重瞳屡回相君言焉时君惑焉政柄於是乎隳哉帝位以之而危矣若然则死下狱投远方非不幸也亦宜也是知一国之政万人之命悬於宰相可不慎与复有无毁无誉旅进旅退窃位而苟禄备员而全身者亦无所取焉棘寺小吏王某为文请志院壁用规於执政者

李氏园亭记

重城之中双阙之下尺地寸土与金同价其来旧矣虽圣人示俭宫室孔卑而郊庙市朝不可阙已有百司之局署六师之营壁侯门主第释宇玄宫总而计之盖其半矣非勲戚世家居无隙地设或有之则又牵於邸店之利其能舍锥刀之末资耳目之娱者亦鲜矣故隰牧陇西李侯与神德皇帝有布衣之旧在乾德开宝中继刺边郡时并汾未下屡有军功铭於旗常此不烦述侯幼读春秋故战必尚计而不尚力晩好道术故处必务实而不务华居某坊之後第在大内之东南实繁会之所也而能开一园构一亭竹树花卉少而且备游赏宴息近而不劳其始也患土地之不广则倍价以市之故善邻献其第病树艺之不植则厚利以诱之故老圃効其力不议其物之贵贱不计乎时之有无又掘旧地以及泉辇野土而袤丈费数十万不以为难与夫谋衣食之源作子孙之计者远矣洎侯之捐馆也诸子尚幼为季父纳质於富家其取直四百万将稔其利以夺之上闻而骇其事遽命出内府钱购而还焉君子曰李侯之好义忘利也既如彼诸子之谨身节用也又如此宜乎有是之光也吾见乎为公侯广第宅连坊断曲日侵月占死而不已及乎坟土未乾则为子弟狱讼之具者亦足悲也先是侯尝牧於济即予之故里也以是知其政又同舍紫微郎毕公即侯之外姻也以是熟其事已丑岁与予游其园息其亭一则叹旧馆之丧一则思甘棠之政因目其亭之中央者曰克家取象於易也谓其东南者曰肯构徵义於书也又总述其始终之状为李氏园亭记其幽致嘉况则见於羣公之诗什大宋淳化元年九月日记

济州衆等寺新修大殿碑【并序】

汉明已来像敎炽於天下大都小邑暨名山胜境鲜不建梵刹而聚缁流有以见大法之先扬末俗所归仰也按地志高平钜野县乃斯郡之旧封周广顺中始剖符竹命二千石以治之未改邑时粤有兹寺之额院宇弗葺垣墉半倾蔽风雨避燥湿外则无观焉是知地之兴废必因其时法之盛衰必有所主我先大师斯郡人也世姓徐氏法名玄应师号演正幼而聪悟长而博达始落髪於嵩阳会善寺瑠璃院戒律既具精进自苦谓衆生贪着我则演法以诱其俗谓佛性空寂我则修心以行其道加以辩若泉涌捷如响答有道安之理论藴支遁之神俊故当时释种咸所景附开运中天子崇佛信法广延僧耆师以行望素高屡得召见於是帘前赐紫我宋开国加号演正大师兼内外临坛文章表白旌宿德也建隆初爰自上国来归故乡仍补管内僧正师一心住持勠力完葺且以斯郡地惟涂泥木不乔秀栋梁榱桷出於西山由是往来京师市易材植云委山积浮川而东约费用殆数千缗积岁月几二十稔劳筋苦骨曾未知疲上自国王大臣之舍施下及一毛一饭之供养我先师悉籍録之冬裘夏葛盂食盘蔬之外未始轻掷非积勤累俭则曷能奋独力而成胜缘者邪先是无钟以警昏旭乃范金以鸣之兹楼既成兹殿将构天不憗遗师之云亡徒弟五人今院主大德无相克荷先愿用伸孝思虽居哀苦之中讵废经营之力因垂成之绩竭肯构之心既成厥功思志其美以某邑人也辱与先大师游见托论譔申之以铭其辞曰

郡之厥初草创改邑寺虽有名殿实未立我师之来志有必葺寂灭有期大功未辑天道悔祸师门代及弟子无相孺慕号泣夕构朝营岁捃月拾资用益饶工徒允缉红楼霞舒绀殿山岌榱桷栋梁龙蟠虬蛰丹雘塈涂霜凝雾翕是维庄严岂虑燥湿厥师经始因果如彼弟子善嗣功力若此纪事勒铭永传厥美

济州龙泉寺修三门记

古之官府通谓之寺故今九卿之署其名尚有存者浮图氏之教来於西国馆於鸿胪斯得名之始也庄严宏敞历代增之得高其堂掲以?尾得大其户轩如雉门中心阙然盖两观之遗制尔济州龙泉寺者唐大历四年建於郓州钜野县县即春秋时西狩获麟之地汉初时彭越聚盗之所也东距任宿西接曹卫北走汶水南极芒砀皆百余里其中薮泽深阻民俗犷戾掲竿啸聚率以为常周广顺中鲁侯以曲阜叛六师薄伐七旬来格思欲屏萑蒲之盗啓符竹之封乃诏有司改邑为郡缁徒兰若从而兴焉虽主者增修而日不暇给既而前有殿俨像设也後有堂备说法也虽廊庑未具固已甲於他寺矣唯兹三门基而弗构盖地苦洪水民无余赀殆三十年编蓬而横木矣开宝丙子岁功德主大德某矢谟缔构勠力经营聚喜舍之财节衣盂之费伐木辇石鸠工庀徒凡五年而有成即以太平兴国某年月日迁化弟子某嗣而葺之丹青赭垩焕乎有光又立二金刚以守焉望之巍巍足为壮观夫寺之有门若人之有衣冠树之有枝叶也不壮不丽民安仰哉某生於周长於鲁兴废始末皆得而知举进士时见托譔述游宦靡定於兹十年待罪商於始毕前愿得以事实总而书之僧之耆宿郡之檀越暨租庸至向请书於石隂时淳化三年某月日记

商州福夀寺天王殿碑

天王之名在三代时实人君也故见於春秋载於礼文秦兼三五之号王爵归於人臣由是儒教无之内典有之其神异威力异於佛经此不繁述今所序者废兴修建而已商州福夀寺天王殿者唐天佑三年所建也其塑绘金碧皆当时良工於今百年相好无减唯殿堂朽蠧殆将不支先院主清弁世姓席氏房陵人也後唐天成元年依寺僧戒贤出家长兴初落发寻受具戒於兴元府王子寺清泰中继主寺事以太平兴国四年迁化凡四十年间建大殿立三门僧堂惟西僧庖惟左廊庑环合亭台洞啓树珍果植名花佛事之庄严释门之仪范靡不具矣然後垦山田造水磑嘉蔬有圃柔桑垂隂兹所以备绀宇之缮完给缁徒之供养别建罗汉阁於西偏颇极宏丽惟天王殿未暇 改作盖工用之大也临终谓弟子怀省曰吾始居兹寺属兵乱之余院宇圮毁驱其豺虎剪其荆棘勤苦无怠庶几有成而商土瘠商民贫衣食唯艰檀施且鲜吾麤衣粝食往来竹山上庸间得尺布斗粟负荷而归积毫累铢以至百万今僝功虽在示灭有期心不满者唯天王殿尔汝能嗣之吾愿毕矣怀省泣受付嘱勠力经营始於庚辰成於辛卯伐木秦岭徵工华隂宏壮瑰奇不可殚纪非先师之治命弟子之肯构畴能与於此乎初怀省之伐殿材也在深山穷谷之中常时度材者以僻俭不取咸谓虚废其功必不能致矣会天大雨谿水暴作一夕吹积於山下栾栌榱桷以类而聚若人力之区别然而寺封尚远河流顿耗非复一雨不可至矣怀省乃昼夜环礼精心祷之果有风雷吼骇山谷推荡漂注集於郡南自非神功隂助曷能若此之易也某左官商於见托譔述得以事迹刻於贞石寺之原始旧记存焉铭曰

惟唐建都崤函之右惟商为郡京辅之首山名元和寺曰福夀有天王殿基於天佑载祀绵远栋欹甍漏先师治言弟子肯构事虽人谋材乃神授基耸神鳌山蟠灵鹫画栱丹楹红栏青甃上方古木南荣列岫梵宇增辉睟容益茂善绩可纪良缘有後刻兹贞石用光不朽













◇爵论

依律有夺爵之法，此谓古者爵行之时。民赐爵则喜，夺爵则惧，故可以夺赐而法也。今爵事废矣，民不知爵者何也。夺之，民亦不惧；赐之，民亦不喜，是空设文书而无用也。今诚循爵，则上下不失实，而功劳者劝。得古之道，合汉之法，以货财为赏者不可供，以复除为赏者租税损减，以爵为赏者民劝而费省，故古人重爵也。（《艺文类聚》五十一）

爵自一级转登十级，而为列侯，譬犹秩自百石转迁，而至于公也。而近世赏人者，皆不由等级，从无爵封列侯，原其所以，爵废故也。《司马法》曰：「赏不逾时」。欲民速得为善之利也。近世爵废，人有小功，无以赏也。乃积累焉，须事足乃封侯，非所以速为而及时也。上观古高祖封功臣，及白起、卫鞅，皆称赐爵为五大夫客卿庶长，以至于侯，非一顿而封也。夫稍稍赐爵，与功大小相称而俱登，既得其义，且侯次有绪，使慕进者逐之不倦矣。（《御览》百九十八）


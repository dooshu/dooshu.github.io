○井赋

若夫群萌异质，品物殊状，俱扰扰以祈生，各营营而自养。莫不济时为要，利物为先，法星文而凿井，规卦象而开泉。大舜垂功於兹日，庞君著绩於此年，资坎德而成润，播灵液而澄鲜。潜流洞澈，细影凝冽，不以处幽而易清，不以居深而变洁。

於是雕以玉，饰以银床，栖永康之瑞鸟，呈鲁国之贲羊。持素绠以就汲，引金瓶而未央。尔其红桃春英，若新妆之临宝镜。朱李下垂，疑明星之列玉池。喜丁公之得利，懿嫫母之来窥。

至若铁骑雷骇，剑士列，燕山之陈欲舒。疏勒之泉已竭，旅客愁聚，征夫思咽，应下拜而将飞，表忠臣之高节。此甘泉之神用也。至若冬凝温色，夏湛寒辉，既不偏滋於隆重，亦不减润於卑微，饮之咸济，汲之无违，辖将投而凤没，钱始出而凫飞。此甘泉之普施也。若乃冲融表里，类彼君子，鉴之无穷，挹之何已。悟帝王之无力，学仁者之往视。徘徊铨庭，思尽美矣！


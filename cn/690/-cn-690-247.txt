卷二百四十七



卷之二百四十七

洪武二十九年九月丙辰朔，修广西兴安县灵渠三十六陡，其渠可溉田万顷，亦可通小舟，国初尝修浚之。至是，兵部尚书致仕唐铎以军务至其地，图其状以闻，且言：“修治深广，可通官舟给军饷。”于是命监察御史严正直发旁县民丁修之，浚渠五千余丈，筑渼潭及龙母祠土堤百五十余丈，又增高中江石堤，改作滑石陡，凡陡磵之石碍舟行者，悉以大煆凿去之，于是可通漕运矣。

朝鲜国王李旦遣其门下评理赵胖等贡金银器、布席等物，贺天寿圣节，又遣其臣权仲和等来谢恩。先是，以其表辞侮慢，逮其撰表之人。至是，旦遣仲和来言：“小邦事大之诚，不敢少怠，而海外之人学问粗浅，未识中朝表笺体制，以致字样差谬。闻命以来，兢惶罔措。钦遇 圣节，不敢上表，故遣陪臣仲和来谢。”

上以桂阳溪洞猺人先为官军剿捕，逃窜山谷，乃命桂阳千户所招抚之，于是复业者七十余家。

丁巳，户部尚书郁新言：“近置开平卫，军士粮饷皆仰给于北平，道路辽远，所费不赀，宜广募商人于开平纳米，以淮浙盐偿之，庶免转输之费。”从之。

庚申，陕西行都指挥使司言：“自凉州至庄浪马驿递运所九，其大河、黑松林、岔口三驿以谪发刑徒充役，余役夫皆临洮等府民，与庄浪等卫军参为之。其民去乡既远，赀给不充，往往捕逃，宜皆以刑徒充之。”又言：“白城子去肃州百有余里，北通和林亦集乃路，当冲要。今令肃州卫遣军沙山侦守，去城四十余里，倘遇烽警，猝难策应，如置千户所，分拨精壮骑卒，就彼屯守，庶得备御。”诏并从其言，仍命右军都督府遣军戍白城子。

乙丑，五军断事官言：“军校四十五人皆犯重法，当死。”上曰：“此辈非訹杓利则胁于威，致陷重辟，然其情亦有可矜者，其以情之至重者一人寘于法，余皆减死，发戍三万卫。”

命五军都督府遣人往北平、山东、山西、河南、陕西各卫所核实将士队伍，仍具其善战步骑将校姓名及马骡之数，以俟调遣。

丁卯，朝鲜国王李旦送撰表人郑总等三人至，且言：“郑道传病不能行，表辞实总等所撰。”上谓礼部臣曰：“今朝鲜送来数儒生，勿遣其还，盖此辈略通古今，未知大道，故任其小智，调弄戏侮。若朝鲜废置，无乃皆数生之为？彼数生者幸灾乐祸，曾不如昔楚国一伶人耳！昔楚伐郑军，少北郧公钟仪陷焉，郑得之，献于晋。晋公见之，问：‘南冠者为谁？’有司云：‘郑人所献楚囚也。’晋公召问之，钟仪所言皆中理，以语范文子，文子知钟仪虽伶人，君子也，盍归之？晋、楚构兵，连岁不已，此人归，晋楚罢兵必成。公从之，厚待而归之。楚遣人报钟仪之归，晋之德也。由是兵解数十年，无征战之劳，此一人怀君子之道，能排难解纷，以安黎庶。朝鲜数生，曾不如一伶人！古人云：‘以道助人主，不以兵强天下。’此数生不为王量力，敢为小敌之坚，故作戏慢，生隙殃民。尔移文朝鲜，无用是数生，留之京师，别授微职，以杜绝王左右之祸。”

庚午，陕西行都指挥使司都指挥冯溥言：“甘州中纳潞盐商人稀少，盖是各处盐池常以私盐侵鬻，故官盐沮遏不行，请禁之。”上命户部遣人封闭延安、绥德、庆阳三郡盐池，仍令军士巡逻察罕脑儿一十三池之地，有以私盐出境者罪之。

壬申，有流星二，俱青白色，一大如鸡子，起自天仓，东南行至云中没；一大如杯，起自天苑，东南行至游气中没。

癸酉，天寿圣节，上御奉天殿受朝贺，大宴群臣。

乙亥，大赉天下致仕武臣。凡壬辰年至甲辰年从军、洪武十一年以前为官者，指挥使银一百两、钞二百锭，指挥同知银九十两、钞一百八十锭，指挥佥事银八十两、钞一百六十锭，正千户、仪卫正银七十两、钞一百四十锭，副千户、卫镇抚、仪卫副银六十两、钞一百二十锭，百户所镇抚银五十两、钞一百锭；壬辰年至甲辰年从军、洪武十二年以后为官者，指挥使银九十两、钞一百八十锭，指挥同知银八十两、钞一百六十锭，指挥佥事银七十两、钞一百四十锭，正千户、仪卫正银六十两、钞一百二十锭，副千户、卫镇抚、仪卫副银五十两、钞一百锭，百户所镇抚银四十两钞、八十锭；乙巳年以后从军、洪武十一年以前为官者，赏同；乙巳年以后从军、洪武十二年以后为官者，指挥使银八十两、钞一百六十锭，指挥同知银七十两、钞一百四十锭，指挥佥事银六十两、钞一百二十锭，正千户、仪卫正银五十两、钞一百锭，副千户、卫镇抚、仪卫副银四十两、钞八十锭，百户所镇抚银三十两、钞六十锭。先是，上念诸功臣多物故，幸其存者，欲加恩赉，乃诏天下致仕武臣入朝。至是，至京师凡二千五百余人，咸赉之。上谕之曰：“元末兵争，中原鼎沸，人不自保。尔诸将奋起，从朕效谋宣力，共平祸乱，勤劳备至。天下既定，论功行赏，使尔等居官任事，子孙世袭，永享富贵。朕思起兵时，与尔等皆少壮，今朕年老，尔等亦皆老矣，久不相见，心恒思之，故召尔等来见，所赐薄物，以资餋老。尔等还家，抚教子孙，以终天年。”诸将臣叩首谢。上又曰：“同历艰难，至有今日，顾朕子孙保有无穷之天下，则尔等子孙亦享有无穷之爵禄。”诸将臣无不感激，至有堕泪者。

赐国子监琉球生秋冬衣。

丙子，民有犯死罪者，其弟诉于通政使司，愿为军，以赎兄罪，辞意恳切。上悯之，命同系者三十余人皆减死戍边。

丁丑，太阴掩轩辕右角星。

是月，赐天策等卫军士万四千七百余人绵布各一疋、苏木各一斤。

冬十月乙酉朔，享太庙。

有流星大如鸡子，赤色，起自天苑北，东北行至参旗没。

置甘州中卫千户所，调安东中护卫官军一千三十八人往实之。

置广西浔州卫。

癸巳，陕西西安府咸宁县民孙长宁妻一产三男。事闻，遣行人许谦赐钞十锭，仍命循例，月给米赡之。

升锦衣卫指挥佥事宋忠为指挥使。

甲午，安定卫酋长塔孩虎都鲁来朝，贡马四十匹。先是，上遣行人陈诚立撒里畏兀儿为安定卫，锡以印章，以塔孩虎都鲁等为指挥、千百户。至是，诚归，塔孩虎都鲁随诚入贡。上嘉其慕义，厚赉之。复遣中使赍金币往赐其酋长：指挥人织金衣一袭、文绮、帛各三疋、白金一百五十两，千户人衣一袭、文绮、帛各二疋、白金一百两，百户人衣一袭、文绮、帛各一疋、白金五十两。

丁酉，思南宣慰使田大雅贡马及方物。

诏定各司奏事次第。礼部会议：“凡奏事，一都督府，次十二卫，次通政使司，次刑部，次都察院，次监察御史，次断事官，次吏、户、礼、兵、工五部，次应天府，次兵马指挥司，次太常司，次钦天监。若太常司奏祀事，则当在各司之先。每朝，上御奉天门，百官叩头毕，分班序立，仪礼司依次赞‘某衙门奏事’，奏毕，复入班，伺各司奏毕，俱退。若上御殿，奏事官升殿，以次奏毕，先退，其不升殿者俱于中左、中右门外两廊伺候，奏事官出则皆出。若于文华殿启事，则詹事府在先，余次第并同前。凡晚朝，唯通政使司、六科给事中、守卫官奏事，其各衙门有军情重事者许奏，余皆不许。”诏从之。

戊戌，升致仕武官。上既大赉天下致仕武臣，复谕兵部令升其官各一级，皆授职于甘肃、大同、北平、大宁、辽东诸卫所，其嗣子职任卑者，后皆许从今职升授。

庚子，皇第四十六孙有煽生，周王第七子也。

金吾前卫军钱伯奴言：“京卫士卒有老疾无丁壮代役者，其江西、淮西诸处屯田军士多壮勇之人，乃委置农亩，不能振拔。今宜选拔更代，庶兵不缺伍，农无废业。”从之。

辛丑，赐国子监云南生冬衣。

癸卯，岁星退行入于井。

丙午，赐云南左、右、前三卫并楚雄、大理、临安、曲靖四卫军士三万五千人钞凡七万锭。

己酉，更定云南通海盐价。初，以二处盐价未定，遣官与布政使张紞议之。紞以：“通海去云南尚三百余里，米视云南价复减，于商人不便，今宜输米云南府二斗者给淮浙盐，一石三斗者川盐，三石者安宁井盐，二石三斗者黑盐井盐；输米通海者三斗给淮浙盐，一石五斗川盐，四石安宁井盐，三石黑盐井盐；其川盐及安宁、黑盐二井视入米先后为支盐之次，淮浙勿拘。”从之。

辛亥，荧惑犯上将。

西平侯沐春言：“旧例，恩军在边十年不逃者，赏与旧军同，人给布三疋，旧军有逃而复役者人二疋，今有逃而复役并以户丁补役已及十年者，亦宜循十年不逃之例给赏。”从之。

甲寅，皇曾孙文奎生，皇太孙允炆长子也。上曰：“十月，数之终，又生于晦日。”命内庭勿贺。

改置天下按察分司为四十一道。初，以天下为四十八道。至是，上欲省之，且以各道名称有未安者，因欲易之，命廷臣集议之。于是太子少保兼兵部尚书茹瑺等议改置为四十一道。直隶六道：曰淮西道，治凤阳、庐州二府，徐、滁、和三州及太仆寺、中都留守司；曰淮东道，治淮安、扬州二府及六合县、两淮都转盐运使司；曰苏松道，治苏州、松江二府；曰建安徽宁道，治池州、安庆、徽州三府；曰常镇道，治镇江、常州二府；曰京畿道，治太平、宁国二府、广德州、句容、溧水、溧阳三县。浙江二道：曰浙东道，治绍兴、宁波、温州、台州、虔州、金华、衢州七府；曰浙西道，治嘉兴、湖州、杭州、严州四府。四川三道：曰川东道，治重庆、夔州、保宁、顺庆、潼川五府州及贵州都司所属卫分；曰川西道，治成都、叔州、马湖三府、嘉定、泸、眉、雅、龙五州及建昌等卫松潘军民司；曰黔南道，治云南、大理等府州县并各卫分。山东三道：曰济南道，治济南、东昌、兖州三府；曰海右道，治青州、登州、莱州三府；曰辽海东宁道，治东宁、沈阳中、辽海、铁岭、三万、金州、复州、盖州、海州、义州十卫及广宁中护卫、广宁左、前、后四屯卫、定辽左、右、中、前、后五卫。河南二道：曰河南道，治开封、河南、汝宁、南阳四府；曰河北道，治怀庆、彰德、卫辉三府。北平二道：曰燕南道，治保定、河间、真定、广平、顺德、大名六府；曰燕北道，治北平、永平二府及行都指挥使司所属卫分。陕西五道：曰关内道，治西安、凤翔、平凉三府；曰关南道，治汉中府；曰河西道，治延安、庆阳二府、宁夏卫；曰陇右道，治临洮、巩昌二府，洮州、岷州、河州、兰州四卫；曰西宁道，治西宁、庄浪、凉州、永昌、山丹、甘州、肃州七卫。山西三道：曰冀宁道，治大原一府，泽、潞、辽、沁、汾五州；曰冀北道，治大同一府、东胜等卫；曰河东道，治平阳一府。江西三道：曰岭北道，治南安、赣州、吉安、临江、袁州五府；曰两江道，治南昌、南康、九江、瑞州四府；曰湖东道，治建昌、饶州、广信、抚州四府。广东三道：曰岭南道，治肇庆、南雄、韶州、广州、潮州、惠州六府；曰海南道，治琼州府及海南等卫；曰海北道，治高州、廉州、雷州三府。广西三道：曰桂林苍梧道，治桂林、梧州、平乐三府；曰左江道，治南宁、浔州二府；曰右江道，治庆远、柳州二府。福建二道：曰建宁道，治建宁、邵武、延平、汀州四府；曰福宁道，治福州、兴化、漳州、泉州四府。湖广四道：曰武昌道，治黄州、德安、武昌、汉阳四府；曰荆南道，治荆州、岳州、襄阳三府，沔阳、安陆二州；曰湖南道，治长沙、衡州、宝庆、永州四府，桂阳、郴二州；曰湖北道，治常德、辰州二府，靖、沅二州。

是月，迁富川县治于富川千户所。富川，广西平乐府属县也。时富川守御千户所新立于矮石城，典史徐鲁言：“县治无城，恐蛮寇窃发，无以御之，宜迁于城内为便。”从之。








○赐李听敕

卿勋德承家，麾幢统镇，功宣武略，化洽政经。军令肃於藩方，吏理惠於黔庶，芳猷克茂，德业弥彰，群黎三军，上请刊石。聿垂令问，以示后来，眷言休嘉，良多咏叹。翰林学士宋申锡，文师风雅，学洞典谟，意欲该详，俾其纂述。勋庸真纪，政术毕书，足慰人心，无惭岘首。待诏侯丕，草隶久工，便令缮写。今故赐请，想当知悉。秋凉，卿比平安好，遣书，指不多及。


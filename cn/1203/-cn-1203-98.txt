卷九十八

钦定四库全书

御选历代诗余卷九十八目录【起一百三十二字至一百三十八字】

瑞龙吟

翁元龙

刘基

破阵乐【又一体】

张先

柳永

大酺

周邦彦

赵以夫

方千里

杨泽民

吴文英

陈允平

周密

刘辰翁

顔奎

浪淘沙慢【又一体】

周邦彦

瑞龙吟【又一体】

周邦彦

方千里

杨泽民

吴文英【二首】

陈允平

张翥

前调【又一体】

杨慎

浪淘沙慢【又一体】

周邦彦

方千里

杨泽民

吴文英

陈允平

西平乐【又一体】

吴文英

歌头

後唐庄宗

西平乐【又一体】

周邦彦

方千里

陈允平

多丽【又一体】

李漳

御选历代诗余卷九十八目录

钦定四库全书

御选历代诗余卷九十八【起一百三十二字至一百三十八字】

司经局洗马掌局事兼翰林院修撰加二级【臣】王奕清奉旨校刋

瑞龙吟

【三叠一百三十二字前二段属正平调所谓双拽头也】

瑞龙吟　　　　　　　　　　　翁元龙

清明近还是递?东风做成花信芳时一刻千金半晴半雨酹春未准　鴈横阵数字向人慵写暗云难认西园猛忆逢迎翠纨障面花间笑隐　曲径池连平砌绦裙曾与濯香湔粉无奈燕幕莺帘轻负娇俊春榆巷陌马蹋红成寸十年梦秋千吊影韤罗尘褪事往凭谁问昼长病酒添新恨烟冷斜阳暝山黛远曲曲阑干凭损柳丝万尺半堤风紧

前调　　　　　　　　　　　　刘　基

秋光好无奈锦帐香消绣帏寒早鈎帘人立西风送书

过鴈依然又到　故乡杳空把泪随江水梦萦西草何时赋得归来倚松对柳开尊醉倒　衰鬓不堪临镜镜中愁见蓬飞丝绕门外远山青青长带斜照石泉涧月孤负夜猿啸伤心处枫凋露渚荷枯烟沼燕去黄蜂老满天细雨鸣羁鸟花蔓当檐袅庭院静遥闻清砧声捣拥衾背壁一灯红小

破阵乐

【又一体双调一百三十三字】

破阵乐　　　　　　　　　　　张　先

四堂互映双门并丽龙阁开府郡美东南第一望故苑楼台霏雾垂柳池塘流泉巷陌吴歌处处近黄昏渐更宜良夜簇繁星灯烛长衢如昼暝色韶光几帘粉面飞甍朱户　欢遇鴈齿桥红裙腰草緑云际寺林下路酒熟棃花宾客醉但觉满山箫鼓尽朋游因民乐芳菲有主自此归从泥诏去指沙堤南屏水石西湖风月好作千骑行春画图写取

前调　　　　　　　　　　　　柳　永

露花倒影烟芜蘸碧灵沼波暖金柳揺风木末系彩舫龙船遥岸千步虹桥参差鴈齿直趋水殿遶金堤曼衍鱼龙戏簇娇春罗绮喧天丝管霁色荣光望中似覩蓬莱清浅　时光凤辇宸游鸾觞禊饮临翠水开镐宴两两轻舠飞画檝竞夺锦标霞烂罄欢娱歌鱼藻徘徊宛转别有盈盈游洛女采明珠争收翠羽相将归去渐觉云海沉沉洞天日晚

大酺

【汉唐皆有赐酺合宴欢乐也唐教坊有大酺词取以名双调一百三十三字】

大酺　　　　　　　　　　　　周邦彦

对宿烟收春禽静飞雨时鸣高屋墙头青玉斾洗铅霜都尽嫩梢相触润逼琴丝寒侵枕障虫网吹黏帘竹邮亭无人处听檐声不断困眠初熟奈愁极频惊梦轻难托自怜幽独　行人归意速最先念流潦妨车毂怎奈向兰成顦顇卫玠清羸等闲时易伤心目未怪平阳客双泪落笛中哀曲况萧索青芜国红糁铺地门外荆桃如菽夜游共谁秉烛

前调【赏牡丹】　　　　　　　　　　赵以夫

正绿隂浓莺声嫩庭院寒轻烟薄天然花富贵逞妖红殷紫叠葩重萼醉艶酣春妍姿浥露翠羽轻明如削檀心鸦黄嫩似离情愁绪万丝交错更银烛相辉玉瓶微浸宛然京洛　朝来风雨恶怕僝僽低张青油幕便好倩佳人插?上客传牋趁良辰赏心行乐四美难并也须?醉莫辞杯杓被花恼情无着长笛何处一笑江头高阁极目水云漠漠

前调【次周美成韵】　　　　　　　　　方千里

正夕阳闲秋光澹鸳瓦参差华屋高低帘幙迥但风揺环佩细声频触瘦怯单衣凉生两袖零乱庭梧牕竹相思谁能会是归程客梦路谙心熟况时节黄昏闲门人静凭阑身独　欢情何太速岁华似飞马驰轻毂漫自叹河阳青鬓苒苒如霜把菱花怅然凝目老去踈狂减思堕策小坊幽曲趁游乐繁华国囬首无绪清泪纷於红菽话愁更堪翦烛

前调【次周美成韵】　　　　　　　　　杨泽民

渐雨囬春风清夏垂柳凉生芳屋余花犹满地引蜂游蝶戏慢飞轻触院宇深沉帘栊寂静苍玉时敲疎竹雕梁新来燕恣呢喃不住似曾相熟但双去并来漫萦幽恨枕单衾独　仙郎去又速料今在何许伫双毂任梦想频登台榭徧倚阑干水云千里空流目纵遇双鱼客难尽写别来心曲媚容幸倾城国今日何事还又难分麰菽寸心天上可烛

前调【荷塘小隐】　　　　　　　　　　吴文英

峭石帆收归期差林沼半销红碧渔蓑樵笠畔买佳邻翻盖浣花新宅地凿桃隂天开藻镜聊与渔郎分席沧波畊不碎似蓝田初种翠烟生璧料情属新篷梦惊春草断桥相识　平生江海客秀怀抱云锦当秋织任岁晚陶篱菊暗逋塜梅荒总输玉井尝甘液忍弃红香叶集楚裳西风催着正明月秋无极归隐何处门外垂杨天窄放船五湖夜色

前调【次周美成韵】　　　　　　　　　陈允平

雾羃西山珠帘卷浓霭凄迷华屋蒲萄新绿涨正桃花烟浪飞红翻触绣阁留寒罗衣怯润慵理凤楼丝竹东风垂杨恨鎻朱门深静粉香初熟念缓酌灯前醉吟孤枕顿成清独　伤心春去速叹双景虚掷如飞毂漫辜负秋千台榭拾翠心期误芳菲怨眉愁目冷透金篝湿空展转画屏山曲梦不到华胥国闲倚雕楹试采青青梅菽海棠尚堪对烛

前调　　　　　　　　　　　　周　密

又子规啼荼蘼谢寂寂春隂池阁罗牕人病酒奈牡丹初放晚风还恶燕燕归迟莺莺声嬾闲罥秋千红索三分春过半早朱桁尘凝翠衣香薄傍鸳迳鹦笼一池萍碎半檐花落　冉冉春梦弱楚台远负雨期云约漫念想清歌锦瑟翠管瑶尊几囘重醉东园酌但兔葵燕麦倩谁访画阑红药况多病腰如削相如老去赋笔吟簪闲却此情更谁问着

前调【春寒】　　　　　　　　　　刘辰翁

任琐牕深重帘闭春寒知有人处当年笑花信问东风情性是娇是妒冰柳成须吹桃欲削知更海棠堪否相将燕归後看香泥半雪欲归还误漫低囘芳草依稀寒食朱门封絮　少年惯羇旅乱山断欹树唤船渡正暗思鸡声落月梅影孤屏更梦衾千里似雾相如倦游去掩四壁凄其春暮休囘首都门路几番行晓个个阿娇深贮而今断烟细雨

前调【和须溪春寒】　　　　　　　　　顔　奎

唱古荼蘼新荷叶谁向重帘深处东风三十六向园林都过余寒犹妒公子狐裘佳人翠袖怎见此时情否天上知音杳怪参差律吕世间多误记画扇题诗单衣试酒梦归泥絮　嗟春如逆旅送前路远涉公无渡囬首住凌波亭馆待月楼台满身花气凝香雾度入南薰去留燕伴不教迟暮但一点芳心苦生怕揺落分付荷房收贮晚妆又随过雨

浪淘沙慢

【又一体双调一百三十三字】

浪淘沙慢　　　　　　　　　　周邦彦

万叶战秋声露结鴈度沙碛细草和烟尚绿遥山向晚更碧见隐隐云边新月白映落照帘幙千家听数声何处倚楼笛装点尽秋色　脉脉旅情暗自消释念珠玉临水犹悲感何况天涯客忆少年歌酒当时踪迹岁华易老衣带寛懊恼心肠终窄飞散後风流人阻蓝桥约怅恨路隔马啼过犹嘶旧巷陌叹往事一一堪伤旷望极凝思又把阑干拍

瑞龙吟

【又一体一百三十三字一名章台路按此调或分三叠或分四段周邦彦词於归来旧处为第一段盈盈笑语为第二段此即双拽头也若於低金缕为第三段合末段为第四段则为四叠体各本互异今从三叠】

瑞龙吟　　　　　　　　　　　周邦彦

章台路还见褪粉梅梢试华桃树愔愔坊陌人家定巢燕子归来旧处　黯凝伫因记个人痴小乍窥门户侵晨浅约宫黄障风映袖盈盈笑语　前度刘郎重到访邻寻里同时歌舞惟有旧家秋娘声价如故吟笺赋笔犹记燕台句知谁伴名园露饮东城闲步事与孤鸿去探春尽是伤离意绪官柳低金缕归骑晚纤纤池塘飞雨断肠院落一帘风絮

前调【次周美成韵】　　　　　　　　　方千里

楼前路愁见万点风花数行烟树依依斜日红收暮山翠接平芜尽处　小留伫还是画阑凭暖半扃朱户帘栊尽日无人消凝怅望时时自语　堪恨行云难系赋情杨柳徘徊犹舞追想向来欢娱怀抱非故题红寄绿魂断江南句何时见轻衫雾唾芳茵莲步燕子西飞去为人试道相思闷绪空有肠千缕清泪满斑斑多於春雨忍看鬓发密堆飞絮

前调【次周美成韵】　　　　　　　　　杨泽民

城南路凝望映竹揺风酒旗标树郊原游子停车问山崦里人家甚处　去还伫徐见画桥流水小窗低户深沉绿满垂杨芳?娅姹娇莺解语　多谢佳人情厚卷帘羞得庭花飘舞可谓望风知心倾盖如故犹殢香玉休赋断肠句堪怜处生尘罗韤凌波微步底事匆匆去为他系绊离情万绪空有愁如缕桃李忆春风梧桐秋雨又还过却落花飘絮

前调【送梅津】　　　　　　　　　　吴文英

黯分袖肠断去水流萍住船系柳吴宫娇月娆花醉题恨倚蛮江荳?　吐春绣笔底丽情多少眼波眉岫新园鎻却愁隂露黄迷漫寒香半亩　还背垂虹秋去四桥烟雨一宵歌酒犹忆翠微擕壶乌?风骤西湖到日重见梅钿皱谁家听琵琶未了朝骢嘶漏印刻黄金籀待来共凭齐云话旧莫唱朱樱口生怕遣楼前行云知後唳鸿怨角空教人瘦

前调【清明竞渡】　　　　　　　　　　吴文英

大溪面遥望绣羽冲烟锦梭飞练桃花三十六陂鲛宫睡起娇雷乍转　去如箭催趁戏旗游鼓素澜雪溅东风冷湿蛟腥澹隂送昼轻霏弄晚　洲上青苹生处鬬春不管怀沙人远残日半开一川花影零乱山屏醉缬连棹东西?阑干倒千红妆靥铅香不断傍暝踈帘卷翠涟皱净笙歌未散簪柳娇桃嫩犹自有玉龙黄昏吹怨重云暗阁春霖一片

前调【次周美成韵】　　　　　　　　　陈允平

长安路还是燕乳莺娇度帘迁树层楼十二阑干绣帘半卷相思处处　漫凭伫因念彩云初到琐牕琼户棃花犹怯春寒翠羞粉怨尊前解语　空有章台烟柳瘦纤仍似宫腰飞舞憔悴暗觉文园双鬓非故闲拈断叶重托殷勤句频囬首河桥素约津亭归步恨逐芳尘去眩醉眼尽游丝乱绪肠结愁千缕深院静东风落红如雨画屏梦遶一篝香絮

前调【次周美成韵】　　　　　　　　　张　翥

鳌溪路潇洒翠壁丹崖古藤高树林间猿鸟欣然故人隐在溪山胜处　久延伫浑似种桃源里白云牕户灯前素瑟清尊开怀正好连牀夜语　应是山灵留客雪飞风起长松掀舞谁是倦途相逢倾盖如故阳春一曲总是关心句何妨共矶头把钓梅边徐步只恐匆匆去故园梦里长牵别緖寂寞闲针缕还念我飘零江湖烟雨断肠岁晚客衣谁絮

前调【又一体】　　　　　　　　　　杨　慎

东风峭谁倩水翦余霞日烘残照妆成窥宋东墙倾城倾国嫣然一笑　轻笼罩叶底烟开冉冉枝头春闹燕泥香里斜阳酒旗映水天涯一棹　消息繁华谁报记曲江池上长安古道多少愁落愁开风横雨暴沉吟无语时把朱阑靠知谁伴单衫露冷碎红簪?倚醉狂歌浩悠悠尽是伤离调花艶为谁好春又晚可惜年华空老关山迢递故人难到

浪淘沙慢

【又一体三叠一百三十三字】

浪淘沙慢　　　　　　　　　　周邦彦

晓隂重霜凋?草雾隐城堞南陌脂车待发东门帐饮乍阕正拂面垂杨堪揽结掩红泪玉手亲折念汉浦离鸿去何许经时音信絶　情切望中地远天濶向露冷风清无人处耿耿寒漏咽嗟万事难忘惟是轻别翠尊未竭凭断云留取西楼残月　罗带光销纹衾叠连环断旧香顿歇怨歌永琼壶敲尽缺恨春去不与人期弄夜色空余满地棃花雪

前调【次周美成韵】　　　　　　　　　方千里

素秋霁云横旷野浪拍孤堞柔橹悲声顿发骊歌恨曲未阕念一寸囘肠千缕结柳条去忍使攀折但怅惘章台路多少相思?愁絶　凄切去程浩渺空濶奈断梗孤篷西风外簌簌残吹咽应暗为行人伤念离别泪波易竭凝怨怀羞覩当时明月　烟浪无穷青山叠鱼封远鴈书渐歇甚时合金钗分处缺漫飘荡海角天涯再见日应怜两鬓玲珑雪

前调【次周美成韵】　　　　　　　　　杨泽民

禁城外青青细柳翠拂高堞征鼓催人骤发长亭渐觉宴阕情绪似丁香百千结忍重看手简亲折听怨举离歌寄深意新声更清絶　心切暮天塞草烟濶正乍裛轻尘新晴後汩汩清渭咽闻西度阳关风致全别玉杯屡竭思故人千里惟同明月　扶上雕鞍还三叠那更第四声未歇念蟾魄能圆还解缺况人事莫苦悲伤悴?色归来复见头应雪

前调【李尚书山园】　　　　　　　　　吴文英

梦仙到吹笙路杳度巘云滑溪谷冰绡未裂金铺昼鎻乍掣见竹静梅深春海濶有新燕画帘低说念汉履无声跨鲸远年年谢桥月　曲折画阑尽日凭热半蜃起玲珑楼阁畔缥缈鸿去絶飞絮扬东风天外歌阕睡红醉缬还是催寒食看花时节　花下苍苔盛罗韤银烛短漏壶易竭料池柳不攀春送别倩玉兔别捣秋香更醉蹋千山冷翠飞晴雪

前调【次周美成韵】　　　　　　　　　陈允平

暮烟愁鸦归古树鴈过空堞南浦牙樯乍发阳关歌尽半阕早恨入囘肠千万结长亭柳寸寸攀折望日下长安近莫遣鳞鸿成间絶　凄切去帆浪远江濶怅顿解连环西牕下对烛频哽咽叹百岁光隂几度离别翠销粉竭信乍圆易散彩云明月　浙水吴山重重叠流苏帐楚台梦歇暗尘鎻孤鸾秦镜缺羞人问怕说相思正满院杨花落尽东风雪

西平乐

【又一体双调一百三十五字或加慢字】

西平乐【重过西湖先贤堂】　　　　　　　吴文英

岸压邮亭路欹华表堤树旧色依依红索新晴翠隂寒食天涯倦客重归叹绿草平烟带苑幽渚尘香荡晚当时燕子无言对立斜晖追念吟风赏月十载事梦惹绿杨丝　画船为市夭妆艶水日落云沉人换春移谁更与苔根浇石菊井招魂漫省连车载酒立马临花犹认蔫红傍路枝歌断讌阑荣华露草冷落山丘到此徘徊细雨西城羊昙醉後花飞

歌头

【本教坊曲取以名词双调一百三十六字】

歌头　　　　　　　　　　　後唐庄宗

赏芳春暖风飘箔莺啼绿树轻烟笼晚阁杏桃红开繁萼灵和殿禁柳千行斜金丝络夏云多奇峰如削纨扇动微凉轻绡薄梅雨霁火云烁临水槛永日逃繁暑泛觥酌　露华浓冷高梧凋万叶一霎晚风蝉声新雨歇暗惜此光隂如流水东篱菊残时叹萧索繁隂积岁时暮景难留不觉朱顔失却好容光旦旦须呼宾友西园长宵讌云謡歌皓齿且行乐

西平乐

【又一体双调一百三十七字】

西平乐【复游天长感赋】　　　　　　　　周邦彦

稚柳苏晴故溪渇雨川迥未觉春賖驼褐寒侵正怜初日轻隂抵死须遮叹事逐孤鸿去尽身与塘蒲共晚争知向此征途区区竚立尘沙追念朱顔翠发曾到处故地使人嗟　道连三楚天低四野乔木依前临路欹斜重慕想东陵晦迹彭泽归来左右琴书自乐松菊相依何况风流鬓未华多谢故人亲驰郑驿时倒融尊劝此淹留共过芳时翻令倦客思家

前调【次周成美韵】　　　　　　　　　方千里

倦蹋征尘厌驱匹马凝望故国犹賖孤馆今宵乱山何许平林漠漠烟遮怅过眼光隂似瞬囬首欢娱异昔流年迅景他郷霜枫败叶惊沙无奈轻离易别千里意制泪独长嗟　绮牕人远青门信杳钗影何时重见云斜空怨忆吹箫韵曲旋锦回文想像宫商蠧损机杼生尘谁为新妆晕素华那信自怜悠扬梦蝶浮没书鳞纵有心情尽为相思争如傍早归家

前调【次周美成韵】　　　　　　　　　陈允平

泛梗飘萍入山登陆迢递雾迥烟賖漠漠蒹葭依依杨柳天涯总是愁遮叹寂寞尘埃满眼梦逐孤云缥缈春潮带雨鸥迎远漵鴈别平沙寒食棃花素约肠断处对景暗伤嗟　晓钟烟寺晨鷄月店征褐萧疎破?欹斜忆几度微吟马上长啸舟中惯蹋新丰巷陌旧酒犹香憔悴东风自鬓华重忆少年樱桃渐熟松粉初黄短楫欢呼日日江南烟邨八九人家

多丽

【又一体双调一百三十八字】

多丽　　　　　　　　　　　　李　漳

好人人去来欲见无因记当时窃香倚煖岂期蜨散鹣分到而今漫劳梦想嗟後会惨啼痕绣阁银屏知他何处一重山尽一重云暮天杳梗踪萍迹还是寄孤邨寂寥月今宵为谁虚照黄昬　细追思深诚密意黯然一晌消魂仗游鱼漫传尺素望塞鴈空忆囘纹帐冷衾寒香消尘满博山沉水更谁熏断肠也无聊情味惟是殢芳尊沉吟久移灯向壁掩上重门

御选历代诗余卷九十八








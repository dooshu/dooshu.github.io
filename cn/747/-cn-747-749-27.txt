○韦宗立授检校仓部员外郎知盐铁庐寿院等制

敕。权知盐铁庐寿院事朝请郎侍御史内供奉韦宗立等。近者恢复河湟，训定羌虏，江湖之间，人安而不扰。供馈之费，财有馀而力不蹙，实由管榷，委之名臣。今者尚书休以尔宗立等上言，咸曰清白处已，勤慎奉公，予安能知，无不可者。暨颉与潜，皆称名士，自有丞相，为尔已知。守职佐藩，无忝新命。可依前件。


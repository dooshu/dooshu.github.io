【乞不亲教阅札子】

臣近准中书札子节文：“河北宜选转运使二员，密授经略之任，使其熟图利害，阴为预备，仰不住遍行巡历，所到据城壁并烽火台防城，动使、家事、衣甲、器械，一一觑步，仍躬亲于教阅处试验兵士鞍马次第者。”臣偶以不才，被此责任。若乃询究军民之利害，相度山川之险要，斡运刍粟，建易城寨，以至按察将吏，廉其否臧，营办工材，督治器甲，如此等事，乃是朝廷密授臣经略之职，敢不尽心！至如躬亲教阅，此则主兵之官日行常事。兼臣本司自有职事，凡于军政既不精专，而又所至州军一岁不过一两次，暂时按视，难尽精详，纵欲处置改更，未必皆当。况主兵之权，贵于统一，侵官失职，于理非便。臣今欲乞除点检城壁、器甲，并依中书札子内圣旨指挥外，所有转运使、提点刑狱司等躬亲教阅一事，乞更不施行。如允臣所奏，乞明降朝旨。


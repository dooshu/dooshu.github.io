○階州斬崖及隴右邊情 【 階隴邊情】

階州斬崖之說、某向不知顛末、昨入階州、其遠者如黃鹿等壩皆未及至、惟近州南山一帶、聞見略真、南山去州十餘里、所隔一河耳、聞之。國初南山南北皆是民田南山之南熟番也。熟番之南生番也。百姓以熟番為藩籬。採樵耕牧。無所畏忌。其後生番蠶食熟番熟番反在外。生番反在內至于今則熟番入貢者。皆用錢買路。不惟南山之南。非我所有。而南山之北。生番得其大半矣。其山高大可數十里。山腰以下。皆有種民田。居人或數十家。或百家。或三五家住坐。謂之一堡。稍上山脊。則怪石巉巗。深林蓊鬱。而番出沒其中矣。此一山也。我與番共之。番所據者險地也我所據者平地也番寇我自上而下。其勢易。我攻番。自下而上其勢難生。番甚貧非虜掠無以為生吾民田在此。宅在此。族聚于此。徭賦出于此。寧能舍其世業而不耕乎。耕矣能棄之不穫乎。南山之木既多且近。一州薪爨取給焉。樵者能不以斧斤入乎。各番日夜藏林中窺伺。俟我有耕樵者即虜而去。其意無他望我之取贖也久而不贖。或役使之而不服。或兩相格鬪。彼始殺我民耳。番之所據者險。而我所必耕必樵之地。與險為鄰。番之所欲者劫掠。而我所往耕往樵之民。適中其欲。故寇盜之事。無日無之。此理勢之必然。無足怪者也。夫斬崖之說。非即蘭靖間所謂剷偏坡者乎。靖虜所剷偏坡。某嘗見之矣偏坡皆土也。間有石碎石耳。而修工者尚不能盡善。今階州之山。在民者土也。在番者石也。平土之工。與斬石之工。斬崖之事既未可行當厚撫熟番為我爪牙以伺生番之隙而?之耳不然侵軼無限矣其難易不待較而自明。此所當議者一也。夫斬崖者。使斬山南之崖。番不得上。則可今斬山北之崖我不得上矣番猶能下也番弓皆伐山木為之。以麻為弦。長六七尺。下山則安弦以射。上山則解弦為杖。足以??勞蹄為靴。不畏荊棘。不懼磕損。騰躍而上。瞬息可至。雖猿猱升木。不是過也。以吾之不能上。而即禁彼之不能下。竊以為未然。縱彼不下矣。礧石滾木。自上投下。耕者樵者。何以禦之。此所當議者一也。一夫當関。萬夫莫敵。得地險也。使番在平地易與耳。彼險而我易。雖有良馬勇士攀緣仰攻。未有不胝足而喘息者。故一番之力。倍我軍百人。我聚千人斬崖矣。彼以數十人下礧石滾木。或自上而射。我兵將與之鬪乎。將不與之鬪乎。或撤東路之兵以禦番。而使西路之兵。專力于斬崖。則東路之番。又以何兵為衛也。階州之兵。與秦禮新調兵不過三千餘人。固原家丁不過數百人可足用乎。此所當議者一也。某書生不解事、以為階州見在兵馬、分各堡寨防守、似不當別遣、必欲斬崖、宜再以他衛軍充補、姑以三千計之、以其半執兵器防番、以其半焚林伐石、使番不得在南山之巔。然後築墩臺。設柵砦。凡我守望軍士俱住絕頂則我處其上番處其下我易于俯視。而彼難于仰高。久之將各居民宅舍。漸移置于上。成聚成都。地有常險。人有固志。或者其可乎。然非假以歲月。大破常格不可也。番在高山深林。我之動靜。纖毫畢見。而我以兩三人入山入林探哨。故聲息未得而哨者多被掠殺矣然探哨必不可無者。文縣有番官番軍。其數甚多。以番伺番則情易得以番制番則勢最便西固城亦有番軍二名。惟階州無之。重賞之下。必有死士。是在洮岷道與階文參將計處招徠耳。階州軍士屯田皆在成縣徽州、遠者四五百里、地既肥腴、生齒繁盛、有一姓而數百竈者、某所經歷、所属地方、未有富庶若此欲其舍樂土而趨危地。不可得矣。故階州之軍多貧者。弱者皆富者強者所雇倩也所入既富。又無大徭賦以苦之。自成縣至階州三百里。沿途軍十之七。民十之三。中火止宿皆軍地也。供應人役。所用寸薪粒米。彼皆高價留難。呼之則閉門不納。捕之則後門上山投石飛瓦。幾將州吏目傷生此輩驕玩。不知官法久矣。某以為階州之軍。不必倚固原。不必借秦禮。但清勾餘丁可得壯士數千厚其月糧。使之樂從。驗其年貌使不得私相更易。是在一賢將官耳。民田近番。而軍屯在腹裏。民被掠者無罪。而罪止?帚于軍。軍固不能禁民之出境外也。若以民田改為軍屯或改民籍為軍籍。似亦可行。聞民糧軍糧民丁軍丁之數。多寡頗不相遠。即以士著之民充軍伍是為官民兩便之策亦嘗訊問近番居民有願為軍者。葢既遂彼安土重遷之心而又月有軍餉以濟之利之所在。人自趨赴。以上數事、必巡道參將知州三人同心協力、而又久任以責其成、方可行也、又階州參將不必設、當改隴右分巡僉事住階州、葢洮岷道住岷州、去階州四百。緩急不相濟。若階州有分巡。則專且便矣。今四分巡皆有邊。而隴右分巡獨無其所駐秦州。秦州內地非邊也。若謂清水長寧。在関山之麓。恐有盜賊。非階州所可遙制。則移関西道于隴州住可也。至于洮岷道。宜令節制河州。河州麻山関等處。與洮岷聲勢相倚。真所謂唇齒輔車。即近日番變。彼此互相推諉可監也。大抵隴右地方。河州洮岷階文皆番靖虜。蘭州皆虜。則各分巡道。亦宜因其勢而分隸焉。至于彼此應援。又非常例可拘也。固原摠兵以防秋為重。番夷事情。欲其布置聯絡。覺亦未便。宜改洮岷參將為總兵其兵馬即如參將之數不必增加。但令蘭靖河階四參將聽其節制調度亦可。若設副兵。則多不帶府衞。參將不相下。且各處之番。以各處軍禦之。自可足用。調兵合勦。乃是希有之事。蘭靖虜情重大。今納欵無事。有如萬一改盟彼二處者合兵攻守。歲以為常者也。洮岷總兵與固原總兵事權既分。或反生規避矣。不然則洮岷摠兵。止轄河州洮岷階文。專主于禦番可也又河州靖虜岷州洮州。若設參將守備之處。皆有監收撫民同知通判等官。階文似不可無。階文二州縣。設在萬山中。地延褒千里。四至或鄰番人或接四川。止一知州吏目、知縣典史、典史又三年不補、宜于階州增設州同知一員、專管民糧、并監收錢糧清軍管屯、文縣設縣丞一員其職守與州同知同、西固城則原有吏目、但久未補、巳移文洮岷道及階文州縣官議矣、意見不一、利害不等、不敢妄啟、今蒙下問、率略具白、


云山操为吴子才赋

山巃嵷兮白雲，雲冥冥兮高山。若有人兮居其閒，超逍遙兮盤桓。

芸櫨兮菌桷，羅橘柚兮為堂，塗予室兮楓香。攬葛藟兮為帷，虈蕶雜兮佩幃。

穹岫兮玄崖，瀑流兮相豗，皎積雪兮奔雷。攢林杳其蔽日兮，掛飛猱之清哀。

雲中之君兮騎白鹿，山靈繽兮下空谷，風蕭蕭兮灌木。

雲山兮幽幽，羌躑躅兮夷猶。惆悵兮余懷，非夫君兮誰思。

投余簪兮太息，從夫君兮歸來。



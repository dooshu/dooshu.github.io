袁定：

华亭袁定，少卿熿之季子。甲申五月闻北变，因疾，若魂从鼻出，冉冉天际。值先帝蓬垢痛哭，至高皇帝庙不纳，又至建文帝庙叱诧而出。因至老子庙，拉宣尼同谒高庙，先帝极言高杰之忠。高皇帝曰「明春正月不禄矣」，各散。有册迭案，问守者，曰「此江南被兵册也。」即魂入于鼻而寤，左右俱见之，因历历言其状。(包长明说)




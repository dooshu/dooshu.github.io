○贺幽州执奚寿斤表

伏以深仁烛幽，远被无外，至德感物，矧兹有苗。顷者奚寿斤放命不恭，执讯来献，而陛下设诚不疑，推致赤心，归於陬落，襁负而至，置之左右，射御不违。自非睿宗至诚被物，何以骤改骄节，卒为忠臣，变鸱枭於鸾凤，登反侧於仁寿？求诸前古，竹帛所不载；稽诸近事，耳目所未闻。臣等豫睹休异，辄敢书於史册。


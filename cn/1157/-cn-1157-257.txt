●卷二百五十七　帝系考八

○皇太子皇子（策命）

黄帝二十五子，其得姓者十四人（《索隐》曰："旧解破四为三，言得姓十三人耳。今按：《国语》胥臣云：'黄帝之子二十五宗，其得姓者十四人，为十二姓：姬、酉、祁、已、胜、葴、任、荀、僖、姞、嬛、伊是也。唯青阳与夷鼓同已姓。'又云：'青阳与苍林为姬姓。'上则十四人为十二姓，其文甚明。唯姬姓再称青阳、苍林，盖《国语》文误，所以致令前儒共疑。其姬姓青阳当为元嚣，是帝喾祖本与黄帝同姬姓。其《国语》上文青阳，即是少皥金天氏为已姓者耳。既理在不疑，无烦破四为三也。"）。黄帝娶西陵之女，生二子，其後皆有天下。其一曰元嚣，是为青阳，青阳降居江水；其二曰昌意，降居若木。昌意娶蜀山氏女，曰昌仆，生高阳，高阳有圣德焉（注见《后妃门》）。

帝颛顼生子曰穷蝉（《索隐》曰："《系本》作'穷系'也。"《正义》曰："帝舜之高祖也。"）。

帝喾娶陈锋氏女，生放勋；娶訾氏女，生摯。帝嚳崩，而摯代立，帝摯立，不善崩（不善谓微弱不著），而弟放勋立，是为帝尧。

尧子丹朱。

舜子商均。

夏禹子启。

按：家天下自禹始，启而後凡袭位者，非太子则王之众子弟也。其父子继世以有天下者，已见《帝号历年门》，兹不赘录。其支庶群子名字之见於经传者录之。其所不载，则无由考焉。

启子太康，昆弟五人，其一为仲康，馀名字不见。

帝泄二子　帝不降　帝扃

殷汤三子　太丁　外丙　仲壬

太甲二子　沃丁　太庚

太庚三子　小甲　雍己　太戊

太戊二子　外壬　河亶甲

祖乙二子　祖辛　祖丁

祖丁四子　阳甲　盘庚　小辛　小乙

武丁二子　祖庚　祖甲

祖甲二子　廪辛　庚丁

帝乙二子　微子启　帝辛

《礼记》国君世子生，告於君，接以太牢，宰掌具（接，读为捷。捷，胜也，谓食其母，使补虚强气也）。三日，卜士负之。吉者，宿齐，朝服寝门外，诗负之。射人以桑弧，蓬矢六，射天地四方（诗之言承也。桑弧、蓬矢，本太古也。天地四方，男子所有事也）。保受乃负之（代士也。保，保母）。宰醴负子，赐之束帛（"醴"，当为"礼"。礼以一献之礼，酬之以币也）。卜士之妻，大夫之妾，使食子（食子不使君妾，適妾有敌，义不相亵，以劳辱事也。士妻，大夫之妾，谓时自有子。《正义》曰："王肃、杜预并以为接待夫人以太牢。郑必读为捷，为补虚强气者，以妇人初产，必困病，当三日之内，未必能以礼相接，应待负子之後。今前为之，故知补虚强气宜速也。《诗　含神雾》云：诗者，持也。以手维持，则奉承之义，谓以手承下而抱负之。桑、蓬皆素质之物，故知本太古也。男子上事天，下事地，旁御四方之难，故云所有事。然射礼唯四矢者，谓天地非射事所及，唯御四方，故止四矢。蓬是御乱之草。桑，众木之本。"）。凡接子择日（虽三日之内，尊卑必皆选其吉焉），冢子则太牢（天子世子也。大也，犹言长子），庶人特豚，士特豕，大夫少牢，国君世子太牢（皆谓长子），其非冢子，则皆降一等（谓冢子之弟及众妾之子生也，天子、诸侯少牢，大夫特豕，士、庶人特豚耳）。异为孺子室於宫中（别扫一室以居）。择於诸母与可者，必求其宽裕、慈惠、温良、恭敬、慎而寡言者，使为子师，其次为慈母，其次为保母，皆居子室（此人君养子之礼也。诸母，众妾也。可者，傅御之属也。子师，教示以立道者；慈母，知其嗜欲者；保母，安其居处者。士大以乳食之而己矣）。他人无事不往（为儿精气微弱，将惊动也）。三月之末，择日，剪髪为佅，男角女羁，否则男左女右（佅，所遗髪也。夹内曰角，午达曰羁）。是日也，妻以子见於父。贵人则为衣服，由命士以下皆漱澣（贵人，丈夫以上。内，自也）。男女夙兴，沐浴衣服，具视朔食（朔食，天子太牢，诸侯少牢，大夫特豕，士特豚。男女谓所生子之父母）。夫入门，升自阼阶，立於阼，西向。妻抱子出自房，当楣立，东面（入门者，入侧室之门也。大夫以下见子就侧室，见妾於内寝，避人君也）。姆先相，曰："母某敢用时日，祇见孺子（其妻姓，若言姜比也。祇，敬也）。"夫对曰："钦有帅。"父执子之右手，咳而名之（钦，敬；帅，循也。言教之敬，使有循也，执右手，明将授以事也）。妻对曰："记有成。"遂左还授师（记，犹识也。识大之言，使有成也。师，子师也）。子师遍教诸妇、诸母名（後告诸母若名，成於尊），妻遂適寝（复夫子之燕寝。《正义》曰："三月剪髪，所留不剪者谓之佅。夹脑两旁，当角之处留髪不剪，午达者，一纵一横曰午，今女剪髪留其顶上，纵横相交通达故曰午达，不如两角相对，但纵横各一在顶上曰羁。羁，只也）。世子生，则君沐浴朝服，夫人亦如之。皆立於阼阶，西向。世妇抱子，升自西阶，君名之，乃降（子升自西阶，则人君见世子於路寝也。见妾子，就侧室。凡子生，皆就侧室。《正义》曰：世妇抱子从外而入。其内寝，是君之常居之处，夫人不可以比寝生子，故知亦在侧室内也）。適子、庶子见於外寝，抚其手，咳而名之，礼帅初，无辞（此適子谓世子弟也。庶子，妾子也。外寝，君燕寝也。无辞，辞谓"钦有帅"、"记有成"也）。公庶子生，就侧室。三月之末，其母沐浴朝服见於君，摈者以其子见，君所有赐，君名之。众子则使有司名之（摈者，传母之富也。人君尊，虽妾，不抱子。有赐於君，有恩惠也。有司，臣有事者也。鲁桓公名子，问於申繻也）。曾子问曰："君薨而世子生，如之何？"孔子曰："卿、大夫、士从摄主，北面於西阶南（变於朝夕哭位也。摄主，上卿代君听政也）。太祝裨冕，执烛帛，升自西阶，尽等，不升堂，命无哭（将有事，宜清净也。裨冕者，按神则祭服也。裨冕，絺冕、元冕也。士服爵弁服，其太祝裨冕，则大夫也）。祝声三，告曰'某之子生，敢告（声，噫。歆，警神也。某，夫人氏）。'升，奠币於殡东几上，哭降（几於殡东，明继体也）。众主人、卿、大夫、士房中皆哭，不踊（众主人，君之亲也。房中，妇人也）。尽一哀，反位，遂朝奠（反朝夕哭位）。小宰升，举币（所生也，举而下埋之阶间）。三日，众主人、卿、大夫、士如初位，北面（三日，负子日也。初，告生时）。太宰、太宗、太祝皆裨冕，少师奉子以縗。祝先，子从，宰、宗人从，入门，哭者止（宰宗人，诏赞君事也）。子升自西阶，殡前北面，祝立於殡东南隅，祝声三，曰：'某之子某，从执事敢见。'子拜稽颡哭（奉子者，拜哭也），祝、宰、宗人、众主人、卿、大夫、士哭踊三者三（凡踊三跳为一节，三节为一踊，谓之成踊，故云三者三），降东反位，皆袒。子踊，房中亦踊三者三，袭縗杖（踊袭縗杖，成子礼也），奠出（亦谓朝奠）。太宰命祝史，以名遍告於五祝山川（因负名之丧，於礼略）。如己葬而世子生，太宰、太宗从太祝而告於祢（告生）。三月，乃名於祢，以名遍告及社稷、宗庙、山川也。"

右，古者生世子之礼。此经所言，虽皆诸侯之礼，然《戴记》中所述丧礼、祭礼，多是诸侯之礼，而未尝不可通之天子也。以是推之，亦可见矣（经言：接子择日，冢子则太牢。又曰：国君世子太牢。注谓前冢子，天子世子也）。

《礼记》：凡三王教子，必以礼乐。乐所以修内也，礼所以修外也。礼乐交错於中，发形於外，是故其成也怿，恭敬而温文（中，心中也。怿，悦怿）。立太傅、少傅以养之，欲其知父子君臣之道也（养犹教也。言养者，积浸成长之）。太傅审父子君臣之道以示之（谓为之行其礼）；少傅奉世子，以观太傅之德行而审喻之（为说其义）。太傅在前，少傅在後（谓其在学时），入则有保，出则有师（谓燕居出入时），是以教喻而德成也（以有四人维持之）。师也者，教之以事，而喻诸德者也。保也者，慎其身以辅翼之，而归诸道者也（慎其身者，谨安护之）。《记》曰："虞、夏、商、周有师保，有疑丞（《记》所云谓天子也，取以成说），设四辅及三公，不必备，唯其人，语使能也（语，言也。得能则用之，无则已）。"君子曰："德，成而教尊教尊，而官正官正，官正而国治，此之谓也（疏曰：按四辅者，《尚书大传》云："古者天子必有四邻，前曰疑，後曰丞，左曰辅，右曰弼。天子有问无以对，责之疑；可志而不志，责之丞；可正而不正，责之辅；可扬而不扬，责之弼。其爵视卿，禄视次国之君。"）。

右，古者教世子之礼，历代所建师傅本此。其历代师傅、宫僚建置本末，己见《职官门》，兹不更录。其《文王世子篇》所言庠序、释奠、养老、乞言等事，虽亦为教世子设，然其本则学校也，己见《学校门》，此亦不详著焉。

汉文帝时，贾谊上疏曰："古之王者，太子廼生，固举以礼（正始也）。使士负之，有司齐肃冕，见之南郊，见於天也；过阙则下，过庙则趋，孝子之道也：故自为赤子，而教固己行矣。昔者，成王幼，在繦抱之中，召公为太保，周公为太傅，太公为太师保。保，其身体傅；傅之德义；师，道之教训，此三公之职也。於是为置三少，皆上大夫也，曰少保、少傅、少师，是与太子宴者也（宴谓安居），故乃孩提有识。三公、三少固明孝仁礼义，以道习之，逐去邪人，不使见恶行。於是皆选天下之端士，孝悌博闻有道术者以卫翼之，使与太子居处出入。故太子廼生而见正事，闻正言，行正道，左右前後皆正人也。及太子长少知妃色，则入於学。学者，所学之宫也（宫谓学舍）。《学礼》曰：'帝入东学，上亲而贵仁，则亲疏有序，而恩相及矣。帝入南学，上齿而贵信，则长幼有差，而民不诬矣。帝入西学，上贤而贵德，则圣智在位，而功不遗矣。帝入北学，上贵而尊爵，则贵贱有等，而下不隃矣（隃与逾同，谓越制）。帝入太学，承师问道，退习而考於太傅，太傅罚其不则，而匡其不及，则德智长而治道得矣。此五学者，既成於上，则百姓黎民化辑於下矣。'及太子既冠成人，免於保傅之严，则有记过之史（有过则记），彻膳之宰（有阙则谏），进善之旌（进善言者，立於旌下），诽谤之木（讥恶事者，书之於木），敢谏之鼓（欲显谏者，则击鼓），瞽史诵诗，工诵箴谏（工，乐工也），大夫进谋，士传民语。习与智长，故切而不媿（每被切磋，故无太过，可耻媿之事）；化与心成，故中道若性。三代之礼，春朝朝日，秋暮夕月，所以明有敬也（朝日夕月以朝暮，皆迎其初出也）。春秋入学，坐国老，执酱而亲〈食鬼〉，所以明有孝也。行以鸾和（鸾和，车上铃也），步中《采齐》（乐诗名也，字或作荠，又作茨，并才和反），趣中《肆夏》（亦乐诗名。趣读曰趋。趋，疾步也。凡此中者，谓与其节相应也），所以明有度也。其於禽兽，见其生，不忍见其死，闻其声，不忍食其肉，故远庖厨，所以长恩且明有仁也。夫三代所以久长者，以其辅翼太子，有此具也。"

右，贾谊疏所言教养世子之法，与《戴记》相出入，故附於此。

周文王之为世子，朝於王季日三（三皆曰朝，以其礼同）。鸡初鸣而衣服，至於寝门外，间内竖之御者曰："今日安否？何如（内竖，小臣之属，掌外内之通命者。御，如今之小吏直日矣）？"内竖曰："安。"文王乃喜（孝子恒兢兢）。及曰中又至，亦如之；及莫又至，亦如之（莫，夕也）。其有不安节，则内竖以告文王，文王色忧，行不能正履（节谓履处故事。履，蹈地也），王季复膳，然後亦复初。食上，必在视寒暖之节（在，察也），食下，问所膳（问所食也）。命膳宰曰："末有原。"应曰："诺。"然後退（末犹勿也。原，再也。勿有所再进，为其失饪臭味恶也。退，反其寝）。武王帅而行之，不敢有加焉（庶几程式之。帅，循也）。文王有疾，武王不说冠带而养（言常在侧）。文王一饭，武王亦一饭；文王再饭，亦再饭（欲知气味，箴乐所胜）。旬有二日乃间。

文王正妃太姒生武王，武王同母兄弟十人。其长子曰伯邑考，次曰武王发，次曰管叔鲜，次曰周公旦，次曰蔡叔度，次曰曹叔振铎，次曰成叔武，次曰霍叔处，次曰康叔封，次曰冉叔载（《正义》冉作丹）。

右，《史记　世家》所载如此。《左传》言："管、蔡、郕、霍、鲁、卫、毛、聃、郜、雍、曹、滕、毕、原、酆、郇，文之昭也。"杜氏注：十六国皆文王子也。然则《史记　世家》所载十人盖太姒正妃之子，而郜、雍、滕、毕、原、酆、郇七人则皆庶子欤？七人皆受封，惟毕与周、召共佐成王，功德最显，滕有国至战国时，传世最久，馀无闻焉。

武王子　成王　邗　晋　应　韩

右，文王、武王之子，其详见於《左传》，故备录之。成王以後之王子，除继世以有天下者可考，而馀无闻焉。其经传所及者，亦略载之於後。又按：周以来，王子多为诸侯，其受封传世之本末，分藩建国之规制，己详著於《封建考》，更不再叙，姑录其名字耳。汉以後诸侯王，仿此。

穆王二子　共王儉扈　孝王辟方

厉王二子　宣王静　郑桓公友

幽王二子　平王宜臼　伯服

桓王二子　庄王佗　王子克

庄王二子　釐王胡斋　王子颓

惠王二子　襄王郑　甘昭公叔带

顷王二子　匡王班　定王瑜

景王四子　太子圣　悼王猛　敬王丐　王子朝

贞王三子　哀王去疾　思王叔　考王嵬

考王二子　威烈王午　西周桓公揭

安王二子　烈王喜　显王扁

秦孝文王子二十馀人（吕不韦说子楚曰："子之兄弟二十馀人，子居中不甚见幸，久质诸侯，太子即位，子不得为嗣矣。"）。

始皇子　长子扶苏　公子十二人　公子将闾昆弟三人　公子高　二世胡亥

按：此据《史记》载。二世既立，赵高言："沙邱之谋，诸公子及大臣疑之，诸公子皆帝兄，怏怏不服，当尽除之。"於是公子十二人僇死於市，公子将闾昆弟三人囚於内宫，议其罪，使使赐死。三人皆流涕，拔剑自杀。公子高欲奔，恐收族，乃上书请从死骊山，二世许之。以是观之，始皇之子见於传记而可考者十六人，并扶苏、胡亥共十八人，扶苏以下十七人俱为胡亥所杀。胡亥复为赵高所杀，皆不得良死。嗟乎！威震四海，功加五帝，而身殁未几子孙歼焉。彼文昭、武穆之苗裔，分茅胙土，与国咸休者数百年而未艾也。仁而延，暴而颠，信哉！

汉高皇帝八男：吕后生孝惠帝。曹夫人生齐悼惠王肥。薄姬生孝文帝。戚夫人生赵王如意。赵姬生淮南厉王长。诸姬生赵幽王友、赵共王恢、燕灵王建。（《高五王传》）

孝文皇帝四男：窦皇后生景帝、梁孝王武。诸姬生武孝王参、梁怀王揖。（《文三王传》）

孝景皇帝十四男：王后生孝武皇帝。栗姬生临江闵王荣、河间献王德、临江哀王阏。程姬生鲁共王馀、江都易王非、胶西于王端。贾夫人生赵敬肃王彭祖、中山靖王胜。唐姬生长沙定王发。王夫人生广川惠王越、胶东康王寄、清河哀王乘、常山宪王舜。（《景十三王传》）

孝武皇帝六男：卫皇后生戾太子。赵倢伃生孝昭帝。王夫人生齐怀王闳。李姬生燕刺王旦、广陵厉王胥。李夫人生昌邑哀王髆。（《武五子传》）

孝宣皇帝五男：许皇后生孝元帝。张倢伃生淮阳宪王钦。卫倢妤生楚孝王嚣。公孙倢妤生东平恩王宇。戎倢妤生中山哀王竟。（《宣元六王传》）

孝元皇帝三男：王皇后生孝成皇帝。傅昭仪生定陶共王康。冯昭仪生中山孝王兴。（《宣元六王传》）

东汉光武十一子：郭皇后生东海恭王强、沛献王辅、济南安王康、阜陵质王延、中山简王焉。许美人生楚王英。光烈皇后生显宗、东平宪王苍、广陵思王荆、临淮怀公衡、琅邪孝王京。

明帝九子：贾贵人生章。帝阴贵人生梁节王畅。馀七王千乘哀王建、陈敬王羡、彭城靖王恭、乐成靖王党、下邳惠王衍、淮阳顷王昺、济阴悼王长，本书不载母氏。

章帝八子：宋贵人生清河孝王庆。梁贵人生和帝。申贵人生济北惠王寿及河间孝王开。馀四王千乘正王伉、平春悼王全、城阳怀王淑、广宗殇王万岁，不载母氏。

和帝一子：平原怀王胜（并列传）。

後汉制：拜皇太子仪：百官会，位定，谒者引皇太子当御座殿下，北面。司空当太子西北，东面立。读策书毕，中常侍持太子玺绶太子。太子再拜，三稽首。谒者赞曰："皇太子臣某"，甲谒者称制曰"可"。三公升阶上殿，贺寿万岁。因赦天下。

旧制：太子食汤沐十县，设周卫交戟，五日一朝，因坐东厢，省视膳食。其非朝日，使仆、中允旦旦请问而己，明不媟黩，广其敬也。

魏武帝二十五男：卞皇后生文皇帝、任城威王彰、陈思王植、萧怀王熊。刘夫人生丰愍王昴、哀殇王铄。环夫人生邓哀王冲、彭城王据、燕王宇。杜夫人生沛穆王林、中山恭王衮。秦夫人生济阳怀王玹、陈留恭王竣。尹夫人生范阳闵王矩。王昭仪生赵王挥。孙姬生临邑殇公子上、楚王彪、刚殇公子勤。李姬生榖城殇公子乘、郿戴公子整、灵殇公子京。周姬生楚安公均。刘姬生广宗殇公子棘。宋姬生东平灵王徽。赵姬生乐陵王茂。

文帝九男：甄皇后生明帝。李贵人生赞哀王协。藩淑媛生北海悼王蕤。朱淑媛生东武阳怀王鉴。仇昭仪生东海定王霖。徐姬生元城哀王礼。苏姬生邯郸怀王邕。张姬生清河悼王贡。宋姬生广平哀王俨。

晋宣帝九男：穆张皇后生景帝、文帝、平原王幹。伏夫人生汝南文成王亮、琅邪武王伷（音由）、清惠亭侯京、扶风武王骏。张夫人生梁王肜（音融。）栢夫人生赵王伦。

文帝九男：文明王皇后生武帝、齐献王攸、城阳哀王兆、辽东悼惠王定国、广汉殇王广德。其乐安平王鉴、燕王机、皇子永祚、乐平王延阼，不知母氏。

武帝二十六男：杨元后生毗陵悼王轨、惠帝、秦献王东。审美人生城阳怀王景、楚隐王玮、长河厉王义。徐才人生城阳殇王宪。匮才人生东海冲王祇。赵才人生始平哀王裕。赵美人生代哀王演。李夫人生淮南忠壮王允、吴孝王晏。严保林生新都怀王该。陈美人生清河康王遐。诸姬生汝阴哀王谟。程才人生成都王颖。王才人生孝怀帝。杨悼后生渤海殇王恢。馀八子不显母氏，并早夭，又无封国及追谥。

元帝六男：宫人荀氏生明帝及琅邪孝王裒。石倢伃生东海哀王冲。王才人生武陵威王晞。郑夫人生琅邪悼王焕及简文帝。

明帝二男：庾皇后生成帝、康帝。

成帝二男：太妃周氏生哀帝、海西公。

简文帝七男：王皇后生会稽思世子道生、皇子俞生。胡淑仪生临川王郁、皇子朱生。王淑仪生皇子天流。李夫人生孝武帝、会稽孝王道子。俞生、朱生、天流并早夭。

孝武帝二子：安帝、恭帝，不知母氏。

晋制：皇帝会公卿，座位定，太子後至。孙毓以为："群臣不应起。《礼》曰：'父在斯为子，君在斯为臣。'侍坐於所尊，见同等不起，皆以为尊无二上，故有所厌之义也。昔卫绾不应汉景之召，释之正公门之法，明太子事同於群臣，群臣亦统一於所事，应依同等不起之礼。"明帝太宁三年诏曰："汉、魏以来，尊崇储贰，使官属称臣朝臣，咸拜此甚无谓。今太子衍幼冲之年，使臣先达，将今所习见，谓之自然，此岂可以教之邪！令内外通议。"尚书令卞壼议以为："《周礼》：王后、太子不会，名礼同於君，皆所以重储贰，异正嫡。苟奉之如君，不得不拜矣。太子若存谦冲，故宜答拜。臣以为皇太子之立，郊告天地，正位储宫，岂得同之皇子揖让而己。谓宜稽则汉、魏，阖朝同拜。"从之（徐赵云："东宫臣上表天朝，既用黄纸，上太子疏则用白纸也。北人有作符闳宫属者，云：东宫臣上疏於太子用白纸，太子答之用黄纸。朝士率常笺上下'死罪'，太子答之姓'白'，亦有'惶恐'。此自得中朝旧法。"）。

东晋孝武皇帝泰元十二年，台符问："皇太子既拜庙，朝臣奉贺，应上礼不？"国子博士车允云："百辟卿士，咸与盛礼，展敬拜伏，不须复上礼。唯方伯牧守，不睹大礼，自非酒牢贡差，无以裁其乃诚，故宜有上礼。亦如元正大庆，方伯莫不上礼，朝臣奉璧而己。"太学博士庾弘之议："按武帝咸宁中，诸王新拜，有司近臣、诸王、公主上礼。今皇太子国之储副，既以崇建，普天同庆，谓应上礼奉贺。"按汉魏故事，皇太子称臣，《新礼》以太子既以子为名而又称臣，臣子兼称，於义不通，除太子称臣之制。挚虞以为："《孝经》'资於事父以事君'，义兼臣子，则不嫌称臣，宜定新礼，皇太子称臣如旧。"诏从之（尚书符又问：王公以下见皇太子仪及所制衣服。车允议。"朝臣宣朱衣褠帻，拜敬，太子答拜。按经传不见其文，故太傅羊祜笺庆太子，称叩头，此则拜之证。又大宁三年，诏议其典，尚书卞壼谓宜称则汉、魏，阖朝同拜。其朱衣冠冕，唯施天朝，宜褠帻而己）。

宋武帝七男：张夫人生少帝。孙脩华生庐陵孝献王义真。胡倢伃生文帝。王脩容生彭城王义康。相美人生江夏文献王义恭。孙美人生南郡王义宣。吕美人生衡阳文王义季。

文帝十九男：元皇后生元凶劭。潘淑妃生始兴王濬。路淑媛生孝武帝。吴淑仪生南平穆王铄。高脩仪生庐陵昭王绍。殷脩华生竟陵王诞。曹倢妤生建平宣简王宏。陈脩容生东海王袆。谢容华生晋熙王昶。江脩容生武昌王浑。沈倢妤生明帝。杨美人生始安王休仁。邢美人生山阳王休祐。蔡美人生海陵王休茂。董美人生鄱阳哀王休业。颜美人生临庆冲王休倩。陈美人生新野怀王夷父。苟美人生桂阳王休范。罗美人生巴陵哀王休若。绍出继庐陵孝献王义真。

孝武帝二十八男：文穆皇后生废帝子业、豫章王子尚。陈淑媛生晋安王子勋。阮容华生安陆王子绥。徐昭容生皇子子深。何淑仪生松滋侯子房。史昭华生临海王子顼。殷贵妃生始平孝敬王子鸾，次永嘉王子仁与皇子子深同生。何倢仔生皇子子凤。谢昭容生始安王子真。江倢妤生皇子子元。史昭仪生昭陵王子元，次齐敬王子羽与始平孝敬王子鸾同生。江美人生皇子子衡。杨倢伃生淮南王子孟，次皇子子况与皇子子元同生，次南平王子产与永嘉王子仁同生，次晋陵孝王子雲、次皇子子文并与始平孝敬王子鸾同生，次庐陵王子舆与淮南王子孟同生，次南海哀王子师与始平孝敬王子鸾同生，次淮南思王子霄与皇子子元同生，次皇子子雍与始安王子真同生，次皇子子趋与皇子子凤同生，次皇子子期与皇子子衡同生，次东平王子嗣与始安王子真同生，张容华生皇子子悦。安陆王子绥、南平王子产、庐陵王子与并出继。皇子子深、子凤、子元、子衡、子况、子文、子悦未封，早夭。子趋、子期、子悦未封，为明帝所杀。

明帝十二男：陈贵妃生後废帝。谢修仪生皇子法良。陈昭华生顺帝。徐倢伃生第四皇子。郑修容生皇子智并，次晋熙王燮与皇子法良同生。泉美人生邵陵殇王友，次江夏王跻与第四皇子同生。徐良人生武陵王赞。杜修华生随阳王翽，次新兴王嵩与武陵王赞同生。又泉美人生始建王禧。智并、燮、跻、赞并出继。法良未封。第四皇子未有名，早夭。

齐高帝十九男：昭皇后生武帝、豫章文献王凝。谢贵嫔生临川献王映、长沙威王晃。罗太妃生武陵昭王晔。任太妃生安成恭王暠。陆修仪生鄱阳王锵、晋熙王銶。袁修容生桂阳王铄。何太妃生始兴简王鉴、宜都王铿。区贵人生衡阳王钧。张淑妃生江夏王锋、河东王铉。李美人生南平王锐。第九、第十三、第十四、第十七皇子早亡，衡阳王钧出继帝兄元王後。

武帝二十三男：穆皇后生文惠太子、竟陵文宣王子良。张淑妃生庐陵王子卿、鱼腹侯子响。周淑仪生安陵王子敬、建安王子真。阮淑媛生晋安王子懋、衡阳王子峻。王淑仪生随郡王子隆。蔡倢伃生西阳王子明。乐容华生南海王子罕。傅充华生巴陵王子伦。谢昭仪生邵陵王子贞。江淑仪生临贺王子岳，庾昭容生西阳王子文。荀昭华生南康王子琳。颜倢伃生永阳王子珉。宫人谢生湘东王子建。何充华生南郡王子夏。第六、第十二、第十五、第二十二、皇子早亡。子珉继衡阳元王後。

明帝十一男：敬皇后生废帝东昏侯宝卷、江夏王宝元、鄱阳王宝寅、和帝。殷贵嫔生巴陵隐王宝义、晋熙王宝嵩。袁贵妃生庐陵王宝源。管淑妃生邵陵王宝修。许淑媛生桂阳王宝贞。馀皆早夭。

梁武帝八男：丁贵嫔生昭明太子统、简文皇帝、庐陵威王续。阮修容生孝元帝。吴淑媛生豫章王综。董昭仪生南康简王绩。丁充华生邵陵携王纶。葛修容生武陵王纪。

简文帝二十子：王皇后生哀太子大器、南郡王大连。陈淑容生浔阳王大心。左夫人生南海王大临、安陆王大春。谢夫人生浏阳公大雅。张夫人生新兴王大庄。包昭华生西阳王大钧。范夫人生武宁王大盛。褚修华生建平王大球。陈夫人生义安王大昕。朱夫人生绥建王大挚。其临川王大款、桂阳王大成、汝南王大封、乐良王大圜，并不知母氏。潘美人生皇子大训，早亡。

元帝诸子：徐妃生忠烈世子方等。王贵嫔生贞惠世子方诸、始安王方略。袁贵人生愍怀太子方矩。夏贵妃生敬皇帝。馀不显。

陈文帝十三男：沈皇后生废帝、始兴王伯茂。严淑媛生鄱阳王伯山、晋安王伯恭。潘容华生新安王伯固。刘昭华生衡阳王伯信。王充华生庐陵王伯仁。张容华生江夏王伯义。韩修华生武陵王伯礼。江贵妃生永阳王伯智。孔贵妃生桂阳王伯谋。二男早卒，无名。伯信出继衡阳王昌。

宣帝四十二男：柳皇后生後主。彭贵人生始兴王淑陵。曹淑华生豫章王叔英。何淑仪生长沙王叔坚、宜都王叔明。魏昭华生建安王叔卿。钱贵妃生河东王叔献。刘昭仪生新蔡王叔齐。袁昭容生晋熙王叔文、义阳王叔达、新会王叔坦。王姬生淮南王叔彪、巴山王叔雄吴姬生始兴王叔重。徐姬生寻切王叔俨。淳于姬生岳阳王叔慎。王修华生武昌王叔虞。韦修容生湘东王叔平。施姬生临贺王叔敖、沆陵王叔兴。曾姬生阳山王叔宣。阳姬生西阳王叔穆。申倢伃生海陵王叔俭、南郡王叔澄、岳山王叔韶、太原王叔匡。袁姬生新兴王叔纯。吴姬生巴东王叔谟。刘姬生临海王叔显。秦姬生新宁王叔隆、新昌王叔荣。其皇子叔叡、叔忠、叔泓、叔毅、叔训、叔武、叔处、叔封八人，并未及封。三子早卒无名。

後主二十二男：张贵妃生太子深、会稽王庄。孙姬生吴兴王允。高昭仪生南平王嶷。吕淑媛生永嘉王彦、邵陵王兢。龚贵嫔生南海王虔、钱塘王恬。张淑华生信义王祇。徐淑仪生东阳王恮。孔贵人生吴郡王藩。其皇子总、观、明、纲、统、充、洽、縚、绰、威、辩十一人，并未及封。

後魏道武皇帝十男：宣穆刘后生明元帝。贺夫人生清河王绍。大王夫人生阳平王熙。王夫人生河南王曜。河间王修、长乐王处文，二王母氏阙。段夫人生广平王连、京兆王黎。皇子浑及聪母氏并阙，皆早薨，无传。

明元皇帝七男：杜密皇后生太武。大慕容夫人生乐平戾王丕。安定殇王弥阙母氏。慕容夫人生乐安宣王范。尹夫人生永昌庄王健。建宁王崇、新兴王俊二王并阙母氏。

太武帝十一男：贺皇后生景穆帝。越椒房生晋王伏罗。舒椒房生东平王翰。弗椒房生临淮王谭。伏椒房生广阳王建。闾石昭仪生吴王余。其小儿、猫儿、真、彪头、龙头并阙母氏，蚤薨，无传。

景穆帝十四男：恭皇后生文成皇帝。袁椒房生阳平幽王新成。尉椒房生京兆康王子推、济阴王小新成。杨椒房生汝阴灵王天赐。乐艮厉王万寿、广平殇王洛侯母并阙。孟椒房生任城康王雲。刘椒房生南安惠王祯，城阳康王长寿。慕容椒房生章武敬王太洛。尉椒房生乐陵康王胡。仁孟椒房生安定靖王休。赵王深早薨，无传，母阙。

文成皇帝七男：孝元皇后生献文皇帝。李夫人生安乐厉王长乐。曹夫人生广川庄王略。沮渠夫人生齐郡顺王简。乙夫人生河间孝王若。悦夫人生安丰匡王猛。元夫人生韩哀王安平，早薨，无传。

献文皇帝七男：思皇后生孝文皇帝。封昭仪生咸阳王禧。韩贵人生赵郡灵王韩、高阳文穆王雍。孟椒房生广陵慧王羽。潘贵人生彭城宣王勰。高椒房生北海王详。

孝文皇帝七男：林废后生废太子恂。文昭皇后生宣武帝、广平文穆王怀。袁贵人生京兆王愉。罗夫人生清河文献王怿、汝南文宣王悦。郑充华生皇子桃，未封，早夭。

齐神武帝十五男：武明娄皇后生文襄皇帝、文宣皇帝、孝昭皇帝、襄城景王清、武成皇帝、博陵文简王济。王氏生永安简平王浚。穆氏生平阳靖翼王淹。大尔朱氏生彭城景思王浟、华山王凝。韩氏生上党刚肃王涣。小尔朱氏生任城王湝。游氏生高阳康穆王湜。郑氏生冯翊王润。马氏生汉阳敬怀王洽。

文襄六男：文敬元皇后生河间王孝琬。宋氏生河南王孝瑜。王氏生广宁王孝珩。兰陵王长恭不传母氏。陈氏生安德王延寿。燕氏生渔阳王绍信。

文宣五男：李后生废帝及太原王绍德。冯世妇生范阳王绍义。裴嫔生西河王绍仁。颜嫔生陇西王绍廉。

孝昭七男：元皇后生乐陵王百年。桑氏生襄城王亮。诸姬生汝南王彦理、始平王彦德、城阳王彦基、定阳王彦康、汝阳王彦忠。

武成十三男：胡皇后生後主及琅邪王俨。李夫人生南阳王绰。後宫生齐安王廓、北平王贞、高平王仁英、淮南王仁光、西河王仁机、乐平王仁邕、颖川王仁俭、安乐王仁雅、丹阳王仁直、东海王仁谦。

後主五男：穆皇后生幼主。诸姬生东平王恪，次善得，次买德，次资钱。

北齐册皇太子：皇帝临轩，司徒为使，司空副之。太子服远游冠，入至位。使者入，奉册读讫，皇太子跪受册於使者，以授中庶子。又受玺绶於尚书，以授庶子。稽首以出。就策，使者持节至东宫，宫臣内外官定列。皇太子阶东，西面。若幼，则太师抱之，主衣二人奉空顶帻服从，以授册。明日，拜章表於东宫殿庭，中庶子、中舍人乘辂车，奏章诣阙堂谢。择日斋於崇正殿，服冕乘安车谒庙。择日群臣上礼，又择日会。明日，三品以上笺贺。

天保元年，皇太子监国，在西林园冬会。群臣议，皆东面。二年，於北城第内冬会，又议东面。吏部郎陆卬疑非礼，魏收改为西面。邢子才议欲仿前，日："凡礼有同者，不可令异。《诗》说，天子至於大夫，皆乘四马，况以方面之少，何可皆不同乎？若太子定西面者，王、公、卿、大夫、士，复何面也？南面，人君正位。今一官之长，无不南面，太子听政，亦南面坐。议者引晋旧事，太子在东宫西面，为避尊位，非为乡台殿也。子才以为东晋博仪，依汉、魏之旧，太子普臣四海，不以为嫌，何疑於东面？《礼》：'嗣子绝旁亲'，'嗣子冠於阼'，'冢子生，接以太牢'。汉元著令，太子绝驰道。此皆礼同於君。又晋王公嗣，摄命临国，乘七旒安车，驾用三马，礼同三公。近宋太子乘象辂，皆有同处，不以为嫌。况东面者，君臣通礼，独何为避？明为乡台，所以然也。近皇太子在西林园，於殿，犹且东面，於北城非宫殿之处，更不得邪？诸人以东面为尊，宴会须避按《燕礼》、《燕义》，君位在东，宾位在西，君位在阼阶，故有《武王践阼篇》，不在西也。《礼》：'乘君之车，不敢旷左'。君在，恶空其位，左亦在东，不在西也。'君在阼，夫人在房'。郑注'人君尊东也'。前代及今，皇帝宴会、接客，亦东堂西面。若以东面为贵，皇太子以储贰之礼，监国之重，别第宴臣宾，自得申其正位。礼者皆东宫臣属，公卿预宴，观礼而已。若以西面为卑，实是君之正位。太公不肯北面说《丹书》，西面则道之，西面乃尊也。君位南面，有东有西，何可皆避？且事之少异，有可相比者。周公，臣也；太子，子也。周公为冢宰，太子为储贰。明堂尊於别第，朝诸侯重於宴臣宾，南面贵於东面。臣疏於子，冢宰轻於储贰。周公摄政，得在明堂南面朝诸侯。今太子监国，不得於别第宫东面宴客，情所未安。且君行以太子监国，君宴不以公卿为宾，朋父子无嫌，君臣有嫌。按《仪注》，王受诏冠婚，皇子、皇女皆东面。今不约王公南面，独约太子，何所取邪？议者南尊改就西面，转居尊位，更非合礼。方面既少，难为节文。东西二面，君臣通用，太子宜然，於礼为允。"

周文帝十三子：姚夫人生明帝。後宫生宋献公震。文元皇后生孝闵皇帝。文宣叱奴皇后生武帝、魏刺王直。达步妃生齐炀王宪。王姬生赵僭王招。後宫生谯孝王俭、陈惑王纯、越野王盛代奰王达、冀康公通、滕文王逌。

孝闵帝一子：陆夫人生纪厉王康。

武帝七男：李皇后生宣帝，汉王赞。库汗姬生秦王贽、曹王允。冯姬生道王充。薛世妇生蔡王兑。郑姬生荆王元。

宣帝三子：朱皇后生静帝。王姬生业王衍。皇甫姬生郢王术。

隋文帝五男：皆文献后独孤氏所生，长房陵王勇，次炀帝，次秦孝王俊，次庶人秀，次庶人谅。

文帝立勇为皇太子，军国政事及尚书死罪以下，皆令勇参决。後经冬至，百官朝勇，勇张乐受贺。帝问朝臣："近闻至节，内外百官相率朝东宫，是何礼也？"太常少卿辛亶对曰："於东宫是贺，不得言朝。"帝曰："改节称贺，正可三数十人，逐情各去。何因有司徵召，一时普集，太子法服设乐以待之？东宫如此，殊乖礼制。"乃下诏曰："皇太子虽居上嗣，义兼臣子，而诸方岳牧，正冬朝贺，任土作贡，别上东宫。事非典则，宜悉停断。

炀帝三男：萧皇后生元德太子昭、齐王暕。萧嫔生赵王杲。

唐高祖二十二子：窦皇后生隐太子建成、太宗皇帝、卫怀王元霸、巢刺王元吉。万贵妃生楚王智雲。莫嫔生荆王元景。孙嫔生汉王元昌。尹德妃生丰王元亨。张氏生周王元方。郭倢伃生徐王元礼。宇文昭仪生韩王元嘉、鲁王灵夔。王才人生彭王元则。张宝林生郑王元懿。张美人生霍王元轨。杨美人生虢王凤。刘倢伃生道王元庆。崔嫔生舒王元裕。小杨嫔生江王元名。杨嫔生江王元祥。鲁才人生密王元晓。柳宝林生滕王元婴。

太宗十四子：文德皇后生常山愍王承乾、濮王泰、高宗皇帝。後宫生楚王宽。杨妃生吴王恪、蜀王愔。阴妃生齐王祐。王氏生蒋王恽。燕妃生楚王贞、江王嚣。韦妃生纪王慎。後宫生代王简。杨妃生赵王福。杨氏生曹王明。

高宗八子：後宫刘氏生燕王忠。郑氏生原悼王孝。杨氏生泽王金。萧淑妃生许王素节。武后生孝敬皇帝弘、章怀太子贤、中宗、睿宗。

中宗四子：韦庶人生懿德太子重润。後宫生谯王重福、节愍太子重俊、殇帝重茂。

睿宗六子：肃明皇后生让皇帝宪。宫人柳氏生惠庄太子撝。昭成皇后生元宗。崔孺人生惠文太子范。王德妃生惠宣太子业。後宫生隋王隆悌。

元宗三十子：刘华妃生奉天皇帝琮、靖恭太子琬、仪王璲。赵丽妃生太子瑛。元献皇后生肃宗。钱妃生棣王琰。皇甫德仪生鄂王瑶。刘才人生光王琚。武惠妃生夏悼王、怀哀王敏及寿王瑁、盛宣王琦。高倢伃生汴哀王璥。郭顺仪生永王璘。柳倢伃生延王玢。锺美人生济王环。卢美人生信王瑝。阎才人生义王玼。王美人生陈王珪。陈才人生丰王珙。郑才人生恒王瑱。武贤仪生凉王璿、汴哀王璥。馀七子夭，母氏失传。

肃宗十四子：章敬皇后生代宗。宫人孙氏生越王系。保张氏生承天皇帝倓。王氏生卫王佖。陈倢伃生彭王仅。韦妃生兖王僴。张美人生泾王侹。後宫生郓王荣。裴昭仪生襄王僙。段倢伃生杞王倕。崔妃生召王偲。张皇后生恭懿太子佋、定王侗。後宫生僖。

代宗二十子：睿真皇后生德宗。崔妃生昭靖太子邈。贞懿皇后生韩王迥。其均王遐、睦王述、丹王逾、恩王连、简王遘、益王廼、隋王迅、荆王选、蜀王遡、忻王造、韶王暹、嘉王运、端王遇、循王遹、恭王通、原王逵、雅王逸，凡十七王，史亡其母之氏、位。

德宗十一子：昭德皇后生顺宗帝，取昭靖太子子舒王谊为第二子，又取顺宗子文敬太子謜为第六子，馀通王谌、虔王谅、肃王祥、资王谦、代王諲、昭王诚、钦王鄂、珍王诚八王，史亡其母之氏、位。

顺宗二十七子：庄宪皇后生宪宗及福王绾。张昭训生郯王经。赵昭仪生宋王结。王昭仪生郇王总、邵王约、岳王绲。其溆王纵、莒王纾、密王稠、积王缃、冀王絿、和王绮、衡王绚、珍王缮、抚王紘、桂王纶、袁王绅、翼王绰、蕲王缉、钦王缋、凡二十王，史亡其母之氏、位。

宪宗二十子：纪美人生惠昭太子宁。懿安皇后生穆宗。孝明皇后生宣宗。後宫生沣王恽、深王悰、洋王忻、绛王悟、建王恪、鄜王憬、琼王悦、沔王郇、婺王怿、茂王愔、缁王协、衡王憺、澶王悦、棣王惴、彭王惕、信王憻、荣王愦，凡十七王，史失其母之氏、号。

穆宗五子：恭僖皇后生敬宗。贞献皇后生文宗。宣懿皇后生武宗。後宫生怀懿太子凑、安王溶，史失其母之号、氏。

敬宗五子：郭妃生悼怀太子普。後官生陈王成美、梁王休复、襄王执中、纪王言扬，史失其母之号、氏。

文宗二子：王德妃生庄恪太子永。後宫生蒋王宗俭。

武宗五子：杞王峻、益王岘、兖王岐、德王怿、昌王嵯，史并失其母之氏、位。

宣宗十一子：昭太后生懿宗。後宫生靖怀太子汉、通王滋、庆王沂、濮王泽、鄂王润、怀王洽、昭王汭、康王汶、广王澭、卫王灌，史失其母之氏、位。

懿宗八子：惠安皇后生僖宗。恭宪皇后生昭宗。後宫生魏王佾、凉王侹、蜀王佶、威王偘、吉王保、恭哀太子倚，史失其母之氏、位。

僖宗二子：建王震、益王升，史失其母之氏、位。

昭宗十七子：积善皇后生德王裕及哀帝。後宫生棣王祤、虔王禊、沂王禋、遂王禕、景王秘、祁王祺、雅王禛、琼王祥、端王祯、丰王祁、和王福、登王禧、嘉王祐、颍王禔、蔡王祜，史失其母之氏位。

梁太祖八子：末帝、柳王友裕、博王友文、郢王友珪、福王友璋、贺王友雍、建王友徽、康王友敬，史不言其母氏。

後唐庄宗五子：刘后生魏王继岌。继湩、继嵩、继蟾、继嶢、史不言其母氏。

明宗六子：昭懿皇后夏氏生秦王从荣、愍帝。宣宪皇后魏氏生潞王从珂。淑妃王氏生许王从益。从景、从璨，史不言其母氏。

废帝二子：重吉、重美，史不言其母氏。

晋高祖七子：李皇后生楚王重信，虢王重英、寿王重义、郯王重允、夔王重进、陈王重杲、重睿，史不言其母氏。

少帝二子：延煦、延宝，史不言其母氏。

汉高祖三子：魏王承训、隐帝、陈王承勋，史皆不言其母氏。

周太祖三子：养子世宗、郯王侗、杞王信，史皆不言其母氏。

世宗五子：越王宗谊、恭帝、曹王宗让、纪王熙谨、蕲王熙诲，史不言其母氏。

宋太祖皇帝四子：贺皇后生留哥、魏王德昭、显哥。王皇后生岐王德芳。

太宗九子：李皇后生楚王元裕及真宗。其昭成太子元僖、陈王元份、安王元杰、密王元偓、曹王元偁、镇王元俨、代国公元亿，史不详其母氏。

至道元年，诏立皇太子，令有司草具册礼，以翰林学士承旨宋白为册皇太子礼仪使。有司言："按前代无太子执圭之文。按《周礼》，公仪执桓圭。公即三恪之後，乃上公也。晋制，太子出会，在三恪之下、三公之上。请如王公之制，执桓圭，馀如旧制。"从之。九月丁卯，太宗御朝元殿，陈如元会之仪。皇太子自东宫常服乘马，赴朝元门外幄次，改服远游冠、朱明衣，三师、三少导从入殿门，受册、宝，太尉率百官奉贺。皇太子易服乘马还宫，百官朝服诣宫参贺。枢密使、内职、诸王、宗室、师、保、宾客、宫臣等毕集，皆序班於宫门之外，庶子版奏"外备"，内臣褰帘，皇太子常服出次就座，诸王、宗室参贺，再拜讫，垂帘，皇太子降座还次，中书、门下、文武百官、枢密使、内职、师保、宾客而下以次参贺，皆降阶答拜讫，升座受文武宫臣三品以下参贺。庚午，具卤簿谒太庙五室，常服乘马，出东华门升辂。先是有司言唐："唐礼，宫臣参贺皇太子皆舞蹈，开元始罢其礼。故事，百官及东官官接见，祗呼皇太子，上笺启称皇太子殿下，百官自称名，宫官自称臣；常所行用左春坊印、宫内行令。又按唐制，凡东宫处分论事之书，皇太子并书诺，今左右庶子以下署姓名，宣令奉行书按画日。其与亲友师傅等书，不用此制。今请如开元之制，宫臣止称名，不行舞蹈之礼。伏缘皇太子兼判开封府，其所上表状即署皇太子之位，其当申中书、枢密院状，祗判官署，馀断按及处分公事并书'诺'。"诏为"诺"为"准"，馀皆从之。又言："百官见皇太子，自两省五品、尚书省、御史台四品、诸司三品以上皆答拜，馀悉受拜。宫臣自左、右庶子以下悉用参见之仪。其皇太子宴会，位在王公之上。"奏可。有司草具皇太子受册毕朝皇后仪，诏止用宫中常礼。十月，皇太子言："臣自受册以来，逮兹累日，每见僚属，率皆称臣，况至尊无二上之文，事主有比肩之义，在臣之恳，实所不遑。望许仍旧名。"许之。真宗天禧二年八月丁卯，册为皇太子，并如至道之仪。册用珉玉，如乘舆之制而差损降。其押舆用金涂银平鈒，承以髹漆小案，饰以衣绣。凡饰用龙者，皆以螭凤。天禧四年闰十二月，左仆射兼太子少师、平章事丁谓言："臣与兼少保、宾客至资善堂，许皇太子不答拜"。诏不允。

真宗六子：郭皇后生周王元祐。章懿李皇后生仁宗。四子早亡，史不详其母氏。

仁宗三子：俞才人生褒王昉，苗昭仪生豫王昕，朱才人生鄂王曦，皆早亡。英宗以濮安懿王之子立为皇子，入继大统。

英宗四子：长神宗，次吴王颢、润王颜、益王頵皆宣仁高皇后所生。

神宗十四子：钦成朱皇后生哲宗、楚荣宪王似。钦慈陈皇后生徽宗。宋夫人生成王佾。邢贤妃生惠王仅、冀冲孝王僴、徐冲惠王倜。宋倢伃生唐哀献王俊。向夫人生褒王伸。邢婉仪生豫悼惠王价。武贤妃生吴荣穆王佖。郭夫人生仪王伟。林贤妃生燕王俣、越王偲。

徽宗三十一子：显恭王皇后生钦宗。显仁韦皇后生高宗。明达刘皇后生济阳郡王棫、祁王模、信王榛。明节刘皇后生建安郡王楧、嘉国公椅、英国公橞。诸姬生兖冲僖王檉、郓王楷、荆悼敏王楫、肃王枢、景王杞、齐王栩、邠冲穆王材、莘王植、华原郡王朴、徐王棣、沂王愕、郓冲懿王棋、和王栻、汉冲昭王椿、安康郡王楃、广平郡王楗、陈悼惠王机、相国公梃、瀛国公樾、温国公栋、仪国公桐、昌国公柄、润国公枞。

钦宗二子：仁怀朱皇后生太子谌。少子训，北地所生，终於五国城。

高宗一子：潘贤妃生元懿太子旉早亡。孝宗以秀安僖王之子立为皇太子，入继大统。

孝宗四子：庄文太子愭、魏惠献王恺、光宗、邵悼肃王恪，皆成穆郭皇后所生。

初，绍兴崇建皇储，诏有司备礼册命，然在钦宗恤制，未及制乐。乾道初，元诏启震宫，命礼部太常寺讨旧典以闻。受册日，陈黄麾仗於大庆殿，设宫架乐於殿庭。皇帝升降御座，作《乾安之乐》，升用黄锺宫，降用蕤宾宫。皇太子入殿门，作《明安之乐》，受册出殿门，亦如之，皆用应锺宫。至七年，易应锺而奏以姑洗。古者太子生，则太师吹管，以度其声，观所协之律。有虞典乐教胄子，自天子至元子，皆以乐为教，所以养其情性之正，荡涤邪氛，消融查滓，而和顺於道德，则陈金石雅奏，以重元良，册拜宜仿古谊，式昭盛礼。繇唐季世储贰罕定，国家亦多故，而礼废乐缺。皇朝建隆定乐，虽诏皇太子出入奏《良安》，至道始册皇太子，有司言："太子受册，宜奏《正安之乐》，举行百年旷典，中外胥悦。"至天禧册命，礼仪院复奏，改《正安》为《明安之乐》。乾道之用《明安》，实相述天禧，而姑洗为宫，则唐东宫轩垂奏乐旧贯云。

光宗二子：节使挺及宁宗，皆慈懿李皇后所生。

宁宗九子：长子未名而夭，莫详母氏。恭淑韩皇后生兖王埈、邠王坦、郢王增、华王垌。锺夫人生顺王圻、申王墌。其肃王垍、邳王坻，史不言其母氏。九王俱早夭，景献太子询以燕懿王後立为太子，薨於东宫。理宗以沂靖惠王後立为皇太子，入继大统。








○更定荐代例诏

诸道诸军使应奏判官，并每年冬荐等所奏判官，除新开幕府拟员阙置署外，其向后奏请，如是元阙，即云官某职今奏某人充。如已有今更奏，即云某职某人缘某事停，奏某人替。具前使下台省官合冬荐者，除府使罢外，既有荐用，当且要籍，岂合数月之间，便称去职。自今已后，如带职掌授台省未经两考者，不在冬荐限。如其中实有事故，其他官据品秩合冬荐者，则依元敕。


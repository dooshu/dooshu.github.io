●卷二百六十二　封建考三

○春秋列国传授本末事迹

吴　太伯与弟仲雍皆周太王之子、王季历之兄。季历贤，而有圣子昌，太王欲立季历以及昌，太伯、仲雍乃奔荆蛮，文身断髪，示不可用，以避季历。季历立，太伯在荆蛮自号句吴。荆蛮义之，归者千馀家，立为吴太伯。太伯卒，弟仲雍立。仲雍子季简传　叔达　周章　熊遂　柯相　疆鸠夷　馀桥疑吾　何卢周繇屈羽　夷吾　禽处　转　颇高　句卑　去齐　寿梦　诸樊　馀祭　馀昧　僚　阖庐　夫差　凡二十五传而吴为越所灭。

齐　太公吕尚姜姓，盖四岳苗裔，以渔钓于西伯，西伯立为师。武王立，师尚父佐武王伐商有天下，乃封之於齐营邱，子丁公伋传　乙公　癸公　哀公胡公献公　武公　厉公　文公　成公　庄公　釐公　襄公　桓公孝公　昭公　懿公惠公　顷公　灵公　庄公　景公　悼公　晁公平公　宣公　康公　凡二十八传而齐为田和所并。

鲁　周公，武王弟，佐武王伐纣有天下，相成王封鲁曲阜。子鲁公伯禽传考公　炀公　幽公　魏公　厉公　献公　真公　武公　懿公　伯御　孝公　惠公隐公　桓公　庄公　闵公　僖公　文公　宣公　成公　襄公　昭公　定公　哀公悼公　元公　穆公　共公　康公　景公　平公　文公　顷公　凡三十五传而鲁为楚所灭。

燕　召公奭与周同姓姬氏。文王、武王之时，自陕以西召公主之。既克商，乃封召公於北燕。自召公以下九世至惠侯传　釐侯　顷侯　哀侯　郑侯　缪侯宣侯　桓侯　庄公　襄公　桓公　宣公　昭公　武公　文公　懿公　惠公　悼公共公　平公　晁公　献公　孝公　成公　湣公　釐公　桓公　文公　易王　王哙昭王　惠王　武成王　孝王　王喜凡四十三传而燕为秦所灭。

颍滨苏氏曰："燕国於蛮貊之间，礼乐微矣。春秋之际，未尝出与诸侯会盟。至於战国，亦以耕战自守，安乐无事，未尝被兵。文公二十八年，苏秦入燕，始以纵横之事说之，自是兵交中国，无复宁岁，六世而亡。吴自太伯至寿梦，十七世不通诸侯，自巫臣入吴，教之乘车战射，与晋、楚力争，七世而亡。燕、吴虽南北绝远，兴亡之迹大略相似。彼说客策士借人之国以自快於一时可矣，而为国者因而循之，猖狂恣行，以速灭亡，何哉？夫起於僻陋之中，奋於诸侯之上，如商、周先王以德服人则可，不然，皆祸也。丹欲以一匕首毙秦，正使能害秦王，亦何救於秦之灭燕，而况不能哉？此又苏秦所不取也。"

容斋洪氏《随笔》曰："北燕在春秋时最为僻小，能自见於中国者，不过三四，大率制命於齐。七雄之际，为齐所取，後赖五国之力，乐毅为将，然後胜齐，然卒於得七十城不能守也。故苏秦说赵王曰：'赵北有燕，燕固弱国，不足畏也。'燕王曰：'寡人国小，西迫强秦，南近齐、赵，齐、赵疆国也。'又曰：'天下之战国七，而燕处弱焉，独战则不能，有所附则无不重。'昭王谓郭隗曰：'孤极知燕弱小，不足以报齐。'苏代曰：'一齐之疆，燕犹不能支。'奉阳君曰：'燕国弱也，东不如齐，西不如赵。'赵长平之败，壮者皆死，燕以二千乘攻之，为赵所败。太子丹请荆轲曰：'燕小弱，数困於兵，何足以当秦？'楚、汉之初，赵王武臣为燕军所得，赵厮养卒谓其将曰：'一赵尚易燕，况以两贤王，灭燕易矣。'彭宠以渔阳叛，即时夷灭。十六国之起，戎狄乱华，称燕称赵者多矣，未尝有只据燕、蓟之地者也。独安禄山以三十年节制之威，又兼领河东，乘天宝政乱，出不意而举兵，史思明继之，虽为天下之祸，旋亦殄灭。至於藩镇擅地，所谓范阳、卢龙固常受制於天雄、成德也。刘仁恭、守光父子，僭窃一方，唐庄宗遣周德威攻之，克取巡属十馀州如拾地芥。石晋割赂契丹，仍其旧国，恃以为强，然晋开运阳城之战，德光几不免。周世宗小振之，立下三关。但太平兴国失於轻举，又不治败将丧师之罪，致令披猖以迄於今。若以谓幽燕为用武之地则不然也。"

蔡　武王伐商，立武庚，以管叔、蔡叔监殷。管、蔡以殷叛，周公讨之，杀管叔、放蔡叔。其子蔡胡率德改行，周公以为卿士。叔卒，乃封胡为蔡。蔡仲子蔡伯传　宫侯　厉侯　武侯　信侯　釐侯　共侯　戴侯　宣侯　桓侯　哀侯　缪侯　庄侯　文侯　景侯　灵侯　平侯　悼侯　昭侯　成侯　声侯　元侯　齐侯凡二十四传而蔡为楚所灭。

曹　曹叔振铎，武王弟。武王克商，封振铎於曹。振铎子太伯传　仲君平宫伯　孝伯　夷伯　幽伯　戴伯　惠伯　石甫　缪公　桓公　庄公　釐公　昭公共公　文公　宣公　武公　平公　悼公　声公　隐公　靖公　伯阳　凡二十五传而曹为宋所灭。

陈　舜传禹天下，而舜子商均为封国。夏后之时，或失或续。至周武王克殷纣，乃复求舜後，得妫满，封之於陈，以奉舜祀，是为胡公。子申公传　桓公孝公慎公　幽公　釐公　武公　夷公　厉公　利公　庄公　宣公　穆公共公　灵公惠公　怀公　湣公　凡十九传而陈为楚所灭。

杞　夏后禹之後。殷时或封或绝，周武王克殷，求禹之後，得东楼公，封之於杞，以奉夏后氏祀。东楼公子西楼公传　题公　谋娶公　武公　靖公　共公德公　桓公　孝公　文公　平公　悼公　隐公　釐公　湣公　哀公幽公　晁公　凡十九传而杞为楚所灭。

卫　康叔，周武王母弟。克商，立武庚，令管、蔡、霍叔监之。武王崩，三监挟武庚叛，周公讨平之。乃封康叔於殷故墟。康叔子康伯传　考伯　嗣伯　榅伯　靖伯贞伯　顷侯　釐侯　武公　庄公　桓公　宣公　惠公　懿公　戴公文公成公　穆公

定公　献公　殇公　灵公　幽公　庄公　悼公敬公　昭公　怀公慎公　声公　成侯　平侯　嗣君　怀君　元君角君　凡三十七传而卫为秦所灭。

宋　微子，殷帝乙元子，纣庶兄。武王崩，武庚叛，周公讨诛之。乃封微子於宋奉殷祀。微子卒，弟微仲立，传

宋公　丁公　湣公　炀公

厉公　釐公　惠公　哀公　戴公　武公　宣公　穆公

殇公　庄公　湣公　桓公　襄公成公　昭公　文公　共公　平公

元公　景公　昭公　悼公

休公　辟公剔成　偃　凡三十二传而宋为齐所灭。

晋　唐叔虞，周武王子，成王弟。成王封叔虞於唐。叔虞子燮传　武侯　成侯厉侯　靖侯　釐侯　献侯　穆侯　殇叔　文侯　昭侯　孝侯　鄂侯哀侯　小子侯　湣侯　武公　献公　惠公　怀公　文公　襄公　灵公成公　景公　厉公　悼公　平公　昭公　顷公　定公　出公　哀公幽公　烈公　孝公　静公　凡三十八传而晋为韩、赵、魏所分。

楚　其先出自帝颛顼高阳，其後为重黎。至周成王时，举文、武勤劳之後，而封熊绎於楚蛮，封以子男之田，姓芊氏，居丹阳。熊绎生熊文　熊点　熊胜熊杨　熊渠　熊挚红　熊延　熊勇　熊严　熊霜　熊徇　熊　若敖霄敖　蚡冒武王　文王　杜敖　成王　穆王　庄王　共王　康王郏敖　灵王　平王　昭王惠王晁王　声王　悼王　肃王　宣王威王　怀王　顷襄王　考烈王　幽王　哀王　王负刍　自熊绎至负刍四十一传而楚为秦所灭。

越　其先禹之苗裔，少康之庶子。封於会稽，以奉禹祀。文身断髪，披草莱而邑。後二十馀世，至於允常。允常子句践传　鼫与　不寿　翁　翳　之侯无疆　自允常以後凡八传而越为楚所灭。

郑　桓公友，周厉王少子，宣王庶弟。宣王封友於郑。桓公子武公传　庄公厉公　昭公　子亹　子仪　文公　穆公　灵公　襄公　悼公　成公　釐公　晁公定公　献公声公　哀公　共公　幽公　繻公　君乙　凡二十三传而郑为韩所灭。

赵　其先与秦共祖。至周幽王时，叔带去周如晋，事晋文侯，五世而後生赵夙。晋献公赐赵夙耿。夙生赵衰　盾（宣子）朔　武（文子）成（景叔）鞅（简子）毋恤（襄子）浣（献侯）列侯籍始命为诸侯　武公　敬侯　成侯　肃侯　武灵王　惠文王孝成王　悼襄王　幽缪王迁　自列侯籍至幽缪王迁十传而赵为秦所灭。

魏　其先毕公高之後，与周同姓。其後绝封，为庶人，或在中国，或在夷狄。其苗裔曰毕万，事晋献公，献公赐毕万魏，万生犨（武子。　悼子）绛（昭子）嬴荼（献子）侈（桓子）文侯斯始命为诸侯　武侯　惠王　襄王　哀王　昭王安釐王　景湣王　王假　自文侯斯至王假，凡九传而魏为秦所灭。

韩　其先与周同姓。其後苗裔事晋，得封於韩原，曰韩武子（或言邘、晋、应、韩，皆武王之子。韩侯在宣王时，其後国灭，而後裔事晋，复封於韩。或言韩万是曲沃桓叔之子，万即武子也）武子後三世有韩厥（献子）起（宣子）顷（贞子）不信（简子。庄子）虎（康子）启章（武子）景侯虔始为诸侯　烈侯文侯　哀侯　懿侯　昭侯　宣惠王　襄王釐王　桓惠王　王安　自景侯虔至王安十一传而韩为秦所灭。

齐　陈完，陈厉公佗之子。厉公为蔡人所杀，完不得立，奔齐，为工正。完卒，谥敬仲，敬仲生穉　湣　须无（文子）无宇（桓子）开（武子）乞（僖子）常（成子）盘（襄子）白（庄子）太公和始为诸侯　桓王　威王　宣王　湣王襄王　王建　自太公和至王建七传而齐为秦所灭。

秦　其先帝颛顼之苗裔孙曰女脩，生子大业，大业生大费（即伯益）。其後至周孝王时，有非子为王主马於汧渭之间，孝王分土为附庸，邑之秦，使续嬴氏祀，号曰秦嬴，秦嬴生秦侯　公伯　秦仲　庄公　襄公文公　宁公　武公　德公宣公　成公　缪公　康公　共公　桓公景公　哀公　惠公　悼公　厉共公　躁公怀公　灵公　晁公　惠公献公　孝公　惠文王　武王　昭襄王　孝文王　庄襄王始皇帝　二世皇帝　自秦嬴三十四传至始皇而并天下，二世而亡。

右春秋十二列国、战国七雄。太史公作《史记》，有各国世家，叙述已为详备，兹不复具录，姑略叙各国得封之由与传授之世系而已。至於邾、莒、许、滕、薛、郳以下诸国，其事实之见於《春秋左氏》内外传及传记诸书者颇详，《史记》以其国小不复作世家，後来无述焉，故摭各国事实之可考者，仿世家之例，备述於後。至其世系之传授、得封分地、受姓受爵之源委，苟有可考者则书之，难书者阙之。所叙述一依史传元文，而不敢有所去取删润，避不敏也。

△邾

邾，曹姓，子爵，出自陆终第五子晏安之後。武王克商，封其苗裔曹挟於邾，为附庸，国在鲁国邹县。今济州城南有邾娄城（国在某县，本杜预注《左传》；今为某处，本郑樵考今诸国地名。後同）。　鲁隐公元年，公即位，而欲求好於邾，故与邾子克盟於蔑。　十月，郑人以王师、虢师伐卫南鄙，请师於邾，邾子使私於鲁大夫公子豫，豫请往，鲁公不许，遂行，及邾人、郑人盟於翼。　五年，宋人取邾田，邾告於郑曰："请君释憾於宋，敝邑为道。"郑人以王师会之，伐宋，入其郛。　七年，鲁伐邾，为宋讨也。桓公八年，鲁伐邾。十五年，邾人朝于鲁。　十七年，鲁及邾子克盟於趡，寻蔑之盟。　庄公十六年，邾子克卒。　僖公元年，鲁败邾师於偃，虚邱之戍将归者也（虚邱，邾地。邾人既送哀姜还，齐人杀之，因戍虚邱，欲以侵鲁。公以义求齐，齐送姜氏之丧而邾人惧，乃归，故公要而败之）。　二十二年，邾灭须句，鲁伐邾，取须句，反其君焉。八月，邾人以须句故伐鲁。僖公卑邾，不设备，战於升陉，鲁师败绩。　三十三年，鲁伐邾，取訾娄，以报升陉之役。邾人不设备。秋，襄仲复伐邾。文公七年，鲁伐邾，取须句，寘文公子焉（僖公取须句，反其君，後复为邾所取，今鲁再取之。邾文公子叛，在鲁，故鲁使之为须句大夫）。　十三年，邾文公卜迁於绎（绎，邾邑。鲁国邹县北有绎山）史曰："利於民不利於君。"邾子曰："苟利於民，孤之利也。天生民而树之君，以利之也。民既利矣，孤必与焉。"左右曰："命可长也，君何弗为？"邾子曰："命在养民，死之短长，时也。民苟利矣，迁也，吉莫如之。"遂迁於绎。五月，邾文公卒，君子曰："知命。"　十四年，邾文公之卒也，公使吊焉，不敬。邾人来讨，伐鲁南鄙，故惠伯伐邾。　文公元妃齐姜生定公，二妃晋姬生捷菑。文公卒，邾人立定公，捷菑奔晋。晋赵盾以诸侯之师八百乘纳捷菑於邾，邾人辞曰："齐出玃且长。"宣子曰："辞顺而弗从，不祥。"乃还。　宣公十年，鲁伐邾，取绎。　成公十三年，会晋诸侯之师伐秦。　十八年，邾宣公即位，朝于鲁。襄公元年，邾子朝於鲁。会晋诸侯之师围宋彭城，伐郑。　四年，邾、莒伐鄫，鲁臧纥救鄫，侵邾，鲁师败於狐骀。六年，鲁穆叔如邾，聘且修平（平四年狐骀战）。　十一年，会晋及诸侯伐郑，会於萧鱼。十四年，会晋及诸侯於向，遂从晋侯及诸侯之师伐秦。　十五年，邾伐鲁南鄙，鲁告於晋，晋将为会以讨邾、莒。晋侯有疾，乃止。　十六年，会晋及诸侯於溴梁。晋以鲁故，执邾宣公。　十七年，邾伐鲁南鄙，为齐故也（齐未得志於鲁，邾故助之）。十九年，晋及诸侯盟於督扬，执邾悼公，以其伐鲁故。遂次於泗上，疆鲁田正邾鲁之界）。取邾田自漷水，归之於鲁（邾田在漷水北，今更以漷为界，故曰取邾田）。　二十年，会晋及诸侯盟於澶渊，邾人骤伐鲁，鲁以诸侯之事弗能报。秋，孟庄子伐邾以报之。　二十一年，邾大夫庶其以漆闾邱奔鲁，季武子以公姑姊妻之，皆有赐於其从者。　二十二年，会晋及诸侯於沙随。　二十二年，邾畀我奔鲁（畀我，庶其之党）　二十五年，会晋及诸侯於夷仪。　二十七年（晋、楚及诸侯盟於宋，齐人请邾不与盟。　二十八年，邾悼公朝於鲁。　昭公十一年，鲁孟僖子会邾庄公，盟於祲祥。　十三年，晋会诸侯於平邱。邾、莒愬於晋曰："鲁朝夕伐我，几亡矣。我之不共，鲁故之以。"晋公不见鲁公，执季孙意如。　十八年，邾袭鄅，入之，尽俘以归。既而反鄅夫人，舍其女。　十九年，宋为鄅故伐邾，围虫，三月取之，乃尽归鄅俘。邾人郳人、徐人会宋公，同盟于虫。　二十三年，邾人城翼（邾邑），还将自离姑（亦邾邑。从离姑，则道经鲁之武城）。公孙鉏曰鲁将御我。"欲自武城还，循山而南。徐鉏邱弱茅地（三子邾大夫）曰："道下遇雨，将不出，是不归也（谓此山道下湿）。"遂自离姑。武城人塞其前（以兵塞前道），断其後之木而弗殊。邾师过之，乃推而蹶之，遂取邾师，獲鉏弱地邾人愬於晋，晋执鲁行人叔孙婼，使与邾大夫坐（坐讯曲直）。叔孙曰："列国之卿，当小国之君，固周制也。邾又夷也，寡君之命介子服回在，请使当之。"乃不果坐。韩宣子使邾人聚其众，将以叔孙与之。士弥牟曰："子弗良图，而以叔孙与其雠，叔孙必死之。鲁亡叔孙，必亡邾。邾君亡国，将焉归？所谓盟主，讨违命也。若皆相执，焉用盟主？"乃弗与，使各居一馆。士伯听其辞而愬诸宣子，乃皆执之。士伯御叔孙，从者四人，过邾馆以如吏（欲使邾人见叔孙之屈辱）。先归邾子，次年乃归叔孙。二十五年，会晋及诸侯于黄父。　三十一年，邾黑肱以滥奔鲁（黑肱，邾大夫。滥，东海昌虑县）。　定公二年，邾庄公与夷射姑饮酒，私出。阍乞肉焉，夺之杖以敲之。其明年，邾子在门台，临廷，阍以瓶水沃廷，邾子望见之，怒。阍曰："夷射姑旋焉。"命执之，弗得，滋怒，自投於床，废於炉炭，烂，遂卒。庄公卞急而好洁，故及於是。　冬，鲁仲孙何忌及邾子盟于郯。　十四年，鲁大蒐于比蒲，邾子来会。　十五年，邾隐公朝鲁，执玉高，其容仰，定公受玉卑，其容俯，子贡观之曰："二君者皆将死亡。"　哀公二年，鲁伐邾，将伐绞（绞，邾邑）。邾人爱其土，故赂以漷沂之田，乃盟於句绎。　七年，鲁伐邾，及范门（邾郭门），犹闻钟声（邾不御寇）。大夫谏，不听。茅成子请告於吴（成子，邾大夫），不许，曰："鲁击柝闻於邾，吴二千里，不三月不至，何及於我？且国内岂不足（言足以距鲁）？"成子以茅。叛鲁师入邾，处其公宫，师昼掠，邾众保於绎，师宵掠，以邾子益归献於亳社，囚诸负瑕。负瑕故有绎（负瑕，鲁邑。鲁得邾邑绎民，使在负瑕，故使相就辱之）。邾茅夷鸿以束帛乘韦自请救於吴，曰："鲁弱晋而远吴，冯恃其众，而背君之盟，辟君之执事，以陵我小国。邾非敢自爱也，惧君威之不立。君威之不立，小国之忧也。若夏盟於鄫衍，秋而背之，成求而不违，四方诸侯其何以事君？且鲁赋八百乘，君之贰也（贰，敌也。鲁以八百乘赋贡於吴，言其国大）。邾赋六百乘，君之私也（为私属）。以私奉贰，唯君图之。"吴子从之。　八年，吴为邾故伐鲁，克武城，次於泗上，取盟而还。齐侯如吴请师，将以伐鲁，乃归邾子。邾子又无道，吴子使太宰子馀讨之，囚诸楼台，栫之以棘，使诸侯奉太子革以为政。　十年，邾隐公奔鲁，齐甥也，故遂奔齐。公会吴子、邾子、郯子伐齐南鄙。　二十一年，鲁哀公及齐侯、邾子盟于顾。　二十二年，邾隐公自齐奔越，曰："吴为无道，执父立子。"越人归之，太子革奔越。二十四年，邾子又无道，越人执之以归，而立公子何。何亦无道。　二十七年，越子使后庸来聘，且言邾田，封於骀上（欲使鲁还邾田，封境至骀上），盟於平阳。邾後改曰邹。邹与鲁閧（閧，斗声也），邹穆公问于孟子曰："吾有司死者三十三人，而民莫之死也。诛之则不可胜诛，不诛则疾视其长上之死而不救，如之何则可也？"孟子对曰："凶年饥岁，君之民老弱转乎沟壑，壮者散而之四方者几千人矣，而君之仓廪实，府库充，有司莫以告，是上慢而残下也。曾子曰：'戒之戒之，出乎尔者，反乎尔者也。'夫民今而後得反之也。君无尤焉。君行仁政，斯民亲其上，死其长矣。"　邾後为鲁所灭。

邾世次：　邾仪父克　邾子琐　文公蘧蒢　定公玃且　宣公牼　悼公华庄公穿　隐公益姑　桓公革　公子何（四年获麟）穆公

△莒

莒，嬴姓，子爵，国在城阳莒县，今密州。出自少皥之後。武王封舆期於莒。莒夷君无谥而有号。自兹舆期十一世至兹丕始见於《春秋》。　鲁隐公二年，莒子娶於向，向姜不安莒而归。莒人入向，以姜氏还。　冬，纪子帛、莒子盟於密。　四年，莒伐杞，取牟娄。　八年，鲁公及莒人盟於浮来，成纪好也。　闵公二年，鲁共仲弑闵公奔莒，僖公立，以赂求共仲於莒而杀之。　僖公二年，莒人来求赂於鲁（以还庆父故），鲁公子友败诸郦，获莒子之弟挐。　二十五年，卫人平莒於鲁，乃盟於洮，修卫好，及莒平也。　二十六年，鲁公会莒兹丕公、甯庄子，盟於向，寻洮之盟。　文公十八年，莒纪公生太子仆，又生季陀，爱季陀而出仆，且多行无礼於国。仆因国人以弑纪公，以其宝玉奔鲁。宣公命与之邑，季文子使司寇出诸竟。　宣公四年，鲁公及齐侯平莒及郯（二国宿有怨）。莒人不肯，鲁伐莒取向。十三年，齐师伐莒，莒事晋而不事齐故也。　成公七年，晋侯及诸侯同盟於马陵，莒服故也（莒本属齐，齐服晋，故莒从之）。　八年，晋使申公巫臣如吴，假道於莒，与渠邱公立於池上，曰："城已恶。"莒子曰："辟陋在夷，其孰以我为虞。"对曰："夫狡焉思启封疆，以利社稷者，何国蔑有？唯然，故多大国矣。唯或思或纵也（世有思开封疆者，有纵其暴掠者），勇夫重闭，况国乎？"　九年，楚子重自陈伐莒，围渠邱。渠邱城恶，众溃，奔莒。楚入渠邱，莒人囚楚公子平，楚人曰："勿杀，吾归而俘。"莒人杀之，楚师围莒。莒亦恶。庚申，莒溃，楚遂入郓，莒无备故也。　襄公四年，邾、莒伐鄫，鲁救鄫侵邾，败于狐骀。　六年，莒灭鄫。八年，莒伐鲁东鄙，以疆鄫田（莒既灭鄫，鲁侵其西界，故莒伐鲁东鄙，正之）。　九年，会晋及诸侯之师伐郑，同盟于戏。　十年，会晋及诸侯於柤，伐郑。莒人间诸侯之有事也，故伐鲁东鄙（诸侯有讨郑之事）。　十一年，会晋及诸侯于萧鱼。　十二年，莒伐鲁东鄙，围台。鲁季武子救台入郓，取其钟以为公盘。　十四年，会诸侯及吴于向，晋执莒公子务娄，以其通楚使也。会诸侯之师伐秦。　十六年，晋会诸侯于溴梁，命归侵田。以鲁故，执邾宣公、莒黎比公（前年邾、莒伐鲁，晋未能讨故也）且曰："通齐、楚之使。"　二十年，鲁及莒平，孟庄子会莒人，盟于向，督扬之盟故也（莒数伐鲁，前年诸侯盟督扬，以和解之）。　二十三年，齐侯还自伐晋，遂袭莒，门于且于，伤股而退。明日，将复战，期于寿舒（莒地）。杞殖、华还（齐大夫）载甲，夜入且于之隧，宿于莒郊。明日，先遇莒子于蒲侯氏（近莒邑），莒子重赂之，使无死，曰："请有盟（以盟要二子，令无死战）。"华周对曰："贪货弃命，君所恶也；昏而受命，日未中而弃之，何以事君？"莒子亲鼓之，从而伐之，获杞梁。莒人行成（胜大国惧，故速成）。二十九年，会晋及诸侯，城杞。　三十年，会晋及诸侯于澶渊，宋灾故。　三十一年，莒黎比公生去疾及展舆，既立展舆，又废之。黎比公虐，国人患之。十一月，展舆因国人以攻莒子，弑之，乃立。去疾奔齐，齐出也。展舆，吴出也。　昭公元年，鲁季武子伐莒，取郓。诸侯会於虢，莒人告於会。楚告於晋，曰："寻盟未退，而鲁伐莒，渎齐盟，请戮其使。"乃执叔孙豹，赵武子为之请於楚曰："鲁虽有罪，而执事不辟难，畏威而敬命矣。子若免之，以劝左右可也。莒、鲁争郓为日久矣，苟无大害於其社稷，可无亢也。"楚人许之，乃免叔孙。　莒展舆立，而夺群公子秩，公子召去疾於齐。齐公子鉏納去疾，展輿奔吴。魯叔弓帥師疆鄆田因莒亂也。於是莒务娄、瞀胡及公子灭明以大厖与常仪靡奔齐（三子展舆党。大厖、常仪靡，莒二邑）。四年，鲁取鄫。莒乱，著邱公立而不抚鄫，鄫叛而归鲁。　五年，莒牟夷以牟娄及防兹奔鲁（牟夷，大夫。牟娄、防兹，二邑）。莒人愬於晋，鲁昭公朝於晋，晋侯将止之，范献子曰："不可。"乃归公。公至自晋，莒人来讨，不设备。叔弓败诸蚡泉，莒未陈也。　十年，鲁季平子伐莒，取郠。　十二年，鲁昭公如晋，至河乃复。取郠之役，莒人愬於晋。晋有平公之丧，未之治也，故辞公。　十三年，为取郠故晋将以诸侯讨鲁。邾人、莒人复愬於晋，曰："鲁朝夕伐我，几亡矣。我之不共，鲁故之以。"晋侯不见公，执季孙意如。　十四年，莒著邱公卒，郊公不慼（郊公，著邱公子）。国人弗顺，欲立著邱公之弟庚舆（庚舆，莒共公）。蒲馀侯（莒大夫）恶公子意恢而善於庚舆，郊公恶公子铎而善於意恢。公子铎因蒲馀侯而与之谋曰："尔杀意恢，我出君而纳庚舆。"许之。十二月，蒲馀侯兹夫杀意恢，郊公奔齐，公子铎逆庚舆於齐。齐隰党、公子鉏送之有賂田。　十九年，齐高发帅师伐莒，莒子奔纪鄣（莒邑），使孙书伐之（孙书，陈无宇之子子占也）。初，莒有妇人，莒子杀其夫，己为嫠妇。及老，託於纪鄣，纺焉以度而去之（因纺泸，连所纺以度城而藏之，以待外攻者，欲因以执雠者也）。及师至，则投诸外，或献诸子占。子占使师夜縋而登。登者六十人，縋绝，师鼓噪，城上之人亦噪。莒共公惧，启西门而出，齐乃入纪。二十二年，齐北郭启帅师伐莒，莒子将战，苑羊牧之莒大夫谏曰："齐帅贱，其求不多，不如下之，大国不可怒也。"弗听，败齐师於寿馀。齐侯伐莒，莒子行成，司马灶（齐大夫）如莒莅。盟莒子如齐莅盟，盟於稷门之外，莒於是乎大恶其君。　二十三年，莒子庚舆虐而好剑，苟铸剑必试诸人，国人患之。又将叛齐。乌存（莒大夫）帅国人以逐之。庚舆将出，闻乌存执殳立於道左，惧，将止死。苑羊牧之曰："君过之，乌存以力闻可矣，何必以弑君成名？"遂奔鲁。齐人纳郊公。　庚舆而下，微不复见，後四世而楚灭之。　秦昭襄王五十二年，楚人迁鲁於莒而取其地。

莒世次：　兹丕公　纪公庶其　厉公季陀　渠邱公宋　黎比公密州　展舆著邱公去疾　庚舆　郊公　莒子任　共公（是年卒，即获麟）

△许

许，姜姓，男爵，出自尧四岳伯夷之後。周武王封其苗裔文叔於许，以续太岳之祠。地在颍川许昌县，今许州是也。　鲁隐公十一年，公会郑伯於郲，谋伐许也。秋七月，公会齐侯、郑伯伐许。庚辰，傅於许。壬午，入许，许庄公奔卫。齐侯以许让公，公曰："君谓许不共（不共职贡），故从君讨之。许既伏其罪矣，虽君有命，寡人弗敢与闻。"乃与郑人。郑伯使许大夫百里奉许叔以居许东偏（许叔，庄公之弟），曰："天祸许国，鬼神实不逞於许君，而假手於我寡人。寡人唯是一二父兄不能共亿，其敢以许自为功乎？寡人有弟，不能和协，而使餬其口於四方，其况能久有许乎？吾子其奉许叔以抚柔此民也，吾将使获也佐吾子（获，郑大夫公孙获）。若寡人得没於地，天其以礼悔祸於许，无宁兹许公复奉其社稷。唯我郑国之有请谒焉，如旧昏媾，其能降以相从也，无滋他族实偪處此以與我鄭國，争此土也。吾子孫其覆亡之不暇，而况能禋祀許乎？寡人之使吾子处此，不唯许国之为，亦聊以固吾圉也。"乃使公孙获处许西偏，曰："凡而器用财贿，无寘於许。我死，乃亟去之。吾先君新邑於此，王室而既卑矣，周之子孙日失其序。夫许太岳之允也（神农之後，尧四岳也），天而既厌周德矣，吾其能与许争乎？"　庄公二十九年，郑人侵许。僖公四年，会齐侯及诸侯之师侵蔡伐楚，次于陉。许穆公卒于师，葬之以侯礼。六年，齐侯及诸侯之师伐郑，以其逃首止之盟故也。秋，楚子围许以救郑，诸侯救许，乃还。冬，蔡穆侯将许僖公以见楚子于武城（楚子退舍武城，犹有忿志，故蔡将许君归楚。武城，楚地）。许男面缚衔璧，大夫衰絰，士舆榇（缚手於後，唯见其面。以璧为贽，手缚，故衔之。将受死，故衰絰、舆榇）。楚子问诸逢伯，对曰："昔武王伐殷，微子启如是，武王亲释其缚，受其璧而祓之（祓，除凶之礼）；焚其榇，礼而命之，使复其所。"楚子从之。三十三年，晋陈郑伐许，讨其贰於楚也。　文公五年，许僖公卒。　成公二年，晋伐齐，楚令尹子重为阳桥之役以救齐。王卒尽行，彭名御戎，蔡景公为左，许灵公为右，二君弱，皆疆冠之。楚遂及诸侯盟于蜀。蔡侯、许男不书，乘楚车也。　三年，许恃楚而不事郑，郑子良伐许。　四年，郑公孙申帅师疆许田（前年郑伐许，取其田），许人败诸展陂。郑伯伐许，取热毋龆　之田（展陂，许地），晋栾书帅师救许，伐郑，取氾、祭。楚子反救郑，郑伯与许男讼焉，皇戌摄郑伯之辞，子反不能决也。　五年，许灵公愬郑伯于楚。六月，郑悼公如楚讼，不胜。楚人执皇戌及子国，故郑伯求成于晋。　八年，晋栾书侵蔡，遂侵楚，侵沈。郑伯将会晋师，门于许东门，大获焉（过许，见其无备。因攻之）。　九年，郑伯如晋，晋人讨其贰於楚，执诸铜鞮。冬，郑人围许，示晋不急君也。是则公孙申谋之曰："我出师以围许（示不畏晋），为将改立君者，而纾晋使（勿亟遣使如晋），晋必归君。"　十四年八月，郑子罕伐许，败焉。戊戌，郑伯复伐许，入其俘，许人平以叔申之封（四年，郑公孙申疆许田，许人败之，不得定其封疆。今许以是所封田求和於郑）。　十五年，许灵公畏偪于鄭请迁于楚。辛丑，楚公子申迁许于叶（叶，今南阳叶县。许畏郑，南依楚）。襄公三年，许灵公事楚，不会于鸡泽。晋知武子帅师伐许。　十六年，许男请迁于晋（许欲叛楚）。晋以诸侯会溴梁，遂迁许。许大夫不可，晋人归诸侯（唯以师讨许之不肯迁）。郑子蟜闻将伐许，遂相郑伯以从诸侯之师（郑与许有宿怨，故其君亲行），师次於棫林。伐许，次於函氏（皆许地）。晋荀偃师师伐楚，败楚，师遂侵方城之外，复伐许而还。　二十六年，许灵公如楚，请伐郑（十六年，晋伐许，他国皆大夫，独郑伯自行，故许恚，欲报之），曰："师不兴，孤不归矣。"八月，卒于楚。楚子曰："不伐郑，何以求诸侯？"十月，楚子伐郑，入南里，堕其城，涉於氾而归，然後葬许灵公。　昭公四年，许男如楚，楚子止之，遂止郑伯，复田江南，许男与焉。使椒举如晋求诸侯，二君待之。楚以诸侯灭赖，迁赖於鄢。楚子欲迁许於赖，使斗韦龟与公子弃疾城之而还（为许城也）。　九年，楚公子弃疾迁许于夷，实城父（此时改城父为夷。城父县属谯郡），取州来淮北之田以益之（益许田）。伍举授许男田。然丹迁城父人於陈，以夷濮西田益之（以夷田在濮水西者与城父人）。迁方城外人於许（成十五年，许迁於叶，因谓之许。今许迁於夷，故以方城外人实其处。《传》言灵王使民不安），　十八年，楚左尹王子胜言於楚子曰："许於郑，仇敌也，而居楚地，以不礼於郑（十三年，平王复迁邑，许目夷还居叶，恃楚而不事郑）。晋、郑方睦，郑若伐许，而晋助之，楚丧地矣。君盍迁许？许不专於楚（自以旧国，不专心以事楚）。郑方有令政。许曰'余旧国也（许先郑封）'，郑曰'余俘邑也（隐十一年，郑灭许而复存之，故曰我俘邑）'，叶在楚，方城外之蔽也（为方城外之蔽障）。土不可易（易，轻也），国不可小（谓郑），许不可俘，雠不可启，君其图之。"楚子说。使王子胜迁许於叶，实白羽（於《传》时，白羽改为析）。　十九年，许悼公疟，饮太子止之药，卒。太子奔晋。　定公四年许迁于谷城。　六年，郑游速帅师灭许，以许男斯归，因楚败也。

许世次：　穆公新臣　僖公业　昭公锡我　灵公甯　悼公买　许男斯元公成（二年，获麟）

△滕

滕，姬姓，侯爵，文王子叔绣之後也。地在兖州龚邱。今徐州有故滕城。鲁隐公七年，滕侯卒（未同盟，故不讣以名）。　十一年，滕侯、薛侯来朝，争长。薛侯曰："我先封（薛祖奚仲，夏所封，在周之前）。"滕侯曰："我周之卜正也。薛，庶姓也，我不可以後之。"公使羽父请於薛侯曰："君与滕君辱在寡人。周之宗盟，异姓为後。寡人若朝於薛，不敢与诸任齿。君若辱贶寡人，则愿以滕君为请。"薛侯许之，乃长滕侯。　桓公二年，滕子来朝（滕本侯，今称子，盖时王所黜）。　僖公十九年，宋襄公以会召诸侯执滕宣公婴齐。文公十二年，滕昭公朝鲁，始朝於公也。　宣公九年，滕昭公卒。宋人围滕，因其丧也。十年，滕人恃晋而不事宋，故宋师伐滕。　成公十三年，会晋侯及诸侯之师伐秦，败秦师于麻隧。　襄公九年，会晋及诸侯之师围宋彭城。　二年，会晋及诸侯之师于戚，遂城虎牢。六年，滕成公朝鲁，始朝公也。　九年，会晋及诸侯伐郑，同盟于戏。　十年，会晋及诸侯于柤，遂灭偪陽　十一年，会晋及诸侯伐郑，会于萧鱼。　十四年，会晋及诸侯、吴师于向，伐秦。　二十年，会晋及诸侯于澶渊。　二十五年，会晋及诸侯于夷仪。　二十七年，晋、楚、诸侯会于宋，宋人请滕不与盟。　三十年，会宋及诸侯于澶渊，宋灾故。　三十一年，鲁襄公卒，滕成公来会葬，惰而多涕，子服惠伯曰："滕君将死矣！怠於其位，而哀已甚，兆於死所矣。能无从乎？"昭公三年，滕子厚卒，鲁仲弓如滕，葬滕成公。　四年，会楚子及诸侯于申。　十三年，会刘子、晋侯及诸侯盟于平邱。　二十五年，会晋及诸侯于黄父。　定公元年，晋魏舒合诸侯之大夫于狄泉，将以城成周。宋仲几不受功，曰："滕、薛、郳，吾役也（欲使三国代宋受功役也）。"　滕文公为世子，将之楚，过宋而见孟子。孟子道性善，言必称尧舜。世子自楚反，复见孟子，孟子曰："世子疑吾言乎？夫道一而己矣。成覸谓齐景公曰：'彼丈夫也，我丈夫也，吾何畏彼哉？'颜渊曰：'舜何人也，予何人也？有为者，亦若是。'公明仪曰：'文王我师也，周公岂欺我哉？'今滕绝长补短将五十里也，犹可以为善国。《书》曰：'若药不瞑眩，厥疾不瘳。'"　滕定公薨，世子使然友问於孟子，然後行事。然友反命，定为三年之丧。　问为国，孟子曰："民事不可缓也。民之为道也，有恒产者有恒心，无恒产者无恒心。苟无恒心，放僻邪侈无不为矣。及陷於罪，然後从而刑之，是罔民也。焉有仁人在位，罔民而可为也。是故贤君必恭俭礼下，取於民有制。夏后氏五十而贡，殷人七十而助，周人百亩而彻，其实皆什一也。彻者，彻也。助者，藉也。夫世禄滕固行之矣。《诗》云：'雨我公田，遂及我私。'由此观之，虽周亦助也。设为庠序学校以教之。庠者养也，校者教也，序者射也。夏曰校，殷曰序，周曰庠。学则三代共之，皆所以明人伦也。人伦明於上，小民亲於下。有王者起，必来取法，是为王者师也。"使毕战问井地，孟子曰："夫仁政必自经界始，经界不正，井地不均，榖禄不平，是故暴君汙吏必慢其经界。经界既正，分田制禄可坐而定也。夫滕壤地褊小，将为君子焉，将为野人焉。无君子莫治野人，无野人莫养君子，请野九一而助，国中什一使自赋。卿以下必有圭田，圭田五十亩，馀夫二十五亩。死徙无出乡，乡田同井，出入相友，守望相助，疾病相扶持，则百姓亲睦。方里而井，井九百亩，其中为公田。公事毕，然後敢治私事，所以别野人也。此其大略也，若夫润泽之，则在君与子矣。"　文公问孟子曰："滕，小国也，间於齐、楚，事齐乎，事楚乎？"对曰："是谋非吾所能及也。无巳则有一焉，凿斯池也，筑斯城也，与民守之，效死而民弗去，则是可为也。"又问曰："齐人将筑薛（筑薛以逼滕），吾甚恐，如之何则可？"孟子对曰："昔者大王居邠，狄人侵之，去之岐山之下居焉，非择而取之，不得已也。苟为善，後世子孙必有王者矣。君子创业垂统，为可继也。若夫成功则天也，君如彼何哉？强为善而已矣。"　周赧王二十九年，宋灭滕（上距孟子时四十馀年）。

滕世次：　滕侯榖　宣侯婴齐　孝侯辙　昭公元文侯寿　成公原　悼侯宁顷公结　隐公虞母（四年，获麟）

△晁

薛，任姓，侯爵，黄帝之後。奚仲封於薛。地在薛县，今徐州薛城。至献侯始朝鲁，与诸侯盟会。隐公十一年，滕侯、薛侯来朝，争长。公使羽父请於薛侯，乃长滕侯。　襄公二年，会晋及诸侯于戚，遂城虎牢。　九年，会晋及诸侯伐郑。　十年，会晋及诸侯于柤，伐郑。　十一年，会晋及诸侯之师伐郑，盟于萧鱼。　十四年，会晋及诸侯于向，伐秦。　十六年，会晋及诸侯于溴梁。　二十年，会晋及诸侯于澶渊。　二十五年，会晋及诸侯于夷仪。　三十年，会晋及诸侯于澶渊，宋灾故。　昭公十三年，会晋及诸侯，盟于平邱。　二十五年，会晋及诸侯，盟于黄父。　定公元年，晋魏舒合诸侯之大夫于狄泉，将以城成周。宋仲几不受功，曰："滕、薛、郳，吾役也。"薛宰曰："宋为无道，绝我小国于周，以我適楚，故我常从宋。晋文公为践土之盟，曰：'凡我同盟，各复旧职。'若从践士，若从宋，亦唯命。"仲几曰："践土固然（言践土盟，薛亦宋役）。"薛宰曰："薛之皇祖奚仲，居薛以为夏车正（奚仲为夏禹掌车服大夫）奚仲迁於邳，仲虺居薛，以为汤左相（仲虺，奚仲之役）若复旧职，将承王官，何故以役诸侯？"仲几曰："三代各异物，薛焉得有旧。为宋役，亦其职也。"士弥牟曰："晋之从政者新，子姑受功。归，吾视诸故府。"仲几曰："纵子忘之，山川鬼神其忘诸乎？"士伯怒，谓韩简子曰："薛徵於人，宋徵於鬼，宋罪大矣。"乃执仲几以归。　定公十三年，薛弑其君比。

薛世次：　晁侯　献侯榖　襄公定　晁公比　惠公夷（五年，获麟）

容斋洪氏《随笔》曰："《左传》载鲁哀公大夫云：'禹合诸侯於涂山，执玉帛者万国，今其存者无数十焉。'汉公孙卿语武帝云：'黄帝万诸侯，而神灵之封君七千。'按《王制》所纪九州，州千七百七十有三国，多寡殊不侔。以理推之，一君会朝所将吏卒，姑以百人计之，则万国之众，当为百万，涂山之下，将安所归宿乎？其为｛卫足｝言，无可疑者。所谓存者数十，考诸经传，可见者唯薛耳。薛之祖奚仲，为夏禹掌车服大夫，自此受封，历商及周末，始为宋王偃所灭，其享国千九百馀年，传六十四代，三代诸侯莫之与比。薛壤地褊小，以诗则不列於《国风》，以世家则不列於《史记》，而春秋二百四十二年之间，视同侪邾、杞、滕、鄫，独未尝受大国侵伐，则其为邦，亦自有持守之道矣。"

△小邾

小邾曹姓，子爵，出自邾挟之後。夷父颜有功於周，周封其子友於郳，为附庸。地在东海昌虑县东北。郳城，今沂州。齐桓公霸，郳君附从，进爵为子，始列诸侯，谓之小邾子。　庄公五年，郳犁来来朝，名，未王命也（未受爵命为诸侯）。　十五年，诸侯为宋伐郳（郳，附庸，属宋而叛，故齐桓伐之）。郑人间之而侵宋。　僖公七年，小邾子来朝（始得王命而来朝也）。　襄公二年，会晋及诸侯城虎牢。　七年，小邾穆公朝鲁，亦始朝公也。　九年，会晋及诸侯之师伐郑。　十年，会晋及诸侯于柤。　十一年，会晋及诸侯伐郑，盟于萧鱼。　十四年，会晋及诸侯之师于向，伐秦。　二十年，会晋及诸侯盟澶渊，　二十二年，会晋及诸侯于沙随。　三十年，会晋及诸侯盟澶渊，宋灾故。昭公三年，小邾穆公来朝，季武子欲卑之（不欲以诸侯礼待之），穆叔曰："不可。曹、滕、二邾实不忘我好。敬以逆之，犹惧其贰。又卑一睦焉（一睦，谓小邾），逆群好也。其如旧而加敬焉！《志》曰：'能敬无灾。'又曰：'敬逆来者，天所福也。'"季孙从之。　四年，会楚及诸侯于申。十三年，会晋及诸侯，盟于平邱。　十七年，小邾穆公来朝，公与之宴。季平子赋《采菽》，穆公赋《菁菁者莪》。昭子曰："不有以国，其能久乎（嘉其能答赋，言其贤，故能久有国）？"　十九年，邾人、郳人、徐人会宋公，同盟于虫（先时，宋为鄅故，讨邾取虫）。二十五年，会晋及诸侯于黄父。　定公元年，晋合诸侯之大夫城成周，宋仲几不受功，曰："滕、郳、薛、郳，吾役也（欲使三国代宋受功役）。"　哀公四年，宋人执小邾子（小邾子无道於民，故称人以执）。　十四年，小邾射以句绎来奔（射，小邾大夫。句绎，地名），曰："使季路要我，吾无盟矣。"使子路，子路辞。季康子使冉有谓之曰："千乘之国，不信其盟而信子之言，子何辱焉？"对曰："鲁有事於小邾，不敢问故，死其城下可也。彼不臣而济其言，是义之也。由弗能。"








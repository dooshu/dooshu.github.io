代门下李相公谢冬至日就第赐宴状

右臣今月三十日中使至奉宣进旨就臣私第赐御筵者太史书云方及履长之庆大庖推食俄承锡宴之恩仰兑泽之所沾顾衡门之有耀此盖皇帝陛下德绥率土道契先天南亩秋成俯遂有年之望北胡宵遁将臻下武之期属四鄙之无虞且一阳之始兆黄钟中律方临亚岁之辰玉斚推恩爰霈自天之泽类当衢之尧酒同小会於汉仪蜗牛之庐顿增於气焰鼹鼠之腹徒极於满盈


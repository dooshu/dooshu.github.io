53　司馬孚自謂魏貞士


司馬孚自謂「魏貞士」。孚，上不如魯叔肸，事詳左傳。下不如朱全昱，謂之「正」，【閻按】正即貞，宋避諱故。可乎？

【元圻案】晉書宗室傳：「安平獻王孚，宣帝次弟也。宣帝執政，常自退損，後逢廢立之際，未嘗預謀。及武帝受禪，陳留王就金墉城，孚拜辭，執王手，流涕曰：『臣死之日，固大魏之純臣也。』臨終，遺令曰：『有魏貞士，河内温縣司馬孚，字叔達，不伊不周，不夷不惠，立身行道，終始若一。』」〇五代史梁家人傳：「廣王全昱，太祖兄。太祖將受禪，有司備禮前殿，全昱視之，顧太祖曰：『朱三，爾作得否？』太祖燕居宫中，與諸王飲博，全昱酒酣，取骰子擊盆而迸之，呼太祖曰：『朱三，爾碭山一百姓，遭逢天子用汝爲四鎮節度使，於汝何負？而滅唐家三百年社稷，吾將見汝赤其族矣。』太祖不悦。全昱不樂在京師，常居碭山故里。」






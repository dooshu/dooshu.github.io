其五十六





越客采明珠，[一]提携出南隅。

清辉照海月，美价倾皇都。[二]

献君君按剑，[三]怀宝空长吁。

鱼目复相哂，[四]寸心增烦纡。[五]

[一]越，南越也，今广东是。其地当天下之南而临南海，海中有珠池，产明珠。



[二]《东都赋》：“嘉祥阜兮集皇都。”



[三]邹阳《上梁王书》：“明月之珠，夜光之璧，以暗投人于道，众莫不按剑相眄者，无因而至前也。”



[四]张协诗：“鱼目笑明月。”张铣注：“鱼目，鱼之目精白者也。”



[五]张衡诗：“何为怀忧心烦纡。”李周翰注：“烦纡，思乱也。”






【学古诗三首】

长安美少年。羽骑暮连翩。玉羁玛瑙勒。金络珊瑚鞭。阵云横塞起。赤日下城圆。追兵待都护。烽火望祁连。虎落夜方寝。鱼丽晓复前。平生不可定。空信苍浪天。（○本集一。《乐府诗集》六十六作长安少年行。《诗纪》八十三。）

巩洛上东门。薄暮川流侧。浑浑车马道。行人不相识。日夕栖鸟远。浮云起新色。寸心空延伫。对面何由即。飞轮倘易去。易去因风力。（○本集一。）

昔随张博望。辞帝长杨宫。独好西山勇。思为北地雄。十年事河外。雪（《诗纪》云。一作云。）鬓别关中。季月边秋重。严野散寒蓬。日隐龙城雾。尘起玉关风。全狐君已复。半菽我犹空。欲因上林雁。一见平陵桐。（○同上）


◇又与王僧虔书

昔荀公达汉之功臣，晋武帝方爵其玄孙。夏候魏氏勋佐，金德初融，亦始就甄显，方赏其孙，封树近族。羊叔子以晋泰始中建策伐吴，至咸宁末，方加褒宠，封其兄子。卞望之以咸和初殒身国难，至兴宁末，方崇礼秩，官其子孙。蜀郡主簿田混，黄初末死故君之难，咸康中方擢其子孙，似不以世代远而被弃，年世疏而见遗。檀百罹六极，造化罕比，五丧停露，百口转命，存亡披迫，本希小禄，无意阶荣。自古以来，有沐食侯，近代有王官。府佐非沐食之职，参军非王官之谓。质非匏瓜，实羞空悬。殷何二生，或是府主情味，或是朝廷意旨，岂与悠悠之人，同口而语？使仆就此职，尚书能以郎见转不，若使日得五升禄，则不耻执鞭。（《南齐书·王僧虔传》）


○赦镇州德音

门下：仲尼有言：《诗》云“执辔如组”，审此言可以为天下也。盖为圣人组修其身，而成文於彼。故伯益赞禹则曰：“满招损，谦受益”，所以服有苗。夏后启亦云：“吾德未至，教未善”，故能克有扈。苟齐俗有礼，化人以躬，尚可感於神明，柔於蛮貊，况累圣遗教，升平旧风。坚金在熔，惟人之所铸；猛兽在柙，由人之所驯。因而抚之，敢忘前训。

朕以菲德，纂承鸿绪，属先皇扫刷中宇，康济兆人，八表晏然，五兵咸息。常兢怀於继述，思致理於和平，岂以乐战为心，佳兵在念。而镇州以承宗云亡，自归诚款；幽州以刘总恳志，愿释兵符。相继来同，无思不服。非朕勤於远略，力以致之，亦既绥柔，咸加霈泽。不爱金帛，以惠我戎士；不吝爵赏，以宠其偏裨。复以一二台臣，常推谨愿，庶将朕志，以靖方隅。而佚於既安，莫能思患，曾未累月，旋闻叛离。朕亦欲因其人心，命将择帅，顾念宏正尽忠先朝，身婴陷害，家受屠戮，为之元首，能不痛心？是用下制，先申告谕，求其凶恶，冀释幽冤。仍令四面节制，各守封境，不欲遽加诛讨，所望自效忠诚。而将士等惧罪以相保，王庭凑为众之所逼，固其封壤，捍以兵锋。每闻战争，永念黎庶，为之君父，又何忍乎？是用辍食忘寝，昼夜万虑。恭惟烈祖之训，必用兼爱之心，务以安人为国本，不以穷武为威力。顾予寡昧，敢忘遵承。为追念而兴师，已极君臣之分；为轸忧而舍罪，岂非常王之道。况王庭凑仓卒之际，固非始谋。接之以恩荣，自当展其志义；委之以戎镇，必冀效於勋庸。祸福无门，行之则是，弛张在我，用亦何常。苟推信诚，便保忠顺；苟得其众，孰非吾人。擢而任之，式示光宠，宜特舍雪。仍授检校右散骑常侍兼镇州大都督府长史御史大夫充成德军节度镇冀深赵等州观察处置等使，应成德军将士官吏，一切依旧，待之如初。仍令兵部侍郎韩愈充宣慰使。

於戏！朕於彼三军，惠非不至，於彼阖境，恩非不周。今宏宽大之典，以应阳和之令，使离散者见亲爱之乐，暴露者归室家之安，各宜感悦，以就宁泰。布告中外，体朕意焉。主者施行。


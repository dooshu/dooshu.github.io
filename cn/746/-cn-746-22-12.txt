卷22_12【舞曲歌辞·白纻辞二首】  杨衡

玉缨翠佩杂轻罗，香汗微渍朱颜酡。

为君起唱白纻歌，清声袅云思繁多，凝笳哀琴时相和。

金壶半倾芳夜促，梁尘霏霏暗红烛。

令君安坐听终曲，坠叶飘花难再复。

蹑珠履，步琼筵。

轻身起舞红烛前，芳姿艳态妖且妍。

回眸转袖暗催弦，凉风萧萧流水急。

月华泛艳红莲湿，牵裙揽带翻成泣。


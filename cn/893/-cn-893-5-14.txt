清平调词三首





《太真外传》：开元中，禁中重木芍药，即今牡丹也，得数本红紫浅红通白者，上因移植于兴庆池东沉香亭前。会花方繁开，上乘照夜白，妃以步辇从。诏选梨园弟子中尤者，得乐一十六色。李龟年以歌擅一时之名，手捧檀板，押众乐前，将欲歌之。上曰：“赏名花，对妃子，焉用旧乐词为?”遂命龟年持金花笺，宣赐翰林学士李白，立进《清平乐》词三章。承旨犹若宿酲，因援笔赋之。龟年捧词进，上命梨园弟子略约词调，抚丝竹，遂促龟年以歌之。太真妃持颇梨七宝杯，酌西凉州蒲桃酒，笑领歌辞，意甚厚。上因调玉笛以倚曲。每曲遍将换，则迟其声以媚之，妃饮罢，敛绣巾再拜。上自是顾李林尤异于诸学士。《通典》：平调、清调、瑟调，皆周《房中》之遗声也，汉代谓之三调。琦按《唐书·礼乐志》，俗乐二十八调中有正平调、高平调。则知所谓清平调者，亦其类也。盖天宝中所制供奉新曲，如《荔枝香》、《伊州曲》、《凉州曲》、《甘州曲》、《霓裳羽衣曲》之俦欤?



云想衣裳花想容，[一]春风拂槛露华浓。若非群玉山头见，[二]会向瑶台月下逢。[三]

[一]琦按：蔡君谟书此诗，以“云想”作“叶想”，近世吴舒凫遵之，且云“叶想衣裳花想容”，与王昌龄“荷叶罗裙一色裁，芙蓉向脸两边开”，俱从梁简文“莲花乱脸色，荷叶杂衣香”脱出，而李用二“想”字，化实为虚，尤见新颖。不知何人误作“云”字，而解者附会《楚辞》“青云衣兮白霓裳”，甚觉无谓云云。不知改“云”作“叶”，便同嚼蜡，索然无味矣。此必君谟一时落笔之误，非有意点金成铁，若谓太白原本是“叶”字，则更大谬不然。



[二]《山海经》：玉山是西王母所居也。郭璞注：此山多玉石，因以名云。《穆天子传》谓之群玉之山，见其山阿无险，四辙中绳，先王之所谓策府，寡草木，无鸟兽。



[三]《楚辞》：“望瑶台之偃蹇兮，见有娀之佚女。”王逸注：“有娀，国名。佚，美也，谓帝喾之妃契母简狄也。”《太平御览》：《登真隐诀》曰：昆仑瑶台是西王母之宫，所谓西瑶上台，上真秘文尽在其中矣。沈约诗：“含吐瑶台月。”





其二





一枝红艳露凝香，云雨巫山枉断肠。[一]借问汉宫谁得似，可怜飞燕倚新妆。[二]

[一]《水经注》：丹山西即巫山者也，帝女居焉。宋玉所谓：天帝之季女，名曰瑶姬。未行而亡，封于巫山之台。精魂为草，实为灵芝。所谓巫山之女，高唐之姬。旦为行云，暮为行雨，朝朝暮暮，阳台之下，旦早视之，果如其言，故为立庙，号“朝云”焉。



[二]飞燕，已见本卷注。

萧士赟曰：传者谓高力士指摘“飞燕”之事，以激怒贵妃。予谓使力士知书，则“云雨巫山”不尤甚乎?《高唐赋·序》谓神女尝荐先王之枕席矣，后序又曰襄王复梦遇焉。此云“枉断肠”者，亦讥贵妃曾为寿王妃，使寿王而未能忘情，是“枉断肠”矣，诗人比事引兴，深切着明，特读者以为常事而忽之耳。琦按：力士之谮恶矣，萧氏所解则尤甚。而揆之太白起草之时，则安有是哉!巫山云雨、汉宫飞燕，唐人用之已为数见不鲜之典实。若如二子之说，巫山一事只可以喻聚淫之艳冶，飞燕一事只可以喻微贱之宫娃，外此皆非所宜言，何三唐诸子初不以此为忌耶?古来“新台”、“艾豭”诸作，言而无忌者，大抵出自野人之口，若《清平调》是奉诏而作，非其比也。乃敢以宫闱暗昧之事，君上所讳言者而微辞隐喻之，将蕲君知之耶，亦不蕲君知之耶?如其不知，言亦何益，如其知之，是批龙之逆鳞而履虎尾也。非至愚极妄之人，当不为此。又太真入宫，至此时几将十载，斯时即有忠君爱主之亲臣，亦只以成事不说，既往不咎，付之无可奈何，而谓新进如太白者，顾托之无益之空言而期君之一悟，何其不智之甚哉!古来文字之累，大抵出于不自知而成于莫须有，若苏轼双桧之诗，而谮其求知于地下之蛰龙，蔡确车盖亭之十绝，而笺注其五篇，悉涉讥讽，小人机阱，深是可畏。然小人以陷人为事，其言无足怪，而词人学士，品骘诗文于数百载之下，亦效为巧词曲解以拟议前人辞外之旨，不亦异乎!





其三





名花倾国两相欢，长得君王带笑看。解释春风无限恨，沉香亭北倚阑干。[一]

[一]杨齐贤曰：名花指牡丹，倾国指妃子。沉香亭以沉香为之，如柏梁台以香柏为之也。按《雍录》：阁本《兴庆宫图》：龙池东有沉香亭。






再乞休致疏


昨臣以大礼毕成，具疏乞休。伏奉圣旨：“卿受遗先帝，为朕元辅，忠勤匪懈，勋绩日隆。朕垂拱受成，依毗正切，岂得一日离朕？如何遽以归政乞休为请，使朕恻然不宁。卿宜仰思先帝丁宁顾托之意，以社稷为重，永图襄赞，用慰朕怀，慎无再辞。吏部知道。”

臣闻命自天，不胜感悚。念臣发迹寒单，赋才谫劣。仰承先帝顾托之重，祗荷皇上眷遇之隆，分当捐身，庶以仰酬高厚之万一，岂敢辄求引退，图遂私怀？但臣葵藿之志虽殷，而犬马之力已竭。一自壬申受事，以至于今，惴惴之心，无一日不临于渊谷。中遭家难，南北奔驰。神敝于思虑之烦，力疲于担负之重。以致心血耗损，筋力虺，外若勉强支持，中实衰惫已甚。餐荼茹堇，苦自知之。恒恐一日颠仆，有负重托，欲乞身于圣明之前，非一日矣。独念国事未定，大礼未完，口嚅嚅而不忍言，心依依而未能舍。今赖皇上神圣，臣得以少效愚衷。中外乂安，国家无事，诸大典礼皆已完就，乃敢一言其私，盖亦度其时可以去而后去耳。昔颜回有言：东野毕之马将败矣。步骤驰骋，朝礼毕矣，历险致远，马力尽矣，而犹求马不已。无何而东野毕之马果败。故舜不穷其民力，造父不穷其马力，是以舜无失臣，造父无失马。今臣之乞去，亦非敢为决计长往也，但乞数年之间，暂停鞭策，少休足力。倘未即填沟壑，国家或有大事，皇上幸而召臣，朝闻命而夕就道，虽执殳荷戈，效死疆场，亦所弗避。是臣之爱身，亦所以爱国也。伏惟圣慈矜允，臣无任悚惧竢命之至。

（奉圣旨：连日不见卿出，朕心若有所失。如何又有此奏？今诸大典礼虽已举行，不过礼文之事，机务繁重，赖卿辅理更切，未便是卿闲逸之时。古之元老大臣，耄耋之年在朝辅理者不少，卿方逾五十，岂得便自称衰老，忍于言去？宜遵前旨即出，永肩一德，用成始终大忠。着鸿胪寺官往谕朕意。吏部知道。）






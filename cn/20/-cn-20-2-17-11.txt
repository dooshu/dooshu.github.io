言不从


梁武陵王纪僭即帝位，建元曰天正。永丰侯萧撝曰：“王不克矣。昔桓玄年号大亨，有识者以为‘二月了’，而玄之败，实在仲春。今日天正，正之为文‘一止’，其能久乎！”果一年而败。

后齐文宣帝时，太子殷当冠，诏令邢子才为制字。子才字之曰正道。帝曰：“正，一止也。吾儿其替乎？”子才请改，帝不许，曰：“天也。”因顾谓常山王演曰：“夺时任汝，慎无杀也。”及帝崩，太子嗣位，常山果废之而自立。殷寻见害。

武成帝时，左仆射和士开言于帝曰：“自古帝王，尽为灰土，尧舜、桀纣，竟亦何异。陛下宜及少壮，恣意欢乐，一日可以当千年，无为自勤约也。”帝悦其言，弥加淫侈。士开既导帝以非道，身又擅权，竟为御史中丞所杀。

武平中，陈人寇彭城，后主发言忧惧，侍中韩长鸾进曰：“纵失河南，犹得为龟兹国子。淮南今没，何足多虑。人生几何时，但为乐，不须忧也。”帝甚悦，遂耽荒酒色，不以天下为虞。未几，为周所灭。

武平七年，后主为周师所败，走至邺，自称太上皇，传位于太子恒，改元隆化。时人离合其字曰“降死”。竟降周而死。

周武帝改元为宣政，梁主萧岿离合其字为“宇文亡日”。其年六月，帝崩。

宣帝在东宫时，不修法度，武帝数挞之。及嗣位，摸其痕而大骂曰：“死晚也。”年又改元为大象，萧岿又离合其字曰“天子冢”。明年而帝崩。

开皇初，梁王萧琮改元为广运。江陵父老相谓曰：“运之为字，军走也。吾君当为军所走乎？”其后琮朝京师而被拘留不反，其叔父岩掠居人以叛，梁国遂废。

文帝名皇太子曰勇，晋王曰英，秦王曰俊，蜀王曰秀。开皇初，有人上书曰：“勇者一夫之用。又千人之秀为英，万人之秀为俊。斯乃布衣之美称，非帝王之嘉名也。”帝不省。时人呼杨姓多为嬴者。或言于上曰：“杨英反为嬴殃。”帝闻而不怿，遽改之。其后勇、俊、秀皆被废黜，炀帝嗣位，终失天下，卒为杨氏之殃。

炀帝即位，号年曰大业。识者恶之，曰：“于字离合为‘大苦来’也。”寻而天下丧乱，率土遭荼炭之酷焉。

炀帝常从容谓秘书郎虞世南曰：“我性不欲人谏。若位望通显而来谏我，以求当世之名者，弥所不耐。至于卑贱之士，虽少宽假，然卒不置之于地。汝其知之！”时议者以为古先哲王之驭天下也，明四目，达四聪，悬敢谏之鼓，立书谤之木，以闻言者之路，犹恐忠言之不至。由是泽敷四海，庆流子孙。而帝恶直言，雠谏士，其能久乎！竟逢杀逆。






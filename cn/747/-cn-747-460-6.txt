○登春台赋（以“晴眺春野，气和感深”为韵）

春发生以煦物，台居高而处明。俯而望焉，舒郁郁之和气；登可乐也，畅怡怡之远情。触类斯感，众芳俱荣。风出谷以天霁，归山而景晴。俯视平皋，傍临远峤，穷汉苑以周览，匝秦城而回眺。林峦彩翠，浮佳气於遥天；宫观参差，丽飞薨於夕照。望莫若兮望远，感何深兮感春。登其台则历阶而至极，应乎律故阴惨而阳伸。令行期顺，泽布惟均。视虽微而必审，思何远而不亲。懿夫情之诱人，人罔或舍；时之感物，物莫能假。台有春而必望，春何情而不写。条风始至，散灼灼之红桃；谷雨初收，润萋萋之绿野。天何言哉生众汇，人有灵兮感元气。既望春而可乐，亦升高而足贵。赏同沂水，聊舞雩以咏歌；登异观台，宁睹蜡而增欷。周望既极含情则多，媚迟日之未下，爱清风之屡过。目眇眇以心远，野悠悠而气和，可以乐芳时之景物，壮皇室之山河。岂比夫羁士登楼而作赋，硕人在轴而为歌者哉。春无物而不滋，台无远而不览。岂老氏之或论，伊潘生之所感，稽其趣时之规远，创意之义深。春非台而何乐，台非春而罔寻。故望春者惟台是履，登台者惟春是临。系在物之可用，必从时之所任，傥自下而可托，庶升高而至今。


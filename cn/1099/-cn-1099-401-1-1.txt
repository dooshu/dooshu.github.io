○議設薊遼保定山東等鎮兵將防守險要疏 【 防倭】

此疏設官分地開載詳明防海事宜可為後事之準故載之

一為倭犯巳真、海防宜棘、懇乞　聖明特設專官、以?防禦以安畿輔重地事、照得倭患報急、海防正殷必處置得宜、斯備禦攸賴、今議河大河間瀋陽天津等五營、姑免□邊、權留防海、應將昌鎮右車營、及山東營春秋兩班、俱聽暫改薊鎮西路通融分布修防、量為代助、而河大等五營、所省行糧等項、即為正額之用、不必募夫做工、徒滋勞擾、及山海路軍兵、原守衝関、難兼防海、該鎮酌議巳明、無容別議、其海防總兵、固應添設、但自山海以至天津。瀕海七百餘里。自天津以至山東。延袤二千有奇。不惟地方遼濶。經理難周。而事関三鎮。遙制匪便。且事權既各相等。意見未免異同。設總兵自成一鎮各鎮不相應援設副將則事局不分易于接濟與石本兵書詳其意若有牽纒。不免諉誤。今?便計、合照該鎮所議、添設海防恊守副總兵一員、再設遊擊二員、與吳惟忠共三員、再添守備四員、仍募南北兵一萬五千、併近募兵士共一萬八千、分為四營、三遊擊四守備、以三遊擊。各領三千。一吳惟忠南兵三千駐於樂亭、一新添遊擊一員駐於海洋、一再添南兵一營、駐於寶坻北塘、一新添守備四員、各領兵一千五百、一駐於南塘、一駐於豐潤黑洋河。俱聽北塘遊擊節制、一駐於陳家庄、一駐於山海南口、俱聽海洋遊擊節制、各控要衝。分布防守。以恊守統領三千。駐於適中常家莊等處。而遊擊守備。悉聽節制。俾其居中調度。每遇汛期。或東或西。孰緩孰急。聽相機往來督備。合力防援。俱屬薊鎮總兵節制。即為密薊永三道防倭主兵既便專督分防。而沿海聲勢聯絡。守望相資。庶免掣襟露肘。顧此失彼之患。如倭警告急。則防邊標營兵馬及三路臺操南兵。皆可酌調策應如虜情喫緊。則防海軍兵。俱可恊同堵截。是總兵責任既專。事權歸一。而審料機宜。調遣從便。誠於地方有禆。似尤愈於另設總兵也。其天津新設遊擊。亦改設恊守副總兵。即領新兵三千。及統轄河大等營。悉如薊鎮例分布防禦。竝屬保鎮總兵節制聽天津道監督之。則兩鎮犄角相成。似更妥便。在天津道兵備副使梁雲龍、密雲道兵備副使王見賓、各呈詳大畧謂草頭水道二沽、實連一處、併屬天津密雲二道、密雲路遠、防守頗難、天津切近、兼攝甚易、況密雲兵寡而天津兵多乎。議欲以兩道公共之班軍。守公共之海口。而以天津新設副總兵兼攝之誠為一舉兩得。其薊保各鎮添設副總兵、應用廩糧伴役馬匹等項、悉照三路恊守事規給用新設遊擊二員、亦與吳惟忠事體相同、各駐劄衙宇、所用工料、聽另行估議於部發備倭馬價內動支、增募兵士一萬五千、內南兵三千、北兵一萬二千、俱照近議一例、安家銀五兩、其南兵月餉照例一兩五錢、北兵比照天津事例月餉一兩、合請兵部馬價十萬兩、給發應用、至於召募南北軍兵、俱責成各兵備道、選委廉幹官員分投召募解送兵備道驗收、各兵安家銀兩、聽該道監督給散、務使人沾實惠、其官兵廩餉、自萬曆二十一年亦應戶七兵三給發、而沿海地方、一應設備戰守事宜俱聽恊守親歷、與各司道商議舉行、則建置得宜、而疆圉永有利賴矣、再照該鎮所議沿海州縣挑選子弟兵一節、固為地方計、但畿東地窄民少。不無妨業騷動。惟遵照近行、責成有司選練壯快。以原有工食給之。如原無工食。與名數減少者。許從宜議請量為增編。如海濱所設墩舖。即以各該兵壯派守不必另派鄉兵另議工食。重滋無益勞費。庶乎事體妥便、人情相安、凡近海城堡險隘、應修築者明春量停邊工、摘發軍夫赴役、併各州縣酌派民夫、以恊助之、使在在完固尤為保障良?、又看得海防道兵備僉事楊鎬議、欲將河大等五營、明春俱泒修沿海工程、完日仍為邊鎮班軍、又欲除巳設天津薊鎮南北兵遊擊二員外、再設遊擊一員、守備四員、照鎮守先議添一恊守副總兵統之、再添募北兵一萬、南兵二千、而以守備二員、加南兵二千、屬遊擊吳惟忠管轄、駐於樂亭以控其北、以北兵五千、并守備二員、屬另設遊擊管轄、駐劄於北塘口、以扼其南、與天津遊擊營相望而守尚餘北兵五千、仍兌給寺馬五千匹、隸副總兵標下統領、或分布之以便南兵往來策應、其副總兵駐劄之處應在梁城所地方道里似均等因、臣等議得河大等營、既巳分布防海、難以又赴修工、應照總兵張邦奇所議掣昌鎮班軍、暫修薊鎮西恊之工、而以西恊班兵、酌泒迤東之地其應設將領守備、應募南北營兵、應請馬價數目、俱仍照臣前議、但分防固守。雖恃於兵。而陷陣摧鋒。必資於馬。海防道兵備楊鎬議稱馳逐追襲、不可無馬、誠為有見、合無照該道所議量增馬三千匹於附近州縣寄養寺馬內兌領騎征分給薊鎮新添恊守營六百匹、天津恊守營六百匹、二遊擊營各二百匹、守備四員各一百匹則馬步相兼戰守有賴及照新添將領守備除樂亭原有城池外、其恊守遊擊守備應建城堡、照臣近議俟明春倭警稍寧、酌泒主客軍兵、併力修建、以上事欵、俱係防倭要務、相應酌議題請、先該臣至三河地方、與督臣郝杰面會計處防海禦倭事宜而督臣與臣所議累日、事皆脗合、臣聞之軍志云、先為不可勝、以待敵之可勝、無恃其不來、恃有以待之、葢先事預計之說也、薊保拱護　神京。為畿輔左掖。而山海以迄天津。為海口巨衝。該鎮兵將。專務防虜嘉隆間北虜竊犯。恒不能支今又非其時矣。防倭甚於防虜。守海急於守邊。使非設將增兵。多方分布。而倭駕輕舟。乘風汛出入波濤。一時千里。循海而西。惟其所向將何為備禦之計。將領牽制於舊聞。動輒以防虜藉口。彼此依違兩相觀望、何以責成、此臣所以捧心而懼、蒿目而?日夜不遑寧處者、今薊保二鎮議設恊守以控重兵議設遊守以相掎角。而以該鎮總兵節制之。事權既復歸一。調度自不阻撓。聲勢聯絡、自脉貫通、誠深得海防今日要務、惟是遼左自鴨綠江以至山海関。其海口延長更紆廻於二鎮東逼朝鮮。北臨虜穴。其兵力防範又牽制於一時。在山東沿海以及天津。在在皆稱險要。而登萊各海島、處處皆宜設防。其增將添兵。更不宜緩於薊保二鎮也。臣巳一面移文遼東撫鎮、查議沿海里數若干、某處緊要、係適中地方、應否添設協守、或左或右、某處緊要、應否添設遊擊其餘某處緊要、應否添設守備、應否俱照薊保事例、兵馬作何增募、錢糧作何區處、屯劄處所、作何修建、從長計處、停妥回報、復一面移文山東撫臣查議登萊沿海、直接天津、某處緊要係適中去處該鎮舊無總兵應否添設備倭總兵一員或止應添設恊守、或左右右、應否添設遊擊、其餘某處緊要、應否添設守備、應否比照薊鎮事理、兵馬作何召募、錢糧作何區處、屯劄作何修建、他如登萊長山沙門古城徐福黑山鼉磯黃城靈山等島。其間可設水陸等寨。應否照部議用新募沙兵。及青州各處長鎗民壯填戍。與諸凡未盡事宜從長計處。停妥回報各去後、顧臣復有說焉、據報倭奴摧陷朝鮮。掘毀王墓擄掠王子。圖寫道路、必欲入犯。此何等時也。勢葢岌岌矣。若復拘攣常套。來往文移。持甲可乙否之言。為先入後出之路。徒躭歲月。致誤事機、比事過而始議。及某宜增兵。某宜設將。亦何濟之有。且遼左以及山海。山海以及天津。天津以及山東。地壤相接勢若率然。有如修守誠設。則戒備自嚴。倭犯遼。則薊兵可以扼其前。倭犯薊。則遼兵可以躡其尾。倭犯山東。則薊保可以遙其聲援。而遼兵可以直渡朝鮮。搗其巢穴。兵連勢合。權一事專。戰守有此動彼應之機。調度無左牽右顧之慮。臣故謂遼左山東增設。不宜緩於薊保。分布不宜遲於時刻也。伏乞　勑下該部、除薊鎮竟行議覆外、其遼東山東、如擬上請、行令該省鎮撫臣速為查議、應添設者、竟行添設、應計處者、竟行計處、一面布置、一面奏聞、庶事有責成、時無虛曠、其於防海禦倭至計、莫大於此矣


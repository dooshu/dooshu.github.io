高念祖以曹秋岳侍郎赠诗属和漫尔用韵并柬侍郎

其一

漫须斑管架珊瑚，袖里长怀五岳图。
旧业藏书穷禹穴，层峰蹑屐到天都。
篇章谁识曹刘好，京洛曾逢李郭无。
留滞经年休怅望，不妨高枕作狂夫（君尝游宣、歙诸山。）。

其二

客梦家山鸳水遥，乌飞绕树影萧萧。
烽烟战伐关愁思，文字招寻未寂寥。
月色醉歌燕市酒，诗情閒在灞陵桥。
归逢耆旧凭相问，应诏何嫌上赤霄（谓曹秋岳侍郎不应宏博之召。）。



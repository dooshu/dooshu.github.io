一斤肉


犹太人显道者，十六世纪时意大利之寓公也。家拥厚资，富几敌国，而犹专以盘剥重利，刻剥小民为事。故人多訾议之，而卒无如之何也。洎其晚年，乃有阿通尼耶者，藉先人余荫，亦以豪富鸣于时。资产之雄，殆堪与显道相伯仲，而宅心之仁厚，接物之谦和，则较诸显道之居心险诈，为富不仁者，相去若霄壤焉。阿氏少年任侠，施与自豪，视显道之为人如仇敌，故所措施，恒与显道为正反对。一时贫乏者之欲称贷抵押，多半出于阿氏之门，盖阿氏取息微薄，而便于人人也，然亦坐是而得罪于显道。盖显道爱财若命，惟利是图之人，彼其视阿氏措施，直是无端而攘夺其固有之利，故恨之刺骨，视若敌国焉。

阿氏有至交裴式尼耶者，初亦富族，至是凌夷。睨富室女坡下氏之美，欲娶之。好事将借矣，而财力未足以成之。因密与阿氏谋，乞援手，假五万金。值阿氏之财皆已散借于外，一时周转不灵，远不济近，遽难集数，无以应之。因窃自筹曰：“故人患难相求，以素负富名之人，而区区之数不能应命，其惭恧为何如耶？抑且无以对故人也。纵故人曲意谅我不以为吝而靳之，亦终觉此心内疚不安。”故虽默筹再四，无计设法，卒应诺之而不辞曰：“今兹暮矣，子明旦来，当有以报子。”裴氏得诺，如奉丹诏，即归，部署婚事。顾阿氏虽诺之，而意颇忐忑，盖恐负良友也。擘画久之，忽自笑曰：“是何难哉！吾行将乞邻矣。”诘旦昧爽，即命仆马走谒显道，显道迎之入。寒暄既毕，即询来意云何，阿氏曰：“无故而履窖藏，意将何若，君当自知之。”曰：“然则贷金耳？敢请其数。”曰：“五万。”曰：“先生之教，敢不唯命。”阿氏悦，命楮墨将署契券，曰：“敢请子金所需？”显道曰：“区区五万之母，尚望子金耶！请毋须此，第署一约足矣。”问何约。曰：“偿金之日，约在一月。有逾约者，请于君身割一斤肉以酬我也。”阿氏闻之，初颇骇异，及察其形色，若真若戏，殊莫测其命意所在。复自忖曰：“意者其欲以非理之律置余于死地乎？虽然，区区之数，何至愆期，会当为之备而早偿之，以塞轻我之心矣。”遂如其言，署券画诺，俾之以易五万金之券。迨抵家，则裴氏已坐待矣。阿氏乃出银券与之曰：“此非仆物，适亦借助于他人者。”因告之故，且及显道要挟之苛，立借券之奇，相与狂笑，互叹其用心之毒，而怜其设想之愚，咨磋者久之。裴氏乃与辞曰：“行将先期以偿，誓不累君一斤肉也。”阿氏大笑曰：“天下宁有斯例耶？此特显老有意戏我，托言如是耳。借曰不然，即此中不暗伏隐谋，思有以难我，亦不过藉此为要挟，重利计矣。吾恐其食指虽动，一斤肉未易尝也，岂果能累我哉！”裴氏怀金别去。阿氏亦恝然不置诸怀。

裴氏既如愿以偿，得与坡下氏成婚礼。燕尔之初，恩好备至，而曾不知岁月之不为我留，约限之瞬将至也，既至限，显道绝无追呼声，彼此益忘怀之。讵显道恃成约在，将据以窘阿氏者，日盼其逾限，以偿所愿，故绝不敦促。洎乎逾限之明日，即据以控诸有司，时则阿氏、裴氏均淡然若忘，而未之觉也。洎乎公役在门，有司传审，始相与措愕，则已不及矣。不得已，乃相约入官。质讯时，坡下氏亦已尽得其情，谓裴氏曰：“以妾之故，累及君之良友，妾实不安，此行当力为解纷，以报之耳。”乃出其奁巨金，与裴氏分怀之，随阿氏同诣有司。坡下氏之心，盖以为尽此以偿显道，数浮于母金，当可悭阿氏之一斤肉也。既至，相与诉辩伸偿金之意。显道曰：“吾非贪夫，约不可废也。”有司亦反复劝导，显道执不从，曰：“坡下氏纵任侠愿以十倍相偿，吾犹宁舍重金以践此约，况不十倍耶？”有司衡情酌理，以先有约在，显道之理虽偏，苦无可以折之者，故终无一词以判断其曲直。即上下观审之人，亦莫不怒显道之强横，而又皆无术以制之，徒忿然作色而无如之何也。阿氏则以笔据具在，益无可置辩，惟有默然自悔署约之孟浪，筹措之因循而已。坡下氏尤焦虑万状，中心徬徨，仰天搔首间，顿忆一事，因私语裴氏曰：“君姑复与之辩，辩而不胜，仍为解纷之辞，藉是以延时晷。妾当有以报阿先生也。”言已下堂径去。

初，坡下氏有友某，律师也，辩才无匹，举国咸耳其名。至是，坡下氏顿忆及之，驱车造访，告以故。某曰：“是易易耳。”因授以应对之词，曰：“只此已足服显道矣。”坡下氏犹恐词穷无以为继，约某同车往，曰：“余将藉子以自壮也。”某从之，及坡下氏偕其友同车驰至，则堂上显道持其蛮理声势汹汹，左握秤，右执刃，顾阿氏曰：“请早舍此一斤肉，毋延缓矣。岂尚有粲花之舌欲屈吾之理耶！”坡下氏舍车升堂曰：“吾尚有辩。”取原契当众宣诵一遍，故延蔓其声而抑扬其节，甚觉清脆可听也。诵已，逼近显道而问之曰：“约止此耶？”曰：“止此矣。”曰：“约外尚有说耶？”曰：“无矣。”曰：“子既涎阿氏之一斤肉，何疏忽乃尔。”既曰：“割肉一斤而不言割之次数，是有一割无再割也。一割而适得一斤，毋轻焉，毋重焉，若能之耶？”显道默然。众皆为之咋舌。坡下氏又曰：“约署以一斤肉为罚，固未尝及于流血。若割肉能有术以止其流血否？如无术，则阿氏之血非白流者，若又将何以为罚耶？凡兹二者，亦请署约而后，操刀若敢应耶。”显道益缄默无语，盖已舌强不得下矣。一时上下观审者，鼓掌之声如雷动，堂上有司亦为之莞然。阿氏骤闻此言，如出地狱而见天日，喜可知矣。回顾显道，则颜色沮丧，骄矜之气都消。怃然为间曰：“是余之疏忽也。”阿氏趋前笑语之曰：“吾今不吝一斤肉矣，先生之意云何？”显道益惭，因请于堂上曰：“此讼阿氏直余不欲较矣。一斤肉请仍留于阿氏之体，五万金亦无须索偿。今日之堂费，余且承之，请息讼。”有司以其先之以跋扈而行狡诈也，又从而罚之锾。于是人心为之大快。

译者曰：险诈之行，今日尽比比矣，庸讵知古已有之乎？险诈之人，中土盖多多矣，庸讵知海外亦有之乎？虽然，以五万金买一斤肉何其奢也，坡下氏受律师之教而反诘之，即俯首贴耳自承为疏忽而不追究，盖是犹豪爽者也。其视今之狡诈之术，层出不穷，继之以狠毒者，为何如耶？






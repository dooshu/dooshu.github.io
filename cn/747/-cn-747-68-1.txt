○授李程平章事制

理多务者，必资经远之能；总众材者，实在选旧而任。畴咨舆议，参询庙廷，果获诚臣，副予虚位。正议大夫尚书吏部侍郎上柱国渭源县开国男食邑三百户赐紫金鱼袋李程，文含锺律，器挺圭璋，行已蹈常，与物无吝。早以词翰，密侍帷幄，开宏顾问，发挥训谟。周旋台阁，阅历中外，秀造称其得俊，衡镜表於无私，卑牧难逾，深藏不耀。朕荷负重构，祗守大业，自顾寡昧，动遵先规，委成台司，不操匠斫。自居无悔之地，以驰至正之途，而元辅披陈，勇於进类。常思任人与自任，不若因贤以求贤，命之佥求，以名列上，而程为举首，是必至公。尔宜谨绳墨以示诸侯，平好恶以待多士，秉彝伦以澄躁竞，核名实以镇浮虚。协睦乃僚，无替朕命，爰因铨品之鉴，载伫烹饪之功。可尚书吏部侍郎同中书门下平章事，散官勋赐如故。


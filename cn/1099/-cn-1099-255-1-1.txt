○議邊事疏 【 籌邊】

公此疏在隆慶己巳

臣於本年八月二十二日、伏蒙　聖恩、命臣以本官兼文淵閣大學士、在內閣辦事、臣於次日廷謝畢、復面恩講筵、蒙天語叮嚀、命臣吉盡心輔佐、贊理政事臣于時稽首仰對、謂近日朝廷紀綱邊防政務。多有廢弛。數語具見擔當與保位圖全者不同然同列不安矣臣欲捨身任事。未免招怨。伏望　皇上與臣作主張。容臣得以盡力。臣誓不敢有負任使。以干明典。伏蒙俞旨知道了。臣吉感恩圖報一念之誠。於是淪洽骨髓矣。至九月內、聞虜入大同大肆殺掠、總督陳握兵觀望于懷來宣府之間、總兵趙棄鎮遠避于應州方域之境、廵撫李副將麻等皆閉門鎖堡以自全、夫高位重祿之臣。有封疆守備之責者。此葢邊將常□文肅初入黃扉不勝憤切欲大行整飭故與時人不和坐視狂虜深入。屠殺生民。曾不能發一矢以向賊。其心固已忍。其罪亦已重矣。然又于旬日之後。虜騎尚未退盡。乃輒敢上誇功獻捷之疏。以欺罔天聽。是誠何心哉。人臣之罪。寧復有大於此者乎。當有廵按直隸御史燕儒宦歷陳該鎮文武之臣失事之由、及地方殘傷之狀以聞、又該刑科給事中查鐸、雲南道監察御史王圻、劾奏掩敗為功扶同欺罔之罪、一時朝廷之上、公論賴之稍明、奈何該科該部。襲守近年舊套。在科則為漫然兩可避匿之參。在部則為肆然庇護再查之覆。蒙　皇上發下內閣、令臣等看詳擬票、臣即與大學士李說邊事為平章第一要務于今反漫然視之國家之事最重者在邊防欲整理邊防在正朝廷紀綱耳賞罰乃紀綱之大者。若大同一鎮功罪不明。賞罰不當。則諸邊視效因循怠玩。皆不可復整理矣。此乃社稷之計也。我輩則社稷之隸。又安可不勉乎。今正大同之罪。只以　祖法國是公論清議八個字斷之足矣。八字理明詞嚴主將不固守。　祖法也隆慶元年。　皇上處治薊州山西失事之律。國是也大同廵按所奏。科道所劾。公論也當事之臣。請賂不行。持法不廢。清議也守　祖法。定國是。張公論。畏清議。非我輩其誰哉。一事處置得宜則諸事皆可為公作霖本意在此也我輩若守得此八個字堅定則何事不可立何政不可修又何懼于任怨哉于時閣臣不以臣言為然、臣亦隱忍不敢凟聞者、以為俟其再查。果如奏劾所論。則論正其罪未晚也。今該廵按燕儒宦覆查失事罪狀益加詳著。况未經再查之先。大同失事之情弊。巳昭布人人之耳目。而不可掩矣。今兵部題覆。仍循回護之方。閣臣擬票。尚存姑息之意。臣備員密勿、與參謀斷、但自顧才識俱出諸臣之下、欲爭論而力不能徒抱學古之愚、終鮮匡時之智、故懷慚而思退矣、竊念臣某今年巳六十二歲、來日匪多。黃扉一席可入不可出文肅乃復異人如此哉效忠無術若旅進旅退惟知戀此崇階患得患失不思有忝袞職則臣壯歲所存之志將與齒髮俱衰而人臣守正之節于是大壞矣此臣之所以自傷而不敢不以之自勵者也。故敢冐萬萬死罪。哀鳴于君父之前。乞解輔職以避賢路。退就講官。勉修舊業。葢臣自揣綿力不堪。恐負聖明委托之重。又思洪恩未報。猶願輸涓涘仰荅之私。以此自白其心。求無愧于自獻之言耳


◇与韦休甫书（韦端，字休甫）

使君足下：怀远垂勋，西戎即叙。前别意恨，甚多不悉。辛从事至，承获所讯。喜而起居，不恙而到也。云便结驷，径至旧治，西土之人，宗服令德，鲜仇崇好，以顺风化。万里雍穆，如乐之和。虽为国家威灵感应，亦实士堪事之效也。昔伯安由幽都而登上司，子琰以豫州而取宰相。近事未远，当勉功业，以丰此庆耳。闲僻疾动，不得复与足下岸帻广坐，举杯相于，以为邑邑。前日元将来，渊才亮茂，雅度弘毅，伟世之器也。昨日仲将复来，懿性真实，文敏笃诚，保家之主也。不意双珠，近由老蚌，甚珍贵之。遗书通心。（《魏志·荀传》注，《艺文类聚》五十三。案：凉州太守韦康，字元将。康弟诞，字仲将。皆韦端子。）


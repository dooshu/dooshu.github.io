○论气水相周日月行运

渔翁问曰：“子言气盛於下，则海溢而上。气盛於上，则海敛而下。则是海之下有气，从何理以知之？”答曰：“《抱朴子》云（葛洪所著书名）：‘从地向上，四千里之外，其气刚劲，居物不落。’以此推之，则周天之气皆刚，非独地之上也。是知日月星辰，无物维持而不落者，乘刚气故也。内物既不能出，而外物亦不能入。则日月星辰，虽从海下而回，莫得与水相涉（此言乃见卢氏所言出入於海冲击而为潮之谬也）。若其海下无气，则日月星辰，并入於水。按星月无光，假日光而明。若日夜入於水，则星月无由明矣。故知日居元气之内，光常周遍於天。虽当夜半之时，天中亦不昏黑（日在上则光照下，在下则光照上，故虽通夜，光常遍於天，所以星月明也）。以斯知海之下，有气必矣。故人之气海，亦在水藏之下，其取象於天地焉（气海在脐下）。”问曰：“海之下既有气，海之边际则如何？”答曰：“亦气也（海之外，际无涯岸，皆刚气捍其水，所谓周天之气皆刚者也）。气之外有天，天周於气，气周於水，水周於地，内地而外天，天地相将，形如鸡卵（黄即地也，白即水也，膜即刚气，壳即天也）。”问曰：“《虞书》谓东方之地曰谷，西方之地曰昧谷（《尚书·尧典》文也）。则似日之出入，皆从地穴中也。今子言日居元气之内，而与虞书不同，何也？”答曰：“易离卦彖云：‘日月丽乎天。’丽，著也。言日月之行，附着於天也，则所言日居元气之内，无乃是乎？而《虞书》所称谷者，皆在九州之域，此乃指其所见而为言也。凡平地以望日出日入，皆如近在山谷间，故以谷言之耳。”问曰：“《周易》《虞书》，俱为正典，安知《易》是而《书》非乎？”答曰：“视日月之行，则知之矣。按日月右旋而天左转，日月行迟而天转速。故日月随天皆西迈，非着天而何？故知《易》是也。”问曰：“前篇云日迟而月速，此云日月迟而天转速，何也？”答曰：“日行三百六十六日而一周天，月行不及三十日而一周天。天则一日一夜而转一周，是月行速於日，迟於天也。比日言之则月速，比天言之则月迟。与前篇非相矛盾也（矛盾者，相违背之辞。矛，枪也。盾，干杆也。今人谓之傍牌，事见《列子》）。”


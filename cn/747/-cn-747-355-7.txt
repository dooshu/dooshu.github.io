○夏日送桂州刺史邢中丞赴任序

桂林巨镇，临川荒服，居五岭之表，控两越之郊。俗比华风，化同内地。然而洞居砦止，人好阻兵，有殊货重装，吏无，廉政，选其任者，实难其才。故郡久旷官，朝思称职，以腹心之寄，辍爪牙之雄。俾其澄清，行独坐之事；俾其式遏，总防御之权。惟帝知人，伫报尤政。五月维夏，畏途万里，溽暑方起，火始生。履苍梧瘴疠之郊，涉沅湘风涛之壮，众悦是举，而伤此行。公陈力灭私，饮冰徇节，以忠则九折之途可叱，以信则三江之水可航。聚粮戒徒，肃装候传。无酒酤我，缓仳离之忧；徵文宠别，慰行迈之思。仆以渭阳之故，而首序云。


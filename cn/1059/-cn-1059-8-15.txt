○于梓人

于梓人者，湖广武冈州人。其父尝夜梦梓童神，遂能雕塑神像，极于工致。梓人生七八岁，眉目如画，资性聪警。其州将爱之，因其父艺以梓人名之。 【 湖志作「子仁」，恐误。】 及长，有隽才，且多异术。举洪武乙丑进士，历知登州府。部民有诉其家人伤于虎者，梓人命卒持牒入山捕虎，卒泣不肯行，梓人笞之，更命他两卒曰：「第焚此牒，山中虎即自来。」两卒不得已，入山焚其牒，火方息而虎随至，弭耳帖尾。随行入城，观者如堵。虎至庭下伏不动，梓人厉声叱责，杖之百而舍之，虎复循故道而去。寻为部民告讦，以为妖术惑众，有诏逮梓人下吏治之，数月瘐死狱中，弃其尸，家人发丧成服。一夜忽闻扣门声，问为谁，答曰：「身是梓人也。」家人惊曰：「鬼也。」曰：「吾实以间逃去，云死者诈也，勿疑。」家人不信，谓鬼衣无缝，验之乃不然，遂内之。梓人不自晦匿，日与故旧游宴。或泛舟不用柁楫，逆水而上以为乐。里人刘氏，其怨家也，执而絷之，白知州伍芳，请奏闻。芳异其事，不许 【 芳异其事　说库本作「芳以异事」。】 。刘遂诣阙告之，朝命法官来州推按，未至，一日忽失梓人所在，但存铁索而已。刘无以自明，竟坐欺罔得重谴，而梓人自是不复见云。梓人自号七十一峯道人，词翰遒逸可观。吴用藏其所制游太山歌一纸，予尝见之。


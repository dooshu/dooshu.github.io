○授萧兵部郎中制

敕：兵部郎中佐夏官理邦国，以平不若，辨九法、九伐之重轻，稽五兵、五之众寡，非践更台阁从容闻望者，不在兹位。流品既清，选任弥重。朝议郎守尚书考功郎中上护军赐绯鱼袋萧，才行忠信，达於予闻，课吏陟明，诞若攸职，拾青紫於儒术，擅金石之挥毫。允谓贤能，宜当慰荐，可守尚书兵部郎中，散官勋赐如故。


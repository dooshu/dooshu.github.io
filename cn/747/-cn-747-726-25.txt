○授卢就等侍御史制

敕。前义武军节度判官卢就、东川节度判官尔朱杭等。侍御史居其府则掌领推按，纠绳愆尤；立於朝则正其视瞻，峻彼风范。官号清重，才资鲠直，拔而用之，不在阶级。尔就尔杭，立身有文，能用嘉猷，参于将席。宪丞上请，咸曰得人。呜呼！神羊在庭，屈轶在砌。触邪指佞，二物可师。无为畜缩，以孤我诚臣之举。可依前件。


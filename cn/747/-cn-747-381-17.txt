○与何员外书

月日，次山白何夫子执事：皮弁时俗废之久矣，非好古君子，谁能存之？忽蒙见赠，惊喜无喻。次山漫浪者也，苦不爱便事之服、时世之巾。昔年在山野，曾作愚巾、凡裘，异於制度。凡裘领缁界、缁缘、缁带，其馀皆褐带，联後缝中，腰前系。愚巾顶方、带方、垂方，缁葛为之，元丝为缕。次山自衣带巾裘，虽不为时人大恶，亦尝辱其嗤诮，方欲杂古人衣带以自免辱。赠及皮弁，与凡裘正相宜。若风霜惨然，出行林野，次山则戴皮弁、衣凡裘；若大暑蒸湿，出见宾客，次山则戴愚巾、衣野服。野服大抵缁褐布葛为之也，腰担为裳，短襟为衣，裳下及履，衣垂及膝下。不审夫子异时归休，适在山野，能衣戴此者不乎？若以为宜，当各造一副送往。元次山白。


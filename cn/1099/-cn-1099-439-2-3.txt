○河防一覽敘 【 河防】

潘以江陵荐得假便宜又事後廬于河上賞罰嚴明因勢利導故得成功

河防一覽者何、宮保印川潘公志河防之績也、潘公自乙丑迄今奉　三朝簡命、從事河漕之間、前後二十七禩矣、其功艱而鉅、其畫詳而深、其耳目之所狎、精神之所寄、若與水相忘者、　國家萬萬年大計在焉、志之以示後也、兼漕而專言河者何。防河所以治漕也。河者漕之藉也。若言往古則不惟漕且用為溉者有之矣然則古之防河也避其害。今之防河也。資其利乎。曰唯唯、否否、漕之藉河。禹貢以來有之。匪自今也。禹畫九州。冀為都會。河流碣石以入於海。兖浮濟漯。青浮汶濟。徐浮淮泗。揚浮江漢豫浮於洛。梁浮潛沔。以入于渭。雍浮積石。至于龍門。未有不通于河者也。漢唐皆都關中。漢漕山東粟百萬。更砥柱之險以達于渭。唐漕江淮之粟。由汴入河。由河入洛以達于渭。亦未嘗不藉河也。獨今日哉。然則公之防河也奚若。曰二十七年之中。有大役于河者三。其功皆成于因。佐三役者治河運同黃清也始而飛雲之决則開南陽以往新渠。二百里以避河之險因而避之也巳而清口之役。則合河淮之流以趣於海因而合之也其後銅瓦之决。則隄大名上流以防其潰因而隄之也凡公之成功皆因也。而淮河之績為最。即萬世不能易焉。嗟夫、古之聖人、見轉蓬而為車、覩落葉而造舟、察列星而分四時、視月行而推晦朔、未有無所因者也。况夫四瀆之流、呼吸吐納、天地之性關焉者乎、禹能通九道、陂九澤、播九河、疏九川、東注之海、而不能使水西流。因其勢也。故曰三代所寶莫如因、因則無敵、此之謂行所無事也、葢自河淮議、興而謀夫盈庭、或以為當瀹海口。不思海口之壅、河淮分也則以為當開故河。不知河淮之分、隄防潰也。是故高堰之隄成而淮不東。崔鎮之隄成。而河不北以河予淮以淮予河而以河淮予海又安用瀹海口而又安用復故河為此所謂因也。因者水之道也。漕渠之要。語得要領在河淮之交。而公之績。亦以此為最。故特著焉。後之防河者。第因公之成勞而時修備之。則智亦大矣。故曰志之以示後也。


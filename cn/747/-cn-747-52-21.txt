○黜于公异诏

前祠部员外郎于公异，顷以才名，外於省闼。其少也为父母之所不容，宜其引慝在躬，孝行不匮。匿名迹於畎亩，候安否於门闾，俾其亲之过不彰，庶其诚之至必感。此闵子骞、王休徵所以著名於前古也。而公异安於弃斥，游学远方，忘其温凊之勤，竟至存亡之隔，为人子者，忍至是乎？宜放归田里，俾自循省。其举公异官尚书左丞卢迈，宜夺俸两月。


○授李逢吉剑南节度使制

蜀门南次，梁部东分，地束江山，境绵賨濮。非志怀端重，不可委以察廉；非识度宏深，不可付以节制。聿求公望，爰自辅臣。朝议大夫守门下侍郎同中书门下平章事轻车都尉赐紫金鱼袋李逢吉，文以发华，行惟居厚，忠恳每形於造膝，直方斯见於匪躬。自处台席，载移星琯，温然德器，休有素风。观其动本於仁，足以敷王泽；考其守归於正，足以奉师贞。乃眷梓潼，兹惟奥壤，用去将明之任，俾效藩宣之功。予欲颁正典於一隅，故兼以夏卿之位；予欲布宪章於列郡，故假以副相之权。尔其俭节以训俗，澄清以检吏，因土风之刚悍，使勇且知方；就物产之殷充，俾既富而教。苟能积实，期有遐闻。於戏！朕於大臣，进退示全其恩礼；尔之报国，始终宜竭其肺肝。身虽远出於山川，心岂或忘於夙夜，服兹休命，俞往钦哉！可检校兵部尚书使持节梓州诸军事兼梓州刺史御史大夫充剑南东川节度副大使知节度事管内支度营田观察处置静戎军等使，散官勋如故。


○上廵撫陳公書 【 治黔宜嚴】

陳公者貴州廵??旡陳克宅也

下官無狀、承乏茲土、吏治民風、麄觕涉獵、竊抱隱憂、欲獻過計、言之則似迂愚、不言則失智者未明之覩、蹇且病訥、孤憤之懷、誰與抒者、顧明公往矣、用是忘疏謬而論記也、下官所憂、非為二三小吏、幾微墨守、負課程慢期會也、廼所憂則長慮一方積弱之弊為梗難支爾、今之為貴州者、類曰羈縻而治、此非高明識治體長者言也、廼今所患、正坐此耳、夫羈縻之令、先王所以待夷狄也、貢賦不徵其國、朝聘不列其君、是以來則修委積之餼、去則申疆圉之守、視若牛馬然、令勿蹏觸而巳、若夫要荒之服。時享而歲貢者。巳有文告之辭。征伐之典治之。加夷狄一等矣。况不為要荒者乎、貴州雖絕遠、給繇入稅、與內地無異、青褐之使、交轂而馳、非要荒之服也、柰何欲以夷狄之法待之哉、善乎諸葛亮之治蜀也、曰南中反覆、非振法不可、其時若馬忠之守牂牁、李恢之參帷幄、皆以威稜誅鋤豪猾、故夜郎終孔明之世、不敢稱叛、近事若馬燁顧晟、太祖時馬燁鎮守貴州所謂馬閫王也為夷婦奢香所譖死亦以殺伐震懾八番、八番之民。祠而頌德。至今不廢。未嘗以嚴讐二公也。豈非真高明識治體長者哉、今夫御馴駟者。垂其鞿的。騠駻之騎。則重勒而複靷。中州之民。譬則馴駟也。邊陲則騠駻之騎也。垂鞿以控騠駻之騎鮮不摧轅而覆軌矣。夫貴州右引巴岷。左屬象郡。南扼昆明之吭以蔽湖襄。四面阻險。百夷盤據。官吏出入。非兵衛不敢輒行。鳥道崛鬱。溪谷間之毒艸蒙密。炎蒸歊臭。曾無尋丈之地。馳可□儗。卒有椎埋胠篋之奸。呼嘯跋扈。非可走尺檄而械致也。又多縵土。灌以流泉。沃而敏樹。故四方流冗亡賴匿命。此焉逋藪。慮不為土著而胥宇者。故其心易動。緩之則鳥集。急之則麖駭。非有邑里名數。按比伍而尋躡也。宣慰安撫長官諸司。裂壤而守。各私其家。豪舉鼎立、幽明之課、不登天府、故婪虣者無懲、非若中州之吏憚繩墨、競業撿束也、夫以孔棘之地。雜以易動之民。統以無嚴黜陟之官。而部刺長吏。猶欲一切寬假冀其苟安。胡可得也。是以魋結之酋。睢旰自恣。加以逋迯黠桀。嗾弄其間。箝制官府。一有按驗。輒揚幟而號曰。吏激我變。其倒行逆施之事。胡可長也。國初戍卒二十萬。今物故去者十八九矣。其一二存者。又直以給負擔。掫徼之役。供行李往來。非能彀甲而馳擊刺素練也。指揮使而下。又率選耎雜伍庸隸。曾無諳韜畧緩急可倚者也。夫以緩急無益之將。帥不練之兵。強而使之。雖五尺之童。知其難矣。是以一有征勦。必藉土兵我軍既單土兵益橫始非厚賞。不足以賈其行。幸而凱旋。雖鹵獲載途。莫敢詰問。何也。我固無以加之也。其積弱之形非旦夕矣蘇洵有言。近之可憂。未若遠之可憂也。故先王慎擇遠方之吏。廼今藩臬郡守。主上賴以宣威德而靖遠人者也其所推用。大半以失職左遷之人。取具名數。若下官者。固巳擯而量移者也。彼其處心積慮、寧復有遠圖哉。計日而居、遷延得代、幸頃刻脫去而巳、休明之世豈乏人而使之、獨於一方靳惜何也、將以惡地難治乎。則不當以不齒掄擇之人。據盤錯之任。若以為易也。則廟謨巳舛。甚非所以戢外而寧內也。土官之家。率詬隹?吳淫虐。無廉恥顧愛威之則帖服。優之則傲慢上侵。譬諸小人。未可以慈仁導化也。今法令曰土官非徒以上。不得參提。長吏奉行。憚于條奏。雖受賕枉法者亦以笞杖出之益以驕玩。今縱不能禠爵削地。與流官比。獨不能假律令以屈辱。當且薄責。消其桀驁之心乎。釋此不行。而姑息因仍。是隳法而惠惡也。人亦有言、覆宗萌于睚眦。奪璽起于穿窬。言治盜不可不蚤也。往者阿黑變于尾洒。阿旁蹶于清平。乜富陸梁于平浪。當其初直眇少鼠竊爾失而弗治。遂至煩師數年而克。故欲地方無變。莫若重購盜之令。懸百金而購一盜。貪利忘死者。孰不趨之。捐不出萬金而諸寨名捕之賊。次第可磔矣。若發覺而逮鞫者。勿令亟配。姑禁錮考掠。以詰黨與縱未能盡除。亦且屏跡他所。今之治盜者。無論殺傷。第隨俗講解。以牛馬為償。百一致法。重不過充徒而巳。彼亦何憚而不為也。夫上之所用、既非其人。下之所以制馭者。又復失體。是以法度日弛。威稜弗張。姦宄公行。逆節比起。大抵皆羈縻之說壞之也。故曰仁者不廢法而施恩。智者不遺遠而察近。勇者不牽議而愒日。葢法廢則長奸。恩不可得而普也。遺遠則憂迨。內不可得而敉也。牽議則生疑。事不可得而舉也。失斯三者、里胥不可以治五家之市、而况于遠方易亂之民乎。夫貴州之患最大、而可憂者、莫如水西、頃有為水西之謠者曰貴州區區、揮沫可濡其誖謾不道一至於此。尚可高拱而羈縻哉。若其比周之雄、聲勢相倚者、則西有芒部。南有播州。北有酉陽。此三四酋帥。慮無不欲屠剪頡頏。厚自封殖者。廼者安氏擁兵不調。播州不服節制。芒部烏蒙仇殺不可居解。酉陽侵烏羅奪麻兔之地。幸而國家全盛。猶以文移服屬。脫一方有鋒鏑之警。此輩尚肯帖然俯首而巳哉。積弱如此、而議者猶欲以羈縻臨之、然治土官固宜不廢羈縻之法此下官、所以日夕疚心、強聒而不舍者也。夫法當飭始。禍貴塞源。今者始巳蠱而源巳潰矣。非卓犖明達之才。不可責以善後之治也。明公立節慷慨。時論所歸。誠能采不諱之言。畫永安之策。剗積弱之弊。折不軌之萌。即使下官永滯炎徼。十年不調。所以報主恩而酬壯志者。亦不虗矣。伏乞裁察、無任拳拳、


刘克庄　小圃有双莲夏芙蓉之喜文字祥也各赋一诗为宗族亲朋联名得隽之谶

一色双葩费剪裁，固知造物巧胚胎。

机云乍自吴中出，坡颍初从蜀道来。

佳谶似因先辈设，瑞苞不为老人开。

集英明岁薰风里，席上英才即斗魁。

刘克庄

刘克庄　小圃有双莲夏芙蓉之喜文字祥也各赋一诗为宗族亲朋联名得隽之谶

四月池边见拒霜，园丁惊问此何祥。

花如云锦翻新样，叶似宫袍染御香。

病不能陪花酒伴，诗犹堪讁鼓旗傍，

诸君笔力回元化，努力先春压众芳。

刘克庄


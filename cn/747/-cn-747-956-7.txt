○灵茅赋

有灵茅之繁育，禀堪舆之粹晶，间丛薄以孕彩，候韶阳之发生。与百卉而同气，擅三脊而异名，揉纤条以为族，拔连茹以汇征。延蔓亭皋，铺敷原陆，白华霜净，翠茎云沃。杂春涧之长松，乱寒潭之明菊，不剪彰帝尧之俭，袍识子路之服。若乃荟蔚匝地，低昂顺风，或结根於江汉之澳，或蓄苗於岭岫之中。挺芳心兮，吐修叶兮丛丛，烟霰之所荡拂，昆虫之所翳蒙。纳日月之光照，资雨露之沾融，东市验左生之术，南征纪周王之功。嘉此物之为用，盖今昔之攸同。至若锡履於齐俾侯於鲁，颁容卫之所藉，实礼仪之攸睹。纯束美夫诗人，缩酒贡其任土，宜有意於遗芳，谅无替於终古。茅之为物也贱，尚见采於先王；士之所贵者道，岂敢昧於文章？慕朝宗之涓滴，对词林而抑扬，若邦国之是赖，希寄心於栋梁。

褚实


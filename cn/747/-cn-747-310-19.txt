○封李林甫晋国公牛仙客国公制

门下：劝赏者，国之端，既著酬庸之典，俾彰为善之制。中书令李林甫，天实挺生，郁为良佐；工部尚书同中书门下三品牛仙客，国之名器，特表忠臣。能协乃心，以成大政，亟多启沃，闻所未闻。导以化源，驱之仁寿，遂令天下，人尽知禁。断狱数十，殆至无刑，所以比迹於成康，高步於文景。用人多矣，方获我心，况知无不为，革庶务，损繁取要，无往不通。古者裒有德，赏有功，今乃法悬不用，德教云洽，叶赞之道，功则茂焉。宜共增封，特开井赋。林甫可封晋国公，仙客可封国公。主者施行。


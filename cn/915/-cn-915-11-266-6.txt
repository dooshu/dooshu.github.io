◇上言积谷

请析州郡常调九分之二，京都度支岁用之馀，各立官司，丰年籴贮于仓，时俭则加私之一，粜之于民。如此，民必力田以买绢，积财以取粟。官年登则常积，岁凶则直给。又别立农官，取州郡户十分之一，以为屯民。相水陆之宜，断顷亩之数，以赃赎杂物市牛科给，令其肆力。一夫之田，岁责六十斛，甄其正课并戍杂役。行此二事，数年之中则谷积而民足矣。（《魏书·食货志》。太和十二年，诏群臣求安民之术，有司上言。）


○对乡贡进士判

〈乡举进士至省，求试秀才，考功不听，求诉不已。〉

乡大夫之兴贤能，大司徒之论俊造。既升司马，又告诸王，天府拜而已登，内史职为其贰。周云进士，汉曰秀才，在今日之区分，非曩时之名数。文艺小善，进士之能；访对不休，秀才之目。美彼良士，贤乎我师。以穷乡之莫知，徒举其小；庶会府之达识，即致其大。亦犹鲸鱼之鼓溟海，叹蹄涔之暴鳞；骅骝之局中庭，望朔而骧首。考功自可表其秀杰，拔以殊伦。纵常式之文，不岁登其尤异；急贤之地，宜日新於进才。闻言不听，斯为蔽矣，试可乃已，何至是乎？公使湮沈，坐令求诉。


47　伏羲作十言之教　漢儒以緯書爲易


左傳疏引易云：「伏羲作十言之教，曰乾、坤、震、巽、坎、離、艮、兑、消息。」朱子發全云：「漢上先生朱震。」以爲鄭康成之語。案：漢上易傳引之，謂是鄭六藝論之文，羅泌路史後紀注亦云。愚謂「正其本而萬物理，失之毫釐，差以千里」，見於易緯通卦驗，漢儒皆謂之易，則此所謂易云者，蓋緯書也。

【何云】「差之毫釐，謬以千里」，見於董子之論，在緯書未作以前，即經解亦非哀、平以後書也。

【全云】緯書萌芽於春秋、戰國之間，秦穆公、趙簡子紀夢二册，其始也。降至始皇之際，則有「亡秦者胡」之説，故隋志云：「漢儒習於緯書，惟孔安國、毛公、王璜諸人以爲妖妄。」然則奚至哀、平之際始出乎？張衡謂「劉向校七略，尚無讖緯」，不知此係秘學，不在群書之列。

【元圻案】左傳定公四年正義曰：「古者一字與二字並爲一言。易云『伏羲作十言之教曰』云云，乾坤雖是二字〔一〕，亦一出口乃得言之，故謂之一言。今則一字爲一言，三字以上爲一句。」〇大戴禮禮察篇、保傅篇、小戴記經解、賈子胎教雜事、太史公自序、説苑建本篇、漢書東方朔傳皆引易曰「正其本」三句，其文小有異同，惟文選任彦昇竟陵文宣王行狀「聽受一謬，差以千里」句，李善注引乾鑿度文，與此條所引正同。〇後漢書王充王符仲長統傳論注引「差以毫釐，失之千里」，亦云易緯。〇宋陳振孫直齋書録解題易類：「漢上易十一卷，叢説一卷，翰林學士荆門朱震子發撰。」

〔一〕「二字」，原作「一字」，據四庫本春秋左傳注疏卷五四定公四年改。






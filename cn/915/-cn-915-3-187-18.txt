◇谏成帝微行

《易》称得臣无家，言王者臣天下，无私家也。今陛下弃万乘之至贵，乐家人之贱事，厌高美之尊称，好匹夫之卑字，崇聚票轻无宜之人以为私客，置私田於民间，畜私奴车马於北宫，数去南面之尊，离深宫之固，挺身独与小人晨夜相随，乌集醉饱吏民之家。乱服共坐，溷肴亡别，闵勉遁乐，昼夜在路，典门户奉宿卫之臣，执干戈守空宫。公卿百僚，不知陛下所在，积数年矣。昔虢公为无道，有神降曰「赐尔土田」，言将以庶人受土田也。诸侯梦得土田为失国祥，而况王者畜私田财物，为庶人之事乎？


上之回





按《宋书》：汉鼓吹铙歌十八曲中有《上之回》。《乐府古题要解》：《上之回》，汉武帝元封初，因至雍，遂通回中道，后数游幸焉。其歌称帝“游石关，望诸国，月支臣，匈奴服”，皆美当时事也。



三十六离宫，[一]楼台与天通。[二]阁道步行月，[三]美人愁烟空。恩疏宠不及，桃李伤春风。淫乐意何极，金舆向回中。[四]万乘出黄道，[五]千骑扬彩虹。[六]前军细柳北，[七]后骑甘泉东。[八]岂问渭川老，[九]宁邀襄野童。[十]但慕瑶池宴，[十一]归来乐未穷。

[一]《西都赋》：“离宫别馆三十六所。”章怀太子注：“《三辅黄图》曰：上林有建章、承光等一十一宫，平乐、茧观等二十五馆，凡三十六所。”



[二]与天通，极言其高，与天相近也。



[三]《西京赋》：“阁道穹窿。”吕向注：“阁道，飞陛也。”沈约诗：“腾盖隐奔星，低銮避行月。”



[四]《史记》：人体安驾乘，为之金舆错衡，以繁其饰。《汉书》：元封四年冬十月，行幸雍，祠五，通回中道。应劭曰：回中，在安定高平，有险阻，萧关在其北。又《史记正义》：《括地志》云：秦回中宫，在岐州雍县西四十里。《太平寰宇记》：回中宫，在凤翔府天兴县西。



[五]宋之问诗：“嚣声引扬闻黄道，王气周回入紫宸。”萧士赟曰：前汉《天文志》：日有中道。中道者，黄道也。日，君象，故天子所行之道亦曰黄道。



[六]魏文帝诗：“丹霞蔽日，彩虹垂天。”



[七]《汉书注》：细柳，服虔曰：“在长安西北。”如淳曰：“长安细柳仓，在渭北，近石徼。”张揖曰：“在昆明池南，今有柳市是也。”



[八]《三辅黄图》：《关辅记》：林光宫，一曰甘泉宫，秦所造，在今池阳县西故甘泉山，宫以山为名，宫周匝十余里。汉武帝建元中增广之，周十九里，去长安三百里，望见长安城。黄帝以来圆丘祭天处。《遁甲开山图》云：云阳先生之墟也。梁简文帝《上之回》云：“前斾拂回中，后车隅桂宫。”太白盖用其句法。



[九]《史记》：吕尚盖尝穷困，年老矣，以鱼钓奸周西伯。西伯将出猎，卜之，曰：“所获非龙非螭，非虎非罴。所获霸王之辅。”于是周西伯猎，果遇太公于渭之阳，与语大悦，曰：“自吾先君太公曰‘当有圣人适周，周以兴’。子真是耶?吾太公望子久矣。”故号之曰“太公望”，载与俱归，立为师。



[十]《庄子》：黄帝将见大隗乎具茨之山，至于襄城之野，七圣皆迷，无所问途。适遇牧马童子，问途焉。曰：“若知具茨之山乎?”曰：“然。”“若知大隗之所存乎?”曰：“然。”黄帝曰：“异哉小童，非徒知具茨之山，又知大隗之所存。请问为天下。”小童曰：“予少而自游于六合之内，予适有瞀病，有长者教予曰：‘若乘日之车而游于襄城之野。’今予病少痊，予又且复游于六合之外，夫为天下亦若此而已矣，又奚事哉。”黄帝再拜稽首，称“天师”而退。梁简文帝诗：“聊驱式道候，无劳襄野童。”



[十一]《列子》：周穆王升昆仑之丘，遂宾于西王母，觞于瑶池之上。



萧士赟曰：诗言汉武巡幸回中，不过溺志于神仙之事，岂为求贤哉。明皇亦好神仙，此其讽谏之作与?






○对取钱授官判

〈得杨甲选以钱十万、金三十斤求山乙得官，後被告。大理以甲选数合留，官不越次，会恩洗涤。甲不解任，钱金不追。刑部断甲解见任，徵乙金钱。〉

学古入官，不闻黩货。以贤制爵，安可非材？杨甲人实妄庸，谬参调选；山乙志惟贪冒，多受金钱。良以职谢巨源，贤惭伯起。鸿猷载黜，是则难容！大理同拘，自贻伊戚。承恩合免，虽则棘署守文；会赦独徵，实亦仙台直笔。请依省断，窃谓为宜。


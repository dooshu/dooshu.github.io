寄衣曲


吴蚕素丝丝入茧，吴姬手中金错剪。
可怜夜半银釭微，起对明月缝征衣。
停针添线不能语，手量心揣徒依稀。
飞霜万里阳关路，胡雁平沙杂征戍。
巧将沈水透红绵，香到君边君莫误。
知君素爱芙蓉花，织成并蒂当胸斜。
边庭年少多轻薄，酒酣莫使他人誇。
昨夜交河方合战，官家敕使如飞电。
蜀锦万疋金麒麟，殷红照耀军中见。
归来绣带五文章，此衣不御无辉光。
愿君还妾妾自藏，见之不觉泪沾裳。





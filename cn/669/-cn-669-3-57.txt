57　湯始居亳作帝誥　帝誥帝俈帝嚳帝告異稱


史記「湯始居亳，從先王居，作帝誥」，索隱云：「一作俈。從先王居，故作帝俈。」

【元圻案】史記正義：「括地志云：『今宋州穀熟縣西南三十五里南亳故城，即南亳，湯都也。』」〇書序「俈」，作「告」。孔傳曰：「契父帝嚳，都亳，湯自商丘遷，故曰『從先王居』。」〇惠氏九經古義曰：「告，古文誥。尚書大傳殷傳有帝告篇，引書曰：『施章乃服明上下。』此逸書之猶存者。索隱據孔氏傳以爲帝俈，别無所見。」〇案説文言部：「誥，告也。」告部：「嚳，急告之甚也。」史記三代世表「帝嚳」作「帝俈」。玉篇収部：「，古文告。」






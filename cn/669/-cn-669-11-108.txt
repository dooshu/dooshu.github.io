169　以近事爲鑒則其言易入


以近事爲鑒，則其言易入，申叔豫以子南戒薳子馮是也。襄二十二年。告君亦然。樊噲諫高帝曰：「獨不見趙高之事乎？」爰盎諫文帝曰：「獨不見人彘乎？」

【元圻案】史記樊噲列傳：「高祖嘗病甚，惡見人。噲乃排闥直入，上獨枕一宦者卧。噲見上流涕曰：『陛下病甚，大臣震恐，不見臣等計事，顧獨與一宦者絶乎？且陛下獨不見趙高之事乎？』帝笑而起。」又袁盎列傳：「上幸上林，皇后、慎夫人從。其在禁中，常同席坐。及坐布席，袁盎引卻慎夫人坐。慎夫人怒，不肯坐。上亦怒。盎曰：『妾主豈可與同坐哉！陛下所以爲慎夫人，適所以禍之。陛下獨不見「人彘」乎？』上説，召語慎夫人。賜盎金五十觔。」〇賈誼陳政事疏曰：「臣竊跡前事。」賈山至言曰：「臣不敢以久遠諭，願借秦以爲喻。」亦此意。






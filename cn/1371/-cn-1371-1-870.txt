冬晚山房书事

山泽何妨老太平，巉巉骨相本来清。



月明满地看梅影，露下隔溪闻鹤声。



未辨药苗逢客问，欲酬琴价约僧评。



胡奴仁祖今俱绝，且学湘累拾菊英。



冬晚山房书事

屏迹山村病日增，乌皮几稳得闲凭。

冻云傍水封梅萼，嫩日烘窗释砚冰。



岁尽光阴饶衮衮，身闲醉梦且腾腾。

蛮童采药归来晚，客至从嗔唤不应。




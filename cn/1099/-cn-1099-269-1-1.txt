○嚴防衞以慎儲蓄 【 通州防守】

臣惟通州一城實漕運襟喉之地、南控江淮、西望關塞。東鄰海寇。北邇邊夷。昔於其地。多建倉庾。以豐儲積而復屯重兵二萬五千以守之者。葢上以拱護京師。下以與東西北諸邊聲援相接。緩急之際。可犄角以為賴耳。後以承平日久多歸于京營。餘復分於漕運。除雜差別占故絕逃亡之外。見存以守城者。不過一千七百餘人而巳。然猶常川操練、晝夜防守、縱有邊警、亦不調動、相沿至於今、賴以無虞、夫何近時撫臣計不出此、遂於嘉靖二十五年、行令通州守備胡潭、挑選守城操備官軍一千二百二十五員名、調派居庸關等處守邊至二十七年、二十八年、又復調去軍士三百名、充當夫役、修築邊墻、止遺老弱軍餘、不及二百餘人、然又路當水陸之衝、差極頻煩之苦、送往迎來、月無虛日、臣廵歷其地、見其演武之塲、草萊四塞、守門之役、老穉數人、臣締思之、地重而兵孤。法所忌也。積厚而守薄。寇所資也。可不為之寒心哉。昔臣吳仲有曰。密雲等處。皆有間道可通。萬一奸細為之鄉導。輕騎疾馳。旋日可至。若據倉廒而肆燒燬。京師可以坐困。此正指該州之事勢而言之耳。是通州之軍。不可調動者一也。且新舊二城。周圍不下十數餘里。中設大運倉廒不下七百餘座。內儲軍糧不下數百萬石。外集官民船艘不下數百萬隻。此中設立初意。淵乎微也。藏威飬重。方慮兵馬之不足。而可使之孤弱一至此乎。是通州之軍。其不可動調者二也京師之西有涿州。東有通州。北有昌平州。皆肘腋重地。若俱屯以重兵。領以大將。而本兵居中制之。則屹然為京師三輔。居常夾拱。有虎豹在山之威。有警互援。為首尾相應之助。夫外有兩關。內有三輔。是亦居重馭輕之策。在今尤不可以為迂而忽之。是通州之軍。其不可調動者三也。夫不可者三、而今輒自變易之、比其時或出于目前之急、不得巳而然也。如蒙乞敕該部、將邊關應戍之役、擇地方之稍緩者調之而通州原調之兵、准令回城照舊防守、一遇邊方有警、仍敕御史之廵倉者、住劄於彼、查復差占、清補迯亡、責令晝夜廵邏、春秋操演、以張皇國威、防護倉塲、而安眾庶、如此、則不惟於衞內防外之圖。弛而復張。尚冀日趨於有備。而國家謀深慮遠之制。守而弗變。益綿其祐于無疆矣。


○论时事表

臣纲言：臣伏见武德五年之後，四海初定，陛下自负太平，日就骄侈，伤於酒德，稍怠万机，专与幸臣，旦夕游宴，所重唯声乐，所爱唯鹰犬。夷夏进送，道路不绝。又斥辱功臣，多所轻侮。或发其微时细过，或加捶挞於殿庭，德泽渐亏，下将疑惧。而戚藩公主，皆逾宪式，嫔媛之家，多违法度，不加禁止，颇有侵渔，行路之间，非无喧籍。又皇太子令及秦齐二教，共诏敕并行，唯计日之先後，州郡之职，无所的从。授官分赏，任意所欲，不复论功伐，简才行矣。加以每岁秋冬，田游无度，王公妃主，杂糅其间。或时逢考选，皆在原野。至於历时不返，京邑略无居人。亿兆失望，阴怀叹息。朝之纲纪，渐以弛紊。而陛下不悟政教日颓，在内不许论事，当朝略无谏者。愚臣窃怀栗畏，诚有危亡之虑，臣不敢不尽言，伏待刑宪。


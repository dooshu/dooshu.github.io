○讨淄青禁诸军扰民敕

寇孽背恩，自取诛翦，黎元不幸，久陷凶残。王师有征，义先拯物，苟加残暴，谅匪予怀。况诸军讨伐已来，百姓归投相继，既足嘉恤，尤宜抚存。时属春阳，各务农业，陶我惠化，当令便安。其淄青四面诸道兵马，应入贼界收城邑，所至百姓，明加晓谕，任其营生，辄不得妄行伤杀，及有拘系。焚烧庐舍、掠夺资产、开发坟墓等事，并宜禁断。诏下之后，已有处分。今更申敕，切在遵行。


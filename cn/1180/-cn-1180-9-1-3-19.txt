二子乘舟

二章，章四句首


章讲：国人伤伋、寿见杀作也。曰：





二子乘舟，泛泛其景。

二子，指伋与寿。景，作影。此二子也，一则尊父命，一则重天伦。其乘舟以如齐也，见其景泛泛然而去矣。





愿言思子，中心养养。

子，即伋、寿。然是行也，死生存亡之冲，则有不可测者。我也愿言思之，中心为之养养，而忧之不定矣。盖以二子之孝友，而或祸起不测，诚有令人悯者，其思之乌容自已哉!

末章讲：





二子乘舟，泛泛其逝。

此二子也，一则尊父命，一则重天伦。其乘舟以如齐也，见其泛泛然而逝矣。





愿言思子，不瑕有害？

然是行也，存亡生死之际，则有甚可疑者。我也愿言思之，意者变生齐境而不瑕有害乎？不然反卫之期指日可待，何其久而不归也。夫以二子之孝友，而苟或有害，诚有令人伤矣，其思之乌容已哉！






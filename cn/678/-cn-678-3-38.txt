東坡美謫仙句語作贊

「曉披雲夢澤，笠釣青茫茫。」又曰：「暮騎紫雲去，海氣侵肌涼。」東坡曰：「此語非李太白不能道也。」嘗作贊曰：「天人幾何同一漚，謫仙非謫乃其游。揮斥八極隘九州，化為兩鳥鳴相酬，一鳴一止三千秋。開元有道為少留，縻之不可矧肯求。東望太白橫峨岷，眼高四海空無人。大兒汾陽中令君，小兒天台坐忘身。生平不識高將軍，手涴吾足乃敢嗔，作詩一笑君應聞。」


卷614_5【鲁望以轮钩相示，缅怀高致，因作三篇】  皮日休

角柄孤轮细腻轻，翠篷十载伴君行。

撚时解转蟾蜍魄，抛处能啼络纬声。

七里滩波喧一舍，五云溪月静三更。

牛衣鲋足和蓑睡，谁信人间有利名。

一线飘然下碧塘，溪翁无语远相望。

蓑衣旧去烟披重，箬笠新来雨打香。

白鸟白莲为梦寐，清风清月是家乡。

明朝有物充君信，木審酒三瓶寄夜航。

尽日悠然舴艋轻，小轮声细雨溟溟。

三寻丝带桐江烂，一寸钩含笠泽腥。

用近詹何传钓法，收和范蠡养鱼经。

孤篷半夜无余事，应被严滩聒酒醒。


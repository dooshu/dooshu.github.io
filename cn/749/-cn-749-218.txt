吴则礼


则礼字子副，兴国州（今湖北阳新）人。以荫入仕。元符元年（1098）为卫尉寺主簿。崇宁中，直秘阁，知虢州。三年（1100），编管荆南。晚居江西，号北湖居士。宣和三年（1121）卒。有北湖集。

秦楼月

送别

怅离阕。淮南三度梅花发。梅花发。片帆西去，落英如雪。

新秦古塞人华髮。一樽别酒君听说。君听说。胡笳征雁，陇云沙月。

江楼令

晚眺

凭栏试觅红楼句，听考考、城头暮鼓。数骑翩翩度孤戍。尽雕弓白羽。

平生正被儒冠误。待闲看、将军射虎。朱槛潇潇过微雨。送斜阳西去。

虞美人

对菊

真香秀色盈盈女。一笑重阳雨。不应解怯晚丛寒。眼底轻罗小扇、且团团。

吴云楚雁浑依旧。更把金英嗅。鲜鲜未恨出闺迟。自许平生孤韵、与秋期。

又

送晁適道

夜寒闲倚西楼月。消尽江南雪。东风明日木兰船。想见阳关声彻、雁连天。

斜斜洲渚溶溶水。端负青春醉。平安小字几时回。空有暗香疏影、陇头梅。

又

泛舟东下

从来强作游秦计。只有貂裘敝。休论范叔十年寒。看取星星种种、坐儒冠。

江湖旧日渔竿手。初把黄花酒。且凭洛水送归船。想见淮南秋尽、水如天。

又

寄济川

乌皮白西窗暖。种种霜毛短。小春何处有梅花。想见水边篱落、数枝斜。

殊方他日登楼句。好在孤吟处。五年拚落醉魂中。试觅酒垆陈迹、问黄公。

减字木兰花

寄田不伐

星星素髮。只有鸣笳楼上发。

看舞胡姬。带得平安探骑归。

故人渐老。只与虎头论墨妙。

怀抱难开。快遣披云一笑来。

又

梅花未彻。付与团团沙塞月。

端欲捐书。去乞君王丈二殳。

貂裘锦帽。盘马不甘青鬓老。

底事偏奇。细草平沙看打围。

又

河西春晚。独有柳条来入眼。

塞外斜斜。不道欺寒红杏花。

边笳初发。与唤团团沙塞月。

雁响连天。谁倚城头百尺栏。

又

寄真宁

团团璧月。今夜广寒真秀发。

何处吹笙。催得清霜满凤城。

淮南好梦。镜里星星还种种。

犹记银床。曾为凉州唤玉觞。

又

淮天不断。点缀南云秋几雁。

白露沾衣。始是银屏梦觉时。

别离怀抱。消得镜中青鬓老。

小字能无。烦寄平安一纸书。

又

斑斑小雨。初入高梧黄叶暮。

又是重阳。昨夜西风作许凉。

鲜鲜丛菊。只解凋人双鬓绿。

试傍清尊。分付幽香与断魂。

又

简天牖

九年离别。梦里相逢端怕说。

携手河梁。雁噭淮天如许长。

鲈鱼正美。白髮季鹰聊启齿。

后夜江干。与把梅花子细看。

又

贻亢之

淮山清夜。镜面平铺纤月挂。

端是生还。同倚西风十二栏。

休论往事。投老相逢真梦寐。

两鬓疏疏。好在松江一尺鲈。

满庭芳

立春

声促铜壶，灰飞玉琯，梦惊偷换年华。江南芳信，疏影月横斜。又喜椒觞到手，宝胜里、仍剪金花。钗头燕，妆台弄粉，梅额故相夸。

隼旟，人未老，东风袅袅，已傍高牙。渐园林月永，叠鼓凝笳。小字新传秀句，歌扇底、深把流霞。聊行乐，他时画省，归近紫皇家。

又

九日

玉垒尊罍，清秋关塞，正宜催唤香醪。凉风吹帽，横槊试登高。想见征西旧事，龙山会、宾主俱豪。来群雁，凉生画角，红叶聚亭皋。

南州、应好在，长关梦眼，天际云涛。有一簪黄菊，两鬓霜毛。快把金荷共倒，凝望久、只遣魂消。君须听，新翻燕乐，馀韵响檀槽。

木兰花慢

雷峡道中作

尽晴春自老，乍翠巘、出清流。望杳杳飞旌，翩翩戍骑，初过边头。幽花尚攲短岸，渐鸣禽、唤友绕行辀。端有雕戈锦领，竞驰騕褭骅骝。

凝眸。雁入长天，羌管罢、陇云愁。共解鞍临水，雷惊电散，雪溅霜浮。玉觞正风味好，对幽香、堕蕊且消忧。莫以纶巾羽扇，便忘绿浦沧洲。

醉落魄

又赏残梅

梅花褪雪。赏心莫使慵欢悦。大家且恁同攀折。馀蕊残英，偏称淡笼月。

当初相见花初发。如今花谢人离缺。一年又比一年别。惟有花枝，只似旧时节。

踏莎行

晚春

一片花飞，青春已减。可堪南陌红千点。生憎杨柳要藏鸦，东风只遣横笳怨。

看定新巢，初怜语燕。游丝正把残英罥。酒尊也会不相违，风光本自同流转。

鹧鸪天

曹丞相诞日

永遇英雄际会时。

垂天鹏翼逐云飞。

退朝日上青花道，

催直霜零赤雁池。

鸣汉履，侍唐眉。

渭川莘野晚追随。

归来仍对金銮老，

三峡词源气未衰。

又

作赋丁年厌兔园。

紫微深锁九重关。

花墩屡赐清闲燕，

文石难忘咫尺颜。

烟外屐，水边山。

纶巾羽扇五湖间。

自怜季子貂裘敝，

来与机云相对闲。

又

衮绣三朝社稷臣。

旧调元鼎斡洪钧。

垂绅屡转龙墀日，

接膝潜回黼座春。

金凿落，玉麒麟。

凤鸣良月庆佳辰。

巨鳌行听扃华禁，

又起商周梦卜人。

红楼慢

赠太守杨太尉

声慑燕然，势压横山，镇西名重榆塞。干霄百雉朱阑下，极目长河如带。玉垒凉生过雨，帘卷晴岚凝黛。有城头、钟鼓连云，殷春雷天外。

长啸。畴昔驰边骑。听陇底鸣笳，风搴双旆。霜髯飞将曾百战，欲掳名王朝帝。锦带吴钩未解，谁识凭栏深意。空沙场，牧马萧萧晚无际。

声声慢

凤林园词

林塘朱夏，雨过斑斑，绿苔绕地初遍。叶底雏鸾，犹记日斜春晚。芙蕖靓妆粉，傍高荷、闲倚歌扇。轻风起，縠纹滟滟，翠生波面。

可是追凉月下，清坐久，微云屡遮星汉。露湿纶巾，遥望玉清台殿。白头共论胜事，须偿五湖深愿。南枝好，有南飞乌鹊，绕枝低转。

水龙吟

秋兴

秋生泽国，无边落木，又作萧萧下。澄江过雨，凉飙吹面，黄花初把。苍鬓羁孤，粗营鸡黍，浊醪催贳。对斜斜露脚，寒香正好，幽人去、空惊咤。

头上纶巾醉堕，要攲眠、水云萦舍。牵衣儿女，归来欢笑，仍邀同社。月底蓬门，一株江树，悲虫鸣夜。把茱萸细看，牛山底事，强成沾洒。








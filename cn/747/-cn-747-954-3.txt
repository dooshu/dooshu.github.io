○对徵官为荫判

〈乙请以父徵官为荫。所由以其父不在用荫例。〉

以功受赏，继统承嗣，父不食於周粟，子罕取於吾馀。乙家尚隐沦，素行贫贱，固知鹤鸣子和，配幽贞以就闲，安得孤侵父名，苟侥幸而求庇？传业且违於父志，请荫宁沐於君恩？昔傲天书，不脱薜萝之服；今从地势，难依桃李之阴。所由不许，诚哉此见。

刘元淑


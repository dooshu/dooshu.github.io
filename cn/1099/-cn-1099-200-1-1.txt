○防秋弭患疏 【 邊防】

臣聞中國之治安、係四夷之貼服、四夷之貼服、由內治之預修、內治不修。則夷虜得以窺其隙。邊疆欲靖。弗可得也。邊疆弗靖則兵農恒以困於師。中國欲安。弗可得也。故曰、內治修、然後遠人服、洪惟我　太祖高皇帝、奮起南甸、以定中原、掃除腥穢、內夏外夷、會朝清明、上以洗帝王千百年之恥、下以開聖子神孫億萬載之基、惟其身親經歷、故深達邊務、觀其諭將臣湯和等曰、自古重於邊防、邊境安則中國安、四夷可以坐制、今延安地控西北、與胡虜接境、虜人聚散不常、待其入寇而後逐之、則塞上之民、必然受害、朕嘗來??邊將預備之、斯言也。乃帝王萬世安邊之上策也。是以當時有治法。有治人。中國奠安。邊陲晏然。近年以來任者非其人得人而任不久、將士不知兵馬肉食不為國謀、中原之近、盜賊縱橫、邊陲之遠、夷狄竊發、以至甘肅、內有亦不刺幹爾禿斯為腹心之蠹、外有速壇滿肅兒牙木蘭為肘腋之患、包藏禍心、待時而發、而又加之以河套之桀黠、花馬池之衝突、深為可慮、遼東鐵山女直諸夷。則猶金人之裔。混同江兀者諸夷。則猶遼人之裔。非我族類。其心必異而又繼之海西之侵擾。兒孫之覘伺。豈能一日忘我中國哉。今之宣府大同。法令阻隔。軍士弗靖。有如唐之李克用者。起於雲中則西北近輔安保其不如替之十六州望風充斥者乎今之延綏寧夏。糧草缺乏。軍士餓死。一有如宋之趙元昊者起於延夏安保其不如替之三邊諸鎮羽檄旁午者乎邇聞邊事告急。日有警報三邊虜賊。非徒出沒我疆塲也。且巢穴而安處矣。非徒巢穴而安處也。且樵採而牧放矣。使不早為之處。秋高馬肥。安知其不有舉國而來者乎。是則可為寒心也。為今之計必戰而已矣、必戰之計、內修而巳矣、內修之急、兵食而巳矣、替者先王之於夷狄不待侵犯而後備之也。為之備以預待之也。不以其不內侵而弛其備也。為之備以俟其發也。我備矣。彼來焉則逐之去則不窮追焉。此先王之所以制馭遠人而保安中國也。今日之急。則非預備之可以坐策者。焦手爛額且不暇理。譬之人身未病。可以服調攝之劑。巳病而調攝之。則病甚。病甚而調攝之則必死。今之延夏諸邊軍且餓死。兵食弗足矣。兵食弗足。以中國攻中國然且弗勝。况夷狄之強勇乎。虜賊之性、饑渴馳驅、且走且射、中國之人弗與敵、况我以饑渴而相持乎、千里餽餉、士有饑色、况我以萬里而轉輸乎、不待智者可較其勝負矣、臣愚以為揖讓而救焚、不如攘臂之可以息火、為今之策、不若急出太倉銀兩每邊特差戶部能幹主事一員、會同鎮守都御史、就於三邊近處、任其便宜、糴買糧穀以實倉儲再差兵部才力主事一員、會同都御史查飭器械、務在精備仍勑各邊都御史精選將官、有明習六韜三畧、諳曉八門六壬、動占風角、測識雲氣、此等亦是條陳套言如唐之李靖者、用之為謀將、有善布圖陣、圓機不滯、精通籌筭、活法多方、廻翔如飛鳥、獰毅如猛獸、如唐之薛仁貴者、則用之為戰將有見利不趨、知彼知己、見害不避、知堅知瑕凝立如喬山、流動如活水、如晉之謝玄者、用之為攻將、有慮勝而動、量敵而進、廉而不貪、正而難犯、如漢之周亞夫趙充國者、則用之為守將、而又使人時出墪堡、緊急烽火、一遇邊方有警、星馳四報、會合齊心驅之出境、退則安集士眾、恤其饑寒、同其甘苦、以圖萬全、待安靖後、當一勤　聖慮、將各邊鎮守都御史不克任者、易置之、如　孝宗朝、大學士丘濬邊防之略。歲遣通知邊事大臣一員。東自遼東開元城。西至甘肅?沙。往來廵視。訪察將官之賢否。而警其怠惰。偵探虜營之近遠而防其入寇。檢點兵事之多少。而亟為整理查究糧餉之豐耗。而預為區處閱歷墩堡之修廢而課其章程。周知地理之險易。而據其要害。內以為經畧華夷之矢?見。外以為捍禦疆圉之備。而又安不忘危益修文德。前後左右。罔匪正人。不撓群議俯納群策。則中國奠安守在四夷。而　祖宗洪業將緜之億萬年而無休矣。


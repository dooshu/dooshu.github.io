卷四十六

钦定四库全书

续後汉书卷四十六　　　　元　郝经　撰

列传第四十三

魏臣

徐邈　胡质【子威】　王昶　王基

谨案此卷止存胡质一传而貭传内附子威亦阙又通卷议赞俱阙

胡质字文德楚国夀春人也父敏以方正徵质少与蒋济朱绩俱知名江淮间仕州郡蒋济为别驾使见曹操操问曰胡通逹长者也【原注通逹敏字也】宁有子孙乎济曰有子曰质规模大畧不及于父至於精良综事过之操即召质为顿丘令县民郭政通於从妹杀其夫程他郡吏冯谅系狱为证政与妹皆耐掠隐抵谅不胜痛自诬当反其罪质至官察其情色更详其事检验具服入为丞相东曹议令史州请为治中将军张辽与其护军武有隙辽见刺史温恢求请质质辞以疾辽出谓质曰仆委意於君何以相辜如此质曰古人之交也取多知其不贪奔北知其不怯闻流言而不信故可终也武伯南身为雄士往者将军称之不容於口今以睚眦之恨乃成嫌隙况质才薄岂能终好是以不愿也辽感其言复与周平【原注虞预晋书周字伯南沛国竹邑人位至光禄大夫子陔字元夏陔及二弟韶茂皆总角见称并有器望虽乡人诸父未能觉其多少时同郡刘公荣名知人尝造周周谓曰卿有知人之明欲使三儿见卿卿为目高下以效郭许之听可乎公荣乃自诣陔兄弟与共言语观其举动出语周曰君三子皆国士也元夏器量最优有辅佐之风展力仕宦可为亚公叔夏季夏不减常伯纳言也陔少出仕宦历职内外泰始初为吏部尚书迁左仆射右光禄大夫开府仪同三司卒於官陔以在魏已为大臣本非佐命之数心怀逊让不得已而居位故在官职无所荷任夙夜思恭而已终始全洁当世以为美谈韶历二官吏部郎山涛启事称韶清白有诚终於散骑常侍茂至侍中尚书颍川荀恺宣帝外甥世祖姑子自负贵戚要与茂交茂拒而不答由是见怒元康元年杨骏被诛恺时为尚书仆射以茂骏之姨弟陷於骏党遂枉见杀衆咸寃痛之】操辟为丞相属黄初中徙吏部郎为常山太守迁任东莞士卢显为人所杀质曰此士无雠而有少妻所以死乎悉见其比居年少书吏李若见问而色动遂穷诘情状若即自首服罪每军功赏赐皆散之於衆无入家者在郡九年吏民便安将士用命迁荆州刺史加振威将军赐爵关内侯吴大将朱然围樊城质轻兵赴之议者皆以为贼盛不可迫质曰樊城卑下兵少故当进兵为之外援不然危矣遂勒兵临围城中乃安迁征东将军假节都督青徐诸军事广农积谷有兼年之储置东征台且佃且守又通渠诸郡利舟楫严设备以待敌海边无事性沉实内察不以其节检物所在见思嘉平二年卒家无余财惟有赐衣书箧而已军师以闻追进封阳陵亭侯邑百户諡曰贞侯六年诏书褒述质清行赐其家财谷子威嗣








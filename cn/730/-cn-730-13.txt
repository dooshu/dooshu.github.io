卷十三 艺语


白沙书

白沙先生善书，其《书说》曰："予书每于动上求静，放而不放，留而不留，此吾所以妙乎动也。得志弗惊，厄而不忧，此吾所以保乎静也。法而不囿，肆而不流，拙而愈巧，刚而能柔，形立而势奔焉，意足而奇溢焉，以正吾心，以陶吾情，以调吾性，此吾所以游于艺也"。甘泉云："先生初年墨迹，已得晋人笔意，而超然不拘拘形似，如天马行空，步骤不测。晚年造诣益自然，自谓吾书熙熙穆穆。有诗云：神往气自随，氤氲觉初沐。夫书而至于熙熙穆穆，岂非超圣入神，而手与笔皆丧者乎？此与勿忘勿助之间，同一天机，非神会者不能得之。学者因先生之书以得夫自然之学，毋徒役耳目于翰墨之间，斯为可贵焉耳"。甘泉亦善书，常与郑氏诗云："孔新爱我字，字者心之画。心苟有神妙，不画亦自得。由画以得心，立造神妙域。氤氲初沐时，太和未鸟迹。吾欲斩茅根，同子坐端默"。

白沙晚年用茅笔，奇气千万丈，峭削槎枒，自成一家，其缚秃管作擘窠大书尤奇。诸石刻皆亲视工为之，故慈元庙、浴日亭、庄节妇诸碑，粤人以为宝。甘泉亦能大书，南京燕子矶有"天空海阔"四字，刻绝壁上，旁一诗有云："新秋窈窕题诗还"。其梅关、五仙观、浴日亭三碑，人争搨之。吾粤先辈多善书。有赵东台者，于诃林书"梁唐嘉树"四大字。而黎瑶石于锦石山书"华表石"三大字，大径丈余，人皆以为神笔。瑶石真、草、篆、隶皆善。文徵明尝语人云："书法嗣吾后者，惟敬也"。卒后，有购其一纸，辄出数金。高丽使至，必求其笔迹以归。邝湛若八分绝得汉法，楷书仿颜氏家庙碑，自书所撰诗集，使工刻之，卷首篆"藏之名山传之其人"八字。东莞周一士，以二王楷书书五老园稿，字若指头大，遒媚可爱，得之者珍犹美璧也。

诸家画品

白沙字，李子长画猫，梁市南、陈全人白描佛相人物，袁道生山水，黎叔宝印章，黄仲亨印纽，皆粤东之所贵也。尹伯阳花鸟，能曲尽其情状，稍惜笔重耳。凡写生必须博物，久之自可通神。古人贱形而贵神，以意到笔不到为妙。粤东以翎毛名者颇众，若吕纪、林良、张穆之皆神气生动，不甚著意，设色如生，故可贵。林良祖黄筌、边景韶，而枯荣之态、飞动之势似过之。章皇帝尝召良为待诏，一时画苑称雄。若马远以山水，刘鉴、陈瑞以松，钟雪舫以春草，皆自以为不及。白沙有《题林良林塘春晓图》云："烟飞水宿自成群，物性何尝不似人。得意乾坤随上下，东风醉杀野塘春。"亦贵之也。有官能者，香山千户所小旗，生有巧思，欲与林良抗衡，所画鳞鬛亦精绝。又有张千户善画松，白沙有歌云："张侯画松人不识，松不画横惟画直。上干青霄下盘石，倒卷苍龙二千尺。神物安可留屋壁，变化虚空了无迹，不然恐遭雷斧辟。左手执弓右持戟，取胜无过万人敌。侯莫画松费笔力，张千户松不多有"。观此歌，亦可想见其妙矣。穆之尤善画马，尝畜名马曰铜龙，曰鸡冠赤，与之久习，得其饮食喜怒之精神与夫筋骨所在，故每下笔如生。尝言韩干画马，骨节皆不真，惟赵孟頫得马之情，且设色精妙。又谓骏马肥须见骨，瘦须见肉，于其骨节长短，尺寸不失，乃为精工。又谓马相在骨，其腹前有两兰筋，尝微动者则良。前蹄后有灶，谓之寸金。马奔驰时，后蹄能击到寸金，谓之跨灶。跨高一寸者为骏，低者次之。寸金处常破损如豆大，有血流出不生毛，是为跨灶之验。凡马皆行一边，左前足与左后足先起，而右前足右后足乃随之，相交而驰，善骑者于鞍上已知其起落之处。若骏马则起落不测，瞬息百里，虽欲细察之，恒不能矣。故凡骏马之驰，仅以蹄尖寸许至地，若不沾尘然，画者往往不能酷肖。穆之画鹰及兰竹亦善。他若写山水者彭伯时、赖白水、英白石，花卉者赵裕子，兰者杨宪卿，竹者梁森琅、梁文震，皆一时高手。伯时名滋，性高简，不轻为人作画。尝有豪贵夺其田，曰："为我画，即归汶阳"。伯时唾之不为画，卒弃其田。

鼓琴

唐末，连州陈用拙善鼓琴，著有《琴籍》十卷，载琴家论议操名及古帝王名士善琴者，以古调无徵音，乃补新徵音，谓商即徵音云。宋英德石汝砺亦善琴，所言乐律一以琴为准，著《碧落子琴断》一卷，郑樵最称之。二书惜皆不传。明南海陈元诚制六虚琴，准古协度，以雷张自况。白沙先生雅好琴，尝梦抚石琴，其音泠泠，有一伟人笑谓曰："八音中惟石音难谐，今子谐若是，异日其得道乎？"先生因自称石斋。有诗云："寄语了心人，素琴本无弦"。予为作《石琴歌》云："端州白石天下稀，声含宫商人不知。斫就瑶琴长四尺，轻如一片番流离。石音最是难调者，碧玉老人能大雅。由来太古本无弦，不是希声知者寡。无弦吾欲并无琴，琴向高山流水寻。人籁岂如天籁好，空中写出太初心"。石琴今在江门，碧玉老人，先生所自号也。

邝湛若有琴曰"南风"，宋理宗物也，又有绿绮台，先朝武宗皇帝御琴，而唐武德年所制者也，其游辄与二琴俱。有西湖修琴社及琴酌送羽人诗，他所咏亦多言琴。平生喜畜古器玩好，贫则以质子钱家。俗谓质曰当，当主例付票以为验，故湛若有前当票序、后当票序，视其目，皆奇器也。而二琴亦时出入质家，有诗云："三河十上频炊玉，四壁无归尚典琴"。庚寅城破，以二琴及宝剑、怀素真绩等环置左右而死，意若殉焉。越人莫不伤之，有为抱琴歌以吊者曰："抱琴而死兮当告谁，吁嗟琴兮当知之"。湛若既殉难，绿绮台为马兵所得，以鬻于市。惠阳叶锦衣见而叹曰："噫嘻！是毅皇帝御琴也"。解百金赎归。暇日泛舟丰湖，出以相示，予抚之流涕，因为长歌，有云："中书乃自刘家得，似捧乌号泪沾臆。珍重君王手泽余，大弦小弦日拂拭。时飞纤指理南风，仿佛重华见颜色"。又云："城陷中书义不辱，抱琴西向苍梧哭。嵇康既绝太平引，伯喈亦断清溪曲。一缕肠萦寡女丝，三年血变钟山玉。可怜此琴遂流落，龙唇凤嗉归沙漠。蔡女胡笳相惨凄，王昭琵琶共萧索。叹君高义赎兹琴，黄金如山难比心。我友忠魂今有托，先朝法物不同沉。"

南海陈拾遗善琴，有一古琴，不知其斫自唐代也。有客为言，向于某家见此琴，刻有"大历四年"四字，今底池旁惟新漆一方，盖旧漆剥去，字无存矣。于是拾遗欣然知琴之岁。为诗云："端居珍所尚，三叹少知音。不遇丁年友，那称大历琴"。

黄仲亨刓玉

东莞黄贞仲亨，性绝巧，所制金石竹木诸弄物，及雕刻印纽，为天人、山鬼、螭虎、白泽、飞狐、曰、鸟，各依石玉之色，点黄缀白，一一天成。即瓦砾入手，亦生光怪。湛若有《刓玉歌》云："宝安山人黄仲亨，离奇坎砢尤多能。文心赋手老莫展，乃与怪石争崚嶒。有时得钱但沽酒，蛟螭盘拿入双手。不知切玉与切泥，但见鱼凫飒飞走"。南海有朱未央者，所摹秦汉印章亦古雅，于晶玉上作蝇头真草字体，遒媚如二王，迅疾若风。

刻印

陈乔生善篆刻，常为《四面石章赋》云："印章之便者，莫如四面矣。六则妨持，两则罕变，酌于行藏，四始尽善。若夫青田旧冻，美石胜玉，净比菜心，润同栗熟。磨之方正，角八面六，随手皆安，平心各足。罔事螭蟠，奚容斗覆。或方孔横通，或混沌不窍。贯组何伤，待铭亦妙。小匠既治，名公始制。逖访甘，何，迩推陈，魏。祖述秦汉，旁搜书契。龙信蠖屈，凤仪虎势。或虫籀以间斯冰，或斋堂以参名氏，或阴文而配阳字，或道号而隆私记。油朱璀璨，铁笔神丽。缓用勤拭。披文游艺。故足贵也。彼夫刻意龟駞，殚精绾纽，不解六书，徒作矫輮。玩物丧志，亦孔之丑。吾无取焉"。

制砚

陈中洲有小端砚，其赋有云："水岩紫云，砚惟此珍。谁其琢之，专诸巷人。堂似坳而非坳，池既凿而未凿。底欲刳而不刳，边务扩而即扩"。四语尽砚式之妙。

陈孟长瓦器

新会陈孟长，居崖门，称高逸士。美周谓其人性巧嗜奇，每拾沟中零瓦，因其方圆，磨大礲凑合，为盆盎瓶盂诸器，精雅绝伦。湛若谓孟长削竹为箸，琢瓦作釜，饰以箴铭，疾如风雨，使人得其精而忘其粗，尚其象而升其质，莫不以为异宝。其人深湛好书，工吟咏，尤善集古。能不自运，托古人以运，矢口成声，随触生变，吻其新容，夺其故相，如出一口一时之语。以彼之才，托之于诗与物如此。天固以无用奇孟长，而孟长亦欲以无用自奇耶！

《广东新语》　清·屈大均








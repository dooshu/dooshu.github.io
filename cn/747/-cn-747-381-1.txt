○举吕著作状

〈故荆南节度观察使江陵尹兼御史大夫吕侄男季重〉

〈右见任秘书省著作郎〉

以前件状，吕某立身无私，历官清俭，身殁之後，家无馀财，长男幼小，未了家事。前件侄质性纯厚，识理通敏，仁孝之性，不惭古人。自其疾甚，不视事向五六十日，军府之事，皆季重谘问，事无大小，处之无猜。以臣所见，季重不独为贤子弟。今时谷踊贵，道路多虞，漂流异乡，无以自给。伏望天恩与季重便近州一正员宫，令其恤养孤幼，谨录奏闻，伏听敕旨。


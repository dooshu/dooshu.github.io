赠别何邕


生死论交地，何由见一人。悲君随燕雀，薄宦走风尘。绵谷元通汉〔一〕，沱江不向秦〔二〕。五陵花满眼，传语故乡春。

〔一〕绵谷：绵谷县属利州。《蜀志》：先主使陈戒绝马鸣阁，魏武闻之曰：此阁过汉中之阴平，乃咽喉之要路。《蜀梼杌》曰：利州四会五达之地。

〔二〕沱江：《寰宇记》：《禹贡》：岷山导江，东别为沱。《汉书·地理志》：《禹贡》：沱江在郫县，东入大江。郭璞云：沱水自蜀郡都水县湔山与江别而更流。据《汉书·沟洫志》郫江即李冰所凿，非《禹贡》之沱江矣。






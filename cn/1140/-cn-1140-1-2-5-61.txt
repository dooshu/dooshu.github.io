遗山堂诗序

高子阮怀工古今文词尤长於诗力不能板行郡幕张公菊水刻之是为遗山诗集遗山者阮怀所自号也性疏忼自负不肯乞名人为序以予故贫贱相狎游属曰序吾诗者宜莫如子余盖以文辞交阮怀三十年所矣古称人才既难近在比闾尤不易得李杜元白韩孟诸人虽同时比肩倡和其生不同邑井聚散之间往往怅叹未有望衡接宇游处往来历年数十如余与阮怀者也余奔走仕宦善病早衰追寻先人理学之绪尝家居累月不为诗阮怀夙有俊名总角补诸生辄仰饩有司试必称最固宜咄嗟取科第天独困折之使久不得吐气其大父瀛台先生刺兴国州亷直无长物阮怀卖书给膏火壮年丧妻积数岁不得娶日夕坚坐手一编苦吟至夜半故其诗优入乎古人殆天畀之独厚也吾邑诗人不乏岁时聚朋好文酒谈讌人各有篇遇其诗擅场尝令人自废余近在京师与宋观察茘裳王农部阮亭诸公抵掌时彦每亟称之今其入对策大廷也槖其书游名公卿间必有折辈行与定交者其立名都下无疑也出其所余当不难取高第为显官余独难其才耳子昂碎琴於都市马周濯足於酒家皆以才士穷愁不得志立名然则阮怀之不早遇乃其所为遇也


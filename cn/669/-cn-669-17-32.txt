106　五書有窮諧聲無窮　古人音書止爲譬況之説　翻切之始　古二聲合爲一字例　慢聲爲二急聲爲一


諧聲，六書之一也，聲韻之學尚矣。夾漈六書略三謂：「五書有窮，諧聲無窮。五書尚義，諧聲尚聲。」釋文序録云：「古人音書，止爲譬況之説，案：如鄭康成注經，謂某讀如某某之某。孫炎始爲反語。」閻按：「『音書止爲譬況』三句，出顔氏家訓。」何云：「焯按韋昭國語注中，間有反音。亦叔然同時人也。」攷古編謂周顒始有翻切，非也。

【元圻案】南齊書周彦倫傳：「汝南安城人。入齊，官中書郎兼著作。文惠太子問彦倫：『菜食何物最勝？』答曰：『春初早韭，秋末晚菘。』」又文學陸厥傳：「永明末，盛爲文章。沈約、謝朓、王融以氣類相推，周彦倫善識聲韻。約等文皆用宫商，以平上去入爲四聲，以此制韻，不可增減，世呼爲『永明體』。」不言其始爲翻切也。〇書録解題雜家類：「考古編十卷，續編十卷，程大昌泰之撰。上自詩書，下及史傳世俗雜事，有可考者皆筆之。」四庫書著録無續編。

【集證】引顧氏炎武音學五書音論曰：「按反切之語，自漢以上即已有之。宋沈括謂古語已有二聲合爲一字者，如『不可』爲『叵』，『何不』爲『盍』，『如是』爲『爾』，『而已』爲『耳』，『之乎』爲『諸』。鄭樵謂慢聲爲二，急聲爲一：慢聲爲『者焉』，急聲爲『旃』；慢聲爲『者與』，急聲爲『諸』；慢聲爲『而已』，急聲爲『耳』；慢聲爲『之矣』，急聲爲『只』是也。愚嘗考之經傳，蓋不止此。如『蒺藜』爲『茨』，『瓠盧』爲『壺』，『鞠窮』爲『芎』，『丁寧』爲『鉦』，『僻倪』爲『陴』，『奈何』爲『那』，『和同』爲『降』，『句瀆』爲『穀』，『邾婁』爲『鄒』，『明旌』爲『銘』，『終葵』爲『椎』，『大祭』爲『禘』，『不律』爲『筆』，『薞蕪』爲『須』，『子居』爲『朱』，『窗籠』爲『聰』，『蠾蝓』爲『鼄』，『卒便』爲『倩』，『令丁』爲『鈴』，『鶻鵃』爲『鳩』，『瘯蠡』爲『痤』，『蔽膝』爲『韠』，『側理』爲『紙』，『扶淇』爲『濰』，『狻猊』爲『獅』。以此推之，反語不始於漢矣。」〇案余兄静軒曰：「『勃鞮』爲『披』，『勃澥』爲『海』，『卑居』爲『鸒』，『螮蝀』爲『虹』。又鄭氏詩箋：『韎，茅蒐染也。茅蒐，韎聲也。』韋氏國語注：『急疾呼「茅蒐」成「韎」也。』尤二聲合爲一字之證。」






○授魏謩西川节度使平章事制

股肱之臣，与君上而合体；心腹之寄，虽中外而同途。入则付之钧衡，出则委其藩翰，苟非望隆硕德，道备全才，则何以克副具瞻，久膺重寄。银青光禄大夫守门下侍郎兼户部尚书同中书门下平章事监修国史上柱国魏謩，天生贤杰，岳降英灵，深沈莫究其澄波，和裕可群於爱景。自践扬华贯，备著徽猷，故事播於三台，谠论留於两掖。而式资重用，任以地征，简於朕心，爰立作相。惟尔列祖，佐佑太宗，辅弼之光，号为人镜。代济其美，厥生令孙，蕴致君匡国之谋，见奉上竭忠之志。勤劳匪懈，夙夜在公，动关典彝，言成启沃。阐我皇化，由其赤诚，星霜七年，风雨一贯。朕以九折巨屏，三川奥区，控临百城，统驭群虏。眷兹慎择，不其才难，尔宜往践将坛，仍持相印。举武侯之筹策，厎定远戎；继叔度之讴歌，载康遐俗。勉服休命，恭惟有初。可检校户部尚书同中书门下平章事兼成都尹充剑南西川节度事大使知节度副管内观察处置统押近界诸蛮及西山八国云南安抚等使。


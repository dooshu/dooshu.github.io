○與許知縣 【 救荒】

來教詢賑濟事宜此君子愛人之要務也、但昔人謂救荒無善政、雖以朱子大賢、浙東荒政、其功德及民甚大、然猶自謂不過討幾本青綾冊子。不能盡如其意。則其他可知矣。况淺見薄識、豈足以仰承下問、姑就舊日所親歷者、略陳一二、以備高明之采擇焉、

一來教謂每圖貧戶、擇其尤者四十戶報之此意亦可、但不知令何人開報。若付之糧里。適以為其取錢作弊之資。此莫如保甲而貧無錢者。不得報矣愚意只取黃冊圖眼。將該圖里老。親自審問。假如某戶人口若干。田糧若干。以何事為業。其有田產而富實者。不必言矣。或無田產而為商賈工匠僧道毉卜諸技藝之業者。皆可自給。惟無田產無職業。及老幼殘疾者。乃為真貧。所宜賑濟。其或戶有田糧而為他人所詭寄。或同戶各房。有田糧而本身無有。又無技藝營生者亦為貧民。亦宜賑濟。此等事若非為政者先之勞之。而付手下之人。則有無端賣弄作弊不惟無益而反有害矣

一來教、謂書記號簿、填寫小帖、甚善、甚善、但付之里長分散。則其或散或不散。亦不能無弊。不若令里長呌來。驗其人物飢瘦。衣服藍縷。親自給散。無為弊也

一來教、欲令里長排定資次。責其彼此相識以防詐冐。不若就依圖眼資次面審。令其彼此相識。又欲以一縣分作五日。亦恐難以定限。若事務忙冗。再加數日亦不妨。但恐厭其煩勞。而付之於人。則未免如昨書所言。前官之弊矣。

一區區昔年在福建、分廵至浦城、適遇賑濟人、紛紛來告不公、及親到倉中看視、見其手冊開報之人、俱無籍貫、詢問其實、則皆坊長大戶招集四方無賴之徒。來彼間治鐵冶。每一爐多至五七百人。関支倉穀而去。近倉居民不得関支。忿其不平。爭告前來。區區謂彼既不曾附籍在本縣當差。如何該支賑濟。即將各坊長問罪。追還冐支倉穀。人心始帖然而服。及審所告之人。雖係近倉之民。然皆衣服整齊。面帶酒容亦不類乎飢民不該賑濟退此二種之人次日方有十分飢窮之人來告卻與賑濟。其數亦不甚多。以此觀之。則不可不親自審察矣

一區區昔年分廵至邵武、正值飢荒、米價極貴、本府倉糧、不能完納、小民紛然、告求賑濟、而倉無顆粒之粟、軍士群然告缺月糧、而查軍倉之儲、僅可支兩月、時將五月、青黃不接、分守裴參議、無可處置、避而去之、區區謂其軍士曰、今倉中無糧、與民之飢荒、難以追米、皆汝所知也、吾欲每月給米五斗支銀三錢與汝。則可延至八月。八月以後。則各處有米可糴與銀六錢任汝轉易軍皆樂從。乃謂其民曰。汝欲賑濟而無粟可發。別無可為。汝今徵糧上官每米一石。該銀一兩二錢。於法不該宥免。我與汝减價。止納六錢上官其餘六錢如此乃沾實惠就與作賑濟民皆懽然曰得如此過於賑濟矣其有戶無田糧而貧困者。乃借支布政司銀兩以賑之。上下皆安不然幾於激變矣今本縣科派煩重。又有散鈔散鹽等項。無藝之征。若會計各圖飢民。該用賑濟稻穀若干。就令該圖里長領去糶賣。以代貧民辦納料銀若干。使民皆受其惠。則官欠易完而免於豪猾冐支官穀之患。雖不賑濟。猶賑濟矣。此乃權宜之法。不知如何。


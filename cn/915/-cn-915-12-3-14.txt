◇问沙汰释老诏（五年举秀才，樊逊对策第一）

朕闻专精九液，鹤竦玄州之境；苦心六岁，释担烦恼之津。或注神鬼之术，明尸解之方，或说因缘之要，见泥洹之道。是以太乙阐法，竟于轻举；如来证理，坏于寂灭。自祖龙寝迹，刘庄感梦，从此以归，纷然遂广，至有委亲遗累，弃国忘家，馆舍盈于山薮，伽蓝遍于州郡。若黄金可化，淮南不应就戮；神威自在，央掘岂得为京刂，若以御龙非实，荆山有攀髯之恋；控象为虚，洛寤夜光之诡。是非之契，朕实惑焉。乃有缁衣之众，参半於平俗；黄服之徒，数过於正户。所以国给为此不充，王用因兹取乏。欲择其正道，蠲其左术。一则有润邦家，二则无惑群品。且积竞繇来，行之已久，顿于中路，沙汰实难。至如两家升降，二途修短，可指言优劣，无鼠首其辞。（《广弘明集》二十四。）


○补宿卫官健名额奏（太和二年三月左右金吾）

臣伏以宿卫官健，素有名额，因循相习，渐慢常经。臣自受任以来，每怀忧惧，纵宽尸禄，何敢败官？况臣丙夜自当，窃希往躅，酉点亲至，备闻前规。据人数才二百以来，准元额不及大半。去二月十三日已具陈奏，令臣搜求诸头冗剩，量减所由资课，询谋旧例，斟酌事情。遂遣抽收四百四十名，人数既足，他处驱使，亦无欠阙。辄具条流，伏乞敕臣当司，永为遵守。


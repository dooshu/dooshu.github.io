范阳井

丙子秋，寇破定兴，孝廉范士楫之配马氏，及其子之妇并三女堕井死焉。其明年，范君与予同举进士，予闻而壮之，为新乐府曰《范阳井》。
皇帝九载秋，胡大入畿辅。
掠名城，以十数。
室闾纷哉流离，人民腊脯（一解）。
骑倏忽，至范阳，范阳城，中大难。
有范君，举孝廉，家世衣冠。
敦行秉礼，门内欢喜（二解）。
登城，火燉燉。
城中大扰乱，男子苍黄出奔。
顾谓若妇，卿自为计，答云不负君，无烦言（三解）。
庭中有石井，井水清澈肤。
顾呼新妇，我为若前驱。
三女泣徘徊，大者十七，幼者十一，同去弗复踌躇。
上牵紫绣带，下结红罗襦。
相将入石井，井水清彻肤（四解）。
咄嗟哉，美人子。
世乱人如蓬蒿，寡廉鲜耻。
亦有大将建高牙，望风而辫发。
长吏专城不能死，曷不愧范阳城十岁女子（五解）。
皇帝大明圣，奖孝旌义，以风于有位。
范君今来射策在上第，欲陈家门中心悲。
贤哉贤哉，敢告史氏（六解）。





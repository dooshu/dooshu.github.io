○翰林学士李公墓碑

李翰林名白，字太白。以诗著名，召入翰林。世称才名占得翰林，他人不复争先。其後以胁从得罪，既免，遂放浪江南。死宣城，葬当涂青山下。李阳冰序诗集，粗具行止。敬尝游江表，过其墓下。爱其才，壮其气，味其嗜酒，知其取适，作碑於墓。且曰：先生得天地秀气耶？不然，何异於常之人耶！或曰：太白之精下降，故字太白。故贺监号为谪仙，不其然乎？故为诗格高旨远，若在天上物外。神仙会集，行鹤驾，想见飘然之状。视尘中屑屑米粒，虫睫纷扰，蠢羁绊蹂躏之比。又尝有知鉴。客并州，识郭汾阳於行伍间，为免脱其刑责而奖重之。後汾阳以功成官爵请赎翰林，上许之，因免诛，其报也。又尝心许剑舞裴将军，予曾叔祖也。尝投书曰：“如白愿出将军门下。”其文高，其气雄，世稀其本，惧失其传，故叙传之。

太和初，文宗皇帝命翰林学士为《三绝赞》，公之诗歌与裴将军剑舞洎张旭长史草书为三绝。夫天付上才，必同灵气，贤杰相投，龙虎两合。可为知者言，非常人所知也。夫古以名德称占其官谥者甚希。前以诗称者，若谢吏部、何水部、陶彭泽、鲍参军之类。唐朝以诗称，若王江宁、宋考功、韦苏州、王右丞、杜员外之类；以文称者，若陈拾遗、苏司业、元容州、萧功曹、韩吏部之类；以德行称者，元鲁山、阳道州；以直称者，魏文贞、狄梁公，以忠烈称者，颜鲁公、段太尉；以武称者，李卫公、英公；以学行文翰称者，虞秘监。唐之得人，於斯为盛。翰林其以诗称之一也。予尝过当涂，访翰林旧宅。又於浮图寺化城之僧，得翰林自写《访贺监不遇诗》云：“东山无贺老，却棹酒船回。”味之不足，重之为宝，用献知者。又於历阳郡得翰林与刘尊师书一纸，思高笔逸。又尝游上元蒋山寺，见翰林赞志公云：“水中之月，了不可取。刀齐尺量，扇迷陈语。”文简事备，诚为作者，附於此云。

会昌三年二月中，敬自淠水草堂南游江左，过公墓下。四过青山，两发涂口，徘徊不忍去。与前濮州鄄城县尉李劭同以公服拜其墓。问其墓左人毕元宥，实备洒扫，留绵帛具酒馔祭公，知公无孙，有孙女二人。一嫁刘劝，一嫁陈云，皆农夫也。且曰：“二孙女不拜墓已五立年矣。”因告邑宰李君都杰，请免毕元宥力役，俾专洒扫事。嘻！享名甚高，後事何薄。谢公旧井，新墓角落。青山白云，共为萧索。巨竹拱木，如公卓荦。天长地久，其名不朽。此为祭文，写授元宥。又为碑曰：

贵尽皆然，名存则难。故余重名不重官。作李翰林碑，十五字而已。

裴素

素，平州人。宝历初进士。太和二年举贤良方正直言极谏第三等。官中书舍人。


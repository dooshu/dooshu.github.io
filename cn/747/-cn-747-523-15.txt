○为河东副元帅马司徒请罢节度表

臣燧言：臣闻享其名者，必有其实；受其赏者，必有其功。臣以往年奉诏，东征田悦，寻又伏奉恩命，加臣魏博节度使。方将收其土地，抚彼黎人，致天诛以伸威，布王泽而施惠，不得不居其任，何事而辞？其後摧败虽多，剪灭则未，其贼偷延数刻，独保孤城。田悦以溃乱殒身，由绪以窘迫归款。圣恩复加宏贷，悉复旧封。以臣有擒制之所系缧，绥怀之所降附，人徒之众，将吏之多，特敕别置保宁军节度，仍以臣兼充其使。臣又方以劳来为事，实且慰安其心。寻属西讨河中，内清关辅，事殷任重，劳力焦神，正在忧虞，未遑辞让。

今臣举军还镇，解甲息师。况当歉岁未康。疲人方困。若复虚兼二使，别创两军，职任既繁，禄廪逾倍。且臣非有收郡邑壁垒之实，不宜复加名位；非有保城池封略之才，不宜别开军府。而乃妄为繁费，谬积恩荣。在私心怀苟得之羞，於国典为虚受之失。伏乞罢保宁节度，停臣此使，以保宁军兵马隶属河东节度，则圣朝有省约之利，愚臣减盈满之忧。且臣尊爵大官，穷荣极宠，何待加兹一职，乃为被以鸿私？今保宁河东军兵马，久同征行，以相和协，有同一体，不必异名，颇亦便安。伏希裁择，无任悃款之至。


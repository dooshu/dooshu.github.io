自西海门登始信峰至石笋矼作

汉武企蓬壶，谢客思庐霍。
崎峭此层岭，俶诡难可度。
狮岩既蹲䠞，九龙复回薄。
邃壑开虚无，海藏失扃钥。
珍贝堵中陈，鲲鲸谷底跃。
冯夷破幽宫，白日逢不若。
连峦荡层波，危屿竦丹雘。
人烟乍晦明，缅睇辨山郭。
回策磴屡纡，孤峰吐岞崿。
果看野猿供，棋见仙人博。
坼峡断谽谺，孤松横略彴（有接引松。）。
峰头石室存，铁壁成斗削。
长江练一缕，九子莲累萼。
俯窥散花坞，丹黄纷漠漠。
延赏垂昃景，石笋惊解箨。
万指攒青冥，高撑各锋锷。
其旁无附属，兀奡露龂腭。
璚树作弁盖，鲜云袅婥约。
造物何狡狯，巨灵苦劖凿。
苟非驭风人，实恐山鬼攫。
抉险情自移，采真理无怍。
逝将餐菊英，重来蹑芒屩。
林峰不我嘲，当果浮丘诺。



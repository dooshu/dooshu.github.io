○清軍察院記 【 清軍】

國家置兵、衛所之隸各省者、間數歲理其政、則遣清軍御史使四方、制也。燫嘗私論以其任為難焉、何者御史法官也。諸御史之使者要以守法為奉職。清軍則非守法之難也。足兵而不病民、得法外意為難耳。夫兵者。民之所易擾也。人情莫不懷土。即得其當而遣之、行者齎。居者送。巳不免于愁苦而怨咨。一或不當。吏胥得操人情所畏為奸利。閭閻間訟獄繁興。故遣一人。而騷動者。殆數十家矣。燫曩者承乏南曹。會大司馬缺。攝官再焉。每見四方所遣。內實宿衛。其舊隸籍者。或多老弱羸病不堪執兵。新隸籍者、必有罪。率下大辟一等又不足責之親上死長明甚其實難用也夫以無用之軍。而動巳安之民。是故先朝名碩建議。而柰何不為之所乎多欲變而通之。以寬海內元元。顧樞臣輒守故常。謂制不可改又時遣清軍御史一員甚無謂也故燫謂清軍使者其在于今之難也若夫能得法外意。固非仁人長者達治體者。不足與于斯矣。今奉命吾省御史侯君。殆其人歟。始御史君之未至也。民習見前使故事。或起險膚相動。御史君至。下符迯而遣。吾視諸故籍罪而遣。吾審諸時臬。法疑者原。民不得妄有所奸。戶絕者免。吏不得更追呼于其里。又曰吾在也。吏不敢吾民擾。異時者。其如何。凡絕戶者。書之籍。藏于官。書諜給其里之人永勿擾。葢不期月。得兵二千餘人遣之。吏無私焉。民無怨焉。政修于堂序。而數千里內閭閻晏然。前此所未有也。昔魯作丘甲。益兵困民。春秋言?几之。仲尼論為邦。無寧去兵而食不可去。若御史君者。豈非所謂仁人長者之用心。而又達治體者耶。詩曰。不懈于位。民之攸。塈又肅肅王命。仲山甫將之。邦國若否。仲山甫明之。御史君其有焉。先時清軍以不時至。官寓未有定。會城之南。舊有公署。御史君乃定居之。有司遂請立石紀其始。而並書御史君之軍政為後法程。燫不佞猥屬筆焉。御史君、諱堯封、字欽之、登隆慶辛未進士、蘇之嘉定人、其至閩也、覈吏治。察民隱分別淑慝。無不當于人心者。他政不書。書其職之所專云。


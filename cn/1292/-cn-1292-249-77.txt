◇　恣听采取山泽物（地皇三年）

惟民困乏，虽溥开诸仓以赈赡之，犹恐未足。其且开天下山泽之防，诸能采取山泽之物而顺月令者，其恣听之，勿令出税。至地皇三十年如故，是王光上戊之六年也。如令豪吏猾民辜而攉之，小民弗蒙，非予意也。《易》不云乎？「损上益下，民说无疆。」《书》云：「言之不从，是谓不艾。」咨乎群公，可不忧哉！（《汉书·王莽传》下）






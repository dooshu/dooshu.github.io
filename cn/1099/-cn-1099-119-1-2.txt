○條陳修省事宜 【 修省實政】

一祭告以竭修省之誠、古人致齋、欲使百工齊其念慮、一其心志、以交于神明、庶獲感通耳、今新春在邇、郊祭期逼、宜于大祀之後、擇日齋戒、遣官祭告　天地　社稷宗廟山川、引咎自責。以彰遇灾而懼之誠至于名山大川。及灾變所出地方。就令彼處官司祭告。此葢為民祈福。非他淫祀之比也。

一寬恤以宣修省之澤、今天下之民困窮極矣。其原多由于刑罰冤濫。賦歛緊急所致。伏願特降德音。覃及天下。先令各衙門斟酌事宜。開具條件。請旨采擇行之。使囹圄少清。冤滯少雪。以體天地發生之仁以廣　朝廷好生之德。至于嘉靖三年以前、拖欠內外倉庫錢粮、亦望大霈恩澤、其在小民名下未徵者、即與開豁、若大戶侵欺、監追年久、果無抵業者、亦與蠲除、其餘宜量許折徵、仍視其年分之遠近。以為折價之多寡、

一聽言以盡修省之實、六部科道等官、奉詔條陳利弊興革、　陛下擇其切當可行者、依擬施行惠及斯民多矣、其間實有迂泛不切、窒礙難行者、　陛下權度報罷固宜、但其間亦有一二關係民情。有益治道者。伏願采而行之。若兵部所言復職任、如浙江鎮守市舶太監、請改敕書、兼管地方、所宜改正、吏部所言錄放棄、兵部所言憫遣發、都察院所言釋幽滯、葢言近年放謫諸臣以言得罪、及公務連累者、除議禮奉有明旨、姑未敢言、其餘充軍者放回原籍為民冠帶閑住。可用者仍舊錄用則　聖德愈光。各官進言。與陛下求言之意皆無負矣。

一用人以資修省之益。吏部用人。專以資格。夫課功核實固足以奔走庶官。而激懦廉頑。恐無以風勵天下。宜令吏部以資格待常流以不次拔英異。在京在外官員。知取人不嫌于名果有才行超卓名係時望者不必拘以常格。量為超拔。以警動後人。至于高蹈恬退之人。屈抑沉滯之士、可以鎮雅俗。濟時艱者。從公搜訪。具奏起用。至于庶官之賢否。吏部不能盡知。必寄耳目于撫按。撫按不能真知。而課績于催科之間。程能于趨走之末。故悃愊無華。則以為拙且懦。圓轉便給。則以為才且賢。况上之取人。多重于甲科。其在進士。甫及三年。即有超擢。舉人縱有異績多不得旌舉。而歲貢較之舉人。尤為難矣今撫按之薦舉。吏部之推擢。無得偏重。以至府縣佐貳官。其有才守可觀者。亦宜量為薦擢。近年以來。將官之體貌太輕。法吏之推求過甚。而况是非或得之傳聞毀譽多生于愛惡。以寸牒不明而羅織驍勇之將。搜遠年舊事。而廢棄統馭之才。老成慣戰者。置散投閒而新進未試者。超登將領宜通行各處撫按、將境內大小將官。廣詢博訪。務得其真。至于平居體貌。當循舊矢?見。不可任情摧抑仍令在京三品以上大臣及科道等官。在外廵撫廵按各從公推舉。堪任大將者幾人。偏將者幾人。各舉所知。不厭其同。

一革弊以祛修省之害、戶部所言慎惜京儲、國家命脉、仰繫京儲、乞　敕諭內府各衙門、今後匠官匠作軍人、除已傳陞招添外、不許再行奏乞、其騰驤四衛勇士旗軍、仍令兵部查照嘉靖元年清查冊籍、果係存留有名人數、准令替補、已經裁革者、仍舊裁革、其迯故缺役、止照常勾補、免令選收工部所言處借支例銀、陜西織造羊絨袍服、因本省贓罰銀不敷、欲借支本部開納事例銀五千兩、今照營建　仁壽宮事體、尢為緊急、工料尤為浩繁、乞采納工部所奏、擇其緊要者、如法織造蠲其不急者、暫為停止、借支例銀、解部應用、


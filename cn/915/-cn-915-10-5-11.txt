◇发遣北边质任诏（太建十四年四月癸卯）

中岁克定淮泗，爰涉青徐，彼土酋豪，并输罄诚款，分遣亲戚，以为质任。今旧土沦陷，复成异域，南北阻远，未得会同，念其分乖，殊有爱恋，夷狄吾民，斯事一也，何独讥禁，使彼离析。外可即检任子馆及东馆并带保任在外者，并赐衣粮，颁之酒食，遂其乡路，所之阻远，便发遣船仗卫送，必令安达；若已预仕宦，及别有事义，不欲去者，亦随其意。（《陈书·後主纪》）


吊南塘

副将军，在南郡，杀倭全用鸳鸯阵。
大将军，在蓟门，阅兵争跳龙虎屯。
结发从戎无不可，筹边更重北门锁。
万里长城背朔方，伏波只看飞鸢堕。
江陵已没二华亡，倚剑悲歌古战场。
白袷角巾归第日，路人谁识戚南塘？
惟有白头旧部曲，西风落日叹《烧荒》⑴。
⑴ 张江陵当国，谭纶为总制，戚继光为蓟镇，得以保全。江陵与纶先后没，戚移镇岭南，旋罢官矣。二华，纶字也，部将陈第作《烧荒行》以悲之。


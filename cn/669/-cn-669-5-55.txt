55　古今拜揖之禮


鄭司農大祝注「肅」：「但俯下手，今時撎是也。」注又曰：「介者不拜，故曰『爲事故，敢肅使者』。」疏：「按儀禮鄉飲酒，賓客入門，有撎入門之法，推手曰揖，引手曰撎。成十六年，晉、楚戰於鄢陵，『楚子使工尹襄問郤至以弓。郤至見客，免胄承命』。又云『不敢拜命』，注云：『介者不拜。』又云『君命之辱，爲事故敢肅使者，三肅使者而退』，是軍中有肅拜法。」項氏安世家説五云：「古之拜如今之揖，折腰而已。介胄之士不拜，故以肅爲禮，以其不可折腰也。其儀特斂手向身，微作曲勢，此正今時婦人揖禮也。漢時婦人之拜，不過如此。或謂自唐武氏始尊婦人，不令拜伏，誤矣。周天元令婦人拜天臺，作男子拜，則雖虜俗，婦人亦不作男子拜也。内則尚右手者，言斂手右向，非若今用手按膝作跪也。男之尚左亦然。」【原注】今考太祖問趙普拜禮：「何以男子跪而婦人不跪？」普問王貽孫，對曰：「古詩『長跪問故夫』，婦人亦跪也。唐武后時，婦人始拜而不跪。」普問所出，對曰：「唐張建章渤海記備言之。」

【閻按】嘗共胡朏明讀此條，舉劉熙釋名云：「拜於婦人爲扶，自袖扶而上下也。」證漢婦人之拜，朏明爲解頤。〇朱子曰：「古者婦人首飾盛多，如副笄六珈之類，自難以俯伏地上。」此解爲正確。〇又辨：「樂府只説『長跪問故夫』，不曾説『伏拜』，引者亦非。」余謂婦人拜之重者，莫過昏禮之扱地拜。扱地拜，以手至地，猶首不至手。首至手，則書所謂「拜手」，大祝所謂「空首」矣。婦人無此等。

【元圻案】王貽孫，字象賢，溥之子。對趙普語，見葉夢得石林燕語、釋文瑩玉壺清話。






139　二臣嬖兩朝易地則皆然


樂王鮒毁叔向，襄二十一年。以平公不好賢也；梁丘據不毁晏子，以景公好賢也。二臣皆從君者，易地則皆然。【原注】劉貢父詩云。顧子曰：「昔梁丘據之諫景公也於房，晏嬰之諫景公也於朝。然晏嬰之忠著於竹素，梁丘之佞于今不絶。」【原注】顧夷義訓，唐志在「儒家」。〇集證：「引見御覽四百五十七。」梁丘據豈能諫景公哉？斯言繆矣。

【全云】梁丘據果能諫於房，亦何佞之有？

【集證】隋志「儒家」：「顧子十卷，晉陽州主簿顧夷撰，亡。」

【元圻案】近刻三劉文集，公非集祇存詩四首，公是集有雜詩一首云：「齊有梁丘據，晉有樂王鮒。據能愛晏嬰，鮒能讒叔譽。二臣嬖兩朝，事君爲悦豫。景有尚賢志，據逆以爲助。平失宥善心，鮒乃速其去。毋以據爲賢，易地則同趣。」或本貢父詩而誤入原父集中。〇近得四庫全書所輯公是集，五言古詩多至十二卷，獨不載是詩，其爲貢父作無疑。






◇三足乌见大赦诏（二年八月甲子）

夫天不爱宝，地称表瑞，莫不威凤巢阁，图龙跃沼，岂直日月珠连，风雨玉烛？是以《钩命决》曰：「王者至孝则出」，《元命苞》曰：「人君至治所有。」虞帝蒸蒸，来兹异趾；周文翼翼，翔此灵禽。文考至德下覃，遗仁爰被，远符千载，降斯三足。将使三方归本，九州翕定，惟此大礼。景福在民。予安敢攘宗庙之善，弗宣大惠。可大赦天下，文武官普进二级。（《御览》九百二十引《后周书》，案：今《周书·明帝纪》「大礼」作「大体」，「敢攘」作「敢让」。）


答应天巡抚


毛二守被劾甚重，上览之，发下重拟。孤即对言：“若所劾果实，诚宜重处，但恐有枉耳。”及出见太宰云：“所劾虚实，固未可知。然其人素亦不满于公论，遂从提究。”

顷奉华翰，不胜恨恨。会崔道长人去，即为之申理。渠若肯虚心，不执初见，自为昭雪，甚善。不然，姑且置之，以俟后人可也。今后凡任事任怨之人，宜预将护，俾得展布。待其被劾而后拯之，则无及矣。






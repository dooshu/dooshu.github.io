◇韩王故台赋（并序）

酸枣寺门外，夹道左右，有两故台。访之故老，云韩王听讼观也。台高十五仞，虽楼榭泯灭，然广基似于山岳。召公大贤，犹舍某棠，区区小国，而台观隆崇，骄盈于世，以鉴来今。故作赋曰：

望韩王之故台，寻往代之所营：双阙碣以峻峙，贯云气而上征。历千载而特立，显妙观于太清。蔑丘陵之逦迤，亚五岳之嵯峨。薄邯郸之丛台，陋楚国之章华。邈山召以抗极，岂岑楼之能加？至乃宫观弘敞，增台隐天。伐文梓于万仞，发玉石于三泉，优倡角乌鸟之声，蛾眉戏白雪之舞。纷淫衍以低昂，翳修袖而容与。（《水经·济水注二》，《艺文类聚》六十二）


留别金陵诸公





海水昔飞动，[一]三龙纷战争。[二]钟山危波澜，[三]倾侧骇奔鲸。[四]黄旗一扫荡，割壤开吴京。六代更霸王，遗迹见都城。[五]至今秦淮间，[六]礼乐秀群英。地扇邹、鲁学，[七]诗腾颜、谢名。[八]五月金陵西，祖余白下亭。[九]欲寻庐峰顶，先绕汉水行。香炉紫烟灭，[十]瀑布落太清。[十一]若攀星辰去，挥手缅含情。[十二]

[一]《剧秦美新》：“海水群飞。”李善注：“海水喻万民，群飞言乱。”



[二]三龙，蜀、吴、魏也。



[三]《太平寰宇记》：蒋山，在升州上元县东北十五里，周回六十里，面南顾东。东连青龙、雁门等山，西临青溪绝山，南面有钟浦水流下入秦淮，北连雉亭山。按《舆地志》云：蒋山古曰金陵山，县之名因此而立。汉舆地图名钟山，吴大帝时有蒋子文，发神验于此，封子文为蒋侯，改曰蒋山。



[四]谢朓诗：“奔鲸自此曝。”



[五]颜延年诗：“襟卫徙吴京。”吴京，金陵也，以吴人所都，故曰吴京。《景定建康志》：古都城。按《宫苑记》：吴大帝所筑，周回二十里一十九步，在淮水北五里。晋元帝过江，不改其旧，宋、齐、梁、陈皆都之。《舆地志》曰：晋琅邪王渡江，镇建业，因吴旧都，修而居之。宋、齐而下，宫室有因有革，而都城不改，东南利便。书曰：孙权虽据石头，以扼江险，然其都邑，则在建业，历代所谓都城也。东晋、宋、齐、梁因之，虽时有改筑，而其经画，皆吴之旧。



[六]《初学记》：孙盛《晋阳秋》曰：秦始皇东游，望气者云：“五百年后，金陵有天子气。”于是始皇于方山掘流，西入江，亦曰淮，今在润州江宁县，土俗号曰秦淮。《太平寰宇记》：《丹阳记》云：始皇凿金陵方山，其断处为渎，即今淮水。经城中，入大江，是曰秦淮。



[七]《史记》：邹、鲁滨邾、泗，犹有周公遗风。俗好儒，备于礼。《汉书》：邹、鲁守经学。



[八]《宋书》：颜延之与谢灵运俱以词采齐名，自潘岳、陆机之后，文士莫及也，江左称颜、谢焉。所著并传于世。



[九]郑玄《仪礼注》：将行而饮酒曰祖。萧士赟曰：图经：白下亭，在上元县西北。



[十]庐峰，即庐山也。《江西通志》：庐山，在南康府治北二十里，九江府城南二十五里。脉接衡阳，由武功来，古南障山也。高三千三百六十丈，或云七千三百六十丈。凡有七重，周回五百里。山无主峰，横溃四出，峣峣嵺嵺，各为尊高，不相拱揖，异于武当、太岳诸名山。出风降雨，抱异怀灵，道书称为第八洞天。香炉峰，在开先文殊寺后，其形圆耸如炉。山南山北皆见峰上常出云气，有似香烟，故名。



[十一]《太平寰宇记》：庐山瀑布在山东，亦名白水。源出高峰，挂流三百许丈，远望如匹布，故名瀑布。



[十二]刘琨诗：“挥手长相谢。”






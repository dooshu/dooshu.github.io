代许州李相公陈乞状

右臣伏有恳私须干圣听退循僭易甘俟诛夷盖念臣两日前获奉宸游亲陪宴射侍天顔於咫尺厠鼎席之崇高在镐飞觞但惊於无算饮河满腹自媿於不任而重瞳曲赐於抚存方寸弥增於感激适对顒顒之当宁颇成喋喋之多辞虽覆帱之见容亦諠譁之是惧且念臣斗筲之器素狭犬马之齿巳高沾玉斚之余既难胜於天浆接公槐之列徒负愧於朝伦况今享劳有期将均於慈惠台衡之任实冠於搢绅或举白之如初必峩冠而致诮空自成於贰过益有玷於具瞻伏望皇帝陛下曲赐保全深垂矜察俾不令於引满庶免至於失仪顾沥恳以由衷亦怀忧而失据仰希慈造特允下诚


◇赠谥柳世隆诏（永明九年）

故侍中、左光禄大夫贞阳公世隆，秉德居业，才兼经纬。少播清徽，长弘美誉。入参内禁，出赞西牧，专寄郢郊，克挫巨猾，超越前勋，功著一代。及总任方州，民颂宽德，翼教崇闼，朝称元正。忠谟嘉猷，简於朕心，雅志素履，邈不可逾。将登铉味，用燮鸿化，奄至薨殒，震恸良深。赠司空，班剑三十人，鼓吹一部，侍中如故。谥曰忠武。（《南齐书·柳世隆传》）


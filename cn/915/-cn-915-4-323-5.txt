◇署教

司徒掾士，壹不得除用。（《吴志·士燮传》注引《吴书》。）

策废少帝。（案《后汉·董卓传》遂传太后策废少帝，盖卓矫董太后策也」。）

孝灵皇帝不究高宗眉寿之祚，早弃臣子。皇帝承绍，海内侧望，而帝天姿轻佻，威仪不恪，在丧慢惰，衰如故焉；凶德既彰，淫秽发闻，损辱神器，忝污宗庙。皇太后教无母仪，统政荒乱。永乐太后暴崩，众论惑焉。三纲之道，天地之纪，而乃有阙，罪之大者。陈留王协，圣德伟茂，规矩邈然，丰下兑上，有尧图之表；居丧哀戚，言不及邪，岐嶷之性，有周成之懿。休声美称，天下所闻，宜承洪业，为万世统，可以承宗庙。废皇帝为弘农王。皇太后还政。（《魏志·董卓传》注引《献帝起居注》，又《后汉·董卓传》载此策云：「皇帝在丧，无人子之心，威仪不类人君，今废为弘农王。」「又议太后咸足迫永乐太后，至令忧死，逆妇姑之礼，无孝顺之节，迁于永安宫。」案此盖卓矫董太后策也。《范书》、《袁纪》并称卓逼何太后为废帝策。）



卷六十九


抽思



【原文】

抽思¹


心郁郁之忧思兮²，独永叹乎增伤³。思蹇产之不释兮⁴，曼遭夜之方长⁵。悲秋风之动容兮⁶，何回极之浮浮⁷。数惟荪之多怒兮⁸，伤余心之懮懮⁹。愿摇起而横奔兮¹⁰，览民尤以自镇¹¹。结微情以陈辞兮¹²，矫以遗夫美人¹³。昔君与我诚言兮¹⁴，曰黄昏以为期¹⁵。羌中道而回畔兮¹⁶，反既有此他志¹⁷。憍吾以其美好兮¹⁸，览余以其脩姱¹⁹。与余言而不信兮²⁰，盖为余而造怒²¹。

【注释】

¹此章言己所以多忧者，以君信谀而自圣，眩于名实，昧于施报，己虽忠直，无所赴愬，故反复其辞，以泄忧思也。

²哀愤结縎，虑烦冤也。一无“心”字。

³哀悲太息，损肺肝也。

⁴心中诘屈，如连环也。

⁵忧不能眠，时难晓也。

⁶风为政令。动，摇也。言风起而草木之类摇动，君令下而百姓之化行也。一本云“悲夫”。【补曰】《九辩》曰：“悲哉秋之为气也！萧瑟兮草木摇落而变衰。”意与此同。

⁷回，邪也。极，中也。浮浮，行貌。怀王为回邪之政，不合道中，则其化流行，群下皆效也。【补曰】极，至也。《诗》曰：“江汉浮浮。”浮浮，水流貌。此言回邪盛行，犹秋风之摇落万物也。

⁸数，纪也。荪，香草也。以喻君。荪，一作“荃”。【补曰】数，所矩切，计也。惟，思也。言计思其君多妄怒，无罪而受罚也。

⁹懮，痛貌也。言己惟思君行，纪数其过，又多忿怒，无罪受罚，故我心懮懮而伤痛也。【补曰】懮音忧。《说文》云：“愁也。”

¹⁰言己见君妄怒，无辜而受罚，则欲摇动而奔走。

¹¹尤，过也。镇，止也。言己览观众民，多无过恶而被刑罚，非独己身自镇止而慰己也。【补曰】镇音珍。

¹²结续妙思，作辞赋也。

¹³举与怀王，使览照也。【补曰】遗，去声。

¹⁴始君与己谋政务也。诚，一作“成”。

¹⁵且待日没闲静时也。【补曰】《淮南》曰：“薄于虞渊，是谓黄昏。”黄昏，喻晚节也。《战国策》云：“行百里者，半于九十。”此言末路之难。

¹⁶信用谗人，更狐疑也。

¹⁷谓己不忠，遂外疏也。【补曰】志音之，叶韵。

¹⁸握持宝玩，以侮余也。一无“其”字。【补曰】此言怀王自矜伐也。憍，矜也。《庄子》曰：“虚憍而恃气。”读若骄。

¹⁹陈列好色，以示我也。览，一作“鉴”。脩，一作“修”。【补曰】姱，好也，亦有户音。

²⁰外若亲己，内怀诈也。一作“途言”。

²¹责其非职，语横暴也。盖，一作“盍”。【补曰】为，去声。



【原文】

愿承閒而自察兮¹，心震悼而不敢；²悲夷犹而冀进兮³，心怛伤之憺憺⁴。兹历情以陈辞兮⁵，荪详聋而不闻⁶。固切人之不媚兮⁷，众果以我为患⁸。初吾所陈之耿著兮⁹，岂至今其庸亡¹⁰？何毒药之謇謇兮¹¹？愿荪美之可完¹²。望三五以为像兮¹³，指彭咸以为仪¹⁴。夫何极而不至兮¹⁵，故远闻而难亏¹⁶。善不由外来兮¹⁷，名不可以虚作¹⁸。孰无施而有报兮¹⁹，孰不实而有穫²⁰？

【注释】

¹思待清宴，自解说也。【补曰】閒音闲。《庄子》曰：“今日宴閒。”察，明也。

²志恐动悸，心中怛也。

³意怀犹豫，幸擢拔也。

⁴肝胆剖破，血凝滞也。【补曰】怛，当割切，悲惨也。憺，谈敢切，安静也。

⁵发此愤思，列谋谟也。一作“历兹情”。

⁶君耳不听，若风过也。荪，一作“荃”。详，一作“佯”。【补曰】详，诈也，与“佯”同。

⁷琢瑳群佞，见憎恶也。

⁸谄谀比己于剑戟也。【补曰】患音还。

⁹论说政治，道明白也。【补曰】耿，古迥切。

¹⁰文辞尚在，可求索也。一云“岂不至今其庸止”。

¹¹忠信不美，如毒药也。一云“何独乐斯之謇謇兮”。【补曰】《书》曰：“若药不瞑眩，厥疾不瘳。”传曰：“美疢不如恶石。”

¹²想君德化，可兴复也。荪，一作“荃”。完，一作“光”。

¹³三王五伯，可修法也。

¹⁴先贤清白，我式之也。

¹⁵尽心修善，获官爵也。【补曰】此言以圣贤为法，尽心行之，何远而不至也？

¹⁶功名布流，长不灭也。

¹⁷才德仁义，从己出也。

¹⁸愚欲强智，不能及也。【补曰】此言有实而后名从之。

¹⁹谁不自施德而蒙福。【补曰】施，矢豉切。

²⁰空穗满田，无所得也。以言上不施惠，则下不竭其力；君不履信诚，则臣下伪惑也。穫，一作“獲”。



【原文】

少歌曰：¹与美人抽怨兮²，并日夜而无正³。憍吾以其美好兮⁴，敖朕辞而不听⁵。

【注释】

¹小吟讴谣，以乐志也。少，一作“小”。【补曰】少，矢照切。《荀子》曰：“其小歌也。”注云：“此下一章，即其反辞，总论前意，反复说之也。”此章有少歌，有倡，有乱。少歌之不足，则又发其意而为倡。独倡而无与和也，则总理一赋之终，以为乱辞云尔。

²为君陈道，拔恨意也。

³君性不端，昼夜谬也。并，一作“弃”。一云“并憾日夜无正”。【补曰】并，並也。冯衍赋云：“并日夜而忧思。”

⁴示我爵位及财贿也。憍，一作“骄”。

⁵慢我之言，而不采听也。敖，一作“謷”。【补曰】敖，倨也，与“傲”同。



【原文】

倡曰：¹有鸟自南兮²，来集汉北³。好姱佳丽兮⁴，牉独处此异域⁵。既惸独而不群兮⁶，又无良媒在其侧⁷。道卓远而日忘兮⁸，愿自申而不得。望北山而流涕兮⁹，临流水而太息¹⁰。望孟夏之短夜兮¹¹，何晦明之若岁¹²！惟郢路之辽远兮¹³，魂一夕而九逝¹⁴。曾不知路之曲直兮¹⁵，南指月与列星¹⁶。愿径逝而未得兮¹⁷，魂识路之营营¹⁸。何灵魂之信直兮¹⁹，人之心不与吾心同²⁰！。理弱而媒不通兮²¹，尚不知余之从容²²。

【注释】

¹起倡发声，造新曲也。【补曰】倡，与“唱”同。

²屈原自喻生楚国也。【补曰】孔子曰：“鸟则择木，木岂能择鸟？”子思曰：“君子犹鸟也，疑之则举矣。”色斯举矣，翔而后集，故古人以自喻。

³虽易水土，志不革也。【补曰】《禹贡》：“嶓冢导漾，东流为汉。”《周礼》：“荆州，其川江、汉。”汉，楚水也。《水经》及《山海经》注云：“汉水出陇西坻道县嶓冢山，初名漾水，东流至武都沮县，始为汉水。东南至葭萌，与羌水合，至江夏安陆县，名沔水。故有汉沔之名。又东至竟陵，合沧浪之水，又东过三澨水，触大别山，南入于江也。”

⁴容貌说美，有俊德也。

⁵背离乡党，居他邑也。牉，一作“叛”，一作“”。【补曰】牉音泮，旧音伴。

⁶行与众异，身孤特也。【补曰】惸，渠荣切，无弟兄也。

⁷左右嫉妬，莫衒鬻也。

⁸卓，一作“逴”。

⁹瞻仰高景，愁悲泣也。北山，一作“南山”。

¹⁰顾念旧故，思亲戚也。流水，一作“深水”。

¹¹四月之末，阴尽极也。【补曰】上云“曼遭夜之方长”，此云“望孟夏之短夜”者，秋夜方长，而夏夜最短，忧不能寐，冀夜短而易晓也。

¹²忧不能寐，常倚立也。

¹³隔以江湖，幽僻侧也。

¹⁴精魂夜归，几满十也。

¹⁵忽往忽来，行亟疾也。一本云“曾不知路之曲直兮，魂识路之营营。何灵魂之信直兮，南指月与列星。愿径逝而未得兮，人之心不与吾心同”。

¹⁶参差转运，相递代也。

¹⁷意欲直还，君不纳也。未，一作“不”。

¹⁸精灵主行，往来数也。或曰，识路，知道路也。营，一作“”。【补曰】《诗》注云：“营营，往来貌。”，忧也，音琼。

¹⁹质性忠正，不枉曲也。

²⁰我志清白，众泥浊也。

²¹知友劣弱，又鄙朴也。

²²未照我志之所欲也。【补曰】言尚不知己志，况能召我也？



【原文】

乱曰：长濑湍流，泝江潭兮¹。狂顾南行，聊以娱心兮²。轸石崴嵬，蹇吾愿兮³。超回志度，行隐进兮⁴。低佪夷犹，宿北姑兮⁵。烦冤瞀容，实沛徂兮⁶。愁叹苦神，灵遥思兮⁷。路远处幽，又无行媒兮⁸。道思作颂，聊以自救兮⁹。忧心不遂，斯言谁告兮¹⁰。

【注释】

¹湍，亦濑也。逆流而上曰泝。潭，渊也。楚人名渊曰潭。言己思得君命，缘湍濑之流，上泝江渊而归郢也。【补曰】濑见《九歌》。《说文》：“逆流而上曰泝洄。泝，向也。水欲下，违之而上也。”潭水出武陵。一说楚人名深曰潭。徒含切，又音淫。

²狂，犹遽也。娱，乐也。君不肯还己，则复遽走南行，幽藏山谷，以娱己之本志也。一无“聊”字。

³轸，方也，故曰“轸之方也以象地”。崴嵬，崔巍，高貌也。言虽放弃，执履忠信，志如方石，终不可转，行度益高，我常愿之也。嵬，一作“”。【补曰】轸石，谓石之方者，如车轸耳。《集韵》崴音隈。嵬，吾回切。又崴，乌皆切。嵬音怀。崴嵬，不平也。一曰“山形崴”。旧音委谁切。音淮。

⁴超，越也。言己动履正直，超越回邪，志其法度，隐行忠信，日以进也。【补曰】《说文》：“隐，安也。”

⁵夷犹，犹豫也。北姑，地名。言己所以低佪犹豫、宿北姑者，冀君觉寤而还己也。低，一作“俳”。

⁶瞀，乱也。实，是也。徂，去也。言己忧愁思念烦冤，容貌愤乱，诚欲随水沛然而流去也。【补曰】瞀音茂。

⁷愁叹苦神者，思旧乡而神劳也。灵遥思者，神远思也。

⁸路远处幽者，道远处僻也。无行媒者，无绍介也。

⁹一无“以”字。

¹⁰道思者，中道作颂，以舒怫郁之念，救伤怀之思也。忧心不遂，不达也。谁告者，无所告愬也。






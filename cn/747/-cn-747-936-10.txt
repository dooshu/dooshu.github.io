○马尚书南斗醮词

伏闻清浊分形，高卑定位，南北御死生之籍，阴阳有舒惨之殊。由是南斗尊神、六宫众圣，纪功举善，克扬不死之文，主定年，惟启长生之本，欲使物皆归道，人尽登真，副天尊广济之慈，遵大道好生之理。而尘波易溺，意马争驰。罪网牢笼，莫有奋飞之路；情关固闭，曾无开拓之门。臣迹处人寰，心拘俗役。机权在握，须行惩劝之文。刑赏是司，难徇冲和之用。虑其过咎，累积阴曹，更属灾凶，便为厄会。虽继伸祈忏，上叩於天曹；而未吐明诚，仰陈於南极。今则考祥吉日，崇设醮筵，辄按真科，尽披丹恳。元元下土，虔露於瑶阶；昭昭上真，必降於琼席。敢期哀宥，俯念凡微。释罪除灾，落北宫之阴简；锡年增禄，上南斗之阳篇。六宫永纪其姓名，五纬潜资其福。乞使九元七祖，介福朱陵，五族六姻，延祥紫府。誓勤精奉，以答鸿慈。不任。


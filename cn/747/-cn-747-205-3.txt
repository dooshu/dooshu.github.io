○议沙门不应拜俗状

夫孝养所以事亲，发肤为立孝之始；敬忠所以奉上，跪拜申资敬之容：此固仰究天经，俯穷人理。至夫真如寂灭，言行俱尽，元妙希夷，冥难测。陛下恢宏正道，阐辟妙门，兴彼法徒，膺兹冥。然而教非域中之政，形方外之仪，衣异国容，身无首饰，何以参绅於下拜，厕笄总而长跪？愚谓绍法象贤，可以朝不屈节；毁形自绝，可以家无降礼。且同巢许之流，有异勋华之盛，付嘱之托，因循为善。既奉明敕，敢陈正议。谨议。

郑钦泰

钦泰，龙朔中官司戎太常伯护军。


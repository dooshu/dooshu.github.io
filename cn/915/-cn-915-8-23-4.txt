◇辞判二岸杂事启

臣僧虔启，刘伯宠陶瑾称敕二岸，杂事悉委臣判，圣恩罔已，奖使入效，斯实臣下驱驰至愿。且职事所司，不应多陈。虽奉今旨，臣岂敢於外下意不先上闻？正当罄率管见，令官长启审可否之宜，会须恩裁，此乃更乱天听。或致烦壅，且得仍旧，以待能者，恐於事体，二三惟允。伏愿少留神照，察览所启，非敢辞务，惧尘圣化。谨冒输请，伏追震怍。谨启。（《淳化阁帖》三）


○倭志 【 倭奴】

弇州尊人治倭而其家親被倭患又交俞戚諸公故倭事獨詳而得情

日本、古倭奴國、在大海中、於閩浙為東北隅、其國主以王為姓、世世不易、文武官僚亦然、有五畿七道。統郡至五百七十三。然皆依水附嶼。大者不過中國一村落而巳。戶可七萬餘。課丁八十八萬三千有奇。自元帥討日本者、沒于水不得志、日本亦絕不復來貢。高帝初、遣使臣趙秩諭降之、僧祖朝來貢方物。十三年丞相胡惟庸謀叛、令伏精兵貢艘中、計以表裏挾上、即不遂掠庫物乘風而遁、會事露、悉誅其卒、而發僧使於陝西四川各寺中。著訓示後世。絕不與通。於是遣信國公湯和等沿海規畫、自南直隸山東浙江福建廣東西、咸置行都司以備倭為名。犬羊盤錯矣。永樂初太監鄭和等賚賞諭諸海國、日本首先歸附詔厚賚之。封其鎮山。賜勘合百道。與之期。期十年一貢。亡何。三千人犯遼東。為都督劉江所破、殺無噍類。自是歛跡不敢大為寇。而小小抄盜亦不絕。或其主不知也。其貢則恆多先期而至。要以利中國給賚。與互市為利耳。嘉靖初、其主幼冲、不能制羣臣、右京兆大夫高貢使宋素卿貢。亡何、左京兆大夫內藝興遣宗設貢。咸強請勘合後先至寧波、爭長不相下、宗設眾盛於宋素卿、遂攻敗之、追北至紹興、躪諸郡縣。殺掠以千計。都指揮劉錦。及千百戶等官遇之皆死、後以詔指諭。且下宋素卿獄。始肯聽徐徐解。自是有輕中國心矣。而中國亡命者。多跳海聚眾為舶主。往來行賈閩浙之間。所謂倭奴者其勇悍非常非日本人人如是也宦閩者親見之又以財物役屬勇悍倭奴自衞。而閩浙間奸商猾民。覸其利厚。私互市違禁器物。咸托官豪庇引。有司莫敢誰何。黠者又多取其責。匿去莫與酧。舶人怒。則輒有所殺害。而他舶不為商者。又行剽掠海中漸彰聞。朝廷慮之。乃特設閩浙廵撫開軍門聽以軍法從事。而所用撫臣朱紈。素廉潔。然銳果壯。往則日夜練兵甲。嚴糾察。數尋舶盜淵藪破誅之。而又嚴根株通海者。令迫急。諸豪右咸惴惴重足立。其仕宦貴臣相呴紈不休。竟以擅殺逮紈。及置二司用事者於理。紈恚自殺、乃罷廵撫不復設。而舶主土豪益自喜。為奸益甚。官司視以目。莫之禁矣。壬子、賊始犯台州破黃巖象山諸邑、議復設提督都御史、用家嚴為之。時沿海衛所軍久廢弛不習戰、軍府草創、財用殫屈、家嚴於是益召募驍勇、委良將、申約束、婁諜其巢?覆之、斬獲以千計、於是移舟而南犯吳松郡、二郡固都會素沃饒。而其民愈怯弱。賊至則咸壞散不支。稇載而去。所被攻剽郡邑、爭以檄書上聞、廵撫操江憲臣相繼罷、而家嚴又以雲中急改節鉞、　天子數憂東南、計用張經矣。倭賊勇而戇。不甚別生死每戰輒赤體提三尺刀舞而前。無能捍者。其魁則皆閩浙人。善設伏。能以寡擊眾。反客主勞逸而用之。此所以恆勝也。大羣數千人。小羣數百人。比比蝟起。而舶主推王直為最雄。徐海次之。又有毛海峰彭老不下十餘帥。張經者。南京兵部尚書也、朝計調二廣狼土兵討之、而經舊嘗為彼總督有威惠、經亦慷慨以平賊自負、故用為大帥、節制當天下半、得以便宜行事、開府辟召諸郎署參佐、中外忻忻、謂賊旦夕盡矣然經素貴侈靡、行事有承平風。而諸特用大將何卿沈希儀等名位極老而驕。新進之士又慓猾。果往速退。田州瓦氏及山東槍手兵連戰敗去經望實稍稍損矣、而侍郎趙文華出督察。文華繇上疏行、有所負挾、頤指凌經、而經以大臣自重出其上、文華恚則疏連劾經、謂其才足辦也、特家閩避賊讐、故嚄唶縱賊爾、而會兵科亦有言、　上怒甚、趣使捕徵經、經則巳聚兵大破賊於嘉興、斬首二千級、溺水死者稱是、兵科言、宜留經以賊平自効不聽、并廵撫李天寵皆論死。文華既巳攘其功。則奏超廵按御史胡宗憲代天寵。督臣亦有更置。繇是中外文武惴惴重足立。憂不在倭矣。文華俄還朝。進太子太保工部尚書、而宗憲亦遂以兵部侍郎總督。亡何。徐海入寇圍廵撫阮鶚躪浙地、告急疏上、尚書趙文華請出督許之、其進止機宜如張經加重、乃與宗憲誘徐海降。而合兵掩捕平之徐海死、進文華少保、宗憲亦遷右都御史。又明年、獲王直。王直者、故徽人也、以事走海上、後為舶主頗尚信有盜道、雖夷主亦愛服之、而其姓名常借他舶、以是凡有入掠者、皆云直主之、蹤跡詭秘、未可知也宗憲亦徽人、乃以金帛厚賂誘之。云若降吾以若為都督。置司海上。通互市。而直亦自奮言必能肅清海波贖死命。宗憲與之誓甚苦。直信之、從入杭州、宗憲具狀聞上。然不敢悉其故。廷議以直元兇不可赦棄市。宗憲亦得加太子太保。餘遷賞有差。然其眾無歸者。胡少保功亦可觀特不善居功耳元美稍絀之而寇復犯淮揚不利。連犯吳越巢閩中首尾七八歲間所破城十餘。掠子女財物數百千萬官軍吏民戰及俘死者。不下數十萬。雖時有勝負。雅不相當。而轉漕軍食橫賞賜乾沒入橐中者以鉅萬計。天下騷動東南髓膏竭矣。胡松著海圖說曰始倭之通中國也。實自遼東。今乃從南道浮海。率自溫州寧波以入。風東北汛。自彼來此。約可四五日、程。盖其去遼甚遠。而去閩浙甚邇。若盡其國界。則東西也長。行可四五月。南北也短。行三月。而皆極於海。其西北至高麗也。平秀吉□所以輕于文?丰麗也必繇對馬島開洋。順風僅一日二日。南至琉球也。必繇薩摩州開洋。順風七日。其貢使之來。必繇博多開洋歷五島而入中國。以造舟水手。俱在博多故也貢舶回。則徑牧長門。抽分司官在焉故也。若其入寇則隨風所之東北風猛。則繇薩摩或五島至大小琉球。而仍視風之變遷。北多則犯廣東。東多則犯福建。若正東風猛。則必繇五島歷天堂官渡水而視之變遷。東北多。則至烏沙門分舟?宗。或過韭山海閘門而犯溫州。或繇丹山之南而犯定海。犯象山泰化。犯昌國犯台州。正東風多。則至李西嶴壁下陳錢分舟?宗。或繇洋山之南。而犯臨觀。犯錢塘。或繇洋山之北。而犯青村南匯。犯太倉。或過南沙而入大江。若在大洋而風歘東南也。則犯淮揚登萊。若在五島開洋而南風方猛則趨遼陽。趨天津。大抵倭舶之來。恆在清明之後前乎。此風候不常。難凖定。清明後方多東北風。且積久不變。過五月風自南來。不利於行矣。重陽後風亦有東北者。過十月風自西北來。亦非所利。故防海者以三四五月為大汛。九十月為小汛。其停橈之處。焚刼之權。雖曰在倭。而其帆檣所向。一視乎風。實有天意。有備者率勝。前此入寇者。多薩摩肥後、長門三州之人。其次則大隅竺前竺後博多日向攝摩津州紀伊種島、而豐前豐後和泉之人亦間有之、盖因商於薩摩而附行者、盖日本之民。有貧有富。有淑有慝。富而淑者或附貢舶。或因商舶而來。其在寇舶。率皆貧而惡。且山城君號令久不行於諸島。而山口豐後出雲又各專一軍相吞噬。今惟豐後強。頗併肥前等六島而有之。山口出雲。俱以貪滅亡。倭盖無常尊定主矣。先北虜次南倭、志大害也。又次安南、志大舉也。又次哈密、志大謀也。夫哈密末矣。閉玉關而絕西貢之路可也。安南故雖故版圖。夷之久矣。弗復可也。北虜不易勝者也。倭能勝而不得所以勝之者也。練士卒。固險要。明賞罰。此書生談耳。究孰有易之者乎。夫虜與倭。亂我者也。非欲有我者也其言至今益憂不在南北而在中土。機不在將帥。而在　朝廷。失不在地利。而在人心。嗚呼。亦末如之何巳。

皇明經世文編卷之三百三十二終








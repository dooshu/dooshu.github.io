85　王肅聖證論譏鄭氏　諸正義引王肅説


王肅聖證論譏短鄭康成，謂：「天體無二，郊丘爲一，禘是五年大祭先祖，非圜丘及郊。祖功宗德，是不毁之名，非配食明堂。」皆有功於禮學，先儒韙之。聖證論今不傳，正義僅見一二。唐禮志三曰：「讖緯亂經，鄭玄主其説。『以禋祀祀昊天上帝』，此天也，玄以爲天皇大帝者，北辰耀魄寶也。『兆五帝於四郊』，此五行精氣之神也，玄以爲靈威仰、赤熛怒、含樞紐、白招拒、汁光紀者，五天也。由是有六天之説。顯慶高宗七年改元顯慶。二年，禮部尚書許敬宗與禮官議：『六天出緯書。南郊、圜丘一也，玄以爲二。郊及明堂祭天，而玄以爲祭太微五帝。「啓蟄而郊，郊而後耕」，而玄謂周祭感帝靈威仰，配以后稷，因而祈穀。皆繆論也。』」以上皆見唐書禮樂志三〔一〕。

【元圻案】禮記郊特牲正義：「先儒説郊，其義有二。案聖證論以天體無二，郊即圜丘，圜丘即郊。鄭氏以爲天有六天，丘、郊各異。今具載鄭義，兼以王氏難鄭氏，謂天有六天，天爲至極之尊，其體祇應是一。而鄭氏以爲六者，指其尊極清虚之體，其實是一。論其五時生育之功，其别有五，以五配一，故爲六天。據其在上之體謂之天，天以體稱；因其生育之功謂之帝，帝以德稱。而賈逵、馬融、王肅之等以五帝非天，唯用家語之文，謂太皞、炎帝、黄帝五人帝之屬。」〇祭法：「有虞氏禘黄帝而郊嚳，祖顓頊而宗堯。」鄭注：「此禘謂祭昊天於圜丘也。祭上帝於南郊，曰郊；祭五帝五神於明堂，曰祖宗。」正義：「案聖證論：『以此禘黄帝，是宗廟五年祭之名，故小記云「王者禘其祖之所自出，以其祖配之」，謂虞氏之祖出自黄帝，以祖顓頊配黄帝而祭，故云以其祖配之。』肅又以祖、宗爲祖有功，宗有德，其廟不毁。肅又以郊與圜丘是一。故肅難鄭云：『案易「帝出乎震」，震東方，生萬物之初，故王者制之。初以木德王天下，非謂木精之所生。五帝皆黄帝之子孫，各改號代變，而以五行爲次焉，何太微之精所生乎？又郊祭，鄭注「祭感生帝，唯祭一帝耳」，郊特牲何得云「郊之祭大報天而主日」？又天唯一而已，何得有六？又家語云：「季康子問五帝。孔子曰：『天有五行，木火金水及土，分四時化育，以成萬物。其神謂之五帝。』」是五帝之佐也，猶三公輔王。三公可得稱王輔，不得稱天王；五帝可得稱天佐，不得稱上天。而鄭以五帝爲靈威仰之屬，非也。鄭以圜丘祭昊天最爲首禮，周人立后稷廟，不立嚳廟，是周人尊嚳不若后稷。及文、武以嚳配至重之天，何輕重顛倒之失所？郊則圜丘，圜丘則郊，猶王城之内與京師異名而同處。』又王肅、孔晁云：『虞、夏出黄帝，殷、周出帝嚳，祭法四代禘此二帝，上下相證之明文也。詩云「天命玄鳥」，「履帝武敏歆」，自是正義，非讖緯之妖説。』此皆王肅難大略如此。」又云：「春秋緯：『紫微宫爲大帝。』」又云：「北極耀魄寶。」又云：「太微宫有五帝坐星，青帝曰靈威仰，赤帝曰赤熛怒，白帝曰白招拒，黑帝曰汁光紀，黄帝曰含樞紐。」〇陳氏汲周禮辨疑曰：「鄭氏惑六經緯書，由是有六天之説，後世莫能廢。至唐許敬宗始立論非之，近世學者亦知其誕。」〇三國志魏王肅傳：「時樂安孫叔然受學鄭玄之門〔二〕。肅集聖證論以譏短玄，叔然駁而釋之。」〇隋書經籍志：「聖證論十二卷，王肅撰。」

〔一〕「禮樂志」，原脱「禮」字，據中華本新唐書卷一三禮樂志三補。

〔二〕「受」，原作「授」；「門」下原衍「人」字，皆據中華本三國志卷一三魏書王肅傳校正。






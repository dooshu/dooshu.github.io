占野地立营止宿第一百四十

《金匮经》曰：怖不怖，视五墓。怖惧，墓加日辰，亦不宁。说曰：闻有敌兵，士卒行疲，日晚欲停此宿，运式占之。遇三刑加日辰，必不可停，敌欲来攻。三刑者，卯辰巳也。说曰：绛宫时宜止，登明勿留也。已止宿未定而心动眼，若吏士虚惊者，以月建此三字住。一云：将加时，魁罡加日辰，急去之，夜必有贼来攻。一云：大吉日急去不可止。一云：辰上见大冲，有风雨；见神后、太乙，有盗贼。说曰：绛宫时宿，利在中；徵明时，利在前；玉堂时，利在后也。一云：大吉干日，急去，不可宿。说曰：辰巳见卯，夜有风雨。子巳加卯，有盗贼。带旺相气，即来；带囚死气，即不来。说曰：安营止宿，以月将加时，魁罡加日，军夜惊，腾蛇、白虎临日辰，军载惊。一云：魁罡加日，大将死。


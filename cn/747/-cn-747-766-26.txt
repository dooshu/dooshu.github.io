○小雪赋（以“寒律变时，因风有渐”为韵）

伟兹雪之霏霏，应元冥而不失其期。赋象於虹藏之日，成形於冰冻之时。委地则微，庶表三冬之候；翻空虽小，那无六出之姿。当其寒气初升，阴风始变。既淅沥於遥野，却飘於广甸。边城一望，龙山之净色犹；上苑再瞻，凤阙之清光未遍。眇若毫端，轻飞可观。细细而千岩送令，飘飘而万户迎寒。霏微墀庑之间，瑶台月晓；仿佛草茅之上，玉树花攒。回拂阴轩，高翻晓律。萦枝分盈尺之象，带月误如圭之质。微交月影，天边之孤雁应迷；稍助山明，松际之浮烟已失。细糁长空，纤缘绮栊。净若芦花之覆水，轻同柳絮之因风。是则谢氏林亭，尽在回眸之内；梁王池馆，无非跬步之中。於以明洁白之姿，於以表阴凝之渐。虽见见而无滞，讵因污而成染。初疑画阁，妆奁之香粉微微；又若琼筵，玉箸之凝酥点点。既而纤细缤纷，呈祥是因。掩日而难分薄雾，开帘而不辨轻尘。影入空帷，预想映书之子；光侵远水，潜思访戴之人。可谓不远而来，自无而有。始萦盈於阶砌，终散漫於林薮。安得不燎薰炉，命芳酒。作小雪之赋，继大夫之後。








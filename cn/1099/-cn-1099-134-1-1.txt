○為急處重邊以安全蜀疏 【 撫治番夷】

臣聞吐番為患。自古巳然。故自唐及宋。多重蜀帥。為是故也。惟我　國朝恩德廣被、番戎率服、故　國初於群番之中、取古松州而城之。置兵設衛曰松潘軍民指揮使司。以控制群番。而離其交合以伐其內寇之謀以為我全蜀之蔽誠得古禦戎之上策也。然　國初松城內外地皆属番。為我服役。故有八郎等。四安撫之設。有北定等十七長官之司。其南路至疊溪千戶所又有欝郎等二長官司之属。再南至茂州衛又有靜州等三長官司之隸。其東路至小河千戶所。再東至龍州。則近白馬路長官司。而皆受我約束。為我藩籬者也。暨後承平法弛、任用非人、而撫禦失宜熟番多叛、而寇我內地、戕我軍民、松城四外。皆盡仇敵。而東南二路。僅有羊腸一線之通。左右皆番。朝夕窺伺矣。故景泰以來。添設總兵官都御史。專治松潘。然而四川會城。又設廵撫。彼此牽制。難于行事。以致舊維州之失。竟不能復。董卜韓胡之強。終不能制也然彼時東南二路。猶皆可通。及後事勢稍平、去都御史、而分設兵備副使三員、一治松潘、一治疊溪威茂又一治茂州以東、壩底徐塘等堡、路抵龍州、謂之小東路、而住劄綿州、參將二員、分治東南二路、遊擊二員、往來于中、每歲二八月中、松潘總兵、與茂州參將會議一次。松潘兵備會議一次。每會皆遊擊率兵與偕。軍威猶振。番夷猶畏服也。以後因事革去遊擊、弘治年間、承平日久、都御史潘蕃等廵撫、惟以保守為事、以欺隱為能、軍殺一番。則坐以擅殺激變之罪。挑隙于番固不宜避挑隙之名而惟番之所欲亦失控制之勢番殺一軍。則坐以玩寇失機之罪。由是官軍垂首喪氣而惟扣粮閉口以賂番或弃其兵械而執農器以為番役矣由是番人得志。日漸驕橫。每年班軍累死餓死殺死者十常八九。而道途任其邀刼。關堡任其殘破。一皆付之不知。邊堡有報。則陰中以法。問其來使而實言有警。則按以大杖。而使之幾死。後有問焉。則大聲對眾而荅言無事矣。不幸而事聞　朝廷。則隱匿之罪。仍付之下吏。曰彼不曾呈報也此前人之善為保守。而坐制部臺。稱為老成也。此南路之所由以塞。而惟東路僅通也。近該廵撫都御史馬昊、因人心之憤、採眾論之同、而奏　請大征、又不幸而冐險輕進、遂致一敗之生?月、以廢數年之勞、至今邊人言之、皆為嘆息、然自是番夷。比前稍畏。道路比前稍通。不為無效也。臣與昊素不相識、正德八九年間、臣在江西、昊在四川、皆任兵備副使、皆為地方平賊、昊遇彭澤之知。而薦為廵撫、五六年間、遂至大官、臣被俞諫之忌、而嗾其心腹王泰等撥置宸濠奏臣死罪、五六年間、陷為罪隸、萬死得生、今臣幸遇　聖明、復加錄用、昊乃因罪罷黜。然訪諸四川軍民之論則多為昊惜。臣亦自揆才力不及於昊。不敢蔽也。昊事往矣。臣愚竊念四川之有松潘。猶人家之有外藩也。松籓之有東南二路猶人家之有前後二門也不幸前門有火盜之阨。而後門可通救援。若惟一門有阨則闔戶死矣。今松潘南路之不通。巳二十餘年。所怯餽運之通者。惟東路一線耳。使一有儆。截其東路。則應援粮運。皆不能達。數萬生靈。計日以斃。而四川之外護撤矣。不可不為之計也。然馬昊以欲通南路而敗。今臣復以為言者。區區之忠。不敢自為身計。而上負　朝廷。下誤地方也。然以昊之才不能通此路。審知彼巳之言不敢輕試者力實濟于事也而臣欲通之者。昊惟有才常得意而輕試其所長臣惟不才常受阨而欲善用其所短也臣自被　命以來、七月在途、每蜀人宦遊于彼者。輒訪蜀事。比之漢中。遇邊人避難于彼者。備訪邊情。入疆以來。又多詢訪。事葢得其一二矣。大抵番雖強惡。而種類各分。每塞多者不過千人。少者不過數十。其勢不相統一。其情雖貪利好殺。而猶尚信可馭也惟其山高地勢險甚。而吾人少。入其中。不能知其地利。又惟大舉征剿。則彼聞風驚惧。急則相保。雖仇亦睦。雖逆亦順。而相率旅拒。誘我深入。必為所陷矣。就使勝而多殺。彼或逃死。而出投外番。相合為一。或成唐末吐蕃之勢則又非　國家之利也若專撫之而威不立則彼恬不知感。而益肆侵侮每歲官軍餓死累死者反多于戰敗被殺之人往事可監也。臣聞其事要在乎威信兼立、撫治兼施、而欲威信之立、撫治之善、又在乎用人才、添兵將更賞罰、足財用、四者而已、四者既得、諒在一二年之間、南路可通、而番夷自戢矣、今訪得南路松潘該管西寧十七關堡道路一百二十餘里、久巳廢塞、近該兵備副使胡澧等、因番夷信服之勢、漸巳修通、後因兵部奏改本官別用、不敢任事、而又被劾行勘、且避副總兵張傑之害、退居小河、人心遂懈、仍復廢弛、疊溪管新橋等四堡、道路五十五里、止因近年都御史馬昊、征剿松番、番蠻聚眾、要來攻堡、諸軍畏怯、撒入疊溪城內、遂爾廢棄不久、以此而觀。南路之復。勢亦非難也。要在乎兵備總參之得人耳。臣所謂用人才者其意在是。今松潘兵備之有胡澧。葢千百而十一者也、蒞任五年以來、內軍外夷、一皆信服、其撫勦亦多成績、節巳奏聞、惟其為人直巳自信、處物多乖、是以同事不合、而當道屢劾、今其所劾事情、臣巳勘明另奏其餘兵備、則皆清修俊雅之士。用于內地。任以他官。則皆良才。或有俊望而用之於邊則非所宜其若堪為兵備者。惟欲膽勇闊畧。而有權變操縱耳。人才各有所宜。非有所優劣於其間也。新任松潘副使江文敏、臣雖不能深知、然聞其人亦有才力、至于見任松潘副總兵張傑、初任亦可、後因結交權奸、錢神得勢職陞都督、任加鎮守、乃敢公然剝害軍士太深、欺虐同官太甚、內軍外夷、悉皆怨畔、如蒙　聖恩軫念邊方重地、　特勑吏兵二部計議、將胡澧錄其年勞、陞任本司按察使、比照先年趙吾?欠陶魯、近日吳廷舉事例、令其仍管松潘兵備、江文敏若到、則乞改任威茂、其見任威茂兵備副使吳希由、則乞念其守邊年勞巳深、改陞他職、至於武臣、則張傑巳與松人為仇、不可復留在彼、又恐遠推一時難到、或將參將王偉、就近移管松潘、芮錫移管小河、各仍舊職、則地方庶乎得人矣、臣以地方事重、得人為急、非敢擅為紛更以撓選法也所謂添兵將者。非欲如近歲征番添調十三萬之軍也。伹欲如往年。仍設遊擊二員。今巳有曹昱一員矣、止望再添一員、與曹昱各選領精兵二千、或正軍不勾、則抽選餘丁凑補、各待天全高珙事寧之日、令其常在會城就粮屯操、照依往年舊矢?見。不時輪往松潘廵察。以振揚威武。使番人慣視帖服。後有兵入。亦不驚擾。每歲三路兵將相會。或臣往廵邊皆令護從。以後不拘松潘他邊有儆。或腹裏草寇生發。量其事勢輕重。輕則止調一員。重則臣率二員。朝報夕發。早行撲滅。其與倉卒調兵。一時難集。以致夷虜得志遠偱盜賊延久滋蔓者不侔矣。或慮添兵則添粮而病民者。非也。今邊運路澁。每石腳價費三四石之多。使其添兵勢強而二路兼通則粮運所省腳價之費勾食新添二千之軍更倍矣所謂更賞罰者。以賞言首級論功。非我　國初舊制也。兩軍相敵。當先格鬪者。手眼瞬息不得差池。何暇割首。使其取首則再不能戰。而為敵所乘。則為後軍所爭奪死矣。故首級非我大勝。彼大敗奔遠不能割。然兵者多非殺賊之人而又或殺巳降。或殺良民。或偶得單行之賊被虜逃出之人。而割之者多。非真功也。公以江西奏寧藩事被誣故謫戍遼東臣在遼東充軍、見一都指揮連射二虜下馬。而為奪首級者所擊。重傷回死。彼大吏猶然也。况小卒乎。貧軍奮使殺賊。大凡軍士立功多不願陞官止欲當時領賞而賞不時給故多賣功與人止望得賞衣食稍足耳豈望陞官也惟論首級陞官。故殺賊者不能取首。而得首者又為勢要所奪。又或因爭首級自相蹂踐而為敵所敗。此邊人之大恨。兵戰之大患也。臣昔在江西。見他軍以取首為功者。多被賊誘殺其脅從老弱數十。爭踐割首。而劇賊乘之。覆軍獲將。皆因此故。彼時臣領民兵。權破舊格。止令先鋒破敵一人。賞銀十兩。以次二人各五兩。其餘每殺一人。賞銀二兩。即時分給。不論首級諸兵大喜每戰全勝。而量令割首三五百解驗。以與提督紀功了人事其餘橫屍滿野。推致江流。不令盡割。以恣勢要之貪冐。費　國家之官爵也。以罰言。邊例交鋒。傷虜四五人。即問充軍。殺虜十名口以上不報者止降一級。輕重甚是不倫。又或兩軍對敵。勝負相當。殺傷相抵。損軍之令名賢多奏開豁而問刑條例想未刪除故輕重不能一槩也我軍被殺指名可騐殺彼之人不能取首不得論功亦問前罪故今邊將惟以退縮保守為事。而鄉民任其殺虜上下相瞞。惟事欺隱而巳。甚者被虜之人捨死逃回邊堡。以其先時失報恐被查究而遂殺之尤可痛也如蒙　聖恩、特　敕兵部、更定賞罰之格、惟嚴隱匿之罪、其兩軍交鋒、而殺傷相抵、不曾割取首級、撫按明知回奏者、不問其罪、其有失備、力所不及、雖被殺虜二十人以下、亦不問充軍、其若力可敵而不敵、雖失四五人、亦問充軍、至于兵力相當、退縮敗戰、及擁眾自衛、縱賊深入、而又不能擊其惰歸、以取勝者、但被殺虜數十人之上俱問失機其戰勝論功。止憑廵撫兵備查審眾証。某人設策。某人當先破陣。某人殺死幾人。皆聽廵撫官量情。即時給賞銀兩。不必論功陞官其有三次設謀。或當先破陣。或一起連殺五人之上。勇力出眾者。方保陞官。其若廵撫總兵失事、扶同隱匿不報、或冐功賞其所私者、卻問重罪、如此、則庶幾賞罰當。而人心思奮。　朝廷亦不致多費官爵矣。或此例不可行于各邊、亦乞止行四川地方、幸甚、所謂財用足者有三、一曰軍餉、二曰賞番之需、三曰賞功之費、四川布政司累年管粮官未得其人、將各邊粮通派各州縣。各州縣又通派各人戶。以致一州縣之粮。有該觧七八處。一人戶之粮、有該納五七倉者。又以道遠番截。而人戶勢難親輸。勢不得不交與里納。包與攬頭。而或買虛串於官攢。及後里納攬頭官攢侵欺事發。監死無追。勢不得不累人尸重賠。此四川通省之民。歲果于邊運。而在邊粮餉。恒患不足。軍士日無常飽。臣今備訪民情道路巳有計處、要令各戶之粮止納一倉各州縣之粮止解一處。民運省便。軍餉易足。惟待布政司有管粮官。即與定畫施行外。至于賞罰之物。初然廵撫諱言有此。付之不知。而盡剋軍粮。後雖官給。而亦不勾三分之一。其餘仍扣軍粮。近據威茂兵備副使吳希由、查報疊溪年例賞番、該銀四千九百餘兩、官惟給銀一千二百餘兩。餘皆軍辦。即此可例其餘也。至于有功軍士、舊皆奏　聞行勘造冊回繳、以俟陞賞、或今年不得勘明、或遂隱沒、而懸賞待士、人皆不信、今欲撫治番夷、賞番賞功之物、皆不可少、伏乞　聖恩、寬臣文法、使臣不避嫌疑、多方設法、而措置財物、貯邊應用、至於屯塩商稅等事、亦乞聽臣革弊任人。而務得實用。昔宋臣張浚治蜀、有趙開善理財、余玠治蜀、以王惟忠治財賦、臣雖識陋官卑、不敢僣擬先哲、然而誤蒙擢用、任當其事、安得開與惟忠而任得其濟也、所謂善撫治者。大率以信為主。决不可失。而恩之與威。則並施迭用。使我兵備總參。既皆得人矣。由是使召各番寨首。令其各報所統番人名數。與之定約。每歲賞例。番首若干。眾番若干。或歲或時。皆有常數。要在比前總筭稍優以慰其心其熟番為我守保送粮者。尤當加厚。或給口粮。或倍常賞。慎不負其勞。失其心。而使怨畔。官給則為守法私索則為弊端至于平日索要官軍接遏過午送路等酒。過觜買路過班等錢。一皆禁革不許番人私索于軍亦不許軍人私送于番因而告之曰。我歲賞爾。爾當為我各守地方。而與我軍和處。以拒絕生番之來擾。今後我軍無故而殺爾番。則重問其罪。而仍照俗賠償。爾番若上道搶擄。或入堡詐勒。我軍殺之勿論。其若刼我財物。殺我軍人。則依我　國法。必欲斬首示眾。由是後有犯者。則令通事告其寨首曰。爾寨何人背信作惡。爾宜查送出官。我則常賞如故。得其人。則就顯戮於境。以警其餘。其若不肯送出。則絕其常賞。其若怨畔侵擾。則明告共隣寨曰。某寨背信作惡。我欲征之。爾各寨能斬獲一人者。賞銀若干。若能為我共??威其寨者。土地財物皆爾所有。我仍重賞。或奏保爾官號。彼從征伐。亦惟按兵把路以防禦之。慎勿與共征以防其詐誘。其若不征。則我令遊擊二軍。益以各衛所軍士困之。有隙則速剿之。仍要撫諭其鄰寨勿使驚疑决不可普征决不可貪功失信其征也。今日得利。明日即止。一戰得勝。再戰勿行。使彼知一人之罪不累眾人一寨之惡不累眾寨而帖然信服。而又振以兵威。啖以賞利。使之助我修堡。通我舊路。直易易耳。南路盡通。而將其平日坐觜架梁要害之處。或鑿開或立墩于上。使我軍瞭望而更視其堡小路近者。或併之使力全易拒。其有舊堡在絕境之外。勢孤難援。原無土地人民。守之無益于事者。則撤棄之。由是使松潘南至茂州。東至埧底。埧底東至徐塘。以達龍州。龍州西北至小河。小河西北至松潘。常使官軍往來相援相通絡繹不絕。彼出此歸。此出彼歸。使不知其多少去留而威益振。由是粮運易通。而財易足官軍得粮不費。遇番敢敵。而氣益壯。循是守之。百歲無虞。全蜀得庇矣。撫治之策、臣愚以為計不出此、然必前四者之備而後可行、四者之中、用人為要然臣又聞古之任人、必先敷奏以言、而後明試以功、言雖可用、其功尚難必成、言不可用、其人决當廢黜、臣以罪廢庸愚、誤蒙　聖恩擢用、委以全蜀重地、今日冐昧言此、葢亦敷奏以言也、


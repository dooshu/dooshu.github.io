文集卷七十二


与蒲廷渊


徐州

河中永洛出枣，道家所贵，事见《真诰》。唐有道士侯道华，尝得无核者三，食之后，竟窃邓太主药上升。君到彼，试求之，但恐得之不偶然，非力求所能致耳。卷六〇





与蒲传正


以下俱黄州

千乘侄屡言大舅全不作活计，多买书画奇物，常典钱使，欲老弟苦劝公。卑意亦深以为然。归老之计，不可不及今办治。退居之后，决不能食淡衣粗，杜门绝客；贫亲知相干，决不能不应副。此数事岂可无备，不可但言我有好儿子，不消与营产业也。书画奇物，老弟近年视之，不啻如粪土也。纵不以鄙言为然，且看公亡甥面，少留意也。卷六〇





与巢元修


日日望归，今日得文甫书，乃云昨日始与君瑞成行。东坡荒废，春笋渐老，饼餤已入末限。闻此，当俟驾耶？老兄别后想健。某五七日来，苦壅，嗽殊甚，饮食语言殆废，矧有乐事！今日渐佳。近日牢城失火，烧荡十九，雪堂亦危，潘家皆奔避，堂中飞焰已燎檐矣。幸而先生两瓢无恙，四柏亦吐芽矣。卷六〇





与王庠　一


轼启：二卒远来，承手书累幅，问劳教诲，忧爱备尽。仍审侍奉多暇，起居万福，感慰深矣。轼罪责至重，上不忍诛，止窜岭海，感恩念咎之外，不知其他。来书开说过当，非亲朋相爱保全之道。悚息悚息！寄示高文新诗，词气比旧益见奇伟，粲然如珠贝溢目。非独乡闾世不乏人为喜，又幸珍材异产，近出姻戚，数日读不释手。每执以告人曰：“此吾家王郎之文也。”老朽废学久矣，近日尤不近笔砚，见少时所作文，如隔世事、他人文也。足下犹欲使议论其间，是顾千里于伏枥也。轼少时本欲逃窜山林，父兄不许，迫以婚宦，故汩没至今。南迁以来，便自处置生事，萧然无一物，大略似行脚僧也。近日又苦痔疾，呻吟几百日，缘此断荤血盐酪，日食淡面一斤而已。非独以愈疾，实务自枯槁，以求寂灭之乐耳。初欲独赴贬所，儿女辈涕泣求行，故与幼子过一人来，余分寓许下、浙中，散就衣食。既不在目前，便与之相忘，如本无有也。足下过相爱，乃遣万里相问。无状自取，既为亲友忧及，又使此两人者蒙犯瘴雾，崎岖往来，吾罪大矣。寄遗药物并方，皆此中无有，芎尤奇味，得日食以御瘴也。轼为旧患痔，今颇发作，外无他故，不烦深念。会晤无期，惟万万以时保练。卷六〇





与王庠　二


轼启：前后所寄高文，无不达。日每见增叹，但恨老拙无以少答来贶。又流落海隅，不能少助声名于当时。然格力自天，要自有公论，虽欲不显扬，不可得也。程夫子尚困场屋，王贤良屈为州县，皆造物有不可晓者。海隅风土不甚恶，亦有佳山水，而无佳寺院，无士人，无医药；杜门食淡，不饮酒，亦粗有味也。目昏倦，作书，又此信发书极多，不能详尽，察之察之！卷六〇





与王庠　三


承欲往黔南见黄鲁直。此古人所难，若果尔，真一段奇事也。然足下久违亲庭远适，更请熟虑。今谩写一书，若果行，即携去也。卷六〇





与王庠　四


念七娘远书，且喜侍奉外无恙。自十九郎迁逝，家门无空岁，三叔翁、大嫂继往，近日又闻柳家小姑凶讣，流落海隅，日有哀恸，此怀可知。兄与六郎却且安健，幸勿忧也。因侍立阿家，略与道恳，不敢拜状也。卷六〇





与王庠　五


别纸累幅，过当。老病废忘，岂堪英俊如此责望耶？少年应科目时，记录名数沿革及题目等，大略与近岁应举者同尔。亦有少节目，文字才尘忝后，便被举主取去。今日皆无有，然亦无用也，实无捷径必得之术。但如君高材强力，积学数年，自有可得之道，而其实皆命也。但卑意欲少年为学者，每一书，皆作数过尽之。书富如入海，百货皆有之，人之精力，不能兼收尽取，但得其所欲求者耳。故愿学者，每次作一意求之。如欲求古人兴亡治乱圣贤作用，但作此意求之，勿生余念。又别作一次求事迹故实典章文物之类，亦如之。他皆仿此。此虽迂钝，而他日学成，八面受敌，与涉猎者不可同日而语也。甚非速化之术，可笑可笑！卷六〇





与王序


某启：忝姻戚之末，未尝修问左右，又方得罪屏居，敢望存记及之。专人远来，辱笺教累幅，称述过重，慰劳加等，幸甚。即日履兹秋暑，尊体何似？某仕不知止，临老窜逐，罪垢增积，玷污亲友。足下昆仲，曲敦风义，万里遣人问安否，此意何可忘。书词雅健，陈义甚高，但非不肖所当也。蜀、粤相望天末，何时会合，临书惘惘。未审授任何地。来岁科诏，伫闻峻擢，以慰愿望。未间，更乞若时自重。人还奉启，少谢万一。不宣。卷六〇





谢吕龙图　一


以下俱京师

龙图阁老执事：某西蜀之鄙人，幼承家训，长知义方，粗识名教，遂坚晚节。两登进士举，一中茂才科，故当世名公巨卿，亦尝赐其提挈爱怜之意。故欧公引之于其始，韩公荐之于其中，今又阁下举之于其后。自惟末学，辱大贤者之知，出自天幸。然君子之心，以公而取士；某小人之志，终荷恩以归心。但空省循，何由论报。比者止于片言只字，谢德于门下，而其诚之所加，意有所不能尽，意之所至，言有所不能宣。故其见于笔舌者，止此而已。惟高明有以容而亮之。卷六〇





谢吕龙图　二


前以拙讷，上尘听览，方惧获罪于门下，而无以容其诛。又辱答教，言辞款密，礼遇优隆，而褒扬之句，有加于前日，此不肖所以且喜且惧而莫知所措也。珍函已捧受讫，谨藏之于家，以为子孙之美观。蔀屋之陋，复生光彩；陈根之朽，再出英华，乃阁下暖然之春，有以妪育成就之故也。择日斋沐，再诣阁下。临纸涩讷，情不能宣。伏惟恕其愚。卷六〇





谢吕龙图　三


某久以局事汩没，殊不获觏止。窃惟应得疏绝之罪于左右，不意宽仁含垢，察其俗状之常情，恕其简略之小过。光降书辞，曲加劳问，拜贶之际，益增厚颜。旦夕诣宾次。盛暑，伏惟为朝廷自爱，上副注倚之心，下慰舆人之望。卷六〇





答王龙图


辱简，承孝履如宜。新诗宠行，甚幸。但称道太过，非所以安不肖也。余所谕，谨在意。卷六〇





答张主簿


密州

改岁，无缘展庆。伏惟履兹新春，百福来集。旬日前辱教，感服眷厚，不即驰答，悚怍悚怍！向日披奉，但有驰仰。余寒，冀以时自重。卷六〇





答宋寺丞


徐州

轼自假守彭城，即欲为一书以问左右，久苦多事，竟为足下所先，惭悚不可言也。来书称道过当，皆非无状所能仿佛。自少小为学，不过以记诵篆刻追世俗之好，真所谓寡见浅闻者也。年大以来，虽所谓寡浅者，亦复废忘，至于吏道法令民事簿书期会，尤非所长，素又不喜从事于此。以不喜之心，强其所不长，其荒唐缪悠可知也。而彭城自汉以来，号为重地，朝廷过采其虚名，不知其实无有也，而轻以畀之。自到郡以来，夏旱秋潦，继之以横流之灾，扎瘥之余，百役毛起，公私骚然未已也。计其不治之声，闻于左右者多矣。仁人君子，不指其过，教其所不迨，而更誉之，何也？孔子曰：“居是邦也，事其大夫之贤者，友其士之仁者。”自今与足下往来相闻，知不徒为好而已。当有以告我者，不胜大愿。适会夫役起，无顷刻闲暇，书不能尽意，惟深察之。卷六〇





与乐推官


以下俱黄州

叠辱临访，欲少款奉，多事因循，继以卧病，愧负深矣。数日起居佳否？知明日启行，无缘面别。尚冀保练，慰此区区。卷六〇





答李寺丞　一


久别渴咏。递中辱书，且审起居清胜，至慰至慰！某谪居粗遣，废弃之人，每自嫌鄙，况于他人！君独收恤，有加平素，风义之厚，足以愧激颓靡也。未缘会见，万万以时自爱。卷六〇





答李寺丞　二


远蒙分辍清俸二千，极愧厚意。然长者清贫，仆所知也。此不敢请，又重违至意，辄请至年终，来春，即纳上，感愧不可言也。仆虽遭忧患狼狈，然譬如当初不及第，即诸事易了。荷忧念之深，故以解悬虑。卷六〇





与徐司封


适辱车骑宠存，感怍无穷。晚来尊体佳胜？某与陈君略出至安国，遂觉拙疾稍作，欲告明日少休。后日恭与盛集，可否？无状惭负多矣。幸甚。卷六〇





与周主簿


罪废衰朽，过辱临顾，增愧汗也。晚来起居佳胜？甚欲诣谢，巾褐草野，不敢造门。幸加矜恕。卷六〇





与李廷评


离黄州

某启：经由特辱枉访，适以卧病数日，及连日会集，殊无少暇。治行匆遽，不及诣谢，明日解维，遂尔违阔，岂胜愧负！谨奉手启布谢，伏惟恕察。不宣。卷六〇





与知县　一


以下俱翰林

纷冗，久疏上问，辱书感愧。比日履兹春温，起居何如？未由展奉，徒深渴仰。尚冀保练，以慰区区。卷六〇





与知县　二


近屡辱书，数裁谢，但苦冗中不尽意耳。比日起居何如？惠笋已拜赐，新味之味，远能分惠，感愧无已。卷六〇





与知县　三


频示诲，感服勤眷。乍暄，伏计尊体佳胜？前去当入府，果尔否？卷六〇





与知县　四


近者叠辱临访，纷冗中不尽所怀。枉手教，具审起居佳胜，感慰兼集。何日复入城，得少款聚？未间，万万自重。卷六〇





与知县　五


近辱回教，感慰深矣。比日履兹伏暑，起居清胜？咫尺莫由会遇，引领来尘，庶几少尽区区。未间，万万自重。卷六〇





与知县　六


人来，辱手教。承比日起居佳胜。思企高义，未缘款奉，临书怅惘。示谕书醉公石固佳，但目昏罢倦，每书过百十字，辄意阑，恐旦夕少暇耳。毒热，万万以时自重。卷六〇





与知县　七


近日虽获一再见，终不尽区区。辱书告别，又不即裁答，可量愧悚。宿昔稍凉，起居胜常。景物渐嘉，邑事多暇，想有以为乐？此外，万万自重。卷六〇





与知县　八


叠辱手教，感慰兼集。邑事清简，起居胜常？小儿蒙不鄙外，荷德殊深矣。未由接奉，千万以时自重。卷六〇





与知县　九


儿子遂获托庇，知幸。鲁钝多不及事，惟痛与督励也。切祝切祝！晋卿相见殿门外，惘然如梦中人也。人世何者非梦耶！亦不足多谈，但喜其容貌蔚然如故。非有过人，能如是耶？卷六〇





与知县　一〇


昨日辱示佳篇，词韵高绝，非此句无以发扬醉公也。雨冷，起居佳否？二碑纳上。卷六〇





答青州张秘校


杭州还朝

承携长笺下访，不克迎奉为愧。经宿，伏惟尊履佳胜？示谕，乃宰物者之事，非不肖所能致也。幸赐深亮。卷六〇





与王贤良


扬州还朝

近辱临访，连日纷冗，不及款奉。窃惟起居佳胜？宠示新作，感服至意。卷六〇





与惠州都监


惠州

君南来，清节干誉，为有识所称，皆曰：“此东坡弟子由门下客也。”两汉之士，多起于游徼卒史，至公卿者多矣。愿君益广问学，以期远对。卷六〇





与子安兄　一


黄州

近于城中得荒地十数亩，躬耕其中。作草屋数间，谓之东坡雪堂。种蔬接果，聊以忘老。有一大曲寄呈，为一笑。为书角大，远路，恐被拆，更不作四小哥、二哥及诸亲知书，各为致下恳。巢三见在东坡安下，依旧似虎，风节愈坚。师授某两小儿极严。常亲自煮猪头，灌血腈，作姜豉菜羹，宛有太安滋味。此书到日，相次，岁猪鸣矣。老兄嫂团坐火炉头，环列儿女，坟墓咫尺，亲眷满目，便是人间第一等好事。更何所羡！可转此纸呈子明也。近购获先伯父亲写《谢蒋希鲁及第启》一通，躬亲褾背题跋，寄与念二，令寄还二哥。因书问取。卷六〇





与子安兄　二


以下登州还朝

拜违十八年，终未有省侍之期。岁行尽，但有怀仰。即日履兹寒凝，尊体康胜？侄男女各长成？东茔每烦照管，感涕不可言。某到不旬日，又有起居舍人之命。方力辞免。年岁间，当请一乡郡归去，渐谋退省耳。未即瞻奉，万乞以时自重。卷六〇





与子安兄　三


子由亦有司谏之命，想不久到京。东茔芟松，甚烦照管。如更合芟，间告兄与杨五哥略往觑，当分明点数根槎，交付佃户，免致接便偷砍也。不然，与出榜立赏，召人告偷斫者，亦佳。一切告留意相度。阿胶半斤，真阿井水煮者。青州贡枣五斤，充信而已。京师有干，乞示及。卷六〇





与子安兄　四


以下俱扬州还朝

十九郎兄弟远至，特蒙手诲，恭审比来尊体佳胜，甚慰系望。骨肉久别，乍聚，问讯亲旧，但有感叹。知兄杜门守道，为乡里推爱。弟久客倦游，情怀常不佳。日望归扫坟墓，陪侍左右耳。方暑，敢冀以时自重。卷六〇





与子安兄　五


往蒙示先伯父事迹，但有感涕，专在卑怀。重承诲谕，惶悚之至。正冗迫中，不敢久留来使。未暇写诸亲知书，乞为致意。非久遍发也。卷六〇





与子安兄　六


墓表又于行状外寻访得好事，皆参验的实。石上除字外，幸不用花草及栏界之类。才著栏界，便不古，花草尤俗状也。唐以前碑文皆无。告照管模刻仔细为佳。不罪不罪！卷六〇





与子安兄　七


每闻乡人言，四九、五九两侄，为学勤谨，事举业尤有功，审如此，吾兄不亡矣。惟深念负荷之重，益自修饬，乃是颜、闵之孝，贤于毁顿远矣。此间五郎、六郎乍失母，毁痛难堪，亦以此戒之矣。吾兄清贫，遭此固不易处。某亦为一年两丧，困于医药殡敛，未有以相助。且只令杨济甫送二千为一奠，余俟少暇也。卷六〇





与子明兄


黄州

兄才气何适不可，而数滞留蜀中。此回必免冲替。何似一入来，寄家荆南，单骑入京，因带少物来，遂谋江淮一住计，亦是一策。试思之，他日子孙应举宦游，皆便也。弟亦欲如是，但先人坟墓无人照管，又不忍与子由作两处。兄自有三哥一房乡居，莫可作此策否？又只恐亦不忍与三哥作两处也。吾兄弟俱老矣，当以时自娱。世事万端，皆不足介意。所谓自娱者，亦非世俗之乐，但胸中廓然无一物，即天壤之内，山川草木虫鱼之类，皆是供吾家乐事也。如何如何！记得应举时，见兄能讴歌，甚妙。弟虽不会，然常令人唱，为作词。近作得《归去来引》一首寄呈，请歌之。送长安君一盏，呵呵。醉中，不罪。卷六〇





与史氏太君嫂


惠州

某谪海南，狼狈广州，知时侄及第，流落中尤以为庆。乃知三哥平生孝义廉静自守，嫂贤明教诲有方，天不虚报也。明日当渡大海，聊致此书，嫂知意而已。卷六〇





与圣用弟　一


以下俱扬州还朝

圣用小二秀才弟：别后冗迫，不即奉书，想未讶也。比日体中佳安？今日榜出，且喜小十捷解，喜慰之极。此郎君为学勤至，文词成就，来春必殊等也。前贺无疑。向闻弟当复入来，想必成行也。小十甚安健，日夕相见，不用忧。未相会间，千万保爱。子由为朝陵去，未及奉书。卷六〇





与圣用弟　二


十郎司理不及别作书。初官，但事事遵禀小二叔教诲。官事勿苟简，公勤静恕，勿急求举主，曹事办集，上官必不汝遗。刘漕行父，叔与之契旧，因见，但道此意。俟到定州款曲作书也。余惟侍奉外多爱。夜中，目昏不成字。勿讶勿讶！卷六〇





与圣用弟　三


方叔兄未及拜书，且为致意。子安三哥近有书，未及再上状，因见，亦为致恳。卷六〇






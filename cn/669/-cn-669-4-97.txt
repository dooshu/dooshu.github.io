97　寇攘式内證史


「盜言孔甘，寇攘式内」，案：大雅蕩箋云：「寇盜攘竊爲姦宄者，而王信之，使用事於内。」皆孟子所謂民賊也。有民賊，則賊民興。漢傅燮曰：「天下之禍，不由於外，皆興於内。」唐裴度曰：「欲平賊，當先清朝廷。」真文忠公曰：「内有衣冠之盜，而後外有干戈之盜。」

【元圻案】後漢書傅燮傳：「燮，字南容，北地靈川人也。爲護軍司馬，與皇甫嵩俱討賊張角。燮素疾中官，既行，因上疏云云。」〇資治通鑑唐紀穆宗長慶元年：「裴度討王庭湊，元稹以度先達重望，恐其復有功大用，妨己進取，故度所奏畫軍事，多與魏弘簡從中沮壞之。度乃上表，以爲『逆豎搆亂，震驚山東，姦臣作朋，撓敗國政。陛下欲掃蕩幽、鎮，先宜肅清朝廷』。」〇鹽鐵論文學曰：「諸侯好利則大夫鄙，大夫鄙則士貪，士貪則庶人盜，是開利孔爲民罪梯者也。」






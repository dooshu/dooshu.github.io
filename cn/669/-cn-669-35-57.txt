57　司空圖論救時自處　取陳寔容衆取郭泰誘人　司空圖歸隱事蹟


司空表聖題東漢傳後有取於「陳太丘之容衆，郭有道之誘人」，此表聖所以自處也。

【閻按】元求江南人才至矣，而王氏以博學雄文名，弓旌獨不及焉，當時必有所以自處者。

【元圻案】唐文粹九十九載司空圖題東漢傳後曰：「君子之救時也，亦必相時度力以致其用，不可則静而鎮之，以道訓服。苟厲鋒氣，果於擊搏，道不能化，力不能制，是將濟時重困，故元禮之徒終致鉤黨之禍。陳太丘之容衆，郭有道之誘人，其意未嘗沮物，而彼亦不厚其毒，利害可見矣。」〇唐書司空圖傳：「圖，字表聖，景福中擢諫議大夫。見朝政日壞，自惟出不如處，稱疾不赴。昭宗遷洛陽，轉兵部侍郎，懼柳璨誣陷，不得已赴之，入見，墮笏失儀，遂得罪罷去。卜居中條山王官谷，名亭曰休休。又號忍辱居士，思以警省保全終始。聞哀帝弑，不食而卒。」〇文選蔡邕陳太丘碑序曰：「先生諱寔，字仲弓，潁川許人也。仁而愛人，使夫少長咸安懷之。宰太丘一年，德務中庸，教敦不肅。」又郭有道碑文序曰：「先生諱泰，字林宗，太原介休人也。潛德衡門，收朋勤誨，童蒙賴焉，用袪其蔽。」辭曰：「棲遲泌丘〔一〕，善誘能教。赫赫三事，幾行其招。」

〔一〕「泌」，原作「秘」，據上古本文選卷五八碑文上郭有道碑文改。






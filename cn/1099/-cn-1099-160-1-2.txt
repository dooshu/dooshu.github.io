○慎刑獄以光新政事 【 慎刑獄】

奏為慎刑獄以光新政事、此公為山東參議時所上臣聞刑者人主治天下之大防、而天下治忽所繇係、書稱堯舜之治至于四方風動、其究歸於皋陶象刑之功。故刑者人主之所當重慎而不可忽者也、國家法古制刑、內則總之三法司、外則總之提刑按察司、後又特差監察御史審錄、都御史廵撫、且皆付以糾察之寄、其法詳且盡矣至於錦衣衛之設。葢以待夫隱罪極惡。　天子非時震怒、特遣下之。非以為常者也。然其制　列聖相承止行於畿內至正德二年以來、權姦相繼用事。假此報復私讐中傷善類。用張滛威。迫脅海內。官挍紛紛而出。所在有如豺虎。破家亡身者。郡邑相望。天下洶洶幾至大亂。使非　聖明繼世中興。革而正之。天下未可知也。近者　聖母駕過山東、高唐州同知金波供應有缺、　陛下詔錦衣衛官挍拏至京師、天下諤然驚疑、謂　聖明在上、亦復有此、夫金波小官。何足以動天下之聽聞。而錦衣官挍出京拏人。則固天下聽聞之所係也。伏望　陛下特宥金波之罪、自後在外府州縣官。有犯。付之按察司。三司官有犯。付之撫按官撫按官有犯。付之三法司。如此。則內外相承。體統不紊。罪皆閱實孰可逃刑哉。臣以外服之臣、乃敢塵穢　聖聽、罪誠難逭、但臣山東方面官高唐臣山東屬州、金波臣山東屬官、　陛下差錦衣衛官挍拏人自臣山東始故輒肆狂瞽。以獻芹曝。惟　聖明采擇焉


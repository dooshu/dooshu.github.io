【蔡州谢上表〈熙宁三年〉】

臣某言：臣伏奉敕命，就差知蔡州军州事，已于九月二十七日赴上讫者。负薪婴疾，获辞四贵之迁；剖竹分符，尚忝一麾之守。荷宽恩之优假，抚朽质以兢惭。臣某〈中谢。〉伏念臣本出孤平，粗亲文艺，遭逢亨会，叨窃宠荣。方犬马之壮时，早无施于尺寸；况桑榆之晚景，嗟已迫于衰迟。一昨误被选抡，擢升要近，付以一方之民政，委之四路之兵机。惟寄任之匪轻，揣庸虚而内惧，辄陈恳悃，屡黩高明。敢冀天慈不违人欲，还其旧职，易以近藩。惟古豫之名邦，控长淮之右壤，土风深厚，物产丰饶。虽宣化班条，惭无异术，而守官循法，足以偷安。此盖伏遇皇帝陛下，恻以至仁，包之大度，既不责其避事，又曲从其便私，哀尔残，容其侥幸。仰被乾坤之造，顾非木石之顽。臣敢不勉自励其筋骸，更殚尽瘁之节。苟未填于沟壑，尚知图报之方。


○授张宏靖太原节度使制

门下：授鈇钺之赐，其惟爪牙；掌管籥之司，允归心腹。况乎天兵作镇，王业成都，全晋山河，陶唐风俗，外以威怀七狄，内以承卫二京，操节制戎帅之权，兼澄清列郡之寄，训齐五校，表率一方，历选元僚，无逾上相。中书令张宏靖，高盖垂庆，大珪含章，和顺在中，庄敬发外。翼翼有致君之道，兢兢怀许国之忠。言观器能，早授方任，风谣果洽於分陕，膏润实彰於近关。洎登为鼎臣，辅我衮职，出纳万务，清明一心。宏宣远猷，慎守成式，梦帝所赉，伊人是瞻。朕以龙山之前，卒乘殷会；雁塞之上，稽胡杂居。求明略以拊循，资盛名而镇定。是用辍於钧轴，授以节旄，崇高超列於天官，密勿遥参於台席。敬听后命，载扬先声，在贞元初，乃考成肃公，弼谐德宗，以敷景化。肆予嗣位，惟尔业官，匪惟勤劳於我邦，兹亦光辉於尔室。於戏！入而惟辅，出而为藩，行思永图，勿替旧服。可检校吏部尚书同中书门下平章事充太原节度使。


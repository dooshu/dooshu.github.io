○荧惑退舍宰相请复常膳表

臣某等言。今月某日，伏奉批诏，以臣累陈列宿之间，荧惑退舍，所宜升临正殿，进复常羞。而睿听弥高，群诚莫遂。顾台星之有位，居公府以不遑。伏惟陛下道合秉阳，事皆师古。禀天明於垂象，察时变以侧身。克示允恭，未忘戒惧。考乎经籍，实契规模。虽退就卑宫，俭惟降食。方期应感，合举典彝。然而芒角既收，运行已顺。历恳亦循於故实，拜章敢惑於聪明。而元鉴未开，丹心如烛。铺陈无序，裨赞失图。伏以大配乾坤，重承宗庙。执礼必遗於小者，推诚皆可以贯之。则行正道以临万邦，不在乎不居法座也。布王泽而滋庶物，不在乎不食重味也。而陛下未尝不行正道於遐迩，布王泽於细微。苟行之有终，宏之不已，则天惟辅德，心实弭灾。视栋宇而自安，御豆笾而自爽。敢祈圣鉴，必念斯言。伏惟俯徇愚诚，特允所奏。干冒旒，臣无任。


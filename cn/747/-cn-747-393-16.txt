○祭韦端公炎文

维年月日，司封郎中兼舒州刺史独孤及、前舒州司马皇甫曾等，谨以清酌庶羞之奠，敬祭於故侍御史舒州桐城县丞韦公之灵：昔公执法柱下，某等接武周行，尝趋後尘，饱听公议。某既出守，曾复播迁，公亦负谴黜官，辱同官为寮之好，敢不知孝悌忠信、强毅正直？乐善惟恐不及，嫉恶不去不止。分枉直於心识，以澄清为己任，形於造次，发於自然。谓必眉寿，且锺介福，奈何强壮之年，大才先谢？志业所超，未申万一，有生之涯，溘然永已。慈亲羸老，弱子未龀，反葬无望，委骸他山。等为归真，艰痛太甚，天不我吊，哀有何极！某等顷尝以樽酒豆肉，邀君同欢，今之所献，犹前樽也。但夙昔志气，比来话言，遽悉冥寞，无非梦想。往既不及，来莫可追，犹持此奠，以抒永别，夭阏之痛，夫复何言？尚飨！


寓规

百疾皆有源，虽愚犹自知。

惟其忽不念，所以悔莫追。

微隙为无伤，一坏谁能支？



宴安比鸩毒，先民不吾欺。



寓规

分量各有穷，升龠不受斗。



满盈靡怀惧，覆败乃自取。



衣笥无复褌，食案有三韭。



贫狭虽可嗤，比汝差耐久。

寓规

人生孰无疾，治疾惟欲瘳。



疾瘳药不止，乃有过剂忧。

节食戒属餍，养气常致柔。



金丹无此功，往哉勤自修。




○上萧舍人启

某启。某闻孙登之奖嵇康，蔑之逢叔向。盖亦仙凡自隔，岂惟流品相悬。虽三秀鲜华，终难苟得；而一言辉发，因此相期。曷尝不仰企前修，追怀逸躅。岂期陋质，偶窃贞规。某器等瓶筲，居惟岭峤。徒然折简，非孔门之词；率尔中科，忝刘繇之第。殷硎协律，（阙）顷因同籍，遂及论交。窃示里言，奉扬严旨。张司空汲引，先及陆机；杨丞相铨衡，竟遗刘炫。实亦义同得禄，荣甚登门。伏以舍人川渎降灵，星辰效祉。所冀陶钧之日，不忘簪屦之馀。报不先期，窃比齐门座客；情非自外，欲为顾氏家丞。徒自捐躯，安能报德。下情伏增依托。


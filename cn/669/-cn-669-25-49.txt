77　楚莊王好讔伍舉諫　吕覽新序諫莊王讔者


「莊王即位三年，伍舉入諫曰：『願進隱。』」愚按莊王時有嬖人伍參，其子伍舉在康王時。康王，莊王之孫。吕氏春秋審應覽云：「荆莊王立三年，不聽而好讔。成公賈入諫曰：『願與君王讔。』」新序雜事四云「士慶」，然則非伍舉也。

【元圻案】史記滑稽傳又以爲淳于髠説齊威王。韓非子喻老篇云：「楚莊王涖政三年，無令發，無政爲也。右司馬御坐而與王隱。」不著其名。吴越春秋王僚使公子光傳作伍舉，與史記同。






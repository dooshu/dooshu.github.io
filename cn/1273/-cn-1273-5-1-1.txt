子曰行夏之时乘殷之辂服周之冕乐则韶舞


集大成之谓时，为万世为邦者告也。夫时，辂、冕、乐，虞、夏、商、周皆有之，而谁能集其大成者？夫子，诚圣之时哉！

且不具圣明之识者不足以参作述之精，不裕帝王之谟者不足以定从违之准，而要惟德与位兼至其极，斯礼与乐获集其成，乃不能著其功于一时，尚思传其法于千载，由百世之后等百世之王，以圣继圣异而同也，以圣择圣因而创也。时哉，其我夫子乎！说在子答颜渊之问。为邦不然！王者有经纶天下之规，其自作，讹成易，以及器械服色，无不酌于古而准于今，而入故府以□音，复思媲两阶干羽，巍巍乎开国之宏谟焉，而夫子固不参创制之权也。王者有转移天下之量，举凡授时观象，以逮采服车旗，无不择之精而守之固，而诏太常而度曲，更欲挥一阕瑶琴，恢恢乎中兴之大业焉，而夫子曾不任守文之责也。且夫玉为衡，虞（亦）有时；樏可载，夏亦有辂；冔而祭，殷亦有冕；武尽美，周亦有乐。而且纪元祀，殷亦有时；读《考工》，周亦有辂；祭用皇，虞亦有冕；聆大濩，夏亦有乐。而且保章设，周亦有时；鸶车作，虞亦有辂；母追制，夏亦有冕；桑林奏，殷亦有乐。闻之：三王异世，不相袭礼；五帝殊时，不相沿乐。时似不必行夏，辂似不必乘殷，冕似不必周，乐似不必韶舞。而子独集其大成者，何哉？夫子，圣之时者也！邃古无徵信之编，故删书必以虞为断。然谓天帱地载，韶舞实观止蔑加，将象数名物之宜，遂不近求乎三代？违乎时者，非时也！俊风霖雨，曷不观小正一书；载旆约軧，曷不诵龙旗十乘？而曲县繁缨之僭越，徒寄慕于尹姞衣冠？子若曰柱下有遗编，酌而采之可也。帝运惟舜极其盛，而禹、汤、文、武俱各有法制之可沿，不愆不忘，率由旧章。“为此诗者，其知道乎！”儒者有尊王之义，故学礼必以周为从。然谓黈纩黄凝旒，周冕实有仪可象，将度数文为之赜，无烦远鉴于前朝？泥乎时者非时也！令著□羊，养日养夜，可以纪；宾来白马，有萋有苴，可以歌；而象功昭德之神情，更结想于虞廷箫管。子若曰史书有实录，参而订之可也。王运至周焕其文，而虞、夏、殷商，亦各有精神之不朽，天子之事其义窃取知我者，其惟《春秋》乎！因革酌乎四代，中和备于一堂，子之告颜渊以此，非与时偕行者乎，而犹未已也。






○肃宗皇帝即位册文

维天宝十五载岁次景申八月癸未朔十八日己亥，皇帝若曰：“咨尔元子某，惟天为大，惟人君则之。顺乃德，故舜禹揖让而履皇极；弗乃道，故丹朱商均不能保鸿业。是以启有惠迪，而夏嗣焉；隋有乱纪，而唐受焉。五圣之御极，皆以勤俭兢业，日慎一日，故能享祚长久，乘庆无穷。洎予六叶，恭位四纪，厌於勤倦，缅慕汾阳，当保静怡神，思我烈祖元元之道，是用命尔元子某，当位嗣统。於戏！尔有忠孝之诚，极於君父，尔有友爱之义，信於兄弟；尔有仁恕之行，通於神明；尔有戡难之才，彰於兆庶。予懋乃懿绩，嘉乃神武，天之历数在尔躬。汝惟推诚，祸乱将冀尔永清；汝惟从谏，宗社将冀尔复宁。佞言惟疵，直言惟师，任贤勿贰，去邪勿疑。民非后孰治？后非贤罔与守邦。钦哉！慎乃有位，无忝我祖宗之丕烈矣！


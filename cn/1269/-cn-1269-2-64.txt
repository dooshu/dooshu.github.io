内：阴去其内而在乎外，阳去其外而在乎内，万物之既。

初一：谨于媐求九，初贞后宁。测曰：谨于媐求九，治女政也。

次二：邪其内主，于彼黄床。测曰：邪其内主，远乎宁也。

次三：尔仪而悲，坎我西阶。测曰：尔仪而悲，代母情也。

次四：好小好危，丧其缊袍，厉。测曰：好小好危，不足荣也。

次五：龙下于泥，君子利用取媐，遇庸夷。测曰：龙下于泥，阳下阴也。

次六：黄昏于飞，内其羽。虽欲满宫，不见其女。测曰：黄昏内羽，不能自禁也。

次七：枯垣生莠，皬头内其稚妇，有。测曰：枯垣生莠，物庆类也。

次八：内不克妇，荒家及国，涉深不侧。测曰：内不克妇，国之孽也。

次九：雨降于地，不得止，不得过。测曰：雨降于地，泽节也。


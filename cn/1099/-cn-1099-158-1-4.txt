○奉命南征疏 【 征安南】

臣自聞　命以來、悉心詢訪安南事情、似知其畧、初因陳嵩倡亂黎晭遇害。既而莫登庸復叛。黎譓播遷所居清華地方。僻在安南之南。道路梗阻。未能徑達中國。且頻年攻殺。兵戈相尋。所以二十餘年貢使不至者。乃莫登庸背叛黎氏。非黎氏敢背叛　中國也。聲罪致討。登庸者莫迯首惡之誅矣。且聞征進之路。自廣西南寧府繇龍州至憑祥州。自憑祥三十里入界首關。即安南界也。皆土山緣坡嶺行。自界首二百七十里過小江卜隣站山溝深峻。又行一日過濮上站二百六十里路皆平夷指盡入路頗為簡悉直至東關此繇安南之正北而入也其東北則繇廣東之欽州。一日可至安南之永安。其西北則繇雲南之臨安府。經蒙自縣過蓮花灘。即安南界矣。茲者奉行　天討。必先選用人才。調度兵馬。議處糧草。詳審道路酌量時月此五者。酌量時月知兵之言皆行軍之要也。夫所謂用人者。不但選將而巳。李臨淮之用兵悉錄有能工藝之人亦皆取之以待不時之求凡才藝之士有資於軍旅者。俱當錄用兵法曰善用兵者、求之於勢所謂勢者隨人所長以為用也貪者守財。廉者主賜。勇者破堅奪隘捷者搶關探報。聾者善視瞽者善聽。良匠無遺才。良將無遺士。此之謂也。夫所謂調兵者。南北用兵。各有所宜。今日所調。必用土兵狼兵鉤刀手等項。四川湖廣廣西自南寧入。貴州雲南自臨安入。廣東自欽州入。素諳水土。不生疾病。熟知險阻。便於驅馳。兵法曰養生處實、軍無百疾、是謂必勝此之謂也。夫所謂積糧者。南方素無儲蓄。歲入之數。不足歲支之用。今興師動眾。所費不貲。兵法曰千里饋糧日費千金此但為十萬之師言也今豈但十萬而巳哉。夫所謂審道路者。安南有三路。穿山涉水。深入他境所經之地豫宜講求兵法曰不知山林險阻川澤者不能行軍、言不可不慎也。夫所謂酌時者。淮南王所以諫代南粵也安南遠在海隅炎蒸異常瘴厲之氣。夏秋尤甚。必待立冬以後。方宜進兵。兵法曰天時陰陽寒暑、時制也、言不可不順時也。此五者皆行軍之要也。臣愚獨以積糧為急。何也。兵法曰國之貧於師者遠輸。甚言遠輸之難也此有糧而輸之難也况糧之未備乎廣西南寧。猶有水道可通。至於雲南則高山峻嶺。陸路險逖。軍糧一石。其費當十餘倍。昔總兵官張輔征安南。統兵八十萬。以日費千金計之。當八千金矣。十日則八萬矣。伏望　皇上軫念糧餉重務、　特敕戶部查議上請、仍通行兩廣四川湖廣江西貴州雲南各廵撫都御史、通查所屬某庫有銀若干、某倉有米穀若干、自奉行以後、處置過若干、足軍士若干幾月支用不足之數、作何區處、其見在官銀。趁今年秋熟。照依時價。一面招商糴買。收置南寧臨安二府。將查處過緣繇。作急具奏。待勘官回奏至日通行會議取自上裁、


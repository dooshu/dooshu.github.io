181　吕才製尺八與律諧　房介然善吹竹笛名尺八


吕才傳云：「製尺八，凡十二枚，長短不同，與律諧契。」尺八，樂器之名。【原注】見摭言、逸史。仙隱傳：「房介然善吹竹笛，名曰尺八。」

【元圻案】唐書吕才傳：「才，博州清平人。貞觀時，祖孝孫增損樂律，與音家王長通、白明達更質難，不能決。太宗詔舉善音者，温彦博白才天悟絶人，王珪、魏徵盛稱才製尺八云云。即召才直弘文館，參論樂事。」

【集證】容齋四筆十五：「唐盧肇爲歙州刺史，會客於江亭，請目前取一事爲酒令，尾有樂器之名。肇令曰：『遥望漁舟，不闊尺八。』有姚巖傑者飲酒一器，凭欄嘔噦，須臾即席還令曰：『凭欄一吐，已覺空喉。』此語載於摭言。又逸史云：『開元末，一狂僧往終南回回寺。一老僧令於空房内取尺八來，乃玉笛也，謂曰：「汝主在寺，以愛吹尺八，謫在人間，此常吹者也。汝當回，可將此付汝主。」僧進於玄宗，特取吹之，宛是先所御者。』孫夷中仙隱傳：『房介然專吹竹笛，名曰尺八。將死，預將管打破，告諸人曰：「可以同將就壙。」』亦謂此云。尺八之爲樂名，今不復有。吕才傳云云，尺八之所出，見於此，無由曉其形製也。爾雅釋樂亦不載。」






○授卢宏宣工部尚书制

敕。朕嗣膺宝位，继统洪业。思与藩方大臣，披其雾。况中外递迁，劳逸更处。当用才之日，急病是思；及求旧之时，任贤斯切。而中台为政理之本，冬卿亦统任之基。方藉旧僚，以裨新政。前易定节度使卢宏宣，自蓟门陷戎，尔以旧族，迁于洛京。惟是冠昏丧祭之仪，礼让敬恭之则，推於四姓，耀此一门。而能自以文业吏师，驰驱当代。历践华显，载茂休嘉，累登齐坛，常领京邑。功有成效，人无间言。及罢将军之麾幢，解刺史之印绶，来朝绛阙，益见丹诚。是宜正彼六联，升于八座。曳文昌之履，通秘殿之香。更增北斗之光辉，或重南宫之喉舌。承我休命，尔其敬哉。


○春盘赋（以“裁红晕碧，巧助春情”为韵）

多事佳人，假盘盂而作地，疏绮绣以为春。丛林具秀，百卉争新。一本一枝，叶陶甄之妙致；片花片，得造化之穷神。日惟上春，时物将革。柳依门而半绿，草连河而欲碧。室有慈孝，堂居斑白。命闻可续，年知暗惜。研秘思于金闺，同献寿乎瑶席。昭然斯义，哿矣而明。春是敷荣之节，盘同馈荐之名。始曰春兮，受春有未衰之意；终为盘也，进盘则奉养之诚。傥观表以见中，庶无言而见情。懿夫繁而不挠，类天地之无巧；杂且莫同，何才智之多工。庭前梅白，蹊畔桃红。指掌而幽深数处，分寸则芳菲几丛。呼翕旁临，作一园之朝露；衣巾暂拂，成万树之春风。原其心匠始规，神谋创运。从众象以遐览，总群形而内蕴。彼有材实，我则以短长小大而模；彼有文华，我则以元黄赤白而晕。故得事随意制，物逐情裁。凝神而珍奇竞集，下手而芬馨乱开。不然者，欲玩扶疏，须买青山以树；要窥菡萏，待疏绿沼而栽。将以缓愁予之思，将以逞吾人之才。此一作也，察其所由，稽其所据，匪徒为以徒设，诚有裨而有助者也。


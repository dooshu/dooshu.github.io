【隋太平寺碑〈开皇九年〉】

右《太平寺碑》，不著书撰人名氏。南北文章至于陈、隋，其弊极矣。以唐太宗之致治，几乎三王之盛，独于文章不能少变其体，岂其积习之势，其来也远，非久而众胜之，则不可以骤革也？是以群贤奋力，垦辟芟除，至于元和，然后芜秽荡平，嘉禾秀草争出，而葩华荑实烂然在目矣。此碑在隋尤为文字浅陋者，疑其俚巷庸人所为，然视其字画又非常俗所能，盖当时流弊，以为文章止此为佳矣。文辞既尔无取，而浮图固吾侪所贬，所以录于此者，第不忍弃其书尔。治平元年三月十六日书。


○对大匠将改厅判

〈姚先意拜将作大匠，以父会任此官，请改易。厅事坐处。〉

先意多才入仕，直道登朝，权上路之衣冠，光大君之宠命。周官有序，既标将作之名；汉制无差，还视列侯之秩。家声克绍，门阀载昌，京兆地灵，韦氏之继为丞相；姑臧人物，张家之历践武威。前史不以为非，通方不以为累，事可师古，何必循常。然遗剑可悲乔木有感，名教之地，动息增怀。隔以屏风，昔闻其旨，易其坐处，今见斯人。苟遗芬而在旃，岂夫君之可诮。


山摧


贞观八年七月，陇右山摧。山者高峻，自上而陨之象也。

垂拱二年九月己巳，雍州新丰县露台乡大风雨，震电，有山涌出，高二十丈，有池周三百亩，池中有龙凤之形、禾麦之异，武后以为休应，名曰“庆山”。荆州人俞文俊上言：“天气不和而寒暑隔，人气不和而赘疣生，地气不和而堆阜出。今陛下以女主居阳位，反易刚柔，故地气隔塞，山变为灾。陛下以为‘庆山’，臣以为非庆也。宜侧身脩德以答天谴，不然，恐灾祸至。”后怒，流于岭南。

永昌中，华州赤水南岸大山，昼日忽风昏，有声隐隐如雷，顷之渐移东数百步，拥赤水，压张村民三十余家，山高二百余丈，水深三十丈，坡上草木宛然。《金縢》曰：“山徙者人君不用道，禄去公室，赏罚不由君，佞人执政，政在女主，不出五年，有走王。”

开元十七年四月乙亥，大风震电，蓝田山摧裂百余步，畿内山也。国主山川，山摧川竭，亡之证也。占曰：“人君德消政易则然。”

大历九年十一月戊戌，同州夏阳有山徙于河上，声如雷。十三年，郴州黄芩山摧，压死者数百人。

建中二年，霍山裂。

元和八年五月丁丑，大隗山摧。十五年七月丁未，苑中土山摧，压死二十人。

光启三年四月，维州山崩，累日不止，尘坌亘天，壅江水逆流。占曰：“国破。”






○與胡梅林中丞 【 倭奴】

海寇弄兵、首尾三年、躪蹂八郡、相卿至愚無識、非敢自以其言為重也、竊謂夫澉浦一城、懸絕海岸、隔離衛所縣邑、遠者七八十里、近者猶四五十里、孤特獨立、四無人煙、知傾巢之繫危枝、有兵猶僅自保、人少特一空戌耳、去歲五月、海寇數百白晝猝來攻城、時有統兵徐指揮、公差李典史、恊奮乘城、牌石滾木沸油毒箭交墜如雨、賊眾救死扶傷亟遁、自是以來、賊凡五六過城下。聞鼓疾走。不復敢近葢懲前失利也識者以為賊所必由熟路、不可一日無備、而又以兵少粮不繼為憂、近乃掣去統兵并湖處兵往乍浦、存留老弱數百、城中無不自危、昔者鄉民日有千百。扶携入城。冀免死亡。今城中日有十數。商議出城。別尋活路。使賊陸行。猶倚衛兵先捍。使其舟至城邊。河泊不下三四處。維杙到城。直三四百步。競進疾攻。欲禦無人。求援無路。賊將為刀爼、人盡為魚肉、執事雖甚憂、而欲拯之、其將能乎、徐行徤者不知其素、然統兵於澉二年、卻能守法、亦知持廉、士心頗皆畏服、故今急乞鈞裁、復調徐統原兵更益兵千數守澉。則地利素諳。兵將相習。不特澉為可保。且聲勢連絡。海寧亦自增氣。執事可無南顧之憂矣。若只空城餌寇。或入據之、則列屯喪氣、省城亦且寒心、禍患未知所弭、相卿室燬肢殘然亦有水邨僻境、緩急倚為三窟、實非全恃澉城為全身保家室謀。而為此嘵嘵也。

皇明經世文編卷之二百七終








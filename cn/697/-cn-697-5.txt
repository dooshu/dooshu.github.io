天启五年起崇祯二年止

正月，改书院祀辽东死难御史张铨及文武诸臣。科臣李鲁生以为假道学不如真节义，上嘉纳之，故有此举，而东林之祸从此炽矣（按：《剥复录》亦系改忠祠于是年正月，与此合）。

南乐魏广微所荐正人内有王之臣者，独加四圈。乙丑大计，南京吏科给事中杨朝栋循例纠拾。逆贤力为挽奏，遂传旨：“王之臣颇娴将略，方需显擢，且台疏不列，岂为公论？仍候边抚员缺补用。”

御史刘宏光疏称：“赐环诸臣，遭门户毒手。如科臣陈胤丛、霍维华，道臣潘汝祯、王雅量，皆饱历风霜，才堪大任。孙杰升而维华独后，何以称持平也？”有旨嘉纳。维华出，即参亓诗教。持轴者为诗教推毂，以维华居言路为碍，急除维华为常仆。后颇觉之，遂成仇隙，互相倾陷。

御史刘宏光又疏参谈自省等，荐邵辅忠、姚宗文、刘廷元、施樑。有旨：“谈自省等俱削夺，邵辅忠等速催上任。”

给事中霍维华疏论“梃击”、“红丸”、“移宫”三案，娓娓数千言。奉旨：“这本条议一字不差。韩爌等俱削夺。范济世、王志道、汪庆伯、刘廷元、徐景濂、郭如楚、张捷，分别用。唐嗣美、岳骏声、曾道唯，即与推用。李可灼免戍，着回籍闲住。”（按：此详《剥复录》“请毁泰昌实录条”下。）

涿州冯铨始入南乐魏广微幕下，广微极相推引。铨复结欢魏良卿、傅应旦等，为之延誉。又逆贤未阉时，有妻冯氏，亦涿州人，疑与铨同宗，颇有故剑之思，甚注意焉。因令王体乾侍上时，为举甘罗故事。铨又令御史张枢疏催请枚卜，内有“司马耆英，潞公矍铄，寿考可无遗也。”亦有“少年学士，黑头相公，则英妙未可少也”等语。广微闻其事忌之，具揭逆贤，阻其枚卜。冯铨入相后，颇闻其谮，遂与崔呈秀等暗毁广微。适广微有救杨、左之揭，逆贤大怒，几揭不测云。

御史梁梦环疏论计典，遂参汪文言。有旨：“汪文言著锦衣卫差的当官旗扭解来京究问。”初，傅櫆参汪文言，已逮问受杖矣。至是，逆贤恨杨、左甚，冯铨与霍维华、杨维垣、李鲁生等密谋，说逆贤兴大狱，借汪文言口以杀杨、左，特令梦环出此疏。从此缇骑遍地矣。

汪文言逮到，奉旨：“拿送镇抚司，好生打着问。”时北镇抚司许显纯打问过，汪文言招出甘肃巡抚李若星用银五千两，谋得此缺。奉旨：“李若星削夺。一切赃私，着严行究问，务要指出何人收受，确招具奏。”该司究问，汪文言供招具题。奉旨：“杨镐、熊廷弼既失封疆，又用贿买杨涟等，希图幸脱。杨涟、左光斗、周朝瑞、魏大中、袁化中、顾大章俱著锦衣卫差的当官旗扭解来京究问。赵南星等俱削夺为民，仍令该抚按提问追赃具奏。”

杨、左之逮也，初借“移宫”为案，而苦于无赃。徐大化倡为封疆之说，盖“移宫”属杨、左，与顾大章等无与。封疆止周朝瑞保荐熊廷弼，而顾大章与杨维垣屡疏争辨耳，与杨、左、袁、魏又无涉。惟合“移宫”、封疆为一局，以杀六君子，报忠贤二十四罪之恨，修广微纠论失仪之怨者，徐大化也。而贾继春又献串通王安之说，俾杀杨、左有名。诸人所以为忠贤计者，诚不遗余力矣。

杨、左等既先后逮到，下北司拷问。六公各辨论不屈。魏公曰：“若如此，不是明心堂，是昧心堂矣。”盖北司堂名“明心”也。许显纯奉忠贤意旨，锻炼愈酷。左公谓：“北司所能难我者，供招不具也。拱招具，自应下法司拟罪，庶有见天之日，而徒骈死狱底无益。”乃具承招。招上，该司请送刑部拟罪。追赃不允，仍着北司严限五日一比，诸君子应亦自悔焉。周公谓：“忠贤所恨，惟杨、左耳。杨、左死，四人犹或可生。”反速祈二公之死，而究竟俱不能免。各坐赃数万，俱拷掠无完肤。每一公死，显纯即剔喉骨，用小盒封固送逆贤示信。五公既死，将顾大章送刑部拟罪。罪定，仍还镇抚追比。顾公语家人曰：“此福堂也，不死何待？”遂自尽刑部狱中（按：此与《明史》、《碧血录》皆合，是大章之死，并未入镇抚狱也。《剥复录》似是误记耳）。

大狱既兴，凡杀人媚人者无所不至，漳浦知县楚烟（按：楚烟，烟字疑有误）追比肆毒于周起元子彦升。江夏知县王尔玉索贿逼死熊廷弼子兆珪。黄州推官王万金，于梅公之焕之狱，锻炼周密，不遗余地；万金本房师，王公洽驰书属其护持，且曰：“我辈识力，正于此认取梅公正直，愿恢千古只眼，为万代瞻仰。”万金几欲发王书以求媚。噫！以师生而忍为此，则小人奸险，良心一失，何所不至哉！至若应山知县夏之彦，立簿募金，以助杨公；桐城知县陈赞化，竭力护持左公家，屡为上官呵谴，挺立不顾；武昌推官邓来鸾，委曲周旋熊廷弼家；常州知府曾樱力庇高公家，免其子提问于江阴；李应昇年谊尤笃，代出橐金以馈缇骑，抚视患难，不遗余力。皆一时之卓然者。是可颂也！是可法也！

大学士魏广微揭奏：“今日文书房传旨：‘镇抚司打问过杨涟等赃，著臣等票拟，逐日严行追比，五日一回奏，完日送法司拟罪。’不胜惊愕！臣自办事阁中，并未见有此旨。念杨涟等在今日虽为有罪之人，在前日实为圣明之佐。即赃私事真，转发刑部，臣犹议减免之条。若逐日严刑，就死直须臾耳。”揭入降谕责，略曰：“朕自去岁屏逐凶邪，廓清朝室，励精图治，雅意中兴，秉轴大臣，莫有为朕分忧共念者。杨涟、左光斗‘移宫’一案，背先帝之深恩，陷朕躬于不孝。熊廷弼丧辽辱国，寸斩尚有余辜。而杨涟、左光斗等，受其重贿，巧为出脱，此皆天地不容，人神共愤。而在朝文武，持禄养交，徇私避祸。但顾子孙之计，不图社稷之安。朕方率循旧章，而曰‘朝政日乱’；朕方祖述尧舜，而曰‘大不相侔。’以致言官承望风旨，缄口结舌，无敢直明其罪者。今宜改过自新，共维国是，敢有阴怀观望，暗弄机关，或巧借题目代人报复，或捏写飞言希图翻案者，朕按祖宗红牌之律，治以说谎欺君之罪，必不食言。其杨涟等，生为贪婪之贼臣，死为不忠之逆鬼，今虽在狱身故，而残害忠良，恶类尚存。俟追赃完日，明具爰书，暴其罪状，布告远迩，昭著史册，垂示将来，以为万世人臣不忠之戒。”

杨涟等下狱，广微心不自安，而力不能得之于逆贤。冢臣崔景荣有书劝其申救，广微因此出揭，随有此谕。盖忠贤恶之也。内“朝政日乱”、“大不相侔”，引广微揭中语也。而拟此谕者，冯铨也。冯铨又令御史门克新疏参广微“误听崔景荣，识见潜移，脚跟不稳”，并参崔景荣“倡调停之说，以媚逆邪”。广微大惧，出崔书为徵，挟顾秉谦以求援，逆贤怒稍解。广微引疾回籍，景荣削夺。

御史卓迈疏参熊廷弼急宜斩，因荐苏琰、佘合中、林一桂（按：桂当作柱。林一柱，莆田人，此与《剥复录》同）三人。有旨：“苏琰等俱著原官起用。”八月，上谕内阁：“我皇祖特起熊廷弼于田间，授以经略，赐之上方，锡以蟒玉，宠极人臣，义当尽瘁。乃廷弼欺朕即位，托病卸担，荐袁应泰而辽东亡。既则刚愎不仁，望风先逃，而河西失。当是之时，不知费国家几百万金钱，丧军民几百万性命！徵兵西蜀则西蜀变，风闻山东则山东乱，至今黔中尚岌岌未宁。斯其罪，难以擢发数。迨三尺莫逃，百计钻求。其最甚者，则有顾朝瑞十日四疏申救，有谓大章妄谕罪属可矜，而又托奸徒汪文言内探消息，外入杨涟、左光斗之幕，属令遗书求解。诸奸受贿，动以万千，安问祖宗疆土法度哉？朕深痛恨，已将杨涟等置之于法。顷于二十一日文华殿日讲毕，卿等五员面献刊行有像《辽东传》一册，出诸袖中，合词奏曰：‘此熊廷弼所以掩饰夸功，希图脱罪。’朕亲览之，竖发切齿。况屡经言官郭兴治、门克新、石三畏、周洪谟等，形于章奏。宜亟加两观之诛，庶大快万民之愤。卿等可即传示刑部等衙门，著便会官决了，以为人臣辱国偷生罔上不忠之戒。”

辽难之发，冯铨父子鼠窜南奔。书坊中有刊卖《辽东传》者，内列“冯布政父子奔逃”一回，铨以为大辱。先令卓迈上廷弼急宜斩之疏，遂于讲筵袖出此传，面奏请旨正法。阁中拟谕以进，王体乾等曰：“此明系小冯欲杀熊家耳，与皇爷何与？”乃奏请御笔增入卿等面奏云云（按：此与《酌中志》合）。先是忠贤语阁臣曰：“廷弼即议处决。”阁臣商度日中不决。黄立极曰：“此不过夜半片纸，即可了当矣。”从之（按：此与《剥复录》合）。廷弼奉旨，从容更衣以出，脑前盛一小袋，内具《辨冤疏》。提牢主事张时雍问曰：“袋中何物？”熊曰：“《辨冤疏》也。”张曰：“君未读《李斯传》乎？囚安得上书？”熊曰：“君未读《李斯传》耳。此赵高语也。”以疏稿授张。受刑后，传首九边，疏卒不果上。嗟乎！抚当敌而经守关，此熹庙旨也。广宁之弃，非熊也！辽阳之陷，非熊也！杨镐、王化贞安坐福堂，而独杀一弼？则弼之死，非死于法，而死于局。局之为言，何以瞑橐街之目哉！

御史贾继春疏称：“王安以修隙之故，倡为‘移宫’之说。杨涟、左光斗，希宠助虐，昧心说谎，逼辱康妃，亏损圣德。傅櫆参汪文言、左光斗、魏大中，涟在其中矣。于是先发遮饰之计，而参内之疏出。参内者，其所借之题目也，总不过为自掩计耳。在今日则不可不明其所以当死之罪，以破其借题之奸。闻若辈从前倡惑之说久播中外，而且撰为传记，淆乱听闻，不可不禁也。将圣孝明而国是定，刑章立而借题破，庶是非真伪之根朗然，而主圣忠臣之实炯若。臣血悃无恨矣。奉旨：“杨涟、左光斗，妄希定策，串同王好，倡为‘移宫’之事，又与魏大中、周朝瑞、袁化中深盟同结，招权纳贿，党护熊廷弼，伙坏封疆。铁案既定，犹贪其重贿，托汪文言内探消息，暗弄机关。及文言事发，乃巧借题目，以掩其罪，信口装诬，毫无影响。朕深切痛恨。已将熊廷弼处决，传首九边。其杨涟等，虽追赃身故，顾大章限十日同结。爰书既成，就依这本上说，将诸奸罪状及守正诸臣向日疏揭，并近日谕逾旨，著史臣纂集成书，颁行天下，以正纪纲。”

继春之救选侍，是也，然却是第一截。后卸过范济世疏未上，而揭发抄矣，众正收之。及至张慎言荐剡，是第二截。此疏以杨涟参内为借题，几刊党碑，是第三截。末疏又以杨涟参内为正题，是第四截。此旨所云“毫无影响”者，正从“借题”二字起也。裕妃首奉宸恤，成妃邀恩复封，赵选侍沈冤莫诉，是有影响否？他可知矣。刑章明而借题破，杀涟者谁乎？继春击忠直可谓选锋，开奸逆允称护法，前美不足称，后美不足赎矣！

御史佘合中疏荐周汝玑等，内云：“臣入都门，伏读圣谕之所褒嘉，宸衷之所眷注，有洁己急公者以保护于内，有矢心端慎者以辅弼于外。”奉旨：“厂臣魏忠贤，洁己奉公，忠心调护，朕所素鉴。周汝玑等著优擢。”此为颂珰之始。嗣后群相附和，谄谀之态，廉耻荡然矣。

吏部题陈子壮诰敕撰文，奉旨：“陈子壮并父陈熙昌，依傍门户，岂可并列要津？且试录内有‘庸主失权，英主揽权’等语，显属谤讪。都著削籍为民当差，仍追夺诰敕撰文。”时逆贤欲以都垣与亓诗教，故逐其父及其子云（按：此与《剥复录》合）。

工部主事曹钦程疏参周宗建、张慎言、黄尊素、李应异，荐傅櫆、陈九畴、李鲁生、张讷、李蕃、周昌晋、李桓茂、梁梦环、张惟一，并理安伸之案。有旨：“周宗建等削夺。安伸以原官起用。”（按：中旨原文互见《剥复录》二卷中。）

巡城御史倪文焕责治门军，为提督太监金良辅所参。有旨切责，仍著回话，书吏长班等俱逮问。文焕惧，投崔呈秀门下，父事之，言于逆贤以为孙，事乃解。回奏疏上。有旨：“念系新进，姑不究。”文焕既投诚逆贤，即疏参李邦华、李日宜、林枝乔、周顺昌，内云：“周顺昌给假南归，坐三大船，资货充盈，沈压其舟，狼藉河干，白镪暴露，通人至今掩口。”有旨：“李邦华、李日宣等，著俱削夺。”（按：林枝乔，《明史》作梓桥，惟《剥复录》同。）

周公顺昌苦节，为天下最。南归之日，行李一肩，都门叹为希有，且从涿州陆路。今云白镪三船，通人掩口，真载鬼一车矣。时诸君子弹射殆尽，而不皆书者，邪正不两立，薰莸不同器，必然之理也。因弹射而被逮、遣戍则书者，清流之祸，千古同痛也。荐擢必书者，实其为逆贤之私人也。举劾并列备书者，因彼以及此也。倪文焕、卢承钦两疏独书者，一则指夷为跖，亘古之奇诬；一则胪列党与，《要典》之开先也。诸奸章奏，大都类此。

文焕又疏参崔景荣，因云：“同一君子也，首攻淮抚之邵辅忠，力诋东林之刘廷元，疏参张凤翔之卢谦，何以久未登启事也？同一小人也，党护淮抚之孙居相，卖身东林之史记事，计陷毛文龙之夏之令，何以久不闻削夺也？又东林之人，辇金数十万，托李孔度为奸细，阴谋翻局，岂可不问？”有旨：“崔景荣为民。李孔度等削夺，夏之令逮问。”遂死于狱（按：此与《剥复录》同，惟李孔度以下此佚二人）。

御史吴裕中疏参内阁丁绍轼。裕中，廷弼姻也。廷弼之死，人言出贵池意，冯铨使田景新嗾吴曰：“内意薄丁矣，可急参之。”又传意于逆贤曰：“吴必为熊报仇。”吴疏上，逆贤矫旨予杖以死。吴之死，亦冯铨所致也。

御史田景新疏参内阁朱延禧。延禧，山东人。周朝瑞、袁化中，亦山东人。其逮也，延禧语缇骑曰：“好照管之事，终明白耳。”珰党闻而恶之。又内传阁票欲称逆贤为元臣，延禧不可，景新遂出疏参之，延禧引疾。有旨：“著回籍调理。”

御史田景新又疏陈五款，内一款云：“崔呈秀拮据大工，以侍郎兼御史不便，乞加佥都御史，用资弹压。”从之。

御史张讷疏参赵南星十罪，并及王允成、杨维琏、程国祥、夏嘉遇。有旨：“允成等俱削籍。赵南星所引私人，著指名回话。”张讷复疏胪列姓名，指陈贿状。有旨：“许念敬解京究问，丁元荐等为民。”

镇抚司打问许念敬，招出盛世承、傅淑训贿营情节。有旨：“世承、淑训削籍，许念敬法司拟罪。其过付赵南星赃，抚按严追充饷。”（按：此打问许念敬及招出之盛、傅二人，皆与《剥复录》合，详张讷参疏内必已及之，故郭尚友覆参南星，疏中有“寄心腹于汪文言，寄耳目子许念敬”之语。并见《从信录》）

保定抚按郭尚友、马逢皋问明赵南星一案，追赃完日，遣戍，南星年老收赎。有旨：“赵南星不准收赎，依律戍遣。”南星在冢宰日，郭尚友营求巡抚，南星鄙其人，力拒不许。珰党即推尚友巡抚保定，穷治其狱。尚友所以待高邑者，无复人理。严限比赃，公子皆锒铛受杖。宅鬻无归，移住家庙，夫人即日愤死，高邑次年死戍所。时群小立意折辱诸君子，程公正己以掌察开罪，下抚按追赃，狱上，有旨：“程正己著亲身摆站（按：正己亲身摆站，与《剥复录》同），不准收赎。”又刑部覆：“李若星著抚按官重责一百板，发遣。”抚按郭增光、鲍奇谟，咸奉行惟谨（按：此则河南巡抚乃郭增光，可以证《剥复录》作郭尚宾之误）。

御史张讷又疏请毁书院，略曰：“都城书院，改忠臣祠矣。此外又有四处，孙慎行、冯从吾、余懋衡三大目为之主盟。东林书院，乃李三才科民膏血所建，孙慎行、高攀龙窟穴其中。关中书院，冯从吾占据。徽州书院，余懋衡主管，郑三俊、毕懋良拾级而登，皆于此得力。江右书院，邹元标既潦倒，刘一燝复误国，党亦稍散。诸臣居乡，种种不法，而礼卿尤借题诬蔑先帝。若王之宷、史记事，以发牌驰驿。俱乞圣断立裁。”有旨：“一切书院俱著拆毁。邹元标等削夺。”（按：有旨以下，俱详《剥复录》二卷中。）

给事中叶有声疏荐阮大铖、余大成。有旨：“阮大铖升京堂用，余大成原官起用。”（按：原官，职方司郎中也，见《剥复录》。）

御史智铤疏参解学龙等，因论叶向高、阎鸣泰回籍听勘之非。有旨：“解学龙等俱削夺，阎鸣泰著擢用。”时蓟抚申用懋引疾回籍，部推吴中伟，已领辞朝矣。阎鸣泰从旁径攘取之，兼程赴任。吴改别衙门用（据此则吴中伟并未赴任，即改用也。《剥复录》所记：顺天巡抚居然收回成命矣。惟此入之五年，盖因参解学龙之疏在前，而终言之）。

吏部等衙门公疏请慎选中使。奉旨：“既称永乐、宣德闲差内使颇多，明是祖制。朕念封疆恢复无期，故特遣内臣查核兵饷，原谕并无掣肘。卿等大臣当思仰体，著遵行前旨。”票内阉出镇各边及此旨者，岷山顾秉谦也。贵池丁绍轼特揭谏止，力言不便者也。不听（按：《剥复录》独辟此条，此为内使出镇大作成福之张本。丁绍轼揭谏，并见《酌中志》）。

此内阉奉差关防，篆文曰：“某处内官关防。”淮东厂则曰：“钦差提督东厂官校办事太监关防。”其敕谕最为严重，盖永乐十八年所定也。熹庙即位，避御讳，改铸官校曰“官旗。”内阉纷纷出镇，崐山献媚，票注“太监”二字，遂以为例。凡先朝内阉上疏，称“万岁爷”，称“奴婢”。逆贤时遂废此礼，曰“臣”，曰“皇上”，曰“陛下”，直与外廷等矣。

御史卢承钦疏参曹珍、董应举、李遇知，因历举“东林自顾宪成、李三才、赵南星而外，如王图、高攀龙等谓之副帅。曹于汴、汤兆京、史记事、魏大中、袁化中等谓之前锋。李朴、贺烺、沈正宗、丁元荐，谓之敢死军人。孙丕扬、邹元标，谓之土木魔神。宜将一切党人不论曾否处分，俱将姓名罪状刊刻成书，榜示天下。”人皆谓此疏，何异《元祐党碑》？于是，《要典》之议兴矣（按：因劾东林，遂请榜党籍，故此并修《三朝要典》连言之。《剥复录》系修《要典》于六年正月，盖因谕旨中有“新春开馆”语也。《明史?熹宗纪》亦系之六年正月戊午）。

上谕内阁：“朕惟君臣父子人道之大纲，慈孝忠敬古今之通义。惟我神宗早建元良，式端国本，父慈子孝，原无间然。而奸人王之宷、翟凤翀、何士晋、魏光绪、魏大中、张鹏云等（按：《剥复录》佚去王之宷以下三人），乃借‘梃击’以邀首功。皇考光宗一月御天，千秋称圣，因哀得疾，纯孝弥彰。而奸人孙慎行、张问达、薛文周、张慎言、周希令、沈维炳等（按：《剥复录》佚去张问达），乃借‘红丸’以快私憾。迨皇考宾天，朕躬缵绪。父子承继，正统相传。而奸人杨涟、左光斗、惠世扬、袁化中、周朝瑞、周嘉谟、高攀龙等，又借‘移宫’以贪定策之勋，而希非望之福。将凭几之遗言委诸草莽，以待封之宫眷视若寇仇，臣子之谊谓何？敬忠之义安在？幸天牖朕衷，仰承先志，康妃皇妹，恩礼有加。而守正之臣，凡因‘三案’被诬者，皆次第赐环，布列在位。特允部院科臣之请，将节次明旨，诸臣正论，命史官编辑成书，颁行天下。即于新春开馆纂修，特命辅臣顾秉谦、丁绍轼、黄立极、冯铨为总裁官（按：《剥复录》佚去丁绍轼），施凤来、孟绍虞、杨景辰、姜逢元、曾楚卿为副总裁官（按：《剥复录》佚去曾楚卿），徐绍吉、谢启光、余煌、朱继祚、张翀、华琪芳、吴孔嘉、吴士元、杨世芳为纂修官。凡系公论，一切计存。其群党邪说，亦量行摘录，后加史官断案，以陷是非之实，务在早完。功成之日，名曰《三朝要典》，以仰慰皇祖皇考在天之灵，用昭朕觐光扬烈之意。”

嗟乎！自此谕出，则正史去籍，而伪史行矣。内列诸君子三大罪案，则“挺击”、“红丸”、“移宫”是也。试平心论之。

张差梃击，擅登殿檐殴击近侍，真千古奇变。巡城御史刘廷元回奏，原云“稽其貌，的是黠猾。”提牢主事王之宷因事关青宫，稍致诘问，即曰奸人，曰邀首功，此何说乎？后此匿名榜出，指斥逆贤，即严旨缉捕，内云“如有的据，先将正身拿住，细细研审，必要穷究到底；根鞫造谋主使之人。”岂事涉逆贤，即应穷究到底；事涉青宫，祗应抹煞了事乎？”

唐方士柳泌为宪宗制长生药，宪宗服药殒生，遂杖杀柳泌，后世咸以为允当。今可灼进药而光庙宾天，纵谓之误，庸医误伤平人，律有明条，况误伤天子乎？乃与顾命大臣同赐金帛。比屡经论列，仅准致仕。何以解于天下？后世有伸讨贼之义者，反曰借以快私憾。然则董狐归狱于赵盾，孔子加弑于许止，亦谓之私憾耶？

李康妃拥留皇子，欲邀封尊号，欲垂帘听政，此时君为重，康妃为轻，即云踉跄移徙，咎不在外廷也。朱韩琦立撤太后之帘，即时还政，迄今嘉其功而服其胆，不闻以为罪也。今曰贪定策，曰希非望，将必奉吕雉以临朝，听武瞾之改号，然后为不贪、为无希望耶？又曰“凭几之遗言委诸草莽，待封之宫眷视若寇仇”，则盍思选侍赵氏，非待封宫眷乎？见逆客、魏，即勒令自尽，莫敢说冤。西李有仇，非孝和遗言乎？结欢客、魏，虽在天隐恨，独致优礼。呜呼！哲皇而既如此矣，吾于逆贤乎何尤！于诸臣乎何尤！

“梃击”之案，惠公世扬主持甚力，遂为群奸所深恨。《要典》既修，徐大化、孙杰重举前案。青衣入内合谋定策，逮惠公下狱，三法司于城隍庙鞫问。周应秋问公曰：“尔道徐熙寰（原注：即大化）、孙万我（原注：即杰）是好人否？”公曰：“好人也。”应秋曰：“汝何故参之？”曰：“此正犯官愚处。犯官罪该死，情愿死耳。”应秋喝责三十板（按：《酌中志》及《剥复录》皆云责二十五板，盖三十板折数也），肉开骨露，几登鬼录。爰书称为网之顽冥，正指此语。遂以交内拟大辟。逆贤欲俟《要典》修成，布告天下，然后枭惠公首，以之定案，适熹庙宾天得免。后崇祯御极，即与释放之。旨颁行，犹有奋笔此牍，改斩为戍者（按：改斩为戍即涿州改《熹宗实录》之证）。噫！奸险甚矣！

六年正月，敕谕东厂太监魏忠贤：“我祖宗建都于燕，赖东南漕运以给兵饷。若北新仓主事李柱明幸滥科甲，潜怀穿窬。心如厕中硕鼠，形如梁上鹈鹕。不思粒粒皆万民脂膏，竟以汶汶润一家囊橐。偷盗之米，已盈二千九百石之多，入己之赃，已有一千八百两之数（按：李柱明盗官米，《从信录》载入厂疏，此更叙其原旨，可与《剥复录》参看）。赖尔忠贤，甘劳怨而如饴，发台谏所未纠。去贪剔蠹，严勒还仓。盖一举而上关国计，下儆官邪。茂绩如斯，褒嘉何靳？除赐银币羊酒外，仍增荫奖励。”

此为奖励之始。

李柱明，云南人，为惠世扬门人，惠公逮入都时，柱明周旋，不避形迹，故及于祸。

上传谕吏部、都察院：“犯官王之宷、周宗建、张慎言、熊明遇、方大任等及已故陶朗先、杨涟、左光斗、顾大章等家属，行彼处抚按追赃已久，如何不见回报？显属违玩。著移文各省地方官，勒限速解，以助大工。”（按：此载谕旨与《剥复录》同。）

给事中郭兴治疏参方震孺。有旨逮问，后竟论斩。

御史张汝懋疏论房可壮（按：《剥复录》汝懋所参尚有知府杨嘉祚，此专叙邵辅忠恶可壮事，故略去下文）。有旨：“著抚按提问追赃。”时邵辅忠得幸，恶房可壮，传逆贤意，悬京堂缺，命御史高宏图论劾，宏图不应，有旨斥去。汝懋遂应募，已票逮问矣。适熹庙偶怒逆贤，遂得免。汝懋疏内有云：“一代之兴，必有一代规模之概。”岂逆贤不轨已露，汝懋有佐命之思乎？不然，“一代之兴”，是何言欤？

山西巡抚柯昶（按：柯《剥复录》作何）、巡按安伸，问明张慎言遣戍回奏。奉旨：“张慎言党邪害正，钻差避差，罪难枚举。今以监守自盗，姑依拟永戍。其周宗建赃私，该抚按久不回奏，听其逍遥无忌，成何法纪！缪昌期已经削夺，仍绣衣黄盖，开馆招宾，更见纵肆。即著锦衣卫著的当官旗，将周宗建、缪昌期扭解来京究问。”天启初年，贵州巡抚缺，叙应属安伸，都察院具题，伸怒参经历何显宗，谓其庇张慎言而以卖州差陷己。有旨，以规避降调。逆贤用事，贿求曹钦程荐起原官，出按山西，即首结其狱，拟慎言永戍，竟刺其臂。

周公宗建任仁和知县，与浙人颇密，选人御史，当事拟例转福建副使。时郭巩新从田间起，其锋甚恶，与忠贤香火情深，人莫敢撄其锋。周公愿击巩自赎，遂连疏攻之，巩卒请告去。后忠贤专政，巩等力修旧怨，故及于祸。

缪公昌期，与高邑、应山诸公相善，门户黜陟，与参末议。然抑扬过当，又牵以爱憎，故多不满人意。应山被谴出都，公携盒道旁，款语良久而别，与代草之说相符。忠贤恨之。其疏请告也，小阉传语内阁云：“缪昌期放他去罢，省得在此送客。”随奉严谴归里，新抚莅任，公同郡绅进谒，侦事者见之，遂以入告，故及于祸。

苏杭织造太监李实疏参前任应天巡抚周起元及乡绅高攀龙、周顺昌、李应升、黄尊素。有旨：“周起元等俱著锦衣卫差的当官旗扭解来京究问。”诸公先后逮至，俱下镇抚司。各坐赃追比，拷掠惨酷。死狱数日，始有旨领埋，而肌肤毁烂，不可识别矣。

李实龌龊不识字，然非忠贤党。黄尊素时至湖上，不避形踪，与实往来，人遂谓诸君子将以实为张永也。此语流传都下，忠贤疑之。实司房知其事，大惧，求解于李永贞。永贞代草此疏，司房出实空头本上之（按：此与《剥复录》同。司房，据《酌中志》即孙昇也）。

周公顺昌，吴县人，癸丑进士，筮仕福州府推官。时税监高宷势凌郡邑，晋谒者如抚按体。公抵任，独不往，宷恨甚。其帐下某者，以他事逆抚军，委周公往捕。同官皆难之，太守劳永嘉约与同见辞其事，公诺之矣。既退，自思一衙役不能擒，何颜称司理，遂谢太守，独往执其人以解抚。宷大怒，趋入辕门，与抚大哄，监司吕纯如为和解之。宷执纯如归署，须周推官至乃释。抚以谓公，公不可，宷卒无如何，以是得强项声。俸满，行取留授礼部，寒素如贫儒，不特干谒屏谢，即交际亦峻拒不纳。至地方利病，又必明目张胆上说下教，必见之施行然后已。吴中士民无不爱戴之。江南司官缺，选郎中陆荣卿采舆望以公荐。公既入吏部，饮冰茹蘖，较前加励。壬戌署选，预叙诸应选人以次挨授，吏无能上下其手，盖百年所希见也。给事赵时用揭中有微语相及，即决意乞假。出都之日，真八百孤寒，齐下泪矣。归里后，操守更峻，申说利病更勤，士民爱戴亦更切。嘉善魏公大中被逮过吴门，公与周旋，复以季女字其孙，口斥逆贤不稍避忌。缇骑还归，尽以实告。又以他事痛詈新抚毛一鹭及吕纯如两人，比而媒蘖其短，漕储道朱国盛复左右之（按：朱国盛，即《剥复录》四卷加右副都者）。于是李实之疏列公名矣。开读之日，一郡罢市，不期而集者数万人，号冤之声，上彻云霄，求抚按特疏保奏。抚按以套语支吾，众拥持不得进。缇骑候久不耐，以刑具列堂下，大呼“囚安在？”且以巨梃击诸人。众心愤极，即夺巨梃反击缇骑，瞬息间万声鼎沸，虽黄童白叟皆攘臂奋勇。抚按不能禁，与郡邑俱披靡以出。缇骑毙者二人，余皆四下逃窜。而缇骑之至浙逮黄尊素者，挟势需索如故。众复走胥江城下，焚其舟，投其橐于河。缇骑仓皇星散，所赍驾贴遂失，不知所在。时众怒如城，公哀辞谕令解散，众弗应。当事乃匿公别署，扬言候旨始发。而俄以一夕调兵，水陆整旅，护公乘小舟渡关，泊旷野间，乃敢宣诏，从草莽毕事。时忠贤所遣侦事人在吴者，踉跄星驰告曰：“江南反矣！尽杀诸缇骑矣！”次至者曰：“已劫顺昌而竖旗城门，门昼闭矣！”又次至者曰：“已杀都贤史，绝粮道而劫粮艘矣！”忠贤闻之大恐，以咎呈秀，跪而数之曰：“若教我尽逮五人，今且激变矣，奈何！”呈秀惶怖叩首请死，忠贤叱之出。李实闻变，亦闭门痛哭，两目尽肿。比中承疏至，崐山适病悸不能出，贵池当代拟。忠贤至阁，强为厉色，语曰：“上怒甚，必欲尽诛为乱者。”贵池曰：“公误矣！夫京师仰东南漕粟以百万计，今运期在迩，地方有事，正当示以宽大，而复以严旨激之，果有他故，谁任其咎？”忠贤不应而入，涿州意独不然，当拟票时，从贵池手攘去，握笔欲书，而意绪忽茫然，不能措一辞。忠贤促之迫，贵池复拟旨以进，有“本日解散，姑不深究”之句。迨中丞再疏三疏至，会贵池以病卒，崐山出视事，复有“漏网渠魁”等语。邵辅忠贻书毛抚：“急以文某、姚某入告，少宰虚席以待。”盖指文文肃、姚文毅两公也。毛抚勿为动，止擒颜佩韦、杨念如、周文元、马杰、沈扬五人，具狱斩之。五人当讯鞫，无一语自辩，第曰：“周吏部受祸若此，我等小人当为之死，又何言哉！”皆谈笑受刑。周公既下诏狱，忠贤与其党密谋宫中，意更有所罗织。时忽地震，当坐处鸱吻无故自坠，所幸二小珰皆击死而逆贤得免。俄顷有声如轰雷，从西北起，震撼天地，黑云乘之簸荡，坏民居室数里无存。巨石从空飞，注如雨，男妇死者以数万计，驴马鸡犬殆尽。断臂折足破头抉鼻者，枕藉街衢。又王恭厂藏旧火药发，惊象，象狂走，民人遭践踏，死者更无算。忠贤辈因是咸有戒心，缇骑亦相戒不敢南下。即黄尊素驾贴已失，第行抚按起解，不复差官旗矣。

高公攀龙参崔呈秀，实李公应昇代草。呈秀往高公门，长跪祈哀，适李从内出，呈秀搏颡求援，李勿为礼。呈秀恨之，故李与高俱不免祸。缇骑未至前一日，高公预知之，言笑自若。次早家人觅公不得，案上留遗表一通，书云：“臣虽削夺，旧系大臣。大臣辱则国辱，故臣北面稽首，效屈平之遗则。君恩未报，愿结来生。臣高攀龙垂绝谨书。乞使者代奏。”家人急求，得之池中，则已逝矣。水仅濡下体，北面捧心屹立不动。盖公学问以敬为主，真诚无妄，已臻极诣。故去来之际，解脱无碍云。

李公被逮之日，未开读先，常民一时集者数千人，与苏州不约而同，欲击官旗。知府曾樱再三晓谕抚慰，始得解散。官旗亦颇畏惧，且多方用情，不遗余力云。

六年六月，浙江巡抚潘汝祯首疏请建东厂太监魏忠贤生祠，略曰：“东厂魏忠贤，心勤体国，念切恤民，鉴此两浙岁遭灾伤，顿蠲茶果铺垫诸费，举百年相沿陋习积弊，一旦厘革，不但机户翻然更生，凡属兹土，莫不途歌巷舞，欣欣相告，戴德无穷。公请建祠，用致祝厘等因。”奉旨：“据奏‘魏忠贤心勤体国，念切恤民，’悯两浙连岁遭伤，革百年相沿铺垫。宜从众请，用建生祠。著即该地方营造，以垂不朽。祠名‘永恩’。”（按《明史》及《纪事本末》，奉旨赐名普德，未知此名永恩者何据）巡按刘之待疏同。又新任巡按徐吉疏叙督理各官，织造太监李实捐资置买赡田，以供香火，俱奉俞旨。

此生祠之始，从此效尤成风矣。时内阁崐山顾秉谦、元城黄立极、涿州冯铨。未几，秉谦与铨去位，复点平湖施凤来、晋江张瑞图、高阳李国■〈木普〉诸人，中惟高阳犹稍能以礼自持云。

司礼监掌印太监王体乾请赐魏忠贤、客氏金印。忠贤印曰“钦赐顾命元臣。”客氏印曰“钦赐奉圣夫人。”各重百余两。

嗟乎！逆阉，一内阉也。外则请建生祠，内则请赐金印。况客以宫妇而亦赐印，无论其不当有，而亦何所用垂诸史册？宁非笑具？请祠、请印，紊乱国制。二人之罪，其容於诛耶！而皆未正厥辜，真千古有遗恨矣！

左都御史周应秋疏称：“抚按追赃宜严，杨涟、左光斗，家私钜万。奉有明旨‘追助大工’，迄今尚未清理。况各犯其家不贫，此局亦易结，而迁延时日若此。臣请置循环二簿，远者四月一缴，近者二月一缴，庶无沈阁。”奉旨：“这条奏深裨宪纲。杨涟等赃银，著刻期奏销。”

嗟乎！应山之居官也，向以廉名。被逮之日，至不能具官旗费。士民置募册于四门，醵金助之。比追赃则家无余赀，房产变尽，合宅栖止城楼。今言家私钜万，狠毒哉！应秋良心丧尽矣，狗彘尚欲食其肉耶！

崔呈秀，始因许秉彝转引石元雅以进交逆贤，后逆贤出督殿大工，呈秀迎坐辄屏人密语。冯铨既得志，遂与呈秀争宠。呈秀潜向逆贤谮之，适冯铨与霍维华、李鲁生伪造三案以锢诸君子，呈秀摘内数语指为暗刺。於是逆贤旧好顿变，冯铨始不能安其位矣。

御史陈朝辅、兵部郎中吴淳夫，先后疏参内阁冯铨，并及赵兴邦、曹钦程入幕等事（《剥复录》不及赵兴邦、曹钦程。此与《两朝从信录》同），有旨责其附和。及朝辅再疏，胪列纳贿多款。有旨：“冯铨闲住，赵兴邦、曹钦程为民。”御史袁鲸、刘徽各疏参吏部尚书王昭徽“私昵乔应甲，推毂秦抚，奇贪异秽，骇人听闻。”有旨：“王绍徽著闲住。”壬戌春，绍徽乞真定抚缺於选郎，语甚卑鄙，选郎拒之。逆贤用事，遂投身门下，荐历冢宰。恨同乡之不推毂也，特以应甲抚秦，图欲尽倾杀之。应甲贪婪无耻，物议大沸，绍徽亦以此败。

御史龚萃肃疏请枚卜，并请内外兼用。有旨下部议。李鲁生与李蕃先归南乐之门，次入涿州之幕，后见涿州宠衰，则又与蓟州比焉。孙杰、吴淳夫、霍维华等欲推毂蓟州入相，卢承钦、李灿然、王业浩、刘徽等合谋攻去涿州，令陈朝辅先发，吴淳夫继之。及涿州既去，复以王绍徽在位，无由登枚卜启事，於是袁鲸、刘徽各出疏参绍徽。又虞胡论以外廷枚卜为疑，龚萃肃又出疏以坚之。绍徽廉其状，遂於辨疏中发其谋，曰“有所推毂，则必有所摧折”者，此也。众惧逆贤知之，寝其事。王业浩闭门不出，袁鲸抗疏自明，自是鲁生等遂与孙、霍分途矣。后呈秀以业浩闭门不出，疑其翻局，以他事斥逐为民。

兵部尚书王永光，因王恭厂之变，疏陈时事，语颇剀切，忤逆贤意。奉严旨，遂引疾回籍（按：永光漏网以此。语见夏文忠《幸存录》）。

吏部尚书周应秋，由御史推升为也。素极贪秽，及为冢宰，秤官索价，每日勒足万金。都门有“周日万”之号。手复狠辣，凡门户中纠本参及者，辄借推升题补，以供诛求，遂至削夺无虚日。

兵部尚书崔呈秀母死，有旨：“夺情视事，不准守制。”礼部尚书来宗道题复恤典，直曰“在天之灵。”奏文书时读至此，熹庙艴然变色，用御笔圈出此四字。从来祖制，凡任本兵者，亲族俱不许掌管兵事，其法甚严。呈秀竟用弟崔凝秀为浙江总兵（按：《明史》呈秀传同忠贤传，作蓟镇副总兵。《剥复录》察疏中作昌平总兵。以下文谋逆语证之，似作浙江总兵者，误也），不特大干祖制，亦显著无将之心矣。

南京吏部虞大复，应秋婿也，致书应秋云：“挟泰山以超北，在婿固不敢厚望；入宝山而空回，想岳亦不能忘情也。”盛为时所传颂（按：大复为应秋之婿，详《剥复录》六卷察疏中）。虞后升江西提学副使。

顺天府丞刘志选疏参王之宷、孙慎行。有旨：“王之宷抚按提解来京究问，孙慎行抚按另拟遣戍。”

应天巡抚毛一鹭问明毛士龙等招繇具奏。奉旨：“毛士龙着发边卫充军，佥妻著伍。”（按：佥妻著伍，与《剥复录》同）士龙既遣戍甘州，以一婢自随。后复有旨逮问。士龙先期远遁，其婢反以地方官戕杀为辞，被发称冤。地方无如之何，仅以广捕行缉立案。至崇祯御极，始自投刑部云。

六年八月，熹庙幸西苑，与小阉泛舟为戏。适在水最深处，忽风起覆舟，熹庙与二小阉俱覆水中，幸而获救，二小阉皆溺死。御体由是成疾（按：语具《酌中志》）。

给事中陈维新疏参王允成，荐张我续。有旨：“王允成抚按提问追赃，张我续候缺起用。”我续有妾百余，内有逆贤侄女，素以丑恶见憎。至是尊重之，驾於嫡上。携三万金为贽，称侄婿叩头（按：此语并见《剥复录》）。逆贤喜，令以五千金助殿工，为起用地。陈维新知之，即为揭荐。

刑部尚书徐兆魁奏辨：“厂疏备述李柱明、李承恩用贿求刘铎、方震孺居间，恳御史温国奇求宽，已实不知，而司官不法，致衙役群抢李承恩之家，皆率属不严之过。宜提问各役正罪。”奉旨：“徐兆魁纵容司官吏书受贿卖法，全不知愧，强辞饰辨，温国奇执法台臣，反为重犯求宽。都著闲住。刘铎犯罪得释，今又代人居间行贿，明设骗局，著提问。方震孺追赃未完，复增一案，罪上加罪（按：此所载疏旨，与《剥复录》同）。司官翟师偃枉法受赃，本当杖处，姑削籍为民。”刘铎素与魏良卿善，铎前以妖书被逮，审系欧阳晖所作，仍以原官侯补。良卿偶密叩铎曰：“当日官旗，公费几何？”铎曰：“三千金耳。”良卿戒旗校还之。遂为旗校所衔，逻其在狱居间一事，东厂疏参，复逮。会其妾以铎得释，醮射神祗，家人有怨铎者，以祖咒出首，锦衣张体乾即具疏以闻。尚书薛贞新任，拟“方震孺加绞罪一等，斩，刘铎诅咒重臣，决不待时”。疏入，允之。司官高默等，不遵堂批，卖法狥情，俱降三级调任。

李承恩者，戚畹也。有园亭一所，为京师冠。逆贤意欲得之，托所私谕意，承恩不应。逆贤怒，令李之家人首其违禁数事，捕承恩於狱。王体乾奉旨执审，特重笞承恩五十，以博逆贤一笑（按：此语并见《酌中志》）。

高默同事汤本沛者，亦吴县人也。为知县三月，以贪酷致激民变，考察降五级。馈四百金於崐山，补上林典簿，拜倪文焕为父，引见崔呈秀。所以刺讦同乡者，不遗余力。周忠介之祸，实为下石。一日，呈秀欲引本沛见逆贤，同乡前辈必无幸矣，忽中风嘴歪，不果见，随以刘铎事降调。宁非数耶（按：此并详《剥复录》六卷察疏中）？

镇抚司许显纯具题缉访事。有旨：“据韩三口供，奸辅韩爌，受过赃银二千六百两，著抚按追解勒限速完。”韩三之狱，乃杨维垣构成也。贿案牵陷蒲州、苏州等，复从中主之。王体乾、李永贞等，先宣言世庙时有夏文愍故事，逆贤已有成心，幸韩三至死不肯妄招，许显纯亦不能代砌捏奏也（按：此语并见《酌中志》）。

杨维垣为座师徐绍吉争户部侍郎缺，触南乐之怒，曾向逆贤谮之，故终逆贤之世，效力甚至而官不显（按：语并见《酌中志》，足以证《剥复录》作徐吉之误）。

东胜左卫人武长春者，以骑射称雄，标银南下，必借重护行，沿途劫掠，亦所不免。群臣合计，令东厂密擒之，指为建州奸细。於是敕旨褒美，内外赞颂，特封逆贤侄魏良卿为肃宁伯，赐铁券世袭。群臣犹以为未足，复晋封肃宁侯。时逆贤威权日盛，群臣献媚争奇，於是倡为封拜之策云。

给事中李鲁生疏参徽州知府石万程。有旨：“削籍为民。”乙丑探花吴孔嘉，徽州人也，素与族人吴养春、吴怀贤有仇。二人以富甲江南，所为多不法，孔嘉令人诣厂首其事。二人俱被逮拷死诏狱，家产籍官（按：吴怀贤，《明史》附万燝传，似与吴养春占黄山事无涉，此合之为一狱，未知何据）工部主事吕下问、中书许志吉营谋其差，抵徽遍地行索，遂激成民变。万程挂冠长往，故鲁生特疏纠之。

十月，上谕内阁：“朕昔在青宫，闻皇祖年间，有逆犯皦先光捏造妖书，谋危社稷，离间皇祖，诬害大臣，朕深痛恨切齿。自朕冲龄践祚之际，值东林邪党盈朝，或陷朕孝德不光，或弃祖宗封疆不顾。幸荷上天默佑，宝玺呈祥，牖朕燝然，群奸败露。其元恶大憝，虽复芟除，而胁从宵壬，不无漏网。前已屡屡特谕，开晓再三，欲令革面易心，咸与更始。不谓法纪凌替之后，人心迷锢已深，乃尚有未尽奸徒，怙恶不悛，密弄线索。或巧布流言蜚语，或写匿名文书，害正党邪，淆乱视听。卿等可传示厂卫、都察院、五城巡视揖捕衙门，广布军番，严加察访。如有前项奸徒，仍蹈前愆，确有的据，即先将正身拿住具奏，细细研审，必要穷究到底，根究造谋主使之人，明正典刑，以息邪说，昭朕一代平明之治。”（按：此所载谕旨与《剥复录》同，盖谋倾国母，兴大狱张本。）

顺天府丞刘志选疏参都督张国纪“罪状罄竹难书”。内訾“丹册之穴，蓝田之种，指斥中宫”。末复云：“肘腋重臣，殚忠弼亮，协赞中兴。今闻有伏莽之奸，藏头露尾，投间抵隙，思为一网打尽之计。伏望天语丁宁缉事衙门，严拿究治。”

御史梁梦环亦疏参张国纪罪状，即引刘志选“丹山之穴，蓝田之种”等语以倾动中宫。有旨：“张国纪着革去爵禄，回籍省愆。”中宫懿安张后，系秉笔刘克敬所选。懿安性鲠直，数於熹庙前以颠倒旧章为言，盖暗中客、魏也，客、魏恨之。时有匿名榜揭於后宰门，屏列逆贤反状，并斥逆贤佐命七十余人。逆贤怒，疑懿安父张国纪及被逮诸人为之。孙杰、邵辅忠等欲因此兴大狱，尽杀林下疑似诸人，而繇国纪以摇动中宫，事成则以魏良卿女进。刘志选侦知之，首上疏以参国纪，梁梦环遂继之，祸且叵测。李国■〈木普〉力求救，赖同官共辅得免，然忠贤犹迁怒克敬，并其照管老阉马鉴，俱降发凤阳，缢杀之。俱既敛，复苏。众人俱闻棺中急迫有声，而畏逆贤虐焰，遂埋之。至崇桢御极，始听归改葬（按：以上并详《酌中志》）。

丙寅秋，宁远被围急。兵备袁崇焕固守不下，逾月，围始解。内外文武大吏咸归功逆贤，佥曰：“仰赖厂臣挥授方略，克奏肤功。不有殊典，曷酬大勋！”吏部周应秋等，翰林杨景辰等，太常寺卿林宗载等，给事中吴宏业等，御史安伸等，南京吏部尚书王在晋等，俱具疏颂逆贤功德。或合辞，或单奏，揄扬铺张，欢呼舞蹈。旨亦应之如响。於是复晋魏良卿为宁国公，魏良栋为东安侯（时良栋止四岁），魏鹏翼为平安伯（时鹏翼止三岁）；大小九卿科道等官，各加宫保、尚书、都御史、太常、太仆等衔，荫锦衣者几千。止升袁崇焕为右佥都御史巡抚宁远地方。崇焕以赏薄觖望，次年建祠矣，靳赏如故，乃引疾回籍（按：此条与《剥复录》小异，录系之七年，盖总叙也）。

七年二月，应天巡抚毛一鹭疏请为厂臣建祠虎丘。又太监李实疏请照江西例，地方官春秋祭享。

蓟辽总督阎鸣泰疏为厂臣建祠蓟州，又疏请祠额，内云：“人心之依归，即天心之向顺。恭照厂臣魏忠贤安内攘外，举贤任能，捐金损俸，恤军恤民。非但学识纲常之际，独萃其全。且於兵农礼乐之司，共济其盛。治平绩著，覆载量宏。亟请祠名，用志功德。”有旨褒美，祠名“广恩。”

顺天巡抚刘诏、巡抚倪文焕、梁梦环疏同。

鸣泰铺张功德，足示拥戴矣，人心依归，天心向顺，尸祝之疏，几作劝进之笺。像，安得不冕旒；礼，安得不五拜三叩头也？照曰“恭照，”心不胜诛矣！

蓟州生祠成，迎逆贤喜容至。巡抚刘诏行五拜三叩头礼。兵备副使耿如杞，见其像垂旒执笏恶之，长揖不拜。刘诏遂参如杞，立遣缇骑逮下诏狱，打问追赃，送刑部拟罪。时尚书薛贞，坐以大辟论斩。

嗟乎！如杞，以谄媚成风之日，独能挺立不阿，冰霜之操自足流芳千古。而薛贞以其见逆贤像揖而不拜，遂论大辟。忍心若此，与禽兽之何异焉！

蓟辽总督阎鸣泰疏请为厂臣建祠密云、昌平、通州、涿州；河间、保定，并请祠额。有旨：“密云祠名‘崇德’昌平‘崇仁’通州‘章德’，涿州‘宏爱’，河间‘仰德’，保定‘旌功’。”时刘诏、倪文焕、梁梦环、卓迈、张凤翼、虑承钦等疏同。

宁远巡抚袁崇焕请为厂臣建祠，并请祠额。有旨，祠名“德芳。”总督阎鸣泰、巡关梁梦环疏同。

天津巡抚黄运泰请为厂臣建祠，并请祠额。有旨，祠名“威仁。”总督阎鸣泰、巡抚卓迈，疏同。提学御史李蕃疏请守祠官。时黄运泰迎逆贤喜容于郊，五拜三叩头。乘马前导，如迎诏仪。及像至祠所安置讫，运泰列拜丹墀，率文武诸官俱五拜三叩头。运泰复至像前万福，口称：“某名，某年，某事，蒙九千岁扶植，叩头谢。”又“某年月，蒙九千岁升拔，又叩头谢。”致辞毕，就班，仍五拜三叩头。旁观者皆汗下夹踵，运泰扬扬甚得意也。宁抚秦士文、晋抚牟志夔亦至像前跪称“上公公万福。”五拜三叩头，各备极丑态云。

宣大总督张晓疏请为厂臣建祠，并请祠额。有旨，祠名“隆勋。”宣府巡抚秦士文、宣大巡按汪裕、张素养疏同。

中书郭希禹疏请将自所置山地二百亩，谨捐以祝厂臣乔松之寿。

大同新任巡抚张翼明疏请为厂臣建坊。有旨：“宣镇赤城共请坊额以示华夏，著与做‘一代宗功。’”

大同祠成，上梁之日，王点托病不出，急逐之而用张翼明。翼明至，无可献媚，乃请建坊。愈奇而愈下矣。

山西巡抚曹尔桢疏请为厂臣建祠五台。有旨，祠名“报功。”总督张晓、巡按刘宏光疏同。

登莱巡抚李嵩请为厂臣建祠。有旨：“准于府城水城各建生祠，以慰远人感德之诚。宁海县祠名‘景仁，’蓬莱阁祠名‘留敬。’”山东巡抚李精白疏同。

延绥巡抚朱童蒙疏请为厂臣建祠。有旨，祠名“祝恩。”三边总督史永安、陕西巡抚庄谦疏同。

督理三山工部郎中何宗圣疏请为厂臣建祠房山。有旨，祠名“显德”。又疏称房山知县杨济芳愿捐俸银一百两，士民高宁等愿捐银二百两，置买香火地，附祠以表崇报。

上林苑卿官庶吉士李若琳等疏请为厂臣建祠。有旨，祠名“广仁”。

督理芦沟桥务工部郎中曾国祯疏请为厂臣建祠。有旨，祠名“隆仁”。

巡视五城御史黄宪卿、王大年、汪若极、张枢、智铤公疏请为厂臣建祠宣武门外，有旨俞允。

顺天府尹李春茂疏请为厂臣建祠宣武门内，并请御制碑文，以便营造。乡官通政司经历孙如洌疏同。祠名“茂勋”。

上林苑监丞张永祚疏请为厂臣建祠、建坊。有旨，良牧署祠名“存仁”，坊名“功高册府”；嘉蔬署祠名“洽恩”，坊名“洪恩流芳”；林衡署祠名“永爱”，坊名“一代元勋”。

提学御史李蕃疏请为厂臣建祠永安门。有旨嘉允。时李蕃在逆贤门下与李鲁生、周昌晋称为三杰。蕃提挈大纲，发纵指示而已；昌晋论人，语多暗刺，不甚指斥姓名；鲁生则胸饶鳞甲，笔森戈戟，遭者无不立碎。时为之语曰：“一周二李，其权无比。”后昌晋持斧出，易以刘徽。改语曰：“二李一刘，其权莫俦。”横行一时如此。

内阉李永贞者，时最用时，家在通州富河庄，李蕃特制扁额送至其第。永贞坚拒不纳，合邑称之（按：此并详《酌中志》）。

五月，国子监生员陆万龄疏，略曰：“臣闻纵横之世，杨墨充塞，圣道榛芜，子舆氏起而辟之，廓如也。故万世谓孟子之功不在禹下，至今千秋庙貌，比隆尼山。我朝历圣相继，圣道昭明。不意显皇帝中年，东林始盛，自立旗帜，欲钓高名，忍捏浮词，污蔑君父。诬先帝为不得令终，陷陛下为不能善始。罪恶滔天，圣学坠地。此孔笔之所必诛，孟舌之所不赦也。恭遇申岳疏灵，尼山吐气，笃生圣辅督厂魏忠贤，提不世之贞心，佐一朝之乾断。披丹开导，首劝銮舆视学；竭力匡勷，立补累朝缺典。而且清军实以壮国威，捐逋税以苏民困。宸居递建而九赋无增，藩邸同封而四方不扰。其最有功于世道人心，为圣门攸赖者，芟除奸党，保全善类。自元凶就系，而天下翕然称明，此即厂臣之诛少正卯也；自《要典》正垂，而天下翕然称明，此即厂臣之笔削《春秋》也。朝廷之上，昔为魍魉纠结之区，今日何由开朗？孔孟之门，昔为邪慝冒借之窟，今日何由清明？是厂臣驱蔓延之邪党，复重光之圣学，其功不在孟子下。臣等涵濡厂臣之教，佩服厂臣之训，念帝都为起化之地，国学为首善之区。伏愿于监西敕建厂臣生祠，后楹即祀宁国先公与启圣先圣之祀，则举并行。更愿皇上制碑文一道，勒石显扬。”奉旨：“自东林邪人，聚徒簧鼓，淆乱国是，构衅宫帏，朕甚恨之。赖厂臣独持正义，匡挽颓风。一时门户之奸，若镜照胆；两朝仁孝之美，如日中天。功在世道，甚非渺小。至于安内攘外，蠹剔除奸，免税捐逋，扶良抑暴，衿弁之徒得以帖席缓带，家诵户弦，皆厂臣恩德所被。大学诸生请于国学建祠祝厘，具见彝好，即著鸠工举行。”

五军都督府、锦衣卫等衙门，公侯伯驸马等官，博平侯郭振明等公疏，略曰：“神宗末造，奸人标榜为邪，是非蚀，赏罚暗，遂至纲纪日淆，内外蜂起，边疆失守，顿陷全辽。乃社稷有灵，笃生厂臣，独受遗命，一秉忠贞。但知有皇上，不知有群臣；但知有社稷，不知有富贵；但知有祖宗之法度，不知有奸壬之把持。故《三朝要典》一旦焕然，此厂臣肯堂肯构之元功也。至若邪奸逐而是非明，巨憝戮而赏罚肃，秽经决而阃外之盗臣丧胆，秽部逮而内外之贪墨寒心，擒武长春而敌人之计败露，宗社奠安。在皇上崇德报告，自有凌烟之像，云台之图。臣等，戚臣也，衣租食税，歌咏太平，宁敢忘厂臣奠鼎之功？各愿捐赀建祠，乞赐额名，以垂永久。”奉旨：“这本所奏，厂臣志存报国，功在奠鼎，斥邪以正墨，剔蠹以去奸，擒间谍而隐忧消，备军储而边威振，算联属国，气慑外邦。其种种劳绩，朕所素鉴。所请建祠致祝，允协舆情，如议行，祠名与做‘德芳’。”

保定侯梁世勋疏请为厂臣建祠，并请祠额。祠名“著爱”。武清侯李诚铭疏请为厂臣建祠，并请祠额。祠名“鸿勋”。灵璧侯汤国祚、襄城伯李守祠，各疏请捐赀附祠共祝。山东巡抚李精白疏请为厂臣建祠，内云：“厂臣仁威弹压乎山川，濊泽渗漉乎中外，尧天之巍荡，帝德难名，时雨之沾濡，元勋丕著。”有旨，祠名“隆禧”。河道总督李从心、登莱巡抚李嵩、山东巡按黄宪卿疏同。又有旨，祠名“湛恩”。一祠二额，于是议两殿公悬，抚前而按后。李精白先以麒麟归瑞，具疏奏闻，即裹送其第。至是请祠、请额，极力揄扬。黄宪卿在京已一再建矣，抵任复疏继请。上梁之日，二臣俱亲诣展拜，拟柱联云：“至圣至神，中乾坤而立极；乃文乃武，同日月以长明。”精白以“多福多寿”易“乃文乃武”四字，盖惟恐颂祷之未至也。济南巡道副使梁廷栋届期竟不至祠所。内阉李明道至河干，部道俱手板堂参，廷栋以客礼谒于舟次。李阉送不登岸，廷栋意行不顾，归即坚请终养云。

河南巡抚郭增光、巡抚鲍奇谟，各疏请为厂臣建祠。祠赐名“戴德”。此祠毁民房二千余间，起建宫殿九重，宏丽为古今所无。建标祠所，值书大工，见者骇叹。盖大梁守道周锵、祥符知县李寓庸为之也。

嗟乎！如朱童蒙，建祠僭用玻璃瓦，毫无避忌。阎鸣泰公然称“人心归依，天心向顺”。李精白公然称“尧天巍荡，帝德难名”。夫逆贤而尧天帝德矣，将置熹庙于何地邪！故逆贤虽未必有不轨之心，而奸党已显著拥戴之形矣。

总督漕运太监崔文升、凤阳巡抚郭尚友、巡按朱祯汉、巡漕何早、巡盐许其孝公疏：“据漕储等道朱国盛等，工部等官顾民碞等，知府刘应召等，知州沈起津等，知县刘芳达等，合词请建厂臣生祠。”有旨，祠名“瞻德”。

提督临清工部侍郎吴淳夫疏请为厂臣建祠。祠名“萃德”。东昌知府王尧民收进建祠募疏不发，淳夫遂参尧民。

长芦巡盐龚萃肃疏请为厂臣建祠。祠名“留恩”。时抚按建祠已著萃肃名矣，萃肃曰：“同众乌见葵忱！”遂具疏独建，铺张称颂，词极斐亹，曲尽谄谀之私。

嗟乎！萃肃既有内外兼用之疏以媚崔呈秀，今复独任此举，媚骨一副，到处顶尖出色！

湖广巡抚姚宗文疏请建祠。祠名“隆仁”。郧阳抚治梁应泽、巡按温皋谟疏同。时应泽复欲建祠于郧阳，荆南道蔡善继不肯申详。迫之至再，善继以挂冠争之。应泽参善继疏出矣！忽闻熹庙晏驾，追回！

楚王华奎疏请捐金一千两，助建祝厘。有旨嘉允。

嗟乎！方城汉水，作帝屏藩。逆贤虽焰，何德之感，何威之劫，独有此举！岂往日之惊魂尚未定欤？

河东巡盐李灿然疏请为厂臣建祠。祠名“褒勋”。山西巡抚牟志夔、巡按刘宏光疏同。

淮阳巡盐许其孝疏请为厂臣建祠。祠名“瞻恩”。总漕巡抚郭尚文、巡按宋祯汉疏同。此祠上梁之日，熹庙哀昭已颁，其孝等哭临毕，仍脱衰绖易吉服，相率往拜，还复易服哭临。旁观者咸为咋舌云。

三边总督史永安疏请为厂臣建祠。祠名“懋懿”。陕西巡抚朝廷晏、巡按庄谦，疏同。

各省申详建造逆祠司道府等官：江浙山陕楚豫七省布、按两司等王道元等，密云兵备道张维世，昌平兵备道张福臻，泰州兵备道王化行，霸州兵备道宁三翰，宣府兵备道张宗衡，宣府粮储户部王珍，河东兵备道苏进，榆州兵备道杨嗣修，延绥粮储户部夏如亨，砖厂工部周延，长芦运同孙凤翔，淮阳运同沈侍卿，河间知府王建泰，庐州知府刘应召，登州知府王廷试，大同知府李树初，无为知州沈起津，合肥知县刘芳达，登州乡官左之宜。

总计建祠共四十所。作俑者，潘汝桢也。疏请祠名者，阎鸣泰也。称功颂德，扬诩赞叹者，亦骈语相答；四明之派，其品定于此矣。疏与旨不全录者，不胜录也，录陆万龄疏者，侮先圣而毁名贤，人之无良，一至于此也。独是诸臣既为逆贤也，人自不敢不为逆贤也。用至楚藩之捐助，勋戚之建祠，独何心乎？盖与国同休戚，即使改唐为周，革汉而莽，尚赖朱虚之诛诸吕，太尉之入北军。今乃齐心拥戴，罔念国恩。呜呼！其肉岂足食乎！至郭振明，俨然陆万龄后劲矣！生何以腼颜称世爵，死何以对二祖列宗也！定逆案时，竟不及之。而史永安、梁梦泽、张凤翼，公然漏网。守正之蔡善继等，亦无格外之旌。呜呼！蒲州诸公，不得辞其责矣（按：建祠一事，较正史及诸家野史为详备，其祠各同异互见者，传闻之异词耳）！

礼部题请应天乡试主考。有旨：“陈具庆（按：具庆，《明史》及各书俱作其庆）、张士范，俱著升翰林院侍讲去。”旧例：两京乡试俱用宫坊莅事。逆贤抑左庶子孔贞运、何吾驺等，而特简陈具庆、张士范主应天试，徐时泰、孙之獬主顺天乡试，俱从编简超升侍讲，真创见也。顺天中式：崔呈秀子崔铎。应天中式：周应秋子周录。后皆以廷臣论劾褫革。崔铎本房中书林萃芳，周录本房江阴知县岑之豹。是时主试者，无不极力献谀。浙江主考陈盟论题：“巍巍乎惟天为大，惟尧则之。”孟题：“文王以民力为台为沼，而民欢乐之，谓其台曰灵台，谓其沼曰灵沼。”盖西湖逆祠甫落成也。应天拟题，有拟：“此谓惟仁人为能爱人能恶人者。”张士范矫手顿足，叹为绝妙得未曾有。同考武进知县岳凌霄抗众对曰：“今日之事，上固不可得罪于朝廷，下亦不可遗讥于清议。这‘能恶人’三字，也觉忒伤天地之和！”张面赤不能应，陈具庆以冷语解之。张次题仍出“见而民莫不敬，言而民莫不信，行而民莫不说，是以声名洋溢乎中国，施及蛮貊。”湖广李明睿录叙，备列诸阉姓名。江西主考倪元璐孟题出“皓皓乎不可尚已。”时方拟逆贤于先圣，建祠国学，司业朱之俊揭示通衢云：“上公之功，在禹之下，孟子之上。”故倪公以此暗驳之。三场策问有云：“强毅养外（语本《庄子》，张毅人名，此强字，系张字之误），病攻其内，今如见标病不急，亦已矣。倘亦曰内食实甚，则当有厉从之者。救焚追亡，纾步岂足贵乎？”又曰：“天下之变生于猝，而计立于豫，自命之士，智略辐辏，其意乃欲仰射天狼而豕奔肘下，顾愕ㄉ反走，此可叹也！”复引王文成备宸濠等语曰：“学者牖户之谋，参于性命，岂必鹅湖所废讲哉！”使逆贤不败，则倪、岳二公祸不测矣。

兵部右侍郎霍维华疏称“袁崇焕有升无荫，功高赏薄，乞以己荫让崇焕，以昭公道。”末点崇焕谈款之误。有旨切责。

六年秋，熹庙受溺成病，至七年夏加剧，遍走群望，有加无瘳。霍维华闻之，时献仙方灵露饮。其法取上号大米淘净，用甑蒸熟，内放银瓶蒸吸其汁，饮之。熹庙初服颇觉甘美，久之传谕不用，而圣躬日渐浮肿，医药罔效。逆贤大愠，诮责维华。维华知不可收拾，遂故作相左之态。因袁崇焕请告，急出此疏。初维华以崔呈秀、吴淳夫荐起用，其妾有为逆贤甥孙者，刺因称“愚甥孙婿”，海内笑之。持公封，让子荫，知凶局将败，眼明手快，故为异同也（按：此与《剥复录》所记同）。

礼部题请国子监秋祭。有旨：“著宁国公魏良卿行礼国学丁祭例，遣相公代奠。”丁卯八月，礼部来宗道献谀，题魏良卿往。行祭之顷，怪风暴起，殿上灯烛尽灭。良卿惊悸仆地，久之始能出声。未几，即有骈斩之祸。

七年八月二十六日，熹庙崩于懋勤殿，弥留不发。逆党献计，欲令宫妃假称有娠，而窃魏良卿子以入，忠贤辅之，如新莽之于孺子婴也。忠贤纳其说，令人婉讽懿安皇后。懿安力拒不可，曰：“从命亦死，不从命亦死，等死耳。不从命而死，可以见二祖列宗在天之灵。”忠贤无以难之，乃承命召皇弟信王。信王既入宫，深戒济阳之覆辙，复切南坡之异谋（按：坡疑皮字之误），乃屡赐温词，曲加慰劳。忠贤等心乃安。

皇弟信王即皇帝位，大赦天下，改元崇祯。大行皇帝谥曰哲皇帝，庙号熹宗。初礼部拟僖宗成皇帝，御笔改僖为熹，改成为哲。

新任南京通政使杨所修疏参崔呈秀夺情、周应秋贪墨。吏科都给事中陈尔翼疏言：“圣主当阳，众正布列，而东林遗孽，潜伏长安，希图翻局。乞敕下厂卫衙门严行缉拿。”云云。

杨所修由给事升仆少，亦彼党头目也。推为南通政，心甚不悦。知局必败，因与同党陈尔翼、李蕃等谋，思将累年恶业尽卸之崔呈秀，而参去之以自解。又以周应秋在铨贪秽无耻，议并除去，以孙杰代之，仍转所修于北，然后纠合众力，共持残局。故所修先发，陈继之，李又继之。所修疏上，内徵点崔呈秀，后入应秋。呈秀闻其谋，至都察院骂李蕃，蕃不敢动。又指孙杰骂之曰：“尔身从何得？尔官从何得？乃大家相图如此！”杰惶恐不能对。呈秀因以清查经管钱粮挟杰，且曰：“必令尔翼出驳所修，差可恕耳。”杰唯唯，呈秀始去。次日，尔翼缉拿东林遗孽之疏出矣。

江西巡抚杨邦宪疏“厂臣功德巍巍”事，奉旨：“已有旨了。”邦宪疏进，上且阅且笑，又不发票。忠贤觇知之，急出疏辞免，曰“微臣久抱建祠之愧”事，奉旨：“建祠祝厘，自是舆论之公，厂臣有功不居，更见劳谦之美，准辞免，以成雅志。”

广西巡抚王尊德疏请建祠。右通政吕图南急付还来役，泯于无形。后尊德遂以未尝建祠，称守正不阿，升两广总督。

十月，御史杨维垣疏劾崔呈秀。

徐大化，浙产也。占居京师，倡封疆之议，以杀杨、左，得魏忠贤之欢心，由三次考察部郎，不二年躐跻尚书，汇缘督理大工，克灭钱粮无算，后受铜商厚贿，那借惜薪司内库银二十万。掌司太监程呈芬妒其专利，力诋于忠贤，勒令闲住。至是，睹珰局将败，与表侄杨维垣密谋，令参呈秀以为翻身地。疏中虽劾呈秀，犹曲护忠贤。疏内云“厂臣公而呈秀私，厂臣忠而呈秀邪，厂臣犹知为国为民，呈秀但知贪钱坏法”等语。有旨：“奏内夺情事，先帝念殿工未竣，屡旨自明，不得苛求。”

工部主事陆澄源疏论魏忠贤、崔呈秀，略曰：“忠贤服事先帝，赞筹边务，拮据大工，亦人臣分内事。何至宠逾开国，爵列三等！先帝圣不自圣，每诏旨批答，必归功厂臣。外廷奏疏，不敢明书忠贤姓名，尽废君前臣名之理。甚至祝厘遍于海内，誉之以皋、夔，尊之以周、孔。且当时之皋、夔、周、孔，亦未尝有是赞美，惟汉代王莽称功颂德者至四十八万八千余人。忠贤诚贤，必不屑与之合辙。至若崔呈秀，贪淫奸恶，罄竹难书，台臣第举其涯末耳。即夺情一事，在先帝时，曰‘大工未竟也。’今大工竟矣，尚复窃据本兵，意欲何为耶？”有旨：“陆澄源新进小臣，如何出位妄言！姑不究。”呈秀随出疏请罢，有旨：“准回籍守制。”

兵部主事钱元悫疏劾魏忠贤，略曰：“崔呈秀灭伦绝义，伤败名教，皇上大奋乾纲，锄而去之。臣窃谓忠贤尚在，根源未净，祸机终伏也。皇上倘念忠贤事先帝微劳，贷以不死，亦宜勒归私第，散死士，输蓄藏，使内廷无厝火之忧，外廷无尾大之虑。彼魏良卿辈，速令解组，褫绅长为农夫以没世。即以彰皇上浩荡之恩，而为忠贤自全之策矣。”有旨：“钱元悫小臣，如何又来多言！姑不究。”

嘉兴贡生钱嘉徵疏劾魏忠贤，略曰：窃见权奸肘腋，道路寒心，如魏忠贤者，可一日逭四凶之诛，缓魑魅之投哉！谨列其十大罪：一曰并帝，二曰蔑后，三曰弄兵，四曰无君，五曰无圣，六曰克刂剥藩封，七曰滥爵，八曰股民，九曰掩边功，十曰通关节。伏乞圣上独断于心，敕下法司，将魏忠贤明正典刑，以雪天下之愤，彰正始之治。有旨：“魏忠贤事体，朕心自有独断。青衿书生，不谙规矩。姑饶这遭。”

户部员外王守履疏奸臣罪状等事，奉旨：“这所奏，崔呈秀罪状明悉，著先行削了职为民，追夺诰命，俟会勘定夺。陈尔翼三疏自相矛盾，是非反覆，著冠带闲住。”

东厂太监魏忠贤疏奏“患病不能供职”事，奉旨：“魏忠贤准私家调理。”随谕王体乾掌东厂印，高时明掌司礼监印。

太监徐应元疏奏“君恩愈深”等事，有旨：“徐应元准私家调理。”应元，为信邸承奉，忠贤党也，以从龙升司礼秉笔。忠贤既出，应元力任善后之托。上因其告病，即准休致。后谪凤阳。

上御内教场阅操。操毕，令诸武阉俱赴兵部领赏。诸武阉既尽出，传谕内丁，著各散归私宅，不许复入，而肘腋隐忧，消于俄顷。次日早朝，谕宁国公魏良卿降指挥使，东安侯魏良栋降指挥同知，安平伯魏鹏翼降指挥佥事（按：此与《剥复录》、《从信录》并同）。

十一月，降魏忠贤净军，发往凤阳，犹随从甚众。上谕兵部：“逆恶魏忠贤擅窃国柄，蠹盗内帑。枉陷忠直，草菅多命。本当肆市以雪众冤，姑从轻降发凤阳。乃巨恶不思自改，辄将素蓄亡命之徒，身带凶刃，不胜其数，环拥随护，势若叛然。朕心甚恶。著锦衣卫即差的当官旗前去扭解，押赴彼处，交割明白。所有跟随群奸，著该抚按官即行擒拿具奏。若有疏虞，责有攸归。尔兵部马上差官星速传示。”时忠贤与腹珰李朝钦行至阜城，投宿次。严旨既下，朝钦先知之，密告忠贤，俾自为计，从众立刻星散。忠贤自度不能免，取酒与朝钦痛饮，至四鼓，俱缢于旅店。崇祯元年二月，顺天巡按卓迈等，奉旨将忠贤磔之，枭首河间府西门（按：此与《剥复录》所载谕旨同计氏《北略》尤详）。

客氏于九月告归私家，十月奉旨籍没，步赴浣衣局收管。十一月，命乾清宫牌子赵本岐临局死笞，尸发净乐堂焚化。其子侯国兴与魏良卿同日弃市。其弟客光先与婿杨六奇，发烟瘴地面充军。

李永贞者，忠贤名下最用事。忠贤既退，永贞即辞归私家，与名下丁绍吕等密谋，拥戴徐应元。应元南谪，复与绍吕馈王体乾、王永祚、王文政各银五万两。三阉俱献进御前，后降净军承天安置。次年以李实空本系永贞填写，有旨：“逮问法司拟决。”不待时，即正法焉。

崔呈秀闻忠贤之讣，随即自缢。法司拟交结近侍官员律，斩其子崔铎。弟崔凝秀与魏志德、魏希圣、魏希孔、魏希孟、魏抚民、杨文昌、杨允昌、董芳名、冯继光、傅之琮、杨昌祚、王禄、萧惟忠，俱拟烟瘴地面充军。其魏良栋，冒封东安侯，年仅四岁；魏鹏翼，冒封安平伯，年仅三岁。冒袭锦衣崔镗年仅七岁，崔钥年仅三岁。有旨：“崔呈秀于蓟州斩首示众。魏志德等，俱发烟瘴地面，永远充军。魏良栋等，既孩童无知，准释放，以彰朝廷法外之仁。”

廷臣追论忠贤之党，都察院司务许九皋疏参田尔耕、李实、涂文辅。有旨：“田尔耕先行削了籍为民，其家产及各处店铺，著抚按即时封固，尽数籍没，以充边饷。李实著降做奉御，发南京新房间住。涂文辅著降做小火者，发凤阳司香。”

给事中李觉斯疏参忠贤十孩儿、五虎、五彪。有旨：“著三法司会议具奏。”五虎谓吴淳夫、李夔龙、田吉、倪文焕、孙杰。移天换日者遂以已死之崔呈秀易去孙杰，苟且塞责（按：此以崔呈秀死易孙杰，足五虎之名。《剥复录》殆本此。然亦非梁梦环也）。五彪谓田尔耕、许显纯、崔应元、杨寰、孙云鹤。时刑部尚书苏茂相、左都御史曹思诚、大理寺署印少卿姚士慎，皆珰孽也，曲加护持，引职官受财枉法律，发附近卫所充军终身。倪文焕追赃五千两，吴淳夫三千，李夔龙、田吉各一千两，解助边饷。田尔耕、许显纯，引职官故勘平人因而致死律，监候处决。崔应元、杨寰、孙云鹤，引刑官不论情轻重辄用惨刻刑具律，发边卫充军。谳上，舆论不平之甚。刘志选、梁梦环、薛贞，皆相继论列就逮，而内外蒙徇，起解无期。给事中曹师稷因昌言：“虎彪为逆珰腹心，同恶相济，按以交结之律，宁有首从之殊？乃牵引寻常贪酷职官例律，巧为诸奸出脱，且监候必于原籍，充军必于附近。物议沸腾，岂曰无因？今刘志选、梁梦环、李永贞，并奉旨提问矣，窃恐法司复祖前人故智，以护虎彪者，护诸奸也。”御史吴焕亦疏言：“昔年被祸诸臣，朝闻命而夕就徵，至不敢入与妻子诀。今虎彪诸奸，虽屡奉明旨，而诏书挂壁，任意优游。如刘志选、梁梦环、曹钦程辈，皆大慝巨奸，或燕处于园亭，或潜藏于京邸，奥援有灵，朝廷无法。薛贞以庙堂执法之官，为珰党行刑之手，公然抗疏陈辩。”云。

考选命下，新资科道弹击珰党无虚日。于是珰辅黄立极、施凤来、张瑞图，珰冢周应秋及珰所拔用九列郭允厚、房壮丽、孙杰、来宗道、陈九畴、吕纯如、阮大铖等，咸次第斥逐回籍。

上既处逆贤，即欲定逆案。阁部仅以四五十人列案以请，上怒其不称，谕以谀颂、赞导、速化为题，且云：“忠贤一人耳，苟非外廷逢迎，何遽至此！”及旧辅韩爌起自田间，上召同三辅冢宰王永光入，有黄袱包一事，指示曰：“此皆红本媚珰实迹也，当一一案入之。”而珰等以不习三尺对，永光以吏部止习考功法，不习刑名对。上乃令都御史、刑部同事。时张瑞图、来宗道俱不列，上问故，阁部辞以无事实。上曰：“瑞图以善写为珰所爱，宗道题崔呈秀父恤典，称‘在天之灵’，可恶如此！”又问贾继春何以不处，永光言其请善待选侍，不失厚道，后虽改口，稍觉反覆，其持论亦多可取。上曰：“惟其反覆，所以为真小人。”俱命增入。遂定《逆案》，颁行天下。

总逆党而论，首通内阉王体乾、刘荣者，乌程故辅沈■〈氵隺〉也。造谋杀人，羽翼逆贤者，魏广微、崔呈秀等也。首票内阉，出镇降处，主试各官，削夺追赃，一切严旨铺张逆劳贤绩，亟允生祠建造者，顾秉谦也。挤韩■〈氵隺〉、朱国祯、朱延禧者，广微为冯铨前驱。而挤广微者，即铨也。挤铨者，又呈秀也。谋兴大狱图报复者，冯诠、崔呈秀、徐大化、杨维垣等合谋也。既而以严旨逐广微，引祖制设立红牌，及处决熊廷弼者，冯铨笔也。助铨杀廷弼者，徐大化等也。部题崔呈秀父恤典，僭称‘在天之灵，’竟等于二祖列宗者，来宗道也。题逆孽魏良卿代熹庙郊天，享太庙，释奠先圣者，亦宗道也。援徐中山王例，请封逆贤两公者，丰城侯李承祚也。熹庙疾笃矣，尚致揭逆贤，欲进宁国而王，见嗤于王朝用者，崔呈秀也。熹庙将崩，召信王矣，阁中撰一奖敕，罗列逆贤功勋，力摹曹操九锡文者，黄立极等也。信王正位矣，犹致书魏良卿欲为逆贤造渗金像者，大梁守道周锵也。其在内羽翼恶者，王体乾为首，李永贞、李朝钦、涂文辅、石元雅等为从也。呜呼！外臣如此，内阉辈又安足责矣！


○上宰相贺改元赦书状

同州状上中书门下：改元赦书。右伏奉今月一日制书，改大和十年为开成元年，大赦天下者。伏以律首三元，礼崇四始。顺阳和发生之德，敷大号涣汗之恩。宥过恤刑，弛征已责。尽去人瘼，通知物情。德音朝发於九天，和气夕周於四海。此皆相公弼谐之道，燮赞之功。进熟於密勿之间，发扬成滂沛之泽。某恪守官业，印绶所拘，不获随例拜贺。


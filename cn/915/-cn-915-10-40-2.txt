◇山赋

何神山之峻美，谅苞结之所成。东垂曰泰，南服称衡。西戎所擅，北狄标名。于是尧值洪流，滔天襄陵。禹敷水土，奠高槎木。众川既导，群岳自修。潜通四渎。镇厌九州。森罗辰象，吐吸云雾。深不可测，远不可步。於廓灵山，长为作固。尔其为状也，则武当太和，武功太白。昆仑五门，扶宁三石。峰高一万，峭峙三百。登而眺之，则千里无极。俯而临之，则万仞难测。映白鹤而同高，混青天而共色。（《艺文类聚》七。》）


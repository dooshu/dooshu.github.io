陆游　自述

偶策青驴出，还将白鹤随。

链丹留日观，采药上天池。

送客清秋棹，留僧静夜棋。

从来闲姓字，不遣世人知。

陆游

陆游　自述

藜藿安贫陋，柴荆俯莽苍。

露蓍朝筮易，扫地昼焚香。

美睡天教嬾，长歌客恕狂。

欢然送余日，醉死亦何伤！

陆游

陆游　自述

勃落为衣隐薜萝，扫空尘抱养天和。

过期未死更强健，与世不谐犹啸歌。

野市萧条残叶满，酒家零落废垆多。

石帆山下孤舟雨，借问君如此老何？

陆游

陆游　自述

早畏危机避巧丸，长安未到意先阑。

心如老马虽知路，身似鸣蛙不属官。

闲驾柴车无远近，旋沽村酒半甜酸。

群儿何足劳情恕，胸次从初抵海宽。

陆游

陆游　自述

二亩新蔬圃，三间旧草堂。

病除身小健，秋近夜微凉。

薄酒时醒醉，残书半在亡。

老怀常自笑，无事忽悲伤。

陆游

陆游　自述

古井无由浪，浮云一扫空。

诗书修孔业，场圃嗣豳风。

惧在饥寒外，忧形寤寐中。

吾年虽日逝，犹冀有新功。

陆游

陆游　自述

怡然气貌渐还婴，淡饭麤裘过此生。

尽道无方能缩地，梦中夜夜上青城。

陆游

陆游　自述

寄怀鱼鸟卧烟汀，结友松筠醉草亭。

拜赐龟章纡旧紫，养成鹄鬓扫余青。

遗经在椟传家学，大字书墙作座铭。

浪迹江湖遂终老，此身何啻一浮萍。

陆游

陆游　自述

旧业还耕钓，残年迫耄期。

筋骸衰後觉，力量梦中知。

客约溪亭饮，僧招竹院棋。

未为全省事，终胜宦游时。

陆游

陆游　自述

睡美不知旦，气衰先觉秋。

有时浮小艇，随意宿沧洲。

未恨名风汉，惟求拜醉侯。

更须多种竹，搔首送悠悠。

陆游

陆游　自述

齿卼复牢能咀嚼，足挛渐愈可跏趺。

短檠非复衰翁事，且与儿孙共地炉。

陆游

陆游　自述

意望天公本自廉，甘餐美睡偶容兼。

一生忧患如山重，此日安闲抵蜜甜。

拙宦虽无齐虏舌，早归亦免楚人钳。

但余一味疏慵在，储药千斤未易砭。

陆游

陆游　自述

屏迹归休後，颐生寂寞中。

忍贫辞半俸，学古得全功。

西埭村醅酽，东陂小彴通。

经行有佳趣，稚子也能同。

陆游


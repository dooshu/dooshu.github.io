○论冬至岁朝贺状

右，伏以近例，其日若遇有敕权停朝贺，惟诣兴庆宫贺太皇太後、义安太後、积善太後，不诣阙庭，恐乖严敬，臣子之礼，实不遑安。臣等商量，向後冬至岁，如遇有敕权停朝贺者，其日中书门下与百僚，先诣东上阁门拜表称庆，望内降高品宣答，百僚受宣毕，然後赴兴庆宫，庶为得礼。仍望永为常式，未审可否？谨录奏闻，伏候敕旨。


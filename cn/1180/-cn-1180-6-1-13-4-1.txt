贺元旦表一


律钟太簇，青阳布六合之和；斗正孟陬，黄道呈五云之瑞。两仪交泰，万国朝宗。庆洽神人，欢腾遐迩。

恭惟皇上握符凝命，应运绍基。敬一接群圣之传，中和建四方之极。神威一震，逆丑自芟；圣武方昭，夷氛悉荡。治功超乎前古，乾清坤宁；仁泽遍于寰区，民康物阜。兹届三阳之令节，实逢千载之昌期。尧历载颁，察玑衡于三百六旬之始；夏正允协，调玉烛于七十二候之初。迓淑气于鹏霄，垂宪章于象阙。紫殿纳万邦之图籍，彤庭会四海之衣冠。化日舒长，太平有象；玄庥昌炽，申锡无疆。

臣等久荷生成，并叨禄秩。际新元于端月，祝献南山；庆首节于清朝，心驰北极。伏愿抚三辰以凝绩，敛五福而锡民。独运乾刚，君德益亨于九五；灵承天眷，帝寿永绵于亿千。






○復成法以慎杜姦萌疏 【 中官】

此時頗有狗馬採辦遊燕諸事內臣之所以得肆其奸也近該上林苑海子海戶王印等、及提督上林苑海子司禮監太監孟冲、各累奏事情續該鎮撫司題奉　聖旨、這該司官是何問理且不究、王印等係海戶、這等刁惡、著錦衣衛拏去紅門枷號一個月、滿日發邊衛充軍、欽此、先後節據戶部尚書劉體乾、戶科都給事中劉繼文、刑科給事中魏體明、錦衣衛千戶溫堯民等、極請當以其事送赴法司、既而戶科右給事中李巳、試監察御史蕭廩劉良弼、復申前請、皆不蒙允俞、且于巳疏、又欽蒙敕旨、朕處了、臣下強辯是何禮、該衙門知道、欽此、夫自古及今、人臣非喪心病痱、孰敢與君強辯哉、但臣之事君、猶子之事父、子不忍以父一事不從、而輒忘幾諫之誠、臣不忍以君一事不從、而輒昧匪躬之義、今日之事、臣猶有不得不為　皇上言之者、其印冲各奏情罪重輕、事體虗實、臣不暇更論、但　祖宗二百年來、無不許輔臣與聞之政令無不由法司詳讞之刑獄。此我朝美政家法。為能遠過前古。今孟冲何人、特欲遂其所甘心于王印之私、乃陡使內閣不與聞。法司不詳讞一任其姦欺巧幻。即仰煩　皇上從中議法。親自處分。凡枷號充軍、悉盡如所擬、　皇上試思在　祖宗時雍熙治朝、精明初政、果嘗有此事乎。且將置內閣法司于何地乎。皇上何不更近思王振劉瑾諸人之禍。豈嘗遽底滔天哉。其機正起于今日傳一　旨。明日擅一令。當時閣臣不能力爭于　上前而極辯之。致內閣之位望日輕。今日干一政。明日亂一法。當時六卿不能力爭于　上前而極辯之。致諸司之職掌寖失。遂一舉滔天。三朝未靖。追思往事。猶可寒心。故　先帝初年廓清大政。惟首禁中官。所以坐收四十五年淪浹之人心。其機盡在于此。今冲恣肆兇殘執迷不悟、不惟深文已罪且占恡其濟惡黨助之人、如劉儒崔紹孔喬珉亦不肯令其出而伏罪、以少伸　皇上之明法。即此而推。勢將何所不至。若不乞急賜處分、竊恐其恣肆日深、探視日熟此等巧幻機括、不但可加于王印。將使　皇上國事日非而大不可救。此臣所以披瀝肝膽、再籲君父者、誠非為一區區王印惜也、伏乞　皇上大鑒覆轍、上法　先帝、俯順羣情、將冲即重加懲究斥逐、仍將兩疏有名人犯、俱付法司、從公擬斷另請聖裁、自後政令必商同于內閣。刑獄必盡付于法司。中官設有不法如冲。即痛加裁制。不使得誤相效尤。縱肆以陷明法。此尤萬姓臣民均不勝激切至望。又不但臣大馬惓惓冀望之私而巳伏惟聖明斷賜必行幸甚、


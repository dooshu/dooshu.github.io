○授董禹左谏议大夫制

敕。朝廷具位之臣，得直言天子过失，太平之基也。矧司我谏议，列吾轩墀。启乃心而沃我心，盖尔言而攻我过。眷求之道，时惟艰哉。具官董禹，叠中词科，优有文艺。西汉故事，甘泉遗仪。闻其讨论，多所详悉。逮事先帝，颇扬直声。徵还周行，历践台阁。靡所附丽，能精典坟。公论推其才术，乡校言乎淹恤。今擢尔为谏议大夫，置朕左右。勉扬厥职，往副旁求。夫立肺石，挹献樽，扶将颠，未寤。在履正直，务去将迎。尔或推公，朕岂惮改。书绅铭座，服我训词。伫称人情，勿孤朝奖。可左谏议大夫。


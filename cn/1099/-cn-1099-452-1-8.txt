○辨撦酋不助套虜疏

題為西虜合謀大舉、勢巳阽危乞敕當事諸臣、并力一心、共圖戡定、以保疆圉萬全事頃接邸報兵科都給事中張輔之等一本題前事、大意謂套虜入犯延綏、彼中揭報撦酋助兵三萬五千、宣大諸臣、墮其掩耳盜鈴之計、臣讀之不勝惶恐、不勝駭異事之始末、不敢瑣屑以凟聖聽、但關係邊計者、不得不略陳之今年正月內、撦酋遣使來謝云、吉能等賴前督蕭大亨王世揚與臣之力、和欵已定馬匹巳進臣諭之既許欵貢、當盡心報荅朝廷、不可復生異心、至二月又報、不知延綏何故擣巢、原有部落宰牙氣等、何在彼處住牧、一併勦殺、乞臣講處、臣諭之、套虜一面求欵、一面要爭松山、反覆不常、以致延鎮殺他若求助兵、決不可聽、你的部落帳房、與套虜相近、兵馬一出、各要爭功、誰與分辨、夷使復來稟云、王子決不助他、但延鎮惹下事來。屢誣我助兵。我既不助。更將今年貢馬早于往年。以明心迹。臣許之而去、後又報小佛僧欲往西番落番、臣遣通官駱勇等以書諭之、撦酋復書、謂佛僧堅執要去、若不聽他、恐草地不安、只從邊外遠行、不近中國、去時仍差好人發誓求通官同行、以見無助兵之事、其後土骨赤武天祥等來領欽賞、臣責以佛僧西行、我差通官諭止、是為你的大事、於今人正說你助兵。若人馬送佛僧往西。正中其言。我必革賞問罪。土骨赤等傳到臣言、復來稟云、三娘子聞臣之言、甚說王子不是、今巳甚悔、不令佛僧西去、只望不要怪他、此人所共見共聞、夷稟見存、臣曾將虜不助兵、佛僧不往、達之本兵、本兵亦復書過譽、後見督臣李汶疏云、趙總兵有人、見臣面諭夷使、不許助賊、夷使不聽、昂然而出等語、諸將為臣不平云、夷使在守備之前。尚然畏懼。豈有軍門諭之不聽。昂然而出之理。意欲臣辨、臣解之云、彼中既啟此釁。知其必報。力不能禦。不得不預為之地。諉罪于人。方可保功于巳。我輩當各盡其道。不可發人陰私。惟嚴行各路密加偵探。如撦酋有一人一騎渡河。星火報知。一面上聞。一面革賞行勦。不許隱匿。自于欺罔。葢臣之遣通官諭撦酋。止為佛僧西行一次。其不助兵。則出彼本心。非臣止之。至于撫鎮等官、在山西、例該八月防秋、撫臣魏允貞、以其逼近延綏、知必有變、五月即赴代州、多方督察、大同撫臣房守士、地鄰撦酋、屢屢差官禁約申飭各道、宣府撫臣王象乾、相去稍遠、秣馬厲兵、以備變動、鎮道將領、繕守遣探、絡繹揭報、不敢贅陳、今套虜自七月十六日分路入犯。至八月初七日出境。二旬之間。撦酋無一騎渡河。佛僧亦無西行。宰牙氣等之原住近彼者。亦時在水泉市易。安靜如故。套虜逐日驅送所虜男女牲畜貨物回巢。撦酋無絲毫之得。虗實甚明。人所共見。豈有知套虜進兵。而不知撦酋渡河。知被虜人畜若干。而不知虜眾之三萬五千乎。是夷狄盜鈴。尚知掩耳。中國固有不掩耳公然盜鈴者也。臣雖不才、平生思以功業報荅聖明、寧夏之叛、自請為　陛下之將、葉夢熊等強臣同住靈州、竟不之聽、孤身行間、冐犯矢石、總督魏學曾疏云、臣非監軍。乃用兵也。臣豈偷安畏戰之人哉。止因人情險薄、欺罔成風、是非倒置、功罪混淆、故數年以來、忍默避禍、不敢發一言。任一事、而一念耿耿朴忠、付之仰屋竊歎、誰復知臣心乎、若撦酋果陽順陰逆。諭之不聽。自當明正其罪。先革市賞。以為鼓士之費。即不能堂堂正正。聲罪致討。而乘虗擣巢亦可如別鎮之功其視誘而殺之。尤為有名。虜即報復。亦不過毀邊墻。破窨寨。踐禾稼。盡虜人口財畜而巳。雖各邊知之、　陛下何從知之乎、今報功者其榮如此。制虜者其辱如此臣非不知而不為者。其故有三。九邊處處騷動。惟宣大山西仗　陛下威德。稍安堵耳。一或啟釁。則羽檄交馳。重煩宵旰。其不可一也。宣大密邇京陵。非他鎮比。欵貢以來軍民樂業。時和年豐。宗祿糧差。多出本土。一被虜患軍雖得賞。民不得耕。必請發內帑。百費雜出。將何取辦。其不可二也。撦酋雖夷狄、而受朝廷封爵、即臣子也、臣子有過、然後加罪、今指其助兵則不助、指送佛僧則不送、且吉能借兵、以言激之、本酋責以大義、寧與為讐、夷狄如此、所宜嘉獎、以勸忠順、忍誣之為罪乎、其不可三也情激於中、不識忌諱、不顧利害、無任悚懼待罪之至、

皇明經世文編卷四百五十二終








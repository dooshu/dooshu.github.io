答辽东巡抚周乐轩


承示，土酋求贡，谅无诈伪。彼盖艳于西虏贡市之利，乘俺酋死，故申前请耳。但辽左地形、事势、钱粮、虏情，俱与宣、大不同。且俺酋自嘉靖中季，连年求贡，彼时庙谟靡定，迄未之许。至隆庆间，会有那吉来降之事，而彼又执我叛人，遵我约束，因而许之。彼既惬其素志，又啖吾厚利，故奉令惟谨。今以土酋之事揆之，其情异矣。遽迩许之，和必不久，徒弛我边备。俟一二年后，观其事机何如，乃可处之。

马价俟疏至，当为曲处。






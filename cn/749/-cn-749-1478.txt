游子蒙


待考。

满江红

春玉苍山，屏星暖、佳辰难得。看柳眼梅金，全似海沂春色。和气欢声俄尔许，祥烟瑞霭今何夕。是风流、儒雅黑头公，悬孤日。

福不尽，贵无敌。愿岁岁，见华席。捧霞觞称寿，寿如南极。见说蟠桃正发，柔风暖日瑶池碧。待他年、结了欲成时，留君摘。

又

雪远坞霜林，一夜报、春归消息。看是处、春回柳眼，粉匀梅额。和气已欣回北陆，寿星更喜明南极。问四井、节物奉谁欢，辽东客。

熊梦旦，非常日。珠履闹，金钗密。指双溪千顷，其斟琼液。不用殷勤千岁祝，姓名己上神仙籍。但时从、王母借蟠桃，躬亲摘。








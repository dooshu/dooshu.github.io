○红嘴乌赋

伊空桐之灵鸟兮，丹嘴黑质；拂羽青霄兮，流形白日。与鸳鹭而为伍，岂凡鸟之能匹？故其声则合雅，动必依仁；受惠而狎，感恩而驯。既裔裔而翔汉，尝哑哑而向人；不惊不怖，亦义而亲。尔其升丹楹，入华堂；对上客之罗荐，拂佳人之裳。惊空帘之秋色，怨夕月之清光；悲信美而非吾土，伤幽栖而思故乡。於是湘妃援琴，相如为叹。何不开金笼而使飞，就骞翥於汉？重曰：日宫难可跻，月树复惊栖；未听将雏曲，空闻怨夜啼。


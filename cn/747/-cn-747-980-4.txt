○对小国附庸判

〈甲有子男之爵田，方四十馀里，修附庸之礼於诸侯。所司以违礼科之。不伏。〉

列爵惟五，肇侯伯而成规；分土惟三，自夏殷而立制。为之中上，次以卿士，式序代耕之禄，攸均列国之田。任土归馀，则闻恒政，朝宗会正，岂得逾闲？惟甲策名，膺兹利建。朱羽入贡（一作朱丝入仕），渐飞鸿以成仪；白茅致封，均锡马之蕃庶。子男为秩，虽居尊爵（一作号）之荣；井邑分疆，爰在闲田之列。里不充於五十，国诚在於附庸。文轨则同，朝觐非及，礼不合於天子，事将托於诸侯，抑惟典常（一作章），孰为乖越？科之不伏，谁谓非宜？


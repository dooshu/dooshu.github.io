○代韩仆射谏伐淮西表

臣某言。某月日，中使某至，伏奉手诏，兼宣圣旨，以淮西事体。今臣谬窃藩隅，每惭叨忝，职惟承命，恩深陨越。陛下特迂宸聪，议及凡品。累从听之德，惭启圣之才。感恩徘徊，难酬宠遇，敢不罄陈愚瞽，窃备刍荛！伏以少阳男元济，不取圣裁，擅理戎务。国有常典，罪必当诛。或恐淮西一使，曾经反侧，众情所裁，觊自偷安。元济此时，求免无路，陛下式遏为心，固合深除剪灭。猥蒙询访，无有寇能不死，势必万全，天讨淹留，众心前却，千戈难弭，杀戮滋深。陛下爱人之心，异殷汤释网之意。伏愿与辅弼信臣，朝廷硕德，平章利害，以取厥中。使兆庶安生，四方蒙福，实天下幸甚，岂惟臣一方？臣所部兵马，排比有序，但思报国，恭候指挥。伏惟赐鉴微词，俯察愚恳。轻陈睿烈，惭惧伏深。


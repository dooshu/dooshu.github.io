○赐谥皇太子宏孝敬皇帝制

朕肃承鸿绪，无忘驭朽之怀；虔奉圣谟，每切临深之惧。幸以穹昊垂祐，宗社降灵，公卿尽叶赞之谋，黎庶遂怀生之望，故得乾坤交泰，日月休徵，垂衣而晏九瀛，端拱而家六合。方将回銮峒岫，体高尚於轩皇；脱屣汾川，追逸轨於伊后。成功弗处，思遵象帝之规；守器斯传，用申知子之授。皇太子宏，生知诞质，惟几毓性。直城趋驾，肃敬著於三朝；中寝问安，仁孝闻於四海。若使负荷宗庙，宁济家邦，必能永保昌图，克延景历。岂谓遽婴雾露，遂至弥留。顾惟辉掌之珍，特切锺心之念，庶其痊复，以禅鸿名，及腠理微和，将逊於位。而宏天资仁厚，孝心纯确。既承朕命，掩欷不言，因兹感结，旧疾增甚。亿兆攸系，方崇下武之基；五福无徵，俄速上宾之驾。昔周文至爱，遂延庆於九龄；朕之不慈，遽永诀於千古。天性之重，追怀哽咽，宜申往命，加以尊名。夫谥者行之迹也，号者事之表也，慈惠爱亲曰孝，死不忘君曰敬，可谥为孝敬皇帝。仍遵典故，式备徽章，布告遐迩，使知朕意。


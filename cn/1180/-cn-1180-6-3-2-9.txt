工科左给事中丘岳父母敕命一道


奉天承运皇帝敕曰：朕闻植根深者，不期茂而自茂；植德深者，不期昌而自昌。故丘园之子，考槃之人，身或不食，而后乃荣茂，兹天道也。尔丘尚忠，乃工科左给事中丘岳之父。孝友著于家庭，恂实表乎闾里。享不符德，而有子登庸，斯亦足以成厥志矣。用赠尔为征仕郎工科左给事中。秩命之荣，具如其子。虽禄养之弗逮，而潜德之已彰。冥漠有知，服兹宠锡。

勒曰：母之于子，不独内爱笃也，盖亦有义方之训焉。故国家宠命臣工，必偕及其父母。示罔极之恩，同严亲之教一也。尔熊氏乃工科左给事中丘岳之母，勤淑相夫，式修壸范，端严教子，丕著母仪。兹特封汝为太孺人。远贻闺阃之光，用介期颐之祉。






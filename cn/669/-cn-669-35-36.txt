36　事親宜知醫　殷仲堪事親湯藥眇目　古以親疾而精醫術諸人


晉殷仲堪父師病積年，衣不解帶，躬學醫術，究其精妙。案：見晉書本傳。〇世説七注：「中興書曰：『仲堪父疾，衣不解帶數年，自分劑湯藥，誤以藥手拭淚，遂眇一目。』」北齊李元忠母多病，專心醫藥，研習積年，遂善方技。見北齊書本傳。李密母患積年，精習經方，洞閑針藥，母疾得除。密，字希邕，元忠族弟也，即附見元忠傳。隋許智藏祖道幼，以母疾，究極醫方，誡諸子曰：「爲人子者，嘗膳視藥，不知方術，豈謂孝乎？」見隋書藝術許智藏傳。文中子母銅川夫人好藥，子始述方。見中説天地篇。唐王勃謂「人子不可不知醫」，時長安曹元有秘術，勃從之游，盡得其要。見唐書藝文傳上。甄權以母病，與弟立言究習方書。見唐書方技傳。王燾母有疾，視絮湯劑，數從高醫游，遂窮其術。見唐書王珪傳。燾，珪之孫也。李逢吉父顔有錮疾，自料醫藥，遂通方書。唐書李逢吉傳：「逢吉，字虚舟，曾祖玄道，祖顔，父歸期。」「有錮疾」云云，「父顔」當作「父歸期」。杜鵬舉母疾，與崔沔同授醫蕭亮，遂窮其術。見唐書杜鴻漸傳。鵬舉，鴻漸之父也。「同授」，今本鴻漸傳作「因授」，可證其誤。程子曰：「事親者不可不知醫。」






黄公度　次韵弟师白至日及弄璋之什二首

时序乡心破，烟波眼力催。

城头乌信喜，海上雁书来。

一别壶山月，三看庾岭梅。

天涯椒桂酒，泪堕伯仁杯。

黄公度

黄公度　次韵弟师白至日及弄璋之什二首

未办谋生学计然，纷纷又落海西偏。

痴心政尔了官事，坐啸何能坐散仙。

霜雪半头明镜里，江湖归梦野鸥前。

入怀双鲤诗材健，醒眼三珠喜气全。

处处看云眠白日，时时举酒望青天。

想应留客煮汤饼，弱柳犀钱细细穿。

黄公度


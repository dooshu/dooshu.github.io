○令百僚议征李师道敕

李师道潜包祸心，伪布诚恳。缘自淮西用兵已后，愆衅屡彰，累有疏陈，请舍凶逆。当道租税，频年不送，阴通信使，数致帛书。又逆党訾嘉珍等，蓄聚凶待，谋烧洛邑，所图不轨，临发事彰。又使其徒烧劫河阴库仓，沮国大计。中使李重秀宣谕到本道，又纵官健凌暴。况又元和十年六月伤害宰相，事之端本，实启潜谋。凡此罪名，皆当不赦。朝廷以新平淮寇，贵且息人，素为含容，令其献效。师道自知过咎，难掩群言，累遣崔承宠、王元同，自将表陈，请令长子入侍，兼献沂、密、海三州；林英续来，又献三州图印，并奏其男发日。国家每务宏贷，屈法招绥。今忽翻然，尽变前意。应所陈列，无非妄言。其师道并军将健儿表共三道，词颇悖慢，宜出示百寮，议可征可舍以闻。


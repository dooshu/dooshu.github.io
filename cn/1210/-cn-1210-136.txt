逆子

吴门沈某，居葑溪，家本小康，其叔拥厚资而无子，死遂立某为嗣。某素无赖，不善事嗣母，又日浪游，全不顾家。及嗣母卒，草草殡殓，停棺不葬者至十余年，并岁时祭祀亦忘之。一夕鬼啸，某秉烛出，忽见其叔祖母以挺击之，大呼逃避，复追之，立时死，家资荡然矣。

又，常熟诸生有郑宗臣者，生一子，年才十五六，习为不善。宗臣恶之，子亦苦父之拘束也。乃取墨匣改为小棺，捏泥像置其中，题曰“清故邑庠生郑宗臣之柩”，埋于庭前。其仆见而谏之，不听。埋甫毕，两足忽腾踊，痛哭不已。一弹指间，气遂绝。此二事，皆家大人在苏州时，所闻诸蒋伯生邑侯（因培）者。天之诛逆子，未有若是之速者也。













○上汉南李相公状

不审近日尊体何似？彼州是号奥区，又称胜概。羊叔子之事业，方为用武之邦；庾元规之风流，更是徵文之地。人强而寿，气厚且深。伏计戎律既贞，诏条尽举，岘山同峻，汉水俱清。远想亭皋，如飞木叶。柳宫务间，莲幕才多。杜镇南鲁史之馀，山太守习池之宴，非留车允，即送范云。歌郢中绕雪之妍，舞江上弄珠之态，乐而不极，欢且无荒。况彼亲邻，又其令季。当时钧轴，已相推於弟瘦兄肥；此日藩方，复共庆於家齐国理。外威诸夏，内屏明廷。昔晋室簪缨，宋朝人物，谢万已称富贵，孟昶寻处威权。而安石东山，尚为匹士；彦重白屋，犹是布衣。未有鸿雁成行，接翼，入共锵金鸣玉，出联大邑高封，拥甲多逾万人，列土尽方千里，政同鲁、卫，地则冉康，方将禀庆於高庙之灵，谁敢不忠於大君之侧！某爰初筮仕，即奉光尘，接班固於兰台，陪束皙於东观。悲欢三纪，契阔四朝，算存殁之途，数吊庆之问，永惟庇赖，独在高明。而方限山川，远违门馆，向风慕义，镂骨铭心。傥蒙识以後凋，知其不谄，敢以尊主安人之誓，远承左提右挈之恩。下情无任瞻望攀恋之至。


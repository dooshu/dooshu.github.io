○總制兩廣牌行左江道綏柔流賊 【 綏戢流賊】

據江西道參議等官汪必東等呈稱、古陶白竹石馬等賊、近雖誅勦、然尚有流出府江諸處者、誠恐日後為患、乞調歸順土官岑瓛兵一千名、萬承龍英共五百名、或韋貴兵一千名、住劄平南桂平衝要地方、及該府知府程雲鵬等、亦申量留湖兵、及調武靖州狼兵防守等因、始觀論議、似亦區畫經久之圖、徐考成功終亦支吾目前之計、葢用兵之法、伐謀為先。處夷之道。攻心為上。今各猺征勦之後。有司即宜誠心撫恤。以安其心。馬謖南征之議是也若不服其心。而徒欲久留湖兵。多調狼卒。憑籍兵力以威刼把持。謂為可久之計則亦未矣殊不知遠來客兵。怨憤不肯為用。一也。供饋之需。稍不滿意。求索訾詈。將無抵極二也僦居民間。騷擾濁亂。易生讐隙。三也。困頓日久。資財耗竭。適以自弊。四也。欲借此以衞民而反為民增一苦。欲借此防賊而反為吾招一寇。各官之意。豈不虞各賊乘間突出。故欲振揚兵威。以苟幸目前之無事。抑亦不睹其害矣。前嵗湖兵之調。既巳大拂其情。乃今復欲留之。其可行乎。夫刑賞之用當。而後善有所勸。惡有所懲。勸懲之道明。而後政得其理。民得其安。今稔惡各徭舉兵征剿。刑既加於有罪矣。然破敗奔竄之餘。即欲招撫。彼亦未必能信。先從良善撫諭使之傳道則疑者漸信必須先從其傍。良善各巢。加厚撫恤。使為善者益知所勸而不肯與之相連相比、則黨惡自孤。而其勢自定。使良善各巢。傳道引諭。使各賊咸有回心向化之機。然後吾之招撫可得而行。而凡綏懷御制之道。可以次而舉矣。夫柔遠人而撫戎狄。謂之柔與撫者。豈專恃兵甲之盛。威力之強而已乎。古之人。能以天地萬物為一體。故能通天下之志凡舉大事。必順其情而使之。因其勢而導之。乘其機而動之。及其時而與之。是以為之但見其易而成之不見其難。此天下之民。所以陰受其庇而莫知其功之所自也。今皆反之。此等議諭文成于講學休勘得來不知者謂泛語耳豈所見若是其相遠乎。亦繇無忠誠惻怛之心。以愛其民。不肯身任地方利害。為久遠之圖凡所施為。不本於精神心術。而惟事補輳掇拾支吾粉飾於其外。以苟幸吾身之無事。此葢今時之通弊也。合就通行計處仰抄案回道即行知府程雲鵬公同指揮周胤宗及各縣知縣等官、親至巳破賊巢各鄰近良善村寨。以次加厚撫恤。給以告示。犒以魚鹽。待以誠信。敷以德恩。喻以　朝廷所以誅勦各賊者為其稔惡不悛。若爾等良善。守分村寨。我官府何嘗輕動爾等一草一木。爾等各宜益堅向善之心。母為彼所扇惑搖動。從而為之推選眾所信服。立為酋長。以連屬之。優其禮待。厚其犒賞。以漸綏來調習。使之日益親附。又喻以稔惡各賊。彼若不改。一征不已至於再再征不已至於三。至於四五。至於六七。必使滅絕而後已。此後官府若行勦除。爾等但要安心樂業。無有驚疑。若各賊果能改惡遷善。實心向化。今日來投。今日即待以良善。即開其自新之。不追既往之惡。爾等即可以此意傳告開喻之。我官府亦未嘗有必欲殺彼之心。若彼賊果有相引來投者。亦就實心撫安招來之。量給鹽米為之經紀生業。亦就為之選立酋長使有統率。母今渙散。一面清查侵占田土。開立里甲。以息日後之爭禁約良民母使乘機報復。以激其變。如農夫之植嘉禾而去莨莠。深耕易耨。芸苗灌溉。專心一事。勤誠無惰。必有秋穫夫善者益知所勸。則助惡者日衰惡者益知所懲則向善者益眾此撫柔之道而非專有恃於兵甲者也至於本院近行十家牌諭。誠亦彌盜安民之良法。而今之有司。槩以虛文抵塞。莫肯實心推求舉行。雖巳造冊繳報。而尚不知其間所屬何意。所處何方。該道仍要用心督責整理。保甲之利如此誠使此法一行則不待調發而處處皆兵不待屯聚而家家皆兵不待蓄養而人人皆兵無餽運之勞而糧餉足無關隘之設而守禦固。習之愈久而法愈精。行之彌廣而功彌大。其前項區處摘調之兵。有虛名而無實用。可張皇於暫時。而不可施行於永久者。勞逸煩簡相去遠矣惟有該府議欲散撤雇倩機快等項調取武靖州土兵使之就近防守一節區畫頗當、然以三千之眾。而常在一處屯頓坐食。亦未得宜。必須分作六班。每五百名為一班。每兩箇月日而更一次。若有鵰勦等項。然後通行起調。兵民雜處則變故必生然必須於城市別立營房毋使與民雜處然後可免於騷擾嫌隙。葢以十家排門之兵。而為守土安民之本。以武靖所調之兵。而備追捕勦截之用。此亦經權交濟相須之意。合就准行、仰該道仍將行糧等項、再議停當、備行該州土目人等、遵照奉行、自今以後免其秋調、各處哨守等役。專在潯州地方聽憑守備參將調用。凡遇緊急調取。即要星馳赴信地。不得遲違時刻。守廵各官。仍要時加戒諭撫輯。母令日久玩弛。又成虛應故事。本院疏才多病、精力不足、不能躬親細務獨其憂患地方、欲為建立久安長治一念、真切自不能已、是以不覺其言之叨叨、各官務體此意、母厭其多言、而必務為紬繹、毋謂其迂遠、而必再與精思、務竭其忠誠。務行其切實、同心恊德、共濟時艱、通行總鎮總兵鎮廵等衙門知會、仍行三司各道守廵守備等官、事有相類者、悉以此意推而行之、發去魚鹽或有不足再行計處定奪、

皇明經世文編卷之一百三十二終








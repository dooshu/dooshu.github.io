【与殷晋安别诗】

〖殷先作晋安南府长史掾。因居浔阳。後作太尉参军。移家东下。作此以赠。〗

游好非少（各本作久。曾本云。一作少。今从一作。）长。（《诗纪》作久长。注云。一作少长。）一遇尽（曾本云。一作定。）殷勤。信宿酬清话。益复知为亲。去岁家南里。薄作少时邻。负杖肆游从。淹留忘宵晨。语默自殊势。亦知当乖分。未谓事已及。兴言有兹春。飘飘西来风。悠悠东去（曾本云。一作归东。）云。山川千里外。言笑难为因。良才（《诗纪》作才华。注。集作良才。曾本、苏写本云。一作才华。）不隐世。江湖多贱贫。脱有经过便。念来存故人。（○本集。东坡先生和陶渊明诗四。《诗纪》三十四。）


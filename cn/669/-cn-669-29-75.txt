75　王仲山兄弟俱降虜　綦崇禮責降詞　王珪爲三旨相公


王仲山以撫州降，仲薿以袁州降，禹玉全云：「元豐故相王珪字。」之子也。綦叔厚全云：「綦北海崇禮。」行責詞云：「昔唐天寶之亂，河北列郡並陷，獨常山、平原能爲國守者，蓋杲卿、真卿二顔在焉〔一〕。爾等頃以家聲，屢塵仕版，未聞虧失，浸預使令，爲郡江西。惟兄及弟，力誠不支，死猶有説，臨川先降，宜春繼屈。案：撫州，三國吴曰臨川。袁州，漢曰宜春。魯、衞之政，若循一途。雖爾無恥，不媿當時之公議；顧亦何施面目，見爾先人於地下哉！」【原注】秦檜，仲山之壻。

【元圻案】王明清揮麈餘録云：「王仲薿，字豐父，岐公暮子。建炎初，知袁州，虜人寇江西，坐失守削籍。兄仲山同時牧臨川，以城降坐廢。後秦會之再入相。會之，仲山壻也。豐父以啓懇之云：『黄紙除書，久無心於夢寐；青氈舊物，尚有意於陶鎔。』會之爲開陳，詔復元官，奉祠放行。」〇王珪，字禹玉，華陽人。相神宗。史稱其「自執政至宰輔十六年，無所建明，當時目爲『三旨相公』，以其上殿進呈，云『取聖旨』；上可否訖，云『領聖旨』；退諭稟事者，云『已得聖旨』也」。〇綦崇禮，字叔厚，高密人。著北海集四十六卷。此詞見集中。

〔一〕「顔」，原作「賢」，據元刊本、清嘉慶本改。






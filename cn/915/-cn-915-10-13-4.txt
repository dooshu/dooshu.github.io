◇禅位陈王诏（太平二年十月辛未）

五运更始，三正迭代，司牧黎庶，是属圣贤，用能经纬乾坤，弥纶区宇，大庇黔首，阐扬洪烈，革晦以明，积代同轨，百王踵武，咸此由则。梁德湮微，祸难荐发，太清云始，用困长蛇，承圣之年，又罹封豕，爰至天成，重窃神器，三光亟改，（陈书作亟沈。）七庙乏祀，含生已泯，鼎命斯坠。我皇之祚，眇若缀旒，（《陈书》作我武元之祚，有如缀旒。）静惟屯剥，夕惕载怀。相国陈王，有纵自天，降神惟岳，天地合德，晷曜齐明，拯社稷之横流，提亿兆之涂炭，东诛叛逆，北歼獯丑，威加四海，仁渐万国，复张崩乐，重纪绝礼，儒馆聿，戎亭虚候，虽大功在舜，盛绩维禹，巍巍荡荡，无得而称，来献白环，岂直皇虞之世，入贡素雉，非止隆周之日，故（《陈书》作固以。）效珍川陆，表瑞烟云，玉露（《陈书》作甘露。）醴泉，旦夕凝涌，嘉禾瑞草，孳植郊甸，道昭于悠代，勋格于皇穹，明明上天，光华日月，革故著于玄象，代德彰于谶图，狱讼有违，讴歌爰适，天之历数，实有攸在。朕虽庸藐，暗于古昔，永稽崇替，为日已久，敢忘烈代之遗之至愿乎？今便逊位别宫，敬禅于陈，一依唐虞宋齐故事。（《梁书·敬帝纪》，《陈书·武帝纪》上，案今本有陈武帝即位诏，见《陈书》，未定是徐陵作，宜编入武帝文。）


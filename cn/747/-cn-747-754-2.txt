○守论（并序）

往年两河盗起，屠囚大臣，劫戮二千石，国家不议诛洗，束兵自守，反修大历、贞元故事，而行始息之政，是使逆辈益横，终倡患祸。故作《守论》焉。

论曰：厥今天下何如哉？干戈朽，钺钝，含宏混贷，煦育逆孽，殆为故常。而执事大人，曾不历算周思，以为宿谋，方且嵬岸抑扬，自以为广大繁昌莫已若也。呜呼！其不知乎？其俟蹇顿颠倾而後为之支计乎？且天下几里，列郡几所，而自河以北，蟠城数百，金坚蔓织，角奔为寇，伺吾人之憔悴，天时之不利，则将与其朋伍，罗络郡国，将骇乱吾民於掌股之上耳。今者及吾之壮，不图擒取，而乃偷处恬逸，第第相付，以为後世子孙背胁疽根，此复何也？

今之议者咸曰：“夫倔强之徒，吾以良将劲兵以为衔策，高位美爵充饱其肠，安而不挠，外而不拘，亦犹豢扰虎狼而不拂其心，则忿气不萌。此大历、贞元所以守邦也，亦何必疾战焚煎吾民，然後以为快也。”愚曰：大历、贞元之间，适以此为祸也。当是之时，有城数十，千百卒夫，则朝廷待之，贷以法故，於是乎阔视大言，自树一家，破制削法，角为尊奢。天子养威而不问，有司守恬而不呵。王侯通爵，越录受之，觐聘不来，几杖扶之。逆息虏允，皇子嫔之，装缘采饰，无不备之。是以地益广，兵益强，僭拟益甚，侈心益昌。於是土田名器，分划殆尽，而贼夫贪心，未及畔岸。遂有淫名越号，或帝或王，盟诅自立，恬淡不畏，走兵四略，以饱其志者也。是以赵、魏、燕、齐，卓起大倡，梁、蔡、吴、蜀，蹑而和之。其馀混Е轩嚣，欲相效者，往往而是。运遭孝武，宵旰不忘，前英後杰，夕思朝议，故能大者诛锄，小者惠来，不然，周秦之郊，几为犯猎哉。

大抵生人油然多欲，欲而不得则怒，怒则争乱随之。是以教笞於家，刑罚於国，征伐於天下，此所以裁其欲而塞其争也。大历、贞元之间，尽反此道，提区区之有，而塞无涯之争，是以首尾指支，几不能相运掉也。今者不知非此，而反用以为经，愚见为盗者非止於河北而已。呜呼！大历、贞元守邦之术，永戒之哉。


【长相思二首】

〖杂言〗

长相思。久离别。美人之远如雨绝。独延伫。心中结。望云云去（玉台作去去。《类聚》同。）远。（文苑作远散。注云。一作去远。）望鸟鸟飞（玉台作飞飞。《类聚》同。）灭。空望终若斯。珠泪不能雪。（○玉台新咏九。文苑英华二百二。《乐府诗集》六十九。又《类聚》四十二引别、绝、结、灭四韵。）

长相思。久别离。所思何（《类聚》作所。）在若（乐府作苦。）天垂。郁陶（《类聚》作郁郁。）相望不得知。玉阶月夕映。（玉台映下有罗帷二字。乐府同。）罗帏（玉台作帷。乐府同。）风夜吹。长（文苑作相。）思不能寝。坐望天河移。（○玉台新咏九。《类聚》四十二。文苑英华二百二。《乐府诗集》六十九。《诗纪》七十九。）


○四门助教尹先生墓志铭

先生讳守贞，天水冀人，盖好学博古者也。本乎官族，称为尹氏，昔有尹佚，司周太史；暨吉甫，勤於宣王：格言大勋，布在《诗》传。远祖纬，魏仆射；曾祖欣，隋开府；大父珍，唐棣州蒲台令，父文，唐通州三冈令。先生积德馀庆，天锡纯嘏，愿木鸟兽之名。十五诵三《礼》，能明君臣父子之道，定郊庙吉凶之制。二十诵《春秋》、《尚书》，能精五行九畴之数，断褒贬会盟之节。二十五诵《诗》及《易》，能辨政教雅颂之始，极变化生生之至；又能诵古史百家之书，善文章草隶之则。耻夫流欲背实响声，饰华褰末，故每外和内厉，元元本本，学者如斯，不舍昼夜。垂拱四年，以明经高第，遂授大成。自延载之後，条限宾荐，长安之初，大开贡举，考功是岁千五百馀人，召先生课淑慝，时称无滞矣。天子闻其进通经术，下制曰：“成均大成尹守贞，业隆时习，功宣日就，既有励於分阴，俾参荣於杖席。可四门助教。”诜诜青襟，有所仰矣。长安二年六月十日昼寝，忽梦麟台两局争召修文，觉而叹曰：“十二日稷，吾当往矣。”因命亲族序诀。至日，安枕俟期，俄然而卒，春秋四十，可谓古之达化知命者也。呜呼！天与之德，而不永其年；天与之才，而不大其位。何乎？粤七月十七日，葬於高阳原先君之旧茔。铭曰：

尹氏之子，其殆庶几。为仁由已，三月不违。谦成德柄，学也身基。辟雍洋洋，可以疗饥。环林之下，可以栖迟。我实道贵，人言位微。修文地下，前哲同归。子之知命，将殁先期。朝衣东首，精魂高飞。人之云亡，胡不凄而？高阳之原，有非其侧。郭门直视，松柏一色，邱陇累累，阡陌谁识？浮焉休焉，为我心恻。


5.韭

一名丰本，一名起阳草，一名草钟乳，一名懒人菜。茎名韭，白花名韭菁。丛生，丰本长叶青翠，八月开小白花成丛，淹作茹，益人。韭根多年交结则不茂。秋月掘出去老根分栽，壅以鸡、猪粪。亦可子种，一种久生，故谓之韭。可生、可熟、可淹、可久菜之，最有益者，是处有之。叶高三寸便剪，剪过粪土壅培之，剪忌日中，一年四、五剪。留子者，止一剪，子黑而扁。九月熟收子，风中阴干，勿令浥郁。韭叶热，根温，功用同。生则辛而散痰散血，熟则甘而补中补肾，除热下气，益阳止泻。子甘温，暖腰膝，治鬼交及梦遗溺血、妇人白淫白带。春食香，夏食臭，多食昏神暗目。不可与蜜及牛肉同食，热病后十日食之即发。冬月多食动宿饮，吐水酒后犹忌。宿韭忌食，五月食韭损人。北人冬月移根窖中，养以火炕，培以马粪。叶长尺许，不见风日。色黄嫩，谓之韭黄，味甚美。但不益人，多食滞气发病。

种植：土欲熟，粪欲匀，畦欲深。二月、七月种，先将地掘作坎，取碗覆土上，从碗外落子。以韭性向内生不向外生也。常薅令净。《四时类要》云：“收韭子种韭，第一番割弃之，主人勿食。”《事类》书云：“韭畦用鸡粪尤佳。”至五年，根必满蟠蚪而不长，择高腴地分种之。正月上辛日扫去畦中陈叶，以铁杷搂起，下水加熟粪，高三寸便剪用。凡近城郭有园圃者，种之。三十馀畦，贸易足供家费。秋后又可采韭花，供蔬茹。至冬养韭黄，比常韭易利数倍。或只就畦中，覆以马粪。北面竖篱障，以御北风。至春，其芽早出，长二三寸便可卖，较之他菜，为利甚溥。

【诠释】

韭是百合科多年生宿根植物，学名为Allium odorum，原产我国，《山海经》早有记载。山谷间尚有野生，又名菜钟乳。（《本草拾遗》云：“言其温补也。”）分蘖力强，一年中可采收数次。8～9月抽穗开伞形花，白色。11月间种子成熟。结黑色细小种子。春夏采割嫩叶，供蔬食。秋冬间进行软化栽培，嫩叶浅黄色，叫韭黄，为名贵蔬菜。软化栽培，北方在土窖内，南方多在露地，用瓦筒遮光，进行软化。


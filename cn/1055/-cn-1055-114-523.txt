【唐薛仁贵碑〈天宝二年〉】

右《薛仁贵碑》，苗神客撰，云“公讳礼，字仁贵，河东汾阴人也”。《唐书》列传云仁贵绛州龙门人，又不云名礼。余家集录薛氏碑尤多，据仁贵子楚玉碑亦云父仁贵尔。仁贵为唐名将，当时甚显著，往往见于他书，未尝有云薛礼者。仁贵本田家子，奋身行阵，其仅知姓名尔。其曰“名礼，字仁贵”者，疑后世文士或其子孙为增之也。列传又载仁贵降九姓事，云军中为之歌曰“将军三箭定天山，战士长歌入汉关”。仁贵卒于永淳中，碑以天宝中建，不载汉关之歌，不应遗略，疑时未有此歌，亦为后人所增尔。治平元年端午日书。


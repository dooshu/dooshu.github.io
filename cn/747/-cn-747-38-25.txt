○册惠庄太子文

维开元十二年十一月甲申，皇帝若曰：於戏！夫缛礼所以饰情，崇名所以表德，义存追远，爱洽因亲。惟故司徒申王捴，璿极禀灵，邦家维翰。体孝友以成性，用淳和而合道。沛献受《易》，率以呜谦；河间聚《书》，时其好学。加以出为方伯，宏宣六条；入登司徒，大敷五教。而天则不慭，奄薨於行。留邸无期，同辇遂远，兴哀痛震动於厥心。夫先王演亲亲之恩，《春秋》著加等之义，上嗣之位，饰终在期。宜率茂典，以永徽猷，魂而有灵，式昭哀赠。


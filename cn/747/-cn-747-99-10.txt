○诛韦氏制

天未悔祸，王室多难。大行皇帝升遐之际，事起仓卒。朕以冲藐，嗣守丕图，衔恤问故，遂穷凶党。

逆贼马秦客等，潜通宫禁，敢行鸩毒。而宗楚客、纪处讷、武延秀、赵履温、韦播、高嵩、韦挺、叶静能、韦建、杨均、王哲等，遂扇太后，干朕家事。凡有处分，政繇韦氏。楚客又妄说妖言，务欲劝进，连结中外，将危宗社。又顷者王庆之、李＜王曳＞、张嘉福、前麟游县令杜无二、越州长史宋之问，潜行表状，请立武承嗣为皇太子。则天皇后斩庆之一人，之问以附讬三思获免。今之问、李＜王曳＞、又托楚客、晋卿，与将作少匠李守质日夜潜图，令延秀起事。朕之微眇，危若缀旒。安国相王、镇国太平公主，朕之亲叔亲姑，同忧共戚。楚客、韦温等又附会安乐公主，妄欲翦除。

相王第三子临淄郡王隆基，家国情深，君亲义切，乃与太平公主第二子薛崇简及总监锺绍京、前同州朝邑县尉刘幽求、利仁府折冲麻嗣宗、太平公主府典签王师虔、尚衣奉御王崇煜、东明观道士冯处澄、宝昌寺僧普润、前商州司马崔谔之、山人刘承祖等，佥符人望，考以时宜，叶契建谋，重安李氏。兵戈不动，氛祲廓清，瞬息之间，还自屠灭。朕以山陵未毕，变故相仍，情绪荒迷，益深摧愤。士庶等代承景化，累荷国恩。今得宗社乂安，人祗交泰，当同兹感悦，各效忠贞。如更朋党比周，辄生异议，朕当加严宪，必所不容。即宜宣示，令知朕意。


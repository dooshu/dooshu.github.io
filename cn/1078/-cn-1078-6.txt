文集卷六

钦定四库全书

东里文集卷六　　　　　明　杨士奇　撰序

送蔡用严序

皇上统御天下夙夜孜孜图惟理民之道数勅吏部简拔贤俊又勑百司举材德之士授以抚字之任比者诏蠲逋负又切责有司坐视民所苦不言者欲加之罚无非激励诱掖使之究民隐达下情也牧守而有爱民之心理民之才至是可以伸其志见於用也而今远迩穷櫩蔀屋之民有饥寒之忧叹息困苦之声岂少也夫膺軄任有禄位又遇可以伸其志施其材之时而依阿翫愒不肯动心出力一少试焉甚或骋私为厉如此者岂国家所以简拔任用之意盖今之牧守之不为此者亦少矣吾友四明蔡胄用严清修苦节有恻怛之心果毅之气由乡贡士入胄监擢知宜春县吾交用严十五六年知其为人果不负国家爱民选贤之意宜春之民庶几将有瘳乎於是搢绅大夫有赋诗送用严者余为序诸卷首

赠高以能序

余友刘叔毖为沅陵县数年其为政有惠利隐然名动湖湘间而余不见之十年矣今年寄书贶余并导其所与游高以能来见且曰自余来沅陵沅陵濒蛮溪獠洞气候弗时若用数致疾以能挟世业之医济余善药屡矣今辰之守举以能可以任医学之职遣送请于朝万一拜天子之命而来也幸辱一言以华之以能既受軄将归谒余且申其所请夫医以济利为道也而非若为政者之能博济也然为政者其身疾疢必资於人故刘君得以安其身而施利於沅陵之人者宜有资乎以能余可靳一言哉盖尝论为医与为政同道保一身与保一邑一郡保天下之民无不同也何者劳逸欲其时也嗜乐欲其度也寒欲煦之热欲濯之正欲扶而植之邪欲遏而弭之也欲窒虚疏滞亏盈而益不足也察之者欲深求於微而不可以忽治之者欲责成於久而不以数易也夫然後可以保身保民而为良医良吏之效着矣以能终身由於斯道而无违则所以济利於人者将有不博乎子必勉之子归见刘君其道余向往之意亦若是也

赠王敬先序

西昌王敬先为宜章县学训导满九载陞岳池县学敎谕且行欣欣如饥得甘食困得安寝然者世谓敎官冷职士之乐处者十殆一二而已岳池去京师八千里为蜀僻县今有得一官於蜀率其心慑於险远戚戚顾辞其家人酸辛悲楚出语相付嘱如诀别状其有欣欣如得甘食安寝然者殆百之一二耳夫士之有道也无往而不适彼其有所不适者无诸内故也苟无诸内虽其身终岁不出户庭不去其父母兄弟妻子而其心胶胶扰扰不能自适况数千里之外者哉敬先乐善敦义有古道前在宜章宜章俗不务学敬先化导诱掖之不数岁宜章之诸生比比中进士去敬先来京师尝主吾家吾亲见宜章诸生在京者事敬先皆如子之事父非其施诸人积诚不已何以致此敬先少时与余同学海桒陈先生之门今其所自立如此可谓不辱第念当时同学多已物故今存而仕者惟吾两人然三十年来东西暌隔其间不过一再握手叙契阔未尝极意倾写也今兹复别岂能无情於是惠风始畅仓庚和鸣晨装在门举酒属客余歌白驹之首章客酢焉歌伐木首章载歌白驹四章之末余酬客歌雄雉之二章三爵既行序以识情

送李伯高训导诗序

庐陵李伯高清修博文明春秋之学今受命为吉安府学训导且行文渊阁大学士胡公率搢绅大夫诗以送之而属首简於余吉之学建於宋庆历中载欧阳文忠公之记吉之士自欧阳公而下有杨忠襄胡忠简周文忠杨文节诸君子累累而出伸大义於天下宋亡又有文丞相挺孤忠死国盛哉吉之为学也皇明统一海宇惓惓焉兴学育材三岁大比选其贤能用之而吉之士恒多於诸郡至屡占第一之选固出上之敎化亦其积习之善兴起之速者然欤今伯高往焉偕其秀民从事於诗书俎豆揖让之间涵泳岁月之久将见吉之贤材益盛风俗益厚足为伯高之荣且乐而使学士公与吾徒之仕于外者他日得归谒学门从乡人长老以颂天子太平之功如欧阳公所云者不亦与有荣且乐乎故书以先之

刘氏庆源编序

刑部尚书雄县刘公观作刘氏庆源编以谱其族属余序之自宗法废赖谱牒之行以维持人心纪纲俗化为世道之助盖周礼小史之职掌邦国之制奠系世辨昭穆世者诸侯世本盖今世谱也其来尚矣然世臣钜族传历既远更代多故谱或存或逸非有贤子孙不能举而修之也刘氏系出陶唐而盛於汉其後子孙益衆谱牒历世有作如隋刘善经唐刘知几刘子玄及宋河南刘氏所着冣为焯焯而知几考据尤精博固刘氏世多贤子孙乎雄县之刘其先讳温者自河南徙今尚书公所着自高曾以下至其子若孙凡七世盖高祖以上谱逸不可考而七世之後至于曾元至于数十百世有继修者可以本诸此矣如刘氏之族自今至于数十百世因谱谍之存崇孝友之道广惇睦之风者亦本於尚书公之贤乎然考其高曾以来韬华养素乐善施仁深矣际国家景运之兴尚书公以明经擢第今三十年出典名郡入总宪纲历掌邦礼邦禁为国大臣弟泰从上征伐有功累官至世袭指挥同知伯仲伟然効文武之用於时显荣光大非其本诸先者深乎然则斯谱之传他日太史传名臣述世系者将有考焉岂特施之於族也

送徐提点诗序

皇上稽古制治肇建北京首立郊庙社稷之位以祗事天地祖宗百神先事诏太常以羣执事之半诣北京而神乐观提点徐善渊恭承诏命率乐生三百人就道有日士大夫与善渊往还者闻而造焉是日积雨初霁秋气澄朗善渊欣荣命之自天乐搢绅之咸会列筵陈俎觞酌屡行同会者春坊左庶子邹济右中允吴均宗人经历虞进翰林修撰陈循庶吉士曾泉太常典簿周骥及余凡七人酒未既庶子曰善渊斯行盍一言赠之衆皆曰然於是中允取座右戴石屏诗语各探一字为韵赋诗诗成属余序昔周成王既成洛邑率诸侯以祭於庙其诗曰於穆清庙肃雍显相济济多士秉文之德对越在天骏奔走在庙夫至於助祭及执事之人皆有其德尤足以见夫国家之盛今善渊熟於礼而达於事其往而无忝矣士幸遭天下无事圣明制作一新之时恭承一官近日月之清光足为至荣而况効职於坛陛俎豆之间相事於灌荐对越之顷不又荣乎斯以赠言之旨咸略仳?之怀而作其欣往之志新岁伊迩万方会同余亦将与善渊邂逅於泰坛清庙之前遂为之序

听琴诗序

乐之音皆可适也而足以畅幽郁去骄吝颐性情於中和者惟琴焉古之君子於羣居及其独处而适盖未尝不在於琴也民之生蚤作而莫息其间扰扰焉与事物酬酢而又有不当於其意者其能泰然无滑乎中固已鲜矣矧结缨垂组操简持翰夙兴而夜寐有职事之烦者乎则其闲暇相聚资於琴以适焉者人情之所宜而君子之为也永乐二十一年正月十有三日天子大祀于南郊前期四日百官斋沐宿于公与余同宿者十有一人是夕月色在户清香满庭宴坐雍容怀抱和畅功叙援琴而鼓之连续数引宫徵间作疾徐高下雍雍古澹淳雅之音盖使人襟宇澄浄气志皆融豁然如濯埃氛而游於泰和无事之域者何其适哉於是余赋五言古诗一首而衆和之恂如并和其韵皆以道夫适於琴之趣也夫雅与俗不相谐也荒荡靡靡之音世所同好则为此诗者固无与於世而独吾徒之所寄意也则虽一时之适不可以弃故録而序之

送王编修南归序

吾友王格非笃实果毅学博而行庄起家九江学官太宗皇帝初建储召为司经学正字仁宗皇帝初嗣位自交址驿召还进翰林检讨修两朝实録格非预纂述书成赐赉有差盖纂述先缮写缮写先杂执事叙劳也既而有司不复论劳奏均陞一阶於是格非陞编修而杂执事往往位列其右格非戴上之恩安已之分恭就其班位怡然朝之士经格非选拔者今内佐六卿之治外受方岳之寄与凡跻华升要崇秩厚禄出有驺从之盛入有肥甘轻煖之奉者比比而是格非官七品布衣徒步禄入仅给俭约混侪羣衆中流俗固不知有格非也而士之重格非与格非所自重者皆不系此格非吉水带原文献家世有闻人百余年间吾耳目所知者吾素与耕两先生及钦止皆仕有禄而皆不久於位不及下夀格非今年六十有七历仕三十余年虽中更险阻坦坦如履康庄殆若有神相者盖格非所不能得者人耳非士所戚也今以病得请归优游余年遂其素志士又以为格非荣独余不能无情者盖在馆阁家同郡生同年而好者与格非两人格非今决然去余不能有裨於时且多病早衰而犹縻宠禄诗曰之子于归远送于南瞻望弗及实劳我心三复嗟叹酌之酒而与之别送礼部尚书兼大学士金公归省诗序

洪熙初元岁事肇新春阳布和万彚咸鬯天子御明堂敷仁泽覃被天下载念臣工久勤职务未遑于私有诏亲在者归省否亦归展桑梓咸有锡赉视其秩而等差焉於是太子少保礼部尚书兼武英殿大学士临江金公幼孜其太夫人春秋八十首奉命以行词林诸君子相率赋诗歌咏圣天子之大德及太夫人之盛福以为公赠而谓士奇为之序夫人之伦莫大於君亲而行亦莫重於忠与孝忠孝一致也昔者明君之使臣也必体其爱亲之心而命之四牡之诗曰王事靡盬不遑将父又曰不遑将母将母来谂何其念之深而言之数也君子谓臣之事君先公後私君之使臣先恩後义今天子推恩其臣比隆成周盛时明君之大德矣先皇帝初临御简用文学之臣七人任之於宥密幼孜与士奇皆与焉於是召七人者之命妇入觐中宫惟幼孜以母行宴赉隆厚加有冠服之赐盖二十有余年先帝先后升遐在天其七人者亦有存没之异而太夫人安享禄养至于今荣进二品之封益夀而益康何其福之盛哉宜乎歌咏之有作也公归朱衣象笏升堂拜庆使其子若孙歌之以佐夀觞乡闾族姻其必有歆艳而窃叹曰金川玉笥之间前所未有也又必有观感而兴起曰使为父母者率以忠孝导其子後将无继今者乎则是诗之作岂徒以侈当时其有系於後来者不亦重乎

送吴子恭先生致仕诗序

安成吴子恭先生今年八十以黄冈县学敎谕致事归其乡词林学士大夫素善先生者皆赋诗赠之余辱交先生三十年独能已於言乎吴故永新名家自宋以诗书科第为邑之望具载乡衮文信公所述元之初兴宁极先生博学惇德与刘须溪赵青山皆以先朝遗老为乡人後学所尊宁极先生始徙安成子恭先生之曾大父也其先如此子恭先生明经守道以成就後进为务为学官历宁乡福宁黄冈三县焯着功效岁宾兴校文广西者再浙江者一鍳别之明升黜之公学者心服被召纂修永乐大典於中禁一时四方老师宿儒多在而通博明正率推子恭先生其人又如此此余所为敬之而愿交者也然自赴黄冈不相见将十年时有咨求老成及礼文述作之事余未尝不意在子恭先生然其年益高病益侵爱莫致之怀耿耿久矣乃今一晤语未竟遽别此余之情所为不能已者也然古贤人君子之老而致其事归也其道德文学犹有以仪乡邦淑後进不徒歛焉自足也岐阳有瑞物焉群飞竞起而随附之如吴先生归而乡人秀俊有志於学者咸得所附托余之情亦可以自慰也请书诸羣公篇什之首以为先生赠

送罗学古还清化诗序

学古之大父仲渊翁洪武中以闾右徵居京师翁负材具濶略喜论议而爱民矜恻之意常溢出言表郡县礼为耆老而咨政焉余在翰林时与学士胡公数以公事出江东门以乡郡故数过翁翁春秋已八十欣欣躧履迎客相与披豁倾写虽尊俎笑谭而其意常在於民也时学古丱角方执经从国子师而涵濡其大父之训於朝夕之深余两人固已期其成也永乐壬辰余奉命考会试得学古所试文字读之条达明鬯崭然羣辈中於是喜学古之遂升也既擢监察御史为法从於两京能勤其軄有所知未尝不言声誉灼灼以起又喜学古之敏於用也为御史七年陞清化州知州清化在交址西南海上去京师万余里朝廷岂薄近臣之良而辍之荒落辽远之域哉顾其地沦坠夷獠数百年圣天子在位然後去其所为害者而郡县治之将被之文明之化然其渐习之汚且固有非可以一朝夕振举之也则必资夫学通材达久於左右明识上意者而任之此武王不忘远之盛心也然牧守与台宪异职抚字与弹击异施皇上大德如天无远迩内外一惟覆焘生育之而已学古以其所素讲习与得诸家训者推而行之吾知奔壑之泉走阪之丸不足以喻其易也学古初赴清化重朝命不及告行於常所还往今之来觐也留两月而归於是中书舍人龎叙属诸缙绅大夫为诗送之又属余序之

康氏族谱序

女弟之子康荣从余在京师数年及冠有志问学而以父命将归请叙其族谱康氏居西昌邑东南五里所澄江之隂曰蒲田里自泰然甫至于今十世修忠厚服善仁累累有继也盖吾所识者复性质直而好义磊落而濶达当元季寇盗充斥能倡勇保障其乡复圭茹清饮洁以诗书敎授里中躬率其族之人蹈履善行愈老而而愈不倦复性之子仲璧有雅度不屑意生事然独守儒业为乡塾师此荣之大父而皆康氏之有闻者也其上世虽未有以禄位显者而其所与为婚媾交游盖多显矣金玉之为物虽未登诸器用世未尝不至宝畜之而古之君子其所以重当时昭後世者岂皆为其有高爵重禄哉此谱作於复圭而相之者仲璧之子彦英固本其尊祖敬宗之心之所发乎其亦欲使後之人究知其先世以图善继者乎夫善继必自学始究知礼义之博致乎躬践之实使德备於身施於家而为孝友惇睦之行达之於用而为致君泽民之功以益大其宗者康氏之子孙其可不务乎夫畜之久者其发弘荣归以及其族之人勉之哉

送罗照磨致仕序

庐陵罗仪范为肇庆府照磨廉洁而端静恺悌而寛厚藩宪之贤知仪范之难得也皆礼待之畎亩之氓知仪范之难遇也皆心归之独郡守贰以下率迂视之且数形於讥切曰居底僚乃欲树名耶仪范自执益固守贰滋不悦肇庆所治一州八邑其二三邑瘴疠险恶冣甚者有官守於斯而获生还百或一二焉奉使命於斯而获生还什殆一二焉比岁徵歛之事繁而郡恒委仪范往督二三邑之未集者盖排之危地也仪范怀牒即行略不见难色其所至不私取民一芥民知仪范长者皆趍其令如父之令其所集事恒先诸邑而自是事之难集者郡率檄仪范自仪范至官三年计其跋涉山谿冲冒瘴毒之日恒什八九而坐廨宇治軄事之日殆十一二然仪范容色腴泽步履轻健未尝一曰疾疢之加乎身也盖君子直乎内者无往不自得苟直乎内固宜有相之道吉凶利害岂人之所能为哉仪范比以公事至京时上初嗣大位弘施寛恤之政中外仕者皆喜幸可以久安其位也仪范独曰吾岂当踰六望七之年尚不知止哉遂以老疾辞天官卿言於上诏从之士大夫皆高仪范之达也老氏云知足不辱知止不殆於是有愧仪范者多矣吾素厚仪范故於别也书其所以决去之故赠之非徒以儆媢嫉者亦使乡人士知君子仕止之有道也

熊氏族谱序

今天下姓氏皆古天子诸侯之後其先功德之被人者广则其流泽後世久远而蕃硕自然之理也春秋战国之际惟楚地广民衆则其上之所以被於人者宜亦广且衆矣楚鬻熊之後以名为氏当是时诸侯称国者未尝称氏惟楚国之君世称熊氏熊望出南昌江陵数百年来南昌之熊冣盛支分派别跨数邑诗书缨组连续赫奕非他姓可儗岂非其先之被於人者广且衆故其流泽至于今未艾欤新吴之族宋治平四年有讳洽者自番阳来官是邑遂家焉三子原善原稳原吉原稳徙丰城原吉莫知所徙惟出於原善者世居新吴传历既远子孙益衆亦有不得而详者矣原善之後月窗甫断自曾祖至其子凡五世録之为谱而一堂之间祖孙父子孝敬慈爱蔼然也其子本诚举进士历兵部郎中为福建左参政廉洁公平八郡之人悦其政无间言此其所以被於人者又广欤将泽流於後焉有穷乎本诚今调浙江以此谱求序故为泝往推来而书之

送国子学正黄信道致仕诗序

国朝之制太学自祭酒司业丞而下居师导之任者五博士十五助教十学正七学録凡三十有七南北两监合七十有四必历郡县学官有冣绩廼授斯任大约今天下郡县学官不下三千余人於其间拔七十四人以为两监师其选之固精欤比岁南监祭酒司业数阙而南京卿大夫及监之诸生来者比比称学正黄信道先生曰此良太学师也卿大夫归其德诸生服其敎人人言如出一口盖先生纯粹简静言必在道义行必循矩矱其所示教非独言语文字而已然则论今太学师之贤先生其巨擘欤先生朱文公门人黄文肃公六世孙千里之足产乎渥洼之滨超类而絶伦非其所自之异耶圣天子笃意学校近命大臣就两监简诸生之久无成者罢黜之而赐玺书饬励师生又戒祭酒司业礼其为师之贤者所以厚化本兴贤才圣德隆盛千载之遇也顾祭酒司业所当礼者岂有过於黄先生哉而先生先月诣阙请老上以其年七十勑听致事优老礼贤之盛心也然知先生者犹为太学师道惜其去或曰君子之道足於已无往而不可以及人先生之归也幸精神未衰将见化成於乡必有蜚英腾实顒顒而起者则在彼犹在此奚内外之择哉於是六卿及贰皆有赠行之诗户部尚书陈公以求余序余故采大夫士言之同者书诸卷端云

易简方序

医者圣人仁民之术也古之君子有爱民之志而无行道之地则往往用意医药以几有所济利仁者之心也礼部尚书毗陵胡公源洁蚤有志及民举进士官侍近奉命四方其耳目所遇有可以利民者多奏而行之然未足以充其志也闲暇兼用意於医得一药一方之良手自録之盖以试皆验以施济亦博矣所集録既富永乐中尝具表以进特被奨赉其书析若干门凡若干方总名曰易简刻梓以传公幸际亨嘉之运今佐天子和邦国有行道之地方将导迎德泽以覃利天下而犹汲汲於此盖仁人君子爱民一念无所不用其至也然善为医者如良将用师精熟古法而不执一道临敌之际随机制胜故所向成功夫得是编者诚能究隂阳表里虚实与夫经络脉证之故审度而用之将其施也养由之射庖丁之解牛恶足以喻其速哉其功不尤博矣乎此盖胡公利人之意而未发也因求余序故为书诸卷首

送高伯琴归省诗序

吉水高超伯琴出文献故家以明经饬行为新城县学敎谕九年课绩居冣陞莱州府学教授九年课绩又最当陞未奏而伯琴亟言於上臣自忝禄仕不省先父母丘墓久矣旦暮廹於心不能已幸今蒙寛大之典敢布其私恳诏从之翰林侍读钱习礼於伯琴有同门之好合诸学士大夫分韵为诗送之而属余序永乐丙戌三月太宗皇帝临轩策士传胪之明日进会试所选副榜士於廷亲试之上御右顺门昼漏下十刻命翰林侍讲杨士奇金幼孜谕旨令就试者从容尽所藴毋苟且取具命光禄给食中官夕给烛遂亲拔三人入禁林余第为二等付吏部授学官上者教谕次训导圣明惓惓惟恐失士而成就之如此伯琴时得敎谕呜呼今廿有二年宫车远矣伯琴所至其成绩显着可以不辱今归桑梓荐献其先人退而周旋族姻乡党之间可以为荣然吾因伯琴之归有不能槩於心者仁宗皇帝达孝推恩以仕者有一二十年未遑归省特诏中外有官并许给告以伸孝子之情而限约序次具有定着士大夫得遂所欲皆感激祗德意亦有积月连岁溺私忘反上不率君命下不念同僚之望者孔子曰君使臣以礼臣事君以忠曾子曰君子有絜矩之道伯琴行遇之而一言焉亦仁义之及於人也

送孙先生致事归丰城序

国家循三代圣王之制仕者七十听致其事盖体羣臣全始终之仁也而古之人有乐乎内无所累乎外者虽年未及七十苟有可去之道辄引而去之此虽未必当乎大中然不失君子之节焉视夫年已迈气已衰视听动作智虑无一之可施而其心胶固荣利而不知返焉者其贤不肖相去霄壤哉丰城孙宗正先生其有古君子之节者欤先生自郡教授陞助教太学复陞博士祭酒司业之所加礼六舘诸生之所悦服者二十有余年幸际圣天子笃意兴学之时先生年六十有三聪明强裕足以有为乃援子贵受封之令解太学之职得翰林编修径归其乡非其有乐乎内而无累乎外克自果如此哉豫六二介于石不终日贞吉先生有焉然吾素慕孙先生之善敎也先生五子吾识其三皆出身科目曰良初为御史能持身修职所至声誉勃勃曰恭今为编修在史舘谨厚有文曰让为县敎谕不忝师道其二处者虽未识可类推见之此先生所为可乐欤丰城君子之乡也三四百年间文学节行有闻者焜焜相望其流风余韵所渐被至今不衰今仕京师余所识者十率六七有君子之行则夫处者其不戾於君子固多欤孙先生之归何往而非可乐哉六卿及翰林诸学士有为诗送先生归者编修周叙礼部主事张习以求余序余年与先生上下而多病早衰不能自引退其有愧於先生多矣幸旦夕赐罢归道先生之乡访先生之庐凡所乐者当悉以告我

东里文集卷六








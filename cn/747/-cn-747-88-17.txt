○诛萧遘等敕

逆贼伪宰相萧遘、郑昌图、裴彻，皆代荷国恩，身极人爵，或两府钧衡之任，或六官兵赋之权，所宜罄竭丹诚，祗膺茂宠，而遽乖臣节，辄肆逆谋。挟扶疏属之人，遂成篡夺；驱胁端良之士，大恣猖狂。扇惑藩方，驰书边徼，妄徵故事，欲动人情。并居伪廷，同干相位，事主之道，何以为心？赖远近输诚，祖宗垂祐，忠臣发愤，妖孽就诛。今则兴复有期，庙朝重正，顾惟凉德，益所兢惭。然则刑赏之科，所以示天下而申惩劝也，其於用舍，朕不敢私，抚事论辜，难逃极典。宜令所在集众，斩讫闻奏，宣示天下，宜体朕怀。


●卷一百九十　经籍考十七

○经（小学）

※《礼部韵略》五卷

晁氏曰：皇朝丁度等撰。元祐中，孙谔、苏轼载加详定。

陈氏曰：雍熙中，殿中丞邱雍、景德龙图阁待制戚纶所定，景祐制诰丁度重修，元祐太学博士增补。其曰"略"者，举子诗赋所常用，盖字书声韵之略也。

※《千禄字书》一卷

晁氏曰：唐颜元孙撰。以经史所用为"正"，世所行为"俗"，二者之间为"通"凡三体。

※《林氏小说》三卷

晁氏曰：唐林罕撰。凡五百四十一字，以《说文》部居，随字出文，以定偏傍。其说颇与许慎不同，而互有得失。邵必缘进《礼记石经》陛对，仁宗顾问："罕之书如何？"必曰："虽有所长，而微好怪。《说文》归字从堆、从止、从帚，以堆为声。罕云从追，於声为近。此长於许氏矣。《说文》哭後叩。从狱省，罕乃云象大嗥，此怪也。"有石刻在成都，公武尝从数友就观之。其解字殊可骇笑者，不疑好怪之论诚然。

※《复古编》二卷

晁氏曰：吴兴道士张有谦中撰。有自幼喜小篆，年六十成此书，三千言。据古《说文》以为正，其点画之微，转侧从横，高下曲直，毫髪有差，则形声顿异。自阳水前後名人，格以古文，往往而失。其精且博如此。

陈氏曰：有工篆书，专本许氏《说文》，一点画不妄错。林中书摅母《魏国夫人墓道俾》，有书之，"魏"字从山，摅以为非，有曰：世俗以从山者为巍，不从山者为"魏"，非也。其实二字皆当从山，盖一字而二音尔。《说文》所无，手可断，字不可易也。摅不能强。晚著此书，专辨俗体之讹，手自书之。陈了斋为之序。

※《古文四声》五卷

晁氏曰：皇朝夏竦撰。博采古文奇字，分四声编次，以便检寻。

※《龙龛手镜》三卷

晁氏曰：契丹僧行均撰。凡二万六千四百三十字，注十六万三千一百馀字。僧智光为之序。後题云"统和十五年丁酉"，按《纪年通谱》，邪律隆绪尝改元统和，丁酉，至道三年也。沈存中言契丹书禁甚严，传入中国者，法皆死。熙宁中，有人自虏中得此书，入傅钦之家。薄传正帅浙西，取以刻版，其末旧题云重熙二年序，蒲公削去之。今本乃云统和，非重熙字，存中不见旧题，妄记之耶？

※《英公字源》一卷

晁氏曰：皇朝释梦英撰。梦英通篆、籀之学，书偏傍五百三十九字。郭忠恕云："按《说文》字源唯有五百四十部，子字合收在子部，今目录妄有更改；又《集解》中误收去部在注中；今检点偏傍，少晶、心、至、龟、弦五字，故知林氏虚诞误後进，其《小说》可焚。梦英因此书正之，柴禹锡为立石。

※《释鉴聿韵总》五篇

洛阳僧鉴聿撰。欧公序略曰：儒之学者，信哉远且大而用功多，则其有所不暇者宜也。文字之为学，儒者之所用也，其为精也，有声形、曲直、毫釐之别，音乡清浊相生之类，五方言语，风俗之殊，故儒者莫暇精之；其有精者，则往往不能乎其他。是以学者莫肯舍其所事而尽心乎此，所谓不两能者也。必待乎用心专者，而或能之，然後儒者有一取焉。洛僧鉴聿为《韵总》五篇，推子母轻重之法，以定四声。考求前儒之失，辨正五方之讹，顾其用心之精，可谓八於忽微。栉（一有者字）之於髪，绩（一有者字）之於丝，虽细且多，而条理不乱，儒之学者莫能难也。鉴聿通於《易》，能知大衍之数，又学乎阴阳、地理、黄帝、岐伯之书，其尤尽心者《韵总》也。浮图之书，行乎世者数百万言，其文字杂以夷夏，读者罕得其真，往往就（一有聿字）而正焉。鉴（一无此字）聿之书（一作韵），非独有取於吾儒，亦欲传於其徒也。

※《字说》二十卷

晁氏曰：皇朝王安石介甫撰。晚年闲居金陵，以天地万物之理，著於此书，与《易》相表里。而元祐中言者指其揉杂释老，穿凿破碎，聋瞽学者，特禁绝之。

王氏自序曰：文者，奇耦刚柔，杂比以相承，如天地之文，故谓之文。字者，始於一，一而生於无穷，如母之字子，故谓之字。其声之抑扬开塞，合散出入；其形之衡从曲直，邪正上下，内外左右，皆有义，皆出於自然，非人私智所能为也。与伏羲八卦，文王六十四，异用而同制，相待而成《易》。先王以为不可忽，而患天下後世失其法，故三岁一同，同者，所以一道德也。秦烧《诗》、《书》，杀学士，而於是时始变古而为隶，盖天之丧斯文也。不然，则秦何力之能为？而许眘《说文》，於书之意，时有所悟，因序录其说为二十卷，以与门人所推经义附之。惜乎先王之文缺巳久，眘所记不具，又多舛，而以予之浅陋考之，宜有所不合。虽然，庸讵非天之将兴斯文也，而以予赞其始，故其教学必自此始。能知此者，则於道德之意巳十九矣。

石林叶氏曰：凡字不为无义。但古之制字，不专主义，或声或形，其类不一。先王略别之，以为六书；而谓之小学者，自是专门一家之学。其微处遽未易尽通，又更篆隶，损益变易，必多乖失。许慎之《说文》，但据东汉所存，以偏旁类次，其造字之本，初未尝深究也。王氏见字多有义，遂一概以义取之，虽六书且不问矣，况所谓小学之专门者乎？是以每至於穿凿附会，有一字析为三四文者。古书岂如是烦碎哉！学者所以哄然起而交诋，诚不为无罪，然遂谓之皆无足取，则过也。

※王元泽《尔雅》

王雱撰。项乎甫跋：予读王元泽《尔雅》，为之永叹。曰：鸣呼！以王氏父子之学之苦，即其比物引类之博，分章析句之工，其用力也久，其属辞也精，以此名家，自足垂世，视扬子雲、许叔重何至多逊而必欲用此说也！咸五帝而登三王，缚颉利而臣高昌，则巳疏矣。度不能胜，而乃济之以愎，辅之以狡，招合一时之群小，尽逐累世之旧臣，以蹙吾国而覆之，其遗凶流毒，至使後之擅国者世师焉。以享上祗辟之说悦人主，以邦朋国是之说空廷臣，则王氏父子实为之津梁，可不痛哉！

※《唐氏字说解》一百二十卷

晁氏曰：皇朝唐耜撰。绍圣以来，用《字说》程试诸生，解者甚众。耜集成此书，颇注其用事所出，一时称之。耜知邛州日奏御。

※《字说偏旁首释》一卷，《字说叠解备检》一卷

晁氏曰：不著撰人名氏。

※《切韵指元论》三卷，《四声等第图》一卷

晁氏曰：皇朝王宗道撰。切韵之学。切韵者，上字为切，下字为韵，其学本出西域。今其法类本韵字，各归於母。帮、滂、并、明、非、敷、奉、微，唇音也；端、透、定、泥、知、彻、澄、娘，齿音也；晓、匣、影、喻，牙音也；来、日，半齿半舌也。凡三十六，分为五音，天下之声，总於是矣。切归本母，韵归本等者，谓之"音和"，常也，本等声尽，汎入别等者，谓之"类隔"，变也。中国自齐、梁以前，此学未传，至沈约以後，始以之为文章。至於近时，始有专门者矣。

※《韵补》五卷

陈氏曰：吴棫撰。取古书自《易》、《书》、《诗》而下，以及本朝欧、苏凡五十种，其声韵与今不同者皆入焉。朱侍讲多用其说於《诗传》、《楚辞注》，其为书详且博矣。又有《毛诗补音》一书，别见《诗》类，大归亦如此。以愚考之，古今世殊，南北俗异，语言音声，诚有不得尽合者。古之为《诗》学者多以风诵，不专在竹帛，竹帛所传，不过文字，而声音不可得而传也。又汉以前未有反切之学，许氏《说文》、郑氏《笺注》但曰"读若某"而已，其於後世四声七音，又岂能尽合哉？反切之学，自西域入中国，至齐、梁间盛行，然後声病之说详焉。韵书肇於陆法言，於是有音同韵异，若东、冬、锺、虞、鱼、模、庚、耕、清、青、登、蒸之类断，断乎不可以相杂，若此者，岂惟古书未之有，汉、魏之前亦未之有也。陆德明於《燕燕诗》，以"南"韵"心"，有读"南"作"泥心切"者，陆以为古人韵缓，不烦改字，此诚名言。今之读古书古韵者，但当随其声之叶而读之。若"来"之为"釐"，"庆"之为"羌"，"马"之为"姥"，声韵全别，不容不改。其声韵若相近，可以叶读，则何必改字？如"燔"字必欲作"汾沿反"，"官"字必欲作"俱员反"，"天"字必欲作"铁因反"之类，则赘矣。

※《广千禄寺书》五卷

《中兴艺文志》：娄机撰。机取许慎《说文》及诸家字书，按以蔡伯喈《五经备体》、张参《五经文字》、田放《九经字样》，与夫经典释文、子史古字，参以本朝丁度所书《集韵》，为《光干禄字书》，盖广唐人颜元孙之书也。

陈氏曰：唐颜元孙为《干禄字书》，其侄真卿书之，刻石吴兴，为世所宝。辨正、通、俗三体，目以"干禄"，谓举子所资也。机熟於小学，嘉泰中教授资善堂，景献时为惠国公，数问字画之异，因为此书。续唐之旧，故仍"干禄"之名。既而悟其非所以施於朱邸也，则以"干禄百福"之义傅会焉。

※《修校韵略》五卷

陈氏曰：秘书省正字莆田刘孟容以《说文》、《字林》、《千禄书》、《五经文字》、《九经字样》、《佩觿》、《复古编》等书修校。

※《韵略分毫补注字谱》一卷

陈氏曰：进士耒阳秦昌朝撰。附前《韵略》之後，皆永嘉教授临安钱厚所刻也。窃谓小学当论偏旁尚矣，许叔重以来诸书是也。韵以略称，止施於礼部贡举，本非小学全书，於此而校其偏傍，既不足以尽天下之字，而欲使科举士子尽用象籀点画於试卷，不几於迂而可笑矣哉！进退皆无据，谓之赘可也。

※附《释文互注韵略》五卷

陈氏曰：以监本增注而释之。

※《押韵释疑》五卷

陈氏曰：进士庐陵欧阳德隆、易有开撰。凡字同义异、字异义同者，皆辨之，尤便於场屋。

※《正字韵类》

谢季泽撰。止斋陈氏序略曰：季泽家学，长於《诗》、《礼》，颇欲有所论次而未就，仅及就此篇。其於字学偏傍训故，学者易入焉。韩昌黎尝言"注《尔雅》虫鱼，非磊落人。"欧阳公序《韵总》亦曰"儒者莫暇精之，其有精者，往往不能乎其他。"余方悲季泽官不足行其志，位不足称其才，且惧後之人见此书，如二公之云也。於是道其平昔大概，序之篇端焉。

※《字通》一卷

陈氏曰：彭山李从周肩吾撰。

※《切韵义》一卷，《纂要图例》一卷

陈氏曰：汴阳谢晖撰。绍兴十年序。

※《三十六字母图》一卷

夹漈郑氏曰：僧守温撰。切韵之学，起自西域，旧所传十四字贯一切音，文省而音博，谓之《婆罗门书》，然犹未也。其後又得三十六字母，而音韵之道始备。中华之韵，只弹四声，然有声有音，声为经，音为纬。平、上、去、入者，四声也，其体纵，故为经；宫、商、角、徵、羽、半徵、半商者，七音也，其体横，故为纬。经纬错综，然後成文，愚所作《韵书》备矣。释氏谓此学为小悟，学者诚不可忽也。

※《智永千字文》一卷

晁氏曰：梁周兴嗣撰。释智永所书。

後村刘氏曰：尝疑《千字文》，世以为梁散骑常侍周兴嗣所作，然法帖中汉章帝巳尝书此文，殆非梁人作也。

※《经典释文》三十卷

晁氏曰：唐陆德明撰。德明名元朗，以字行。释《易》、《书》、《诗》并《三礼》、《三传》、《孝经》、《论语》、《尔雅》、《老》、《庄》，颇载古文及诸家同异。德明盖博极群书也。

※《群经音辨》七卷

晁氏曰：皇朝贾昌朝撰。先是，大臣稽古不过秦、汉，引经义议政，盖自昌朝始。此书以古文多通借音诂，乃辨正之，凡五门。

※《佩觿》三卷

晁氏曰：皇朝郭忠恕撰。取字文相类者，别其所从，以检讹舛。上篇论今传记，小学异同，极为辨博。

陈氏曰：忠恕为国子《周易》博士。"觿"者，所以解结也。忠恕恃酒狂纵，数犯法忤物得罪。其死时颇异，世以为尸解。

※《翰林禁经》八卷

晁氏曰：唐李阳冰撰。论书势笔法所禁，故以名书。

※《墨薮》十卷

晁氏曰：高阳许归与编。未详何代人。《李氏书目》止五卷，而梁武《评书》、王逸少《笔势》皆别出。

陈氏曰：不知何代人所集。凡十八篇，又一本二十一篇。

※《临池妙诀》三卷

晁氏曰：未详何人撰。後有江南李煜《述书》。

※《周越书苑》十五卷

晁氏曰：皇朝周越撰。越以善书名世。天圣八年四月成此书奏御。故其序称"臣越""臣兄起"，於柳公权，书又云"亡兄"，间称名而不臣，似未精讨论也。

陈氏曰：主客郎中临淄周越与其兄起皆有书名。起书未见，越书间有之，俗甚。

※《唐藏经音义》四卷

晁氏曰：未详撰人。分四声，以类相从，蜀中印本也。

※《锺鼎篆韵》七卷

晁氏曰：皇朝薛尚功集。元祐中，吕大临所载，仅数百字。政和中，王楚所传，亦不过数千字。今是书所录，凡一万一百二十有五。

陈氏曰：不著名氏。按《馆阁书目》此书有二家，其一七卷，其一一卷。七卷者，绍兴中通直郎薛尚功所广；一卷者，政和中主管衡州露仙观王楚也。则未知此书之为王楚欤？薛尚功欤？尚功有《钟鼎法帖》十卷，刻於江州，当是其《篆韵》之所本也。

※《汉隶字源》六卷

陈氏曰：娄机撰。以世所存汉碑三百有九，韵类其字，魏碑附写焉者仅三十之一。首为《碑目》一卷，每字先载今文，而以汉字著其下，一字数体者并列之。皆以《碑目》之次第著其所从出。洪迈作序。

※《象类书》十一卷

《中兴艺文志》：郑樵撰。中兴後，安石之《字说》既废，樵复理其绪馀。初有象类之书，复约而归於六书。象形类六百八，指事类百七，会意类七百四十，转注类三百七十二，谐声类二万一千八百十，假借类五百九十八。

※《隶释》二十七卷，《隶续》二十一卷

《中兴艺文志》：洪适撰。适取古今石刻，法其字为之韵，辨其文为之释，以辨隶书。曰《隶释》、《隶续》。

陈氏曰：凡汉刻之存於世者，以今文写之，而为之释，又为之世代谱及物象图碑，形式悉具之。魏初近古者亦附焉。年来北方旧刻不可复得，览此犹可慨想。

※《字始连环》二卷

陈氏曰：郑樵撰。大略谓六书惟类声之生无穷，音切之学，自西域流入中国，而古人取音制字，乃与韵图吻合。

※《论梵书》一卷

陈氏曰：郑樵撰。

樵《论华梵》曰：诸蕃文字不同，而多本於梵书。流入中国，代有大鸿胪之职，译经润文之官，恐不能尽通其旨，不可不论也。梵书左旋，其势向右；华书右旋，其势向左。华以正错成文，梵以遍缠成体。华则一字该一音，梵则一字或贯数音。华以直相随，梵以横相缀。华盖以目传，故必详於书；梵以口传，如曲谱然，书但识其大略。华之读别声，故就声而借；梵之读别音，故即音而借。

又曰：梵人别音在音，不在字；华人别字在字，不在音。故梵书甚简，不过数个屈曲耳，差别不多，亦不成文理，而有无字之音焉。华人若不别音，如切韵之学，自汉以前，人皆不识，实自西域流入中土。所以韵图之类，释子多能言之，而儒者皆不识起例，以其源流出於彼耳。华书制字极密，点画极多，梵书比之，实相辽邈。故梵有无穷之音，而华有无穷之字。梵则音有妙义，而字无文彩；华则字有变通，而音无锱铢。梵人长於音，所得从闻入，故曰："此方真教体，清净在音闻。我昔三菩提，尽从闻中入。"有"目根功德少，耳根功德多"之说。华人长於文，所得从见入，故天下以识字人为贤智。不识字人为庸愚。

※《石鼓文考》三卷

陈氏曰：郑樵撰。其说以为石鼓出於秦，其文有与秦斤、秦权合者。

※《啸台集古录》二卷

陈氏曰：王球子弁撰。李邴汉老序之，称故人长孺之子，未详何王氏也。皆录古彝器款识，自商迄秦，凡数百章。以今文释之，疑者阙焉。

※《前汉古字韵编》五卷

陈氏曰：侍郎宣城陈天麟季陵撰。取《汉书》所用古字，以今韵编入之。

※《班马字类》二卷

陈氏曰：参政嘉禾娄机彦发撰。取二史所用古字及假借通用者，以韵类之。洪迈景卢作序。

※《阁本法帖》十卷

乐静李昭颺跋：太宗皇帝治定馀暇，游意翰墨，遣使购古帝王名卿墨帖，集为十卷，诏镂版藏禁中。每大臣登二府，即赐焉，岁久，浸不复赐。元丰中，嘉王尝从神考借其板，模拂几百本，王府官尽得之，士大夫间亦见一二。初，长沙僧希白填本刻石，河东潘氏、御史刘次庄又作别本，识者谓希白善书，不甚失真；潘复易次，间以他书；御史所模，尤疏阔。夫独前者纵，学步者拘，因人之迹，而又加意焉，则目乱而心疑，神巳亏矣，故终不近也。

※《法帖释文》十卷

晁氏曰：《淳化法帖》既巳焚板，元祐中，有刘次庄者模刻之石，复取帖中草书世所病读者，为《释文》，行於世。

陈氏曰：刘次庄元祐中为《官帖释文》，刻石临江。而武冈又尝传刻绛州民《潘氏帖》。嘉定中，汪立中取刘本分二十卷，中官帖所无者增附之。

※《法帖要录》十卷

陈氏曰：唐大理卿河东张彦远爱宾撰。彦远，弘靖之孙。三世相阅，其父文规尝刺湖州，著《吴兴杂录》。

※《金壶记》一卷

陈氏曰：僧適之撰。集书家故事，以二字为题，而注所出於其下。凡三百馀条。

※《飞白叙录》一卷

陈氏曰：钱惟演希圣撰。天圣四年序进。

※《法帖刊误》二卷

陈氏曰：黄伯思长睿撰。《淳化帖出》於待诏王著去取。时秘府墨迹真赝杂居，著不能辨也，但欲备晋、宋间名迹，遂至以江南人一手伪帖窜入其间，鄙恶之甚。米南宫辨之，十巳得七八，至长睿，益精详矣。

※《籀史》二卷

陈氏曰：翟耆年伯寿撰。裒诸家锺鼎图说为一编，颇有考究。

※《绛帖评》二十卷

陈氏曰：鄱阳姜夔尧章撰。

山谷黄氏跋《绛》本《法帖》：心能转腕，手能转笔，书字便如人意。古人工书无他异，但能用笔耳。元丰八年五月戊申，赵正夫出此书於平原官舍，会观者三人：石庭简、柳子文、黄庭坚。

※《兰亭博议》十五卷

陈氏曰：淮海桑世昌撰。世昌居天台，陆放翁诸甥，博雅能诗。

※《兰亭考》十三卷

山谷黄氏《兰亭跋》曰：王右军褉饮序草，号称最得意书，宋、齐以来，似藏在秘府，士大夫间，未闻称述，岂未经大盗兵火时，盖有墨迹在《兰亭》右者。及萧氏、宇文焚荡之馀，千不存一。永师晚出，所见好迹，唯有《兰亭》，故为虞楮辈道之，所以太宗求之百方，期於必得。其後公私相盗，今竟失之。书家晚得定武石本。仿佛有古人笔意耳。褚庭晦所临极肥，而洛阳张景元斸地得缺石极瘦，武定本则肥不剩肉，瘦不露骨，犹可想其风流。三石刻皆有佳处，不必宝巳有而非彼也。

陈氏曰：即《博议》也，浙东庾司所刻。视初本颇有删改。初十五篇，今存十三篇，去其《集字篇》後人集《兰亭》字作书帖、诗铭之类者，又《附见篇》兼及右军他书迹，於《乐毅论》尤详。其书始成，本名《博议》，高内翰文虎炳如为之序。及其刊也，其子似孙主为删改，去此二篇固当，而其他务从省文，多失事实，或戾本意。其最甚者，序文本亦条达可观，亦窜改无完篇，首末阙漏，文理断续，於其父犹然，深可怪也。此书累十馀卷，不过为晋人一遗帖，自是作无益，玩物丧志，本无足云。其中所录诸家跋语，有昭然伪妄而不能辨者，不暇疏举。

※《法言撮要》十卷

陈氏曰：吴兴蔡耑山父撰。以书家事实分门条类，亦无所发明。淳熙中人。

※《书苑菁华》二十卷

陈氏曰：临安肆陈思者集别。

按：以字书入小学门，自《汉志》巳然。历代史志从之，至陈直斋所著《书录解题》，则以为《书品》、《书断》之类，所论书法之工拙，正与射御同科，特削之，俾列於杂艺，不以入经录。夫书虽至於锺、王，乃游艺之末者，非所以为学，削之诚是也。然《六经》皆本於字，字则必有真行草篆之殊矣，且均一字也，属乎偏旁音韵者则入於小学，属乎真行草篆者则入於杂艺，一书而析为二门，於义亦无所当矣。故今并以入小学门，仍前史旧云。

※《蒙求》三卷

晁氏曰：唐李瀚撰。纂经传善恶事实类者，两两相比为韵语，取《蒙卦》"童蒙求我"之义名其书，盖以教学童云。

陈氏曰：本无义例，信手肆意，杂袭成章，取其韵语易於训诵而巳。今举世诵之，以为小学发蒙之事。

※《补注蒙求》八卷

陈氏曰：徐子光撰。以李瀚《蒙求》句为之注，本句之外，兼及其他人事。

※《左氏蒙求》三卷

晁氏曰：皇朝王舜俞序，不知何人所作。过於《纲领》者。

※《左氏纲领》四卷

晁氏曰：皇朝文济道撰。排比事实为俪句，《蒙求》之类也。

※《两汉蒙求》十卷

陈氏曰：枢密吴兴刘班希苑撰。绍圣中所序。

※《十七史蒙求》二卷

陈氏曰：题王先生，不著名。或云王令也。

※《宋朝蒙求》二卷

陈氏曰：端明殿学士成都范镇景仁撰。

※《唐史属辞》五卷，《南北史蒙求》十卷

晁氏曰：未详撰人。皆效李瀚也。

※《班左诲蒙》三卷

陈氏曰：程俱致道撰。

※《赵氏家塾蒙求》二十五卷，《宗室蒙求》二卷，《幼学须知》五卷

程氏曰：馀符孙应符仲潜撰次。此书本书坊所为，以教小学。应符从而增广之。

※《童蒙训》一卷

陈氏曰：中书舍人东莱吕本中居仁撰。

※《少仪外传》二卷

陈氏曰：吕祖谦撰。杂取经传嘉言善行，切於立身应世者，皆小学切问之事也，而大要以谨厚为本。大愚吕氏跋曰：《少仪外传》一编，先兄太史所自次辑者也。首命其名曰《帅初》，次更其名曰《辨志》，而其终则定以是名焉。某尝侍坐，盖与闻所以为此编之意。盖以始学之士，徒玩乎见闻，泊乎思卢，轻自大而卒无据，故指其前言往行，所当知而易见者，登之於册，使之不待考索，而自有得於日用之间。其於未易遽知而非可卒见者，则皆略而不载。苟读是编而无所厌，忽各因其所得而有自立之地，则先兄之本心，庶乎其不泯矣。

※《辨志录》一卷

陈氏曰：皆巳见上书，而无次第，当是草创本。

※《小学书》四卷

陈氏曰：朱熹所集古圣格言至论，以教学者，皆成童幼志进学之序也。内篇曰《立教》、《明伦》、《敬身》、《稽古》，外篇曰《嘉言》、《善行》。

《朱子语录》曰：修身之法，小学备矣。後生初学，且看小学之书，这个是做人底样子。学之小大虽不同，而其道则一。小学是事，如事君、事父、事兄、处友等事，大学是发明此事之理。游倪曰：自幼既失小学之序，愿授《大学》。先生曰：授《大学》甚好，也须把小学书看，只消旬日工夫。

※《小学字训》

程端蒙撰。

朱子曰：《字训》，甚佳言语虽不多，却是一部大《尔雅》也。

※《弟子职》等五书一卷

陈氏曰：漳州教授张时举，以《管子　弟子职篇》、班氏《女诫》、吕氏《乡约》、《乡礼》、司马氏《居家杂仪》合为一篇。








【代阳春登荆山行】

〖本集云。荆一作京。〗

旦登荆山头。崎岖道难游。早行犯霜露。苔滑不可留。极眺入云表。穷目尽帝州。方都列万室。层城带高楼。奕奕朱轩驰。纷纷缟（本集作高。）衣流。日氛（本集作气。）映山浦。暄雾逐风收。花木乱平原。桑柘盈（本集作绵。《诗纪》云。一作绵。）平畴。攀条弄紫茎。藉露折芳柔。遇物虽成趣。念者不解忧。且共倾春酒。长歌登山丘。（○本集三。《诗纪》五十。）


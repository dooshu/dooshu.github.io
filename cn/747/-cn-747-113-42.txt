○禁盛夏滞狱诏

运当昭泰，时属乐康，思欲导和气於雍熙，布休光於幽隐，将期恤物，必轸深仁。今以甫及蕤宾，适兹炎毒，宜茂好生之德，俾敷在宥之文，足以宽肺石之冤辞，叶薰风之解愠，庶遵时令，获奉天心。宜令御史台河南府运巡道州府，自五月一日已前，见系罪人，常赦不原，及已见情状之外，悉令疾速断遣，勿至淹停。


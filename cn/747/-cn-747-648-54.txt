○授孟子周太子宾客制

敕：闻匹夫之爱其子者，犹求明哲为之师，贤善为之友，而况乎羽翼元子，宾游东朝，非旧德耆年，孰副兹选？前守光禄卿骑都尉赐紫金鱼袋孟子周，词艺饰身，端厚居业，历官中外，休有令闻，人推君子之风，朝洽名卿之目。副予求旧，咨尔诚明，勉修讽谕之词，以俟元良之德。可守太子宾客，勋封如故。








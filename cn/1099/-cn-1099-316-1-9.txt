○再奉明旨條議北虜封貢疏 【 北虜封貢】

両事情寔不同議者未審故引以比論臣查得先年開市之議、起于逆犯仇鸞媚虜之私、故虜志方驕、而叛盟搶市之禍立至、今日乞封之議、起於老酋老年厭兵悔禍之情、及感戴　天朝歸孫賞賚之恩、既納欵乞封爵於求孫之始、復遣謝請表式於得孫之後、遵訓紏合其弟侄、傳語各部落永不犯邊駐塞候命、頓首稱臣、萬非昔旹兩地為市。辱國費財。玩寇自寬之比。虜若奉職通貢。國制即有待各夷國之常典。彼若叛盟不至。各邊自有邊防之守具。撻伐之兵威何能要我難繼干預我中國之邊備耶况且今次虜酋納欵。既非請開馬市。其中議開市一節。如遼東開元廣寧開市聽夷商自相交易亦非以官為市糜費京運銀?之比。巳行三鎮鎮廵各道將領等官查照節行、逐一從長計議、各夷乞封通貢、作何規制、封疆內外、作何界限、開市有　先帝禁例、必難復行、其今次通貢事理、有無與開市相同、查照弘治年間、北虜通貢事理、應否准許、間准兵部咨為循職掌陳愚見議處國家大計以圖萬世治安事、該兵科都給事中章某等、題稱臣等竊惟天下之事、懲前方可以善後、謹始乃所以慮終、方今四夷之中、北虜為強而北虜諸酋之中、俺答父子為最、頻年以來、擾亂我邊疆、蹂踐我人民、荼毒之慘、所不忍言、幸賴天心助順、宗社顯靈、　皇上神武宸斷主持于中、邊臣宣力效勞區畫於外、啟那吉之慕義來降、致俺荅之執逆奉獻、使叛逆賊子、明正典刑、伸中國之氣、懾氊裘之心、誠為處置得宜、無容別議矣、但修表稱臣進貢開市一節、利害禍福、所關於國家者甚大、臣等反復思惟、夷狄之患、自古有之、方其強也、雖漢唐全盛之世、且不免平城之圍、及其衰也、當元成積弱之旹、亦嘗有稱臣之舉、故自古帝王之於夷狄、來則拒之、去則不追、惟治之以不治而巳、今俺黃諸酋、控弦擁眾、屯牧邊外。不下數萬。其強可知。近以伊孫那吉得遂生還。又蒙　聖恩賞賚撫恤。恩威並著。渠乃因欲奉表稱臣入貢開市。固諸酋懷德畏威之心。此亦虜人本心而其實亦欲假此以邀中國之利也臣聞北虜不耕不蠶。衣食之用。資于搶掠。既云通貢。則在彼當有進獻之儀。在我當有撫賞之費。今當議和之初。正宜講求之際。假如進貢人有若干在何處候　旨、撫賞當有幾次、用錢糧幾何、或酋首雖不犯邊。而零賊侵擾者。作何區處。或部落潛入鹵掠。而推諉別賊者。作何禁止。至于馬市一節先年巳曾准開、不旋踵而即渝約叛盟、巳蒙先帝嚴旨禁行矣、今俺荅乃復以此為請、臣等竊料狼子野心、必不能如約縱諸酋如約、而羣虜鬨然規利。勢亦不能使之不叛也。凡此皆今日所當講究酌議者、乃總督王崇古奏內曾未見明悉前後事宜、臣等職掌所關、竊以為此舉乃國家大計、宗社安危之所係、不厭詳悉慎重、此所以不能巳於言也、隨該本部議覆、仍行臣查照本部該科、先今題議事理、逐一從長計議停當、作速具奏定奪等因、備咨到臣、職反覆細玩、葢為邊情重大、必須裒益眾議、庶為停妥、其為國家慮、至深遠也、但兵家之事。勢難遙度。而邊方之舉動。必邊臣之親閱夷情者。乃為周知。即此俺答請封乞貢一事。職戴罪陽和。日與總督王某計較論量、盖亦籌之熟矣。懸爵位之虛號。以邀荒裔之臣伏。開入貢之舊道。以紿狂虜之奔趨。定交易之規則。以示中國之羈縻。古今控馭北虜之上策。恐無出於此者。　陛下之視崇古。豈為輕躁之士。而寡謀之人哉。夫夷狄之為中國患。從古以來。五帝三王。未有能臣之者。今一旦改慮輸誠。求欲內附。稱臣上表。乞貢索封。茲乃　天地　祖宗之靈。　皇上恢弘之烈。顧可以輕阻之哉。而議者比之於馬市。職竊以為過矣。夫往年之開馬市者。虜騎充斥憑陵中土逆鸞受　世宗皇帝之重委。不能建功沙漠。乃為此媚虜之計。欲以此中俺荅之欲。以求緩旦夕。與宋之納幣何異。其事既不出於俺答之本心而益以起狂虜之驕志是以東堡交易。西堡殺人。虜焰日燎。莫可收拾、往事具在卷籍者可考也。今俺答卑詞遣使。奉表稱臣。自比屬國。如西漢左賢王之例。其兩次貽書於督撫。殷勤請託。非如昔日擁兵壓境。挾其驕橫之勢而坐索也。其夷使之來者。稽顙請乞。俯伏階庭。非如昔日倨傲抗禮。奔走中國使臣而奴使之也。故每一會審。職與督臣竊歎。以為呼韓稽顙。單于接踵。古今聖帝明王之盛。復見于今日。非我　聖天子建中和之極。精誠上格。神化覃敷。曷克致是哉。職封疆之臣。非不能為大言抗絕。以聳動　宸聰。但俺酋既巳兩次遣使。若重為拂逆。非惟阻其向化之念。抑亦挑其忿憾之心職恐邊方自此又多事也葢許其通貢者非恃其和好并中國之防範戰守之具而悉撤之也掩荅果向順也。年年進貢。則華夷得所。中外兩安。即此天未陰雨之時正我綢繆牖戶之日自此修頻年不可修之堡。自此耕塞外不可耕之田。自此練春秋不可解之甲。一年安靜。一年之修備也。十年安靜。十年之整頓也。萬一俺酋弗率。違背前好。侵我邊疆。即將閉關絕使。整戈秣馬。與之馳驅疆場。今其稽顙向順。乃拒之而不納。及其跳梁怒背。又撫之而不能。不幾於朱策耶。伏願　陛下大奮乾綱、主張於上輔臣昭鑒、贊翊於中、成此古今帝王未有之鴻烈、光昭千萬世無疆之曠典、誠邊方莫大之幸也、

皇明經世文編卷之三百十六終








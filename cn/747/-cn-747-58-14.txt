○授李夷简淮南节度使制

柱石之臣，台庭之老，积其具瞻之德，载有弼谐之功。授以土田，流邦家之恺悌，增其冕服，表国器之形容。此朕与将佐大寮，示中外之一体也。况兵戎重事，东南实繁，辍於庙堂，以示其大。正议大夫守门下侍郎同中书门下平章事上柱国成纪县开国侯食邑一千户赐紫金鱼袋李夷简，监以莅政，事而守道，素风彰於操履，浩气峻於风雷。自朕缵承丕图，搜拔下位，得文华於宗室，升器干於朝廷。而所重者准绳，所忧者财赋，资倜傥以振起，委疆通而演成，江汉之仁风载扬，岷峨之美化斯盛。既执大宪，俄登公台，辅予一人，凝是庶绩。忠谠有遭逢之勇，奸邪无侵败之机，谓之股肱，实为无愧。言念淮海，斯为奥壤，走商贾之化财，引舟车之漕輓，凡所经理，事非一隅，控制之难，於今尤切。是用锡命，俾为藩宣，式加师长之名，不改平章之务，万邦表率，丞相（阙）之。可银青光禄大夫检校尚书右仆射同中书门下平章事兼扬州大都督府长史充淮南节度副大使知节度使事管内营田观察处置押新罗渤海两番等使。


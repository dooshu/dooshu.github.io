卷九十六

钦定四库全书

怀麓堂集卷九十六

明　李东阳　撰

文续稿六

东祀録

请书刻御制碑题本

题为公务事先该巡抚山东都察院右副都御史徐源等奏阙里孔子庙修建落成续该礼部题乞御制碑及遣官祭告等因奏圣旨是遣尚书李东阳祭告钦此除钦遵外臣窃惟修建孔庙朝廷重事而御制祝文及遣祭祝文尤陛下隆师重道之盛心是宜刻之金石以昭示万世但本庙僻在一方恐无缮写楷书之人不能扬厉宸章有孤恩典臣奉将使命事体相关乞令制勅房中书舍人乔宗齎捧前项御制文字往彼书写上石仍乞带领工部文思院副使阎杰就彼镌刻事毕之日即令回京该部施行照例应付廪给脚力便益等因奉圣旨都准该衙门知道钦此

代祀孔庙有述

我皇重孔教庙祀严春秋睠兹阙里灾有命事崇修宪使告成功封章达宸旒儒臣奉明祭吉日夙已诹靡盬信王事濒行罹国忧苍黄变凶吉两月停余輈闰夏气暄热往哉难久留黄扉地亲切使命渺无由向非重道心讵敢息与游朝辞魏阙下暮宿张湾头发轫方草草计程勿悠悠江湖与庙廊自古相爲谋

忧旱辞

黄尘赤日无南北平田见土不见麦秋麦埀埀尽枯死春麦虽青不满咫秋田种少未种多田家四顾无妻子官河水浅舟不行漕舟不载南舟名河西钞关坐不税大仓粳稻何时至一春无雨过半夏贫民望雨如望赦安得一雨如悬河坐令愁怨成欢歌我行虽难柰乐何

天津

玉帛都来万国朝梯航南去接天遥千家市远晨分集两岸沙平夜退潮贡赋旧通沧海运星辰高象洛阳桥河山四塞喉襟地重镇还须拥使轺

夜过沧洲二絶

沧瀛直上海门深南北流来自古今牧马尚谈今日事买牛须见古人心

野凉溪树晚萧飕浅挂轻帆沂急流独坐船牕清不睡听风听水过沧洲

吊顔鲁公词

平原之疆汉侯所邦慨叛孽之突起值唐廷之弗纲列城失势以风靡长途眯目而尘扬穴有首鼠辙无怒螳彼二十有四郡岂一士之可望乃有循吏出守忠臣作防旣炳见乎先几复潜锋於外攘练周兵於邱甸峙鲁遂於刍粮方其开筵飨士洒涕沾裳威振虎豹气吞豺狼屹砥柱之中立任奔流之汤汤破衆丑之心腹扼中原之喉吭隐犄角之交应与常山而爲双当是时也饱宴安之酖毒婴富贵之膏盲衅起褒姒祸延金张争射利以赏国孰扶顚而救伤如公者状貌不达於蔽旒足迹不登於岩廊而乃身任国纪义存天常悲举世之莫变信斯人之孔臧及乎奸相谲使强藩脇降年旣老而益壮辞不烦而愈昌指山河而誓死与日月而争光稽往牒之具载想英风之未亡瞻庙貌之依迩恨束刍之莫将莽川陆之旣暮见高原兮苍苍

将至德州徐都宪仲山来迓是夜微雨

说旱谈荒夜不眠晓来冲雨各开船不辞飘洒沾衣袂且爱依微入野田云好不应风作祟路长真以日爲年无端又属淹留坐醉下蓬牕一黯然

次日大雨至夜喜而有作

打牕鸣雨喜来过坐听欢呼杂擢歌沙口渡喧人语乱柁楼风急水声多尘心散渴真消得农事虽宜柰晚何七十二泉云雾里可能流润入官河

至安平镇减水石坝有怀刘司马长句

黄陵江头河水黄冲沙走石声礌琅北趋平原下广泽直使运道无津梁坐令漕舟百万若□壅贾船徒纷龎帝遣台臣出治水水性硉兀难爲降千金作塌万夫力顷刻下堕轻毫芒台臣焦思废食寝夜梦神禹授以玉简青琳琅水行在导不在障岂以水石争涛泷地灵顺轨水怪伏河遂南徙归徐方因高爲陵下爲泽复有石坝磊荦长如冈丰功伟绩不可以数计此乃余力非末强忆昔文皇建都向燕蓟中导汶泗通漕纲尚书朱公富经畧世上但识陈恭襄瑄武功徐公有贞何人亦奇士盛以勳绩爲文章四十余年复一决叹此之绩安可忘帝命儒臣分书刻金石此记正属臣东阳使船东来一登眺风日颷爽炎天凉是时台臣入兵省我在江湖思庙廊但愿此冈不堕河不徙纵有带砺无沧桑

过汶上访思圣堂

东入齐鲁疆始见圣迹存曰兹中都地宰此社与民大哉堪舆门何者非吾人平生辙环志且复先乡邻损也不宰费顾此逃权臣迹殊本同义於道谅有闻见贤且思齐希圣复何云徘徊古祠下感慨伤心神

望阙里

阙里分明圣域开鲁邦遗趾岂蒿莱衣冠夹路清风引香帛盈门好雨来天外远山皆拱护眼中新庙已崔嵬兹行合是平生事况有文章出上台

新庙告成事

岩岩岱岳新庙有作爰经爰度惟旧规是若载增载拓以光於前畧新庙旣构其辉孔昭如辐斯辏如越斯茂若绘若绣惟功之懋厥有加於旧惟天降灾郁攸是崇惟斯文之恫惟帝降命有严厥工惟中丞之风监司之功庙祀俾俶帝命孔肃曰此大事我其可弗告粢牲册祝言辅臣是属臣拜稽首臣曷敢弗恪庙旣新止礼旣殷止圣灵降鉴飨吉蠲止天右斯文实享厥屯如贞斯元如冬斯春惟国有明祀於千万年

右新庙五章一章六句二章七句一章八句一章十句

谒尼山庙有述

迢迢鲁城路望望尼山峯坤灵在其西【坤灵洞名】颜母【山名】在其东周原敞弘地中有文宣宫年深岁复改上雨兼旁风苍黄设俎豆俯仰思仪容周旋入寝殿榱栋半已空丹青剥像貌暴露炎埃中因之起深痛蹙额面发红荒苔卧石柱隐隐双雕龙乃知前朝事规制本穹窿兴替会有时阙里方尊崇纷纷缁黄辈各自传其宗琳琳映贝阁势若争雌雄吾曹衣冠士此涕讵无从昨逢中台彦【徐都宪卢侍郎】感旧伤遗踪惜哉不共到独此心忡忡他时按部後爲我回青骢

谒顔庙

至德不世出所居必有邻依依阙里东见此陋巷行天资本纯粹况乃沾陶甄礼乐以爲邦克复以爲仁当时七十子此道鲜有闻行藏亦时可不道周公贫伤哉宣尼恸此涕复何人公封与庙配俎豆垂千春古祠久荒敝废井尚未堙泂酌代明祀冷然洗心神旧第入环堵缨冠见云孙因之访孟庙邹峄东嶙峋遥瞻孔林在且荐清溪苹

曲阜纪事

天下衣冠仰圣门旧邦风俗往来敦一方烟火无庵观【本县僧道不入境】三世弦歌有子孙城郭已荒遗址在书文半灭古碑存凭谁更续东游记归向中朝次第论

谒孔林

墓古千年在林深五月寒恩沾周雨露仪识汉衣冠驻跸亭犹峙【宋真宗亭】巢枝鸟未安【世传鸟雀不入林】断碑深树里无路可寻看

周庙【祀周公也】

淤於庠荐於庭坐於庙堂孰使我冠裳兮或饱而饫或煖而舒或佚而娱孰安我起居兮孔道之传兮周祀之绵兮鲁封之存兮曷以不永年兮

右周庙三章章四句

谒少昊墓

古称少昊氏云是五帝先册典旣茫昧氏名仅流传建都鲁城东遗址有轩辕至今高原上陵树郁成阡丰碑不刻字遗恨宣和年【宋徽宗造碑甚钜值金乱不果立】国朝重明祀香帛随纁玄【时制每三年一祭】我来访旧迹幸未迷榛菅四顾林莽间野意但苍然停车问父老相对两无言

会东池有怀东庄圣公

半帘斜日罢登楼梦醒重来是旧游山雨尚含青竹暝水风先动碧河秋望重东岳疑千里兴比南溪欠一舟好事主人无在者十年心赏爲谁酬

过曲阜孔永道见壁上诗志痛一首

欵语清茶去复留败墙残墨重回头无端又作春声叹拭目西风两泪秋

泛南池有怀南溪圣公

轻舟别浦路迢遥危石虚亭影动摇云去好山争入座雨来新水欲平桥多情留客空杯酒旧事伤心但柳条今日我来还我去小山丛挫竟谁招

望岳

偶上奎文阁来观泰岳峯半空翻碧浪平陆走苍龙紫爱沾岚湿青怜泼黛浓长源随迤逦高树助蒙茸幢节迎还送戈矛击更冲烟霞变明晦云雨验丰凶混沌天初辟精灵地所锺分疆书禹贡肇域纪尧封挹浅临沧澥凭虚揖华嵩行尊宜作太名重合称宗外歛神无迹中涵德有容庙严王者象植古大夫松北阙身长系东轺境暂逢崖跻愁月观谷啸想风从圣主劳心切儒臣乐事慵饔飡慙驿廪舆从悯官慵岁旱当忧国民劳恐病农我方颐一笏谁共手双筇日月蹉跎易溪湖隔限重奋飞翰鸟翼飘泊信萍踪濯日思曦发凌秋忆荡胸酒阑多爽气凉思脱惺松

祭尼山庙文

维弘治十七年岁次甲子五月庚寅朔越二日辛卯具官李东阳奉勅代告阙里庙庭成事之後恭谒尼山谨率中书舍人乔宗以牲醴香烛之奠昭告於先师大成至圣文宣王曰圣人之生必当贞元之运禀川岳之精岱宗之麓有山曰尼洞曰神灵者吾夫子之所生也仰惟德合元化道存六经集羣圣之条理开万事之太平者实吾人所赖以有成也荐享之礼报答之义达上下远迩而无间者天下之同情也瞻我阙里有严庙庭属重建之举爲代告之行盖统於专命而不敢以附托爲私荣也故踰三日之祭而不远数十里之程瓣香之献少牢之荐亦惟以致愚诚也若乃幼而学壮而行爲子而孝爲臣而忠严出处之分慎始终之节以质於幽明者方窃有忘焉而惧未之能也万冀圣灵其幸鉴之庶几无负於心盟也谨告

祭南溪公文

维弘治十七年岁次甲子五月庚寅朔越三日壬辰具官忝眷李东阳钦奉朝命祭告於阙里圣庙越旣竣事乃克以刚鬛柔毛庶馐之奠致祭於故衍圣公南溪先生亲家之灵曰予昔弱岁与公同朝邈乎其未始接也粤自冰玉罗洗马之好济宁之邀竟回舟於兴尽空命驾於神交旣而德卿陈提学惠我以柯伐东庄赋我以桃夭仰圣门之荫泽挹令子之丰标书不越月望不崇朝公盖尝有意於子矣谓在潞水之濒都越之郊及乎新庙有奂我车载膏奉王言於纶綍戒邦礼於牲牢瞻宫墙而再拜历庭舘而同遨曾不几时而公不我留也谅四美之难具嗟万物之既凋知此事之非偶嗟吾生之不遭徒许心於挂剑犹恋德於绨袍已矣乎丹书玉节不可以久驻空痛哭而还?呜呼尚飨

祭东庄公文

前与公交义则邻曲後与公亲情则骨肉公实爲之岂必天属新庙旣扬代祀孔肃中更欢戚屡变寒燠公实启之天竟从欲我来何迟公去何速入公之筵不闻篪埙坐公之庭不聆言笑默默苍天悠悠九泉我来有期公不少延我之思公昔公之行赠有篇帙今公之没葬有铭刻公性所嗜公心可质我之来思久愿永毕公乎有知鉴我芬苾尚飨

代告阙里孔子庙记

弘治甲子春正月重建阙里孔子庙成盖自己未夏六月以灾告上旣命学士臣李杰往告卽下山东巡抚巡按曁布政按察诸臣议重建焉前佥事臣李宗泗规画畧定今佥事臣黄绣综理周毕而巡抚都察院臣徐源实综之轮奂闳伟髹绘辉赫皆加於旧而告成事者臣源及监察御史臣陈隣也事下礼部尚书臣张昇等以爲是数百年之旷典请加崇建以昭示天下上亲制碑文祝词命太常具香帛有司备品物卜曰御正殿传制特遣臣东阳自内阁行祭告礼会有孝肃太皇太后之丧旣释服卒哭上未忍悉从吉典乃避殿赐勅以行臣东阳奉命惟谨以闰四月丁卯陛辞祭未至於庙时臣源实方迓於境衍圣公臣孔闻韶方在父丧闻命踧踖易服迓於郊曲阜知县臣孔彦士扶疾迓於驿甲申遂致斋越三日丁亥乃祭中书舍人臣乔宗亦奉命有事於庙右通政臣韩鼎以督河至御史臣陆儞以巡抚至臣卢珝以清军至左布政使臣曹元按察使戈瑄署都指挥佥事臣申宁以三司长至左参议臣冒政以分守至佥事臣袁经以分巡至副使臣陈镐以提学至而臣绣同在皆陪位分献东哲则臣宗西哲则臣元东西庑则五经博士臣颜公铉臣孟元启圣王殿则三世学录臣孔公璜孔氏之族无远近小大来会者以数百计前日时雨连降及期而霁礼成之後星月朗耀神人欢畅歌工舞佾奉器执事之臣下逮胥隷仆从皆欣欣然如云之从风水之赴壑有不令而集者臣东阳乃退而叹曰於戏人性之善恶岂不信哉夫自情荡性凿之後虽积岁累月严刑峻法以驱之使入於圣贤之域而不可得也及乎入圣人之乡观圣人之所爲居接其子孙族姓见其礼闻其乐而以想像其形容卒然之间怠心与躁心释而不自觉盖凡卑且贱者皆然而大夫士之贵而贤者不待论也然则天理之在人心者曷尝一日而忘哉圣人之教固因其所明而导之使复其性而吾夫子之删述六经垂法万世其功所以爲大不可一日而忘者也且褒崇之典虽於圣人无所加损而与世道常相爲重轻故大牢之祀肇开汉业展拜之礼宋道兴焉我国朝太祖高皇帝封爵奉祀建学置官逮我献宗纯皇帝增乐舞八佾笾豆十二天子之礼至是始备重熙累洽盖有由然圣天子登极视学以来益加崇重是役也至集天下之财聚数年之力又辍论思辅导之职诏旨谆切礼意深厚出乎常格所以视天下德意指其向方一转移振作间而应者固若是速也夫明乎祭之义则可以治国使天下知孔子之当祭则知其道之当行爲臣必忠子必孝无不复其性者扩其端而充之将不自今日始乎臣不佞敢纪成事以告来世若阐扬道德以彰教化则金章宸翰昭如日星有目者所得共覩臣曷敢赞一词哉荣禄大夫太子太保户部尚书谨身殿大学士知制诰经筵史官会典总裁臣李东阳拜手稽首谨记

重建孔子阙里庙图序

阙里孔庙之重建也其经费所出爲竹木之税舟船之税麦丝之税及公帑之藏其名物之籍木则市之楚蜀诸境石则取之邹泗诸山瓴甓铅铁则官爲之陶冶丹垩髹漆则集之於商斲削搏裁雕琢绘饰之工则徵之京畿及藩府之良者而夫役则雇之民间而官予之直若食焉巡抚之官始则都御史何公监巡按若御史高君崇熙布政若王君汧按察则陈君璧督工之官则参议程君愈佥事李君宗泗其後皆更代不恒至都御史徐公源御史陈君璘佥事黄君绣而以成告庙之制中爲大成殿十楹崇八丈邃有奇广倍其半爲左右庑百余楹後爲寝殿八楹前爲告坛又前爲奎文阁楹视寝数崇畧与殿等又前爲门四重中爲桥三殿之左爲家庙後爲神厨前爲诗礼堂爲神库又前爲燕申门殿之右爲启圣王殿後爲寝前爲金丝堂又前爲啓圣门前左右爲斋室室之外爲快覩仰瞻二门与观德毓粹二门而四又左右爲钟鼓楼与角楼而六阁之前後爲碑亭各四前四亭则本朝御制而祝勅诸文皆附焉惟坛及楼及中门仍旧其余或创或益并从新制材干坚厚构缔完整象设端伟绘饰华焕悉臻其极盖一代之盛典天下之大观皆备於此是李君所经画而黄君实成之工始於弘治庚申之二月落成於甲子之正月始建之命衍公闻韶已嗣爵御史陆君儞卢君翊及布政曹君元按察郭君瑄等皆来会斋祭旣毕达观於新庙东阳乃前揖徐公曰是惟都宪之贤令行事集以成此功也又揖董君而前曰是惟佥宪之达於政勤於所事夙夜匪懈以成此功也皆孙弗敢居又揖衍圣公而进之曰是惟先师道德之深泽圣天子崇儒重道之盛心更新图远方始自今日而式克成之尚慎守只奉以无负於吾君无忝於尔所生也闻韶曰敢不於斯言是图东阳旣纪祀事黄君将爲庙图别勒於石以示久远因复爲序之而藩宪郡县及凡有事於庙者则书其名氏於後云

诗礼堂铭【有序】

阙里孔庙之东有诗礼堂盖旧名也按察黄君绣重建兹庙尝闻故衍圣公弘泰言金章宗谒庙时爲行幄以驻跸比去有司请撤之章宗示留孔氏爲延宾斋遂止勿撤近毁於火今移而东数武许加崇广焉因爲铭以遗衍圣公闻韶俾识之铭曰惟孔有庭圣训攸在父立子过其徒是赖其训维何维诗及礼手所删定教自家始圣不可作庭名固存万世是师矧惟子孙有斋延宾金所驻跸在昔有然矧我今日新庙旣辟斯堂亦迁有来绳绳世守勿愆

金丝堂铭【有序】

金丝堂旧在孔庙左庑之东东直井前直诗礼堂尝掘地得石刻知爲孔子故宅盖世所传鲁共王闻金石丝竹之声者也故历代之乐器藏於其间比者庙毁而堂独存新庙之辟堂地皆入左庑金丝则移转而西与诗礼堂正相直东旣各爲篆额复爲铭金丝之铭曰惟孔有宅曰维圣门鲁共何人欲坏更存维壁有书四代之文维堂有声八音是闻此事茫昧书则真有有堂载新宅固其旧闻乐知德斯言已久金丝在焉名不可朽昔堂在东今堂则西欲究厥初视我铭词

悼手植桧次匏庵先生韵

孔庭尽烈火庙貌倏更新嗟哉古桧毁仅见孤根存槎岈横高堂突兀撑重门礼记尝及汉官封未汚秦所贵手亲植不与万木羣翻会衆芳茂蓊郁如云屯枯荄发余烬往代有遗文【晋永嘉三年枯死隋义帝元年复生唐乾封三年枯死宋康定元年复生】旦夕或可期今古何当分雷声久絶响五月始一闻矧兹时雨降远迩皆覃均仰高复好古一日累数巡发育岂无地栽培方有人何年重弥盖翘首看嶙峋

题袁佥事松壑图卷

高松盘拏如攫云哀壑动地空中闻秋声怒呼夜涛涌势若万马驱千军阴风萧萧山鬼泣水底长鲸作人立老子横挥似有神纷纷画史何嗟及东台铁冠金石肠携来两袖皆风霜官船五月不知暑掷笔停杯听山雨

题袁佥事石田山水卷

偶逢湖南客却话江东路笑指画中山知是乘骢处

题徐都宪水村竹屋卷

蔼蔼水中村洒洒屋上竹廛居远城市屣脱去尘俗朝看碧山爽夕看晴波渌江湖有襟带冠履无拘束昔闻东吴老本出南州族封非渭川户乞岂江湖曲溪山旧业在图史清风续华跻历台省雅尚在陵谷梦寐三十年此封还此屋官涂复倾盖佳话时秉烛指点入丹青依稀过江麓感今复怀旧岁月如转毂倘遂江湖游邻哉我当卜

题徐都宪椒园茅屋卷

南园种椒椒实红中堂覆茅茅叶重疎香细影入帘户千树万树皆春风堂前不种闲花草只爱椒花得春早庭桧应同手植成江柟枉被风吹倒人家何独无此堂岂有乔木参天长愿君朝葺堂茅夜灌树长记先翁醉游处

过天津闻京师大雨

水急知山雨天昏识海云宠开青草色欢动白鸥羣露祷心须应平安报屡闻向来家国念聊与慰忧勤

漷县祭蒙泉翁外舅文

维弘治十七年岁次甲子五月庚子朔越二十一日庚戌具官门生李东阳代告阙里归过漷县谨以瓣香斗酒之奠遥祭於我外舅蒙泉先生岳公之墓曰公之进退惟道升降公之存亡惟世重轻四海之外百年之内孰不知所谓蒙泉先生也东阳夙自髫丱获瞻门庭遇我以国士宾我以舘甥道义之感文章之记其在天下者非一人之私情也然而生不侍於膝死不送於茔心许於南都之使天留於阙里之行当是时也公女旣折吾子亦倾慨万世之更变伤二姓之凋零痛通家之骨肉想不死之精英顾官阶禄秩已过公之倍屣而风节勲业曾不及公之畸羸不勇退以奇脱犹蹈常而守经此难与世俗者道将永质於幽冥杳佳城之莫卽终饮泪而吞声

归至张家湾舟中作

使节南行又北旋眼中风物转堪怜麦苗枯尽初逢雨河水重来始放船野哭时时闻鬬杀山通处处起颠连灯明月暗蓬牕底细写封章达九天

复命题本

题爲公务事先因阙里孔庙落成该礼部题奉勅遣臣前往祭告续该臣题准令中书舍人乔宗前往恭写御制碑文并遣祭祝文上石等因臣钦遵弘治十七年闰四月初七日起程本月二十三日前到阙里致斋二十七日行祭告礼随即督令奏带文思院副使阎杰镌刻碑石各已完备五月初六日该巡捕都察院徐源督工按察使佥事黄绣等树立讫臣看得所建庙宇规制闳伟工作精致而金章睿藻大书深刻诚千年之旷典一代之伟观足以上妥圣灵光昭儒道传之後世永永无穷臣事毕之日遵奉勅旨星驰回京复命除将前项御制文字各一通摹搨前来另行装演进呈外缘系奉勅公务事理谨具题知弘治十七年五月二十六日

通达下情题本

题爲通达下情事臣备员内阁叨任腹心左右辅导乃其常职比者钦承使命远涉川陆有所闻见不敢缄默谨披肝沥胆爲陛下言之臣自闰四月以来经过里河天津一带适遇天时亢旱风霾屡作夏麦枯死秋田未种运舟不至客船稀少曳缆之夫身无完衣荷锄之命面有菜色极目四望可爲寒心临清安平等处盗贼纵横杀人劫财者在在而是传闻青州劫夺尤甚各该地方官员随捕随发各处回贼百十成羣白昼公行出没无忌又闻南来人言淮扬各府十分狼狈或掘食死人或贱卖生口流移抢掠各自逃生运粮官军搬坝剥浅艰辛万倍人心惶惶莫知所措以至江浙浙东荒歉之地方数千里朝廷虽差官赈济减耗折粮折东补西得不偿失且民户消耗军伍空虚官库无旬月之储俸粮有累年之欠夫以东南财赋所出一岁之荒已至於此北地贫薄素无积累今秋再歉则将何以堪之国家承平富庶百有余年一时之荒尚不堪处设有不测又将何以处之言及於斯可爲痛哭臣本愚庸生长都邑曩於成化年间省祭原籍公干南京再经此地始知民生愁苦之状州县凋敝之由以今校昔十倍於前则臣虽久处官曹日理章疏犹有不得其详者仰惟陛下聪明圣知卓冠羣伦而居於九重之上深宫之内小臣百执事知之不敢言言之不敢尽细微幽隐之故岂得而尽闻之又岂得而尽信之哉臣尝访之道路询之官吏皆言粮草税课岁有常额而冗食大衆国用无经差役频繁科派重叠木植颜料百凡之物岁无虚月内庑钱粮交纳使用更无纪极京城修造前後相仍做工军士累力陪钱每遇班操宁死不赴势家巨室田连州县徵科过度请乞无厌亲王之国供亿之费每至二三十万修斋挂袍开山取矿作无益以害有益者间复有之加以贪官酷吏肆虐爲奸民力困穷嗟怨交作天灾迭降固有由然他如游手之徒号称至亲名因附搭盐船声言各处马头起盖店房网罗商税国家建都於北仰给南方商贾惊疑大非细故织造内官纵使羣小采打闸河官吏赶捉买卖民居骚扰动地又臣所目击者在涂如此在彼可知若此之类未易枚举臣闻天下之患常在於上下之情不通今闾阎之情郡县不得而知也郡县之情庙堂不得而知也庙堂之情九重不得而尽知也是皆起於容隐成於蒙蔽容隐之端其祸甚小而蒙蔽之祸甚深大坏极弊皆由於此臣旣尽知而不尽言恐陛下终不得而知也臣窃以爲今日之生民疲敝已深而国用之匮乏已极若事事而蠲之则不可尽免时时而给之则不可胜给臣请以所见喻之节用度如闸河然节一分则上有一分之益广储蓄如源泉然积一分则下有一分之利惟在圣心一转移之间而已臣在山东伏闻陛下以灾异屡见戒饬羣臣痛加修省特降纶音令内外各衙门开查弊政远近欢动称颂圣明以爲太平之几端在於此臣窃念往时诏旨颁降章疏毕陈而事关内府贵戚每爲掣肘如去年内户部等衙门後府等衙门今年兵部等衙门会奏事件及吏兵二部查奏传奉乞恩各一本皆经时累岁不赐施行臣恐今次所开又成故纸如圣谕所谓虚应故事者则民情何时而慰天变何时而弥乎伏望陛下廓离照之明奋乾纲之断查照前项节次奏本催督今次开具事情凡民情时弊有当兴当革者详加采择期在必行乞望躬行节俭力省浮费惜无名之官赏停无益之工作以先天下以慰生民则变歉成丰转灾爲福可以延宗社万万年之休矣臣燮理无状匡辅罔功凡臣所陈弊政皆臣之责除另行具奏辞避外今将通达下情谨题请旨弘治十七年五月二十六日奏圣旨卿所言深切时弊足见忧国至意事当施行的着各衙门查议明白开具来说钦此

纪行杂志

弘治甲子四月丁卯陛辞奉勅赐酒馔而行部院诸公卿饯於崇文门外同年诸公又送於大通桥东馆阁诸先生饯於三忠祠府寺诸卿丞又饯於前至深沟诸门人官属暨诸乡旧分饯於广惠寺癸丑诸门生饯於糕米店时中书舍人乔生宗亦奉旨有事於庙其弟太常少卿宗暨诸故旧偕饯於前而诸亲尤厚者又饯而前乃别暮至张家湾巡抚山东都御史徐公源已遣舟来迎宿於舟中戊辰大风午始定乃放舟夜至漷县已已过和合驿看郎中良辅张主事邦瑞来迓夜至河西务庚午过杨村驿得风行至暮风横行尚未至丁字沽数里遂野泊至辛未兵备施副使盘来迓过天津又与商张舟送过杨青驿夜过静海县壬申过流河驿又过青县都御史王公沂遣人自真定来迓又过兴济县赵主事名鹤张主事名天相来迓夜过沧州巡盐王御史恺来会癸酉过砖河驿又过新桥驿夜过族兄训导经甲戌过连窝驿又过良店驿孔知县华公自宁津来会清军卢御史翊崔参政岩皆来迓是夜徐都宪来迓遂同舟达旦乙亥微雨旋复霁毛参议珵杨佥事寿皆来迓过德州巡按陆御史儞以书来迓漕运都御史张公缙都督郭公鋐皆遣人自淮安来迓又过故城县马【缺】中锡方家居会於舟中钱御医宗甫先寓京师予延诸阙里视故衍圣公南溪先生疾至已弗瘳归留故域子访之不及见而去丙子过甲马营驿大雨过武城县又过渡口驿兵备李副使善守备刘都指挥金方郎中璘王主事铉徐主事琏童主事器王主事纳诲及镇守临清朱大监云皆冒两来迓喜甚谓自春以来未见此雨丁丑晚至临清史郎中学夏主事昇吴进士便次第来会李知府举曹通判镤皆来迓是日得江编修俊检讨伟书戊寅过东昌至魏家湾闸管河通政使韩公鼎及袁佥事经皆来迓己卯过安平镇登减水石坝观往岁奉勅所撰记石刻项郎中甘明林进士廷皆来会是夜宿安山驿因与韩通政谈南旺湖水浅运舟泊塞不得进乃决议陆行庚辰过东平州进访帝尧墓墓在州城东北二十里及冉子墓在东十里皆远弗能至过新桥驿宿汶上县访思圣堂盖中地宣圣所爲宰故名有元人记石刻乔中书舍人搨之闻有王彦章祠不及赴是日提学陈副使镐修庙黄佥事绣次第奉迓辛已过新嘉驿阙里司乐典籍管匀来迓曲阜孔知县彦士道得疾不及见冒参政政及衍圣公闻韶先迓至济宁弗值至是皆来迓夜宿兖州府壬午朝鲁府赐馔於承运门设乐辞簪花又辞东门郡王邹平王长子遣人请见皆辞不赴癸未孔氏学录公璜顔博士公铉孟博士元毕主事昭次第来迓晨至阙里雨衍圣公方在父丧易服率族人及颜孟子孙迎香帛祝文於三里舖行五拜礼遂前导至於奎文阁礼如初因谒宣庙巡抚巡按清军及三司府县学官诸生皆陪位出会於诗礼堂宿於南池先是李御史良以书自淮杨来迓不值留书而去甲申遍观庙宇皆新构穷极壮丽共致瞻羡观魏汉以来诸碑刻半已剥落前後古木数百株犹森耸如故观手植桧已毁枯根可二三丈相与叹惋久之是夜遂致斋乙酉观书御制碑文字可一寸殊整健韩通政来会遂登奎文阁望泰山及尼防凫驿诸山丙戌雨习仪於诗礼堂遂省牲丁亥行祭告礼乔中书宗分献东哲曹布政元献西哲颜博士鋐献东庑孟博士元献西庑孔学录公璜献启圣王殿是夜雨霁礼成月东出衆情忻怿是日会宴於诗礼堂不用乐戊子徐都宪率衆请纪祀事致币却之谒颜子庙见其倾圮大甚叹惋久之观颜井相传爲陋巷旧址今有亭存焉出访颜博士家比谒孔林拜瞻三世墓莫能辨方向上各有石碣大字宋所立也因西过南溪东庄二圣公新墓哭焉归谒周公庙颇闳丽亦黄佥事所建也巡抚而下皆陪位是日宴衍圣公府孔学录代行酒己丑则韩通政曹布政戈按察申都事皆辞去徐都宪会於公馆夜会於东庄公子闻诗家五月庚寅朔谒庙过曲阜县访孔知县彦士族长希瑾辈至承泗宅见兆先所题壁恸哭而返陆卢二御史会於东池辛卯谒尼山圣庙行释菜礼乔中书袁佥氏陪位衍圣公及其弟闻诗闻礼闻善皆从见殿宇敝陋寝殿尤圮塑像皆暴露风日中因忆旧岁兖州尝求修庙记而坏弛如此怅恨不能置遂访坤灵洞深不过数尺求宋杨奂东游记所载石床石枕者无有也过颜母山衍圣公往登焉归言酌圣井水甚清冽宿其新庄望孟子庙及峄山远不能赴壬辰归阙里祭南溪公晚祭东庄公与其诸子哭尽哀是日陆卢二御史皆辞去癸巳将谒庙辞徐都宪及黄佥事来告碑刻将完卜以己未立於新庙请留观之是日陈副使辞去始议修阙里志林主事文焕来见甲午端阳节庙祭来致胙孔氏请游南池以朝廷免宴辞不赴乙未观立御制碑毕事而雨会於诗礼堂是日徐都宪率衆来致贺币却之丙申戒行雨复作黄佥事请作庙图序不果行徐都宪等约游泰山以朝廷尚在哀戚不敢赴丁酉庙以仲夏时祭来致胙徐都宪等饯於诗礼堂复致币又却之戊戌雨谒庙辞徐都宪等邀观达泉即左传所载者岸有石石刻二大字因过孔承贵竹园园内有新泉及濯缨泉钜竹万竿高下曲折水声??出蒙翳间盖孔氏一胜地也归衍圣公饯於家己亥雨平旦不止遂啓行徐都宪等饯於三里舖及已乃霁过兖州不入鲁王遣长史来邀重会辞不赴暮至济宁孔公翰闻京师闰月丁丑雨盖乙亥奉旨祈雨三日而应林主事送过长沟龙员外霓来见韩通政复自张秋来迓南旺水浅不可行至是汶水至加一尺许夜至开河驿辛丑衍圣公送至安山驿乃辞去徐都宪袁佥事复自东平来会是夜至安平镇壬寅会韩通政公鋐遂行晡又雨夜过东昌癸卯过临清徐都宪朱大监等会於公舘却花及乐甲辰王徐董王四主事及李副使送至渡口驿夜过故城马都宪及钱御医会於舟中是日闻刘谢二公谢位不允闻尚书某公锺致仕乙巳冒参政黄佥事送至德州陆卢二侍御及二司遣学官来致书请修阙里志徐都宪韩通政袁佥事送至良店驿尽境而别得南屏潘公辰及族子嘉敬书夜风雨骤至宿连窝驿是日闻提学陈御史在覇州丙午黎御史凤见於舟中夜过兴济县丁未过流河驿训导族兄复来会得崔生杰书夜过静海县戊申过天津卫至丁字沽始得水夜宿杨村驿己酉闻京师大雨商郎中锺主事送过河西务是日闻陈御史擢浙江提学副司使已赴京矣庚戌过漷县欲谒外舅蒙泉岳公墓以道泞不果遣刘主簿钊致祝文香烛辛亥宿张家湾赵主事复来会壬子过通州李【员】外金辈来迓过深沟诸亲旧次第来迓至京宿西朝房癸丑刘谢二公会於朝房甲寅复命赐酒馔如初丙辰遣内官赐羊酒宝钞

代袭封衍圣公谢恩表

孔子六十二代孙袭封衍圣公臣孔闻韶弘治十六年九月初六日钦奉恩命袭封衍圣公爵臣闻韶诚惶诚恐稽首顿首上言伏以道崇先觉褒扬每荷於朝廷礼正人宗封爵竟归於世胄仰值右文之盛俯惭接武之难负重奚堪临深莫喻兹盖伏遇皇帝陛下天衷纯粹圣学渊微绍惟精惟一之心传守不愆不忘之古训隆师重傅穷六经制作之原崇德象贤具百代彝章之美粤自前汉肇牲牢之祀後周极茅土之封逮及本朝益增旧典银章玉带班超一品之阶左羽右干祭备八佾之舞以至分田赐第建学设官朝则丰馆饩之仪代则谨承传之序弟兄继命事同宋世之蒙虚父子沾恩光编鲁山之乔梓矧庙貌方新之日正车书大会之辰臣闻韶早厠黉宫麤通章句执笾豆以行礼乐非曰能之竭忠孝以事君亲是所愿也伏冀皇风雍穆至治馨香岱视三公世世居东而享德嵩呼万岁年年拱北以来朝臣无任瞻天仰圣激切屏营之至谨奏表称谢以闻

代衍圣公谢修庙遣祭表

具官臣孔闻韶钦蒙圣恩命工重建阙里祖庙及御制碑文遣官祭告谨率族人孔诃等上表称谢者臣闻韶诚惶诚恐稽首顿首上言伏以礼必积百年而後兴事有旷百世而始见是盖政关治体好本民彝凡在斯文式均庆戴若乃余波剩泽沾被子孙其视常情曷啻百倍窃惟阙里祖庙肇自前朝列圣以来累加修葺比岁郁攸示戒煨烬无遗伏遇皇帝陛下天启圣衷道符先揆顾宫墙之旧地实海宇之具瞻爰勅有司重加修建集四方之公帑阅五载之程期材干坚良工制精密庙貌严整轮奂伟然旣不替於前规复恢张於新制足以妥灵昭佑崇德报功极天下之大观亘古今而不再者也又有奎章睿藻降自重霄名刻金书垂之万代出容台之香币备郡邑之粢牺特遣重臣远称殷礼衣冠毕集宅里增辉臣闻韶甫袭官封方膺服制念君命重於家事而祖庙尊於父丧易服以迎拜天颜而敢後趋朝而谢率族姓以阶行伏愿圣学缉熙儒风丕振家诗书而户礼乐益弘世道之光天日月而地山川永贲人文之化徒深祝颂曷罄名言臣下情无任瞻天仰圣激切屏营之至谨奉表称谢以闻

南溪赋

西涯子寓於南溪之上公事旣竣宾客旣散清颷徐来旭日始旦春服渐成乌纱微岸方衆景之骈列忽羣忧之一绊沿堤而步则苍藓绣地丹樱烧林野食呦鹿园鸣变禽繁华曜其阳丛筱荫其阴松移徂徕之峯石出大湖之浔境已旷而复幽路将穷而转深乘舟而泛则泓碧长曳汰痕圆晕虚亭倒影下入无朕菱穿荇绕倏远疑近飞羽夹翔游鳞作阵俯空监以窥明激轻清而拂润虽非浮海之大观亦得风雪之真韵登城而眺则面引凫峄背负岱宗左拱尼阜之巉岩右瞻文庙之宠耸古泗北枕清沂南带达泉出乎其侧汶水缭乎其外深池曲窦下与溪会复有平畴万区大泽千里高原隐伏广路长迤天羃羃以四布云飞飞其如驶思两仪之旣辟见万象之流峙乾坤渺其无际灵气宛其攸止不然则一溪兮几何吾宁独羡乎此偶遇孔氏之父老过而问曰美哉溪乎其源可得而知乎父老曰此周封之遗墟汉国之故地也其前则两观之门其後则灵光之基也地以人胜事随代更逮我故公而南溪是名渗漉汚浊沉停清泠塞者疏而爲通涸者瀦而爲盈防危有堤临深有凭培旧植以爲坚缀新葩以爲荣斯溪也乃冠裳之所咸集轩冕之所必经词林侈以爲盛事海内想闻其风声矧伯仲之其美与东庄而并称余尝览蓟游燕樯吴缆楚忽使轺之东迈弭余节兮邹鲁鲁之山兮嶔峙鲁之水兮涟漪匪王事之在躬余胡爲兮此溪窥圣途之浩荡望学海之津涯叹时乎之不再观逝者之如斯惟德泽之汪濊配宫墙之崔巍家与国而咸休名与谍而俱重吾固知金石之足恃托文章以爲期於是衍圣公揖而进曰呜呼此先君子之志也先生幸爲我赋之余曰嘻有是哉乃呼墨援笔书於堂壁徘徊日夕盖三宿而後出也

怀麓堂集卷九十六








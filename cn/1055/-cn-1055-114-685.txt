【王文秉紫阳石磬铭】

右《紫阳石磬铭》。余独录于此而不附他书者，文秉之书罕见于今也。小篆自李阳冰后未见工者，文秉江南人，其字画之精远过徐铉，而中朝之士不知文秉，但称徐常侍者，铉以文章有重名于当时故也。“岁在辛酉”，晋天福六年，李之升元五年也。五代干戈之际，士之艺有至于斯者，太平之世，学者可不勉哉！


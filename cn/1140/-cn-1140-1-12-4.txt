答严给谏子餐

今天下号能文辞喜交游怀较然之志者如执事与飞涛不数见仆尝获私於执事执事信其心而录其言在京邸把酒剧谭必飞涛与俱有所得必相质执事来典东闱从游弥月其後飞涛被谴絶域如隔世人见其诗辄流涕执事又乞假归他同志有才力者或出或迁去疎节寡援遂成罪戾议者以仆小摧抑不得安坐取卿贰为恨岂知仆者哉仆之先世盖尝从事理学矣布衣乐道视公辅不与易也仆行业衰薄不克窥孔氏宫墙分顔闵之末照显祖父之令绪以忝平生夙夜是惧若进不能行其道退不能修其业而热中云云固熟思而窃耻之矣顷买棹南归载书垂槖无可为宗党亲故欢不知者用相姗笑仆思之万万无悔向者奉使粤西会兵变不测为絶命辞与从者诀实不意自全当是时思脱虎口长为农夫何憾哉既免於难又官齐鲁三年无知人之明而滥被得士之目徼幸於造物多矣即贫且交谪视粤西时何如故尝以此自解庶几乐天知命者近例引疾愈难不知所抵冀少缓补官展先人坟墓鸠刻家集得数月足办此事荣於中书二十四考矣遇夏阳晤见山度执事将到留观海集以献千里风便冀有以发吾覆也飞涛母夫人及妻子无恙否还示幸甚


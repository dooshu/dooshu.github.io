○请除则天帝号表

臣闻敬宗尊祖，享德崇恩，必也正名，用光时宪，礼也。伏见太庙中则天皇后配高宗天皇大帝，题云天后圣帝武氏。伏寻昔居宠秩，亲承顾托，因摄大政，事从权。神龙之初，已去帝号，岑羲等不闲政体，复题帝名，若又使帝号长存，恐非圣朝通典。夫七庙者，高祖神尧皇帝之庙也。父昭子穆，祖德宗功，非夫帝子天孙乘乾出震者，不得於斯矣。但皇后庙，配食高宗，位号旧章，无宜称帝。今山陵日近，非遥，请申陈告之仪，因除圣帝之字，直题云则天皇后武氏。


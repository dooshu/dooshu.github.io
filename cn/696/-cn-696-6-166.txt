今年行


今年汉帝思贤良，制诏郡国求圭璋。
大江以南古会稽，谁其作者多文章。
老若公孙还牧豕，少如终童归治装。
治安不识绛与灌，天人仅相江都王。
经明行脩灶下养，秀才异等赀为郎。
天漏奎壁女娲死，腐鼠满眼饥凤凰。
且忧文武道将尽，百年嫫母长专房。
楚江兰芷尽废放，我独何为游帝乡。
丞相不复开东阁，更有中贵持短长。
跼蹐短辕下，出无车，衣无裳，胡不笑傲凌苍茫。
君不见东方生，大隐在朝市。
汉庭公卿咸得人，吾曹历落恢谐耳。
廉如鲍叔饥欲死，可为天子大臣矣。





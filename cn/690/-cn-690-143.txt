卷一百四十三



卷之一百四十三

洪武十五年闰二月辛巳朔。

癸未，置马驿二十三：安庆府五，桐城县二，曰吕亭，曰陶冲，潜山县一，曰清口，太湖县一，曰小池，宿松县一，曰枫香；湖广十七，黄州府八，黄梅县一，曰停前，广济县二，曰双城，曰广济，靳州一，曰西河，蕲水县二，曰浠川，曰巴水，黄冈县二，曰临皋，曰李坪，武昌府七，江夏县三，曰将台，曰东湖，曰山坡，咸宁县一，曰咸宁，蒲圻县三，曰官塘，曰凤山，曰港口，岳州府临湘县二，曰长安，曰云溪；北平永平府一，曰泾河。

甲申，命礼部定诸司文移式。先是，以六部辖各布政使司，察院辖各按察司，五军都督府分辖各都司卫所，惟金吾等十二卫指挥使司系亲军，王府、长史司及护卫俱无统属，文移未定其式。至是，礼部定议六部及亲军诸卫欲移文，护卫皆由都督府行于本国境内，都指挥使司转达；若五军都督府及亲军并在京各卫欲移文长史司者，皆由六部行于本国境内，布政使司转达，其护卫及长史司回文亦如之；其六部及京卫文移在外都指挥使司并直隶卫所，由五军都督府行之；五军都督府于各布政使司并直隶府州，由六部行之；其于按察司，皆由察院行之。著为令。

南雄侯赵庸率兵讨阳山、归善等县蛮寇，平之，又克灯心、龙湖、龙归、大牛、成家塘、潭源洞等砦，生擒贼首万户营长都公、少公等数十人，斩首千余级，招降二千九十户。事闻，命赏将士有功者绮帛各有差。

丙戌，日中有黑子。

改云南威远蛮棚府为威远州。

夜，有流星初出大如鸡子，赤色，起自亢宿，南行五尺许发光大如盆，至游气中没。

戊子，改黄平卫指挥使司仍为黄平千户所，平越千户所为平越卫指挥使司。

壬辰，贵州宣慰使霭翠来朝，贡马二十七匹及氊衫、环刀等物。诏赐霭翠衣帽及从者衣服、钞锭，既还，复加赐衣、钞。

甲午，遣使诣云南，赐各土酋冠带，给以诰敕，使任本州知州等官。仍谕征南将军頴川侯傅友德等曰：“初命将军令各土酋入朝，诸蛮必生疑惧，或遁入山寨，负险不服，若复调兵，损伤必多，莫若顺而抚之，示以恩信，久则自当来朝矣。”

置楚雄卫指挥使司，以羽林右卫指挥同知袁义为指挥使。

戊戌，敕谕征南将军頴川侯傅友德、左副将军永昌侯蓝玉、右副将军西平侯沐英曰：“近者，指挥何福至京，得报，知摧坚抚顺之方、运筹决胜之略。然云南自汉以来，服属中国，惟宋不然，胡元则未有中国，已下云南。近因彼肆侮朝廷，命卿等讨平之，今诸州已定，惟大理未服，尚生忿恨，当即进讨，故命福驰回，谕诸将军。夷性顽犷，诡诈多端，阻山扼险是其长计，攻战之策，诸将军必筹之熟矣，若顿师宿旅，非我之利，要在出奇制胜，乘机进取，一举而定，再不劳兵可也。所奏事宜，悉从尔请。”

己亥，改曲靖千户所为曲靖军民指挥使司。

辛丑，敕光禄司：凡庖人死，妻子无依者，悉遣人送还其乡。

癸卯，征南左副将军永昌侯蓝玉、右副将军西平侯沐英进兵攻大理，克之。大理城倚点苍山，西临洱河为固，土酋段世闻王师且至，聚众扼下关以守。下关者，南诏皮罗阁所筑，龙尾关是也，号为险要。玉等至品甸，遣定远侯王弼以兵由洱水东趋上关，为犄角势，自率众抵下关，造攻具，遣都督胡海洋夜四鼓由石门间道渡河，绕出点苍山后，攀木援崖而上，立我旗帜。昧爽，我军抵下关者望之踊跃讙噪，酋众警乱，英身先士卒，策马渡河，水没马腹，将士随之莫敢后，遂斩关而入，山上军望见，亦下攻之。酋兵腹背受敌，遂溃，拔其城，段世就擒，乃分兵取鹤庆，略丽江，破石门关，下金齿。由是车里、平缅等处相率来降，诸夷悉平。

甲辰，上谓刑官曰：“五刑惟笞杖罪轻，然或肌肤伤残，因而致死，朕甚悯焉。自今犯者悉送滁州种苜蓿，笞十者十日，杖十者二十日，满日释之。”

乙巳，置平缅宣慰使司，以土酋思伦发为宣慰使，改车里路为车里军民府，以土酋刀坎为知府。

己酉，给赐金吾、羽林等二十二卫军士钞，人三锭。

景东土酋俄陶献马一百六十匹、银三千一百两、驯象二，诏置景东府，以俄陶知府事，赐以文绮、袭衣。

三月庚戌朔，征南左副将军永昌侯蓝玉等遣兵攻三营万户砦，拔之，获伪参政宝山帖木儿等六十七人。

置顺宁府，以土酋阿悦贡署府事。

辛亥，置鹤庆府，以土酋高隆署府事。

壬子，置普定军民指挥使司。

甲寅，拓浔州府城。

乙卯，故元将校金铁马等自辽东来降，诏人赐布衣一袭。

丙辰，改国子学为国子监，设祭酒一人，从四品，司业一人，正六品，监丞一人，正八品，典簿一人，博士三人，助教一十六人，俱从八品，学正三人，正九品，学录三人，从九品，掌馔一人，杂职。其文移，则六部劄付国子监，国子监呈六部，中都国子监制同。

中军都督府都督佥事陈清卒。诏赠开国辅运推诚宣力武臣，追封合浦侯，谥崇武，赐葬于钟山之阴。清，庐州巢县人，性勇悍善战。元季兵起，率众来归，从上渡江，定金陵，取淮浙、湖广、江右之地，皆与有功。尝领舟师捕倭寇，杀获甚众，由英武卫指挥同知授龙虎将军、中军都督府佥事。以年老俾食其禄，致仕居家。至是，以疾卒，年五十九。长子剌哥，次保保，皆没于行阵，次子亮袭吴武卫指挥同知。

置大理卫指挥使司。

丁巳，宁夏卫卒薛理言：“本卫军士月盐二斤，于小盐池仓支给，其地隔越黄河，去宁夏三百余里，往还须半月，计其负戴道路之费，得盐无几。定州旧有盐池，去宁夏一百里，若于此取盐为便。”从之。

降翰林院编修吴沈为临洮府渭源县儒学教谕，未行，复以为翰林院典籍。

戊午，定征南将士临阵战功赏格，遣使往云南给劳之。凡生擒首贼一人或杀死首贼一人者，指挥钞二十五锭，千户卫镇抚二十锭，百户所镇抚十六锭，军士十锭；如生擒首贼一人或又杀死首贼一人者，指挥加五锭，千户卫镇抚加四锭，百户所镇抚加三锭，军士加二锭；如生擒从贼一人或杀死从贼一人者，指挥二十三锭，千户卫镇抚十八锭，百户所镇抚十三锭，军士五锭；如生擒从贼一人或又杀死从贼一人者，指挥加三锭，千户卫镇抚加二锭，百户所镇抚加一锭二贯五百文，军士加一锭；被伤者，指挥二十五锭，千户卫镇抚二十锭，百户所镇抚十六锭，军士十锭；阵亡者，指挥五十锭，千户卫镇抚三十锭，百户所镇抚二十四锭，军士十六锭；其随征，指挥二十锭，千户卫镇抚十五锭，百户所镇抚十锭，军士二锭。

己未，命礼部考故元官制。

更置云南布政司所属府、州、县，为府五十有二：大理、永昌、姚安、楚雄、武定、临安、腾冲、普安、仁德、澂江、广西、元江、和泥、柔远、芒施、镇康、南甸、麓川、镇西、平缅、丽江、北胜、曲靖、乌撒、芒部、乌蒙、东川、建昌、德昌、会川、柏兴、普定、云远、彻里、孟杰、木按、蒙怜、蒙莱、木孕、孟爱、通西、木来、木连、木邦、孟定、谋粘、蒙光、孟隆、孟绢、太公、蒙庆、木兰；州六十有三：嵩盟、晋宁、昆阳、安宁属云南府，镇南、南安、威远、景东、开南、远干属楚雄府，姚州属姚安府，邓川、蒙化、赵喜、顺宁属大理府，和曲、禄劝属武定府，新兴、路南属澂江府，建水、石平、宁川属临安府，师宗、弥勒、维摩属广西府，巨津、通安、兰、宝山属丽江府，永宁、浪渠、顺州属北胜府，陆、凉越、罗雄、马龙、沾益属曲靖府，归化属乌蒙府，会理、麻龙、通安、姜州属东川府，建安、永宁、泸礼、里阔、邛部、隆苏属建昌府，昌德、威龙、普济属德昌府，武安、黎溪、永昌属会川府，习安、永宁、镇宁、安顺属普定府；县五十有四：以昆明、富民、宜良属云南府，杨林、邵甸属嵩盟州，呈贡、归化属晋宁州，三泊、易门属昆阳州，禄豊、罗次属安宁州，楚雄、定远、谔嘉属楚雄府，定边属镇南州，广通属南安州，永平属永昌府，大姚属姚州，太和、云南属大理府，浪穹、凤羽属邓川州，南甸、元谋属和曲州，易笼、石旧属禄劝州，剑川属鹤庆府，为美、归厚属仁德府，河汤、江川、阳宗属澂江府，普舍、研和属新兴州，邑市属路南州，通海、嶍峨、河西、蒙自属临安府，西沙属宁州，临西属巨津州，南宁属曲靖府，芳华、河纳属六凉州，亦佐属罗雄州，通泉属马龙州，交水、石梁、罗山属沾益州，中、北社属永宁州，泸沽属礼州，闰盐、金属、柏兴于千户所二，舍资属临安府，纳楼属和泥府，蛮部、六伴溪、七溪、乌撒、阿头、易溪、易娘属和泥芒部府。

诏征南军士所获男女入官者皆给以钞锭，凡获男子一人，给钞五十锭，妇女一人，钞四十五锭。

癸亥，命南雄侯赵庸籍广州蜑户万人为水军，时蜑人附海岛，无定居，或为寇盗，故籍而用之。

以孔子五十五代孙孔克田为曲阜县知县。敕曰：“朕惟圣明之裔，天必相之，故能世其爵禄，代有耿光，终天地而不泯焉。曩者，衍圣公孔希学以曲阜世袭知县孔克伸卒，荐尔克田既贤且嫡，宜嗣其官，已而衍圣公卒，复召尔族长至京询之，咸以尔克田为贤。今特命尔为曲阜知县，尔其修德慎行，敬事爱民，保厥职任，以无忝圣人之后，则朕汝嘉，往哉无怠。”

甲子，礼部尚书刘仲质、典礼纪察司副唐寿等以战氅等制度进呈，请依古制改作。上命戟氅、戈氅、仪锽氅依制改造，余悉从旧。

乙丑，颁军法定律。凡管军指挥、千户到任，务必先知卫所官旗、军马之数，每月初一、十一、二十一三次阅视，违一次者，指挥罚俸两月，千户一月，百户半月，违三次者俱停俸三月，违六次者俱停俸半年。及兵卫队伍老幼优给与宫禁守御之令，凡二十九条，皆参酌律意，颁行遵守。

赐宁国卫指挥佥事陆达织金文绮二十四匹、钞百锭，以征云南被伤也。

丙寅，升工部试侍郎赵俊为工部尚书，吏部试侍郎李信为吏部尚书，吏部司封员外郎朱同为礼部试侍郎。同，前翰林学士升之子也。

丁卯，命故济宁侯顾时子敬袭爵。敕谕之曰：“凡武臣子孙得世袭其爵禄者，皆以其祖父有功于国家，故厚其报，以示不忘。然观自古以来，世禄之家鲜克由礼，遂至倾覆，朕每用慨惜。尔父济宁侯顾时功著国家，兹特命尔敬嗣爵为侯，尔尚毋骄其志，毋怠于事，益笃忠贞，永延国宠，尔惟懋哉。”

诏更定官员相遇及公参礼仪。凡五军都督府左、右都督、都督同知、驸马都尉遇公侯于路，引马侧立，都督佥事、六部尚书遇公侯，引马却避，品级相等者，分路而行，金吾等卫指挥遇公侯，引马却避，遇左右都督、都督同知、驸马都尉引马侧立，遇都督佥事、六部尚书，分路而行；六部侍郎、各卫指挥使及同知、通政使、太常卿、光禄卿、太仆卿、京府尹、三品官遇公侯、左右都督、都督同知、驸马都尉，引马却避，遇都督佥事、六部尚书，引马侧立，品秩相等者分路而行；各卫指挥佥事、左、右通政、太常少卿、国子祭酒、四品官遇公侯、左、右都督、都督同知、驸马都尉、都督佥事、六部尚书，引马却避，遇六部侍郎、通政使、太常卿、光禄卿、太仆卿，引马侧立，品级相等者分路而行；六部郎中、员外郎、钦天监令、太医院令、都府经历、断事官、大理寺卿、通政司参议、左右春坊、庶子、谕德、五品官遇公侯以至三品官，引马却避，遇四品官，引马侧立，品级相等者分路而行，六品以下官傚此；翰林学士、尚宝司卿、少卿遇公侯、左、右都督、都督同知、驸马都尉，引马却避，遇二品官，引马侧立，遇三品官、四品官，分路而行；尚宝司丞，侍讲以下官照品级傚此；承敕郎、给事中、中书舍人、监察御史遇公侯以下至二品官，引马却避，遇三品官，引马侧立，四品以下官，分路而行；殿廷仪礼司正、副遇公侯以下至三品官，引马却避，四品官，引马侧立，遇五品以下官，分路而行。凡所属见上司官者，引马却避，所属官品高者遇上司官卑者，分路而行，凡未授职任者，遇有职官员，皆须引马却避。凡官员应合避而路狭不可避者，下马拱立，应行路不得中道占行，依次分左右。凡被宣召及祠祭官诣祠祭所并有所捕逐者在道，虽遇应避之官不避。凡官员公参，都督府同知、佥事参左、右都督，指挥同知佥事参指挥使，六部侍郎参尚书，各卫指挥参都督，拜于堂下，千、百户参指挥亦如之；京县知县参京府尹，拜于堂下，各府州县亦如之；诸司佐贰官、幕职官参木司长官，皆答拜，所属卑官参见者，不答；品级等者答拜，所属官品级高者与上司官卑者均礼。

宁国卫军士王二随征云南，获马入官而卒。兵部以闻，命给其家白金一百五十两、钞五十锭。

己巳，遣使以祭服一百三十袭往赐云南文武官员。

庚午，以礼部郎中杜思进为户部试右侍郎，寻迁试左侍郎。

河决朝邑县，募民塞之。

征南将军頴川侯傅友德等以故元威顺王之子伯伯及梁王把匝剌瓦尔密家属三百一十八人至京师，诏赐钞四百五十锭。

辛未，赐府军后卫千户王仲男绘钞一百六十锭，百户郑礼弟兴一百四十锭，皆以其征云南战殁故也。

北平府密云、昌平、怀柔三县蝗。

壬申，赐翰林院、考功监、判禄司、殿廷仪礼司、给事中、承敕郎、中书舍人、通政司左通政蔡瑄等一百十人衣各一袭。

以大同卫知事朱安仁试户部右侍郎。

癸酉，左春坊正字魏德寿举文学汪叔瑜等，诏有司各以楮币聘之。

甲戌，复命选致仕武臣署云南府、州、县事。

乙亥，上谕六部、察院诸臣曰：“朕观书以元首喻君，股肱喻臣，自古君臣本同一体，若君独用则臣职废，臣不任则君事劳，君臣之间，贵在一德一心，以共济天下。朕所以恳恳与卿等言者，以六部为朕总理庶务，察院为朕耳目，日与内外诸司事体相关，当思尽心替辅，共成理道，以安生民。”

初昏，荧惑犯右执法。

丁丑，征南将军頴川侯傅友德等遣人至京奏事。先是，上谕友德等，以云南既平，留江西、浙江、湖广、河南、四川都司兵守之，控制要害，考元时所留兵数并计岁用及税粮徭役之法与凡事，便宜以闻。至是，友德等奏：“自元世祖至今百有余年，屡经兵燹，图籍不存，兵数无从稽考，但当以今之要害量宜设卫，以守其税粮。前元司徒平章达里麻等尝言元末土田多为僧道及豪右隐占，今但准元旧，则于岁用有所不足，已督布政司核实云南临安、楚雄、曲靖、普安、普定、乌撒等卫及沾益、盘江等千户所见储粮数一十八万二千有奇，以给军食，恐有不足，宜以今年府、州、县所徵并故官、寺院入官田及土官供输、盐商中纳、戍兵屯田之入以给之。”上可其奏。

置永昌卫指挥使司，隶陕西行都司。

戊寅，皇第十三孙孟炯生，楚王第二子也。








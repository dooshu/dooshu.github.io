误累


河南鹿邑县，出有大盗案，已达部，而正犯未获。县令朱某，以甲榜出宰者也。请巡抚海捕牌，出省搜缉。选老捕役二人，各佩一刀往，久无踪。一日至湖广界，旷野无人处有古庙，二人拟暂息。入庙，见一人枕袱，睡熟案上。二役深通律例，知强盗拒捕，格杀勿论，且得赏。因熟悉生心，共按而杀之，舁尸门外，踏地如战场；又各自砍其头、臂作伤痕，委一刀于旁。往报官，官验之信，即出印结回文。二役归，得赏。申呈结案。已而令行取入都，升主事。久之，云南提获某盗，有鹿邑劫财之供。刑部参劾，朱委罪于捕役，提解至京，一讯即承，并不知所杀者何人也。官、役均拟辟。



方回　送汪以南教授

郡文学掾未宜卑，四七元勋所愿为。

归兴忽如忆鲈脍，閒心肯复恋皋比。

郑虔粱肉非无分，薛令桑榆竟自奇。

想见田园有余乐，时能寄我和陶诗。

方回

方回　送汪以南教授

未至无毡坐客寒，兴阑自欲早休官。

新下泽车款段马，旧逢掖衣章甫冠。

冷看群飞终可愕，真能勇退岂为难。

人生底是閒居好，心稳神清梦亦安。

方回

方回　送汪以南教授

独冷儒官亦独清，前贤补处讵云轻。

后山三任入东观，修水七年留北京。

底用过多求美宦，自应垂后何香名。

赠言我竟无堪说，笑指篱边秋菊英。

方回


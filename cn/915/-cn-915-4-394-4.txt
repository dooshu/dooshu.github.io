◇神武赋（并序）

建安十有二年，大司空武平侯曹公，东征乌丸，六军被介，云辎万乘，治兵易水，次于北平，可谓神武奕奕有征无战者已。夫窥巢穴者，未可与论六合之广，游潢氵于者，又乌知沧海之深。大人之量，固非说者之所可识也。（《艺文类聚》五十九，《书钞》一百五十八。）

伫盘桓以淹次，乃申命而后征。觐狄民之故土，追大晋之遐纵。恶先之惩寇，善魏绛之和戎。受金石而弗伐，盖礼乐而思终。陵九城而上济，起齐轨乎玉绳。车轩辚于雷室，骑浮厉乎云宫。晖曜连乎白日，继于电光。旆既轶乎白狼，殿未出乎卢龙。威凌天地，势括十冲，单鼓未伐，虏已溃崩。克俊馘首，枭其魁雄。尔乃总辑瑰珍，茵毡幕幄，攘璎带佩，不饰雕琢，华玉瑶，金麟牙鹿，文贝紫瑛，缥碧玄绿，黼锦缋组，皮服。（《艺文类聚》五十九。）


◇上表归顺

自灵祚南迁，祸缠神土，二京失统，豹狼纵毒，苍元蹈犬噬之悲，旧都哀荼蓼之痛。臣以庸鄙，仗义因机，乘寇虏天亡之期，藉二州思奋之愤，故创迹天台，爰暨咸、雍，义风一鼓，率土响同，威声既张，士卒效勇，师不崇朝，群狡震裂，殄逆鳞於函关，扫凶迹於秦土，非仰协宋灵，俯允群愿，焉能若斯者哉。

今平城遗虐，连兵大坛，东西狼顾，威形莫接，长安孤危，河洛不戍，平阳二孽，世连土字，拥率部落，控弦五万，东屯潼塞，任质军门。私署安西将军常山白广平练甲高平，进师陇，北漠护军，结驷连骑，提戈载驱。胡兰落生等部曲数千，拟击伪镇，阖境，仰望皇泽。伏愿陛下给一旅之众，北陵河、陕，赐臣威仪，兼给戎械，进可以厌捍凶寇，覆其巢窟，退可以宣国威武，镇御旧京。使中都有鸣銮之响，荒馀怀来苏之德。谨遣使人赵绾驰表丹诚。（《宋书·索虏传》，元嘉二十三年，盖吴年二十九，於杏城天台举兵反虏，诸戎夷并响应，有众十馀万。焘闻吴反，恶其名，累遣军击之，辄败。吴上表归顺。）


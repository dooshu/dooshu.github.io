○荆南戒坛舍利赞

余等登趾荆岑，搜元秦岭。承律谟於上德，闻所未闻；禀清范於灵坛，日新日损。是以皇觉慈训，宏之在人，树高风，幽心祥感。幸逢嘉会，瘗灵骨於福坛；元纲载维，想德恺之未远。不胜手舞，景仰神光，敢述元猷，乃为赞曰：

觉智圆明，应物唯灵。非灭示灭，无生现生。为人演法，三学开津。场坛肃穆，戒德氤氲。金河晦影，鹤树澄神。能仁散体，多宝全身。奇光昭折，嘉瑞攸陈。二端尚在，八斛犹均。厥後无忧，爰初启信。近护分光，灵坟是镇。灵坟现奇，震岭标基。扶风散彩，淮海腾辉。粤自荆岫，寻真太一。希世之风，载扬兹日。坛模山像，登顿有秩。镇以遣身，幽诚云毕。愿言遐旷，克念崇尚。识镜澄明，心河静浪。庶劫名之方消，觌神珠於妙相。

道世

道世，字元恽，避太宗偏讳以字行。俗姓韩氏，其先伊阙人。祖代因官为京兆人。年十二，出家青龙寺。显庆中诏住慈恩寺。复诏总持西明寺。编《法苑珠林》，至总章元年毕功。


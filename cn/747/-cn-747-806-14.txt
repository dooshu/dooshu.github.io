○对举方正者判

〈京兆尹举方正，所举者辟雅拜，有司以诡众虚矫奏请左迁。〉

四方取则，西夏为枢。九流待问，东台是急。若举不失德，实人所具瞻。而肃穆清规，崇严丹陛。登清光於霄汉，不违颜於咫尺。则当进退礼容，孰闻辟雅拜。既无观於叔氏，亦何取於邹人。有司上闻，攸资伏念。傥使广成不远，应无北面之尊。绮季或存，未屈南山之老。试可乃已，谁不谓然。


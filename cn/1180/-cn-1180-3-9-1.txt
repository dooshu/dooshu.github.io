昭烈帝


昭烈皇帝，即刘先主，名备。在位三年。此时天下三分，曹操据中原，为魏；孙权据江东，为吴；先主在益州蜀地，闻曹操子曹丕篡汉，遂即位于蜀。《纲目》以其本帝室之胄，而仗大义以讨汉贼，功虽未成，名义甚正，故以接汉家正统。





诸葛亮佐备治蜀，颇尚严峻，人多怨叹者。法正谓亮曰：“昔高祖入关，约法三章，秦民知德。今君假借威力，跨据一州，初有其国，未垂惠抚，且客主之义，宜相降下，愿缓刑弛禁，以慰其望。”亮曰：“君知其一，未知其二。秦以无道，政苛民怨，匹夫大呼，天下土崩。高祖因之，可以弘济。刘璋暗弱，德政不举，威刑不肃；蜀土人士，专权自恣，君臣之道，渐以陵替。宠之以位，位极则贱；顺之以恩，恩竭则慢。所以致敝，实由于此。吾今威之以法，法行则知恩；限之以爵，爵加则知荣。荣恩并济，上下有节，为治之要，于斯而著矣。”

诸葛亮佐先主治蜀，颇尚严刑峻法。蜀人法度久废，骤见严峻，多有怨叹者。蜀郡太守法正谏说：“昔日汉高祖破秦入关，与秦民相约，法令只有三章，尽除烦苛，秦民以此感恩归服。今君假借威力，跨据一州，才有了蜀地，未垂恩惠，抚恤百姓，而先以严急，何以使蜀人知德乎？且我兵初至蜀地为客，蜀土人士为主，以客临主，凡事且宜将就，以相降下乃可。今蜀人当兵戈之后，正望我能抚恤他，愿且轻缓刑罚，宽弛禁令，以慰安蜀人仰望之心。”诸葛亮答说：“治有时宜，不可执一。你说高祖入关，崇尚宽大，只知这一件道理，不知又有一件道理。如今与高祖时不同，当初秦始皇暴虐无道，其政苛刻，其民怨苦，故戍卒一呼，天下响应，如土崩坏，不可收拾。是秦本以苛急失了天下，高祖承其后，便当反其所为，用宽弘以济大业。今蜀主刘璋，昏暗懦弱，每事姑息，德政废而不举，威刑玩而不肃；蜀土人士不畏法度，专权恣意，各行其私。君反受制于臣，臣不听命于君，上下之道，日渐陵替。虽以爵位宠荣他，然官忒冒滥，到那极处，无复可加，他反看得轻贱了，不以为荣；虽以恩赉随顺他，然赏忒容易，到那尽处，无复可施，他反骄慢怨望起来，不以为恩。夫刑赏者，人主之操柄。失其操柄，何以为国？所以致敝，实由于此。是刘璋本以宽纵坏了国家，我今承其后，亦当反其所为，用严峻以救之。明敕法纪，示以威严，使刑当其罪，不可幸免，然后察其情理，或赦宥，或旌赏，他才知得是恩泽而不敢骄慢；爱惜爵赏，都有个限制，使赏当其功，不可妄觊，然后量其勤劳，或序迁，或超擢，他才知得是宠荣，而不敢轻贱。可见有威严然后有荣恩，有恩威然后有上下。荣恩并济，上下有节，则操柄在我，不至下移，纪纲正而名分尊，为治之要，于斯显著矣。”

诸葛孔明此言，诚为识时务、知政体者，然所以行之，则有本焉。夫水至平，而邪者取法；鉴至明，而丑者忘怒。孔明开诚心，布公道，集众思，广忠益，既有此平明之心。故其用法虽严，乃能使廖立垂泣，李平致死，贤愚佥忘其身，而人心无不服也。真可为万世相天下者之法矣。





刘备以零陵蒋琬为广都长。备尝因游观，奄至广都，见琬众事不治，时又沉醉，备大怒，将加罪戮。诸葛亮请曰：“蒋琬，社稷之器，非百里之才也。其为政以安民为本，不以修饰为先。愿主公重加察之。”备雅敬亮，乃不加罪。仓卒，但免官而已。

零陵，是郡名，即今湖广永州府。广都，是县名，即今四川成都府双流县。

刘先主用零陵郡人蒋琬做广都县长。先主曾一日因出行游观，忽然到广都县，看见他县中众事都废阁不治，那时蒋琬又正值沉醉，先主大怒，怪他好酒废事，将加刑戮。诸葛亮素知蒋琬之才，乃请于先主说道：“蒋琬志量远大，他日可当重任，乃是社稷的伟器，却不是治百里为县令之才也。且其为政，专以安民为本，但民得安便了，不去修饰虚文，以求名誉。愿主公重加察之，未可以其事之不治，而遽罪之也。”先主平素敬信诸葛亮，乃因其言，不加蒋琬以罪，仓卒之间，姑且罢免其官而已。

后来蒋琬果能继诸葛亮为相，镇抚中外，汉之社稷赖之。可见人才大小，各有所宜。若以大才而小任，则不尽其用；或因小过而轻弃，则终泯其能。使蒋琬不遇孔明，将不免于罪戮矣，岂不深可惜哉！所以用人者，当因才授任，舍短取长，勿以一切律人，亦勿以一眚弃人，然后贤才无遗滞之忧，而职事有各称之效也。治一国且然，而况于治天下者乎？






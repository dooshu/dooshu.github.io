◎刘武生

新阳武生刘某，素豪横，乾隆四十三年，学使按临至玉峰，刘率武童十数人骑射于教场。崇明千户某罢职家居，携其徒至，是日亦于教场走马，刘与争道，先策马而驰，千户自后纵送，刘怒呼众摔之下，共鞭之。千户被创，负痛归邸，无何病殁。越数月，刘之友人孙元复者，亦武庠也，病中见二卒至，云从令唤君录供，遂掖之前行。入新邑城隍庙，诣舒啸堂前，见达官南面而坐者三，潜问二座何官？曰："东西昆新两司，中则从令也。"孙进，跪于阶，令曰："今者讯某千户控刘某事，忆吾宰新时，汝祖为供招吏，业托生他所，权呼汝代之。"遂命逮刘某人，令指案间积卷，目叱刘曰："此三十余牒，皆汝罪状，且勿问，第问汝与千户何仇而重殴之？"刘支吾，不肯承，令命火铁烧极炽，刺其唇，刘不胜楚，遂服辜。孙从旁录其供焉。令顾二司曰："律应充边，即此足矣。"乃散，孙随邑司留庙中，而刘某倏于是夕寒热交战，唇突生疔，数日势益沈。家人为迎城隍司像于堂，隆礼以祷，孙恍惚随司至其家，役众从之。时孙不知已之入冥也，见所陈设讶曰："何故以牲半餐。"少顷，一道人拜祝案头，愈惊疑，遽外走，俄见众卒以绳拽刘某，杂沓而出，乃遣孙还。"即惊醒，淡月临窗，孤灯斜，依然身在床蓐也。当孙之晕迷也，家人闻其谵语，俱不解。至是，神清，备言之。遣人询刘，果得疾，于某日祷神，甫竟而死矣。惟从令不省为何神，质诸故老，知雍正八年曾有从公者作新邑宰，而孙之祖为其供招吏云。


◇建平王庆明帝疾和礼上表

臣闻庆动至玄，则昌衢敦序；教孚上云，则紫寓交泰。故祈寒溽暑，无以变其和。火凝阴，不能徙其气。伏惟陛下，至德遐穆，实天纵圣，仁铸苍岳，道括寰海。故丹陵之君，款金泥而谢贤；妫墟之后，眷龙图而惭德。颂声蔽逵，歌思币道。而望景暂亏，轮光少暧；玉棂违和，金幌辍念。百祠未遑，四岳匪处；吉蠲为庆，神御方休。瑞广文龄，祚深武日。具为涵教，倡愉兼荐。臣班戚奉慈，实自庆舞。不胜悦豫之情。（《本集》）


45　鐘聲喻動静一理　朱子聞鐘聲而心走作


尹和静謂「動静一理」，伊川曰：「試喻之。」適聞寺鐘聲，曰：「譬如此寺鐘，方其未撞時，聲固在也。」伊川喜曰：「且更涵養。」見語録。朱文公在同安，夜聞鐘鼓聲，今本大全集無「鼓」字。聽其一聲未絶，而此心已自走作，因此警懼，乃知爲學須專心致志。先儒於鐘聲之入耳，體察如此。

【元圻案】朱子文集五十八：「張敬夫問曰：『頃蒙見教，云往在同安，因聞鐘聲，遂悟收心之法。顯父不揆，驗之信然。』答曰：『當時所説聞鐘聲者，本意不謂如此，但言人心出入無時，鐘之一聲未息，而吾心已屢變矣。』」






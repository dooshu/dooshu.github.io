81　蔡叔周公長幼


管蔡世家「武王同母兄弟十人」，蔡叔，周公弟也。左傳定四年正義曰：「僖二十四年傳，富辰言文之昭十六國，蔡在魯上，明以長幼爲次。賈逵等皆言『蔡叔，周公兄』，故杜從之。」

【全云】此卻未必可據。畢公與於十亂之中，毛公亦參牧野之役，而一在康叔之後，一在聃季之後，是富辰之爲錯舉明矣。若據諸家，則管叔亦弟也。

【又云】洪景盧嘗辨之。

【元圻案】定四年左傳「將長蔡於衞」，不聞長蔡於魯也。「祝佗私於萇弘」，弘以「蔡叔、康叔之兄」爲説。如蔡叔果周公之兄，則祝佗止以「何不先魯」一言折之足矣。列子楊朱篇曰〔一〕：「周公攝天子之政，召公不説，四國流言。居東三年，誅兄放弟。」賈、杜之説，未可信也。

〔一〕「列子楊朱篇」，原作「列子篇楊朱」，「篇」字顯爲錯置，故改正字序。






○通惠河舊道事宜疏 【 通惠河舊道】

看得通州至京城四十餘里、古有通惠河故道、石閘尚存、永樂間曾於此河搬運大木。以此度之。船亦可行。先年曾奏欲於此河積水船運。又有議欲於三里河從張家灣煙墩橋以西。疏挑二十里。灣泊粮船以避水患者。二事俱未施行、今此河道通流。其水約深二尺。不勞疏挑。惟用閘蓄水。令運粮衛所。每船二十五隻。造一剝船。自備米袋。挨次剝運。如此則運士得省腳費而困憊少蘇矣。今蒙命臣等同參將袁佑等親詣昌平縣元人引水去處。及宛平大興通州地方三里河各河道。因土命公訪求元時故道故回奏云云本二疏今各為一將行船故迹。逐一踏勘。及據元史并各閘見樹碑文所載事疏稽考回奏。看得閘河原有舊閘二十四座以通水道。元時宮闕尚在東北伹元時水在宮墻外。船得進入城內海子灣泊。今水從皇城中金水河流出。難循故道行船。須用從宜改圖。除元人舊引昌平東南山白浮泉水往西逆流。徑過　祖宗山陵。恐於地里不宜及一畝泉水。經過白羊口山溝。雨水衝截。俱難導引外。及勘得城南三里河。至張家灣運河口。袤延六十餘里。舊無河源。正統間因脩城壕、作壩蓄水。慮恐雨多水溢。故於正陽橋東南低窪處。開通壕口以泄其水。始有三里河名。自壕口三里至八里。始接渾河舊渠。兩岸多人家廬舍墳墓。流向十里迤南。全接舊河流入張家灣白河。其水深處止有二三尺。淺處一尺餘。濶處僅丈餘。窄處未及一丈。今若用此河行船。凡河身窄狹淤淺處。必用濬深開濶。凡遇人家房垣墳。所必須拆毀那移。且以今寬處一丈計之。水深二尺。若散於五丈之寬止深四寸况春夏天旱。泉脉易乾。流水更少。粮船剝運。俱難行使。兼且沿河堤岸。高者必須剷削。低者缺者必須增築填塞。又有走沙。急湍處俱要創閘。派夫修挑。倘水少又須增引別處。水來相濟。若引西湖之水。則自河口迤西直至西河堤岸。未免添置閘座。若引草橋之水。必須於大祀壇邊一路創鑿溝渠。亦恐有碍。况其源又止出彰義門外玉匠局等處馬跑等地泉。亦不深遠。大抵此河天旱則淤壅淺澀。雨澇則漫散衝突。徒勞人力。卒難成功。决不可開。况元人開此。曾用金口之水。其勢洶湧。衝沒民舍。船不能行。卒為廢河。此乃不可行之明驗也。今會勘得玉泉龍泉及月兒柳沙等泉諸水。其源皆出於西北一帶山麓。堪以導引。匯于西湖。見今大半流出清河。若從西湖源頭。將分水青龍閘閉住。引至玉泉諸水。從高梁河量其分數。一半仍從皇城金水河流出。其餘從都城外壕。流轉通會。流於正陽門東城壕。再將泄入三里河水閘住。併入大通橋閘河。隨時開閉天旱水小。則閉閘瀦水。短運剝船。雨澇水大。則開閘泄水。放行大舟。况河道閘座見成不用增造。官吏閘夫見有。不須添設。臣等勘時曾將慶豐平津通流等閘下板七葉剝船巳騐可行。若板下至官定水。則其船亦可通行。止是閘座河渠。間有决壞淤淺處要逐加脩濬。較之欲創三里河。工程甚省况前元開創此河。漕運七八十年。公私便宜。後來廢弛。今若復興。今此河亦僅通剝船耳則舟楫得以環城灣泊。粮儲得以近倉上納。在內食粮官軍。得以就近関給。通州該上粮儲。又得運來都城。與夫天下百官之朝覲。四方外夷之貢獻。其行李方物。皆得直抵都城下。若此事舉行。實天意暢快、人心歡悅、足以壯觀我　聖朝、京師萬萬年太平之氣象也。伏望聖明早賜裁處、乞敕各該衙門會計物料、量撥官匠、并各營見摻官軍人等、自山西玉泉一帶、并都城周圍壕土?斬、及大通橋直抵通州張家灣一路河道、分工、逐一修濬、如此則不惟省一時粮運之腳價。實足以垂萬世無窮之利益矣。


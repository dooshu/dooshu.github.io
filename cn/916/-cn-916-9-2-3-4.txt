【奉和济黄河应教诗】

大蕃连帝室。骖驾奉皇猷。未明驱羽骑。凌晨方画舟。津城度维锦。岸柳夹缇油。钟（文苑作饶。注云。初学作钟。《诗纪》云。一作铙。）声□别岛。旗影照苍流。早光生剑服。朝风起节楼。滔滔细波动。裔裔轻舷浮。回桡避近碛。放舳下前洲。全疑上天汉。不异谒蓬丘。望知云气合。听识水声秋。从君（乐府作军。）何等乐。喜从神仙游。（○《初学记》六。文苑英华百七十九。《乐府诗集》七十四作济黄河。《诗纪》百十。）


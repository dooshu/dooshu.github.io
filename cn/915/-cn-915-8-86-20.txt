◇齐明皇帝谥册文

维永泰元年九月朔日，哀子嗣皇帝讳，仰惟大行皇帝早弃万邦，圣烈方远，式遵帝世，俾鬯鸿猷。咸以为无名以化，则言繁莫宣其道；有求斯应，则影响庶同（《艺文类聚》作图。）其功。所以永言配命，寄心宗极，光昭令德，允树风声。伏惟大行皇帝合信四时，齐明日月，创光大（《艺文类聚》作保文。）於登庸，通神机（《艺文类聚》作机神。）於受命。因时以畅，藉九万而轻举；天保既定，运四海而高临。及乃开物成务，重维国纲，（《艺文类聚》作纽。）风行草化，心往如神，左贤右戚，内乐外礼，辑五材以教民，申三驱而在宥。用能盛德殷荐，美善斯毕，皇矣之业既孚，蒸哉之道咸备。景化方远，厌世在天，龟筮告期，远日无改，仰则前王，俯询百辟，累德弥睿，允极鸿名。谨命某甲奉太牢之奠，谨上尊谥曰明皇帝。庙号高宗。天人允协，神其尚飨。呜呼哀哉。（《艺文类聚》十四，《文苑英华》八百三十五。）


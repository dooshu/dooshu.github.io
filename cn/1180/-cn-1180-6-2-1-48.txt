与蓟镇巡抚


近来，边臣人思奋励，而宣、大二镇督抚将领，尤为得人。仆以浅薄，谬膺重寄，其于该镇之事，苦心积虑，虽寝食未尝忘也。奈何人心不同，议论不一。如马、赵二帅去岁出塞之功，实数年仅见，即破格优赏，岂足为过？而人犹有议其功微赏厚者。本兵遂慉缩疑畏，而不敢为之主。其掩春防之功，抑王公之请，咸以是耳。

一二年来，言者率云“责实”、“责实”矣，而又不明赏罚以励之，则人孰肯冒死犯难，为国家用哉？辱教，容与本兵议之。督、抚宽洪持重，王公明达敏练，马之沉勇，赵之才气，皆仆素所敬信者。文武辑睦，事乃克济。不知云中事体，得如宣镇否也？






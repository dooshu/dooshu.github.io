◇　韩非子书录

韩非者，韩之诸公子也。喜刑名法术之学，而归其本於黄老。其为人吃，口不能道说，善著书，与李斯俱事荀卿，李斯自以为不如。非见韩之削弱，数以书干韩王。韩王不能用，於是韩非病治国不务求人任贤，反举浮淫之蠹，而加之功实之上，以为「儒者用文乱法，而侠者以武犯禁，宽则宠名誉之人，急则用介胄之士，所用非所养，所养非所用。廉直不容於邪枉臣，观往者得失之变」，故作《孤愤》《五蠹》《内外储》《说难》五十五篇，十馀万言。人或传其书至秦，秦王见《孤愤》《五蠹》之书，曰：「嗟乎，寡人得见此人与游，死不恨矣！」李斯曰：「此韩非之所著书。」秦因急攻韩，韩始不用，及急，乃遣韩非使秦，秦王悦之，未任用，李斯害之秦王曰：「非，韩之诸公子也，今欲并诸侯，非终为韩不为秦，此人情也。今王不用，久留而归之，此自遗患也，不如过法诛之。」秦王以为然，下吏治非。李斯使人遗药，令早自杀。韩非欲自陈，不见，秦王后悔，使人赦之，非已死矣。

（宋本不著名，疑是刘向作。）




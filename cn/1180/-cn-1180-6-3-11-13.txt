十三


天下之事，极则必变，变则反始，此造化自然之理也。尧、舜以前，其变不可胜穷已。历夏、商至周，而靡敝已极，天下日趋于多事。周王道之穷也，其势必变而为秦。举前代之文制，一切铲除之，而独持之以法，此反始之会也。然秦不能有，而汉承之。西汉之治，简严近古，实赖秦为之驱除。而贡、薛、韦、匡之流，乃犹取周文之糟粕，用之于元、成衰弱之时，此不达世变者也。历汉、唐至宋，而文敝已甚，天下日趋于矫伪。宋，颓靡之极也，其势必变而为胡元。取先王之礼制，一举荡灭之，而独治之以简，此复古之会也。然元不能久，而本朝承之。国家之治，简严质朴，实藉元以为之驱除。而近时迂腐之流，乃犹祖晚宋之弊习，而妄议我祖宗之所建立。不识治理者也。






【大观舞歌】

〖大观者。取易彖曰：大观在上。观天之神道而四时不忒也。〗

皇矣帝烈。大哉兴圣。奄有四方。受天明命。居上不怠。临下惟敬。举无愆则。动无失正。物从其本。人遂其性。昭播九功。肃齐八柄。宽以惠下。德以为政。三趾晨仪。重轮夕映。栈壑忘阻。梯山匪□。如曰有恒。与天无竟。载陈金石。式流舞咏。咸英韶夏。於兹比盛。（○同上）


舒岳祥　寄子堂

知君不寂寞，禅悦只空房。

书卷依经藏，吟声绕寺廊。

早霜狸面白，新酒菊花黄。

共此山家景，西峰隔夕阳。

舒岳祥

舒岳祥　寄子堂

欲出一雨隔，相违十日强。

鼠过松落粉，雉步麦摇芒。

酒尽夜难过，书清日自长。

羊求三迳约，来往莫相忘。

舒岳祥

舒岳祥　寄子堂

来往畏炎热，杉篁取迳微。

蝶飞逢草住，燕出认檐归。

云卧从衣冷，风梳爱发稀。

清谈能解愠，松尘为君挥。

舒岳祥

舒岳祥　寄子堂

不践山中约，时时梦见之。

况当春雨夜，正作韭虀思。

种菊秋堪撷，诛茅冬未迟。

人生难自料，身后要名垂。

舒岳祥


平乐府知府赠太仆寺卿尹公墓志铭

尹氏系出周吉甫始家齐之临淄元末迁为吴县人累传至君考讳天章始以儒显君讳明廷字蓂阶孝谨温秀尚气谊所与游皆名士为文掲掲耀一时顺治己丑登进士除广西平乐知府故事知府秩四品例不得初授是时

王师方略定两广官皆从军地尤荒远数叛服故特用异数人犹趦趄惮行君独慨然亡畏色崎岖长沙衡永间一岁始抵郡确壤恶滩猺獞错处兵火後白骨委地民窜走山谷中君招徕摩抚掩骼辟野申要约礼羇旧延秀良甿庶苏苏若尫羸得药粥兵卒有轥轹吾民者君力戢之弁者庇兵至以身受齮齕不稍悔禄入不赡脱其妻手钏质米分守周公永绪廵按王公荃可闻之改容称叹曰是真良二千石而握兵吏颇不懽顺治九年秋七月寇陷桂林定南王自刭死溃兵浮尸自漓江接昭潭远近震骇君募勇士誓死固守十余日而郡城庳薄呼援兵无一至贼入胁降骂不屈断一股一臂至死犹踞地骂郡人为泣而瘗之死所事闻

天子嗟悼诏赠太仆寺卿赐祭葬廕如礼初平乐之闻乱也刑部主事施闰章奉使在郡归必道桂林君谓省会危机不可蹈留治装东下苍梧巳而桂林报?乃置酒与闰章诀曰君使客也宜亟行某守是死矣余泣下君犹强饮语笑如平时其志定也死之日为顺治壬辰七月十八日年四十三夫人徐氏明翰林詹事汧之从孙女生二子长正始吴县诸生今以?入监读书次正雅女一嫁虞山陆氏君殉难之明年六月正始从间道奉君骨归又三年走山左来乞铭余故君同门进士最相善君又尝脱我难读其状恸絶铭曰

生东吴兮死西粤婴白刃兮气不折昭之人兮腹断絶昭之水兮声呜咽振令名兮君莫哀

宠命恤兮天昭囘游大荒兮魂归来君腾而上兮阊阖开


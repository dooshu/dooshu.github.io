○太傅兼太子太傅平江伯陳公壽詩序 【 勳臣名壽】

弘治戊午、春三月哉生明、　皇儲初授經于文華殿前期加恩文武大臣若干人、惟時太保兼太子太傅平江伯陳公、加太傅、仍兼傅青宮又五月而誥贈其曾祖平江恭襄候、至其父黟國莊敏公、三世皆保傅、渙號崇階、前所未有、又兩月而為公初度之辰、逆其甲子之所經、三百有六十矣駙馬都尉樊公於公為親家、重其上壽伊始、而寵數之迭臻也、合諸勳戚播之詠歌、若干篇、將以季秋廿有八日、舉一觴慶焉、屬予為之引、惟　天眷　皇明、?之世臣。以光輔熙運比於隆古、盛矣哉、而予竊有說焉、寵榮壽考、世豈無之、而君子所重者名與實副之為難爾、不然、雖歷遐筭???殊寵人將指議之不暇、奚貴焉、公生而沉雄。負志略、事　英宗憲考暨今天子、出入中外三十年、凡君國重務及大典禮、必參預計行禮成上倚為重、而其大者、鎮二廣、則宣國威靈、冐險阻、勦賊數千、還所掠餘萬口、扶畸拯憊、嶺表載寧、其功甚偉、總漕十二年、善撫士而究心于國用、前後所陳百餘疏、興革之際、其利甚博、河决張秋、績屢壞、公相度事宜???原窒罅為安流、人免于墊溺、其惠甚久、此三者、壽之基也、然不能不沮於見忌、而忠恪自將、不易其守故公議歸之而　聖眷加焉、以殿巖之尊、兼台輔之責、視古舊勳宿德之臣、殆無與讓、非名實相副之為難哉、此故實□當考恭襄公當文皇徙都北京、首總漕府。裕國足兵號良將。其漕規踵行至今。莊敏公嘗將偏師靖閩寇。一時大將多賂敗者。獨莊敏得進侯封。賜嘉獎。葢其先所以培其家脉甚遠。公嗣其遺烈。而光大之若是。豈偶爾倖得者之可比哉。崧高之章。壯猶之什。對揚王休之作見於三百篇尚矣。雖近代聲律。不可以差次。而本於貴齒好德感上戴恩之誠一也。然則諸公所為致慶者。豈直游從之好、姻婭之私哉、祝公之壽、上佐　天子、整六師讋四夷保丕平之緒、以昭上天純祐有明之心、如漢營平、如唐汾陽、如吳之延州來季子、則公所重於天下後世者、又不啻今日而巳、公自號雲谷、通經史、妙詞翰、辱與不佞交良厚、非一日雅、且在宮僚、宜不可辭也、遂僣書於簡首、為觀者先焉、

皇明經世文編卷之九十一終








真德秀　长沙劝耕

是州皆有劝农文，父老听来似不闻。

只为空言难感动，须将实意写殷勤。

真德秀

真德秀　长沙劝耕

使君元起自锄犂，田野辛勤事总知。

要为尔民除十害，肯容苛政夺三时。

真德秀

真德秀　长沙劝耕

已看三白兆年丰，更喜春来雨泽通。

从昔楚邦农事早，好将人力副天工。

真德秀

真德秀　长沙劝耕

田里工夫著得勤，翻锄须熟粪须均。

插秧更要当时节，趁取阳和三月春。

真德秀

真德秀　长沙劝耕

闻说陂塘处处多，并工修筑莫蹉跎。

十分积取盈堤水，六月骄阳柰汝何。

真德秀

真德秀　长沙劝耕

田家拚取一春忙，男力菑畲女课桑。

陇上黄云机上雪，暂时辛苦乐时长。

真德秀

真德秀　长沙劝耕

鞠育当知父母恩，弟兄更合识卑尊。

孝心尽处通天地，善行多时福子孙。

真德秀

真德秀　长沙劝耕

千金难买是乡邻，恩意相欢即至亲。

年若少时宜敬老，家才足后合怜贫。

真德秀

真德秀　长沙劝耕

健讼翻成产祸胎，带刀却是杀身媒。

争先好胜灾偏速，退步饶人福自来。

真德秀

真德秀　长沙劝耕

不教言语太艰深，为要人人可讽吟。

把向田间歌几遍，儿童亦识使君心。

真德秀


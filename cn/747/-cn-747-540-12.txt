○为桂府王中丞谢加朝议大夫表

臣某言：伏奉某月日恩旨，南郊礼毕，进加臣朝议大夫。拜受严命，感惕交集。臣某中谢。臣泗滨诸生，塞上从事。被蒙恩泽，齿列才俊，戴高履厚，实有恧焉。乃建子月，伏惟皇帝陛下殷荐祖宗，严天地，而限从外役，不侍中禁。有望云就日之恋，无给薪除地之劳。今者爵赏远加，宠荣俯及。拾级以上，早忝诸侯之秩；历阶而升，又厕大夫之品。峨峨象笏，灿灿银章，自揆何人？敢安非据。伏以神休既拥，王泽已流，难申牢让之心，空秉益恭之礼。无任庆幸屏营之至。


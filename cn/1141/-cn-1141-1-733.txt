泾川邓明府伟男招宴水西烟雨亭因留坐月宿楚公山房（偕同甫、天石、瞿山限韵。）

其一
一亭收众妙，客到及晴游。
水落云帆远，风疏山磬秋。
数峰争返景，斗酒得沧洲。
旧句惭留碣，重来渐白头⑴。
⑴ 廿年前旧作，张菊水明府为余刻碣置壁间。

其二
地主欢难罄，云归客未还。
残尊邀好月，清话聚寒山。
讲席荒祠古（有水西书院。），禅宫短榻閒。
青莲与黄蘖，此夕倘人间（寺为黄蘖道场，有李太白题咏。）。



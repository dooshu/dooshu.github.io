吴芾　和陶停云

渊明抱节，不渝风雨。

为米折腰，颇厌艰阻。

归卧柴桑，孤松独抚。

希踪前贤，寤寐倾伫。

吴芾

吴芾　和陶停云

眷兹衡宇，草树溟蒙。

坐对五柳，遥望九江。

亦足寄傲，东轩南窗。

独恨无人，载酒相从。

吴芾

吴芾　和陶停云

我顷虽达，不足为荣。

拟攀逸轨，少适真情。

遐赏风味，魂梦宵征。

葛巾藜杖，仿佛如生。

吴芾

吴芾　和陶停云

吁嗟人世，如彼南柯。

正宜闲处，养此太和。

纵使得意，位高金多。

老不知止，宁逃谴呵。

吴芾


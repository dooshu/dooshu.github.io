强至　苦雨

雨脚洒不断，鱼龙沸巨溟。

浮泥溢平地，暴水入中庭。

门巷绝寻访，壶觞谁醉醒。

顽云速收敛，渴欲睹天晴。

强至

强至　苦雨

关辅连岁旱，耕地千里赤。

官家放租税，犹有道边瘠。

群国乞膏雨，童巫叫蜥蜴。

神听久寂寞，民意转凄恻。

天公忽瞑目，一怒乖龙殛。

雨师偃其旁，惊起振厥职。

不复计多寡，倾泻信朝夕。

入地知几犁，地上但盈尺。

渹如三峡注，那辨四檐滴。

落势曾未停，庐井反忧溺。

始知天公难，不易人愿适。

举头告风伯，速吹湿云坼。

却还秋日光，迤逦照阡陌。

俾民布新种，来岁饱黣麦。

强至


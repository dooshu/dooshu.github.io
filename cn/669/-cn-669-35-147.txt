147　西極化人與佛　釋氏剽襲列子之言　列子周穆王篇載神遊事


張文潛云：「嘗讀宣律師傳，有一天人説周穆王時佛至中國，與列子所載西極化人之事略同，不知寓言耶？抑實事也？」愚謂此釋氏剽襲列子之言，非實事也。

【集證】宣律和尚，唐初僧。

【元圻案】列子周穆王篇：「周穆王時，西極之國有化人來，入水火，貫金石，反山川，移城邑。乘虚不墜，觸石不硋，千變萬化，不可窮極。既已變物之形，又且易人之慮。穆王敬之若神，事之若君，推路寢以居之。居亡幾何，謁王同遊，王執化人之袪，騰而上者，中天迺止。暨及化人之宫。化人之宫，構以金銀，絡以珠玉，出雲雨之上，而不知下之據，望之若雲屯焉。王自以居數十年不思其國也。化人復謁王同遊，所及之處，仰不見日月，俯不見河海。意迷精喪，請化人求還。化人移之，王若磒虚焉。既寤，所坐猶嚮者之處，視其前，則酒未清，肴未昲。穆王復更問化人，化人曰：『吾與王神遊也，形奚動哉？』」〇文潛語，見所書香山傳後文。又曰：「佛自東漢明帝以來，其書與教始大行於震旦，亦安知其不已嘗見神于中國乎？書之不見録于史册者有何限？其偶遺此，或以爲怪而不録，不足怪也。不然，明帝夢金人飛行于庭中，當時何從知其爲佛哉？」文潛蓋謂列子非寓言也，故厚齋因其疑而決之。






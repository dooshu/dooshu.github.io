○授张说中书令王晙同三品制

门下：周称内史，以司号令；汉曰尚书，是主喉舌。用平邦典，以佐王教。兵部尚书兼中书令张说，履道体正，经邦立言，吏部尚书王晙，忠肃刚简，博闻宏识：并才包王佐，望重时英，内训五品，外清九服，嘉谟必尽，庶绩允厘，宜参五臣之命，以正三台之象。说可中书令，晙可兵部尚书同中书门下三品。


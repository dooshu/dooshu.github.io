虫豸诗　五十首，有序


有倮之虫，三百六十，以圣人为之长。人，固盘古虫也。循蜚穷蝉尚已，降而王躅公孙虿之徒，已卑无足道，其族类则蜮民蛇种，各有分土，而以蚕丛开国为最先，今蜀是也。后世蝼蚁之道无闻，蒲卢之政不作；蛛喜蛙怒，情状百出；蚓廉蝇贪，旨趣万端。虽起百虫将军志怪之才，未易如螺文指数；况俗书蛇蚓，盛行于代；科斗古文，无人复识，《尔雅》释虫，名目而已。蠢蠢者流，遂得以蜚灾虿毒，肆其牙爪，不按虫书而辨之，患其曷有豸乎？蜗居无俚，闲乐齐梁蝉噪，窃取以虫鸣秋之意，得脰鸣、注鸣、旁鸣、翼鸣、股鸣、胸鸣之类，复以却行、仄行、连行、纡行之属附之，筮之“易”得大衍之数，固不能蝴蝶三百之多，亦不及梦中蟋蟀片语为工也。第事非象鼎而刻镂物情，君子或以为伤厚，蚍蜉之撼当不免已。昔王贻上见西樵虫豸诸诗，以为卞彬蚤虱虾蟆赋之流，虽游戏三昧，亦极才人能事，识者以为知言。今仍其名题而互益其类目，词虽不及而其数则过之。暇日当付吾弟崧甫，以为阅世龟鉴，诚不必如渔洋山人之赞叹其兄也。






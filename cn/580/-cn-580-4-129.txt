列传第一百二十九 忠义三


△王翕〔朵儿直班〕　高文鼎〔解子元　罗启南　姜天祐　钱鹤皋〕　梁曾甫〔孔昞〕　邓可贤　张恒　张友明〔周仁〕　陈元善〔雷灿〕　叶景仁〔隽　李铉　马哈麻〕　罗良〔陈端孙〕　张进九　赵观光　潘伯修　周诚德〔刘公宽　〕王铨　刘良〔刘溶〕　杨椿　李棠卿　邹世闻〔刘受二〕　陈谦〔训〕　李清七〔清八〕　林梦正　夏璿　普元理　汤自愿　汪伯正　江日新〔程择〕　许晋　刘元谟〔杨居仁　脱脱〕　张昇　舒泰〔张远　陈无吝〕　黄复圭　黄翊　杨本岩　彭继凯　萧同善〔陈新〕　冯文举〔郭景杞〕　尚景仁　束良曾　刘以忠　神保　邢飞翰　张仲仁　张名德　齐郁　邓祖胜　张士谦　吴讷〔陶起祖〕　驴儿达德　柏帖木儿　迭里弥实〔获独步丁等〕

王翕，宣城管军百户也。至正中，长枪军琐南班叛，攻郡，城将陷，翕呼弟曰：“我世受国恩，遇难当死。顾老母在，汝等宜出避。”语讫即杀妻子，焚其居，自刎。时中兴元帅朵儿直班亦死之。

高文鼎，吉水人，为广东元帅。至正中，三山寇攻广州，文鼎以义激将士，力拒几一年，援兵不至，城陷，自刎，举家无一存者。

同邑进士解子元，起兵保乡里，与义士罗启南、姜天祐皆战死。

又钱鹤皋，上海人。至正中盗发松江，鹤皋揭竿起义兵，以复本郡，不克而死。

梁曾甫，南海泮浦人。至正间授番禺沙湾巡检。及盗起，曾甫据形势立垒寨，流逋四归，尽散家财以饷士，不足则质其田继之，乡人赖以安堵。贼遣使说之降，曾甫斩以徇众。贼怒，悉锐来攻，曾甫遂遇害。

有乌石寨巡检孔昺者，宣圣五十六代孙也，同起兵拒贼，亦被杀。

邓可贤，乳源人，慷慨好学。郴寇攻乳源，可贤率民立寨自保，以忠孝大义相勉，且曰：“寨不能守，当急趋韶州。韶吾父母邦也。”乃遣子一源间道上方略于同知买住，率兵破贼。由是贼深恨之，复合兵攻寨，守两月，粮尽，可贤子弟七人皆被杀。及寨破，守民四百人无一降者，郡人建祠祀之。

张恒，电白人，官雷州千户。高凉猺贼寇雷州，势猖獗，诸将皆恇怯。恒曰：“恒实专戎卫，敢偷生误国乎！”遂披甲跃马，出与贼战，奋臂杀数十人，竟以无援死。

张友明，吴川人。至正九年，海寇犯合浦，攻珠崖。宣慰使檄化州通判游宏道进兵会剿，宏道知友明为义士，命率师追贼于澄迈之石<*石瞿港。时贼粮尽死战，友明为先锋，战方酣，俄而海南番兵先遁，寇乘胜四合，友明与宏道力战，殁于阵。

有琼山县巡检周仁者，亦战殁。

陈元善，龙溪人，世以儒名家。海堧逃兵作乱，贼帅以元善素行孚乡里，欲先胁之为民望。元善曰：“吾所畏者义，不畏者死。汝贼岂能久生耶？”与其妻郭氏及三子皆遇害。

又雷灿，进贤乡贡士。闽中乱，灿起兵讨贼，亦死之。

叶景仁，字天德，松溪人。至正十三年为浦城县尹。闽中盗起，奉檄讨政和西里寨，克之。遂深入，以援不继，为贼执，断其右膊死。

子隽闻父死，倾家资，募壮士，从间道入贼境，杀贼帅，载父尸而还。事闻，授以官，不就。

同时有李铉，字伯鼎，卫县人。官郢复二州副万户，分兵守延平，与寇战于政和泗州桥，弗克，死之。

又马哈麻，回鹘人，为政和尉，亦率乡兵拒战。被执，瞋目骂贼，贼怒，剖其腹，肠出委地而死。

罗良，长汀人。散资募兵，捕杀漳州山寇，解福州围，功为闽将第一。又数从海道漕粟京师，赐爵晋国公。时陈有定主闽事，良贻之书曰：“足下向为参政，国之大臣。克复汀州，固其本职。燕只平章，僚长也，足下迫之。郡邑之长，朝命也，足下窜之。百司，朝廷之役也，足下臣妾之。足下所收复郡邑，得其仓库，入为家资。口言为国，心实为身耳。跬步之间，真伪甚明。不审足下将为郭子仪，抑为曹孟德耶！”有定大怒，发兵攻漳州，良迎战马岐山，败绩，进围之，良坚守旬月，城陷死之。

又陈端孙，字伯都，福清人，武举第一。时陈有定勒兵侵州境，率众拒之，中流矢坠马，有定胁之使从。端孙曰：“我家三世事元，今从汝反邪！”有定怒，杀之。其妻孙氏，抱幼女投井死。

张进九，青田人。世业农，敦朴有至行。至正十五年，八都贼起，进九被缚，使前诱众降，进九怒呼曰：“诸君速来杀此贼！”贼加刀于颈，令如己言，卒不改，竟被杀。

赵观光，鄞人。以文学得推择为吏，署奉化州判官，寻迁昌国州。方国珍作乱，昌国孤悬海中，势甚危。守将问计，对曰：“州兵寡弱，且不谙水战，惟兰秀二山居民悍勇善斗，素习海事。若募以厚资，示以重赏，用之擒贼，无难也。”守将然其言，即以事委之。引兵出海，俄而贼船猝至，众皆畏缩莫敢前，独观光部兵与之战。至晚，短兵相接，矢石交下，官军与贼不可辨，遂死之。

潘伯修，字省中，黄岩人。尝三举于乡，至春官辄不第，遂隐居教授，以著书自娱，为诗文皆寓微意，曰：“文章不关世教，虽工无益也。”方国珍寇海上，江浙参政朵儿只班总兵至，将尽屠边海之民。伯修挺身率父老诣军前，力争曰：“倡乱者国珍尔，吾民无罪也。”乃得免，国珍闻之怒，遣人沉之于海。

周诚德，温州平阳人。父应煃，以浙东帅府同知致仕。至正十四年，盗起，蔓延温州境。浙东元帅檄诚德为平阳州同知，遂募义勇剿捕贼党李师、吴第五等，境内以安，第功迁枢密判官。时方国珍从子明善据温州，屡侵平阳。诚德率兵败之于香山，又败之于徐洋。累官浙东道副都元帅。明善深畏之，乃赂遗麾下使狙伺于内，以计诱执之。诚德大骂不屈，明善叱左右刳其皮，诚德曰：“虽齑粉，犹胜从尔活，况刳皮乎！”既死，犹屹立不仆。有义士刘公宽，团结乡兵，代诚德复仇，明善从间道脱走。

王铨，字伯衡，安仁人。登进士，历温州守。及州陷，铨公服坐堂上。寇至，问：“何为不去？”铨曰：“方州大臣，与城存亡，去将何适？吾负国托付，死有余辜。但不可延累吾民，吾当为厉鬼以报汝。”寇欲降之，乃以言激，贼怒，引颈受刃死。其女闻之，亦抱子赴水以殉。

刘良，常州万户府知事也。张士诚围常州，援兵不至，遣其子毅赍蜡书，间道抵江浙求救。未及还而城陷，良不屈，阖门赴水死者十余人。

时武进县尹刘溶，率民兵战于葛桥南，亦阵殁。

杨椿，字子寿，平江人，素有学行。张士诚攻平江，有司籍民守陴，署椿、李司马宾客佐其军。时所募皆少年良家子。椿入募之明日，寇兵即附城。椿戎衣率所部，昼夜独守一隅。既而守臣遁去，寇夺门入，椿犹持弓矢督战，遂死城下。妻王氏，披发徒跣求于乱尸中，不得见，循河而哭，忽其尸浮于水上，因载以归，抚柩大恸三日而气绝。

李棠卿，乐平人，为无锡州仓使。时张士诚寇无锡，棠卿抱印避草泽间。士诚以仓印故，购之急。棠卿度不能脱，遣人怀印间道纳之行省。寻被执，诱以仕，不降，囚系数日，死狱中。

邹世闻，字闻达，登州黄县人。世袭管军百户，戍海宁地。濒海灶民多鬻私盐，而禁甚重。有犯者，例与管民官共谳，管民官欲按法科灶民罪，世闻曰：“民贫故耳。”卒不问，民皆称为邹父。会张士诚陷浙西，见有从逆者，世闻每为切齿。后屏居峡石，不食死。

同时刘受二，彭泽人。以贡授池州府推官，张士诚倡乱，受二领兵战于城西渡口，败绩。婴城固守，城陷，不屈死之。

陈谦，字子平，平江人。潜心《皇极》之学，尤精于《易》。尝一应乡贡，既入院门，卒有解士人衣索挟书者，叹曰：“是岂致身之道耶！”遂趋出不就试。兄训，为江浙行省照磨，谒告还吴。适苗寇薄城急，俄闻城陷，训即与谦诀曰：“吾虽位卑，尝为王臣，义不可辱。弟处士耳，宜走避。”语讫，即拔刀自刺，家人抱止之。乱兵入，胁使拜，不屈，遂刃其胸，谦翼蔽之，乞以身代。众掖之门外，复求入。见其兄已殪，伏尸号恸，并见杀，悉投于河。门弟子得其尸桥下，兄弟犹相倚立水中，若抱持然。求其所著书，皆散失，独得《周易解诂》二卷，古体诗二十四篇。

李清七，蕲水人，与弟清八，俱英迈刚果，谨守礼义。徐寿辉据蕲水为都，乡人有材识者皆妄授官爵，清七兄弟以为耻。寿辉及门辟之，匿不出。及索致之，兄弟历陈大义，辞色俱厉，并见杀。至今耆老指其地，曰：“此李清七兄弟死所也。”

林梦正，字古泉，台州太平人。以遗逸举为溧阳儒学教授。蕲黄贼寇溧阳，获其魁张姓者，乃世职千户也。梦正叱之曰：“尔父祖世受国恩，而尔忍为逆邪！”既而寇势转盛，竟夺张去。令曰：“有生得林教授者，受上赏。”梦正匿他处，搜得之。张曰：“前日骂我者，非子邪？”曰：“然。”张曰：“降则俾尔为元帅。”梦正曰：“尔伪也，我何为降！”强之再三，终不可。缚于树，不解衣冠杀之。

夏璿，字希政，湘阴人。博学笃行，以气节自负，领乡荐，历湖广行省都事，布衣茹素以为常。至正十二年，蕲黄兵变，屡为乱党所胁，愤懑自经，遗书勉妻子以忠节语，不及私。

普元理，其先高昌人，后徙公安。至正壬辰进士，历佥江南湖北廉访司事。时所治郡邑皆陷，遂诣长沙，假分司印征兵属郡。未几，授行省参政。兵溃，一门尽节死。

汤自愿，字伯恭，余干人。徐寿辉遣将项普略陷饶州，所至杀掠，自愿起兵御之。未几，州陷，自愿走港西，结连临川诸义士为保障。其子弟皆有膂力，每战必克，声大振，时号汤军。集兵复州治三日，战败，自愿遭擒，送饶州。普略欲其降，不屈死。

汪伯正，字以德，乐平人。少通《春秋》大义，尚名节，授婺源州判官。伪将项普略陷饶信，伯正引兵自五岭与平章三旦八兵合剿之。兵败，三旦八仅以身免，贼乘胜长驱入州，伯正力战死。

初，鄱阳胡振祖独树义旗，纠乡民自保江口，三旦八授为浮梁州同知。率兵转战，遇歙寇汪童众数万，乃营大游山拒之。累战不利，马蹶，被擒死。

江日新，歙州人。蕲黄贼陷郡，日新与其弟倡义举兵，选武勇者将之。相持旬日，寇益众，兄弟迭出战，力竭皆死。

同郡程择，时为武昌路学正。蕲黄寇至，以府檄起义兵固守，城陷死之。

许晋，字德绍，江阴州大姓也，有武略，仲子如璋亦英勇。蕲贼陷江阴，晋与如璋谋，潜募乡人，资以饮食，俾护里闬。贼四出抄掠，则诱使深入，殪而埋之。寻闻官军驻近郊，阴遣人约为内应。会浙东宣慰元帅以兵至，晋率所募应之，与贼战城北，贼忿兵犄其后。如璋与家僮往救，手刃数人，陷阵入，偕父战死。乡人得其尸，敛葬之，表所居曰忠孝里。

刘元谟，佚其籍贯，弋阳知州。蕲寇至，力拒之凡十九日。众皆欲降，元谟大言曰：“吾虽死，当杀此贼。”城陷，骂贼而死。同时，玉山监县寿安、贵溪尉张良材亦死于难。

又杨居仁，开化县尹。饶兵陷县治，谓其下曰：“我守土臣，城亡与亡，义不可去。若辈宜自为计。”众皆散，居仁独衣冠坐堂上。贼至执之，大骂被杀。

又脱脱，同知萍乡州事。蕲黄寇起，脱脱以势必蔓延，纠集义兵，勤加训练，为守御之计。及贼压境，悉力拒战。贼环攻益急，城陷死之。

张昇，建阳人，少颖悟，年十二除正字，积官江西儒学提举。陈友谅据江西，追取诸司印，昇独不从，投其印于井，不食死。

有邓椿者，吉水人，临江府吏也。城陷，亦投江死。

舒泰，奉新人，至元初进士，任分宜县丞。辨冤狱，却虎患，异政累累可纪。寇起，渠帅知其为民望，欲要致之，不得。后举义兵破贼，为邻境剧寇所乘，泰被执，瞋目怒骂，遂遇害。

又张远，永丰人，世以资自雄。盗起沔阳，所过剽掠，远保护乡里，以大义激厉郡人合兵御寇。谋泄，盗袭杀之。

时清江刘天祐，亦起义兵谋讨贼。及被贼执，骂贼而死。

又陈无吝，亦永丰人，素有文名。叛将慕其才，强之从己，使参军事，无吝不肯。固请之，乃曰：“相从可，乞与我纸笔。”乃大书一诗与寇，极诋之。寇怒，拔其舌，刳其腹，含糊骂不绝口而死。

黄复圭，字均端，安仁人。少博学，以诗鸣于时。后陷于贼，为诗写志，贼怒，将刃其腹，圭曰：“腹可剖，赤心不可剖。”贼引锥欲刺其心，圭曰：“心可灭，吾心之正气不可灭也。”贼寸磔之。

黄翊，字孟翔，新建人。辟掾庐陵郡，安城土豪横杀人，有司莫敢逮，翊请行。豪树栅自固，翊命拔去，恶少年数十辈哗而出，翊叱曰：“汝主自杀人，何与尔事，顾甘同灭族耶！”挺身呼而入。豪知势蹙，出求解，且诱以重赂，翊诺之。与俱来，置诸法。伪汉陷江西，将及郡，知府以下皆散走，翊独止孔子庙堂。盗获之，知为府掾，强之使奉行文书，翊曰：“我即死，其能官于贼邪！”盗怒，反接于树，历一日，意必自悔，抽刀砺其颈，翊大骂甚于初，贼乃杀之。

杨本岩，庐陵人。有文武材，初为白鹿书院山长，迁庐陵主簿，往捕东固盗，所向披靡。本岩欲穷其巢穴，乘势深入，死之。子节闻父陷，奋勇突前，贼围之数重，不得脱，亦死。

彭继凯，分宜人。欧普祥陷袁州，继凯募义旅迎战，大败之。适安福义士袁明东引兵来会，并力克复袁城，乃下令禁杀掠，修城池，缮甲兵，吊死恤孤，民赖稍安。遣人诣赣迎旧守宝童归，宝童嫉其功，令刺客杀之，城中惊扰，义士溃散。

萧同善，万安人。以安庆路经历摄县事，龙泉彭时中寇县治，同善集义士守御，城赖以存。后复来攻，同善督众力战，被执。贼胁其跪，同善曰：“我命官也，何为跪！”贼裂其喉而死。

有彭敬叔，初为河北佥事，致仕归，道遇乱兵执之，使拜，亦不屈死。

又陈新，泰和人。初任新淦州判官，既归省，监州达正道闻其贤，使分守州之东境。时援少食尽，坚守不去。未几被执，解佩刀自刎。

时新淦守孔会心，亦赴水死。

冯文举，成都什邡人。初举乡试，授汉川州学正。会达鲁花赤宴寮佐，以一手称觞，文举耻之，谢病去。次年成进士，授云南儒学正提举，明玉珍攻云南，文举谓妻马氏曰：“我元进士，蒙恩厚。今天运至此，有死无二。汝光州马中丞孙女也，其从之乎？”马氏曰：“夫既义亡，妾生何益？”乃焚香北叩，相对缢于学宫。时副提举燮理翰闻之，怃然曰：“吾其可独生乎！”亦整衣冠自经。

同时新都人郭景杞，进士，官益源州同知，贼至力战而死。

尚景仁，施州人。父绍荣，召集乡民守御本州，大将刘应宝奏署元帅府事。明玉珍据重庆，屡遣人招绍荣，许以官爵，不应。及遣将来攻城，绍荣败之。时副元帅覃川隆密受伪命，以城降，绍荣遁入蛮中。景仁与弟庭芳，收余众，从大兵征讨有功，庭芳授夔州路总管，从攻新建，战死。景仁并领其众，守铁案城，伪丞相戴寿来攻，城陷，不屈死。

束良曾，佚其籍贯。官巩昌路总管，驻商州，闻李喜喜入蜀，慨然曰：“吾职守在此，岂可临难苟免！”遂率所部拒之，先登，陷阵而殁。及寇焚辽阳，懿州总管吕震亦死之。

刘以忠，字恕夫，汤阴人。刘福通侵河北，以忠避地林县鹿岭山，群盗袭得之，欲推为主，拥坐盘石上，众卒罗拜于前，以忠曰：“我书生也，不能为国讨贼，反附之乎？”遂以头触石，血流满面，贼度其志终不改，刺杀之。有扶沟进士潘炎者，贼素重其名，将辟为学士，炎叱曰：“我岂从贼者！”当贼触柱而死。

神保，北庭人，为林州达鲁花赤。刘福通兵陷林州，神保与民避守蚁尖寨。事急，怀其所授白麻投崖死。时林州团练万户高傅，磁州人也，赴调至，中途遇盗，亦战死。

邢飞翰，霍州人，性刚介。以荐为内台御史，伯颜专政，飞翰面斥其非。参议佛家驴奸邪，复廷劾之。以不容于宰相，出为两淮盐运同知，致仕。至正末，兵乱被执，不屈而死。

张仲仁，濠州人。读书尚气节，流寓泗州，以贾鲁召，使谕安丰，死之。子顺礼，继往谕安丰，亦死焉。世称父子完节。同时姜硕，乐安人，官礼部员外郎，奉诏招安陈友谅，不从。硕大骂，遇害。

张名德，淄川人，为般阳路总管。时州县丧乱过半，名德日训练其下，无少怠。尝曰：“此地稍安，以河为之障，贼兵卒不能来。今朝廷奏兵事者多留中，不省万一贼众北渡，防御稍疏，吾辈死无地矣。尔等岁縻廪粟，当各存忠义，要使头颈吃一刀以报国。”未几，刘福通果遣将毛贵引兵攻山东，连破胶、莱、益都，名德力战死。时胶、莱守臣释家讷、佥书枢密院脱欢、陵川县尹张辅、台掾张祖信，皆死于毛贵之乱。

齐郁，博兴人。官山东佥事，分守益都。明兵至，诸路望风迎附，郁与宣慰副使于德文、总管胡濬、知行枢密院张俊协力防守。食尽众溃，并相约，具公服自缢。俊妻子亦自投井中。

邓祖胜，佚其籍贯。以右丞守永州，明兵围其城，屡战屡屈，城中食尽，或劝暂投他郡，以图后效。祖胜慨然曰：“吾受封疆之寄，才力谫薄，不能御难以至此，有何面目复视息人间，分当效死报国，诸君可速为计。”遂抽刀自杀。

都事赵元隆者，兴安奇士也，素尚气节，尝读书至士为知己者死，拊几叹曰：“烈士当如此矣。”闻永州破，祖胜自杀。乃私语同官曰：“昔与邓侯同事，良荷知遇，所以不即死者，期效尺寸以报。今邓侯死矣，尚可独生乎？”即引剑自决。

张士谦，乐安人，由南台御史出知婺源州事。明兵至，拒守五十余日，城陷被执。先戮其妻，仍加刃于颈胁之，士谦曰：“吾为国忠臣，岂爱身邪！”至死骂詈不绝。时婺州守臣僧住、廉访使杨惠、宣城百户张文贵，亦皆自杀。

吴讷，字克敏，休宁人。少学兵法，习骑射。盗起徽州，待制郑玉荐其才，授建德路判官。明兵至，随元帅阿鲁辉退屯浙西札溪源，巡逻至界首白际岭，战败，引刀自刎，年仅二十七。有《吴万户诗集》五卷。

同时铜陵人陶起祖官同知，为贼所执，仗义而死。

驴儿达德，蒙古人，为云南行省右丞。镇帅达里麻兵败，梁王闻之，即同其母嘉僖可敦、忽的斤等百余人乘舟趋昆明池，谓驴儿达德曰：“我宗室子，无降理。”命取药，仰之死，妻子皆从之。驴儿达德既进毒于王，号恸自杀，一时从死者几二百人。

柏帖木儿，字君寿，蒙古人。居官，所至以廉能著。至正中累迁为福建行省左右司郎中，行省治福州。二十七年，明以骑兵出杉关，取邵武，以舟师由海道赴闽。奄至城下，柏帖木儿知城不可守，引妻妾坐楼上，慷慨谓曰：“丈夫死国，妇人死夫，义也。今城且陷，吾必死于是。若等能吾从乎？”皆泣曰：“有死而已，无他志也。”缢而死者六人。有十岁女，度其不能自死，则绐之曰：“汝稽颡拜佛，庶保我无恙也。”甫拜，即挈米囊压之死。乳媪抱其幼子，旁立以泣。柏帖木儿熟视之，叹曰：“父死国，母死夫。妾与女，从父者也，皆当死。汝三岁儿，于义何所从乎！为宗祀计，可也。”乃命媪抱匿旁近民舍，而敛金珠畀之，曰：“即有缓急，可以此赎儿命。”有顷，兵入城，即自焚死。

迭里弥实，字子初，回回人。性刚介，事母至孝。年四十犹不仕，或问之，曰：“吾不忍舍吾母以去也。”以宿卫年劳，授行宣政院崇教，三迁为漳州路达鲁花赤。居三年，民甚安之。时陈有定据全闽，八郡之政，皆用其私人以总制之。朝廷命官，不得有所与。明兵既取福州、兴化、泉州皆纳款。或以告，迭里弥实仰天叹曰：“吾不材，位三品，国恩厚矣。其何以报乎？报国恩者，有死而已。”亡何，吏走白招谕使者至，请出城迓之。迭里弥实从容语之曰：“尔第往，吾行出矣。”乃诣听事，具公服北面再拜毕，引斧斫其印文，又大书手版曰：“大元臣子。”即入位端坐，拔所佩刀，割喉中以死。既死，犹手执刀，按膝坐，俨然如生时。郡民相聚哭庭中，敛其尸，葬东门外。

时又有获独步丁者，回回人，进士，累官佥广东廉访司事。有吕复者，为江西行省左右司都事，皆闲居，寓福州。复以行省命，摄长乐县尹。福州既下，获独步丁曰：“吾兄弟三人，皆忝进士，受国恩。今四十年虽无官守，然大节所在，其可辱乎！”以石自系其腰，投井死。复亦曰：“吾世食君禄，今虽摄官，若不以死报国，则无以见先人于地下。”引绳自经死。获独步丁兄曰穆鲁丁者，官建康；曰海鲁丁者，官信州，亦皆死国难。




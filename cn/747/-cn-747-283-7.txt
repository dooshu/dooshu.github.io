○诸王实封制

门下：先王之制，封建有等，诸侯所食，征赋以归。河西节度大使原州都督庆王潭、河东节度大使太原牧棣王洽、河北节度大使幽州大都督鄂王涓等，性皆中和，行无外饰，教以诗礼，能渐义方，虽已列於封圻，竟未畴於井赋。顷以孝友之习，且在深宫，服用之，亦从御府。既申开国之典，宜崇书社之数，可各食实封二千户，主者施行。


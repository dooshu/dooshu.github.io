卷九十　魏豹彭越列传第三十

魏豹者，故魏诸公子也。其兄魏咎，

【索隐】：案：彭越传云“魏豹，魏王咎从弟，真魏後也”。

故魏时封为宁陵君。

【索隐】：案：晋灼云“宁陵，梁国县也，即今宁陵是”。

秦灭魏，迁咎为家人。陈胜之起王也，

【正义】：王，于放反。

咎往从之。陈王使魏人周市徇魏地，魏地已下，欲相与立周市为魏王。周市曰：“天下昬乱，忠臣乃见。

【索隐】：老子曰“国家昬乱有忠臣”，此取以为说也。

今天下共畔秦，其义必立魏王後乃可。”齐、赵使车各五十乘，立周市为魏王。市辞不受，迎魏咎於陈。五反，陈王乃遣立咎为魏王。

【集解】：徐广曰：“元年十二月也。”

章邯已破陈王，乃进兵击魏王於临济。

【正义】：故城在淄州高苑县北二里，本汉县。

魏王乃使周市出请救於齐、楚。齐、楚遣项它、田巴

【索隐】：案：项它，楚将；田巴，齐将也。【正义】：它，徒多反。

将兵随市救魏。章邯遂击破杀周市等军，围临济。咎为其民约降。约定，咎自烧杀。

魏豹亡走楚。

【集解】：徐广曰：“二年六月。”

楚怀王予魏豹数千人，复徇魏地。项羽已破秦，降章邯。豹下魏二十馀城，立豹为魏王。豹引精兵从项羽入关。汉元年，项羽封诸侯，欲有梁地，乃徙魏王豹於河东，都平阳，

【正义】：今晋州。

为西魏王。

汉王还定三秦，渡临晋，

【正义】：临晋在同州朝邑县界。

魏王豹以国属焉，遂从击楚於彭城。汉败，还至荥阳，豹请归视亲病，至国，即绝河津畔汉。汉王闻魏豹反，方东忧楚，未及击，谓郦生曰：“缓颊往说魏豹，能下之，吾以万户封若。”郦生说豹。豹谢曰：“人生一世间，如白驹过隙耳。

【索隐】：庄子云“无异骐骥之驰过隙”，则谓马也。小颜云“白驹谓日影也。隙，壁隙也”。以言速疾，若日影过壁隙也。

今汉王慢而侮人，骂詈诸侯群臣如骂奴耳，非有上下礼节也，吾不忍复见也。”於是汉王遣韩信击虏豹於河东，

【集解】：徐广曰：“二年九月也。”

传诣荥阳，以豹国为郡。

【集解】：高祖本纪曰：“置三郡，河东、太原、上党。”

汉王令豹守荥阳。楚围之急，周苛遂杀魏豹。

彭越者，昌邑人也，

【正义】：汉武更山阳为昌邑国，有梁丘乡。梁兵故城在曹州城武县东北三十三里。

字仲。常渔钜野泽中，为群盗。陈胜、项梁之起，少年或谓越曰：“诸豪桀相立畔秦，仲可以来，亦效之。”彭越曰：“两龙方斗，且待之。”

居岁馀，泽间少年相聚百馀人，往从彭越，曰：“请仲为长。”越谢曰：“臣不原与诸君。”少年彊请，乃许。与期旦日日出

【索隐】：旦日谓明日之朝日出时也。

会，後期者斩。旦日日出，十馀人後，後者至日中。於是越谢曰：“臣老，诸君彊以为长。今期而多後，不可尽诛，诛最後者一人。”令校长斩之。皆笑曰：“何至是？请後不敢。”於是越乃引一人斩之，设坛祭，乃令徒属。徒属皆大惊，畏越，莫敢仰视。乃行略地，收诸侯散卒，得千馀人。

沛公之从砀北

【正义】：砀音徒郎反。宋州砀山县。

击昌邑，彭越助之。昌邑未下，沛公引兵西。彭越亦将其众居钜野中，收魏散卒。项籍入关，王诸侯，还归，彭越众万馀人毋所属。汉元年秋，齐王田荣畔项王，乃使人赐彭越将军印，使下济阴以击楚。楚命萧公角

【正义】：萧县令。楚县令称公；角，名。

将兵击越，越大破楚军。汉王二年春，与魏王豹及诸侯东击楚，彭越将其兵三万馀人归汉於外黄。汉王曰：“彭将军收魏地得十馀城，欲急立魏後。今西魏王豹亦魏王咎从弟也，真魏後。”乃拜彭越为魏相国，擅将其兵，

【索隐】：擅犹专也。

略定梁地。

汉王之败彭城解而西也，彭越皆复亡其所下城，独将其兵北居河上。

【正义】：滑州河上。

汉王三年，彭越常往来为汉游兵，击楚，绝其後粮於梁地。汉四年冬，项王与汉王相距荥阳，彭越攻下睢阳、外黄十七城。

【正义】：睢阳，宋州宋城也。外黄在汴州雍丘县东。

项王闻之，乃使曹咎守成皋，

【正义】：河南府氾水是。

自东收彭越所下城邑，皆复为楚。

【正义】：为，于伪反。

越将其兵北走穀城。

【正义】：在齐州东阿县东二十六里是。

汉五年秋，项王之南走阳夏，

【正义】：夏，古雅反。陈州太康县也。

彭越复下昌邑旁二十馀城，得穀十馀万斛，以给汉王食。

汉王败，使使召彭越并力击楚。越曰：“魏地初定，尚畏楚，未可去。”汉王追楚，为项籍所败固陵。

【正义】：固陵，地名，在陈州宛丘县西北三十二里。

乃谓留侯曰：“诸侯兵不从，为之柰何？”留侯曰：“齐王信之立，非君王之意，信亦不自坚。彭越本定梁地，功多，始君王以魏豹故，拜彭越为魏相国。今豹死毋後，且越亦欲王，而君王不蚤定。与此两国约：即胜楚，睢阳以北至穀城，

正义从宋州已北至郓州以西，曹、濮、汴、滑并与彭越。

皆以王彭相国；从陈以东傅海，

【集解】：傅音附。【索隐】：傅音附。【正义】：从陈、颍州北以东，亳、泗、徐、淮北之地，东至海，并淮南、淮阴之邑，尽与韩信。韩信又先有故齐旧地。

与齐王信。齐王信家在楚，此其意欲复得故邑。君王能出捐此地许二人，二人今可致；即不能，事未可知也。”於是汉王乃发使使彭越，如留侯策。使者至，彭越乃悉引兵会垓下，

【正义】：在亳州也。

遂破楚。项籍已死。春，立彭越为梁王，都定陶。

【正义】：曹州。

六年，朝陈。九年，十年，皆来朝长安。

十年秋，陈豨反代地，高帝自往击，至邯郸，徵兵梁王。梁王称病，使将将兵诣邯郸。高帝怒，使人让梁王。梁王恐，欲自往谢。其将扈辄曰：“王始不往，见让而往，往则为禽矣。不如遂发兵反。”梁王不听，称病。梁王怒其太仆，欲斩之。太仆亡走汉，告梁王与扈辄谋反。於是上使使掩梁王，梁王不觉，捕梁王，囚之雒阳。有司治反形己具，

【集解】：张晏曰：“扈辄劝越反，不听，而云‘反形已见’，有司非也。”瓚曰：“扈辄劝越反，而越不诛辄，是反形已具。”

请论如法。上赦以为庶人，传处蜀青衣。

【集解】：文颖曰：“青衣，县名，在蜀。”瓚曰：“今汉嘉是也。”【索隐】：苏林曰：“县名，今为临邛。”瓚曰：“今汉嘉是也。”

西至郑，

【索隐】：地理地郑属京兆。【正义】：华州。

逢吕后从长安来，欲之雒阳，道见彭王。彭王为吕后泣涕，自言无罪，原处故昌邑。吕后许诺，与俱东至雒阳。吕后白上曰：“彭王壮士，今徙之蜀，此自遗患，

【正义】：上唯季反。

不如遂诛之。妾谨与俱来。”於是吕后乃令其舍人彭越复谋反。廷尉王恬开奏请族之。上乃可，遂夷越宗族，国除。

太史公曰：魏豹、彭越虽故贱，然已席卷千里，

【正义】：言魏地阔千里，如席卷舒。

南面称孤，喋血

【集解】：徐广曰：“喋，一作‘唼’。韩传亦有‘喋血’语也。”【索隐】：音牒。喋犹践也。杀敌践血而行，孝文纪“喋血京师”是也。

乘胜日有闻矣。怀畔逆之意，及败，不死而虏囚，身被刑戮，何哉？中材已上且羞其行，况王者乎！彼无异故，智略绝人，独患无身耳。得摄尺寸之柄，其云蒸龙变，欲有所会其度，以故幽囚而不辞云。

【索隐述赞】魏咎兄弟，因时而王。豹後属楚，其国遂亡。仲起昌邑，归汉外黄。往来声援，再续军粮。徵兵不往，菹醢何伤。








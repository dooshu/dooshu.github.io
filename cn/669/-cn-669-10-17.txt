17　載之空言不如見行事著明　緯書述孔子倡行事博深言


孟子題辭：案：趙岐作。「仲尼有云：『我欲託之空言，不如載之行事之深切著明也。』」太史公自序：「聞之董生曰：『子曰：「我欲載之空言，不如見之行事之深切著明也。」』」春秋繁露俞序篇：「孔子曰：『吾因其行事而加乎王心焉，以爲見之空言，不如行事博深切明。』」正義云：「此春秋緯文。」愚謂緯書起哀、平間，董生時未有之，蓋爲緯書者述此語耳。

【元圻案】隋書經籍志：「孟子十四卷，趙岐注。」〇後漢書趙岐傳：「岐，字邠卿，京兆長陵人也。初名嘉，生於御史臺，因字臺卿。多所述作，著孟子章句、三輔決録，傳於時。」〇程子曰：「詩、書，載道之文。春秋，聖人之用。五經之有春秋，猶法律之有斷例也。律令惟言其法，至斷例則始見法之用。詩、書如藥方，春秋如用藥治病。聖人之用，全在此書，故曰『不如見之行事之深切而著明』。」






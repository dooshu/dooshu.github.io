卷六十一 再生部


再生（悟再生附）

颜畿（出《搜神记》）

晋咸宁中，琅邪颜畿，字世都，得病，就医张瑳，死于瑳家。家人迎丧，旐每绕树不可解。乃托梦曰：“命未应死，但服药太多，伤五脏耳。今当复活，慎无葬我。”乃开棺，形骸如故，微有人色，而手爪所刮摩，棺板皆伤。渐有气，急以绵饮沥口，能咽，饮食稍增，能开目，不能言语。十余年，家人疲于供护。其弟弘都绝弃人事，躬自侍养。【眉批】真悌弟。以后便衰劣，卒复还死。【夹批】何用生为！

赵泰（出《冥祥记》）

晋中散大夫赵泰，字文和，清河人，年三十五尚未仕。尝忽心痛，须臾死，惟心不冷。既死十日，忽喉中有声如雨，俄而苏。说初死时，梦有人乘黄马，从者二人，夹扶泰腋，径将东行。良久，至一大城。城青黑色，崔崒高峻。遂将泰向城门入。经两重门，有瓦室，可数千间。男女大小亦数千人。行列而吏著皂衣，有五六人，条疏姓氏，云：“当呈府君。”泰名在三十。须臾，将泰与数千人男女一时俱进。府君西向坐，阅视名簿讫，复遣泰南入里门。有人著绛衣，坐大屋下，以次呼名，问生时作何罪孽，行何福善，各须实说。此恒遣六部使者在人间。疏记善恶，具有条状，不可得虚。泰答：“父兄仕官皆二千石。我举孝廉，公府辟不行，修志念善，不染众恶。”乃遣泰为水官监作吏，将二千余人，运沙裨岸，昼夜勤苦。后转泰水官都督，知诸狱事。给泰兵马，令案行地狱。所至诸狱，楚毒各殊。【眉批】地狱事略备。或针贯其舌，流血竟体。或被头露发，裸形徒跣，相牵而行。有持大仗，从后摧促。铁床铜柱，烧之洞然。驱迫此人，抱卧其上。赴即焦烂，寻复还生。或炎巨镬，焚煮罪人。身首碎烂，随沸翻转。有鬼持叉倚于其侧。有三四百人，立于一面，次当入镬，相抱悲泣。或剑树高广，不知限极。根茎枝叶，皆剑为之。人众相訾，自登自攀。若有欣竞，而身体割截，尺寸离断。【眉批】凡尘世欣竞者，皆剑树也。泰见祖父母及二弟，在此狱中涕泣。泰出狱门，见有二人文书来，说狱吏，言有三人，其家为于塔寺中悬幡烧香，救解其罪，可出福舍。俄见三人，自狱而出。已有自然衣服，完整在身。南诣一门，名开光大舍。有三重门，朱彩照发。见此三人，既入舍中，泰亦随入。前有大殿，珍宝周饰。精光耀目，金玉为床。见一神人，姿容伟异，殊好非常，坐此座上。边有沙门，立倚甚众。俄而府君来，恭敬作礼。泰问此何人，而府君致敬。吏曰：“号名世尊，度人之师。”有顷，令恶道中人，皆出听经。时有万九千人，皆出地狱，入百里城，到此者，奉法众生也。行虽亏殆，尚当得度，故开经法。七日之中，随本所作善恶多少，差次免脱。泰未出之顷，已见十人，升虚而去。出此舍，复见一城，方二百余里，名为受变形城。地狱考治已毕者，当于此城，更受变报。泰入其城，见有土瓦屋数千区，各有房舍。正中有瓦屋高壮，栏槛采饰。有数百局吏，对校文书，云：“杀生者当作蜉蝣，朝生暮死。劫盗者当作猪羊，受人屠割。淫逸者作鹤鹜鹰麋。两舌者作鸱枭鸺鹠。捍债者为骡驴牛马。”【眉批】妒贤嫉能、欺贫凌善者应变何物？泰案行毕，还水官处。主者语泰：“卿无罪，故相使为水官都督。不尔，与地狱中人无以异也。”泰问曰：“人有何行，死得乐报？”主者言：“唯奉法弟子，精进持戒，得乐报，无有谪罚。”泰复问曰：“人未事法时，所行罪过，事法后，得除否？”答曰：“皆除也。”语毕，主者开藤箧，检年纪，尚有余算三十年在，乃遣泰还。临别，主者曰：“已见地狱罪报如是，当告世人，皆令作善。”时亲表内外候视泰者，五六十人，同闻泰说。泰自书记，以示时人。

中书供膳（出《广异记》）

神龙元年，中书令杨再思卒。其日中书供膳亦死。同为地下所由引至王所。王问再思：“在生何得有许多罪状？”再思言：“己实无罪。”王令取簿来。须臾，有黄衣吏持簿至，唱再思罪云：“如意元年，默啜陷瀛檀等州，国家遣兵赴救。有人上书谏，再思违谏遣行，为默啜所败，杀千余人。大定元年，河北蝗虫为灾，烝人不粒。再思为相，不能开仓赈给，至令百姓流离，饿死者二万余人。宰相燮理阴阳，再思刑政不平，用伤和气，遂令河南三郡大水，漂溺数千人。”如此者凡六七件，示再思。再思再拜伏罪。【眉批】居官者可以为戒。忽有手大如床，毛鬣可畏，攫再思腾空而去。王云：“供膳无过，宜放回。”供膳既活，多向人说其事，为中宗所闻。召见，具以实对。中宗命列其事迹于中书厅记之。

王抡（出《通幽记》）

天宝十一年，朔方节度判官大理司直王抡，巡至中城，病死，凡一十六日而苏。初疾亟属纩之际，见二人追去。须臾入大城门，见朔方节度李林甫，相见拜揖，以为平生时也。又见李邕、裴敦复数人，于一府庭，言责林甫命，抡方悟死耳。林甫手持纸笔，与邕等辨对。【眉批】按此则林甫不入仙道明矣。冥司断曰：“林甫死后破家，杨国忠代为相。”其冬，林甫死，杨果代之。抡兄摄，亡已六年，时见之。摄云：“尔未当死。若得钱三千贯，即重生也。”抡家在西定远，去中城数百里，便见一山下有崎岖小径，驰归其家。斯须而升堂告妻曰：“我已死矣。若得钱三千贯，可再生。”其夕，举家咸闻窗牖间窣然有物声，犬亦迎吠。既明，其妻泣言：“梦抡已死，求钱三千贯。”即取纸剪为钱财，召巫者焚之。抡得之，即与人间钱不殊矣。冥中无昼夜，尝如冬天大阴雪时。有鬼王，衣紫衣，决罪福。判官数十人。其定罪以负心为至重。其被考理者，多僧尼及衣冠。【眉批】负心之人，何恶不作。僧尼仗佛，衣冠藉势，故罪业尤甚。抡在生时无他过，及定罪，唯举食肉。旁一吏曰：“此人虽食肉，不故杀。”抡未病时，曾解衣写金光明经，手自封裹，置于佛堂内。及冥中，以此善得见地藏菩萨，当得更生。即令取经，即抡所封裹之经也。鬼王判官数人，皆平生相友善，相见恍惚，不叙故。亦见其先府君夫人。拜伏之后，都无问讯，如不相识。【眉批】人子于亡过父母，久之亦如不相识矣。此何怪！然慈孝者必不尔。又见诸先亡兄弟，亦无兄弟情。兄摄近亡，相睦如生，当以日近故也。吏曰：“君有禄及寿。然此中之事，必不得泄之。”言毕，奄然而活。

法庆（出《两京记》）

凝观寺有僧法庆，造丈六夹纻像，未成暴死。时宝昌寺僧大智，同日亦卒。三日并苏。云：“见官曹，殿上有人似王者，仪仗甚众。见法庆在前。有一像忽来，谓殿上人曰：‘庆造我未成，何乃令死？’便检文簿，云：‘庆食尽，命未尽。【眉批】然则禄尽则亡之说非与！上人曰：‘可给荷叶以终寿。【夹批】奇！言讫，忽然皆失所在。大智便苏。”众异之，乃往凝观寺问庆，说皆符验。庆不复能食，每日，朝进荷叶六枝，斋时八枝，【眉批】造像果有功，又何妨赐食。如此终身。同流请乞，以成其像。

石长和（出《冥祥记》）

石长和者，赵国高邑人也。年十九，病月余卒。家贫，未及殡殓，经四日而苏。说初死时，东南行，见二人治道，在长和前五十步。长和行有迟疾，二人亦随缓速，常五十步。而道之两边，棘刺森然如鹰爪。众人行棘中，身体伤裂，地皆流血。见长和独行平道，俱叹息曰：“佛子独行大道中。”前至瓦屋，有楼阁千间甚高。上有一人，形面壮大，著皂袍四缝，临窗而坐。长和拜之。阁上人曰：“石君来耶！一别二千余年。’长和便若忆得此别时也。相识中有孟丞夫妻，先死已积岁。阁上人曰：“君识孟丞不？”长和答曰：“识。”阁上人曰：“孟丞生时，不能精进。今恒为我司扫除之役。孟妻精进，居处甚乐。”举手指西南一房曰：“孟妻在此。”孟妻开窗，见长和，厚相慰问，遍访其家中大小安否，曰：“石君还时，可更见过，当因附书也。”俄见孟丞执箒提箕，自阁西来，亦问家消息。久之，阁上人问都箓主者，审案石君箓，勿谬滥也。主者按箓，余三十年。阁上人乃敕主者，以车骑送之。长和拜辞而归，倏忽至家，恶其尸，不欲附之，于尸头立。见其亡妹于后推之，踣尸面上，因得苏。

孔恪（出《冥报记》）

唐武德中，遂州总管府记室参军孔恪暴病死，一日而苏。自说被收至官所，问何故杀牛两头。恪云：“不杀。”官曰：“汝弟证汝杀，何故不承？”因呼恪弟，死已数年矣。既至，枷械甚严。官问：“汝所言兄杀牛虚实？”弟曰：“兄前奉使招慰獠贼，使某杀牛会之。实奉兄命，非自杀也。”恪曰：“使弟杀牛会是实，然国事也。恪有何罪？”官曰：“汝杀牛会獠，以招慰为功，用求官赏，以为己利。何为国事也？”因谓恪弟曰：“兄既遣杀，汝便无罪，放任受生。”言讫，弟忽不见，亦竟不得言叙。官又问恪：“因何复杀两鸭？”恪曰：“前任县令杀鸭供客，岂恪罪耶？”官曰：“客自有料，杀鸭供之，将求美誉，非罪而何？”【眉批】此冥官甚深入，却是诛心之法。又问：“何故杀鸡卵六枚？”曰：“平生不食鸡卵，唯忆九岁时寒食日，母与六枚，因煮食之。”官曰：“欲推罪母也。”恪曰：“不敢，但说其因耳。”官曰：“汝杀他命，当自受之。”言讫，忽有数十人来执恪，将出去，恪大呼曰：“官府亦大枉滥！”官闻之，呼还曰：“何枉滥？”恪曰：“生来有罪皆不遗，修福皆不记，岂非滥耶？”官问主司：“恪有何福？何为不录？”主司对曰：“福亦皆录，量罪多少。若福多罪少，先令受福。罪多福少，先令受罪。【眉批】罪福两准，而食其余，不可乎？然恪福少罪多，故未论其福。”官怒曰：“虽先受罪，何不唱福示之？”命鞭主司一百。倏忽鞭讫，血流溅地。既而唱恪生来所修之福，亦无遗者。官谓恪曰：“汝应先受罪。我更令汝归七日，可勤追福。”因遣人送出，遂苏。恪大集僧尼，行道忏悔，自说其事已至七日，家人辞诀，俄而命终。

皇甫恂（出《广异记》）

安定皇甫恂，以开元中，初为相州参军，有疾暴卒，数食顷而苏。刺史独孤思庄闻其重生，亲至恂所，问其冥中所见。云甚了了，但苦力微，稍待徐说之。俄顷曰：“恂初至官，尝摄司功。有开元寺主僧，送牛肉二十斤。初亦不了其故，但受而食之。适尔被追，乃是为僧所引。既见判官，判官问何故杀牛？恂云：‘生来蔬食，不曾犯此。’判官令呼僧。俄而僧负枷至，谓恂曰：‘已杀与君，君实不知。所以相引，欲求为追福耳。’【眉批】为杀不食，正恐冥中相引故。因白判官，杀牛己自当之，但欲与参军有言。判官曰：‘唯。’僧乃至恂所，谓恂曰：‘君后至同州判司，为我造陁罗尼幢。’恂问：‘相州参军何由得同州椽官？且余甚贫，幢不易造，如何？’僧云：‘若不至同州则已，必得之，幸不忘所托。然我辩伏，今便受罪。及君得同州，我罪亦毕，当托生为猪。君造幢之后，必应设斋庆度，其时会有所睹。’恂乃许之。寻见牛头人以股叉叉其颈去。恂得放还。”思庄素与僧善，召而谓之。僧甚悲惧，因散其私财为功德。后五日，患头痛。寻生三痈，如叉之状。数日死。恂自相州参军迁左武卫兵曹参军，数载，选受同州司士。既至，举官钱百千，建幢设斋。有小猪来师前跪伏，斋毕，绕幢行道数百转，乃死。

邓成（出《广异记》）

豫章邓成，年二十余，曾暴死。所由领至地狱，先过判官。判官是刺史黄麒麟，即成之表丈也。见成悲喜，且问家事。成告以无恙，因而求哀。麟云：“我亦欲得汝归，传语于我诸弟。”遂入白王。既出，曰：“已论放汝讫。”久之，王召成问云：“汝在生作何罪业，至有尔许冤对。然算犹未尽，当得复还。”寻有畜生数十头来噬成。王谓曰：“我今放成却回，令为汝作功德，皆使汝托生人间。”诸辈多有去者，唯一驴频来蹋成，一狗啮其衣不肯去。王苦救卫，然后得免。【夹批】为判官先容故。遂遣前吏送成出。过麟，麟谓成曰：“至喜莫过重生。汝今得还，深足忻庆。吾虽为判官，然日日恒受罪。【眉批】既有罪，又作判。既作判，又受罪。政刑于是无常矣。汝且住此，少当见之。”俄有一牛头卒持火来，从麟项上然至足。寻而火灭，麟复生，悲泣良久，谓成曰：“吾之受罪如是，其可忍也。汝归可传语弟，努力为造功德，令我得离此苦。非我本物，虽为功德，终不得之。吾先将官料置得一庄子，今将此造经佛，即当得之。【眉批】凡非分而得者，即造功德犹不可，况他财乎！或恐诸弟为恍惚，不信汝言，持吾玉簪还，以示之。”因拔头上簪与成。麟前有一大水坑，令成合眼，推入坑中，遂活。其父母富于财，怜其子重生，数日之内，造诸功德。成既愈，遂往黄氏，为说麟所托，以玉簪还之。黄氏识簪，举家悲泣数日，乃卖庄造经焉。

杨师操（出《冥祥记》）

雍州醴泉县人杨师操，贞观中，任蓝田县尉。后以身老还家，躬耕为业。然立性毒恶，喜见人过。每乡人有事，无问大小，即录告官。【眉批】与汝何涉？与汝何益？县令裴瞿县厌其烦碎，初不与理。【眉批】贤县令。师操或上表闻天。每谓人曰：“吾性虽急暴，从武德已来，四度受戒，日诵经论。然有人侵己，则不能忍。”至永徽元年四月七日夜，见著青衣人，骑白马从东来，云：“东阳大监追汝。”须臾不见。师操身忽倒，已到东阳都录处。于时府君大衙未散，师操遂私行曹司，皆有几案床席。见囚人，或著枷锁，露头散腰；或坐立行住，如是不可算数。师操向东行，到一处，有孔极小，唯见小星流出，臭烟蓬勃。有两人手把铁棒，修理门首。师操问：“此是何曹司？”答云：“是猛火地狱。拟著持戒不全人。闻有杨师操，一生喜论人过，逢人诈言惭愧。有片言侵凌，实不能忍。欲遣入此，故修理之。”【眉批】杨师操此种人原少，故猛火地狱久旷，而待修理耳。师操便叩头礼谢云：“杨师操者，弟子身是，愿作方便。”答云：“尔但志礼十方佛，勤心忏悔，改却毒心，即往生他处。”师操依言发愿，遂蒙放还。经三日却活。

张汶（出《宣室记》）

西河平遥县，有乡吏张汶者，无疾暴卒，数日而寤。初汶见亡兄来诣其门。汶甚惊，因谓曰：“吾兄非鬼耶，何为而来？”兄泣曰：“我自去人间，常属念亲友，若瞽者不忘视也。吾今为冥府吏，往往奉使至里中。比以幽明异路，不可诣汝。今冥官召汝，汝可疾赴。”汶惧，辞之不可，牵袂而去。行数十里，路曛黑不辨。汶自念，我今死矣，然常闻人死，当尽见亲友之殁者。有表弟武季伦，卒且数年，与汶善。试呼之，果应声而至，相与悲泣。汶因问：“此地何曛黑如是？”季伦曰：“冥途幽晦，无日月之光故也。”又曰：“吾生时积罪万状，兹受戮辱。闻兄唤，暂来，不可久。”掩泣而别。呼亲族中亡殁者数十，咸如之。多言身被涂炭，词甚凄咽。汶虽前去，亦不知止所。但常闻妻子兄弟号哭及语音，历在左右。因遍呼其名，则如不闻焉。【眉批】想当然耳。久之有一人厉呼曰：“平遥县吏张汶！”汶既应曰：“诺。”又有一人，责问平生之过有几。汶固拒之。于是命案椽出汶之籍。顷闻案椽称曰：“张汶未合死。”冥官怒曰：“未死，何召之？”椽曰：“张汶兄为役已久，请以弟代。虽未允其请，今召至此。”冥官怒其兄曰：“何为自召生人，不顾吾法？”即命囚之，而遣汶归。汶谢而出，遂独行。以道路曛晦，惶惑且甚。俄顷，忽见一烛在数十里外，光影极微。汶喜曰：“此烛殆人居乎？”望影而趋，可百余里，觉其影稍近。迫而就之，乃见己身偃卧于榻。室有烛，即其影也。汶自是寤。以冥中所闻妻子兄弟号哭及议丧具，讯其家，无一异者。

朱同（出史传）

朱同者，年十五时，其父为瘿陶令，暇日出门，忽见素所识里正二人云：“判官令追。”仓卒随去。出瘿陶城，行可五十里，见十余人临河饮酒。二里正并入厅坐，立同于后。同大忿怒，骂云：“何物里正，敢作如此事！”里正云：“郎君已死，何故犹作生时气色。”【夹批】一服清凉散。【眉批】今人富贵时候气色者，正为不想此一着耳。同悲泪久之。俄而坐者散去。同复随行，至一城，城门尚闭。里正又与十余辈共食。虽命同坐，而不得食。须臾城开，里正引同入城。立衙门，尚盘桓，未有所适。忽闻传语云：“主簿退食。”寻有一青衫人，从门中出，曳履徐行，从者数四。其人见识之，因问：“朱家郎君，何得至此？”同初不识，无以叙展。主簿云：“曾与贤尊连官，情好甚笃。”遂领同至判官所，极言相救。判官云：“此儿算亦未尽，当相为放去。”乃令前二里正送还。同拜辞欲出，主簿又唤：“书其臂，作主簿名，以印印之。”诫云：“若被拘留，当以示之。”同既出城，忽见其祖父奴，下马再拜云：“翁知郎君得还，故令将马送至宅。”同便上马，可行五十里，至一店，奴及里正请同下马，从店中过。店中悉是大镬煮人，人熟，乃将出几上，裁割卖之。【眉批】冥司极重杀生，不应许吃人肉。交关者甚众。其人见同，各欲烹煮。同以臂印示之，得免。复上马行五十里，累度至店，皆如前。久之，方至瘿陶城外。里正令同下马，云：“远路疲极，不复更能入城。”兼求还书与主簿，云：“送至宅讫。”同依其言，与书毕，各拜辞去。同还，独行入城，未得至宅，从孔子庙堂前过，因入廨歇。见堂前西树下，有人自缢。心并不惧，力为解结，不觉翕然而合。缢者乃其尸也。由是遂活。

许琛（出《河东记》）

王潜之镇江陵也，使院书手许深因直宿，二更后暴卒，至五更又苏。谓其侪曰：“初见黄衫二人，急呼出使院门，因被领去。北行可六七十里，荆棘中，微有径路。须臾，至一所楔门，高广各三丈余，横楣上大书，牓曰鸦鸣国。二人即领深入此门。门内气黯惨，如黄昏时。兼无城壁屋宇，唯有古槐万万株，树上群鸦鸣噪，咫尺不闻人声。如此又行四五十里许，方过其处。又领到一城壁，曹署牙门极伟，亦甚严肃。二人即领过曰：“追得取乌人到。”厅上有一紫衣官人，据按而坐，问琛曰：“尔解取鸦否？”琛即诉曰：“某少小在使院，执行文按，实不业取鸦。”官人即怒，因谓二领者曰：“何得乱追？”吏惶惧伏罪曰：“实是误。”官人顾琛曰：“即放却还去。”而官人坐榻之东，复有一紫衣人，身长大，黑色，以绵包头，似有所伤者，西向坐大绳床，顾见琛讫，遂谓当按官人曰：“要共此人略语。”即近副阶立，呼琛曰：“尔归，见王仆射，为我云：武相公传语，深愧每惠钱物，然皆碎恶，不堪行用。今有切事，要五万张纸钱，望求好纸烧之，烧时勿令人触损。且与仆射不久相见。”【眉批】武元衡，贤相，何以尚滞鬼道？言讫，琛唱喏。走出门外，复见二使者却领回，云：“我误追君，几不得脱。然君喜，当取别路归也。”琛问鸦鸣国之义。答曰：“此地周数百里，其间日月所不及，终日昏暗，常以鸦鸣知昼夜。是虽禽鸟，亦有谪罚。其阳道限满者，即捕来，以备此中鸣噪耳。”又问：“鸦鸣国空地奚为？”答曰：人死则有鬼，鬼复有死。若无此地，何以处之？”【眉批】异闻。初琛死也，已闻于潜，既苏，复报之。潜问其故，琛即具陈所见。潜闻之，甚恶即相见之说，然问其形状，真武相也。潜与武相素善，累官皆所拔用，常月晦岁暮，焚纸钱以报之。由是以琛言可验，遂市藤纸十万张，以如其请。而琛之邻，果有同许琛姓名者，即此夕五更暴卒。时元和二年四月。至三年正月，王仆射亡矣。

辛察（出《河东记》）

大和四年冬，边上从事魏式暴卒于长安延福里沈氏私庙中。前二日之夕，胜业里有司门令史辛察者，忽患头痛而绝，心上微暖。初见有黄衫人就其床，以手相挽而出。既而返顾本身，则已殭矣。其妻儿等方抱持号泣，噀水灸灼，一家仓惶。察心甚恶之，而不觉随黄衣吏去矣。至门外，黄衫人踟蹰良久，谓察曰：“君未合去，但致钱二千缗，便当相舍。”察辞以贫。黄衫曰：“纸钱也。”遂相与却入庭际，大呼其妻数声，皆不应。黄衫乃指一家僮，教察以手扶其背，因令达语求钱。于是其家果取纸钱焚之，即皆化为铜钱。黄衫乃求脚直送出城。察思度良久，忽悟所居之西百余步，有佣车者，遂与黄衫俱诣其门。门已闭矣，察叩之，佣者出曰：“夜久，安得来耶？”察曰：“有客要载钱至延平门外。”佣曰：“诺。”即来装其钱讫。察将不行，黄衫又邀曰：“请相送至城门。”三人相引部领，历城西街，抵长兴西南而行。时落月辉辉，钟鼓将动。黄衫曰：“天方曙，不可往矣，当且止延福沈氏庙。”逡巡至焉。其门亦闭，黄衫叩之。俄有一女人，可年五十余，紫裙白襦，自出应门。黄衫谢曰：“夫人幸勿怪，某今有少钱，未可遽提去，请借一隙处暂贮。后日当有公事，方来此庙中，即当搬取。”女人许之。察与黄衫及车人，共搬置其钱于庙西北角。又于户外见有苇席数领，遂取覆之。才毕，天色方晓，黄衫辞谢而去。察与佣者相随归。至家，见其身犹为家人等抱持，灸疗如故，不觉形神合而苏。良久，思如梦非梦。乃曰：“向者更何事？”妻具言家童中恶，作君语，索六百张纸作钱，以焚之，皆如前事。察颇惊异，遽至车子家。佣者见察曰：“君来，正解梦耳。夜来所梦，不似寻常。分明自君家，别与黄衫人载一车子钱至延福沈氏庙，历历如在目前。”察愈惊骇，复与佣偕往沈氏庙。二人素不至此，既而宛然昨宵行止。即于庙西北角见一两片芦席，其下纸缗存焉。察与车子皆识夜来致钱之所，即访女人。守门者曰：“庙中但有魏侍御寓此，无他人也。沈氏有臧获，亦住庙旁。”闻语其事，及形状衣服，乃泣曰：“我太夫人也。”其夕五更，魏氏一家闻打门声，使候之，即无所见。如是者三四，式意谓之盗。明日，宣言于县胥，求备之。其日，式夜遨客为煎饼，食讫而卒。黄衫所言公事，此其验矣。

邓俨（出《酉阳杂俎》）

会昌元年，金州军事典部邓俨，先死数年。其案下书手蒋方者，忽心痛暴卒，如人捉至一曹司，见邓俨，喜曰：“我主张甚重，籍尔录数百幅书也。”蒋绐曰：“近损右臂，不能搦管。”旁有一人谓邓：“既不能书，可令还。”蒋草草被领还，陨一坑中而觉。因病，右手遂废。【眉批】鬼不可诳如此，况人乎？

章泛（出《异苑》）【眉批】以下女人。

临海乐安章泛年二十余，死经日，未殡而苏，云：“被录天曹，天曹主者是其外兄，料理得免。初到时，有少女子同被录送，立于门外。女子见泛事散，知有力助，因泣涕，脱金钏三只及臂上杂宝托泛与主者，求见救济。泛即为请之，并进钏物。良久出，语泛已论，秋英亦同遣去。秋英，即此女之名也。于是俱去。脚痛疲顿，殊不堪行。会日亦暮，止道侧小窟，状如客舍，而不见主人。泛与女共宿嬿接，【眉批】泉路姻缘。更相问。女曰：‘我姓徐，家吴县乌门，临渎为居，门前倒枣树即是也。’明晨各去，遂并活。”泛先为护军府吏，请假出都，经吴，乃对乌门，依此寻索，得徐氏舍。与主人叙阔，问秋英何在。主人云：“女初不出入，君何知其名？”泛因说昔日魂相见之由。秋英先说之，但不及寝嬿之事。而其邻妪或知之，以语主妇。主妇试令侍婢数人递出示泛。泛曰：“非也。”乃令秋英见之，则如旧识。徐氏谓天意，遂以妻泛。生子，名曰天赐。

刘长史女（出《广异记》）

吉州刘长史无子，独养三女，皆殊色，甚念之。其长女年二十，病死官舍中。刘素与司丘掾高广相善，俱秩满，与同归。刘载女丧还。高广有子，年二十余，甚聪慧，有姿仪。路次豫章，守冰不得行。两船相去百余步，日夕相往来。一夜，高氏子独在船中披书。二更后，有一婢，年可十四五，容色甚丽，直诣高云：“长史船中烛灭，来乞火耳。”高子甚爱之，因与戏调。妾亦忻然就焉，曰：“某不足顾，家中小娘子艳绝无双，为郎通意，必可致也。”【眉批】此婢小娘子所遣。高甚惊喜，因与为期而去。至明夜，婢又来曰：“事谐矣。”时天净月明，高立候于船外。有顷，遥见一女，自后船出，从此婢直来。未至十步，光彩映发，馨香袭人。高不胜其意，便前持之。女纵体入怀，姿态横发。乃与俱就船中，倍加欵密。此后夜夜辄来，情念弥重。如此月余日，忽谓高曰：“欲论密事，得无嫌难乎？”高固请说之。曰：“儿本长史亡女，命当更生，业得承奉君子，若垂意相采，当为白家令知也。”高大惊喜曰：“幽明契合，千载未有，方当永同枕席，何乐如之。”女又曰：“后三日必生，使为开棺，夜中以面乘霜露，饮以薄粥，当遂活也。”高许诺。明旦，遂白广。广未甚信，亦以其绝异，乃使诣刘长史，具陈其事。夫人甚怒曰：“吾女今已消烂，玷辱亡灵，乃至此耶！”深拒之。高求之转苦。至夜，刘及夫人俱梦女曰：“某命当更生，天使配合，必谓喜而见许。今乃靳固如此，是不欲某再生也。”及觉，遂大感悟，许焉。至期，乃共开棺，见女姿色鲜明，渐有暖气。家中大惊喜。乃设帏幕于岸侧，举置其中。夜以面承露，昼哺饮，父母皆守视之。一日，转有气息，稍开目，至暮能言，数日如故。高问其婢，云：“先女死，尸柩亦在舟中。”【眉批】婢独不苏，是缺典。女既苏，遂临，悲泣与决。乃择吉日，遂于此地成婚。后生数子，因名其地为“礼会村”。

刘氏子妻（出《原化记》）

刘氏子者，少任侠，有胆气。常客游楚州淮阴县，交游多市井恶少。邻人王氏有女，求聘之。王氏不许。后数岁，因饥，遂从戎。数年后，役罢，再游楚乡，与旧友相遇，甚欢。常恣游骋，昼事弋猎，夕会狭邪。因出郭十余里，见一坏墓，棺柩暴露。归而聚饮，时夏夜，暴雨初止，众人戏曰：“谁能以物送至坏冢棺上者？”刘秉酒恃气曰：“我能之。”众曰：“若审能，明日众置一筵以赏其事。”乃取一砖，同会人列名于上，令生持去，余人饮而待之。生独行，夜半至墓，月初上，如有物蹲踞棺上。谛视之，乃一死妇人也。生舍砖于棺，背负此尸而归。众方欢语，忽闻生推门，如负重之声。门开，直入灯前，置尸于地，卓然而立，面施粉黛，髻发半披，一座绝倒，亦有奔走藏伏者。生曰：“此我妻也。”遂拥尸致床寝。众人惊惧。至四更，忽觉口鼻微微有气，诊视之，即已苏矣。问所以，乃王氏之女，因暴疾亡，不知何由至此。未明，生取水，与之洗面濯手，整钗髻，疾已平复。乃闻邻里相谓云：“王氏女将嫁暴卒，未殓，昨夜因雷，遂失其尸。”生乃以告王氏，王氏悲喜，乃嫁生焉。众咸叹其冥契，亦伏生之不惧也。

李强名妻（出《记闻》）

陇西李强名，妻清河崔氏，甚美。其一子，生七年矣。开元二十二年，强名为南海丞。方暑月，妻因暴疾卒。广州嚣热，死后埋棺于土，其外以堑围而封之。强名痛其妻夭年，而且远官，哭之甚恸，日夜不绝声。数日，妻见梦曰：“吾命未合绝，今帝许我活矣。然吾形已败，帝命天鼠为吾生肌肤，更十日后，当有大鼠出入堑棺中，即吾当生也。然当封闭门户，待七七日，当开吾门，出吾身，吾即生矣。”及旦，强名言之，而其家仆妾梦皆协。十余日，忽有白鼠数头，出入殡所，其大如。强名异之，试发其柩，见妻骨有肉生焉，遍体皆尔。强名复闭之。积四十八日，其妻又见梦曰：“吾明晨当活，盍出吾身。”既晓，强名发之，妻则苏矣。扶出浴之。妻素美丽，及再生，则美倍于旧。肤体玉色，倩盼多姿。服靓妆，人间殊绝矣。强名喜形于色。时广州都督唐昭闻之，令其夫人观焉。于是别驾已下夫人皆从。强名妻盛服见都督夫人，与抗礼，颇受诸夫人拜。薄而观之，神仙中人也。言语饮食如常，而沉静少言。众人访之，久而一对。若问冥间事，即杜口，虽夫子亦不答。明日，唐都督夫人置馔，请至家。诸官夫人皆同观之。悦其柔姿艳美，皆曰：“目所未睹。”既而别驾长史夫人等次其日列筵请之，而都督夫人亦往。如是已二十日矣。既强名使于桂府，其妻为诸家所迎，往来无恙。强名去七旬乃还。还数日，妻复言病，一日遂亡。计其再生，才百日尔。或曰：有物凭焉。

郑洁妻（出《博异记》）

郑洁，本荥阳人，寓寿春郡。婚李氏，则善约之犹子也。开成五年四月中旬，日向暮，李氏忽得心痛疾，乃如狂言，拜于空云：“且乞。”须臾遂卒，唯心尚暖耳。一家号恸，呼医命巫，竟无效者。至五更，鸡鸣一声，忽然回转。众皆惊捧，良久，口鼻间觉有嘘吸。至明，方语云：“鬼两人把帖来追，初将谓州县间，唯冀从容，而俄被使人曳行。入城郭，引见一官人，似曹官之辈。又领入曹司，读元追之由云：‘某前生姓刘，是丈夫，有妻曰马氏。马氏悍戾，刘乃杀而剔其腹，令马氏无五脏，不可托生。’所诉者马母。某便告本司云：‘若欲得马氏托生，即放某回，尽生平所有，与作功德，可也。若今追某，徒置于无间狱，亦何裨于马氏哉！’本司云：‘此则自辨之。’须臾，马氏到。某具言之。官人问马氏：‘何如？’马氏曰：‘冤系多年，别罪受毕，合归生路无计，伏取裁断。’某又云：‘且请检某算寿几何。若未合来，即请依前说；若合命尽，伏听处分。’官人云：‘灼然有理。’遂召司命。检案云：‘更有十八年合在人间。’本司云：‘且令随衙勘责，夜则放归耳。’彼处欲夜，【眉批】地下昼夜相反。所司放出，似梦而归也。”自是人间日暮，追使即来，鸡鸣即放回，如常矣。郑虽贫苦，百计祇待来使。三五日后，使人惭谢曰：“茶酒不如赐浆水，又贫居易办。”自是每晚则备浆水及粥，纸钱三五张。凡语言，皆商议，出拔李氏。李氏初归，并不敢言冥间事。自使人同和，兼许微说。常言人罪之重者，无如枉法杀人而取金帛。又曰：“布施者，不必造佛寺，不如先救骨肉间饥寒。如有余，即分锡类。更有余，则救街衢间也，其福最大。”【眉批】实在功德。又云：“每烧钱财，如明旦欲送钱与某神祗，即先烧三十二张纸钱，以求五道，其神祗到必获矣。如春秋祭祀，即不假告报也。【眉批】春秋祭祀，不假告报，乃知此外祈祷，皆如人间私谒耳。五道则居间之人乎？其烧时辄不得就地，须以柴或草荐之，从一头以火，不得破碎，一一可达也。”至八月中，李却回，忽喜曰：“已有计可脱矣。然须致纸钱三五万。”郑乃求于还往，一邑官吏，依言致之。后数日，方说云：“冥司又有剔五脏而杀人者，冥司勘覆未毕。且取彼五脏，置马氏腹，令托生矣。”【眉批】地狱有刳肠之刑，岂少一副五脏哉，可疑可疑。况今所剔五脏，既可取用，马氏原剔者何在？自是追呼稍稀，或十日方一去，但云磨勘文案未毕。又谓郑云：君即合得摄安丰尉，”至明年正月三日，果为崔中丞邀摄安丰县尉。皆其妻素知之。自正月已后，更免其追呼矣。郑君自有记录四十余纸，此略而言也。

【总评】《广异记》：裴龄死而后生，述冥吏语云：“世作钱于都市，其钱多为地府所收。宜呼凿钱人于家中密室作之，毕，可以袋盛，当于水际焚之。受钱之时，若横风动灰，即本鬼得；若有风扬灰，即为地府及他鬼神所受。又鬼神常苦饥，烧钱时，兼设少酒饭，以两束草立席上，鬼神映草而坐，即得食。”

河南府史（出《广异记》）

洛阳郭大娘者，居毓财里，以当垆为业，天宝初物故。其夫姓王，作河南府史，经一年暴卒，数日复活。自说：“初被追见王。王云：‘此人虽好酒，且无狂乱，亦不辜负他人，算又未尽，宜放之去。’处分讫，令所追人引入地狱，示以罪报。初至粪池狱，从广数顷，悉是粪。见其妻粪池中受秽恶，出没数四。某悲涕良久。忽见一人头从空中落，堕池侧，流血滂沱。某问此是何人头也。使者云：‘是秦将白起头。’某曰：‘白起死来已千余载，那得复新遇害？’答曰：‘白起以诈坑长平卒四十万众，天帝罚之，每三十年一斩其头，迨一劫方已。’【眉批】白起有几头乎？抑鬼能复生头乎？或受生三十年又录而斩之乎？事了别王。王言：‘汝好饮酒，亦是罪，【眉批】好饮何罪？终须与一疾。【夹批】好饮便是一疾了。不然，无诫将来。’夺左右以竹杖染水，点其足上，因推坑中，遂活。”脚上点处，成一疮，痛不可忍。却后七年方死。

崔涵（出《塔寺记》）【眉批】以下已葬再生。

后魏菩提寺，西域人所立也。沙门达多，发墓取砖，得一人以送。时太后与孝武帝在华林堂，以为妖异。谓黄门郎徐纥曰：“上古以来，颇有此事不？”纥曰：“昔魏时发冢，得霍光女婿范明友家奴，说汉朝废立，于史书相符，此不足为异也。”后令纥问其姓名，死来几年，何所饮食。答曰：“臣姓崔名涵，字子洪，博陵安平人。父名畅，母姓魏，家在城西阜财里。死时年十五，今乃二十七，在地下十二年，常似醉卧，无所食。时复游行，或遇饮食，如梦中，不甚辨了。”后即遣门下录事张隽，诣阜财里访涵父母，果有崔畅，其妻魏。隽问畅曰：“卿有儿死不？”畅曰：“有息子涵，年十五而亡。”隽曰：“为人所发，今日苏活。主上在华林园，遣我来问。”畅闻惊怖，曰：“实无此儿，向者谬言。”隽具以实闻，后遣送涵家。畅闻涵至，门前起火，手持刀。魏氏把桃杖拒之。曰：“汝不须来。吾非汝父，汝非我子。急速去，可得无殃。”【眉批】事稍非常，父子且不相信矣，宇宙岂容非常之人哉！涵遂舍去，游于京师，常宿寺门下。汝南王赐黄衣一通。性畏日，不仰视天，又畏水火及兵刃之属。常走于路，疲则止，不徐行也。时人犹谓是鬼。洛阳大市北有奉终里，里内之人，多卖送死之具及诸棺椁。涵谓曰：“柏棺勿以桑木为榱。”人问其故。涵曰：“吾在地下，见发鬼兵，有一鬼称是柏棺，应免兵。吏曰：‘尔虽柏棺，桑木为榱。’遂不免兵。”京师闻此，柏木涌贵。人疑卖棺者教涵，故发此言。【夹批】理或有之。

崔敏壳（出《广异记》）

博陵崔敏壳，性耿直，不惧神鬼。年十岁时，常暴死，死十八年而后活。自说被枉追，敏壳苦自申理，岁余获放。王谓敏壳曰：“汝合却还，然屋舍已坏，如何？”敏壳固求还。王曰：“宜更托生，倍与官禄。”敏壳不肯。王难以理屈，徘徊久之。敏壳陈诉称冤，王不得已，使人至西国，求重生药，数载方还。药至布骨，悉皆生肉，唯脚心不生，骨遂露焉。其后家频梦敏壳云：“吾已活。”遂开棺，初有气，养之月余方愈。敏壳在冥中，检身当得十政刺史，皆不敢居正厅。相传云，项羽故殿也。敏壳到州，即敕洒扫。视事数日，忽闻空中大叫曰：“我西楚霸王也。崔敏壳何人，敢夺吾所居？”敏壳徐云：“鄙哉项羽，生不能与汉高祖西向争天下，死乃与崔敏壳竞一败屋乎？且王死乌江，头行万里，纵有余灵，何足畏也！”【眉批】项公到处受亏，知己惟杜嘿一人耳。乃帖然无声，其厅遂安。后为华州刺史，华岳祠旁，有人初夜闻庙中喧呼，及视庭燎甚盛，兵数百人陈列，受敕云：“当与三郎迎妇。”又曰：“崔使君在州，勿妄飘风暴雨。”皆云不敢。既出，遂无所见。

李娥（出《穷神秘苑》）

汉末，武陵妇人李娥，年六十岁，病卒，埋于城外，已半月，娥邻舍有蔡仲，闻娥富，乃发冢求金，以斧剖棺。娥忽棺中呼曰：“蔡仲护我头。”仲惊走，为县吏所收，当弃市。娥儿闻母活，来迎出之。太守召娥问状。娥对曰：“误为司命所召，到时得遣，出门外，见内兄刘文伯，惊相对泣。我思在此已十余日，已为家人所葬，那得自归，因求一伴。文伯即遣门卒与户曹相闻，答曰：‘今武陵西界，有男子李黑，亦得还，便可为伴。’兼敕黑过娥邻舍，令蔡仲发出。于是文伯作书与儿，娥遂与黑同归。”太守闻之，即赦蔡仲，仍遣马吏，于西界推问李黑，如娥所述。文伯所寄书与子，子识其纸，是父亡时所送箱中之书矣。

邺中妇人（出《穷神秘苑》）

窦建德，常发邺中一墓，无他物。开棺，见妇人，颜色如生，姿容绝丽，可年二十余。衣物形制，非近世者。候之，似有气息，乃收还军养之。三日而生，能言，云：“我魏文帝宫人，随甄皇后在邺，死葬于此，命当更生，而我无家属可以申诉，遂至幽隔，不知今乃何时也。”说甄后见害，了了分明。建德甚宠爱之。其后建德为太宗所灭，帝将纳之。辞曰：“妾幽闭黄壤，已三百年，非窦公何以得见今日，死乃妾之分也。”遂饮恨而卒。帝甚伤之。

徐玄方女（出《法苑珠林》）

东晋冯孝将，广州太守。儿名马子，年二十岁余，独卧厩中，夜梦女子，年十八九，言：“我是太守北海徐玄方女，不幸早亡。亡来四年，为鬼所枉杀。案生录，当年八十余。听我更生，应为君妻，能见救不？”马子答曰：“可。”与之克期。至期日，床前有头发，正与地平。令人扫去，愈明，遂掘出。扶令坐对榻上，语言奇妙，遂与寝息。每戒云：“我尚虚，借待本生日至，方出耳。”遂往厩中。言语声音，人皆闻之。女计生日至，具教马子出己，并言调养之方。马子从其言，以丹鸡一只，黎饭一盘，清酒一升，醊其丧前，去厩十余步祭讫，掘棺出，开视，女身体完全如故。徐徐抱出，著毡帐中，唯心下微暖，口有气。令四婢守护之，常以青羊乳汁沥其两眼，始开口，能咽粥，积渐能语。二百日，持杖起行。一期之后，颜色肌肤气力，悉复如常。乃遣报徐氏，上下尽来，选吉日下礼，聘为夫妇。生二男，长男字元庆，嘉和初为秘书郎。小男敬庆，作太傅掾。

于宝家奴（出《五行记》）【眉批】以下生埋再生。

于宝，字令升。父莹，为丹阳丞。有宠婢，母甚妒之。及莹亡，葬之。遂生埋婢于墓。于宝兄弟尚幼，不之审也。后十余年，母丧开墓，而婢伏棺如生。载还，经日乃苏。言其父恩情如旧，地中亦不觉为恶。既而嫁之，生子。

【总评】生埋婢，本舒其生前之妒也，岂知反结地下之缘耶！虽然妪葬而婢出，则妪之妒终遂矣。异哉！

韦讽女奴（出《通幽记》）

唐韦讽家于汝颍，常虚默，不务交朋。诵习时暇，缉园林，亲稼植。小童薙草锄地，见人发，锄渐深，渐多而不乱，若新梳理之状。讽异之。掘深尺余，见妇人头，其肤色，俨然如生。更加锹锸，连身背全，唯衣服随手如粉。其形气渐盛，顷能起，便前再拜。言是郎君祖之女奴也，名丽容。初有过，娘子多妒，郎不在，便生埋于园中，托以他事亡去，更无外人知。某初死，被二黑人引去。至一处，大阙广殿，拜其王，略问事故。黑衣人具言端倪。某亦不敢诉娘子。须臾，引至一曹司，见文案积屋，吏人或二或五，检寻甚闹。一吏检案，言某命未合死，以娘子非理强杀，断灭娘子十一年禄以与某。【眉批】冥王宜以不及论。又经一判官按问。判官寻别有故，被罚去职。某案便被寝绝，九十余年矣。彼此散行。昨忽有天官来搜求幽系冥司积滞者，皆决遣，某方得处分。如某之流，亦甚多数。盖以下贱之人，冥官不急故也。【眉批】冥官亦趋势，况人乎？天官一如今之道士，绛服朱冠，舆骑随从。方决幽滞，令某重生，亦不失十一年禄。讽问曰：“魂既有所诣，形何不坏？”答曰：“凡事未了之人，皆地界主者以药傅之，遂不至坏。”讽惊异之。乃为沐浴易衣，貌如二十许人。时武德二年八月也。

郑会（出《广异记》）【眉批】以下被杀后生。

荥阳郑会，家在渭南，少以力闻。唐天宝末，禄山作逆，所在贼盗蜂起，人多群聚州县。会恃其力，尚在庄居，亲族依之者甚众。会恒乘一马，四远觇贼，如是累月。后忽五日不还，家人忧愁，然以贼劫之故，无敢寻者。其家树上，忽有灵语，呼阿奶，即会妻乳母也。家人惶惧藏避。又语曰：“阿奶不识会耶？前者我往探贼，便与贼遇，众寡不敌，遂为所杀。我以命未合死，频诉于冥官，今蒙见允，已判重生。我尸在此庄北五里道旁沟中，可持火来，及衣服往取。”家人如言，于沟中得其尸，失头所在。又闻语云：“头北行百余步，桑树根下是也。到舍，可以榖树皮作线挛之，勿令参差。”言讫，作鬼啸而去。家人至舍，依其挛凑毕，目数日乃能视。恒以米饮灌之，百日如常。

王穆（出《广异记》）

太原王穆，唐至德初，为鲁旻部将，于南阳战败，军马奔走。穆形貌雄壮，马又奇大，贼骑追及，以剑自后斫穆头，殪而陨地，觔骨俱断，唯喉尚连。初冥然不自觉死，至食顷乃悟，而头在脐上，方始心惋。旋觉食漏，遂以手力扶头，还附颈。须臾复落，闷绝如初，久之方苏。正颈之后，以发分系两畔，乃能起坐，心亦茫然，不知自免。而所乘马，初不离穆。穆方一足践镫，而左膊发解，头坠怀中。夜后方苏，复系发正首。心念马卧方可得上，马忽横伏穆前，【眉批】马通人性。因得上马。马亦随之起，载穆东南行。穆两手附两颊，马行四十里，穆麾下散卒十余人群行，亦便路求穆，见之，扶寄村舍。其地去贼界四十余里，众心恼惧，遂载还旻军。军城寻为贼所围，穆于城中养病，二百余日方愈。绕颈有肉如指，头竟小偏。

耿皓（出《定命录》）

朱泚乱时，李太尉军中有一卒，为乱兵所刃，身颈异处。凡七日，忽不知其然而自起，身颈已属，但觉胪骨哽咽，而受刃处痒甚。行步无苦，扶杖归本家。妻儿异之，讯其事，具说所以。体与颈分之时，全不悟其害，亦无心记忆家乡。忽为人驱入城门，同驱者数千人，至东面，有大局署，见绿衣长吏凭几，点籍姓名而过。次呼其人，便云：“不合来。”乃呵责极切，左右逐出令还。见冥司一人，髡桑木如臂大，其状若浮沤钉，将头身断处勘合，以桑木钉自脑钉入喉，俄而便觉，再见日月，不甚痛楚。妻儿披顶发而观，则见隆高处一寸已上，都非寻常，皮里桑木黄文存焉。【夹批】未免荒唐矣。元和中，温会有宗人守清，为邠镇之权将，忽话此事。守清便呼之前去，乃云：“是其麾下甲士耿皓，今已七十余，膂力犹可支数夫。”

汤氏子（出《广异记》）

汤氏子某，其父为乐平尉。令李氏，陇西望族，素轻易，恒以吴人狎侮尉，尉不能堪。某与其兄，诣令纷争。令格骂，叱左右曳下，将加捶楚。某怀中有剑，直前刺令，中胸不深，后数日死。令家人亦击某系狱，州断刑令辜内死，当决杀。将入市，无悴容。有善相者【眉批】善相附见。云：“少年有五品相，必当不死。若死，吾不相人矣。”施刑之人，加之以绳，决毕气绝，牵曳就狱，至夕乃苏。狱卒白官，官云：“此手杀人，义无活理。”令卒以绳缢绝。其夕三更，复苏。卒又缢之，及明复苏。狱官以白刺史，举州叹异，而限法不可。呼其父，令自毙之。又于州门，对众缢绝。刺史哀其终始，命家收之。及将归第，复活。因葬空棺，养之暗室，久之无恙。乾元中，为全椒令卒。

士人甲（出《幽明录》）【眉批】以下易形再生。

晋元帝世，有甲者，衣冠族姓，暴病亡。见人将上天，诣司命。司命更推校，算历未尽，不应枉召。主者发遣令还。甲尤脚痛，不能行，无缘得归。主者数人共愁，相谓曰：“甲若不能归，我等坐枉人之罪。”遂相率具白司命。司命思之良久，曰：“适新召胡人康乙者，在西门外，此人当遂死，其脚甚健，易之，彼此无损。”主者承敕出，将易之。胡形体甚丑，脚殊可恶，甲终不肯。主者曰：“君若不易，便长决留此耳。”不获已，遂听之。主者令二人闭目，倏忽二人脚已各易矣。仍即遣之，豁然复生。具为家人说，发视，果是胡脚。【夹批】奇！丛毛连结，且胡臭。甲本士，爱玩手足，而忽得此，了不欲见。虽获更活，每惆怅，殆欲如死。旁人见识此胡者，死犹未殡，家近在茄子浦。甲亲往视胡尸，果见其脚著胡体，【眉批】奇事！正当殡敛，对之泣。胡儿并有至性，每节朔，儿并悲思，驰往抱甲脚号啕。忽行路相逢，便攀援啼哭。为此每出入时，恒令人守门，以防胡子。终身憎秽，未尝误视。虽三伏盛暑，必复重衣，无暂露也。

李简（出《酉阳杂俎》）

唐开元末，蔡州上蔡县南李村百姓李简，痫病卒。瘗后十余日，有汝阳县百姓张弘义，素不与李简相识，所居相去十余舍，亦因病，经宿却活，不复认父母妻子，且言我是李简，家住上蔡县南李村，父名亮。遂径往南李村入亮家。亮惊问其故。言方病时，梦二人著黄，赍帖见追。行数十里，至大城，署曰王城。引入一处，如人间六司院，留居数日，所勘责事，委不能对。忽有一人自外来，称错追李简，可即放还。有一吏曰：“李身坏，别令托生。”一时忆念父母亲族，不欲别处受生，因请却复本身。少顷，见领一人至。通曰：“追到杂职汝阳张弘义。”吏又曰：“张弘义身幸未坏，速令李简托其身，以尽余年。”遂被两吏扶却出城，但行甚速，渐无所知。忽若梦觉，见人环泣。及屋宇，都不复认。亮问其亲族名氏，及平生细事，无不知也。先解竹作，因息入房，索刀具，破蔑盛器。语音举止，信李简也。竟不返汝阳。

【总评】昔扁鹊易鲁公扈、赵婴齐之心，及寤，互返其室，二室相。以是稽之，非寓言也。

悟再生附

羊祜（出《独异记》）

晋羊祜三岁时，乳母抱行，乃令于东邻树孔中探得金环。东邻之人云：“吾儿七岁堕井死，曾弄金环，失其处所。”乃验祜前身，东邻子也。

王练（出《独异记》）

王练，字玄明，琅琊人也，宋侍中。父珉，字季琰，晋中书令。相识有一胡沙门，每瞻珉风采，甚敬悦之，辄语同学云：“若我后生，得为此人作子，愿亦足矣。”珉闻而戏之曰：“法师才行，正可为吾子耳。”顷之，沙门病亡。亡后岁余而练生焉。始能言，便解外国语，及绝国奇珍。铜器珠贝，生所不见，未闻其名，即能名之，识其产出。又自然亲爱诸胡，过于汉人。咸谓沙门后身。故珉字之曰“阿练”，遂为大名云。

崔四八（出《玉堂闲话》）

崔慎由，初以未有儿息，颇以为念。有僧常游崔氏之门者，崔因告之，且问其计。僧曰：“请夫人盛饰而游长安大寺，有老僧院，即诣之。彼若不顾，更之他所。若顾我厚，宜厚结之，俾感动其心，则其后身为公子矣。”如其言，初适三处，不顾。后至一院，僧年近六十矣，接待甚勤至。崔亦厚施之。自是供施不绝。僧乃曰：“身老矣，自度无以报公，愿以后身为公之子。”不数年，僧卒，而四八生焉。或云，手有“纲僧”二字。

采娘（出《史遗》）

郑偘，有女年十六，名采娘，淑慎有仪。七夕夜，陈香筵，祈于织女。是夜，梦云舆羽盖蔽空，驻车命采娘曰：“吾织女，汝求何福？”曰：“愿工巧耳。”乃遗一金针，长寸余，缀于纸上，置裙带中，令三日勿语，汝当奇巧。不尔，化成男子。经二日，以告其母张氏。母异而观之，则空纸，而针迹犹在。其后采娘忽病而不言，张氏有娠。叹曰：“男女五人矣，皆夭，复怀何为！”将服药以损之。药至将服，采娘昏奄之内，急称杀人。【眉批】用药坠胎者，视此可戒。母惊问之，曰：“某身终当为男子，母之所怀是也。闻药至情急，是以呼耳。”母异之，乃不服药。采娘寻卒，既葬，母悲念，乃收常所戏之物而匿之。未逾月，遂生一男。人有动所匿之物，儿啼哭。张氏哭女，【夹批】可无哭。其儿亦哭。【夹批】更淡。罢即止。及能言，常收戏弄之物。官至柱史。

刘三复（出《北梦琐言》）

刘三复者，以文章见知于李德裕。德裕在浙西，遣诣阙求试。及登第，历任台阁。三复能记三生事，云：“曾为马，马常患渴，望驿而嘶。伤其蹄，则连心痛。”后三复乘马，硗确之地，必为缓辔，有石必去之。其家不施门限，虑伤马蹄也。其子邺，敕赐及第。登廊庙，上表雪德裕，以朱崖灵柩，归葬洛中，报先恩也。士大夫美之。【眉批】为父报恩附见。

圆观（出《甘泽谣》）

圆观者，大历末，洛阳惠林寺僧也。李谏议源，当天宝之际，以游宴歌酒为务。父憕居守，陷于贼中。乃脱粟布衣，止于惠林寺，悉将家业为寺公财。寺人日给一器食、一杯饮而已。不置仆使，绝其知闻，唯与圆观为忘言交，促膝静话，自旦及昏，如此三十年。二公一旦约游蜀州，抵青城蛾嵋，同访道求药。圆观欲游长安，出斜谷。李公欲上荆州，出三峡。争此两途，半年未决。李公曰：“吾已绝世事，岂取途两京？”圆观曰：“行固不由人。”遂自荆江上峡。行次南洎，维舟山下，见妇女数人，鞗达锦铛，负瓮而汲。圆观望而泣下，曰：“某不欲至此，恐见其妇人也。”李公惊问其故。圆观曰：“其中孕妇姓王者，是某托身之所。逾三载，尚未娩怀，以某未来之故也。今既见矣，即命有所归，释氏所谓循环也。”谓公曰：“请假以符呪，遣某速生。少驻行舟，葬某山下。浴儿三日，亦望访临，以一笑为认。更后十二年，中秋月夜，杭州天竺寺外，乃再见之期也。【眉批】后世再见，尚可刻期。而久脱分娩，何不达也！李公遂悔此行，为之一恸。遂召妇人，告以方书。其妇喜跃还家。是夕，圆观亡而孕妇产矣。李公三日往观新儿，果致一笑。李公泣下，具告于王。王乃多出家财，厚葬圆观。明日，李公回棹，言归惠林。询问观家，方知已有理命。后十二年秋八月，直诣余杭，赴其所约。时天竺寺山雨初晴，月色满川，无处寻访。忽闻葛洪川畔，有牧竖歌竹枝词者，乘牛叩角，双髻短衣。俄至寺前，俨然圆观也。李公就谒曰：“观公健否？”却问李公曰：“真信士矣。与公殊途，慎勿相近。俗缘未尽，但愿勤修。勤修不堕，即遂相见。”李公以无由叙话，望之潸然。圆观又唱竹枝，步步前去。山长水远，尚闻歌声。词切韵高，莫知所谓。初到寺前，歌曰：“三生石上旧精魂，赏月吟风不要论。惭愧情人远相访，此身虽异性长存。”又歌曰：“身前身后事茫茫，欲话因缘恐断肠。吴越溪山寻已遍，却回烟棹上瞿塘。”后三年，李公拜谏议大夫，二年亡。

顾非熊（出《酉阳杂俎》）

顾况有子，数岁而卒。况悲伤不已，为诗哭之云：“老人哭爱子，日暮千行血。心逐断猿惊，迹随飞鸟灭。老人年七十，不作多时别。”其子虽卒，魂神常在其家。每闻父哭声，听之感恸。因自誓：“若作人，当再为顾家子。”一日，如被人执至一处，若县吏者，断令托生顾家。复都无所知，忽觉心醒目开，认其屋宇兄弟，亲爱满侧，唯语不得。至年七岁，其兄戏批之。忽曰：“我是尔兄，何故批我？”一家惊异。方叙前生事，历历不误。弟妹小名，悉遍呼之。即顾非熊也。

齐君房（出《纂异记》）

齐君房者，家于吴。自幼苦贫。虽勤学，而寡记性。及壮有篇咏，不甚清新。常为冻馁所驱，役役吴楚间。干谒，多不遇。虽时有获，未尝积一金。脱钱满一绳，则必病，罄而复愈。元和初，游钱塘，时属凶年箕敛，投人十不遇一，乃求朝飧于天竺。至孤山寺西，馁甚，不能前去。因临流零涕，悲吟数声。俄有胡僧自西而来，亦临流而坐，顾君房笑曰：“法师，谙秀才旅游滋味否？”君房曰：“旅游滋味即足矣。法师之呼，一何谬哉？”僧曰：“子不忆讲《法华经》于洛中同德寺乎？”君房曰：“某生四十五矣，盘桓吴楚间，未尝涉京江，又何有洛中之说乎？”僧曰：“子应为饥火所恼，不暇忆前事也。”乃探钵囊，出一枣，大如拳，曰：“此吾国所产，食之知过去未来事，岂止于前生尔。”君房食讫甚渴，掏泉水饮之，忽欠伸枕石而寝，顷刻乃寤。因思讲《法华》于同德寺，如昨日焉。因泣涕礼僧曰：“震和尚安在？”曰：“专精未至，再为蜀僧，今则断攀缘矣。”“神上人安在？”曰：“前愿未满，又闻为在师矣。”“悟法师焉在？”曰：“岂不忆香山寺石像前，戏发大愿。若不证无上菩提，必愿为赳赳贵臣，昨闻已得大将军。当时云水五人，唯吾得解脱，独尔为冻馁之士耳。”君房泣曰：“某四十余年食一餐，三十余年拥一褐，浮俗之事，决断根源，何期福不圆修，困于今日。”僧曰：“过由狮子座上，广说异端，使学空之人，心生疑惑。戒珠曾缺，禅味曾羶。声浑响清，终不可致。质伛影曲，报应宜然。【眉批】三教皆不可轻谈。君房曰：“为之奈何？”僧曰：“今日已矣，他生庶有警焉。”乃探钵囊中，出一镜，背面皆莹彻。谓君房曰：“要知贵贱之分，修短之限，佛法兴替，吾道盛衰，宜一览焉。”君房览镜久之，胸中了了。僧收镜入囊，遂挈之而去。行十余步，旋失所在。是夕，君房至灵隐寺，乃剪发具戒，法名“镜空”。大和元年，李玫习业在龙门天竺寺，镜空自香山敬善寺访之，遂闻斯说。因语玫曰：“我生五十有七矣。僧腊方十二，持钵乞食，尚九年在。舍世之日，佛法其衰乎！”诘之，默然无答。乃请笔砚，题数行于经藏北垣而去，曰：“兴一沙，衰恒沙。兔而罝，犬而拏。牛虎相交亡角牙，宝檀终不灭其华。”

刘立（出《会昌解颐》）

刘立者，为长葛尉。妻杨氏，琴瑟甚和。忽一日，妻病沉困，自度不济，乃以小女美美为托，且曰：“他日美美成长，望君留之三二年。”其夕，杨氏卒。及立罢官，寓居长葛，又十年矣。时郑帅崔公，立表丈也。往诣之。崔念其贫，令宾幕致书于诸县，冀有济焉。一县令邀立往郭外看花，及期而令有故，不克同行，令立先去，舍赵长官庄。行三二里，见一杏园，花盛发，中有妇女十数人。立驻马观之。有一女，年可十五六，亦近垣中窥。立又行百许步，乃至赵长官宅。入门，见人物匆遽，若有惊急。主人移时方出，曰：“适女子与亲族看花，忽中暴疾，所以不果奉迎。”坐未定，有一青衣与赵耳语。赵起入内，如是数四。又闻赵公嗟叹之声。乃问立曰：“君某年某月为长葛尉乎？”曰：“然。”“婚杨氏乎？”曰：“然”。“有女名美美，有仆名秋笋乎？”曰：“然。仆今控马者是矣。”赵叹息惊异。旋有人唤秋笋入宅中。见一女，可十五六，涕泣谓曰：“美美安否？”对曰：“无恙也。”仆拜而出，莫知其由。立亦讶之。徐问赵曰：“某未省与君相识，何故知其行止？”赵乃以实告曰：“女适看花，忽若暴卒。既苏，自言前身乃公之妻也。今虽隔生，而情爱未断。适窥见公，不觉闷绝。”立歔欷久之。须臾，县令亦至，众客具集。赵具白其事，众咸异之。立曰：“某今年尚未高，亦有名官，愿与小娘子寻隔生之好。”众共成之，于是成婿。而美美长于母三岁矣。








◎黄子常卖花声

黄子常卖花声本意云："人过天街，晓色担头红紫。满筠筐，浮花浪蕊。画楼睡醒，正眼横秋水。听新腔，一声催起。 冷红叫白，报得蜂儿知未。隔东西馀音软美。迎门争买，早斜簪云髻，助春娇、粉香帘底。"乔梦符和之云："侵晓园丁，报道娇红嫩紫。巧工夫，攒枝蕊。行歌伫立，洒洗妆新水。卷香风，看街帘起。 深深巷曲，有个重门开未。忽惊他寻春梦美，穿窗透阁，便凭伊唤取，惜花人、在谁根底。"可谓工力悉敌。梦符尝言作乐府有三法：凤头、猪肚、豹尾也。其集名惺惺老人乐府。［尧山堂外纪］


【英宗覃恩转官回前两府贺书〈嘉八年四月〉】

叨膺涣渥，叙进官联。祗荷恩荣，岂任战惧。伏念某识非周物，学不逮人。蒙先帝之误知，自诸生而奖擢，久尘侍从，蔑著声猷。不图衰病之龄，进备政机之贰。幸久安于无事，容充位以素餐。未知报国之方，遽结遗弓之恨。属皇明之继照，均庆万邦；发大号以惟新，推恩一切。致兹滥及，莫获恳辞，内省庸虚，实虞颠覆。此盖某官为时元老，协德一心，言成华衮之文，志乐菁莪之育，素加品目，遂至叨逾。方怀感励之私，遽辱诲存之枉。佩铭悚愧，交集襟灵。


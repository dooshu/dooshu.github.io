【望同泰寺浮图诗】

遥看官佛图。带璧复垂珠。烛银逾汉汝。（广弘明集作女。注云。明本作汝。）宝铎迈昆吾。日起光芒散。风吟宫徵殊。露落盘恒满。桐生凤不（广弘明集作引。注云。三本、宫本作不。）雏。飞幡杂晚虹。画（广弘明集云。三本、宫本作昼。）鸟狎晨凫。梵世陵（《类聚》作临。）空下。应真蔽景趋。帝马咸千辔。天衣尽（《类聚》作使。）六铢。意乐开长表。多宝现金（广弘明集云。三本、宫本作全。）躯。能令苦海渡。复使慢山逾。愿（《类聚》作头。）能同四忍。长当出九（《类聚》作五。）居。（穆天子传。天子之宝。睿珠烛银。郭璞曰：银有精。光如烛也。○《类聚》七十六。广弘明集三十。《诗纪》六十八。）


戴复古　题梅岭云封四绝

东海边来南海边，长亭三百路三千。

飘零到此成何事，结得梅花一笑缘。

戴复古

戴复古　题梅岭云封四绝

淮南得道岭南行，岭上回头作麽生。

传得祖师心印了，钵盂何必与人争。

戴复古

戴复古　题梅岭云封四绝

凿破青山两壁开，石头路上踏成埃。

梅花自与白云笑，几见夷齐出岭来。

戴复古

戴复古　题梅岭云封四绝

南迁过岭面无惭，前有东坡后澹庵。

儿辈欲知当日事，青山解语水能谈。

戴复古


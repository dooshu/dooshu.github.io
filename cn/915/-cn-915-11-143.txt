◎李韶

韶字元伯，冲兄子，孝文赐名。延兴中，补中书学生。袭父承爵姑臧侯，除仪曹令。迁给事黄门侍郎。后例降侯为伯。兼太鸿胪卿。迁太子詹事、秦州大中正。出为安东将军、兖州刺史。宣武初，徵拜侍中，领七兵尚书。寻除抚军将军、并州刺史。免。起兼将作大匠。出为抚军将军、秦州刺史。徵还，行定州事，转相州刺史。孝明即位，入为殿中尚书，行雍州事。后除中军大将军、吏部尚书，加散骑常侍。出为冀州刺史。迁车骑大将军，转定州刺史。正光五年卒，赠司空、雍州刺史，谥曰文恭。


◇封禅议

臣案舜幸岱宗，是为巡狩，而郑引《孝经钩命决》云：「封於太山，考绩柴燎，禅乎梁甫，刻石纪号。」此纬书之曲说，非正经之通义也。依《白虎通》云：「封者，言附广也。禅者，言成功相传也。」若以禅授为义，则禹不应传启，至桀十七世也，汤又不应传外丙，至纣三十七世也，又《礼说》云：「三皇禅奕奕，谓盛德也。五帝禅亭亭，特立独起於身也。三王禅梁甫，连延不绝，父没子继也。」若谓「禅奕奕为盛德者，古义以伏羲、神农、黄帝，是为三皇。伏羲封太山，禅云云，黄帝封太山，禅亭亭，皆不禅奕奕，而云盛德，则无所寄矣。若谓五帝禅亭亭，特立独起於身者，颛顼封泰山，禅云云，帝喾封泰山，禅云云，尧封太山，禅云云，舜封太山，禅云云，亦不禅亭亭，若合黄帝以为五帝者，少昊即黄帝子，又非独立之义矣。若谓三王禅梁甫，连延不绝，父没子继者，禹封太山，禅云云，周成王封太山，禅社首，旧书如此，异乎《礼说》，皆道听所得，失其本文。假使三王皆封太山禅梁甫者，是为封太山则有传世之义，禅梁甫则有揖让之怀，或欲禅位，或欲传子，义既矛盾，理必不然。又七十二君，夷吾所记，此中世数，裁可得二十馀主：伏羲、神农、女娲、大庭、柏皇、中央、栗陆、骊连、赫胥、尊卢、混沌、昊英、有巢、朱襄、葛天、阴康、无怀、黄帝、少昊、颛顼、高辛、尧、舜、禹、汤、文、武，中间乃有共工，霸有九州，非帝之数，云何得有七十二君封禅之事？且燧人以前，至周之世，未有君臣，人心淳朴，不应金泥玉检，升中刻石。燧人、伏羲、神农三皇，结绳而治，书契未作，未镌文告成。且无怀氏，伏羲後弟十六主，云何得在伏羲前封太山禅云云？夷吾又曰，「惟受命之君，然後得封禅。」周成王非受命君，云何而得封太山禅社首？神农与炎帝是一主，而云神农封太山禅云云。炎帝封太山禅云云，分为二人，妄亦甚矣。若是圣主，不须封禅；若是凡主，不应封禅。当时齐桓欲行此事，管仲知其不可，故举怪物以屈之也。秦始皇登太山中坂，风雨暴至，休松树下，封为五大夫，而事不遂。汉武帝宗信方士，广召儒生，皮弁缙绅，射牛行事，独与霍嬗俱上，既而子侯暴卒，厥足用伤。至魏明使高堂隆撰其礼仪，闻隆没，叹息曰：「天不欲成吾事，高生舍我亡也。」晋武太始中，欲封禅，乃至太康，议犹不定，竟不果行。孙皓遣兼司空董朝、兼太常周处至阳羡封禅国山。此朝君子，有何功德？不思古道，而欲封禅，皆是主好名於上，臣阿旨於下也。夫封禅者，不出正经，惟《左传》说「禹会诸侯於涂山，执玉帛者万国。」亦不谓为封禅。郑玄有参、柴之风，不能推寻正经，专信纬侯之书，斯为谬矣。盖《礼》云：「因天事天，因地事地，因名山升中於天，因吉士享帝於郊。」燔柴岱宗，即因山之谓矣。故《曲礼》云，「天子祭天地」是也，又祈谷一，报谷一，礼乃不显祈报地，推文则有。《乐记》云：「大乐与天地同和，大礼与天地同节，和故百物不失，节故祀天祭地。」百物不失者，天生之，地养之，故知地亦有祈报，是则一年三郊天，三祭地。《周官》有员丘方泽者，总为三事，郊祭天地，故《小宗伯》云：「兆五帝於四郊，」此即《月令》迎气之郊也，《舜典》有「岁二月东巡狩，至於岱宗，」夏南、秋西冬北，五年一周，若为封禅，何其数也。此为九郊，亦皆正义，至如大旅於南郊者，非常祭也。《大宗伯》，「国有大故，则旅上帝。」《月令》云：「仲春玄鸟至，祀於高礻某」。亦非常祭，故《诗》云：「克克祀，以弗无子。」并有雩祷，亦非常祭。《礼》云：「雩，水旱也。」是为合郊天地有三，特郊天有九，非常祀又有三。《孝经》云：「宗祀文王於明堂，以配上帝。」雩祭与明堂，虽是祭天，而不在郊，是为天祀有十六，地祭有三，惟大祀，不在此数。《大传》云：「王者其祖之所自出，以其祖配之。」异於常祭，以故云大於时祭。案《系辞》云：「易之为书也，广大悉备。有天道焉，有地道焉，有人道焉，兼三才而两之，故六。六者非他，三才之道也。」《乾彖》云：「大哉乾元，万物资始，乃统天。云行雨施，品物流形，大明终始，六位时成。」此则应六年一祭，坤元亦尔。诚敬之道，尽此而备。至於封禅，非所敢闻。（《梁书·许懋传》，时有请封会稽禅国山者，懋以为不可，因建议。）


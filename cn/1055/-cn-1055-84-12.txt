【乞避位第二表】

臣某言：近以雨水之变，上表待罪，蒙降批答不允者。上天告戒，比屋罹灾。虔思消异之方，愿避进贤之路。特迂圣训，未谅愚诚，退自省循，岂遑安处？臣某〈中谢。〉伏以天人之相去不远，见于事常若响之应声；赏罚之至要易知，举其大则以一而警百。是以政有得而有失，则灾祥以类而来；官若成而若亏，则黜陟以时而举。伏念臣猥由愚陋，进冒宠荣。一贰政机，五更岁律。相府之事无不总，既皆得以与闻；斯人之居不聊生，欲于何而归咎？辜朝廷之委任，贻君父之忧劳。此而不诛，何以励众？伏望皇帝陛下，奋然睿断，赫以皇明，理其旷败之愆，正厥经常之法，置之散地，全以宽恩。誓坚犬马之心，终效涓埃之报。


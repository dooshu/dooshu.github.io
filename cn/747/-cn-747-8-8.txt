○平契苾幸灵州诏

朕劳形育物，尽敬承天。蠢动不安，栉风而罔倦；荒隅未静，救焚而靡息。独运方寸，贯彻上元，凝想冕旒，化行戎狄。是知惟天为大，合其德者弗违；谓地盖厚，体其仁者光被。故能弥纶八极，舆盖两仪，振绝代之英声，毕天下之能事。彼匈奴者，与开辟以俱生，奄有龙庭；共上皇而并列，僣称骄子。分天街於紫宸，仰应旄头；抗大礼於皇极，公犯帝座。流殃构祸，乃於运初，凭陵障塞，连年压境。射雕驰骑，亟饮灞川；逐鹿腾氛，频惊渭汭。贻先皇之动色，俾黎庶之涂原。社稷为虞，轸情何已。

自朕御天下，二纪於兹。曩者聊命偏师，遂擒颉利；今兹始宏庙略，已灭延陀。虽则麾驾出征，未逾郊甸，前驱所轥，才掩塞垣。长策风行，已振金微之表；扬威电发，远詟沙场之外。遂使雁山之北，无复单于；龙烛之南，大开封域。其契苾车必俟斥及铁勒诸姓、回纥胡禄俟利发等，总统百馀万户，散出北漠，远遣使人，委身内属，请同编列，并为州郡。引领翘足，暴十日而行油云；延首求哀，沈九泉而请营魄。朕当暂幸灵州，亲抚归附，宏兹肆赦。加以施生。颁惠天隅，曜威云朔。收其瀚海，尽入提封；解其辫发，并垂冠带。混元以降，殊未前闻，无疆之业，永贻来裔。古人所不能致，今既吞之。前王所不能屈，今咸灭之。斯实书契所未有，古今之壮观。岂朕一人，独能宣力，盖繇上灵储祉，锡以太康；宗庙威灵，成兹克定。即宜备礼，告於清庙，仍以大庆。颁示普天。俾与黎元，同兹有赖。


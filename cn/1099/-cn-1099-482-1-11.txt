○答李孟白督餉 【 論屯田】

來教謂今人以用夷屯田為策者、西夷統兵殺東夷、必無之事、屯田先尋空地、彼尋閑人而議定亦無期不如聽其用者自用、屯者自屯、此誠委曲以調人情之說。弟非不惟策是聽也、夷果用、我可藉其兵、屯果屯、我可因其食、當邊鎮徵調中原轉輸一空之時、得此一助、以為　朝廷保殘疆、經畧救危命、尤其所欣然樂聽者、而無奈其行之不效何也、夫不效可也、不自惟事體之本難、而惟咎協同之不力、一似經畧把持于其間、而不肯用肯屯者、夫非有胸有心人也、而肯如是耶、自四千金之一委于塞外而虜無感念、且多侮詞、各邊市之報帖且在此既前事矣、河東開原一道所轄無論巳、遼陽平為虜塲、大路以西。在遼陽隣虜、在葢道隣海、橫亘不過四五十里、一網巾邊熟地耳。大路以東。皆崇山峻嶺、東西橫四百餘、南北長六七百里、無長太平坦處也。自東北長白山發脉抵西南旅順海口而止。一路分枝開障。每障為一峪。每峪有一河。水淙淙然。石齒齒然。而不可屯也。民皆依山居住、穵山耕種、今年穵此塊、種瘦又穵彼塊、顧安所得空地。昨東巡自奉集過清河、歷寬靉至鎮江、從鳳凰城甜水站中道而歸、徑行千有餘里、何處不見每馬上歎贊畫以鄉人、且疏言親往寬靉屯田、候　旨、而策屯田者、揣摩于二千里之外、又何惑耶、屯田之議在當日不可行而今日可行者皆急而今緩也向使此老久任遼事亦終當講求此利耳若三岔河以西。委有空地。但高平一帶。先須開河數道。以洩水。在寧錦一帶。先須增兵一二萬以防虜。而其事恐亦未易辦也。金人語宋人曰待汝家議論定時、我巳過河矣、今者寔類于是、此時正經事、尚不暇給、何暇爭執此事、惟恐當事者、恃此一段議論、謂必可行、而遂緩措餉之意。亦須早催部覆、差官查勘、或專責督撫進止、以免于乏興之誤、事留則議多、此不可不亟留意者也、敢因同心之教而併瑣及之、


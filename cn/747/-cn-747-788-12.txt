○授田牟灵州节度使制

门下。秦筑城以备虏，未若选将为长城；汉设策以御戎，吾知得人为上策。况朔野之北，全凉以东，兵临五城，地远千里。非筹劳无以分爵土，非用武何以示恩威。副吾勤求，允属雄杰。检校金部尚书金吾卫大将军田牟，才度间生，智能兼耸。家承弓冶，业擅韬钤。而又揭厉儒流，详娴吏术。不战而烽烟自息，言兵而胜负已知。洎早服官荣，常参羽卫。流五原之懿绩，播三镇之威声。风猷蔼然，令望斯著。如尔兄弟之孝友，化於闺门；祖父之忠贞，书於竹帛。是用擢在环列，为予警巡。觌其形容，益见诚意。朕以党羌未灭，边障是忧。藉汝通明，与我安抚。所宜励清廉於虏俗，宣惠泽於戎人。恢纪律贵乎齐刑，理蛮夷恶其生事。藩垣北地，控带长河。仍加毛之荣，不改赵尧之秩。可检校吏部尚书灵州节度使。


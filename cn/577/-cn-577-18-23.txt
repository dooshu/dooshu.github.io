千秋节有感二首


自罢千秋节〔一〕，频伤八月来。先朝常宴会，壮观已尘埃。凤纪编生日，龙池堑劫灰。湘川新涕泪，秦树远楼台。宝镜群臣得，金吾万国回。衢尊不重饮，白首独余哀。

〔一〕千秋节：《玄宗纪》：开元十七年八月癸亥，上以降诞日宴百僚于花萼楼下，百僚表请每年八月五日为千秋。王公以下献宝镜及承露囊，天下诸州，咸令宴乐，休假三日，仍编为令。《唐实录》：上手诏答曰：“卿等请为令节，上献嘉名，自我作古，是为美事，依卿来请，定付所司。”

御气云楼敞，含风彩仗高。仙人张内乐〔一〕，王母献宫桃。罗袜红蕖艳，金羁白雪毛。舞阶衔寿酒，走索背秋毫〔二〕。圣主他年贵，边心此日劳。桂江流向北，满眼送波涛。

〔一〕内乐：《明皇杂录》：玄宗梦仙子十余辈，御卿云而下，各执乐器悬奏之，度曲清越。一仙人曰：“此神仙紫云回，今传授陛下，为正始之音。”上觉，命玉笛习之，尽得其曲。

〔二〕走索：《西京赋》：跳丸剑之挥霍，走索上而相逢。






○授卢正已工部尚书河南尹东都留守制

门下：昔成王命君陈分正成周，尹兹东郊，曰：“惟尔令德孝恭，克施有政，实大其举，俾振厥职。先朝故事，以择旧德，元老贞固之臣，每居守焉。今寇逆始平，洛师残弊，周南分陕，寄莫斯重。太府卿卢正已，忠肃恭懿，仁而爱人，专镇分忧，居必致理。是用命尔问疲瘵之俗，政必以宽；化迁习之人，谟必以义；劝农穑之务，事必以静；禁侵渔之暴，令必以严。可守工部尚书东都留守，散官、勋、封如故。於戏！无替朕命，主者施行。


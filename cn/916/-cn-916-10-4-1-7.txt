【别周尚书弘正诗】

扶风石桥（文苑作天柱。注云。一作石桥。）北。函谷故关前。此中一分手。相逢知几年。黄鹄一（本集、诗集作遂。文苑同。）反顾。徘徊（文苑云。一作恋。）应（《类聚》作恋。）怆然。自知悲不已。徒劳减瑟弦。（○本集五作别周处士弘正。《类聚》二十九作别周弘王诗。文苑英华二百三十作别周处士弘正。注云。处士一作尚书。庾开府诗集上。《诗纪》百十七。）


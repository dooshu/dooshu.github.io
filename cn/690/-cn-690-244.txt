卷二百四十四



卷之二百四十四

洪武二十九年春正月庚申朔，上御奉天殿受朝贺，赐群臣宴于奉天殿。

壬戌，以詹事府丞杜泽为吏部尚书，左春坊左赞善门克新为礼部尚书。泽，莒州沂水人，繇本县儒学训导授司经局试校书，升詹事府丞，至是，与克新并升尚书。

夜，有流星青赤色起自氐宿，东行至云中没。

甲子，享太庙。

乙丑，上罢朝，从容问左右民间事。礼部尚书门克新对曰：“圣泽深广，天下之民，各安生业，幸蒙至治。”上曰：“虽尧舜在上，不能保天下无穷民，若谓民皆安业，朕恐未然，何得遽言至治？”克新对曰：“圣德谦虗，不自满假，天下之民受福无穷矣。”

丙寅，敕复泗州祖陵及徐王、杨王守坟户。

己巳，琉球国山北王攀安知遣其臣善佳古耶、中山王察度遣其臣典簿程复等，各奉表，贡马及方物，诏赐来使三十七人钞二百四十七锭。

旌表苏州府吴县民吕原哲妻钱氏贞节。

壬申，大祀天地于南郊。

乙亥，朝鲜国王李旦遣其臣知门下府事郑总来请印诰。上弗许，谓礼部尚书门克新曰：“古昔帝王，列圣相承，建邦锡土，抚安华夏。其四夷外蕃，风殊俗异，各有酋长，自置其民，初不以中国之法令治之，此内外远近之别也。今朝鲜僻在东隅，远隔山海，朕尝敕其礼从本俗，使自为声教，来则受之，去亦勿追。今来请印诰，实非诚心，固难与之。尔礼部其咨李旦，使知朕意。”

丙子，命致仕千户尹林为四川都指挥佥事。

诏脩西安城中水渠，引龙首渠水注之，覆以石甃，以障尘秽，计十家作渠口一，以便汲水。旧西安城中多若水，渠成，民获其利。

置北平易州盘石驿、大同广昌县秀岭驿、灵丘县苍峰驿。

丁丑，定擒获倭贼升赏格。凡各卫指挥获倭船一艘及贼者，佥事升同知，同知升指挥使，仍赏白金五十两、钞五十锭；千户擒获者升指挥佥事，百户擒获者升千户，其赏俱与指挥同；在船军士能生擒及杀获倭贼一人者，赏白金五十两；将校、军士与倭贼陆地交战，能生擒或杀获一人者，赏白金二十两、钞二十锭。

庚辰，太阴犯心前星。

辛巳，以散骑舍人汤醴为左军都督府都督佥事。醴，信国公汤和庶子也。

以王宁袭豹韬卫指挥佥事。宁父英先任豹韬卫指挥佥事，尝领兵征广西峒蛮，以杖属官致死，得罪诛。宁例当遣戍，上念其祖智尝立军功，乃命宁袭职。

夜，流星青白色，起自天津，东行至游气中没。

乙酉，撒马儿罕遣回回阿剌马丹等二十人来贡马二百四十余匹，赐钞五千九百余锭。

以辽东都指挥同知刘遂为陕西都指挥使。遂，庐州人，父德以军功累官潞州卫指挥佥事。洪武十三年，遂始袭职，数从信国公、永昌侯北伐有功，其女复为嗣秦王妃，故命统陕西军卫之政。

思州宣慰使田琛来朝，贡马，赐琛及其从人钞有差。

贵州清水江蛮人金牌黄等作乱，贵州都司发兵捕之，攻破蛮人，金牌黄遁去。

上以叛酋贾哈剌未获，下令军民有能擒获者赏白金一千两，其党能擒获以献者，免其本罪，赏亦如之。

是月，改南丹、庆远二卫为军民指挥使司。

二月己丑朔，缅国复遣使来诉百夷以兵侵其境土。

庚寅，遣行人李思聪、钱古训使缅国及百夷。诏缅国王曰：“道里险远，山川阻修，风殊俗异，此乃天造地设也。尔能勤使者，涉险远，越邻邦，冲烟突雾，晨进昏止，异风霜而至中夏，可谓难矣。古人有云：‘诚君子将有事于远方，千里之外，神交而志通。’今万国之里，尔能勤使远修，其好羙绝古而惟今，然排难解纷之事，朕之旨意，恨不一言而止，使彼此各罢兵守，乐黎民于市野，两国之民居处虽分，惟存关市之讥，是其和也。其或忿争不已，天将昭鉴，福善祸淫，迟速可待。敕至，尔其审之。”缅人既听命，遂往诏思伦发曰：“朕惟中国古先圣人，驭顽礼德，各有条章，列圣相继，守而行之，故上下相安，黔黎乐业，诸侯敬畏，世禄子孙，国祚绵长。若列国敢有凭弱犯寡者则天子发兵以眚之，贼贤害民者亦发兵以伐之，暴内凌外则兴师以坛之，野荒民散则用兵以削之，负固不服则举兵以侵之，贼杀其亲则正其罪以杀之，放弑其君则明其罪以诛之，犯令凌政则杜而绝之，内外乱鸟兽行则殄灭之，此九伐之法也。尔思伦发律以九伐之法，宜加凭弱犯寡之罪，何以见之？岁以兵寇车里，不时侵掠八百，恃强犯缅，戛璃国小民寡而已平之。夫中国周临四夷，与诸酋长地里相接，然朕未尝恃强凭凌、绝灭其嗣者，云南之地已为我有，似乎尚强以取之，非也，乃元世祖孙梁王者恃元之苗裔，匿我有罪，纳我逋逃，诱我边守，是乃不得已而发问罪之师，非无故也。况元运天更，其苗裔不当安处于此？尔麓川之蠢，初擅兴金齿之役，次谋景东而寇定边，理当发兵致讨，朕释而不较，未尝强尔为约束之邦，听尔自为声教，今又几年矣。近闻蚕食邻邦，意在扩土地而擅有其众，又将为我西南之役。噫！未可也。古中国圣人有云：山川、地理、人物之类，乃神器也，非人强有，必天授然后得之。尔思伦发不修邻邦之好，三面发兵，蚕食诸国，其贪也如是，其谋也如是，彼麓川周临之国，始古至今，各有主者，未尝合并。朕虽下能止尔，听尔自为，果天通使，然尔以人事应之，或者犹可。朕今戒尔守全，设或不守全而动，若不全亏，是为全亡，然莫若守全以图绵长，不亦羙乎？”思伦发闻诏恐惧，俯伏谢罪，愿罢兵。适其部酋刀干孟叛，思聪等以朝廷威德谕其部众，叛者稍退。思伦发欲倚使者以服其下，强留思聪等，又以象马金宝为馈。思聪等为书谕却之，以谓：“中国不以象马金玉为宝，所宝者惟忠臣烈士、强兵勇将、孝子顺孙，宜送使者还朝，自此不为侵扰，斯可以明忠君之心。”思伦发大喜，邀思聪等设晏为乐，率其部众送之境上。思聪等还，具奏其事，且著《百夷传》，纪述其山川、人物、风俗、道路之详以进。上以其奉使不失职，谓其才可用，甚喜之，各赐衣一袭。

辛卯，诏仍给故东瓯襄武王汤和家禄米三千石。

赐陕西绥德卫比试得胜总旗江有孙等九十人绵战袄裤、皮裘、狐帽各一事、革翁鞋各二緉。先是，上谕都督府臣曰：“北平口外及山西雁门关外，苦寒之地，守边士卒其来比试者，虽夏月亦给以衣帽，俾归为御寒之具。其陕西所属绥德、庆阳、宁夏、临洮、巩昌、甘肃亦如之。”故有是赐。

四川永成盐井灶户言：“井水涸竭，艰于煎办，岁课有亏，乞于附近南部县开煎大成盐井，以助不足。”从之。

癸巳，岳州卫言：“临湘等县民多荒田，请拨官军屯种。”从之。

夜五鼓，有流星青赤色，起自骑官，南行至近浊没。

甲午，礼部尚书任亨泰奉使安南还，降为监察御史。亨泰在安南私市蛮人为仆，故降之。

陕西行都指挥使司都指挥佥事张豫言：“今迤西所统边卫，人稠地狭，供给粮储惟藉内地转运，况各卫军士多由罪谪，既有壮丁代役，而老幼尚同在营蚕食。如将此辈听于黄河以南、直抵陕州以北地旷州县，寄籍屯种，每岁供给正军，俟三年后与土著军户一体输租应役。若军伍有缺，就于幼丁内选壮者补役为便。”又言：“各卫军士年七十以上并老疾无丁可代者，若留在伍，虚费粮赏，宜令回乡依亲。其因罪谪戍守者，则令罢役，在营自给，所缺之伍，别调补之。”上并从其言，惟老疾无亲可依者令送至京餋赡。

丙申，征南将军左都督杨文言：“广西新立卫所奉议、庆远二卫，水陆并通，粮储足用，独南丹不通舟楫，山路崎岖，商人中纳盐粮，避远就近，宜令先于南丹输粟为便。”先是，监察御史严震直尝以为言，命户部定广西中盐则例：南丹每引纳米二石，已而减为一石五斗。至是，因文言又以盐价太重，定南丹每引五斗，奉议、庆远一石五斗，俱于顺便仓所支盐，仍定行盐地方：梧州盐于田州、龙州、柳州、南宁、浔州、庆远、思恩、太平鬻渎，广西盐于长沙、宝庆、衡州、永州、全州、道州、桂林鬻卖。

置庆远卫军民指挥使司左千户所。

丁酉，遣官释奠于先师孔子。

戊戌，祭大社、大稷。

安南陈日焜遣其臣通奉大夫陶全金、少中大夫阮应龙等奉表，贡方物，赐钞有差。

陕西行都指挥使司都指挥佥事张豫言：“肃州卫军粮每月于凉州卫关给，往复二千余里，甚为劳费，请以甘州见收盐粮支给便。又凉州、肃州马驿及递运所见役恩军，多系曾经籍没之人，所以衣食不给，往往逃故，继今请于弛刑编军之徒免没家财，其见役者再乞人给月粮三斗。”上皆从之，仍命给以冬衣。

庚子，诏给北平、辽东、山西、陕西都司所属卫所并护卫仪卫司军校冬布、绵花：北平都司布六十万匹、绵花三十四万斤，辽东都司布五十五万匹、绵花二十万斤，俱以山东布政司所徵给之；山西都司布五十万匹、绵花十五万斤，以本布政司所徵给之；陕西都司布五十万匹、绵花二十二万斤，以河南布政司所徵给之。

辛丑，扬州府通州火，焚官民廨舍一千九百间，男女死者二十人。

壬寅，北平都指挥使司言：“自二十七年至今岁，调拨山东军士往古北口、怀安等处缮修城堡者，于内宜拨三千屯种，俟其秋成，储谷于彼，摘留三百守之，余悉发还各卫，请如旧例。”从之。

安南以其前王陈叔明卒，遣其臣来告哀。上以叔明篡弑得国，谕礼部臣曰：“安南自陈叔明逼逐其王陈日熞，使不得其死，因篡其位，废置相仍，未尝来告。叔明怀奸挟诈，残灭其王，自图富贵，不义如此，庸可与乎？今叔明之死，若遣使吊慰，是抚乱臣而与贼子也，异日四夷闻之，岂不效尤？狂谋踵发，亦非中国怀抚外夷之道也。尔礼部咨其国知之。”

癸卯，遣官享先农。

流星青赤色，起自西南云中，西北行至近浊没。

征虏前将军指挥佥事胡冕率兵至郴桂，征剿山寇，分遣指挥佥事宋晨等讨平广东潭源诸洞及广西平川、增益之地，凡斩馘数千余人，生擒贼首吕法子等八人，械送京师。上以法子等罪不可宥，命戮于市。将军胡冕宋晨等虽有平蛮之功而纵杀太过，乃遣使谕之曰：“近者，苗蛮叛乱，诸洞之民被其迫胁，乃命尔等征之，意在歼厥凶渠，宥其胁从。尔等乃奋一时之威，一概戮之，其中岂无诖误、不得其死者乎？朕观宋太祖时，曹彬为将，不妄杀一人，其后子孙昌盛，曹翰残酷，身罹穷窘。天道福善祸淫，昭然如此。尔等既往者不可追矣，后当为戒。”

乙巳，旌表南昌左卫军任腊保妻杨氏贞节。

诏发安东、沈阳各卫恩军三千六百余人往戍甘肃，人赐钞五锭。

丙午，常州府武进县言：“本县奔牛、吕城二坝河道浅涩，请浚深，以便漕运。”从之。

戊申，诏遣国子监琉球生三五廊亹等归省，赐三五郎亹白金七十两、彩段六表里、钞五十锭，寨官子实那卢亹等钞二十锭、彩段一表里。

辛亥，广西都指挥使司都指挥佥事蒋成率兵讨蛮寇，卒于道，诏遣官致祭，仍以米布给其家。

宁王权言：“近者，骑兵巡塞，见有脱辐遗于道上，意胡兵往来，恐有寇边之患。”上曰：“胡人多奸，示弱于人，此必设伏以诱我军，若出军追逐，恐堕其计。”于是敕今上选精卒壮马抵大宁、全宁，沿河南北，觇视胡兵所在，随宜掩击，仍敕周王橚令世子有墩率河南都司精锐往北平塞口巡逻。

壬子，陕西行都指挥使陈晖等遣使入奏言：“鞑靼有宗他力者挈其家属十余口、马二十匹来降，臣等讯之，言失剌罕之地有伪王撒力失结、伪国公完者不花，失包赤之地有伪国公末台并其属三千余人。于是命晖及同知马溥率甘州等卫兵五千人讨之，以宗他力为乡导兵，抵其地，击败撒力失结等，获男女一千四百七十余人，杀院使乞力秃尔等一百三十余人，招降七百余人，得马驼牛羊七千六百。”事闻，诏来降鞑靼送京师，马驼牛羊赐战士。

甲寅，命给恩军月粮。先是，编发恩军至钦州千户所，俾有司途中续食。比至其地，例以贳罪为军，无月粮，日给为艰。广东都指挥使司以言，诏有家四口以上者月给米一石，三口以下六斗无妻子者四斗。

乙卯，遂昌县民有犯法者，官逮之不获，发兵捕之，复拒杀官军。县人缪宗等六人集壮士捕而杀之，有司以宗等擅杀人，逮系至京。上曰：“顽民犯法窜匿，又复拒杀官军，其罪重矣。今宗等杀之，为良善除害，非擅杀也。”命释之，给道里费，遣还。

监察御史辛彦德出按事，道经彭泽，闻民间岁歉，官吏不以时存恤，至有鬻其儿女者，还奏之。上曰：“县令于民最亲，民乏食，鬻及儿女，乃坐视其困，恬不加恤，而又不以上闻。为民父母者，果如是耶？”命杖之，令发粟赈其民。

是月，田州府上隆州知州岑永通遣其子岑安等贡马及方物，诏赐安等文绮、衣服。








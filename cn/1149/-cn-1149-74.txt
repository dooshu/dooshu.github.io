卷七十四

钦定四库全书

续後汉书卷七十四　　　　元　郝经　撰

列传第七十一

叛臣

汉

孟达【父他申耽】　黄权

叛者反君背国不臣之甚者也春秋之时始则诸侯叛王次则大夫叛诸侯又其次则陪臣叛大夫圣人每谨而书之以正不臣之罪其叛而去者秪曰出奔如卫元咺奔晋晋狐射姑出奔狄之类是也据邑而叛不得已而去者则曰自某奔某宋华亥向宁华定自宋南里出奔楚之类是也其叛皆在其人也据邑而叛以地归我者则曰以某地来奔邾庶其以漆闾丘来奔莒牟夷以牟娄及防兹来奔黑肱以滥来奔之类是也叛人之罪不待贬絶而自见我之纳叛人之罪尤重也然秪曰奔不曰叛犹未絶之也入国据邑以叛者则曰入于某以叛卫孙林父入于戚以叛晋赵鞅入于晋阳以叛晋荀寅士吉射入于朝歌以叛之类是也入则逆辞以则强辞故直书叛絶之也援外国入国据邑披地逼君以叛者则曰自某国入某国据某地以叛宋华亥向宁华定自陈入于宋南里以叛宋公之弟辰及仲佗石彄公子地自陈入于萧以叛之类是也曰自曰入曰以曰叛言重辞复甚之也所以辨名定分申固王法人臣委质可死而不可叛也人君制命可杀而不可较也三国之义魏为簒汉之盗吴始叛汉而终为汉与国掎角治魏故汉臣之始入于吴终降于魏吴臣之遂降于魏皆叛臣也魏之臣亦有入吴者矣欲正君讨贼故申其志而不治也纂叛人为叛臣篇云

孟达字子度扶风人也父他灵帝时中常侍张让专朝让监奴典护家事招权纳赂卖官鬻狱他仕不遂乃尽以其家财赂监奴与共结亲积年家业为之破尽衆奴皆慙问他所欲他曰欲得卿曹拜尔奴被恩久皆许诺时宾客求见让者门车常数百乘或累日不得通他最後到衆奴伺其至皆迎车而拜径将他车独入衆人悉惊谓他与让善争以珍物遗他得之尽以赂让让大喜他又以葡萄酒一斛遗让即拜凉州刺史他生达刘璋之遣法正迎昭烈也令达副正各将二千人昭烈因令达并领正衆留屯江陵蜀平以达为宜都太守建安二十四年命达从秭归北攻房陵房陵大守蒯祺为达兵所害达将攻上庸昭烈疑达难独任遣养子副军中郎将刘封自汉中乘沔水下统达军与达会上庸上庸太守申耽举郡降遣妻子宗族诣成都昭烈加耽征北将军领上庸太守员乡侯如故以耽弟仪为建信将军西城太守迁封为副军将军达耽仪并听节制关羽围樊城襄阳连呼封达发兵自助封达辞以山郡初附未可动揺不承羽命会羽覆没昭烈恨之封与达复忿争不和夺达皷吹达既惧罪又忿恚封遂表辞昭烈曰伏惟殿下将建伊吕之业追桓文之功大事草创假势吴楚是以有为之目深覩归趣臣委质以来愆戾山积臣犹自知况於君乎今王朝以兴英俊鳞集臣内无辅佐之器外无领将之才列次功臣诚自愧也臣闻范蠡识微浮於五湖舅犯谢罪逡巡河上【原注左氏传秦伯纳公子重耳及河子犯以璧授公子曰臣负覊絏从君巡于天下臣之罪多矣臣犹知之而况君乎请由此亡公子曰所不与舅氏同心者有如白水投其璧於河】夫际会之间请命乞身何则欲洁去就之分也况臣卑鄙无元功巨勲自系於时窃慕前贤早思远耻昔申生至孝见疑於亲子胥至忠见诛於君蒙恬拓境而被大刑乐毅破齐而遭谗佞臣每读其书未尝不慷慨流涕而亲当其事益以伤絶何者荆州覆败大臣失节百无一还惟臣寻事自致房陵上庸而复乞身自放於外伏想殿下圣恩感悟愍臣之心悼臣之举臣诚小人不能始终知而为之敢谓非罪臣每闻交絶无恶声去臣无怨辞臣过奉教於君子愿君王勉之也率所领降魏时曹丕初即王位既宿知达闻其来甚悦令贵臣有识察者往观之还曰将帅之才也或曰卿相之器也丕益钦达逆与达书曰近日有命未足达旨何者昔伊挚背夏而归商百里去虞而入秦乐毅感?夷而蝉蜕王遵识逆顺以去就皆审废兴之符效知成败之必然丹青画其形容良史载其功勲闻卿姿度纯茂器量絶优当骋能明时收名传记今者翻然濯鳞清流甚相嘉乐虚心西望依依若旧下笔属辞懽心从之昔虞卿入赵再见取相陈平就汉一觐参乘孤今於卿情过於往故致所御马物以昭忠爱又曰今者海内清定万里一统三垂无风尘之警中夏无狗吠之虞是以弛网阔禁与世无疑保官空虚初无资任卿来相就当明孤意慎勿令家人缤纷道路以亲骇疏也若卿欲来相见当且先安部曲有所保固然後轻骑徐徐来东达至谯进见容观闲雅才辨过人衆皆属目丕乘小辇将出执达手抚其背曰卿得无为刘备刺客邪遂与同载以为散骑常侍建武将军封平阳亭侯合房陵上庸西城三郡达领新城太守委以西南之任羣臣以为待之太过不宜委以方任丕曰吾保其无他亦譬以蒿箭射蒿中尔遣征南将军夏侯尚右将军徐晃与达共袭封达遗书劝封降封不答申仪叛封封走成都昭烈杀之申耽遂降魏魏假耽怀远将军徙居南阳仪魏兴太守封真乡侯屯洵口达初入新城登白马塞叹曰刘封申耽有金城千里而失之乎闻者知其必复叛也诸葛亮南征至汉阳县降人李鸿诣亮时蒋琬费诗在坐鸿曰间过孟达所适见王冲从南来言往者达之去就明公切齿欲诛达妻子赖先帝不听尔【谨案陈志费诗传载诗语及诸葛亮书称昭烈皆曰先主盖陈夀所改书今此作先帝为得其实】达曰诸葛亮见顾有本末终不尔也尽不信冲言委仰明公无复己巳亮谓琬诗曰还都当有书与子度相闻诗进曰孟达小子昔事振威不忠後又背叛先帝反覆之人何足与书邪亮默然不答亮欲诱达以为外援竟与达书曰往年南征岁未及还适与李鸿遇於汉阳承知消息慨然永叹以存足下平素之志岂徒托名荣贵为乖离乎【谨案陈志费诗传作华离册府及通志俱作乖离与此合志误】呜呼孟子斯实刘封侵陵足下以伤先帝待士之义又鸿道王冲造作虚语云足下度量吾心不受冲说寻表明之言追平生之好依依东望故遣有书达得亮书数相交通始达为曹丕所宠又与桓阶夏侯尚亲善既而丕及阶尚皆卒遂失宠赖内不自安於是复谋归汉达与申仪有隙仪密表达有异志达闻之惶惧欲举兵司马懿以书慰?之达犹豫未发懿乃潜军进讨诸将言达与吴汉交通宜观望而後动懿曰达无信义此其相疑之时也当及其未定促决之乃倍道兼行八日到其城下吴汉各遣偏将向西城安桥木阑塞以救达懿分诸将以拒之初达与亮书曰宛去雒八百里去吾一千二百里闻吾举事当表上请命比相反覆一月间也则吾城已固诸军足办吾所在深险司马懿必不自来诸将来吾无患矣及兵到达又告亮曰吾举事八日而兵至城下何其神也懿攻新城旬有六日拔之斩达【原注魏略曰宣王诱逹将李辅及达甥邓贤贤等开门内军达被围旬有六日而败焚其首于雒阳四达之衢】申仪久在魏兴擅承制刻印多所假授懿召而执之归於雒阳申耽字义举初在西平上庸间聚衆数千家故与张鲁通又遣使诣?操操加其号为将军领上庸都尉达平弟仪内徙耽卒於南阳王冲者广汉人为牙门将统属江州督李严为严所疾惧罪降魏魏以冲为乐陵太守

黄权字公衡巴西阆中人也少为郡吏州牧刘璋召为主簿时别驾张松建议宜迎昭烈使伐张鲁权谏【原注蜀志曰左将军有骁名今请到欲以部曲遇之则不满其心欲以宾客礼待则一国不容二君若客有泰山之安则主有累卯之危可但闭境以待河清】璋不听出权为广汉长及昭烈收袭取益州将帅分下郡县郡县望风景附权闭城坚守刘璋稽服乃诣昭烈降昭烈假权偏将军【原注徐衆评曰权既忠谏於主又闭城拒守得事君之礼武王下车封比干之墓表商容之闾所以大显忠贤之士而明示所贵之旨先主假权将军善矣然犹薄少未足彰忠义之高节而大劝为善者之心】及曹操破张鲁鲁走入巴中权进曰若失汉中则三巴不振此为割蜀之股臂也於是昭烈以权为护军率诸将迎鲁鲁已还南郑北降曹操然卒破杜濩朴胡杀夏侯渊据汉中皆权本谋也昭烈为汉中王犹领益州牧以权为治中从事及即位将东伐吴权谏曰吴人悍战水军顺流进易退难臣请为先驱以尝寇陛下宜为後镇昭烈不从以权为镇北将军督江北军以防魏师昭烈自军江南【谨案陈志作自在江南】及吴将陆逊乘流断围南军败绩昭烈引退而道隔絶权不得还故率所领并南郡太守史合等三百一十八人诣荆州刺史奉上所假印绶棨戟幢麾牙门鼓车降魏曹丕置酒设乐引见於承光殿丕谓权曰君舍逆效顺欲追踪陈韩邪权对曰臣过受汉王殊遇降吴不可还蜀无路是以归命且败军之将免死为幸何古人之可慕也丕善之赐权金帛车马衣裳帷帐妻妾下及偏禆皆有差拜权为侍中镇南将军封列侯即日召使骖乘及封史合等四十二人皆为列侯为将军郎将百余人汉有司执法白收权妻子昭烈曰朕负权权不负朕也待之如初【原注裴松之曰汉武用虚枉之言灭李陵之家刘主拒宪司所执宥黄权之室二主得失县邈远矣诗云乐只君子保艾尔後其刘主之谓也】汉降人或云诛权妻子权知其虚言未便发丧曹丕诏权令发丧权答曰臣与刘葛推诚相信明臣本志疑惑未实请须後问後得审问果如所言昭烈凶问至魏羣臣咸贺而权独否丕察权有局量欲试惊之遣左右诏权未至间累催相属马使奔驰交错於道官属侍从莫不震惧而权举止自若後领益州刺史徙占河南大将军司马懿深器之问权曰蜀中有卿辈几人权笑而答曰不图明公见顾之重也懿与诸葛亮书曰黄公衡快士也每坐起叹述足下不去口实曹叡景初三年迁车骑将军仪同三司叡问权天下鼎立当以何地为正权对曰当以天文为正往者荧惑守心而文皇帝崩吴蜀二主平安此其徵也【谨案王应麟困学纪闻曰黄权对魏明帝之言若可以魏为正矣月犯心大星王者恶之汉昭烈殂而魏吴无他权将何辞以对】明年卒諡曰景侯子邕嗣邕无子絶权留蜀子崇为尚书郎随卫将军诸葛瞻拒邓艾战於緜竹死之议曰孟达反覆逞其枭黠终于诛灭宜矣黄权知虑逼臆屡形忠谏有大将军之才不幸而陷入曹氏昭烈以负权自责权惜一身腼面伪朝岂不负昭烈哉若郝普糜芳士仁吴之韩综孙秀孙壹步阐孙楷皆汉吴叛人概见诸传普为吴谲举零陵以降使汉分荆州而不能讨贼掎角用武芳仁为吴谲使吴袭杀关羽遂失荆州而不能讨贼三子之罪大矣吴之叛人大抵皆孙皓时多其宗人孟子曰寡助之至亲戚叛之故叛者有罪致叛者独无罪乎纣贯盈而亿兆离皓恶稔而亲宗叛天命絶去称为独夫遂底灭亡可不戒哉

赞曰策名委质是守是死山岳可移心无彼此偷生陨节挈瓶畀人尚克视息岂为人臣








▼大梁行

大梁四面平如砥，西去咸阳一千里。

魏王此地昔为都，宫阙中天碧云起。

车声䡘䡘夜未休，带甲十万名苍头。

撞钟列鼎宴上客，奉金走币连诸侯。

信陵真是贤公子，富贵不骄天下士。

已访侯嬴到里门，复迎朱亥经屠市。

倾身折节世莫同，缓急竟赖斯人功。

邯郸秦军一椎破，七国震动闻英风。

古城重过为搔首，几度秋风落杨柳。

沼上应无鸿雁来，苑中只有狐狸走。

立马尘沙日欲昏，悲歌感慨向夷门。

豪华多少同销歇，独有高名今尚存。


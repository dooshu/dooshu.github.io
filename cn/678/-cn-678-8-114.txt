周貫吟詩作偈

周貫者，不知何許人，雅自號木雁子。治平、熙寧間，往來西山，時時至高安。與予大父善，日酣飲，畜一大瓢，行沽，夜以為溺器。工作詩，詩成癖。嘗宿奉新龍泉觀，半夜槌門，道士驚，科髮披衣，啟關問其故。貫笑曰：「偶得句當奉告。」道士殊不意，業已問之，因使口誦。貫以手指畫，吟曰：「彈琴傷指甲，蓋席損髭鬢。」是夜貫寒甚，以席自覆故爾。又至袁州，見市井李生者有秀韻，欲携以同歸林下。而李嗜酒色，意欲無行，貫指煮藥鐺作偈示之曰：「頑鈍天教合作鐺，縱生三腳豈能行。雖然有耳不聽法，只愛人間戀火坑。」尋死於西山，方將化，人問其幾何歲，貫曰：「八十西山作酒仙，麻鞋軋斷布衣穿。相逢甲子君休問，太極光陰不計年。」後有見於京師州橋，附書與袁州李生云：「我明年中秋夕當上謁也。」至時，果造李生。生時以事出，乃以白土大書其門而去，曰：「今年中秋夕，來赴去年約。不見破鐵鐺，彈指空剝剝。」李生後竟墮馬，折一足。


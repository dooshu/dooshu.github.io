○宋武受命坛记

昔在王癸不道，帝辛失德，天命将改，人心已去，圣哲拯之，历数归焉，商汤所以革夏，周武所以伐殷也。至於太甲初放，成王未长，国步犹梗，时屯尚虞，忠贤处之，名节存焉，伊尹所以反正，周公所以复嗣也。元兴之际，义熙之间，晋主中庸，幸无桀纣之罪；刘公大略，遂有伊周之勋。当其驱驾英雄，芟夷僭伪，南摧劲楚，北破强燕，电扫秦雍，风清巴蜀，三方为我有，四海为己任，诚能秉汾阳之志，息汉阴之机。牵率何、刘，同为翊戴；指徐、傅，共致雍熙。则元皇建业之都，至今享殷周之祚；刘后豫章之地，至今为齐鲁之国。而近希曹、马，远弃桓、文，祸徒及於两朝，福未盈於三载。八叶传其世嗣，六君不以寿终。汉氏宽仁，允绪成大族；刘公残暴，子孙无遗种。天之报施，其明徵乎？则知握元符，升大宝，礼义得之者难绝，智力得之者易亡。使成如宋齐，无足称者，况败如莽卓，岂胜道哉！後之人运属陵夷，业崇经济，周爰故地，殷鉴在兹。唐永泰元年二月二十五日建。


王翱

翱高迈孤峭，人不敢干以私。镇守辽东还朝，馈贻一无所受者。某太监于同事久，持明珠数颗馈之，公固辞，某曰：「公于他人之馈皆不受，我之馈亦不受，吾有死而已。」公不得已受之，乃自缀于衣领间，坐卧自随，虽其妻不知也。居数年，太监死，其犹子以贫不敢见公，使人召之，曰：「何不买第宅？」曰：「贫不能也。」公曰：「第买之。」其人讶，不肯买，公乃解其珠出于衣间与之，可值千金，第尚有余云。诏营第于盐山，有司承媚，于外多列屋若干，公悉拆去之，曰：「非诏旨也。」每朝退，于公卿前孑然独行，不与人言。时马昂为兵部尚书，崔恭为吏部侍郎，公直以名呼之。


任圜


任圜，京兆三原人也。为人明敏，善谈辩，见者爱其容止，及闻其论议纵横，益皆悚动。李嗣昭节度昭义，辟圜观察支使。梁兵筑夹城围潞州，逾年而晋王薨，晋兵救潞者皆解去。嗣昭危甚，问圜去就之计，圜劝嗣昭坚守以待，不可有二心。已而庄宗攻破梁夹城，闻圜为嗣昭画守计，甚嘉之，由是益知名。其后嗣昭与庄宗有隙，圜数奉使往来，辨释谗构，嗣昭卒免于祸，圜之力也。嗣昭从庄宗战胡柳，击败梁兵，圜颇有功，庄宗劳之曰：“儒士亦破体邪？仁者之勇，何其壮也！”

张文礼弑王镕，庄宗遣嗣昭讨之。嗣昭战殁，圜代将其军，号令严肃。既而文礼子处球等闭城坚守，不可下，圜数以祸福谕镇人，镇人信之。圜尝拥兵至城下，处球登城呼圜曰：“城中兵食俱尽，而久抗王师，若泥首自归，惧无以塞责，幸公见哀，指其生路。”圜告之曰：“以子先人，固难容贷，然罚不及嗣，子可从轻。其如拒守经年，伤吾大将，一朝困竭，方布款诚，以此计之，子亦难免。然坐而待毙，曷若伏而俟命？”处球流涕曰：“公言是也！”乃遣子送状乞降，人皆称圜其言不欺。既而佗将攻破镇州，处球虽见杀，而镇之吏民以尝乞降，故得保其家族者甚众。

其后以镇州为北京，拜圜工部尚书，兼真定尹、北京副留守知留守事，为政有惠爱。明年，郭崇韬兼领成德军节度使，改圜行军司马，仍知真定府事。圜与崇韬素相善，又为其司马，崇韬因以镇州事托之，而圜多所违异。初，圜推官张彭为人倾险贪黩，圜不能察，信任之，多为其所卖。及崇韬领镇，彭为圜谋隐其公廨钱。庄宗遣宦者选故赵王时宫人百余，有许氏者尤有色，彭赂守者匿之。后事觉，召彭诣京师，将罪之，彭惧，悉以前所隐公钱簿书献崇韬，崇韬深德彭，不杀，由是与圜有隙。同光三年，圜罢司马，守工部尚书。

魏王继岌暨崇韬伐蜀，惧圜攻己于后，乃辟圜参魏王军事。蜀灭，表圜黔南节度使，圜恳辞不就。继岌杀崇韬，以圜代将其军而旋。康延孝反，继岌遣圜将三千人，会董璋、孟知祥等兵，击败延孝于汉州，而魏王先至渭南，自杀，圜悉将其军以东。明宗嘉其功，拜圜同中书门下平章事，兼判三司。是时，明宗新诛孔谦，圜选辟才俊，抑绝侥幸，公私给足，天下便之。

是秋，韦说、豆卢革罢相，圜与安重诲、郑珏、孔循议择当为相者，圜意属李琪，而珏、循雅不欲琪为相，谓重诲曰：“李琪非无文艺，但不廉耳！宰相，端方有器度者足以为之，太常卿崔协可也。”重诲以为然。佗日，明宗问谁可相者，重诲即以协对。圜前争曰：“重诲未谙朝廷人物，为人所卖。天下皆知崔协不识文字，而虚有仪表，号为‘没字碑’。臣以陛下误加采擢，无功幸进，此不知书，以臣一人取笑足矣，相位有几，岂容更益笑端？”明宗曰：“宰相重位，卿等更自详审。然吾在藩时，识易州刺史韦肃，世言肃名家子，且待我甚厚，置之此位可乎？肃或未可，则冯书记先朝判官，称为长者，可以相矣！”冯书记者，道也。议未决，重诲等退休于中兴殿廓下，孔循不揖，拂衣而去，行且骂曰：“天下事一则任圜，二则任圜，圜乃何人！”圜谓重诲曰：“李琪才艺，可兼时辈百人，而谗夫巧沮，忌害其能，若舍琪而相协，如弃苏合之丸而取蜣螂之转也！”重诲笑而止。然重诲终以循言为信，居月余，协与冯道皆拜相。协在相位数年，人多嗤其所为，然圜与重诲交恶自协始。

故事，使臣出四方，皆自户部给券，重诲奏请自内出，圜以故事争之，不能得，遂与重诲辨于帝前，圜声色俱厉。明宗罢朝，后宫嫔御迎前问曰：“与重诲论者谁？”明宗曰：“宰相也。”宫人奏曰：“妾在长安，见宰相奏事，未尝如此，盖轻大家耳！”明宗由是不悦，而使臣给券卒自内出，圜益愤沮。重诲尝过圜，圜出妓，善歌而有色，重诲欲之，圜不与，由是二人益相恶。而圜遽求罢职，乃罢为太子少保。圜不自安，因请致仕，退居于磁州。

朱守殷反于汴州，重诲诬圜与守殷连谋，遣人矫制杀之。圜受命怡然，聚族酣饮而死。明宗知而不问，为下诏，坐圜与守殷通书而言涉怨望。愍帝即位，赠圜太傅。






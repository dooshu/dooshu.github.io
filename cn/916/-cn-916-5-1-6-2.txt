【北伐诗】

〖宋《书》曰：元嘉二十三年。诏群臣曰：吾少览篇籍。颇爱文义。自缨绋世务。情兼家国。徒存日昃。终有惭德。而区宇未一。师馑代有。永言斯瘼。弥干其虑。属思之功。与事而废。残虐游魂。齐民涂炭。乃眷北顾。无忘私拯。思总群谋。扫清逋逆。感慨之来。遂成短韵。卿等体国情深。亦当义笃其怀也。《诗》曰：〗

季父鉴祸先。辛生识机始。崇替（《类聚》作眷。《诗纪》同。又注。疑作替。）非无徵。兴废要有以。自昔沦（《类聚》作论。）中畿。倏焉盈百祀。不睹南云阴。但见胡尘（《宋书》作风。）起。乱极治方（《宋书》作必。）形。涂泰由积否。方欲涤。（《类聚》作徐。《诗纪》作除。）遗氛。（《类聚》作遗气。）矧乃秽边鄙。眷言悼斯民。纳隍良在己。逝将振宏罗。（《诗纪》作纲。又注。一作罗。）一麾同文轨。时乎岂再来。河清难久俟。骀驷安局步。骐骥志千里。梁傅畜义心。伊相抱深耻。赏契将谁寄。要之二三子。无令齐晋朝。取愧邹鲁士。（○《宋书》索虏传。又《类聚》五十九、《诗纪》四十五并引始、以、祀、起、否、鄙、己、轨八韵。）


汪梦斗


梦斗字玉南，号杏山，绩溪人。景定二年（1261），魁江东漕试。宋亡，不仕。有北游集。

南乡子

初入都门漫赋

西北有神州。曾倚斜阳江上楼。目断淮南山一抹，何由。载泪东风洒汴流。

何事却狂游。直驾驴东渡白沟。自古幽燕为绝塞，休愁。未是穷荒天尽头。

朝中措

客邸有感

人言楼观似寥阳。巍倚太清傍。便有二京赋手，也须费力铺张。

客窗梦断，星稀月澹，一枕凄凉。旧日春风汴水，□□多少垂杨。

人月圆

寻常一样窗前月，人只看中秋。年年今夜，争寻诗酒，共上高楼。

一奁明镜，能圆几度，白了人头。良辰美景，赏心乐事，输少年游。

金缕曲

月夕赋道词，书毕，怆然有

感，再赋此

满目飞明镜。忆年时、呼朋楼上，畅怀觞咏。圆到今宵依前好，诗酒不成佳兴。身恰在、燕台天近。一段凄凉心中事，被秋光、照破无馀蕴。却不是，诉贫病。

宫庭花草坦幽径。想夜深、女墙还有，过来蟾影。千古词人伤情处，旧说石城形胜。今又说、断桥风韵。客里婵娟都相似，只後朝、不见潮来信。且喜得，四边静。

摸鱼儿

过东平有感

忆旧时、东方□郡，东原尽是佳处。梁都破了寿南渡，几遍狐号鳝舞。君试觑。环一抹荒城，草色今如许。芳华旧地。曾一上飞云，歌台酒馆，落日乱鸦度。

吟情苦。滴尽英雄老泪。凄酸非是儿女。西湖似我西湖否。只怕不如西子。秋欲暮。要一看秋波，又自催归计。休□浪语。待过江说与，高车驷马，今是朝天路。

踏莎行

贺宗人熙甫赴任

选得官归，黄埃满面。难于奏赋明光殿。秋帆落日渡淮来，三杯酒浊凭谁劝。

旧日佳词，自吟一遍。绿袍不是嫦娥剪。红楼十里古扬州，无人为把珠帘卷。








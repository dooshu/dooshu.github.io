○户部侍郎韦珍奏称诸州造籍脱落丁口租调破除倍多常岁请取由付法依问诸使皆言春疾疫死实多非故为疏漏（户部一条）

《虞书》五教，实委司徒之官；《周礼》六卿，爰开地官之位。莫不织成都邑，编缉黎。设九土之纲维，成四方之管辖。班固申犬牙之制，疆场绮分；应璩论马齿之规，井田鳞次。户标九等，俱陈万国之图；人有十伦，并挂三年之籍。岂容丁口脱漏，任意疏遗；租调破除，恣情抽减？遂使廒庾顿乏，帑藏皆空。军兴於是缺支，国用由其不足。付法科罪，仍敢薄言。依问款辞，咸推遘厉。否终则泰，造化之常图；福谦害盈，幽明之极数。魏文帝修书永叹，念亲故之凋亡；刘孔才矫制徵兵，促黎元之残丧。荐臻不息，僵毙相仍。遽利人符，多编鬼录。生者固宜存附，死者难以执留。灾异不拘，案宜从记。


◇为汉帝禅位魏王昭

朕在位三十有二载，遭天下荡覆，幸赖宗庙之灵，危而复存。然仰瞻天文，俯察民心，炎精之数既终，行运在乎曹氏。是以前王既树神武之绩，今王又光裕明德，以应其期。是历数昭明，亦可知矣。大人之行，天下为公，选贤与能。故唐尧不私于厥子，而名播于无穷，朕羡而慕之。今其追踵尧典，禅位于魏王。（袁宏《後汉纪》三十。又见《魏志·文纪》注。案：《魏志·卫觊传》云：「顷之还汉朝劝赞禅代之义，为文诰之诏」。是献帝诸禅诏，皆卫觊作也。）


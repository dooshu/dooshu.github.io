○法祖停稅賦 【 止濫停稅】

稱述祖德以諷當時忠愛譪然尤得史臣之体

臣見近年以來、中外民心、愁苦怨嗟、大小臣工、法言巽語、未蒙　俞允、夫　皇上之天下、　祖宗艱難辛苦之天下也、　皇上之百姓、　祖宗休養生息之百姓也、　皇上猶未肯推巳之心以及天下、則未有以祖宗之事告　陛下者、臣忝為史官之長、習見　祖宗時故事、昔人有言、史以事諫。臣不以　祖宗時事告　陛下。臣溺其職矣。臣不敢多引往事、我朝　列聖享國長久、無久　世宗、　陛下聰明英武、當法　世宗、臣謹按實錄寶訓、列其事蹟、唯　陛下覽觀、嘉靖初年御史陳實言廣東珠池宜罷、御史盧瓊言各處鎮臣、宜罷、疏入俱報聞、先是陝西鎮臣太監廖堂誣奏華州知州劉錦、御史喻茂賢白其事、得　旨錦復職、夫珠池有利。一言既罷。鎮守有官。一言報可。劉錦一有司耳。一言即復。復劉錦。所以安人心也。此　世皇初政。一日而天下改觀也。嘉靖八年、三月御史毛鳳韶疏言內臣外差太冗　上命如議、巳兵部上所當裁者、宣府監倉一、北路東路西路懷來守備各一、薊遼鎮臺頭營劉家口太平寨滦陽營鮎魚石營黃崕口峨嵋山守備各一寧夏遼東甘肅各一、浙江提督市舶一、得　旨盡革、夫鳳韶一言而所罷不下數十餘處、不下數十餘人、凡此皆　太祖之所無。而景廟　武廟之所增。今一言而盡革數百年之弊政。真大聖人之作為也。嘉靖九年五月鎮守雲南右少監劉福安赴任、請以家人十五人自隨、兵科都給事中張潤身以非例劾奏、　詔降福安三級家人皆下法司逮問、巳而詔革雲南鎮守官、夫福安所請者家人耳。非投充之比也。又十五名耳。非數百人之多也世宗既罷其官。又逮其人。誠恐擾害地方。小民窮苦。無處控訴。激成他變。故重加懲創也。嘉靖九年七月南京高昇進貢魚笋、朘索舟夫不遂、置笋不進、兵部言昇等騷擾抗　旨、詔下南京訊問、夫高昇進貢魚笋。原係土供之物。而需索舟夫、似可借口以嫁禍于地方。　世宗不罪有司之怠緩。而罪昇之害民誠知進　御品物。經過州縣。敢不奔命。彼假言怠玩者。故以此聳　上聽。激　上怒耳。驛逓之苦。真不可不知。供億之難。真不可不念。需索之端。真不可輕開也。嘉靖十三年四月南京織造太監李政奏請增官、下法司逮問、夫增官織造。未與民事也。輒從逮問。况事干小民。日奪其命。日傷其心。豈可輕易增人也。嘉靖十七年、武定侯郭勛欲復各巡鎮臣、併令開採　上曰各處鎮守內臣、不係　太祖定制既而都給事中朱隆禧等劾勛所言、黷貨殃民、　上是其言巳之夫郭勛小人。但知言利取寵。不顧國家大計。所賴　世宗明聖。不允其奏。且　世宗初政。傳播海內。照耀天地光美世冊者。無大于此舉。而勛敢撓其美政。誘以邪說。若非　聖心獨斷。則嘉靖數十年　聖政。為小人一言壞盡矣。　嘉靖二十年六月致仕通判趙儒士王政挍尉王文登等各言浙江觀海衛于潛開元松陽遂昌等縣銀塲可採、　上命錦衣衛千戶蕭鏜往勘、巡按御史王紳以所属銀塲僻在山峪溪谷小徑、恐流四集、刼掠村落、乞行封閉、巡撫雲南都御史汪文盛、亦言唐弼等所奏大理開採俱妄、宜重懲之工部覆如其言、　上曰、各處銀塲、既有損無補、即如故封閉、其領　敕官回京、趙璧唐弼等俱下御史按問夫蕭鏜採取之命巳下矣。一聞人言而盡止。趙璧唐弼之疏允矣。一聞人言而盡治罪。此等舉動。如雷如霆。上順天心。下順民心。凡此數條。載于國史。昭如日星。臣再四捧誦。反覆思惟　世宗舉天下鎮臣。一朝撤盡　皇上奈何數年以此輩布滿天下。　世宗不難于盡革前朝之故政。　皇上何難于更新自巳之往事、人主至尊至貴、視此錢財、如糞如土、但當比隆前聖留名萬古、使天下謳歌鼓舞、祝延　聖壽、永保太平乃為貴耳、今內外官員。稍有志氣者。亦思砥礪名節。傳名後世。　陛下貴為天子。聰明過人萬萬而計不出此。何也　陛下以此遺子孫。臣稽之史冊。揆之天道遺子孫以財。不如遺子孫以安也　陛下勿以當今東西寧一。四夷賓服。東制日本。西??烕楊酋。為晏然無事也。自古亂亡之禍。不起于四夷。而起于小民。秦之強盛兼並六國。卒之擾亂天下者。非六國也。乃陳勝吳廣一二小民也。漢之天下、四夷欵塞。呼韓來朝、卒之擾亂天下者、非四夷也。乃黃巾等賊一二小民也。元之天下、??烕金??烕宋、一統四海、卒之擾亂天下者、非金非宋也。乃韓山童劉福通一二小民也。由此觀之。人主之威可以鞭撻四夷不可以塞小民之口。可以駕馭臣工不可以結小民之心。昔齊桓公五霸之賢者也、一日麥丘人謂之曰願君勿得罪于群臣百姓、夫以人君之尊。乃不可得罪于群臣百姓者何也。失百姓之心則失天下矣。失群臣之心。則失百姓矣。管子曰下令于流水之源者、順民心也、人君能順民心、民之所好好之、民之所惡惡之則令無不行、如水之流矣、　陛下奈何不與民同好惡。而民之所好者。反加逮繫。民之所怨者。反為庇宥。誠恐人心一逆。則號令必有壅而不行。號令不行無如小民何矣。孟子曰民為貴、此之謂也、　陛下聰明過人萬萬。奈何不効　世宗初政。以臣觀之。不但當法　世宗。又當法　高皇帝。臣又敢以　高皇帝之事告　陛下。昔洪武初年有言山東銀塲可興者、　高皇帝曰、銀塲之利、我深知之、利官者少、損民者多、况今生民凋瘵、豈可重勞、言者慚退、洪武七年、彰德府稅臣言民間瓜菜柿棗畜牧有利、　高皇帝曰聚歛之臣、甚于盜臣、命執而罪之、又滅元之日、輸其寶貨至京　高皇后曰、元有是寶、何以不能守而失之、貨財非寶、帝王自有寶也、　高皇帝曰、皇后之意、朕知之矣、謂得賢為寶耳一日覽宋史、見太宗改封樁庫為內藏室、謂侍臣曰、人君以四海為家、何為公私、貽謀如此、何足為訓、夫　高皇帝之言如此。　陛下奈何不上法高皇帝。伏願　陛下與天下更始。凡邇來敝政。盡行改罷。其無辜被逮諸臣。盡從寬宥。以順民心。以謝天下。使天下曉然知　陛下之心。未嘗不在百姓也。如其不然。一方有事。而後撤一內臣。一方有事。而後易一撫臣。一方有事。而後下一　明詔。臣恐撫臣不勝易也地方作難。內臣不能撤也百姓又不可家喻而戶曉也。但願　皇上以　太祖世宗為法、以百姓為本、勿吝改過、如日月之明、採擇群言、如江海之量、保全　社稷、如泰山之安、收拾人心、招徠和氣、如天地之壽、臣愚得効涓埃、且以不朽、不勝大願、


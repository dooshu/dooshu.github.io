宋司马拜冢宰同人属和

一代声华最，诸卿领袖雄。
才元耀鸾凤，官旧统罴熊。
庙算敷文治，边筹奏武功。
伫看澄百职，特进冠群公。
玉尺铨除里，冰心藻鉴中。
清通见裴楷，简要复王戎。
馈饷门无受，推贤意不穷。
高谈风月静，主计纪纲崇。
独坐曾乌府，仪型在辟雍。
兼才称具美，峻秩许谁同。
锁院春阴满，经筵宠眷隆。
龙门忻接近，赋颂忝难工。



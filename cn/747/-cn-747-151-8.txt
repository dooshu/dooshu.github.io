○竹赋

惟竹之劲节，伟圣贤之留赏。览山经而逖听，咏周诗而遐想。掩寰中而独秀，非庶物之所仰。若夫ㄍ谷著美，稽山见知。卫国之称淇澳，梁园之赋夹池。山阳之翻密叶，江潭之竦乔枝。虽有闻於在昔，谅无得而标奇。乃徙植於广庭，爰移根於禁苑。亘草而界列，绕醴泉而右转。干横於松径，低枝拂於兰畹。对紫殿之初旭，临丹楼而向晚。望威凤而来仪，伫化龙之为远。尔乃春光变色，夏景开松。枝藏戏鸟，叶间残虹。上便娟而妨露，下檀栾而来风。散归之掩翳，引落日之玲珑。虽复严霜晓结，惊飚夕扇。雪覆层台，寒生复殿。惟贞心与劲节，随春冬而不变。考众卉而为言，常最高於历选。


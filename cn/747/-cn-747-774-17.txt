○为荥阳公贺牛相公状

相公才为时生，道应梦得。六月一息，宜澡刷於天池；五色成章，必骞翔於路。嵇山莫峻，黄波未宏。朱弦奏庙而八音以和；瑞玉礼天而百神斯肃。不有人杰，谁康帝家？始者召入紫宸，亲承清问。仲舒演《春秋》之奥，孙宏阐《洪范》之微。抉摘奸豪，指切贵近。霞动色，日月回光。超绝古今，喧传华夏。蒙恬之笔锋斯挫，张永之纸价弥高。言在必行，得之何让？运祚唯深源是系，富贵逼安石不休。密勿平章，从容辅翼。或武思禁暴，则别凤池；及功著于藩，则复还龙节。夷险一致，左右皆安。爰自保厘，遂升端揆。纳言名帻，进贤号冠。师长群僚，协宣庶绩，得人之盛，非才不居。王询在朝，晋室每多其经籍；徐宣留务，魏帝不视其文书。式究彝伦，是称尊显。固当允谐群议，克注上心，重秉国钧，复执人柄。某谬逢嘉会，素乏殊能，而受寄疆场，假名省署。清光莫睹，丹慊徒深。望京华而甚遥，听边吹而增欷。下情伏增，贺攀恋之至。


○贺赦表

臣某言：伏见制书，大赦天下，以今年正月一日改为元和元年者。臣闻行庆布和，允光於献岁，履端居始，实属於元正，将大有以惠人，乃顺时而布令。法五始之要，流恩而降泽；统三微之历，观象而建元。正朔所加，遐迩忻戴。中贺。伏惟皇帝陛下大孝嗣业，鸿猷启图。顺天地而发生，均日月而齐照。驯洽飞走，煦育生灵，既承太宗文武皇帝之耿光，禀保寿天皇之严训。百神享德，万国宅心。敷作解之泽，布维新之典。将致和平，蠲京畿之逋债；言念水旱，薄江淮之征赋。开罗网以宥过，崇勋秩以赏劳。宏褒酬之典，泽被幽明；旌忠烈之臣，赏延於代。阐庠序以劝学，愍耆艾而加礼。恩覃有截，化洽无垠。超溢虞夏，掩映轩顼。首出千古，遐冠百王。亿万斯年，永荷天禄。臣谬当任用，分镇藩维，不获奔赴阙庭，亲睹盛礼。


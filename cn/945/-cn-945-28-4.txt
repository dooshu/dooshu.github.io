中书祭安王文

惟灵温文毓德明允存诚自天攸纵乘时挺生始胜衣而趋拜乃锡壤以连城铜梁井络朱方广陵时惟邦翰迭寄宗英列邸清禁藻梲连甍趋朝文陛佩玉锵鸣传百世之本枝蓍龟袭吉对三雍之雅乐简策飞声爰自苍震承乾龟蒙胙土分宝玉以展亲增脤膰之异数宗子赖以维城王室繄其夹辅每为善以自娯唯聚书而是务揜河间之艺文盛兎园之词赋桐圭之宠方深驷隙之光靡驻遽叹逝川倏悲先露空碣馆之金台怅淮山之桂树爰询远日乃卜新阡兆逢龟食地得牛眠启佳城於旭旦瘗美檟於重泉顾铭旌之将引实行路以凄然某等获事公朝谬尘宰府每接音徽亲陪步武痛仙驭之宾天闭夜台而终古拜送灵輀躬陈薄醑聊执绋以申哀慨临觞而不御


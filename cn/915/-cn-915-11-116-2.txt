◇请停兵招谕淮南表

《春秋》有云：见有礼于其君者，若孝子之养父母；见无礼于其君者，若鹰之逐鸟雀。所以劝诫将来，垂范万代。昔陈恒弑君，宣尼请讨，虽欲宴逸，其得己乎？今庙算天回，七州云动，将水荡鲸鲵，陆埽凶逆。然战贵不陈，兵家所美。宜先遣刘昶，招逾淮南。若应声响悦，同心齐举，则长江之险，可朝服而济，道成之首，可崇朝而悬。苟江南之轻薄，背刘氏之恩义，则曲在彼矣，何负神明哉！直义檄江南，振旅回旆，亦足以示救患之大仁，扬义风于四海。且攻难守易，则力悬百倍，不可不深思，不可不熟虑。今天下虽谧，方外犹虞，拾夤侥幸于西南，狂虏伺衅于漠北。脱攻不称心，恐兵不卒解，兵不卒解，则忧虑逾深。夫为社稷之计者，莫不先于守本。臣愚以为观兵江浒，振曜皇威，宜特加抚慰。秋毫无犯，则民知德信；民知德信，则襁负而来；襁负而来，则淮北可定；淮北可定，则吴寇异图；吴寇异图，则祸衅出。然后观衅而动，则不晚矣。请停诸州之兵，且待后举，所谓守本者也。伏惟陛下、太皇太后英算神规，弥纶百胜之外，应机体变，独悟方寸之中。臣影颓虞渊，昏耄将及，虽思忧国，终无云补。（《魏书·程骏传》）


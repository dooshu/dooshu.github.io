○送郓州须昌冯少府赴任序

少年明经，试出补史，学通大义，政习前典。本之於德，辅之以才，大官大邑可也，不惟是欤？予昔仕鲁，盖尝之郓。书社万室，带以鱼山济水；旗亭千隧，杂以郑商周客。有邹人之风以厚俗，有汶阳之田以富农。齐纨在笥，河鲂登俎，一都会也。子其不宝货，不乐，不弄法，不慢官，无侮老成人，无虐孤与幼。上官奏课，轩以闻，则绣衣方领，垂珥笔。子所得也，谁敢有之？予病且惫，岁晚弥独，穷巷衡门，落日秋草。赵服过我，且东其辕。促饭中厨，子不可以蔬食；送车出郭，吾不可以徒行。屦以及门，拜於宇下，犹且抱杖延颈，送之以目，城回树转，悲其马嘶云。


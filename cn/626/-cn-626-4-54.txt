萧宫师鎡四首

【题山水图（二首）】

青山何岧峣，下有嘉树林。

高亭昼闲敞，窗户含层阴。

前村夜来雨，石濑张素琴。

好鸟鸣檐间，始知春意深。

迥无外物累，嘿处抱冲襟。

对此案上书，悠悠千载心。

安得谢尘羁，扁舟谐远寻。

身已与世违，超然景方寂。

嘉树敷层阴，芳苔间行迹。

飞淙如练悬，断厓若天辟。

亭亭山上云，齿齿溪中石。

岂无同心人，高谈共晨夕。

檐虚岚湿衣，窗迥风生席。

雅趣良足耽，营营竟何益。

【乐隐为尹克俊赋】

行爱溪中水，坐爱溪上山。

富贵非所愿，悠然心自闲。

地偏轮鞅稀，蓬门昼常关。

清风天外来，入我窗牖间。

岂无一尊酒，可以销忧颜。

叶落惊秋徂，鸟啼知春还。

既忘是与非，宁复虞险艰。

雅志固如此，高踪可安攀。

【题九鹭图】

（为内府传制赋此。数取九者，象乾元也。）

宣德年间边景昭，彩色翎毛称独步。

近时林良用水墨，落笔往往皆天趣。

鸳鸯凫雁清溪流，寒鸦古木长林幽。

等闲得意即挥洒，一扫万里江南秋。

此图九鹭真奇绝，散立清烟乍明灭。

日长坐久看转亲，飘来点点青天雪。

翱翔霄汉殊不惊，欲下未下浑有情。

潜踪独趁水边食，延颈忽向芦中鸣。

吁嗟！

林生精艺有如此，座客见之谁不喜。

洞庭湘渚在眼前，暝色惨淡凉飙起。

方今圣主覃恩波，四海山泽无虞罗。

悠悠群鹭各自适，虽有鹰鹯奈尔何。


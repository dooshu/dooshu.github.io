卷第十三

嘉兴大藏经　石门文字禅

石门文字禅卷第十三

宋江西筠溪石门寺沙门释德洪觉范着

门人觉慈编录

毗陵天宁法云堂校

七言律诗

元正一日示阿慈

季真少俨三十岁。俨入新年五十三。疑我满怀揣佛法。解腰抖搂破裙衫。大瞻终老同香火。小朗平生共石岩。深炷炉香待清旦。偶闻残雪落高杉。

上元夜病起欲写法华安乐行品无力呼阿慈为录作此

重城车马气成雾。隔水岩丛冷欲冰。昨夜窥窗先有月。今宵对语偶无僧。腊高鹤骨柴崖露。病起霜须逐旋增。欲写宝书惊力乏。阿慈能为扫寒藤。

上元后候季长不至作此寄之

和风冻雨上元后。断岸橘洲春水生。村寺独归江路熟。竹篱谁系小舟横。偶成诗句长哦罢。漫折梅花一嗅清。想见连床成夜语。此篇先慰远来情。

夏日偶书

草树扶疏夏簟清。梦惊斗雀堕空庭。过墙雌竹已数子。出屋耄蕉终百龄。雷后怒云鱼尾赤。林梢剩水鸭头青。都无伎俩酬闲寂。谩搭伽黎自诵经。

与忠子晚步登台有作

僧残寺僻游人少。草满池塘笋过篱。芦橘带酸春去后。榴花出叶雨晴时。一年事办秧齐遍连日江寒水退迟。偶上高台成远眺。兹游更得子追随。

和人雁字

划然斜去和天晓。夜火相惊事已虚。春信写来无款识。东君胸次亦恢疏。最难读似成文蠹。不乱行如水上鱼。勿讶羲之笔神骏。换鹅瘗鹤是临书。

大雪

今年未雪今日雪。地迥眼新人不嚣。永巷扫除闻屐响。暮林翔集看鸦娇。韵高雒下应难画。兴发山阴未觉遥。想见茅斋已摧压。曲肱清梦到山椒。

宣和四年十二月二十四日大雪珠禅客忽至渠以谷山退院来审是否作此示之

翻空渐密呵不止。刷我当门螺髻峰。银碗满盛谈类堕。径松深覆示藏锋。因徒逃去宁知褊。显自何来不见踪。独拥衲衣成坐睡。地罏瓶泣伴疏慵

题鹿苑虎岑堂

平生文彩照诸方。暗谷行藏草木光。要使丛林想高韵。故将名字挂虚堂。笑拈倚壁过头杖。闲坐当年折脚床。进步竿头如不荐。草深门径未相妨。

次韵湖山居士见过

平昔云岑在怀抱。而今怀抱在云岑。闻泉偶尔成诗句。班草相看坐木阴。古鼎自然无俗韵。朱弦真是有遗音。羊欣不肯踏城市。背郭江村独见寻。

题使园眄柯亭

吏散东园胜践多。落花起舞鸟能歌。故应毛颖曾同泛。不独龙文惯自磨。弄影风枝空掩冉。困人天气近清和。倚栏欲去犹回首。奈此霄晴月色何。

题翠霭堂

虚檐碧瓦临无地。吐月吞风六月寒。帘卷烟光摇户牖。雨余岳色堕阑干。侍儿自炷真龙脑。座客同分小凤团。谁谓太平本无象。规模堪入画图看。

迎爽楼

危楼华构倚青冥。卷尽晴岚独自登。去雁横斜分点点。好峰青碧露层层。胜游与客同清赏。佳处题名在翠筠。凭槛不堪衰眼力。候船津渡见归僧。

送太淳长老住明教

三玄三要古难分。劈破从教剔突仑。父母未生前一笑。言诠不到处重论。椎开临济百年意。推出汾阳六世孙。何用老婆更饶舌。暗中五色自成文。

送英长老住石溪

三玄三要沉埋久。正令重烦振此宗。陷虎机关须毒手。活人眼目贵藏锋。真诚莫负丛林志。大愿当追佛祖风。覆顶把茅休取相。同安曾着老黄龙。

次韵李方叔水宿

高视世波增眼寒。公如砥柱捍惊湍。市中一虎成三口。醉里扁舟过百滩。佳处每烦诗句写。胜游宜作画图看。遥知二老相逢处。拾得风前一笑欢。

次韵曹彦清教授见寄

泮宫授道最驰名。想见经筵玉尘横。学问有源堪景仰。行藏无地受讥评。门前江浪银山攧。醉里诗篇锦段明。远宦不须嗟白眼。只今台阁半书生。

胥启道次韵见寄复和之

少年翰墨擅时名。老爱江乡翠巘横。闻道异书常自校。近来佳句与谁评。幽寻湘水映衣碧。小寝晴窗泼眼明。寄我三诗争妙丽。疑公曾梦笔花生。

寄黄龙来道者

问讯黄龙来道者住山况味定何如齿牢未怯和沙饭眼倦应嫌夹注书但见衣胜寒薜荔不妨心赛白芙蕖都疑生近楂田市时觉淮南语未除

禅首座自海公化去见故旧未尝忘追想悼叹之情季真游北游大梁闻其病忧得书辄喜为人重乡义久要不忘湘西时访史资深亦或见寻此外闭门高卧耳宣和二年三月日风雨有怀其人戏书寄之

前时无际曾入梦近日真游又得书一味岁寒甘淡薄十分欢喜说乡间闲寻老俨台南寺更过史髯湖上居想见朝来闭深合卧听檐雨滴阶除

次韵阎资钦提举东安道中

父老扶携看使华那知勋业在咨嗟人生安得颜长少岁暮今惊日欲斜漫有清诗敏风雨空余醉墨走龙蛇应怜妙语如芝菌不吐青林吐卧槎

次韵游福严寺

下临烟雨凭危栏游客新辞禁从班露湿衣巾近云汉风吹笑语落人间曾闻诗律如彭泽想见风神似鲁山何日三人成品坐夜窗参论到更阑

次韵宁乡道中

夹道传呼部曲奔遥知秋色动吟魂黄柑绿橘平芜路剩水残山夕照村似镜此心清自迥如云往事去无痕钟声有寺藏烟翠忽见林间窈窕门

次韵题云峰齐云阁

绿玉霜筇喜自提芒鞋初试得攀跻欲穷深谷一区胜更上齐云百级梯物外名山长好在人间乐事自难齐遥知太息出山去一笑无人悟过溪

次韵题必照轩

曈昽晓日出苍凉草木欣欣露叶光千里秾纤上眉睫一区形胜发天藏有诗摹写江山美无计遮栏岁月忙韵险暗惊才力短坐令毛颖秃锋芒

宿资钦楚山堂

故人持节在三湘白首相逢话更长挂锡曾怜道林寺携衾来宿楚山堂意消忽觉风敲竹梦断空惊月转廊常恨出门无所诣敢辞时此夜连床

次韵资钦元府判见寄

茗碗闲窗不厌过暮年归计定如何我思杖履游嵩少公辈家山近洛河具茨功名关意少颖皋丘壑赋情多二诗俱可镌崖石乞与云烟相荡摩

次韵王觉之裕之承务二首

问法能来浑圣凡毗耶丈室未曾关解分钵饭如摩诘欲散天花欠阿蛮属秥新诗追鲍谢抗行醉墨似杨颜遥知穿市听归驭及我昏鸦落照间

兄弟令人眼倍明六经心醉几时醒韵高山岳横南极机妙鶤鹏化北溟丽句重逢天下白俊才今见海东青数篇秀色凌千嶂来尉摧颓病掩扃

宣和五年四月十二日余馆湘阴之兴化徐质夫自土山来一昔夜语甚倾倒且日前尝梦见东坡今复见子何清事相联耶吾所居有亭名闲美尝有白燕巢梁间屡见鹤翔舞于层霄嘱予为诗纪其事质夫大梁人贤而有文佳公子也

徐侯官舍土山边颇为看书废昼眠偶见画梁巢雪乙更惊云汉舞胎仙致坡入梦殊堪纪与俨忘形亦自贤闻道小亭时纵目江山信美似斜川

送丕上人归黄檗

万身马鬣转龙腰十里风声卷海潮翠霭晴时飞画梀苍崖断处见朱桥老惊乡井心空在说着岩丛意已消惭愧东风知此恨夜来吹梦到山椒

同希先游石巩

良辰美景古难并且趁身闲稻雨晴鸟语猿歌留我在水声山色益人清得幽诗句聊题壁遇好峰峦即住程回首十年尘事里与君今日梦魂惊

题胥大夫欣欣堂

议郎粹和色无求绕屋江山秀气浮弱柳娇眠禽唤起异花含笑草忘忧闭门不放青春去解榻长令佳客留摹写高情无好句谩横诗眼付冥搜

次韵嘉言机宜

幽寻野外兴何如蚕市村嚣忆故墟煮茧生涯春老大饷田时节意苏舒吹开麦浪南风至落尽花房小雨余暂借僧窗聊假寐梦惊身世两蘧蘧

玉池禅师以纸衾见遗作此谢之

纸衾来自玉峰前旋坼封题一粲然便觉室庐增道气不忧风雨搅闲眠就床堆叠明如雪引手模苏软似绵拥被并罏和梦暖全胜白叠紫茸毡

立秋日偶书

秋入纱厨夏簟空颓然瘦坐一衰翁声凉乱叶红蕉雨香暗分丛紫菊风清境净缘惭独享幽怀佳句与谁同平生垢习消磨尽只有文章气吐虹

游太平古寺读旧题用惠上人韵

步尽长廊觉倦游丛蕉出屋小轩幽壁间诗在红埃满窗下香残碧缕浮喜有绳床容我借更因茗碗为君留忽惊林杪湘山露谁作江天数笔秋

岁穷僧众米竭自往湘阴乞之舟载夜归宿桥口寒甚未寝时侍者智观坐而假寐作此诗有怀资钦提举

老去生涯无窖子隔城荒寺到人稀岁穷百里扣门乞夜棹孤舟载米归隅坐小僧寒附火联拳羸仆睡和衣故人醉里闻芗泽应背银缸照翠帏

正月一日送璇维那之新昌乞

春水初生湘岸边阴晴城郭上元前暖消积雪成檐滴火烈残香发篆烟念旧十年乡井梦试新一首送行篇翛然路入江南去想见归时及杜鹃

二月二十一日奉陪季长游岳麓饭罢登法华台赋此

法华台上凭栏久吹鬓东风晚雨晴断岸平横千雉堞道林远在一牛鸣喜餐水饼清明近开遍山茶杜宇声想见京尘遮便面应思携手比中行

送兴上人之归宗

紫霄峰下鸾溪上幻出宝坊金碧开沃野不辞常自献暮云无事解归来永怀香火三生旧想见松风万壑哀阿上笑中如问我为言诗胆尚崔嵬

赠道禅者

大河卷浪雪翻风桥压千艘卧彩虹岱岳烟云连绝域北门楼阁碍层空浪游荆楚重湖外更在沩源叠嶂中水饼槐芽动乡思近来归梦与谁同

周庭秀爱湘中山水之胜定居十余年宣和五年夏五月忽思吴中别余于湘上作此送之

词刃平生工斫伐探怀每欲取公侯朅来世事懒经意醉看湘山不转头忽忆归吴泛千里偶然尽室载孤舟却将挥翰风雷手且钓华亭万顷秋

题悟宗壁

到寺回身望众峰一堂疏快万缘空槲林曲折通幽径莲荡凋零退晚红师已灰心增夏腊我今霜鬓撒秋风亦知旁舍多佳士香火他年愿此同

过陵水县补东坡遗二首

白沙翠竹并江流小县炊烟晚雨收苍藓色侵盘马地稻花香入放衙楼过厅客聚观灯网趁市入归旋唤舟意适忽忘身是客语音无伴始生愁

夜归示卓道人

心知家本住仇池傲倪人间老变衰两鬓京尘初邂逅一尊川语问归期劝沽何处禽知我含笑谁家花隔篱天水摹胡飓风作夜归江路月相随

雪诗

千岩雨雪黄昏后一室香灯一寝余此夕乡关入归梦明朝云物记曾书地罏不独闻瓶泣山果时惊落屋除清境鼎来劳应接暮年生计未全疏

题王教授艇斋

宴居端若寄虚舟三峡词源日倒流惯与衣冠游泮水坐看图史认瀛洲胸中耿耿观澜术物外悠悠涉世谋莫谓纵横止容膝济川林叶此中求

吾山风物如故园而甚僻余居月余爱之将此卜居二首

此生于世已无求况有村原事事幽乞谷住山真素志栽田博饭是良谋别坡笋蕨春兼采绕舍桑麻岁倍收强健自能营饱暖尘埃回首谩悠悠

风物淳真似故丘茅茨结处自深幽竹西邻舍颇相近客至须供良甚谋灯火夜窗衣自补丰登秋亩稻重收安闲有此支余岁更欲驱驰亦谬悠

送楞严经珣维那

尸罗清净心清净寄迹南台亦偶然室掩香灯见行道壁悬巾屦伴孤禅宝书独欲烦君诵法力真期迨我先细味此诗如实录他年僧史定须编

谢岳麓光老惠临济顶相

瘦骨孤标韵绝伦传闻宗派出云门收藏画里三玄老分付湘中十世孙骂佛风神疑正怒打僧气宇尚惊群能言灭却正法眼不负滩头毒手恩

送珠上人泐潭拜塔

泐潭卧龙今不见空有遗珠留世间圆转自然离矿秽光明聊复秘形山随师受嚫前身事披掌犹存此日还言不走盘无影迹方知生死不相关

题龙王枯木堂

异种灵苗着四方谩将名字挂虚堂道林可惜昏岚掩枯木那知在处芳韶石曾闻傲烟瘴焦山今已饱风霜阳陂且喜根株茂雪里花开烂熳香

送海印奭老住东林

湘容岳色中秋后古寺闲房小寝余扫径帚粘新落叶开窗风掩读残书吹云又作他山去种漆何时伴我居洞上闲名犹在世未应容易与人除

余至清修别希一禅师津发如老媪扶女外车其义风可以起颓俗将发作此

惊风急雨中秋后回首长沙杳霭间迎送初辞大藩府逍遥来看小庐山故人情义千钧重行客生涯一叶闲明日旅亭劳昼梦孤峰标格不容攀

题压波阁

雪玉在躬贤令尹江山约束入宏规惊波溅岸凭凌替杰阁控云弹压之雾敛尘清闲纵目蜂争蚁分想当时邦人准拟朱栏外安着他年惠爱碑

次韵贾令尹题裴公亭

独凭危栏眼力穷当年胜践想遗风歌喉云杪殷余韵笑靥尊前发醉红世相难逃朝夕改山容不老古今同议郎笔力回春色摹写都藏画牒中

余往汉上清修白鹿二老送至龙牙作此别之

因法相逢亦一时云泉所至共娱嬉怪君追送不辞远知我从来未有期酝造离愁成独笑欺凌秋色有新诗阎浮掌上诃梨勒去住休缠爱见悲

雪夜至明教寄王路分舍人

雪夜山中还独宿地罏深暖纸窗明百年有限身今老一枕无求梦自清弟子分灯成保社故人持节顿江城瘴痾疏快诸缘净卧听摧檐泻竹声

访双池老不遇其子觉先求诗为作此

芒鞋竹杖快新晴天迥游丝百尺轻沃若柔桑连野绿炯如白鸟照溪明逢山有寺幽欣集对客开轩午梦清曦竟未回凭阁久忽闻高柳子规声

寂音泉

水灵有源不知处但见方沼供无穷俯波下看远山色卷雾忽惊清镜空危亭快若望霜晓江岸犹如起阴风宜呼此泉作檀越岁致万斛无凶丰

灯禅师出蜀住此山十年为作南食且约同住作此以赠

少年出蜀今耆艾十见襄阳浩荡春山近京畿看愈好食兼虏馔味尤真君今避世成深隐我欲移庵结近邻相对无嫌太岑寂待添明月作三人

襄州乱后逢端州依上人

汉上相逢兵火后苍颜华发两摧颓尘清雾敛闲身在蚁分蜂争一笑开志捍丛林山剔卓义规朋友玉崔嵬瓦精决舌休皮相曾见淄州古佛来

和济之通判日夜怀祖颖诸公

才高自是万夫望语妙人疑锦绣肠新事惊嗟入诗律故交契阔付凄伤开书想见湖山好他日悬知夜语长狱屋岂能埋宝剑斗牛长觉射龙光

送匀上人谒蔡州使者

淮西气宇盖三军绝似平原旧使君今日孤城独坚守疾风劲草昔传闻龙蛇戏下唯呼姓翰墨场中亦策勋想见棠阴谈我处笑持茗碗辩如云

寄盛群玉

平生翰墨到精微盛氏诸郎最白眉气讦曾窥豪士赋初交先和野僧诗谩劳清梦思相识那料孤踪晚见知君看临危用心处何殊晏子解骖时

十二月十八夜大雪注莲经罢有僧来劝归庐山僧去作此

烟凝生怕席帘开快暖偏宜榾柮柴夜久饥鼯嗅空案梦惊斗虎堕层崖优昙花偈余残纸薝卜杯香自满斋折脚铛安莫嫌稳地偏人懒遂幽怀

雪中

势密连空若推下随风起舞不容追门闲走犬无深巷树暗栖鸦有剩枝旋拨地罏通宿火却呵冻手写新诗轩窗秀发惊清昼万壑春归说向谁

再会庄德祖大夫

平昔才名似孟宗暮年一钵并岩丛交朋半在青云上意气都消白眼中庞老尚余灵照在伯鸾应许孟光同君看张柬之为相不害荆州秃鬓翁

与蔡杨州

五马东来数月间十州人物帖然安池边芳草新吟罢楼外遥山昼卧看铃阁腊烟秋色晚谯门铜漏夜声寒虽然自是云林客犹把风流作话端

唐生能视手文乞诗戏赠之

草芜门径过从少那料秋来夜话同屋漏移床时发笑粥稠当饭巧于穷我留痴绝传身后君见平生似掌中明日渡江应转首数峰无语晚连空

赠麻城接待僧胜上人

绿发凋零白业增住庵随分有规绳为分一邑人家饭普供十方云水僧扫径客来圆笑靥开轩云破露寒层君看击桶金牛手坐续山头柏子灯

夏日同安示阿崇诸衲子

老眼朅来惊节物闲同诸子话江乡试茶正要旋烘盏煮饼且令深注汤忽忆海山飧荔子更思湘水劈莲房夏休便可车轮去菌簟秋肥趁及尝

三月二十八日枣柏大士生辰六首

深观诸佛刹那际三世十方无遁形已尽凡情不颠倒如除目翳自光明意俱大地山河丧心与空花梦幻生垂手遇缘携法界美髯跣足散衣行

二天给侍慈忍象一虎橐经常寂光意处世间离生灭梦中尘劫浪遮藏即真不必冠巾毁绝染何妨枣柏尝提起超情无比句夜来山雨落花香

青春径去不小住天迥游丝增眼寒想见手提大千界翛然身现一毛端若存情见智山隔但断攀缘业海干面目分明今日是敢将枣柏荐盘飧

生死鹘仑无背面摩挲把玩久嗟咨悟明必藉戒定慧随顺差成老病衰净意即空良显决色身对现出思惟千烹万锻知恩德敢忘摩尼在矿时

眼盖人寰捻美髯年年相见晚春前摸苏缘妄心俱尽揩拭鲜陈念已圆指下琴方才发越眉间毫相见无边微尘劫海依今住生死何劳较后先

一刹那际入正受互参三世妙难思有情梦境依此住无量劫海不移时任运行藏难掩覆随疑语默出思惟大哉无比金刚句世罕知之我独知

十世观音生辰六月二十六日二首

十世为僧皆姓杨死生游戏自隋唐铁身自倒汝邪正写字无为我道场异迹著于无量寿慈风不减普昭王两川显化人皆识今日全身不掩藏

昙相禅师第二身蝉联十世姓杨人女兄慧辩成勍敌弟子悲欣记夙因解使邪迷知有佛自呼名字凛如神平生接物多方便何似今朝一句亲

蔡藏用生辰

非烟云子酿新晴争看麒麟堕地行悉达已闻今日诞优昙知复为谁荣已惊久视方瞳碧更觉藏年玉骨清曾伴麻姑家法在愿随风驭到蓬瀛

八月二十三日蔡元中生辰

才过中秋今几日夜来海月上三更梦魂传得天书至窗户俱明厩马惊骨相终当为国器儿声初已识人英明年庆节山中友金屋怜君夜直清

刘彭年知县生辰

清规懿德古难陪秋尽民歌庆节来瑞应草余双叶在优昙花适一枝开莺娇妙管传佳句玉腻新妆献寿杯慈母千龄何所愿早看贤子践三台

中庐赵令生辰

孟夏南风草木薰民歌庆节喜传闻今朝雪乙呈双瑞后夜冰轮满九分材业牛刀试小邑家声天派落层云吞舟岂久容涔足禁殿论思政要君

寄黄嗣深使君二首

江夏家声世所闻无双千顷典刑存肃严郡邑霜分晓照映簪缨玉粹温楼迥岘云供醉望夜晴汉月洗吟魂行将补衮调羹手却执元圭侍至尊

身世浮云偶尚存白衣苍狗与谁论梦中不记金门宿醉里曾看玉海翻尚有惊魂缠瘴雾已甘华发老江宾枯荄欲藉阳和暖催发新来雨露恩

李道夫母挽辞

缙绅家法想清规平昔高风此一时居约云山夫有道客陪房杜子无疑九原泪湿老莱袂千字碑传幼妇词他日欲寻贤母墓北山松雨路人悲

邓循道父挽辞二首

苦冰洁檗是行藏一节无求老更刚好在缙绅师俭德尚余闾里说谦光阴功稳秘天应录遗训丁宁世共伤勿谓不身尝报施故应遗泽在诸郎

一生纯德无遗恨千字埋名有逸辞墓隧嫩泉谁种玉书斋子砚自生芝音容已作终天痛岁月真成罔极悲拥鼻功名知不免空将泪眼看风枝

代人上李龙图并廉使致语十首(后三首慈及二子附)

窃以引而不发射失中则反诸身安则虑危国虽治而不忘武顾将揖让而就列当踏规矩而效能凛乎有囊鞬之仪形望之入麒麟之图画白衣自表定三矢于天山锦帽突前靡万人于沙漠自昔闻无双之伎迄今见逸群之材恭惟判府安抚龙图忠孝传家文章命世开画戟之幕府集珠履之鹓鸿英声震于九垓和气浃于千里奉御廉使大夫忠诚许国文武兼资冠缙绅之才能受庙堂之眷倚偃戈卧鼓属疆场之久空讲武开尊适郡庭之无事某等当结发而工骑射要唾手而取功名幸对华筵敢呈口号。

射圃闲亭酒半醺手柔弓燥气超群已惊百步穿杨彩会看双雕落塞云且集旌旗森画戟未输文字饮金樽治朝文武须兼用万寿称觞祝至尊

太平无象乐年丰况值疆场久已空宾主献酬成雅集江山谈笑助清风良辰美景开金斝缓带轻裘控角弓鼙鼓急摧齐指目大侯的处中飞鸿

雨后园林花木新传闻千骑出城闉异能未中侯中鹄佳气先浮盏面春画鼓绣靴筵奏曲红妆细马地无尘长沙万古民争说宾主人英伎绝伦

闻道长沙贤太守漆瞳玉颊照衡湘讼庭散后宾朋集民瘼苏来礼乐昌且展绮筵陪胜饯何须檀板闹红妆晓无探骑传边檄愿献君王万寿觞

细柳成阴花满径晚来钲鼓导朱轮河东鸑鷟三英杰天上麒麟两俊人闲里笑谈清似玉杯中贤圣韵如春引弓一箭惊穿札堵立欢声快吏民

绣衣天使志澄清五马贤侯见典刑公退钲声闻射圃日高槐影覆闲庭共看酒蚁浮琼斝不废花轮绕画屏银烛红纱侵夜色醉归明月淡疏星

陇西家世到仍云许国清忠盖代闻有道风流贤太守无双才气旧将军整弦使者情和易承附诸郎艺逸群便好画图收拾取要传盛事满湘滨

如云旌骑照湘江千里农桑楚大邦中鹄才高今有武射雕伎巧古无双锦袍雅称黄金带琼液尤宜白玉霜笑挽雕弓如满月万人惊慑已心降

无双自昔擅家声春色都还细柳营中的聊为万人杰飞觥要使百壶倾三湘父老传风化十郡儿童识姓名武纬文经俱不乏桑弧蓬矢见平生

画鼓晓晴三击罢如云兵骑整全威俄闻画角胡笳断忽觉华堂羽箭飞一百步中精力巧数重围内见心机风流太守兼文武扶路争看踏月归

代夏均甫宴人致语一首(并序)

窃以带分楚水流万古之云涛壁立峿台上千寻之烟雨号称雄文妙墨栖宿之地是亦词人迁居感叹之墟野迥天多尘清雾敛方群木落尽之景望四山之苍然送万里独归之鞍庆一尊之偶尔恭惟某人硕大而德贵魁礨而材高以忠义自结主知故姓名长简睿想立于缙绅之上可谓万人之英论于君臣之间亦曰千载之遇念故都之下吏寔恩馆之陈人有一掬之归心余满簪之华发嗟孙宝曾为主簿宾朋宣独至后堂受知不减古人报德尚惭今士敢陈末札少驻行旌玉人成匝座之花轮琼液荐满湘之春色相逢一笑不醉何归。

九龄风度照峿台寔寝香凝画戟开归国已倾天下耳驻轩宜举故人杯青天白日心常在附骥攀鳞志未摧累足待公成相业更随风驭看蓬莱

石门文字禅卷第十三








◇宣旨永嘉王子仁

汝一家门户不建，几覆社稷。天未亡宋，景命集我。上流迷愚相扇，四海同恶，若非我德御天下，三祖基业，一朝坠地，汝辈便应沦於异族之手。我昔兄弟近二十人，零落相继，存者无几。唯司徒年长，令德作辅，皇家门户所凭，唯我与司徒二人而已，尚未能厌百姓奸心，馀诸王亦未堪赞治。我惟有太子一人，司徒世子，年又幼弱，桂阳巴陵，并未有继体，正赖汝辈兄弟，相倚为强，庶使天下不敢窥觇王室。汝辈始十馀岁，裁知俯仰，当今诸舍细弱，殆不免人轻陵。若非我为主，刘氏不办今日。汝诸兄冲眇，为群凶所逼误，遂与百姓还图骨肉，於汝在心，不得无愧。即日四海就宁，恩化方始，方今处汝湘州。汝年渐长，足知善恶，当每思刻厉，奉朝廷为心，爵秩自然与年俱进。我垂犹子之情，著於万物；汝亦当知好，忆我敕旨。（《宋书·永嘉王子仁传》，太宗遣主书赵扶公宣旨，未几以建安王休仁言，赐死。）


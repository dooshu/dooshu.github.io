○京兆府员外参军厅壁记

东汉中平以来，王室多难，元臣统戎，括群才而不遗，徵众虑而从善，故公府置参军事，虽位高八命，权重三军，苟好谋而成，亦参於幕下。迄於魏氏，沿汉旧章。洎有晋将殄夫全吴，石苞责礼於孙楚，由是府朝致敬，稍用下寮。逮南北分於帝郊，华夷寝於王泽，而此官之选，益以众矣。及隋平江岭、唐有天下，圣人贵因循而重改作，思豫备而戒不虞，故因其名而降之秩，则殷周之损益可知也。至若两京垂戎於四方，府吏同体於郎署，非夫公卿盛德之允、才望当仁之流，不可膺其任。今王国多士，贤能岁益，职员之外，犹以命之。取类乎律吕起於黄锺，沧浪发於清汉，人皆以为美也。赵郡李，碣石峰峦，台桢。婴年闻礼，敬睦传於家庭；绮岁入官，名节动於寮友。敏以经德，清而达和，自怀济众之心，仍有封侯之骨。嘉鱼在藻，良马食苗，知其人，有其位，千云萌於甲拆，贯革兆於机张。且曰清阶，因之故事，则锺繇、李允、魏舒、王遵，事炳於前代；韦仆射、李大夫、陆少保、杜尚书，功宣於盛朝。叔父侍郎发迹於河南，黄门顾公渐羽於京兆。骥子蹑乘黄之早，大雏入威凤之巢，荣縻九霄，纵游千里，其可必也。夫其职谐易简，道在中和，高步同於列仙，弹冠预於朝会。若乃薄书堆案，则誉发彀中；醪醴蒲壶，亦名高方外。动静皆适，刚柔两持，是以为从事者，所贵师古之事。车服盘盂，毕闻旌记，用垂後代，饰布德音，况朝之命官，阙而不载？以华闻於旧史，请以直书。故略其所知，疑殆颇阙云尔。


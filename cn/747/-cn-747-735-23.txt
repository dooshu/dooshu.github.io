○别权武序

秦陇之地其气雄，而能产出奇夫良士，由是古称贤士大夫多陇西。秦川在陇右数百里，而陇峻水夷，川之源出其左。余吴兴人，生於陇之阳，长而西望秦原，水土精神之气，昏旦异状。予又怪近世奇夫良士，不繁出於此。往者五年，予自东来京师，见中山刘定命。言：“天水权武，其人可教耳。吾尝语善於武，武发言往往次道，及出门行事多以言。”明日予过言之，复其语，则仁与不仁，义与不义，必汗流肌栗，胸目如即事。既罢，定命又从容为予言志所未遑者，则下涕顿首。又曰：“吾有女弟，欲以归武，愿言成之。”事皆未及，会予东拜亲於江淮。冬还都下，不幸而定命死，其亲友赴丧者数十人。武临丧具事，终日维哀无绝声。予持其手曰：“秦陇之能产贤，由贤之能产德，诚未穷矣。”既葬，武当西去。予赠之曰：夫孝慈仁谊，忠信廉直，总於已曰贤，辨是而行之不惑曰明，子有之矣，慎终行之。夫金之为物也，熔而为器，无不能。然则将求为大用，必图於善冶者。当其未善，必更之；当其善，无堕熔。


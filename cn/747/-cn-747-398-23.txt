○对莱田不应税判

劝农使称莱田旧不应税，州县令有徵纳，为例各自不同，或据亩数均收，或随上下加减。百姓纷诉，使司科均收以不应为从重，科加减以非法均赋敛。州诉恐年饥无以给贷，且使司法例不平。不伏处断。

夏辟山川，周疆井邑，四人得业，万国作孚。欲令应阳和以蒇事，候秋霜而毕力。故除彼公田，人耕百亩；用资国赋，家茂九农。是知居脊即劳，处沃便逸，必耕奥坏，以易莱田。祈南亩之有年，望西成而必获。谁谓田其芜矣，似陶令之归来；税辄均收，疑鲁卿之厚敛？使司以爱人活国，人富则国殷；州县以反裘负薪，裘败则毛落。既未闲於大体，徒轻拟於小东。纵诉将备年饥，终合请裁天旨，使科非法，未失清通。

毕迁乔

迁乔，开元时擢书判拔萃科。


客中独酌偶和陶公饮酒

人生若奔马促促竟何之崎岖逐所欲宁似闲居时得欢日已足何为待来兹彭殇等朝莫下士心然疑但当乐相乐一觞聊共持

二

荒途遐且阻虎豹嗁前山驱车岂无感客子故难言时把坐上酒仰首黄虞年着书莫我知吞声谁与传

三

在晋有高士佯狂遗世情沈醉自埋照清芬扬令名名岂中所热聊得达此生生非磐石固常恐风波惊丈夫不闻道努力当何成

四

忧来不能坐静言思奋飞自顾无羽翼裵心转悲日月不可语策足当何依南山微雨歇浮云各言归其下有松菊严飈独不衰所乐诚区区素心贵无违

五

曲肱北窗卧松风为我喧羲皇不相待乐向此中偏须臾明月出挂我檐前山乌鹊从何来孤飞尚未还感物一长叹时哉无与言

六

挂瓢与扣角借问谁为是蛾眉易为嫉珍器易为毁大道本无名荣利徒为尔披裘且挥金君毋羡罗绮

七

少年爱游侠把臂寻豪英有时还独坐侧见古人情岁寒变枝叶琼树亦已倾形神自相贼孰以坚白鸣且尽一尊酒无为劳我生

八

元豹多隐雾潜虬养幽姿黄雀徒嗷嗷争食且争枝物生各有尚介立斯言奇天地无心情高厚奚尔为哀彼汗血驹屈首黄金羁

九

旷野凉风至?然柴扉开坐见田畴緑惬我平生怀平生愿有托所忧中路乖风波一失足终日徒栖栖身在世网中汗顔汨其泥道阻多窘步鄙性终寡谐驱车寻旧辙前路幸未迷如何阮步兵途穷驾始回

十

我生在东南行行西北隅天地共羁绁孰敢辞修途长饥不能饱万里空驰驱四海自不足一勺自有余鹪鹩与黄鹄从君卜所居

十一

束髪事诗书谋身贵有道三十为壮年颓然已心老饮酒不辞醉常恐双髩槁寸心得所向醉醒各言好元珠归象罔多营丧其宝君看云中鹤恣意游八表

十二

日月无停驭冉冉成四时昨夜庭花落青春与我辞美人惜迟莫感叹方在兹济世有长策攘臂羞狐疑斧柯不在手将为龟山欺寄声托浮云吾道当何之

十三

桃源竟安在踪迹隐人境我病倦游寻独醉不遑醒醉中有深义醒者莫能领士贵处域外岂见囊中颖缨组终尘埃素心自炳炳

十四

我昔避戎马间关千里至日莫犹独行有酒不敢醉宿雁起我前惊翔失行次不经乱离苦宁知安乐贵万事一皆然食荼有余味

十五

远游临蓬壶叩彼仙人宅俯仰天地间倏忽皆陈迹人生处驹隙祝年无过百仙人赠我药鬒髪永不白冥性得自然至道当矜惜

十六

猗惟予祖考步趋依六经徽音邈难续吾道竟何成鄙哉陷章句局守不敢更中夜忽不寐揽衣步前庭微月倏已没孤鹤时悲鸣丈夫多坎壈勿令伤吾情

十七

青溪连我宅短棹随轻风风吹一水香百花漾其中不知人境隔忽与仙源通鸿飞既冥冥何事劳弯弓

十八

芳树无久华荣名岂常得毂转须臾间下士多所惑涓涓蚁穴溃滔滔不可塞泾渭相波澜殄瘁及邦国酒德良可颂世事行当默

十九

乞食亦云好折腰何必仕叩门谁为开一飰少知已釡甑自生尘妻孥为我耻我行聘四方我梦归故里风波在须臾日月不可纪飞蓬无根株中路何当止黾勉故人心岁寒良足恃

二十

贫士生草间性鄙情亦真田父日往来乐此风俗淳长吟发陇亩遗响多清新怀骚追屈宋好古轶周秦靡靡六朝籍弃置如纎尘笔削非我事咏歌肆微勤不言着作好聊得心所亲耦耕既苦疲策驾空迷津开我牀头酒漉以头上巾抗手呼陶公我亦醉乡人


寓蓬莱馆

道山方梦断，税驾复蓬莱。



海上羝应乳，辽东鹤已回。

客惊添鬓雪，自笑久心灰。

底事妨人睡，楼头暮角哀。



寓蓬莱馆

朱门高柳画桥南，掠面风埃喜解骖。



霁日偶逢春盎盎，野人不惯屋潭潭。



堂中剩喜簪裾集，楼上时闻鼓角酣。



明发扁舟觅归路，趁时吾欲事农蚕。



寓蓬莱馆

桐叶吹残蕉叶黄，驿窗微雨送凄凉。

长安许史无平素，莫恨栖栖立路旁。

寓蓬莱馆

古驿萧萧独倚阑，角声催晚雨催寒。

残年遇合应无日，犹说新丰强自宽。




卷七 仙部


仙七

僧契虚（出《宣室志》）

僧契虚，本姑臧李氏子，其父为御史。契虚自孩提好浮图氏法。年二十，髡发衣褐，居长安佛寺中。及禄山破潼关，玄宗西幸，契虚遁入太白山，采柏叶食之，自是绝粒。尝一日，有道士乔君，貌清瘦，须鬓尽白，来诣契虚。谓曰：“师神骨挺秀，后当遨游仙都。”契虚曰：“吾尘俗之人，安能诣仙都乎？”乔君曰：“仙都甚近，可力至也。”契虚因请乔君导其径。乔君曰；“师可备食于商山逆旅中，遇捀子【眉批】捀，音奉，荷竹橐而贩者。而馈焉。或问师所诣，但言：“愿游稚川，当导师去矣。”契虚闻言，喜甚。即往商山，舍逆旅中，备甘洁以伺。仅数月，遇捀子百余，俱食毕而去。契虚意稍怠，且谓乔君见欺。将归长安，既治装。是夕，一捀子年甚少，谓契虚曰：“吾师安诣乎？”契虚曰：“吾愿游稚川有年矣。”捀子惊曰：“稚川，仙府也。安得至乎？”契虚曰：“吾自孩提好神仙。诚能游稚川，死不悔。”于是捀子与契虚俱至蓝田上治具，其夕即登玉山。涉危险，逾岩。且八十里，至一洞，水出洞中。择子与契虚共挈石填洞口，以壅其流。三日，洞水方绝。【夹批】好耐性。二人俱入洞中，昏晦不可辨。见一门在数十里外，遂望门而去。既出洞外，风日恬煦，山水清丽。又行百余里，登一高山。其山攒峰迥拔，石径危峻。契虚眩惑不敢登。捀子曰：“仙都且近，何为彷徨耶？”即挈手而去。既至山顶，其上坦平。下视川原，邈然不可见矣。又行百余里，入一洞中。及出，见积水无穷，水中有石径，横尺余，纵且百里余。捀子引契虚蹑石径而去。至山下，前有巨木，烟影繁茂，高数千寻。捀子登木长啸久之。忽有秋风起于林杪，俄见巨绳系一行橐，自山顶而缒。捀子命契虚暝目坐橐中。仅半日，捀子曰：“师可寤而视矣。契虚已在山顶。见有城邑宫阙。捀子指曰：“此稚川也。”相与诣其所。见仙童百辈，罗列前后。有一仙人谓捀子曰：“此僧何为者？”捀子曰：“此僧常愿游稚川，故挈至此。”已而至一殿上，有具簪冕者，貌甚伟，凭玉几而坐。侍卫环列，呵禁极严。捀子命契虚谒拜，且曰：“此稚川真君也。”契虚拜。真君召契虚上，讯曰：“尔绝三彭之仇乎？”不能对。真君曰：“不可留此。”因命登翠霞亭。其亭一旦空，居槛云矗。见一人袒而瞬目，发长数十尺。捀子谓契虚可谒拜。契虚既拜，且问：“此人为谁，何瞬目乎？”捀子曰：“此人杨外郎也。外郎隋氏宗室，为外郎于南宫。属隋末，天下分磔，兵甲大扰，因避地居山，今已得道。此非瞬目，乃彻视也。夫彻视者，寓目于人世耳。”契虚曰：“请寤其目可乎？”择子即面请外郎。忽寤而四视，其光益著，若日月之照。契虚悸然背汗，毛发尽劲。又见一人卧石璧之下。捀子曰：“此人姓乙，支润其名。亦得道而至此。”已而捀子引契虚归，其道途皆前所涉历。契虚因问三彭之仇。对曰：“彭者三尸之姓，常居人中，伺察其罪。每至庚申日。籍于上帝。故学仙者当先绝三尸，【眉批】《太上三尸中经》云：上尸彭倨在人头，中尸彭质在人腹，下尸彭矫在人足，状如小儿，或似马，长二寸。在人身中，利人之死，乃出为鬼。如是则神仙可得。”契虚悟其事，自是而归。因庐于太白山，绝粒吸气。荥阳郑绅传其事，谓之《稚川记》。

薛逢（出《神仙感遇传》）

河东薛逢，咸通中为绵州刺史。岁余，梦入洞府。馔甚多而不睹人物，亦不敢飨之，乃出门。有人谓曰：“此天仓也。”及明话于宾友，或曰：“州界昌明县有天仓洞，中自然饮食，往往游云水者得而食之。”即使道士孙灵讽与亲吏访焉。入洞可十许里，犹须执炬。十里外渐明朗。又三五里，豁然与人世无异。崖室极广，可容千人。其下平整，有石床罗列。饮食名品极多，皆若新熟，软美甘香。灵讽拜而食之。请以奉薛公为信。及赍出洞门，形状宛然，皆化为石矣。洞中堆盐积豉，不知纪极。又行一二里，溪水迅急，既阔且深。隔溪见山川居第历历然，不敢渡而止。近岸砂中，有履迹往来，皆二三尺，才知有人行处。薛公闻之，叹异灵胜，而莫穷其所以也。按《舆地志》云：“少室山有自然五谷甘果，神芝仙药。周太子晋学道上仙，有九十年资粮留于山中。【眉批】学仙亦须资粮，人何可以无财乎？嗟夫：少室在嵩山西十七里。从东南上四十里，为下定思；又上十里为上定思；十里中有大石门，为中定思。自中定思西出，至崖头，下有石室，中有水，多白石英。室内有自然经书、自然饮食，【眉批】文士于此下帷甚便。与此无异。又天台山东有洞，入十余里，有居人市肆，多卖饮食。乾符中，有游僧入洞，经历市中，饥甚，闻食香，买蒸啗之。同行一僧，服气不食饭。行十余里，出洞门，已在青州牟平县。而食僧俄变为石。以此言之，王烈石髓，张华龙膏，得食之者，亦须累积阴功，天挺仙骨，然后可上登仙品，若常人啗之，必化而为石矣。

慈心仙人（出《广异记》）

唐广德二年，临海县贼袁晁寇永嘉。其船遇风，东漂数千里。遥望一山，青翠森然。有城壁，五色照耀。回舵就泊，见精舍，琉璃为瓦，玳瑁为墙。既入房廊，寂不见人。房中唯有胡子，【眉批】，音涡，天子也。二十余枚。器物悉是黄金，无诸杂类。又有衾茵，亦甚炳焕，多是异蜀重锦。又有金城一所，余碎金成堆，不可胜数。贼等观不见人，乃竞取物。忽见妇人从金城出，可长六尺，身衣锦绣，上服紫绡裙，谓贼曰：“汝非袁晁党耶，何得至此？此器物与尔何与，辄敢取之。向见子，汝谓狗乎？非也。是龙耳。汝等所将之物，吾诚不惜。但恐诸龙蓄怒，前引汝船，死在须臾耳。宜速还之。”贼等列拜，各送物归本处。因问：“此何处？”妇人曰：“此是镜湖山慈心仙人修道处。汝等与袁晁作贼，不出十日，当有大祸。宜深慎之！”贼党因乞便风，还海岸。妇人回头处分，寻而风起。群贼拜别，因便扬帆，数日至临海。船上沙途不得下，为官军格死。唯妇女六七人获存。浙东押衙谢诠之配得一婢，名曲叶，【眉批】婢名亦新。亲说其事。

卖药道士（出《原化记》）

唐贞元初，广陵人冯俊，以佣工资生。多力而愚直，【眉批】只愚直便是仙质。今世谁愚直者？故易售。尝遇一道士，于市买药。置一囊，重百余斤，募能独负者，当倍酬其直。俊乃请行。道士云：“从水路往，得舟且随我舟行，亦不减汝直。”遂入舟中共载。出江口数里，道士曰：“无风，上水不可至，吾施小术。”令俊与舟人皆伏舟中。道士独在船上引帆持楫。二人在舟中，闻风浪声，度其船如在空中，惧不敢动。数食顷，遂令出视，乃是南湖庐山下星子湾也。道士上岸，即付船价。舟人敬惧不受。道士曰：“知汝是浔阳人，要当时至，以此便相假，岂为辞耶。”舟人遂拜受而去。实江州人也。道士引俊负药，于乱石间行五六里。将至山下，有一大石方数丈，道士以小石扣之数十下，大石分为二。有一童出于石间，喜曰：“尊师归也。”道士遂引俊入石穴，初甚峻，下十丈余，旁行渐宽平。入数十步，其中洞明，有大石堂，道士数十，奕棋戏笑，见道士皆曰：“何晚也？”敕俊舍药，命左右速遣来人归。前道士命左右曰：“担人甚饥。”遂于瓷瓯盛胡麻饭与之食。又与一碗浆，甘滑如乳，不知何物也，道士遂送俊出。谓曰：“劳汝远来，少有遗汝。授与钱一千文，令系腰下。至家解观之，自当有异。”又问：“家有几口？”云：“妻儿五口。”授以丹药可百余粒。曰：“日食一粒，可百日不食。”俊辞曰：“此归路远，何由可至？”道士曰：“与汝图之。”遂引行乱石间。见一石卧如虎状，令俊骑上，以物蒙石头。俊执其末，如执辔焉。诫令闭目，候足著地即开。俊如言骑石。道士以鞭鞭石，遂觉此石腾空而飞。久之，觉足蹑地，开目已在广陵郭门矣。人家方始举烛。比至舍，妻儿犹惊其速。遂解腰下，皆金钱也。自此不复为人佣工，广置田园，为富民焉。

伊祈玄解

唐宪宗好神仙不死之术。元和五年，内给事张惟则自新罗国回，云于海中泊山岛间，忽闻鸡犬鸣吠，似有烟火，遂乘月闲步。约及一二里，则见花木楼台，金户银阙。其中有数公子，戴章甫冠，衣紫霞衣，吟啸自若。惟则知其异，遂请谒。公子曰：“汝何来？”惟则具言其故。公子曰唐皇帝乃吾友也。”命一青衣捧出金龟印以授，曰：“致意皇帝。”惟则遂持之还舟中。回顾旧路，悉无踪迹。金龟印长五寸，面方一寸八分。其篆曰：“凤芝龙木，受命无疆。”惟则至京师，具以事上进。宪宗曰：“朕前生岂非仙人乎？”及览金龟印，叹异良久。但不谕其文耳。因缄以紫泥玉锁，置于帐内。其后往往见五色光，可长丈余。是月，寝殿前连理树上生灵芝二株，宛如龙凤。宪宗因叹曰：“凤芝龙木，宁非此兆乎？”时有处士伊祁玄解，缜发童颜，常乘一黄牝马，才三尺高，不啗刍粟，不施缰辔，惟以青毡籍背。帝知其异人，密诏入宫，馆于九华之室。设紫茭之席，饮龙膏之酒。紫茭席类茭叶，光软香静，夏凉冬温。龙膏酒黑如纯漆，饮之令人神爽。此本鸟戈山离国所献也。【眉批】鸟戈山离国，见班固《西京传》。帝每日亲自访问，颇加敬仰。而玄解鲁朴，未尝闲人臣礼。帝因问曰：“先生春秋高而颜色不老，何也？”玄解曰：“臣家海上，种灵草食之，故得然。”即于衣间出三等药实，为帝种于殿前。一曰双麟芝，二曰六合葵，三曰万根藤。双麟芝色褐，一茎两穗，穗形如麟，头尾悉具。其中有子如瑟瑟焉。六合葵色红，而叶类荗葵，始生六茎，其上合为一株，共生十二叶，内出二十四花，花如桃，而一朵千叶，一叶六影。其成实如相思子。万根藤子，一子而生万根，枝叶皆碧，钩连盘屈，荫一亩。其状类芍药，而蕊色殷红，细如丝发，可长五六寸。一朵之内，不啻千茎。亦谓之绛心藤。灵草既成，帝自采饵之，颇觉神验。由是益加礼重焉。遇西域有进美玉者，一圆一方，径各五寸，光可鉴发。时玄解方在坐，熟视之曰：“此一龙玉、一虎玉。”问：“何谓龙玉、虎玉？”玄解曰：“圆者龙也，生于水中，为龙所宝。若投之水，必有霓虹出焉。方者虎也，生于岩谷，为虎所宝。若以虎毛拂之，紫光迸逸，而百兽慑服。”帝异其言，试之各如所说。询得玉之由，使人曰：“一自渔者得，一自猎者获。”帝因命取龙虎二玉，以锦囊盛之内府。玄解将还东海，亟请于帝，未许。遇宫中刻木作海上三山，丝绘华丽，间以珠玉。帝元日与玄解观之。帝指蓬莱曰：“若非上仙，无由得及是境。”玄解笑曰：“三岛咫尺，谁曰难及。臣虽无能，试为陛下一游以探之。”即踊体于空中，渐觉微小。俄而入于金银阙内左侧，连声呼之，不复有见。帝追思叹恨，因号其山为藏真岛。每诘旦，于岛前焚凤脑香，以崇礼敬。后旬日，青州奏云：“玄解乘黄牝马过海矣。”

元藏机（出《杜阳编》）

大业九年，元藏机为过海使判官。风浪坏船，黑雾四合，同济者皆不免，而藏机独为破木所载。殆经半月，忽达于洲岛间。洲人问其从来，具以事告。洲人曰：“此沧洲去中国已数万里。”乃出菖蒲花桃花酒饮之，顿觉神爽。其洲方千里，花木常如二月。地土宜五谷，人多不死。出凤凰、孔雀、灵牛、神马之属。更产分蒂瓜，长二尺，其色如椹，二颗二蒂。有碧丹枣栗，皆大如梨。其洲人多衣缝掖衣，戴远游冠。与之话中国事，则历历如在目前。所居或金阙银台，玉楼紫阁。奏箫韶之乐，饮香露之醑。洲上有久视之山，山下出澄水泉。其泉阔一百步，亦谓之流渠。虽投之金石，终不沉没，故洲人以瓦铁为船舫。更有金池，方十数里，水石泥沙，皆如金色。其中有四足鱼。又有金莲花，洲人研之如泥，以间彩绘，光辉焕烂，与真无异，但不能拒火而已。更有金茎花，如蝶，每微风至，则摇荡如飞，妇人竞采之以为首饰。且有语曰：“不带金茎花，不得在仙家。”更以强木造船，其上多饰珠玉。强木，不沉木也。方一尺，重八百斤。巨石缒之，终不没。藏机淹留既久，忽念中国。洲人遂制凌风舸以送焉。激水如箭，不旬即达于东莱。问其国，皇唐也。询其年号，贞元也。访其乡里，榛芜也。追其子孙，疏属也。自隋大业至贞元，已二百年矣。有二鸟，大类黄鹂，每翔翥空中。机几呼之即至。或令衔珠，或令受人语，乃谓之转言鸟，出沧洲也。

嵩岳嫁女（出《纂异记》）

三礼田璆者，甚有文。与其友邓韶，博学相类，家于洛阳。元和癸巳岁，中秋望夕，携觞晚出建春门，期望月于韶别墅。行二三里，遇韶，亦携觞自东来，驻马道周，未决所适。有二书生乘，复出建春门，揖璆、韶曰：“二君子挈榼，得非求今夕望月地乎？某弊庄水竹台榭，名闻洛下，东南去此三二里。傥能迂辔，冀展倾盖之分耳。”璆、韶甚惬所望，乃从而往。问其姓氏，多他语对。行数里，桂轮已升。至一车门，始入甚荒凉。又行数百步，有异香迎前而来，则豁然真境矣。泉瀑交流，松桂夹道，奇花异草，照烛如昼。璆、韶请疾马飞觞。书生曰：“足下榼中，厥味何如？”璆、韶曰：“乾和五酘，虽上清醍醐，计不加此味也。”书生曰：“某有瑞露之酒，酿于百花之中，不知与足下五酘孰愈耳？”谓小童曰：“折烛夜一花，倾与二君子尝。”其花四出而深红，圆如小瓶，径三寸余，绿叶形类杯，其味甘香无比。饮讫，又东南行数里，至一门。书生揖二客下马。以烛夜花中之余，赉诸从者。饮一杯，皆大醉，各止于户外。乃引客入。则有鸾鹤数十，腾舞来迎。步而前，花转繁。凡历池馆堂榭，率皆陈设盘筵，若有所待，但不留璆、韶坐。璆、韶饮多，行又甚倦，请暂憩盘筵。书生曰：“坐亦何难，但不利于君耳！”璆、韶诘其由，曰：“今夕中天群仙会于兹岳。籍君神魄，不杂腥羶。请以知礼导升降。此皆诸仙位坐，不宜尘触。”言讫，见直北花烛亘天，箫韶沸空，驻云母双车于金堤之上。书生前进，命璆、韶拜夫人。夫人褰帷笑曰：“下域之人，而能知礼。然服食之气，犹然射人，不可近贵婿。可各赐薰髓酒一杯。”璆、韶饮讫，觉呼吸皆香。夫人问左右：“谁人召来？”曰：“卫符卿、李八百。”夫人曰：“便令此二童接待。”于是二童引璆、韶于后纵目。璆问曰：“相者谁？”曰：“刘纲。”“侍者谁？”曰：“茅盈。”“东邻女弹筝击筑者谁？”曰：“麻姑、谢自然。”“幄中坐者谁？”曰：“西王母。”俄有一人驾鹤而来。王母曰：“久望刘君。”有玉女问曰：“礼生来未？”于是引璆、韶进立于碧玉堂下左。刘君笑曰：“适缘莲花峰道士奏章，事须决遣。尚多未来客，何百久望乎？”王母曰：“奏有何事？”曰：“浮梁县令求延年矣。以其人因赂履官，以苛虐为政，自促余龄。但以莲花峰叟奏章甚恳，特迂死限，量延五年。”璆问：“刘君谁？”曰：“汉朝天子。”续有一人，驾黄龙，戴黄旗，道以笙歌，从以嫔嫱，及瑶幄而下。王母复问曰“李君来何迟？”曰：“为敕龙神设水旱之计，作沵淮蔡，以歼妖逆。”汉主曰：“奈百姓何？”曰：“上帝亦有此问，予一表断其惑矣。”曰：“可得闻乎？”曰：“不能悉记。略云：若遣时丰人安，是稔群丑；但使年饥厉作，必摇人心。祸三州之逆党，所损至微；安六合之疾甿，其利则厚。”汉主曰：“表既允许，可以前贺诛锄矣。”书生谓璆、韶：“此开元天宝太平之主也。”未顷，闻箫韶自空而来。执绛节者前唱言：“穆天子来！”群仙皆起。王母避位拜迎。二主降阶，入幄环坐而饮。王母曰：“何不拉取老轩辕来？”曰：“他今日主张月宫之宴，非不勤请耳。”【眉批】唐崇尚方士，故小说家历引轩辕、穆天子、汉武、唐玄好道诸君以为证左。独不及始皇，则以享国日短故耳。人不可以无年，信然。穆王把酒，请王母歌。以珊瑚钩击盘而歌曰：“劝君酒，为君悲。”且吟：“自从频见市朝改，无复瑶池宴乐心。”王母持杯，穆天子歌曰：“奉君酒，休叹市朝非。早知无复瑶池兴，悔驾骅骝草草归。”歌竟，与王母话瑶池旧事。乃重歌一章云：八马回乘汗漫风，犹思往事憩昭宫。宴移南圃情方洽，乐奏钧天曲未终。斜汉露凝残月冷，流霞怀泛曙光红。昆仑回首不知处，疑是酒酣魂梦中。”王母酬穆天子歌曰：“一曲笙歌瑶水滨，曾留逸足驻征轮。人间甲子周千岁，灵境杯觞初一巡。玉兔银河终不夜，奇花好树镇长春。梢知碧海饶词句，歌向俗流疑误人。”【眉批】穆天子、王母俱作唐律，从时尚也。不知今日作时文否？酒至汉武帝，王母义歌曰：“珠露金风下界秋，汉家陵树冷翛翛。当时不得仙桃力，寻作浮尘飘陇头。”汉主上王母酒曰：“五十余年四海清，自亲丹灶得长生。若言尽是仙桃力，看取神仙簿上名。”帝把酒曰：“吾闻丁令威能歌。”命左右召来。令威至，帝又遣子晋吹笙以和，歌曰：“月照骊山露泣花，似悲仙帝早升遐。至今犹有长生鹿，时绕温泉望翠华。”帝持杯久之。王母曰：“应须召叶静能来，唱一曲当时事。”【眉批】静能未及事开元天子，应是法善。静能续至，跪献帝酒。复歌曰：“幽蓟烟尘别九重，贵妃汤殿罢歌钟。中宵扈从无全仗，大驾苍黄发六龙。妆匣尚留金翡翠，暖池犹浸玉芙蓉。荆榛一闭朝元路，唯有悲风吹晚松。”歌竟，帝凄惨良久，诸仙亦惨然。【眉批】帝因未能忘情，且何与诸仙事，恐逾尘牢脱俗桎者不如是。于是黄龙持杯，立于车前再拜祝曰：“上清神女，玉京仙即，【夹批】不著向人。乐此今夕，和鸣凤凰，凤凰和鸣，将翱将翔。与天齐休，庆流无央。”仙郎即以鲛绡五千匹，海人文锦三千端，琉璃琥珀器一百床，明月骊珠各十斛，赠奏乐仙女。乃有四鹤立于车前，载仙郎并相者侍者，兼有宝花台。俄进法膳，凡数十味，亦沾及璆、韶。有仙女捧玉箱，托红笺笔砚而至，请催妆诗。于是刘纲诗曰：“玉为质兮花为颜，蝉为鬓兮云为鬟。何劳傅粉兮施渥丹，早出娉婷兮缥缈间。”于是茅盈诗云：“水晶帐开银烛明，风摇珠珮连云清。休匀红粉饰花态，早驾双鸾朝玉京。”巢父诗曰：“三星在天银河回，人间曙色东方来。玉苗琼蕊亦宜夜，莫使一花冲晓开。”诗既入。内有环珮声。即有玉女数十，引仙郎入帐，召璆、韶行礼。礼毕。二书生复引璆、韶辞夫人。夫人曰：“非无至宝可赠，但尔力不任挈耳。”各赐延寿酒一杯。曰：“可增人间半甲子。”复命卫符卿等引还人间，无使归途寂寞。于是二童引璆、韶而去。折花倾酒，步步惜别。卫君谓璆、韶曰：“夫人骖鸾驾鹤，在积习而已。倘吾子尘牢可逾，俗桎可脱，自今十五年后，待子于三十六峰。愿珍重自爱。”复出来时车门，握手告别。别讫，行四五步，杳失所在。唯有嵩山，嵯峨倚天，得樵径而归。及还家，已岁余。室人招魂葬于北邙之原，坟草宿矣。于是璆、韶损弃家室同入少室山。今不知所在。

阴隐客工人（出《博异志》）

唐神龙元年，房州竹山县百姓阴隐客，家富。庄后穿井二年，巳浚一千余尺而无水，隐客穿凿之志不辍。二年外一月余，工人忽闻地中鸡犬鸟雀声。更凿数尺，傍通一石穴。工人乃入穴探之。初数十步无所见，但扪壁傍行。俄转有如日月之光，下一山峰，正立而视，则别一天地日月世界。其山傍向万仞，千岩万壑，莫非灵景。石尽碧琉璃色。每岩壑中皆有金银宫阙。有大树，身如竹有节，叶如芭蕉。又有紫花如盘。五色蛱蝶，翅大如扇，翔舞花间。五色鸟大如鹤，翱翔树杪。每岩中有清泉一眼，色如镜；白泉一眼，白如乳。工人渐下至宫阙所，欲入询问，行至阙前，见牌上署曰“天桂山宫”，以银字书之。门两阁内，各有一人惊出。童颜如玉，衣服轻细，如白雾绿烟。首冠金冠而跣足，顾谓工人曰：“汝胡为至此？”工人具陈本末。言未毕，门中有数十人出云：“怪有昏浊气。”令责守门者。二人惶惧言曰：“有外界工人不意而到，询问途次，所以未奏。”须臾，有绯衣传敕曰：“敕门吏礼而遣之。”工人拜谢未毕，门人曰：“汝已至此，何不求游览？”工人曰：“向者未敢，倘赐从容，乞乘便言之。”门人遂通一玉简入。旋而玉简却出。门人执之，引工人行至清泉眼，令洗浴及澣衣服。又至白泉眼，令盥漱之。味如乳，甘美甚。连饮数掬，似醉而饱。遂引下山。每至宫阙，但得外览，不许入。如是经行半日，至山趾，有一国城，皆是金银珉玉为宫室城楼。以玉字题云“梯仙国。”工人询曰：“此国何如？”门人曰：“凡初得仙者，关送此国，修行七十万日，然后得至诸天，或玉京蓬莱，昆阆姑射，方得仙宫职位，主箓主印，飞行自在。”工人曰：“既是仙国，何在吾国之下界？”门人曰：“吾此国是下界之上仙国也。汝国之上，还有仙国如吾国，亦曰梯仙国，一无所异。”言毕，谓工人曰：“卿可归矣。”遂引上山，寻旧路。门人曰：“汝来此虽顷刻，人间已数十年矣。待吾奏请通天关钥匙，【眉批】天亦有钥，甚奇。送卿归。”工人拜谢。须臾，门人携金印及玉简，又引工人别路而上。至一大门，势侔楼阁。有数人俯伏而候，见金印，读玉简，划然开门。门人引工人上。才入门，为风云拥而去，因无所睹，唯闻门人云：“好去，为吾致意于赤城贞伯。”须臾云开，已在房州北三十里孤星山顶洞中。出后，询阴隐客家，已三四世矣。开井之由，人皆不知。工人自寻其路，唯见一巨坑，乃崩井所为也。时贞元七年矣。寻觅家人，了不知处。自后不乐人间，遂不食五谷，信足而行。数年后，有人于剑阁难冠山侧近逢之。

李清（出《杂异记》）

李清，北海人也。代传染业。少学道，多延齐鲁术士，终无所遇，而勤求弥切。家富于财，素为州里之豪。子孙及内外姻族近百数家，每清生日，则争先馈遗，凡积百余万。年六十九，生日前一旬，忽召姻族，大陈酒食。已而谓曰：“吾布衣蔬食，逾三十年矣。尔辈每馈吾生日衣装玩具，吾缄之一室，曾未阅视，徒损尔给用，资吾粪土，竟何为哉！幸天未录吾魂，行将又及生辰，固知尔辈又营续寿之礼，吾所以先期止尔。”子孙皆曰：“非此何以展孝敬之心。”清曰：“苟尔辈志不可夺，则从吾所欲而致之，可乎？”皆曰：“愿闻。”清曰：“各遗吾洪纤麻縻百尺，总而计之，数千百丈矣。以此为续寿，岂不延长哉？”皆曰：“谨奉教。然尊旨必有所用？”清笑曰：“终亦须令尔辈知之。吾下界俗人，妄意求道，勤劳六十载，而曾无影响。年已老耄，自期筋骸不过三二年耳。欲乘视听步履之尚能，将行早志，尔辈幸无吾阻。”先是，青州南十里有高山，俯压郡城，峰顶中裂，豁为关崖。州人家家坐对岚岫，归云过鸟，历历尽见。按《图经》云：云门山，俗亦谓之劈山。清蓄意多时，及是谓姻族曰：“云门山，神仙之窟宅也，吾将往焉。吾生日坐大竹篑，以辘轳自缒而下，以纤縻为媒，脱不可前，吾当急引其媒，尔则出吾于媒末。设有所遇，亦复来归。”【眉批】奇志奇策，真奇人也。子孙姻族泣谏曰：“冥寞深远，不测纪极。忍以千金之身，自投于斯！”清曰：“吾志也。汝辈必阻，则吾私行矣。是不获竹篑洪縻之安也。”众知不可回，则共治其事。及期而姻族乡里凡千百人，竞赍酒馔。迟明，大会于山椒，清乃挥手辞谢而入焉。【眉批】更无一贤子孙慨然从行者，何也？良久及地，其中极暗，仰视天才如手掌。扪四壁，止容两席许。东南有穴，可俯偻而入，乃弃篑游焉。初甚狭细，前往则可伸腰。如此约行三十里，晃朗微明。俄及洞口，山川云树，宛非人间。旷望久之，惟东南十数里，隐映若有居人焉，因徐步诣之。至则陡绝一台，基级极峻，而南向可以登陟，遂虔诚而上，颇怀恐惧。及至，窥其堂宇甚严，中有道士四五人。清于是扣门。俄有青童应门问焉。答曰：“青州染工李清。”青童如词以报。闻中堂曰：“李清伊来也。”【夹批】原是洞中人。乃令前。清惶怖趋拜。当轩一人遥语曰：“未宜来，何即遽至？”因令遍拜诸贤。其时日已午，忽有白发翁自西门而入，礼谒，启曰：“蓬莱霞明观丁尊师新到。”众圣令邀诸真登上清赴会。于是列真偕行，谓清曰：“汝且居此。”临出顾曰：“慎无开北扉。”清巡视院宇，兼启东西门，情意飘飘然，自谓永栖真境。因至堂北，见北户斜掩。偶出顾望，下为青州，宛然在目。离思归心，良久方已。悔恨思返，【夹批】不断仙缘，亏此四字。诸真则已还矣。其中相谓曰：“令其勿犯北门，竟尔自惑。信知仙界不可妄至也。”因与瓶中酒一瓯，其色浓白。既而谓曰：“汝可且归。”清叩头求哀，且云：“无路却返。”众曰：“但闭目，足至地则到乡也。”清不得已，流涕辞行。或相谓曰：“既遣其归，须令有以为生。”清心恃豪富，【夹批】此念应从其望而生。【眉批】恃豪富字是清离思归心病根。若赤贫者，决不二念。讶此语为不知己。一人顾清曰：“汝于堂内阁上取一轴书去。”清既得，谓清曰：“脱归无倚，可以此书自给。”清遂闭目，觉身如飞鸟，但闻风水之声相激。须臾履地，开目即青州之南门。其时才申末，城隍阡陌，仿佛如旧。至于屋室树木，人民服用，已尽变改。独行尽日，更无一相识者。即诣故居，朝来之大宅宏门，改张新旧，曾无仿像。左侧有业染者，因投诣与之语。其人称姓李，本北海富家。因指前后闾闬，此皆我祖先之故业。曾闻先祖于隋开皇四年生日，自缒南山，不知所终。因是家道沦破。清悒怏久之。乃换姓氏，寓游城邑。因取所得书阅之，则疗小儿诸疾方也。【眉批】赠小儿医，可用云门山故事。其年青州小儿疠疫，清之所医，无不立愈。不旬月，财产复振。时高宗永徽元年，天下富庶。而北海往往有知清者，因是齐鲁人从而学道凡百千辈。至五年，乃谢门徒云：“吾往泰山观封禅。”自此莫知所往。

元柳二公（出《续仙传》）

元和初，有元彻、柳实者，居衡山。二公俱有从父为官浙右。李庶人连累，各窜于、爱州。二公共结行李而往省焉。至廉州合浦县，登舟欲越海。抵交阯，舟于合浦岸。夜有村人飨神，箫鼓喧哗。舟人与二公仆吏齐往看焉。夜将半，俄飓风欻起，断缆漂舟，入于大海。摆簸数四，几欲倾沉。然后抵孤岛而风止。二公愁闷而陟焉。见天王尊像，莹然于岭所。有金炉香烬，别无一物。周览之次，忽睹海面上有巨兽出首四顾，若有察听。牙森剑戟，目闪电光，良久而没。逡巡，复有紫云自海面涌出，漫衍数百步。中有五色大芙蓉，高百余尺。内有帐幄，锦绣错杂，耀夺人眼。又见虹桥忽展，直抵于岛上。俄有双鬟侍女，捧玉合，持金炉，自莲叶而来天尊所，易其残烬，炷以异香。二公见之，叩头前告，辞理哀酸，求返人世。女曰：“子何人，而遽至此？”二公具以实白之。女曰：“少顷有玉虚尊师降此，与南溟夫人会。子但坚请，将有所遂。”言讫，有道士乘白鹿，驭彩霞，直降于岛上。二公并拜泣告。尊师悯之，曰：“子可随此女谒南溟夫人，当有归期矣。”二子受教，至帐前行拜谒之礼。见一女未笄，衣五色文彩，玉肌腻艳，神澄气肃。二子告以姓字。夫人设二榻而坐。俄顷尊师至，夫人迎拜，遂还坐。有仙娥数辈奏乐，鸾歌凤舞，雅合节奏。二子恍惚，若梦钧天。忽有玄鹤衔彩笺自空而至，曰：“安期生知尊师赴南溟会，暂请枉驾。”尊师语夫人曰：“与安期生间阔千年，不值南游，无因访话。”夫人遂促侍女进馔。玉器光洁，夫人对食，而二子不得饷。尊师曰：“二子虽未合饷，然为求人间之食。”夫人曰：“然。”即别进馔，乃人间味也。尊师食毕而告去。回顾二子曰：“子有道骨，归乃不难。然邂逅相遇，合有灵药相贶。但子宿分自有师，吾不当为子师耳。”二子拜。尊师遂去，俄海上有武夫，长数丈，衣金甲，仗剑而进曰：“奉使不谨，法当显戮，今已行刑。”遂趋而没。夫人命侍女曰：“可送客去。”侍女曰：“有百花桥可驭二子。”拜别。夫人赠以玉壶一枚，高尺余。题诗赠曰：“来从一叶舟中来，去向百花桥上去。若到人间扣玉壶，鸳鸯自解分明语。”俄有桥长数百步，栏槛之上，皆有异花。二子于花间潜窥，见千龙万蛇，遽相交绕为桥之柱。又见昔海上兽，已身首异处，浮于波上。二子因诘使者，使者曰：“此兽为不知二君故也。”又曰：“我不当为使而送子。欲有奉托，强为此行。”遂襟带间解一琥珀合子，中有物隐隐若蜘蛛形状，谓二子曰：“吾辈水仙也。水仙阴也，而无男子。吾昔遇番禺少年，情之至而有子，未三岁，合弃之。夫人命与南岳神为子，其来久矣。闻南岳回雁峰使者，有事于水府，返日凭寄吾子所弄玉环往，而使者隐之，吾颇为恨。望二君子为持此合子至回雁峰下，访使者庙投之，当有异变。倘得玉环，为送吾子，亦自当报效耳。慎勿启之。”二子受之，谓使者曰：“夫人诗云：‘若到人间扣玉壶，鸳鸯自解分明语，’何也？”曰：“子归有事，但扣玉壶，当有鸳鸯应之，事无不从矣。”又曰：“玉虚尊师云：‘吾辈自有师’，师复是谁？”曰：“南岳太极先生耳。”遂与使者告别。桥之尽所，即昔日合浦之维舟处。回视已无桥矣。二子询之，时已一十二年。、爱二州亲属，已殒谢矣。问道将归衡山，中途因馁而扣壶。遂有鸳鸯语曰：“若欲饮食，前行自遇。”俄而道左有盘馔丰备。二子食之，数日不思他味。寻即达家，昔日童稚已弱冠矣。二子妻各谢世已三昼。家人辈悲喜不胜，曰：“人云郎君亡没大海，服阕已九秋矣。”二子厌人世，体已清虚。睹妻子丧，不甚悲感。遂相与直抵回雁峰，访使者庙。以合子投之，倏有黑龙长数丈，激风喷电，折树揭屋，霹雳一声而庙立碎。二子战慄，不敢熟视。空中乃有掷玉环者。二子取送南岳庙。及归，有黄衣少年持二金合子，各到二子家曰：“郎君令持此药，曰还魂膏，报二君子。家有毙者，虽一甲子，犹能涂顶而活。”受之而使者不见。二子遂以活妻室。【夹批】反多事。后共寻云水，访太极先生，【眉批】《抄仙录》安度明为太极真人。而曾无影响，闷却归。因大雪，见大叟负樵而鬻。二子哀其衰迈，饮之以酒。睹樵檐上有太极字，遂礼之为师，以玉壶告之。叟曰：“吾贮玉液者，亡来数十甲子，甚喜再见。”二子因随诣祝融峰，自此得道。

古元之（出《玄怪记》）【眉批】此条元本载蛮夷中。今移入神仙。

后魏尚书令古弼族子元之，少养于弼。因饮酒而卒，弼怜之特甚。三日殓毕，追思，欲与再别，因命斫棺，开已却生矣。元之云当昏醉，忽然如梦，有人沃冷水于体。仰视，乃见一衣冠绛裳霓帔，仪貌甚俊，顾元之曰：“吾乃古说也，是汝远祖。适欲至和神国中，无人担囊侍从，因来取汝。”即令负一大囊，可重一钧。又与一竹杖，长丈二余，令元之乘骑随后，飞举甚速，常在半天。西南行，不知里数，山河逾远，欻然下地，已至和神国。其国无大山，高者不过数十丈，皆积碧珉，石际生青彩筱，异花珍果，软草香媚，好禽嘲。山顶皆平正如砥。清泉迸下者三二百道，原野无凡树，悉生百果，每果树花卉俱发，宝色鲜红，翠叶四时不改。唯一岁一度，暗换花实，更生新嫩，人不知觉。田畴尽长大瓠，瓠中实以五谷，甘香珍美，非中国稻梁可比。人得足食，不假耕种。原隰滋茂，莸秽不生。一年一度，树木枝干间悉生五色丝纩，人得随色收取，任意纴织，不假蚕抒。四时之气，常熙熙和淑，如中国二三月。无蚊、虻、蟆、蚁、虱、蜂、蝎、蛇、虺、守宫、蜈蚣、蛛蠓之虫。又无枭、鸱、鸦、鹞、鸲鹆、蝙蝠之属。及无虎、狼、犲、豹、狐狸、蓦之兽。又无描、鼠、猪、犬、扰害之类。其人长短妍蚩皆等，无有嗜欲爱憎之者，人生二男二女，【眉批】不若人生一男一女，永无増减，可以长久。若二男二女，每生加一倍，日增不減，何以食之？为邻则世世为婚姻。笄年而嫁，二十而娶。人寿一百二十，中无夭折、疾病、喑聋、跛躄之患。百岁已下，皆自记忆。百岁已外，不知其寿几何。寿尽则欻然失其所在。【夹批】干净。虽亲族子孙，皆忘其人，故当无忧戚。每日午时一食，中间唯食酒浆果实耳。餐亦不知所化，不置溷所。人无私积囷仓。余粮栖亩，要者取之。无灌园鬻蔬，野菜皆足人食。十亩有一酒泉，味甘而香。国人日相携游览，歌咏陶陶然。暮夜而散，未尝昏醉。【眉批】乐哉！人人有婢仆，皆自然谨慎，知人所要，不烦促使。【眉批】婢仆亦多事。随意屋室，靡不壮丽。其国六畜唯有马，驯极而骏，不用刍秣，自食野草，不近积聚，人要乘则乘，乘讫却放，亦无主守。其国千官皆足，而官不知身之在事，杂于下人，以无职事操断也。虽有君主，而君不自知为君，杂于千官，以无职事升贬故也。又无迅雷风雨。其风常微轻如煦，袭物不摇落。其雨十日一降，降必以夜。津润条畅，不有淹流。一国之人，皆自相亲，有如戚属。各各明惠，无市易商贩之事，以不求利故也。古说既至其国，顾谓元之曰：“此和神国也。虽非神仙，风俗不恶。汝回，当为世人说之。【眉批】国比华胥更胜，人即神仙不如。吾既至此，回即别求人负囊，不用汝矣。”因以酒令元之饮，饮满数巡，不觉沉醉。既而复醒，身已活矣。自是元之疏逸人事，都忘宦情。游行山水，自号知和子。后竟不知所终。

阳翁伯（出《神仙拾遗》）

阳翁伯者，卢龙人也。事亲以孝，葬父母于无终山。山高八十里，其上无水。翁伯卢于墓侧，昼夜号恸。【眉批】孝行。神明感之，出泉于其墓侧。因引水就官道，以济行人。尝有饮马者，以白石一升与之，令翁伯种之，当生美玉。果生白璧，长尺者数双。北平徐氏有女，翁伯欲求婚。徐氏谓媒者曰：“得白璧一双可矣。”翁伯以白璧五双，遂婿徐氏。数年，云龙下迎，夫妇俱升天。今谓其所居为玉田坊。

【总评】以石种玉，世无此理。翁伯信心，便是道器。

李珏（出《续仙传》）

李珏，【眉批】珏，音觉，同壳。广陵江阳人也。世居城市，贩籴自业。而珏性端谨，异于常辈。年十五时，父适他行，以珏专贩事。人有籴者，与籴，珏即授以升斗，俾令自量。不计时之贵贱，一斗只求两文利，以资父母。【眉批】阴功。岁月既深，衣食甚丰。父怪而问之，具以实对。父曰：“同流中无不出轻入重，以规厚利。虽官司以春秋较搉，终莫断其弊。吾但出入皆同，自以为无偏久矣。汝今更任之自量，吾不及也。然衣食丰给，岂非神助耶？”后父母殁，及珏年八十余，不改其业。适李相珏出制淮南，珏以新节使同姓名，乃改名宽。李珏下车后数月，修道斋次，夜梦入洞府中，见烟花烂熳，楼阁连延，石璧光莹，填金书字，列人姓名，似有李珏，字长二尺余。珏视之极喜。自谓生于明代，久历显官，又升宰辅，能无功德及于天下。今洞府有名，我必仙人也。方喜之际，有二仙童自石璧左右出。珏问此何所，曰：“华阳洞天。此姓名非相公，乃相公江阳部民也。”珏及晓，历记前事，益自惊叹。问道士，无有知者。试召江阳官属诘之，亦莫知也。乃令府城内求访同姓名者。数日，军营里巷相推，乃得李宽旧名珏。遂举至之，置于静室，斋沐拜谒，谓为道兄，一家敬事，朝夕参礼。李情景恬憺，道貌秀异，须长尺余，皓然可爱。年六十时，会有道士教其胎息，方久不食。珏愈敬之。及月余，乃问曰：“道兄平生得何道术，服炼何药？珏曾梦入洞府，见石璧姓名，仙童所指，是以迎请师事，愿以相授。”宽辞以不知道术服钟之事。珏拜问不已，宽遂具贩籴以对。珏再三咨嗟，乃知世之动静食息，莫不有报。苟积德，虽在贫贱，神明护佑，名书仙籍。宽年百余岁，轻健异常。一夕而卒，三日棺裂声，视之，衣带不解，如蝉蜕，已尸解矣。

丁约（出《广异记》）【眉批】兵解。

唐大历中，韦行式为西州采访使。侄子威，年及弱冠，耽玩道书，溺神仙修炼之术。有步卒丁约者，执厮役于部下，恪勤不怠，子威颇私之。一日辞气惨慄，云欲他适。子威怒曰：“籍在军中，焉容自便。”丁曰：“去计已果，不可留也。然某肃勤左右，二载于兹，未能忘情，思有以报。有药一粒，愿以赠别。此非能长生，限内无他恙矣。”因褫衣带内，得药类粟，以奉子威，又谓曰：“郎君道情深厚，不欺暗室，终当弃俗，尚隔两尘。”子威曰：“何谓两尘？”对曰：“儒谓之世，释谓之劫，道谓之尘。善坚此心，亦复遐寿。五十年近京相遇，此际无相讶也。”言讫而出。子威惊愕，亟命追之，已不及矣。主将以逃亡上状，请落兵籍。子威后擢明经第，调数邑宰。及从心之岁，毛发皆鹤，时元和十三年也。将还京辇，夕于骊山旅舍。闻通衢甚喧，询其由，曰：“刘悟执逆贼李师道下将校至阙下。”步出视之，则兵仗严卫，桎梏累累。其中一人，乃丁约也。反接双臂，长驱而西。齿发强壮，无异昔日。子威大奇之。百千人中，惊认之际，丁已见矣，微笑遥谓曰：“尚记临邛别否？一联五十年矣。幸今相见，请送至前驿。”须臾到滋水驿，则散絷于廊舍，开一窍以给食物。子威窥之，俄见脱置桎桔，覆之以席，跃自窦出，与子威携手上旗亭，话阔别之恨，且叹子威之衰耄。子威谓曰：“仙兄既有先见之明，圣朝奄宅天下，何为私叛臣耶？”丁曰：“言之久矣，何逃哉！蜀国睽辞，岂不云近京相遇，慎勿多讶乎！”又问曰：“果就刑否？”对曰：“道中有尸解、兵解、水解、火解，实繁有徒。稽康、郭璞，皆成戕害。我以此委蜕耳，异韩彭与粪壤并也。某或思避，自此而逃，孰能追也？”他问不对，唯云须笔。【眉批】何不闻稽、郭需笔？子威搜书囊而进，亦愧领之。威曰：“明晨法场寓目，岂蜕于此乎？”丁曰：“未也。夕当甚雨，不克行刑。两昼雨止，国有小故，十九日天限方及。君于此时，幸一访别。”言讫还馆，复自穴入，荷校以坐。子威却往温泉，日已晡矣。风埃忽起，夜中果大雨，迟明泥及骭。诏改日行刑。两宿方霁，则王姬有薨于外馆者，复三日不视朝。果至十九日，方献庙巡，始行大戮。子威是日饭仆饱马，往棘围候之。亭午，俘囚才至。丁遥目子威，笑颔三四。及挥刃之际，子威独见断笔，霜锋倏忽之次，丁因跃出众中。又登酒肆，与威对饮，勉其奉道。言讫，下旗亭，冉冉西去，数步而灭。

萧静之（出《神仙感遇传》）【眉批】以下四条皆服灵药得道。

兰陵萧静之，举进士不第，性颇好道，委书策，绝粒炼气，结庐漳水之上。十余年颜貌枯悴，齿发凋落。一旦引镜而怒，因迁居邺下，逐市人求什一之利。数年而资用丰足，乃置地葺居，掘得一物，类人手，肥而且润，其色微红。叹曰：“岂非太岁之神，将为祟耶？”即烹食之，美。逾月齿发再生，力壮貌少，而莫知其由。偶游邺都，值一道士，顾静之骇而言曰：“子神气若是，必尝饵仙药。求诊其脉，乃曰：“子所食者肉芝也。食者寿同龟鹤矣。”【眉批】肉芝。

朱孺子（出《续神仙传》）

朱孺子，永嘉安国人也。幼而事道士玉玄真，居大箬岩，深慕仙道。常登山岭，采黄精服饵。一日，就溪濯蔬，忽见岸侧有二小花犬相趁，乃寻逐入枸杞丛下。归语玄真，俱往伺之。复见二犬戏跃，逼之，又入枸杞下。玄真与孺子其寻掘，乃得二枸杞根。形如花犬，坚若石。挈归煮之，而孺子益薪看火，三日昼夜，不离灶侧。试尝汁味，取吃不已。及见根烂，告玄真来共取，始食之。俄顷而孺子忽飞升在前峰上。玄真惊异久之。孺子升云而去。今俗呼其峰为童子峰。玄真饵其根，不知年寿，亦隐于岩之西陶山。有采捕者，时或见之。【眉批】枸杞根。

陈师（出《稽神录》）

豫章逆旅梅氏，颇济惠行旅。僧道投止，皆不求直。恒有一道士，衣服褴缕，来止其家，梅厚待之。一日谓梅曰：“吾明日当设斋，从君求新瓷碗二十事，及七箸，君亦宜来会，可于天宝洞前访陈师也。”梅许之。道士持碗渡江而去。梅翌日诣洞前，问其村人，莫知其处。久之将回，偶得一小径，甚明净，试寻之，果见一院。有青童应门，问之，乃陈之居也。入见道士，衣冠华楚。延与之坐，命具食。顷之食至，乃熟蒸一婴儿。梅惧不食。良久又进食，乃蒸一犬子。梅亦不食。道士叹息，命取昨所得碗赠客。视之，乃金碗也。谓梅曰：“子善人也，然不得仙。千岁人参枸杞，皆不肯食，乃分也。”谢而遣之。【眉批】人参枸杞。

吕生（出《逸史》）

虞乡永乐等县连接，其中道者往往而遇。有吕生者，居二邑间，为儿时不欲闻食气，因上山自黄精煮服之。十年之后，日觉轻健，耐风寒，行若飘风。见文字及人语更不忘。母令读书，遂欲应明经。日念数卷，实非用功也，自不忘耳。后母逼令餐饭，不肯。与诸妹旦夕劝解，悉不从。因于酒中置猪脂，自捧以饮之曰：“我老矣，况酒道家不禁。”吕曰：“某自小不知味，实进不得。”乃逼于口鼻，嘘吸之际，一物自口中落，长二寸余。众共视之，乃黄金人子也。吕生乃僵卧不起，惟言困惫。其妹以香汤洗之，结于吕衣带中，移时方起。先是吕生年虽近六十，须发漆黑，及是皓首。母始悔之，却取金人，结处如旧已不见之矣。吕生恨惋垂泣，再拜母出门去，云往茅山，更无其踪。【眉批】黄精。

橘中叟（出《玄怪录》）

有巴邛人，不知姓。家有橘园，因霜后，诸橘尽收，佘有二大橘，如三四斗盎。巴人异之，即令攀摘，轻重亦如常橘。刮开，每橘有二老叟，须眉皤然，肌体红润，皆相对象戏，身仅尺余，谈笑自若。剖开后，亦不惊怖，但与决赌。赌讫，叟曰：“君输我海龙神第七女发十两，智琼额黄十二枚，紫绢帔一副，绛台山霞实散二庾，瀛洲玉尘九斛，阿母疗髓凝酒四钟，阿母女态盈娘子跻虚龙缟袜八，后日于王先生青城草堂还我耳。”又有一叟曰：“王先生许来，竟待不得。橘中之乐，不减商山。但不得深根固蒂，为摘下耳。”又一叟曰：“仆饥矣，须龙根脯食之。”即于袖中抽出一草根，方圆径寸，形状宛转如龙，亳厘罔不周悉。因削食之，随削随满。食讫，以水噀之，化为一龙，四叟共乘之。足下泄泄云起，须臾风雨晦冥，不知所在。








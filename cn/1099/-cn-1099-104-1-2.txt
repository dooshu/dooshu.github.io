○查革倉塲內臣疏 【 革倉塲內臣】

看得戶科都給事中管懷理等題、稱先該總提督京通等處倉塲內官監左少監王奉、右少監李慎、互相奏訐、事干賍私、巳奉欽依法司問理、乞要于前二臣員缺、即日停止、不必推補其餘見在京通督理倉塲等項內臣、一併取回別用一節、為照德惟善政、政在養民、置吏張官、各有攸係、洪惟我朝酌古定制。設監司局庫等官。以供事于內。設府部院寺等官。以分治于外。具存　祖訓。體統截然。乃若京通等倉、實皆戶部職掌、故總督則有侍郎、監收則有員外主事、廵倉則有監察御史、每年會計有數。每月出納有經。每季奏聞有規。年終奏繳有冊。催徵則有違誤之條。起解則有程途之限。稽考則有循環之簿。分理則有管糧之官。綱舉目張萬世無弊、宣德正統以來、始有內官一員、或二員、總督監督、正德年間。權奸用事。傳乞數多。陸續添設二三十員。以致一羊九牧。需索多門。債累官軍。漕運大壞。幸賴　皇上入繼大統、銳意裁革、如王奉者量留數人、以存故事、而又添差科道監收錢糧、禁革奸弊、法制周詳、官民兩便、柰何王奉等、竊肆貪饕、多方掊克、名雖總督監督。而實則剝軍害軍。揆之欽定職掌、大有相乖、用于民生國計、全無寸補、所以管懷理等、上體淵衷有此論奏、無非除害恤民之意、所據王奉李慎員缺相應不必推補、再照京通二倉內官呂宣陳儼扶?穴王??司恩、徐淮臨清等倉內官邢安何英顏智、俱各見在管事、若王奉等員缺不必推補、則呂宣等似應一體取回內府、各該衙門供事、以昭　聖祖設官分職之典、以成　陛下正大光明之業、奉旨呂宣等一体革回則體統不紊、而宿弊頓清、漕運益修、而倉儲永賴矣、


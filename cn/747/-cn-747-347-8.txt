○悲清秋赋

登九疑兮望清川，见三湘之潺。水流寒以归海，横秋而蔽天。予以鸟道计於故乡兮，不知去荆吴之几千。於时西阳半池，映岛欲没；澄湖练明，遥海上月。念佳期之浩荡，渺怀燕而望越。荷花落兮江色秋，风袅袅兮夜悠悠。临穷溟以有羡，思钓鳌於沧洲；无修竿以一举，抚洪波而增忧。归去来兮人间可以托些，吾将采药於蓬邱。








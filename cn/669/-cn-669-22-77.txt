115　豫且事有二


豫且事有二。説苑正諫篇：「吴王欲從民飲。伍子胥曰：『昔白龍下清泠之淵，化爲魚，豫且射，中目。白龍不化，豫且不射。』」張平子東京賦所謂「白龍魚服，見困豫且」者也。集證：「薛綜注引説苑。」史記龜策傳：「褚先生曰：『宋元王二年，江使神龜使於河，至於泉陽，漁者豫且舉網得而囚之，置之籠中。夜半，龜來見夢於宋元王。』」莊子外物篇所謂「神龜能見夢於元君，而不能避余且之網」者也。

【繼序按】豫且，即「漁」之二合聲。






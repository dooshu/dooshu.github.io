王柏　再咏番易方节士

博物君子识览精，包罗错综能成文。

夫何吴兴载庆豫，慨然谱竹拟诸形。

非草非木言甚泀，品类繁夥难尽说。

九江五岭多逸遗，维此方君更无别。

隐彩韬名志行坚，万里临邛族最寒。

文饶携来甘露寺，声价压倒万琅玕。

眼节须牙如积累，四面楚歌对出莫与比。

不有芝田纪录详，后世莫知深可耻。

我闻此说亦相仍，未尝亲得见觚稜。

江东使者返行部，招徠节士番中分。

个个折旋皆中矩，什什来归敬岩所。

有匪良朋保岁寒，凛然如对齐充父。

后山居士知其然，心事曾将诗句传。

老来不复人间事，寄语山翁莫削圆。

王柏


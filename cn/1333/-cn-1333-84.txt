獬豸


獬豸，神羊也，见不正之人，则以角触之。此说甚古，见《神异经》及《论衡》等书。故后世言官，以其像为章服也。迩日出一獬豸，性极驯，从来不触人。或问之曰：“吾闻汝能触不正之人，今汝驯伏不动，未曾一用其角，岂今世尽是正人耶？抑尔之失职也？”獬豸曰：“唯唯，否否。触不正之人，固吾之天职；然生于今日，则不能不大发慈悲之心矣。”人问何故，对曰：“使见不正之人即触之，从此天下无复人类矣。”






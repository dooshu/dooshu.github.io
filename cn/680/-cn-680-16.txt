卷第十六

嘉兴大藏经　石门文字禅

石门文字禅卷第十六

宋江西筠溪石门寺沙门释德洪觉范着

门人觉慈编录

毗陵天宁法云堂校

七言绝句

春词五首

映门杨柳未全遮才有柔条自在斜不信春寒犹有雪误惊飘舞作飞花

春到梅梢雪未知横斜初见过墙枝暗香愁绝无人问一再风前月上时

昨夜江村雨一犁白沙江路晓无泥戏波拍拍凫雏暖掠岸翩翩燕子低

晓霁晴湖已拍桥桥边春色解相撩分疏积雨饶莺舌拘束东风倩柳条

郊原雨歇看春耕茧栗能驼稚子行青杏欲尝先齿软海棠开遍恰新晴

春日作

山前山后花半红桥头桥尾柳摇空流莺枝上未成语始啭一声来去风

残梅

残香和雪隔帘栊只待江头一笛风今夜回廊无限意小庭疏影月朦朦

次韵通明更晚春二十七首

琴筑春流涨浅滩圆吭幽鸟语林端纤蒲水荇空凄寂背立东风整钓竿

绿遍西园春正残青梅小摘嗅仍看单衣初试殊清爽更爱凉风掠面寒

花落片片怨春阴雾雨那堪更作霖小院晚春犹惜扫欲穿准拟倩金针

散衣行处雨初凉庭院谁家柳暗墙倚杖南轩看修竹快人解箨玉苍苍

居近幽林复碧江水光林翠到西窗鹧鸪啼竹声相应鸂鶒眠沙只一双

落英寂寂草离离天气清和得所宜头面惺惚快清晓可人惟有海棠枝

枝上啼禽毛羽光商量密叶恰能藏路旁垂柳阴堪歇墙外樱桃小可尝

题诗径欲晚春还噪吻吟窗秃笔端寂寞却怜当槛竹嫩黄新袅出林竿

昼永呼童挂北轩青山无数卧披看独怜杜宇啼声晚催发芭蕉战莫寒

桃李无言暗浅深晓云惭愧不成霖化工胜却耶溪女绣遍园林不犯针

去岁春游爱野棠今年还复出东墙行思往事心犹在却照清溪鬓已苍

睡魔昼永不能降一梦春晴赏北窗只有敲门漫溪叟也嫌疏懒世无双

山桃喷火柳垂丝野店溪桥处处宜我作春游亦清散榆钱聊挂瘦藤枝

困人天气渴思浆喜有人家密竹藏稚子不知僧不饮压糟醇酽劝人尝

春心百种竟衰残幽事侵寻尚数端清晚闲题记新竹粉衣香滑一竿竿

清晨花下露团团飞鸟行吟仰面看杰句天资人不及勿嗔岛瘦与郊寒

压枝万朵浓如绣初歇连绵十日霖穿蕊蝶须轻似线刺香蜂尾快如针

倦行放步卧垂杨谁打秋千笑隔墙风物恼人情不浅归来山色更青苍

夜凉静话欣同榻春晚分题喜共窗解笑疏狂才莫敌诗禅美誉旧传双

红梅真是醉吴姬浴罢偎风事事宜吟次纷纷落红雨小禽飞去动危枝

从游法侣意何长况更深云僻处藏共喜春山有新事小窗晴试露芽尝

南来还复见春残历乱愁人恰万端贾谊少年能肆笔太公垂白始投竿

杨花满院掩深关半折文书偃卧看幽鸟等闲回睡眼暖风时复破春寒

春寒瘦骨病难禁多谢新晴霁晚霖自补衲衣矮窗下黄鹂声好屡停针

剧笑自知跻奥室好诗安敢望门墙饶君丽句春难敌输我朱颜鬓未苍

深院无人得散衣海棠经雨更相宜若为化作翩翩蝶绕此扶疏竹外枝

清绝新诗写硬黄着签端为密收藏自惊短拙知何限爱子高才见未尝

海棠

酒入香腮笑未知小妆初罢醉儿痴一枝柳外墙头见胜却千丛着雨时

和余庆长老春十首

野梅官柳不胜春妒面愁眉各斗新欲作清诗成瘦坐生憎白雨解催人

叶欲藏禽花没腰春愁叠叠觉难消碧云新月谁梳鬓翠浪柔风自织绡

凫鸥水暖聚圆沙带雨春湖脉脉斜翠线受风遮径柳燕脂含雨隔篱花

叶云谁剪芘花身花底何人笑语频应是流莺诉心事窥墙欲见恨无因

一盏露芽袪睡思半帘疏雨作愁媒似闻池馆花如海杖策当为得得来

嫩寒清晓欲留春睡足山中乐事新珠玉等闲无胫至风流全付茂陵人

柳如西子舞时腰飞絮初狂雪未消多谢余郎造化手解拈春色写蛟销

雨过清流走白沙隔篱红杏一枝斜可堪风日浓于酒更爱君诗丽似花

旧游新事两关身花下清晨吉　频野步寻梅曾共乐夜诗联鼎愿相因

人笑才高真祸本自惊诗好是穷媒贪看百尺游丝转忽见双飞乳燕来

游西湖北山二首

幽草青青绕竹扉雨余人在杏园西无端黄鸟惊春梦正向绿萝深处啼

春园南北笋过墙墙下离离草更香啼鸟野花无问处苍山牢落下残阳

次韵超然春日湘上二首

暮年身世极南边病眼愁看北客船忆着金明池上路宝津晴瓦隔霏烟

年少无愁事业新小诗写得楚江春已知字字愈头痛可是骎骎解逼人

春晚二首

方见柳条堪结纽忽惊梅叶解藏禽春归掣肘径不住院落残红一寸深

闲愁一寸在垂杨游丝百尺拖清晓榆钱满地赎春归山茶昨夜都开了

长春花

人间花亦有仙骨卯酉发妆呼不醒醉里那知更岁月韵高班草卧空庭

上巳

桃花落尽柳阴成寒食风光小雨晴半掩宝书凭几坐满庭芳草为谁生

题黄山壁

夜雨晓晴春盎盎绿愁红醉思迢迢独存滋味无人会笑看柔风拂柳条

初夏四首

嘒嘒新蝉绿叶遮一声临晚到山家未应春色全归去犹有芳丛刺史花

野水稻苗青拂岸柘冈麦穗熟分岐前村父老胥欢甚笑指桥边露酒旗

院落寥寥日正长小梅初熟亚枝黄午窗书引昏昏思角簟宜开旧竹床

流莺声老绿杨中栏槛萧疏堕晚红二十四番花信重园林又觉转熏风

南轩

南轩日静小帘开百舌无端唤梦回莫为杨花不相识随风还解过墙来

次韵方夏日五首时渠在禹溪余乃居福严

残书半折立风檐欲步还慵睡未忺忽忆故人谈笑处擘莲尝芡御炎炎

声华籍甚浙东西胸次玲珑绝坎蹊那料南来遭白眼强颜腰作偃松低

山县萧条早放衙塘莲无主自开花三叉路口炊烟起白瓦青旗一两家

水阁风微快葛衣沙村返照淡余晖数声楚些无情思不似吴中缓缓归

我忆西湖山水清君诗说尽欲归情何时京口同烟艇柔橹咿哑短作程

尝芦橘

皮似柿椑发易剥核如龙眼味芳鲜满盘的砾如金弹丛手分尝忆去年

新竹

琅玕数本倚墙阴新笋均条忽作林昨夜小轩添得境却烦佳月醉筛金

秋晚三首

梨杖晚经桑柘坞园林秋尽露人家破篱犬吠柴门掩寒犊自归山日斜

碧云红树晚相间伫立不堪游子情划破秋空一行雁断肠南去两三声

紫梨红枣八九树竹屋柴门三四家机杼声迟秋日晚绕篱寒菊自开花

雪中山茶

绿罗架上破红裙占得春多独有君那料晓来犹带雪素衣丹顶鹤成群

谢妙高惠墨梅

雾雨黄昏眼力衰隔烟初见犯寒枝径烦南岳道人手画出西湖处士诗

妙高梅花

戏折寒梅画里传便知香爨揽佳眠爱吾花木逡巡有干笑春风入暮年

琛上人所蓄妙高墨戏三首(并序)

淮上琛上人袖妙高老墨戏三本来阅此不自知身在逆旅也妙高得意懒笔而琛公能蓄之琛之好尚盖度越吾辈数十等也为作三首结林间无尘之缘。

年年长恨春归速脱手背人收拾难那料高人笔端妙一枝留得雾中看

修叶闹花增秀色为谁幽径撒秋香还如此老行藏处不为无人亦自芳

一幅湘山千里色碧天如水盖秋宽磨钱作镜时一照乞与禅斋坐卧看

次韵翁教授见寄

仙郎落笔敏惊鸿文字追回两汉风脱腕旧闻供十吏探怀行看取三公

梦中作

无赖春风试怒号共乘一叶傲惊涛不知两岸人皆愕但觉中流笑语高

纪梦

玉纤金钏隔窗纱醉整残籹满镜花撼地跳珠千丈白骨飞宁复用毛车

过小院僧窗有假山绝妙作庐山势书此

庐阜归心久未降梦魂时复渡湓江忽惊古寺秋庭上翠蹙烟峦对矮窗

次韵五首

成破须臾知世相雨云翻覆见交情何时一叶春湖阔塞管横风夜月清

正尔思山想归路偶行看雪立阶除忽惊昼永轩窗迥推抵清寒拥燎罏

怀中但自除衣垢面上从教有唾痕负日风檐成坐睡梦随鸥鹭落江村

莓苔遍地榆钱满院落无人柳絮飞信手翻书香篆冷夕光山翠上窗扉

措置已落古人后猛省令人愧衲裙庐山好处轩窗在留眼归看五老云

次韵巽中见寄四首

君才俊却海东青鼻笑生华笔有灵寄我小诗足风味展开如对镜中形

卧念高人最起予时时想见秀眉疏石门自古无佳句寄语云山莫放渠

停蓄幽怀万顷波一倾要及少年时正当清啸寻君去已办登山绿玉枝

别后梦归关不住得归车已走先锋催诗疥子捞春瓮有味难言却皱容

谢人惠芦雁图

道林烟雨久不到忽见橘州芦雁行笑里笔端三昧力坐中移我过潇湘

湓江宿舟中

琵琶亭下孤舟宿夜静风清水四围胡蝶梦中江月白芦花鸣笛钓船归

过芜湖晚望

尽日舟中情思疲晚来何处最幽奇沙鸥数只妆江面云带两条山画眉

东流阻风

秋叶丛边风索索迎宾亭下水弥弥蓼花深处老渔父更把床头羌笛吹

次韵孙先辈见寄二首

从来佳句出寒饿太白飘零子美穷箸下万钱如有意作诗遣兴不须工

长欲探怀取卿相对人信口比伊周安知投老空拳在句法不医双鬓秋

过湘江题慈云寺壁

慈云寺在古城隈月阁风轩照水开独倚栏干秋雨后青山相逐渡江来

再游读旧题

渡头路入白云隈断岸柴门窈窕开忽忆去年曾过此拂尘闲看旧题来

晚归福严寺

浅抹浓堆翠却烟老松无数更苍然石梯又入千峰去时见楼台夕照边

次韵亭上人长沙雪中怀古二首

楚国楼台凌九霄软风行复弄柔条当年弦管今何处飞雪满空如舞腰

数峰江上晓不见指点先烦楖栗条却望苍崖寻折干偃松梢重压龙腰

书白水寺壁

寒岩花木斗迎春古寺修筠战雨声负日晴轩成坐睡朦胧何处鹧鸪鸣

过长马市

长马人家古道旁秋来禾黍已登场池塘水落菱蒲冷篱落霜晴橘柚黄

书湛然亭

家在匡庐叠翠层云开仿佛见微棱褰衣欲上千岩去隔岸扁舟唤不应

次韵张敏叔画桃梅二首

要看红雨滴残春作阵惊飞乱蝶群好在一枝长不死谩烦诗笔扫烟云

玉骨冰姿过眼空却烦摹刻倩诗工暗香错莫知谁写多谢黄昏一阵风

送觉先归大梁二首

残秋千里游梁去破浪扁舟别我来对坐无言看山月一庭松雨在莓苔

闲人忙事莫参差各梦同床暗发嗟相值一欢难把玩摩头输子看京华

题贲远书房

轩上仙郎面如玉槛前修竹翠于葱壁开他日春眠足应对同僚话故丛

李商老自山北道中作诗见寄次韵

蹇驴醉颊兀红酣眼艳秋波望翠岚长向诗中见风度爱君笔力似黔南

初至崖州吃荔枝

口腹平生厌事治上林珍果亦尝之天公见我流涎甚遣向崖州吃荔枝

至海昏三首

前身定是赤头璨风帽自欹麻苎衣久客琼崖看诗律袖中藏得海山归

我老又穷交旧绝姓名面目畏知闻飧痂是病竟不悟褁饭相从独有君

天公无计奈此老时复致之拴索间寄语故人休念我幸因王事得游山

次韵壁间蒋侯诗

轩前丛玉是谁种笑里风姿件件宜耐久节高真不屈此情惟有雪霜知

游石台寺

岁晏身心无一事江山信美又吾乡去年今日黄河北夜趁明驰上太行

永固登小阁

老僧乞食城郭去小阁无人独自登急雨忽来添瞑色诸峰领略露寒层

会性之山中二首

秋来林下偶相寻松雨风泉一径深小立听君临水语十分知我住山心

江山千里笑谈中暖热寒泉出伏龙却看秋容能拂掠夕阳无语敛眉峰

守道太尉醉乡

欢伯平生数往还个中城郭未尝关暮归健倒三四五凭仗酪奴扶玉山

世明九客同登滕王阁索诗口占

西山出云青未了九客凭栏一笑时秋天便是一张纸写取江南觉范诗

赠胡子显八首

小县风光秀句传太平无象宰君贤虽非社日长闻鼓不是炊时亦有烟

作官要自有家法童稚熏蒸饱见闻堆案文书谈笑了先将勤政报君恩

去年苛政如狼虎盗贼纵横民散居那料春来见天日抱孙门巷买犁锄

社饮扶携春日和柘冈麦垄竟相过不因旧岁追胥苦安得春来喜气多

无数花红霞委地几重云碧幕摊空遥知客退西园里尽落登临语笑中

庭讼凋残道气增早衙清罄夜香灯吏人莫作官人看我是南州有发僧

弄晴雨过秧针出花信风来麦浪寒想见丰登民讼少长官行折道书看

烟鬟散乱犹梳月谷口含胡欲吐云山寺闭门春睡足可怜凭槛不同君

何忠孺出芝草三本皆黄色指其小者曰昔登第时产此今重华为作此

家山又产灵芝瑞天独于君着意深层秀已呈重盖兆色黄更类笏头金

古鼎

器分三足真神物具体而微有旨哉我识地灵先献瑞知公才业足盐梅

舟行书所见

剩水残山惨淡间白鸥无事小舟闲个中着我添图画便似华亭落照湾

东坡羹

分外浓甘黄竹笋自然微苦紫藤心东坡铛内相容摄乞与馋禅掉舌寻

宿芙蓉峰书方丈壁三首

二十六[竊-釆]猿臂上夜晴引手酌星河忽惊此地羊肠险世路羊肠险更多

赤髭病客烟瘴面漆瞳道人冰雪容俯槛夜残看落月不知脚下有千峰

人间热恼不到处一室篝灯到晓明枕臂聊为吉祥卧雪猿声与梦俱清

过宝应访达川不遇书其壁

屋老僧残湘水滨丛林气象傲比邻莫嫌川客贫彻骨满院青春不借人

次韵曾侯分春亭

杖梨庭下花如海红浪颠风急雨时分得春归无著处都将裁刻入新诗

次韵晚起

春眠失晓殊可喜红日曈昽闻唤起平生嚼蜡观世间一觉梦乡如此矣

次韵春风

吹鬓风俱小雨来残红扫尽露苍苔稻畦绿锦无边幅更欲烦君为剪裁

次韵题葆光庵

一庵万事不挂眼孤坐枵然龟六藏漆园摸索太饶舌强为立名为葆光

次韵棋堂

画戟丛中小寝惊日长闲试道衣轻含风广厦过微雨宾从时闻下子声

次韵西楼

万古湘江绕故城水光夕照动檐楹行人仰看春风软吹落凭栏笑语声

三月登湘阴景醇湖山堂时江涨而雨未止

烟雨溟蒙暗小窗湖山堂下水连江已欣一叶浮千顷更爱飞来白鸟双

又登邓氏平远楼纵望见小庐山作

倚栏天际数归帆春在沧州数笔间我与小楼俱是画雨中犹复见庐山

意行入古寺见邓生之富以谷量牛马寺旧藉余赋诗

清明雨过快晴天古寺寻春亦偶然浓笑春风穷似我也将柳絮当榆钱

南岳会禅师往京口省枯木老禅过余湘上夜语及前诗三绝要谒梦蝶老居士不觉有怀其人

若逢梦蝶庵中老为道归期压旧年肯施独龙冈畔地大胜小岭买山钱

会师胡卢而笑曰独无语以饯我乎因赋此

倦卧耆阇峰顶云呼船闲立楚江濆爱师任运如湘月影入千江体不分

赠觉成上人

云泉措置万事外须发凋零伸欠中想见龙城山下路一川秋色稻花风

送向禅者省亲约三月时复来

小雨初晴上元过湘江水生图画开江南今日且归去杜宇啼时还复来

次韵惠梅禅师见寄秋日四首

客情容易到双眉干没晴湘夜月晖风露满庭人未寝飞萤故入小帘帏

长廊广殿午风清禅倦何妨曳履行欢喜闲中有奇事镊髭空对纸窗明

兑高山水目清晖雨勒孤云放纵飞多谢炎凉摧溽暑更阑静极忽僧归

饱霜毛颖泛松煤窗底鱼笺自在开琢得小诗清似玉步筇时绕紫莓苔

补东坡遗真姜唐佐秀才饮书其扇

此生身世两茫茫醉里因君到故乡沧海何曾断池脉白袍从此破天荒

次韵萧子植承务四首

别后时时想见之朅来吐语便能奇夕阳寒带殊山雨写出萧郎醉里诗

万钟我欲解带食双璧从来赐立谈君视新丰独杯客不因州县着来簪

锦堂闻有传夫子马鬣仓官卧夕烟未展玉堂挥翰手却来从我弄云泉

秀句端如我晚烟白髭画出石门禅未论翰墨惊流辈只识萧郎亦自贤

英上人手录冷斋为示戏书其尾

五鼎八珍非我事曲眉清倡乞人争一帙冷斋夜深话青灯相对听秋声

入九峰道中

插身在俗热恼处留眼看山寒翠中修径扫除知有寺忽惊窗户湿青红

读和靖西湖诗戏书卷尾

长爱东坡眼不枯解将西子比西湖先生诗妙真如画为作春寒出浴图

与超然至谷山寻崇禅师遗踪

行尽湘西十里松到门却立数诸峰崇公事迹无寻处庭下春泥见虎踪

崇山堂五咏为通判大乐张侯赋

静隐堂

扶策经行此堂上万峰翔集汉江津山林未放公深隐只恐功名逼逐人

信美亭

小停与客登临处闲暇江山又故丘最爱名花每含笑更怜幽草解忘忧

致爽亭

亭中偶坐悠然见不学王郎拄笏看多谢秋山每倾倒泼云秀色堕栏干

妙观庵

闲来禅室倚蒲团幻影浮花入正观江月松风藏不得大千俱在一毫端

崇山堂

襄阳林壑精神处此地正如眉目间笑看弓弯弄云水风流那减谢东山

书寂音堂壁

永怀焦管愧平生任运无心更道情野火烧庐成露寝暑天因浴亦江行

介然馆道林偶入聚落宿天宁两昔雨中思山遂渡湘饭于南台口占两绝戏之介然住庐山二十年尚能详说山中之胜

城中信宿无所诣径作思山破雨归偶过南台同野饭听公放意说岩扉

楞伽本在海中央钵具悬知挂旧房不泛木杯惊俗眼一蓑烟雨渡潇湘

题清芬轩

隔屋江梅欲堕飘幽香细细故相撩披衣春晓无人见小立微闻意已消

次韵资钦提举游浯溪

迈往高风不可攀老成今独见波澜平生嗜好如漫叟更在浯溪烟水间

次韵题德冈铺

旧闻清宪使临邛今日公能继此风舍者从教坐争席玩龟不废抚焦桐

次韵自武冈趋东安道中

枕孤衾冷月空斜卧看青灯自委花逸想醉翁非梦语酒醒能道客思家

次韵邵州道中

斗折清江接暮林堕江残月水浮金松闻有风自成曲清坐不须重整琴

次韵曾机宜游山湘江晚望

贪看江草间江花不觉移舟着浅沙数笔潇湘春自晓橘丛离落露人家

闰三月经旬雨江涨已及旧痕而湖山堂之下船犹着沙二十七日与天宁清修白鹿龙牙开法同赴景醇饭而广法益阳来遂掇坐入门湖水涨满其碧胜镜景醇曰湖山正为公辈甚喜作此

湖山景物亦相知岂独纱巾坏衲师喜我远来何以见夜来湖水满平堤

巫山图

谁开幅纸如方镜照见巫山十二鬟若信朝云是呵雾许愁那复置眉间

古诗云芦花白间蓼花红一日秋江惨憺中两个鹭鸶相对立几人唤作水屏风然其理可取而其词鄙野余为改之曰换骨法

芦花蓼花能白红数曲秋江惨憺中好是飞来双白鹭为谁妆点水屏风

佛鉴兴修天宁而大檀越辐凑六月初吉有双莲开殿庭之西池作此

露井银床照碧苔地灵献瑞亦奇哉将成万寿千楹构故遣双莲一夜开

题通判学士适轩

小轩只着竹方床散发陶然夏箪凉手倦抛书成午睡梦回齿颊带茶香

清侍者自长沙归云居来辞且乞偈余敛目想见清自遥田庄拄策而上将及到天亭回视诸峰如关种所作庐山夕阳图

到天亭下开春晓丛折万峰螺髻青瘦策缘云上峰顶为谁妆点夕阳屏

宿兴化寺

天阴连日不成雨古寺无人鸟雀喧立尽黄昏门半掩缩肩褁被作猿蹲

心上座余故人慧廓然之嗣而规方外之犹子也过予于湘上夜语有怀廓然方外作两绝

风骨东瓯语带吴见君满眼是西湖径山河上今佳否想见年来鬓亦枯

十年不得吴中耗凋尽耆年付等闲闻道瘦规颜愈少独余此老殿湖山

寄题胜因环翠亭二首

遥知与客登临处看得云山到落晖四注小亭清入画万竿寒玉碧成围

万身高节清臞老四座飞檐寒影间门外黄尘吹鬓者有谁见此坐看山

次韵夏均父寄曾元素三首

溪上江山似故乡朅来卜筑近鱼梁会须一叶浮秋浪卧看惊飞白鸟行

文章风节冠中朝耸壑昂霄太华高想见山阳宾从上醉围佳丽写临皋

孤凤丹山五色雏人呼身后秘行书高标秀彻如春晓更爱含风万顷湖

庐山杂兴六首

野径无人花竞芳淡红疏碧间轻黄不须折向尊前供杖屦归来已自香

山中流水水中山尽日青黎共往还闲向僧窗看图画不知身在画图间

幽花疏竹冷梢云江北江南正小春但得青山常在眼不妨白发暗随人

别开山径入松关半在云间半雨间红叶满庭人倚槛一池寒水动秋山

白水连空不见村冥冥细雨湿黄昏秋山只尺无由到须信关人不用门

秋山木落见遥村取次人家只隔云一阵西风雨中过数声笑语岭头闻

道中二首

蒲柳冥冥花已残水田南北是青山晚村归路闻啼鸟家住寒云缥缈间

元石无尘处处青一溪花照碧天晴山云乱却来时路鸡犬惟闻洞口声

奉要胜轩居实居士三首

漠漠烟云映碧流暖风晴日动鸣鸠何当绿叶枫林下杖屦相追结胜游

出御未闻归北阙角巾长念入西台林间三月花犹在第恐春风作恶来

柘冈阴满雨初晴野迳无人独自行一饭茅斋最潇洒香芽如玉待君烹

石门文字禅卷第十六








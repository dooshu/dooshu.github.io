○授沈正言南郑县令李登赵县令杨守节永乐县令等制

敕。宣尼荐弟子之能，曰由也果，於从政乎何有？朕惩兵革之後，念疲瘵之人，富而教之，令长为急。具官沈正言等，或纳图籍於书府，或称劳绩於本官，皆不因依，明自论列，执政详验，功状昭然，皆可谓果矣。夫南郑亚赤，永乐次畿，及晋之赵城，皆名邑也。俾尔各为之宰，冀乎有成。呜呼！无或果於自谋，而殆於从政。可依前件。


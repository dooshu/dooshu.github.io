◇改元河平诏（河平元年三月）

河决东郡，流漂二州，校尉王延世堤塞辄平，其改元为河平。赐天下吏民爵。各有差。（《汉书·成纪》）

东郡河决，流漂二州，校尉延世，堤防三旬立塞。其以五年为河平元年。卒治河者，为著外繇六月。惟延世长於计策，功费约省，用力日寡，朕甚嘉之。其以延世为光禄大夫，秩中二千石，赐爵关内侯，黄金百斤。（《汉书·沟洫志》）


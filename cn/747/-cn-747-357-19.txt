○陈留郡上源新驿记

《周官》：行夫掌邦国传遽之事，施於政者，盖有章焉。皇唐之兴，盛於古制。自京师四极，经启十道，道列以亭，亭实以驷。而亭惟三十里，驷有上中下。丰屋美食，供亿是为，人迹所穷，帝命流洽。用之远者，莫若於斯矣。伊陈留雄称山东，声英海内，昌大嚣庶；有梁魏之遗迹，风烟两河之眇，襟带九州之半。洎皇华轺传，夷使骏奔，出关而驰，南向北户，山川水陆之役，兆於是矣。故上源所置，与其难哉！居里之冲，濒河之阳，地形湫隘，馆次卑狭，巽在堤下，面於剧旁，走庭以隅，建步终坎，车靡方驾，骑无并鞭，其郁闭有如此者！壬辰岁，太守元公连率河南之三载也。尧治四岳而神人理，汉诏八使而风俗清。举德推贤，事高典策，革已成之弊，持独断之明。迨兹邮亭，俯视颓朽，何逼侧蹇浅，不称其声？将圆鼎新，岂曰仍旧？顾谓长史李公曰：“夫开释故实，发挥制度，不有攸居者，谁其允协？今奏计阙前，先甲而往，小大之务，公其领之。”申命录事参军冯元掌曰：“维操绳墨者盖用於正；蕴廉慎者，俾临於财。公以正身，用财均力，纪纲相佐，善莫大焉。”复命浚仪令裴胜曰：“公之为县也，简易於理，训迪其源，秉清白之一门，据忠信之馀地。夫忠以创物，清而守官，立言有程，指使而可。”於是北吞里室，人以利迁也；南豁路旅，事无苟免也。合土以峻墉，攻木以高户，栋宇相翼，群材如生。兹所谓动乃有经，徐而不费。於戏！久於否者，宜以改作；本於功者，终乎永贞。则亭之成焉，我方访王公澄清之初也。公时膺迈德，天与大才，属梁宋不登，朝廷旰食，求瘼之重，不其然欤？用能官去比政，人无菜色，百城偃於迅风，万象纳於明镜。乃因寮吏，慨然於兹亭曰：“且夫木石之新者，而犹可观；况人而自新，孰不观者？”又曰：“《传》不云乎？‘启塞从时’，用之善者。而今而後，吾以无事为事焉。”君子是以知邮亭之可嘉，而我公之清净无穷也。末吏不敏，纪於贞石云。


【青帝歌】

东望重拜手。苍帝玉皇君。灵风鼓橐签。育物布元春。云龙辔严驾。玉衡拥琼轮。枯萌泛沾及。大惠无不均。万仙歌以道。委曲戒天人。心根迷自固。拱跽戴鸿仁。（○灵宝无量度人上品妙经符图。灵宝无量度人上经大法作青帝符歌。○逯按。北周甄鸾之笑道论。曾提及灵宝三十二天及度人妙经等。知当时已有此歌。又北周新出道经甚多。笑道论云。去年七月中道士所上经目止注诸子三百五十卷。今云八百馀卷云云可证。今列此歌於北周。俟再考。）


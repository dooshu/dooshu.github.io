○授范希朝京西行营节度使制

古之命将帅，修封疆，在於整军，非以耀武。故缮理亭障，训齐车徒，以申国威，以固王略。非诚节茂著，无以分统六师，非勋绩彰明，无以并护诸将。副兹重任，实在忠贤。特进检校右仆射兼右金吾卫大将军充右街使成纪男范希朝，有贞臣之节，有良将之风。识达《武经》，学综兵要，临事能断，好谋而成。尝领元戎，镇於朔野，控河上之塞，拒汉南之庭。修其政刑，谕以威德，士吏向慕，裔夷绥怀。入觐京师，策勋王府，洎司警卫，禁旅增严。直道弥彰，嘉庸茂著，固可以总统北路，节制西陲，成魏绛和戎之勋，振晁错备边之策。俾异俗率化，穑人成功，师乘以和，烽堠无警。懋昭丕绩，时乃之休。可开府仪同三司检校左仆射兼右神策京西诸城镇行营兵马节度使，勋封如故。


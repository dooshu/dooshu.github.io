◇愍衰草赋

愍衰草，衰草无容色。憔悴荒径中寒ぼ不可识。昔时兮春日，昔日兮春风。衔华兮佩实，垂绿兮散红。岩陬兮海岸，冰多兮霰积。布绵密於寒皋，吐纤疏於危石。雕芳卉之九衢，霄灵茅之三脊。风急崤道难，秋至客衣单。既伤檐下菊，复悲池上兰。飘落逐风尽，方知岁早寒。流莺暗明烛，雁声断裁续。霜夺茎上紫，风销叶中绿。秋鸿兮疏引，寒鸟兮聚飞。径荒寒草合，草长荒径微。园庭渐鞠没，霜露日沾衣。（《艺文类聚》八十一）


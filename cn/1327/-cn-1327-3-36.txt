某京卿


某京卿少时，跅弛自放，不可一世。应童子试，题为“井上有李”。备笔书曰：“似杏而非杏，多了一道缝；似桃而非桃，少了一身毛。东风而摇之，西风而摆之，有蒂何足恃，不能借一枝，滴溜溜一落，而落于井栏之上者有李已。”文宗贴为笑卷，京卿往蹲其下。观者或诧怪曰：“谁家产此现世报？”则张目自指其准曰；“吾是也。”群目为玩世不恭。后登第，仕列卿贰，不久即弃官归。

其夫人亦有名士风，终身称夫字。语人曰：“岂如细人辈，以扭捏为贤淑哉！”有田在城南之西偏，岁往监获，使县令具鼓吹旗帜前导。足甚巨，著赤舄盈尺而纤。乘舆必伸露帘外，其目无余子，亦可想已。京卿偶袒小妇，夫人方欲理论，适京卿同年某来访，夫人隔屏高语云：“与渠共贫贱二十年，以十指供饮食，得志相负可乎？”同年悚然，向上拱揖，代责京卿，然后退。

语有“难弟难兄”之说，此又“难夫难妇”也。






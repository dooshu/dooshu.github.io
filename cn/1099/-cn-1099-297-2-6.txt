○論河道疏四 【 治河】

臣按行徐州循子房山過山至於境山入地浜溝。直趨馬家橋。上下八十里間。可別開一河以漕。其利有十。自秦溝濁河至徐州洪諸狂瀾激湍。遠不相涉。一也。依山為堤。雖有洪濤。必不泛濫。二也。漕舟循堤而上。牽挽不難。三也。無茶城淤淺之患。省盤剝之費。四也。由馬家橋至境山四十里。由境山至徐州洪四十五里。視舊河為近。驛逓夫價。並可减省。五也。驛路改從新堤。往來徑捷。六也。徐州募夫可併。呂梁三洪徭夫可遂裁革。七也。計沛縣六舖至境山築堤百里。當用銀十三萬有奇。今開新河。則長境可緩。費益大省。八也。糴穀貯倉。假上役以濟饑民。兼節財賑荒弭盜之術。九也。棄舊河以為水壑。即河决谷亭沛縣。從鴻溝以泄。徑小浮橋。徐洪運道無梗。十也。顧其難亦有三也。地浜溝當築大壩。接黑龍潭。堤至揚山壩西當別開一道。至舊河。繞出茶城。及開渠建閘。費皆不貲。此其難在工費。歲屬大饑。而徑夫工食。往往不繼。待逋之民。怨讟易生。此其難在工食。役夫二萬。仍聽番體。而錢粮不益。淹以歲月。必招謗議。此其難在工程。犯此三難。以興十利。臣固未易辦也。惟　上幸集廷臣議之。

皇明經世文編卷之二百九十七終








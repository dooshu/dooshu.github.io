长歌行





按《乐府诗集》：《长歌行》乃相和歌平调七曲之一。《乐府古题要解》：《长歌行》古辞“青青园中葵，朝露待日晞”，言荣华不久，当努力为乐，无至老大乃伤悲也。曹魏文帝“西山一何高”，言仙道洪濛不可识，如王乔、赤松皆空言虚词，迂怪难信，当观圣道而已。晋陆士衡“逝矣经天日”，复言人运短促，当乘闲长歌，不与古文合。太白此篇乃与古意相符。



桃李得日开，荣华照当年。东风动百物，草木尽欲言。枯枝无丑叶，涸水吐清泉。[一]大力运天地，羲和无停鞭。[二]功名不早着，竹帛将何宣。[三]桃李务青春，谁能贳白日。[四]富贵与神仙，蹉跎成两失。金石犹销铄，风霜无久质。畏落日月后，强欢歌与酒。秋霜不惜人，倏忽侵蒲柳。[五]

[一]《说文》：“涸，竭也。”



[二]《广雅》：“日御谓之羲和。”



[三]竹帛，已见五卷注。



[四]《说文》：“贳，贷也。”



[五]《世说》：顾悦与简文同年，而发早白。简文曰：“卿何以先白?”对曰：“蒲柳之姿，望秋而落；松柏之质，经霜弥茂。”






○为崔冀公贺登极赦表

臣某言：送赦书使某人至，伏奉月日恩制，大赦天下。臣闻献岁之初也，惟天所以布和，将以发生万类，故降之春雨，俾泽及群品也；明后始立也，惟君所以施令，将以昭苏万国，故降之以大赦，盖与人更始也。伏惟陛下道叶千龄，克膺圣嗣；光乘八叶，式纂鸿休。则高天以布和，法文明以施令。故大赦天下，殊泽霈然；德及群生，宥加殊死；薄赋弃债，恤孤养老。不颁瑞物，所以戒骄也；节省其用，所以防侈也；卑宫菲食，所以昭俭也；黜邪去佞，所以惩恶也；任才用能，所以劝善也；赏劳录效，所以报功也；睦亲敦族，所以明孝也；招谏纳言，所以闻过也；尊贤容众，所以兴化也。三事用殷，六府孔修，九功既备，无得而称。四海安，斯为盛矣。矧夫省不急之务，损太官之膳；外废五坊，内减六宫；释鸷鸟於长林，纵猛兽於深谷；俾鸟兽咸若，黔黎用康。举五常之阙遗，行三皇之圣化。自三皇两汉以来，无可比也。臣权叨连帅，职守藩隅，备位明朝，幸逢昌运，不获与千官接武，称庆阙庭。无任。


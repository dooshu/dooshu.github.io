○傳奉疏 【 崇王來朝】

弘治八年七月二十日、該司禮監太監鄧敏、傳奉聖旨、　聖祖母聖慈仁壽太皇太后年高、念叔崇王欲得一見、便寫勑差官取來、該衙門知道、欽此欽遵外、中外臣民、伏聞詔旨、皆有以知　太皇太后慈愛之至情、　皇帝陛下順承大孝、雖大舜文王、無以加矣、但一時人心、竊以朝廷舉事、必須上撥天心、下察人事、務出萬全、庶幾可動、崇王來朝、揆之天時人事、俱有未便者三焉、盖近來傳聞黃河泛漲、水高于岸、平日波流湍急、舟行巳難、加以泛漲、其為洶湧、必異常時、王欲來朝、乃舟楫必經之地、則夫震驚之患、所不能無、此其未便者一也、兼聞河南彰德衛輝二府、自春徂夏、一雨不霑、寸草不生、赤地千里、人民流動、殆三之二、其為艱窘、不言可知、王欲來朝、乃車馬必經之地、不獨供億之費、無所仰給、萬一賊盜乘時竊發、則夫震驚之患、所不能無、此其未便者二也、况二年之間、三王之國、近自京師之軍民、遠而所過之郡縣、百倍供需、十分騷擾、今若加以崇王來朝、先聲所及、人必驚疑、送往迎來、勞費增倍、瘡殘之民、何以當此、此其未便者三也。此皆切于今日之急務、不可不預為之慮者、伏惟　皇上欲以仰承　聖祖母慈愛之情。必先念　祖宗社稷生靈之重。委曲奏請、暫免來朝、此則天下之公義、非可以一時母子之常情論也、且親王來朝、固有舊制、然洪熙宣德年間已鮮舉行、英廟復辟之初、一詔襄王來朝、固以篤親親之誼、實以慰嫌疑之心、由今而言、巳非常例、况今天下奏報災異、驚駭見聞、禍變之生、誠未可測、正宜上下交相修省、用回天意、親王與國同休、尤當慎守封疆、以固藩屏、豈可輕動、重貽憂虞、伏惟　皇上至孝通天誠敬篤至、以是　聖慈仁壽太皇太后享天下之養、萬壽無極、崇王親愛所托、恩禮隆重、亦無以加、今果奉命來朝、既來朝則不能遂去可慮在此雖少遂一時欲見之心。然欲別則難免眷戀不捨之情。既去必倍增憂思不忘之念、他日上廑　聖慮、所未敢言。雖欲悔之、殆無極矣、所有崇王來朝、事體重大、關係非輕。伏望　皇上追寢成命、請命　太皇太后暫免來朝、別遣親信內臣厚齎賞賚、往視以慰其心。庶於公義私恩。可以兩盡。弘治八年七月二十二日具題本日奉　聖旨卿等說的是　朕承順　聖祖母之意、已有旨取王來了罷、欽此後復奉　旨免王來、


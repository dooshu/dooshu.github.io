悯忠赋（谒张文忠墓作）


［清］王柏心





伟上宰之迈迹兮，挺时栋于南荆。月符梦而流耀兮，岳降神而炳灵。蕴王霸之奇略兮，信命世之豪英。应在田之龙德兮，扬弼亮之休声。如凤翙于石渠兮，遂鸿渐于讲幄。穆皇察其国器兮，俄秉钧而当轴。道玉几之末命兮，翊冲人而毣毣。运谋断而若神兮，综宫府而尽肃。狄稽颡而震讋兮，蛮请吏而纳土。粟红腐于太仓兮，金流衍于少府。吏奉法而不欺兮，民熙熙而忘苦。令下于流水之原兮，赏罚疾于风雨。繄夫子之枋政兮，实身崇而地逼。夫岂不知冒亢龙之悔兮，恐皇舆之败绩也。振蛊极之颓纲兮，怫众情而不惜也。犯危机而履深穽兮，夫唯党人之激也。鉴不察夫人之精忱兮，盛震电之严威。得殁身以为幸兮，及恩礼之未衰。功则隐而罪彰兮，福已盈而祸基。朝阿衡而夕浑敦兮，怨者又构之以南箕。旦揃爪而蒙谤兮，霍骖乘而积衍。元成既踣其丰碑兮，文饶流窜夫海边。勋烈轻于纤埃兮，衅罪积于丘山。怀忠信而攘诟兮，固自古而已然。昔夫子之成功兮，何不举贤而自继？异萧曹之规随兮，贻后来之责备。岂人才之寡俦兮，庸庸者固不足以相寄？况暗主之猜疑兮，又焉能任人而不贰？拜丘垄而流哀兮，瞻遗像而慨慷。兴微管之遐思兮，独沾襟而浪浪。咎固昧夫盈满兮，功实在乎富强。诚瑕瑜之不掩兮，纵訾议其何伤。感乡闾之下士兮，时慨想乎云雷。怅名世之不作兮，独心折乎斯才。使学术而谦让兮，将比隆乎伊莱。望荆山之奇气兮，犹郁勃乎中台。






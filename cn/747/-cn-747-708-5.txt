○怀崧楼记

怀崧，思解组也。元和庚子岁，予获在内庭，同僚九人，丞弼者五。数十年间，零落将尽，今所存者，惟三川守李公而已（已殁者西川杜公、武昌元公、中书韦公、镇海路公、吏部沈公、左丞庾公、舍人李公）。洎太和己丑岁，复接旧老，同升台阶，或才叹止舆，已协白鸡之梦，或未闻税驾，遽有黄犬之悲，向之荣华，可以凄怆。况馀忧伤所侵，疲{艹尔}多病，常惊北叟之福，岂忘东山之归。此地旧隐曲轩，傍施埤，竹树阴合，檐槛昼昏，喧雀所依，凉飙罕至。馀尽去危堞，敞为虚楼，剪榛木而始见前山，除密而近对嘉树（厅事前有大辛夷树，方为草木所蔽），延清辉於月观，留爱景於寒荣。晨憩宵游，皆有殊致，周视原野，永怀崧峰。肇此佳名，且符夙尚，尽庾公不浅之意，写仲宣极望之心，贻於後贤，斯乃无愧。丙辰岁丙辰月，银青光禄大夫守滁州刺史李德裕记。


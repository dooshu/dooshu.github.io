◇竹中朱书

赵毋血阝，余霍泰山山阳侯天使也。三月丙戌，余将使女反灭知氏。女亦立我百邑，余将赐女林胡之地，至于後世，且有伉王，亦黑龙面而鸟蜀，鬓麋髭髯，大膺大胸，修下而冯，左衽界乘，奄有河宗，至于休溷诸貉，南伐晋别，北灭黑姑。（《史记。赵世家》：「知伯攻赵，赵襄子奔保晋阳，原过从。後至于王泽，见三人，自带以上可见，自带以下不可见，与原过竹二节，莫通，曰：「为我以是遗赵毋血阝。」原过既至，以告襄子。襄子斋三日，亲自剖竹，有朱书云云。襄子再拜受三神之令。」又见《风俗通》，「山阳侯天使」作「阳侯大吏」，无「山」字。「反灭」作「及灭」，「百邑」作「三百邑」，「亦黑」作「赤黑」，而「冯」作「而冯下」，「河宗」作「河室」。）












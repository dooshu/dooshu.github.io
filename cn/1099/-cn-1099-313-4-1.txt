○陵寢紀前序

臣惟山陵之制、自漢以後始備、三代尚矣、然臣考儒者所論述、孔聖之言事親、必曰葬之以禮、又禮檀弓所載、孔子合葬其親甚詳、葢送終大事、古人慎之、况王者富有四海、天子之孝、固宜其不以天下儉其親也、洪惟我　皇上盡倫立極。于我　二聖山陵、尤極崇重、　上初受命、謁辭　皇考、顧瞻伏慟、既而定名顯陵。命有司更其制度、歲時祀享。咸視天壽山七陵之儀。其後躬廵楚服。營度玄寢。又歲命修葺。簡遣重臣。至纖至悉。莫不仰軫睿懷。葢我　二聖山陵之在南紀。雖遠隔數千里。而我　皇上承言孝思。常若羹墻見之焉。以儒者論述孔聖垂訓。自昔帝王之孝。孰有過于我　皇上者哉。若夫當時群臣。建遷陵之議。前後數十上。　上內奉往訓。斷自淵衷。以　皇祖　成祖為法。此尤聖神之超然遠覽。所以善述　二聖之事。善繼　二聖之志者也。其大者臣巳載　聖孝大狩御製紀中。臣謹采顯陵規制。及歲時修飭之典。并設官置署。重在陵寢者。為陵寢紀。又岳懷王常寧善化二公主園墓、置守冢、命輔臣撰碑誌、皆　皇上廣因心之孝、愛其所親、故臣亦並錄之云、


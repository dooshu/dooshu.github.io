○泽州灵泉院记

严饬祠宇，非欲侈於自奉也。盖不崇不侈，无以耸动群品，俾坚响善之心耳。况帝梦可徵，华缘已熟，山川神祗，罔不荐款。故自京邑以及遐裔，胜概相望，皆奠厥居。中条发於蒲，趋於艮，杰出而为太行，则天坛不得不冠盖华嵩，争日观也。其北川壑会流，盘郁粹，自高平西顾，以至灵泉极矣。泉之为灵，非惟利物，亦当滋润所及，不育毒螫也。其院东向显豁，亘为大川，端门洞辟，正与旭日相迓。岂梵书所谓震旦者，此其证哉？且有为无为，於我不碍。弛之则若涸其中，用之则必滂其外。皆克固其源，乃能动而必济也。今禅宿洪密长老，俗姓刘氏，本儒家子。早诣石霜，契其大旨。烦而不挠，简而必周。初自清凉历览至是山，乃创林栖之所。遇太尉李公驻军高平，首资葺构。远近道俗，莫不归响。今蒲芮陇西左揆，常因题纪，亦备赞扬，则密公之道益光矣。凡制经楼斋堂共一百馀间，又塑罗汉洁刻之相，以渐化服。而後日集方丈，敷演上乘。自江汉北渡，以至魏晋之交，其俗坚悍难诱，今则悉为佛人矣。且善教童孺者，虽指摘其书，而必以言反覆晓谕，当自释然。若典教积於前，笞挞骇於侧，彼将窜匿之不暇，讵肯说而从命哉？律刑书也，经诰誓也，禅乃诱劝之宗，先驯其性而後入人者耳。故其道至隐，其功至博，不可废也。常念畜役之外，以逮佣隶。虽豢养至丰，莫不苦於受制。殊不知羁鞅之劳，或能避免，而方寸之内，不形不声。牙孽牢萌，诧其力者，愈不能争。以此沦陷死生之域，绵创不能自脱，其苦何如哉？噫！苟非三世之尊，夷山斡海，六祖亲授，捩其钳钛，长老继作，磨昏抉，则彼爨膏镬而勇於自浴者，虽糜烂其身，犹未悔也。今乃聚其徒，侈其居，永为一檀施之会，且俾其福慧皆殖。然则密公之积，焉可抑没哉？耐辱居士病且死，不忍其门人慧依慧海之勤请也，直纪所行，惟以漏略为愧云。天二年岁次乙丑七月望日记。








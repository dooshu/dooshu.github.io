邵雍　高竹八首

高竹百馀挺，固知为予生。

忽忽有所得，时时闲绕行。

自信或未至，自知或未明。

窃比于古人，不能无愧情。

邵雍

邵雍　高竹八首

高竹临清沟，轩小亦且幽。

光阴虽属夏，风露已惊秋。

月色林间生，泉声砌下流。

谁知此夜情，邈矣不能收。

邵雍

邵雍　高竹八首

高竹已可爱，况在垂杨下。

幽人无轩冕，得此自可诧。

枉尺既不能，括囊又何谢。

贾生若知此，恸哭亦自罢。

邵雍

邵雍　高竹八首

高竹碧相倚，自能发余清。

时时微风来，万地同一声。

道污得夷理，物虚含远情。

堦前闲步人，意思何清平。

邵雍

邵雍　高竹八首

高竹如碧幢，翠柳若低盖。

幽人有轩榻，日夜与之对。

宇静觉神开，景闲喜真会。

与其丧吾真，孰若从吾爱。

邵雍

邵雍　高竹八首

高竹杂高梧，还惊秋节初。

晚凉尤右喜，旧帙亦宜舒。

池阁轻风里，园林晚景余。

人生有此乐，何必较锱铢。

邵雍

邵雍　高竹八首

高竹数十尺，仍在高花上。

柴门昼不开，青碧日相向。

非止身休逸，是亦心夷旷。

能知闲之乐，自可敌卿相。

邵雍

邵雍　高竹八首

高竹逾冬青，四月方易叶。

抽萌如止戈，解箨若脱甲。

脩静信可爱，绕行不知匝。

嗟哉凡草木，徒自费锄锸。

邵雍


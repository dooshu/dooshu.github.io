○苟毕元帅

玄妙观道士郭渊静，宦族子，道业颇精。饮马桥居人李旭遘疫，延渊静建醮。至昏时，渊静握剑及水盂辟除于旭寝所。既出，旭问其妻曰：「适为何人？」曰：「郭老师也。」旭讶曰：「我适见一人披发而束额，左绾索，右挈槌，状如神人，此何也？」妻以为谵语，不省。旭疾顿瘳，诣渊静具说所见，渊静曰：「吾心将雷霆苟毕元帅也。」旭乃悟，为扣头谢。


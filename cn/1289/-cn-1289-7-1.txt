六经受病发伤寒热病第一

六经受病发伤寒热病第一上

〔一〕黄帝问曰：夫热病者，皆伤寒之类也，或愈或死，其死皆以六七日之间，其愈皆以十日以上者，何也？岐伯对曰：太阳者，诸阳之属也，其脉连于风府，故为诸阳主气。人之伤于寒也，则为病热，热虽甚不死。其两感于寒而病者，必不免于死矣。

伤寒一日，太阳受之，故头项与腰脊皆痛。二日阳明受之，阳明主肉，其脉夹鼻，络于目，故身热目疼而鼻干，不得卧。三日少阳受之，少阳主骨《素问》作胆 ，其脉循胁，络于耳，故胸胁痛而耳聋。三阳《素》下有经络二字 皆受病而未入于腑《素问》作脏 者，故可汗而已。四日太阴受之，太阴脉布胃中，络于嗌，故腹满而嗌干。五日少阴受之，少阴脉贯肾，络肺，系舌本，故口燥舌干而渴。六日厥阴受之，厥阴脉循阴器而络于肝，故烦满而囊缩。三阴三阳五脏六腑皆受病，营卫不行，五脏不通，则死矣。

其不两感于寒者，七日太阳病衰，头痛少愈。八日阳明病衰，身热少愈。九日少阳病衰，耳聋微闻。十日太阴病衰，腹减如故，则思饮食。十一日少阴病衰，渴止《素问》下有不满二字 ，舌干乃已。十二日厥阴病衰，囊纵少腹微下，大气皆去，其病日已矣。治之各通其脏脉，病日衰已矣。其未满三日者，可汗而已，其满三日者，可泄而已。

问曰：热病已愈，时有所遗者，何也？对曰：诸遗者，热甚而强食，故有所遗。若此者，皆病已衰，而热有所藏，因其谷气相薄，两热相合，故有所遗。治遗者，视其虚实，调其逆顺，可使立已。病热少愈，食肉则复，多食则遗，此其禁也。

其两感于寒者，一日太阳与少阴俱病，则头痛口干，烦满。二日阳明与太阴俱病，则腹满身热，不欲食，谵语。三日少阳与厥阴俱病，则耳聋，囊缩而厥，水浆不入，不知人者，故六日而死矣。

问曰：五脏已伤，六腑不通，营卫不行，如是后三日乃死，何也？对曰：阳明者，十二经脉之长，其血气盛，故不知人，三日其气乃尽，故死。

〔二〕肝热病者，小便先黄，腹痛多卧，身热。热争则狂言及惊，胸中《素问》无胸中二字 胁满痛，手足躁，不得安卧，庚辛甚，甲乙大汗，气逆则庚辛死。刺足厥阴、少阳。其逆则头痛贞贞，脉引冲头痛也。

心热病者，先不乐，数日乃热。热争则心烦闷《素》又有卒心痛三字 ，善呕，头痛面赤无汗。壬癸甚，丙丁大汗，气逆则壬癸死。刺手少阴、太阳。

脾热病者，先头重颊痛，烦心《素问》下有颜青二 字 ，欲呕，身热。热争则腰痛不可用俯仰，腹满，泄，两颔一本作额 痛。甲乙甚，戊己大汗，气逆则甲乙死。刺足太阴、阳明。

肺热病者，先凄凄然厥，起皮毛，恶风寒，舌上黄，身热。热争则喘咳，痛走胸膺背，不得大息，头痛不甚《素问》作堪 ，汗出而寒。丙丁甚，庚辛大汗，气逆则丙丁死。刺手太阴、阳明，出血如大豆立已。

肾热病者，先腰痛 酸，苦渴数饮，身热。热争则项痛而强， 寒且酸，足下热，不欲言，其逆则项痛贞贞《素问》下有澹澹二字 然。戊己甚，壬癸大汗，气逆则戊己死。刺足少阴、太阳。诸当汗者，至其所胜日汗甚。

肝热病者，左颊先赤。心热病者，颜颔先赤。脾热病者，鼻先赤。肺热病者，右颊先赤。肾热病者，颐先赤。病虽未发者，见赤色者刺之，名曰治未病。热病从部所起者，至期而已，其刺之反者，三周而已，重逆则死。

诸治热病，先饮之寒水，乃刺之。必寒衣之，居止寒处，身寒而止，病甚者，为五十九刺。热病，先胸胁痛满，手足躁，刺足少阳，补足太阴，病甚者，为五十九刺。热病，先身重骨痛，耳聋好瞑，刺足少阴，病甚者，为五十九刺。热病，先眩冒而热，胸胁满，刺足少阴、少阳。

太阳之脉，色荣颧，骨热病也，荣未夭《素问》作未交。下同 ，曰今且得汗，待时自已。与厥阴脉争见者死，其死不过三日。热病气内连肾。少阳之脉，色荣颊，筋热病也，荣未夭，曰今且得汗，待时自已。与手少阴脉争见者死。其死不过三日。

其热病气穴，三椎下间主胸中热，四椎下间主膈中热，五椎下间主肝热，六椎下间主脾热，七椎下间主肾热。荣在骶也，项上三椎骨陷者中也。颊下逆颧为大瘕，下牙车为腹满，颧后为胁痛，颊上者膈上也。

〔三〕冬伤于寒，春必温病，夏伤于暑，秋必病疟。凡病伤寒而成温者，先夏至日者为病温，后夏至日者为病暑，暑当与汗皆出勿止。所谓玄府者，汗孔也。

〔四〕问曰：《刺节》言彻衣者，尽刺诸阳之奇腧，未有常处，愿卒闻之。对曰：是阳气有余而阴气不足，阴气不足则内热，阳气有余则外热，两热相薄，热于怀炭，衣热不可近身，身热不可近席。腠理闭塞而不汗，舌焦唇槁0《黄帝古针经》作槁腊 ，嗌干欲饮，取天府、大杼三痏，刺中膂以去其热，补手足太阴以去其汗。热去汗晞，疾于彻衣。

《八十一难》曰：阳虚阴盛，汗出而愈，下之即死；阳盛阴虚，汗出而死，下之即愈。与经乖错，于义反倒，不可用也。

〔五〕问曰：人有四肢热，逢风寒如炙如火者，何也？对曰：是人阴气虚，阳气盛，四肢热者，阳也，两阳相得，而阴气虚少，少水不能灭盛火，而阳气独治，独治者，不能生长也，独盛而止耳。故逢风如炙如火者，是人当肉烁也。

问曰：人身非常温也，非常热也，而烦满者，何也？对曰：阴气少，阳气胜，故热而烦满。

〔六〕问曰：足太阴、阳明为表里，脾胃脉也，生病异者，何也？对曰：阴阳异位，更实更虚，更逆更顺，或从内，或从外，所从不同，故病异名。

阳者，天气也，主外；阴者，地气也，主内。阳道实，阴道虚，故犯贼风虚邪者，阳受之，则入腑。食饮不节，起居不时者，阴受之，则入脏。入六腑则身热不得眠，上为喘呼；入五脏则釆满闭塞，下为飧泄，久为肠澼。故喉主天气，咽主地气。故阳受风气，阴受湿气。故阴气从足上行至头，而下行循臂至指端；阳气从手上行至头，而下行至足。故曰：阳病者上行极而下，阴病者下行极而上。故伤于风者上先受之，伤于湿者下先受之也。





六经受病发伤寒热病第一中


〔一〕黄帝问曰：病热有所痛者，何也？岐伯对曰：病热者，阳脉也，以三阳之动也，人迎一盛在少阳，二盛在太阳，三盛在阳明。夫阳入于阴，故病在头与腹，乃釆胀而头痛也。

〔二〕问曰：病身热汗出而烦满不解者，何也？对曰：汗出而身热者风也，汗出而烦满不解者厥也，病名曰风厥。太阳为诸阳主气《素问》作巨阳主气 ，故先受邪。少阴其表里也，得热则上从，上从则厥，治之表里刺之，饮之服汤。

问曰：温病汗出辄复热，而脉躁疾者不为汗衰，狂言不能食，病名曰何？对曰：名曰阴阳交，交者死。人所以汗出者，皆生于谷，谷生于精。今邪气交争于骨肉，而得汗者，是邪退精胜，精胜则当能食，而不复热。复热者，邪气也，汗者，精气也，今汗出而辄复热者，是邪胜也，不能食者，精无裨也，汗而热留者，寿可立而倾也。夫汗出而脉躁盛者死，今脉不与汗相应，此不胜其病，其死明矣。狂言者，是失志，失志者死。此有三死，不见一生，虽愈必死。

〔三〕病风且寒且热，炅汗出，一日数过，先刺诸分理络脉。汗出且寒且热，三日一刺，百日而已。

〔四〕问曰：何谓虚实？对曰：邪气盛则实，精气夺则虚。重实者，内《素问》作言 大热病，气热，脉满，是谓重实。问曰：经络俱实何如？对曰：经络皆实，是寸脉急而尺缓也，皆当俱治。故曰：滑则顺，涩则逆。夫虚实者，皆从其物类治《素问》作始 ，故五脏骨肉滑利，可以久长。寒气暴上，脉满而实，实而滑顺则生，实而涩，逆则死。形尽满者，脉急大坚，尺满一作涩 而不应也。如是者，顺则生，逆则死。所谓顺者，手足温，所谓逆者，手足寒也。

问曰：何谓重虚？对曰：脉虚、气虚、尺虚，是谓重虚也。所谓气虚者，言无常也；尺虚者，行步恇然也；脉虚者，不象阴也。如此者滑则生，涩则死。气虚者，肺虚也；气逆者，足寒也。非其时则生，当其时则死，余脏皆如此也。

脉实满，手足寒，头热一作痛 者，春秋则生，冬夏则死。脉浮而涩，涩而身有热者死。络气不足，经气有余者脉口热而尺寒，秋冬为逆，春夏为顺，治主病者。经虚络满者，尺热满，脉口寒涩，春夏死，秋冬生。络满经虚，灸阴刺阳；经满络虚，刺阴灸阳。

问曰：秋冬无极阴，春夏无极阳者，何谓也？对曰：无极阳者，春夏无数虚阳明，阳明虚则狂；无极阴者，秋冬无数虚太阴，太阴虚则死。

春亟治经络，夏亟治经腧，秋亟治六腑，冬则闭塞，治用药而少针石。所谓少针石者，非痈疽之谓也。

〔五〕热病始手臂者，先取手阳明、太阴而汗出。始头首者，先取项太阳而汗出。始足胫者，先取足阳明而汗出，臂太阴《灵枢》作阳 可出汗，足阳明可出汗。取阴而汗出甚者止之阳，取阳而汗出甚者止之阴。振寒凄凄，鼓颔不得汗出，腹胀烦闷，取手太阴。

〔六〕热病三日，气口静，人迎躁者，取之诸阳，五十九刺，以泻其热，而出其汗，实其阴，以补其不足。身热甚，阴阳皆静者，勿刺之。其可刺者，急取之，不汗则泄。所谓勿刺，皆有死征也。

热病七日八日，脉口动，喘而眩者，急刺之，汗且自出，浅刺手大指间。

热病七日八日，脉微小，病者溲血，口中干，一日半而死，脉代者，一日死。

热病已得汗而脉尚躁一本作盛 ，喘且复热，勿庸一本作肤 刺，喘盛者必死。

热病七日八日，脉不躁，不散数，后三日中有汗，三日不汗，四日死，未汗勿庸刺。

热病先肤痛，窒鼻充面，取之皮，以第一针五十九刺，苛鼻干《灵枢》作诊鼻干 ，索皮于肺；不得，索之于火。火者，心也。

热病先身涩烦而热，烦闷唇嗌干，取之皮，以第一针五十九刺。热病肤胀，口干，寒汗出，索脉于心；不得，索之于水。水者，肾也。

热病嗌干，多饮善惊，卧不能安，取之肤肉，以第六针五十九刺。目眦赤《灵枢》作青 ，索肉于脾；不得，索之于木。木者，肝也。

热病而胸胁痛《灵枢》作面青脑痛 ，手足躁，取之筋间，以第四针针于四逆。筋 目浸，索筋于肝；不得，索之于金。金者，肺也。

热病数惊，瘛疭而狂，取之脉，以第四针急泻有余者。癫疾毛发去，索血于心；不得，索之于水。水者，肾也。

热病身重骨痛，耳聋好瞑，取之骨，以第四针五十九刺。骨病不食，啮齿耳青，索骨于肾；不得，索之于土。土者，脾也。

热病不知所痛，耳聋，不能自收，口干，阳热甚，阴颇有寒者，热在髓也，死不治。

热病头痛，颞颥目脉紧一本作瘛 ，善衄，厥热病也，取之以第三针，视有余不足。

寒热痔一作痛 ，热病体重，肠中热，取之以第四针于其俞及下诸指间，索气于胃络得气也。

热病夹脐急痛，胸胁满，取之涌泉与阴陵泉，以第四针针嗌里。

热病而汗且出，及脉顺可汗者，取鱼际、太渊、大都、太白，泻之则热去，补之则汗出。汗出太甚，取内踝上横脉以止之。

热病已得汗而脉尚躁盛者，此阴脉之极也，死；其得汗而脉静者生。

热病脉常躁盛而不得汗者，此阳脉之极也，死；其脉躁盛得汗而脉静者生。

厥，夹脊而痛，至头项几几，目 然，腰脊强，取足太阳 中血络。嗌干，口热如胶，取足少阴。此条 出《素问》刺腰痛篇，宜在后刺腰痛内。

热病死候有九：一曰汗不出，大颧发赤者死。《太素》云汗不出，大颧发赤者，必不反而死 。二曰泄而腹满甚者死。三曰目不明，热不已者死。四曰老人婴儿热而腹满者死。五曰汗不出，呕血《灵枢》作呕，下血 者死。六曰舌本烂，热不已者死。七曰咳而衄，汗出，出不至足者死。八曰髓热者死。九曰热而痉者死。热而痉者，腰反折，瘛疭，齿噤 也。凡此九者不可刺也。

所谓五十九刺者，两手内外侧各三，凡十二痏；五指间各一，凡八痏；足亦如是。头入发际一寸，旁三分《灵枢》无分字 各三，凡六痏；更入发际三寸边五，凡十痏；耳前后口下《灵枢》作已下 者各一，项中一，凡六痏；巅上一。《素问》曰：五十九者，头上五行，行五者，以越诸阳之热逆也；大杼、膺俞、缺盆、背椎，此八者以泻胸中之热一作阳 ；气冲、三里、巨虚上下廉，此八者以泻胃中之热；云门、 骨、委中、髓空，此八者以泻四肢之热；五脏俞旁五，此十者以泻五脏之热。凡此五十九者，皆热之左右也。按二经虽不同，皆泻热之 要穴也。

〔七〕头脑中寒，鼻衄，目泣出，神庭主之《千金》 作寒热头痛 。

头痛身热，鼻窒，喘息不利，烦满汗不出，曲差主之。

头痛目眩痛，颈项强急，胸胁相引不得倾侧，本神主之。

热病《千金》下有烦满二字 汗不出，上星主之，先取 ，后取天牖、风池。

热病汗不出而苦呕，烦心，承光主之。

头项痛重，暂起僵仆，鼻窒鼽衄，喘息不得通，通天主之。

头项恶风，汗不出，凄厥恶寒，呕吐，目系急痛引 ，头重项痛，玉枕主之。

颊凊《千金》作妄啮视 不得视，口沫泣出，两目眉头痛，临泣主之。

脑风头痛，恶见风寒，鼽衄，鼻窒喘息不通，承灵主之。

头痛身热，引两颔急一作痛 ，脑空主之。

醉酒风发，两角一作两目 眩痛，不能饮食，烦满呕吐，率谷主之《千金》以此条置风篇 。

项强，刺喑门。热病汗不出，天柱及风池、商阳、关冲、液门主之。

颈项痛，不得顾，目泣出，多眵 ，鼻鼽衄，目内眦赤痛，气厥，耳目不明，咽喉偻引项，筋挛不收，风池主之。

伤寒热盛，烦呕，大椎主之。

头重目瞑，凄厥寒热，项强难以反顾，汗不出，陶道主之。

身热头痛，进退往来，神道主之。

头痛如破，身热如火，汗不出，瘛疭《千金》作头痛寒热，汗不出，恶寒 里急，腰腹相引痛，命门主之。

颈项痛不可以俯仰，头痛振寒，瘛疭，气实则胁满，夹脊有并气，热汗不出，腰背痛，大杼主之。

风眩头痛，鼻鼽不利，时嚏，清涕自出，风门主之。

凄凄振寒，数欠伸，膈俞主之。

热病汗不出，上 及孔最主之《千金》作臂厥，热病 汗不出，皆灸刺之，此穴可以出汗 。

肩 间急，凄厥恶寒，魄户主之。项背痛引颈，魄户主之。

肩痛胸腹满，凄厥，脊背急强，神堂主之。

喘逆，鼽衄，肩胛内廉痛，不可俯仰，魬季胁引少腹而痛胀， 主之。

背痛恶寒，脊强俯仰难，食不下，呕吐多涎，膈关主之《千金》作阳关。

胸胁胀满，背痛，恶风寒，饮食不下，呕吐不留住，魂门主之。

善嚏，头痛身热，颔厌主之。

热病头痛引目外眦而急，烦满汗不出，引颔齿，面赤皮痛，悬颅主之。《千金》有热病头痛身重悬颅主之。

热病偏头痛引目外眦，悬厘主之。

头目瞳子痛，不可以视，夹项强急不可以顾，阳白主之。

风头痛，鼻鼽衄，眉头痛，善嚏，目如欲脱，汗出寒热，面赤，颊中痛，项椎不可左右顾，目系急，瘛疭，攒竹主之。

寒热，凄厥鼓颔，承浆主之。

身热，头胁痛不可反侧，颅息主之。

肩背痛，寒热瘰疬，颈有大气，暴聋气蒙瞀，耳目不明，头颔痛，泪出，鼻衄不得息，不知香臭，风眩，喉痹，天牖主之。

热病，胸中澹澹，腹满暴痛，恍惚不知人，手凊，少腹满《千金》作心腹 ，瘛疭，心疝，气满不得息，巨阙主之。

头眩痛，身热汗不出《千金》作烦满汗不出 ，上脘主之。

身寒热，阴都主之。

热病象疟，振栗鼓颔，腹胀睥睨，喉中鸣，少商主之。

寒厥及热烦心，少气不足以息，阴湿痒，腹痛不可以食饮，肘挛支满，喉中焦干渴，鱼际主之。

热病振栗鼓颔，腹满阴萎，咳引尻溺出，虚也。膈中虚，食饮呕，身热汗不出，数唾涎，呕吐血下，肩背寒热，脱色，目泣出，皆虚也，刺鱼际补之。

病温身热，五日以上汗不出，刺太渊，留针一时取之。若未满五日，禁不可刺也。

热病先手臂痛，身热，瘛疭，唇口聚，鼻张目下，汗出如转珠，两乳下三寸坚，胁下满悸，列缺主之。





六经受病发伤寒热病第一下


振寒瘛疭，手不伸，咳嗽唾浊，气膈善呕，鼓颔不得汗，烦满身痛《千金》作身心痛 ，目羺纵衄，尺泽主之。左窒刺右，右窒刺左。两胁下痛，呕泄上下出，胸满短气，不得汗，补手太阴以出之。

热病烦心，心闷而汗不出，掌中热，心痛，身热如火，浸淫烦满，舌本痛，中冲主之《千金》作天髎 。

热病发热，烦满而欲呕哕，三日以往不得汗，怵惕，胸胁痛不可反侧，咳满，溺赤，大便《千金》作小便 血，衄不止，呕吐血，气逆，噫不止，嗌中痛，食不下，善渴，口中烂，掌中热，劳宫主之。

热病烦心而汗不出，肘挛腋肿，善笑不休，心中痛，目赤黄，小便如血，欲呕，胸中热，苦不乐，太息，喉痹嗌干，喘逆，身热如火，头痛如破，短气胸痛，大陵主之。

热病烦心，善哕，胸中澹澹善动而热，间使主之。

面赤皮热，热病汗不出，中风热，目赤黄，肘挛腋肿，实则心暴痛，虚则烦心，心惕惕不能动，失智，内关主之。

心澹澹然善惊，身热烦心，口干，手凊，逆气，呕《千金》作噪 血，肘瘛，善摇头，颜凊，汗出不过眉，伤寒温病，曲泽主之。

多卧善唾，肩 痛寒，鼻鼽赤多血，浸淫起面，身热，喉痹如哽，目眦伤，忽振寒，肩疼，二间主之。

鼻鼽衄，热病汗不出， 音迷 目，目痛瞑，头痛，龋齿痛，合谷主之。

热病烦心， 目，目痛泣出，厥逆头痛，胸满不得息，阳溪主之。

热病肠澼，肘臂痛，虚则气膈满，肩一作手 不举，吐舌，戾颈，妄言，阳溪主之。

伤寒，寒热头痛，哕衄，肩不举，温溜主之。

伤寒余热不尽，曲池主之。

头痛振寒，清泠渊主之。

头痛，项背急，消泺主之。

振寒，小指不用，寒热汗不出，头痛，喉痹舌急卷，小指之间热，口中热，烦心，心痛，臂内廉及胁痛，聋，咳，瘛疭，口干，项痛不可顾，少泽主之。

振寒寒热，肩 肘臂痛，头痛不可顾，烦满，身热恶寒，目赤痛，眦烂生翳膜，暴痛，鼽衄，发聋，臂重痛，肘挛，痂疥，胸满引，泣出而惊，颈项强，身寒，后溪主之。

热病汗不出，胸痛不得息，颔肿，寒热，耳鸣聋无所闻，阳谷主之。

泄风汗出至腰，项急不可以左右顾及俯仰，肩弛肘废，目痛，痂疥生疣，瘛疭，头眩目痛，阳谷主之。

振寒寒热，颈项肿，实则肘挛，头眩痛，狂易，虚则生疣，小者痂疥，支正主之。

风眩头痛，小海主之。

气喘，热病衄血不止，烦心，善悲，腹胀，逆息热气，足胫中寒，不得卧，气满胸中热，暴泄，仰息，足下寒，膈中闷，呕吐，不欲食饮，隐白主之。

热病汗不出，且厥，手足凊，暴泄，心痛腹胀，心尤痛甚，此胃心痛也，大都主之，并取太白，腹满善呕，烦闷，此皆主之。

热病先头重颜痛，烦闷身热，热争则腰痛不可以俯仰，腹满，两颔痛甚，暴泄善饥而不欲食，善噫，热中，足凊，腹胀食不化，善呕泄，有脓血，苦呕无所出，先取三里，后取太白、章门主之。

热病满闷不得卧《千金》云：不得卧，身重骨痛不相知 ，太白主之。

热中少气厥寒，灸之热去《千金》作灸涌泉 ，烦心不嗜食，咳而短气，善喘，喉痹，身热痛，脊胁相引，忽忽善忘，涌泉主之。

热病烦心，足寒凊，多汗，先取然谷，后取太溪、大指间动脉，皆先补之。

目痛引眦，少腹偏痛眦，一作脊 ，呕，瘛疭，视昏嗜卧，照海主之。泻左阴跷，取足左右少阴俞，先刺阴跷，后刺少阴，气在横骨上。

热病汗不出，默默嗜卧，溺黄，少腹热，嗌中痛，腹胀内肿，涎下，心痛如锥针刺，太溪主之。手足寒至节，喘息者死。

热病刺陷谷，足先寒，寒上至膝乃出针。

善啮唇，善噫，腹痛胀满，肠鸣，陷谷主之。

热病汗不出，口中热痛，冲阳主之。胃脘痛，时寒热，皆主之。

热病汗不出，善噫，腹胀满，胃热谵语，解溪主之。

厥头痛，面浮肿，烦心，狂见鬼，善笑不休，发于外，有所大喜，喉痹不能言，丰隆主之。

阳厥凄凄而寒，少腹坚，头痛，胫股腹痛，消中，小便不利，善哕，三里主之。

胁痛咳逆不得息，窍阴主之。及爪甲与肉交者，左取右，右取左立已，不已复取之。手足凊，烦一作脉 热汗不出，手肢转筋，头痛如锥刺之，循循然不可以动，动益烦心，喉痹舌卷，口干，臂内廉痛不可及头，耳聋鸣，窍阴皆主之。

膝外廉痛，热病汗不出，目外眦赤痛，头眩两颔痛，逆寒泣出，耳鸣聋，多汗，目痒，胸中痛不可反侧，痛无常处，侠溪主之。

厥，四逆，喘，气满，风身汗出而凊，髋髀中痛，不得行，足外皮痛，临泣主之。

目视不明，振寒，目翳，瞳子不见，腰两胁痛，脚酸转筋，丘墟主之。

身懈寒，少气热甚，恶人，心惕惕然，取飞扬及绝骨、跗上临泣，立已。淫泺胫酸，热病汗不出，皆主之。

头重，鼻衄及瘛疭，汗不出，烦心，足下热，不欲近衣，项痛，目翳，鼻及小便皆不利，至阴主之。

身疼痛，善惊，互引，鼻衄，通谷主之。

暴病头痛，身热痛，肌肉动，耳聋，恶风，目眦烂赤，项不可以顾，髀枢痛，泄，肠澼，束骨主之。

鼽衄血不止，淫泺头痛，目白翳，跟尻瘛疭，头顶肿痛，泄注，上抢心，目赤眦烂无所见，痛从内眦始《千金》作翳从内眦始 ，腹满，颈项强，腰脊不可俯仰，眩，心痛，肩背相引，如从后触之状，身寒从胫起，京骨主之。

下部寒，热病汗不出，体重，逆气，头眩痛，飞扬主之。

鼽衄，腰背痛，脚 酸重，战栗不能久立， 如裂，脚急跟痛足挛，少腹痛引喉咽，大便难，釆胀，承山主之。

热病夹脊痛，委中主之。






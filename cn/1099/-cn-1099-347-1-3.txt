○練兵條議疏 【 隆慶戊辰調練南兵】

該總督侍郎譚綸上言邊事、以臣為總理、輒蒙俞允、責以訓練、置之邊郵、臣于是單騎赴任、由夏及冬黽勉視事、巳幾八月、其所以仰紓　皇上宵旰之憂、副有司期望之厚、申共事者驅馳之義、此其時矣、復何忍喪其心志、寄漏舟而胥溺、巢炎棟而待焚哉、特僣以軍務之狀、別為數端雖多亦少之原有七。不練之失有六。雖練無益之弊有四。而繼以邊事可憂之勢。因形戰守之宜。敬為　皇上陳之、何謂雖多亦少、夫今之憂薊事者。不過曰兵不足食不足耳。以臣計之。見今薊之主客兵。將及十五萬。除客兵數分之一。乃不為戎而為匠。且盡廝役供辦等項。而荷戈者纔十之四五。有時點閱。暫執軍器以應名。平居練習。悉恃將領以偷安。惟老弱之卒赴邊。其冐名頂替。朘糧肥巳者。又不知幾何。所謂雖多亦少者一也。緣邊鮮郡邑驛逓。邊吏邊將專以奉使客為要計而經由者莫不資其夫馬。即查盤查邊督工差委絡繹不絕。則營堡關塞。儼一驛逓傳舍也。至如架砲守墩尖夜守垛應援等兵。一遇諸司並臨。撥充夫馬。猶且不足。所謂雖多亦少者二也。各關寨相夫有百里二三百里者。遇賊入寇。上司調遣。不計遠近不約程限。將領畏恐督責。捲甲疾馳。瘠人瘦馬。喘息無暇。豈能禦虜。况一時不能遽集。所謂雖多亦少者三也。各省班軍四萬有奇。班軍之無益尤甚不如折該省行粮以餉土兵到邊則分守于各區。將領留于鎮城。回則聽其散漫。惟入邊始一識軍面。約束不明。行伍不整。張空拳而無禆實用。所謂雖多亦少者四也。步兵不能趨急。馬兵臨陣。皆舍馬藏于林藪。即人控三馬。亦占軍一千。不得向敵况又多不在軍者。所謂雖多亦少者五也。厚飬家丁。而以營軍充其役。馳其馬。且聽其騷擾。朘軍食而供之。今邊將多以家丁致勝然終非治本計也家丁盛而軍心離矣苟能使軍為家丁其力孰眾所謂雖多亦少者六也。薊十區延袤二千餘里。每一垛二三軍守之無所不備。則無所不寡。如險不能犯處止需墩哨守望而併軍于衝所則何患其寡哉。所謂雖多亦少者七也。何謂不練之失。賊至墻。必肆攻打。我兵亦乘墻角力而後能守。非平日號令嚴明。孰肯用命。不惟戰需陳亦必練而後能守此不練之失一也。守險全恃火器。乃悉皆掩臥塵土間。叩之則云俟報警方給。問其用咸曰不能。此不練之失二也。十區軍皆土著。取而練之。誰為守哨、棄此不講。遠求各省竭力入衛之兵。此不練之失三也。入衛之兵。因循日久。該省既無暇于教練。而戍地復嫌于非屬。縱手足精強。而器具不精。號令不習。此不練之失四也。順天八府班軍民兵于薊皆土著之選。教之未必無用。乃以四萬眾而委之于不教。此不練之失五也。練兵者將也。今日用將。以勇為上夫勇一人敵耳。未可與言練兵也。此不練之失六也。何謂雖練無益。以火器言之。一銃數子。腳踏銃而發惟求分數。不念臨陣之宜否。甚而一營之軍。火器可為奇兵不可為正兵以十分之七充銃手。不知五兵以長衛短以短衛長所謂雖練無益之獘一也。三軍之事。鎗刀鉤棒。皆有用法。他如司金鼓者。亦有起止緩急之節。今皆置之不聞。所謂雖練無益之獘二也。今之懾虜者火器耳。然惟邊銃快鎗二者。且製造不精。放演無法。外此則弓矢耳。夫弓矢不強于虜。且虜堅甲兠鍪。矢不能貫。所謂雖練無益之獘三也。教練之法。自有正門。須求經練之人。始有實用。苟或用私智以取予。任喜怒以高下。皆虛應故事耳。所謂雖練無益之獘四也何謂邊勢之可憂。夫薊邊天險。所貴在守。而有不能者。區軍不練邊軍多逃。入衛客軍。牽制于馬。在彼窺間無時。在我乘墻有限。萬一虜中有謀如譚侍郎所云。深入而久住。禦之不能。驅之無術。此皆我坐積弱。彼成積威。及今不大為之計。將來之變。有不可知者。何謂因形戰守之宜。薊鎮之地有三等。平易交衝。腹裏百里以南之形也。半險半易。近邊內地之形也。山谷狹隘。林莽蓊翳。邊外迤北之形也。形勢既殊。而因形措勝之法。亦必各異。况虜馬入內地。聲勢聯絡。志氣精專。角力平原。固未逆覩。而兵法有云未定可擊。又云出其不意每胡騎初臨我邊。山谷崎嶇。騎不成列。首尾不顧。此非未定可擊之時乎。及入犯內地。搶掠巳厭。滿載而歸。無復部伍。此非出其不意之時乎。當此果有練成步兵萬數乘之。蔑有不勝者。而虜入平原。莫過車戰、在近邊莫過騎戰。在邊外莫過步戰三者俱備。迭相為用。平地利精騎而中國之馬不能如虜惟乘險步擊□為長技少保所以欲用南□也然三者中。又惟未定與不意為可勝。而西北邊素習于馬未閑山谷與林戰之法。臣昔在南方。倭俱巢重山疊險。密林深谷。而浙兵俯攻仰鬪。無有不勝。此臣躬試。非臆說也。即使其乘墻而守。亦惟浙兵而守可固。何則。南省邑城。高不逾丈。厚止數尺。復無墩塹偏坡之險。賊動以萬數圍之。且鳥銃發無不中。呂公車高逾于城。而以浙兵千人守之。累月不下。今邊墻既高。臨下復有偏坡。雜以品坑。使以浙兵守之。未有不固者。至于鳥銃。巳調到三千。分發防秋。伏望　勑下廷臣慱議。再于浙兵內取殺手三千。鳥銃三千。或于西北招募新兵。或就薊鎮摘取見兵。即不十萬。亦須馬足五枝。步足十枝。專聽臣統練。與薊防無碍。俟合練成。凡遇春秋兩防。臣將二萬分布相近乘守。萬一疏虞。致使突入。臣即通行聚合截殺。嘉靖中每年調延寧宣大之兵以防薊鎮故也不惟薊省入衞之費。而各邊亦免空虛之憂斯戰守咸備。一舉而四利矣。其應用犒賞、并修整兵車火器、議于何項措處、聽臣取用、乞仍將臣前開七原六夫四弊、逐款作何改圖。嚴督文武邊吏。分任責成。戰守並舉。庶練兵之寄。不為虛文。臣、又竊惟邊事本有可為久勢。但其機不在邊鄙而在　朝廷。不在□武疆吏而在議論掣肘。薊鎮之易□□□以近京邑而調發常多薊鎮之難于治邊亦以近京而浮議易起葢薊鎮切近京都。法令久弛弊痼既深更張未易流言溷淆　朝議紛挐。故應區處振飭者。畏眾議而逡廵齟齬。或施行方半。人言偶乘。首尾顧忌。實難展布。易起嫌疑。如蒙　皇上允行臣策。受成鼓舞。在于總督。再乞監軍科道一員常川監督。容臣教練。及期而用之。未有不效者如以臣言紕謬。且力詘舉嬴。竟從沮格。乃徒使臣沿襲故事。乾沒時流。虜至則踉蹌而避死。虜歸則捕拾以為功臣直戇無知。誠不能也。

皇明經世文編卷之三百四十七終








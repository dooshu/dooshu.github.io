【野田黄雀行】

〖《宋书》云。空侯引亦用此曲。〗

置酒高殿上。亲友（乐府作交。）从我游。中厨办丰膳。烹羊宰肥牛。秦筝何慷慨。（《类聚》作恺。）齐瑟和且（《书钞》作且和。）柔。阳阿奏奇（《类聚》作妙。）舞。京洛出名讴。乐饮过三爵。缓带倾庶羞。主称千金寿。宾奉万年酬。久要不可忘。薄终（《初学记》作我。）义所尤。谦谦君子德。磬折欲（《初学记》作德。）何求。（本集作何所求。）惊风飘白日。光景驰西流。盛时不可再。（《类聚》、本集作不再来。六臣本《文选》注云。五臣作不再来。）百年忽我遒。（《类聚》作忧。）生存（《文选》作在。六臣《文选》注云。五臣作存。）华屋处。零落归山丘。先民谁不死。知命复何忧。（乐府云。右一曲本辞。○《文选》二十七、《乐府诗集》三十九、本集六、文章正宗二十九俱作箜篌引。又《书钞》百十引柔一韵。《类聚》四十二引游、牛、柔、讴、羞、酬、流、忧、丘九韵。又《初学记》十七引游、牛、尤、求四韵。）

置酒高殿上。亲交从我游。中厨办丰膳。烹羊宰肥牛。秦筝何慷（《宋书》作忼。）慨。齐瑟和且柔。（一解）阳阿奏奇舞。京洛出名讴。乐饮过三爵。缓带倾庶羞。主称千（《宋书》误作和。）金寿。宾奉万年酬。（二解）久要不可忘。薄终义所尢。谦谦君子德。磬折欲何求。盛时不再来。百年忽我遒。（三解）惊风飘白日。光景驰西流。生存华屋处。零落归山丘。先民谁不死。知命复何忧。（四解。乐府云。右一曲晋乐所奏。○《宋书》乐志。《乐府诗集》三十九。《诗纪》十三作箜篌引。）


送王十六判官


客下荆南尽，君今复入舟。买薪犹白帝，鸣橹少一作已沙头〔一〕。衡霍生春早，潇湘共海浮。荒林庾信宅〔二〕，为仗主人留。

〔一〕沙头：吴若本注：江陵吴船至，泊于郭外沙头。《入蜀记》：过白湖抛江，至升子铺，日入泊沙市。自公安至此六十里，自此至荆南，陆行十里，舟不复进矣。老杜云：“买薪犹白帝，鸣橹已沙头。”又刘梦得云：“沙头樯干上，始见春江阔。”皆谓此也。《方舆胜览》：沙头市至江陵城十五里。

〔二〕庾信宅：《寰宇记》：罗含宅，在江陵城西三里。庾信亦尝居之。






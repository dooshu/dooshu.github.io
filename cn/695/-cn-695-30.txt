怀恩

林俊之劾继晓也，下之诏狱，事且不测。恩叩头诤曰：「不可，自古未闻有杀谏官者。我太祖、太宗之时，大开言路，故底盛治。今欲杀谏官，将失百官之心，将失天下之心，奈何？臣不敢奉诏。」上大怒曰：「汝与俊合谋讪我，不然彼岂知我宫中事？」举所用御砚掷之，恩以首承砚，不中，复怒仆其桌，恩脱帽解带于御前，号哭不起，曰：「不能复事陛下。」上命左右扶出至东华门。使谓镇抚司曰：「若等谄梁方，合谋倾俊，俊死，若等不得独生。」乃径归卧于家，曰中风矣，不复起视事。上无可奈何，命医调治，使者旁午于道，俊狱得解。时星变，黜传奉官。御马监太监张敏白于上，凡马坊传奉不复动。敏袖疏来谒，跪于廷，恩徐曰：「起，起，病足不能为礼。」问：「何为？」曰：「已得旨，马坊传奉不复动。」恩大言曰：「星之示变，（「星之示变」，「示」原作「事」，据明纪录汇编本改。）专为我辈内臣坏朝廷之法也，外官何能为？今甫欲正法，汝又来坏之，他日天雷将击汝首矣。」指其坐曰：「吾不能居此，汝来居之，汝兄弟一家徧居权要，又欲居我位乎？」敏素骄贵，又老辈也，闻其言不敢吐气，归家中气而死。章瑾以宝石进镇抚司，命怀恩传旨，恩曰：「镇抚掌天下之狱，极武臣之美选也，柰何以货得之，不宜传。」上曰：「汝违我命乎？」恩曰：「非敢违命，恐违法也。」不得已乃命覃昌传之，恩曰：「倘外廷有谏者，吾言尚可行也。」时余子俊为兵部尚书，（「余子俊」，原作「俞子俊」，据明纪录汇编本改。）恩讽之曰：「第执奏，吾为汝从中赞之。」余谢以不敢，恩叹曰：「吾固知外廷之无人也。」（「吾固知外廷之无人也」，「无」下原衍「一」字，据明纪录汇编本删。）时都御史王恕屡上疏，切直，恩力扶之，卒免于祸。每恕疏至，恩则叹曰：「天下忠义，斯人而已。」及弘治初，言路大开，进言者过为激切，或指内臣为刀锯之余，覃昌大怒，恩曰：「彼言是也，吾侪本刑余之人，又何怒焉？」


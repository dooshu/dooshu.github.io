75　名號侯爲虚封　漢樊噲賜爵封號賢成君　虚封非始於建安


魏志：「建安二十年，始置名號侯〔一〕。」裴松之謂：「今之虚封，蓋自此始。」按漢樊噲傳：「賜爵封號賢成君。」顔注云：「楚、漢之際，權設寵榮，假其位號，或得邑地，或空受爵。」則虚封非始於建安也。

【閻按】杜佑於「楚、漢」字上增「戰國之際」，尤包得全。

【元圻案】魏武帝紀注引魏書曰：「置名號侯爵十八級，關中侯爵十七級，皆金印紫綬；又置關内外侯十六級，銅印龜紐墨綬；五大夫爵十五級，銅印環紐，亦墨綬，皆不食租，與舊列侯關内侯凡六等。」〇史記傅寬傳：「賜寬封號共德君。」索隱曰：「謂美號耳，非地邑。」又靳歙傳：「沛公立爲漢王，賜歙爵建武侯。」「至三年，始賜食邑四千三百户」，則前此亦虚封也。〇宋書裴松之傳：「松之，字世期，河東聞喜人，博覽墳籍。上使注陳壽三國志，松之鳩集傳紀，增廣異聞，既成奏上。上善之。」〇程大昌演繁露亦引裴松之注爲虚封之始。

〔一〕「置」，原作「制」，據元刊本改。






○陈时政得失疏

臣闻孔子曰：“为邦百年，可以胜残去杀。”又曰：“苟有用我者，期月而已，三年有成。”《尚书》云：“三载考绩，校其功也。”昔子产相郑，更法令，布刑书，一年而人歌之曰：“取我田畴而伍之，取我衣冠而褚之，孰杀子产，吾其与之！”三年而人又歌之曰：“我有子弟，子产教之；我有田畴，子产殖之；子产而死，谁其嗣之？”终有遗爱，流芳史策。子产贤者也，其为政，尚累年而化成，况其常才乎？臣窃见比来州牧上佐，及两畿县令，下车布政，终四考，在任多者一二年，少者三五月，遽即迁除，不论课最。或有历时未改，便倾耳而听企踵而望，争求冒进，不顾廉耻，亦何暇为陛下宣风布化，求瘼恤人哉？礼义未能兴行，风俗未能齐一，户口所以流散，仓库所以虚空，百姓凋弊，日更滋甚，职为此也。何则？人知吏之不久，则不从其教；吏知迁之不遥，又不尽其力，偷安爵禄，但养资望。陛下虽勤劳之怀，宵衣旰食，然侥幸路启，上下相蒙，共为苟且而已，宁尽至公乎？此国之病也。此贾谊所谓之病，小小者耳，此弊久而不革，臣恐为膏肓，虽和缓不能疗，岂而已哉？汉宣帝总核名实，兴理至化，黄霸良二千石也，就增秩赐金，以旌其能，而不迁於颍川，前代之美政也。又古之为吏者长子孙，仓氏、庾氏即其後也。《书》云：“事不师古，以克永代，匪说攸闻。”臣望请诸州都督、刺史、上佐及两畿县令等，因任未经四考以上，不许迁除。察其课效尤异者，或锡以车裘，或就加禄秩，或降使临问，并玺书慰勉。若公卿有阙，则擢以劝能。其政绩无闻及犯贪暴者，免归田里，以明圣朝赏罚之信，则万方之人，一变於道矣，致此之美，革彼之弊，易於反掌，陛下何惜而不行哉？


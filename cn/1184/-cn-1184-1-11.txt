●南疆绎史勘本卷十一

霅川温氏原本

古高阳氏勘定

目录

列传五

刘宗周（祝渊、王毓蓍、潘集、傅日炯、张应煜、恽日初、张之璇附）黄道周（赵士超等）

右儒臣列传第五。

○当明之季，若刘、黄二公，岂非盛时之麟凤哉！惜乎，出非其时！夫道有污隆、时有常变，文经武纬迭相为用。兵之设，肇于炎黄，圣人未尝不亟讲之也；故「易」着师象、艺尚射御。武王亲秉旄钺，周公东征，四国是吪。孔子夹谷之会，具左右司马，诛莱夷而齐侯惧；清之战，冉求用矛以入齐师，孔子称其义。故以即戎望之善人，而自言战必克，盖得其道矣；圣人亦何尝讳言兵哉！自晋人尚清言、宋人祟理学，指武备为末事、将帅伪麤人，借弭兵偃武之说以自文其不能，天下靡然从之；于是将鲜道德之选、兵蔑尊亲之习，甲兵朽钝，行伍单弱。驯至盗贼纵横，貊夷交侵；乃尊用麤暴猛厉之夫，奉以为将。始则慢之，继则畏之；骄兵悍将挟寇自重，文吏恇怯而不敢救。盖后世中国之衰，皆自腐儒酿之也。宗周侃侃正色，忠矣、直矣。至欲以干羽格闯、献方张之虐焰，何迂也！南都立国，宿将尽矣，惟有镇耳。故虽暴横，而史公欲用之；不惮委曲绸缪，抚绥其众。乃宗周指其当诛以激其怒；使之抗疏诬诋大臣，不反轻朝廷之威耶？汉文帝有言曰：『卑之无甚高论』；自古及今皆可施行也。后世君子自持正论，岂计时势之不能行哉！夫道周出关之举，志则伟矣。然以不练之兵甲，糗粮百不一具，又轻信敌人之间深入险地，是弃师也。呜呼！世有君子而使其道不得行，亦君子之过也。尊其身矣、听其言矣，而言不度乎时宜、身无救于败亡，则岂孔、孟之道果仅可用诸平世欤！若二公者，君子谅其志焉可也。

列传五

刘宗周（祝渊、王毓蓍、潘集、傅日炯、张应煜、恽日初、张之璇附）　黄道周（赵士超等）

·刘宗周

刘宗周字启东，号念台，山阴人；学者所称蕺山先生者也。万历辛丑进士；以家难，久之始谒选。时中朝有昆党、宣党与东林为难；乃上言：『东林顾宪成讲学处，高攀龙、刘永澄、姜士昌、刘元珍辈皆贤人；于玉立、丁元荐亦较然不欺其志，有国士风。是故摘流品可也，争意见不可；攻东林可也，党昆、宣必不可』！于是，党人大哗。御史劾之，因请告归。

天启元年，起仪制主事。抗疏极言『魏进忠导皇上驰射戏剧，而奉圣夫人客氏出入自由，无以闲内外；且一举逐谏臣三人、罚一人，皆出中旨。左右将日进鹰犬声色，指鹿为马，生杀予夺制国家大命。今东西方用兵，奈何以天下委阉竖哉』！进忠者，忠贤也；大怒，将重谴之。既而，累迁光禄丞、尚宝太仆卿。忠贤恶之，寻夺其职。崇祯元年，召为顺天府尹，屡论时攻得失，以直谏闻（语详「明史」）；历官至都察院左都御史。后以请释熊、姜之狱，斥为民，年已六十有四。

归二年，而京师陷。宗周闻之，恸哭徒步涉江诣杭州，以发丧讨贼责巡抚黄鸣骏；〔鸣骏〕曰：『哀诏未至，何故发丧？且今当静以镇之』。宗周勃然曰：『嘻！此何时，安所得哀诏哉！君父变出非常，公专阃外，不思枕戈泣血激励同仇，反借口镇静作逊避计耶』？于是发丧哭临毕，与朱大典、章正宸、熊汝霖召募义旅。将发，而福王立于南京，以原官召；宗周以大仇未报，不敢受职。

六月，上疏陈时政四事，自称「草莽孤臣」；言『今日宗社大计，舍讨贼复仇，无以表陛下渡江之心；非毅然决策亲征，亦无以作天下忠臣义士之气。至讨贼次第：一曰据形胜以规进取。江左非偏安之业，请进图江北。凤阳号称中都，东扼徐淮、北控豫州、西顾荆楚，南去金陵不远。亲征之师驻跸于此，大小铨除暂称「行在」，少存臣子负罪引慝之心。从此渐进，秦、晋、燕、齐必有响应而起者。一曰重屏藩以资弹压。淮阳数百里设两节钺不能御乱，争先南下，致江北一块土拱手授贼。督漕路振飞坐守淮城，久以家属浮舟远地，是倡之逃也；于是镇臣刘泽清、高杰遂有家属寄江南之说。军法临阵脱逃者斩。臣谓一抚、二镇皆可斩也。一曰慎爵赏以肃军情。请分别各帅封赏，孰当孰滥？轻则收侯爵，重则夺伯爵。夫以左帅之恢复而封，高、刘之败逃亦封，又谁不当封者！武臣既滥，文臣随之；外臣既滥，中珰随之：恐天下闻而解体也。一曰核旧官以立臣纪。燕京既破，有受伪命而叛者、有受伪官而逃者、有在封守而逃者、有奉使命而逃者，法皆不赦；亟宜分别定罪，为戒将来。至于伪命南下，徘徊顺逆之间，实烦有徒；必且倡为曲说以惑人心，尤宜诛绝』。又言：『今日问罪之师，当自中外诸臣之不职者始。一、当贼入秦流晋，渐逼畿南，远近汹汹；独大江南北晏然，而一、二督抚不闻遣一骑以壮声援，贼遂得长驱犯阙。坐视君父之危亡而不救：则封疆诸臣之当诛者。一、凶问已确，诸臣奋戈而起，决一战以赎前愆，自当不俟朝食。方且仰声息于南中，争言固圉之策；卸兵权于阃外，首图定策之功：则封疆诸臣之尤当诛者。一、新朝既立，谓宜不待终日，首建北伐之师。不然，则亟驰一介间道北进，檄燕中父老、起塞上名王，哭九庙、厝梓宫、访诸王，万无容自诿者。更不然，则起闽帅郑芝龙以海师直下，与九边督镇合谋共奋，事或可为。而诸臣泄泄自安，计不出此：则举朝谋国不忠之当诛者。一、罪废诸臣量从昭雪，自应援先帝遗诏及之。今乃概用新恩，诛奄定案前后诏书鹘突，势必彪虎之类，尽从平反而后已：则举朝谋国不忠之尤当诛者』。诏报曰：『亲统六师，光复旧物；严文武恇怯之大法、激臣子忠义之良心，慎新爵、劾旧官：朕拜昌言，宣付史馆』。中外为之悚动。是时，宗周本无意于出，谓朝中党祸方兴，何暇图贼；而一时奸人虽不利宗周，然又耻不能致宗周，急其一出。及方出，而弹劾踵至。其言谔谔，引绳披根，不少假借。由是群小侧目，马士英、高杰、刘泽清尤深疾之。

宗周连疏请告不得命，遂抗疏劾士英，言『陛下龙飞淮甸，天实予之。乃有扈跸微劳，入内阁、进中枢，官衔世荫，晏然当之不疑者，非士英乎？于是李沾侈言定策，挑激廷臣矣。刘孔昭以功赏不均，发愤冢臣，朝端哗然聚讼，而群阴且翩翩起矣。借知兵之名，则「逆案」可以燃灰；宽反正之路，则逃臣可以吸引：而阁部诸臣且次第言去矣。中朝之党论方兴，何暇图河北之贼；立国之本纪已疏，何以言匡襄之略。高杰一逃将也，而奉若骄子，浸有尾大之忧。淮阳失事，不难谴抚臣、道臣以谢之；安得不长其桀骜，则亦恃士英卵翼也。刘、黄诸将各有汛地而置若奕棋，汹汹为连溪之势，至分剖江北四镇以慰之，安得不启其雄心；则皆高杰一人倡之也。京营自祖宗以来，皆勋臣为政，枢贰佐之。陛下立国伊始，而有内臣卢九德之命；则士英有不得辞其责者。总之，兵戈盗贼皆从小人气类感召而生，而小人与奄竖又往往相表里。自古未有奄官用事，而将帅能树功于方域者。惟陛下首辨阴阳消长之几，出士英仍督凤阳，联络诸镇，决用兵之策；史可法即不还中枢，亦当自淮而北、历河以南，别开幕府，与士英相犄角。京营提省，独断寝之。书之史册，为弘光第一美政』。王优诏答之，而促其速入。士英益怒，佯具疏辞位；且扬言于朝曰：『刘公自称「草莽孤臣」、不书新命，是明示不臣也』。

朱统■〈金类〉言：『宗周请移跸凤阳。凤阳高墙所在，盖欲以罪宗处皇上，而与史可法拥立潞王。其兵已伏丹阳，宜急备』！是时，浙抚黄鸣骏入觐，兵抵京口，与防江兵相击斗；士英闻之而信，亦震怒。泽清初倚东林，极重宗周；至是恨甚，具疏痛诋，词连姜曰广、吴甡，且请正以谋危君父之罪。疏出，举朝大骇。弘图乃言于上，传谕曰：『昔汉宣起于艰难，魏、丙合志；唐肃兴于灵武，李、郭同心。今者袒分左右、口构元黄，天下事不堪再坏。诸臣各宜和衷集事，息竞图功。庶几君臣之间，礼全终始』。宗周不得已，受命。

方宗周在丹阳僧舍也，泽清、杰遣刺客数辈迹之。见其正容危坐，亦心折不敢加害。以七月十八日入朝，仍居萧寺。士英不使入对，给事中陈子龙以为言，不省。时南渡乱政，无不危言奸党士英、孔昭、泽清、杰内外结连，人莫敢忤；宗周昌言排之。甫视事，即引董仲舒言，请正心以正朝廷；会设东厂，给事中袁彭年争之被谪，宗周复力言其冤。及阮大铖起用，宗周曰：『大铖进退，江左之兴亡系焉』。其视国事之颠连，犹疾病之在身也；流涕正辞，以冀庙堂之一悟。迄不见纳。

九月，再疏乞休；许驰驿归，给登极恩典。临行，复疏陈五事：一曰修圣政，毋以近娱忽远猷；二曰振王纲，毋以主恩伤臣纪；三曰明国是，毋以邪锋危正气；四曰端治术，毋以刑名先教化；五曰固邦本，毋以外衅酿内忧。优诏报闻而已。宗周以宿儒重望为海内清流领袖，以出处卜国家治乱。既出国门，都人士聚观叹息，知南都之不可有为也。

明年五月南都亡，六月浙江亦不守；宗周方食，推案恸哭曰：『此余正命之时也』！移居郭外。门人有以文、谢故事劝者，宗周曰：『北都之变不死者，以身在田里，留以俟后王也。南都之变，主上自弃其社稷，仆在悬车，尚曰可以死、可以无死。今吾越又降，区区老臣尚何之乎？若曰身不在位，不当与城为存亡，独不当与土为存亡乎？故相江万里之所以死也。世无逃生之宰相，亦岂有逃死之御史大夫哉』！扁舟辞墓，舟过西洋港，再拜叩头，跃入水中。水浅不得死，舟人扶出之。绝食二十三日，始犹进茗饮，后勺水不下者十三日，与门人问答如平时；竟以闰六月八日卒。宗周既死，浙东绅士孙嘉绩、熊汝霖、钱肃乐、郑遵谦等各起兵迎鲁王监国绍兴，与大兵相距者一年。人以为由宗周所倡云。

宗周以遗腹生。父坡为诸生，家酷贫。母章氏，姙甫五月而坡亡，遂育之外家。幼端颖，稍长即志圣贤之学，内行修饰。然体孱甚，母忧念不置，因成疾；以贫故，忍而不治。宗周甫释褐，即遭母丧，奔归；为垩室中门外，日哭泣其中。尚书陶望龄吊之，叹曰：『世衰礼废，吾未见善居丧若刘子者』！服阕，选行人。以祖父母老疾请养；柝薪、汲水、持药糜伺息望颜，三年未尝少惰。及遭丧，哀瘠如初。居七年，而始赴补。

母乃以节闻于朝，建坊旌表。通籍四十五年，立朝仅四年。絜守所学，不以时方变乱更术以进也。庄烈帝综核名实，群下惴恐；宗周以为此刑名之术，不可以治天下，乃以仁义之说进。帝每谓其清执敢言，有古大臣风；然终以为迂，故不得久在位。居家潜心理学，清修笃行，无愧衾影。性严正，尝面折人过，不可干以私。其学以慎独为功、以知天为归，而本之敬诚，作「人谱」以授学者。立古小学，日会讲其中。说者为明之大儒推薛、胡、陈、王，而宗周似胜之。所着有「刘子全书」百余卷及他着述二十余种。

子汋，字伯绳；执贫乐道，能世守其学，同人私谥之曰「贞孝」。

「勘本」曰：蕺山先生未生，其父秦台公亡故，号曰念台。幼从外大父南洲章公学。家贫无衣锦，外家为之制縘袍，落拓如袯；及长，犹衣之。尝以就学寿昌，烈日中走百里，一足遂挛。既而师事许孚远，分别理欲；受古大学于高大行攀龙。已同总宪邹元标讲首善书院，避珰祸。时辑「皇明道统录」，始以逊志、终于阳明；尝曰：『吾今而知主静之要也』。辛卯，由京兆请告，立证人社，弟子日益众。乃着第一义等说，又集圣学宗要。及官少司空，记所独得曰「独证篇」。晚年着「读易经说」、「易钞」、「经籍考」，既又编辑「十三经诸子史传」之有裨于教者。萧山毛氏曰：『其言逾博而旨逾谧』。甬上全氏有「子刘子祠堂配享碑记」。其门弟子之最着者，为海盐吴磊斋（麟征）、顺天余伯玉（铉。皆甲申北都殉难；见「明史」）、山阴祁虎子（彪佳。乙酉尽节）、海盐彭观我（期生。赣州殉难）、会稽章格庵（正宸。浙东兵败，以缁衣隐。「绎史」皆有传）、润州叶润山（廷秀。闽败披缁，以忧死）、山阴何书台（宏仁。丙戌后，以缁衣终）、关右董（标；未详其字。甲申前卒）。全氏曰：『八先生者皆执弟子礼，而子刘子但以朋辈待之，如蔡季通例』。其余则山阴陈敬伯（尧年。党祸之烈，曾受孤托）、会稽章晋侯（明德）、余姚王士美（业洵。蕺山开讲时，陶石梁之徒有异说，晋侯、士美、黄梨洲辈力辟之）、山阴朱绵之（昌祚。皆甲申前死）、海宁祝开美（渊）、会稽王元趾（毓蓍）、山阴潘子翔（集）、诸暨傅中黄（日炯。自祝而下，皆乙酉殉难；语附「书后」）、武进恽逊庵（日初。晚为灵隐僧；见「书后」）、西安叶静远（敦艮。全氏称为大弟子，能昌明蕺山之教者）、慈溪刘瑞当（应期。丙戌后，以愤死）、山阴张奠夫（应鳌。在南都作「中兴金鉴」，欲上不果。丙戌后，嗣讲山中）、会稽董旡休（玚。有高行，晚岁披缁，手辑「刘子遗书」）、山阴戴南枝（易。吴中徐高士枋殿独理其丧，为世所称；遗民中之奇者）、鄞华吉甫（夏）、王卣一（家勤。甬上六狂生之二。兵以同起以同死，「摭遗」补传）、余姚张应煜（不详其字。语见「书后」）、会稽赵禹功（甸。丙戌后，以缁衣隐；见「摭遗」）、慈溪张能信（成义。丙戌后，起兵不克，行逊；莫知所终）、萧山徐徽之（芳馨）、仁和沉甸华（确）、海宁陈干初（确）、山阴周敬可（之璇；见「书后」），诸暨陈章侯（淇绶）、余姚黄梨洲（宗羲）及其弟晦木（宗光）、泽望（宗会。并见「摭遗」），都三十又五人。其间为忠臣、为义士、为逸民，皆不负所学而能有光于门下者也。

先生居贫，食不兼蔬。尝以少宰起官，中道赀乏，受临朐令十金之馈；至前途得故人助，乃如数趣还之。熊、姜之狱时掌宪，仅六十日罢归，至不能成行；朝士为之敛赆，悉不纳。后赴南都召，冠服久敝，假于从子之有官者。比其归，仍饬还之；笑曰：『吾不可挂他人冠也』。其耿介类此。

初，京口兵哄，马士英遽指先生怀异，将与黄鸣骏入清君侧，为废立计；故入朝而竟不听见。洎至绝粒时，有名王之聘；已困不能语，张目颔之。既卒，先生子贞孝君又自号遯斋者奉遗书避兵山中，盖犹护发未薙云。

祝渊，崇祯癸酉举于乡。自以所学未充，借僧舍读书三年，僧罕睹其面。壬午冬，公车入都，值先生诤熊、姜狱削籍，抗疏申救，罚停会试，下礼官议；时与先生犹未相识也。既得命，始走谒之。先生曰：『子为是举，无为而为之乎，抑动于民心而为之也』？因爽然自失曰：『先生名满天下，诚耻不得列门墙尔』！遂执贽为弟子。明年，礼官议逮渊下狱，诘指使者姓名；慷慨对曰：『男儿死即死，安肯听人指使』！未几，都城陷，太常少卿吴麟征殉难，辄亲为函殓，宿柩下者旬日。寻诣南京刑部请竟前狱，尚书谕止之。已复草一疏请诛奸辅，通政司屏不奏。时先生复罢官归，因而数往从学。尝有过，入曲室闭户长跪竟日不起，流涕自挝。杭州失守，方葬母山中，趣速竣工；还家设祭，即投缳死。年三十五。

王毓蓍，少为诸生，跌宕不羁。已受业先生门下，同门生咸非笑之，不顾。乙酉六月，先生绝粒未死；乃上书曰：『愿先生早自裁，毋为王炎午所吊』！先生得书，呼其字曰：『元趾，吾讲数十年，得子随之足矣』！俄其友来视，毓着问曰：『子若何』？友曰：『有陶渊明故事在』。曰：『是不然。吾辈声色中人，久则难持；及今早死为愈』！乃召故交张乐欢饮；既酣，携灯出门，投梭桥下死。乡人私谥曰「正义」。

潘集，闻毓蓍死，为文祭之。袖二石及所着诗文至东渡桥下，亦自沉。

傅日炯，于江上师溃，遍别所亲，先赴池死。

张应煜，当先生誓死时，劝拥诸藩起兵。先生谢以事不可为；曰：『然则此降城也，亦非先生死所』。先生瞿然起，曰：『子言是也』。遽出城。

恽日初，风概颇近祝子，亦尝上书为先生申救者。既闻殉节，累过山阴哭奠；手撰行状几十万言。晚岁披缁，为灵隐嗣法僧。

张之璇，与先生子遯斋同入山，累受逻者之厄，流离迁播。每谓之曰：『死则俱死，断不负吾师以生』！既而薙发令严，相与披缁兴福寺，诡耳。事定还家，则田宅尽为人夺，至无栖止处。或劝之讼；曰：『吾不忠不孝，投死他乡，复何颜构狱，与恶少对簿』！之璇本世勋籍。初，证人之会以为左班官子弟忽之，而不知其后之苦节过人也。已遂寄食遯斋所以死。

黄道周（赵士超等）

黄道周字幼平，号石斋；漳浦人。家贫。时挟策远游，读书罗浮山。山水暴涨，坠涧中，溯流而出；遇异人，授以读书之法，过目不忘。自少攻苦，为文典奥，原本经术。登天启壬戌进士，改庶吉士；授编修。内艰归。崇祯初，起右中允，以救钱龙锡贬三秩，调他曹。未几，遘疾求去；濒行，犹疏引「易」理治乱之准为谏。屡起屡蹶，五迁而至少詹事兼侍讲学士。

道周以文章风节高天下，而严厉方刚，不谐流俗；公卿多畏而忌之。尝上疏自陈，言己有三罪、四耻、七不如。三罪、四耻以自责；七不如者，谓品行高峻、卓绝伦表不如刘宗周，至性奇情、无媿纯孝不如倪元潞，湛深大虑、远见深计不如魏呈润，犯颜敢谏、清裁绝俗不如詹尔选、吴执御，志尚高雅、博学多通不如华亭布衣陈继儒、龙溪举人张燮，至圜土累系之臣朴心纯行不如李汝璨、傅朝佑，文章意气、坎坷磊落不如钱谦益、郑鄤。时鄤方以杖母被大诟；帝得疏骇异，而忌者愈藉为口实。最后以劾杨嗣昌夺情入阁，帝怒甚，亲召至平台诘责，下狱遣戍（事具「明史」）。

南渡，起吏部右侍郎。道周不欲出，马士英遣人讽之曰：『人望在公，公而不起，岂欲从史可法拥立潞王乎』？道周不得已，乃趋朝；至则陈进取九策。九月，升礼部尚书，掌詹事府事。寻以祭告禹陵出。临行上言：『今欲东收兖济、北略漳河、西取应安，然后问洛阳之钟簴、扫承德之松楸，上规天寿：此旷日持久，其道诚难。必如臣愚计，得一沉鸷之将，简士三万、赍粮百日，出赣榆、韦桥，东踰破车，度临朐，历博兴，直上盐山，抵沧州。此间千四百里皆荒旷如升虚邑，惟临朐、安邱、乐安、阳信之间稍有屯聚，可因粮而食。尽七昼夜至武清，渡白沟，出其不意，从天而下。然后致陛下哀痛之意，祭告洒扫于十二陵，与长安士民拭泪而觐九庙。还则兵分两道：一下临清，以收兖济；一下邯郸，以收彰卫。其用力甚少，奏功甚钜。此耿弇所发愤于祝阿、刘裕所欢呼于大岘也』。

南京溃，唐王建号福州；以本官兼武英殿大学士，参赞机务。王素重其学行，礼敬备至。时何吾驺、蒋德璟等未至，道周为首辅。会赐宴，郑芝龙以侯爵欲居第一；道周谓『祖制武职无班文臣右者』。芝龙辞绌。由是文武不和。有诸生上书诋道周迂，不可居相位；王知出芝龙意，下督学御史挞之。然是时国势衰微，兵食俱乏，政归郑氏；诸大帅选观望。

道周见芝龙殊无经略之志，愤激请督师自效。请兵请粮，芝龙皆不应。乃以七月二十二日启行，仅赍一月粮以虚声鼓动忠义士，旬日间得九千余人。亲写札副奖语给为公赏，得之者荣于诰敕。而应募者多不练之兵，不能应敌。由广信抵衢州；婺源令某，其门人也，伪致降书，道周信之，决计深入。曰：『国家养士数百年，士民岂无人心；传檄自归命耳』。十二月，至婺源明堂里，大兵猝至，一军歼焉，道周知为令所卖。比从者俱遁，曰：『吾死此矣』！遂被执。幕下士兵部职方主事福建赵士超，字渊卿；中书赖维谨，字敬儒；蔡春溶，字时培：皆漳州人。道周妻弟通判毛玉洁，字去水，六合人。四人俱从之。道周绝粒七日，不死。至徽州，元旦张灯甚盛，为鱼龙曼衍诸戏；乃与士超等怅然赋诗。是夜，雷雨大作，统行三昼夜不止；训导吴士绣呼其子祺生曰：『皇天震怒，殆为黄先生乎』！不食而卒。道周至江宁，洪承畴其乡人也；遣使来言：『幸毋自苦，我可以保先生不死』。道周詈之曰：『承畴死久矣！松山之败，先帝痛其死，亲自祭哭，焉得尚存？此无藉小人冒其名耳』。承畴馆而礼之，上疏乞贷死；朝旨不许。道周在馆，与门人讲习吟咏如常，着诗文数卷。素善书翰，都人争求之，终日握管不辞也。三月七日赴市，书绝命词于衣带间；过东华门坐不起，曰：『此与高皇帝陵寝近，可死也』！既见市有竖福建门牌者，指曰：『福建吾君在焉，死于此可也』！南向再拜，遂受刑；士超等四人皆从死。唐王闻之大哭，迫赠文明伯，谥「忠烈」。

道周诗文敏捷，精天文、历数、皇极诸书。所着「三易洞诠」、「革象新书」，学者穷年不能通其说；而道周以之推验治乱，其说多中。自推行年终于六十三岁丙戌，书之小册；始知其能前知也。

「勘本」曰：石斋先生为翰林时，补经筵展书官；故事：必膝行以前。先生独否；魏忠贤目慑之。后救故相钱龙锡，疏凡三上；钱得减死。及召对平台，帝问：『郑鄤，激父杖母者也。尔自言不如，何邪』？对曰：『匡章见弃通国，孟子不失礼貌。臣言文章不如，且众恶之必察也』。论列久之（语详「明史」）。既而曰：『臣今日不尽言，则臣欺陛下；陛下今日杀臣，则陛下负臣』。帝怒，下之狱，寻即遣戌。时有涂仲吉者，漳浦诸生；以论救受廷杖，遂终身事之无怨言。先生所至，学者云集，讲论无倦。所居铜山在孤岛中，有石室，自幼坐卧其中；故门下士称为石斋先生。讲学禹航时，爱大涤山川之胜；尝曰：『大涤，吾墓田也』。后之人有为之立祠祀焉者。其传道弟子，曰禹航何羲兆（瑞图）、曰绍兴吕汉■〈常上心下〉（叔伦）。先生正命，门人星散；惟二君抱其遗书入山，终身不出，以逸民终，其节最高。他如甬上董次公（守谕），少即受业，而讲学于大涤山房为最久；江东司饟，几至杀身。其所着「易学」，则犹是漳海绪言也。

右是卷，专为儒臣二周先生传。原本简略过半；如子刘子门下尽属有光残局者也，特于「书后」表出诸，以证一时忠义之盛云。








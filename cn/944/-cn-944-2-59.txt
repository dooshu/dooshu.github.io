暑咏寄梅集贤

杨亿

点缀鲜云紫宙宽。微风淅淅起霜纨。魏台清暑开冰井。汉殿延年啜露盘。天外一飞期汗漫。水边千亩忆檀栾。流波意密知音少。可得延陵为试观。

刘筠

石渠岌嶪亘宛虹。玄荫清流接桂宫。玉女壶欹天未笑。羲和辔缓日方中。孝先便腹宁无诮。痀偻承蜩敢衒功。蠲渴欲来飞雪散。南昌世胄有仙风。


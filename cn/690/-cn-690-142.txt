卷一百四十二



卷之一百四十二

洪武十五年二月辛亥朔。

壬子，上以河南水灾民饥，命驸马都尉李祺往赈之，敕谕祺曰：“河南奏黄河水决，弥漫数百里，漂荡民居，百姓迁移，不得宁处，朕甚悯焉。今东作方兴，民饥窘，不得耕作，特命尔往赈之，无使一夫一妇不获其所，尔其钦哉。”祺承命而行。复令赍敕谕布政司及府、州、县曰：“大河之水，天泉也，必有神以司之，若所在牧守得人，政务修举，则其水蜿蜒东注，无摧山裂石之患，而民安焉。苟非其人，则冲决城邑，荡析民居，而牧守亦与其祸，此感应之必然也。去岁，河南来奏河水漂没数州，田园一空，桑麻尽为所荡，良由牧守非人故耳。方春东作将兴，民无衣食，何以立命？今特命驸马都尉李祺赍敕往所伤之处，优给其民，虽不足为厚恩，亦庶以少苏其困苦。尔为牧守者，宜加修省，以惠餋其民，毋违朕命。”

癸丑，置云南都指挥使司，命前军都督佥事谢熊戈、预左军都督佥事冯诚署司事。

命都督府遴选致仕武官五十七员，往守云南诸城。

遣使敕谕播州宣慰使杨铿曰：“朕以致仕武官分守云南，每官一人至，备甲兵五十五人卫送之。”谕水西、乌撒、乌蒙、东川、芒部、沾益诸酋长曰：“今遣人置邮驿，通云南，宜率土人随其疆界远迩，开筑道路，其广十丈，准古法以六十里为一驿。符至奉行。”

召南宁卫指挥佥事单发为右军都督佥事。

甲寅，以云南平，诏天下曰：“朕荷上天眷佑，海岳效灵，祖宗积德，自即位以来，十有五载，寰宇全归于版籍。惟西南诸夷为云南梁王所惑，恃其险远，弗遵声教，特命征南将军頴川侯傅友德、副将军永昌侯蓝玉、西平侯沐英率甲士三十万，马步并进，征彼不庭。大军既临，渠魁尽获，云南已平，诏告天下，臣民共知。於戏！福民永已，圣贤之为，逆天违命，根祸殃民，身家被罪，惟西南诸夷应之，故兹诏谕。”

漳州府龙岩县群盗作乱，福建都指挥使司发兵讨平之。

乙卯，置云南布政使司，改中庆路为云南府，命汝南侯梅思祖、平章潘原明署布政使司事。敕谕征南将军頴川侯傅友德、左副将军永昌侯蓝玉、右副将军西平侯沐英曰：“云南之地，其民尚兵，上古以为遐荒，中古禹迹所至，以别中土，故属梁州之域。自汉、隋、唐，皆中国所统。曩元既立行省，数出朝臣望重者镇之。今思镇彼非名臣望重者不能守也，故特命汝南侯梅思祖、平章潘原明暂署云南布政使司事，事定之后，除官代还。”

丁巳，遣官释奠于先师孔子。

赐六部尚书侍郎马，敕曰：“礼，君赐车马，所以礼重臣，示优宠也。今尚书、侍郎，古六卿之职，朝夕赞襄庶政，非群有司比，而骑乘不俱，其何以振肃礼仪，使百寮具赡哉？书不云乎：‘明试以功，车服以庸。’其各赐马，以称吾优礼重臣之意。”

戊午，祭大社、大稷。

敕征南将军頴川侯傅友德、左副将军永昌侯蓝玉、右副将军西平侯沐英曰：“自云南捷报至，朕念将军久劳在外，但乌蒙、乌撒、东川、芒部土酋当悉送入朝，盖虑大军既回，诸蛮仍复啸聚，符到之日，不限岁月，一一送来，霭翠夫妇亦如之。前已设贵州都指挥使司，然地势偏东，今思控制之法，莫若于实卜所居之地立司，以控贵州、普定、普安、沾益、东川、芒部、乌蒙、永宁、建昌等处，卿等以为何如？宜审图可否，为之。”

松潘安抚司酋长占藏先结等来朝，贡马一百三匹，诏赐文绮、钞有差。

己未，以通政使司试左通政张紞为云南布政使司左参政，仪鸾司大使宋昱为右参政，通政使司左参议韩钥为左参议，试右通政范祖为右参议。以敕谕紞曰：“古者，尚志之士必立身以行道，道行则名成，名成则贵身荣家以显亲矣。卿有志于古之士，事朕左右，能日省月察，异於世之昏愚污浊者，故特命卿以云南方面之任，正君子行道之时也。然云南诸夷杂处，威则易以怨，宽则易以纵，卿往，其务威、德并行，彼虽蛮夷，岂不率服？卿其敬哉，将有无穷之誉矣。”紞既陛辞，上复赋诗二章以赐之。

以殿廷仪礼司正蔡瑄为通政使司左通政。

壬戌，朝日。

故元鲸海千户速哥帖木儿、木答哈千户完者帖木儿、牙兰千户皂化自女真来归，言：“辽阳至佛出浑之地三千四百里，自佛出浑至干朵怜一千里，斡朵怜至托温万户府一百八十里，托温至佛思木隘口一百八十里，佛思木至胡里改一百九十里，胡里改至乐浪古隘口一百七十里，乐浪古溢口至乞列怜一百九十里。自佛出浑至乞列怜，皆旧所部之地，愿往谕其民，使之来归。”诏许之，赐以织金文绮。

乙丑，遣官祀历代帝王。

俄力思军民元帅府、巴者万户府遣使奉表，贡方物。

琉球国中山王察度遣其弟泰期及其臣亚兰匏等奉表，贡马二十匹、硫黄二十斤，赐察度织金文绮、纱罗十二疋，帛如之，泰期、亚兰匏等绮帛有差，并遣上佩监奉御路谦送其使者归国。

丙寅，祭太岁、风云雷雨、岳镇、海渎、山川、月将、城隍诸神，遣官祭先农及旗纛。

敕谕征南将军頴川侯傅友德、左副将军永昌侯蓝玉、右副将军西平侯沐英曰：“自将军南征，大军所至，势同破竹，蛮獠之地，次第底平。朕观自古云南诸夷叛服不常，盖以其地险而远，其民富而狠也，驯服之道，必宽猛适宜，事之委曲，谅将军必不烦朕虑，朕亦不可不以古人之事以示将军。在汉武帝时，始得西南诸夷，终两汉之世，叛者十次；在光武时，将军刘尚击益州夷，路由越嶲，其酋长多酿毒酒，欲以劳军，因袭击尚，尚知其谋，即分兵掩捕，诛之，徙其家属于成都；蜀汉之时，诸葛亮讨平其地，收其豪杰，出其金银马牛，以给军用，终亮之世，夷不复反，亮没后，凡四反，张嶷尝一讨之，嶷将回军兴，古獠复反，嶷复击之，其地悉平；唐太宗时，云南自守，至高宗时，始入贡，朝廷待之至重，反生侮慢，唐前后凡九加兵，战屡不胜，唐终不能驭；元世祖亲下云南，令亲王镇守之，终元百年间，前后七叛。将军观此，可熟察其情，详慎处置，为今之计，非惟制其不叛，重在使其无叛耳。”

乌思藏指挥同知监藏巴藏卜、宣慰司官朵儿只令真、前都元帅锁南藏卜赏巴、前司徒罗古监藏、仰思多万户公哥怕遣镇抚汝奴藏卜、僧哈麻剌来朝，贡兠罗帽、铁骊、绵等物，诏赐汝奴藏卜等文绮、袭衣、钞有差及乌茶二百斤，僧哈麻剌等文绮及禅衣各一袭。

丁卯，升应天卫指挥使丁德为左军都督佥事，延安卫指挥佥事王俊为云南都指挥使。

庚午，荆州府言：“归州巴东县逋租，请以钞代输。”许之。

辛未，改制使节：黄色三檐，宝盖长二尺，黄纱袋笼之，又制朱红架一，以节置其上。使者既受命，则载以行，使归，则持之以复命。

增置湖广、四川马驿一十四：湖广九驿，卢溪县曰船溪，辰溪县曰山塘，沅州曰怀化、罗臼、冷水，曰晃州，思州宣慰使司曰平溪，思南宣慰使司曰梅溪，曰相见；四川五驿，播州宣慰使司曰柳塘、地松、上塘，贵州卫曰平坝、新溪。

置大名府大名县。

壬申，册安陆侯吴复女为齐王榑妃。

诏云南诸夷曰：“自有元失驭，群雄并起，各擅声教，废兴叠叠，民不聊生。朕秣马厉兵于江左，控弦三十万，以观诸雄久之，群雄弗成，乃命征虏大将军平定元都，肃清华夏，奠安黎庶。迩年以来，士不弯弧，马牧平野，农安田亩，人皆乐生，惟尔西南诸夷密迩声教，恃险弗庭，纳逋逃，匿有罪，肆侮中华。凡我朝臣，孰不愤恨，是以特兴问罪之师。今云南既平，诸夷服从，故诏谕以更生之恩。於戏！知天命者福臻，昧天理者祸至。信如四时，速如影响，播告诸夷，想宜知悉。”

甲戌，天鼓鸣。

开封府祥符等八县及陈州水灾，诏免其田租。

以翰林典籍刘仲质为礼部尚书。

夜，有流星大如丸，赤色，起自七公，东北行丈余，发光大如鸡子，至天市东垣没。

乙亥，上谕群臣曰：“朕统一天下，于今十有五年，夙夜靡宁，诚以天下之大，生齿之众，庶事之繁，日决万几。苟有怠忽，或一言不当，贻四海之忧，或一事有失，为天下之患，岂可不尽心乎？朕与卿等共理，当各勤乃事，体朕至怀。”

起致仕济宁左卫镇抚胡溥为山东布政使司右布政使，济州卫百户周景为左参议，永平卫百户范诚为右参议，宣武卫百户张端为山西布政使司左参政，永清右卫千户王福为左参议，永平卫百户刘清为右参议，龙骧卫百户张林为广东布政使司左参政，南昌卫所镇抚江崇为右参议，羽林左卫百户龙德为浙江布政使司右布政使，周先为四川布政使司左布政使，徽州守御百户周良为陕西布政使司右布政使。

升太仓卫指挥佥事吴斡为江西都指挥使，太仓卫百户戴宗为都指挥同知。

南雄侯赵庸遣江阴卫指挥杨宽等领兵击乳原山蛮寇，尽俘其众。

上以大军征南，兵食不继，命户部令商人往云南中纳盐粮以给之。于是户部奏定商人纳米给盐之例：凡云南纳米六斗者给淮盐二百斤，米五斗者给浙盐二百斤，米一石者给川盐二百斤；普安纳米六斗者给淮浙盐二百斤，米二石五斗者给川盐二百斤；普定纳米五斗者给淮盐二百斤，米四斗者给浙盐二百斤，川盐如普安之例；乌撒纳米二斗者给淮、浙盐皆二百斤，川盐亦如普安之例。

己卯，以前四川左布政使朱守仁为云南楚雄府知府。守仁，徐州人。岁甲辰，以故官除中书断事，累迁至四川左布政使。年老赐还乡里，坐事输罚作，特宥之，授今官。

吏部奏引除县官五十余人，上悉召前，谕之曰：“县官之职，最亲于民，古之称循吏者，多由此出。苟有善政及民，而民称之美名，即传于远迩也。若蠹政害民，而民怨之恶声亦不可揜也。为善为恶，朝廷公论有在，尔等其慎之。苟治民而有成绩，他日不患不至崇要也。”

是月，广西思明府知府黄忽都遣其弟禄政奉表，贡马及方物，赐以钞锭。

以四川播州宣慰使司隶贵州都指挥使司。








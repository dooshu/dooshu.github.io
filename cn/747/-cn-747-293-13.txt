○追赠祭文

开元二十年岁次壬申，孤子九龄，谨遣弟某等，谨以清酌脯醢庶羞之奠，敢昭告於先考妣之灵：九龄积罪昊天，天实降罚，严荫永隔，慈颜重违，欲报劬劳，终天何极？夙承教诲，幸而有成，崇国宠灵，猥当大任。圣上义存延赏，追赠所及，朝恩优渥，跪承摧感，伏惟昭亮，享兹殊锡。今谨具赠太常卿广州都督告身，桂阳郡太夫人告身，及玉带、金章、紫衣各一副，伏惟尚飨。








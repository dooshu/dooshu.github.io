陈棣　春日偶成三首

东君驰驿骑，万里一宵通。

柳眼凝晴碧，桃腮泣露红。

丙鳞安浅濑，乙羽怯柔风。

莫向高城望，愁生阿堵中。

陈棣

陈棣　春日偶成三首

雨后春逾丽，平堤涨绿波。

侵人花气酿，刺眼麦芒多。

舴艋閒蓑笠，秋千醉绮罗。

光阴难把玩，秀句与消磨。

陈棣

陈棣　春日偶成三首

陋巷逢春日，生涯亦足夸。

堆钱聚榆荚，积絮扑杨花。

旌旆千行行，笙歌两部蛙。

凭谁为商榷，何似五侯家。

陈棣


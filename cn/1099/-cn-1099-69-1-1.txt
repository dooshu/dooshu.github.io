○屯禦疏 【 邊鎮屯守】

臣按綏德在秦時為上郡、歷漢隋唐皆為邊鎮、宋初沒于西夏、元平章孔興據守、國朝洪武二年、定陝西、孔興北遁、設綏德衛、屯兵數萬守之、撥綏德衛千戶劉寵屯治榆林、正統中、命都督王禎鎮守延綏、始議築榆林城、及沿邊十八寨、移鎮於彼、成化七年、置榆林衛、八年、都御史余子俊開廣榆林城垣、增置三十六營堡、寧夏即古朔方地、歷漢隋唐皆為郡縣、宋趙元昊據之、稱西夏、與延慶熙和分界、元置行省、國初棄其地、徙其民於陝西、洪武九年、立寧夏等五衛、後命將鎮守、嘗考之漢文帝時。匈奴寇上郡雲中。詔將軍周亞夫等。屯兵近地以備之。未嘗窮兵遠討也。武帝時。又大人破塞外城。欲再舉兵而海內虗耗。不可復舉矣。故武帝末年深悔之。唐太宗時。突厥合十餘萬騎入寇。至渭水便橋之北。豈以太宗之英武。而素不能為之備哉。勢有所不能也。其後突厥頡利政亂諸夷叛之。人民大飢。牛馬多死。始遣李靖乘其隙而襲破之。以其降眾雜處中國終唐之世內亂多而邊患少非太宗一時之戰功。能使其久遠而不犯也。值虜運自衰耳。以今日陝西邊備論之。國初因秦漢之舊。以綏德為邊衛。東自葭州黃河。西至寧夏定邊營七百餘里。中間岡阜相連。有險可據。猶易為守。自移鎮榆林綏德。官軍移徙不常。在綏德者不及什一。自是延慶之民。困於遠輸。日益流徙。田多荒蕪。戶口減什之六七。而邊備日益匱乏矣。虜賊大舉。或繇榆林東雙山堡等處入冠綏德。或由榆林西南定邊營花馬池等處入寇固原。形勢具見榆林之兵其在東也則以無險而不能守其在西南也則以路遠而不能援其在綏德安鎮也則以兵寡而不能禦則移鎮榆林者。未見其為利也。惟東自定邊營起。西至寧夏。東黃河岸橫城堡止三百餘里。中間皆平漫沙漠。無山谿之險故。虜賊大舉。多由此入。故論者多欲此地增築城堡。募兵以守。而未易成也。為今之計。宜量撤兵卒之半。復還綏德。使守險拒敵。防其深入庶可減省遠輸以甦民困其榆林及新設城堡。各計其屯田歲入之數。留兵屯守。以立孤懸之勢。而移置其多餘之屯於定邊營要害之地。委謀勇將官統之。寧夏亦委將官調兵屯於花馬池。又調集內地驍徤之兵。屯於固原。命原設總兵官常住其地提督操習。各充其饋餉。如虜將有入寇之機。即令寧夏固原三路合兵防禦擊殺。如此雖不能使其必不侵犯。而自足以致其不敢深入。且又於平時愛養內郡之民力。以固根本。可使制梃以撻胡虜之兵。而內無土崩之勢。至於守邊將帥失利究其所由、以行黜罰、而無濫縱、使官得久任而邊備無廢弛、如斯而巳矣、若曰必使虜不內侵或欲連數百里之地盡築城堡則力有所不贍王晉溪亦言全陝立總制為失策或欲置重臣總制三路之兵。以抗其衝。則智有所不及。或欲發數十年之師。直搗虜巢。滅其種類。則勢有所不能。非今日之所可行也。


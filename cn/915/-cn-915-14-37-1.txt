◇少傅箴

惟王建国，辨方正位。左史记言，右史记事，莫不援立太子，为皇之贰。是以《易》称明两，《礼》云上嗣。东序养德，震方主器。束发就学，《宵雅》更肄。朝读百篇，乙夜乃寐。爱日惜力，寸阴无弃。视膳再饭，寝门三至。小心翼翼，大孝蒸蒸。谋谟计虑，问对疑丞。安乐必敬，无忘战兢。夫天道益谦，人道恶盈。汉嗣不绝乎驰道，魏储回环于邺城。前史攸载，後世扬名。三善俱备，万国以贞。姬周长久，实赖贤良。嬴秦短祚，诚由少阳。虽卜年七百，有德过历而昌，数世万一，无德不及而亡。敬之敬之，天惟显思。光副皇极，永固洪基。观德审谕，授告职司。（《周书·萧圆肃传》，《玉海》）


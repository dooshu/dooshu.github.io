韩元吉　送汤丞相帅会稽

淮岸春来罢夕烽，君王奏凯大明宫。

守关岂但勤萧相，分陕犹宜屈召公。

彩绶不妨龙衮贵，绵衣真与故乡同。

政成更上平戎略，归作麒麟第一功。

韩元吉

韩元吉　送汤丞相帅会稽

翰墨英名多士先，经纶长策万方传。

久知燕许文章大，要自皋夔事业贤。

曲水兰亭修竹外，都门祖帐百花前。

去天尺五调元旧，肯使邦人借一年。

韩元吉

韩元吉　送汤丞相帅会稽

畴昔追风幸执鞭，词场好在笔如椽。

十年睎骥犹瞠若，晚岁登龙未偶然。

下客阳春惊白云，何人绿水近红莲。

尚应九里蒙河润，他日一天今二天。

韩元吉


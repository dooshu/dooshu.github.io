◎申恬

恬字公休。（《御览》六百三十四引徐爰《宋书》作字道。）魏郡魏人，义熙末为骠骑道怜参军。武帝受禅，拜东宫殿中将军。元嘉中转员外散骑侍郎，出为绥远将军下邳太守，转北海，加宁远将军。又为北谯梁二郡太守，迁督鲁东平济北三郡军事太山太守。临川王义庆镇江陵，为平西中兵参军，又为衡阳王义季安西参军，加宁朔将军，召拜太子屯骑校尉，以母忧去职。起督冀州青州，之济南乐安平原三郡诸军事、扬烈将军、冀州刺史，加济南太守。以兵败征还，起为通直常侍，授宁朔将军、山阳太守。孝武即位，迁青州刺史。寻加督徐州之东莞东安，又督冀州，迁豫州刺史，孝建三年卒，年六十九。


答甘肃巡抚侯掖川


答藏僧锁南坚参遍金纻丝二端、云纻丝二端，此外仍加茶百斤及细布等物。或再欲从厚，则加一数念珠子。去人不便多赍，烦即于抚赏银内处给，可入查盘也。仍乞代为传示，谢其远意。

通贡一节，已奏知主上俞允。今且先授禅师之号，后若化虏有功，次第加进，决不吝惜。此后中华番虏合为一家，永享太平，垂名万世矣。其顺义先已传谕，今不审当再谕否？望公以便宜行之。如欲遗以食物，亦即抚赏内处给亦可。






○竭愚忠陳三議以備聖明採擇疏 【 吏治兵事河道】

臣聞明君之致治、慮必周於萬全、忠臣之事君、言不嫌於過計、况今　聖明御極、正臣子效忠之秋、災異頻仍、尤上下修省之日、臣以外郡末吏、荷蒙　聖恩拔置言官、遭逢若此、而猶不竭其款款之愚、以冀補報於萬一、是上負　陛下、而下負初心、臣不敢也、謹以見聞所及、有關於當今時務者、總括三議、為　陛下陳之、惟　陛下留意、其一曰議吏、臣惟生民之休戚在守令、守令所以寄民命者也、恭遇　皇上加意吏治、旌卓異、懲貪酷、天下喁喁向風、巳而議者猶謂吏治未盡復古何也、臣以為文移之當裁也。物議之當覈也。本原之當敦也。昔人云為政不在多言文移之多吏治之所以日衰也然有不可省者以上欲防下之弊端而下欲明巳之有守因循而至子煩猥耳夫上之所以流通於下者文移而巳。疏則玩。煩則擾。其弊等耳。臣觀之有司。所謂文例日增而不足吏議日異而不定葢有之矣。如一錢粮也。所降發之冊式凡幾。如一獄訟也。所批發之詞狀凡幾。如行一令也。應通詳之衙門凡幾。如遣一吏也。應倒換之循環凡幾葢名雖守令而其實簿吏不異矣。下之有司。日疲其精神於文移遲速之間。而不暇行乎其志。上之監司。日用其精神於文移依違之間。而不暇先乎其大。有司既苦於煩。一一而經心不能也。勢必授之吏書。而應之以文具。監司又憚於煩。一一而經目不能也。勢必假之吏書。而行之以姑息。上下交受其病。而彼此俱失其職。坐此故也。臣非以文移為可去也。臣惟朝廷之設官。撫按總督司道司道總督府州縣。其統轄有定分。而人臣之受職。或錢穀。或刑名。或專制。或兼攝。其詳略有定司。欲、吏治之復古。莫若明其職掌。省其文移。司刑名者不必兼夫錢穀。司錢穀者不必及夫刑名。專制者理其目。兼攝者理其綱。前令可因。何必作聰明以更舊章。有司當先。奚為以一人而侵眾臣。賢者聽其展布。務省事毋務多事。不賢者嚴其簡黜。務更人毋務更法。而弊所當覈。例所當舉者。或一年巳終。或半年以裏。撫按覈之司道。司道各以其職覈之府。府覈之州縣。葢文約則簡而易行。力專則詳而不漏省一詞訟則省一民害減一冊籍則減一吏弊其視之徒煩而無益者功相萬也。文移裁矣。而是非不明。則賞罰無當。是非者上之所據以賞罰者。顧是非遠而不能達者。則小民之公論也。其朝布而夕達者。則衙門積姦地方巨豪之浮議也。浮議一興。雖有賢者。無由以自明。而浮議既播。雖有知其賢者。不能以不惑。是以太阿之柄倒持於下。而推畏之風。日習於上。邑有大事。則謹而避之耳。邑有大獄。則解使去巳耳。長陵夷之漸。阻任事之氣。其所係豈渺小哉。近如山東萊陽縣丞朱希召、丞甲官也為物議所中猶能廉實則當時吏治亦尚可觀幾為物議所中、向非撫按覆覈、則希召又繼劉庠而後矣、天下之廣、獨一萊陽丞哉、臣愚以為風聞言事可例於內之科道而不可例於在外之撫按可用於中行之庶官。而不可用於按屬之有司。請乞通行各處撫按、務精簡別、毋惑飛語、寄之耳目者、必先問其所寄之人、得之傳聞者、必覆查其所聞之事、舉劾務求其當、毋徒取盈於舊額、贓私務得其真不在張大其數目、大抵款單不必全實至為某人為某事。受贓若干。如此之類苟非灼見其然。毋得遽入章疏。而挾私駕空。私遽揭帖。擅刻謗版者。仍加重治。以為地方之警。庶甄別明而勸懲當。吏治修而民志定矣。然本原不講、則吏治皆苟而巳、臣聞之曰、有不忍人之心、斯有不忍人之政、夫心與政相因也、又曰、善治者無赫赫之名、夫名與實相勝也、今之吏。誠心愛民者固多。而炫奇賈譽者不少。以歛怨為任怨。以憤事為幹事。弊未及剔也即一皂一夫之查革。則汲汲而申詳。以為吾能剔弊如是利未及興也。即一牌一票之施行。則汲汲而暴白、以為吾能興利若是。苟當上意。毋論民心。苟快目前。毋計日後。至於墾田里。招流移。興教化勸農桑。為治道所最先者漠然若不與吾事矣。譬之象貌徒存而神氣不貫、於元元何補哉、臣愚以為評品吏治、宜先其心術、以及其政事、一念為民、事求實際者、上也即悶悶無華、上之人當最之矣、一念為巳事求虛聲者下也、即赫赫炫人、上之人當殿之矣。監司以是為賢否、銓部以是為勸懲、間於悃愊之吏、拔其一二以風在位、則意向所趨、而天下之民牧、有不回心向化者鮮矣、此今日之吏治所當議也、其二曰議兵、恭惟皇上聖德格天、北虜欵塞、逆夷授首、天下欣欣、享太平之慶、顧臣聞之、天下雖安、忘戰則危、帝王之兵、以全取勝、先年議許貢市之初。非遂以為長策也。葢曰姑餌虜人以修我備而巳。經今數年。而邊備如故。一有警報。且然且否。而將臣巳倉皇告急矣。則今之邊事。豈非所當亟圖者哉。臣不諳邊事、姑就臣所見、則勝筭之當定也。招降之當慮也。遼左之當備也。李牧備胡。趙充國備羌。其初皆落落不合。或遣人代將。或移書詰問。然二臣持之不變。而卒之卻先零。降匈奴若持左券以取償焉。何者。彼其中有定見也。此兵家所謂筭也今之邊。其有筭乎。無筭乎。平居僥倖以苟免。有事張皇以掩敗。即稍稍自見者。亦嘗試而漫為之耳。夫少算猶恐不勝。而况無哉。臣愚以為今之大將。既不能必如李趙其倫然亦宜擇其智勇兼長者任之。寬其文法。許其展布。一應邊事。悉聽籌畫。如各鎮之中。要見某弱某強。某為慮所生心之地。則某鎮當備。某鎮當援。如一鎮之中。要見某強某弱。某為虜所必由之途則某堡當備。某堡當援。墩臺修矣。守墩臺者有無缺乏。芻粮備矣。給芻粮者。有無科尅。華夷有定限也禁邊將之私交。以杜其玩狎之漸。市貢有定則也。抑將來之過求。以堅其攝服之心。可守則守。無藉手於班軍。當戰則戰。毋塞責於搗巢。舉此數端餘可類推。仍乞通行總鎮諸臣。各悉所見。具聞於朝。務求必勝之筭。以收不戰之功。較之虜至而倉皇者。果孰為得失哉。然招降近例不及今一處。臣恐有筭之所不及者。臣惟用間招降。設法招來宜招中國之人不宜招北虜部落此論精切可施於臨敵而不可施於平時可施於中國之脅從而不可施於夷狄之異類臣不敢遠引覆轍。請以我國家証之。陝之有把丹也。自　太祖始也。至成化丁亥。而李俊滿四等遂有石城之變。連師數月。徵兵五萬。僅乃克之。計所戕傷。葢一伯三都督數千官軍矣。夫休養於百年。猶稱亂於一旦。降夷之不足恃。此其明效也。頃隆慶元年以來。先後建議。開歸路。散逆黨為中國流移者設耳而乃以類報降夷。與回鄉人口共議陞賞則例。即今九月內、兵部題覆、如遼左邵那哈等亦不少矣、夫邊臣動於陞賞之利。則其招徠之必力。而招徠之術。臣以為非計而誘之。則利而陷之也。以計誘而喜則必以計窮而悔以利陷而親則必以利小而疏而邊塞之險。與彼共之。虛實之備。令彼知之。萬一有李俊滿四者搆於其間。又萬一虜謀不測。故布親信於塞上。廼駭而圖之。其將有及乎。况中國之大。初何籍此夷。類而夷種之繁又豈吾之招徠可得而孤其黨者。則亦何利而為之乎。臣愚以為回鄉人口。宜仍舊例以勸來者。至於招徠降夷。一切罷絕。以杜邊釁。以銷後患。即今所巳招之夷。亦宜漸次密圖。移於稍遠處所。以絕其交通之路。先事而防。乃無事矣。臣觀近年邊報。往往在遼左。然又往往報罷。臣竊惑焉。豈虜巳壓境。邊臣以計免耶。抑狡虜故勞我師。俾異日者即有報不為意耶。邊臣計免。則漸不可長。虜人懷詐。則變不可測。况遼左之地。曠衍難守。寧前之兵。單弱不支。則遼之未可息肩。不在薊之下也。而抽軍入衛。歲以為常。夫寧夏延綏之入衛。是以遠衛近也。邊兵入衛有損無益宜俱罷之然識者猶謂非計。徒損軍數。無益實用。巳非守在四夷之意。若遼薊接壤義同唇齒。遼兵寡矣。而又衛薊。是益其寡也。臣未見遼受敵而薊可安處者也。曩者薊無勁兵。故藉徵發今練兵數年。而入衛猶故。則所謂練者安在哉。臣謂遼左一鎮。以寧前為咽喉。寧前又薊遼適均之地。合無將前入衛之軍。至期移駐寧前。擇官訓練。薊有警則出而衛薊。遼有警則返而援遼。不則以助寧前之防守。此亦兩利而俱存之計也。其他備禦之策。責在總鎮加意圖維。無如臣前之說。墮其術中。則虜雖黠不為患矣。此今日之兵事所當議也。其三曰議河、臣聞漢唐宋不皆資漕於河、然未嘗不治河者河之患、不獨在國計、在民生也、頃蒙　皇上允部臣之請、議開膠萊河以備運道、貽國家億萬年無疆之休、而　聖諭又終之曰、與治河事務不相干涉、大哉皇言、真明見萬里之外者也、臣觀今之河患亟矣、上流既壅。下流日以淤。瀰漫千里。勢若滔天。極目蕭條人煙一空。泗州要地也。渰沒之餘。僅存一門。清江浦巨鎮也。官舍之前。不通徒步。而淮之北堤。勢巳不支。及今不治。河不趨而淮不巳也。趨而淮是無淮也。無淮是無通泰諸州縣也。而高寶湖水勢如建瓴。是無二湖也。乃治河諸臣。未有以淮泗為念者。豈其智不逮哉。運道所由。命脉係之。故其精神。用之挑淺護堤以救燃眉之急。猶且不暇。况及其他。今運道有別議矣。治河之策。可泄泄不亟講乎。臣考之邇來議河者非一人。亦非一說。或謂上自清河。下至安東。疏濬淤泥。或謂專意清河草灣。或謂疏海口并呂梁積淤。臣固不能臆度其孰便。而河之不可不治。則臣愚斷以為今日之務未有急於此者也。臣亦知今之治河甚難。濬海口則潮汐為崇。尋別道則水性難回。然千里之沃壤。雨地之民命。泗州之　祖陵。淮南之運道。胥係於此。可委之無可柰何而巳耶。臣謂及今水涸。宜令河道大臣帶同熟於河道司屬二三人。下沿淮安上遡潼關。逐一相視。孰可分其流。孰可殺其勢。孰可救目前之急。孰可圖末世之安。計畫停妥。貼圖立說。具奏施行。以固　祖陵萬世之基。以全淮楊二郡之命。而淮安以南之粮運。胥賴之以永利矣。或曰如財詘何、則臣又有以折之、自水患以來。淮陽諸郡。無一歲不蠲免。無一歲不賑濟。今誠移其蠲且賑者用之於河。費於今而償於後奚不可也。語曰涓涓不絕、終成江河、今之患、豈直涓涓哉、此今日之河道所當議也、夫此三者匪獨臣言之、葢人人言之矣、而竟未一一底績以副　皇上望治之懷者。何哉、臣又惟天下之事。一實百成。一虛百廢。今朝廷方下務實之令。各臣工孰不以實政藉口者。而臣恐其所謂實者不實也。夫虛實之間固有辨矣夫益於國則實益於民則實反是皆虛也。臣乞　皇上申諭內外諸臣、毋苟且於目前而務為深長之慮、毋取辦於簿書、而務懷真誠之心、如吏也、實意愛養、若有家者所以字其子、而不為粉飾之具、如兵也實意經略、若有家者所以防其患、而不為挨磨之計、如河也、實意料理、若有家者所以奠其居、而不為僥倖之圖、同心戮力、無分彼此專精一志、毋計近小、則天下之事、有不足為、而臣區區之三議皆贅辭矣、


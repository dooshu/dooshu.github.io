泛沔州城南郎官湖并序





唐时，沔州隶江南西道，又谓之汉阳郡，有汉阳、汊川二县。《湖广通志》：郎官湖，在汉阳府城内。



乾元岁秋八月，白迁于夜郎，遇故人尚书郎张谓出使夏口，[一]沔州牧杜公、汉阳宰王公，觞于江城之南湖，乐天下之再平也。方夜水月如练，[二]清光可掇，[三]张公殊有胜概，四望超然，乃顾白曰：“此湖，古来贤豪游者非一，而枉践佳景，寂寥无闻。夫子可为我标之嘉名，以传不朽。”白因举酒酹水，[四]号之曰郎官湖，亦由郑圃之有仆射陂也。[五]席上文士辅翼、岑静以为知言，乃命赋诗纪事，刻石湖侧，将与大别山共相磨灭焉。[六]

[一]《唐诗纪事》：张谓登天宝二年进士第，奉使长沙，作《长沙风土记》，大历间为礼部侍郎。《唐诗品汇》：张谓，字正言，河南人。《旧唐书》：鄂州江夏县，本汉沙羡县地，属江夏郡。江、汉二水会于州西。春秋谓之夏汭，晋、宋谓之夏口，宋置江夏郡治于此，隋不改。武德四年，改为鄂州。《一统志》：唐史皆称鄂州为夏口。



[二]梁元帝诗：“昆明夜月光如练，上林朝花色如霰。”



[三]毛苌《诗传》：“掇，十也。”



[四]《广韵》：“酹，以酒沃地也。”



[五]《元和郡县志》：李氏陂，在郑州管城县东四里。后魏孝文帝以此陂赐仆射李冲，故俗呼为仆射陂，周回十八里。



[六]又云：鲁山，一名大别山，在沔州汉阳县东北一百步，其山前枕蜀江，北带汉水。《湖广通志》：大别山，在汉阳府城东北半里，汉江西岸。《禹贡》：“内方至于大别。”即此。一名翼际山，又名鲁山，山之阴有锁穴，即孙暠以铁索截江处。



张公多逸兴，共泛沔城隅。当时秋月好，不减武昌都。[一]四坐醉清光，为欢古来无。郎官爱此水，因号郎官湖。风流若未减，名与此山俱。[二]

[一]武昌，孙权尝建都于此，故曰武昌都。秋月，似用庾亮南楼谈咏竟坐事，详见二十二卷《武昌夜饮怀古》诗注。



[二]《晋书·羊祜传》：公德冠四海，道嗣前哲，令闻令望，必与此山俱传。末句借用其语。






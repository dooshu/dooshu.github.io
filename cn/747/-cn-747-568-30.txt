○袁州祭神文三首

维年月日，袁州刺史韩愈，谨告于城隍神之灵。刺史无治行，无以媚于神祗。天降之罚，以久不雨，苗且尽死。刺史虽得罪，百姓何辜？宜降疾咎于某躬身，无令鳏寡蒙兹滥罚。谨告。

维年月日，袁州刺史韩愈，谨以少牢之奠，祭于仰山之神曰：神之所依者惟人，人之所事者惟神。今既大旱，嘉谷将尽。人将无以为命，神亦将无所降依，不敢不以告。若守土有罪，宜被疾殃于其身。百姓可哀，宜蒙恩悯。以时赐雨，使获承祭不怠，神亦永有饮食。谨告。

维年月日，袁州刺史韩愈，谨以少牢之奠，祭于仰山之神曰：田谷将死而神膏泽之。百姓无所告而神恤之。刺史有罪而神释之。敢不有荐也！尚飨。


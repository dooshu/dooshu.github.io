●大明會典卷之一百四十九

驛傳五

符驗

洪武二十六年定、凡在內公差人員、係軍情重務、及奉特旨差遣給驛、兵部填給勘合、所差人員、轉赴內府、關領符驗、給驛前去。事完就便銷繳

凡符驗。洪武二十三年重造、給發各王府、及山西、北平、山東、陜西、廣東、福建、遼東、貴州、等處、都司、布政司、各六道。雲南都司、布政司、陜西涼州衛、各十道。浙江、江西、湖廣、四川、廣西布政司、及金齒衛、各五道。都司不與。如有軍務、以多槳快船飛報。

中都留守司、各道按察司、陜西寧夏衛、各四道。山海、密雲、永平、河州、岷州、洮州、大理、臨安、普安、松潘、建昌、茂州諸衛、各三道。畢節、烏撒、永寧、普定、平越、楚雄、曲靖、洱海、五開、鎮遠、興隆諸衛、各處宣慰使司、及衍聖公、張真人、各二道。其餘衙門、及腹裏軍衛、運司、俱不給

○二十四年、令各處布按二司符驗、各減一道。雲南布政司、及涼州衛、減二道。四川都司給起馬符驗三道。瀘州衛原領仍許存留。衍聖公張真人停給。永樂後、增給浙江寧波衛、宣府都司、符驗各一道。陜西綏德衛、二道

○宣德四年奏准、在外有符驗官司、歲終具給驛起數、及所幹事、造冊繳部、以憑稽考

○弘治九年、申明舊例、凡欽命文武大臣、出外公幹、該請符驗者、兵部具手本赴尚寶司、轉行印綬監、於寶簿內填註所領官員職名、親領應用。還日徑自奏繳。本部仍用手本赴監註銷。其鎮巡等官、在外更調陞用者、本部即於原擬本內、將該用符驗奏准、行令就彼交收、俟其回奏、復用手本、赴監對號轉註

○嘉靖三十七年題准、鎮巡參遊等官、原領有符驗、遇陞調事故等項、止許就彼交用、不必另請。其新設應有符驗衙門、仍照例請給凡南京鳳陽守備內外官、并各處鎮守總兵巡撫、及各守一方、不受鎮守節制內外守備、並領符驗奏事

凡分守協守副參遊擊、并內外官、受鎮守等官節制者、所領符驗、止許用於本境傳報聲息、及謝恩一事。餘事不許

凡監鎗整飭兵備、并一城一堡守備等項官、不許關領符驗

勘合　【火牌附】

凡勘合。舊例公差往回填行、會同館起關應付。在外者皆以符驗分關。嘉靖三十七年、改設內外勘合。部中給者、為內號。該應付者、兵部填給編發。南京兵部各處撫按等衙門者、為外號。各照地方大小、酌量多寡、編發收貯。遇有公差員役、及境內大小衙門差人例該應付者、許給一道。填用將盡、先期開報差人姓名、公差緣由、繳部酌量再給

○萬曆三年、改用大小勘合。公差官員例該。應付廩給夫馬車船者、照舊填用大勘合、仍給長單。此外如齎敕、及部差舍人、各衙門奏帶書吏、與監生當該、齎奏舍人吏承、南京天文生、各陵墳等役遠方雜職等官、俱另立一式、比舊差小、不開人夫廩糧、隨宜給發。俱付兵科、及經由衙門掛號外號者亦如之

○又題准、公差勘合、俱填實職實名。不許假借

○又題准、禁革假勘合。行廠衛五城、嚴加緝訪。兵部仍懸賞格、首實者給之。復設小票、預發良鄉、涿州、通州、各驛收照、比對勘合相同。如無小票、及數目不同、即將勘合繳回、以憑查究

凡關領勘合。嘉靖九年奏准、在外各衙門差來奏事進貢等項人員、赴該衙門告領印信手本內府差遣人員、給與兵部原編送內府兵字號半印勘合。或印信揭帖。及赴部查照應付。若奉黑字傳帖、兵部遵例應付。仍具本奏繳

○三十七年題准、王府勘合、舊例俱赴各該撫按衙門告領。今議路隔遠者、親王不過十二道。不甚遠者、及郡王、皆止七八道。俱咨行彼處巡撫衙門、每年總給長史教授官、收貯候用

○三十九年題准、親王初封之國、編印勘合一百道、送長史收貯應用。完日、照例移文、另行印給

○萬曆二年議准、陜西行太僕寺、苑馬寺、差人奏事、照管糧郎中例、每年量發勘合四道

○三年題准、分發撫按等衙門、不過二十五道。總兵等官、不過四五道其勘合行使入境、悉聽撫按掛號、據法減革

凡投繳勘合。萬曆三年議准、在京人員、差出、給內勘合。有往回者、回日赴部投繳。到彼住起者、就便投各撫按衙門、年終類繳。其自外入京、於撫按等衙門告給外勘合者、赴部投繳。有往回者、回日換給內勘合、應付到彼、類繳。仍行撫按衙門、一應公差人員勘合、俱要查繳。其請給勘合、亦要具數具名、從實繳報、以便再給

凡勘合掛號。嘉靖十一年題准、各王府、并邊方大小有符驗衙門、除機密重情、及南京內外守備、各處撫按、徑自起關應付。其餘各衙門、及各王府進貢類奏等項、應給關文者、赴巡撫都御史、無巡撫處、赴巡按御史、查例無礙、方許掛號應付。每年終、南京內外守備、及各處撫按衙門、通將本衙門差人給驛起數、及掛過各王府鎮守總兵三司等衙門、差人給驛號數、開具御覽揭帖、具本題知、另造清冊、送部查考。如王府與撫按隔遠、不便掛號者、府州縣查例相應、方許應付

○萬曆三年議准、奉差人員、經過鎮城者、驛傳該道查驗。在直隸地方、撫按親驗。真正無偽、方准掛號應付。沿途兵備官驗發、即於勘合空白處填寫。不許仍用號票浮貼、以致添換

○十一年題准、撫按各官領出勘合、照例造冊、年終盡數奏繳。如有見用未回者、明開冊內、勿得遺漏

○十二年令、撫按官不許將勘合私給親故。及濫給牌票、致擾驛遞。違者、聽本部并科道官參究

凡勘合長單。萬曆三年議准、大勘合外、另置長單、隨同給發。自起程至公幹地方、各經過官司、填註供應數目于各項之下、用印鈐蓋、送使客親註對同二字、俟類繳之日、兵部委主事、同兵科查對。有違例者、指名參奏

凡番夷勘合。正德十二年議准、各處番夷進貢回還、兵部出給儉字勘合、付伴送人等、定與每站程、限二日、經過驛遞、查同應付、不許稽遲。勘合到原差衙門交割。查驗有無違限、及改添等弊。就將到彼日期、註寫明白、每年終同歲用馬騾文冊、差人繳送本管都司、類總造冊送部收查。前項有違、將伴送人提問

○又議准、今後夷人入貢、務要預呈巡撫、選差甘州左等衛漢人官舍、量數多寡、分批起送。不許錯亂頂換。其批文由巡撫衙門掛號定限。若有違改添易等弊將伴送人員提問

陜西都司、陸路二千六百五十里、計四十三站、限八十六日

秦州衛、陸路三千三百二十里、計五十五站、限一百一十日

岷州衛、陸路四千一百里、計六十一站、限一百二十日

河州衛、陸路四千二百里、計六十三站、限一百二十六日

洮州衛、陸路四千二百二十里、計六十三站、限一百二十七日

階州守禦千戶所、陸路三千七百里、計五十九站、限一百一十八日

文縣守禦千戶所、陸路四千二百四十里、計六十七站、限一百三十四日

西固城、陸路四千五百里、計六十一站、限一百二十日

陜西行都司、并甘州後衛、陸路五千四百里、計八十七站、限一百七十四日

西寧衛、陸路四千五百七十里、計七十五站、限一百五十日

莊浪衛、陸路四千四百六十里、計七十站、限一百四十日

四川都司、陸路五千一百八十五里、計八十六站、限一百七十二日

松潘、陸路五千七百六十五里、計九十六站、限一百九十二日

凡湖廣土夷批文。嘉靖七年題准、慶賀朝貢、俱要經由都布二司、照禮部定數、將該支廩給口糧腳力、填註原發號紙批文空閒格內。各布政司仍差承差、或有職人員一名伴送。原來通事人等、領執前批、遇到驛遞、照例應付、依填印蓋。到京、將批送部查收。回還、照例倒換給大批。原來伴送通事、執往前途、一體應付填註。到彼、仍送本布政司收、候年終類繳。有不該朝貢、而擅自起批來京、及假捏批文、迂途經擾腹裏地方者、聽其拏解。故犯夷人、分派遼東甘肅地方、永遠安置種田。縱容伴送人役、一體重治

凡火票舊例用牌。萬曆三年議准、兵部照依牌或刊票、印發各沿邊沿海總督鎮巡衙門收用。專備飛報聲息、爪探賊情、或三十張、或二十張、用完繳報、再發。其各衙門紙牌紙票、概不許行。有濫用者、以故違

明旨論

急遞鋪

洪武二十五年、令急遞鋪接送公文、須辨認果是前鋪鋪兵、方許交領。但有詐冒、押解赴京

○凡在外衙門有應遞公文、令鋪兵當官交領。其差使人員、遇有公文、亦須經由所在官司辨驗、方許入遞

○凡有於中途鋪分、投下公文、不係知識者、許本鋪司兵、拏解赴京

○凡有司官吏、鋪長、司兵、有公文不行明白辨驗、輕易接遞、致令別生事端者、治罪

○二十六年定、凡十里設一鋪。每鋪設鋪長一名。鋪兵、要路十名。僻路或五名。或四名。於附近有丁力田糧一石五斗之上、二石之下點充。須要少壯正身。每鋪設十二時日晷一箇、以驗時刻。鋪門首置立牌門一座、并牌額全。常明燈燭一副。簿曆二本。鋪兵每名合置夾板一副。鈴襻一副。纓鎗一把。棍一根。回曆一本○一、遞送公文、照依古法。一晝夜通一百刻、每三刻行一鋪、晝夜須行三百里。但遇公文到鋪、不問角數多少、須要隨即遞送。無分晝夜、鳴鈴走遞。前鋪聞鈴、鋪司預先出鋪交收、隨即於封皮格眼內、填寫時刻該遞鋪兵姓名。速令鋪兵用袱包裹夾板拴繫、齎小回曆一本、急遞至前鋪交收、於回曆上附寫到鋪時刻、以憑稽考。毋致停滯差迷。如是公文到來、不即遞送、停積等待、因而失誤事機者、問罪

○一、各州縣於額設司吏內、選充鋪長一名。專一巡點所轄鋪分。督令各鋪司兵、如法走遞。親臨府州縣提調官、常加檢點。鋪長失於整點、隨即問罪。每月置立文簿、當該提調官署押。附寫遞過公文時刻角數、以憑稽考

○一、無印信文字、不許入遞。其各衙門、但有入遞公文、須要堅厚好紙封裹轉遞各鋪、明白附曆、於上開寫並無破損、并不曾拆動原封。但有磨擦破壞、及拆動原封者、就將來文封皮上、寫記原遞鋪兵姓名遞發、及將遞來鋪兵拘捉解官、有司即為追究

○一、鋪舍損壞、什物不完、鋪兵數少、及有老弱之人在鋪當役者、有司提調官吏、即便修理僉點補替

○正統三年奏准、各鋪添設鋪司一名。兩京總鋪添設三名。各布政司總鋪添設二名。專一齎送旨意公文。如有稽違、依律問罪

○七年議准、及鋪遞送簿曆。該管官司、每月一次巡視刷勘。有將公文毀壞、增改沈匿者、問擬明白、發口外充軍

○弘治十三年奏准、各鋪司兵、若有無藉之徒、不容正身應當、用強包攬、多取工錢、致將公文稽遲沈匿等項、問罪。旗軍發邊衛、民并軍丁人等、發附近、俱充軍。其提調官、該吏、鋪長、各治以罪

○萬曆三年議准、各衙門公文、悉照鋪遞之法、不得差人傳送、及馬上飛遞、以致騷擾驛傳。違者、撫按訪實參革

馬快船

洪武初、置江淮、濟川二衛馬快船。南京錦衣等衛風快船、以備水軍征進之用。既建北京、逐專以運送郊廟香帛。

上供品物、軍需器仗、及聽候差遣。俱屬南京兵部掌管、輪流差撥。遇有損壞、及夫甲在逃、行移各該衙門、勾補修造

凡馬快船原額、共一千一百四十六隻。嘉靖三十七年、減去餘數、止存留一千隻。仍將水夫丁甲、通融撥補、足一千之數。外有餘剩、始編銀兩。其水夫、太平、寧國、安慶三府、及湖廣、江西、查原編分數、以十分為率、量減一分

○萬曆二年議准、南京快船、止存五百隻。餘一百五十一隻、減去二十一隻、將一百三十隻、改為馬船。即以見在、及添募水夫撥領撐駕、併原額馬船、共四百八十隻

凡馬快船差撥。正統六年、令編排各船、以五十號為一班、輪赴北京聽用半年一替。合用口糧於南京倉總領。其該班船、前班以四月初到。後班以十月初到。兵部拘收勘合、發後府轉發通州守備官收掌點視、限滿得替、或遇差撥、仍齎勘合、赴兵部批迴

○天順八年、令除輪班聽用外、其餘有運物到京者、並將勘合投部、以聽差撥。或日久無差、仍將原勘合批迴

○成化十年奏准、南京馬快船到京有順差、兵部給印信揭帖、備開船數、及小甲姓名、付與執照、預行整理河道郎中等官、督令沿途官司查帖驗放。若無官帖、而擅投勢豪之人坐回、及私自回者、治罪

○正德四年題准、南京差來內臣、順押內犯回還者、一名至二名、撥快船一隻。每二名、加一隻。今後一應內外官、應付馬快船隻、俱聽兵部臨時酌量撥給、不許濫行奏討

○嘉靖十年議准、針工巾帽等衙門、討要船隻、聽兵部委官、查照併省貢船例、如鍼工局等料、每船定裝五十五扛。巾帽局等料、每船定裝四十五扛。其餘空板箱、及袍袱氈套等、不係工料、每八十扛。與船一隻。不許泛濫多討

○二十一年議准、南京兵部差撥快船照例差官同科道官驗扛。儘船裝載、不許違例夾帶私貨。合用人夫、除冰鮮緊急等差酌量加增外。其餘一遵舊例撥給、逐項於開報箱扛咨內、填寫船隻、人夫、廩給、口糧、各數目、咨兵部知會。仍填給該司印信空白勘合一紙、付該船小甲收執、自儀真起、將前單投入該縣驛遞、填寫奉到日時、應付過廩糧人夫實數、用印鈐蓋、仍付收執、沿途州縣驛遞、一體填印。到京之日、將前勘合送司查對。若有司阿諛奉承、及應付稽遲、一體究治。進貢事畢、順差撥船回還。兵部該司仍給印信勘合、沿途填寫、到彼、車駕司收查

○隆慶元年、令南京兵部遇進貢品物、兵部司官、會同科道官、查驗扛櫃數目、酌量撥船、儘其裝載。將合用發行船隻、并

上用扛數、註定勘合、預先移文各府州縣、查照上下水例夫名應付。不許聽其希求、多撥船隻

○二年題准、內外守備、并科道司官、會同查驗箱扛、滿裝飽載。戶工管倉管閘官、亦須查驗、不得聽其夾帶客貨。其杉條竹木、行令照舊找簰起夫撐運、不用快船裝載。止撥馬船、與內官押坐

凡馬快船禁例。天順元年令、馬快船裝運官物。其私載及求索之物、盡數入官

○四年、令兵部出榜禁約管船官、索要船夫銀兩等項。不遵者、重罪不饒

○成化四年奏准、馬快船、不許附帶私鹽客貨。若於關文外、多索一夫一軍、及分關前驅、逼取錢物者、巡河御史、按察司官、將隨從人役、并附船各商拏問、民解口外、軍發邊衛、鹽貨入官

○六年奏准、馬快船附載私貨者、本船小甲、并附船之人、俱發口外充軍。其空身附搭者、以違制論

○弘治十三年題准、沿河一帶、省親、省祭、丁憂、起復、并陞除外任、及內外公差官員、若有乘坐馬快船隻、興販私鹽、起撥人夫、并帶去無藉之徒、辱罵鎖綁官吏、勒要銀兩者、巡撫、巡按、巡河、巡鹽、管洪、管閘等官、就便拏問。干礙應奏官員、奏請提問。其軍衛有司驛遞衙門、若有懼勢應付者、參究治罪

○嘉靖七年議准、馬快船管押內官、敢有將船甲需索拷弔者、許南京守備官、奏聞處治。或南京科道官劾奏。其沿途科索、許被害小甲、到京奏訴

○三十七年題准、南京差撥赴京馬快船、節有題准定例、遵照施行、不許紊亂。其進貢馬快船、如有夾帶貨物人口、許經過撫按河道等官、即行拏問、照例發遣○四十五年題准、過關不許驛所兼支。軍夫止許貢船兼用。仍革趕牽馬匹、官船鼓吹

凡南京快平船小甲、例於南京錦衣等四十衛所餘丁內、十年一編。隆慶六年題准、照近年差數量編。仍查歷過三年、全未出差、每年量追餘丁銀六兩、以為造修之費。未經出差、通融均撘定差。領船、方許關支月糧。交船截日住支

凡應付馬快船。

欽差內臣公侯伯出外公幹、如操江鎮守之類、應從水路者

○每年

欽差公侯伯郎中等官、赴各王府冊封者

○在京大臣以禮致仕、有旨馳驛還鄉、及丁憂病故者

○襲封衍聖公、嗣教張真人、朝覲回還

○南京內外官進貢回還

○安南日本等國使臣朝貢回還

凡親王之國、用船不過五百隻。其軍校人等、自雇車輛、裝至通州上船所。嘉靖三十九年題准、兵部先差官往通州、督同分守等官、整理見在聽差馬快船隻、如有不敷、將附近衛分、順回糧船、及張家灣至德州、一帶灣泊軍民船、催來協濟。軍民船有五百料者、給腳價米十石。四百料者、八石。三日料者、七石。二百料者、六石。一百料者、五石。仍計程給與口糧。俱行戶部、於通州直沽等倉關支








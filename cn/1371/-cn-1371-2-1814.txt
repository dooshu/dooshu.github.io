郡斋偶书

白首奉鱼书，萧然一事无。



吏闲晨已散，人醉暮相扶。



卷野收禾黍，连江下舳舻。



山城君勿诮，东北是皇都。



郡斋偶书

翠岭当城起，清江擘硖流。

轲峨商客艑，嘈囋酒家楼。



丰岁人元乐，残年我独愁。

秦吴环万里，感慨故貂裘。

郡斋偶书

江堕清笳月，霜严画戟门。



滩声寒更壮，山气旦常昏。



摇落悲徂岁，羁游忆故园。



无劳空窃食，何以报君恩？




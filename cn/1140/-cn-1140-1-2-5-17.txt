闽粤使集序

人臣奉命驰万里职也踯躅险阻犯风涛蒙烟雾寝处峒箐兵革之间而行足以格鬼神无陨越者诚也所过山川风物谣俗凭轩载笔书而志之以歌以咏宣主德而达民风愀怆慷慨博丽离奇者才也三者备可以使矣东武冯君殿公行谊文词为齐鲁钜公推重官大行人三年再奉使自燕而闽而粤地皆嶮远方用兵旋使旋反各纪其役君子是以知殿公之可以使也三者备矣子未得闽游而尝使西粤殿公将之粤过余问道索使粤纪行为赋诗别且告之曰楚衡岳最大粤七星岩最奇皆以雨不果游心甚恨之君勿失今观殿公之不果游也亦以雨有类予者然余在桂林会兵变刃交於睫赖

天子之灵徒步间关幸脱虎口而殿公仅戒心於洞庭风浪之夕且余自楚溯粤迫不敢休後又以间道归故衡永之胜皆失之咫尺而殿公返棹之暇得纵观於梧溪钴鉧雁峰石鼓之奇发为诗文之光怪其过余远甚夫人之耳目见其所未历则才智於是乎生殿公家海岱出入神明之庐驱车闽粤险远用兵之地往复万里无愆期忠信格山川文词响金石足以豪矣以视夫身处簿书案牍间局蹐焦劳精涸形惫而事有以重挫其志言不敢写其心者其相去必有辨吾是以序之盖不以畴昔之崎岖险难为苦而窃追忆之以为乐也


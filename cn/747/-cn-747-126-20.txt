○禅位诏

天生蒸民，树之司牧，二帝推公而禅位，三王乘时以革命，其极一也。予末小子，遭家不造，人心已去，国命有归。咨尔归德军节度使前都点检赵匡允，禀上圣之姿，有神武之略，佐我高祖，格於皇天，逮事世宗，功存纳麓，东征西怨，厥绩懋焉。天地鬼神，享於有德，讴谣狱讼，附於至仁。应天顺民，法尧禅舜，如释得负，予其作宾。呜呼钦哉，祗畏天命。








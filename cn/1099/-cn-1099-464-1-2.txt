○奏報撫賞錢糧疏 【 撫賞錢粮】

奏報恭報撫賞錢糧事、天啟二年二月內該臣題為薊東夭險可憑亟議綢繆以控要害以固陵京以培恢復根本事、奉　聖旨這所奏各欵有裨防守著該部作速議行欽此、隨准兵部咨開覆奉　聖旨俱依議欽此隨該部主事晉淑抃解到冏寺馬價銀三萬兩、聽臣撫賞三衛屬夷之用、又於六月內該臣題為東事関係天下安危、大虜撫賞金錢難辦、時迫費劇謀貴僉同懇乞　聖明亟定廟議速發賞金以濟急用事、奉　聖旨著該部作速看議來說欽此、又准兵部咨為奉　旨會議事、奉　聖旨西虜既為我用、賞賜不給、何以固結其心、這撫賞事宜、既會議明白、著於額外緊急錢糧先發應用、餘俟續發便行與經督官用心料理、毋誤事機欽此、又准兵部咨為差官恭解帑銀?疋以資撫賞事、該大學士葉向高等會題前事奉　聖旨覽卿等所奏撫虜禦奴以為犄角具見為國籌邊、朕意欣悅、所請撫賞銀准發二十萬兩、蟒?等八百疋、解至總督衙門務要點騐虜目名數給散以為朝廷欵夷之錫欽此、隨差兵部主事王登三領解前來、臣即發廣寧道撫夷僉事萬有孚查收外先據寧前山石二道張應吾等稟稱節年撫賞市貨皆係隔年預買、今巳及期、尚缺市本、合先借用買備等因到臣、該臣一面奏請撫賞錢糧、一面行各道查堪委官員以憑委買去後、隨據兩道呈委管糧同知萬有孚理刑同知李增委官駢存信等、借動臣軍需并関庫各項錢粮買辦貨物外、除將解到帑銀、各照數補還訖其見在銀兩、臣等酌量緩急、委官買辦去後、該臣案查據先任遼東管粮同知今陞廣寧僉事萬有孚呈蒙臣憲牌為稽查撫賞事內稱會同遼東正安堡副總兵王牧民、大康堡遊擊朱梅等、查稱西虜插漢夷酋虎墩免憨等八大營哈喇漢夷酋粆煖巴領等五大營、一年春秋二季、各該銀十萬兩、天啟元年未領秋季賞銀十萬兩、共三十萬兩閱科賞北関後裔虎墩兔等妻中根兒等銀四千兩、視師樞臣張鶴鳴疏請坐口月犒銀六萬五千兩原任遼撫王化貞懸賞虎酋助兵銀十萬兩、臣議進兵懸賞哈喇慎營十萬兩、復廣寧後防守廣寧寧前夷兵二萬名、歲犒銀三十六萬兩、往來講讋齊褁喫食銀十萬兩、合之共銀一百二萬九千兩、以上各項銀兩、先後緩急、頭緒多端、疏中不能盡載、臣另具揭開送閣部九卿科道衙門外、該兵部據揭覆議咨行到臣在卷今照天啟二年兩防竣役、臣牌行撫夷僉事萬有孚、將撫賞用過錢粮、備細查明開報。據該道臣呈稱自二月起至六月終止、賞過哈喇慎朵顏衛罕孛羅勢猍暈大煖太等共用銀一萬四千六百六十六兩、巳經陞任經臣王在晉奏報外、自七月起至十二月終止賞過插漢虎墩兔抽拱等酋哈喇慎白彥等酋、共銀六萬一千八百一十八兩四錢六分六厘、通計一歲用過銀七萬六千四百八十四兩四錢六分六厘內額賞銀四萬九千七百三十四兩八錢有奇、齎褁喫食銀一萬八千六百五十八兩六錢有奇、坐口夷人米布月犒銀八千九十一兩有奇、原議者如彼其多。而實用者若是其少。則以插漢八大營哈喇漢五大營。三季額賞。其銀三十萬兩內哈喇漢尚未叩関。必待其欵而後用之未欵則否。摠是□賞少而懸賞多若果能恢遼彊滅逆奴又何惜此區區也今論者以為自熹廟至今撫賞久革今若復講湏補還積年之欠豈國力所辦不知王司馬所許之百餘萬者恢遼彊滅逆奴也今有其事乎且□□散之後酋長人數豈如昔日可以慨論乎視師之月犒六萬五千兩。必待坐門夷人俱至而後用之。不至則否。進兵懸賞銀二十萬兩。必待進兵斬獲逆奴。恢復舊彊而後用之。不進則否。夷兵每歲月犒銀三十六萬兩。必待取復廣寧。防守地方。而後用之。未復則否。又如虎墩兔廣寧背約。應領季賞者三。而臣等勒其二。閱科之賞。亦并勒之未與。計今所用者。僅七萬六千有奇。臣原請百萬有奇者預擬應用之欵而七萬有奇者核據撫用之費臣之劑量查核。審之又審。期有一項金錢。必欲濟一項實用。非敢漫然無據。而妄列欵目以滋虗糜也者。至於不能盡用其欵目。亦非臣條列之初心矣若齎褁喫食十萬兩。則以九邊大部名王環列薊遼宣三鎮邊外者十之六七。如以朵顏三十六營。桀黠難馭。而其巢穴。更近郊関。逆奴方以重賄婚媾。誘結諸虜。今也既欲攜東虜之交。又欲借西虜之力。問餽招徠。往復講讋。用牒行間非一端。強梗者。不得不啗之以箝其口。恭順者不得不優之以勸其來。援舊乞新。夷欲難厭。朝三暮四。操縱隨機。皆藉賞以為條縼。費宜從寬。必不可省者也。其停勒虎酋二季額賞并閱科之賞、屈於一時之讋服。雖未敢狺狺而爭。恐犬羊之性。終未肯忘情既投之骨。又在臨時講處何如大都撫夷一事難從漢法斟酌秤停。如飼虎。如養鷹。時其喜怒。拘其饑飽。游環而善用之。不可拂其情。亦不可滿其欲。未宜執一歲之例。較以為常者也。前發帑金二十四萬兩外。兌年附餘銀四百九十六兩二錢并冏寺銀三萬兩。以上三項。共計銀二十三萬四百九十六兩二錢。除用過七萬六千四百八十四兩四錢有奇。內補還先借銀兩買備市貨巳貯在庫并行委官見買者。共該銀十二萬三千五百一十五兩六錢。見在銀三萬四百九十六兩二錢。以備各夷願領折色貨物之用。原發到內庫蟒?等八百疋。除賞過六十二疋。其餘七百三十八疋見貯撫夷通判庫。聽候天啟三年支用。不足者容臣具疏請發。今將用過錢糧查明奏報、以備稽查、再照欵事一年告成、関外春防亦且將竣、西虜效籬犬之役、東夷無突豕之虞、烽火不驚、軍民安堵、不可謂非用欵之一徵也、所有在事效勞文武諸臣、臣業巳題、敘奉有　明旨、伏乞我　皇上並敕該部查照原題、速為議覆施行、


○观世音菩萨画像赞（并序）

佛功德所以俾福也，如郑童之福，得无俾乎？闲者门阖卒废债于童上。绝倒不寤，久之而苏。收在怀抱，气则奄奄，心如旁惧，口不能言。遂启手足以全告，审视听以示旧。膝下之爱，辟耳而诏，举以善摄，悉能自强。父之寮于邵，目而奇之曰：“不有此慧，安有此令？”郑氏其兴乎！奇童名自此而始。然则菩萨者利益，故观音者观世。是用绩事，发于童心。相好已具，大圆既照。天衣若飞，杨柳疑拂。以是凭福，信无有边。赞曰：

奇童奇童兮厄于门，门虽废兮童其存。菩萨观音兮破诸昏，丹青相好兮人中尊。福我奇童兮水无垠。


◇耕种令（太清六年正月甲戌）

军国多虞，戎旃未静，青领虽炽，黔首宜安。时惟星鸟，表年祥於东秩；春纪宿龙，歌岁取於南。况三农务业，尚看夭桃敷水；四人有令，犹及落杏飞花。化俗移风，常在所急；劝耕且战，弥须自许。岂直燕垂寒谷，积黍自温，宁可坠此玄苗，坐冷红粒，不植燕颔，空候蝉鸣。可悉深耕溉种，安堵复业，无弃民力，并分地利。班勒州郡，咸使遵承。（《梁书·元帝纪》）


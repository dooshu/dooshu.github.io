○谢诏撰元宗实录表

臣铉伏奉诏谕，以元宗皇帝实录命臣修撰。才微任重，恩厚责深，拜捧丝纶，若临冰谷。中谢。臣闻握图御宇，既宪章於在昔，创法垂统，亦启佑於後昆。然则至德无名，元功无迹。惟日用而不竭，岂浅局之能量。是以良史之才，历代为重。以南、董之直，而无闻於成编。如迁、固之能，而不绝於浮议。则知铺陈王业，昭灼皇图，求之当仁，岂易轻授！伏惟元宗皇帝绍中兴之统，承累洽之基，大孝迈於有虞，仁恕逾於汉祖。爱人节用，得孝文之风。重学崇儒，有建元之烈。东京则光武章明以忧勤立政，魏室则太祖陈王以文藻化人。综是全功，允昭圣德。对越上帝，敷佑下民。二十年间，慎终始始。陛下嗣膺宝历，钦若天明。以累圣之资，辅生知之哲。导扬休命，启焕贻谋。故得畏轩後之神，更延三百。配文王之祀，永奉明堂。必将著以丹青，播於金石。斯为重任，宜在鸿儒。如臣者，章句末流，记问微学。遭逢之便，尘玷司言。岂意天鉴不遗，宸慈过听。猥加宠寄，及此非才。进退莫遑，怔忪失次。然臣事先帝，常忝近司。沐王泽以滋深，钦皇风而永久。报大君之厚德，诚有愚心。厕作者之清尘，其如公议。戴恩愈极，揣分弥惊。未识津涯，徒知庆跃云云。


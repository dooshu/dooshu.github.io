○授幽州留后张允伸充节度使制

门下。统制方隅，昭宣威略。苟非绩效之茂，孰当委寄之权。故开幕任青，登坛拜信。建置斯重，古今为常。幽州节度留后检校左散骑常侍张允伸，性禀诚明，才推倜傥。端己每存於忠孝，嗜学早习乎天人。侃然器能，冠於戎籍。自维城遥领，留箩筐在躬。惟专报国之心，以洽奉公之道。节度既换，俭恪弥勤。况辽阳甲兵之雄，幽都控驭之远。假机谋以董杂俗，资刑赏以靖朔邻。由是锡钺之正名，授喉舌之显秩。升以亚相，示之殊荣。於戏！施令在严，失之者则虐；为仁由惠，过之者则非。所宜政不逮苛，法不隳制。讲武备以御寇，举化条而育人。服吾宠光，伫尔休问。可检校工部尚书幽州节度使。


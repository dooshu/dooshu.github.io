○送毛明府诗序

昔之谓良宰者，讲道议行，训俗式人，出自郎官，迁登郡守，不以才限流品，位迁宠赂，圣历之际，任贤稽古。毛明府执德不回，发言无择，雍容文雅，罢曲江之曳裾；樽酒弦歌，即平乡之制锦。甲朝辞洛，宴别嘉宾；孟夏涉河，路践芳草。眷彼燕赵，顷罹戎寇，金革毒三北之师，杼轴丑二东之赋。毛公将胜苛居简，止浊徐清，不下堂而为理，有入境而先叹。朋知坐闲，弦望保时？益赋金之诗，远送邯郸之陌。爱而不见，同夫树萱。


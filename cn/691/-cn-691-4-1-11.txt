◎孟封翁

吾乡孟瓶庵先生家传戒杀一事，已载《前录》中，前年回福州，复闻其封翁轶事，甚可劝世也。封翁出身本寒微而饶有才智，手边积赀不过二十余金而急人之事如己事，惟殷殷以济物为念。一日，偶以事宿某乡店，闻店邻媪媳二人哭声甚哀，封翁私询之，得悉邻媪有子某，数年前出贾于外，其去时约以三年必归。后无音耗，今过期又三年矣。有传其已死者，媳之母家欲夺媳改嫁之，刻日事成即迎娶矣。媪与媳不忍相离，媳亦誓不肯嫁，计无所出而哭耳。封翁因询悉其子作何生意，贾于何所，何年出门？遂伪作其子家书，并以十金封入函中，云三年届满，正拟收拾行李，因生意正旺，未肯遽归，兹因某人经过之便，特托带家信，并银十两。家中如有负欠，俟我秋间归来易清也。是夜，将信亲送其家，即避去。其媪得书以示媳，媳之母家闻之，前谋顿寝，不敢复言另嫁矣。是年秋仲，其子果归，其在外作贾事，悉与书中之语符合。及母语及此书及寄银事，则其子茫然不知所谓，母叹曰："此神人暗中保全也。"因合家望空泥首以谢。逾数年，封翁复以事过某乡，则旧店已易主，店与正宅通宅，极整洁，中间有小龛，龛内有神位，其家人日日供香烛。每朔望，合家人俱来拜礼甚恭。封翁偶问何神？主人将神代作书并送银事叙述一过，封翁莞然曰："此非神也，乃我一时作用而转受主家如此敬礼，折吾福矣。"恐其不信，为诵书中语，一字不差。请速撤去神位，主人始泫然泣，恍然悟，急请其母、呼其家人皆出，曰："恩人在此矣。"咸罗拜之。盖其子归后，家道小康，遂买客店并入己宅，而封翁不知也。次年为乾隆己卯，瓶庵先生遂发解，逾年庚辰，即联捷成进士，由翰林改铨部，历司文枋，引疾归。而封翁尚健在，迄今家门鼎盛，科第蝉联，为福州望族。大约皆食封翁之报矣。按数年前余闻李石舟观察（国瑞）言其乡仪封张清恪公微时轶事，与此相仿佛，清恪公事在康熙年间，且所言不详。而瓶庵先生家事则家大人所及见也，故舍彼录此。


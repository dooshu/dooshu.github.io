【与宋龙图〈敏求，字次道〉三通】

△一

某启。渐暄，窃承体履安和。旬休日，略邀枉顾家餐，冀接清话少时，必不以容易见罪。悚悚。

△二

某启。伏承遽有子妇之戚，莫遑奉慰，岂胜驰情？暑郁方炽，更冀为国自重，少节悲悼。区区瞻祝，谨奉手启咨问。

△三

某启。多日不奉见。秋冷，窃承体气佳裕。尝托裴如晦致恳，欲告借少书籍，承不为难。今先欲借《九国史》，或逐时得三两国亦善，庶不久滞也。先假《通录》，谨先归纳。烦聒，岂胜惶悚。


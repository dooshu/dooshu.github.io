第二十二回　钟馗证元弼绞罪



断云：



节操根深不怕霜，郄家贪欲已遭亡。



包公德政神明畏，一决冤情显万方。



话说荥阳秀才武亮采，有妻胡氏，名韦娘，琴棋书画，无不皆能，闺门如水，克顺妇道。窗友郄元弼，适来访亮时，亮出外，陡遇韦娘，弼遂呼：「尊嫂拜揖。」韦娘还礼，只答云：「尊叔，请坐，吃茶。」缄默弗言。元弼见了韦娘，双鬓绾绿，色夺图画中人，朱粉未点，而天然殊莹。须臾目摇心荡，难为自禁，意欲与他私话相叙，争奈乍逢，未识他意如何？乃作《长相思》，书纸上以戏之曰：



娇姿艳质不胜春，何事无言恨转深。



惆怅东君不相顾，空遗一片惜花心。



韦娘因见元弼戏词，仍吟《长相思》韵以拒之云：



乱惹浮烟入帐帏，绛罗轻卷映春晖。



芳心一点坚如石，任是游蜂怎敢欺。



弼听罢，没意而回。转至书馆，复吟一绝曰：



玉肌妙手应难画，才子偶见失魂魄。



相如有志瞻月阙，织女无意渡银河。



弼吟罢，眉头不展，脸带忧容，闷积数月，无意攻书。适闻亮往母舅家去了，自谓：「他家无别人，止有一婢。」遂于彼夜持利剑一把，密往其家。只见门儿紧闭，遂捏邻居张妈声，叩门叫点灯。时韦娘绣罢将睡，闻叩门点灯者，似张妈声，即唤丫鬟开门与灯。不觉元弼随将那婢斩死，直入韦娘睡房。韦娘大惊，忙问：「叔叔夜至何为？」弼道：「为嫂而来。嫂念小叔青春，肯谐鸾凤之情，终身感戴。若不相从，利剑在此。」韦娘遂呼弼骂曰：「大丈夫立志，当行正道，烈女律身，岂可苟合。纵使杀我，何惧之有？」弼大怒，拔剑杀了韦娘。当时夜静三更，悄无人知，止有亮奉祀之神名钟馗者，亲睹其事。



至次日，亮归家，见丫头斩死于门内，又见其妻斩死于房中，吓得半晌不能言语。无奈，只得具告开封府。拯思：「此乃没头官事，如何区处？」正要命亮归家，听候发落，忽然坐后只闻有人声，并不见有人形。拯低耳听时，闻得声云：「妾乃韦娘，是亮妻室，冤遇郄元弼某日往妾家访夫，夫不在家，见妾貌美，作《长相思》词调戏一番。妾为夫贞烈，不与私言。数日后，某夜至二更，复持剑奔入家中，欺心奸妾，妾骂不从，杀妾及婢。冤情全无人知。惟妾家堂上钟馗，逐一可证。」拯听得有此异事，遂差张龙、赵虎牌拿郄元弼到堂，掬究拷打一番。元弼因无见证，硬争不肯招认。包公即写牒文一道云：



拯自摄府政，朝夕惕励，惟欲下民安于无事。不幸值胡氏韦娘死情，未知是何凶恶。先生为亮奉祀福神，可作质证。乞驾临敝衙，毋拒万幸。



写完，令李万前往武宅，将牒焚之。



须臾，钟馗直到公堂，与拯叙礼，备陈元弼奸谋杀命情弊。郄元弼泣诉钟馗诬陷。钟馗执剑策之：「汝为奸计不遂，谋杀二口还要强争，是何道理？全不记作《长相思》以戏韦娘乎？」于是元弼心惊无语。钟馗证毕辞去。拯唤张龙将元弼捆打，钉了长枷，取了供状，元弼杀死二人，拟罪当绞，以待二年秋决。竖贞节牌坊于武宅，以旌胡氏。后来元弼拘于狱中听候。




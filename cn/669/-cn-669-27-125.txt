125　萬寶常聽樂知隋將盡　隋之不久不待聽樂而知　以不仁得之必及其世　房玄齡言隋亡翹足而待


隋萬寶常聽樂，泣曰：「樂聲淫厲而哀，天下不久將盡。」隋之不久，不待聽樂而知也。師尚父曰：「以不仁得之，以不仁守之，必及其世。」使隋用寶常之言，復三代之樂，其能久乎？何云：「迂鄙無謂。」寶常之先見，不逮房玄齡。

【閻按】不但房喬，其父彦謙亦具先見。見隋書。

【全云】聞其樂而知其德，寶常之所以泣也，豈謂用古樂而遂可久。

【元圻案】隋書藝術傳：「萬寶常，不知何許人也。妙達鐘律，遍工八音，常聽太常樂，泫然而泣。人問其故，寶常曰：『樂聲淫厲而哀，天下不久相殺將盡。』大業之末，其言乃驗。」〇劉肅大唐世説新語七：「房玄齡開皇中，隨父彦謙至長安。時天下晏安，論者以爲國祚無疆，玄齡密告彦謙曰：『隋帝盜有天下，不爲後嗣長計，混淆嫡庶，使相傾奪。今雖清平，其亡可翹足而待。』」〇隋書房彦謙傳：「彦謙，字孝沖。初，開皇中，平陳之後，天下一統，論者咸謂將致太平。彦嫌私謂所親曰：『主上性多忌尅，不納諫争。太子卑弱，諸王擅威，在朝惟行苛酷之政，未施宏大之體。天下雖安，方憂危亂。』」






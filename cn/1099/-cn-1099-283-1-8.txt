○條處海防事宜仰祈速賜施行疏

臣惟春秋之義每嚴於華夷之限、而　祖宗之制、尤重於倭寇之防、國初於沿海要害處所、設立衛所、分布兵船、武備振修、規制詳密、自非通貢之國。互市之地夷人番舶。俱絕往來。以故海濱之民。安生樂業。亦賴無內奸以勾引之也邇來漳泉等處奸民。倚結勢族。私造雙桅大船。廣帶違禁軍器。收買奇貨。誘博諸夷。日引月滋。倭舟聯集。而彭亨佛郎機諸國相繼煽其兇威。入港則佯言貿易。登岸則殺擄男婦。驅逐則公行拒敵。出洋則劫掠商財。而我內地奸豪。偃然自以為得計。如去歲倭船三十餘隻、統領倭賊數千、久泊泉州之白沙、所過一空、聲震城邑、寧波賊首、則身穿緋袍、直入定海操江亭、而官軍閉城求哀不發一矢、即今各島諸夷、窺我淺深、愈見猖獗、非獨有損國體、而將來之禍、更有不可言者、臣仰叨重寄、豈敢延度歲月、養成癰疽、竊以內奸若清。外寇自杜。但人心懲剏之餘。事體倍難展布。奸窟盤踞之久。法制未易袪除。臣廵歷福省、節行禁約、許容自新、而泉州畏罪之徒、申嚴海禁閩省士紳俱所不便必將造飾阻撓則預有造為訛言、嚇民驚竄者矣、臣恐後之阻撓行事者。不止此也。除戰守之具、譏察之條、巳督同兩省各官、晝夜經理、漸有次第、惟海防軍機、關繫緊切、反覆參酌、妄意可行者謹列十條中刪一條、伏乞敕下該部再加查議、速為題請施行、

計開

一申明律以正刑誅、臣查得海賊之種有二、有劫掠而不通番者。有通番而兼行劫掠者。其潛從他國則為謀叛。其擾劫中國則為強盜。均之罪惡貫盈者也。自昔年查勘之後。誤認奸宄為平民。安養俘虜於善地。而任事殺賊之臣。幽禁重獄。中國之威遂挫。夷寇之勢日張。今後番船突入。勢必加兵逐捕。但恐各該將士。懲鑒覆轍。臨一遲疑。關繫匪細况漳泉之人父母衣食盡在此中倘致克捷必有借前議以陷人者此臣所以不得不預陳也。合無敕下該部參詳無異行臣嚴令參將備倭等官、遇有前項番船突入為患、於法不許互市通貢者、即時會兵驅勦、生擒人犯鞫問明白、聽遵照謀叛強盜之律、奏請處決梟示沿海、庶幾內奸寒心。外寇屏跡。而將士亦無反坐之慮矣。

一定新例以嚴接濟、援濟之名於今門海猶未絕也臣訪得夷寇在海。勺水斗米。仰給內地。若岸上之人不行接濟。兼有我兵相持勢必坐困遠遁。奈何濱海頑民圖賊厚利。從而販取柴米酒肉以餽之。打造鎗刀鉛銃以助之。收買違禁貨物以資之。飾送娼優戲子以悅之。每覘官兵動靜。則星火徒報官府。密令哨探。則推避不從。寧殺可愛之身。而不忍背不可附之賊。究其情罪。尤甚通番。但查歷年明例。止嚴通番之條而不及於接濟葢彼時此風尚少。未便奏聞。即今接濟之奸。巳遍於漳泉寧波矣而可不嚴定法制乎。合無敕下該部、再加參詳、此照前往番國買賣、潛通海賊同謀結聚、及為嚮導劫掠良民者、正犯處以極刑、全家發邊衛充軍事例、特為題請增入轉、行都察院榜示沿海地方、以杜接濟、至如居民數少。孤懸海隅。慮與賊通者。聽臣行各該有司遷移內地量為處恤庶幾情法兩盡。而夷寇無資矣。

一懲首惡以絕禍本、臣訪得漳泉各澚之民、僻處海隅、俗如化外、而勢豪數姓人家、又從而把持之、以故羽翼眾多。番船聯絡。遂貽東南莫大之害。斷非從容文法。可以坐消。臣身任其事、怨讐固所不避、但春秋之義、重誅首惡、而漢吏之良、貴去太甚、殺一人而千萬人惧、必雷霆之威擊搏自天、而後下土之民、竦然歛惡、昔年太倉州秦璠王艮之變、時有崇明耆民交鬬煽禍、巳而逮捕至京、悉置于法即今一十餘載。海波不揚。此天威特擊之明驗也。合無容臣先以利害曉諭各該通番勢家如肯自逐黨羽、折毀船隻屏絕奸路、則以前罪惡、姑免搜求、如仍前勾引倭夷、查究明實、一面先行拘繫、一面具由奏聞、即遣官拿解京師、明正典刑、以警其餘、臣亦得仰竊餘威禁伏奸宄矣、

一照邊例以便發軍、撫軍之疏前賢多有論奏臣查得沿海衛所、并守寨軍人、多有壯健可用者、但管領官員、畏避損軍之罪、遇有寇警、不敢輕發一卒、以閉城坐視為保全、以募民代戍為得策、姑息各軍、無異驕子、巳而賣放挾制、情弊日繁、使國家百八十年養軍之費。竟成虛名。良可嘆也。臣奉命經略海防、欲洗積弊而新之、勢必選將練兵、依法調遣、若損軍之令不寬。則將領之氣常怯。近因北虜猖獗。言官亦議寬前令。凡官軍與虜對敵奮勇血戰。致有殺傷者。屢該兵部酌量上請。俱蒙恩貸優恤。今倭夷慓悍。不减北虜。兩鋒相交。豈無損傷。殺民兵數百則若罔聞知調軍人幾名則上下掩蔽夫民與軍皆國家赤子。軍不可損。而民獨可損乎。合無行下該部查劄各邊事例、擬議題覆、遇有前項損失、聽部領官、以功准折、既可鼓力戰之氣亦足絕蒙蔽之奸。

一審機宜以調客兵、臣聞騏驥日馳千里、捕鼠則不如狸狌、言殊性也、浙人素稱懦弱。聆倭夷劇寇之名。則懾駭奪氣。而閩人輕悍習水。喜於搏賊圖財。都御史朱紈。昔年用之以平雙璵南麂之寇。海患幾息。巳而閩兵久戍。約束無人。中間乘機為盜。及窺路行刼之情。難保必無然兵者不義之徒惟在將領駕馭何如耳臣於浙江沿海衛所軍餘。通行挑選精壯。候大小戰船造完。分布訓練。將來亦自可用但以未嘗之兵。抗方張之賊。臨敵退怯誤事匪細。此臣所以不得不參用閩兵也。即今在閩造船。就於福清等處地方雇募慣戰兵夫。行委將官統駕往浙。每船添撥本處軍餘一半相兼。防禦操習閩人長技。經陣數次。膽氣日壯。一年之後。閩兵可减其半。二年之後。閩兵可無事調用矣。近該言官建議、良亦有見、而兵家機宜、實難遙執、較量利害分數、利多而害少者守之可也、合無容臣便宜區處、如其不效、何敢辭責、

一嚴會哨以靖海氛、臣訪得番徒海寇。往來行刼。須乘風候。南風汛。則由廣而閩而浙而直達江洋。北風汛則由浙而閩而廣而或趨番國。在廣則東莞涵頭浪北麻蟻嶼以至潮州之南澚。在閩則走馬溪古雷大担舊浯嶼海門浯州金門崇武湄州舊南日海壇慈澚官塘白犬北茭三沙呂磕崳山官澚。在浙則東洛南麂鳳凰泥澚大小門東西二担九山雙嶼大麥坑烈港瀝標兩頭洞金塘普陀。以至蘇松丁興馬跡等處。皆賊巢也　祖宗之制。分布兵船。會哨夾擊。我有首尾相應之勢。賊有項背受敵之虞。以故不敢盤踞邇因水寨虛設會哨不行而賊始無忌憚矣臣於閩浙海境、量調兵船哨守、漸修舊制、賊或潛遁、但恐南聚廣潮。北突蘇松。出沒外洋。流毒未已。或有以隣為壑之議。合無行下該部、移文兩廣軍門、南直隸廵撫操江衙門、嚴督將領、一體哨探逐捕、賊既失巢、終當散滅、

一選良吏以清盜源、臣聞漢臣治渤海之盜。治通海之盜尤宜加意輯馭與治平民有別不在於勝之。而在於安之。葢亂民難以急理。而任法不如任人也。漳泉地方、如龍溪之五澚、詔安之梅嶺、晉江之安海、誠為奸盜淵藪。但其人素少田業。以海為生。重以不才官吏。科索倍增。禁網疏闊。無怪其不相率而為盜也。為今之計。必須選用良吏、正巳率物、隨事决機、內存撫字之心、以蕩滌煩苛、外操嚴密之法、以發摘奸邪、庶幾悍惡之俗、漸次改革、否則海濱之禍。難塞其流合無敕下該部、將前項地方官員、加意推選、遇漳泉知府員缺、以行能出群、宜於民俗者充之、龍溪詔安晉江知縣員缺、以新科進士才識敏達者充之、其兩府佐貳、及同安惠安福清福寧州縣正官、俱遴擇科目人材、被論改調之徒。不得參用。各官在任。果能弭盜安民。卓有成效。聽臣等薦揚拔擢。其有繩。禁勢豪枉被謗議者亦要該部體察保全以便展布如此則漳泉安漳泉安。而兩浙亦安矣。

一布寬令以收反側、臣聞海洋之賊。難以兵窮。可用計碎。宋岳飛之破楊么。以賊攻賊也。臣遵照敕諭巳遍示脇從賊犯。准令投首。及擒獲疑似之徒。悉從末減。冀離賊黨。思質爾時即欲招來王直其後胡梅林乃用此策近聞積年渠魁、如寧波之王直、福清之李大用、飄泊波浪、俱有首丘之思、但自知罪犯重大、狐疑莫决、若奉有明命。密遣親信招之。許其束身歸投。或擒獲別賊解官。待以不死。來則可收為用不來可坐消狂謀未必非制勝之一策也至如福建濱海之民。多有慣充捕盜。屢次通番。究其機智膽勇反過於賊即今或問罪見監、或帶案逃避。見臣至日。亦皆有殺賊求贖之情。若質其妻子。宥而使之。彼既喜於疏放。决可得其死力。眾皆援以圖歸而從賊之路益寡矣合無俯念軍機緊重。難與尋常操法者竝論。特行該部、容臣便宜招撫、賊或執迷、自當相機剿捕、以昭國威、其捕盜不法之人、酌量情罪、暫聽臣收取立功、如無勞效、仍照原擬處置、

一議稅課以助軍餉、臣聞海防久廢、雖官吏因循之罪、亦錢糧牽制之由軍門新設、凡興造募兵諸費、仰給有司、終非久計、先時南贛用兵、都御史王守仁奏收塩稅、蓄積饒裕、至今軍國賴之、臣近查閩浙地方。少有遺利在民。惟漁船納稅公私兩便何則。國初立法。寸版片帆。不許下海。百八十年以來。海濱之民。生齒蕃息。全靠漁樵為活。每遇捕黃魚之月。巨艘數千。俱属犯禁。議者每欲絕之而勢有難行。情亦不忍也。與其絕之為難孰若資之為用合無容臣行兩省守廵海道等官。將前項船隻。盡數查報。除小者不稅外。其餘酌量丈尺。編立字號。量議收稅。民自樂從。既籍其出入不但可以稽其奸弊亦可用為我之耳目既可稽考出入亦得少助軍餉又有漳州南河月港等處、歲收橋房課稅、類欠申報本府、平和長泰漳平各縣食塩、俱自泉州府浯嶼販賣、若照福安縣塩運分司事例。得人查理。俱有小補。亦乞併行議處、以備海防經費、


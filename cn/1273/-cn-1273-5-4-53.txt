镇海楼送王豹君方伯赴蜀诗序


按：此序作于戊申年（一九〇八年），今依丘氏诗文手稿第十六册校录。王豹君，字豹隐，名人文，云南人。时任广东学使，将迁四川布政使。广东学绅等在广州镇海楼设宴饯行，丘逢甲赋诗赠别。丘氏先后共作二十四首，“复申诗所未尽之意而为之序，以重其赠”。

光绪三十四年春，广东学使王君有擢藩四川之命。其夏将行，广东学绅相与饯而送之于越山上之镇海楼。楼者，明初江夏侯朱亮祖所筑，五百年矣！兵燹、地震、海风经历焉，而五层高矗，屹然不动至今。去夏，火药局灾，楼旁及城中舍宇多塌者，楼最与灾所近，独瓦动而壁无伤，则相与叹其植基坚固，而亮祖之能规画久远，开国之人才之物力之不可及也。由是得二义焉：士大夫立身植德，惟能坚定则可任大事、处大艰，仓猝震之而不惊，患难撼之而不动。其施于政也，不沾沾计目前，经画所及，往往周于行政区域之外，而其效或十年或数十年收之；其所立法，或可守之至数百年而始变，或竟不可变。惟其然，故今不能无望于王君也。

四川者，其地面积之广、物产之丰、户口之盛，皆比日本过之。日本近乃勃起而猝强，则为天子治川，当思所以富川者强川。若能富而教之，则其效且不特强，此诚功利之徒所以为迂，而其道则非其人不能知其事，亦非其人不能行也。夫对内则在能治，对外则在能守，事相因也，亦相成也。昔之言守川者，陆防秦、水防楚而已。今则英人方与俄争，谋由西藏入川，以取高屋建瓴之势而未已也；又与法人争，谋由云南入川，其阴图鸷策画之于十年或数十年之前，而蓄势于数千里之外，商埠焉、教堂焉、矿山焉、车航路焉，日经月营，续续无已，而皆所以潜济其兵谋。今则机骎熟，势骎迫矣！其祸之发，先藏滇而后川，而亦不止于川。然所以折其机、阻其势、弭其祸者，当以川为之枢。故守川者，以兼助藏守、助滇守为能。藏若滇，苟善为治，其地力本足以自守。今则发其地之所本有，训其人之所不及，皆未能逮川，故需川之助者至多且急。夫惟能守藏滇，而后川之防乃益固；亦惟先能治川，而后乃能出其力以助守藏滇，而藏滇之防亦因以益固。朝廷以川督赵君之弟守藏，而命之督川。王君则滇人也，乃命为川藩，此其意可深长思也。布政使之名始明初，本行中书省平章之旧而改设。所以承上命而宣之，而布其行省所辖之地之政者，权甚专，责甚重，位甚尊，而总督巡抚，特因事而设，无专官也。自明中叶后督抚有专官，行省实权已归督抚，而布政使乃为之属。久之，遂专司出纳，无他政之可布者。其制相沿至今。其失也，懦者噤不敢有为，激者愤不得有为，而黠者乃安于无为，奉令焉、承教焉，以待升迁而已。然有贤能者，自举其职之所应为，与督若抚和衷，则凡察吏、安民、理财、行政，固未尝不可以共济。以王君之贤能，而又为赵君督辽旧属，且所举也，则固知其必有济也。君之立身植德，今可谓坚定矣。然人生进德无已时，当益思所以坚之定之者，夫而后其施于政，能为国家画久远之规，为百姓图富教之效，而不至泥成法于目前，或近利急功以自足。不独治川也，以治川之力，助藏焉，助滇焉，以为治而即以为守，内治已完，外守益固，命之曰布政，果能布也；名之曰藩司，果能藩也。其所由与赵君交济而无负天子之命，以释天下西顾之忧者，此则今日之深所望于君者也。

古人临别赠言，往往发为歌诗，以舒其意。镇海楼固有彭刚直公诗镌之石。彭公，规画久远未知何如，然固立身植德坚定人也，故次其韵为诗以送君。先唱者逢甲，同饯诸君咸和焉，而逢甲复申诗所未尽之意而为之序，以重其赠。天下重大之任，以远之图，坚定之效，固非今日之事所能尽，则亦非今日之言所能尽也。行矣，王君！其必有以慰所望者也。






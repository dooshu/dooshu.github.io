○大唐卫州新乡县临清驿造弥勒像碑

原夫赡部神州，萨诃妙境。代应贤劫，成芥子而满由旬；时现圣雄，喻昙花而实希有。腾妙云而润三卉，就微尘数之人天；振法鼓而扬一音，彻恒沙量之佛土。惜或彼王舍城内，或不见不闻。喜夫我皇唐国中，得总持总集。玉毫金彩，具真仪而毕归；华简花编，穷秘藏而咸造。仍使梵宫妙智，变现宰官；帝室仙苗，化成藩牧。有正议大夫行卫州别驾李讳（阙一字）温，地灵天系，应半千而独高；玉树琼枝，绍得一而孤秀。器侔台铉，德并阿衡，化胜解刀，势逾展骥。压黄河北岸，欲千里浮清；镇太行东隅，使百城安肃。行君子之道，四圣论克从；用养人之德，三贤谟勿爽。观好以悦，若流杜母之慈；矜孤愍穷，如遗邵父之爱。县令朝请大夫韦讳允，冲斗奇光，早闻博识，连城重价，速就明时。断错节而奸盗除，制文锦而儒雅服。潘河阳之词采，著述在於多；姜灌坛之严（阙一字）疾暴避於他境。不下堂而人自理，岂独宓齐？饬高国而祥欲栖，不孤王阜。县尉宣德郎卢节，明如冰镜，直类丝绳。谔谔当官，贤於（阙一字）舍；りり理事，果似仲由。妙称比乎终童，可畏甚乎颜子。咸以历任共於惟卫，应授疾於星奔；州县带於康庄，晨夕伫於天命。於兹述职，不易其人，非夫富赡若山，智慧如海，孰能预於斯矣！

然驿长孙璧者，周文王之苗，卫上卿之允。汉司农宝，魏侍中资，或（阙一字）守太原，或受封安定。门风不变，舞松柏而增清；代德相资，歌凤凰而转盛。丕祖德，严考礼，父慈子孝，积善扬名，卫荆之富美可俦，郑庄之迎宾足拟。属开元运载，区宇廓清，九隅未降之天，十洲无记之地，咸来贡篚，竞凑厥途，岂唯南驰苍梧，北走紫塞。ら驹骥子，负琛赆而元黄，逐日追风，触（阙二字）而委毙。助国之宝，飞天之种，吴欲诸侯之葬，燕以千金之市，可不惜乎？璧祖母恒农杨氏，出四代五公之门，乘采蕊报环之福。春秋八十四，策桃花而若飞；座客（阙一字）千馀，泛竹叶而常满。以礼为国，足扬於国风；以贞利家，已殷於家道。扶人有惠，树提伽之业成；发心用慈，优波离之念重。誓告诸佛，愿及庶官。齐十力而救拔四生，息三毒而哀矜五苦。遂得赭白成（阙二字）祥花之飞满驿中；紫骝应歌，如彩云之奔流枥上。誓愿斯果，功德是崇，敬造弥陀一区，并以菩萨两侍。琢之以碧玉，嶷若宝山之拔来；饰之以黄金，涣似莲河之涌出。韦堤希悲感，在昔虽遥；舍利弗喜欢，（阙三字）睹。妙相纵小，神力不轻，树千万里之路旁，使百亿众之偕见，下拜稽颡，罪灭无馀。右绕至心，（阙三字）限。庶夫天长地久，植善之行恒流；海变田移，种德之名无朽。其词曰：

惟唐累庆，辅国多贤。分枝荫卫，别驾安蕃。六条代布，三德日宣。出身明白，就道幽元。（其一）

儒门令问，贵代贻芳。出从京兆，作宰新乡。鸣弦有序，制锦无伤。依仁抚俗，咏德斯彰。（其二）

孙家慈母，族本恒农。春秋欲暮，听览仍聪。三堂礼异，四海宾同。玉杯常满，绮座无空。（其三）

有尉卢君，其若生知。黄陂万顷，郄桂一枝。行仁火速，为国星驰。当官有效，处事无（阙一字）。（其四）

至美孙家，善资军国。造弥陀像，愿威神力。天地常清，干戈永息。劫石恐消，丰碑乃勒。（其五）


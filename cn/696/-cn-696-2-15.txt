生日偶成


其一


问汝此日何高眠，风吹碧梧徒自怜。
程生嘲客始三伏（六月一日初伏），邓禹笑人已一年（时予年二十有五矣）。
拟勒文章北海上，随将射猎南山前。
功名细事尚寂寂，那敢辄欲为神仙。

其二


击剑读书何所求，壮心日月横九州。
颇矜大儿孔文举，难学小弟马少游。
不欲侧身老章句，岂徒挟策干诸侯。
闭门投辖吾家事，与客且醉吴姬楼。





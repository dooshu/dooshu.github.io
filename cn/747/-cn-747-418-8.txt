○谢赐绯表

臣衮言：今日内给事潘逼示奉宣敕旨，赐臣绯衣一副，并鱼袋玉带牙笏等。宠自天来，恩加望外，顾已何幸，循涯若惊。臣衮中谢，臣学愧聚萤，才非倚马，典坟未博，谬尘良史之官；词翰不工，叨辱侍臣之列。唯知待罪，敢望殊私，银章雪明，朱绂霞映。鱼须在手，虹玉横腰，祗奉宠荣，顿忘兢惕。蜉蝣之咏，恐刺国风，蝼蚁之诚，难酬天造，捧戴无力，兢惶在心。无任感荷屏营之至。


盘塘仙女



元揭曼硕，少游湖湘间。一日泊舟江涘，夜二更，月明如昼，中流，一棹将近船侧，有素妆女子，衽而来。因问之，女答曰：「妾商妇也，知君远来，故相迓耳。」遂留寝。迨晓，起谓曰：「君大富贵人也，宜自重。」乃留诗而别。诗云：



盘塘江上是奴家，郎若闲时来吃茶。



黄土筑墙茅盖屋，庭前一树紫荆花。



曼硕明日上岸，问其地，即盘塘镇。见一水仙祠，墙垣皆黄土，中庭紫荆芬然。及登祠，所设像与夜来女形无异。后曼硕官至学士。




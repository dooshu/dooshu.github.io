○料理馭虜疏 【 北虜封貢】

臣惟虜之難馭也。自古已然矣。然在　中國之自處也。其國勢欲強。其馭虜也。其見機欲審。其應機欲當。非可以嘗試而漫為之也。北虜自俺答至今受　封巳四世矣。然自撦力克以前。其授封頗易。自撦力克以後。其定封甚難。何也、俺答之受封也。以孽孫之在　中國也。黃台吉撦力克之受封也。以虜婦之中主也。虜婦聰慧善謀。兵權在手。上佐虜王。下撫諸部。令無不行。禁無不止。當時所難者。只在虜婦之不肯許婚。虜婦許婚則封事指顧定矣。然撦酋之封。不可謂易。中外所知也。其難於始而易於終者。以虜婦效順。　中國受封之後。修貢開市。循例而行。不復爭也。此所以易也。若卜酋之封也。自丁未至辛亥。虜婦不肯許婚。素囊阻梗無巳。所以然者。素囊欲篡虜王之位。因以擅市賞之利。虜婦不能制也。卜酋欲襲虜王之位。又欲專虜王之利。素囊不肯分也。辛亥卜酋雖與忠順成婚而兵馬向在素囊之手。所用　中國亡命。如中行說者。千百成群。咸歸素囊。即虜婦本故。卜酋徒擁虛名。不能有所主張。虜婦既故。卜酋雖受王封。而與素囊爭分家財。外不相讓。今虜中主事無人。兀慎老矣。無能為也。五路故矣。不可復作也。五路之弟打賴宰生台吉者。雖頗聰明知理。恭順堪使。然夷狄之俗。父母故後。所遺家產。原歸幼子。素囊執此之例。宰生台吉亦無如之何。卜酋必以襲封之故。定欲盡得虜王之賞。素囊必不肯讓。虜王必不肯止。臣欲代虜分家。豈　國體哉。卜酋去歲受封之後、十二月曾遣二弟班兒慢台吉他兒泥台吉、挾持弓矢撒袋、前來進　貢、行至素囊地方、又為素囊遮留曰、家事未妥、如何進貢、卜酋二弟又復回巢、此素酋阻　貢之情、大同全鎮所共知也。今十月間、聞臣奉　旨回部、素囊頗分與卜酋馬二百匹、求伊進貢卜酋嫌少、必求多得、此虜王挾素囊之情也。臣雖屢差通使責以大義。卜酋終以家事未妥。欲借　中國之力。以挾分素囊之馬。故遲遲其來。為挾素囊。非敢侮　中國也。臣之處此。但行令臨邊將吏。姑停大市。必待　貢到而後開。素酋欲開大市。必當與卜酋分家。素酋與卜酋分家。則卜酋之貢自入。機之在我。止於如此。至於能止大市而虜不敢爭。只有簡將練兵。謹守封疆。使虜不敢狎。貢之遲早。皆所不論。虜之家事定。則我之大市開。此不求虜而致虜之道也。若定以期限。求其速至。則虜窺我有求彼之意。反啟其要挾之心。科臣姚若水所謂修其在我、巳有常勝、遲則責之、逆則創之、皆為定論、愚臣今日所行、正惟修我邊備、聽其自至、有合於科臣之言、至於愚臣奉　命催促至嚴、方敢啟行、使當時署印有人、臣亦必當以完　貢上　請不使地方驚疑、以致紛紛如今日也、臣今奉　旨處置貢事、謹已悉心料理、以求上副　聖心、但事完遲早不可知、其後涂公卒不得正中樞之位所有兵部尚書臣必不能赴任、伏乞　皇上別簡名德大臣以充茲選、使臣一意邊事、以候新督臣之來、庶臣之罪過可逭、而分義亦安矣、


◎吕洞宾题字

大梁景德寺峨眉院壁间，有吕洞宾题字。寺僧相传，以为顷时有蜀僧号峨眉道者，戒律甚严，不下席者二十年。一日有布衣青裘昂然一伟人来，与语良久，期以明年是日复相见於此，愿少见待也。明年是日，日方午，道人沐浴端坐而逝。

至暮，伟人果来，问："道者安在？"曰："亡矣。"伟人叹息良久，忽不见。

明日见数语於堂侧壁间绝高处。其语云："落日斜，西风冷。幽人今夜来不来，教人立尽梧桐影。"字画飞动，如翔莺舞凤，非世间笔也。［竹坡诗话］


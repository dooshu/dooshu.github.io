东坡先生志林卷之九


书杜介求字


杜幾先以此纸求予书，云：“大小不得过此。”且先于卷首自写数字。其意不问工拙，但恐大字费纸，不能多耳。严子陵若见，当复有卖菜之语。无以惩其失言，当干没此纸耳。





跋黄鲁直草书


去病为域蹋鞠，此正不学古兵法者之过也。学即不是，不学亦不可。子瞻书。





题李十八净因杂书


刘十五论李十八草书，谓之鹦哥娇。意谓鹦鹉能言，不过数句，即杂以鸟语。十八其后稍进，以书问仆，近日比旧如何？仆答之：“可作秦吉了矣。”然仆此书，自有“公在乾侯”之态也。子瞻书。





论君谟书


欧阳文忠公论书云：“蔡君谟独步当世。”此为至言。君谟行书第一，小楷第二，草书第三。就其所长而求其所短，大字为少疏也。天资既高，又辅以笃学，其独步当世，宜哉！近岁论君谟书者颇有异论，故特为明之。





记与君谟论书


自苏子美死，遂觉笔法中绝。近年蔡君谟独步当世，往往谦让不肯主盟。往年，予尝戏谓君谟云，学书如溯急流，用尽气力，船不离处所。君谟颇诺，以为能取譬。今思此语已二十余年，觉如何哉？





自记吴兴诗


仆寓吴兴，有《游飞英》诗，云：“微雨止还作，小窗幽更妍。盆中不见日，草木自苍然。”非至吴越，不见此景也。





辩曾参说


孔子曰：“参乎，吾道一以贯之。”曾子曰：“唯。”子出。门人问曰：“何谓也？”曰：“夫子之道，忠恕而已矣。”师弟子答问，未尝不“唯”，而曾子之“唯”，独记于《论语》。一“唯”之外，口耳俱丧；而门人方欲问其所谓，此系风捕影之流，何足实告哉！





《召南》之教


从《召南》之教，其志固可嘉；空冀北之群，所恳宜不允。





赌书字


张怀民与张昌言围棋，赌仆书字一纸。胜者得此，负者出钱五百，足作饭会以饭仆。社鬼听之，若不赛者，俾坠其师，无克复国。





书韦苏州诗


世传王子敬帖有“黄柑三百颗”之语。此帖乃在刘季孙家。景文死，不知今在谁家矣。韦苏州有言：“书后欲题三百颗，洞庭须待满林霜。”盖苏州亦见此帖也。予亦尝有诗与景文云：“君家子敬十六字，气压邺侯三万签。”

刘季孙景文，平之中子也。慷慨奇士，博学能诗。仆荐之，得隰州以殁。哀哉！尝有诗寄仆：“四海共知霜鬓满，重阳能插菊花无。”死之日，家无一钱，但有书三万轴，画数百幅耳。





答贾耘老


久在江湖间，不见伟人。前在金山，见滕元发乘小舟，破巨浪来相见。出船巍然，使人神耸。好一个没兴底张镐相公！且为我致意：别后酒狂，甚长进也？





郭生挽歌


与郭生游于寒溪，主簿吴亮置酒。郭生善作挽歌，酒酣发声，坐为凄然。郭生言：恨无佳词。因为略改乐天《寒食诗》。歌之，坐客有泣者。其词曰：“乌啼鹊噪昏乔木，清明寒食谁家哭？风吹旷野纸钱飞，古墓累累春草绿。棠梨花映白杨路，尽是死生离别处。冥漠重泉哭不闻，萧萧暮雨人归去。”每句杂以散声。





书戴嵩画牛


蜀中有杜处士，好书画，所宝以百数。有戴嵩《牛》一轴，尤所爱，锦囊玉轴，常以自随。一日曝书画，有一牧童见之，拊掌大笑，曰：“此画斗牛也，牛斗，力在角，尾搐入两股间。今乃掉尾而斗，谬矣。”处士笑而然之。古语云：“耕当问奴，织当问婢。”不可改也。





跋庾征西帖


吴道子始见张僧繇画，而曰：“虚得名耳。”已而坐卧其下，三日不能去。





书海苔纸


昔人以海苔为纸，今无复有；今人以竹为纸，亦古所无有也。

王逸少《竹叶帖》，长安水丘氏传宝之，今不知所在。三十年前，见其摹本于雷寿。





记太白诗


“湘中老人读黄老，手援紫藟坐碧草。春至不知湘水深，日暮忘却巴陵道。”唐末有见人作是诗者，辞气殆是李谪仙。余在都下，见有人携一纸文书，字则颜鲁公也，墨迹如未干，纸亦新健。其首两句云：“朝披梦泽云，笠钓青茫茫。”此语亦非太白不能道也。





题柳子厚诗


诗须要有为而后作，用事当以故为新，以俗为雅。好奇新，乃诗之病。柳子厚晚年诗，极似渊明，知诗病者也。





书柳文《瓶赋》后


或曰柳子厚《瓶赋》拾《酒箴》而作，非也。子云本以讽谏，设问以见意耳，当复有答酒客语。而陈孟公不取，故史略之，子厚盖补亡耳。然子云论屈原、伍子胥、晁错之流，皆以不智讥之。而子厚以瓶为智，几于信道知命者，子云不及也。子云临忧患，颠倒失据，而子厚尤不足观，二人当有愧于斯文也耶。元祐六年六月二十七日。





夹注轿子


施道民为孙威敏所黜，既而复得为民，借两军人肩舆而出。曾子固见之，曰：“一只好夹注轿子。”闻者为之绝倒。





记西邸诗


“人间无酒仙，兀兀三杯醉。世上无眼禅，昏昏一觉睡。虽然无交涉，其奈略相似。相似尚如此，何况真个是？”予奉使闽西，见邸店壁上书此数句，爱而诵之。





服松脂法


松脂以真定者为良。细布袋盛，渍水一日，沸汤煮。浮水面者，以新竹笊篱掠取，投新水中。久煮不出者，皆弃不用。入生白茯苓末，不制，但削去皮，捣罗细末耳。拌匀，每日早取三钱匕著口中。用少熟水搅漱，仍以脂如常法，熟，揩齿。毕，更啜少熟水咽之，仍以漱吐如常法。能牢牙、驻颜、乌髭也。赠米元章。





辨杜子美杜鹃诗


南都王谊伯《书江滨驿垣》，谓子美诗历五季兵火，多舛缺奇异，虽经其祖文公所理，尚有疑阙者。谊伯谓：“‘西川有杜鹃，东川无杜鹃；涪万无杜鹃，云安有杜鹃’，盖是题下注。断自‘我昔游锦城’为首句。”谊伯误矣。且杜子美诗备诸家体，非必率合程度侃侃然者也。是篇句处，凡五杜鹃，岂可以文害词、词害意耶？原子美之意，类有所感，托物以发者也。亦六义之比兴、《离骚》之法欤？按《博物志》，杜鹃生子，寄之他巢，百鸟为饲之。胡江东所谓“杜宇曾为蜀帝王，化禽飞去旧城荒”是也。且禽鸟之微，犹知有尊，故子美诗云：“重是古帝魄。”又云：“礼若奉至尊。”子美盖讥当时之刺史，有不禽鸟若也。唐自明皇以后，天步多棘，刺史能造次不忘于君者，可得而考也。严武在蜀，虽横敛刻薄，而实资中原，是“西川有杜鹃”耳。其不虔王命，负固以自抗，擅军旅，绝贡赋，如杜克逊在梓州，为朝廷西顾忧，是“东川无杜鹃”耳。至于涪、万、云安刺史，微不可考。凡其尊君者为有也，怀贰者为无也，不在夫杜鹃真有无也。谊伯以为来东川，闻杜鹃声烦而急，乃始疑子美诗跋疐纸上语，又云子美不应叠用韵，子美自我作古。叠用韵无害于为诗，仆所见如此。谊伯博学强辩，殆必有以折衷之。





记徐州杀狗


今日厢界有杀狗公事。司法言，近敕书不禁杀狗。问其说，出于《礼·乡饮酒》“烹狗于东方”，不禁。然则《礼》云：“宾客之牛角尺。”亦不当禁杀牛乎？孔子曰：“敝帷不弃，为埋马也。敝盖不弃，为埋狗也。”死犹不忍食其肉，况可杀乎？





书煮鱼羹


予在东坡，尝亲执枪匕，煮鱼羹以设客，客未尝不称善，意穷约中易为口腹耳！今出守钱塘，厌水陆之品。今日偶与仲夫贶、王元直、秦少章会食，复作此味，客皆云：此羹超然有高韵，非世俗庖人所能仿佛。岁莫寡欲，聚散难常，当时作此，以发一笑也。元祐四年十一月二十九日。





记郭震诗


蜀人任介、郭震、李畋，皆博学能诗，晓音律，相与为莫逆之交，游荡不羁，礼法之士鄙之。然皆才识过人。李顺之将乱，震游成都，忽赋诗曰：“今日出东郊，东郊好春色。青青原上草，莫放征马食。”遂走京师，上书言蜀将乱，不报。期年，其言乃效。震竟不仕。介为陕西一幕官而死。畋稍达，仕至尚书郎。震将死，其友往问之，侧身欹枕而言。其友曰：“子且正身。”震笑曰：“此行岂可复啖名哉！”虽其平生谈谐之余习，然亦足以见其临死生而不乱也。





唐彬


唐彬与王濬伐吴，为先驱，所至皆下。度孙皓必降，未至建邺二百里许，称疾不行。已而先到者争财，后到者争功。当时有识，莫不高彬此举。予读《晋书》至此，未尝不废卷太息也。然本传云：武帝欲以彬及杨宗为监军，以问文立。立云：“彬多财欲，而宗嗜酒。”帝曰：“财欲可足，酒不可改。”遂用彬。此言进退无据。岂有人如唐彬而贪财者？使诚贪财，乃远不如嗜酒，何可用也！文立，独何人斯，安知非蔽贤者耶？





记竹雌雄


竹有雌雄，雌者多笋，故种竹当种雌。自根而上，至生梢一节发者为雌。物无逃于阴阳，可不信哉！





书赠徐大正


或问东坡草书。坡云：“不会。”进云：“学人不会？”坡云：“则我也不会。”






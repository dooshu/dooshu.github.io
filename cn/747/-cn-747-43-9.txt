○令百官议罢新钱诏

泉府之设，其来尚矣。或因时改作，则制有重轻。往以金革是殷，邦储稍阙，属权臣掌赋，变法非良，遂使货物相沿，谷帛腾踊，求之舆诵，敝实由斯。夫易柱调弦，政之要者，今欲仍从旧贯，渐罢新钱。又虑权行，转资艰急，如或犹循所务，未塞其源，实恐物价虚腾，黎人失业。静言体要，用藉良图。且两汉旧规，典章沿革，必朝廷会议，共体至公。盖明君不独专法，当从众议，庶遵行古之道，俾广无私之论。宜令文武百官九品已上，并於尚书省议讫，委中书门下详择奏闻。


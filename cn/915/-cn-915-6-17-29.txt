◇下书讨桓玄（元兴元年正月）

竖子桓玄，故大司马不腆之息，少怀狡恶，长而不悛，遂与王恭，协同奸谋，阻兵内侮，三方云集，志在问鼎，窥拟神器。赖祖宗威灵，宰辅神略，忠义奋发，罪人斯殒。玄等猖狂失图，回舟鸟逝。便宜乘会，歼除奸源，于时同异之论，用惑庙策，遂使王宪废挠，宠授非所。犹冀玄当洗濯胸腑，小惩大诫，而狼心弗革，悖慢愈甚，割据江湘，擅威荆郢，矫命称制，与夺在手。又对侍中王谧放肆丑言，欲纵凶毒，陵陷上京。无君之心，形於音翰；不臣之迹，日月弥著。是可忍也，孰不可怀！宜明九伐，以宁西夏。尚书令、後将军元显可为征讨大都督、督十八州诸军事、骠骑大将军、仪同三司，以刘牢之为前锋，行征西将军，权领江州，命司马尚之入沔水。（《魏书·桓玄传》）


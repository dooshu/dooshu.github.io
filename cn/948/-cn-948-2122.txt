陆游　梅花绝句

幽谷那堪更北枝，年年自分著花迟。

高标逸韵君知否，正在层冰积雪时。

陆游

陆游　梅花绝句

凛凛冰霜晨，皎皎风月夜。

南山有飞仙，来结寻梅社。

陆游

陆游　梅花绝句

当年走马锦城西，曾为梅花醉似泥。

二十里中香不断，青羊宫到浣花溪。

陆游

陆游　梅花绝句

体中颇觉不能佳，急就梅花一散怀。

冲雨涉溪君会否？免教麈土涴青鞋。

陆游

陆游　梅花绝句

空谷佳人洛浦仙，洗妆真态更婵娟

广平莫倚心如铁，撩起清愁又破禅。

陆游

陆游　梅花绝句

忆昔西戍日，夜宿僲人原。

风吹野梅香，梦绕江南村。

陆游

陆游　梅花绝句

万瓦清霜夜漏残，小舟斜月过兰干。

老来一事偏堪恨，好看梅时却怕寒。

陆游

陆游　梅花绝句

高韵知难折简呼，溪头扫地置芳壶。

梅如解语应惆怅，昔日名流一个无。

陆游

陆游　梅花绝句

月中疏影雪中香，只为无言更断肠。

曾与诗翁定花品，一丘一壑过姚黄。

陆游

陆游　梅花绝句

闻道梅花坼晓风，雪堆遍满四山中。

何方可化身千亿，一树梅前一放翁？

陆游

陆游　梅花绝句

锦城梅花海，十里香不断。

醉帽插花归，银鞍万人看。

陆游

陆游　梅花绝句

小亭终日倚阑干，树树梅花看到残。

只怪此翁常谢客，元来不是怕春寒。

陆游

陆游　梅花绝句

折得梅花愧满颜，文书堆案正如山。

输君一觉翛然梦，长在清泉白石间。

陆游

陆游　梅花绝句

折得梅花古渡头，诗凡却恐作花羞。

清樽赖有平生约，烂醉千场死即休。

陆游

陆游　梅花绝句

低空银一钩，糁野玉三尺。

愁绝水边花，无人问消息。

陆游

陆游　梅花绝句

濯锦江边忆旧游，缠头百万醉青楼。

如今莫索梅花笑，古驿灯前各自愁。

陆游

陆游　梅花绝句

疏枝冷蕊谁能画？杨叟江西旧擅名。

今日东窗闲拂拭，去人一尺眼先明。

陆游

陆游　梅花绝句

乱篸桐帽花如雪，斜挂驴鞍酒满壶。

安得丹青如顾陆，凭渠画我夜归图？

陆游

陆游　梅花绝句

兰荃古所贵，梅乃晚见称。

盛衰各有时，类非人力能。

陆游

陆游　梅花绝句

红梅过後到缃梅，一种春风不并开。

造物无心还有意，引教日日放翁来。

陆游

陆游　梅花绝句

蜀王小苑旧池台，江北江南万树梅。

只怪朝来歌吹闹，园官已报五分开。

陆游

陆游　梅花绝句

湖上梅花手自移，小桥风月最相宜。

主人岁岁常为客，莫怪幽香怨不知。

陆游

陆游　梅花绝句

子欲作梅诗，当造幽绝境。

笔端有纤尘，正恐梅未肯。

陆游

陆游　梅花绝句

清霜彻花骨，霜重骨欲折。

我知造物意，遣子世味绝。

陆游

陆游　梅花绝句

吾州古梅旧得名，云蒸雨渍绿苔生。

一枝只好僧窗看，莫售千金入凤城。

陆游

陆游　梅花绝句

士穷见节义，木槁自芬芳。

坐回万物春，赖此一点香。

陆游

陆游　梅花绝句

探春岁岁在天涯，醉里题诗字半斜。

今日溪头还小饮，冷官不禁看梅花。

陆游

陆游　梅花绝句

池馆登临雪半消，梅花与我两无聊。

青羊宫里应如旧，肠断春风万里桥！

陆游

陆游　梅花绝句

南村花已繁，北坞殊未动。

更赊一月期，待我醉春瓮。

陆游

陆游　梅花绝句

山月缟中庭，幽人酒初醒。

不是怯清寒，愁蹋梅花影。

陆游


汪元量　南岳道中二首

南岳阴阴松道凉，又骑站马望荆襄。

山中老柏滴寒翠，江上危峰撑夕阳。

昔往不堪经滟澦，此行重得看潇湘。

三宫万里知安否，何日檀栾把寿觞。

汪元量

汪元量　南岳道中二首

夜来大醉别衡阳，今日长吟下楚湘。

翠藻青苹鱼市井，白苹红蓼雁家乡。

江云起处蒙蒙湿，山雨来时阵阵凉。

欹枕不禁肝肺热，汪然流涕惜兴亡。

汪元量


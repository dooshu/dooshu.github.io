○对士祭判

〈为士杀犬豕，或人告君子远庖厨。凡有血气之类，不身践。诉云有故，准礼不坐。〉

礼标宁俭，士有等威，苟不体於牲牢，则无仪於享祭。惟乙命士，克由旧章。入户ㄊ然，感四时而展敬；祭神如在，瞻一庙以式思。告全将启其血毛，备物乃利於犬豕。修戴礼而不忒，岂吕刑而可加！或人何斯？居然昧识。好生轸宪，徒有效於爱羊；速讼不稽，宁无惭於《相鼠》？虽庖厨可远，身践则诚爽至仁，而蠲洁在躬，亲割乃允孚主敬。称以有故，於何议刑？


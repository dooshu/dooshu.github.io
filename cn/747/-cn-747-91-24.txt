○贬崔凝合州刺史敕

国家文学之科，以革隋弊，岁登俊造，委之春官。盖欲华实相符，为第一用。近寝讹谬，虚声相高，朕所以思得贞正之儒，以掌其事。而闻刑部尚书知贡举崔凝，百行有常，中年无党，学窥典奥，文赡菁英。洎遍践清华，多历年数，累更显重，积为休声。遂辍其宪纲，任之文柄，宜求精当，稍异平常。朕昨者以听政之馀，偶思观阅，临轩比试，冀尽其才。及览成文，颇多芜颣，岂宜假我公器，成彼私荣。既观一一之吹，尽乏彬彬之美，且乖朕志，宜示朝章。尚遵含垢之恩，俾就专城之任，勉加自省，勿谓无恩。可贬合州刺史。


答宣大巡抚郑范溪


两奉华翰：一言顺义求讨，一言黄酋桀惊。详观来文与公回谕，悉与鄙见悬合。敬服！

黄酋狂躁，反覆不常，乃其故态。其言作反，未必实有此谋，但虚吓耳。惟安静以处之，严备以待之。久之计沮气衰，伎俩已尽，自当入苙矣。彼不来市，我亦省费，不必责其来补；但移书顺义，责以负约，使屈在彼。彼敢来犯，即简锐击之；若不来犯，亦不必往讨也。

又闻王把总者，颇非忠信，阴阳其间，以规重利，其所言亦难尽信也。今想已就羁绁，得胜市，不知何时可竢。






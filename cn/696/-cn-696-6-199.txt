立秋后一日题采莲图


渌水芙蓉塘，青丝木兰楫。
谁人解荡舟，湘妃与江妾。
夜来秋气澄天河，越溪新添三尺波。
倒泻生绡倾不足，碧空宛转双青娥。
今朝轻风拂未动，昨宵已似闻清歌。
杂港繁花日初吐，红裳濛濛隔雾雨。
桡边属玉不肯飞，翠翘时落横塘浦。
图中美人剧可怜，年年玉貌莲花鲜。
花残女伴各散去，有时独立秋风前。
何得铅粉一朝尽，空光白露寒婵娟。
我家五湖东百里，红霞满江吹不起。
素舸云中月堕时，枉渚香风出兰芷。
借问莫愁能共载，可便移家入画里。





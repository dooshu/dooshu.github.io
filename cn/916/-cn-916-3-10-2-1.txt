【成公智琼赠弦超】

〖《搜神记》曰：魏济北郡从事掾弦超。嘉平中。夜梦神女从之。自称天上玉女。东郡人。姓成公。字智琼。蚤失父母。天帝哀其孤苦。令得下嫁超。当其梦也。嘉其非常。觉寤钦想。若存若亡。如此三四夕。一旦显然来游。驾辎軿车。从八婢。服罗绮之衣。状若飞仙。自言年十七。遂为夫妇。赠《诗》曰云云。此其诗之大较。其诗二百馀言。不能悉举。〗

飘飖浮勃述。敖曹云石滋。兹（上十一字。《搜神记》作飘浮勃逢敖曹云石滋芝一。）英不须润。至德与时期。神仙岂虚降。（《搜神记》作感。）应运来相之。纳我荣五族。逆（法苑珠林作送。）我致祸灾。（搜神主作菑。○《搜神记》一。法苑珠林八。《诗纪外集》四。又《类聚》七十九引滋、之二韵。○逯案。述成公智琼弦义起事者。晋初尚有张敏神女赋篇。）


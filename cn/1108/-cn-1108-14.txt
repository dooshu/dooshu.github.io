卷十四

[集部,别集类,汉至五代,柳河东集]

钦定四库全书

柳河东集卷十四

唐　柳宗元　撰

对五首

设渔者对智伯【按史记世家及考之通监晋自昭公以後六卿强公室卑六卿韩赵魏范中行及知氏是也顷公六年周景王崩王子争立晋六卿平王室乱立敎王十二年晋之宗家祁傒孙叔向於相恶於君六卿欲弱公室乃遂以法尽?其族而分其邑晋益弱定公十一年范中行反晋君击之范中行走朝歌出公十七年智伯与赵韩魏共分范中行地以为邑出公怒告齐鲁欲伐之四卿遂反攻出公奔齐智伯乃立哀公晋国政皆决智伯晋公不得有所制智伯遂有范中行地最强周威烈王二十三年智宣子卒智襄子为政请地於韩康子致万家之邑又求地於魏桓子复与万家邑又求蔡皋狼之地於赵襄子襄子不与智伯怒帅韩魏之甲以攻赵氏围而灌之城不没者三版智伯曰吾乃今知水之可以亡人国也赵襄子使张孟谈潜出见韩魏曰唇亡则齿寒今智伯帅韩魏而攻赵赵亡韩魏为之次矣二子乃隂与张孟谈约为之期日而遣之襄子夜使人杀守堤之吏而使水灌智伯军智伯军救水而乱韩魏翼而击之襄子将卒犯其前大败智伯之衆遂杀智伯尽灭智氏之族而分其地迹其事而观之智伯贪而无餍卒抵於败公之设为渔者之对其切指一时之事情也至矣】

智氏既没范中行志益大合韩魏围赵水【一作於】晋阳智伯瑶【音摇智伯名号襄子】乘舟以临赵且又往来观水之所自务速取焉羣渔者有一人坐渔智伯怪之问焉曰若渔几何曰臣始渔於河中今渔於海今主大兹水臣是以来曰若之渔何如曰臣幼而好渔始臣之渔於河有鲨鱮鱣鰋者【鯋音沙小鱼也鱮音叙大鱼似鲂而鳞弱鱣知连切音毡鲤也江东呼为黄鱼鰋音偃说文鮀鱼也】不能自食以好臣之饵日收者百焉臣以为小去而之龙门之下【龙门山名在绦州同州二州之界】伺大鲔焉【鲔音洧鮥也似鱣大者名鲔小者曰叔】夫鲔之来也其鲂鲤数万【鲂音房赤尾鱼诗鲂鱼赬尾】垂涎流沫後者得食焉然其饥也亦返吞其後愈肆其力逆流而上慕为螭龙【螭丑知切似龙而无角者】及夫抵大石乱飞涛折鳍秃翼【鳍音耆鱼脊上骨】?倒顿踣【音匐】顺流而下宛委冒懵【牟孔切心迷也】环坻溆而不能出【坻音墀水中高地一曰小渚也溆音叙小浦也】向之从鱼之大者幸而啄食之臣亦徒手得焉犹以为小闻古之渔有任公子者其得益大【庄子外物篇任公子为大鈎巨缁五寸搳以为饵蹲乎会稽投竿东海期年不得鱼巳而大鱼食之牵巨鈎?没而下任公子得若鱼离而腊之】於是去而之海上北浮於碣石【碣音竭山名在平州卢龙县碣然而立在海旁故名】求大鲸焉【海大鱼也雄曰鲸雌曰鲵】臣之具未及施见大鲸驱羣鲛【音交海鱼也】逐肥鱼於渤澥之尾【渤音勃澥胡买切说文海之别也】震动大海簸掉巨岛【簸补过切掉徒了切岛都皓切水中有山曰岛】一啜而食若舟者数十【啜姝悦切说文尝也】勇而未巳贪而不能止北蹙於碣石槁焉向之以为食者反相与食之臣亦徒手得焉犹以为小闻古之渔有太公者其得益大钓而得文王【史记太公望吕尚者以渔钓奸周西伯西伯出猎遇太公於渭之阳与语大悦载与俱归立为师】於是舍而来智伯曰今若遇我也如何渔者曰向者臣已言其端矣始晋之侈家若栾氏祁氏郤氏羊舌氏以十数不能自保以贪晋国之利而不见其害主之家与三卿尝裂而食之矣【按史记赵世家晋顷公之十二年六卿以法诛公族祁氏羊舌氏分其邑为十县各令其族为之大夫】是无异鯋鱮鱣鰋也脑流骨腐於主之故鼎可以惩矣然而犹不肯悟又有大者焉若范氏中行氏贪人之土田侵人之势力慕为诸侯而不见其害主与三卿又裂而食之矣脱其鳞鱠其肉【鱠音桧细切肉也】刳其肠【刳音枯】断其首而弃之鲲鲕【上音昆下音而】遗胤【羊晋切】莫不备俎豆是无异夫大鲔也可以惩矣然而犹不肯悟又有大者焉吞范中行以益其肥犹以为不足力愈大而求食愈无餍【於盐切又於艶切】驱韩魏以为羣鲛以逐赵之肥鱼而不见其害贪肥之势将不止於赵臣见韩魏惧其将及也亦幸主之蹙於晋阳其目动矣而主乃慠然【慠鱼到切倨也亦作傲】以为咸在机俎之上方磨其舌抑臣有恐焉今辅【一作韩】果舍族而退不肯同祸【初智宣子将以瑶为後智果曰不如宵也云云若果立瑶也智宗必灭弗听智果遂别族於太史为辅氏後韩赵魏灭智氏之族唯辅果在】段规深怨而造谋【初智襄子为政与韩康子魏桓子宴於蓝台智伯戏康子而侮段规及智伯围赵氏桓子康子遂与赵襄子使人杀守堤之吏而决水灌智伯军大败智伯之衆遂杀智伯段规康子之相也】主之不悟臣恐主为大鲸首解於邯郸【上音寒下音单赵之所都也】鬛摧於安邑【鬛音猎安邑晋地即今之绦州夏县也】胷披於上党【赵之地也】尾断於中山之外【中山其後为赵所并】而肠流於大陆【泽名在深赵二州界而滨河】为鱻槁【上音鲜下音槁二字并出周礼】以充三家子孙之腹臣所以大惧不然主之勇力强大於文王何有智伯不悦然终以不悟於是韩魏与赵合灭智氏其地三分

愚溪对【观公与杨诲之书云方筑愚溪东南为室时元和五年也对虽不纪年月其在永州作明矣】

柳子名愚溪而居五日溪之神夜见梦曰子何辱予使予为愚耶有其实者名固从之今予固若是耶予闻闽有水生毒雾厉气中之者温屯呕泄【屯徒浑切聚也呕音欧又於口切泄音薛】藏石走瀬【音赖水流沙上也】连舻糜解【舻音卢舡头也】有鱼焉锯齿锋尾而兽蹄是食人必断而跃之乃仰噬【音筮】焉故其名曰恶溪西海有水散涣而无力不能负芥投之则委靡垫没及底而後止故其名曰弱水【出甘州东坡云自州北西至肃州】秦有水掎汩泥淖【掎举绮切偏引也汩音骨淖女教切泥也】挠混沙砾视之分寸眙若睨壁【眙丑吏切直视也睨音诣邪视也】浅泽险易【以豉切】昧昧不觌乃合清渭以自彰秽迹故其名曰浊泾【出原州高平县笄头山一名崆峒山至同州界入渭】雍之西有水幽险若漆不知其所出故名曰黑水【通典出甘州张掖县鸡山】夫恶弱六极也浊黑贱名也彼得之而不辞穷万世而不变者有其实也今予甚清与美为子所喜而又功可以及圃畦力可以载方【一作万】舟朝夕者济焉子幸择而居予而辱以无实之名以为愚卒不见德而肆其诬岂终不可革耶柳子对曰汝诚无其实然以吾之愚而独好汝汝恶得避是名耶且汝不见贪泉乎有饮而南者见交趾宝货之多光溢於目思以两手左右攫而怀之岂泉之实耶过而往贪焉犹以为名【广州二十里地名石门有水曰贪泉饮者怀无厌之欲晋吴隐之为广州刺史乃至泉所酌而赋诗曰古人云此水一饮怀千金试使夷齐饮终当不易心】今汝独招愚者居焉久留而不去虽欲革其名不可得矣夫明王之时智者用愚者伏用者宜迩伏者宜远今汝之托也远王都三千余里侧僻回隐蒸郁之与曹螺蚌之与居【螺卢戈切蚌属大者如斗出日南涨海中蚌步项切蜃属释文蛤也】唯触罪摈辱愚陋黜伏者日侵侵以游汝闯闯以守汝【闯丑禁切马出门皃】汝欲为智乎胡不呼今之聦明皎厉握天子有司之柄以生育天下者使一经於汝而唯我独处汝既不能得彼而见获於我是则汝之实也当汝为愚而犹以为诬宁有说耶曰是则然矣敢问子之愚何如而可以及我柳子曰汝欲穷我之愚说耶虽极吾之所往不足以申吾喙涸汝之所流不足以濡吾翰姑示子其略吾茫洋乎无知氷雪之交衆裘我絺溽暑之铄【式灼切】衆从之风而我从之火吾荡而趋不知太行之异乎九衢以败吾车吾放而游不知吕梁之异乎安流以没吾舟吾足蹈坎井头抵木石冲冒榛棘僵仆虺蝪【音易蜥蝪也释文似虵四足去足真虵也】而不知怵惕何丧何得进不为盈退不为抑荒凉昏默卒不自克此其大凡者也愿以是污汝可乎於是溪神深思而叹曰嘻有余矣是及我也因俯而羞仰而吁涕泣交流举手而辞一晦一明觉而莫知所之遂书其对【晁太史无咎取以附变骚其系曰宗元之所作亦对襄王问客难之义而托之神也宗元以谓我愚而谿有得於我谿亦当愚故言已愚可以累神者而神受之然补之尝论宗元固不愚夫安能使谿愚哉竭其智以近利而不获既困矣而始曰我愚柳宗元之困岂愚罪邪夫古之人臣正言为国犯难得死惟晁错为愚哉故後世咸曰错为一身谋则愚为天下谋则智恶夫士之喜权者幸而进则曰智无以过我不幸而退则曰愚无以过我是进不失利退不失名故録宗元此对极智愚之辩以俟後之君子】

对贺者【永贞元年九月公自礼部员外郎贬邵州刺史十一月又贬永州司马既至永州後作】

柳子以罪贬永州有自京师来者既见曰余闻子坐事斥逐余适将唁子【唁宜箭切谷梁传云吊失国曰唁】今余视子之貌浩浩然也能是逹矣余无以唁矣敢更以为贺柳子曰子诚以貌乎则可也然吾岂若是而无志者耶姑以戚戚为无益乎道故若是而已耳吾之罪大会主上方以寛理人用和天下故吾得在此凡吾之贬斥幸矣而又戚戚焉何哉夫为天子尚书郎谋画无所陈而羣比以为名蒙耻遇戮以待不测之诛苟人尔有不汗栗危厉偲偲然者哉【偲音思相切责也又七才切】吾尝静处以思独行以求自以上不得自列於圣朝下无以奉宗祀近丘墓徒欲苟生幸存庶几嗣续之不废是以傥荡其心倡佯其形【倡音昌佯音羊】茫乎若升高以望溃乎若乘海而无所往故其容貌如是子诚以浩浩而贺我其孰承之乎嘻笑之怒甚乎裂眦【疾智切又才诣切目眦也】长歌之哀过乎恸哭庸巨知吾之浩浩非戚戚之尤者乎子休矣

杜兼对【新史杜兼传书其为濠州刺史豪侈横恣僚官韦赏陆楚皆闻家子有美誉论事忤兼诬劾以罪杀之二人无罪死衆莫不寃之此或人之问有及於枉杀无罪士二人者即史之所书也公乃取其能辨锺离令之谗且谀使无罪之僚咸得自逹则史之所不书者也韩昌黎铭杜兼墓而二事皆不书特着其世绪为详岂以其善不足以揜其恶故并二事而略之吾尝疑焉惜乎公之对缺而不全无以见公终有以去取微显之意矣】

或问曰朝廷以公且明进善退不肖未尝不当然吾有一疑焉愿有闻於子以释予也何哉曰杜兼为濠州幸兵之乱杀无罪士二人蓄货足慾吾以为唐檮杌饕餮者亡以异【檮音涛杌音兀饕音叨餮音铁古之四凶之二者春秋注檮杌顽凶无畴匹之貌贪财为饕贪食为餮】然而卒入为郎中给事中出由商至河南尹乃死夫何取於兼者若是幸也曰若子之言兼之罪吾虽不覩乎目然闻之?宜废而不用久矣然而吾有一取焉吾闻兼在濠州有锺离令卢某者宰相戚也而谗且谀日状其僚之过愆以致於兼且曰是过是愆我独无有其僚因惴恐【惴之瑞切忧惧也】以俟谪怒於上令日施施自负曰州君将我陟也兼得之乃大怒罚令使僚也咸得自逹以进乎善因摈令终不得面焉人由是不苟免而谗谀之道大息朝廷进兼於内则给事中於外则至河南尹盖知兼有是善也欤诚然不为公且明邪或者曰兼凶狡人也恣杀以充巳其为过章章者凡天下儿童【後阙】

天对【天对非徒作也屈原有天问公以对也原事楚怀王为三闾大夫同列大夫上官靳尚妬害其能共谮毁之王乃逐之原彷徨山泽经历陵陆见楚有先王之庙及公卿祠堂图画天地山川神灵奇玮僪佹及古贤圣怪物行事因书其壁呵而问之然其文义不次叙读之茫然王逸为之叙有曰自太史公口论道之多所不逮至於刘向扬雄援引传记以解说之亦不能详悉今则稽之旧章合之经传以相发明此逸之语也至公乃为之对间斥王逸之失始读之亦莫晓其义以天问之意参而求之章决句断问答之意昭然义见用疏公天对之言而附天问之语於下兼乎衆说以昭其义公之所以斥王逸之失者兼存之庶易以考焉若夫文义之不叙则汉诸儒所不敢易也】

曰本始之茫诞者传焉【此对天问遂古之初谁传道之谓太始之元初无传也】鸿灵幽纷曷可言焉【此对天问上下未形何由考之谓天地未形本无言也】曶黑晰眇往来屯屯尨昧革化惟元气存而何为焉【此以对天问冥昭瞢闇谁能极之冯翼惟像何以识之明明闇闇惟时何为谓日月昼夜隂阳明晦惟元气存也冯翼惟像淮南子曰天地未形冯冯翼翼言未形也曶音忽晰音析屯株伦切】合焉者三一以统同吁炎吹泠交错而功【此对天问隂阳三合何本何化盖取谷梁子所谓独隂不生独阳不生独天不生三合然後生之意王逸以谓天地人非也泠音零】无营以成沓阳而九转輠【一作运輠一作转轘】浑沦蒙以圜号【此对天问圜则九重孰营度之谓天圜九重取阳数也輠胡果切】冥疑玄厘无功无作【此对天问惟兹何功孰初作之】乌傒系维乃縻身位无极之极漭弥非垠或形之加孰取大焉【此对天问斡维焉系天极焉加谓斗极居中央如太玄所谓天圆地方斗谓植中央也王逸以谓极际恐未然漭莫浪切】皇熙亹亹胡栋胡宇宏【一作完】离不属焉恃夫八柱【此对天问八柱何当东南何亏谓天维以八山为柱非所恃也亹音尾】无青无黄无赤无黑无中无旁乌际乎天则巧欺淫诳幽阳以别【此对天问九天之际安放安属谓九天者虽东方曰皥天东南方阳天南方赤天西南方朱天西方成天西北方幽天北方玄天东北方变天中央钧天其别虽九而对以为不然也】无隈无隅曷懵厥列【此对天问隅隈多有谁知其数谓天地方隅不可以数穷也隈乌囬切懵牟孔切】折【一作坼】篿剡筳午施旁竖鞠明究曛自取十二非余之为焉以告汝【此对天问天何所沓十二焉分篿音专楚人折竹以卜谓之篿筳音廷苇茎也意谓巧历不能计天地之晦明一岁日月十二会固自若也沓合也言天地合也】规毁魄渊太虚是属棊施万荧咸是焉托【此对天问日月安属列星安陈谓日圆而明月生而静星若棊荧无所托也毁音毁】辐旋南画轴奠於北孰彼有出次惟汝方之仄平施旁运恶有谷汜【此对天问出自汤谷次於蒙汜谓日犹辐旋轴奠乌可穷其出次日晨出东方汤谷之中暮入西极蒙水之汜也汜音凡又音祀又音泛汜水涯也】当焉为明不逮为晦度引久穷不可以里【此对天问自明及晦所行几里谓日之明晦不可以里计也】毁炎莫俪渊廹而魄遐违乃专何以死育【此对天问夜光何德死则又育谓日之炎光莫并惟月明既极则馈哉生不可以死育测也俪音丽】玄隂多缺爰感厥兎不形之形惟神是类【此对天问厥利惟何而顾兎在腹谓月中有兎玄隂之所感也】阳健隂淫降施蒸摩岐灵而子焉以夫为【此对天问女岐无合夫焉取九子王逸云神女也无夫而生九子汉成帝纪应劭注画室画九子母或云即女岐也】怪弥冥更伯强乃阳顺和调度惠气出行时届时缩何有处郷【此对天问伯强何处惠气安在伯强疫鬼也谓气乖则致疠气和则致祥鬼非有定处也弥绵婢切水流貌】明焉非辟晦焉非藏【此对天问何阖而晦何开而明】孰旦孰幽缪躔於经苍龙之寓而迋尉角亢【此对天问角宿未旦曜灵安藏谓东方苍龙亢之宿虽日出之方而其晦明固自有经度也晋志云左角为天曰主刑亢?摄天下奏事?讼理狱録功者也缪音虯躔澄延切】惟鮌譊譊隣圣而孽恒师厖蒙乃尚其圯【此对天问不任汩鸿师何以尚之谓鮌之不任治洪水衆论不明不察其方命圯族而举之也鮌音衮譊女交切圯部鄙切】后惟师之难矉頞使试【此对天问佥曰何忧何不课而行之谓四岳举鮌尧曰吁咈哉佥曰试可乃巳非乐於用之也课试也矉音宾恨张目也頞阿葛切鼻茎也蹙頞也】盗堙息壤招帝震怒赋刑在下投弃於羽方陟元子以胤功定地胡离厥考而?龟肆喙气孽宜害而嗣续得圣污涂而蕖夫固不可以类【此对天问?龟曳衘鮌何听焉顺欲成功帝何刑焉永遏在羽山夫何三年不施伯禹腹鮌夫何以变化谓鮌既殛於羽山?鸟之所曳衘而其子有禹之圣莲生泥中自不类也息壤史记索隐曰山海经啓筮云鮌窃帝之息壤以湮洪水招音翘举也汉书以招人过?与鸱同】胝躬躄步桥楯勩路【一作踣】厥十有三载乃盖考丑宜仪刑九畴【一无宜仪刑三字】受是玄宝昏成厥孽昭生於德惟氏之继夫孰谋之式【此对天问纂就前绪遂成考功何续初继业而厥谋不同谓禹胼手胝足勤劳底绩以盖覆其久之恶敷九畴锡玄圭惟继鲧之氏而不法其谋也胝张尼切说文腄也一曰茧也躄蒲结切跛也勩羊至切劳也】行鸿下隤厥丘乃降焉填絶渊然後夷於土从民之宜乃九於野坟厥贡艺而有上中下【此对天问洪泉极深何以寘之地方九州何以坟之谓禹行洪水既平降丘宅土不待寘塞从民之所宜咸则三壤而成赋中邦也隤徒回切填音田】胡圣为不足反谋龙智畚锸究勤而欺画厥尾【此对天问应龙何画河海何历盖王逸注或曰禹治水时有神龙以尾画导水径从而治之对以为不然也畚音本锸测洽切】圜焘廓大厥立不植地之东南亦巳西北彼囬小子胡?陨尔力夫谁骇汝为此而以慁天极【此对天问鮌何所营禹何所成康回冯怒地何故以东南倾康囬共工名也准南子谓共工与颛顼争怒触不周之山天维絶地柱折故东南倾对以谓非康囬可得而倾也圜与圆同又音旋】州错富妪【一作媪】爰定於趾躁川静谷形有高庳东穷归墟又环西盈脉宂土区而浊浊清清坟垆疏渗渇而升充融有余泄漏复行器运浟浟又何溢为【此对天问九州何错川谷何洿东流不溢孰知其故谓九州川谷错洿各有其势水之东流囬环其理自不溢也音燥渗所禁切浟音攸水流貌又音由】东西南北其极无方夫何澒洞而课【一有校字】修长茫忽不凖孰衍孰穷【此对天问东西南北其修孰多南北顺?其衍几何谓不可计其修衍也澒音汞又胡动切?音羞】积高於乾崑仑攸居蓬首虎齿爰宂爰都【此对天问崑仑县圃其凥安在谓崑仑之?曰县圃元气所出上通于天非人迹可至也崑音昆仑音论凥丘刀切】增城之里万有三千【一作千】清温燠寒迭出於时时之丕革由是而门辟启以通兹气之元【此对天问增城九重其高几里四方之门其谁从焉西北辟啓何气通焉淮南子谓崑仑之山九重其高万五千里故一寒一暑气所从出西北天门又气之所通也增读作层】修龙口燎爰北其首九隂极冥厥朔以炳【此对天问日安不到烛龙何照王逸注云天之西北有幽隂无日之国修龙衘烛而留照之】惟若之华禀羲以曜【此对天问羲和之未扬若华何光谓羲和日御也若木依日而光耀耳】狂山凝凝氷於北至爰有炎洲司寒不得试【此对天问何所冬暖何所夏寒凝音薿】石胡不林往视西极兽言嘐嘐人名是逹有虬蜲蛇不角不鳞嬉夫玄熊相待以神【此对天问焉有石林何兽能言焉有虬龙负熊以游王逸云天下何所有石木之林林中有兽能言语者对言石胡不林往视西极则石林在西然吴都赋有注云石林在南二义不同虬龙王逸云焉有无角之龙而负熊以游戏者嘐古包切蛇音移蜲户危切虬音纠】南有恠虺罗首以噬倏忽之居帝南北海【此对天问雄虺九首儵忽焉在王逸云雄虺一身九首速及电光儵忽电光也柳先生云非是义在庄子甚明然招魂云雄虺九首儵忽往来吞人】员丘之国身民後死封嵎之守其横九里【此对天问何所不死长人何守王逸注括地象云有不死之国长人防风氏也禹会诸侯彼後至使守封嵎之山嵎音虞】有萍九岐厥图以诡浮山孰产赤华伊枲【此对天问靡萍九衢枲华安居柳先生云衢岐也山海经多言其岐五衢王逸以谓生九交之道恐误又浮山有草其叶如麻赤华即枲华也枲想里切】巴蛇腹象足观【一作觌】厥大三岁遗骨其修巳号黑水淫淫穷於不姜玄趾则北三危则南【此对天问一蛇吞象厥大何如黑水玄趾三危安在山海经言南方有灵蛇吞象三年然後出其骨黑水出崑仑山玄趾三危皆山名在西方】僊者幽幽夀焉孰慕短长不齐咸各有止胡纷华汗漫而潜谓不死【此对天问延年不死夀何所止漫汗并平声】鲮鱼人皃迩列姑射鬿雀峙北号惟人是食【此对天问鲮鱼何所鬿堆焉处山海经六鲮鱼在海中近列姑射山鬿堆当为雀鬿雀在北号山如鸡虎爪食人王逸以为奇兽误鬿音祈鲮音凌】焉有十日其火百物羿【一作早】宜炭赫厥体胡庸以枝屈大泽千里羣鸟是解【此对天问羿焉弹日乌焉解羽淮南子云尧时十日并出草木焦枯羿射十日中其九日日中乌皆死堕其羽翼柳曰山海经云大凙千里羣鸟之所解问作乌字当为鸟後人不知因配上句改为乌也】禹惩於续嵞妇亟合胈离厥肤三门以不胝呱呱之不?而孰图味卒燥於野民攸宇【一作字】攸暨【此对天问禹之力献功降省下土四方焉得彼嵞山女而通之於台桑闵妃匹合厥身是继胡为嗜慾而不同味而快鼂饱谓禹娶嵞山氏之女虽念继嗣之重而勤劳不顾家非徒欲饱快一朝之情盖欲民安其居也嵞与涂同呱音孤衋伤也迄力切眡与眎同】彼呱克藏俾姒作夏献后益於帝谆谆以不命复为叟耆曷戚曷孽【此对天问启代益作后卒然离蠥谓孟避启於箕山之阳此天意也初何忧焉离遭也蠥与孽同忧也】呱勤於德民以乳活扈仇厥正帝授柄以挞凶穷圣庸夫孰克害【此对天问何启惟忧而能拘是逹皆归射□而无害厥躬谓启之贤民赖以生诛有扈氏之叛而无敢害者】益革民艰咸粲厥粒惟禹授以土爰稼万亿违溺践垍休居以康仓枯不失圣天【一本无圣天】胡往不道【此对天问何后益作革而禹播降即书所谓禹曰予乘四载暨益奏庶鲜食暨稷奏庶艰食鲜食蒸民乃粒之意垍臣至切坚土也】啓逹厥声堪舆以呻辩同容之绪帝以嫔禹母产圣何疈厥旅彼淫言乱噣聦聝以不处【此对天问启棘宾商九辩九歌何勤子屠母而死分竟地据王逸注棘陈也宾列也九辩九歌益所作乐也陈列宫商之音对云帝以嫔义之不同如此何勤子屠母王逸云禹腷剥母背而生其母之身分散地何以能有圣德忧劳天下乎对谓无此理堪舆天地也呻音申音茂疈拍逼切噣音烛又陟救切聝古获切】夷羿滔荒割更后相夫孰作厥孽而诬帝以降【此对天问帝降夷羿革孽夏氏谓夷羿弑夏后相非天意也】震皜厥鳞集矢於皖肆叫帝不谌失位滋嫚有洛之嫮焉娶于姣【此对天问胡羿射夫河伯而妻彼洛嫔王逸曰洛滨宓妃也传曰河伯化为白龙游於水旁羿见射其左目河伯上诉天帝云云羿又梦与洛水神宓妃交接也皜音果皖户版切明星也嫚音慢嫮音护】夸夫快杀鼎豨以虑饱馨膏腴帝叛德姿力胡肥台舌喉而滥厥福【此对天问冯珧利决封豨是射何献蒸肉之膏而后帝不若谓羿猎射神豨蒸祭天地而天意不顺也冯挟也珧弓名也豨音希】寒谗妇谋后夷卒戕荒弃於野俾民是臧举土作仇徒怙身弧【此对天问浞娶纯狐眩妻爰谋何羿之射革而交吞揆之谓寒浞羿相也浞娶纯狐氏女浞谋杀羿而羿徒恃其弧矢而不悟也】鮌殛羽岩化黄而渊【此对天问阻穷西征岩何越焉化而为黄熊巫何活焉谓鮌既殛死化为黄熊入於羽山渊也】于【一作予】宜播殖穉於丘於川维莞维蒲维菰维芦丕彻以图民以讙以都尧酷厥父厥子徼【一作激】以功克硕厥祀後世是郊【此对天问咸播秬黍蒲藿是营何由并投而鮌疾修盈谓鮌既不能平水土使民得播种鮌既殛死禹乃嗣兴以永厥祀也菰音酤菅音官芦音芦徼音浇】王子怪骇蜺形茀裳文禠操戈犹懵夫药良终鸟号以游奋厥篚筐曶漠莫谋形胡在胡亡【此对天问白蜺婴茀胡为此堂安得夫良药不能固臧天式纵横阳离爰死大鸟何鸣夫焉丧厥体此又屈原记其祠堂之所见故曰胡为此堂王逸云崔文子学仙於王子侨子侨化而为白蜺婴茀持药与崔文子文子惊怪引戈击蜺中之因堕其药俯而视之王子侨之尸也文子覆之以弊筐须臾化为大鸟而鸣此对所谓形胡在胡亡也蜺云之似龙者茀云之若蛇者蜺音霓茀音佛禠丑豸切夺衣也】幽阳潜爨隂蒸而雨萍冯以兴厥号爰所【此对天问萍号起雨何以兴之王逸云萍雨师之名爨取乱切】气怪以神爰有奇躯脇属支偶尸帝之隅【此对天问撰体恊鹿何以膺之王逸注云天撰十二神鹿一身八足两头云】宅灵之丘掉焉不危鳌厥首而常以恬夷要释而陵殆或谪之龙伯负骨帝尚窄之【此对天问鳌戴山拚何以安之释舟陵行何以迁之列仙传曰有巨灵之鳌背负蓬莱之山而忭戏沧海之中窄测格切】浇嫪以力兄麀聚之【此对天问维浇在户何求於嫂浇音枭嫪郎到切麀音忧】康假於田肆克宇之既裳【一无此二字】既舍宜咸坠厥首【此对天问何少康逐犬而?陨厥首女岐缝裳而舘同爰止何?易厥首而亲以逢殆王逸注谓少康因田猎袭杀浇而断其头女岐浇嫂也与浇淫佚共舍宿止少康夜袭之得其头以为浇因断之故此对谓咸坠厥首者】汤奋癸旅爰以伛拊 载厥德於葛以诘仇饷【此对天问汤谋易旅何以厚之谓汤伐罪吊民征自葛始传曰葛伯仇饷此之谓也伛委羽切】康复旧物寻焉保之覆舟喻易尚或艰之【此对天问覆舟斟寻何道取之言少康复旧物灭斟寻氏如覆舟之易也】惟桀嗜色戎得蒙妹淫处暴娱以大啓厥伐【此对天问桀伐蒙山何所得焉妹嬉何肆汤何殛焉谓桀伐蒙山之国而得妹嬉民弃不保驯致南巢之伐也】瞽父仇舜鳏以不俪尧专以女兹俾胤厥世惟蒸蒸翼翼於妫之汭【此对天问舜闵在家父何以鳏尧不姚告二女何亲谓瞽叟仇舜而鳏在下尧以二女娶之也俪音丽妫俱为切汭音芮姚舜姓也】纣台於璜箕克兆之惟德登帝帅以首之娲躯虺号古【一作占】以类之胡日化七十工获诡之【此对天问厥萌在初何所意焉璜台十成谁所极焉登立为帝孰道尚之女娲有体孰制匠之谓纣为玉台十重而箕子知其必亡伏羲以德而民登以为帝女娲蛇身人头一曰七十化对以为诡也璜音黄娲公蛙切】舜帝眡厥仇毕屠水火夫固优游以圣而孰殆厥祸犬齗於德终不克以噬昆庸致爱邑鼻以赋富【此对天问舜服厥弟终然为害何肆犬豕而厥身不危败谓象欲杀舜而舜弟之虽欲肆其犬豕之心而终不能害舜且封之有庳而富贵之也眡读同视齗鱼斤切富一作当】嗟伯之仁逊季旅岳雍同度厥义以嘉吴国【此对天问吴获迄古南岳是止孰期去斯得两男子谓吴国得贤者如太伯让王季而居南岳之下仲雍亦去而之吴而文王立二子为可嘉也】空桑鼎殷謟羮厥鹄惟轲知言瞷焉以为不【此对天问缘鹄饰玉后帝是飨谓人谓伊尹因缘烹鹄鸟之羮修饰玉鼎以事汤唯孟子谓其以尧舜之道要汤未闻以割烹也瞷居苋切视也】仁易愚危夫曷揆曷谋咸逃丛渊虐后以刘降厥观於下匪挚孰承【此对天问何承谋夏桀终以灭丧帝乃降观下逢伊挚谓以仁格愚人将不谋而从如丛雀渊鱼焉相?以成功者非伊尹孰承之也挚音至伊尹名也】条伐巢放民用溃厥疣以夷於肤夫曷不謡【此对天问何条放致罚而而黎服大说谓鸣条之伐南巢之放如民之痈疽决而肤苹平安无不说者疣音尤】喾狄祷禖契形於胞胡乙鷇之食而怪焉以嘉【此对天问简狄在台喾何宜玄鸟致贻女何嘉谓简狄帝喾之妃也待喾於台上有飞燕遗其卵喜而吞之因生契也喾音告禖音梅天子求子之神曰禖礼祀高禖是也胞音泡鷇苦候切】该德胤孝【一作考】蓐收於西爪虎手钺尸刑以司慝【此对天问该秉季德厥父是盛王逸云该包也父契也柳云该为蓐收王逸注误按礼记注疏蓐收少皥氏之子曰该为金官国语虢公梦在庙有神人面白毛虎爪执钺立於西河公觉召史嚚占之史嚚对曰如君之言则蓐收也天之刑神也所取者本此】收正矜矜浇扈爰踣【此对天问胡终弊於有扈牧夫牛羊谓少康终能?浇祀夏配天也有扈浇国名】阶干以娱苗革而格不廹以死夫胡狃厥贼【此对天问干恊时舞何以怀之王逸注云干求也舞务也言夏能求协时务柳对之义不与王说同】辛后骇狂无忧以肥肆荡?厥体而充膏於肌啬宝被躬焚以旗之【此对天问平胁曼肤何以肥之谓纣为无道天下乖离当怀忧惧癯廋而反形体曼泽平胁肥盛宜其不免於蹈火而死也騃五骇切】扈释於牧力使后之【此对天问有扈牧竖云何而逢谓有扈氏释牧竖而为诸侯也】民仇焉?【一作寓】启牀以斮【此对天问击牀先出其命何从谓有扈氏不安於民故启撃之於牀而杀之也斮侧略切斩也】殷武踵德爰获牛之朴夫惟陋民是冒而丕号以瑞【此对天问恒秉季德焉得夫朴牛王逸云汤能踵启之德天嘉其志田猎而获大牛之瑞公以谓非汤之德不能致是也】卒营而班民心是市【此对天问何往营班禄不但还来谓汤往营班禄所以市民心也王逸云营得也班遍也言遍施禄惠於百姓也】解父荒淫遭慤以彼中之不目而徒以色视【此对天问昏微循迹有狄不宁何繁鸟萃棘负子肆情王逸云人有循昏微之性为禽兽聚麀之行而不能安其身谓晋大夫解居父也居父聘於吴过陈之墓门见妇人负其子欲与淫佚肆其情妇人则引诗而刺之曰墓门有棘有鴞萃止故曰繁乌萃棘也墓门有棘虽无人棘上犹有鴞汝独不媿也公对之意盖取诸此谓遭怨慤之妇宁得不也墓门有棘见之诗】象不兄龚而肆以谋盖圣孰凶怒嗣用绍厥爱【此对天问眩弟并淫危害厥兄何变化以作诈而後嗣逢长谓象虽浚井全廪肆害舜之谋而舜不藏怒又封之有庳以绍厥後也】莘有玉女汤廵爰获既内克厥合而外弼於德伊知非妃伊之知臣曷以不识【此对天问成汤东廵有莘爰极何迄彼小臣而吉妃是得王逸注以为小臣伊尹也汤东廵狩从有莘氏乞丐伊尹因得有莘氏之女以为妃对之意以为汤东廵得有莘氏之女则有之乞彼小臣而吉妃是得为不然也妃音霏又音配】胡木化於母以蝎厥圣喙鸣不良谩以诡正尽邑以垫孰译彼梦【此对天问水滨之木得彼小子夫何恶之媵有莘之妇王逸注小子谓伊尹媵送也言伊尹母妊身梦神女告之曰臼竈生鼃亟去无反居无几何臼竈中有生鼃母去东走顾视其邑尽为大水母因溺死化为空桑之林水乾之後有小儿啼水涯人取养之既长大有殊才有莘恶伊尹从木中出因以送女也对之意以谓不然谓为是说者是蠧乱厥圣诡说害正未有尽邑以垫而伊可生也蝎音曷木中?又许掲切虿虫也译音亦垫你念切书下民昏垫】汤行不类重泉是囚【此对天问汤出重泉夫何罪尤谓汤之行与桀异故囚之重泉重泉者地名也】违虐立辟罪德之由师凭怒割癸挑而雠【此对天问不胜心伐帝夫谁使挑之谓汤之德与桀异从衆欲以割正有夏桀寔有以启之非汤之所忍为也挑音桃】胶鬲比漦雨行践期捧盎救灼仁兴以毕随鹰之咸同得使萃之【此对天问会鼂争盟何践吾期苍鸟羣飞孰使萃之此言武王将伐纣纣使胶鬲视武王师胶鬲问曰欲以何日至殷武王曰以甲子日胶鬲还报纣会天大雨道难武王昼夜行或谏曰雨甚军士苦之请且休息武王曰吾许胶鬲以甲子日至殷今报纣矣以甲子日不到纣必杀之吾故不敢休息欲救贤者之死也遂以甲子朝诛纣不失期也此对之意以谓武王不失期而行犹以水救火人无不从如鹰鸟之羣飞无不集者诗云惟时尚父时惟鹰扬漦与厘同凌之切福也】颈纣黄钺旦孰喜之民父有厘嗟以美之【此对天问到撃纣躬叔旦不嘉何亲揆发定周之命以咨嗟谓武王孟津之师秉黄钺以诛纣八百诸侯不朝而会羣臣咸谓休哉周公曰虽休勿休初不以为喜也虽幸武王顺天应人歛福锡民而咨嗟之词虽美之而寔戒之也考之周书其详可得而推矣】位庸庇民仁克莅之纣淫以害师殛圮之【此对天问授殷天下其位安施反成乃亡其罪伊何谓武王之仁足以庇民而纣之不道衆所共弃也】咸逭厥死争徂器之翼鼓?御讙舞靡之【此对天问争遣伐器何以行之并驱撃翼何以将之谓天下咸避虐政而干戈攻伐之器皆争先而行前歌後舞鳬藻讙呼奋击其翼而不自知也】水滨翫昭荆陷弑之缪迓越裳畴肯雉之【此对天问昭后成游南土爰底厥利维何逢彼白雉谓昭王背成王之制而出游南至於楚楚人沉之而不复还传曰君其问诸水滨是也昭王之南游也为越裳氏献白雉王之德不能致故亲往迎之初岂有是理也哉】穆懵祈招猖洋以游轮行九野惟怪之谋胡绐娱载【一作戴】胜之兽觞瑶池以迭謡【此对天问穆王巧梅夫何为周流环理天下夫何索求?列子载周穆王肆意远游命驾八骏之乘驰駈千里至於巨蒐氏之国巨蒐氏乃献白鹄之血以饮王其牛马之湩以洗王之足遂宿於崑仑之阿观黄帝之宫遂宾於西王母觞於瑶池之上西王母为王謡王和之其词哀焉此对问之所交讥也】儒【一作孺】贼厥诜爰檿其弧幽祸挐以夸惮襃以渔淫嗜薎杀谏尸谤屠孰鳞漦以徵而化鼋是辜【此对天问妖夫曳衒何号於市周幽谁诛焉得夫褒姒盖周幽王前世有童謡曰檿弧箕服寔亡周国後有夫妇卖是器者以为妖而曳戮之於市此祸之所从始也褒姒周幽王后也昔夏后氏之衰也有二神龙止於夏庭而告曰余褒之二君也夏后布币精而告之龙亡而漦在椟而藏之夏亡传商至周不敢发也至厉王发而观之漦流於庭化为玄鼋入王後宫後宫处妾遇之而孕无夫而生子惧而弃之时被戮夫妇夜亡闻啼声哀而收之遂奔褒褒人後有罪幽王欲诛之遂入此女以赎罪是为褒姒幽王竟为犬戎所杀此对问之意盖罪幽王淫刑嗜杀以自取灭亡未可尽归妖夫化鼋之徵也檿於琰切山桑也蔑莫结切漦凌之切鼋鱼衮切似鼈而大】天邈以蒙人么以离胡克合厥道而诘彼尤违【此对天问天命反侧何罚何佑】桓号其大任属以傲幸良以九合逮孽而坏【此对天问齐桓九会卒然见杀谓齐桓九合诸侯震而矜之叛者九国卒至见杀非天道之无常亦其自取然也】纣无谁使惑惟志为首逆图倒视辅谗以宠干异召死雷济克后【此对天问彼王纣之躬孰使乱惑何恶辅弼谗謟是服比干何逆而抑沈之雷开阿顺而赐封之金谓纣自惑乱弃贤用谗比干谏而死雷开佞而用也】文德迈以被芮鞠顺道【此对天问何圣人之一德卒其异方谓文王之德纯一虞芮质厥成而天下无异志鞠音匊】醢梅奴箕忠咸丧以丑厚【此对天问梅伯受醢箕子佯狂谓梅伯纣之诸侯数谏而纣杀之葅醢其身箕子被髪佯狂不愿仕也此两语疑当与前纣谗謟是服事文理相属对亦随问意耳】弃灵而功笃胡爽焉翼氷以炎盍崇长焉既岐既嶷宜庸将焉【此对天问稷维元子帝何笃之投之於氷上鸟何燠之何冯弓挟矢殊能将之谓稷生而神灵天寔厚之后稷之母姜嫄氏见大人之迹履之遂有娠弃之氷上有鸟以翼覆温之诗曰诞置之寒氷鸟覆翼之可以见天之厚於稷者如此故其生也冯弓挟矢皆为隐隐护之也嶷鱼岌切】纣凶以启武绍尚焉伯鞭於西化江汉浒易岐社以大国之命以祚武【此对天问既惊帝切激何逢长之伯昌号衰秉鞭作牧何令彻彼岐社命有殷之国谓纣有凶德武王能绍后稷之业文王之秉政化於江汉之国易岐社以正天命也】踰梁槖囊羶仁蚁萃【此对天问迁藏就岐何能依谓文王始与百姓迁於岐山之下民皆归之如蚁慕羶也】妲灭淫商痡民以亟去【此对天问殷有惑妇何所讥谓纣为妲己所惑流毒於民民皆去也妲当割切痡音逋】肉梅以颁乌不台诉孰盈癸恶兵躬殄祀【此对天问受赐兹醢西伯上告何亲就上帝罚殷之命以不救谓纣醢梅伯以赐诸侯西伯所以诉於天此天所以亲致纣之罚故殷之命至於絶而不续也殄与同】牙伏牛鱼积内以外萌岐目厥心了眡显光【此对天问师望在肆昌何志谓太公望姓姜名牙隐於屠牛渔於渭滨有诸中而形诸外惟文王以文识之】奋刀屠国以髀髋厥商【此对天问鼓刀扬声后何喜谓吕望鼓刀在肆文王亲往问之望对曰下屠屠牛上屠屠国文王喜载与俱归也髀音陛髋音寛贾谊传曰至於髋髀之所非斤则斧师古曰言其骨大故须斤斧也】发杀曷逞寒民於烹惟栗厥文考而?子以徂征【此对天问武发杀商何所悒载尸集战何所急谓武王戎殷欲救民於虐焰中在文王则栗栗危惧有所不敢在武王则不敢不敬承文谟卒武功也故载文王木主以讨纣有不得已焉】中譛不列恭君以雉胡螾讼蛲贼而以变天地【此对天问伯林雉经维其何故何感天抑地夫谁畏惧王逸云伯长也林君也谓晋太子申生为後母骊姬所譛遂雉经以自杀而敬君也岂谗说可以变天地哉雉如字礼记正义云雉牛鼻绳或曰雉遇获多自死演弋尹切虫名说文云侧行者蛲音尧说文虫在人腹者以二虫譬骊姫之谮耳】天集厥命惟德受之胤怠以弃夫又佑之【此对天问皇天集命惟何戒之受礼天下又使至代之谓皇天惟相有德以集厥命後世子孙不能恐惧以自弃则将佑下民而作之君所不免也】汤挚之合祚以久食昧始以昭末克庸成绩【此对天问初汤臣挚後兹承辅何卒官汤尊食宗绪谓进用伊尹礼乐祭祀绪业流於子孙使昧其经始之难不自昭其明德卒终无以成其功也】光徵梦祖憾离以厉彷徨激覆而勇益德迈【此对天问勲阖梦生少离散亡何壮武厉能流厥严谓吴王阖庐也阖庐名光夀梦之孙也言阖庐少小被放於外不得立及其壮大终能厉其武勇以大吴国也傍音旁徨音皇】铿羮於帝圣孰嗜味夫死自暮而谁飨以俾夀【此对天问彭铿斟雉帝何飨受夀永多夫何久长王逸注谓彭祖进雉於尧尧飨食之以夀考至夀八百犹自悔不夀谓高枕而唾远也对之意以谓无是理焉】螝啮已毒不以外肆细腰羣螫夫何足病【此对天问中央共牧后何怒蠭蚁微命力何固王逸注云中央之州有岐首之蛇共食牧草之实自相啄啮蠭蚁有毒之虫负力坚固屈原以喻夷狄自相攻毒固其常独当忧秦吴尔此对之意亦然故取二虫以为喻螝胡对切说文蚕蛹也螫施只切细腰蜂也博物志细腰无雌雄之类取桑虫及阜螽子抱而为巳子云】萃囬祸偶昌鹿曷佑以女【此对天问惊女采薇鹿何佑北至回水萃何喜言昔有女子采薇菜有所惊而走北走至於囬水之上而得鹿其家以昌对以为避祸而得鹿亦偶然耳】鍼欲兄爱以快侈富愈多厥车卒逐以旅【此对天问兄有噬犬弟何欲易之以百两卒无禄谓秦伯之弟鍼也言秦伯有噬犬弟鍼欲以百两车易之不听因逐鍼而夺其爵禄王逸以百两为金非也鍼说文通作针】咨吟於野胡若之佷严坠谊殄丁厥任【此对天问薄暮雷电归何忧厥严不奉帝何求此以下天问之言皆屈原自道者言其放逐於野书壁所问略讫日暮欲去天大雨雷电自解曰归何忧乎对亦悯其当此礼义消亡之时也佷户恳切佷戾也】合行违匿固若所咿嚘忿毒意谁与【此对天问伏匿宂处爰何云谓屈原伏匿革野尚兴词怨愤欲何为也咿音尹嚘音忧】丑齐徂秦啗厥诈谗登狡庸咈以施【此对天问荆勲作师夫何长先谓楚怀王之时秦欲代齐齐与楚从亲惠王患之乃令张仪厚币事楚使楚絶齐愿献啇於之地六百里楚怀王贪而信张仪遂絶齐使使如秦受地张仪诈之曰仪与王约六里不闻六百里怀王怒举兵伐秦大败於丹阳明年秦割汉中地与楚以和时秦昭王欲与怀王会王欲行屈原谏之曰秦虎狼之国不可信不如无行怀王信子兰言竟行遂死於秦此对之意所以详言原当日谏之不听以至於斯云尔】甘恬祸凶亟锄夷愎不可化徒若罢【此对天问悔过改更我又何言谓原虽若谏而楚王不听刚愎不化以及於败亡而不救也愎蒲逼切佷也】阖绰厥武滋以侈颓【此对天问吴光争国久余是胜谓吴阖庐与楚相伐吴兵入郢都昭王出奔楚之不信用贤人以至於败者非一也】於菟不可以作怠焉庸归【此对天问何环穿自闾社丘陵爰出子文鬭谷於菟楚令尹子文也问对皆哀今无此贤者但任子兰之徒也於音乌菟音徒】欵吾敖之阏以旅尸【此对天问吾告堵敖以不长柳自注云楚人谓未成君而死曰敖堵敖文王兄也今哀怀王将如堵敖不长而死以此告之王逸注以谓堵敖不长楚贤人大谬然考之左氏庄公十四年楚子如息以息妫归生堵敖及成王焉则堵敖成王之兄而非文王之兄也公之注亦误矣】诚若名不尚曷极而辞【此对天问何试上自予忠名弥张谓原苟无尚名之心则天问曷拯其辞如此一本作食姑不失圣人胡不道又晁太史无咎尝取以续楚词其系云宗元博学无不窥又妙於辞颇爱离骚之幽独能高寻远抉其有所得如坠云出渊於原之辞无廋焉此唐以来离骚之雄也盖屈原作离骚经扬雄为反离骚补之尝曰非反也合也而宗元为天对以嫓天问虽问对非反其於发扬则同离骚因反而始明天问因对而益彰凡设疑以稽合则远者迩昧者晓恍惚者连属而义於是焉白则反与对皆以明原者也非反者独异也是雄与宗元之意同也又太史公曰天道无亲常与善人若伯夷叔齐可谓善人者非邪积仁洁行如此而饿死盗跖聚党数千人横行天下竞以夀终是遵何德哉此亦昔人天问之意也书曰天畏棐忱又曰天难谌命靡常夫既以谓天辅信则宜常矣而又以谓天难信而不可常何哉天未始不信而以民之作德者不常故天之吉凶或反伦而要其终天常辅信则靡常者每常昔申包胥曰人衆者胜天天定亦能胜人故论天者必於其定则天可以不问而诚着抑屈原虽不忍浊世而自沈苟以意逆志亦必不肯以其身葅醢故离骚之际未免於忧患而辞皆微天问虽假怪物行事揆理之不合者以寓其疑而凡天之所以不合而原疑者孰愈於人事之吉凶哉此原所欲问而难斥者也故因天对颇推本之以广原之意云】

柳河东集卷十四








○送兵部梁郎中上奏事既毕还幕府序

元年夏，相国凉公将城阳、百里二城，即戎於境。先命从事兵部郎中安平梁公镇如京师请王命，且料民以调兵食。五月甲戌，至自雍。危冠上前，手画地图，以兵机军储，屈指而条奏。上甚悦，事下三府，六月庚戌，以玺书还雍，改辕而西。既犯，於是有追而送之者，皆赋以美。夫使臣将命而往者不辱命，而又专对以直，君遣使臣以礼，诗之所由作也。且公亦尝郎中宰昭应矣，而昭应之奏绩也，赋惟均而人惟和。及参事於相府，相府穆穆。今元帅七萃之士万计，以王命伐不庭。公章甫其冠，缦胡其缨，咨诹乎辕门，惟慎惟严，靡不尽乃心，布乃谋，敷乃心腹肾肠，讨军实而申儆之。咸莫不指臂其宜也，手足之捍头目也，戎政所举，蔑不以济。票卫之制胜在我，营平之威谋越人。子姑佐之，固亦整军经武而为干城之赖者，唯王室是奖。夫岂徒以一介之末，区区乎载骤四骆、皇华原隰之谓也欤？秋晚筋劲，陇关雪下，企予望吾子。以班固之笔札，铭崆峒山而还，悠悠我思，章句以赠之。


度朔君

袁紹在冀州。有神出河東。號度朔君。百姓為立廟。廟有主簿大福。陳留蔡庸為淸河太守。過謁廟。有子名道。亡已三十年。度朔君為庸設酒曰。貴子昔來。欲相見。須臾。子來。度朔君自云。父祖昔作兗州。有人士母病。往禱。主簿云。君逢天士留。待聞西北有鼓聲而君至。須臾。一客來。著皁單衣。頭上五色毛。長數寸。去。復一人著白布單衣高冠。冠似魚頭。謂君曰。吾昔臨廬山。食白李。憶之未久。已三千歲。日月易得。使人悵然。君謂士曰。先來南海君也。士是書生。君明通五經。善禮記。與士論禮。士不如也。士乞救母病。君曰。卿所居東。有故橋。人壞之。此橋所行。卿母犯之。能復橋。便差。曹公討袁譚。使人從廟換千匹絹。君不與。曹公遣張郃毀廟。未至百里。君遣兵數萬。方道而來。郃未達二里。雲霧繞郃軍。不知廟處。君語主簿曹。曹公氣盛。宜避之。後蘇幷鄰家有神下。識君聲。云。昔移入胡。闊絕三年。乃遣人與曹公相聞。欲修故廟。地衰不中居。欲寄住。公曰甚善。治城北樓以居之。數日。曹公獵得物。大如麑。大足。色白如雪。毛軟滑可愛。公以摩面。莫能名也。夜聞樓上哭云。小兒出行不還。太祖拊掌曰。此子言眞衰也。晨將數百犬繞樓下。犬得氣奔突。內外見有物大如驢。自投樓下。犬殺之。廟神乃絕。


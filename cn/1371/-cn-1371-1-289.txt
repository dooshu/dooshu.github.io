晨起

客枕畏霜气，晓窗收月痕。



芸芸万物作，皎皎一心存。

老已忘开卷，贫犹力灌园。



儿孙能继此，亦足报君恩。



晨起

齿豁不可补，发脱无由栽，清晨明镜中，老色苍然来。

余年亦自惜，未忍付酒杯。



抽架取我书，危坐阖复开。



万世见唐尧，夔龙获亲陪。



寥寥三千年，气象挽可回。



岂以七尺躯，顾受世俗哀？

道在无不可，廊庙均蒿莱。



晨起

初日破苍烟，零乱松竹影。



老夫起烧香，童子行汲井。



平生水云身，不堕车马境。



愿言学庞公，全家事幽屏。



晨起

终夜厌姑恶，经春无秭归。



溪云生惨惨，林日澹晖晖。



物外孤懹胜，人间百虑非。



邻翁剡中去，为我买渔衣。



晨起

日高霜渐释，睡起发犹蓬。



小圃经行外，新蔬检校中。

水开闻跃鲤，天远看飞鸿。



粥熟还归舍，吾生亦未穷。



晨起

鸡已参差唱，窗才纔曨明。



高林风不止，丛竹露如倾。



梦为多难记，诗缘嬾少成。

晨兴了无事，散发遶阶行。



晨起

清晨推枕起，盥面吾事足；岂无扫洒役，出市待归仆。



小餮亦已省，尚进药盈掬整衣登北堂，危坐巾一幅。



徐行梧楸阴，爱此雨余绿。



幽鸟东山来，锵鸣若琴筑。



静听兴未阑，稚子报饭熟。



欣然往从之，宁计食不肉。

晨起

月澹知将晓，风清喜近秋。



狂吟词跌宕，新沐发飕飀。



桐叶危先堕，蝉声断更遒。



达生随处乐，自笑替人愁。



晨起

孤梦忽自惊，小窗初送明。



珍禽语庭树，可爱不知名。



向者事宦游，尘土过半生；传呼束带出，冬冬尚残更。



山居虽自由，晨起亦有程。



洗砚拂书几，一笑惬幽情。



晨起

青青水中萍，粲粲墙下草。



开岁才几时，已叹春事老。

鸣禽傍窗户，怪我倦幽讨。



长吟感人怀，病枕起亦早。



下床呼獠奴，浩荡恣洒扫。



绿阴列苍石，芳樽得频倒。



客来但与饮，谈天有何好？



亦莫雕肺肝，吟哦学郊岛。



晨起

初听高枝鹎鵊鸣，旋闻深井辘轳声。



堙笼小合犹疑雨，日射东窗顿作晴。



古洗注汤供浇濯，春畦摘菜助炰烹。

老人颓惰虽堪笑，终胜胸中怀不平。



晨起

残梦悠扬不复成，枪然已有百禽鸣。



山童来报溪流长，幽事从今日日生。



晨起

晨起梳头嬾，披衣立草堂。

雾昏全隐树，气暖不成霜。



滩急回鱼队，天低衬雁行。

新春犹一月，已觉日微长。



晨起

海燕翩将乳，戎葵粲己繁。



鱼船初入市，蒪担未过门。



年耄停朝课，家贫省小餐。



所欣行药处，秧稻遍村村。



晨起

晨起梳头拂面丝，行年七十岂前期。



此生犹著几两屐？

长日惟消一局棋。



空釜生鱼忍贫惯，闲门罗雀与秋宜。



区区名义真当勉，正是先师戒得时。



晨起

晨起梳头雪满膺，可怜衰与病相乘。



浮名何足欺横目，真乐聊须付曲肱。



仕有俸钱渠亦好，退无耕垄我何凭？



具牛力尽殊堪闵，买犊东村恨未能。



晨起

老病少睡眠，卧见天窗白。



栖鸟亦已鸣，一一翻去翮。



我起将何之，且复守书册。

收歛万里心，未厌容膝迮。



吾家读书法，一字亦当核。



勉哉积新功，莫问几时客。

晨起

衣润熏笼暖，灯残漏箭长。

鸣鸡带窗月，立马怯庭霜。



病骨阴晴觉，官身早夜忙。



火城那复梦，愁绝软尘香。



晨起

老境真无事，深居每畏人。



喔咿鸡失旦，娅奼鸟鸣春。



过担饮餭白，擎盘粔籹新。

出门还可喜，一笑语比邻。



晨起

小疾蠲除尽，闲愁垦辟空。



时光鸡唱里，生计碓声中。



戒婢储猿果，看奴织鹤笼。



老人新得道，处处见神通。

晨起

衰老少睡眠，睡晚觉常早；五更揽衣起，漏鼓犹考考。

青灯耿孤影，不睡坐亦好。



读尽一编书，南窗朝日杲。

晨起

倦枕廉纤雨，幽窗料峭寒。



溪柴旋篝火，野蔌斗登盘。



年老衣冠古，身闲宇宙宽。



儿孙生我笑，趋揖已儒酸。



晨起

老尚贪书课，黎明即下床。



不惊天乍冷，更觉意差强。



蟾滴初添水，螭炉旋炷香。

浮生又一日，开卷就窗光。



晨起

小雨湿清晓，新莺啼早春。

年光惊病眼，节物属闲身。



巴硖东连楚，嶓山北控秦。



远游端可继，敢恨素衣尘。



晨起

晓枕初兴白发翁，弊裘百衲葑炉红。



独居漫受书狐媚，滞思难矜笔阵雄。



旧学虫鱼笺尔雅，晚知稼穑讲豳风。



一身自喜无余事，且度残年风雪中。



晨起

一官又寄汝江头，落魄文园故倦游。



榻上铎声悲破梦，檐边桐叶冷生秋。



暮年作吏宁长策，薄禄縻人尚小留。



晨起凭栏叹衰甚，接篱纱薄发飕飕。



晨起

心安已到无心处，病去浑如未病前。



晨起更知秋色好，一庭风露听鸣蝉。

晨起

天公择地养衰残，著向桑村麦野间。



晓色入帘初滉漾，幽禽窥户已间关。



酒徒散去稀中圣，诗思衰来媿小山。

一炷沉烟北窗底，曲肱卧看不胜闲。

晨起

戒婢篝衣彻扊扅，呼儿涤砚作隃麋。



须臾开卷东窗下，即是先生无病时。



晨起

勋业文章谢不能，生涯分付一枝藤。

身同湘浦孤舟客，心羡庐山下版僧。



倦枕厌闻窗外雨，残膏犹在壁间灯。



草芝要及清晨服，深媿蛮童为扣冰。




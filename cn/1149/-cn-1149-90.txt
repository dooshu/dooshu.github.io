卷九十上

<史部,别史类,郝氏续後汉书>

钦定四库全书

续後汉书卷九十上　　　　元　郝经撰

録第八上

兵

兵道　兵制

兵之有书尚矣唐虞以来职在司马以为政典至周而後大备于是有司马法军志军?军势等书及战国专务于兵孙武吴起司马穰苴之徒各着书名家秦焚诗书尊法律而兵家益张汉兴高帝令韩信序次兵法凡百八十二家删取要用定着三十五家及禄产专兵而盗取之自是虽将相大臣不得见其全而古制亡矣武帝时军政杨仆纪奏兵録终莫能备至孝成命任宏论次兵书捃摭遗逸凡韩信之所刋落者皆取之为权谋形势隂阳技巧四种五十三家七百九十篇图四十三卷其中自太公孙吴司马尉缭诸家外有神农黄帝封胡风后力牧鬼区蚩尤楚兵法师旷苌弘及范蠡大夫种齐孙子公孙鞅魏公子等书汉书艺文志凡兵书五十三家七百九十篇图四十三卷权谋者以正守国以奇用兵先计而後战兼形势包隂阳用技巧者也吴孙子兵法八十二篇齐孙子八十九篇公孙鞅二十七篇吴起四十八篇范蠡二篇大夫种二篇李子十篇娷一篇兵春秋三篇龎煖三篇儿良一篇广武君一篇韩信三篇右兵权谋十三家形势者雷动风举後发而先至离合背向变化无常以轻疾制敌者也楚兵法七篇蚩尤二篇孙轸五篇繇叔二篇王孙十六篇尉缭三十一篇魏公子二十一篇景子十三篇李良三篇丁子一篇项王一篇右兵形势十一家隂阳者顺时而发推形德随斗击因五胜假鬼神而为助者也太一兵法一篇太一兵法三十五篇神农兵法一篇黄帝十六篇封胡五篇风后十三篇力牧十五篇鵊治子一篇鬼容区三篇地典六篇孟子一篇东父三十一篇师旷八篇苌弘十五篇别成子望军气六篇辟兵威胜方七十篇右阴阳十六家技巧者习手足便器械积机关以立攻守之胜者也鲍子兵法十篇伍子胥十篇公孙子五篇苗子五篇逢门射法二篇阴通成射法十一篇李将军射法三篇魏氏射法六篇强弩将军王围射法五卷望远连弩射法具十五篇护军射师王贺射书五篇蒲苴子弋法四篇劒道三十八篇手搏六篇杂家兵法五十七篇蹵鞠二十五篇右兵技巧十三家则亦槩见古法董卓刼迁流遗道路遂皆亡之且司马迁班固范晔三史于兵制皆凡而不目今故弋猎残缺推本于六经左契子史折中兵家定经制明道义辨正谲要终八政补前史之未备而着于篇

兵道

上古俗安於道而无争心道大则天下归之故天下之命在道而不在兵自黄帝以兵帝天下汤武以兵王天下桓文以兵覇天下秦汉以兵争天下而後天下之命始在於兵然必本於道以佐其命不恃兵以逞而自断其命得道则兴失道则亡於是天下之命仍在於道而不专於兵矣易曰立天之道曰隂与阳立地之曰柔与刚立人之道曰仁与义人道以仁义配天地兵之道亦仁义而已仁所以生民而保天下义所以治民而定天下有害而乱之则必以兵故易曰弧矢之利以威天下盖取诸暌暌乖而不仁不义则兵以威之尔於蒙之上九曰击蒙不利为寇利御寇昧而不义则击而御之不自为不义而为寇也於师之六五曰田有禽利执言无咎有害民者文告以讨之不极兵威也於豫曰利建侯行师兵以顺动则天下皆悦之矣於革曰汤武革命顺乎天而应乎人上顺天道下应民心虽以兵取天下革命可也故兵以除残禁暴一本仁义合天之隂阳用地之刚柔拨乱遏恶以安天下殛邪错枉以正天下瀹去旧汚以新天下粪除蟊贼以平天下建中立极以定天下推恩施惠以活天下爰治天讨而行天诛开廓正大不用谲计不尚功利以止杀为武不黩为威存道命保天命救民命此二帝三王之兵也逮周之衰谋用始作渐弃仁义趋诈力然有先王之遗泽鲁庄公欲与齐战曹刿问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战【原注凡兵録引用经子史传事与纪传注相参故不重出其未见者则各注本文下】晋侯将伐虢士蒍曰夫礼乐慈爱战所畜也夫民让事乐和爱亲哀丧而後可用也虢弗畜也亟战将饥晋文公始入而教其民二年欲用之子犯曰民未知义未安其居於是乎出定襄王入务利民民怀生矣将用之子犯曰民未知信未宣其用於是乎伐原以示之信民易资者不求丰焉明徵其辞公曰可矣乎子犯曰民未知礼未生其共於是乎大蒐以示之礼作执秩以正其官民听不惑而後用之楚庄王胜晋于邲潘党请筑武军而收晋尸以为京观以无忘武功王曰夫文止戈为武武王克商作颂曰载戢干戈载櫜弓矢我求懿德肆于时夏允王保之又作武其卒章曰耆定尔功其三曰敷时绎思我徂惟求定其六曰绥万邦屡丰年夫武禁暴戢兵保大定功安民和衆丰财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无德而强争诸侯何以和衆利人之几而安人之乱以为已荣何以丰财武有七德我无一焉何以示子孙其为先君宫告成事而已武非吾功也【原注武王克商作颂皆成王时周公所作载戢干戈一章时迈卒章也戢聚櫜韬也言武王戢藏干戈不用所谓止戈为武也武奏大武以祀武王之乐歌也其三赉大封於庙之乐歌也敷布绎陈也绥万邦屡丰年桓首章也其三三篇其六六篇　按周颂武王之乐歌时迈执竞武酌桓赉六篇与此次第不同盖楚乐歌之次也】是虽未纯乎道犹资道以为命依放仁义而用节制以就功利不一究武以逞诈力去文武为未远王降而霸矣德又下衰强大折并閧鬬剧战号称战国佳兵而崇诈力以为簒弑夺攘之具善孙吴之诡谲角仪秦之倾危逞起翦之残忍以善用兵能杀人为贤谓仁义为迂远而濶於事情今年斩首几万明年斩首几十万积骸为城酾血为池二帝三王之遗民展转锋刃之交而几断其命於是孟子荀卿各着书言兵道推本仁义以明先王之志梁惠王问利国孟子对曰何必曰利亦有仁义而已矣王曰何以利吾国大夫曰何以利吾家士庶人曰何以利吾身上下交征利而国危矣万乘之国弑其君者必千乘之家千乘之国弑其君者必百乘之家万取千焉千取百焉不为不多矣苟为後义而先利不夺不餍未有仁而遗其亲者也未有义而後其君者也梁襄王问曰天下恶乎定孟子对曰定于一孰能一之曰不嗜杀人者能一之孰能与之曰天下莫不与也齐宣王问汤放桀武王伐纣臣弑其君者可乎孟子对曰贼人者谓之贼贼义者谓之残残贼之人谓之一夫闻诛一夫纣矣未闻弑君也齐宣王问曰寡人有疾寡人好勇孟子对曰王请无好小勇夫抚劒疾视曰彼恶敢当我哉此匹夫之勇敌一人者也王请大之诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行於天下武王耻之此武王之勇也武王亦一怒而安天下之民今王亦一怒而安天下之民民惟恐王之不好勇也齐人伐燕胜之宣王问曰或谓寡人勿取或谓寡人取之以万乘之国伐万乘之国五旬而举之人力不至於此不取必有天殃取之何如孟子对曰取之而燕民悦则取之古之人有行之者武王是也取之而燕民不悦则勿取古之人有行之者文王是也以万乘之国伐万乘之国箪食壶浆以迎王师岂有他哉避水火也如水益深如火益热亦运而已矣齐人伐燕取之诸侯将谋救燕宣王曰诸侯多谋伐寡人者何以待之孟子对曰臣闻七十里为政於天下者汤是也未闻以千里畏人者也书曰汤一征自葛始天下信之东面而征西夷怨南面而征北狄怨曰奚为後我民望之若大旱之望云霓也归市者不止耕者不变诛其君而吊其民若时雨降民大悦书曰徯我后后来其苏今燕虐其民王往而征之民以为将拯已於水火之中也箪食壶浆以迎王师若杀其父兄系累其子弟毁其宗庙迁其重器如之何其可也天下固畏齐之强也今又倍地而不行仁政是动天下之兵也王速出令反其旄倪止其重器谋於燕衆置君而後去之则犹可及止也又曰尧舜性之也汤武身之也五霸假之也久假而不归恶知其非有也又曰五霸者三王之罪人也今之诸侯五霸之罪人也又曰春秋无义战彼善於此则有之矣征者上伐下也敌国不相征也又曰不仁哉梁惠王也仁者以其所爱及其所不爱不仁者以其所不爱及其所爱梁惠以土地之故糜烂其民而战之大败将复之恐不能胜故驱其所爱子弟以殉之是之谓以其所不爱及其所爱也又曰有人曰我善为陈我善为战大罪也国君好仁天下无敌焉南面而征北狄怨东面而征西夷怨曰奚为後我武王之伐殷也革车三百两虎贲三千人王曰无畏寜尔也非敌百姓也若崩厥角稽首征之为言正也各欲正已也焉用战又曰君不行仁政而富之皆弃於孔子者也况於为之强战争地以战杀人盈野争城以战杀人盈城此所谓率土地而食人肉罪不容於死故善战者服上刑连诸侯者次之辟草莱任土地者次之又曰今之事君者曰我能为君辟土地充府库今之所谓良臣古之所谓民贼也君不乡道不志於仁而求富之是富桀也我能为君约与国战必克今之所谓良臣古之所谓民贼也君不乡道不志於仁而求为之强战是辅桀也由今之道无变今之俗虽与之天下不能一朝居也又曰天时不如地利地利不如人和三里之城七里之郭环而攻之不胜夫环而攻之必有得天时者矣然而不胜者是天时不如地利也城非不高也池非不深也兵革非不坚利也米粟非不多也委而去之是地利不如人和也故曰域民不以封疆之界固国不以山谿之险威天下不以兵革之利得道者多助失道者寡助寡助之至亲戚叛之多助之至天下顺之以天下之所顺攻亲戚之所叛故君子有不战战必胜矣荀卿与临武君论兵於赵孝成王前王曰请问兵要临武君对曰上得天时下得地利观敌之变动後之发先之至此用兵之要也荀卿曰不然臣闻古之道凡用兵攻战之本在乎一民弓矢不调则羿不能以中六马不和则造父不能以致远士民不亲附则汤武不能以必胜故善附民者是乃善用兵也故兵要在乎附民而已临武君曰不然兵之所贵者势利也所行者变诈也善用兵者感忽悠闇莫知所从出孙吴用之无敌於天下岂必待附民哉荀卿曰不然臣之所道仁人之兵王者之志也君之所贵权谋势利也仁人之兵不可诈也彼可诈者怠慢者也路亶者也君臣上下之间滑然有离德者也故以桀诈桀犹巧拙有幸焉以桀诈尧譬之以卵投石以指挠沸若赴水火入焉焦没尔故仁人之兵上下一心三军同力若子之事父弟之事兄手臂之扞头目而覆胷臆也诈而袭之与先惊而後击之一也且仁人之用十里之国则将有百里之听用百里之国则将有千里之听用千里之国则将有四海之听必将聪明警戒和传而一故仁人之兵聚则成卒散则成列延则若莫耶之长刃婴之者断兑则若莫耶之利锋当之者溃圜居而方正则若磐石然触之者角摧而退尔且夫暴国之君将谁与至哉彼其所与至者必其民也其民之亲我欢若父母其好我芬若椒兰彼反顾其上则若灼黥若仇雠人之情虽桀跖岂有肯为其所恶贼其所好者哉是犹子孙自贼其父母也彼必将来告之夫又何可诈也故仁人用国日明诸侯先顺者安後顺者危敌之者削反之者亡诗曰武王载斾有?秉钺如火烈烈则莫我敢遏此之谓也孝成王临武君曰善请问王者之兵设何道何行而可荀卿曰凡君贤者其国治君不能者其国乱隆礼贵义者其国治简礼贱义者其国乱治者强乱者弱是强弱之本也上足卭则下可用也上不足卭则下不可用也下可用则强下不可用则弱是强弱之常也好士者强不好士者弱爱民者强不爱民者弱政令信者强政令不信者弱重用兵者强轻用兵者弱权出一者强权出二者弱是强弱之常也齐人隆技击其技也得一首者赐赎锱金无本赏矣是事小敌毳则偷可用也事大敌坚则涣焉离尔若飞鸟然倾则反覆无日是亡国之兵也兵莫弱是矣是其去赁市佣而战之几矣魏氏之武卒以度取之衣三属之甲操十二石之弩负矢五十个置戈其上冠胄带劒赢三日之粮日中而趍百里中试则复其户利其田宅是数年而衰而未可夺也改造则不易周也是故地虽大其税必寡是危国之兵也秦人其生民也狭隘其使民也酷烈刼之以势隐之以厄忸之以庆赏鰌之以刑罚使民所以要利於上者非鬭无由也厄而用之得而後功之功赏相长也五甲首而隶五家是最为衆强长久之道【谨案荀子作是最为衆强长久多地以正】故四世有胜非幸也数也故齐之技击不可以遇魏之武卒魏之武卒不可以遇秦之鋭士秦之鋭士不可以当桓文之节制桓文之节制不可以敌汤武之仁义有遇之者若以焦熬投石焉兼是数国皆干赏蹈利之兵也佣徒鬻卖之道也未有贵上安制綦节之理也诸侯有能微妙之以节则作而兼殆之尔故招延募选隆势诈上功利是渐之也礼义教化是齐之也故以诈遇诈犹有巧拙焉以诈遇齐譬之犹以锥刀堕太山也故汤武之诛桀纣也拱挹指麾而强暴之国莫不趍使诛桀纣若诛独夫故泰誓曰独夫纣此之谓也故兵大齐则制天下小齐则治邻敌若夫招延募选隆势诈尚功利之兵则胜不胜无常代翕代张代存代亡相为雌雄尔夫是之谓盗兵君子不由也孝成王临武君曰善请问为将荀卿曰知莫大乎弃疑行莫大乎无过事莫大乎无悔事至无悔而止矣不可必也故制号令欲严以威庆赏刑罚欲必以信处舍收藏欲周以固徙举进退欲安以重欲疾以速窥敌观变欲?以深欲伍以参遇敌决战必行吾所明无行吾所疑夫是之谓六术无欲将而恶废无急胜而忘败无威内而轻外无见其利而不顾其害凡虑事欲熟而用财欲泰夫是之谓五权将所以不受命於主有三可杀而不可使处不完可杀而不可使击不胜可杀而不可使欺百姓夫是之谓三至凡受命於王而行三军三军既定百官得序羣物皆正则主不能喜敌不能怒夫是之谓至臣虑必先事而申之以敬慎终如始终始如一夫是之谓大吉凡百事之成也必在敬之其败也必在慢之故敬胜怠则吉怠胜敬则灭计胜欲则从欲胜计则凶战如守行如战有功如幸敬谋无旷敬事无旷敬吏无旷敬衆无旷敬敌无旷夫是之谓五无旷慎行此六术五权三至而处之以恭敬无旷夫是之谓天下之将则通於神明矣临武君曰善请问王者之军制荀卿曰将死鼓御死辔百吏死职士大夫死行列闻鼓声而进闻金声而退顺命为上有功次之令不进而进犹令不退而退也其罪惟均不杀老弱不猎禾稼服者不禽格者不赦犇命者不获凡诛非诛其百姓也诛其乱百姓者也百姓有扞其贼则是亦贼也以故顺刃者生傃刃者死犇命者贡微子开封於宋曹触龙断於军商之服民所以养生之者无异周人故近者謌讴而乐之远者竭蹷而趍之无幽间辟陋之国莫不趍使而安乐之四海之内若一家通逹之属莫不从服夫是之谓人师诗曰自西自东自南自北无思不服此之谓也王者有征而无战城守不攻兵格不击敌上下相喜则庆之不屠城不潜军不留衆师不越时故乱者乐其政不安其上欲其至也临武君曰善陈嚣问荀卿曰先生议兵常以仁义为本仁者爱人义者循理然则何以兵为凡所为有兵者为争夺也荀卿曰非汝所知也彼仁者爱人爱人故恶人之害之也义者循理循理故恶人之乱之也彼兵者所以禁暴除害也非争夺也自孟荀之说出掲然仁义之道白日正中天下後世知有二帝三王之兵兵家剥杂功利之术自为小道矣汉兴高帝灭秦入咸阳见秦宫室欲居之张良曰秦为无道故沛公得至此夫为天下除残贼宜缟素为质今始入秦即安其乐此所谓助桀为虐帝乃还军灞上及自汉中出而平关中至雒阳新城三老董公遮说帝曰臣闻顺德者昌逆德者亡兵出无名事故不成故曰明其为贼敌乃可服项羽为无道放弑其主天下之贼也夫仁不以勇义不以力三军之衆为之素服以告之诸侯为此东伐四海之内莫不仰德此三王之举也帝曰善非夫子无所闻於是为义帝发丧袒而大哭哀临三日发使告诸侯曰天下共立义帝北面事之今项羽放杀义帝於江南大逆无道寡人愿从诸侯王击楚之杀义帝者汉卒取天下以此两人言得用兵之道庶几汤武之事也其後汉四百年言兵道者二人曰董仲舒魏相仲舒相江都王王问仲舒曰粤王勾践与大夫泄庸种蠡谋伐吴遂灭之孔子称殷有三仁寡人亦以为粤有三仁桓公决疑於管仲寡人决疑於君仲舒对曰臣愚不足以奉大对闻昔者鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至於我哉徒见问尔且犹羞之况设诈以伐吴乎繇此言之粤本无一仁夫仁人者正其义不谋其利明其道不计其功是以仲尼之门五尺之童羞称五伯为其先诈力而後仁义也苟为诈而已故不足称於大君子之门也五伯此於他诸侯为贤其比三王犹碔砆之与美玉也魏相上书宣帝谏伐匈奴曰臣闻之救乱诛暴谓之义兵兵义者王敌加於已不得已而起者谓之应兵兵应者胜争恨小故不忍愤怒者谓之忿兵兵忿者败利人土地货宝者谓之贪兵兵贪者破恃国家之大矜人民之衆欲见威於敌者谓之骄兵兵骄者灭此五者非但人事乃天道也间者匈奴尝有善意所得汉民辄奉归之未有犯於边境虽争屯田车师不足致意中今闻诸将军欲兴兵入其地臣愚不知此兵何名者也帝遂止後卒臣匈奴是皆合乎先王之道与孟荀氏之言者也故凡用兵得其道者谓之正兵黄帝胜炎帝禽蚩尤舜征有苗夏征有扈汤放桀文王伐崇武王伐纣周公平三监宣王平淮夷皆正也若齐桓公之伐楚秦穆公之伐晋晋文公之胜楚楚庄王之讨陈晋悼公之服郑吴夫差之入郢亦正之次也历战国及秦二百年而无正兵惟乐毅之伐齐无忌之救赵颇有名焉至高帝伐秦灭项周勃诛禄产亚夫平七国光武讨王莽兵始复乎正三国剥裂曹氏攘窃孙氏叨据皆非其正惟昭烈取徐州以讨操依袁绍以讨操劝刘表以讨操逐刘璋以祀汉征孙权以复雠诸葛亮使孙权以拒操挟周瑜以破操及受遗托南征北伐谓汉贼不两立王业不偏安期于兴复汉室还于旧都复再伐魏继之以死名义正大威德昭着汤武以来所未有也故兵之道仁义而已胜负得失有所不计故诸葛亮曰至於成败利钝非臣之明所能逆睹彼不本於仁义以智力为必胜皆非先王之兵也

谨案此下阙兵制一篇







卷九十中

钦定四库全书

续後汉书卷九十中　　　　元　郝经　撰

録第八中

兵

兵陈　兵教　兵法　兵柄　兵将

谨案此卷阙兵陈兵教兵柄三篇

兵法

坤隂金杀道之兵也故履霜不治至於龙战以弑君父则必以兵戡定弭寜此诛讨之原也坤衆杂乱坎水平凖惟齐非齐故坤坎为师此律令之本也王者体天法道执权持衡整兵经武共行天罚谓之天讨五刑五用以为王法放窜诛殛征伐侵?立威行政除残定衆霜露时降当杀而杀同夫天矣故易曰利用侵伐征不服也不服则征服则舍之也利用行师征邑国治人而必自治也王用出征有嘉折首获匪其丑殱厥渠魁胁从罔治也王用三驱失前禽舍逆取顺也乘其墉弗克攻吉义弗克而自反也公用射隼於高墉之上获之无不利时发解悖必有功也高宗伐鬼方三年克之穷兵於夷虽克惫也震用伐鬼方三年有赏于大国伐远示威以济天下虽久而当赏其功也此槩言王者兵法之端耳周公定经制以夏官大司马掌邦政建邦国之九法以佐王平邦国制畿封国以正邦国设仪辨位以等邦国进贤兴功以作邦国建牧立监以维邦国制军诘禁以纠邦国施贡分职以任邦国简稽乡民以用邦国均平守则以安邦国比小事大以和邦国以九伐之法正邦国冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则?之六年五服一朝又六年王乃时廵一不朝则贬其爵再不朝则削其地三不朝则六师移之其廵狩省方会诸侯考不同问百年者就见之命太师陈诗以观民风命市纳贾以观民之所好恶志淫好辟命典礼考时月定日同律礼乐制度衣服正之山川神只有不举者为不钦不钦者君削以地宗庙有不顺者为不孝不孝者君绌以爵变礼易乐为不从不从者君流革制度衣服者为叛叛者君讨有功德於民者加地入其疆土地辟田野治养老尊贤俊杰在位则有庆入其疆土地荒芜遗老失贤掊克在位则有让其乱常干纪大逆不道乃告于皇天上帝遍告于诸侯祷于后土山川神只造于先王然後命冢宰召大司马举九伐之法徵师于诸侯使方伯会连率卒正曰某国为不道征之以某年月日师至於某国会天子正刑令於军曰入罪人之地无暴神只无骋田猎无堕土功无燔墙屋无赭林木无屠六畜无践禾黍无毁器械无伤老幼壮者不校勿敌若误伤之医药归之弑君父者诛其人污其宫而瀦焉其党簒与弑者杀无赦既诛有罪修正其国举贤立明正复厥职师各就国故天子讨而不伐诸侯伐而不讨不加丧不因凶不重怒明其道也逐奔不过百步纵绥不过三舍明其礼也不穷不能哀怜伤病明其仁也刍荛不淫市肆不易明其法也成列而鼓明其信也不争货利明其义也舍服释降明其勇也不掩不袭明其正也知终知始明其智也时用时戢明其武也於是法明制定令行禁止德威惟畏刑措兵戢者几四百年及犬戎毙幽王平王东迁不讨申侯而戌母家三纲沦九法斁王法委地诸侯擅权征讨并灭遂专於大夫窃於陪臣孔子乃作春秋申明王法举天子之禁以用周公之制而尤谨於兵其战陈皆不以为义彼善於此则予夺笔削以正之故君将不言帅师王以狄伐郑公伐邾晋侯伐卫是也将尊师衆称某帅师公子遂帅师伐邾晋荀林父帅师伐陈是也将尊师少称将晋郤克卫孙良夫伐廧咎如是也将卑师衆称师宋师伐滕是也将卑师少称人郑人伐卫是也夷狄称国举号狄伐晋是也既定帅师之制乃於侵伐围战败入取迁灭袭追戌降获克原情定罪以示其义而以深浅正诈为序伐重於侵围重於伐战重於围败重於战入重於败取重於入迁重於取灭重於迁袭追戌降获克皆其次也夫侵正法以其负固恃地故侵其地天子之禁有名之师也春秋以来皆非禁而无名特潜师掠境以相侵尔故凡书侵皆恶其无名也齐桓公以嫁蔡姬而侵蔡晋文公以曹不礼而侵曹至於召陵之役为蔡讨楚天子之老率十有八国以赂而败故特书侵自是诸侯无伯师尤无名内公并书侵者三皆以侵至大夫书侵者一诸侯大夫并书侵者六皆以讫获麟而不复録矣伐於正法声罪致讨也春秋之时搂诸侯伐诸侯以有罪伐有罪非九伐之正也然方之於侵公然用兵颇近正矣如蔡陈从王伐郑齐桓公伐楚伐戎伐郑晋阳处父伐楚救江皆近正者也如秦穆公作誓自责志於王道乃不克践复为忿兵故焚舟之役贬而称人曰秦人伐晋晋人三败秦师不报乃宜而遽报之穆公不出始践誓言故不责晋襄以嘉秦穆依常书爵曰晋侯伐秦此又与夺之旨也其余复伐屡伐佳兵长乱伐取伐围伐战伐入伐?皆着其暴也夫围正法所无也天子之於禽兽犹不合围诸侯而擅兴师徒环其国邑禁其樵采絶其往来不仁之甚也齐桓之围新城晋文之围许诸侯大夫之围宋彭城诸侯之围齐责其背华即夷侵虐小国则犹有辞如宋人伐郑围长葛至踰年而取之复何辞哉其暴甚矣至於公再围成於封内大夫围都城之费郈郓於封内则乱亡极矣夫战两军皆陈两兵相接肉薄骨并必其胜负兵争之极敌国之事也故王者有征无战莫之敌也诸侯无义战不相征也自宣王战於千亩王室不竞而诸侯始相连兵以战始则诸侯不臣而诸侯战次则拒逆天子而王室战至於四夷交侵而夷狄战大夫窃国而大夫战上下交战内外哄战二百四十二年大战四小战三十二卒为战国折入於秦匹夫崛起而盗贼战五年之间号令三嬗大小百余战而秦始为汉故春秋纪战自内始曰来战于郎战于宋甲胃起戎干戈省厥躬责己巳争弭兵之端也凡战称君帅败则称师重衆也衆败则帅败矣宋公及楚人战于泓宋师败绩是也志於战则书及而内为主晋荀林父帅师及楚子战于邲是也从之则书会而外为主公会纪侯郑伯及齐侯宋公卫侯燕人战是也曲直均则并序以战晋人秦人战于河曲是也诈战而胜曰败战则恶均败则败之者首恶也公败宋师于菅晋人败狄于交刚是也入者造其国都内弗受而强入也其义尤逆无骇帅师入极是也入国以其君归则同夫灭不书灭而书入为灭之者讳宋公入曹以曹伯阳归是也不与其灭而书入为中国讳狄入卫是也取非其有盗也先王分土以为世守削地益地在於王朝而诸侯擅兴兵衆取邑取国王法所必诛也故凡书取不当取也先王疆理天下建侯树屏各抚其封其辟难请迁王命迁之故利用为于迁国诸侯为之救患而迁之则以自迁为文齐师宋师曹师城邢邢迁于夷仪近於义也夺其土地逼而迁之则以强迁为文宋人迁宿是也不与蛮夷之迁中国亦以自迁为文许迁于叶是也凡迁不以义同夫灭也正法禽兽行三纲絶故夷其宗社祝其祚胤而灭之以为九法之极春秋以来小弱无罪而强大者兴兵屠灭以为已有故为兵恶之极灭者无罪灭之者为首恶二百四十二年之间灭国者五十於是齐楚秦晋土兼数圻鲁卫郑宋亦方数百里离为十二折为六七并为孤秦周遂亡矣掩其不备曰袭又诈於败矣已去而摄之曰追穷夫兵矣战胜而禽之曰获获非其有也以能而胜之曰克克非其道也聚兵而守之曰戌据其要害而逼之也屈之以力曰降服之不以道也於是不惟尽违九法其专兵之祸有不可胜穷圣人既责诸侯大夫绳之王法以复天子之禁以为坏法乱纪皆自王朝始桓王以忿兵亲将伐郑替尊损威故不称天以为非天讨鲁桓簒弑而不加讨故终桓世不书王以为无王法至於远国朝桓而去秋冬二时宰渠伯纠聘桓复去秋冬二时当杀而不杀书陨霜不杀草李梅实不当杀而杀书陨霜杀菽推本坤隂金杀霜露凝肃道兵天威之所在以正王法之端呜呼大经大法严矣哉兵将

圣人作易反易坤坎以为比师比则一阳主五隂而位天位人君比民为比闾族党乡州之象也师则一阳主五隂而位臣位人臣帅师为伍两卒旅师君之象也师出於民将命於君故反易相次也师之繇曰师贞丈人吉无咎彖传曰师衆也贞正也能以衆正可以王矣刚中而应行险而顺以此毒天下而民从之吉又何咎矣衆正则治故可以王将能尊严故吉无咎衆正则有节制将严则有纪律君柔顺以委将将刚中而应君仗大顺以行险道举王法以诛有罪虽伤财害民而民不怨悦以犯难民忘其死矣君将将故必能以衆正可以为王而後能命将将将兵故必刚中而应行险而顺而後能出师则君驭兵柄将行兵法也将非其人而君不知君不将将也不能制命而师失律将不将兵也故兵责将将责君先以衆正责王而後以丈人责将师之义备矣故舜之禹汤之伊尹武王之太公成王之周公宣王之召公高祖之韩信光武之邓禹昭烈之诸葛亮皆君衆正而将刚中得贞丈人之吉者也将以刚为主军事以严终而曰刚中而应者太刚则暴必过於杀戮必以中为德故居中军号曰中权握机持衡尚谋贵义建用中道为兵司命其曰应者君以六五之正驭将将以九二之中应君惟中乃能应正苟为失中即为违正故必刚中而应君将合德君不诛一无辜将不杀一不义共行天罚以致天讨是以行险而顺民从之吉又於诸爻推广其义其初六曰师出以律否臧凶象传曰师出以律失律凶也坤为地为衆坎为水为法水行而地为防衆动而法为制溃防失律其凶可知邲之乱次秦之迁延皆是也故骠骑之顾方畧李广之无部伍皆不足法也其九二曰在师中吉王三锡命象传曰在师中吉承天宠也王三锡命怀万邦也在师专制师衆之命赏罚之权征讨之规进退之义皆在乎将不畏懦而不及不穷讨而过举皆得中道遂能成功而承宠锡周亚夫赵充国冯异耿弇是也其六四曰师左次无咎传曰左次无咎未失常也禹班师振旅齐桓公伐楚次陉栾武子从知范韩不与楚战是也其六五曰长子帅师弟子舆尸贞凶象传曰长子帅师以中行也弟子舆尸使不当也二为帅故言将兵赏功之礼五为君故言命将帅师之道政用一相兵用一将故权不分而能尽其材贰於其属使监其军或不置主将各为之帅皆危国丧师之道也长子既帅之复使弟子衆主之凶可知矣故驭将责君驭衆责将驭将之道一曰知人二曰礼任知人为难有刚而无礼者有勇而无义者有智而多疑者有谋而无断者有狠而自用者有轻而欲速者有骄而轻敌者有贪而好利者有忍而嗜杀者有悍而中怯者有猛而易死者有质而无诚者有胶柱而不知变者有好奇而不用律者有聪察而无学术者有学术而不能用者不知而将之上必误国下必丧师有浑浑而深者有廓廓而大者有湛湛而静者有耿耿而奇者有舒缓而善谋者有岂弟而得衆者有肃肃而严者有钦钦而谨者有神妙而不测者有纵横而无穷者不知而不用上必失人下必误国士为知己用而礼任为重故出师命将君必斋三日谋於庙命将於庭授之以钺曰从此至天将军制之又授之以斧曰从此至地将军制之又推其毂曰进退惟时既行出国门之外设营表置辕门闭门清道但闻将军令不闻君命故将在外君命有所不受而不从中制亦不中覆使援桴死绥而不复顾身谗不行赏罚不滥君知将材将获君心任将之道备矣然後责将夫将智仁勇全夫逹德而已故知彼已审曲直虑胜负识虚实见兵势则为智重恩赏勤抚字爱士卒闵夷伤推诚信省力役则为仁仗节义重廉耻崇壮烈厉威武受命之日忘其家张军宿野忘其亲援桴而鼓忘其身有死之荣无生之辱遇敌而身先之则为勇而又士卒同甘苦暑不操扇寒不重裘雨不张盖险必下步军垒成而後舍军井成而後饮军食熟而後食思士如渇从谏如流不自专不自伐不贪财不顾内不迁怒不溢喜不妄动不轻敌谋密机深令严权重一心齐衆按法制用奇正无天於上无地於下无主於後无敌於前独胜於中为将之道也君尽将将之道将尽为将之道则功成治定胜残去杀而天下平君苟信谗而易将如赵括之代亷颇则为不君将苟恃功而要君如韩信之求假王则为不臣君将皆失其道丧师杀身必矣故孔子作春秋凡用兵之际每责君将诸侯伐郑宋公使来乞师公辞之羽父请以师会之公弗许固请而行则君不能将将将有无君之心锺巫之祸兆於此矣故去公子曰翬帅师疾翬所以累公也郑文公恶高克狄入卫使帅师次於河上久而不召师溃而归高克奔陈夫克好利治之可也罪恶已着废之可也乃畀之兵使以大夫为将暴露之而不召必使之自溃岂将将之道哉是自弃其师也故书曰郑弃其师城濮之役晋侯执曹伯以致楚楚子入居於申使申叔去谷子玉去宋曰无从晋师子玉使伯棼请战楚子怒少与之师及败王使人谓子玉曰大夫若入其若申息之老何乃缢知其不可敌遂使子玉去宋可也子玉不从按兵诛之可也乃少与之师纵之使战则其败王自为之也责使自杀可乎故书曰楚杀其大夫得臣称国以杀而不去其官罪累上也邲之役荀林父将中军先縠佐之林父不欲战先縠不从以中军佐济为楚所乘晋师大败林父为元帅不能驭其佐至於覆丧师徒则不足以为帅故书曰晋荀林父帅师及楚子战于邲晋师败绩曰及者以林父为首恶也先縠专命偾军诛之以徇可也乃仍使为帅故清丘之盟贬而称人言偾军之将不足为大夫也及召狄伐晋而始杀之不以讨罪书曰晋杀其大夫先縠称国以杀而不去其官罪累上也败则责帅诛则责君端本清源治将之道也晋赵盾以诸侯之师八百乘纳捷菑于邾邾人辞曰齐出貜且长赵盾曰辞顺不从不祥乃还自反不缩知难而退礼义之将也故书曰晋赵盾纳捷菑于邾弗克纳易所谓乘其墉弗克攻吉者也齐灵公卒晋士匄侵齐及谷闻丧而还书曰晋士匄侵齐至谷闻齐侯卒乃还书重而特为之辞大其不伐丧也亦礼义之将也当是之时去古未远在官则为卿大夫士在军则为将帅偏禆以礼义为果毅以文德为武功故晋作中军谋元帅曰郤縠可说礼乐而敦诗书诗书义之府也礼乐德之则也德义利之本也乃以郤縠将中军胥臣过冀见郤缺耨其妻饁之敬相待如宾与之归言诸文公曰敬德之聚也能敬必有德德以治民君请用之以为下军大夫襄公败狄于箕却缺获白狄子反自箕以一命命却缺为卿其置帅犹以问学德行况文武之盛乎盖三代皆儒将不专以策畧武猛战鬭为能委大衆於崛起武夫以诈力争夺徼利就功为贤也下逮战国无复儒将如孙武吴起司马穰苴孙膑策畧之将也药毅廉颇白起王翦攻取之将也赵奢李牧守边之将也汉兴以来如曹参周勃灌婴樊哙皆崛起之武夫子房居中为谋臣其学出於圮上之一编韩信登坛受钺独当一面为大将其学出於孙吴大抵皆隂谋诡道是以有愧於伊周不能为三代之儒将其後卫青霍去病出於奴仆姻娅驱中国以填阴区徼幸攻刼常有天幸又非张韩之流也光武起於诸生一时将帅邓冯寇贾皆有问学登功戢武各全始终有三代之遗风至於三国魏吴诸将皆以智谋材武为能而昧於大义惟孔明奬率三军声罪致讨倡明大义巍然复见三代儒将虽未究武天下後世皆与为仁义之师故惟有道义问学可爲大将凡智谋材武祗兵将尔虽然儒将不可复得兵将之良亦未易遇也若穰苴之严田单之智无忌之义亚夫之重充国之谋邓禹之仁耿弇之共关羽之勇陆逊之术朱然之谨抑亦可以为将矣初高帝既禽韩信降封淮阴侯因问信曰如我能将几何信曰陛下不过能将十万帝曰如君何如曰臣多多而益善尔帝笑曰多多益善何为为我禽信曰陛下不能将兵而善将将此信之所以为陛下禽也此韩信不欺之语尔论者遂谓高帝诛韩彭与项羽不用范增无以异非将将之君光武能保全功臣不任以吏事为得将将之道殆不其然高祖起布衣提三尺指挥一时豪杰强大如秦悍勇如羽毙而灭之捐关以东尽与韩彭使各当一面握数十万衆及败成臯即驰入赵壁夺信军使信收赵兵未发者诛羽垓下即驰入信壁夺其军封信於楚至於踞洗以召英布嫚骂以封真王械系以折萧何於张良则特称子房而不名控纵一时人物襟度豁如临终谓曹参可代萧何王陵少戆陈平难独任周勃可令为太尉安刘氏者必勃故史臣谓规模宏远知人善任马援谓无可无不可则将将之君未有如高帝者也韩彭之诛皆自取也君亲无将将而必诛况於反乎非帝不能全功臣功臣自不能全也光武藉十二世二百年之基民方讴吟思汉故摧寻邑诛莽如拾遗拉朽邓禹寇贾皆儒将素无韩彭豪健难驭之气故得以柔道驭之全其始终诸将皆学术可为卿相置之朝列尽其材用致太平之业可也乃皆以列侯奉朝请惟高密固始胶东三侯与公卿参议国家大事不任宰相政归台阁狭大汉之规模且勤於吏事而任其聪察诸将用兵则授之方畧如吴汉分营谓比勅卿千条万绪岂将将之道哉故三代而下将将之君莫如高帝光武次之其次昭烈诸葛亮三代之佐使讨贼复汉竭力致死遗托之际乃谓嗣子可辅辅之如其不材君当自取宇量旷逹复一高帝也曹操所用祗张辽程昱辈孙权之驾驭韩当陈武尔操有一荀彧而使之自杀权有陆逊而使之衔愤以死则亦无异项羽将兵之将尔乌足与语将将之道哉







卷九十下

钦定四库全书

续後汉书卷九十下　　　　元　郝经　撰

録第八下

兵

兵地　兵机　兵气　兵占　兵攻　兵守谲兵　夷兵

谨案此卷缺兵地兵机兵气兵占谲兵夷兵六篇

兵攻

兵以不用为武而攻为下策故善为国者不师善师者不陈善陈者不战用兵之法全国为上破国次之全军为上破军次之百战百胜非善之善不战而屈人之兵乃善之善故上兵伐谋其次伐交其次伐兵其下攻城攻城之法为不得已修橹轒輼具器械三月而後成距堙又三月而後已将不胜其忿而蚁附之杀士卒三分之一而城不拔此攻之灾也故知莹投机荀偃亲当矢石而灭偪阳齐侯亲鼓士凌城而克龙田单励气巡城立於矢石之所援枹鼓之而下狄克之未足为武也如诸葛恪之攻新城死伤涂地不克而奔流曳道路顿仆坑谷获罪而杀身者则攻之灾也故曰攻为下策然而有据城叛君畧地逼国负固拒命不得已而必攻者则亦有道焉德攻为上文王因垒降崇是也其次策攻晋悼公三驾服郑是也其次势攻孙膑趋魏都以杀龎涓是也其次术攻耿弇扬言破巨里出不意拔临菑是也故必先夺以攻其心夭阏以攻其气避坚攻瑕避实攻虚避显攻隐避有备攻无备兵未尽集而乘之民未尽保而趍之津梁未发而渡之要塞未修而据之渠荅未张而逼之楼橹未具而登之计虑未定而溃之技巧未施而坏之激而怒诱而出挑而挠之则禽寇克敌不损兵力不废民命皆攻之术也咸无焉而一以力不足以语攻乃戮民之君杀兵之将也故城小而坚者不足攻攻之则或致丧败寻邑之於昆阳是也城大而强则必攻克之则无反顾之忧高祖之於宛是也有致命以死攻秦伯济河焚舟是也有因间以袭攻韩信破历下兵是也有背约以反攻高祖追项羽是也有以攻知守者韩信欲度阳夏而先攻临晋魏果守临晋是也有以守知攻者吴攻围东南而亚夫使备西北果攻西北是也有以攻为守者张辽守合肥逆击以挫孙权是也有以守为攻者王霸闭营不出以挫苏茂是也有因其分而攻者公孙述攻吴汉是也有致其聚而攻者曹操破关中诸将是也有开之使出而攻之者朱隽彻宛围破韩忠是也有委之攻而弊之者皇甫嵩不救陈仓而走王国是也有攻其谋而胜之者陆抗破堰以却羊祜是也有攻其心而降之者寇恂斩高峻使军师皇甫文而峻降是也若司马懿之於新城兼道急攻直指襄平则缓不攻皆因事制宜以取胜者故敌未可胜则守待敌可胜则攻攻乃守之几守乃攻之策亦奇正相生如环之无端故攻亦多术矣顾所用之何如因势致胜其几无穷不胶柱而尽其变者皆善攻者也自晋人围齐焚申池之竹木楚执燧象以奔吴师于麋始见火攻之说其後田单纵火牛击燕杨璇烧布然马平贼周瑜走曹操曹操破袁绍陆逊败昭烈皆以取胜故兵家有火人火积火辎火库火队之法【原注孙子火攻类火人焚其人也火积焚其聚也火辎焚其辎重也火库焚其府库也火队焚其队伍也】又有火兵火兽火禽火盗火弩之用【原注杜佑说】自吴防山之水而灭徐复有水攻之说其後三家围晋阳以灌赵汉兵水灌废丘韩信囊水斩龙且关羽乘水禽于禁曹操堑水克邺城故兵家有絶水附水迎水背水之法又有流沫而待半渡而击乘流而攻阻水而守之用【原注孙子絶水必远水客絶水而来勿迎之於水内令半渡而击之利欲战者无附于水而迎客视生处高无迎水流此处水上之军也又曰上雨水沫至欲涉者待其定也】然水之不测不若火之鋭也夫背水絶地也韩信之胜亦徼幸尔非正法也夫攻为下策出於不得已也故好攻战则必亡宋殇公立十年十一战民不堪命为华督所弑姜维仇国黩武战攻不已卒灭汉宗遵养时晦则时纯熙矣弗戢者必自焚也又凡攻战取胜易守胜难战胜而不自以为功益为外惧则胜之胜者也侈然谓莫之敌不能持满定倾则桀克有緍而丧其国纣克东夷而殒其身晋厉胜鄢陵而召弑吴夫差胜艾陵而致灭宋王偃克齐而灭宋齐湣克宋而亡齐则胜乃所以败也吁战胜攻取之君可不戒哉

兵守

兵之为守尚矣凡建侯树屏列之采卫皆以守卫中国分乡置遂赋之师旅皆以守卫京师设防会禁统之方伯皆以守卫列国边徼则有戎役宫闱则有环列皆所以为守也故兵为天下之大闲谨其所守相为维扞则天下安且固矣孔子作春秋每致责於守土之君以存天下之闲天子守天下者也有道则守在四夷至於出居于郑失其所守则不足为王城成周而所守愈隘不足以为京师是以礼乐征伐自诸侯出无以为闲也诸侯守国者也有道则守在四隣至於郓溃而居乾侯失其所守则不足为公浚洙而中城所守愈小不足以为都邑是以礼乐征伐自大夫出无以为闲也且社稷人民天子所授祖宗世守故不敢授人而自弃强暴侵夺力竭弗支死之可也固结其民去而复国避之可也故国君死社稷曰灭灭之者有罪灭者无罪而为义其国灭而书奔者托於诸侯有复国之道而为权齐侯灭纪不曰灭纪侯之奔不曰奔特书纪侯大去其国既不能死社稷又不能固结其民而复国特悻然蔑弃宗社去而不返尔故曰大去不当去也至於梁伯亟城而弗处民疲而弗堪为秦所取书曰梁亡自亡之也莒城恶恃陋而不为备一日而楚克其三都书曰楚人入郓自取之也此天子诸侯守土扞城之大法也若夫战攻於外则必有居守於内以为本根进有所恃退有所归股肱心腹相为表里故宣王外攘夷狄则张仲在内高祖战荥阳京索间则萧何镇关中光武战河北攻洛阳则寇恂守河内昭烈保汉中争荆州则诸葛亮治成都曹操南征北伐则荀彧在许孙策转鬬江东则张昭在吴不有行者谁扞牧圉不有居者谁守社稷叔出季处古之制也然必得其人则根本强固无反顾之忧苟非其人未有不覆巢偾国夫差任宰嚭以政使太子与老弱居守而远争齐晋为越所灭关羽卑糜芳士仁以江陵围樊而逼许雒为吴所袭所以晋文得原而难其守萧何为万世之功也至於城守拒攻将之事也守心为上守气次之守兵为上守城次之心为气城兵为城城心固则气固兵固则城固静密专安内外如一无隙无瑕以主待客虽画地守之可也况於城乎又必兵城备具薪粮足余进有郭圉退有停障远有救援迩有间候啬力多暇明慎刑赏申饬教戒禁絶讹妄血视肉薄示之必死曹仁之守樊郝昭之守陈仓张特之守新城皆是也无入新兵共守隙开必败文钦是也无以敌缓纵食食尽必危诸葛诞是也无以激怒出战失守必败曹咎是也无以诳诱易动动必见欺郝普是也且夫守贵知变敌大则当战於外光武之於昆阳是也不出而致敌必败公孙瓒之於易京是也故善守者屹若山而不可移渊若海而不可测寂若无人而不可见应若无端而不可穷故攻为易守为难活地易死地难将将之君用人不可不慎也





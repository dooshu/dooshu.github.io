为白仲调母夫人寿（代党大司农。）

南国歌贤媛，兰陔日正长。
车曾亲挽鹿，钗是旧占凰。
孝笋偏生砌，贞筠不避霜。
洗心谈浩劫，净业礼空王。
令子如崔寔，成名学范滂。
白华诗竞奏，彤管史传芳。
冀北鸿初举，周南鹭欲翔。
共誇珠作树，亲见海为桑。
莱䌽欢无极，潘舆乐未央。
嘉辰欣设帨，良友尽登堂。
浮枣还餐玉，烹鲿复鲙鲂。
余从群彦后，介此万年觞。


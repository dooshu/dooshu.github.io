【赠尚书郎顾彦先诗二首】

大火贞朱光。积阳熙自南。望舒离金虎。屏医吐重阴。凄风迕时序。苦雨遂成霖。朝游忘轻羽。夕息忆重衾。感物百忧生。缠绵自相寻。与子隔萧墙。萧墙阻（李善本《文选》作隔。六臣本注云。善作隔。）且深。形影旷不接。所托声与音。音声（《文选》注作声音。）日夜阔。何用（《文选》注作以。）慰吾心。（○《文选》二十四。本集五。《诗纪》二十五。又《文选》二十一秋胡诗注作赠顾彦先诗。引音、心二韵。）

朝游游层城。夕息旋直庐。迅雷中霄激。惊电光夜舒。玄云拖朱阁。振风薄绮疏。丰注溢修留。洪（《文选》作黄。《初学记》、本集同。）潦浸阶除。停阴结不解。通衢化为渠。沈稼湮梁颍。（《初学记》误作赖。）流民溯荆徐。眷言怀桑梓。无乃将为鱼。（○《文选》二十四。《初学记》十一。本集五。《诗纪》二十五。）


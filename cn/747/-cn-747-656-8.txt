○汉高祖斩白蛇赋（以“汉高皇帝亲斩长蛇”为韵）

高皇帝将欲戡时难，拨祸乱。乃耀圣武，奋英断。提神剑於手中，斩灵蛇於泽畔。何精诚之潜发，信天地之幽赞。卒能灭强楚，降暴秦，创王业於炎汉。於时瓜剖区宇，蜂起英豪。以坚甲利兵相视，以壮图锐气相高。皆欲定四海之汹汹，救万姓之嗷嗷。帝既心咸阳，气王砀。率卒晨发，纵徒夜亡。有大蛇兮，出山穴，亘路傍。凝白虹之精彩，被素龙之文章。鳞甲皑以雪色，睛眸其电光。耸其身，形蜿蜿而莫犯；举其首，势矫矫而靡亢。勇夫闻之而挫锐，壮士睹之而摧刚。於是从者，告於高皇。高皇乃奋布衣，挺干将。攘臂直进，目高骧。一呼而猛气咆哮，再叱而雄姿抑扬。观其将斩未斩之际，蛇方欲纵毒蛰，肆猛噬。我则审其计，度其势。口噪雷霆，手操锋锐。凛龙颜而色作，振虎威而声厉。荷天之灵，启神之契。举刃一挥，溘然而毙。不知我者谓我斩白蛇，知我者谓我斩白帝。於是洒雨血，摧霜鳞。涂野草，溅路尘。嗟乎！神化将穷，不能保其命；首尾虽在，不能卫其身。盛矣哉！圣人之草昧经纶，应乎天，顺乎人。制敌必示以乃武乃文，静灾祸不可以弗躬弗亲。若夫龙泉黯黯，秋水湛湛。苟非斯剑，蛇不可斩。天威煌煌，神武。苟非我王，蛇不可当。是知人在威不在众，我王也万夫之防；器在利不在大，斯剑也三尺之长。於以万物，於以威八方。历数既终，闻素灵之夜哭；嗜欲将至，知赤帝之道昌。由是气吞豪杰，威震幽遐。素车降而三秦归德，朱旗建而六合为家。彼戮鲸鲵与截犀兕，未若我提青蛇而斩白蛇。


○定追葬沈太後仪注奏（贞元元年九月礼仪使）

太皇太後沈氏厌代登真，於今二十有七年。大行皇帝至孝惟深，哀思罔极。建中初已发明诏，舟车所至，靡不周遍，岁月滋深，迎访理绝。谨按晋庾蔚之议云：“寻求三年之外，又俟中寿而服之。”今参详《礼》经，博稽故事，伏请以大行皇帝启攒宫日，百官举哀於肃章门内之正殿。先令有司造衣一副，发哀日令内官以衣置於幄座。自後令宫人朝夕上食，先告元陵，次告宗庙，上太皇太後谥册。次造神主，择日代宗庙，其衣备法驾奉迁於元陵祠殿，置於代宗皇帝衮衣之右。便以今年十一月二日发哀为忌，追册曰“睿真皇後”。


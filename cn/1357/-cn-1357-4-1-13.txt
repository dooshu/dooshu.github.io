禽名


美洲合众国西部弗吉尼省有某夫人者，尝三易其夫，而其名皆为禽属，人以为奇，不知其已身与亲属之名多有属此类者，亦可谓遇合之巧矣。夫人闺讳莺儿，既而适婿，字曰病鸳；婿死再醮，厥号瘦鹤；未几鹤死，乃适今夫鹏云。三人各有所出，夫人实卵翼之，今已雁行成列矣，计有小鸳二，小鹤一，小鹏三。夫人之翁贴有六，而名属禽类者盖三：一鸿、一鹊、一凤也。今彼夫人全家僦居燕子岛鹰扬城之黄鹂坊。而记载此事之人，其别篆琴尾，琴尾亦鸟名也，且与夫人有鸟萝之谊云。

趼人氏曰：此则可锡以嘉名，曰“百鸟归巢”。






杂星祆星占第五十

祆星昼见。甘氏曰：星与日并出，名曰妇女与日争光，武且弱，文且强，在邑为文，在野为兵。

恒星不见。杨泉《物理论》曰：凡无名之星，一见一不见，唯二十八宿度数有当，故曰恒。《左氏传》曰：鲁庄公时恒星不见，夜中，星陨如雨。传曰：恒星不见，夜明也。《谷梁传》曰：常者在位，人君之象。不见者，无君之象，晋世祖太始四年七月，星陨如雨，西流星陨，民叛吴归晋之象也。

斗摇占。《吕氏春秋》曰：至乱之代，有星斗星摇。汉文帝元年，中星尽摇，上问候星者，对曰：星摇者，民劳也。后伐四夷，百姓劳于兵革。京房《易传》曰：星者阴阳之精，万物之体，五行之形。其体在下，精耀在上。百官之命，各因其原，飞及行，万人不安。大星陨下，阳失其位，灾害之萌也。其救也，人君当悔过，反政责躬，省徭役，安国封侯，以宁人为先，则宿星正矣。京房《易传》曰：君不任贤，厥祅，天雨星。

祅占。《黄帝占》曰：祅者，五行之气，五星之变，各见其方，以为灾殃。各以五色占，知何国吉凶，必决矣。行见无道之国，失礼之邦，为饥为兵，水旱死亡之征。《黄帝占》曰：凡祅所出，形状不同，为殃一也。其出不过一年，若三年，必有破国屠城，其君死亡，天下反乱，战死于野，积尸纵横，余殃不尽，为水旱、兵饥、疾疫之殃也。

天棓。《河图》曰：岁星之精，流为天棓。班固《天文志》曰：岁星嬴而东南，变为天棓。石氏曰：天棓出，其国凶，不可举事用兵。又曰；期三月，必破军拔城。甘氏曰：天棓见，女主用事。

天枪占。《春秋纬》曰：岁星退而南，三月生天枪。阳亢变萌，义乱兵行，诸侯大横，所见国，无用兵。《汉书天文志》曰：孝文帝时，天枪夕出西南。占曰：为兵丧乱。其六年十一月，匈奴入上郡云中，汉起兵以卫京师。刘向曰：吴楚七国反。

国皇。巫咸曰：国皇之大而赤，类南极老人也。《春秋考异邮》曰：国皇见东南，则兵起，天下急。司马彪《天文志》曰：孝灵光和中，国皇见东南角，去地一二丈，如炬火状，十余日不见。占曰：国皇为乱，内外有兵丧，其后黄巾贼张角烧州郡，朝廷遣将讨平，斩首十余万级。

蚩尤旗。《河图》：荧惑之精，流为蚩尤旗，类彗而后委曲，象旗也。《说苑》曰：蚩尤旗，五星盈缩之所生。夏氏曰：四望无云，独见赤云，蚩尤旗也。《黄帝占》曰：蚩尤旗，本类彗而后委曲，象旗幡，长可二三丈。见则王者旗鼓大行，征伐四方，兵大起。不然，国有大丧，期三年，中五年，远七年。魏高贵乡公元年，有白气出南北侧，广数丈竟天。王肃曰：蚩尤旗也，东方有乱乎？后毋丘俭据淮南以叛。《春秋运斗枢》曰：蚩尤旗干太微，法灭，帝死于野。

天谗占。甘氏曰：天谗在西南，长数丈，左右锐，出而易处。京房曰：天谗出其下，相谗为兵，赤地千里，枯骨籍籍。《汉书天文志》曰；天谗为天丧。（一云兵丧。）

旬始。《说苑》曰：旬始，五星盈缩之所生也。巫咸曰：旬始出于北斗旁，状如雄鸡，其怒有青黑，象伏鳖。《春秋合诚图》曰：黄彗分为旬始，为立王之题，主乱主招横，见则臣乱兵作，诸侯虐，期十年，圣人起伐，群猾横恣。《春秋考异邮》曰：旬始照其下，必有灭王。《汉天文志》曰：旬始如鳖，一见群猾横恣。《玄冥占》曰：有如雄鸡，其色赤黄，其名曰旬始，则天下有兵，其国不宁，期三年。

天狗。《黄帝占》曰：天狗者，五星之气，出西南，金火气合，名曰天狗。孟康曰：天狗有尾，旁有短彗，下有如狗下食血，其军必败。石氏曰：西北有星，长三丈而出，水金气交，名曰天狗，见则大兵起，天下大饥，人相食。石氏曰：夫天狗所下之处，必有大战，破军杀将，伏尸流血，天狗食之。皆期一年，中二年，远三年，各以其所下之国占之。郄萌曰：出状赤白有光，即为天狗，其下小小无足。所下之地，必流血，国易政。《汉天文志》曰：哀帝时着天白气，广如一匹布，长十余丈，如雷，西南行止，名曰天狗。传曰：言之不从，则有狗祸、诗祅。其年人相惊动，喧哗奔走。《春秋纬》：天狗如犬奔有声，望之如火，见则四方相射。《汉史》云：西北有三丈如火，名曰天狗，出则人相食。《天官》云：天狗状如犬。《镜星》又曰：大流星，有声，其止地，类狗所坠，如火光中天。其下圆，如数顷田处，上锐，见有黄色，千里破军杀将。《汉史》又曰：昭明，下为天狗，兵起流血，占昭明。《洛书》曰：昭明见，霸者出。《运斗枢》曰：昭明有芒角征也。《河图》曰：太白散为天狗。又曰：有出其状赤白有光，则为天狗。其下小无足，所下国易主。贞观十三年正月三日日午，东南方有声如雷，久而方绝。参验此征，多是天狗下，众说不同，未详孰是。推乱亡之运，此其必天狗乎。

枉矢。《说苑》曰：枉矢，五星盈缩之所生也。巫咸曰：枉矢，类大流星，色苍黑，蛇行，望之如有毛，（一云目。）因长数匹，着天。《海中占》曰：枉矢，类流星，望之有毛目，可一匹布，皎皎着天。见则天下兵大起。将出，弓弩用，期三年，《汉天文志》云：枉矢所触，天下之所伐射，灭亡之象也。又曰；枉矢流，以伐乱。又云项羽救巨鹿，枉矢西流。占曰：枉矢所触，天下之所伐射，灭亡之象也。物类莫直于矢，今蛇行不能直，矢而枉者，执矢者不正矣，以象项羽执正乱也。

天锋。宋均曰；天锋，彗象矛锋也。《洪范五行传》曰：汉昭帝时，天锋出西方天市，东行过河鼓，入营室中，占有乱臣戮死。后左将军上官杰与燕王谋反伏诛。

蓬星。《荆州占》曰：蓬星，一名王星，状如夜火之光，多则四五，少则二三。一曰；蓬星在西南，长数丈，左右有光，出而易处。《汉书天文志》曰：景帝中．三年六月壬戌，蓬星见西南，在房南，去房可二丈，大如二斗器，白色；癸亥，在心东北，可丈所；甲子，在尾北，可六尺；丁卯，在箕北，近汉稍小，且去时大如桃；壬申，去，凡十日。占曰：蓬星出，必有乱臣。房心间，天子宫也，是时梁王欲为汉嗣，使人杀汉诤臣袁盎，汉欲诛梁大臣，斧钺用，梁王恐惧，乘车入关，伏斧锧谢罪，然后得免也。


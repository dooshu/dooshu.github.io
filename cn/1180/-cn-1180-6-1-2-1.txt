谢召见疏


先该臣以祗役山陵回还，中暑致病，具奏请假调理。本月十九日辰刻，忽闻中使传奉圣旨，宣召臣入。皇上御平台，命臣至宝座前，亲涣玉音云：“先生为父皇陵寝，辛苦受热。”又以国家事重，命臣只在阁调理，不必给假。臣叩头承旨讫。复奉皇上亲谕云：“凡事要先生尽心辅佐。”且追述先帝之言，加以忠臣之奖。臣感激涕零，不能仰视。因伏奏：“臣叨受先帝厚恩，亲承顾命，敢不竭力尽忠，以图报称。方今国家要务，惟在遵守祖宗旧制，不必纷纷更改。至于讲学亲贤，爱民节用，又君道所当先者，伏望圣明留意。”蒙皇上亲答云：“先生说的是。”臣又奏：“目今天气盛暑，望皇上在宫中，慎起居，节饮食，以保养圣躬，茂膺万福。”蒙皇上亲答云：“知道了。与先生酒饭吃。”随颁赐银五十两，纻丝四表里，内蟒龙、斗牛各一匹。臣叩头祗谢而出。钦此。

臣窃惟召见辅臣，乃祖宗朝盛事。先帝临御六年，渊穆听政，屡经群臣奏复，俱未蒙赐允。天下臣民，仰望此举，殆非一日。我皇上甫登宝位，方在妙龄，即慨然发自渊衷，修明旷典，此诚上下交泰之期，宗社万年之福也。而臣愚乃得首逢其盛，可不谓非常大幸哉！但念臣起自草茅，行能无取，当先帝践阼之初，即拔置密勿之地；及龙驭上宾之日，又恭承凭几之言。兹遇皇上绍统凝基，更新理化。自揣位高才薄，方欲以不能而止。而皇上乃曲怜旧物，俯鉴朴愚，特御内台，宣臣入见，得以密迩天光，亲聆温奖。

夫恭阅山陵，臣之分也。而皇上以父皇之重，过悯其劳，俾之在阁调理。代言备问，臣之职也。而仓卒奏对之言，皆蒙优纳；而禁帑骈藩之锡，尤出常规。以上异恩，有一于此，皆足为当世希艳；而臣愚一旦兼得之，其何以仰答眷知、副此千载一时之盛际哉！

臣闻古所称为辅弼大臣者，在于赞成君德，乂安海内，责任甚巨，固非臣愚所能称塞上意。而人臣之道，必秉公为国，不恤其私，乃谓之忠。臣少受父师之训，于此一字，讲明甚熟。迨登仕籍以来，业业操持，未尝有坠。今伏荷皇上天语谆谆，恩若父子，自非木石，能不奋励。臣之区区，但当矢坚素履，罄竭猷为。为祖宗谨守成宪，不敢以臆见纷更；为国家爱养人才，不敢以私意用舍，此臣忠皇上之职分也。仍望皇上思祖宗缔造之艰，念皇考顾遗之重，继今益讲学勤政，亲贤远奸，使宫府一体，上下一心，以成雍熙悠久之治。臣愚幸甚！天下　幸甚！

（奉圣旨：览卿奏谢。知道了。礼部知道。）






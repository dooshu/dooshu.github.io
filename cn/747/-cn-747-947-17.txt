○对厅子判

〈厅子执砚翻泻物，擒获欲科之。〉

瞻言署曹，克崇厅事，既分官而揆务，冀虚室而清神。华茵载敷，绮屏俨立，颇有尊卑之礼，须知进退之仪。彼何人斯？轻其主守，迹既殊於审慎，事终致於愆尤。足待数知，有惭对马；墨因误点，更谢成蝇，坐彰怠慢之心，须示鞭笞之罪。且刑贵阅实，政蠹深文；虽有凭，物终未验。傥非情故，式可矜容，请稽源流，庶符明慎。

秦用


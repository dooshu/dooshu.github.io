宿卫 佥军 军户


宿卫之制。太祖始选千百户及白身之子弟八十人为宿卫，七十人为护卫散班。及即位，增为一万人。宿卫一千，带弓箭人一千，护卫散班八千，以功臣也孙帖额等领之，分番入直，每三日而一更易，谓之怯薛歹，译言番直。卫宿之众，其后以博尔忽、博尔术、木华黎、赤老温为佐命元功，俾世为怯薛之长。凡申、酉、戌日，博尔忽领之。博尔忽早卒，代以别速部，太祖自领之，为也可怯薛。也可者，译言第一也。亥、子、丑日，博尔术领之，为第二怯薛。寅、卯、辰日，木华黎领之，为第三怯薛。巳、午、未日，赤老温领之，为第四怯薛。赤老温卒，常以右丞相领之。凡怯薛长之子孙，或为帝所亲信，或以宰相荐，或以次即袭职，虽官卑勿论。而四怯薛之长，或又命大臣总之，然不常设。

其执事之名，侍左右带刀及弓箭者曰云都赤、阔端赤，管鹰者曰火儿赤、昔宝赤、怯怜赤，书写圣旨者曰札里赤，主文史者曰必阇赤，主饮食者曰博尔赤，司阍者曰八剌哈赤，掌酒者曰答剌赤，管车马者曰兀剌赤、莫伦赤，尚衣服者曰速古儿赤，牧驼者曰帖麦赤，牧羊者曰火你赤，捕盗者曰忽剌罕赤，奏乐者曰虎儿赤。分番入直，皆统于四怯薛之长，而云都赤尤为侍御之亲近者，或二人、四人，多则八人，虽宰相奏事，无云都赤侍侧，则不敢进。故中书省移咨诸行省，必曰：某日云都赤某值日焉。

太宗即位，申明宿卫之制，自后皆遵为故事。凡太祖以下所御斡耳朵，皆设宿卫，给事左右如平时。天历二年汰其冗滥，武宗、仁宗位下，各定为八百人；英宗位下卫增七百人。中书省臣言，旧给事人有失职者，诏百人。（旧史本纪，是年，枢密院奏：“奉旨裁省卫士，今定大内四宿卫之士，每宿卫不过四百人，累朝宿卫之士不过二百人，四怯薛当留者各百人。”彼此牴牾，未知谁是。）至正七年，中书省臣言：“兵费不给，各位怯薛冗食甚，乞加简汰。”帝牵于众请，诏三年后减之。

至侍卫亲军之属，中统二年，谕武卫亲军都指挥使李伯祐，汰本军老弱，以精锐代之。以宋降将王青为总管，教武卫军习射。三年，以侍卫亲军都指挥使董文炳兼山东东路经略使，共领武卫军事。又命山东行省撒吉思，每千户内选二人充侍卫军。至元二年，增侍卫亲军一万人，内女直人三千，高丽人三千，阿海三千，益都路一千。每千人置千户以领之。三年，改武卫为侍卫亲军，分左右翼。是年五月，帝谓枢臣曰：“侍卫亲军非朕命，不得充他役，其修琼华岛士卒即日放还。”四年，谕东京等路宣抚使，命于所管户内，以十等为率，从上第三等选侍卫亲军千八百人。若第三等不敷，于二等户内佥补。并其家属，赴中都应役。八年，改立左、右、中三卫，掌宿卫扈从兼屯田。

十六年，又置前、后二卫，始备五卫，以象五方。是年，选扬州新附军二万人，充侍卫亲军。十八年，阿沙、阿束言：“今春奉命总领河西军三千人，带虎符、金牌者甚众，征伐之重，无官署何以驭之。”枢密院以闻，乃立唐兀卫亲军都指挥使司。二十三年，依唐兀卫例，立钦察卫。后至治二年，分为左、右两卫。二十四年，立贵赤卫。二十六年，枢密院官暗伯奏，以六卫六千人，塔剌海孛可所掌大都屯田三千人，江南镇守军一千人，总一万人，立武卫亲军都指挥使司，掌修治城隍及中都工役之事。二十九年，枢密院臣言：“六卫内领汉军万户，见存者六千户。拟分为三等，力足以备车马者二千五百户，每甲令备马十五匹、牛车二辆；力足以备车者五百户，每甲令备牛车三辆；其三等户惟习战斗，不任他役。庶各勤其事，兵亦精锐。”从之。

元贞元年，立西域亲军都指挥使司，又改立虎贲亲军都指挥使司。先是，至元十六年立虎贲军，十七年置都指挥使，至是始立都指挥使司。二年，诏蒙古侍卫所管探马赤军人子弟投诸王位下者，悉遵世祖成宪，发还原役充军。二年，禁军将擅易侍卫军、蒙古军，以家奴代役者罪之，令其奴别入军籍，以其主资产之半畀之。军将故纵者罢其职。大德九年，改蒙古侍卫指挥使司为左右翊蒙古侍卫亲军都指挥使司。

至大二年，立左、右阿速卫亲军都指挥使司。初，至元九年，立阿速拔都达鲁花赤。二十三年，为阿速军攻镇巢残伤者众，诏以镇巢七百户属之，总为一万户，隶前、后二卫，至是始改立焉。（又有威武阿速军亲军都指挥使司，建置年分阙。）三年，定康礼军籍，立康礼卫亲军都指挥使司。诸王阿只吉、火郎撒所部探马赤军属康礼氏者，亦遣使乘传置籍云。

皇庆元年，改隆镇上万户府为隆镇卫亲军都指挥使司。初，睿宗尝于居庸关立南、北口屯军。至元二十五年，以南、北口上千户所领之。至大四年，始改隆镇上万户府。至是，又改隆镇卫。后又以哈儿鲁千户所隶之。延祐元年，隆禧院奏：“世祖影殿有卫士守之，今武宗御容安在大崇恩寺，请依例调军守卫。”从之。

至治元年，增太庙卫士八百人，命佥院哈散等领之。十二年，右丞相拜住言：“先脱别帖木儿叛时，没入亦乞列思人一百户，与今所收蒙古子女三千户、清州彻匠二千户，合为行军五千，请立宗仁卫以统之。”于是命拜住总卫事，给虎符牌面，如右率卫府。

天历元年，立龙翊卫亲军都指挥使司，以左钦察卫唐吉失等九千户隶之。至顺二年，改宣忠扈卫亲军都万户府为宣忠斡罗思扈卫亲军都指挥使司。未几，散遣扈卫亲军六百人归原籍。是年，改东路蒙古军万户府为东路蒙古侍卫亲军都指挥使司。至正二年，立宣镇侍卫府，命伯颜领宣镇侍卫军。

至皇太后之宿卫，曰左、右都威卫。至元十六年，世祖以新收侍卫亲军一万户属东宫，立侍卫亲军都指挥使司。三十一年，复属皇太后，改隆福宫左都威卫使司。皇庆元年，以王平章所领一千人立屯田。至元二十一年，枢密院奏，以五投下探马赤军属之东宫。二十二年，改蒙古侍卫亲军指挥使司。三十一年，改隆福宫右都威卫使司。

所谓五投下者，木华黎部将按察儿、孛罗、笑乃、不里海拔都儿、阔阔不花所领之探马赤也。曰中都威卫。大德十一年，立大同等处侍卫亲军都指挥使司。至大四年，皇太后修五台寺，遂移属徽政院，增以京兆兵三千人。延祐元年，改为中都威卫使司。七年，以属徽政院不便，命枢密院总之，改为忠翊侍卫亲军都指挥使司。曰卫候直都指挥使司。至元元年，裕宗招集控鹤一百三十五人。三十一年，徽政院增为六十五人，立卫候司领之。元贞元年，皇太后复以晋王校尉一百人隶焉。大德十年，增以怀孟从行控鹤二百人，改卫候直都指挥使司。至大元年，复增至六百人。至治二年罢。四年，隶于皇后位下。后复置焉。

皇太子之宿卫，曰左、右卫率府。至大元年，诏以中卫兵万人立卫率府。时仁宗为皇太子，曰：“世祖立五卫，象五方也，其制犹中书之六部，不可易。”遂令江南行省万户府选锐卒一万人，为东宫卫士，立卫率府以统之。延祐元年，改中翊府，复改为御临亲军都指挥使司，又改为羽林亲军。英宗为皇太子，改为左卫率府。延祐五年，以詹事秃满迭儿所管速怯那儿万户府及辽东、女直两万户府，（旧志有女直侍卫亲军万户府、高丽女直汉军万户府，即辽东、女直两万户府。）右翼屯田万户府兵，合为右卫率府。

凡大朝会，则列宿卫之兵为围宿军。至元二十六年，命大都侍卫军内起一万人赴上都，以备卫宿。至大四年，皇太子令以大朝会调蒙古汉军三万人备卫宿，仍遣使发山东、河北、河南、淮北诸路军至京师，复命都府、左右翼、右都威卫整器仗车骑。皇庆元年六月，命卫率府军士备围宿，守隆福宫内外禁门。复增置百户一员，调钦察、贵赤、西域、唐兀、阿速等卫军九十人，守诸掖门。又命千户一员、百户一员备巡逻。

延祐三年，以诸侯王来朝，命卫宿军六千人增至一万人。未几，又增色目军一万人。枢密院臣言：“围宿军不及数，其已发各卫，地远不能如期至，可选刈苇草及青塔寺工役军先备守卫。其各卫还家者，亦发二万五千人，令备车马器械，俱会京师。”从之。六年，知枢密院事塔失帖木儿言：“诸汉人不得点围宿军，图籍系军数者，虽御史亦不得预知，此国制也。比者领围宿官言：中书命司计李处恭巡视守仓库军，有旷役者则罪之。而李司计擅取军数，捶士卒，在法为过。臣等议，宜令中书与枢密遣人案之，验实以闻。”从之。是年，命知枢密院事众嘉领围宿，发五卫军代羽林卫军。至治元年，帝幸石佛寺，以垣墙疏坏，命枢密副使术温台等领卫宿军，以备巡逻。

天历二年，枢密院臣言：“去岁奉旨，调军把守围宿。时各翼军人皆随处出征，亦有溃散者，故不及依次调遣，止于右翼侍卫及右都威卫内发一千一百二十六名，以备围宿。今岁车马行幸，臣议于河南、山东两都督府内选兵一千人，以备扈从。”从之。盖调镇戍之兵充围宿，非旧法也。

大祭祀则为仪仗军。至元十二年，上尊号，告祭天地宗庙，调左、右、中三卫五千人为跸街清路军。至大二年，上尊号，枢密院调卫军一千，备仪仗。三年，上皇太后尊号，行册宝礼，用内外仪仗军及五色甲马军二百人。四年，合祭天地、太庙、社稷，跸街清道及守内外坛壝门，用卫军一百八十人。是年，奉迎武宗玉册祔庙，及祭享太庙，俱用跸街清路军一百五十人。皇庆元年，天寿节行礼，用内外仪仗军一千人。至治元年，命有司选控鹤卫士及色目汉军，以备仪仗。是年，定卤簿队仗用三千二百三十人，仍用仪仗军一千九百五十人，以备仪仗。天历元年，亲祭太庙，内外用仪仗军并五色甲马军一千六百五十名。二年，正旦行礼，用仪仗军一千人。享太庙，用跸路清街军一百人，看守籸盆军一百人。天寿节行礼，用仪仗军一千人。皇后册宝，用仪仗军一千二百人。

车驾巡幸，则为扈从军。至元十七年，发忙古、抄儿赤所领河西军及阿鲁黑麾下二百人，入备扈从。至大二年，皇太后将幸五台山，中书省臣议：“昔大太后尝幸五台，于住夏探马赤及汉军内，各起扈从军三百人，今请如故事。”从之。是年，枢密院臣言：“来岁车驾巡幸，请调六卫军骑卒六千人，备车马器仗，与步卒二千人扈从。”允之。

车驾巡幸，警夜以备非常，则为巡逻军。皇庆元年，丞相铁木迭儿奏：“每岁幸上京，于各宿卫中留卫兵三百七十人，以备巡逻。今岁多盗贼，宜增留一百人。”从之。仍令枢密院、中书省分领焉。延祐七年，诏留守司及虎贲司官，每夜率众巡逻。

守护仓库，则为看守军。（镇守海口侍卫亲军屯储都指挥使司，建置年分阙。）至元二十五年，以卫军二十人分守大都城外丰闰、丰实、广贮、通济四仓，又调卫军五人看守枢密院粮仓。大德四年，调军五百人，看守新开河闸。延祐三年，岭北行省乞军守卫仓库，命于丑汉所属万户摘探马赤军三百人与之。

岁漕以卫军弹压，则为镇遏军。延祐元年，枢密院臣奏：“江浙运粮八十三万余石，前来直沽，请差军人镇遏。”诏依年例，调军一千人，命右卫副都指挥使伯颜领之。三年，海运至直沽，枢密院臣奏：“今岁军数不敷，乞调卫军五百人巡遏。”从之。七年，调海运镇遏军一千人，如旧例。

佥军之制。太宗元年，诏：“诸王并众官人投下佥军事理，有妄分彼此者罪之。每一牌子佥军一名，限年二十以上、三十以下者充之。仍立千户、百户、牌子头。其隐匿不实及知情不首并隐藏逃役军人，皆处死。”七年，佥宣德、西京、平阳、太原、陕西五路人匠充军，命各处管匠头目，除织匠及和林建宫殿人匠外，应有回回、河西、汉儿匠人，并札鲁花赤及札也、种田人等，通验丁数，每二十名佥军一名。八年，诏燕京路保州等处，每二十名佥军一名，命答不叶儿领之。真定、河间、邢州、大名、太原等路，除先佥军人外，于断事官忽都虎新籍民户三十七万二千九百七十二名数内，每二十丁佥军一名，亦命答不叶儿领之。”蒙古旧制，家有男子，十五以上，十七以下，无众寡皆为兵。至是，始有佥军之制焉。十三年，谕总管万户刘黑马，据斜烈奏，忽都虎等元籍诸路民户一百万四千六百五十六户，除逃亡外，有七十二万三千九百一十户，总佥军一十万五千四百七十一名，点数过九万七千五百十五人，余因近年蝗旱，民力艰难，往往在逃。今后止验见在民户佥军，仍命逃户复业者免三年军役。定宗二年，诏蒙古户每百户以一名充拔都儿。宪宗六年，皇弟忽必烈奏，请续佥内地汉军，从之。

世祖中统元年，罢解州盐司一百人。初，盐司原籍一千户，一十户佥军一名，阿蓝答儿倍其役。帝以重困民，立罢之。三年，诏：“真定、彰德、邢州、洺磁、东平、大名、平阳、太原、卫辉、怀孟等路，有旧属按札儿、孛罗、笑乃、阔阔不花、不里海拔都儿所管探马赤军，乙卯岁为民户，亦有佥充军者。若壬寅、甲寅两次佥定已入籍册者，令从各万户出征。其漏者，及入蒙古、汉人民户内者，悉佥为军。”三年，谕山东东路经略司：“益都路匠人已前曾经佥把者，宜遵别路之例从军。”凤翔府屯田军准充平阳军数，仍于凤翔屯田。刁国器所管重佥军九百一十五人，即日放遣为民。陕西行省言：“士卒戍金州者，诸奥鲁已服役，今重劳苦。”诏罢之。并罢山东、大名、河南诸路新佥防城兵。

四年，诏：“统军司及管军万户、千户等，遵太祖之制，令各官以子弟入朝充秃鲁花。”译言质子也。其制：万户，秃鲁花一名，马一十匹，牛二具，种田人四名。千户见管军五百或五百以上者，秃鲁花一名，马六匹，牛一具，种田人二名。所管军不及五百，其家富实子弟健壮者，亦出秃鲁花一名，马、牛、种田人同。凡万户、千户子弟充秃鲁花者，挈其妻子同行。若贫乏者，于本万户内不应出秃鲁花之人，通行津济。或无亲子、或幼弱未及成丁者，以弟侄代充，俟其子年及十五岁替换。凡隐匿代替及妄称贫乏者，罪之。是年，谕成都路行枢密院：“近年军人多逃亡事故者，可于各奥鲁内尽实佥补，自乙卯年定入军籍之数，悉佥起之。”是年，水达达及乞烈宾地合佥镇守军，命亦里不花佥三千人，付塔匣来领之。并达鲁花赤之子及其余近上户内，亦令佥军，听亦里不花节制。至元二年，陕西四川行省言：“新佥军七千人，若发民户，恐致扰乱。今巩昌已有旧军三千，诸路军二千，余二千人不必发民户，当以便宜起补。”从之。

四年，佥蒙古军，每户二丁、三丁者一人，四丁、五丁者二人，六丁、七丁者三人。诏佥平阳、太原民户为军，除军、站、僧、道、也里可温、塔失蛮、儒人等户外，于系官、投下民户、运司户、人匠、打捕鹰房、金银、铁冶、丹粉锡碌等，不论是何户计，验酌中户内丁多堪当人户，佥军二千人，立定百户、牌子头，赴东川出征。复于京兆、延安两路，佥军一千人，如平阳、太原例。五月，诏：“河南路验酌中户内丁多堪当人户，佥军四百二十人，归之枢密院，俾从军，复其徭役。南京路，除邳州、南宿州外，依中书省议定应佥军户，验丁数，佥军二千五百八十人。”五年，诏益都李璮佥军，仍依旧数充役。是年，中书省臣言：“佥起秃鲁花官员，皆已迁转，或物故黜退者，于内复有贫难蒙古人氏，除随路总管府达鲁花赤、总管及掌兵万户，合令应当，其次官员秃鲁花，宜放罢，其自愿留质听之。六年，佥怀孟、卫辉路丁多人户充军。二月佥民兵二万赴襄阳。三月，诏益都路起佥一万人，人给钞二十五贯。其淄莱路各处非李璮旧管者，佥五百二十六人。其余诸人户，亦令酌验丁数，佥军起遣，九年，河南行省请益兵，敕诸路佥军三万。

十年，合剌请于渠江之北云门山及虎头山立二戍，请益兵二万，敕拨京兆新佥军五千与之。四川行省言：“宋昝万寿攻成都，拟于京兆等路佥新军六千为援。”从之。五月，罢佥回回军。佥陕西探马赤军。十一年，诏延安府、沙井、净州等处种田白达达户佥军出征。敕：“随路所佥新军，其户丝银均配于民户者，并除之。”是年，颍州屯田总管李璮言：“近为佥军事，乞依徐、邳州屯田例，每三丁一丁防城，二丁纳粮，可佥丁壮七百余人，并保甲丁壮，令珣统领，守颍州，代见屯纳合监战军马别用。”从之。十二年，佥辽东蒙古及平阳、西京、延安等路达鲁花赤、千户、百户等官子弟出征。敕再佥登、莱州丁壮八百人付五州经略司。五月，正阳万户刘复亨乞佥河西等户为军，讨镇巢军及滁州。敕遣使与肃州达鲁花赤同验各色户计物力，富强者佥起之。

十四年，诏上都、隆兴、西京、北京四路捕猎户佥选丁壮军二千人，防守上都。中书省议：从各路搭配，二十五户内取军一名，选善骑射者充之。敕河南已佥军万人，后免为民者，复籍为兵，付行中书省。枢密院言：“两都、平滦猎户新佥军二千，皆贫无力者，宜存恤其家。”从之。十三年，免沂、莒、胶、密、宁海五州所括民为防城军者，复其租税二年。十五年，佥军万人征云南。十六年，罢太原、平阳、西京、延安路新佥军还籍。自是，终世祖之世，不复佥发云。

是年，诏河西未佥军及富强有力者，佥六百人为军；二十年，又佥河西秃鲁华年及十五者充军。则补军籍之漏，与佥于民户者不同。

元之军户，定于至元九年三月。枢密院取会到诸色军数，呈准尚书省，勾集诸路管军民首领官赴都，从新攒籍，分拣军户，呈中书省议准施行。其条件凡十有二事：

一，至元七年终以前历年军籍内正军并贴户，若本路收差当役者，凭籍依旧当军。

一，军籍攒定以后，补替交换并贴户，除至元六年终以前有省断文凭者，依已断为定外，其余户计止从见役当军。

一，七十二万正军并贴户，历年不曾攒报，亦不曾佥补，见在军前应役及津贴军钱，若各处收差科役者，除差当军。

一，正军放罢为民，或为人匠，其元拨贴户，在各处收差科役者，改正除差，从枢密定夺。

一，各处攒报军籍，有作无籍户收差者，除至元六年终以前经官改断者依已断为定外，其余户计，依旧津贴当军。

一，军驱就招为婿，无论出舍不出舍，与妇家同户当军。

一，历年佥军之后，为有事故，令别户补替者，拟两户内留一户丁力多者充军，丁力少者当差。

一，军内雇觅良民，照依原约，限满日出离。无原约者听人便。

一，私走小路军户（谓逃军），凭准至元四年军官报院家口花名册，省部断为民者依已断为定。

一，益都等路元佥旧军内，同贴户计二百余户，依例壬子年同户者，分付军户一同当军。不同户者，除籍为民。

一，河南保甲丁壮军户，合凭至元七年河南行省军民官一同查定家口花名册。

一，诸军奥鲁，仰军民官司常加优恤。

军前合用军需物料，由所管官司移文取发，依例应付，勿得横泛科差。

四月，枢密院奏：“与中书省、尚书省商定，分拣军户法，请降旨，依例定夺。”其条画凡五事：

一，军籍内壬子年同籍亲属，除至元六年终以前有省断文凭者依已断为定，不经省断及至元七年以后收当差役者除差，同户当军。

一，至元七年以前军籍内裹攒合并户计，依旧当军。今次手状内不在合并户计，除为民。

一，正军有雇觅惯熟人出军者听。军官不得代替本役军人。

一，女婿出舍者，如至元七年以前军籍有名，同裹攒户例当军。如定籍以后出舍，有同户主昏者归本户，无者止津贴军户，从枢密院定夺。

一，乙未、壬子年本主户下漏籍驱口，或另籍，或不曾附籍，在后本主于军籍内攒报者为良作贴户。

若附籍驱口军籍内漏报者，除至元六年终以前有省断文书，依已断为定。不经省断及至元六年以后收差者，为良作贴户。九月，诏：“诸军贴户及同籍亲戚驱奴投诸王贵官以避役者，悉还之本军，惟匠艺精巧者以名闻。”自是天下之兵户籍伍符，永为定制，不能更易焉。

若各路炮手军，则分拣于至元七年。初太祖、太宗招各路人匠充炮手，壬子年附籍。中统四年拣定，除正军外，余同民户当差。至元四年，以正军困难，取元充炮手民户津贴，以其间有能与不能者影占，故命各路分拣之。

十年五月，禁乾讨虏人，其愿充军者，立牌甲隶于万户、千户。八月，禁军官举债不得重息，违者罪之。襄阳生券军至都，释其械系，听自立部伍，俾征日本。十一年，便宜总帅府言：“本路军经今已四十年，或死或逃，无丁不能起补。乞选择堪与不堪丁力，放罢贫乏及无丁者。”从之。十二年，莱州酒税官王贞等言：“国家讨平残宋，吊伐为事，何尝有图利之心。彼无籍小人假乾讨虏名目，俘掠人口，悉皆货卖，以充酒食之费，辱国实甚。其招讨司所收乾讨虏军人，可悉罢之，第其高下，籍为正军，命各万户管领。一则得其实用，二则正王师吊伐之名，实为便益。”从之。

十四年，长清县尹赵文昌言：“切见军人冒矢石，犯霜露，倾家以给军需，捐躯以卫社稷，观其劳苦，实可哀悯。乃管军人等，不知存恤，纵令父兄子弟，将军人家属非理占使。又以放债为名，勒军人使用，不及数月，本利相停，设有愆迟，辄加罪责。军人含冤抱屈，不敢诣官陈诉，致使久而靠损，深未为便。”枢密院韪其议，命诸路禁治施行。十二月，枢密院臣言：“收附亡宋新附官军并通事马军人等，军官不肯存恤，逃亡者众，乞招诱之。”于是遣行省左丞陈岩等，分拣堪当军役者，收系充军。其生券军官，给牛种屯田。十五年，枢密院臣言：“至元八年，于军籍中之为富商大贾者一百四十三户，各增一名，号余丁军。今东平等路诸奥鲁总管府言，往往人亡产乏，不能兼充，乞免其余丁。”从之。十二月，定诸军官在籍者，除百户、总把外，其元帅、招讨、万户、总管、千户或首领官，俱合再当正军一名。十六年五月，淮西道宣慰司昂吉儿请招谕亡宋通事军。初，宋之边将招纳北人及蒙古人为通事军，遇之甚厚，每战皆列于前，顾效死力。及宋亡，无所归。廷议欲编之军籍，未暇也。至是昂吉儿请抚而用之，以备异日征戍，从之。

十七年，诏江淮诸路招集答剌罕军。初，用兵江南，募死士从军者，号答剌罕，属之刘万奴部下。及宋平，其人皆无所归，群聚剽掠。至是命诸路招之，仍使万奴部领，听范文虎、李庭节度。十八年二月，并贫乏军人三万户为一万五千户，取贴户津贴正军充役。六月，枢密院议：“正军贫乏无丁者，令富强丁多贴户权充正军应役，验正军物力，却令津济贴户，其正军仍为军头如故。”

二十年二月，命各处行枢密院造新附军籍册。六月，从丞相伯颜议，括宋手号军八万三千六百人，立牌甲，设万户、千户统之。二十一年，江东道佥事马奉训言：“刘万奴乾讨虏军私相纠合，结为徒党，莫若散之各翼万户、千户、百户、牌甲内管领为便。”诏问乾讨虏人：“欲从脱欢出征虏掠耶？抑欲散放还家耶？”回奏：“众言自围襄樊渡江以后，与国家效力，愿还家休息。”遂从之。籍亡宋手记军。宋之兵制，手记军死，以兄弟若子承代。诏依汉军例籍之，毋涅手。

二十二年十一月，御史台言：“宋之盐军，内附初有五千人，除征占城运粮死亡者，今存一千一百人。皆性凶暴，民患苦之，宜使屯田自赡，庶绝其扰。”从之。十二月，从枢密院请，定军籍条例。旧例，丁力强者充军，弱者出钱，故有正军、贴户之籍。行之久，而强者弱，弱者强，与旧籍不符。其同户异籍者，又私订年月以相更代。至是革之。二十四年，枢密院臣言：“诸军贴户，有正军已死者，有充工匠者，放为民者，有元系各投下户回付者，似此歇少一千三百四十户。乞差人分拣贫富，定贴户、正军。”从之。

二十九年，江西行省言：“亡宋之末，本为募军数少，于民间选择壮丁义士等名目，归附后依旧为民。岂期军民长官不肯奉公，递互计较，展转刁蹬贩卖，至于贫愚不能申诉，终身充役者有之。在后因攒册已定，官府无由改正。既定之后，管军官教使军人，妄指百姓，或以为军人户下人口，或称与军官亲戚，或称归附时随某官扦御某处，擅行越躐管民官司，称直勾追，监收扰害，勒使承当军役。自军民各另之后，其弊愈甚。本省虽严行禁约，缘为军民不相统摄，事有未孚。参详各翼新附军人俱有定籍，民户已有抄数户册，宜各依原籍，不许军官径直差人勾扰百姓充军，似为便当。”中书省韪其议，从之。大抵分拣军户之后，以用兵江南，或籍军官子弟，或籍余丁，又或籍未成丁者为渐丁。洎宋平，则籍新附军，又从丞相伯颜请，括宋手号军而籍之。凡至元九年所拣定者为七十二万正军，其余皆无可考。以元之兵籍汉人不闻其数，惟枢密长官一、二人知之，故有国百年，而内外兵数之多寡，人莫得而详焉。三十一年，枢密院议：本路官吏不肯用心体覆，将贫难无力军人不行申报，却将有力军人徇情捏合虚报贫难者，依刷军例，断没罢职施行。

大德三年，枢密院奏：“江南平定之后，军马别无调度，所司不知抚养，以致军前歇役者日多。起补之间，官吏又夤缘作弊。乞戒中外军官、奥鲁官，各修乃职，严行禁治。违者轻罪从枢密院点降，重者闻奏。”其颁降之条画：

一，贫难逃户，限一百日，出首复业者，免本罪，给付旧产，并免役三年。复业后再逃者杖八十七。邻右知而不首及藏匿者，并减二等科断。

一，军户和雇和买、杂泛差役，除出征边远者全行蠲免，其余有物之家，奥鲁官凭准有司印信文字官给价钞，和雇和买，依例应付。无物之家不得配桩科派。

一，军户限地四顷，之外其余地亩税银，依前体例送纳。

一，奥鲁官不得搔扰军户，擅科军差。

一，一切军需，管军官常切用心提调，无致损失。

一，诸翼军人，并须选惯习壮丁，常加教练。管军官不得徇私受贿，令亲丁驱口买名代替。

一，军前私放钱债，虚钱实契，至归还时多余取利者，追征没官，酌量治罪。

一，军官不得多余占使私役军人，尤不得擅科钱物。

一，衣装粮料，并仰本翼正官公同给散，不得中间克扣，违者罪之。

一，奥鲁官不得重役贫难军户，有徇私隐蔽者罪之。

一，军人诉讼须经所属官司，自下而上陈告。

如理断不公者，许诉于肃政廉访司。若有凶徒恶党闪避军役，风闻公事，恐吓官吏钱物者，严行治罪。大德元年，御史台议：“军官万户、千户、百户各有被使札也定数，近年各处军官除合得札也外，又行多余差占正军作祗侯、曳剌、知印等名色，既无定例，合行禁治。”从之。

至大四年，颁存恤军人条画：

一，探马赤军累次佥起渐丁，以致气力消乏。除至元九年籍定军人外，已后续佥渐丁，权宜在家存恤，津助旧军。其渐丁军千户、百户、奥鲁官，并行革罢。

一，因军人气力消乏，侍卫汉军每牌子内各一名一年，迤南汉军每牌子内各二名二年，自下轮流，以恤兵力。

一、各路存恤六年贫难军人，今已限满，依已降诏书内直沽屯田军户一体在家存恤。

一，州县奥鲁官抚养军人能使逃亡复业者，优加升擢。

一，行省、宣慰司都元帅府提调官员，及汉人、蒙古军官，非奉枢密院明文，毋得以点视为名，非理验扰。

其内外管军官若有便利于军者，申呈枢密院，次第施行。

皇庆元年，中书省臣奏放军户李田哥等四百户为民。初，李马哥等属诸王脱脱，乙未年入民籍。高丽林衍及乃颜叛，佥为军户。至元九年，定籍，以在七十二万户之外，改为民。至大四年，枢密院又奏为军户。至是省臣言之，令遵乙未年之籍。后枢密院复改为军户焉。

至军人所掠买者，谓之驱口，又名撒花人口，亦曰投祥户。至元六年，定蒙古军驱条画，凡探马赤告争驱口，令主奴对证，属实者分付本主。驱死，其妻子承伏委是本户掳买者，亦付之本主。若主奴并无显证，又当军、站、民、匠等差役者，依旧应差。大德六年，定逃驱杖七十七，诱引窝藏者六十七，邻人并社长里正知而不首捕者三十七。仍于逃驱名下追钞一锭，给捉获人充赏。




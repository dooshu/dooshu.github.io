徐武功有贞一十六首

【感寓（三首）】

阿阁何巍巍，高梁入穹苍。

飞梯十二重，宛在天中央。

上当北辰星，下见列宿光。

清风流绮疏，祥云自飘扬。

我时临其上，分明望四方。

山河遥郁盘，宇宙何茫茫。

威凤去已远，群鸢并翱翔。

缅怀轩辕氏，徙倚徒徬徨。

七月大火流，西风凉摵摵。

熠耀飞荒除，络纬鸣虚壁。

白露下漙漙，明星何历历。

起视知夜深，斗柄当头直。

披衣坐不寐，俯仰兴叹息。

骎骎岁去逝，冉冉老将迫。

人生天地间，还如逆旅客。

一过不留名，徒生亦何益。

结装远行游，驱车北燕路。

九月气早寒，河冰已堪渡。

朝别黄金台，夕过望诸墓。

其人安在哉，风烟宛如故。

我欲一吊之，凄然感中素。

战国方力争，智士得乘势。

出谋契君心，一中如巧注。

胡为被谗间，而弗永终誉。

况持孔孟术，十往不一遇。

虽复逾岁年，何如亟归去。

【古从军行（三首）】

塞下日无事，安坐不快心。

相呼出塞外，驰猎穷山林。

俯身搏猛虎，翻身射飞禽。

归来割鲜饮，班坐榆柳阴。

举杯劝同旅，一一手自斟。

笑谓灭寇还，为君日挥金。

朝来射黄羊，驰逐出塞游。

忽闻匈奴至，万骑寇幽州。

被袍不及甲，肘挟双刃矛。

飞身入重围，手取单于头。

归来饮辕门，独耻非伐谋。

男儿事征战，所愿树奇勋。

奈何作奴隶，生死随将军。

寇来不得击，寇去我始闻。

顾惭腰间剑，空有星斗文。

岂不为主用，坐与铅刀群。

身犹执麾盖，茅土何时分。

【羽林子（三首）】

珠袍年少子，名冠羽林中。

独佩流星剑，双悬明月弓。

陪游向何处，还入华清宫。

羽箭插腰间，骍弓臂上弯。

自来从日驭，常得近天颜。

借问归何晚，长杨射猎还。

相逢红尘里，勒马共徘徊。

笑语不及了，同行忽见催。

问当何处去，明日上之回。

【少年乐】

少年骑骏马，意气两相骄。

驰骋春风里，人看满渭桥。

【拟唐宫行词乐（四首）】

仙台接建章，御道入长杨。

户户开妆镜，人人试舞裳。

禽歌天上曲，树散月中香。

更觅延生药，年年乐未央。

太液洞高秋，晴波入晚游。

露香荷气润，云白柳风柔。

红袖争牵缆，黄门学棹舟。

君王回顾笑，妃子唱《齐讴。

万岁春游罢，还来宴紫微。

炉薰清宝席，烛影荡绡帏。

王子吹龙管，仙妃舞羽衣。

君心殊未乐，潜召念奴归。

绛阙楼台拥，琪园竹树齐。

飘裳鸲鹆舞，激管鹧鸪啼。

自会春长在，那知日易西。

依稀化人国，解使穆王迷。

【迁秩之后闲居写怀】

生平谬拟作真儒，消得闲官只著书。

微火厝薪犹自若，一绳维木欲何如。

秋来忽动莼鲈兴，夜梦时寻水竹居。

行止由天不由己，临风空复赋归欤。

【题画（二首）】

山下云连山上，溪西水接溪东。

舟度白鸥飞处，人行绿树阴中。

山路只通樵客，江村半是渔家。

秋水矶边落雁，夕阳影里飞鸦。


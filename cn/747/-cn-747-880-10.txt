○给事中阎居常可金紫检校司空充庐州节度副使制

敕：王者推念旧之心，申优贤之旨。官序出处，从其所安，谅不可滞於一方也。某官阎居常，执心冲粹，为学精博。修贤人之业，多长者之言。粤予纂承，实重旧德。俾掌驳议，直於琐闱。而无妄之疾未痊，贞退之请弥切。重违诚愿，抑此朝恩。俾佐藩方，式便颐养。金印紫绶，邦土宪司，并申宠光，以示优渥。陟明之典，当俟有瘳。可。


李德载


北宋姓李字德载者，有李公辅、李乘，不知应为何人。

眼儿媚

雪儿魂在水云乡。犹忆学梅妆。玻璃枝上，体薰山麝，色带飞霜。

水边竹外愁多少，不断俗人肠。如何伴我，黄昏携手，步月斜廊。

早梅芳近

深院静，小阑傍。标致不寻常。尽他桃杏占风光。谁敢鬥新妆。

玉堂中，梁苑里。休把雪来轻比。莫吹长笛巧摧残。留取月中看。

早梅芳近

残腊里，早梅芳。春信报新阳。晓来枝上鬥寒光。轻点寿阳妆。

雪难欺，霜莫妒。别是一般风措。望林人意正夭饶。又看长新条。








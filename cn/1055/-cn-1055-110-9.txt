【再乞减配银状】

右臣近为三司抛降银一十万两与河东诸州军配卖。臣寻体量得河东诸州军钱粮各有准备，见今不至阙乏，民间即日难得见钱，遂曾具状论奏，且欲配卖一半，乞朝廷特降指挥与都转运司。后来闻有朝旨，只与减得些小价钱。其诸州军百姓累经臣告诉，并称银价虽然不高，各为见钱难以变转。伏缘河东州军，昨来只是泽、潞两州二麦大熟。晋、绛、并、汾、石、隰等处，系种麦地分，并只熟及三五分，其秋稼寻遭夏旱，垂欲焦死，近方得雨，只可救得四五分。见今物价甚高，民间窘急，无异凶岁。况配卖银、绢，乃是缓急不得已之事。今诸州军幸各钱粮不阙，不必非时抑配，重扰人民，只可留之以备缓急。若已知县官实为阙乏，则励力供纳，自不怨嗟，以理论之，其银尽可罢配。又缘都转运司已与州军，故臣且乞只配一半。日近臣不住见百姓以配银为苦，已牒诸州军，且令先配一半，其余听候朝旨，比欲候臣到阙，更自论请。窃虑臣离河东后，转运司依旧催促，尽令配。伏望圣慈，特赐矜恤。仍乞检会臣前后奏状，早降朝旨。


上白帝城二首


江城含变态，一上一回新。天欲今朝雨，山归万古春。英雄余事业，衰迈久风尘。取醉他乡客，相逢故国人。兵戈犹拥蜀，赋敛强一作尚输秦。不是烦形胜，深惭一作愁畏损神。

白帝空祠庙〔一〕，孤云自往来。江山城宛转，栋宇客徘徊。勇略今何在，当年亦壮哉！后人将酒肉，虚殿日尘埃。谷鸟鸣还过，林花落又开。多惭病无力，骑马入青苔。

〔一〕白帝庙：《方舆胜览》：白帝庙，在奉节县东八里旧州城内。有三石笋犹存。






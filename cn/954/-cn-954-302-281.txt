陈造　次章房陵韵四首

老骥挺高骨，弥耳尘中驰。

邻女嫁不售，泣向流黄机。

与子落穷山，坐无适时姿。

濠梁莞一笑，游鳞噞风漪。

陈造

陈造　次章房陵韵四首

诗法究源委，今古有正传。

寥寥风骚后，谁定执此权。

杜韩到黄陈，刃藏牛无全。

愧我蟫负山，良夜卓两肩。

陈造

陈造　次章房陵韵四首

章子五车读，诗外未一施。

清篇忽见属，了不计吾谁。

投暗率如此，世路宜暮迟。

独无牙旷手，并坐弦君诗。

陈造

陈造　次章房陵韵四首

诗社有血指，铅刀齿鱼肠。

横江限一锁，未易枝龙骧。

山泽护我瑕，珠璧耀我箱。

胜谭当不遗，茗果秋夜长。

陈造


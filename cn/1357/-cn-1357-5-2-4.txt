虾蟆太子


上古之世，人有所欲求之即得，吾有证焉。尝有一国王，生公主数人，皆国色也。而少者尤妍丽无俦，光艳独绝，置于日光之下，日光亦似怜其艳而自掩其曜。古所谓闭月羞花，沉鱼落雁者，不足专美于前矣。王宫左侧，有茂林焉。古木森森，幽深邃密，中有曲水，回环左右。水清冽涟漪，有若醴泉。时际炎夏，溽暑方盛，少公主因翩然入林，就泉畔作暑计。觉风静鸟寂，万籁无声，一人独坐，意殊无聊。因探囊出金弹丸，频频向空际抛掷以自遣。偶一掷，失之太偏，抢接不及，堕地，如跳珠于草面旋转，坡地颇欹侧，遂入水中。公主虽目见之，而无如何也。泫然久之，至于泣下。

忽闻池中有叹息声曰：“公主何泣？为夫以公主之美，其泣也，虽石人亦将心动矣。”公主谛视之，见一虾蟆昂首水外，数语殷殷，若自其口中出。因告之曰：“我盖惜金弹丸误投水中，故不觉泪盈盈下耳。”虾蟆答之曰：“然则请毋悲，我能以原璧归也。虽然，公主其将何以报我？”公主曰：“惟若所欲耳，金珠衣饰都所不吝，若其自择之。”虾蟆曰：“金珠衣饰，无所用之，非余所欲也。所愿者，公主肯以青睐加我，结为闺中密友，坐同席，食同器，更同卧起耳。公主其许我乎？苟其许之，行当入水取金丸，以献于公主之前也。”公主默计之曰：“蕞尔幺魔，居然妄想享人世间之艳福，是真所谓癞虾蟆想吃天鹅肉矣，一何蠢耶！我其许之，夫复何害？”因应之曰：“我但欲得金丸耳，一切惟命可也。”虾蟆于是返身入水，少顷，口衔金丸而上，跃至池边，吐于草上。公主见金丸，喜出望外，急攫之而遁，意将毁前约也。虾蟆大声追呼曰：“少待，少待！盍取我与尔借行耶？不然，我行弗能若尔之速也。”公主不之顾，狂走以去。不一时已返宫中，虾蟆望尘弗及，不得已仍返池中，亦不之追矣。

翌日，公主方与王共据金盘而食，群臣侍于左右，忽闻庭外有声甚怪，自远而近，直逼寝宫之门，而呼曰：“公主开门。”公主于是离座出，启门观之，则虾蟆在焉。大惊，急掩门，入坐原处，面色灰死。王亦骇然，不知所措，问曰：“儿于门外何所见也？岂有妖物欲为厉耶？”公主惊定，移时始答曰：“非有妖物也，不过一癞虾蟆耳。”王曰：“虾蟆何能为？而儿若是其惊耶？”于是公主告以昨日之事，曰：“儿于林中，方坐池畔，掷金丸为嬉，不意误落水中，惶急而泣，此虾蟆谓能衔之出水。他无所求，但以闺中伴侣为请。夫岂有介族中物而能与人类为伴侣者？儿固漫应之。儿既得金丸，即毁约返，固不虞其竟能为厉也，安得不惧耶？”言已，复闻叩门声，且呼曰：“公主昨既许我，今岂忘之？宁饮水而瘦，毋食言而肥也。”王闻之，顾谓女曰：“尔既许之，不可背矣。盍使之入乎？”公主不得已，亲往启扉而纳之。返身而入，憎恶之色形于眉睫。而虾蟆紧随于后，未尝须臾离也。公主既归座，虾蟆即大呼曰：“椅高，我不得登，请举之。”公主顾而之他，若弗闻也者。王强之，始愤然取而置之于侧座。虾蟆一跃已登桌，邃据金盘而食焉。食毕，顾谓公主曰：“今当抱我入妆阁，置锦衾中与子同梦矣。”公主闻之，恚且悲，不觉泪涔涔下，心惴惴然，不知如何而后可。而王殊不谓然，竟谓之曰：“厥物虽小，既能助儿，则尔必不能弃之也。”公主不得已，强伸纤指取之，匆匆登楼，置于门侧墙隅，然后揭帐解衣拥衾自卧。未几，虾蟆曰：“我亦困倦久矣，其速举我至床，与尔共休息。不然，我将告诸尔父王也。”公主闻之，怒不可遏，愤然披衣起，就床前拾虾蟆，向壁间奋力掷之，且言曰：“蠢物！今尔当闭口毋溷乃公也。”盖公主自念用力甚猛，以为必置之死地矣。不知虾蟆借此一掷之力，遽化作人形，望之俨然一美少年，装束华贵，若王太子，美目频盼，笑容可掬。向之令人恨者，至是又令人不能不羡矣。二人遂相爱悦。翌日告诸王，遂成婚焉。

先是，少年本亦一国王之子，幼是因受恶巫之愚弄，以致化为虾蟆，投诸深渊，谓他日有美貌公主可以救之，他人无能为力也。至是前言虽验，然已受苦不浅矣。二人既婚，太子遂欲载公主归国，国王许之。行之日，车马塞途。忽来一人，侍候于侧，状貌甚恭，谛视之，盖太子之义仆夏礼也。夏礼自幼服侍太子，太子既化虾蟆，夏礼悲愤几绝，屡以身殉不果，继而制铁箍三道围胸前，以志终身不忘之意。比闻太子已复原形，在邻国就婚，因遂兼程而来。比至，则太子方与公主命驾归，遂得相见，太子以后车载之。夏礼大喜，心花怒发，不觉胸前铁箍划然而断，铿然有声。太子闻之大惊，疑为车轮脱辐，停轮询之，夏礼方以实告。于是太子与公主相与叹息者，再嘉其忠义，终身厚遇之。






○王武俊

武俊字元英，本出契丹怒皆部，年十五，隶李宝臣帐下为禅将，劝宝臣以恒定等五州归朝廷，封维川郡王兼御史中丞。德宗朝，以讨李维岳功授检校秘书监兼御史大夫恒冀观察使，既而与朱滔谋叛，自立为赵王。李抱真遗客贾林说之，使归命，乃黜伪号，诏拜检校工部尚书恒冀深赵节度使，又加校司空同中书门下平章事兼幽州卢龙节度使琅邪郡王，与李抱真大破朱滔军於贝州。上还幽州卢龙节度，诏以恒州为大都督府，即授武俊长史，赐德隶二州，俄进检校太尉兼中书令。贞元十七年卒，年六十七，赠太师，谥曰忠烈。


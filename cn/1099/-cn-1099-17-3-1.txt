○神應泉詩序 【 神應泉】

其事詳于少保金公所著北征錄中欽惟　皇上御極以來、海宇寧謐、祥瑞屢臻、華夏蠻夷罔不率俾、四海內外、皞皞熙熙、薰然泰和、惟北虜遺孽、倔強梗化、拘戮信使、寇攘邊場、　皇上赫怒、躬率六師、往征之三月丙子、駐師于凌霄峰厥地高燥泉水歉乏、是故忽天雨雪彌布于地、士馬充足、莫不歡騰鼓舞、以為　皇上至誠格天之所致也、遂踰錦水磧、歷壓虜川、涉金剛阜、所經之處。平沙曠漠。鹻水悉化為甘泉。丙申駐蹕于清水源。地鹹水涸。忽涌泉上出。滔滔汨汨。瑩徹清潔。斯須滂洋、將士環睹、驚駭嗟異、咸以為除滅殘胡之徵也、　皇上召中官汲取嘗之、味甚甘美、仍賜將士皆飲、乃命之曰神應泉、臣以菲才、承恩扈從、日近　天顏、親覩靈異、莫効涓埃、之報、願為歌詩、以頌公德於無窮、謹拜手稽首以獻、


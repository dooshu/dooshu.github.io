王县丞泽一十一首

【寄友人】

我本东海人，家住东海头。

自从丱角时，便向西州游。

迩来西游十九载，夜夜思归梦东海。

此身厌逐戎马间，落魄唯存壮心在。

今年始欲向东还，便将归老天台山。

相随仙人养鸡犬，笑弄绿水桃花间。

况闻溪上桃已熟，仙女婵娟面如玉。

春风绾结双绿鬟，舞腰解按山芗曲。

去年群仙遥见招，谓予自是王子乔。

山中何尝识酒禁，日日烂醉吹琼箾。

昨日才经四明道，故人相见惊绝倒。

间关万死得生还，颜色还同旧时好。

忽闻天吴落海隅，到海要拾明月珠。

大风三日撼天黑，海底吹折红珊瑚。

洪涛如山老蛟怒，白日江皋塞烟雾。

仙山咫尺不得归，目送冥冥鸟飞去。

棹舟惆怅却西回，侧望仙山心欲摧。

空怀帝子芙蓉阙，遥望中天两玉台。

愁来昏昏枕书睡，呼酒狂歌不成醉。

丈夫出处真可怜，往往长遭不如意。

作诗为谢丹霞仙，金堂石室无清缘。

有心未罢归来约，更待秋风海月圆。

是时方谷真据温台，叔润阻兵不得归，故作是诗。

【题十八学士图】

晋阳天人赤龙子，按剑叱咤风云起。

下嫌九土足腥秽，欲将乾坤翻海洗。

妖蟆射杀落九重，日月再启光曈曈。

十八文星烂奎璧，玉堂高开连紫宫。

天生奇才真羽翼，南金大珠何足惜。

凤凰笙管宴彤庭，日听四海歌太平。

图形更诏丹青手，不独云台画将星。

君不见嬴家祖龙坑学士，山下看瓜同日死。

阿房壁土未曾干，草绿宫垣哭秋鬼。

【赵松雪八骏图】

赵家王孙擅好书，更复画马如江都。

尝从玉堂罢春直，惯写天马随监奴。

马来西宛龙八尺，势或怒惊如鹊立。

似疑初浴荥河波，身上龙纹五花湿。

王孙写骏不写形，运思已入天机精。

都将临池古书法，落笔一扫千人惊。

今逢此图乃八匹，老我见之唯叹息。

人间驽马漫纷纭，天上龙文谁购得。

忆昨八骏登瑶池，昆仑万里天西陲。

风行电迈景恍惚，翠蕤不动天王旗。

古来八骏虽已矣，房星在天还不死。

雄姿伏枥世岂无，胡乃唯称穆天子。

【姑苏感事（二首）】

百二山河已失扃，孤城独战血魂腥。

覆蕉鹿在宁非梦，篝火狐鸣竟不灵。

既与群雄争帝鼎，忍随降虏到皇廷。

致身早得归麟阁，应共长驱下建瓴。

天星夜落水犀军，又见吴宫走鹿群。

睥睨金汤徒自固，怆惶玉石竟俱焚。

将军只合田横死，国士宁无豫让存。

风雨明年寒食节，□盂谁上太妃坟。

【徽宗画瓶中桂花】

玉色官瓶出内家，天香谁贮月中花。

六宫只爱新凉好，不道金风卷翠华。

此诗瞿宗吉《诗话以为徐幼文之作，今《北郭集不载。

【小游仙（三首）】

中山千日酒初醒，却爱玄都夜景清。

起坐天门吹玉笛，月中珠树起秋声。

东度扶桑看日华，却随王母借飙车。

夜凉海色平如掌，倒看青天起赤霞。

独绕瑶坛歌洞章，青天如水月华凉。

闲将一掬芙蓉露，乞与神龙作雨香。

【题画】

茂陵帝子好神仙，别起高楼入半天。

望断巢笙空外下，海山珠树没秋烟。

【竹宫青鸟】

阿母瑶池信不通，茂陵松柏老秋风。

野垣春雨丛篁绿，青鸟犹来认故宫。

【芦雁】

拍天烟水接潇湘，芦苇秋风叶叶凉。

何处渔郎夜吹笛，雁群惊起不成行。


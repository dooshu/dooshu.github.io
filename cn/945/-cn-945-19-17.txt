代开封温尚书求解知府表

臣某言臣闻陈力就列先儒有知止之言任重才微前史着疾颠之戒布在方策皎若丹青固大带之攸书实元龟之斯在臣某中谢伏念臣声猷素寡材略无闻徒以遭逢徧尘清近每忧官谤上负圣知一自掌礼秩宗预文昌之通显牧民天府总京邑之浩穰唯坚夙夜之诚仰奉澄清之寄幸而辇毂之下桴鼓稀鸣闾井之间版图增羡大姓偶无於侵小庶狱不至於称寃盖缘每奉天顔恭承睿训俾之弹压豪右抚字疲羸且形钦恤之仁深示招擕之旨顾不畏於强御并特出於主张挺金石之一心但依洪覆历星霜之三载莫中巧言苟非当宁之曲成谅亦倾輈而坐致又伏念负重致远诚非泛驾之材错节盘根终乏投虚之刃米盐靡密躬亲而岂敢告劳鈎距神明精力而渐知不逮非辄图於避事实恐至於败官伏望尊号皇帝陛下察以?诚解兹重任庶保全於贱质免戕贼於劳生中台职司愿讲求於故事未央朝会时瞻望於清光筋骸渐及於衰迟衡泌或希於颐养仰冀始终之惠少矜恳到之私


▼吴越纪游十五首·泊徳清县前望金鳌玉尘二峰

归远行不缓，颇失眺山水。

独怜兹峰秀，欲去舟且檥。

层峦回长溪，日落苍雾起。

寒城动遥炊，晚渡罢孤市。

岂唯地景幽，况乃民俗美。

牛羊散树下，暧暧旧墟里。

田腴收获富，县静争讼止。

畏途遇乐境，我意方一喜。

啸歌逐渔翁，暂宿浦烟里。

筱疏风翛翛，月偃波弥弥。

旅颜在尘中，逢人固多耻。

安得托此君，长年息行李。


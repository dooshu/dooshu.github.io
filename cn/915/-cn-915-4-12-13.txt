◇日食宽禁徙诏（五月乙亥）

盖闻天生蒸民，不能相理，为之立君，使司牧之。君道得于下，则休祥著乎上；庶事失其序，则咎征见乎象。间者日食毁缺，阳光晦暗，朕祗惧潜思，匪遑启处。传不云乎：「日食修德，月食修刑。」昔孝章帝愍前世禁徙，故建初之元，并蒙恩泽，流徙者使还故郡，没入者免为庶民。先皇德政，可不务乎！其自永建元年，迄于今岁，凡诸妖恶，支亲从坐，及吏民减死徙边者，悉归本郡。唯没入者不从此令。（《后汉·桓纪》）


○授杨绾礼部侍郎制

门下：鲸鲵初悬，理化未洽，思敦驰骛之俗，必宏廉退之风。太常少卿兼修国史杨绾，质禀天和，才优大雅，理能自畅，学不为人。自委身於周行，孤立於中道，喜愠莫形於颜色，外物无得而亲疏。声问日高，志致弥远，固足以抑扬雅俗，宏奖素风。宜贰职於南宫，仍属词於东观。俾难进之夫增气，干仕之子知惭，斫雕澄源，朕志斯在，可守礼部侍郎，仍修国史，馀如故。施行。


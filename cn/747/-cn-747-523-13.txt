○祭权相公文

维元和十四年岁次己亥七月丁丑朔六日壬午，尚书户部侍郎兼御史大夫上柱国宏农郡开国公杨於陵，谨以旨酒庶羞之奠，敬祭於故相国赠尚书左仆射权公之灵。

伏以世济明德，天资上才。默识中照，襟灵洞开。言成典诰，笔落风雷。扣寂穷妙，神交思来。百代遐骛，九流兼该。倾词人之薮泽，为作者之杓魁。粤自童年，飞声天下。论交请益，莫非贤者。荏苒藩服，发挥文雅。遽彻明庭，难留诸夏。骐骥之步，骋於康庄；鸾凤之舞，畅於朝野。望九霄於瞬息，指千里於寻常。遵曲台之讲肄，修谏省之封章。帝曰丝纶，代予言语。词之颇僻，政亦乖阻。尔其专掌，尔必师古。亟换官荣，屡移星序。春泉涌溢，彩翰飞舞。丕变浇讹，裁成训诂。六官之贰，我践其五。朗镜高悬，时髦尽取。陶钧之柄，义利求分。诡情异态，抑有前闻。公之雅素，迥拔群伦。知以藏用，忠惟爱君。将所以惩止夸竞，仪刑绅。岂独辨是非於毫发，较轻重於逡巡而已哉！

日居月诸，或处或出。分陕东之忧寄，统汉上之师律。懋官之典，虽荷於朝章；福善之徵，尚期於阴骘。如何不淑，大祸俄锺。方伫朝天之庆，翻成梦奠之凶。叹人伦之殄瘁，哀令子之疚穷。幸斯文之不泯，将千载之为宗。

於陵爰自壮年，获承嘉惠。以萧兰之菲质，荷松柏之深契。锺陵携手，禁掖连袂。讲德谈元，依仁游艺。平生之恨，常嗟离别之多；零落之悲，何堪衰暮之际。呜呼！谋及龟策，言旋洛师。风凄晚籁，雾偃灵而。收泪举酒，升阶致词。傥交情之不昧，实神鉴之来思。尚飨。

韦贞伯

贞伯，贞元中官御史中丞。


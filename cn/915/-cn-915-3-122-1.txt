◇单於朝仪议

圣王之制，施德行礼，先京师而后诸夏，先诸夏而后夷狄。《诗》云：「率礼不越，遂视既发。相土烈烈，海外有截。」陛下圣德，充塞天地，光被四表。匈奴单於乡风慕义，举国同心，奉珍朝贺，自古未之有也。单於非正朔所加，王者所客也，礼仪宜如诸侯王，称臣昧死再拜，位次诸侯王下。（《汉书·宣纪》：甘露二年，匈奴呼韩邪单於款五原塞，愿奉国珍朝。三年正月，诏有司议，咸曰云云。又见《萧望之传》：诏公卿议其仪。丞相霸、御史大夫定国议。小有删节。）


排闷

白发无端日日新，自怜犹作百忧身。



孤灯听雨常终夜，一榼寻花又送春。



旋压麦糕邀父老，时分菜把饷比邻。



不须频起陈人叹，已是清朝六世民。



排闷

老去知心少，流尘锁断弦。



尊空问字酒，囊罄作碑钱。



扫叶供朝爨，和泥补漏船。



胸中元浩浩，白眼望青天。



排闷

吹尽梅花了不知，化工也误老人期。



离离新草随愁出，漠漠余寒与睡宜。



古锦一联吟旧句，文楸数著理残棋。



波生澄涧君何怪？

禅榻从来映鬓丝。



排闷

抱耒返东皋，初非惮作劳。



饥寒凛未免，老病适相遭。



开卷无如嬾，飞觥岂复豪。



不辞穷到死，犹足窃名高。



排闷

造物冥冥中，与我无一面，不知获罪由，动辄被诃遣；又若哀其愚，救以药瞑眩。



我亦揣此心，安受不敢怨。



中间戍蜀汉，十载困邮传。

骑壒蒙陇干，阵云暗秦甸，齎粮杂沙墋，掬水以三咽，传烽东骆谷，倏忽若流电。



归吴获小休，余喘仅一线。



意言在故乡，终胜客异县。

夫何命大谬，魔事每交战，友雠同一波，平地肆蹈践。



么然性命微，日畏谗口煽。



旧书不暇视，鼠迹上几砚。



负痾不即死，遂作诸老殿。

却观所更历，殆是金百链。



人谁不爱身，悔作青紫楦。



短筇入空翠，小艇破江练，渔歌隔浦闻，绩火傍林见。



苦贫虽至骨，未肯受客唁。

君看投林猿，终异巢幕燕。

有山皆可耕，焉往失贫贱！



排闷

残雪融成雨，寒灯结作花。



睡稀听啮鼠，坐久送栖鸦。

食似开僧钵，居如寓店家。

余年不须问，即此是生涯。



排闷

弃官谓逍遥，劳苦殊未既。



荒畴须垦辟，破屋久涂塈。



疾深药难求，食尽谷暴贵。



安能作经营，但觉睡有味。



秋高霜露逼，更苦薪炭费。



虽云未遽死，饥冻亦可畏。



颇思从李广，小猎聊吐气；复恐灞亭归，邂逅逢醉尉。



排闷

悠然不觉岁时迁，楚水枫林系钓船。

贫悴只如行卷日，衰迟忽过挂冠年。

闲游野寺骑驴去，倦拥残书听雨眠。



赖有一筹差自慰，小儿笔墨日翩翩。



排闷

人间岁月莽悠悠，老大悲伤只涕流。

民餍糟糠宁细事？

俗忘节义更深忧。



潦归宿麦犹难忘雪少同云未易求。

自叹此生真已矣，且偷暇日弄孤舟。



排闷

丈夫结发志功名，大事真当以死争。



我昔驻车筹笔驿，孔明千载尚如生。






○田克加检校国子祭酒依前宥州剌史制

敕。银青光禄大夫检校太子宾客使持节宥州诸军事兼宥州剌史御史中丞充经略军使押蕃落副使左神策军宥州行营都知兵马使上柱国雁门郡开国侯食邑一千户田克加。枭俊无敌，感激轻生，李信之气荩关中，陈安之勇闻陇上。委以边郡，能得士心，寇围阴河，守陴甚寡，尔乃万死不顾，一奋无前，奇兵径冲，骁骑横挑，围开孤垒，战败豪羌。言念忠劳，岂爱爵赏，贻以崇秩，用酬奇功。毕万匹夫也，百战皆获，有马百乘，死於牖下。死不在寇，此乃赵鞅誓众之辞也。宜念古人之言，勉作万夫之持。可检校国子祭酒，馀并如故。


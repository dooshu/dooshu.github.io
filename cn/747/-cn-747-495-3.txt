○二疏赞

静专动直，惟乾之德。酌用不穷，君子中庸。矫矫二疏，知微知终。功成不居，父子清风。天子赐金，群公出祖。都门之美，焯映千古。优游衡门，栖息化源。日饮醇酎，心闲道尊。人或言利，利令智昏。清行素风，可贻子孙。万物营营，吉凶相生。环中之枢，泊然遗形。中林寂寥，幽兰自荣。虽有缴，不羁冥冥。知止不殆，古先炯戒。贤哉大夫，终始无悔。


○应文可经邦科对策

问：三雄鼎立，四海瓜分，魏氏独跨於中原，孙、刘割据於南土。五胜更袭，唯受命以当涂；四大居尊，咸仗义而称帝。二十八宿指躔次於何方？三十六郡列封疆於何所？醇化懿纲，非无宽猛之规；爱国冶人，自有弛张之度。皇皇祖考，并建鸿名；眇眇子孙，俱闻失德。为功业之厚薄，而存亡之後先。至如献纳忠规，纵横武节，既自方於乐毅，或见比於张良，各有其人，详诸史传，所行事迹，咸请缕陈。

对曰：汉代崩离，三光分景，齐荡析，九土殊方，权、备割据於岷、吴，瞒、丕纂图於冀、衮。火行土德，则有攸归，紫色蛙声，岂无兼峙？策曰：“二十八宿指躔次於何方？三十六郡列封疆於何所？”至若毕、昴为大魏之郊，井、络应庸蜀之分，星纪真全吴之野，婺女寄於越之精，此其躔次也。至若常山、钜鹿，孟德之设教；会稽、豫章，文台之建国。考广汉、犍为之地，实夜郎元德之邦，星土之殊，于是乎在。策曰：“醇化懿纲，非无宽猛之规；爱国治人，自有弛张之度。皇皇祖考，并建鸿名；眇眇子孙，俱闻失德。为功业之厚薄，而存亡之後先”者。且夫天命不讠舀，帝图难僭，刘既备矣，当禅与人，此事本於元符，何止功殊於厚薄？祚穷安乐，不亦宜哉！至於魏主以雄猜之姿，虎噬河朔；吴王以英威之略，凤起江南。欺孤有言，贻讥於石勒；令图发论，见称於陆机。蜀灭於前，吴亡於後，物之理也，夫何足疑？策曰：“至如献纳忠规，纵横武节，既自方於药毅，或见比於张良，各有其人，详诸史传所行事迹，咸请缕陈”者。山川出云，贤豪择木，英英文若，见比於留侯；桓桓孔明，自方於昌国。闻九锡而殊议，节表纯臣；荷三顾而知恩，身归奥主。命毕空器，不其惜哉！威馀返旗，荩亦奇矣。大者远者，斯焉取斯。谨对。


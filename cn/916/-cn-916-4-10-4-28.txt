【独漉篇】

〖独漉。一作独禄。〗

〖南《齐书》乐志曰：古辞明君曲后云。勇安乐。无慈不问清与浊。清与无时浊。邪交与独禄。伎录曰：求禄求禄。清白不浊。清白尚可。贪污杀我。晋歌为鹿字。古通用也。疑是风刺之辞。〗

独漉（《宋书》作禄。下同。）独漉。（《晋书》作独独禄禄。《文选》补遗同。）水深泥浊。泥浊尚可。水深杀我。雍雍（《宋书》作□□。）双雁。游戏田畔。我欲射雁。念子孤散。翩翩浮萍。得风摇（《宋书》、《晋书》作遥。风雅翼同。）轻。我心何合。与之同并。空床低帷。谁知无人。夜衣锦绣。谁别伪真。刀鸣削（各书作削。）中。倚床无施。父冤不报。欲活何为。猛虎（《晋书》、《文选》补遗作兽。下同。）斑斑。（《宋书》、《晋书》、广《文选》作班。）游戏山间。虎欲齿人。不避豪贤。（○《宋书》乐志。《晋书》乐志。《乐府诗集》五十四。《文选》补遗三十四。风雅翼选诗补遗下。广《文选》十二。《诗纪》四十。）


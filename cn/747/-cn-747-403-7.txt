○容州曾宁县杨妃碑记

杨妃，容州杨卫人也，离城一十里。小名玉娘，父维，母叶氏。维尝谓先人云，葬其祖去此十里许，逢一术士，忘其姓名，云：“此坟若高数尺，必出贵子，惜太低，生女亦贵。”妃毋怀娠十二月始生，初诞时，满室馨香，胎衣如莲花，三日目不开。夜梦神以手拭其眼，次日目开，眸如点漆，抱出日下，目不瞬，肌白如玉，相貌绝伦。後军都置杨康见之，以财帛啖其父求为女，妃家素窭，不获已与之。康有二子读书收，妃三岁，日夜同坐，听其诵读，渐长，通《语》、《孟》，康夫妇惜如珠玉。杨长史炎摄行帅事，闻之左右，令与毋偕来，一见大奇，私谓厥妻曰：“此女姿质异常，貌有贵相，吾二妇远未逮也。”遂给以金帛与康，求为女。康不从，乃胁取之，举家号泣送去。居无几何，长史秩满，摧归长安，与二女同教，惟妃性昭慧，谙音律，明经史。后进入寿宫，开元二十四年，明皇诏入内，号太真，大被宠遇，天宝间册为贵妃云。

边承裴

承裴，天宝初官金部员外郎。


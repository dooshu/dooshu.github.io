○立德王为皇太子制

我国家尚法夏殷，远遵汉魏，爰设储贰，式固宗祧。既明两而作离，在立嫡而惟长，矧兹冲眇，获嗣丕基，将宏永图，宜举令典。德王祐，朕之元子，孝敬日跻，早茂温文，克将岐嶷。属者朝廷多故，兵革尚兴，怀柔方务於舞干，典礼未行於主器。而忠臣献议，百辟上言，请建元良，至於三四。以奉祖宗之彝教，必在前星；系亿兆之人心，宜崇嗣体。由是考彼史册，询於蓍龟，厥惟旧章，乃建嘉命。尔其严奉师傅，敬慎威仪，必使流庆万邦，垂芳三善。禀教谕之道，作图牒之祥，勿怠令猷，克光帝载。服我明训，永孚於休。可册为皇太子，仍改名裕。令所司择日，备礼册命。


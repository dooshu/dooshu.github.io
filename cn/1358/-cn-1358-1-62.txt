沈园感旧

陆放翁晚年过沈园二绝句云：“落晶城头画角哀，沈园非复旧池台。伤心桥下春波绿，曾见惊鸿照影来。”“梦断香消四十年，沈园柳老不吹绵。此身行作稽山土，犹吊遗踪一泫然。”诗意极哀怨。初不晓所谓，後见刘克庄《续诗话》，谓翁初婚某氏，伉俪相得，而失意於舅姑，竟出之。某氏改事人，後游沈园，邂逅相遇，翁作词有“错，错，错”，“莫，莫，莫”之句，盖终不能忘情焉尔。翁得年最高，有句云：“世味扫除和蜡尽，生涯零落并锥空。”“老病已全惟欠死，贪嗔虽去尚馀痴。”“客从谢事归时散，诗到无人爱处工。”予垂老流落，途穷岁晚，每诵此数联，辄为之凄然，似为予设也。


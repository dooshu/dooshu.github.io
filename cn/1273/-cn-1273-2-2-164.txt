诸罗杂咏　十首


堤封千里旧山川，遥控鸡笼北戒全。两郡划馀仍大邑，夕阳城郭万家烟。

司设牛头事已过，天兴改罢改诸罗。遗民总诵先皇诏，袍泽岩疆义士多。

飓风吹送海天来，遗老衣冠怅劫灰。故冢已平残集佚，更无人问沈文开。

海滨斥卤遍量还，盗警宵严户早关。父老相逢垂泪说，好官难得似朱山。

探巢掘穴保孤城，围解何因得罪名？不肯橐鞬迎上相，将军原逊李西平。

禁旅亲提出海东，贼风摧灭大王雄。曲端杀后声名减，时论终难恕魏公。

陆海原资郑白渠，膏腴极目稻苗疏。谁将抹月批风笔，来著山城水利书。

压城岚气雨馀青，玉枕遥连玉案横。零落百年残志本，看山无处觅图经。《诸罗》旧志本已佚。

故人消息隔重泉，剑树凄凉起暮烟。扶醉怕过仙掌路，晓风残月哭屯田。谓徐仞千主事。

一席名山两载强，海天留滞水曹郎。无人与说忧时感，闲看荷花过北香。






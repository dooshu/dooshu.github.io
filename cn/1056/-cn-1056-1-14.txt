圣泉宴并序


（全唐文以此篇之序入骆宾王卷）

玄武山有圣泉焉，浸淫历数百千年，垂岩泌涌，接磴分流，下瞰长江，沙堤石岸，咸古人遗迹也。兹乃青苹绿芰，紫苔苍藓，遂使江湖思远，寤寐寄托。既而崇峦左岥，石壑前萦，丹崿万寻，碧潭千顷，松风唱响，竹露薰空，潇潇乎人间之难遇也。方欲以林壑为天属，琴樽为日用。嗟乎！古今代谢，方深川上之悲；少长同游，且尽山阴之乐。盍题芳什，共写高情。

披襟乘石磴，列籍俯春泉。

兰气薰山酌，松声韵野弦。

影飘垂叶外，香度落花前。

兴洽林塘晚，重岩起夕烟。











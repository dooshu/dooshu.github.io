○加李辅国兵部尚书诏

八座位崇，是资望实；七兵寄重，必藉勋贤。况见危致命，为臣之大节；存旧录功，有国之常典。贶兹名器，允属当仁。元从开府仪同三司判院帅行军司马充闲厩五坊宫院营田栽接总监等使兼陇右群牧使京畿铸钱使长春宫使勾当内作少府监及殿中都使上柱国郕国公李辅国，精明洞物，宏毅冠时。锺河岳之秀气，禀人伦之高识。悉心无隐，应物推诚，洁己不杂於风尘，临事无忘於夙夜。义形造次，绩著始终。顷在殷忧，备同甘苦，身率先於草创，功有成於缵服。洎大兵之后，戎务实繁，职统中外，事无大小，克徇恭敬之节，用申协赞之勋。比陈利害，多所宏益，永言忠谠，实表公才。未尝矜伐，弥自谦损，星霜几变，夷险一心。岂有业构经纶，任兼军国，尚居散列，独谢崇班？宜膺喉舌之宠，仍受腹心之讬，钦乃攸司，以副佥望。加兵部尚书，馀并如故。


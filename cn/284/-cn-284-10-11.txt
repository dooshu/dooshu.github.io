周斯 三首

二菴，江南溧陽人。《悲歌集》


美人芭蕉

露濕芭蕉綠滿亭，斜欹石筍半天青。
東風惹起美人怨，時作瀟湘夜雨聽。


白溝河

遼宋分疆在白溝，時人空怨石郎謀。
長河本是無情物，却爲中華嗚咽流。


燕山三老 一居良鄉縣南五里，一居商家林，一居單家橋

圆冠方領漢衣裳，地逼燕山倍感傷。
三老何如商四皓，不從太子似差強。




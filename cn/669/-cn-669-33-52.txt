52　山谷詩得法少陵　朱熹論李杜韓柳　學選詩變與不變


山谷與趙伯充書云：「學老杜詩，所謂刻鵠不成猶類鶩也。」後山謂：「山谷得法於少陵。」朱文公跋劉病翁詩後云：「李、杜、韓、柳，初亦學選詩，然杜、韓變多，而柳、李變少。變不可學，而不變可學。」

【元圻案】下文云：「故自其變者而學之，不若自其不變者而學之，乃魯男子學柳下惠之意也。」〇陳後山集九答秦覯書曰：「僕之詩，豫章之詩也。豫章之學博矣，而得法於杜少陵，其學少陵而不爲者也，故其詩近之，而其進則未也。」〇宋魏衍陳後山集記：「先生諱師道，字履常，一字無己，彭城人。初，先生學於曾公，譽望甚偉。及見豫章黄公庭堅詩，愛不捨手，卒從其學。」






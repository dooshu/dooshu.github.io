方回　辛卯元日三首

六十年前五岁儿，梦魂历历万艰危。

数声春雨微中酒，绝好梅花大欠诗。

老病自应无世味，退修焉用要人知。

十兄弟行唯身在，未可全狂且半痴。

方回

方回　辛卯元日三首

回首同庚五岁孙，老夫老矣尚何言。

一生酒债兼诗债，数亩花园半菜园。

雨泞谓难来贺客，马嘶谁忽顾閒月。

倏无骤有真天相，径为芭柴覆瓦樽。

方回

方回　辛卯元日三首

十年争席听渔樵，办着心情耐寂寥。

老觉岁华殊易迈，愁嫌日晷似难消。

纵无诗句题桃板，也有春光到柳条。

何限贵人近俱殀，镇长穷健不逍遥。

方回


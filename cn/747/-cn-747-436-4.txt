○对举似已者判

〈丙充使，举似已者。御史纠按。丙称但成三物，唯善能之。〉

进贤受赏，求善以类。苟有徇於廉能，固无嫌於雠党。夫不恶汝，（疑）柳朔方为於柏人；孰可代之？伯华旋佐於军尉。事不为谄，举乃斯得，以成三物，奚独一官？且王命使臣，匪躬之故，位多君子，何限之拘？方励时而激俗，宁守文以牵制。能举善也，惟其似之。大夫之中，则闻於祁氏；御史之纠，无为於鲁人。宜加爵地之荣，勿蹈功贤之议。


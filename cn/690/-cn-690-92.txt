卷九十二



卷之九十二

洪武七年八月甲午朔，上躬祀历代帝王于新庙。自伏羲至元世祖，凡十七帝，为五室，每室各用牛、羊、豕各一，祝一，每位用笾、豆各十，簠、簋、登、铏各一，爵各三，帛各一，白色，共设酒尊五于殿之西阶，又设酒尊三于殿之东阶。先期，皇帝斋戒二日，陪祀执事官同。前祭二日，太常卿奏遣中书丞相省牲。次日清晨，丞相服常服省牲。至日，皇帝服衮冕，入就位。典仪唱“迎神”，协律郎举麾，奏《雍和》之曲。太常卿奏“有司谨具，请行事”，皇帝再拜，陪祀官皆再拜。典仪唱“奠帛，行初献礼”，皇帝诣盥洗位，搢圭，盥洗，出圭，诣酒尊所，执事者各以爵受，泛齐。协律郎举麾，奏《保和》之曲、《武功》之舞。皇帝诣三皇神位前跪，搢圭，奠帛，献爵凡三。读祝官取祝，跪读讫，皇帝出圭，俯伏，兴，平身，次诣五帝神位前，次诣三王神位前，次诣汉高祖、光武、隋文帝神位前，次诣唐太宗、宋太祖神位前，次诣元世祖神位前，并同上仪，复位，再拜。典仪唱“亚献礼”，协律郎举麾，奏《中和》之曲、《文德》之舞，各室执事者各以爵受酒，奠神位前，皇帝再拜。典仪唱“终献礼”，协律郎举麾，奏《肃和》之曲、《文德》之舞，仪同亚献。典仪唱“饮福，受胙”，皇帝诣饮福位跪，搢圭，执事者以爵跪进，皇帝受爵，饮福酒，以爵授执事者，执事者以胙跪进，皇帝受胙，以授左右，出圭，俯伏，兴，复位，唯在位官再拜。典仪唱“彻豆”，协律郎举麾，奏《凝和》之曲，执事官各诣神位前彻豆。典仪唱“送神”，协律郎举麾，奏《寿和》之曲，皇帝再拜，在位官皆再拜。典仪唱，读祝官捧祝，掌祭官捧帛馔，各诣瘗位。唱“望瘗”，协律郎举麾，奏《豫和》之曲，皇帝诣望瘗位，实土半坎，礼毕。祝文：三皇曰：“惟太昊伏羲氏，画八卦以明天道，造书契以开人文。惟炎帝神农氏，制耒耜以教农耕，尝百草以为医药。惟皇帝轩辕氏，作居室、衣服以法易象，创律历、官制以宣政治。皆继天立极，开物成务，大有功于生民、后世者也。元璋以菲德荷天佑人助，君临天下，继承中国帝王正统，伏念三圣去世悠远，神灵在天，万古长存，崇报之礼，不可不至。是用肇新庙宇于京师，列序圣像及历代开基帝王，每岁祀以春、秋仲月，永为常典。今礼奠之初，谨奉牲醴、庶品致祭，伏惟上享。”五帝曰：“惟帝金天氏，金行应运，因凤纪官，道继三皇，为五帝首。惟帝高阳氏，静渊有谋，疏通知事，洁诚祭祀，治教万民。惟帝高辛氏，聪以知远，明以察微，仁威惠信，天下咸服。惟帝陶唐氏，帝德广运，圣神武文，执中传心，道统斯著。惟帝有虞氏，玄德既升，恭已而治，世跻泰和，乐奏凤仪。皆盛德被于生民，大功昭于后世者也。元璋以菲德荷天佑人助，君临天下，继承中国帝王正统，伏念列圣去世悠远，神灵在天，万古长存，崇报之礼，多未举行，故于祭祀有阙。是用肇新庙宇于京师，列序圣像及历代开基帝王，每岁祀以春、秋仲月，永为常典。今礼奠之初，谨奉牲醴、庶品致祭，伏惟神鉴。尚享！”三王曰：“惟夏禹王勤俭家邦，平治水土，天锡九畴，彝伦攸叙。惟商汤王圣敬日跻，懋昭大德，建中于民，表正万邦。惟周武王于昭武烈，拯救生民，乃建皇极，缵文之绪。皆盛德被于生民。”以下与五帝同。汉高祖、光武、隋高祖曰：“惟汉高祖皇帝除嬴平项，宽仁大度，威加海内，年开四百。惟汉光武皇帝延揽英雄，励精图治，载兴炎运，四海咸安。惟隋高祖皇帝勤政不怠，赏功弗吝，节用安民，时称平治。皆有君天下之德而安万世之功者也。”唐太宗、宋太祖曰：“惟唐太宗皇帝英姿盖世，武定四方，贞观之治，式昭文德。惟宋太祖皇帝顺天应人，统一海宇，祚延三百，天下文明。皆有君天下之德而安万世之功者也。”余文并同五帝，但改“悠远”作“已远”。元世祖曰：“惟神昔自朔土，来主中国，治安之盛，生餋之繁，功被人民者矣。夫何传及后世不遵前训，怠政致乱，天下云扰，莫能拯救。元璋本元之农民，遭时多艰，悯烝黎于涂炭，建义聚兵，图以保全生灵，初无黄屋左纛之意，岂期天佑人助，来归者众，事不能已，取天下于群雄之手，六师北征，遂定于一乃。不揆菲德，继承正统，此天命人心所致，非智力所能。且自古立君，在乎安民，所以唐虞择人禅授，汤武用兵征伐，因时制宜，其理昭然。神灵在天不昧，想自知之。今念历代帝王开基创业、有功德于民者，乃于京师肇新庙宇，列序圣像，每岁祀以春、秋仲月，永为常典，礼奠之初，谨奉牲醴致祭，伏惟神鉴。尚享！”御制乐章：迎神云：“仰瞻兮圣容，想銮舆兮景从，降云衢兮后先，来俯鉴兮微衷，荷圣灵兮苍生有崇，眷诸帝兮是临，予顿首兮幸蒙。”奠帛云：“秉微诚兮动圣躬，来列坐兮殿庭，予今愿兮效勤，奉酒帛兮列酒尊，监予情兮忻享，方旋驾兮云程。”初献云：“酒行兮爵盈，喜气兮雍雍，重荷蒙兮载瞻载崇，群臣忻兮跃从，愿睹穆穆兮圣容。”亚献云：“酒斟兮醴明，诸帝熙和兮悦情，百职奔走兮满庭，陈笾豆兮数重，亚献兮愿成。”终献云：“献酒兮至终，早整云銮兮将还宫，予心眷恋兮神圣，欲攀留兮无从，蹑云衢兮缓行，得遥瞻兮达九重。”彻馔云：“纳殽羞兮领陈烝，民乐兮幸生，将何以兮崇报，惟岁时兮载瞻载迎。”送神云：“旛幢缭绕兮导来踪，銮舆冉冉兮归天宫，五云拥兮祥风从，民歌圣佑兮乐年豊。”望瘗云：“神机不测兮造化工，珍羞礼帛兮荐火中，望瘗庭兮稽首愿，神鉴兮寸衷。”

以山西行省参政李钦为北平行省参政。

平凉府华亭、开城二县、延安府绥德州、米脂县雨雹。

礼部主事牛谅奏：“天下府、州、县社稷之祭，正配位宜各以羊一、豕一。”从之。复以谅为本部尚书。

丁酉，遣官释奠于先师孔子。

申定兵卫之政。先是，上以前代兵多虗数，乃监其失，设置内外卫所，凡一卫统十千户，一千户统十百户，百户领总旗二，总旗领小旗五，小旗领军十，皆有实数。至是，重定其制，大率以五千六百人为一卫，而千、百户总小旗所领之数则同。遇有事征调则分统于诸将，无事则散还各卫，管军官员不许擅自调用，操练抚绥，务在得宜。违者俱论如律。

上语中书省臣曰：“去年秋，占城国王遣其使阳宝摩诃八的悦文旦来贡，已赐文绮、纱罗以答之。其获贼之功未赏，近其使还，可遣人以物追赐之。”于是遣宣使金璇赍上尊酒及金织文绮纱罗二十四匹，驰至广州，付其使阳宝摩诃八的悦文旦归，赐其国王。

琼州府澄迈县贼王官舍作乱，典史彭祯领民兵捕斩之。

戊戌，祭大社、大稷。

上谕工部臣曰：“北平边地早寒，军士冬衣宜早给之。若俟其来请而与之，恐道远，过时不及。”于是工部遣官运皮袄六千、战袄、绵裤各二万，往给之。

遣故元威顺王子伯伯赍诏谕云南曰：“顺天者昌，逆天者亡，古今定论，祸福常理也。朕起自布衣，削平群雄，戡定祸乱，今已七年，中夏既安，四夷顺附，无强凌弱、众暴寡之患，其款服臣顺者，咸得保其境土，共享承平之福。惟尔云南梁王把匝剌瓦尔密，乃元君遗泒，受封西南，孤处遐荒，不谅天意，犹未臣服，以若所为，非贻祸于大理之民，必终毙于大理之手，斯二祸机，必蹈其一，有不可逃，何也？盖云南土地、人民，本大理所有，自汉通中国，称臣朝贡，至唐、宋皆受王封，其来久矣。昔因尔元灭其王而统其地，因循百年，未复故物，彼时劫于势力，今元祚既倾，天命已革，尔尚据其境土，不思改图，祸患之报，将不旋踵。今特遣尔亲族威顺王之子往谕，如上顺天命，下契人心，即奉贡来庭，则改授印章，尔仍旧封，群下皆仍旧官，享福于彼。不然，朕当别遣使者直抵大理，依唐、宋故事赐以王号，合兵加讨，悔将无及。呜呼！胡虏无百年之运，今已足信，转移之机，在人自审，时不可失，尔其思之。”

庚子，夕月。

改中立府为凤阳府，析临淮县之太平、清乐、广德、永豊四乡置凤阳县。

是夜，太阴犯箕。

辛丑，刑部侍郎茹太素言三事：一检举卷宗，自中书省内外百司，悉听监察御史、按察司检举，而台家互相检举，法则未尽善，在内监察御史文卷御史台检举，在外按察分司文卷总司检举，总司文卷守省御史检举，独御史台行过文书未有定考，宜令守院监察御史一体检举；二言磨勘司，初设官吏数少，难以磨勘天下钱粮，请增设官吏，各分为科；三言在外省卫，凡会议军民事务，有不相合，往往迟误，今后会议，请用按察司官一员，紏正是非，以为证验。书奏，上命磨勘司增设司令一员、司丞五员、首领官五员、书吏二十人、典吏四十人，分为四科，其检举会议之法，亦如所言。

诏天下曰：“曩因天下大乱，死者不可胜数，生者备历艰辛，已有年矣。朕起自布衣，削群雄，定祸乱，改元洪武，今已七年。才疏德薄，日夕虑上帝有责，思之再三，惟因兵戈罹殃者，朕失抚餋存问。盖军士为朕开拓疆宇，奋不顾身，殁于战阵，尸不至家，魂无所依，父母年高，妻寡子幼，一旦捐弃，至今不能存活，此朕之过也。民间经兵避难，眷属乖离，至今不能会聚者有之，或子殁亲老而无、餋亲殁子幼而无依者有之，亦朕之过也。兴言及此，实可悯伤。今诏天下有司，用心体访，各具名以闻，朕当存餋，使不失所。凡出征军官间有殁于战斗或镇守边境，身死远方，父母年老，妻寡子幼，虽尝给粮餋赡，犹虑未周，各卫所宜审访优给，待其子稍长，即令承袭，如无应袭之人，所司廪送至京，官为存餋。其南、北征戍军士，殁于边远，弃遗父母、妻子贫穷无依，所司验实，廪送至京，官为存餋。若子虽幼可依及有亲属而愿留者，从其便，官仍给粮餋赡。兵兴以来，各处人民避难流移，或有父南子北，骨肉离散，愿完聚者，有司送还乡里；或有身死他乡，所遗老幼愿还乡者听；及各处鳏寡孤独并笃疾之人，贫穷无依，不能自存，所司官给衣粮养赡。官员仕宦远方，没于任所，妻子贫穷，不能回乡者，所在有司送还乡里。於戏！君临天下者，所以为民也，或君思治而民乖，或民乐善而君昏，臣或贒而君不德，君或懦而臣刚，此古今所难也。所司奉行者，勿倚仁为弊，以干刑宪。”

北平按察司副使刘崧言：“宛平驿当要道，而驿马之数与非要道之驿同，宜减他驿马，以增宛平驿。”上可其奏，顾谓侍臣曰：“驿传劳逸不均，甚为民弊，崧以为言，民获惠矣。朕以一身任天下之事，闻见计虑，岂能周遍？尔等宜体此，竭心为朕访察民间利病，何事当兴，何事当革，具为朕言，朕当行之。毌为容默，但保禄而已。”侍臣对曰：“陛下乐从直言，天下之福也。”

罢安州千户所，仍设青川千户所。先是，改青川为安州千户所，至是，成都都卫言改置不便调遣，故命复其旧。

赐广东都指挥使聂纬、指挥使胡通、佥事杨璟田。

癸卯，遣使赐故元臣秃鲁书曰：“上古君天下及名世者，至今历数兴亡，非止一人。前者，元失其驭，群盗暴作，君昏臣权，天下鼎沸，终不能定。朕乃平之，以致更元社稷，鼎新治化，今已七年，中国颇安矣。曩者，兵戍北塞，遣将安边，不期耿指挥好杀，是致同人而异志，乃有小雪干等畏死北往，实朕用人不当，非来归者不诚。今耿指挥已寘于法，虑尔诸人未悉朕意。昔者，朕起布衣，不过一旅之师，未有百万之众，今也诸蕃入贡，朕擅中国之富，戍兵百万，军民乐用，以此观之，岂非朕之诚意可动神人乎？尔聪明，宜详审于此，天命所归，人不可强违去就之机，惟达者识之，故遣使记问，余不多及。”

故元国公乃儿不花遣人至大同言欲来降，既而惧有侵边之衅，不果来。上遣使赍书谕之曰：“尔遣人自大同来言，欲于平地驻劄，意在臣顺，却虑前日犯边之故，又恐不容。朕思果有此论，是何言哉？孰不知古人之治天下，惟安民而已，岂有怀私讎，以致伤物者耶？且尔等本元之臣，彼幼君流离沙漠，余气尚存，尔不得不听命于彼，前日犯边，各为其主，尔何虑哉？去就之机，在乎识时，今者入国观光，维其时也。诚与不诚，亦在于彼，但彼中若有知时者，使上观天象，下察人事，自取避凶趋吉之道，不亦美乎？尔其图之。”

甲辰，遣故元官赵元佑、张进、沙德成赍诏并织金文绮，赐元左丞阿里，仍遣夹失伯里等同还，因赍诏谕大理曰：“始因有元失驭，海内云扰，华夷无主，朕自洪武元年戊申秋八月，群雄尽平，复我汉人故国，统一中夏，于今七年，四夷诸蕃，皆已称臣入贡，惟尔大理未尝遣使。近稽载籍，大理在唐、宋时受封王爵，至元削去国名，止称土官，今其国乃元君遗泒梁王者主之，未复故封。朕命臣僚，议准唐、宋故事，封尔段氏为大理国王，故特遣使先谕，朕意使回，当发印诰，令尔王臣开国理民，同享承平之福，尔其审之。”

乙巳，祭太岁、风云雷雨、岳镇、海渎、山川、城隍、旗纛诸神。

分东昌府棠邑县之忠厚等乡属临清县。

夜，岁星犯轩辕、大星。

丙午，置龙江、石灰山二关，大使各一人，正八品，副使各一人，从八品。

命太常卿议祭祀日期。于是定议风云雷雨、境内山川、岳镇、海渎皆于春、秋仲月上旬择日以祭，历代帝王陵寝仲春上旬甲日祭，城隍之神于山川后一日祭，社稷之神春、秋二八月上戊日祭，无祀鬼神春于清明日、秋用七月望日、冬用十月一日。书之于牌，依时以祭，著为式。其祭日，遣官监察，不敬失仪者罪之。

庚戌，以兵部尚书孙克义为湖广行省参政，代陶凯还朝。

增设牧监群官二十七处，隶太仆寺，每群设群头一人。

癸丑，以李世昌为金吾卫指挥同知。世昌，平章李思齐子也。

乙卯，增列侯等官禄秩。上念诸功臣之家族属数多，岁禄恐不足赡，命中书省臣会计列侯自中山侯以下十三人旧食禄千五百石者，加赐公田千石，共岁食二千五百石。其荥阳、宣宁、宜春、河南四侯旧食九百石，今皆增为二千五百石。都督蓝玉、王弼、河南都指挥使郭英各食二千石，杭州都指挥使徐司马、西安行都指挥使韦正各千五百石，同知都督何文辉、丞相胡惟庸各二千石，大夫汪广洋、陈宁并千九百石，留守都卫指挥周贤千石。在京指挥使八百石，同知六百石，佥事五百石；在外都指挥使八百石，同知六百石，佥事五百石；各卫指挥使六百石，同知五百石，佥事四百石。所拨公田仍依旧则，不许减科。

青州府胶州高密县自六月至是日淫雨，胶河溢，伤禾。

丙辰，左副将军李文忠率师至豊州，分道追击胡兵，擒其故官十二人，俘虏其众二百二十人，并获马驼牛羊甚众，又闻胡兵屯伯干儿之地，遣兵追之，不及而还。

丁巳，上念京畿民庶之众鳏寡孤、独废疾无依者多，旧餋济院，隘不足容，命于龙江择闲旷之地，构屋二百六十间以处之。

戊午，以战袄、绵裤各五千给沂州卫士卒。

己未夜四鼓，有星青白色，起自紫微西蕃右枢旁，西北行至云中没。

庚申，河间、广平、顺德、真定所属三十三州县民饥，诏免徵其税粮，仍命有司赈恤之。

吏部奏：“凤阳临淮县地要事繁，宜增丞、簿、典史各一人。砀山、盱眙、天长、光山、蒙城、霍丘、罗山、颍上、定远、五河、太和、虹、亳、息、沛、豊一十六县皆粮不满千石，宜各减丞一人。”并从之，以罗山去凤阳远，命隶河南汝宁府。

辛酉，五色云见。

监察御史答禄与权言：“古之王天下者，既立始祖之庙，又推始祖所自出之帝，祀之于始祖之庙，而以始祖配之，故曰：‘禘禘者大也，王者之大祭也。’周祭太王为始祖，推本后稷以为自出之帝。今皇上受命，已七年矣，而禘祭未举，宜命群臣参考，酌古今而行之，以成一代之典。”事下礼部，太常司、翰林院议以为：“虞、夏、商、周四代世系明白，其始所从出，可得而推，故禘礼可行。自汉、唐以来，世系无考，莫能明其始祖所自出，当时所谓禘祭，不过祫已祧之主，序昭穆而祭之，乃古之大祫，非禘也。宋神宗尝曰：‘禘者，所以审禘祖之所自出。’是则莫知祖之所自出，禘礼不可行也。今国家既已追尊四庙，而始祖之所自出者未有所考，则于禘祭之礼，似难遽行。”上是其议。








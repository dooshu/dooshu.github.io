○唐故著作左郎顾况集序

吴中山泉气状，英淑怪丽，太湖异石，洞庭朱实，华亭清唳，与虎丘天竺诸佛寺，钧号秀绝。君出其中间，翕轻清以为性，结泠汰以为质，煦鲜荣以为词，偏於逸歌长句，骏发踔厉，往往若穿天心，出月胁，意外惊人语，非寻常所能及，最为快也。李白杜甫已死，非君将谁与哉？君字逋翁，讳况，以文入仕，其为人类其词章。常从韩晋公於江南为判官，骤成其磊落大绩。入佐著作，不能慕顺，为众所排，为江南郡丞累岁。脱縻无复北意，起屋於茅山，意飘然若将续古三仙，以寿九十卒。以童子见君扬州孝感寺，君披黄衫，白绢头，眸子了然，炯炯清立，望之真白圭振鹭也。既接欢然，以我为扬雄、孟子，顾恨不及见。三十年於兹矣，知音之厚，曷尝忘诸？去年从丞相凉公襄阳，有曰顾非熊生者在门，讯之即君之子也。出君之诗集二十卷，泣请余发之。凉公适移莅宣武军，馀装归洛阳，诺而未副，今又稔矣。生来速文，乃题其集之首为序。


陈师道　和王子安至日三首

近节翻多事，为家不亦难。

老成须药力，愁绝向谁宽。

冻雨能妨梦，朝霜故作寒。

衰颜心自了，不待镜中看。

陈师道

陈师道　和王子安至日三首

物理有终极，人情从往还。

阴阳消长际，老疾去留间。

申白徒怀惠，巢由不买山。

更歌吾和汝，风日稍侵颜。

陈师道

陈师道　和王子安至日三首

晨起公私迫，昏归鸟雀催。

百年忙里尽，万事醉间来。

竹雨深宜晚，江梅半欲开。

风灯挑不焰，寒火拨成灰。

陈师道


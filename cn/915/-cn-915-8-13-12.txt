◇请加赠豫章王嶷启

臣闻《春秋》所以称王母弟者，以尊其所重故也。是以礼秩殊品，爵命崇异，在汉则梁王备出警入跸之仪，在晋则齐王具殊服九命之赠。江左以来，尊亲是阙，故致衮章之典，废而不传，实由人缺其位，非礼亏省。齐王故事，与今不殊，缔构王业，功迹不异。凡有变革随时之宜者，政缘恩情有轻重，德义有厚薄，若事筹前规，礼无异则。且梁、齐阙令终之美，犹飨褒赠之荣；况故大司马仁和著於天性，孝悌终於立身，节义表於勤王，宽猛彰於御物，奉上无艰劬之貌，接下无毁伤之容，淡矣止於清贞，无喜愠之色，悠然栖於静默，绝驰竞之声。《诗》云：「靡不有初，鲜克有终。」夫终之者，理实为难，在於今行，无废斯德。东平乐於小善，河间悦於诗书，勋绩无闻，艰危不涉，尚致卓尔不群，英声万代；况今协赞皇基，经纶霸始，功业高显，清誉逾彰，富贵隆重，廉洁弥峻，等古形今，孰类兹美。臣愚忖度，未有斯例。凡庶族同气，爱睦尚少，岂有仰睹陛下垂友于之性若此者乎？共起布衣，俱登天贵，生平游处，何事不同，分甘均味，何珍不等，未尝睹貌而天心不欢，见形而圣仪不悦。爰及临危舍命，亲瞻喘息，万分之际，没在圣目，号哭动乎天地，感恸惊乎鬼神，乃至撤膳移寝，坐泣迁旦，神仪损耗，隔宿改容，奉瞻圣颜，谁不悲悚，历古所未闻，记籍所不载。既有若斯之大德，而典服之赠不彰，如其脱致亏忘，追改为烦，不令千载之下，物有遗恨。其德不具美者，尚荷嘉隆之命；况事光先烈者，宁可缺兹盛典。臣恐有识之人，容致其议。且庶族近代桓温、庾亮之类，亦降殊命，伏度天心，已当有在。（《南齐书·豫章王嶷传》）


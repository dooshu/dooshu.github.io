答藩伯周友山论学


不榖生平于学未有闻，惟是信心任真，求本元一念，则诚自信而不疑者，将谓世莫我知矣。屡辱华翰，谬为许可，孰谓世无知己者乎？以代公虽去，犹未去也。君令臣恭，古今通义。如其不善，固不可强人以必从；如其善，而莫之违也，不亦善乎？今人乃务抗上令以为名，不知慢令方命，孔子以为恶德，尧、舜之所不容也。

近见江右二司入京者，语及常推事，犹是常而非公。乃南中台谏，亦遂有物色之者，不榖已极力晓示之矣。新直指出，仍当详语之。然公既有取于不榖之学，则世俗之横议，亦勿恤可也。






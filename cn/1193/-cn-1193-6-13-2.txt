南康军新立先生祠记【淳熙五年】　　张　栻

淳熙五年秋诏新安朱侯熹起家为南康守越明年三月至官慨然思所以仰称明天子德音者首以兴教善俗为务乃立濂溪周先生祠于学宫以河南二程先生配贻其书友人张栻曰濂溪先生尝领是邦祠像之立视他州尤不可以缓子盍为我记其意栻既不克辞则以平日与侯共讲者述之以复焉自秦汉以来言治者泪于五伯功利之习求道者沦于异端空虚之説而于先王发政施行之术圣人天理人伦之教莫克推寻而讲明之故言治者若无预于学而求道者反不渉于事孔孟之书仅传而学者莫得其门而入生民不克睹乎三代之盛可胜叹哉惟先生崛起于千载之后独得微旨于残编断简之中推本太极以及乎阴阳五行之流布人物之所以生化于是知人之为至灵而性之为至善万理有其宗万事循其则举而措之则可见先王之所以为治者皆非私智之所出孔孟之意于以复明至于二程先生则又推而极之凡圣人之所教人与学者之所以用工本末始终精析该备于是五伯功利之习无以乱其正异端空虚之説无以申其诬求道者有其序而言治者有所本其有功于前圣而流泽于后世顾不大矣哉春秋奉尝编于学校礼则宜之而况此邦尝为先生所领之地祠像久焉未设诚缺典也今朱侯下车未遑他议而首及乎此可谓得为政之本矣诗云髙山仰止景行行止朱侯之所以望于来者岂不在于斯乎虽然栻犹有説焉盖自近岁以来先生之书徧天下士知尊敬讲习者寖多而其间未免或失其旨妄意髙远不由其序游谈相夸不践其实反以病夫真若是者适为吾道之罪人耳夫惟淳笃慨恻近思躬履不忽于卑下而审察乎细微是则为不负先生之训其于孔孟之门墙庶几乎可以循序而进也此又岂非朱侯所望于来者之意乎


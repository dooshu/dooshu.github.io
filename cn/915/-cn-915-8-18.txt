◎萧颖胄

颖胄，高帝从子。为秘书郎，迁太子舍人。永明三年，袭父赤斧爵南丰伯，历竟陵王司徒外兵参军，晋熙王文学。除明威将军、安陆内史，迁中书郎。除左将军，出为新安太守。隆昌初，徙南东海太守，行南徐州事。除黄门郎，迁卫尉。建武中，进爵为侯，迁冠军长史，复为卫尉。出为後军长史、广陵太守、行南兖州事，进南兖州刺史。和帝为荆州，以为西中郎长史、南郡太守、行荆州事。与梁王举义，进相国左长史、镇军将军。和帝即位，进侍中、尚书令，领吏部尚书，行荆州刺史。中兴元年卒，赠侍中、丞相。梁天监初，追谥曰献武。


○李除检校刑部员外郎充盐铁岭南留後郑蕃除义武军推官等制

敕。前凤翔节度副使朝议郎侍御史内供奉赐绯鱼袋李等。五岭之表，地远京邑，吏以法制奉公，下以文律自持，盖亦寡矣。而盐铁榷束之籍，延袤万里，若当其才，非唯山泽之饶，归於公上，亦得以远人利病，闻於朝廷。今吾丞相揣摩亲规，改易旧制，以文学廉慎，当官挺然，尝ヘ贤侯，号为名士，以此委任，必有可观。蕃、瑾、嗣、闵，咸有才贤，佐蕃评刑，知已所请。各进官秩，皆为荣遇，宜思报效，无累荐延。可依前件。


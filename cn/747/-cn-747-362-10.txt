○对学琴不进判

〈乙学鼓琴於伶曹，十日不进，将挞之，词云未得其数仰正断。〉

琴德，先圣所营，咏薰风以解愠，歌白雪而成操。士具不彻，国有其官，将以荡涤放心，发扬和气。不有君子，其能尔乎？乙学安弦，同宣尼之不进；伶将执扑，异师襄之下拜。已习其数，又得其人，闻诸御寇之书，是曰文王之操。若伶人子弟，先父职官，苟慢常以致尤，遂饰词以文过，则贾楚之道，何所疑焉？

韦良嗣

良嗣，天宝时人。


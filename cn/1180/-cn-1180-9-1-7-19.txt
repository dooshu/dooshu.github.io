出其东门

二章，章六句


首章讲：人见淫奔之女而作。言：目之于色，固有同美，而非礼之色，则不可慕者也。





出其东门，有女如云。

今夫东门者，非男女聚会之所乎。我也出其东门，见其聚会之女，有如云焉，美而且众矣。





虽则如云，匪我思存。

然虽则如云，而非我思之所存也。





缟衣綦巾，聊乐我员。

缟，白色。綦，苍色。员，语词。若我之室家所服者，乃缟衣綦巾，固云贫陋也，而亦聊可以自乐焉。盖既为我之定配，则闺门好合所乐，自在于是矣。如云之女，我何思之哉？

末章讲：





出其阇闍，有女如荼。

阇闍，曲城城台。今夫阇闍，非男女聚会之处乎。我也出其阇闍，见其聚会之女，有如荼焉，而轻白可爱矣。





虽则如荼，匪我思且。

然虽则如荼，而非我心之所思也。





缟衣茹藘，聊可与娱。

茹藘，可以染绛之物。娱，是乐。若我之室家所服者，缟衣茹藘，固云贫陋也，而亦聊可以共乐焉。盖既为我之佳耦，则闺门唱随，吾之同乐自在于是矣。如荼之女，我又何思哉？

夫是时淫风大行，而其间乃有如是之人，亦可谓自好而不为习俗所移矣。羞恶之心，人皆有之，岂不信哉？






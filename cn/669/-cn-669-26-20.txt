20　漢高祖赦令無自矜之意


漢高祖起布衣，滅秦、楚，自後世處之，必夸大功業，以爲軼堯、舜，駕湯、武矣。其赦令曰：「兵不得休八年，萬民與苦甚。今天下事畢，其赦天下殊死以下。」案：此令史記不載，漢書載於高帝紀五年。言甚簡而無自矜之意。此所以詒厥子孫，何本作「孫子」。享四百年之祚歟。

【何云】論本子瞻石鼓歌。

【元圻案】東坡石鼓詩曰：「何人作頌比嵩高，萬古斯文齊岣嶁。勳勞至大不矜伐，文、武未遠猶忠厚。」






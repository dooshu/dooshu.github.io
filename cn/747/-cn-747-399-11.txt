○对太室择嗣判

〈甲於太室而择嗣，先幼者，或非之，称神所命。〉

主器承宗，虽存乎冢嫡；象贤择德，必在乎权宜。甲何人哉？将定诸嗣。年则有序，未肆契龟之卜；室乎凭灵，遂稽当璧之懿。由是求周之故，伯邑见舍；即赵之美，无恤是膺。既崇定命之制，克允尊神之道，古则然矣，夫何非哉？

于儒卿

儒卿，开元时擢书判拔萃科。


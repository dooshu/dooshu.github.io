◇魏故宁朔将军固州镇将镇东将军渔阳太守宜阳子司马元兴墓志铭

君讳绍，字元兴，河内温人也。晋河间王、右卫将军、迁散骑常侍、中护军、使持节、侍中、太尉公、赠车骑大将军、仪同三司、谥曰武王钦之玄孙，晋河间王、侍中、左卫将军、赠使持节、镇西将军、荆州刺史、谥曰景王昙之之曾孙，晋淮南王、秘书监、迁使持节、镇北将军、徐兖二州刺史、晋祚流移姚授冠军将军、殿中尚书、大魏蒙授安远将军、丹阳侯、赠平西将军、雍州刺史、谥曰简公叔之孙，宁朔将军、宜阳子、骠骑府从事中郎、镇西将军、略阳王府长史道寿之子。君夙禀明规纂承徽烈，洪业方隆，生志未遂，以太和十七年岁次戊申七月庚辰朔十二日壬子（此年月甲子皆误）薨于第，以永平四年岁次辛卯十月癸亥朔十一日癸酉迁葬在温城西北廿里。记之：

遥哉远裔，缅矣鸿胄。承符绍夏，作宾于周。贞明代袭，奕世宣流。诞生夫子，克纂徽猷。崇基方构，嘉业始修。兰摧始夏，桂折未秋。感恋景行，式述遗休。（碑拓本）


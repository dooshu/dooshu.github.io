○授杨嗣复李珏平章事制

运行帝载，翊替天工，必俟辅臣，以宣至化，将益秉钧之重，是资并命之求。诸道盐铁转运等使正议大夫守户部侍郎上柱国宏农郡开国伯食邑七百户赐紫金鱼袋杨嗣复，动必居正，言惟在公，峻若孤山，清犹止水。从政禀《诗》、《书》之教，承家达《礼》、《乐》之源。朝议郎守尚书户部侍郎判户部事上柱国赐紫金鱼袋李珏，质本温明，才推俊茂，智能周物，宏本有容。守和为君子之儒，可大见贤人之业，挺为国杰，秀禀元精，生必为时，宝称希代，便蕃清秩，操履有常。调黄钟而协谐，和朱弦而疏越，或总戎重镇，或敷惠字人，卒乘有辑睦之功，惸嫠著昭苏之咏。洎入司邦赋，爰掌版图，事未财成，公望犹郁。是可以宰领枢务，用弼予违，叙彝伦而建大中，罄訏谟而调元气，乂宁华夏，保合神人。宜申补衮之规，致我垂衣之理。於戏！孔明相鼎峙之国，尚闻鱼水之词；夷吾辅霸业之君，犹致鸿翼之喻。矧予祗荷丕构，虽未克绍前修，造次之间，不忘遵道。宵衣旰食，一纪於兹，灾沴尚生於旱蝗，黎元屡困於衣食。中夜静虑，若涉大川，将求津涯，俟尔而济。尔谓是，靡以拂吾心而不行；尔谓非，靡以徇吾志而苟用。开物成务，俾乂於得时；求贤审官，宁我以多士。则鱼水鸿翼，夫何足言，勉副简求，无忝我休命。嗣复可守本官同中书门下平章事依前充诸道盐铁转运使，勋赐如故。珏可守本官同中书门下平章事依前判户部事，散官勋赐如故。


○册冀王轮文

维总章二年，岁镒己巳，十一月景午朔二十二日丁卯，皇帝特使银青光禄大夫守司戎太常伯上骑都府崔馀庆、副使中御大监上柱国灵邱县开国男万俟肃，持节册命曰：於戏！夫天垂景宿，上躔帝子之宫；地载兼山，下列乾男之域。是以圣人之登闳则大，哲王之立道开阶，莫不奠磐石於周亲，树良翰於宗懿。故黄神命社，降若水以疏封；苍精建侯，奄中都而锡壤。用能克久宝祚，式固鸿基，茂绪蔼乎龙图，盛业光於麟趾。惟尔冀州大都督右金吾卫大将军上柱国冀王轮，层汉毓灵，上枝摛景。摇光甫荐，允标坠燕之祥；玉兔初闻，遽叶占熊之兆。中和在己，仁义为资。洽艺通元，騐贲驹之入（阙）；潜机应物，见巨象之浮舟。识茂髫辰，神清绮岁。趋庭承训，孝敬极於观乔；金殿传经，敏学逾於括羽。擅三雍之雅对，韫七步之闳才，足以道架河书，声芬邺颂。暨龙荒北镇，鹓水东临，侮食之渠，禀棱威而革暴，鸣弦之俗，感惠化以迁讹。制杼垂风，含唐流咏。若乃西河之地，实曰奥区。就日分郊，（阙）唐虞之旧国；均霜辟野，总虞夏之馀盟。我图尔居，形胜斯在。是用命尔为冀王，馀官勋如故。往，钦哉！尔其劳谦勉志，乐善居心。（阙）丹＜萧欠＞之徽章，崇绿车之宠秩。受兹中壤，用保大藩，允迪前修，无或僣度。维城之寄，可不慎欤！


十四


恭惟老师台寿，今年始逾七十，比张苍佐汉之年，甫为强半，视尚父兴周之岁，未逮九龄。侧闻台候聪明，步履强健。盖天佑国家，留柱石之佐，永奠乾坤，故逸之于烟霞泉石之间，以绥福祉而候天和也。

顷不肖以所辑《帝鉴图说》进讲，至汉明帝幸学养老事，上意欣然慕之。第令今日欲举行盛朝旷典，宪大老以乞言，则舍吾师将奚之焉？不肖诚不胜庆忭。

兹以寿筵宏启，不得偕诸兄辈称觞左右，恪具不腆，少将微忱，惟宥其亵渎而垂纳焉。幸甚！






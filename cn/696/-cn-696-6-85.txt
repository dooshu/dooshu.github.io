赠恭顺侯吴国华


吴侯出西凉，天造仰王泽。
次第云台勋，图画甘泉迹。
再世殉国仇，彝器辉金碧。
八叶诞伊人，弱龄奋风翮。
扶阳擅温雅，富平识坟索。
夭矫窥先民，嶙峋脱时格。
旷心朱门外，把袖青云客。
散帙理遗秀，开尊竟遥夕。
皇运正雍和，文德展光宅。
洵美此邦彦，衮衣侍明辟。
七襄烂河汉，中台映东壁。
愧予乏嘉藻，何时附竹帛。





◇答步骘、朱然等疏请备蜀（赤乌七年）

吾侍蜀不薄，聘享盟誓，无所负之，何以致此？又司马懿前来入舒，旬日便还，蜀在万里，何知缓急而便出兵乎？昔魏欲入汉川，此间始严，亦未举动，会闻魏还而止，蜀宁可复以此有疑邪？又人家治国，舟船城郭，何得不护？今此间治军，宁复欲以御蜀邪？人言若不可信，朕为诸君破家保之。（《吴志·大帝传》）


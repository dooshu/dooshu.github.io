○宸扆铭

天生蒸人，性命元淳。嗜欲交驰，利害纪纷。无主乃乱，树之以君。九域茫茫，万情纭纭。目不备睹，耳不备闻，睹之闻之，矧又非真。事失其源，道远莫亲；理得其要，化行如神。失源维何，不自正身。正身之方，先诚其意。罔纵尔欲，罔载尔伪，体道崇德，本仁率义。必信若寒暑，无私象天地。感而遂通，百虑一致。任人之术，各当其器，舍短从长，理无求备。事多总集，众才咸遂，知而必任，任而勿贰。以天下之目为鉴，我鉴斯明；以天下之心为谋，我谋则智。求贤惟广，辨理惟精，逆耳咈心，必嘉乃诚。顺旨苟容，亦察其情，斥去奸谀，全固忠贞。先人立言，为代作程，谔谔者昌，唯唯者倾。系以兴亡，曷云其轻？承天子人，夫岂不贵。伊昔哲王，夙夜祗畏，驭朽为戒，纳隍为志。神将害盈，天匪假易，四海为家，夫岂不富。伊昔哲王，勤俭固陋，土阶罔饰，露台罢构。远奇技淫巧，放珍禽异兽，敬之慎之，天其永佑。欲令必行，顺人之情；欲诚必著，清己之虑。心无亿诈，事必忠恕，凡将有为，靡不三思。喜怒以节，动静以时；毫厘或差，祸福亦随。慢易厥初，悔其曷追。刑不可长，武不可恃。作威逞势，厉阶斯起。垂旒蔽明，黈纩塞耳，含宏光大，是以为美。覆之如天，爱之如子，仁心感人，率土自理，嗟予寡昧，嗣守丕图。寇戎荐兴，德化未孚，大业兢兢，其敢以渝。俯察物情，仰稽典谟，作戒斯言，寘於坐隅。


黄庭坚　题樊侯庙二首

汉兴丰沛开天下，故旧因依日月明。

拔剑一卮戏下酒，剖符千户舞阳城。

鼓刀屠狗少时事，排闼谏君身後名。

异日淮阴傥相见，安能鞅鞅似平生。

黄庭坚

黄庭坚　题樊侯庙二首

门掩虚堂阴窈窈，风摇枯竹冷萧萧。

邱虚余意谁相问，丰沛英魂我欲招。

野老无知惟卜岁，神巫何事苦吹箫。

人归里社黄云暮，只有哀蝉伴寂寥。

黄庭坚


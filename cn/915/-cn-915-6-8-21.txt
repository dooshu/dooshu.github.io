◇省务恤民诏（大兴二年五月）

天下凋弊，加以灾荒，百姓困穷，国用并匮，吴郡饥人，死者百数。天生蒸黎而树之以君，选建明哲以左右之，当深思以救其弊。昔吴起为楚悼王明法审令，损不急之官，除废公族疏远，以附益将士，而国富兵强。况今日之弊，百姓凋困邪！且当去非急之务，非军事所须者皆省之。（《晋书·元帝纪》。又见《咸淳临安志》四十。）


金巧林


妓女具莫大之知识，莫大之毅力，复以无上之慧眼，能择人而事，以植半生之幸福者，吾得一人焉，曰金巧林。巧林本姓刁氏，享艳名于北里，公子王孙之趋之如蚁之附膻也。而巧林殊落落，盖久已厌倦风尘，怀择人而事之志矣。顾来客殊鲜当意者，特蓄而未发耳。时有大腹贾蔡某者，烟霞之痼甚深，短灯长夜，往往通宵，不达旦不寝也。时人乃锡以嘉名曰“蔡天亮”。蔡天亮雄于财，傲睨一切，征逐北里，少所许可。惟遇巧林，一见倾倒，即拟藏娇。巧林曰：“是不可耦也。虽然，吾沉沦孽海中，终非久计。无已，姑从之以俟时机乎？”于是佯与周旋，蔡乃出资脱其籍，位于金钗之列。无何，巧林挟巨资潜遁，乘一叶舟泊于上海观音阁码头。君子曰：“知其不可托而伪托之，非信也；托之矣，又挟其资以遁，非德也。”金巧林于是乎可议矣。虽然，此一奔也，其终身之幸福胥于是在，论者乃略其迹而赏其明。

时有某贵公子者，亦一代之伟人，隐而未现者也。以失爱于父，茫茫无所之，于吴下买舟如沪，抵观音阁码头泊焉，与巧林舟两舷相倚，可望而见。使公子而为白太傅乎，一曲琵琶，长歌纪事可也；使公子而为赵清献乎？杏花小谑，旋复矜持亦可也。公子乃皆不然。巧林之居北里也，素与公子稔。至是相遇，未免有情。彼此互叩踪迹，公子以实告。巧林曰：“以公子家世，入仕途，何求弗得？顾乃以失欢堂上，踯躅歧途耶？”公子曰：“诚如卿言，奈资斧何？”巧林曰：“公子苟纳我，何资斧之足虑？”公子大悦，即挈之走京师，巧林尽出其资以供运动。

未几，公子得简为山东观察使。因谓巧林曰：“非卿之力不及此，从此富贵当与卿共之。”于是乘海舟赴任，先止于行辕。公子受事讫，饬人迎眷属。办差者以如夫人之礼迎之，香舆抵署，巧林忽大怒，拊舆而叱曰：“止！止！若辈以我为何人？其速舁我返行辕。”仆从疑惧，姑如其言，以俟后命。公子闻之，急趋问故。巧林曰：“公子不弃葑菲而宠我，富贵与共之言，岂遂忘之耶？抑食之也？”公子曰：“唯唯，不敢食言。”巧林曰：“然则我入署而不声炮，贵恶在？”公子始恍然致怒之由也，急命声炮以迎。于是隆隆然飞震海，如夫人入署矣。

初，巧林有姊，适郑氏，生一子，已长成矣。及巧林之适蔡天亮也，郑氏子以姨母行谒巧林，旋愿寄膝下，称蔡为义父，而以义母称巧林。至是乃走观察署，请谒义母。巧林引之见公子，郑乃以向之称蔡者称公子。公子悦，俾以江轮船买办之职。不数年，拥厚资，于是乎有纳胡月娥之举。已而月娥被逐，改称陆兰芬。兰芬享盛名，而郑子日替落。君子于此，觑盈虚之消息焉。

自是而公子官运大佳，利权在握，隆隆日上。待巧林弗敢稍替。某年，巧林病终于上海，公子为之服期丧，丧仪之盛，应有尽有，骇人耳目。呜呼！非巧林之慧眼足以知人，曷克臻此？

天之生物也，天独而有偶，其生人也亦然。当是时，明于知人者，苟仅仅得一金巧林，亦何足异？即金巧林，亦未尝不寂寂寡欢。乃主持造化者，特以与金巧林同等之一双慧眼，付之于与金巧林同时之王逸卿。遂使一时谈佳话者，不至于金巧林之处，更无余响。

王逸卿，芳声噪甚，凡过上海者，皆以一见颜色为幸，博缠头无算。时有太史公请假南下，遄返吴门故里者，道出春申，极倾倒之，出其以“朝考卷”“粉笺对”所换得之金钱为买笑资。少年科甲，顾影翩翩，又操吴下阿侬语，以为彼美舍我而外，当更无所属矣。时逸卿亦喜与周旋云。

时则有怒目直视，奋臂而起，吼声如牛，泼醋成海者，则粤中大腹贾某甲是也。甲拥厚资，旅上海，营实业。久眷逸卿，闻太史之夺其所好也，酸风陡起，思所以挫之，而计无所出。既而曰：“彼恶敢当我哉？彼之所挟者，卖字钱耳，宁足与我相颉颃？而勾栏女子，每视黄金为交情，吾有以处之矣。”于是金也，珠也，绮罗文绣也，馈赠无虚日。太史知之，笑曰：“是何足道，吾力尚能为之。”于是视甲有所赠，太史赠亦如之。逸卿遂坐收渔人之利。甲以其工力悉敌也，益纵豪迈；太史亦竭蹶报命。甲几穷于术。一日忽谓逸卿曰：“吾闻吴下阿侬有‘王六’之谚，此言何谓也？吾粤人，不解此，卿为我释之。”逸卿曰：“此盖无着落之意矣。”甲曰：“然则卿氏王，夫己氏氏陆，卿与之周旋，殆不祥之忏乎？”逸卿意少动。甲出钱肆支折一扣以与之曰：“金玉锦绣，吾岂不足以供之，惟疲于选择。今后惟卿所欲，持此取价可也。”初逸卿犹疑其戏，姑试取之，辄应付无少阻，乃大悦曰：“吾终从若人矣。”太史侦知之，始屏息以退。甲于是傲睨有得色。逸卿持折取资达巨万。

穷通得失之所由来，虽不能逃优胜劣败之公理，然有时一若特设此穷通得失以玉成人事者，此又不能不叹造化布置之巧也。甲营实业有年，趾高气扬，目空一切，以为抚此厚产，虽铜山金穴，不足以敌我矣。庸讵知骄者实失败之因，一旦堕落，几于不可收拾，百债毕集。甲乃大窘，匿不敢见人，懊悔不可以言状。债家追呼急，不得已走避于逸卿家。逸卿察其状，得其故，曰：“大丈夫有事，当处之决耳，避匿胡为者？”甲叹曰：“非财不足以决事。当吾盛时，巨万咄嗟立办；今处此境，目灼灼一寸光之钱侩，谁复信我者？”逸卿乃尽出所取金以畀之曰：“前乎此，吾为君作外府耳。苟不足，则金珠玉帛，皆君所赐者，尽将去，当足以摒挡矣。”甲大喜过望，即挟所有，布置一切，不崇朝而事大定。自是甲德逸卿甚，脱其籍，迎之归。语人曰：“此吾患难交也。”尔后甲业日盛，逸卿亦安乐终身。死之日，甲令众子皆为之服斩衰之丧，所以报之也。

逸卿有妹曰爱卿，受逸卿教有年，故亦长于知人。适毗陵徐观察，嫡早亡，爱卿俨然太太矣。






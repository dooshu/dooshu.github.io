○山東圖序

山東古青州地。外引江淮。內包遼海。西面以臨中原。而川陸則悉會于德州。 【 濟南府屬、】 自海道既廢遂以其西境為餽運通衢南盡邳徐 【 俱南直隸州、】 北泝天津。歲有河 【 運河、】 患築塞挑濬之勞。舟車牽挽之役。所在不免。而兗州水潦為虐。則民之疾苦莫甚焉。矧京儲邊餉之外。王祿是供。六郡徵輸。於斯為急。而青 【 青州、】 濟 【 濟州、】 之間。號多鑛賊。禁戢尤難。公私葢交病之。遼陽不設郡縣葢　聖祖初意欲軍多民少易于式遏而不知軍衛每多逃移不如郡邑戶口充實也若遼陽 【 遼東、】 自為區域。地本膏腴。舊皆郡縣民用安土設衛以來生齒稍稀惟遷徙謫戍之人多歸焉雖漸規恢復可也登 【 登州】 萊 【 萊州、】 本海運故道。然勢險難圖。 【 成山沙門一帶、多海磧、運船至此輒壞、】 稽之往蹟。則平度州 【 萊州府屬、】 東南有南北新河。 【 水源出高密縣、至膠州分流、為南北新河、自膠州入新河、西行□百四十里、即至萊之海倉、復入北海、以其自膠抵萊。故又名膠萊。元時所濬以避迤東海道數千里之險者。】 葢嘗治閘。 【 故蹟在迤北新河店海潮所通、自此至止八十里】 以達安東。 【 衛名、在青州東南境、】 則避開洋之險。宜亦有可講者


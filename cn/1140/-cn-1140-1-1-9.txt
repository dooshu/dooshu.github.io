牡丹赋

瀛台之西太液之涘天作一邱鸾停龙起玉泉遶流燕山侧峙

宸游禁苑实据其趾山呼万岁园称百菓珍禽翼接异卉花妥潘岳闲居不能列其名相如上林未遑载其夥罗羣芳於四时推国花之独冠既丛植於芝房复骈延於兰馆信奇葩之可怀萃根株之无算若夫梅英才落柳絮将飞东风洊煖叠蕊初开盈盈灼灼郁郁皑皑千枝万朶拂槛翻堦云殷别苑霞绚高台白拟玉版赤类丹砂既真珠之九蕊亦千叶之莲华夀安潜溪以地异添色倒晕以种夸品尽洛阳之美数过庐陵之谱胜玉树之菁葱岂人间之所睹

天子乃佩苍玉幸离宫移步辇就芳丛翠华旖旎周覧肃雍或绀蕊扶疎独号朝天之紫或露苞灼烁名擅御袍之红或临风昂首晨露未曦若向荣而吐气耸翔步於金闺或回飈侧景朝雨方滋若承恩而既醉还沾洒於朝衣列树争妍若六宫之奉顔色异彩缤纷又若冠裳之来万国尔其修廊回幔日暖烟含青阳斜映緑暗红酣於斯时也　天顔一笑万卉咸欢香吹合殿色射青山杜鹃屈膝桃李无言锦鸡失艳南威丧妍时则授简侍从渊云之彦赏花赋诗飞英濡翰亦有重臣出使远人朝见引入禁林恩沾芳宴剪挿玉壶则婆娑几砚折赐宫僚则宠光缱绻元舆之赋告成香山之诗称善陋李廸之留守烦驿送於长安笑沉香之亭子惟昵情於婉娈虽松有大夫之号兰为王者之香拒霜有美人之面秋菊为隐者之粮芙蕖泽处而婥约将离质弱而旁徨莫不低眉却步逊谢颉颃臣拜手稽首为之歌曰处艳兮不冶含芳兮不夸不与时竞兮大肆其华岂遗世兮独立欲并美兮不可得舒大文於东皇兮揽春晖兮何极


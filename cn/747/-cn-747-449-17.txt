○为卢相公谢恩并请罢官养疾表

臣迈言：今月十四日，以在假百日进状上闻。某曰，中使某奉宣进止：令臣在家养疾，损日朝参者，力疾受恩，惭惧交集。臣病满百日，法当罢免，恩自九天，优以赐告。伏念手足馀疾，运用未平，风毒常作，疗除多久。臣今若卧叨厚禄，坐待全痊岂惟日月易淹，实亦恩私过幸。且台辅为任，周行所瞻。臣匪服以居，既贻官谤；沉疴不退，又废公法。夙夜循省，心愧靡宁。虽宸慈曲临，有所不忍，而王道平施，则惟无私。臣既内怀尸旷之惭，外迫支体之虑，窃恐所攻非一，望损靡远。徒阙遵常之典，增延悯下之仁。如蒙特恩，俯遂微恳，得从解绂，专一就医。则冀形魂两安，物议皆息。全度这泽，於此为深。无任感恩之至！谨奉表陈谢以闻。


石门吴右弨进士诗彷韩孟肯示数首临别有赠

时论泥诗格，肤附少礧砢。
有宋趋杜韩，变雅沦俚琐。
譬乘破浪风，要捩长年柁。
心眼细虫鱼，雕镂堪炬火。
卓荦延陵子，独赏薄众可。
语创烦镌劖，韵险岂堆垛。
深藏苦扃箧，染指使颐朵。
喑呜地震篇，二仪受掀簸。
黄白二山吟，寒峭复婀娜⑴。
五老肩已拍，莲峰顶可坐。
如何望黄海，容成诺不果。
门阀累四世，蝉联清德播。
中丞抚闽军，倾厦力撑荷。
太史丁末祚，儒臣奋坎坷。
磨盾檄书成，縻躯马革裹⑵。
空拳不补天，往事泪双堕。
君又早鶱腾，石渠应故我。
六月且倦飞，一息计非左（君已登第，未殿试。）。
我罕韩孟诗，耽奇兴亦颇。
言当穷宴游，野酌罗瓜果。
论文松院中，惜别练江沱。
何日汎钱塘，观潮同画舸。
⑴ 有《地动篇》及《游白岳》《望黄山》诸篇。
⑵ 君三世进士，祖巡抚福建；父介子，翰林庶吉士，明末死兵事。



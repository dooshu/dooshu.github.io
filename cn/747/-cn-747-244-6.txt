○为张令让麟台监封国公表

臣某言：臣短辞易穷，愚意难达，虽由衷之诉，累黩於清规，而临下之明，未照於丹恳。伏奉还旨，更优前命，心魂交悸，启处失图，臣某诚惶诚恐顿首顿首死罪死罪，窃惟服勤致用，事主之名节；推诚纳忠，为臣之职分：凡列衣冠之序，忝升教义之筵，立身扬名，孰不由此？况臣沐浴盛化，被服隆恩。陪万乘之旌旃，列四臣之御侮。犬马立效，虽未堪申防代劳；鹰有情，岂敢忘除凶弭慝？论削蒲之衅逆，举触瑟之ビ变，盖惟恒事，岂足言功？陛下录臣讠叟才，收臣薄艺，以某缨组旧业，颇闻於义方；山林远情，粗闲於道术：访其隐仙之诀，求其诗礼之对。不行而至，坐辞麋鹿之群；无翼而飞，遂接鸳鸿之侣。久惭粉米之饰，欲辞稻粱之惠，日来月往，犹恋於轩墀；雨施行，亟回於印绶。今复更申殊奖，追叙微庸，以臣子之恒情，辱公卿之显位，等威齐乎四履，名器光於五台。缛礼崇徽，顿荣於非据；深忧巨惕，更切於如临。夫不失赏刑，先王所以抚中外；大明黜陟，前典所以正邦家。中麋豹之侯，仅堪封爵；乏羔羊之节，无阶流品：贤哲之所慎，岂庸微之敢安？是用仰辞渥恩，俯誓肌骨，宁甘於犯违朝宪，不可以亏损帝难，固守不移之愚，庶全难夺之志。伏冀南离回耀，微察於倾心；北斗垂芒，稍矜於走魄。特停过谬，曲赐优容，使官谤不喧，工歌有序，则无私之覆，弥大於九元；至公之途，永隆於万国。无任忝窃惭惧屏营之至，谨重诣朝堂奉表固请以闻。


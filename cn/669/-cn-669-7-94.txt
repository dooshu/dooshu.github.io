120　玄黄改色馬鹿易形所指


後漢崔琦對梁冀曰：「將使玄黄改色，馬鹿易形乎？」注言「馬鹿」而不言「玄黄」。按禮器「或素或青，夏造殷因」，注云：「變白黑言素青者，秦二世時，趙高欲作亂，或以青爲黑，黑爲黄，民言從之，至今語猶存也。」琦所謂「玄黄改色」，即此事也。

【何云】此條自當入「攷史」。

【元圻案】後漢書文苑傳：「崔琦，字子瑋，涿郡安平人。梁冀聞其才，請與交。琦數引古今成敗以戒之，乃作外戚箴。冀曰：『君何激刺之過乎？』琦對曰：『將軍累世台輔，不能結納賢良，以救禍敗，反欲鉗塞士口，杜蔽主聰，將使玄黄改色、馬鹿易形乎？』」






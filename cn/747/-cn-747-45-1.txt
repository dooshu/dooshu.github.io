○册太上皇尊号赦文

古者父有天下，传归於子；子有天下，尊归於父。有国所以继统，立身莫若扬亲，其义远矣。我太上至道圣皇天帝惟皇降衷，敷祐於上，允文允武，乃圣乃神。道合乎乾坤，德明於日月。奥若增崇九庙，巡谒五陵，天子之孝也；严禋二郊，升中东岳，圣人之表也；制礼作乐，阐学明刑，帝皇之业也；戡定多难，怀柔百蛮，霸王之功也：於是乎为而不宰，成而勿居。神超象外之先，心契合莫之境。释负於小子，俾承於丕构。讨伐叛逆，绥怀四方，岂朕所能，皆圣皇之训也。顷者亲授宝符，载锡美称，顾朕不德，弗克负荷。君父之命，若登於天，祖宗之绪，恐坠於地。一昨与群公百寮，庶尹众士，图惟帝载，钦若圣謩。自古以来，百王垂范，文明濬哲，孝友宽仁，岂有如我开元之盛也。乃稽大典，上徽号曰太上至道圣皇天帝。累日诚请，不蒙许纳，至於数四，今兹俯从。允膺天休，克副人望。朕上迫严旨，曲被殊私，迎春之初，承奉嘉命，圣皇所赐曰光天文武大圣孝感皇帝。名以制义，亦为实宾，卑不逾尊，是昭物则。恭惟圣造，何敢当仁？顷以鸿业载昌，有亏公议，复以大圣二字，深僭皇猷。让非饰词，言必形泣。承顺颜色，而宸眷不回。祗膺宠光，乃夕惕增厉。

今惟新景命，礼洽於尊亲，诞受徽章，敬在於顺上。发生万物，行庆其时，孚佑兆人，缓刑斯在。宜宏霈泽，以布阳和，可大赦天下，改至德三年为乾元元年。起二月五日已前，大辟罪无轻重，常赦所不免者，咸赦除之。其两京文武官，应三司先推勘者，本罪中递减一等处分，其合放者，三司具条件奏闻。自开元已来将相大臣，非反逆及犯名教枉法赃罪者流死，许其家人以礼收葬；其陷在贼境为其杀戮未经追赠者，据本官追赠。公主并郡王、嗣王、郡主县主及皇五等已上亲被逆贼杀害者，各与子孙一人官，使其瘗藏；亡失骸骨者，各招魂葬；身死者，三品已上各与追赠，仍各与一子官，五品已上一子出身，六品已下量事追赠。其元从圣皇天帝至成都府文武官，五品已上宜与一子官，六品已下超资进改。圣皇至成都府后到官，及宁州、灵州首末扈从，三品已上与一子官，五品已上放一子出身，情愿回授周亲及亲近亦听，六品已下量与改转。凤翔府以归顺前者，普恩外加一阶，车驾出城后，任官潜藏，不仕逆贼，即与处分。唐元功臣，普恩外赐爵一级，身亡殁者，子孙一人加一阶。其诸道节度下将士，三品已上与一子官，五品已上放一子出身，六品已下量与改转。勋业高者，各委本使闻奏。诸道留后将士，普恩外赐恩三转。

自开元已来宰辅之家，不为逆贼所汙者，与子孙一人官。贼陷两京，文武常参官及诸州刺史，绝脰仰药，不事叛人，为众所知者，量加优赠。有脱身贼庭，妻子被屠戮者，委所司勘会闻奏。其天下孝义门，各与一子官，委采访使具名奏闻，量文武处分。其左降官，非反逆缘坐及犯恶逆名教枉法盗赃，如有亲年八十已上，及疾患在床枕者，不堪扶持，更无兄弟，许其停官终养。其流人亦准此。自今已后，应有以医术入仕者，同明法例处分。天下百姓，今年租庸并放。其百司府县诸色杂供，各宜减半。其杂徭役非要切者，一切并停。

其天下州县，有遭逆贼攻击，坚守不下，竟以获全，其官人百姓中，有实效灼然为众所知者，宜令本道使案验奏闻，据状迹酬其官赏。身亡殁者，重加襃赠。有父母存者，仍与一官及邑号，无父母者与妻子，有一家丁壮尽被屠害者，其父母妻子，仍令州县以官物赈恤，并量造舍宇，使得安存。

其州因城陷被贼杀戮残毁者，委本道使勘责取实，各量免其二三年租赋。自逆贼以来，有匹夫匹妇节义可称者，并旌表其闾墓。其流亡户复业箸，委本道使与刺史勾当赈给，并与种子犁牛，仍免三年租赋。内外文武官，三品以上各赐爵一级，四品已下及四方通表使各加一阶，五品已下各赐勋两转。其刺史上佐录事参军县令，委中书门下速於诸色人中精加访择补拟。判司丞已下，宜令所繇先於两京潜藏不仕逆贼及固讬疾病官中简择，资考深才堪者铨注续发遣。皇五等已上亲及九庙子孙，有才学政理，委宗正寺拣择闻荐。

其有任伪官及掌兵马军将，能即来各还本官，仍别优赏。其左降官诸色流移配隶安置罚镇效力之类，亡官失爵，解退放归田里，及安禄山反党缘坐，不在免限。李林甫、王鉷、杨国忠等一房，去年十二月十五日制后所犯，并准前制处分。


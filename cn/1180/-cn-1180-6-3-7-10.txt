重刊大明集礼序


王者治定制礼，因时立制，累数十年，然后乃备。周至成王，周公始制礼作乐。汉仪之定，乃由武帝，虽文、景之富，有未遑焉；而当时仲舒、刘向、王吉、班固之俦，犹以大仪不具为恨。盖创制作则，更化宜民，若斯之难也。

至我国家不然。高皇帝以神武定天大下，承胡元极衰之敝，经制大坏，先王之典无有存者。当是时，又攘除群雄，殄逆讨叛，迄无宁岁。而将相大臣，皆武力有功之人，至于稽古礼文之士，莫有任其责者。高皇帝天纵神圣，兼总条贯，天下甫定，即命儒臣兴制度，考文章，以立一代之典。于是陶安定郊社，詹同定宗庙，刘基定百官，魏观定祝祭，陶凯定军礼，而曾鲁、徐一夔、董彝、梁寅，又总其纲领，综其条目，汇为《大明集礼》一书。盖编摩缀拾，虽出于一时诸臣之手，而斟酌损益，皆断自圣衷，是以经纪无遗，巨细毕举。夏、商以后，议礼之详者，莫如成周，而我皇祖之制，实与之准焉。

自今观之，周吉礼十，今《集礼》之所存者十有四；周凶礼五，今《集礼》之所存者二；至于军、宾、嘉礼，莫不师其遗意，酌夫时宜。盖纤悉委曲，虽颇不同，而通变移风，则后先一辙。然成周之典，具于治功平定之后；而我朝之制，定于倾侧扰攘之间，缓急疏密，又度越前代远矣。呜呼，此岂非传之所谓大圣乎！非大圣焉能当此制作之任者乎！

孔子称：“夏、殷之礼，文献不足征也。周监于二代，郁郁乎文哉！吾从周。”明兴百八十余年，高皇帝作之于前，今天子述之于后。奕世载德，重熙累绩，稽古礼文之事，褎然具备矣。则所以一民之行而易民之俗者，又奚必远有所慕哉！

记曰：“明其义者，君也；能其事者，臣也。”其数可陈，其义难知。虽然，非数则义安所取征哉！义非愚臣之所能窥也，数则有简编存焉。因重刻而序之，用以陈其数焉尔。






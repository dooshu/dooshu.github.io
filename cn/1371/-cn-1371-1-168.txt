病中绝句

酒钱自昔从人乞，诗思出门何处无？



青篛织蓬菅织席，此生端欲老江湖。

病中绝句

半脱貂裘雪满鞍，惯将豪举压儒酸。



病来意气浑非昨，一炷香烟帐底看。



病中绝句

酒味醺人睡味浓，午时高枕到昏钟。



经旬不见西窗日，世上应无嬾似侬。



病中绝句

造物今年悯我劳，微痾得遂闭门高。



黄紬被暖青毡稳，不怕郊原雪意豪。



病中绝句

青荧犹有佛灯明，点滴时闻竹露声。



欲睡不成还起坐，丽谯风顺报三更。

病中绝句

少时谈舌挟风雷，病後逢人口嬾开。

安得东皋隐君子，相看无语只衔杯。


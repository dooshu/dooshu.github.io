刘宰　和张寺丞谢惠魨韵二首

先生盛德信光亨，微物将诚愧晚生。

春岸正当馀雨过，寒江尚想小舟横。

一奁走送惭迟暮，两舍相望欠割烹。

未必甘芹解知味，王公当谅野人情。

刘宰

刘宰　和张寺丞谢惠魨韵二首

鼎来佳句仰谦亨，春入池塘草正生。

清夜拟陪檐雨酌，暮天应对碧云横。

逍遥庄叟一枝稳，富贵齐人五鼎烹。

越卫肃迎挥手去，苏州应愧此时情。

刘宰


25　精廬即精舍乃講授之地　精廬精舍静舍義例舉


精廬，見姜肱傳，乃講授之地，即劉淑、包咸、檀敷傳所謂精舍也。文選任彦昇表用「精廬」，李善注引王阜事，五臣謂「寺觀」，謬矣。

【集證】華陽國志：「大江自湔堰下至犍爲，有五津，始文翁立文學精舍講堂，作石室」，皆謂讀書之所。自晉武帝太元六年，初奉佛法，立精舍於殿内，引諸沙門居之，因此世俗謂佛寺爲精舍。」

【元圻案】後漢書姜肱傳：「肱，字伯淮，彭城廣戚人也。肱與二弟仲海、季江俱以孝行著聞〔一〕。嘗與季江謁郡，遇盜，欲殺之。肱兄弟争相死，賊遂兩釋焉，但掠奪衣資而已。既至郡中，見肱無衣服，怪問其故，肱託以他辭，終不言盜。盜聞而感悔，後乃就精廬，求見徵君，還所掠物。肱不受。」注：「精廬，即精舍也。」又儒林傳：「精廬暫建，贏糧動有千計。」注：「精廬，講讀之舍。」〇文選李善注：「劉璠梁典曰：『任昉，字彦昇，樂安人。辭章之美，冠絶當時。爲寧朔將軍，新安太守〔二〕。』」昉爲范雲求立太宰碑表曰：「精廬妄作，必窮鐫勒之盛。」善注：「漢記曰：『王阜年十一，辭父母，欲出精廬，以尚幼不許。』」又黨錮傳：「劉淑，字仲承，河間樂成人。檀敷，字文有，山陽瑕丘人。」儒林傳：「包咸，字子良，會稽曲阿人。」〇宋吴曾能改齋漫録：「王觀國學林新編曰：『晉書：「孝武帝幼奉佛法，立静舍於殿内，引沙門居之，因此世俗謂佛寺爲静舍。」觀國按：古之儒者，教授生徒，其所居皆謂之精舍，故後漢包咸傳曰：「咸住東海，立精舍講授。」又劉淑傳曰：「隱居立精舍講授〔三〕。」又檀敷傳曰：「立精舍教授。」又姜肱傳曰：「盜就精廬求見。」注曰：「精廬，即精舍也。」以此觀之，精舍本爲儒士設，至晉孝武立精舍以居沙門，亦謂之精舍，非有儒釋之别也。』以上皆王説。予按：三國志注引江表傳曰：『于吉來吴，立精舍，燒香讀道書。』然則晉武以前，道士亦立精舍矣。」〇江表傳云云，見吴孫策傳注。

〔一〕「與」，原脱，據中華本後漢書卷五三姜肱傳補。

〔二〕「新安」，原作「始安」，據上古本文選卷二三詩丙哀傷出郡傳舍哭范僕射注改。

〔三〕「立」，原作「之」；「講授」，原作「授講」，皆據四庫本能改齋漫録卷四精舍校正。






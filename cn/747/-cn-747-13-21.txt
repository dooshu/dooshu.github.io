○改元宏道大赦诏

朕以寡昧，缪膺丕绪，未尝不孜孜访道，战战临人。驭朽怀秋驾之危，负重积春冰之惧，日慎一日，三十四载於今矣。何则？足寒伤心，人劳伤国，下安即上逸，时弊即君忧。所以身处九重，而情周万姓，建本之怀遽切，抑末之念逾深。今虽庶绩已宁，淳源未洽。履素归厚者，遂寂寥而靡闻；徇华趋利者，尚驰骛而不息。朕以薄德，有谢移风，永念群方，在予多愧。况朕之绵系，兆自元元，固当远协先规，光宣道化，变率土於寿域，济苍生於福林。属想华胥，载劳寤寐，所冀内外寮寀，各竭乃诚。敦惟黎人，俱崇简质，旧染薄俗，咸与惟新。凭大道而开元，共普天而更始。更申沛泽，广被纮埏，可改永淳二年为宏道元年，大赦天下。前后责情流人并放还。老人年百岁以上者，版授下州刺史，妇人版授郡君。九十已上者版授上州司马，妇人版授县君。八十已上者版授县令，并妇人并节级量赐粟帛。孝子顺孙，义夫节妇，表其门闾，终身勿事。鳏寡茕独笃疾不能自存者，量国赈恤。仍令天下诸州置道士观，上州三所，中州二所，下州一所，每观各度七人。又比来天后事条，深有益於为政，言近而意远，事小而功多，务令崇用，式遵无怠。见任内外官，五品以上经四考，及守五品经三考，六品以下计满三考。政有清勤状无私犯者，各加一阶。（谨按《道德真经广训》卷二：有《改元宏道大赦诏》文，与此异，附注於后。“君崇於道，宅紫微以垂衣；臣修於德，罄丹心而作砺。若使上守於义，下尊於礼，名教所以乖淳，忠信由其渐薄。在昔胥庭连陆，娲、燧、伏羲不宰而天下化，轩、顼、尧、舜、禹、汤、文、武至公犹行，深仁尚积。及秦居闰位，奢泰之渐聿兴，汉袭霸图，元默之风已替。遐观魏晋，近鉴周隋，代益嚣浮，人窬僣侈，穷百王之弊俗，极千年之否运。以承大乱之后，方开大圣之期，既逾交丧之辰，必兴交泰之绪。我高祖神尧皇帝，受镳宫之景命，荡辔野之妖氛，重悬日月，一匡宇宙。太宗文皇帝，披图汶水，杖钺参墟，降斗极之神兵，涤怀襄之巨浸，张四维而安赤县，劳百战而徇苍生，声教遐覃，提封远亘，缅维洪业，无得而称。朕以寡昧，忝膺丕绪，未尝不孜孜访道，战战临人，日慎一日，三十四载於今矣。况下安则上逸，时弊则君忧，虽身处九重而情周万姓，建本之怀逾切，抑末之念遽深。今庶绩虽凝而淳源未洽。朕之绵系，兆自元元，常欲远叶先规，光宣道化，变率土於寿域，济苍生於福林。属想华胥，载劳寤寐，所冀内外寮寀，各竭乃诚，敦劝黎萌，俱崇简质，旧染薄俗，咸与惟新，凭大道而开元，共普天而更始。宜申霈泽，广被纮埏，可大赦天下，改永淳二年为宏道元年。仍令天下诸州置道士观，上州三所，中州二所，下州一所，每观度道士七人，以彰清净之风，伫洽无为之化。主者施行。”）


○文论

《周语》之略曰：“孝、敬、忠、信、仁、义、智、勇、教、惠、让，皆文也。”天有六气，地有五行，此十一者，经纬天地，叶和神人，名之为文。其实行也，文顾行，行顾文，文行相顾，谓之君子之文，为龙为光。

上古云：“言之无文，行之不远。”尧之为君，聪明文思，文王既没，文不在兹乎？文王之代，草木鸟兽皆乐，文王之沼曰灵沼，文王之台曰灵台。虞芮不识文王，入文王里，所见耕者让畔，行者让路，班白不提挈。自相谓曰：“吾党之小子，不可治於君子之庭。”诗人美之云：文王断虞芮之讼。晋文与楚子战而霸，谥曰文公。夫以伏羲之文造书契，黄帝之文垂衣裳，重华之文除四凶、举八元，周公之文布法於象魏，夫子之文木铎徇路，此其所以理文也。伊尹之文放太甲，霍光之文废昌邑，吕尚之文杀华士，穰苴之文斩庄贾，毛遂之文定楚从，蔺相如之文夺赵璧，西门豹之文引漳水、沈女巫。建安正始，洛下邺中，吟咏风月，此其所以乱文也。夫以文求士，十致八九，理乱由之，君臣则之。舜尧禹汤有文，桀纣幽厉无文，太颠闳夭有文，飞廉恶来无文。昔霍去病辞第曰：“匈奴未灭，无以家为。”於国如此，不得谓之无文。范蔚宗著《後汉书》，其妻不胜珠翠，其母唯薪樵一厨，於家如此，不得谓之有文。且夫日月丽乎天，草木丽乎地，风雅亦丽於人，是故不可废。废文则废天，莫可法也；废天则废地，莫可理也；废地则废人，莫可象也。郁郁乎文哉！法天、理、地、象人者也。

《周易》赞《乾》曰：“大哉乾元！万物资始。”赞《坤》曰：“至哉坤元！万物资生。”唯大者配乾，至者配坤；幽者赜鬼神，明者赜礼乐。不失於正，谓之为文。


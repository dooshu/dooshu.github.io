○诸卫队仗绯色幡改赤黄色诏

三王继统，质文既不相袭；五德承时，服色遵於所尚。至於旗常改制，骍翰异宜，所以表军国之容，合声名之度，事之大者，安可因循而已焉。国家膺枢纽之期，纂黄中之历。宪章垂范，运既属於维新；旗帜同色，义必在於革故。顷者俯纳群议，式明统绪，故得天人致和，风雨时若。岂朕躬菲德，克广睿图，实累圣鸿休，允膺景运。稽古之大，既有昭明，文物所资，理宜详正。其诸卫应队仗所用绯色幡等，并改为赤黄色，庶克遵於通变，谅有叶於从宜。其诸节度使并管内军使等，亦宜准此。


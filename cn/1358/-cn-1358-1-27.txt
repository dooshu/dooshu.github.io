还珠吟

张文昌《还珠吟》：“君知妾有夫，赠妾双明珠。感君绸缪意，系在绣罗襦。妾家高楼连苑起，良人执朝明光里。还君明珠双泪垂，何不相逢未嫁时。”予少日尝拟乐府百篇，《续还珠吟》云：“妾身未嫁父母怜，妾身既嫁室家全。十载之前父为主，十载之後夫为天。平生未省窥门户，明珠何由到妾边？还君明珠恨君意，闭门自咎涕涟涟。”乡先生杨复初见而题其後云：“义正词工，使张籍见之，亦当心服。”又为序其编首，而百篇皆加评点，过蒙与进。先生元末乡貣进士，洪武间擢知荆门州，卒於官。


○对小吏陵上判

〈得丁为小吏，好陵上，为人操下如东湿薪。议者称其酷吏曰：“其理有所效。”〉

九命攸分，百工惟叙，率温恭以成政，资谦让以恪居。丁屈蠖未伸，抟鹏始举，且安身於小吏，期渐陆於大来。将能克已为仁，翻乃直而无礼。诱人孔易，奚昧政於蒲芦；雨雪其滂，奚取方於束湿？不贤内省，见恶探汤。何甯成而可师，逢郅都而陵忽？斯为酷吏，允叶班书。欲因效以辟名，实文过而取诮。

陶咏


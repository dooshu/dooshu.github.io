余媚娘

適周氏，夫亡，以介潔自守。陸希聲使媒游説，媚娘曰：陸郎中不置側室及女奴，則可爲婦。希聲諾之。娶二年，劈牋洙墨，更唱迭和。媚娘又能饌五色膾，妙不可及。無何，希聲納蕣英，媚娘許之，希聲以爲誠然。既共居，略無他説。侯希聲已他適，將蕣英閉室中，手刃殺之，碎其肌體，盛以二大合，封題云：送物歸别墅。閽吏異之，送京兆獄。媚娘遂就極典。

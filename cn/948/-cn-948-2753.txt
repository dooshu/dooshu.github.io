陆游　上章纳禄恩畀外祠遂以五月初东归

身似霜松老不枯，乞骸犹得待清都。

百钱浊酒浑家醉，六月飞蚊彻晓无。

美睡不愁闲客搅，出游自有小儿扶。

买山尚恐巢由笑，敢向君王觅镜湖。

陆游

陆游　上章纳禄恩畀外祠遂以五月初东归

黄纸淋漓字似鸦，即今真个是还家。

园庐渐近湖山好，邻曲来迎鼓笛哗。

笾实傍篱收豆荚，盘蔬临水采芹芽。

皇家养老非忘汝，不必青门学种瓜。

陆游

陆游　上章纳禄恩畀外祠遂以五月初东归

群玉峰头孤梦断，五云溪上野舟回。

傍人鸥鸟自然熟，到处藕花无数开。

麦饭不餍常面槁，柴门闲掩自心灰。

雨来正作盆山地，不怕冥冥半月梅。

陆游

陆游　上章纳禄恩畀外祠遂以五月初东归

身是风前一断蓬，经年窃食竟何功？

倚天青嶂迎船出，扑马红麈转眼空。

网户饷鱼胜丙穴，旗亭送酒等郫筒。

死前幸作扶犁叟，免使淮南笑发蒙。

陆游

陆游　上章纳禄恩畀外祠遂以五月初东归

此身惟有一躬耕，乞得余年乐太平。

东观并游收昨梦，西湖重到付来生。

一堤草露明晨照，半浦荷风飍晚晴。

历历归途皆胜事，江亭先听棹歌声。

陆游


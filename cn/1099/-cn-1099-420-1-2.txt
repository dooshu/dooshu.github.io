○咨兵部總督再議四衛 【 黔楚更隸府衛】

據貴州按察司呈、奉兩院案驗、遵依會同布都二司、會看得天下一家、此是前善後事宜中一條何分彼此、在黎平可以隸黔。亦可以隸楚。四衛可以隸楚。亦可以隸黔。　國家二百餘年。巳有定轄。使地方恒如昔日之治平。亦安用互更以滋多事之擾。顧時勢漸更。則事當從便。播州賊犯偏橋而楚不能救。在楚若未關痛癢。而黔之鎮遠銅仁。巳為心腹之疾矣。今播賊雖滅。安知復無如播酋者乎。皮林苗犯黎平。而黔不能援。在黔若未切巳事。而楚之靖州銅鼓。巳為剝床之災矣。今皮林雖平。安知復無如皮林者乎。此二地應更不更之大較也。其所不願者、四衛之武弁、畏黔近則耳目難欺。利楚遙則法目疏闊。黎平之生儒。利黔僻則科目易取。畏楚大則塲屋難前。此二種之人。執稱不便者所由起耳。若曰四衛廣而黎平狹也。奈何以廣易狹黎平瘠而四衛饒也。奈何以瘠易饒。此則當論於四方公割之時而不當論於天下一家之日黔本貧瘠帥割饒樂者隸之亦得損益之宜若曰錢糧田土。不便於徵解也。則黔之徵解於他省者亦多矣。土地所產。不足以當中國之一縣。朝廷置省立官。原為外固楚邊。而上通滇路。黔安則楚之邊地安滇之貢道安黔危則滇之行李危楚之邊地危故朝廷當無事之時則分諸楚。分諸蜀。分諸滇。以協濟黔之官軍。當有事之時。則取諸南。取諸東。取諸西。以助黔之餉給。豈特區區為此一黔計哉。若以徵解為難。則黔省可廢。吏於黔者。將朝聞報而夕束裝矣。即此而觀。則人我可平、藩籬可撤、而事可無別議等因、議詳到院、查得隆慶元年、先該巡撫杜、巡按王、會疏具題、內開臣等查得沅靖二州、與平清偏鎮銅鼓五開六衛之去湖廣、酉陽播州永寧三土司之去四川、俱二千餘里、遙屬於二省。而兼制於貴州。所謂十羊九牧之擾。服役者興遠道之嗟。蒞事者無畫一之軌。於民情政體甚不便也。如革數州縣土司。專?之貴州。其便有十。齊民賦役。自遠而移之近。勞費損於舊者數倍。一便也。郡縣專其心志。以聽一省之政令。無顧此失彼之慮。二便也。軍民力役。彼此相濟。無偏重之累。三便也。科貢悉隸本省。禮遇資遣。有均平之規。四便也。司道政令。有所責成。郡縣不敢以他屬為辭。五便也。府衛互制強悍之卒。豪猾之氓。禁不敢逞。六便也。歲徵緩急。可無失程。盜賊出沒。易於詰捕。七便也。土酋之傑。各相牽制。不得肆其螫。八便也。僻遠之區。監司歲至。吏弊民瘼。可以咨詢而更置之。九便也。釋兼督之虗名。修專屬之實政。體統相安。事無阻廢。十便也。夫所便既如此臣等愚見以為聯近屬以全經制、其說可行、緣由在卷、然則四衛屬黔之議。其來巳久。非職等今日創為之說也。第地方無變。因仍為便。乃不意三十年之後。有播之亂。賊寇偏橋而楚不能捄。詒禍于黔也又不意有皮林之亂。苗寇黎平。而黔不能捄。詒禍於楚也則三十年前之說。非無據矣。以道里論。黔人入黎平。必由楚四衛沅靖孔道而後達黎平。楚人入偏橋。必由思州鎮遠之境而後達偏橋。轄土參差。軍民交錯。非經界之石畫也。以人情論。楚中按臣二百年來無一入四衛。而黔中按臣。每年由四衛出廵鎮銅彼衛所官。何樂於黔中之數考。黔中提學。三五年不到黎平。而塲屋才乏。入彀容易。彼黎平諸生。又何樂於楚中之就試。地方所稱不便。不過官生私情。非　國家之大計也。以錢糧論。黔中不毛。無賦可入。即貴陽都勻普安諸衛。非仰給於湖南。則糊口於川東。此言不止黔事天下衛所屯田在異境者亦多即偏橋屯田。亦在思石地方。未有屯田在楚。而衛不可屬黔也。以紛更論。國初都勻屬四川。普安普定屬雲南。其後始割屬貴州。近日甕安餘慶等縣。原屬四川。今亦割屬貴州。未聞地方一定。便不可割以他屬也。以肥瘠論。黔以一府一縣十二長官司。易楚四衛。地亦相當。衛所何肥。府縣何瘠。且非所以為市也。以得失論。有所得而無所失。始名為榮。有所失而無所得。始名為辱。楚中雖失四衛。而得一郡。黔中雖失一郡。而得四衛。又孰榮而孰辱也。言兩易而交利以使楚人之無辭獨計黎平在黔貧子之石田也在楚中猶足為湖北之藩籬四衛在楚大澤之礨空也在黔中便足為八番之保障天下無事。各就近以統理。令府衛不得躲閃於二省之間以骫法。四方有警。各就近以敉亂。令將帥不得推諉於二省之交以養禍。職等前日所為善後計如此、無敢以易前說、未敢擅擬、合咨部裁酌、


长信宫





《汉书》：“赵飞燕姊弟从自微贱兴，逾越礼制，寖盛于前。班倢伃失宠，稀复进见。赵氏姊弟骄妒，倢伃恐久见危，求供养太后长信宫，上许焉。”《三辅黄图》：“长信宫，汉太后常居之。”按《通灵记》：太后，成帝母也。后宫在西，秋之象也，秋主信，故宫殿以“长信”为名。



月皎昭阳殿，[一]霜清长信宫。天行乘玉辇，[二]飞燕与君同。[三]更有欢娱处，承恩乐未穷。谁怜团扇妾，独坐怨秋风。[四]

[一]《西京杂记》：赵飞燕女弟居昭阳殿。



[二]李德林诗：“天行肃辇路。”沈炯诗：“玉辇迎飞燕，金山赏邓通。”



[三]按《汉书》：成帝游于后庭，尝欲与班倢伃同辇载，倢伃辞曰：“观古图画，圣贤之君皆有名臣在侧，三代末主，乃有嬖女。今欲同辇，得无近似乎?”上善其言而止。太白翻其事而用之，言飞燕与君同辇而行，化实为虚，畦径都别。



[四]班倢伃诗：“新裂齐纨素，鲜洁如霜雪。裁为合欢扇，团团似明月。出入君怀袖，动摇微风发。常恐秋节至，凉飙夺炎热。弃捐箧笥中，恩情中道绝。”






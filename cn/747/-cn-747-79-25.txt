○授郑朗监修国史崔慎由集贤殿大学士制

门下：二相股肱，与我同体，致夷率化，致俗清刑，致戢干戈，致调风雨，垂衣无事，良有愧焉。得不资刊削之能，伫讨论之妙，振扬史职，开启儒风。予非敢私，膺此并命。通议大夫守中书侍郎兼吏部尚书同中书门下平章事充集贤殿大学士上柱国赐紫金鱼袋郑朗，道苞时杰，性蕴天和，得中庸之隐微，合大雅之明哲。太中大夫守工部侍郎同中书门下平章事上柱国赐紫金鱼袋崔慎由，器禀人秀，材为国桢，达智者之变通，有良臣之规矩。皆学穷阃奥，文擅精华，辨理必造於事机，吐论同归於根本。松筠挺色，莫畏严霜；雕鹗凌空，自有俊气。况协赞大政，允厘万方，沃心克闻，举直无隐。图是懿效，彰其茂功，斯用迭升，俾洽嘉命。主张惩劝，总领典坟。必使书法弥精，动契春秋之旨；化成为重，岂惟鱼鲁之文。勉宏大猷，罔俟冲骤。朗可监修国史，慎由可充集贤殿大学士。馀各如故，主者施行。


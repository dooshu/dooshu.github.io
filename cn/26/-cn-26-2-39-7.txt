杨光远


杨光远，字德明，其父曰阿噔啜，盖沙陀部人也。光远初名阿檀，为唐庄宗骑将，从周德威战契丹于新州，折其一臂，遂废不用。久之，以为幽州马步军都指挥使，戍瓦桥关。光远为人病秃折臂，不通文字，然有辨智，长于吏事。明宗时，为妫、瀛、冀、易四州刺史，以治称。

初，唐兵破王都于中山，得契丹大将荝剌等十余人。已而契丹与中国通和，遣使者求荝剌等，明宗与大臣议，皆欲归之，独光远不可，曰：“荝剌皆北狄善战者，彼失之如去手足；且居此久，熟知中国事，归之岂吾利也！”明宗曰：“蕃人重盟誓，已与吾好，岂相负也？”光远曰：“臣恐后悔不及尔！”明宗嘉其说，卒不遣荝剌等。光远自易州刺史拜振武军节度使。清泰二年，徙镇中山，兼北面行营都虞候，御契丹于云、应之间。

晋高祖起太原，末帝以光远佐张敬达为太原四面招讨副使，为契丹所败，退守晋安寨。契丹围之数月，人马食尽，杀马而食，马尽，乃杀敬达出降。耶律德光见之，靳曰：“尔辈大是恶汉儿。”光远与诸将初不知其诮己，犹为谦言以对，德光曰：“不用盐酪，食一万匹战马，岂非恶汉儿邪！”光远等大惭伏，德光问曰：“惧否？”皆曰：“甚惧。”曰：“何惧？”曰：“惧皇帝将入蕃。”德光曰：“吾国无土地官爵以居汝，汝等勉事晋。”晋高祖以光远为宣武军节度使、侍卫马步军都指挥使。光远进见，佯为悒悒之色，常如有所恨者，高祖疑其有所不足，使人问之，对曰：“臣于富贵无不足也，惟不及张生铁死得其所，此常为愧尔！”由是高祖以为忠，颇亲信之。

范延光反，以为魏府都招讨使，久之不能下，高祖卒用佗计降延光。而光远自以握重兵在外，谓高祖畏己，始为恣横。高祖每优容之，为选其子承祚尚长安公主，其次子承信等皆超拜官爵，恩宠无比。枢密使桑维翰恶之，数以为言。光远自魏来朝，屡指维翰擅权难制。高祖不得已，罢出维翰于相州，亦徙光远西京留守，兼镇河阳，夺其兵职。光远始大怨望，阴以宝货奉契丹，诉己为晋疏斥。所养部曲千人，挠法犯禁河、洛之间，甚于寇盗。天福五年，徙镇平卢，封东平王。光远请其子以行，乃拜承祚单州刺史，承勋莱州防御使，父子俱东，车骑连属数十里。出帝即位，拜太师，封寿王。

是时，晋马少，括天下马以佐军，景延广请取光远前所借官马三百匹，光远怒曰：“此马先帝赐我，安得复取，是疑我反也！”遂谋为乱。而承祚自单州逃归，出帝即以承祚为淄州刺史，遣使者赐以玉带、御马以慰安之，光远益骄，乃反。召契丹入寇，陷贝州。博州刺史周儒亦叛降契丹。

是时，出帝与耶律德光相距澶、魏之间，郓州观察判官窦仪计事军中，谋曰：“今不以重兵大将守博州渡，使儒得引契丹东过河与光远合，则河南危矣！”出帝乃遣李守贞、皇甫遇以兵万人沿河而下。儒果引契丹自马家渡济河，方筑垒，守贞等急击之，契丹大败，遂与光远隔绝。德光闻河上兵大败，与晋决战戚城，亦败。

契丹已北，出帝复遣守贞、符彦卿东讨，光远婴城固守，自夏至冬，城中人相食几尽。光远北望契丹，稽首以呼德光曰：“皇帝误光远耶！”其子承勋等劝光远出降，光远曰：“我在代北时，尝以纸钱祭天池，投之辄没，人言我当作天子，宜且待时，毋轻议也。”承勋知不可，乃杀节度判官丘涛、亲将杜延寿、杨瞻、白延祚等，劫光远幽之，遣人奉表待罪。承信、承祚皆诣阙自归，而光远亦上章请死。出帝以其二子为侍卫将军，赐光远昭书，许以不死，群臣皆以为不可，乃敕李守贞便宜处置。守贞遣客省副使何延祚杀之于其家。延祚至其第，光远方阅马于厩，延祚使一都将入谓之曰：“天使在门，欲归报天子，未有以藉手。”光远曰：“何谓也？”曰：“愿得大王头尔！”光远骂曰：“我有何罪？昔我以晋安寨降契丹，使尔家世世为天子，我亦望以富贵终身，而反负心若此！”遂见杀，以病卒闻。

承勋事晋为郑州防御使，德光灭晋，使人召承勋至京师，责其劫父，脔而食之，乃以承信为平卢节度使。汉高祖赠光远尚书令，封齐王，命中书舍人张正撰光远碑铭文赐承信，使刻石于青州。碑石既立，天大雷电，击折之。

阿噔啜初非姓氏，其后改名瑊而姓杨氏。光远初名檀，清泰二年，有司言明宗庙讳犯偏傍者皆易之，乃赐名光远云。光远既病秃，而妻又跛其足也，人为之语曰：“自古岂有秃疮天子、跛脚皇后邪？”相传以为笑。然而召夷狄为天下首祸，卒灭晋氏，疮痍中国者三十余年，皆光远为之也。





【后汉人阙铭】

右汉人阙铭二：其一曰永乐少府贾君阙，其一曰雒阳令王君阙。二者皆不知为何人。按《汉书》，桓帝母孝崇皇后居永乐宫，和平元年诏置太仆少府如长乐故事。又按颜师古注《地理志》曰：“鱼豢云汉火行，忌水，故去‘洛’水加‘隹’。”师古谓光武以后始改为“雒”，然则二人者皆后汉时人也。又按《汉官仪》，长乐少府以宦者为之，则贾君者盖亦宦者也。治平元年九月十五日书。


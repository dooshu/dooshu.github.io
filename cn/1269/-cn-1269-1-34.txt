敛：阳气大满于外，微阴小敛于内。

初一：小敛不货，利用安人正国。测曰：小敛不货，其道富也。

次二：墨敛韱韱，我匪贞。测曰：墨敛韱韱，非所以无也。

次三：见小勿用，以我扶疏。测曰：见小勿用，俟我大也。

次四：敛利小刑，小进大退。测曰：敛利小刑，其政退也。

次五：畜盘而衍，茧纯于田。测曰：畜盘茧纯，不夺时也。

次六：闵而绵而，作大元而，小人不戒。测曰：闵绵之戒，不识微也。

次七：夫牵于车，妻为剥荼，利于王姑，不利公家，病。测曰：牵车剥荼，敛之资也。

次八：大敛大颠。测曰：大敛之颠，所敛非也。

上九：敛于时，利圉极灾。测曰：敛于时，奚可几也。


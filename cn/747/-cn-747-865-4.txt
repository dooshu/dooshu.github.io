○奉契丹主表

孙臣某言：今月十七日寅时，相州节度使张彦泽、都监富珠哩部领大军入京，赍到翁皇帝赐太後书，示於滹沱河下杜威一行马步兵士见领蕃汉部骑来幸汴州者。往者唐运告终，中原失驭。数穷否极，天阙地倾。先人有田一成，有众一旅。兵连祸结，力屈势孤。翁皇帝救患摧锋，兴利除害。躬环甲胄，深入寇场。犯露蒙霜，度雁门之险。驱风掣电，行中冀之诛。黄钺一麾，天下大定。势凌宇宙，义感神明。功成不居，遂兴晋祚，则翁皇帝有大造於石氏也。旋属天降厥凶，先君即世。臣遵承遗旨，缵绍前基。谅暗之初，荒迷失次。凡有军国重事，皆委将相大臣。至於擅继宗祧，既非禀命，轻发文字，辄敢抗尊。自启衅端，果贻赫怒。祸至神惑，运尽天亡。十万师徒，皆望风而束手。亿兆黎庶，悉延颈以归心。臣负义包羞，贪生忍耻。自贻颠覆，上累祖宗。偷度晨昏，苟存食息。翁皇帝若惠顾畴昔，稍霁雷霆。未赐灵诛，不绝先祀，则百口荷更生之德，一门衔罔报之恩。虽所愿焉，非敢望也。臣与太後并妻冯氏及举家戚属，见於郊野面缚俟罪次；所有国宝一面、金印三面，今遣长子陕府节度使延煦、次子曹州节度使延宝管押进纳，并奉表请罪陈谢以闻。


【唐张嘉正碑〈开元二十六年〉】

右《张嘉正碑》，李邕撰，蔡有邻立书。李绛《论事集》言，吐突承璀欲于安国寺为宪宗立纪圣德碑，乃先立碑建楼，请学士撰文，绛疏论以为不可。宪宗遽命以牛百头拽碑倒，盖未撰文而先立碑建楼。此碑有邻又云“立书”，亦应先立石矣。今人立碑须镌刻成文，然后建立。盖今昔所为不同，各从其便尔。治平元年七月二十日书。


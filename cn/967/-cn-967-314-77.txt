李廳　和钱之道游虎丘二首

轻云细雨放花时，才过清明已夹衣。

拚得酒时教尽醉，可题诗处莫空归。

丁宁莺语机关巧，轻薄杨花气力微。

阊阖晚来行客尽，稚乌相趁入城飞。

李廳

李廳　和钱之道游虎丘二首

石头槎牙占官道，松树老怪卉断云。

骊龙睡隐潭水黑，雨积粪壤生朝菌。

山光缭绕林朴樕，野气空阔云氤氲。

归来月落天色莫，水边游女溅红裙。

李廳


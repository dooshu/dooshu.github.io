◎支某

镇江盐商支姓者，其家雄于赀，而富而好礼。余随侍家大人寓居邗上时，钱梅溪（泳）主其家，盖镇江、扬州各有一宅。余与梅溪为忘年交，数相往来于扬州宅，因识支。见其谆谨敦笃，绝无豪商习气。时英夷警报屡至镇江，绅富多先期迁避，莠民乘机拦抢者不绝于途。支家方择日，令妇女带辎重将为江西之行，有莠民百十人约届日拦门劫之。支于首涂日始闻其事，欲请官弹压，已弗及。突有乞徒三百余人攘臂登门，将莠民驱逐净尽，俟眷属行李尽数登舟，始各散去。盖支家平日以恤贫为务，待乞徒尤优，有求无弗应者，每朔望必大张酒饭以款之，使各尽欢而后罢，故终得一日之报云。


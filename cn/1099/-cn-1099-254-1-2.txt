○宣諭將士疏 【 宣諭將士】

公此疏在嘉靖庚戌

奏為獻計破虜事今虜大營在通州。先鋒環繞京城不先挫其鋒。則虜益驕不可制矣。臣愚妄謂宜急遣近侍有才猷辨博官一員。捧詔詣各軍營激勵三軍之士。許開損軍之令。具見調度方畧足以鼓舞士氣許令將士義勇軍民人等人自為戰。但得一首級者見賞銀一百兩。如有將官等逗遛顧望不進者。亦許本官指名參奏。在不失機宜。其賞功銀兩。須差錦衣衛官挍押付各營。紀功官員。隨同本官刻期發行。待事定之日。令如故。惟　皇上合當事大臣議其便宜行之。欽蒙　皇上准臣論事、陞臣一官、兼風憲職銜、奉敕宣諭城外各營將士、寬其損軍之罪、重其賞功之格、臣于本月二十二日酉時領敕、二十三日前詣城外總兵官咸寧侯仇鸞等營宣揚　聖意、激勸勇敢、二十四日早、再至鸞營、令其督軍前去勦捕零賊咸寧侯與虜通故不肯乘利邀擊鸞以為雨大未可動臣以為此雨天之所賜乃賊虜失利之時正我軍出奇之際今傳聞虜往白羊口出去、臣以為白羊等處。皆山隘險塞去處。而此賊止共一支。又以搶略財畜極多。輜重為累。若用奇兵趨出賊前。見可擊而失之此千古恨事然古來失于朝議不決今則失于邊將縱寇丙子之役奴止數千又皆別部乞活非真奴也然卒縱而飽去此又甚于嘉靖庚戌之事矣令賊回尋古北口故道。則我三軍大戰可獲大克若放賊使出待其半渡縱兵擊之。可獲半克。若止望賊塵送之。則為無策。今　朝廷開曠蕩之恩。令爾將官各得展布。軍士又遇此出格之賞。且賊入山險之中復值雨水如此乃狂虜大敗之日將軍立功之秋也鸞聞臣言、其言雖爾意則不然即應曰、此去定大殺賊、將官軍士、莫不感激思奮、即時前去、臣仍宣諭城西城南城東守護等營畢、公以此事反至得罪以故後公皆恩保全不敢出位陳言尚有宣府總兵官趙國忠一營在沙河迤北、離城尚遠、臣未經辭朝、不敢擅去、巳令總兵官仇鸞差夜不收齎捧臣宣諭告示彼中將士訖、二十五日卯時進城、臣才薄識短、不能仰荅我　皇上激勵將士之至意臣不勝悚懼待罪之至、

皇明經世文編卷之二百五十四終








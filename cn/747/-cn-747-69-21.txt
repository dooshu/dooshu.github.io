○贬李德裕袁州长史制

有国之典，本於明罚；为君之道，必在去邪。皇王大政，谅无易此。奸凶与比，诚敬尽亏，无君之心，因事辄见。岂可尚居崇秩，犹列东朝。银青光禄大夫守太子宾客分司东都上柱国赞皇县开国伯食邑七百户李德裕，性本阴狡，材则脆弱，因缘薄艺，颉颃清途。既忝藩镇，旋处钧轴，靡怀愧畏，肆意欺诬，废挠旧章，汨乱彝序。贤良尽逐，当白昼而重关；诡诈是谋，逮中宵而万变。朕尝以寒暑得疾，初甚惊人，凡百臣子，奔走道路。而德裕私室宴然，全无忧色；王涯驻车道左，络绎追呼。满朝倾骇，竟以不至。又在西蜀之日，徵逋县钱仅三十万贯，使疲羸老弱，转徙沟壑，交结异类，任用憸人，贿赂流行，朱紫无辨。是宜处之重典，以正刑书，犹以夙经委使，载深宽宥。俾佐遐服，用示宽恩。可守袁州长史，驰驿发遣。


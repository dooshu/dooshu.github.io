董默庵督学京畿

敷教首神京，简命重殊遇。
高坐拥皋比，匪徒侈章句。
早达冠群流，讲幄兼记注。
下直时咏言，雅志托毫素。
时俗悯颓澜，大雅坠霾雾。
佻达纷子衿，淫哇夺韶頀。
帝谓惟汝都，人师亶自树。
珍赐出彤庭，天语亲眷顾。
既衔特达恩，弥深索餐惧。
所期经术优，馀力问词赋。
俎豆偃干戈，王风滋布濩。
髦士资奋兴，庶使聋俗寤。
知君溯邹鲁，董率无岐误。
得人良不难，渴贤启先路。
再诵朴棫诗，愿言振高步。



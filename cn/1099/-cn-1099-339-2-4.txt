○上蒲州張相公書 【 撫浙】

公文人也而能定營兵之乱于呼吸間公為令時即具戡定之畧胤再啟浙中今歲頗稔、人心大安、營兵旹旹訓練、亦頗相信、有犯者必治。勿敢異心。且日在營中教習武藝。出入有考。皆言較之往旹。散漫無統者不同而杭中士夫每揣胤未發之意。恐有它舉。切切求免。盖謂法度巳行。人心巳定之故也。胤尚不謂然。近日處州有白蓮教妖賊。皆因節年養亂之故。胤詐出即嚴行道府擒其為首者數名。杖死而暴屍于市愚民始信其無他術而自悔無知。一面出示。盡行諭散歸農。地方巳大安矣。初道府具文。欲行　上聞。胤謂浙中自變後。訛言朋興。若再張皇則乘機而惑人者不知有幾。况此事甚易。治之于早。不過一應捕之力。即如鎮江近日之事。不過如此。各官鋪張甚大。可發一笑。胤之意只在修實政。黜虛誇。但求地方安靜足矣。浙省一切應復事宜。奈何一時司道更置。殆舊者既去。而新者不來。遂覺壅隔而難行也。


卷一百一十

<史部,诏令奏议类,奏议之属,历代名臣奏议>

钦定四库全书

历代名臣奏议卷一百一十

明　杨士奇等　撰

务农

周宣王即位不藉千亩虢文公谏曰不可夫民之大事在农上帝之粢盛於是乎出民之蕃庶於是乎生事之共给於是乎在和协辑睦於是乎兴财用蕃殖於是乎始敦龎纯固於是乎成是故稷为大官古者大史顺时覛土【覛视也】阳瘅愤盈土气震发【瘅厚也愤积也】农祥晨正【农祥房星也晨正谓立春之日晨中於午也农事之候故曰农祥】日月底於天庙【底至也天庙营室也孟春之月日月皆在营室】土乃脉发【脉理也农书曰春土冒撅陈根可拔耕者急发】先时九日大史告稷曰自今至於初吉阳气俱烝土膏其动弗震弗渝脉其满眚谷乃不殖【渝变也眚灾也言阳气俱升土膏欲动当即发动变写具气不然则脉满气结更为灾病谷乃不殖】稷以告王曰史帅阳官以命我司事【史太史阳官春官司事主农事之官也】曰距今九日土其俱动王其祗祓监农不易【袚斋戒袚除也】王乃使司徒咸戒公卿百吏庶民司空除坛于藉命农大夫咸戒农用先时五日瞽告有协风至【瞽乐大师知风声者协和也风气和时侯至也】王即齐宫百官御事各即其齐三日王乃淳濯飨醴【淳沃也濯溉也飨饮也谓王沐浴饮醴酒】及期郁人荐鬯牺人荐醴【牺人司尊也】王祼鬯飨醴乃行【祼灌也灌鬯饮醴皆所以自香洁】百吏庶民毕从及藉后稷监之膳夫农正陈藉礼大史赞王王敬从之王耕一墢【音鉢一墢一耜之墢也王无偶以一耜耕】班三之【班次也三之下各三其上也至一墢公三卿九大夫二十七】庶人终于千亩其后稷省功大史监之司徒省民大师监之毕宰夫陈飨膳宰监之膳夫赞王赞王王歆太牢【歆飨也】班尝之庶人终食是日也瞽帅音官以省风土【音官乐官也风土以音律省土风也】廪於藉东南锺而藏之【廪御廪一名神仓东南生长之处锺聚也谓为廪以藏王所藉田以奉粢盛】而时布之於农稷则徧戒百姓纪农协功曰隂阳分布震雷出滞土不备垦辟在司寇乃命其旅日徇农师一之【一之先往也】农正再之【农正后稷之佐田畯也故次农师】后稷三之【后稷农官之君故次农正】司空四之【司空主道路沟洫故次后稷】司徒五之【司徒省民故次司空】大保六之大师七之【大保大师天子三公佐王论道汜监衆官不特掌事故次司徒】大史八之【大史掌达官府之治故次大师】宗伯九之【宗伯卿官掌相王之大礼若王不与祭则设位故次大史】王则大徇【大徇帅公卿大夫亲行农也】耨获亦如之民用莫不震动恪恭於农修其疆畔日服其鏄不解於时财用不乏民用和同是时也王事唯农是务无有求利於其官以干农功【求利谓变易役使干乱农功】三时务农而一时讲武故征则有威守则有财若是乃能媚於神而和於民矣则享祀时至而布施优裕也今天子欲修先王之绪而弃其大功匮神之祀而困民之财将何以求福用民王弗听汉文帝即位躬修俭节思安百姓时民近战国背本趋末贾谊上奏曰筦子曰仓廪实而知礼节衣食足而知荣辱民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亡度则物力必屈【屈尽也】古之治天下至纎至悉也故其畜积足恃今背本而趋末食者甚衆是天下之大残也淫侈之俗日日以长是天下之大贼也残贼公行莫之或止大命将泛【泛覆也】莫之振救生之者甚少而靡之者甚多天下财产何得不蹷【蹷倾竭也】汉之为汉几四十年矣公私之积犹可哀痛失时不雨民且狼顾【民欲有畔意若狼之顾望也】岁恶不入请卖爵子【卖爵级又卖子也】既闻耳矣【闻於天子之耳】安有为天下阽危者若是而上不惊者【阽音阎阽危欲坠之意也】世之有饥穰天之行也禹汤被之矣即不幸有方二三千里之旱国胡以相恤卒然边境有急数十百万之衆国胡以馈之兵旱相乘天下大屈有勇力者聚徒而衡击罢夫羸老易子而齩其骨【罢疲同齩啮也】政治未毕通也远方之能疑者并举而争起矣【疑读曰拟僭也谓与天子相比拟】廼骇而图之岂将有及乎夫积贮者天下之大命也苟粟多而财有余何为而不成以攻则取以守则固以战则胜怀敌附远何招而不至今敺民而归之农皆着於本使天下各食其力末技游食之民转而缘南畮则蓄积足而人乐其所矣可以为富安天下而直为此廪廪也【廪廪危也言务耕农厚蓄积则天下富安何乃不为而常不足廪廪若此】窃为陛下惜之於是上感谊言始开藉田躬耕以劝百姓

晁错上奏曰圣王在上而民不冻饥者非能耕而食之织而衣之也为开其资财之道也故尧禹有九年之水汤有七年之旱而国无捐瘠者【言无相弃捐瘦病者】以蓄产多而备先具也今海内为一土地人民之衆不避禹汤加以亡天灾数年之水旱而蓄积未及者何也地有遗利民有余力生谷之土未尽垦山泽之利未尽出也游食之民未尽归农也民贫则奸邪生贫生於不足不足生於不农不农则不地着不地着则离乡轻家民如鸟兽虽高城深池严法重刑犹不能禁也夫寒之於衣不待轻暖饥之於食不待甘旨饥寒至身不顾亷耻人情一日不再食则饥终岁不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务於农桑薄赋敛广蓄积以实仓廪备水旱故民可得而有也民者在上牧之所以趋利如水走下四方无择也夫珠玉金银饥不可食寒不可衣然而衆贵之者以上用之故也其为物轻微易藏在於把握可以周海内无饥寒之患此令臣轻背其主而民易去其乡盗贼有所劝亡逃者得轻资也粟米布帛生於地长於时聚於力非可一日成也数石之重中人弗胜不为奸邪所利一日弗得而饥寒至是故明君贵五谷而贱金玉今农五口之家其服役者不下二人其能耕者不过百亩百亩之收不过百石春耕夏耘秋获冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间无日休息又私自送往迎来吊丧问疾养孤长幼在其中勤苦如此尚复被水旱之灾急政暴虐赋敛不时朝令而暮改当且有者半贾而卖【本直千钱者止得五百也】亡者取倍称之息【取一偿二为倍称举也】於是有卖田宅鬻子孙以偿债者矣而商贾大者积财倍息小者坐列贩卖操其奇赢日游都市【奇赢谓有余财而蓄聚奇异也】乘上之急所卖必倍故其男不耕耘女不蠺织衣必文采食必粱肉亡农夫之苦有仟伯之得【仟谓千钱伯谓百钱也】因其富厚交通王侯力过吏埶以利相倾千里游敖冠盖相望乘坚策肥履丝曳缟【坚好车也】此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕而欲国富法立不可得也方今之务莫若使民务农而已矣欲民务农在於贵粟贵粟之道在於使民以粟为赏罚今募天下入粟县官得以拜爵得以除罪如此富民有爵农民有钱粟有所渫【渫散也】夫能入粟以受爵皆有余者也取於有余以供上用则贫民之赋可损所谓损有余补不足令出而民利者也顺於民心所补者三一曰主用足二曰民赋少三曰劝农功今令民有车骑马一疋者复卒三人【复三卒之算钱也】车骑者天下武备也故为复卒神农之教曰有石城十仞汤池百步带甲百万而无粟弗能守也以是观之粟者王者大用政之本务令民入粟受爵至五大夫以上廼复一人耳【五大夫第九等爵也】此其与骑马之功相去远矣爵者上之所擅出於口而亡穷粟者民之所种生於地而不乏夫得高爵与免罪人之所甚欲也使天下入粟於边以受爵免罪不过三岁塞下之粟必多矣帝从其言

东汉顺帝即位不行藉田之礼尚书仆射黄琼以为国之大典不宜久废乃上奏曰自古圣帝哲王莫不敬恭明祀增致福祥故必躬郊庙之礼亲藉田之勤以先羣氓率劝农功昔周宣王不藉千亩虢文公以为大讥卒有姜戎之难终损中兴之名窃见陛下遵稽古之鸿业体乾肃以应天顺时奉先怀柔百神今庙祀适阕而祈谷洁斋之事近在明日臣恐左右之心不欲屡动圣躬以为亲耕之礼可得而废臣闻先王制典藉田有日司徒咸戒司空除坛先时五日有协风之应王即斋宫飨醴载耒诚重之也自癸巳以来仍西北风甘泽不集寒凉尚结近春东郊既不躬亲先农之礼所宜自勉以逆和气以致时风易曰君子自强不息斯其道也书奏帝从之

魏明帝即位大司农司马芝奏曰王者之治崇本抑末务农重谷王制无三年之储国非其国也管子区言以积谷为急方今二虏未灭师旅不息国家之要唯在谷帛武皇帝特开屯田之官专以农桑为业建安中天下仓廪充实百姓殷足自黄初以来听诸典农治生各为部下之计诚非国家大体所宜也夫王者以海内为家故传曰百姓不足君谁与足富足之由在於不失天时而尽地力今商旅所求虽有加倍之显利然於一统之计已有不赀之损不如垦田益一亩之收也夫农民之事田自正月耕种芸锄条桑耕熯种麦获刈筑场十月乃毕治廪系桥运输租赋除道理梁墐涂室屋以是终岁无日不为农事也今诸典农各言留者为行者守田计课其力势不得不尔不有所废则当素有余力臣愚以为不宜复以商事杂乱专以农桑为务於国计为便帝从之

太和中散骑黄门侍郎杜恕以古之刺史奉宣六条以清静为名威风着称今可勿令领兵以专民事俄而镇北将军吕昭又领冀州恕乃上疏曰帝王之道莫尚乎安民安民之术在於丰财丰财者务本而节用也方今二贼未灭戎车亟驾此自熊虎之士展力之秋也然搢绅之儒横加荣慕搤腕抗论以孙吴为首州郡牧守咸共忽恤民之术修将率之事农桑之民竞干戈之业不可谓务本帑藏岁虚而制度岁广民力岁衰而赋役岁兴不可谓节用今大魏奄有十州之地而承丧乱之弊计其户口不如往昔一州之民然而二方僭逆北虏未宾三边遘难绕天略帀所以统一州之民经营九州之地其为艰难譬策羸马以取道里岂可不加意爱惜其力哉以武皇帝之节俭府藏充实犹不能十州拥兵郡仅十二也今荆扬青徐幽并雍凉缘边诸州皆有兵也其所恃内充府库外制四夷者惟兖豫青冀而已臣前以州郡典兵则专心军功不勤民事宜别置将守以尽治理之务而陛下复以冀州宠秩吕昭冀州户口最多田多垦辟又有桑枣之饶国家徵求之府诚不当复任以兵事也若以北方当须镇守自可专制大将以镇安之计所置吏士之费与兼官无觉然昭於人才尚复易中朝苟乏人兼才者势不独多以此推之知国家以人择官不为官择人也官得其人则政平讼理政平故民富贵讼理则囹圄虚空陛下践阼天下断狱百数十人岁岁增多至五百余人矣民不益多法不益峻以此推之非政教陵迟牧守不称之明效欤往年牛死通率天下十能损二麦不半收秋种未下若二贼游魂於疆场飞刍挽粟千里不及究此之术岂在强兵乎武士劲卒愈多愈多愈病耳夫天下犹人之体腹心充实四支虽病终无大患今兖豫青冀亦天下之腹心也是以愚臣慺慺实愿四州之牧守独修务本之业以堪四支之重然孤论难持犯欲难成衆怨难积疑似难分故累载不为明主所察凡言此者类皆疏贱之言实未易听若使善策必出於亲贵固不犯四难以求忠爱此古今之所常患也

吴乌程侯时仓廪无储世俗滋侈民不务本东观令领右国史华核上疏曰今寇虏充斥征伐未已居无积年之储出无应敌之畜此乃有国者所宜深忧也夫财谷所生当出於民趋时务农国之上急而都下诸官所掌别异各自下调不计民力辄与近期长吏畏罪昼夜催民委舍佃事遑赴会日定送到都或藴积不用而徒使百姓消力失时到秋收日督其限入夺其播殖之时而责其今年之税如有逋悬则籍没财物故家户贫困衣食不足宜暂息衆役专心农桑古人称一夫不耕或受其饥一女不织或受其寒是以先王治国惟农是务军兴以来已向百载农人废南亩之务女工停机杼之业推此揆之则蔬食而长饥薄衣而履氷者固不少矣臣闻主之所求於民者二民之所望於主者三二谓求其为己劳也求其为己死也三谓饥者能食之劳者能息之有功者能赏之民以致其二事而主失其三望者则怨心生而功不建今帑藏不实民劳役猥主之二求已备民之三望未报且饥者不待美馔而後饱寒者不俟狐貉而後温为味者口之奇文绣者身之饰也今事多而役繁民贫而俗奢百工作无用之器妇人为绮靡之饰不勤麻枲并绣文黼黻转相仿效耻独无有兵民之家犹复逐俗内无儋石之储而出有绫绮之服至於富贾商贩之家重以金银奢恣尤甚天下未平百姓不赡宜一生民之原丰谷帛之业而弃功於浮华之巧妨日於侈靡之事上无尊卑等级之差下有耗财费力之损今吏士之家少无子女多者三四少者一二通令户有一女十万家则十万人人织绩一岁一束则十万束矣使四疆之内同心戮力数年之间布帛必积恣民五色惟所服用但禁绮绣无益之饰且美貌者不待华采以崇好艳姿者不待文绮以致爱五采之饰足以丽矣若极粉黛穷盛服未必无丑妇废华采去文绣未必无美人也若实如论有之无益废之无损者何爱而不暂禁以充府藏之急乎此救乏之上务富国之本业也使管晏复生无以易此汉之文景承平继统天下已定四方无虞犹以雕文之伤农事锦绣之害女工开富国之利杜饥寒之本况今六合分乖豺狼充路兵不离疆甲不解带而可以不广生财之原充府藏之积哉

西晋武帝咸宁中诏访朝臣政之损益司徒左长史傅咸上言曰陛下处至尊之位而修布衣之事亲览万机劳心日昃在昔帝王躬自菲薄以利天下未有踰陛下也然泰始开元以暨於今十有五年矣而军国未丰百姓不赡一岁不登便有菜色者诚由官衆事殷复除猥滥蚕食者多而亲农者少也臣以顽踈谬忝近职每见圣诏以百姓饥馑为虑无能云补伏用慙恧敢不自竭以对天问旧都督有四今并监军乃盈於十夏禹敷土分为九州今之刺史几向一倍户口比汉十分之一而置郡县更多空校牙门无益宿卫而虚立军府动有百数五等诸侯复坐置官属诸所宠给皆生於百姓一夫不农有受其饥今之不农不可胜计纵使五稼普收仅足相接暂有灾患便不继赡以为当今之急先并官省事静事息役上下用心惟农是务也

武帝诏以比年饥馑议所节省齐王攸上奏曰臣闻先王之教莫不先正其本务农重本国之大纲当今方隅清穆武夫释甲广分休假以就农业然守相不能勤心恤公以尽地利昔汉宣叹曰与朕理天下者惟良二千石乎勤加赏罚黜陟幽明于时翕然用多名守计今地有余羡而不农者衆加附业之人复有虚假通天下之谋则饥者必不少矣今宜严勅州郡检诸虚诈害农之事督实南亩上下同奉所务则天下之谷可复古政岂患於暂一水旱便忧饥馁哉考绩黜陟毕使严明畏威怀惠莫不自厉又都邑之内游食滋多巧伎末业服饰奢丽富人兼美犹有魏之遗弊染化日浅靡财害谷动复万计宜申明旧法必禁絶之使去奢即俭不夺农时毕力稼穑以实仓廪则荣辱礼节由之而生兴化反本於兹为盛

武帝使黄门侍郎虞????桓彞开仓廪振给饥民并省衆役百官各上封事後军将军应詹上表曰夫一人不耕天下必有受其饥者而军兴以来征战运漕朝廷宗庙百官用度既已殷广下及工商流寓僮仆不亲农桑而游食者以十万计不思开立美利而望国足人给岂不难哉古人言曰饥寒并至尧舜不能使野无寇盗贫富兼并虽臯陶不能使强不陵弱故有国有家者何尝不务农重谷近魏武皇帝用枣祗韩浩之议广建屯田又於征伐之中分带甲之士随宜开垦故下不甚劳而大功克举也间者流人奔东吴东吴今俭皆以还反江西良田旷废未久火耕水耨为功差易宜简流人兴复农官功劳报赏皆如魏氏故事一年中与百姓二年分税三年计赋税以使之公私兼济则仓盈庾亿可计日而待也

武帝欲广农束晳上议曰伏见诏书以仓廪不实关右饥穷欲大兴田农以蕃嘉谷此诚有虞戒大禹尽力之谓然农穰可致所由者三一曰天时不諐二曰地利无失三曰人力咸用若必春无霢霂之润秋繁滂沱之患水旱失中雩禳有请虽使羲和平秩后稷亲农理疆甽於原隰勤藨蓘於中田犹不足以致仓庾盈亿之积也然地利可以计生人力可以课致诏书之旨亦将欲尽此理乎今天下千城人多游食废业占空无田课之实较计九州数过万计可申严此防令监司精察一人失课负及郡县此人力之可致也又司州十郡土狭人繁三魏尤甚而猪羊马牧布其境内宜悉破废以供无业业少之人虽颇割徙在者犹多田诸菀牧不乐旷野贪在人间故谓北土不宜畜牧此诚不然案古今之语以为马之所生实在冀北大贾?羊取之清渤放豕之歌起於钜鹿是其效也可悉徙诸牧以充其地使马牛猪羊齕草於空虚之田游食之人受业於赋给之赐此地利之可致者也昔骓駓在垧史克所以颂鲁僖却马务田老氏所以称有道岂利之所以会哉又如汲郡之吴泽良田数千顷泞水停洿人不垦植闻其国人皆谓通泄之功不足为难舄卤成原其利甚重而豪强大族惜其鱼捕之饶构说官长终於不破此亦谷口之謡载在史篇谓宜复下郡县以详当今之计荆扬兖豫污泥之土渠坞之宜必多此类最是不待天时而丰年可获者也以其云雨生於畚臿多稌生於决泄不必望朝隮而黄潦臻禜山川而霖雨息是故两周争东西之流史起惜漳渠之浸明地利之重也宜诏四州刺史使谨案以闻又昔魏氏徙三郡人在阳平顿丘界今者繁盛合五六千家二郡田地逼狄谓可徙还西州以充边土赐其十年之复以慰重迁之情一举两得外实内宽增广穷人之业以辟西郊之田此又农事之大益者也

愍帝时江东草创农桑弛废熊远上议曰立春之日天子祈谷於上帝乃择元辰载耒耜帅三公九卿诸侯大夫躬耕帝藉以劝农功诗云弗躬弗亲庶人不信自丧乱以来农桑不修游食者多皆由去本逐末故也时议美之

後魏太武帝时多禁封良田又京师游食者衆侍郎高允上言曰臣少也贱所知惟田请言农事古人云方一里则为田三顷七十亩百里则田三万七千顷若勤之则亩益三升不勤则亩损三升方百里损益之率为粟二百二十万斛况以天下之广乎若公私有储虽遇饥年复何忧哉帝善之

唐太宗贞观五年有司上书言皇太子将行冠礼宜用二月为吉请预以备仪注太宗曰今东作方兴恐妨农事命改用十月太子少保萧瑀奏曰准隂阳家用二月为胜太宗曰隂阳拘忌朕所不行若动静必依隂阳不顾德义欲求福佑其可得乎若所行皆遵正道自然常与吉会且吉凶在人岂假隂阳拘忌农时甚要不可蹔失

太宗时京师旱蝗虫大起太宗入苑视禾见蝗虫掇数枚而祝曰人以谷为命而汝食之是害于百姓百姓有过在予一人尔其有灵但当食我心无害百姓将吞之左右遽谏曰恐成疾不可太宗曰所冀移灾朕躬何疾之避遂吞之自是蝗不复为灾

太宗谓侍臣曰凡事皆须务本国以人为本人以衣食为本凡营衣食以不失时为本夫不失时者唯在人君简静乃可致耳若兵戈屡动土木不息而欲不夺农时其可得也王珪曰昔秦皇汉武外则穷极兵戈内则崇侈宫室人力既竭祸难遂兴彼岂不欲安人乎失所以安人之道也亡隋之辙殷监不远陛下亲承其弊知所以易之然在初则易终之实难伏愿慎终如始方尽其美太宗曰公言是也夫安人寜国唯在於君君无为则人乐君多欲则人苦朕所以抑情损欲克已自励耳太宗以天下粟价率计斗直五钱其尤贱处计斗直三钱因谓侍臣曰国以民为本人以食为命朕为亿兆人父母若禾黍不登则兆庶非国家所有既属丰稔若斯唯欲躬务俭约必不辄为奢侈朕常欲赐天下之人皆使富贵令省徭薄赋不夺其时使比屋之人恣其耕稼此则富矣敦行礼让使乡闾之间少敬长妻敬夫此则贵矣但令天下皆然朕不听管弦不从畋猎乐在其中矣房玄龄曰陛下务农重谷诚生民之幸也

武后时诏市河南河北牛羊荆益奴婢置监登莱以广军资监察御史张廷珪上书曰今河南牛疫十不一在诏虽和市甚於抑夺并市则价难准简择则吏求贿是牛再疫农重伤也高原耕地夺为牧所两州无复丁田牛羊践暴举境何赖荆益奴婢多国家户口奸豪掠买一入於官永无免期南北异宜必至生疾此有损无益也抑闻之君所恃在民民所恃在食食所资在耕耕所资在牛牛废则耕废耕废则食去食去则民亡民亡则何恃为君羊非军国切要假令蕃滋不可射利后乃止德宗贞元五年诏以二月一日为中和节所司进农书永以为恒式柳宗元进农书状曰臣伏以平秩东作虞书立制俶载南亩周雅垂文是皆奉天时以授人尽地力而丰食自陛下惟新令节益厉农功既立典於可传每陈书而作则耕凿之利敷帝力於嘉谟稼穯之难动天心於睿览勤劳率下超迈古先凡诸率土不胜幸甚前件农书谨函封进

後唐明宗天成四年上问宰相冯道曰今岁虽丰百姓赡足否道曰农家岁凶则死於流殍岁丰则伤於谷贱丰凶皆病者惟农家为然臣记进士聂夷中诗云二月卖新丝五月粜新谷医得眼前疮剜却心头肉语虽鄙俚曲尽田家之情状农於四民之中最为勤苦人主不可不知也上悦命左右録其诗常讽诵之

宋太宗淳化四年诏有司议均田法太常博士陈靖上议曰法未易遽行也宜先命大臣或三司使为租庸使或兼屯田制置仍择三司判官选通知民事者二人为之贰两京东西千里检责荒地及逃民产籍之募耕作赐耕者室庐牛犁种食不足则给以库钱别其课为十分责州县劝课给印纸书之分殿最为三等凡县管垦田一岁得课三分二岁六分三岁九分为下一岁四分二岁七分三岁至十分者为中最一岁五分未及三岁盈十分者为上最其最者令佐免选或超资殿者即增选降资每州通以诸县田为十分视殿最行赏罚候数岁尽罢官屯田悉用赋民然後量人授田度地均税约井田之制为定以法颁行四方不过如此矣太宗谓吕端曰朕欲复井田顾未能也靖此策合朕意

至道二年靖任将作监丞又上奏曰臣伏以天生烝民为国之本地生百谷为民之财国非民罔兴民非财罔聚故书有本固邦宁之旨易有聚人曰财之文考斯格言诚为要道夫先王之聚民也岂能耕与之食织与之衣盖开其货殖之门示以农桑之本俾夫养生送死力役田畴而无轻家离乡之心是知理国之道聚人为先人聚则野无闲田家无乏用义夫节妇由是而生内则恭睦於亲姻外则协和於乡党争讼无所作邪伪无所安欲其教化不行不可得也苟不然者则官无定籍世有浮民逆党凶徒由是而起小则干陵於闾里大则侵轶於州县礼逊无所兴仁信无所设欲其刑罚不用不亦难乎是故王者察逆顺之端究存亡之理设职官以持国本立井田以节民财贫弱者不使之饥寒富豪者不使之兼并小大毕济遐迩同归然後赋调上均而国无苛歛衣食下给而人无他求仓廪充盈时俗康阜既庶且富近悦远来尽令四海之民咸若一家之子纵有风雨不节螟螣为灾但可以小虞未足以大害也而自秦坏周制立阡陌而尚战功汉因秦规益算缗而取民利故使国内咸怨天下无聊至有刘项之争莽卓之乱也逮夫晋魏迄於隋唐其间明主昏君治乱相继或增之以掊克或施之以宽平或用於国而资於民或利当时而弊後世损益之理史籍具存然则地之生财有时人之用力有倦必在人君审时以测地察倦以因人使其力出无穷财生不匮则聚人之要在於兹矣今国家富有万国治胜三王塞邪路於汉刘剗讹根於晋石罄域中之黎庶孰匪王民穷宇内之舟车咸输贡赋用衆庶则方今特出拟丰盈则邃古难差而且游力尚多旷土不少馁冻之色十五其民得非版籍之所未精劝课之所未备臣愚以为精版籍莫若遵闾伍之法备劝课莫若申殿最之科如是则游力必除旷土尽辟管子曰欲治其国先知其人欲知其人先明其地盖黄帝有乡井之制周人置三隧之官使其什五相司里邻相保有无得以相贷巧拙得以相谋生产得以相均死病得以相救危难得以相助婚嫁得以相媒人顾其家家守其口奔亡者无所匿迁移者无所从欲盖而彰不救而得故民有安土之意官无漏人之虞主政可行於民民心可繋於主衆寡之额老幼具存故周礼每至孟冬司徒献其人数王拜而受冢宰贰之乃命有司登於天府其重民籍也如是及东晋以土断其民北齐之间俗便其制陈亡隋乱纪紊纲颓洎乎李唐大革斯弊乃有村正掌其田野坊正司其邑居大约科条与今相类然以彼时村正坊正皆选强干廉平州官县官悉知丁口存殁三年一造户籍三本一本供省司一本在县主将一本纳州照对隐一户则罚加守宰漏一丁则罪连乡邻故得上尽其心下竭其力互相检谨无敢罔欺加以纠摘奸讹督课租赋随其等级并有劝惩今则州额不登天府未闻其必罚县数有漏州司亦因而无言存亡只任於里胥增减悉由於田畯地有奸恶至彰露以方知户有死亡遇差徭而始报夫如是得不掩藏其疾而使复本归农者哉故曰版籍之所未精也又地者谷之所生谷者人之司命地不耕无以取其谷谷不熟无以养其人是以古者宅不毛田不辟皆有里布之率屋粟之租盖勉其勤劳而罚其怠惰也汉诏曰洪范八政以食为先斯诚家给之源刑措之本是宜厚农薄赋令与孝弟同科者其重农也如是及孝平元始之初有大农部丞之制分管劝课逐处耕桑未踰二三载中垦田九百万顷户足人给流亡渐还又晋司徒石苞奏郡县农桑未有殿最宜增官属有所廵检帝俞其言民获其利洎後或弛不可备论逮乎李唐开元则立口分永业各定顷亩随其等级於事虽涉太烦亦可体为常式但臣窃见先有敕命遍下诸州俾置农师犹谓劝人复本然虽有其诏诰而且无其主张坊村得以因循郡邑不虞其殿最遂使耕耘之力尚遗畎亩之间故曰劝课之所未备也臣所议上件事由兼有前古制度倘若陛下不遗葑菲特赐施行即乞据今村坊加之保伍随其土断不问侨居应是浮浪之徒悉归版籍所管然後按其人数授以土田五家为邻五邻为保逓相检察责以农桑勿容游食之徒勿纵惰耕之子仍更示其殿最励彼属官或土不旷功则隆之以爵赏人有游力则降之以典刑自然上下相承小大无隐良畴委而再辟游民荡而复归太古之风於今曷远故曰精版籍莫若遵闾伍之制备劝课莫若申殿最之科其有子细事宜更在临时条贯退循虚昩无补盛明

靖任太常博士直史馆又迄从京东西起首劝课疏曰臣闻国以民为本民以食为天食足则民天恊和民安则国本正固是以国非民罔立民非食罔生夫先王之欲生其民丰其食者莫大於积谷而劝农也农田之兴教化攸重王制曰三年耕必有一年之食九年耕必有三年之食以三十年之通制国用虽有凶旱水溢民无菜色然後天子食日举以乐抑所谓汤之流金烁石尧之怀山襄陵而国无捐瘠者率由是道也臣往岁辄进淳化议五卷其一曰聚人乃远自黄帝已还历叙乡井农田之损益近自圣朝而上备论劝课图籍之是非续主判三司开拆及提点百司库务日前後二拜封章皆议耕桑利害又前年曲蒙圣造许归住处寜亲亦曾禀取指挥寻到古本版籍去岁伏奉勅命差往荆湖复自许州附奏劄子兼乞容臣回日别具条件请行区区之心勤勤不忘於农事者诚以陛下御宇以来二十余祀躬临庶政日总万机以至宵旰忘疲夙夜不寐陛下之欲万邦咸寜而四岳十二牧之任未能遂尧舜之心陛下之欲九功惟叙而六府三事之官未能致商周之理抑又臣先居省职日尝奏公事次伏覩金口宣示曰稼穑农耕政教之大本设有人为官家力行劝课康济黎元则盐铁榷酤是何末事并前岁中宣令尚方制造农器散给诸郡使教民耕此又见陛下用意愈於前代哲王远矣臣由是昼忖夜度采古谕今或得之於方策之间或取之於衆多之议其可损而益用於圣世者敢此布露而俟详择焉臣谨按方今天下土田除淮海江浙荆湖陇蜀河东已外郡邑各在远处或废或开假使劝课必行即日未见其利又古人强干弱枝之法必先富贵於内敢请指以京畿之地南北东西环绕三二十州连接三数千里其田之耕稼者十才二三又其耕稼之田所入租税者十无五六既有坐家破逃之户又有惰农废业之夫坐家破逃者则奸伪日生赋额岁减赋额减则国用不丰国用不丰则配率科歛无所不行矣惰农废业者则游手日衆地利斯寡地利寡则民食不足民食不足则争盗杀伤无所不至矣又安得人康俗阜地平天成使万乘端拱穆清百官靖恭厥位凡欲革其弊鼎其利非遇明朝昭代孰敢议於斯乎臣窃见汉武帝之日曾封丞相田千秋为富民侯以赵过为搜粟都尉过执事於外能为代田戮力教人人获其利又孝平元始中置大司农部丞十三人人部一州劝课农桑不二年内定垦田八百二十七万五百三十六顷家给户足国用充盈且以孝武孝平汉之中主也尚能选官择吏蒇事於当时矧陛下濬哲文明超迈舜禹若当才遴柬责成其功即前代帝王将何以拟陛下之清光休烈者也臣愚不佞欲乞於大臣中采其高识远见诚能为国家立功立事者一人比田千秋只在中书兼判大司农事又於朝行郎吏中取其才干精通能抚民役衆者一人为副司农比之赵过执事於外且从京东京西两路良田美利之所起首劝课仍兼转运之名所贵事归一家别无矛盾或殿最属吏或部领使臣分头用心教民力穑又臣常由衔命出入所见抛荒田畴或倚枕沟渠或比邻城郭可以致国家红腐之粟可以致民室巨万之资而皆卒是污莱极目无际者臣亦尝询问备得缘由皆谓朝廷累下诏书许民复业虽官中放其赋税限以岁时然乡县之间行用非细且每一户归业即须申报所由朝耕尺寸之田暮入差科之籍追呼责问继踵到村其免税之名已受朝廷之赐而逐时之费踰於租赋之资况民户所致逋亡始因贫困或闪私下之债负或避官中之征徭盖不获已而逃固非乐为其事寻为乡里知觉即便检责资财或只元住室庐家事兼之种木计其所直至甚微茫乡官即取以了纳税租债家则争以平折欠负不计遗下之物固是荡然无余及至他日却来乃称复业居止既失动用亦无虽欲归耕农具何取虽欲久住生计莫营以此逃亡不还者遂食於他乡归复田里者亦无门而力穑且夫小人困患必思其奸奸心一萌何事不作若非圣朝设法良吏尽心遏流荡於堤防化灾殃於福佑者则蚩蚩之类扰扰何知臣性颛蒙志甚坚确臣子事无巨细动必期成傥陛下果纳愚言庶集其事更或朝行之内采择未有其人则臣之幽孱得以待罪愿备赵过之用以赞千秋之谋又若陛下不弃非才果授斯任则臣愿就官中借逐处之闲田旷土招逐处之末作游民诱以开耕未论租赋官中亦譬如自来荒废且令不系省司许臣别置版图便宜从事酌人户之等第测田土之硗肥分配必务其得中课督必使其无倦仍据逐户归业逐处授田至於细碎事宜并取大农拟议除却耕桑之外复教植木种蔬或养畜牛羊或孶蕃鸡彘或给受田土之际潜拟井田或营造室庐之时便立保伍应是养生送死之物追风立社之资并令收积经营防备支用至纎至悉必躬必亲使其黎庶乐生官吏勤劝待至三五年後生计已成有室家物产以可怀有桑土园林而可恋官中即量田收税计户定征以农司新附之人田合计府旧存之户税共成图籍置之司存为万古之宏规乃一劳而永逸或虑新归民户多是贫困艰穷心虽欲耕力所不及者若官中许於逐处预借和籴价钱并管在农司斟酌擘划或以充合造耕稼之具或以为买籴粮种之资便须逐事计钱明收贯伯於东作之日贷於逐人於西成之时取其偿值据官中合要斛?依逐处时估分文折纳入仓分明系帐且在农司收管逐旋牒报三司看三司如要收支即随处差人交割仍点勘预借钱数准折勾销有剩则计数润官有欠则农司催促此亦应用之良策有速成之要期臣合贡此言一繋上旨又虑旧存税户见管催科覩新户蒙优饶弃旧业却来归附既失计省之赋额又误国家之军须臣固不敢幸此非功以为勤绩抑其间有兼并豪富之族自来广占田土及坐家破逃亡之人承前得其惯便见官行此劝课辄便用意无端或农司配田之时或人户请田之际纷挐竞讼烦紊典刑乃须定在争先塞其奸妄必使旧户甘心於条贯新户得地以安寜正家给刑措之源国富人康之本降次淮南江北诸道州军侯此地事如有成即彼处亦令劝课且臣又闻昔者周公之理也一年而变三年而成五年而定郑子产为政一年而人谤三年而人颂易曰吉凶悔吝生乎动者也今臣以冗贱孤陋之迹欲为国家立长久远大之规诚恐忿嫉臣者多而成就臣者少或兴沮谤诳紊聪明伏愿陛下垂白日而照丹心保元龟而体前事容臣辛勤勉励尽瘁於斯倘三年无成五年不定则国家自有典宪微臣亦能揣量或流于幽州或殛于羽山皆臣之所甘心固无恨也然或五年以来事稍成就况臣此际必已衰羸兼虑前程陨踬无日亦愿陛下不加爵赏只乞赐臣优闲於百越之间假二车之职庶得狐死有期於丘首鸟巢不绕於南枝如此即是陛下之知臣至矣而臣誓报陛下之心极矣其他给受田畴殿最官吏创新户之属籍塞旧户之奸讹定差徭赋税之等差约储积辇运之利害有法度可以经久有行用且合权宜百事千端无巨无细臣悉请预大农之可否采群议之是非与衆士竭公共之心助陛下敷神明之教显有刑墨幽有鬼神苟违斯言寜逃自孽真宗咸平五年屯田员外郎盛梁乞授陈靖劝农使谕民耕田旷土疏曰臣昨因行检点本州户口寻究簿书即今公私荒田已及六千一百七十余顷秋夏正税全亏一十万四千八百贯石有余初谓州县之官不能绥抚致乡村之俗各暂流亡前後继降明勅不住招呼其如旧降勅书只许归业人户容放一料苗税盖缘逃移之日家资牛畜悉已破除洎归复之时屋木田园例遭毁伐垦土未观於稼穑巡门已听於征催乏牛羊鸡犬之可陪无屋舍田园之可恋故有春归夏去秋复冬逃以今逓年州县虚降版簿计都额则空迈千万收实利则全无二三臣伏见江南转运使陈靖昔在先朝曾陈农事观其举措颇识浅深臣欲望特降勅书委自陈靖先取江南两浙公私都大荒田逐处顷亩数目并沿征簿籍逃移人户姓名且於昇州都置劝农一司俾於阶衔之中授以劝农使额仍抽谙会田农人吏攅成都大簿书况逐处田土高下不同内有久来逃移壠亩全成榛莽亦有近年流散界址半已荒凉复有白地平田全作林菁之利亦有被山兼水颇沾柴木之资以此品量须分等级仍乞逐州县明挂勅牓晓示诸色人户及更委陈靖拣选三五人循良官吏散往诸州亲谕乡民或有大段荒逃军州即委陈靖亲自往彼召耆年宿德之辈与亲民守土之官同就乡园少陈酒馔达君父劝课之意示朝廷宽大之恩如人户有元旧庄田久难归复或是他人物业素失开耕者除已有人户占射为主外不问有税无税人户在公在私之家以至事力僧人宫观道侣并许量其事力请佃计地耕耘明与减絶旧日税名剗去当时苗数变兹旷土悉作租田仍许取便耕修特免三年轮送贵使修营住舍蓄养猪牛待其竹木有成田畴见利顾室闾而全备覩稼穑以丰饶即自穷苦两忘饥寒并去畴肯更思游惰再乐逋逃然後每亩秋夏之中都收二?租利更免诸般配率雷例差徭臣所陈劝农之课程益之则内外有成损之则公私无害况江浙所获之财自与诸路不同有航舟可以运输有物帛可以变易待其事成之後有利归官之时即令逐处州军每纳租课悉令别仓收受遇凶岁则籴充民食当丰年则贡作军须有余粮足以济民有羡财足以助战如江浙成其厚利则淮甸荆渚河北关西亦可依此施行其有施行节目条贯事宜约束之重轻劝诱之法式候诸处取到田段人户都大数目齐整亦乞降勅与陈靖与臣讨理商量别作画一条奏

六年陈靖为江南转运使上奏曰臣窃以民惟邦本食乃民天童子妇人皆知此理今盛梁所陈农事颇合臣之素心实王化之大端圣朝之急务然臣再三忖度未敢预闻其事者盖中书劄子所降指挥令据辖下州军躬亲子细相度不得行遣文字意者虑扰民户耳况江南农田久失制度公私弊病根抵滋深今朝廷若欲剗除必须明行检责若是虑有劳扰无若却且因循事既因循岂须擘划臣尝观史载粗究兴亡见前代之哲人御远方之妙术不使俗甚富庶亦不使民至困穷俗富庶则侈僭之心生民困穷则怨乱之心起欲其侈僭怨乱之不作富庶困穷而得中莫若周知田地之硗肥遍测租赋之轻重民户丁稚之多少物产货殖之丰约纪纲正於手舒惨繋乎时然後四海一家如指其掌也傥或覩深弊而不除忽後患而不虑唯务姑息尚或推延臣恐民之蓄奸惯便於此日国家行事沮柅於他时臣到任以来不敢废职其诸处逃户物产及官庄屯田臣先已取得荒熟顷亩数目见在自去年七月以来後逐旋差人干当於当年之内其租课除旧额外颇有出剩以至逃户物产官庄荒田顷亩甚多并可劝课候相次或有良便上奏凝旒庶使利害显然朝廷信察今所奉指挥据盛梁起请农事令臣相度擘划闻奏者以臣愚虑若不先取进止固难容易披陈乞候将来臣或到阙即子细分析以俟朝廷可否

仁宗皇佑元年右司谏钱彦远上奏曰臣伏以农桑者生民大事国家急务所以顺天养民御水旱制蛮夷之原本也本朝自祖宗以来留意尤切故诸路转运司提点刑狱臣寮知州通判皆带劝农职名授勅结衔政在督课而近岁徒有虚文初无劝导之实污莱不辟事出因循今欲乞应天府诸州军於长吏厅各置劝农司以知州为长官通判为佐官於部内各举清强官一员兼充判官量抽吏人先将部内诸县今日已前见管垦田亩户口数目陂塘山泽桑枣沟洫都大之数着为帐籍仍开析见有若干逃移人户赋税荒废田亩古之水利後来残毁者委自劝农官司多方设法劝课招诱安其生业去其久害兴其长利侯至年终农隙之际转运司遍行比较委是增得垦田户口数目或流人自占或逃移复业陂塘灌溉有利桑枣广植沟洫开辟赋税增多丁口蕃息明着版籍不至烦扰者保明举奏朝廷特与就赐章服增其秩禄如一任终始悉有显效令转运司批上历子到阙委所司磨勘即乞超擢任使其判官亦特与磨勘引见其转运使提点刑狱臣寮每廵历州军先须点检劝农司讫方得点检诸事如长吏等因循违慢职业无闻人户逃移至多垦田之数日削并乞除授散官监当其判官亦同降黜所贵天下本农生民富给为万世之基望诏三司检举旧贯赏罚施行

嘉佑六年起居舍人同知谏院司马光论劝农劄子曰臣闻食者生民之大本为政之首务也饥馑之世珠玉金银等於粪土惟谷之为宝不可一日无也今国家每下诏书必以劝农为先然而农夫日寡游手日繁岂非为利害所驱邪今农夫苦身劳力恶衣粝食以殖百谷赋敛萃焉徭役出焉岁丰则贱粜以应公上之须给债家之求岁凶则流离异乡转死沟壑如是而欲使夫商贾末作之人坐渔厚利鲜衣美食者转而缘南亩斯亦难矣然则劝农者言也害农者政也天下生之者益少食之者益多欲谷之无涸得乎哉为今之术劝农莫如重谷重谷莫如平籴使诸路转运使及州军长吏遇丰岁能广谋籴入官满之日仓廪之实比於始至增羡多者赏之其无水旱之灾益兵之费而蓄积耗减者黜之又令民能力田积谷者不以为家赀数如是则谷重而农劝虽有饥馑常无流亡盗贼之患矣今岁河北河东沿边谷籴至贱此亦国家所宜留意者也

光又上奏曰夫农天下之首务也古人之所重而今人之所轻岂独轻之又困苦莫先焉何以言之彼农者苦身劳力衣麄食粝官之百赋出焉百役归焉岁丰则贱贸其谷以应官司之求岁凶则流离冻馁先衆人填沟壑如此而望浮食之民转而缘南亩难矣彼直生而不知市井之乐耳苟或知之则去而不返矣故以今天下之民度之农者不过二三而浮食者常七八矣欲仓廪之实其可得乎臣愚以为凡农民租税之外宜无有所预衙前当募人为之以优重相补不足则以坊郭之民部送纲运典领仓库不费二三而农民常费八九何则儇利戆愚之性不同故也其余轻役则以农民为之岁丰则官为平籴使谷有所归岁凶则先按籍賙赡农民而後及浮食者民有能自耕种积谷多者不籍以为家赀之数如此则谷重而农劝矣

仁宗时侍读学士宋祁上奏曰臣伏见边鄙用兵以来所急者莫急於食食者出於力农而国家未尝留心於农事天下郡县虽有陂湖塘堰例不修营转运使知州通判但带劝农之名略无其实及知州通判令佐结衔兼堤堰沟洫习以为常亦不复知是何等语是以农困食艰通天下计之常无一年之畜且天下无一年之畜古语以为国非其国况今大兵在外水旱难调脱若灾俭相仍臣知国用尽於军兴则力耕之人饿死不救羸老委沟壑少壮为盗贼贻患国家非细事也臣欲望朝旨专下转运使知州通判令佐等严行晓告使於部内各按求陂塘古迹可以利民救患者并令修复量率夫力限日计功如能不扰村乡久远利济并与理为劳绩优加酬赏若因此取受搔扰农人所犯一疋以上乞追官勒停十疋以上仍除名终身禁锢又条制旧有五户各一保申明此条令力农之家五户相保其中如有惰丁游手不事桑柘不勤五谷田畴荒闲者并许本保申举官司明行科罚迁配远州其勤劝农业者国家每三年略行优恤自然人务农业国计必充

历代名臣奏议卷一百一十








○定铨司注拟例敕

都省所执是格，铨司所引是例，互相陈列，颇似纷纭。所贵清而能通，亦由议事以制，今选已满，方此争论，选人可哀，难更停滞。其三铨已授官都省落下者，并依旧注，重与团奏，仍限五日内毕。其中如官超一资半资，以今授稍优者，至后选日，量事降折。尚书侍郎注拟不一，致令都省以此兴词，郑絪、丁公著各罚一季俸。东铨所落人数较少，杨嗣复罚两月俸。其今年选格，仍分明标出近例，有可行者收入格，不可者於格内书破，则所司有文可守，选人无路幸求。


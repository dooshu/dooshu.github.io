柳山人应芳三十四首

【正月十七夜宴李太保西第】

正元望后宴平津，罗绮初筵入早春。

盘马斗车才罢夜，残灯剩月尚宜人。

梅花落到歌前缓，柳叶开经胜里新。

不信金吾仍放禁，归时看取六街尘。

【咏美人梅花对镜二首】

晓起一开镜，梅花影镜傍。

转镜失花处，方知不是妆。

香奁妆欲罢，移照梅花前。

徘徊两孤影，抵死镜中怜。

【人日对雪】

人日逢晴胜，不晴雪亦嘉。

当由催剪绿，碎却几梅花。

【青溪小姑曲】

小姑家住秣陵西，惯听城头乌夜啼。

向为无郎嫌出入，不知门外是青溪。

【劳劳亭送客】

劳劳亭下路东西，翻遣行人到此迷。

山鸟似经离别过，至今不敢尽情啼。

【古意酬刘明府】

侯生七十老监门，皮骨都消意气存。

不是众中虚左待，当时谁报信陵恩。

【王光禄家屏后琵琶短歌】

十二金屏逐面遮，双鬟背倚弹琵琶。

六么弦急齐声按，桃叶桃根旧一家。

曲罢屏开但香雾，余音空绕珊瑚树。

中年魂梦不惊飞，雒月巫云引归路。

【长安送马参军之金陵】

去去南迁客，远送黄金台。

长江腊月春正来，绿冰片片迎船开。

问君无事莲花府，一日看山定几回。

【胡可复水阁短歌】

长夏宜人溪上住，短薄疏篱围水树，

炎蒸不到萧森处。转壁迎山阁子开，

凉风度雨北窗来，湿花吹集木兰台。

阁中别贮人如玉，停波静写修蛾绿，

帘下凝妆看不足。画桨谁家载妓过，

倚阑窃听欢闻歌，盈盈无奈荡舟何。

酒船归后溪声静，斜月窥河升半岭，

照见双栖梁燕影。

【予适太原熊惟远吴求叔还武昌同赋】

方舟临古渡，分路思依依。

自是行人众，非关送客稀。

晋山将北向，楚水复西归。

同作离群雁，君还一处飞。

【送钱叔达游闽不遇还吴】

太行闻失路，此地亦沾裳。

世变穷交畏，年还久客伤。

榕城恒雾雨，梨岭异风霜。

归卧苕溪上，长贫是故乡。

【别车福州】

孤舟将北渡，转转切归心。

衣积他乡泪，琴操故土音。

山长催日暮，江暗结秋阴。

回首闽南路，思君一水深。

【题陈荩卿溪上居】

晚岁家溪上，萧然林下风。

栖云山向夕，写月水承空。

岸折长桥落，城临小市通。

看君忘出处，将老一丘中。

【秋夜感怀奉寄陈抱一先生】

砧杵千家急，偏伤故国情。

夜云轻欲散，凉月皓方生。

烛照愁眠影，虫吟病起声。

载怀今昔感，老愧郑康成。

【题魏少府破屏风】

依倚忘年岁，中伤冀尔容。

乍通宵案烛，不掩午堂钟。

射雀犹存影，弹蝇已失踪。

勿言新可代，官冷若为供。

【十三夜宴马姬馆】

芳宴妖姬集，纷如窃月来。

回身迎夜烛，连手逐春杯。

缓舞盘中柳，新妆屋里梅。

停弦将送态，犹畏上声催。

【戏赠杨二病起】

闻卿春病起，闭阁忏医王。

小愈虽怜妾，长颦不怨郎。

弦疑新制曲，衣识旧熏香。

旦夕犹宜慎，空床梦亦防。

【长干里看迎腊月春】

东郊南陌动游尘，路入长干百戏新。

玄籥已吹开岁律，青旂将引隔年春。

林藏残雪先销柳，河带流澌欲上絺。

初胜风光常胜地，今朝都占看来人。

【正月十五日同盛太古集雨花台】

郭外香台胜日登，天花曾现六朝僧。

宜春犹载屠苏酒，不夜先观太乙灯。

柳上轻烟吹作雨，梅前残雪积成冰。

旧游更向新年感，草色青青似杜陵。

【和陈伯孺西湖十咏二首】

偶向武林游，曾于天竺住。

明日欲离山，晴霞故变雨。

夜半高峰望，微茫海日光。

下方未觉晓，应是蔽扶桑。

【荔子曲】

白玉明肌裹绛囊，中含仙露压琼浆。

城南多少青丝笼，竞取王家十八娘。

【送华将军归隐】

南越东吴有战功，闲心无那逐冥鸿。

只言归卧青山好，何处青山非世中。

【西湖春日戏赠潘景升】

武林门外正春华，十里空湖带浅沙。

夹岸楼台千佛地，隔城箫鼓万人家。

青丝游骑乘朝日，红粉回舟映晚霞。

莫讶刘郎归未得，六桥芳树半桃花。

【初闻倭警有感】

东夷海外播风烟，回首扶桑氛祲连。

白羽插书传幕府，黄金刻印拜楼船。

朝廷欲问来王日，父老曾经入寇年。

辛苦折冲胡少保，永陵一诏至今怜。

【豫章朱芾斯宗侯逸园雨中宴别屠太初之南海罗敬叔之武昌李林宗之白下孙泰符之剑江欧阳于奇之毗陵予还广陵】

满堂游子叹飘蓬，无数离情细雨中。

飞盖西园因卜夜，挂帆南浦待分风。

岂知江海经年别，不见关山去路同。

他日相思非一水，尺书何处寄春鸿。

【送李临淮上公出镇金陵】

节旄南建岁将阑，雪落津亭晓未干。

百战山河重作镇，三朝剑履独登坛。

营开江障莺声早，路出边城马色寒。

天与宗臣忧不细，金陵千古旧长安。

【雨夜观妓同俞羡长梅子马陆长康赋】

美人雨馆夜相迎，烛下微闻笑语声。

纤月不来眉上照，浓云偏着鬓边行。

生憎洒砌沾罗袜，翻喜飘窗趁玉笙。

非雾非烟劳想像，无如密坐看分明。

【七夕咏王美人百花画衣】

七夕画衣裁，一花一色开。

当筵翻酒湿，争道渡河来。

【真州侯师之席上看梅花】

此是还家路，如何不见家。

却从他席上，含泪看梅花。

【和颍州张进士飞花曲】

玉颜昨日一花开，今日飘零野水隈。

纵使春风解相惜，何因吹上故枝来。

【金陵竹枝词二首】

御前队子小梨园，长奉千秋万岁欢。

一自武宗巡幸后，可怜跳与外人看。

旧院后门春草新，前门又听叫官身。

卢姬已嫁徐娘老，歌舞行中有几人。


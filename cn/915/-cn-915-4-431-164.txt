◇巴郡太守樊敏碑（建安十年三月上旬）

君讳敏，字升达。肇祖宓戏，遗苗后稷，为尧种树，舍潜于岐，天顾甫，乃萌昌发。周室衰微，霸伯匡弼，晋为韩魏，鲁分为扬，充曜封邑，厥土河东，楚汉之际，或居于楚，或集于梁，君缵其绪，峰南西疆，滨近圣禹，饮汝菇氵方，总角好学，治《春秋严氏经》贯（究）道度，无文不睹。于是国君备礼招请，濯冕题纲，杰立忠謇，有夷史之直，卓密之风，乡党见归，察孝除郎、永昌长史、迁宕渠令。布化三载，遭离母忧。五五断仁，大将军辟。光和之中，京师扰穰，雄狐绥绥，冠履同囊，投核长驱，毕志丘枕。国复重察，辞病不就。再奉朝娉，十辟外台，常为治中诸部从事，举直错枉，谭思旧制，弹饕纠贪，务锄民秽。患苦政俗，喜怒作律，案罪杀人，不顾倡獗。告子属孙，敢若此者，不入墓门。州里佥然，号曰吏师。季世不祥，米巫凶虐，续蠢青羌，奸狡并起，陷附者众，君执一心，赖无污耻，复辟司徒，道隔不往。牧伯刘公，二世钦重，表授巴郡。后汉中秋老（乞）身，以助义都尉养疾闾里，又行褒义校尉，君仕不为人，禄不为己，桓桓大度，体蹈箕首，当穷台绲，松侨协轨。八十有四，岁在汁洽，纪验斯臻，奄臧形。凡百咸痛，士女涕泠，臣子褒术刊勒铭。其辞曰：

於戏与考，经德炳明。劳谦损益，耽古俭清。立朝正色，能无挠，威恩御下，持满亿盈。所历见慕，遗歌景形。书载后俊，股肱干桢。有物有则，模楷后生。宜参鼎铉，稽建皇灵。王路阪险，乱不庭。恒戢节足，轻宠贱荣。故（缺）大选，而捐陪臣。晏婴比阝殿，留侯距齐。非辞福也，乃辟祸兮。

乱曰：演元垂（缺）岳渎（缺一字）兮。金精大佐，实生贤兮。（缺）欲救民，德弥大兮。遭偶阳九，百六会兮。当缺遐年，今遂逝兮。乌呼哀哉，魂神（缺）兮。建安十三年三月上旬造。石工刘盛息忄书。（《隶释》十一）


○律呂總敘 【 律呂】

李本寧先生摧其卓識獨悟靈通入徵正樂之功不在韓苑洛下試采而隸之太常奏之明堂洋洋盈耳可不謂孔子之徒乎

夫樂何為而作也。本天地之和。以感夫人心者也。今夫陰陽之氣。一升一降。相摩相蕩。欲巳之而不能。於是奮擊之而為雷霆。潤澤之而為風雨。推明之而為日月。往來之而為寒暑。絪縕煦嫗。和氣薰蒸。品物繇是而亨焉。化育繇是而成焉。樂之道其有加于是者乎。古之聖人。有見於此。因制之以為樂。形見之於聲容。發揮之於事業。著天地之和。以感人心之和。養其優游平中之德。以消其暴慢淫邪之氣無非使人自易其惡自至於中以歸於雅正焉而巳矣故易曰雷出地奮豫。先王以作樂崇德。殷薦之上帝。以配祖考。記曰流而不息。合同而化。而樂興焉。樂之道可謂觀其深矣。稽之上古。樂教巳興。伏羲樂曰立基。言伏羲之代。五運成立。甲曆始基。畫八卦以定陰陽。造琴瑟以諧律呂。故曰立基。神農樂曰下謀。言神農播種百、穀濟育羣生。造五絃之琴。演六十四卦。始基立化設降神謀。故曰下謀。然而其制猶未備也。其制之備。則始於軒轅黃帝氏。命伶倫。自大夏之西。取竹於嶰谿之谷。斷兩節間。長三寸九分而吹之。以為黃鍾之官。次制十二管。於崑崙之下。聽鳳凰之鳴。以制十二律。律呂之制既定。則樂有定體。厥後帝王有作。雖樂不相沿而其度數之同。則未之或改也。故虞書恊時月。正日同律度量衡。王制考時月定日同律。然則其所同者。果何謂也。豈非以其度數而為言耶。故典同掌六律六同之和。以辨天地。四方陰陽之聲。以為樂器。凡為樂器。以十有二律為之數度以十有二聲為之齊量但其度數之詳。則有不可得而聞者。何耶。或者當時樂經未亡。其度數之詳。人皆習而知之。固無俟於諄諄者乎。是其時尚未有異論也。至經秦火之餘。而樂經亡矣。樂經亡。則禮素而詩虛是一經缺而三經不完也。三經既無所考據。異論遂起。故司馬遷律書出焉。律書以黃鍾為九寸三分損益。隔八相生。繇是而生十一律。則律呂之制益滅裂而不可復聞矣。竊意以黃鍾為九寸者。必傳聞子九之說而誤也。盖子午之數俱九。子為九分。九之少也。午為九寸。九之老也。一陽來復而以九寸之老當之可乎。其三分損益。隔八相生。疑古樂經之言。盖律以子午為經。左五律各益三分。右五律各損三分。陰陽贏縮之意也。律以隔八而取應聲故宮徵商羽角五聲。皆是隔八。陰陽倡和之理也。三分自三分。隔八自隔八。若以三分合于隔八。使律呂之制。至於毫忽微塵而不可窮究。豈不失之愈遠矣乎。今以律書黃鍾九寸。上生下生。損益筭之。黃鍾至大呂差六分奇大呂至太簇差三分奇。太簇至夾鍾。差五分奇。夾鍾至姑洗差三分奇姑洗至仲呂差五分奇。仲呂至蕤賓差三分奇。蕤賓至林鍾差二分奇。林鍾至夷則。差四分奇。夷則至南呂。差二分奇。南呂至無射。差四分奇。無射至應鍾。差二分奇。應鍾至黃鍾。差四寸三分奇。曆家二十四氣。每氣筭之。不差毫忽。今律管之長短。其參差不齊若是。則節中之氣。必不應管。而葭莩之管。必不飛灰。又何以恊時月正日而成歲哉。律書既定。後世諸儒之言律呂者。皆倚律書而推。律書既以黃鍾為九寸。其相生。至於仲呂之不能復於黃鍾。遂謂黃鍾往而不返故京房於仲呂之下。添執始以下六十律。錢樂之、復演為三百六十律。夫律有十二。古之制也。別為六十。演為三百六十。豈不愈謬矣乎。噫樂之不明久矣。自漢以來。旋官之樂久廢歷代相承。皆黃鍾一均。變、極七音。唐命祖孝孫張文收考正雅樂。始為旋□之制。一依周禮圜丘。以夾鍾為宮。其樂六變。方澤以材鍾為宮。其樂八變。宗廟以黃鍾為宮。其樂九變五郊、朝賀燕饗。則隨月用律。可謂度越前代矣。但五音損益。湏遂時宜。周以木王。故去商調。以金能剋木。故去之也。唐以土王。當用商調而去角調。豈可將木德之儀而施土德之用哉。律呂之制。史未明言。豈亦循用黃鍾九寸之制耶。宋建隆初用王朴樂。以其聲高。近於哀思。詔和峴考兩京表尺。令下一律。仁宗景祐二年。又命燕肅李照宋祁同預考按照鑄編鐘一簴。其聲猶高。復用和峴舊樂。夫王朴和峴李照之律。雖有高下弗同。然皆以黃鍾九寸為法。故無所得也。至於李照言四清聲可去。極為有理。四清聲。自晉以來巳有之盖以黃鍾為九寸。其黃鍾大呂太簇夾鍾管長聲不恊和。易至奪倫。故半其律。謂之清聲。亦曰子聲非古之制也。故梁寅曰。杜佑正律之外。有子聲。是不察計律為鍾之意。蔡氏十二律。皆有半聲。盖踵佑之失也。是譏子聲半聲之非也。元豐間。又詔范鎮等詳、定大樂。故司馬光范鎮之論。往復數萬言。大約其說有二鎮主蜀人房庶之說。欲以律生尺。司馬光之說。則以尺生律。反覆諸家之說。不過泥於黃鍾九寸之誤承舛襲訛。莫覺其非。故西山蔡氏。折衷眾論。以著律呂新書。歷十二辰。而得十七萬七千一百四十七分。絲分毫析。巧若天成。其為書非不精玅也。但以黃鍾為九寸。其損益相生之謬。變律半律之非。以之和聲而聲不和。以之候氣而氣不應。是漢唐以降之律呂。非三代以上之律呂也。至我　朝李文利紏蔡氏之失。以著律呂元聲。以黃鍾為三寸九分而生十一律。子午為經。左右為緯。升降清濁。玅恊陰陽。其所見非不卓然也。但其以左律為右律。其六九升陽之訛。十二月筩之謬。是一人臆見之律呂。亦非三代以上之律呂也。夫黃鍾本三寸九分。則宮聲最清。故為君。商聲次清。故為臣。角在清濁之間。故屬之民。自漢而下。皆以黃鍾為九寸。若黃鍾為宮。則固無不順矣。若以他律為宮。則是以最濁為君。其臣與民反尊於君。則禮義乖矣。人道廢矣。天道逆矣。其所奏莫非陵上之音。反位而亂倫者也。何望其移風易俗。感格天人者哉。此漢唐宋之治所以不古若者。皆繇於此也。然則聖人之制作。豈終不可得而見耶。盖律呂之度數雖亡。其散見於諸書。猶有存者。顧諸儒之弗察耳。黃鍾三寸九分。呂氏春秋志之矣。圜鍾六變。函鍾八變黃鍾九變。周禮載之矣。子午之數九。丑未八寅申七卯酉六辰戍五巳亥四呂三十六律四十二合之七十有八。或還或否。黃鍾之數立焉。楊子太玄詳之矣。其見於制作。黃鍾蕤賓為宮。其樂九變。大呂林鍾為宮。其樂八變。太簇夷則為宮。其樂七變。夾鍾南呂為宮。其樂六變。姑洗無射為宮。其樂五變。仲呂應鍾為宮。其樂四變。有唐史可考也。其存於度數。??木氏為輔、聲。中黃鍾之宮。與鳬氏黃鍾之鍾。合其為量。皆六斗四升。有攷工記可稽也。其方位之數。即洛書之數。是以洛書為之體也。其相生之數。即河圖之數。是以河圖為之用也。縱數七百二十九。楊子雲得之以為太玄者此也。積數六千五百六十一。蔡九峰得之以為洪範皇極者此也。子午為經。左右為緯其經緯之義。即易之陰陽消長之機。陰南陽北。迭為消長。其清濁之用。即樂記清濁迭經之理。本先天圓圖。以序卦氣之運。本先天方圖以盡聲卦之變。其候氣也則正之以中星。參之以晷影。考之以日月之會。以符其飛灰之節。其應曆也。則取之以中氣。驗之以物候。稽之以氣朔閏餘之數。以合其周天之度。其應五氣。則本之於素問。其應入風。則參之以後天。五音六律。十二管還相為宮。取禮運還相為宮之法。宮商角徵羽五聲本人聲而正之以律。本虞書依永和聲之義。以宮商角徵羽為五聲清濁之次。以宮徵商羽角為五聲相生之次。本朱子儀禮之疏也。一均至調。一調七聲。聲用二變庭奏以律。升歌以呂。調用雙聲。本李氏元聲之說也。至於二舞之容。則本周禮。大舞小舞之制。宋史文舞武舞之節。若趙慎言方色之論。李太常周舞之節。韓邦奇虞舞之圖。亦未嘗不兼考之矣。其八音之器。則本鳬氏之鍾制。磬人之磬制。若韗人皋陶之度。陳暘八音之論。李氏吹孔之法。亦未嘗不兼取之矣。律為萬事之根本。可以審度。可以嘉量。可以平衡度則本於司馬光所定。兼累之以上黨之忝。符之以三體淳化之錢。而度無不定矣。量以周鬴為法。衡以漢制為法。其容受銖兩。亦皆參之以秬忝。而量衡無不定矣。臣憂律呂之失傳。傷諸儒之傅會。故不憚勞苦。竭力研窮。幾二十年。乃敢會眾說而折衷之。分為六十餘卷。欲獻之當宁儻有可采以為大樂之助庶于載之謬可革而往聖之絕學不患於無繼矣

皇明經世文編卷之二百五十一終








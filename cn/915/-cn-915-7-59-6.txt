◇芙蓉赋

考庶卉之珍丽，实总美於芙蕖。潜幽泉以育藕，披翠莲而挺敷，泛轻荷以冒沼，列红葩而曜除，徼旭露以滋采，靡朝风而肆芳，表丽观於中弥金，播郁烈於兰堂，在龙见而葩秀，於火中而结房，岂呈芬於芷蕙，将越味於沙棠，咏三闾之披服，美兰佩而荷裳，伊玄匠之有瞻，悦嘉卉於中渠，既晖映於丹墀，亦纳芳於绮疏。（《艺文类聚》八十二，《初学记》二十七。）


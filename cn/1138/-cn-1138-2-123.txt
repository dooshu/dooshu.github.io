乙巳初春同仲昭斗涵邺仙诸子看梅永兴寺信步造访陆元见卷阿隐居欢然命酌是夜遂宿斋中赋诗俾诸子和兼订再游之约

其一


久从甫里羡遗民，避地甘同虎豹邻。
竹里维舟朝出钓，篱边斸笋夜留宾。
一帘松影元堪卧，百树梅花自不贫。
已被马蹄知野径，看山莫厌往来频。

其二

高人应有栽花福，客子原因踏月来。
明月欲出不肯出，梅花已开犹未开。
户庭虽朴能容榻，名姓才通辄举杯。
閒逐村童竞箫鼓，呼儿更为发新醅。

其三

幽篁袅袅覆清渠，安道何年此卜居。
棋局移来惊樾鸟，盘餐供罢减溪鱼。
寻僧老入莲华社，课子家传耒耜书。
钟梵隔林清梦接，果然高枕似吾庐。

其四

高话绳床列宿移，晓看云气绕茅茨。
入山似尔真能勇，学问怜予愿已迟。
新历且将迎燕至，后游须及听莺时。
浣花溪畔饶馀地，肯许求羊借一枝。


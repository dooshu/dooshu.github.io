李吕　送许尉子云二首

秦望排空插鉴湖，先生气禀旧东吴。

胸中今古几千载，笔下波澜雄万夫。

彩棒垂门奸自肃，土神应梦昔何殊。

荣归快作朝天计，台阁欢传得巨儒。

李吕

李吕　送许尉子云二首

济人曾现斩蛟手，慢学吴门作陆仙。

雪月精神资句法，经纶器识得天全。

评君全在羲皇上，许我难堪叔度贤。

出处相悬同臭味，寄怀犹望捧来篇。

李吕


○羊祜留贾充论

任恺、庾尹（庾为河南尹，名犯庙讳，字又非便，所以不书）以贾充邪僻，欲其疏远，劝晋武令西镇长安，惟羊祜密表留之。祜岂悦贾充者哉？良以爱君体国，发於至诚耳。晋氏倾夺魏国，初有天下，其将相大臣，非魏之旧臣，即其子孙，所寄心腹，惟贾充而已。充亦非忠於君者，自以成济之事，与晋室当同休戚，此羊祜所以愿留也。昔汉高不去吕後，亦近於此。汉高嬖戚姬，爱如意，思其久安之计，至於悲歌不乐，岂不知除去吕後，必无後祸？况吕後年长有过，稀复进见，汉高弃之，如去尘垢。实以惠帝暗弱，必不能自揽权纲，其将相皆平生故人，俱起丰沛，非吕後刚强，不能临制，所以存之，为社稷也。後世翼戴其君者，得不念於此哉？


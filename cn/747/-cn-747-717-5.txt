○代淄青谏伐淮西表

臣某言。臣闻忠以事君，则正其词，所谓诚臣也；谄以事君，则伪其词，所谓谀臣也。臣以多幸，生逢昭代。受方隅之重寄，藉日月之馀辉。荷宠益深，杀身难报。而心尚謇直，志无回邪，苟利国家，敢陈无隐！一昨中使李诚义衔命远降军中，蒙以淮西事宜俯赐宣示。跪捧宸谕，枉受德音，仰荷自天之恩，下访列藩之将。恭承圣问，思露下情，刍荛之言，虑有尘黩，诚义回日，已附表奏闻。虽词达於上，而诚款动天，彷徨辕门，惧获罪戾。伏以尧舜在上，伊皋立朝，陛下谋及宰臣，询於卿士，并以弼谐帝道，匡赞皇猷。在臣何知，岂宜献计？然臣拥旄岁久，受国恩深，元造未酬，赤诚空竭。得申犬马之志，敢逃汤镬之诛？仰天誓心，白日所鉴。伏以陛下君临万国，子育兆人，覆载所均，无远不至。溥天之下，孰非王土？率土之滨，孰非王臣？永言雨露之泽，岂隔遐迩之人？今少阳云亡，允子在疚，赏未追於後嗣，兵已缠於四郊。然则一方之人，岂非陛下声教所加，盍示怀柔，俾沾恩信。窃料中外日献章疏，来陈所见，以惑上心。夫为奸邪者，则愿师旅荐兴；秉忠诚者，则愿干戈再戢。群情不一，岂叶大中。伏望圣明烛幽，宸鉴及远，诚宜辨邪正於众口，断可否於万机，择善而行，从谏则圣。如臣愚直，谬窃宠私，不敢以息兵沮议。今所上表，贵以直书，非敢私於淮西，诚愿安於宇宙。不然者，恐烦圣上之虑，有费天府之财。不惟涂炭一方，诚亦忧危四海。尽忠於国者，犹自销难；不忠於国者，因此生祸。国之理乱，实所攸系。伏冀陛下宏以好生之德，降以推恩之典，使死者获愧於幽壤，生者尽节於圣朝。凡在臣子，孰不幸甚！陈露愚恳，轻冒天威，周章失容，进退无据。臣限以戎阃，不获陈露阙庭，无任忧，惶陨越之至。

韦辞

辞字践之，京兆扶风人。两经擢第判高等。文宗朝拜中书舍人，出为潭州刺史兼御史中丞湖南观察使。大和四年卒，年五十八。赠散骑常侍。


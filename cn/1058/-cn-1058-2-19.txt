矯志


芳桂雖香，難以餌魚。

尸位素餐，難以成居。

磁石引鐵，於金不連。

大朝舉士，愚不聞焉。

抱璧途乞，無為貴寶。

履仁遘禍，無為貴道。

鴛雛遠害，不羞卑棲。

靈虯避難，不恥汙泥。

都蔗雖甘，杖之必折。

巧言雖美，用之必滅。

濟濟唐朝，萬邦作孚。

逢蒙雖巧，必得良弓。

賢主雖智，必得英雄。

螗螂見嘆，齊士輕戰。

越王軾蛙，國以死獻。

道遠知驥，世偽知賢。

覆之燾之，順天之矩。

澤如凱風，惠如時雨。

口為禁闥，舌為發機。

門機之關，楛矢不追。






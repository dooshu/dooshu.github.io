卷893_18【虞美人】  毛文锡

鸳鸯对浴银塘暖，水面蒲梢短。垂杨低拂曲尘波，

蛛丝结网露珠多，滴圆荷。

遥思桃叶吴江碧，便是天河隔。锦鳞红鬣影沉沉，

相思空有梦相寻，意难任。

宝檀金缕鸳鸯枕，绶带盘宫锦。夕阳低映小窗明，

南园绿树语莺莺，梦难成。

玉炉香暖频添炷，满地飘轻絮。珠帘不卷度沈烟，

庭前闲立画秋千，艳阳天。


●卷二百六十三　封建考四

○春秋列国传授本末事迹

△随

随，姬姓，侯爵，地在义阳随县，今随州。桓公六年，楚武王侵随，使薳章求成焉（薳章，楚大夫），军於瑕以待之。随人使少师董成（随大夫。董，正也）。斗伯比言於楚子曰："吾不得志於汉东也，我则使然。我张吾三军而被吾甲兵，以武临之，彼则惧而协以谋我，故难间也。汉东之国随为大，随张必弃小国，小国离，楚之利也。少师侈，请羸师以张之。"熊率且比曰："季梁在，何益？"斗伯比曰："以为後图，少师得其君。"王毁军而纳少师。少师归，请追楚师，随侯将许之。季梁止之曰："天方授楚，楚之羸，其诱我也，君何急焉？臣闻小之能敌大也，小道大淫。所谓道，忠於民而信於神也。上思利民，忠也；祝史正辞，信也。今民馁而君逞欲，祝史矫举以祭，臣不知其可也（诈称功德以欺鬼神也）。公曰："吾牲牷肥腯，粢盛丰备，何则不信？"对曰："夫民，神之主也。是以圣王先成民而後致力於神，故奉牲以告曰：'博硕肥腯'，谓民力之普存也，谓其畜之硕大蕃滋也，谓其不疾瘯蠡也，谓其备腯咸有也（谓民力適完，则六畜既大而滋，皮毛无疥癣，兼备无所缺也）。奉盛以告曰：'洁粢丰盛'，谓其三时不害而民和年丰也。奉酒醴以告曰：'嘉栗旨酒'，谓其上下皆有嘉德而无违心也。所谓馨香，无谗慝也。故务其三时，修其五教，亲其九族，以致其禋祀。於是乎民和而神降之福，故动则有成。今民各有心，而鬼神乏主，君虽独丰，其何福之有！君姑修政而亲兄弟之国，庶免於难。"随侯惧而修政，楚不敢伐。八年，随少师有宠，楚斗伯比曰："可矣。雠有衅，不可失也。"夏，楚子合诸侯于沈鹿。黄、随不会。使薳章让黄。楚子伐随，军於汉、淮之间。季梁请下之，弗许而後战，所以怒我而怠寇也。少师谓随侯曰："必速战。不然，将失楚师。"随侯御之，望楚师。季梁曰："楚人尚左，君必左（君，楚王也），无与王遇。且攻其右，右无良焉，必败。偏败，众乃携矣。"少师曰："不当王，非敌也。"弗从（不从季梁谋）。战於速杞，随师败绩。随侯逸，斗丹获其戎车，与其戎右少师。秋，随及楚平。楚子将不许，斗伯比曰："天去其疾矣（谓少师见获而死），随未可克也。"乃盟而还。庄公四年，楚武王荆尸，授师孑焉以伐随（尸，陈也。荆亦楚也，更为楚兵阵之法。孑者，戟也。楚始於此参用戟为阵）。将齐（谓授兵於庙），入告夫人邓曼曰："余心荡。"邓曼叹曰："王禄尽矣。盈而荡，天之道也，先君其知之矣。故临武事，将发大命，而荡王心焉。若师徒无亏，王薨於行，国之福也。"王遂行，卒於樠木之下。令尹斗祈、莫敖屈重除道梁溠，营军临随。随人惧，行成（时秘王丧，故为奇兵更开直道。溠水在义阳厥县西，东南入郧水。梁，桥也。随人不意其至也，故惧而行成）。莫敖以王命入盟随侯，且请为会於汉汭而还。济汉而後发丧。楚武王即位之三十五年伐随。随曰："我无罪。"楚曰："我蛮夷也。今诸侯皆为叛相侵，或相杀。我有敝甲，欲以观中国之政，请王室尊吾号。"随人为之周，请尊楚，王室不听，还报楚。三十七年，楚熊通怒曰："吾先鬻熊，文王之师也，早终。成王举我先公，乃以子男田令居楚，蛮服皆率服，而王不加位，我自尊耳。"乃自立为武王，与随人盟而去。於是始开濮地而有之。五十一年，周召随侯，数以立楚为王。楚怒，以随背已，伐随。武王卒师中而兵罢（按此《史记　楚世家》所纪，言伐随，王卒而兵罢，即《左传》所纪庄公四年是也。《左传》不言楚胁随请於周而自尊之说，今录之以广异闻）。僖公二十年，随以汉东诸侯叛楚。冬，楚斗榖於菟帅师伐随，取成而还。定公五年，吴破楚入郢，斗辛与其弟巢以楚王奔随，吴人从之，谓随人曰："周之子孙在汉川者，楚实尽之。天诱其衷，致罚於楚，而君又窜之，周室何罪？君若惠顾周室，施及寡人，以奖天衷，君之惠也。汉阳之田，君实有之。"楚子在公宫之北，吴人在其南。子期似王（昭王兄公子结也），逃王而己为王，曰："以我与之，王必免。"随人卜与之，不吉。乃辞吴曰："以随之辟小而密迩於楚，楚实存之，世有盟誓，至於今未改。若难而弃之，何以事君？执事之患，不唯一人（一人，楚王）。若鸠楚竟，敢不听命（鸠，集也）？"吴人乃退。炉金初宦於子期氏，实与随人要言（要言毋以王与吴并脱子期）。王使见（王喜，欲引见之，以比王臣），辞曰："不敢以约为利（约为要言也）。"王割子期之心，以与随人盟。

△郯

郯，嬴姓，子爵，地在今淮阳军，有古郯城。宣公四年，鲁公及齐侯平（莒、及郯莒郯二国有宿怨，故鲁、齐共平之）莒人不肯，鲁伐莒取向。成公七年，吴伐郯，郯成，季文子曰："中国不振旅，蛮夷入伐而莫之恤（振，整也。旅，众也），无吊者也夫（言不能相愍恤也）！《诗》曰：'不吊昊天，乱靡有定。'其此之谓乎！有上不吊，其谁不受乱（上谓霸王）？吾亡无日矣！君子曰："知惧如是，斯不亡矣。"九年，晋士燮聘于鲁，言伐郯也，以其事吴故。鲁赂之，使缓师。范文子不可，曰："君命无贰，失信不立；礼无加货，事无二成（公私不两成）。君後诸侯，是寡君不得事君也。燮将复之。"季孙惧，使宣伯帅师会晋人、齐人、邾人伐郯。襄公七年，郯子来朝，始朝公也。昭公十七年，郯子来朝，鲁公与之宴。昭子问焉，曰："少皥氏鸟名官，何也？"郯子曰："吾祖也，我知之。昔者黄帝氏以雲纪，故为雲师而雲名；炎帝氏以火纪，故为火师而火名；共工氏以水纪，故为水师而水名；大皥氏以龙纪，故为龙师而龙名。我高祖少皥挚之立也，凤鸟適至，故纪於鸟，为鸟师而鸟名。凤鸟氏，历正也，元鸟氏，司分者也。伯赵氏，司至者也。青鸟氏，司启者也。丹鸟氏，司闭者也。祝鸠氏，司徒也。〈目鳥〉鸠氏，司马也。鳲鸠氏，司空也。爽鸠氏，司寇也。鹘鸠氏，司事也。五鸠，鸠民者也。五雉，为五工正，利器用，正度量，夷民者也。九扈，为九农正，扈民无淫者也。自颛顼以来，不能纪远，乃纪於近。为民师而命以民事，则不能故也（言黄帝以来，受命皆有雲火水龙凤之瑞，故就以名官。颛顼氏德不能致远瑞，故以民事命官）。"仲尼闻之，见於郯子而学之。既而告人曰："吾闻之，天子失官，学在四夷，犹信。"

△虞

虞，姬姓，公爵，出自太王。子仲雍生季简，季简生叔达，叔达生周章虞仲、章。及武王克商，求太伯、仲雍之後，得周章，已为吴君。别封其弟虞仲於周之北。地在故夏墟河东太阳县。今陕州平陆县有虞城。桓公十年，初，虞叔有玉（虞公之弟），虞公求旃。弗献，既而悔之，曰："周谚有之：'匹夫无罪，怀璧其罪。'吾焉用此，其以贾害也。"乃献。又求其宝剑，叔曰："是无厌也。无厌，将及我。"遂伐虞公，故虞公出奔共池。僖公二年，晋荀息请以屈产之乘与垂棘之璧，假道於虞以伐虢。公曰："是吾宝也。"对曰："若得道於虞，犹外府也。"公曰："宫之奇存焉（宫之奇，虞之忠臣）。"对曰："宫之奇之为人也，懦而不能强谏，且少长於君，君暱之，虽谏，将不听。"乃使荀息假道於虞，曰："冀为不道，入自颠軨，伐鄍三门（前是冀伐虞至鄍。鄍，虞邑。河东太阳县东北有颠軨阪）。冀之既病，则亦唯君故（言虞报伐冀使病。将假道，故称虞强以悦其心也）。今虢为不道，保於逆旅，以侵敝邑之南鄙，敢请假道以请罪於虢。"虞公许之，且请先伐虢（喜於厚赂而欲求媚也）。宫之奇谏，不听，遂起师。夏，晋里克、荀息帅师会虞师伐虢，灭下阳。先书虞，贿故也。五年，晋侯复假道於虞以伐虢。宫之奇谏曰："虢，虞之表也。虢亡，虞必从之。晋不可启，寇不可玩，一之谓甚，其可再乎？谚所谓'辅车相依，唇亡齿寒'者，其虞、虢之谓也。"公曰："晋，吾宗也，岂害我哉？"对曰："太伯、虞仲，太王之昭也。太伯不从，是以不嗣。虢仲、虢叔，王季之穆也（虢仲、虢叔王季子，文王母弟），为文王卿士，勋在王室，藏於盟府，将虢是灭，何爱於虞？且虞能亲於桓、庄乎，其爱之也？桓、庄之族何罪，而以为戮，不唯偪乎？親以寵，偪猶尚害之，况以國乎？"公曰："吾享祀丰洁，神必据我。"对曰："臣闻之，鬼神非人实亲，惟德是依。《周书》曰：'皇天无亲，惟德是辅。'又曰：'黍稷非馨，明德惟馨。'又曰：'民不易物，惟德儉物。'如是，则非德民不和，神不享矣。神所冯依，将在德矣。若晋取虞而明德以荐馨香，神其吐之乎？弗听，许晋使。宫之奇以其族行，曰："虞不腊矣，在此行也，晋不更举矣。"八月，晋侯围上阳。十二月，晋灭虢。师还，馆於虞，遂袭虞，灭之，执虞公及其大夫井伯，以媵秦穆姬。而修虞祀，且归其职贡於王（虞所命祀）。自太伯作吴，五世而武王克殷，封其後为二：其一虞，在中国；其一吴，在蛮夷。十二世而晋灭中国之虞。中国之虞灭二世，而夷蛮之吴兴。

△虢

虢，姬姓，公爵，出自王季子虢仲，文王弟也。仲与虢叔为王卿士，勋在王室，藏於盟府。而文王友爱二弟，谓之"二虢"。武王克商，封仲於弘农陕县东南之虢城。今凤翔府。周室东迁，虢公忌父、林父俱为天子之相。隐公三年，郑武公、庄公为王卿士，王贰於虢（王欲分政於虢，不专任郑伯）。郑伯怨王，王曰："无之。"故周、郑交质。王崩，周人将畀虢公政。郑祭足帅师取温之麦。秋，又取成周之禾。周、郑交恶。八年，虢公忌父始作卿士於周。庄公十八年，虢公、晋侯朝王，王飨醴，命之侑（王之觐群后，始则行飨礼，先置醴酒，示不忘故。饮宴则命以币物。侑，助也，所以助欢敬之意，言备设也），皆赐玉五〈榖，中“禾改王”〉，马三匹。非礼也（双玉为〈榖，中“禾改王”〉）。王命诸侯，名位不同，礼亦异数，不以礼假人（言侯不当与公同赐也）。虢公、晋侯、郑伯使原庄公逆王后於陈。陈妫归於京师，实惠后。十九年，王子颓作乱，卫师、燕师伐周，立子颓。二十年，郑伯和王室，不克，遂以王归。冬，王子颓享五大夫，乐及遍舞。郑伯闻之，见虢叔，曰："寡人闻之，哀乐失时，殃咎必至。今王子颓歌舞不倦，乐祸也。夫司寇行戮，君为之不举，而况敢乐祸乎！奸王之位，祸孰大焉？临祸忘忧，忧必及之，盍纳王乎？"虢公曰："寡人之愿也。二十一年，胥命於弭。同伐王城。郑伯将王，自圉门入，虢叔自北门入，杀王子颓及五大夫。郑伯享王於阙西辟。王巡虢守，虢公为王宫於玤（虢地），王与之酒泉。郑伯之享王也，王以后之鞶鑑予之（鞶，带而以鉴为饰也。今西方羌胡为然）。虢公请器，王予之爵。郑伯由是始恶於王。二十六年，秋，虢人侵晋。冬，虢人又侵晋。三十年，樊皮叛王（周大夫），王命虢公讨樊皮。虢公入樊，执樊仲皮，归於京师。三十二年，有神降於莘（有神声以接人。莘，虢地也）。惠王问之内史过曰："若之何？"对曰："以其物享焉，其至之日，亦其物也（享，祭也。若以甲、乙日至，祭先脾，玉用苍，服尚青。以此类祭之）。"王从之。内史过往，闻虢请命（虢请於神，求赐土田之命），反曰："虢必亡矣，虐而听於神。"神居莘六月，虢公使祝应、宗区、史嚚享焉神賜之土田。史嚚曰："虢其亡乎！吾闻之，国将兴，听於民；将亡，听於神。神，聪明正直而壹者也，依人而行（唯德是予）。虢多凉德，其何土之能得！"虢公梦在庙，有神人面白毛虎爪，执钺立於西阿（西荣也）。公惧而走。神曰："无走！帝命曰：'使晋袭於尔门。'"公拜稽首，觉，召史傊占之，对曰："如君之言，则蓐收也。天之刑神也，天事官成（官成，祸福名以官象成也）。"公使囚之，且使国人贺梦。舟之侨告其族曰："众谓虢不久，吾乃今知之。君不度而贺大国之袭，於己也何瘳？吾闻之也：'大国道，小国袭焉曰服；小国傲，大国袭焉曰诛。'民疾君之侈也，是以遂於逆命。今嘉其梦，侈必展，是天夺其鉴而益其疾也。民疾其态，天又诳之；大国来诛，出令而逆；宗国既毕，诸侯远己。内外无亲，其谁云救之？吾不忍俟也！"将行，以其族適晋。闵公二年，虢公败犬戎於渭汭，舟之侨曰："无德而禄，殃也。殃将至矣。"僖公二年，晋假道于虞以伐虢，虞公许之。晋里克、荀息帅师会虞师伐虢，灭下阳（下阳，虢邑）。虢公败戎於桑田。晋卜偃曰："虢必亡矣，亡下阳而不惧，而又有功，是天夺之鉴而益其疾也。必易晋而不抚其民矣，不可以五稔。"五年，晋复假道於虞以伐虢，八月，晋侯围上阳。问於卜偃曰："吾其济乎？"对曰："克之。"公曰："何时？"对曰："童谣云：'丙之晨，龙尾伏辰（龙尾，尾星也。日月之会曰辰。日在尾，故尾星伏不见），均服振振，取虢之旂（戎事上下同服。振振，盛貌也）。鹑之贲贲，天策焞焞，火中成军，虢公其奔（焞焞，火星也。贲贲，鸟星之体也。天策，传说星。时近日，星微。焞焞，无光耀也。言丙子平旦，鹑火中，军事有成功也。巳上皆童谣言。童龀未有念虑之感，而会成嬉戏之言，似若有乡者，或中或否）。'其九月、十月之交乎（谓夏之九月、十月也）。丙子旦，日在尾，月在策（是夜日月合朔於尾，月行疾，故至旦而过在策），鹑火中，必是时也。"冬，十二月，晋灭虢，虢公醜奔京师。

△纪

纪，姜姓，侯爵，地在东筦剧县，今临朐县东，寿光县西。周夷王时，纪侯谮齐哀公於周，周烹哀公。隐公元年，纪人伐夷（夷国在城阳庄武县）。二年，纪裂繻逆女于鲁（纪大夫）。冬，鲁伯姬归于纪。纪子帛、莒子盟于密。桓公五年，齐侯、郑伯朝于纪，欲以袭之。纪人知之。六年，鲁会纪侯于成。纪来谘谋齐难也。冬，纪侯来朝鲁，请王命以求成于齐，公告不能（纪微弱，不能自通於天子，欲因公以请王命，公无宠於王故告不能）。庄公元年，齐师迁纪郱、鄑、郚（齐欲灭纪，故徙其三邑之民而取其地）。三年，纪季以酅入于齐，纪於是乎始判（季，纪侯弟。酅，纪邑。判，分也。分为附庸始此）。鲁公次于滑，将会郑伯，谋纪故也。郑伯辞以难。四年，纪侯不能下齐，以与纪季（尽以国与季）。夏，纪侯大去其国，违齐难也。《公羊传》："'大去者何？''灭之。''孰灭之？''齐灭之？''曷不言齐灭之？''为襄公讳故也。''《春秋》为贤者讳，何贤乎襄公？''复雠也。'何雠尔？''远祖也，哀公烹乎周，纪侯谮之。以襄公之为於此焉者，事祖祢之心尽矣。''远祖者，几世乎？''九世矣'。'九世犹可以复雠乎？''虽百世可也。'"

△邢

邢，姬姓，侯爵，地在广平襄国县，隋改曰龙冈，今邢州。隐公五年，曲沃庄伯以郑人、邢人伐翼。闵公元年，狄人伐邢。管敬仲言於齐侯曰："戎狄豺狼，不可厌也。诸夏亲昵，不可弃也。宴安酖毒，不可怀也。《诗》云：'岂不怀归，畏此简书。'简书，同恶相恤之谓也。请救邢以从简书。"齐人救邢。僖公元年，齐师及诸侯救邢。邢人溃，出奔师。师遂逐狄人，具邢器用而迁之，师无私焉。夏，邢迁于夷仪，诸侯城之。十八年，邢人、狄人伐卫，围菟圃。卫侯以国让父兄子弟及朝众曰："苟能治之，毁请从焉。"众不可，而後师於訾娄。狄师还（狄还，邢独留拒卫）。十九年，卫人伐邢，以报菟圃之役。於是卫大旱，卜有事於山川，不吉。甯庄子曰："昔周饥，克殷而年丰。今邢方无道，诸侯无伯，天其或者欲使卫讨邢乎？"从之。师兴而雨。二十年，齐、狄盟于邢，为邢谋卫难也。於是卫方病邢。二十四年，卫人将伐邢，礼至曰："不得其守，国不可得也（礼至，卫大夫。守谓邢正卿国子）。我请昆弟仕焉。"乃往，得仕。二十五年，春，卫人伐邢，二礼从国子巡城，掖以赴外，杀之。正月丙午，灭邢。礼至为铭曰："余掖杀国子，莫余敢止（恶其不知耻，诈以灭同姓，而反铭功）。"

△芮

芮，姬姓，伯爵，国在冯翊临晋县芮乡，今陕州芮城县。武王时，巢伯来朝，芮伯作《旅巢命》。成王时，芮伯为司徒，与太保彤伯、毕公、卫侯、毛公同受顾命立康王。厉王说荣夷公，芮良夫曰（良夫即芮伯）："王室其将卑乎！夫荣夷公好专利而不知大难。夫利，百物之所生也，天地之所载也，而或专之，其害多矣。天地百物，皆将取焉，胡可专也？所怒甚多，而不备大难。以是教王，王能久乎？"又作《桑柔》之诗以刺王。桓公三年，芮伯万之母恶芮伯之多宠人也，故逐之，出居於魏。四年，秋，秦师侵芮，败焉，小之也。冬，王师、秦师围魏，执芮伯以归（秦为芮所败，故伐魏执芮伯，将纳之。）九年，秋，虢仲、芮伯、梁伯、荀侯、贾伯伐曲沃。十年，秋，秦人纳芮伯万於芮。

△申

申，姜姓，侯爵，其先神农之後，为唐虞四岳，受封於申。国在南阳宛县，今信阳军。宣王时，入为王卿士，出为南方侯伯，尹吉甫作《崧高》之诗，以美其事。幽王娶申女为后生，太子宜臼。後宠褒姒，废申后及太子。申侯怒，与缯（缯，姒姓之国）、西夷犬戎攻杀幽王骊山下。虏褒姒，尽取周赂以去。诸侯乃即申侯，共立故幽王太子宜臼为平王，东迁洛邑。平王遣兵戍申，周人怨思，作《扬之水》之诗以刺之。鲁庄公六年，楚武王伐申，过邓。十八年，楚文王与巴人伐申而惊其师。申後为楚所灭（楚灭申，《春秋》无明文。然僖公二十五年，楚以申、息之师伐商密，其时息已亡，则所谓申、息皆楚邑也，申灭於楚可知。二十八年，楚师败於城濮，楚子使谓子玉曰："大夫若入，其若申息之老何？"亦一证）。

按：申伯为蕃翰於宣王之时，及幽王废申后，而申侯召犬戎伐周弑王。然则以世考之，召戎弑君之申侯，即为蕃翰者之子也。平王东迁，王室微弱，而方且遣兵戍申以召讥刺。盖申侯忘父之忠，而召犬戎以祸王室，平王复忘父之雠，而勤兵师以戍母家，皆非善继志之孝子也。

△鄫

鄫，姒姓，子爵，夏后氏之後，地在琅琊鄫县。今襄邑县东南。幽王末，申侯与鄫人召西夷犬戎攻王，杀王骊山下。僖公十四年，鄫季姬来宁于鲁（季姬鲁女，鄫夫人）。公怒止之，以鄫子之不朝也。夏，遇于防而使来朝。十六年，齐会诸侯于淮，谋鄫，且东略也（鄫为淮夷所病故）。城鄫，役人病。有夜登邱而呼曰："齐有乱。"不果城而还。十九年，宋襄公使邾文公用鄫子於次睢之社，欲以属东夷（睢水受汴，东经陈留、梁、谯、沛、彭城县入泗，此水次有妖神，东夷皆社祠之，用人以祭）。宣公十八，年邾人戕鄫子于鄫（自虐其君曰弑，自外曰戕）。襄公四年，公如晋听政，晋侯享公。公请属鄫（鄫，小国，欲得使属鲁，如须句、颛臾之比，使助鲁出贡赋也），晋侯不许。孟献子曰："以寡君之密迩於仇雠，而愿固事君，无失官命（晋官徵发之命也）。鄫无赋於司马（晋司马掌诸侯赋），为执事朝夕之命敝邑，敝邑褊小，阙而为罪，寡君是以愿借助焉！"晋侯许之。冬十月，邾人、莒人伐鄫。鲁臧纥救鄫，侵邾，败于狐骀。五年，鲁穆叔觌太子於晋，以成属鄫。书曰："叔孙豹、鄫太子巫如晋。"言比诸鲁大夫也。九月，穆叔以属鄫为不利，使鄫大夫听命於会（鄫近鲁境，故欲以为属国，既而与莒有忿，鲁不能救，恐致谴责，故复乞还之）。六年，莒人灭鄫，鄫恃赂也。晋人以鄫故讨鲁，曰："何故亡鄫？"季武子如晋见，且听命。八年，莒人伐鲁东鄙，以疆鄫田（莒既灭鄫，鲁侵其西界，故伐鲁东鄙，以正其封也）。昭公四年，九月，取鄫。言易也。莒乱，著邱公立而不抚鄫，鄫叛而来，故曰取。凡克邑不用师徒曰取。

右以上言鄫亡事，本《左氏传》，如公羊、榖梁二家，於襄公四年所书莒人灭鄫，则以为莒女为鄫夫人，而无子有女，还嫁之於莒。有外孙，遂取以为鄫太子而立之。盖莒未尝取鄫之地，鄫未尝灭，特以外姓主国祀，故以灭书。而鄫之亡在昭公四年，盖鲁灭之，非莒也。上距《春秋》所书莒人灭鄫，凡二十九年。

△郕

郕，姬姓，伯爵，地在东平刚父县西南有郕乡。隐公五年，卫之乱也，郕人侵卫，故卫师入郕。十年，齐人、郑人入郕，讨违王命也。庄公八年，鲁师、齐师围郕，郕降於齐师。仲庆父请伐齐师，公曰："不可。我实不德，齐师何罪？罪我之由。《夏书》曰：'皋陶迈种德，德乃降。'姑务修德以待时乎。"秋，师还。文公十二年，郕太子朱儒自安于夫锺（郕邑）国人弗徇（弗顺也）。十二年，郕伯卒，郕人立君。太子以夫锺与郕傢来奔。公以诸侯逆之，非礼也，故书曰："郕伯来奔。"

△巴

巴，姬姓，子爵，地在巴郡江州县，今渝州江津。桓公九年，巴子使韩服告於楚，请与邓为好。楚子使道朔（楚大夫）将巴客以聘於邓。邓南鄙鄾人攻而夺之币，杀道朔及巴行人。楚子使薳章让於邓，邓人弗受（言非鄾人所攻）。夏，楚使斗廉及巴师围鄾。邓养甥帅师救鄾。三逐巴师，不克。斗廉衡陈其师於巴师之中以战而北（伪北走也）。邓人逐之，背巴师而夹攻之。邓师大败，鄾人宵溃。十八年，楚文王即位，与巴人伐申而惊其师。巴人畔楚而伐那处，取之，遂门於楚。阎敖（楚大夫）游涌而逸，楚子杀之，其族为乱。巴人因之以伐楚，楚子御之，大败於津。文公十六年，楚大饥，戎伐之。庸人帅群蛮叛楚。楚子伐庸，秦人、巴人从楚师。遂灭庸。哀公十八年，巴人伐楚，围鄾（楚邑）。初，右司马子国之卜也，观瞻曰："如志（子国未为令尹时，卜为右司马，得吉兆，如其志。观瞻，楚开卜大夫观从之後也）。"故命之（命以为右司马）。及巴师至，将卜帅。王曰："宁如志，何卜焉（宁，子国也）？"使帅师而行，请承（承，佐）。王曰："寝尹、工尹，勤先君者也（柏举之役，寝尹吴由于以背受戈，工尹固执燧象奔吴师）。"三月，楚公孙宁、吴由于、薳固败巴师於鄾，故封子国於析。君子曰："惠王知志。"

△江

江，姓爵未详，国在汝南安阳县，今信阳县之东南，新息县之西。僖公二年，齐侯、宋公、江人、黄人盟于贯，服江、黄也（江、黄，楚与国，始来服齐，不召而至）。三年，及齐、宋会于阳榖。四年，及齐侯及诸侯之师侵蔡，蔡溃，遂伐楚，盟于召陵。文公三年，楚师围江，晋先仆伐楚以救江。冬，晋以江故告于周（欲假天子之威以伐楚）。王叔桓公、晋阳处父伐楚以救江，门于方城，遇息公子朱而还（子朱，楚大夫，伐江之帅也。闻晋师起而江兵解，故晋亦还）。四年，楚人灭江，秦伯为之降服、出次、不举、过数（降服，素服也。出次，辟正寝。不举，去盛馔。邻国之礼有数，今秦伯过之），大夫谏公曰："同盟灭，虽不能救，敢不矜乎！吾自惧也（秦、江同盟，不见於《春秋》不告故不书）。"

△黄

黄，嬴姓，爵未详，国在光州定城，有黄故城，又云登州黄县。桓公八年，楚子合诸侯于沈鹿（楚地），黄、随不会，使薳章让黄。庄公十九年，楚子御巴师，大败于津。还，鬻拳弗纳，遂伐黄，败黄师於踖陵（黄地）。僖公二年，齐、宋、江、黄盟于贯，始服齐也。三年，及齐宋会于阳榖。四年，齐会诸侯及江、黄伐陈。十一年，黄人不归楚贡，楚人伐黄（黄恃齐故）。十二年，黄人恃诸侯之睦於齐也，不共楚职，曰："自郢及我九百里，焉能害我？"夏，楚灭黄。

△息

息，姬姓，侯爵，国在汝南，今蔡州新息县。隐公十一年，郑、息有违言（以言语相违恨），息侯伐郑。郑伯与战於竟，息师大败而还。君子是以知息之将亡也。不度德，不量力，不亲亲，不徵辞，不察有罪（言语相恨，当明徵其辞以审曲直，不宜转斗），犯五不韪而以伐人，其丧师也，不亦宜乎！十年，蔡哀侯娶於陈，息侯亦娶焉。息妫将归，过蔡。蔡侯曰："吾姨也。"止而见之，弗宾（不礼敬也）。息侯闻之，怒，使谓楚文王曰："伐我，吾求救於蔡而伐之。"楚子从之。九月，楚败蔡师於莘，以蔡侯献舞归。十四年，蔡哀侯为莘故，绳息妫以语楚子（绳，誉也）。楚子如息，以食入享，遂灭息，以息妫归。

△邓

邓，曼姓，侯爵，国在河南新野，今颍川陵县。桓公七年，邓侯吾离朝于鲁。九年，巴子使韩服告於楚，请与邓为好。楚子使道朔将巴客聘於邓，邓南鄙鄾人攻而夺之币，杀道朔及巴行人。楚子使薳章让邓，邓人弗受。夏，楚及巴师围鄾，邓师大败。庄公六年，楚文王伐申，过邓。邓祁侯曰："吾甥也。"止而享之。骓甥、聃甥、养甥（皆邓甥仕於舅氏者）请杀楚子，邓侯弗许。三甥曰："亡邓国者，必此人也。若不早图，後君噬脐，其及图之乎？图之，此为时矣。"邓侯曰："人将不食吾馀。"对曰："若不从三臣之言，抑社稷实不血食，而君焉取馀。"弗从。还年，楚子伐邓。十六年，楚复伐邓，灭之。

△梁

梁，嬴姓，伯爵，国在冯翊夏阳县，今同州。桓公九年，虢仲、芮伯、梁伯、荀侯、贾伯伐曲沃。僖公六年，晋侯使贾华伐屈，夷吾不能守，盟而行。将奔狄，却芮曰："後出同走，罪也。不如之梁。梁近秦而幸焉。"乃之梁（以梁为秦所亲幸，秦既大国，且穆姬在焉，欲因以求入）。十八年，梁伯益其国而不能实也（多筑城邑，而无民以实之），命曰新里，秦取之。十九年，遂城而居之。冬，梁亡。不书，其主自取之也。初，梁伯好土功，亟城而不处民，罢而弗堪，则曰："某寇将至。"乃沟公宫，曰："秦将袭我。"民惧而溃，秦遂取梁。

△滑

滑，姬姓，伯爵，国在河南缑氏县。僖公二十年，滑人叛郑而服於卫。郑公子士、泄堵寇帅师入滑。二十四年，郑之入滑也，滑人听命。师还，又即卫。郑公子士泄堵俞弥帅师伐滑。王使伯服、游孙伯如郑请滑。郑伯怨王之与卫、滑，乃不听王命而执二子。二十二年，秦师袭郑及滑，郑商人弦高以乘韦先牛十二犒师，孟明曰："郑有备矣，不可冀也。攻之不克，围之不继，吾其还也。"灭滑而还。

△鄀

鄀，元姓，爵未详，国本在商密。秦、楚界上小国，其後迁於南郡鄀县。僖公二十五年，秦、晋伐鄀，楚斗克、屈御寇以中、息之师戍商密（即鄀别邑）。秦人过析隈，人而系舆人以围商密，昏而傅焉（析，楚邑。隈，隐蔽之处。系缚舆人，诈为克析得其囚俘者。昏而傅城，不欲令商密知囚非析人）。宵，坎血加书，伪与子仪、子边盟者。商密人惧曰："秦取析矣，戍人反矣。"乃降秦师。秦师囚申公子仪、息公子边以归（即斗克、屈御寇）。文公五年，初，鄀叛楚即秦，又贰於楚。夏，秦人入鄀。

△顿

顿，姬姓，子爵，国在汝阴，今陈州南顿县。僖公二十五年，秦晋代鄀。楚令尹子玉追秦师，弗及，遂围陈，纳顿子於顿（顿迫於陈而出奔楚，故楚围陈纳顿子）。襄公四年，楚人使顿间陈而侵伐之，故陈人围顿。定公十四年，顿子〈牜羊〉欲事晋背楚而绝陈好，楚公子结、陈公孙佗帅师灭顿。

△胡　沈

胡，姬姓，子爵，国在汝阴县西北胡城，今颍川西。沈，姒姓，子爵，国在汝南平舆县，今蔡州汝阳县东。文公三年，晋率诸侯之师伐沈，以其服於楚也。沈溃。成公八年，晋栾书侵蔡，遂侵楚。楚师之还也（谓六年与晋遇绕角时）。晋侵沈，获沈子嘉。襄公二十八年，胡子、沈子朝于晋，宋之盟故也（胡、沈，楚属。宋之盟曰："晋、楚之从交相见。"故朝晋）。昭公二十三年，吴伐州来，楚以诸侯之师救州来。吴公子光曰："诸侯之从於楚者众，而皆小国。胡、沈之君幼而狂，陈大夫齧壮而顽，顿与许、蔡疾楚政。七国同役而不同心。"乃分师以先犯胡、沈及陈，三国败，获胡子髡、沈子逞及陈夏齧。舍胡、沈之囚，使奔许与蔡、顿曰："吾君死矣。"师譟而从之，三国奔，楚师大奔。定公四年，晋会诸侯于召陵，沈人不会，晋人使蔡伐之。蔡公孙姓帅师灭沈，以沈子嘉归，杀之。

△麇

麇，姓嬴，子爵，国近楚，在今均州郧乡。文公十年，楚子、陈侯、郑伯、蔡侯次于厥貉，将伐宋。麇子逃归。十一年，楚子伐麇，成大心败麇师于防渚。潘崇复伐麇，至于鍚穴（皆麇地）。十六年，楚大饥。麇人率百濮聚於选，将伐楚（选，楚地。百濮，夷也）。蒍贾曰："麇与百濮谓我饥不能师，故伐我也。若我出师，必惧而归。百濮离居，将各走其邑，谁暇谋人？"乃出师。旬有五日，百濮乃罢（濮夷无屯聚，见难则散归）。

△莱

莱，姓未详，子爵，国在东莱黄县。宣公七年，鲁公会齐侯伐莱。九年，齐侯伐莱。襄公二年，齐侯伐莱，莱人使正舆子赂夙沙卫以索马牛皆百匹（夙沙卫，齐寺人。索，拣好者），齐师乃还。齐侯使诸姜宗妇来鲁送齐姜葬。召莱子，莱子不会，故晏弱城东阳以偪之（東陽齊境上）六年齊侯滅萊萊恃謀也（恃赂夙沙卫）。

△唐

唐，姬姓，侯爵，属楚之小国，地在义阳安昌县东南，今随州唐城县。宣公十二年，楚子围郑，晋师救郑，楚子使唐狡与蔡鸠居告唐惠侯曰："不榖不德而贪，以遇大敌，不榖之罪也。然楚不克，君之羞也。敢藉君灵以济楚师。"使潘党率游阙四十乘，从唐侯以为左拒，以从上军，乃败晋师於邲。定公三年，唐成公如楚，有肃爽马，楚令尹子常欲之，弗与，亦三年止之（肃爽，骏马名）。唐人或相与谋，请代先从者，许之。饮先从者酒，醉之，窃马而献之子常。子常归唐侯，自拘於司败（窃马者自拘），曰君："以弄马之故，隐君身（隐，忧也），弃国宋群臣。请相夫人以偿马，必如之（相，助也。夫人，谓养马者）。"唐侯曰："寡人之过也，二三子毋辱。"皆赏之。四年，冬，蔡侯、吴子、唐侯伐楚，五战入郢，楚子奔随，申包胥如秦乞师。五年，秦子蒲、子虎帅师救楚，大败吴师，遂灭唐。

△舒（群舒　巢）

舒，偃姓，子爵，国在庐江舒县。舒鸠，偃姓，子爵，舒之别封。庐江南有舒城，东夷也。舒庸，姓爵俱失，其国亦在庐江。巢，姓爵俱失，国在庐江六县东。舒、巢皆楚属国。文公十二年，楚成嘉为令尹，群舒叛楚。夏，子孔执舒子平及宗子，遂围巢（子孔即成嘉。平，舒君名。宗、巢二国，群舒之属）。十四年，楚庄王立，子孔、潘崇将袭群舒，使公子燮与子仪守而伐舒蓼（即群舒）。二子作乱，城郢而使贼杀子孔，不克而还。八月，二子以楚子出，将如商密。庐戢黎及叔麇诱之，遂杀斗克及公子燮（庐，楚地。戢黎，庐大夫。斗克即子仪也）。宣公八年，楚为众舒叛，故伐舒、蓼，灭之（二国名）。楚子疆之（正其界也），及滑芮，盟吴、越而还。成公七年，楚申公巫臣奔晋，使於吴，教之叛楚，吴始伐楚，伐巢，伐徐。成公十八年，舒庸人以楚师之败也（败於鄢陵），道吴人围巢，伐驾，围釐、虺（巢、驾、釐、虺，楚四邑），遂恃吴而不设备。楚公子橐师袭舒庸，灭之。襄公二十四年，吴人为楚舟师之役故（此年夏，楚为舟师以伐吴），召舒鸠人，舒鸠人叛楚。楚子师於荒浦（舒鸠地），使沈尹寿与祁犁让之（二人楚大夫）。舒鸠人敬逆二子，而告无之，且请受盟。二子复命，王欲伐之。薳子曰："不可。彼告不叛，且请受盟，而又伐之伐无罪也。姑归息民，以待其卒。卒而不贰，吾又何求？若犹叛我，无辞有庸。"乃还。二十五年，舒鸠人卒叛，楚令尹子木伐之，及离城（舒鸠城）。吴人救之，子木遽以右师先（先至舒鸠），子强、息桓、子捷、子骈、子孟帅左师以退（五人不及子木，与吴相遇而退）。吴人居其间七日，子强曰："久将垫隘（虑水雨），隘乃禽也。不如速战！请以私卒诱之，简师陈以待我（简阅精兵，驻後为陈）。我克则进，奔则亦视之（视其形势而救助之），乃可以免。不然必禽。"从之。大败吴师。遂围舒鸠，舒鸠溃。八月，楚灭舒鸠。

△戴

戴，姓爵俱未详，国在陈留外黄县今开封封邱县。隐公十年，宋人、卫人入郑，蔡人从之伐戴。八月，郑伯围戴，克之，取三师焉（三国之军在戴，故郑合围之）。宋、卫既入郑，而以伐戴召蔡人，蔡人怒，故不和而败。

△南燕

南燕，姞姓，伯爵，国在东郡燕县，今滑州胙城。隐公五年，郑人侵卫牧（牧，卫地），以报东门之役。卫人以燕师伐郑。郑祭足、原繁、泄驾以三军军其前，使曼伯与子元潜军军其後。燕人畏郑三军而不虞制人（北制，郑邑）。六月，郑二公子以制人败燕师于北制。庄公二十年，卫师、燕师伐周，纳王子颓。

△宿

宿，风姓，男爵，国在东平无盐县，今郓州须城东。隐公八年，宿男卒。庄公七年，宋人迁宿（宋强迁之而取其地，文异於邢迁）。

△州

州，姜姓，公爵，国在济阴定陶县，今济南府。桓公五年，州公如曹，度其国危，遂不复。六年，自曹来朝，书曰"实来，不复其国也。"

△榖

榖，嬴姓，伯爵，国在南阳筑乡县，今襄阳榖城。桓公八年，榖伯绥来朝于鲁。

△荀　贾

荀，姬姓，侯爵，国在绛州荀城，又云汉栒邑。贾，姬姓，伯爵，国在同州蒲城县。桓公九年，虢仲、芮伯、梁伯、荀侯、贾伯伐曲沃。

△遂

遂，姓爵俱未详，国在济北蛇邱县，今济州钜野。庄公十三年，齐侯会诸侯于北杏以平宋乱（宋万杀闵公），遂人不至。夏，齐侯灭遂而戍之。十七年，遂因氏、颌氏、工娄氏、须遂氏（四族，遂之强宗也）飨齐戍，醉而杀之，齐人歼焉。

△贰　轸　郧　绞　州　蓼

绞贰轸郧绞州，爵姓俱未详。蓼，偃姓，皋陶之後，爵未详。贰、轸、绞，地缺。郧，国在江夏郧杜县东南，今秦州，州在南郡华容县东南。蓼在义阳棘县东南湖阳城，今寿州霍邱县。桓公十一年，楚屈瑕将盟贰、轸。郧人军於蒲骚（即郧邑），将与随、绞、州、蓼伐楚师。莫敖患之。斗廉曰："郧人军其郊，必不诫，且日虞四邑之至也（四邑：随、绞、州、蓼）。君次於郊郢，以御四邑（郊郢，楚地）。我以锐师宵加於郧，郧有虞心而恃其城，莫有斗志。若败郧师，四邑必离。"从之。遂败郧师於蒲骚，卒盟而还。十二年，楚伐绞，军其南门。莫敖屈瑕曰："绞小而轻，轻则寡谋，请无扞采樵者以诱之（扞卫也）。"从之。绞人获三十人。明日，绞人争出，驱楚役徒於山中。楚人坐其北门而覆诸山下，大败之，为城下之盟而还。

△罗

罗，熊姓，爵未详，国在南郡枝江县，今襄阳宜城。桓公十二年，楚伐绞，师分涉於彭（彭水在新城昌魏县）。罗人欲伐之，使伯嘉谍之，三巡，数之（伯嘉，罗大夫。谍，伺也。巡，遍也）。十三年，楚屈瑕伐罗，斗伯比送之。还，谓其御曰："莫敖必败，举趾高，心不固矣。"遂见楚子曰："必济师（难言将败，故只请益师）。"楚子辞焉（不解其旨，故拒之）。入告夫人邓曼，邓曼曰："大夫其非众之谓，其谓君抚小民以信，训诸司以德，而威莫敖以刑也。莫敖狃於蒲骚之役，将自用也，必小罗。君若不镇抚，其不设备乎。夫故谓君训众而好镇抚之，召诸司而劝之以令德，见莫敖而告诸天之不假易也。不然，夫岂不知楚师之尽行也。"楚子使赖人追之，不及。莫敖使徇於师曰："谏者有刑。"及鄢，乱次以济，遂无次，且不设备。及罗，罗与卢戎两军之（卢戎，南蛮），大败之。

△谭

谭，姓未详，子爵，国在济南平陵县，今齐州历城。庄公十年，齐侯之出也，过谭，谭不礼焉。及其入也，诸侯皆贺，谭又不至。冬，齐师灭谭，谭子奔莒。

△弦　道　柏

弦，子爵，姓未详。道、柏，姓爵俱未详。弦，国在弋阳轶县，今光州仙居北。道，国在汝南阳皮县南，道亳今蔡州确山有故道城。柏，国在汝阳西平县柏亭，今蔡州西平县。僖公五年，楚斗榖於菟灭弦，弦子奔黄。於是江、黄、道、柏方睦於齐，皆弦姻也。弦子恃之而不事楚，又不设备，故亡。

△权

权，姓爵俱未详，国在南郡当阳县，今荆门军。庄公十八年，楚武王克权，使斗缗尹之。以叛，围而杀之。迁权於那处（楚地），使阎敖尹之。及文王即位，与巴人伐申而惊其师。巴人叛楚而伐那处，取之，遂门于楚（攻楚城门）。阎敖游涌而逸（涌水在南郡华容县），楚子杀之，其族为乱。冬，巴人因之以伐楚。十九年，楚子御之，大败于津。

△须句

须句，风姓，子爵，国在东平昌县东北，今郓州舒城。僖公二十一年，任、宿、须句、颛臾，风姓也，实司太皥与有济之祀（太皥，伏羲。四国伏羲之後，故主其祀。任，今任城县。颛臾在泰山南武阳县东北。四国封近於济，故世祀之），以服事诸夏（与诸夏同服王事）。邾人灭须句，须句子奔鲁，因成风也。成风为之言於公曰："崇明祀，保小寡，周礼也。蛮夷滑夏，周祸也（邾迫近诸戎，杂用夷礼。）若封须句是崇皥、济而修祀纾祸也。"二十二年，伐邾，取须句，反其君焉，礼也。文公七年，鲁伐邾，取须句，寘文公子焉，非礼也（须句为邾所灭，僖公取其地再封之，复为邾所取，今鲁再取之。邾文公之子叛在鲁，故使为须句大夫）。

△夔

夔，芋姓，子爵，国在建平秭归县。今归州。僖公二十六年，夔子不祀祝融与鬻熊（祝融，高辛之火正，楚之远祖。鬻熊，祝融之十二世孙也。夔乃为楚之别封，故亦世绍其祀也），楚人让之，对曰："我先王熊挚有疾，鬼神弗赦而自窜於夔（熊挚，楚嫡子，有疾不嗣位，故别封为夔子）。吾是以失楚，又何祀焉（废其常祀而饰词文过）？秋，楚成得臣、斗宜申帅师灭夔，以夔子归。

△庸

庸，姓爵俱未详，国在上庸县，今房州庸县。文公十六年，楚大饥，庸人率群蛮以叛楚。楚人谋徙於阪高，蒍贾曰："不可。我能往，寇亦能往，不如伐庸。"乃出师。使庐戢黎侵庸（戢黎，庐大夫），及庸方城（方城，庸地）。庸人逐之，囚子扬窻戢（黎官属）。三宿而逸，曰："庸师众，群蛮聚焉，不如复大师（还复句ㄛ师），起王卒，合而後进。"师叔曰："不可（楚大夫）。姑又与之遇以骄之，彼骄我怒，而後可克，先君蚡冒所以服陉隰也。"又与之遇，七遇皆北，唯裨、鯈、鱼人实逐之（裨、鯈、鱼，庸三邑）。庸人曰："楚不足与战矣。"遂不设备。楚子乘ㄞ，会师於临品（ㄞ，传车也），分为二队：子越自石溪，子贝自仞，以伐庸。秦人、巴人从楚师，群蛮从楚子盟。遂灭庸。

△崇

崇，姓爵俱未详，国在今雍州鄠县东。宣公元年，晋欲求成於秦，赵穿曰："我侵崇，秦急崇，必救之，吾以求成焉。"冬，赵穿侵崇，秦弗与成。

△萧

萧，姓爵俱未详，宋附庸国，地今徐州萧县。宣公十二年，楚子伐萧，宋华椒以蔡人救萧。萧人囚熊相宜僚及公子丙。王曰："勿杀，吾退。"萧人杀之。王怒，遂围萧。萧溃。申公巫臣曰："师人多寒。"王巡三军，拊而勉之。三军之士，皆如挟纩，遂傅於萧。还无社与司马卯言，号申叔展（还无社，萧大夫。司马卯、申叔展，皆楚大夫。无社素识叔展，故因卯呼之）。叔展曰："有麦曲乎？"曰："无。""有山鞠穷乎？"曰："无（麦曲，鞠穷，所以御湿。欲使无社逃泥水中，无社不解，故曰无。军中不敢正言，故缪语）。""河鱼腹疾柰何（叔展言以无御湿将病）？"曰："目於眢井而拯之（无社意解，欲入井，故使叔展视废虚井而求拯也）。""若为茅絰，哭井则己（叔展又教结茅以表井，须哭乃应以为信）。"明日，萧溃，申叔视其井，则茅絰存焉，号而出之（《传》言萧人无守心）。

△偪陽

偪陽妘姓子爵。國在彭城偪陽縣，今沂州承县。襄公十年，晋会诸侯於柤，荀偃、士匄請伐偪陽而封宋向戌焉（以宋常事晉而向戌有賢行故欲封之）。荀罃曰："城小而固，胜之不武，弗胜为笑。"固请。丙寅，围之，弗克。孟氏之臣秦堇父辇重如役（步挽重车如师），偪陽人啟門諸侯之士門焉（见启门，故攻之）。县门发，邹人纥抉之以出门者（门者，诸侯之士在门内者。纥，邹邑大夫，仲尼父。纥多力，扶举县门，出在内者）。狄虒弥建大车之轮而蒙之以甲以为橹（弥，鲁人也。蒙，覆也。橹，大盾），左执之，右拔戟，以成一队（百人为队）。孟献子曰："《诗》所谓'有力如虎'者也。"主人县布，堇父登之，及堞而绝之（偪陽人縣以試外勇者）隊則又縣之蘇而復上者三主人辞焉，乃退（嘉其勇，故辞谢不复县），带其断以徇於军三日（带其断布以示勇）。诸侯之师久於偪陽荀偃士匄请於荀罃曰："水潦将降，惧不能归，请班师。"知伯怒，投之以机，出於其间（出偃、儌之间），曰："汝成二事而後告余（二事：伐偪陽，封向戌）余恐亂命以不女違汝既勤君而興諸侯牵帅老夫以至於此，既无武守，而又欲易余罪，曰：'是实班师，不然克矣。'余嬴老也，可重任乎（不任受如此责）？七日不克，必尔乎取之！"五月庚寅，荀偃、士儌帅卒攻偪陽，親犯矢石，甲午滅之，以與向戌。向戌辭曰："君若辱镇抚宋国，而以偪陽光啟寡君羣臣安矣。其何貺如之，若專賜臣，是臣興諸侯以自封也，其何罪大焉？敢以死请。"乃予宋公。以偪陽子歸獻於武宫謂之夷俘（讳俘中国，故谓之夷）。偪陽妘姓也，使周内史選其族納諸霍人礼也（霍，晋邑。内史，掌爵禄废置者。使选偪陽宗族賢者令居霍，奉妘姓之嗣。善不灭姓，故曰礼也。使周史者，示有王命）。

△赖

赖，姓未详，子爵，国在义阳随县，今蔡州褒信县。昭公四年，楚子会诸侯伐吴，执齐庆封，杀之。遂以诸侯灭赖。赖子面缚衔璧，肉袒，舆榇从之，造於中军。王问诸椒举，对曰："成王克许，许僖公如是，王亲释其缚，受其璧，焚其衬。"王从之。迁赖於鄢（鄢，楚邑）。楚子欲迁许於赖，使斗韦龟与公子弃疾城之而还（为许城也）。

△鄅

鄅，〈云阝〉姓，子爵，国在琅琊开阳县，今临沂县。昭公十八年，鄅人藉稻（其君出自藉稻，盖履行之）邾人袭鄅，鄅人将闭门，邾人羊罗摄其首焉（斩得闭门者头），遂入之，尽俘以归。鄅子曰："余无归矣，从孥於邾。"邾庄公反鄅夫人，而舍其女。十九年，鄅夫人，宋向戊之女也，故向宁请师。二月，宋公伐邾围虫（邾邑）。三月，取之。乃尽归鄅俘。

△耿　霍　魏　焦　滑　扬

耿，姬姓，爵未详，国在平阳皮氏县，今河中府龙门县。霍，姬姓，爵未详，国在平阳永安县，今晋州霍邑。魏，姬姓，爵未详，国在河东北县，今陕州平陆有魏城。焦，姬姓，爵未详，国在弘农陕县，今陕州有焦城。滑，姬姓，伯爵，国在河南缑氏县，今拱州。扬，姬姓，爵未详，国在河东，今晋州洪洞县。闵公元年，晋侯作二军（晋本一军），公将上军，太子申生将下军，赵夙御戎，毕万为右，以灭耿，灭霍，灭魏。还，为太子城曲沃，赐赵夙耿，赐毕万魏，以为大夫。襄公二十九年，晋司马女叔侯曰："虞、虢、焦、滑、霍、扬、韩、魏，皆姬姓也，晋是以大。若非侵小，将何所取？"

按：如司马女叔侯之说，则滑为晋所灭。然僖公三十二年，秦穆公袭郑，以郑有备，灭滑而还，则灭滑者秦，非晋也。吕相《绝秦书》有"殄灭我费、滑，散离我兄弟"之语，则方以是声秦灭姬姓诸侯之罪，岂晋所灭者又别一滑邪？当考。








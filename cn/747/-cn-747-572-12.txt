○贺分淄青诸州为三道节度状

右，某伏见某月日制，分淄、青诸州为三道节度、都团练、观察等使者。害气尽除，和风溥畅。裂壤既分其形胜，经野必正其提封，河、济异宜，海、岱殊服。八命作牧，无开威福之源；十国为连，已肃澄清之政。鼠无夜动，变好音，惠泽岂俟于崇朝，仁化宁期于必代。遂使琅邪、即墨，田生无虑其异谋；聊、摄、姑、尤，晏子但闻其善祝。恭以相公谟参禹绩，制出萧规，光辅圣神，永康黎献。某获逢开泰，忝守方隅，忭跃之诚，倍百恒品。


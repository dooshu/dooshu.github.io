第四 早起

凡为女子，习以为常。五更鸡唱，起着衣裳。

盥漱已了，随意梳妆。拣柴烧火，早下厨房。

摩锅洗镬，煮水煎汤。随家丰俭，蒸煮食尝。

安排蔬菜，炮豉舂姜。随时下料，甜淡馨香。

整齐碗碟，铺设分张。三餐饱食，朝暮相当，

莫学懒妇，不解思量。日高三丈，犹未离床。

起来已宴，却是惭惶。未曾梳洗，突入厨房。

容颜龌龊，手脚慌忙。煎茶煮饭，不及时常。

又有一等，哺缀争尝，未曾炮馔，先已偷藏。

丑呈乡里，辱及爷娘。被人传说，岂不羞惶。


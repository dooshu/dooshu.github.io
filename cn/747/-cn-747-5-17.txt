○令宗室勋贤作镇藩牧诏

钦明慎徽之朝，稽古为本；体国经野之制，利建为先。莫不因可大之功，宏可久之德，与万邦同其乐，百姓共其安。飨祚遐长，卜年用永，疏爵以五，锡壤惟三。周监二代，焕乎前史，魏晋迄今，旧章浸废，维城之义缺如，建侯之道斯绝。王纲蹔弛，内无拯救之臣；国步纔迍，外无藩屏之卫。致令大盗猖獗，动有窥觎，蒸庶板荡，屡遭涂炭。进乖为民之策，退失象贤之典，宁邦固本，其可得乎？

朕祗膺大宝，钦承景命，励精治术，安辑夷夏。九服同轨，六合一家，日月所临，无思不服。岂伊人力，天实赐之，既荷殊施，休宏大赍。疆理都邑，襃锡亲贤，与夫懿戚元功，共享其利。自我作古，不必专依前典，允今约古，隆基垂统。世禄传家，足以载德；图身厚己，足以竭诚。自然国有常奉，民获其福。皇家宗室，及勋贤之臣，德行可称，忠节显著者，宜令作镇藩部，宣条牧民。贻厥子孙，嗣守其政，非有大故，无或黜免。酬勤报效，仍宜有差，宜令所司，明为条例等级，具以奏闻。


○与杜让能书

宰相之职，外抚四夷，内安百姓。阴阳不顺，犹资燮理之功。宇宙将倾，须假扶持之力。即万灵舒惨，四海安危。尽系朝纲，咸由庙算。既为重任，方属元臣。况今国步犹艰，皇居未壮。曩日九衢三市，草拥荒墟。当时万户千门，霜凝白骨。大厦倾欹而未已，沉疴绵息以无馀。皆云非贤後无以拯社稷之危，非真宰无以革寰区之弊。令明公舍筑入梦，投竿为师。践履中台，制临外阃。不究兴亡之理，罕闻沉断之机。盖意有所不平，心有所未悟。辄思上问，愿审臧谋。窃见杨守亮擅举干戈，阻艰西道。将图割据，吞并东川。居巴宾为一窟豺狼，在梁汉致十年荆棘。果闻败衄，寻挫凶狂。既前去而不谐，思却归而无地。当道与州，见为隔绝纲运。方举问罪兵师，忽闻朝廷授武定之双旌，割果阆之两郡。未审是何名目，酬何功劳。紊大国之纪纲，蠹天子之州县。非惟取笑於童稚，抑亦包羞於马牛。自谓奇谋，信为独见。伏虑是明公赏凶党无君之辈，挫忠臣奉国之心。要助奸邪，须摧正直。又闻公切於保位，利在安家。商量不自於中书，割全通於内地。虽知深奥，罕测津涯。亦闻骇异群情，颇是喧腾众口。

司空

，贝州青阳人。僖宗时举进士不第，去为罗绍威掌书记。後入梁为太府少卿，寻解官，往依天雄军节度使贺德伦。张彦之乱，彦胁德伦降于唐，遣草奏，奉状太原。庄宗署为天雄判官，权军府事，以忤郭崇韬见杀。


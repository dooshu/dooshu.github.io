入土不死


罗浮山道侣，掘地得一裸尸，抚之，胸际尚微温，似有气息。舁之入观，试以清水哺之，尚能咽。数日，易以粥糜，久之，居然复苏。自言宋时人，金兀术下汴时，从汴梁避兵至此。问何以入地，亦不自知。言惟忆枯坐一处山头，渐无知觉而已。叩其姓名及当时事，都不省忆。问所习，曰：“运气。”此人至今尚存，且甚强健云。此为南海朱培初所言，培初曾亲见其人。

趼人氏曰：可以囊括天下之事而无遗者，曰理，曰数。大抵儒者言理，术家讲数，愚人亦多舍理而信数。若此事者，真理与数均无可归者矣。姑勿论入地千年不死，为理所必无；即以数而论，亘古以来，恐亦无此奇数也。持此以质之言理言数者，不知又将谓之何？






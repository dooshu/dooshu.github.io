○进黄帝玉佩表

臣颜言：国家虔奉道源，天下久安圣化，伏见能事必举，善迹必旌。臣所部湖城县界，有铸鼎原，是轩辕黄帝鼎成上仙之所（阙一字）详史册，县右升仙宫寺，具见图经，独此（阙一字）原，曾无表记。微臣愚见，是千古所遗，历代因循，以至（阙一字）日，只有铸鼎原名，莫知陈迹所在。臣今（阙一字）于原最高处，刻石表之，当石直下，更须穿地（阙一字）实。去月二十八日，本县令房朝静、县镇遏将常宪、专知官军将杜晏等，同于原上，选地对窟，穿深四尺，得玉石（阙二字）是一片。穿时为土工所折，今作四段，有悬佩孔子二。其日县令所由等状送到州，臣送观察使，使牒却令州司自进。臣以此处合有碑记，千古所无，臣辄云为，自疑妄动，今幸得此佩，伏喜不妄。微臣测度，恐是黄帝上升之时，小臣遗坠之物。臣检算《历帝记》，黄帝去今六千四百三十年。伏以天下有道，地不藏珍，今千尺荒原，一穿得宝，且得轩辕坠物，应见圣明之代。微臣不胜惊喜庆之至。其玉佩谨以函盛，差朝请郎行司兵参军畅赏随表奉进。伏望颁示朝廷，宣付史馆。臣颜无任诚惶诚恐，顿首顿首。谨言。


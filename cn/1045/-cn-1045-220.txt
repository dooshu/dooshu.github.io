王洋　寄题韩勉夫枝巢

万物各有性，逍遥即自安。

均鸠得巢易，躁蟹寄身难。

莫羡高头树，须防静处丸。

如今洛阳第，谁以子孙看。

王洋

王洋　寄题韩勉夫枝巢

逍遥惟所适，小大浪殊观。

溟渤鲲鹏近，藩篱燕雀宽。

宅高非远害，藏密定成发。

不似南山树，枝间有弹丸。

王洋

王洋　寄题韩勉夫枝巢

适时非履险，足分不忧贫。

须信人间世，宜思物外身。

荣柯堪欢蚁，饱露可怜螓。

更谢东方朔，能安一老臣。

王洋


▼次张子宜园居二首

见山冈下行蒙茏，乱后池塘野水通。

身影步随花影日，鬓丝吹傍钓丝风。

已知处世愁无益，更觉全生醉有功。

谁道闲官贫去甚？春来未典旧焦桐。

§又

早回高步谢天衢，应恋闲园景趣殊。

养鹤阶除长得伴，种鱼池沼不输租。

官曹自古皆诗客，家世当年本钓徒。

苦欲相寻阻泥潦，满林烟雨听啼鸪。


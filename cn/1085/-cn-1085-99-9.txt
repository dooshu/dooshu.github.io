大羊同国

大羊同。东接吐蕃。西接小羊同。北直于阗。东西千里。胜兵八九万。辫发毡裘。畜牧为业。地多风雪。冰厚丈余。物产与吐蕃同。无文字。但刻木结绳而已。酋豪死。抉去其脑。实以珠玉。剖其五脏。易以黄金鼻。银齿。以人为殉。卜以吉辰。藏诸岩穴。他人莫知其所。多杀牛羊马以充祭。其王姓姜葛。有四大臣。分掌国事。自古未通中国。

贞观五年十二月。朝贡使至。十五年。闻中国威仪之盛。乃遣使朝贡。太宗嘉其远来。以礼答慰焉。至贞观末。为吐蕃所灭。分其部众。散至隙地。


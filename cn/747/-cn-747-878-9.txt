○太弟太保冯延已落起复加特进制

门下：爵赏之行，宪章斯在。急於务则适其变，终其事则归於礼。将军重任，足以夺孝子之情。特进崇班，自昔冠诸侯之上。申为懋典，允属公才。某官冯延已，儒雅积中，机神应物。风夙契，鱼水冥符。处多士之朝，副具瞻之望。及移相府，出镇临川。封境绥怀，声猷茂远。顷集蓼莪之痛，俯从金革之权。露冕有诚，辑瑞来觐。畴咨旧德，保佑东朝。北疏傅之在前，允谐拟议。类鲁公之拜後，适就变除。俾进崇阶，庶申优宠。於戏！将相之重，ム尔以惟圣。储两之尊，资尔以成德。知人则哲，子用弗疑。勉扬令图，无忝多训。可落起复冠军大将军加特进，馀并如故。


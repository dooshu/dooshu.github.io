【越人歌】

〖《说苑》曰：襄成君始封之日。楚大夫庄辛过而说之曰：君独不闻夫鄂君子皙之泛舟於新波之中也。越人拥楫而歌。歌辞曰：滥兮抃草滥予?昌桓泽予？昌州州湛。州焉乎秦胥胥,缦予乎昭澶秦逾渗。惿随河湖。鄂君子皙曰：吾不知越歌。子试为我楚说之。於是乃召越译。乃楚说之曰云云。於是鄂君子皙乃揄修袂行而拥之。举绣被而覆之。鄂君子皙。亲楚王母弟也。官为令尹。爵为执圭。一榜枻越人。犹得交欢尽意焉。〗

今夕何夕（《御览》或无何夕二字。）兮（《类聚》误作子。《书钞》无兮字。）搴洲（《书钞》作舟。是。）中流。（《类聚》作褰州水流。《御览》或作寨流水洲。《说苑》作搴中洲流。皆误。）今日（《御览》或无今日二字。）何日兮（《类聚》无兮字。）得（《书钞》无得字。）与王子同舟。蒙羞被好兮不訾诟耻。心几烦（《说苑》作顽。乐府同。）而不绝兮得知（《说苑》作知得。）王（《御览》或无王字。）子。山有（《御览》有下或有树字。）木兮木有枝。心说君兮君不知。（○《说苑》善说篇。《乐府诗集》八十三。《诗纪前集》二。又《书钞》百六引流、舟二韵。《类聚》七十一、《御览》五百七十二并引流、舟、枝、知四韵。《御览》七百七十一引洲、舟、枝、知四韵。）


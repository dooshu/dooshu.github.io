○请诸局郎勿用流外人疏

当司典膳等五局郎，伏以青宫列局，护翼元良，必用卿相子弟，先择文学端士。国朝不忘慎选，冀得其人，或扬历清资，或致位丞相。今以年月浸久，渐至讹替，缘其俸禄稍厚，近年时有流外出身者，幸求授任。稽诸故事，未尝闻流外得厕此官，若不约绝，实玷流品。当司有司经局校书正字品秩至卑，而文学之人竞趋求者，盖以必取其人无有尘杂故也。今五局郎资序本是清品，若使流外不已，则此司官属，渐成芜蔓。伏请自今以後，吏部不得更注拟流外人。其见任官中有流外者，许臣具名衔牒吏部，至注官日注替。


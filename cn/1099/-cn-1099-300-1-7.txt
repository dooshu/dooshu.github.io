○議復梧鎮班軍疏 【 復班軍】

希人主之意旨而不為地方久遠之計非國家之利也然事亦有宜変通者不可一概而論

准兵部咨該廵按廣東御史王同道條陳四事、內開裁班軍以省行糧、大畧謂兵以衞民、而廣東之兵不得衞此方之民、督府開鎮於梧、而廣州左右等十衞香山增城等七所、共撥官軍、二班計一萬餘員名、哨捕、共派廣東本折糧五萬石、起解梧州廣備倉以備行粮之用、廣東資於廣西甚侈、及至廣西征遣又不免募狼土之兵、是在廣西為虛名、在廣東為實費、豈非舍巳之田而耘人之田、要將前項官軍內摘留二千名、赴督府輪班、其餘發回衞所、粮米扣留三萬五千石以濟廣東軍餉之用、等因、該部未經行查、以為前兵實有萬數、兵糧似可减省、遂依其所擬、覆題移咨前來、臣查得廣東前項衞所官軍、原分二班、更番前赴軍門鎮夷營、分撥營堡關隘守把、并防守鎮城、原非隨哨捕閑散之役、自開府及今百餘年遵行、宜有深意存焉、非可以片言數語、槩其顛末也、今將裁革中間事體、於地方有無關係、遽難定擬、隨行蒼梧守廵道右參政曹天佑等呈稱、議照督府開鎮梧州、總轄兩省、原議調發廣東官軍一萬員名折粮五萬石、定自國初、其來巳久、近年廣東詳允、守護城池、及裁革總兵衙門、巳撤回官軍、并年久逃亡事故、共五千餘員名、見在鎮夷營官軍、共止四千六百餘員名分為兩班、每班二千二百餘員名、是下班者、亦彼暫時守城之數、而實在鎮夷營者、止二千三百餘員名而巳、及查撥守龍江等四營堡、蒼梧藤二縣所屬、非守梧州一城也。撥守桂平之屎灣堡、平樂之福登昭平等七堡、俱隸平樂與潯州、非獨守梧州也。發守廣東之新寧恩平、此二縣者、廣東所屬。非獨廣西之梧州也。通計撥出戍守官軍九百九十七員名、尚存官軍八百二十餘員名、防守城池四百九十名隨鎮防護哨守、即諸凡捧執旗牌旗纛金鼓軍器軍牢劊子等役、皆在其中、委無閑散虗曠之役、况輪守城舖、廵哨江道、各官軍徹曉鳴鑼、逐更點閘、日夜疲勞、實無休息而各州縣以省城刼庫之後、多懷恐懼、方且添雇打手、添募狼兵、而窘於軍餉之不繼、各屬紛紛請兵征剿、請兵恊守、而苦於兵力之不敷、當事者日切隱憂、尚敢為减兵之說乎、况所存實數止有一千三百員名、即如今議、二千尚少七百、應於廣東撥補、及照廣西山多田少、猺獞占據、土族狼兵、隨據耕食、地之所出、不足供一方之兵、不得不資糧於廣東、近年廣東多事、如折糧每多拖欠、橋稅亦漸减少、計所入原額、不過七萬餘兩、而每歲支給、省城一萬六千七百兩、平樂三萬二百兩、賓州一萬二千八百兩、潯州與本鎮漢達狼目之兵、共四萬三百兩、通共該銀一十萬兩、調兵犒賞之費不與焉、則此所派五萬石者縱使全納盡輸亦難供各項軍兵之用、當此勢急燃眉之日、又議扣粮、萬一變起不虞、誰任其咎、此皆理勢之必不可行者、及照班軍戍守、非獨守一梧州也、為開府梧州而設也非直體統欲尊嚴。亦賴此以制三軍而威百蠻也。每歲征剿、動調土族狼兵、而上族狼兵、率皆桀驁不服調遣查點、所以先臣韓雍、嘗以三萬餘兵。此中大有机用戍守梧州。與土族狼兵。彼此相制。良為有見今以軍餉不繼。戍守不滿二千。較初設無十分之一。又皆分撥各營堡、仍欲議减可乎。本道竊以廣東官軍、戍守梧州、非守梧州也、所以守廣東之藩籬湖廣官軍、戍守廣西省城、非守廣西也、所以守湖廣之屏蔽守廣西而後廣東可固。守藩籬而後門庭可安。其勢真有不可巳者。不然、廣西猺獞千穴、土狼萬族、山深菁密、境壤相錯設無梧州重鎮控扼之、朝發巢而暮踐郊矣。恐不止海寇之縱橫巳也。廣東雖欲晏然可得乎。此為廣東計。亦有不得不然者。臣備查前項班軍、與糧米之數相同、復撿閱故牘、粵自明興、始平兩廣建官置守、紛無定議、寇亂亦無寧時、　憲皇帝加意遐荒、拔參政韓雍為都御史、假以不禦之柄、度越常規、當是時、兵馬錢粮、皆於南京料理、選調兩京江西湖廣漢達官軍不下二十萬、物力充盛、故所至如摧枯拉朽、無不殲??烕、彼雍誠異才。亦委任權力不同也。嗣後分兩廵撫、事不恊一、盜日益熾、於是用言官建議、仍用雍總督、而梧州開府實自茲始本兩省交會之區、諸蠻盤處之地、必藉重兵彈壓、始可讋服群兇、於是調兵三萬餘。戍守鎮城。并分布兩省近梧村堡。以謹防捕。後漸減至一萬員名。所以貽東西百年之安。良有以也。歲久逃亡、减免強半、僅存四千餘、今將併見在四千之數而更减之、即防守不周、潰亂四出、難於控制、異時推究??固本、誰當任其咎者、且兩廣盜賊淵藪、大者嘯聚山海、黨類數千、攻城刼寨、負固亢敵、如曾一本黎汝誠、及大羅山古田鳳凰巢八寨十八山之類、雖調遣狼兵、招募浙福之兵、勞費不貲、未能即??烕、其次千百為群、聚散倏忽、大者狼兵、小者土兵、調度得宜、可施鵰剿、如近日右江之捷、南韶嶺西並舉之捷是巳、又其次一二十人、或三五十人、投間抵釁、突出焚刼、隨時隨處有之、正戍守官兵之責、每有擒獲、而因之驚駭解散者尤多、豈謂官兵盡為虗設、而紛紜鼠狗、必一一屬之狼兵乎、今謂無益撒去、恐賊無忌憚、縱橫愈甚、勢不能不議復設也又梧鎮在萬山中。谿徑甚多。前臨一水。為三江下流猺獞往來通道。城內空虛。民居不過百餘。守禦所官軍僅五七十人所恃壯軍容。謹防禦。全賴東省。不待智者。知所資之侈也。若謂耘人之田。即湖廣亦戍守桂林。桂林豈楚人之田當時非諮諏審度。當於事理何得行之百年。人無異議至於扣留軍餉之說、尤為不可、廣西十萬常供、每歲皆出東省、近自另設廵撫、巳分數萬兩、今本官具奏、又欲將比來橋稅、亦留彼中、若皆分彼此而自為計、如此、則日侵日削、東省可絕不相顧。梧鎮可廢。而廣西全省。亦可弃置不守矣。近日嶺西道梗、又遠調狼兵征調、犒賞之費、出於廣西、豈可槩謂為耘人之田、凡以天下大一統、仰藉朝廷威稜總攬於上、百司同心、共濟於下、使兩省各保無事則巳、何敢分彼此、出臆見、以恣爭勝之說、所據各道呈報前因、誠非得巳、乞再加查議、將廣東見在班軍四千餘員名、照舊分兩班戍守、其額派本折粮五萬石亦如數調撥、以充梧鎮漢達狼目各兵之用庶經畧有裨、兵防允賴、地方可無意外之虞、重鎮稍存建設之意矣、


邓元昭同年自白下遗园蔬四瓮

葺荷持作衣，折兰纫为佩。
惭非餐霞人，吏隐沧洲内。
肉食敢云鄙，嘉蔬性所爱。
官斋数武地，手种勤灌溉。
土膏异所宜，柔旨良不逮。
故人知我怀，携饷千里外。
寒浆嚼水晶，翠甲浮玳瑁。
嘱妻备旨蓄，泥饮佐高会。
闻君复归隐，筑室依松桧。
把酒忽三叹，田园久芜秽。
城头黛色来，碧嶂千寻在（阁皂山正对署斋。）。
聊将故山心，耿耿遥相对。



○辩谋

覆载之中，胸有心者有其谋。然其谋则必为已，而鲜为人也。故有孜孜汲汲力於谋者，得之则逸身丰家，不得则嫉时怨命。噫！此真浇风薄俗者之心也，岂古圣贤之心乎？夫古圣贤未始无谋，而不求利於身也。不求利於身，而利自及也。何以明之？尧、舜有大宝之位，不传於子而传於他人，是为天下之谋得其君也。大禹疏凿横流，过其门而不顾啼婴，是为天下之人谋出其溺也。後稷勤耕，播植百谷，是为天下之人谋粒其食也。其谋信何如哉！古今语帝王者必首於尧、舜，论功德者无出於禹、稷。风馨亿龄，不复磨灭。其利身又何如哉！近世之谋则不然。小者不过於谋衣食，大者不过於谋禄位。督之利天下者或未见谋。呜乎！持是心而希其道侔於古人，是犹欲越山海而舍梯航，其进也无由矣。虽今圣人在上，贤人在位，其谋靡为不然，恐蚩蚩者日用而不知也，故因文以辩之。且欲贤不肖皆公其心，苟贤不肖皆公其心，则上古之风日可复矣。








卷之一

大理寺寺丞前工科都给事中臣李清恭撰

崇祯十七年甲申四月丁亥，福王至自淮安府。王讳由崧，神宗孙。先福王常洵世子，常洵郑贵妃出。开邸河南府，十四年流贼陷河南，遇害；世子播迁河北。终制嗣封，毅宗手择宫中宝玉带，付内史赐之。十七年复因寇入河北，流离入淮安。时北都失守，毅宗惨崩，以伦以序应属福王，而迎立潞王之议起。潞王名常淓，神宗侄也，因江南在籍诸臣恐福王立后，或追怨妖书及挺击、移宫等案，谓潞王立则不惟释罪，且邀功时以废籍少宗伯两入留都倡议者钱谦益也，于是兵部侍郎吕大器主谦益议甚力，而右都御史张慎言、詹事姜曰广皆然之，丁忧山东佥事雷演祚、礼部郎中周镳亦往来游说，独逆案为民阮大铖与凤阳搃督马士英密，且心异燃灰，书言不可。时王闻，惧不得立，书召南窜，搃兵高杰与黄得功、刘良佐协谋拥立。

刘泽清素狡，先附立潞议，至是以兵不敌，改计从杰等，南都诸臣不知也。方列王不孝、不悌等七款，贻漕督史可法，转贻士英为立潞王。不知杰等与士英已歃血议立王矣。可法知事势已决，始具舟启迎。而吏科李沾与御史郭维经、陈良弼等复倡言于内，然持异议者犹呶呶也。独沾历阶而上，百折大器云：「今日之事何事，论典礼则礼莫重于尊君，论典兵则兵莫先于卫主。倘有异议者，即以一死狥之！」礼成告庙，约十二八日，登舟迎驾，至是日清晨，大器意尚犹豫，沾心忿，驰至各台臣所，欲追寻异议之人。方定先数日前，士英书约沾等云：「北事果真，又有伦序亲贤。早正名位，吾辈方可不负朝廷，不祸身家。」故沾争甚力。二十九日，王舟抵燕子矶，三十日，以王礼见百官，素衣角带，侍茶款语，及大行辄哭失殾，语嗣立辄逊谢。

五月戊子朔，福王谒孝陵，入谒奉先殿，出住行宫，群臣进见劝进辞。初一日首谒孝陵，至陵避御路，自西门入，祭告陨泣毕礼，问懿文太子陵安在，遂往瞻拜。已入朝阳门，由东华门，步遇殿陛，谒奉先殿，出西华门，止内守备府。诸臣入朝拜讫，共商战守何法，奏对良久。御史祁彪佳奏以『纪纲法度为立国本』言颁大号及用人二事。朝罢会议，登极监国，咸以先行监国为便，盖愈推辞愈见王志复国耻，无亟登大位心。乃以金铸监国宝。

己乙丑，羣臣上笺初进，凡三上不允，止允监国。

庚寅，福王监国于南京。是日，王先行拜天礼，升殿受监国宝，羣臣礼毕始退。兵部侍郎吕大器心怵前议，欲请后日即登极，御史祁彪佳力争，谓监国之名极正，今不两日即登极何以服人心，而谢江北诸将士宜俟发丧满服后。从之。初扬州进士郑元勋闻迎潞议，密言于工科左李清，清曰：「祸从此始矣。神宗四十八年德泽，犹系人心，岂可舍孙立侄？况应立者不立，则谁不可立。万一左良玉扶楚，郑芝龙扶益，各扶天子以令诸侯，谁禁之者？且潞王即立，置福王何地，死之？抑幽之耶？是动天下兵也！」时草野闻立潞非序，皆不平。及王监国，人心乃定。

以监国谕天下大赦。谕曰：

「我国家二祖开天，昭宣鸿业，列宗缵绪，累积深仁，大行皇帝躬行节俭，励志忧勤，宵旰十有七载，力图剿寇安民。昊天不吊，寇虐日猖，乃敢震惊宫阙，以致龙驭升遐。英灵诉天，怨气结地，呜呼恸哉！孤避乱江淮，惊闻凶讣，既痛社稷之虚，益激父母之仇，矢不俱生，志图必报。然度德量力，徘徊未堪，乃兹臣庶，敬尔来迎，谓倡义不可无主，神器不可久虚，因序谬推，连章劝进，固辞未获。勉狥舆情，于崇祯十七年五月初三日，暂受监国之号，朝见臣民于南都。孤夙夜兢兢，惟思迅扫妖氛，郭清大难，德凉任重，如坠谷渊。仝仇是助，犹懒尔臣民，其与天下更始，可大赦天下！」

发大行皇帝丧，谕天下。谕曰：

「先帝天纵神资，丕承弘绪，适逄国步多艰，民生日蹙，勤学立政，罔有休暇。自有生民以来，未有如先帝之焦劳者也。不期以礼使臣，而臣以不忠报；以仁养民，而民以不义报。彝伦攸敷，报施反常，自有生民以来未有甚于今日者也。驯见妖氛日炽，戮我赤子，辱我宗藩，毁我陵寝，四海人心莫不欲灭此而后朝食。乃先帝爱惜愈加，招抚弥切，无非欲化顽为良，转乱归治，何皇天不吊，遂有今年三月十九之事！爰及国母，掩照相从，呜呼痛哉！孤虽渺质，片气犹存，暂膺监国，益切除凶，谨哀告于羣臣，庶怜予多助。丧礼依旧制，以日易月，二十七日释服，毋禁民间音乐嫁娶。督、抚、镇、守、都、布、按三司官员，地方攸系，不许擅离职守。闻丧之日，止于本处哭三日，进香遣官代行。卫、所、府、州、县土官，并免进香。谕告中外，咸使闻知。」

壬辰，以都察院右都御史张慎言为吏部尚书。补本部司官颜浑、梁羽明等。

命以北推搃兵张应元仍镇守承天等处。

命兵部郎中万元吉宣谕各镇。元吉先为搃兵高杰监军，至是言闯贼胆横心雄，耽耽漕粟。且徐、凤间诸镇骈集，兵民未驯，欲亲往宣谕，务令相安，以拒逆贼。又闻高杰已驻扬州，请发万金并往犒赉，然后会仝文武，谕以大义，共固江淮。从之。元吉渡江躬行诸镇营，酌颁犒赉，勉以大义；又言江南辇毂重地，不便安插家口。诸镇唯唯。时传黄得功、刘泽清、高杰等争占扬郡，元吉复泊舟仪真，会得功先至，移书期以首倡协恭，共奖王室。得功答书如元吉言，乃抄白来缄，驰视泽清与杰，嫌始渐觧。元吉请督抚可法速赴任，为四镇画地分守。又以杰所率兵稍强而横，乃议以杰兵隶可法，外示亲信、阴寓调剂，庶不至涂毒一方民，皆其苦心也。

御史祁彪佳疏陈致治大本，监国嘉纳之。疏言：「殿下涣颁大号，沛发明纶，虽为继统，寔同剙业。以仁厚归群情，又以严肃定衆志，此明纪纲、饬法度之说也。伏望申谕群臣，此时典制益当遵守，勿以多事逐纷争之端；名器益当慎重，勿以乏才启滥幸之窦。人才不可不爱惜，而自媒之径必不可开，官爵不可不优崇，而躐迁之阶必不可有。恩赏固宜普，当为可继之地，勿生无厌之觊觎。开释固宜速，当核可原之条，勿紊罔贷之刑章，庶几纪纲明，法度饬。然后以轻徭薄赋收民心，以举贤录才收士心，以信赏必罚收将卒之心。诚如是，言守固、言战胜矣。更有进者，殿下一心，尤为纪纲法度之本。念念敬天，则天庥必滋至；念念法祖，则祖泽益灵长；念念勤民，则民情愈欣戴。」后其言皆验。

允廷推，进南京兵部尚书史可法东阁大学士，兼兵部尚书；改南京户部尚书高弘图为礼部尚书，进东阁大学士，俱入阁办事。搃督凤阳部院马士英进东阁大学士，兼兵部尚书、都察院右副都御史，仍督凤阳。

时弘图陈新政，切要八事：一曰正义问。欲下明纶，正逆贼之罪，以鼓忠义。二曰御讲幄。欲上俟释服更日直讲。三曰设记注。欲召词臣侍立，纪监国言动，送贮内阁。四曰睦亲藩。欲依列圣践极，遣使各藩，赉玺书慰告。五曰议庙祀。欲制列圣主权祔奉先殿，仍于孝陵侧望祭列圣山陵。六曰严章奏。欲无使小人奸徒藉端立说，脱罪幸恩。七曰固江防。欲将江北、河北、山东等处正税本折等，从崇祯十六年以至十七年，尽行蠲免，无为贼小惠所愚。八曰择诏使。欲遣词臣、科臣招徕朝鲜，以觇女直之逆顺合散。并嘉纳之。

甲午，升詹事府詹事姜曰广为礼部尚书。在籍礼部尚书王铎以原官，并兼东阁大学士，同入阁办事。曰广附立潞议，故监国未点；命再推词臣数人，乃益更以铎、陈子壮、黄道周。疏上，曰广与铎俱点。闻阁臣可法等为曰广力请，然亦见监国之无我也。曰广寻辞尚书衔，改左侍郎。

推补科员张元始等，凡六员。

升工部右侍郎兼都察院右佥都御史周堪赓为户部尚书，兵部侍郎吕大器为吏部左侍郎。起升原任陕西巡抚练国事为户部左侍郎，搃督仓场；原任天津巡抚贺世寿为礼部左侍郎，升太常寺卿何应瑞为工部左侍郎。应天府尹刘士祯为通政使司通政使。国事先抚関中，坐流贼不靖，戍。

乙未，改补吏部司官倪加嘉庆、华允诚、叶廷秀等。加嘉庆先为户部，以堂官侯恂钱粮诖误。阁臣可法先与同官，知其敏练。允诚以兵部主事建言，廷秀以救黄道周廷杖，俱改补。复起刘宗周为都察院左都御史。宗周先帝时以救育官熊开元、姜埰等落籍，至是召还。

命御史祁彪佳宣抚江南。北都之变，重以高杰兵镇扬州，江北士民奔避。无赖乘机抢掠，或假忠义名荼毒从逆诸姓，苏、松、常、镇为最。彪佳昔按吴，有威望，故命之。刑斩倡乱、宣布赦款、甄别有司贤否，三吴宴然。

命止江督袁继咸入援。风闻闯逆将东，故止之。

升吏部郎中徐一范尚宝司卿。一范先以御史按河南，谪。

兵部请设防江水师，定额五万；添设两镇，画地分防，仍复操江搃督大臣协理。俱允行。旧制，操江搃督，宪臣与勋臣并设。先帝时欲专任诚意伯刘孔昭，故罢宪臣。于是兵部从郎中万元吉议请复旧，从之。

升补李沾、张元始、沈胤培、左懋第、李清等为吏、户、礼、兵、工各科都给事中，罗万象、钱增等为各科左右给事中。时刑科右钱增服制未终，疏辞，随具『东南第一隐忧』一疏，内称：「江南以苏、松、常、镇、杭、嘉、湖七郡之外，乙太湖为腹，以大海为尾闾，以三江入海为血脉。自吴松淹塞，东江微细，独存娄江一派。而娄江之委七十里曰刘家河，一名下江，乃娄江入海之道，东南诸水，全藉此以归墟。考胜国时，刘河自然深广，运艘布舶，走集于北。国朝二百七十馀年，潮汐泥沙，日就浅狭；今渐涨满，不一年竟成平陆，东流之水逆而西向，灌溉无资。若旱魃为虐，则平畴亀拆；万一大浸稽天，如万历之戊申、天启之甲子，洪流倒峡，震泽不能受，散漫横溃，势必以七郡之田庐为壑。东南数百万财赋，尽委逝波，其如民生国计何？但事関大利害，大工役，非一郡一邑所能济。考之先朝水利，有专官特遣兴役者。永乐间夏原吉白茅之役也，有专委抚臣奏绩者。宣德间周忱、嘉靖间李充嗣、万历间海瑞，吴淞、白茅之役也，成迹具在。特在睿断必行。」上嘉纳之。命浙、直抚按速议举行。

楚抚何腾蛟报奏恢复德安府随州。

戊戌，吏部尚书张慎言陈中兴十议，下部酌行。

一曰议节镇。淮安、凤庐、荆襄为今日锁钥重地，宜申命镇抚大臣，如九边三协之类，分戍增堡，各扼险要，东西开阃，首尾相援。步骑兼屯，战舰海舟添设于长淮大江之间。沿北郡县，各积谷五千石，或万石，分储立备，为仓卒转运之费。

二曰议侨藩。或浙之处、严、及江西之广信、袁、抚，或闽、粤间，择其可者，至府第护卫官属，暂从节省。

三曰议开屯。于江北闲田，招集流遗，开屯立业，给照免租，三年后量征课税。县府豪杰以百夫屯为百夫长，以千夫屯为于夫屯长，用什伍之法，就使守御。

四曰议叛逆。明谕在北郡县，凡口称伪官，有能立行枭示或擒拏者赏。

五曰议伪命。国家三百年养士之报，致有今日。诸屈膝靦颜之臣，家属在南者量仍旧籍，俟其归正，不宜以风闻谣谤即行苛议。无论清浊混而真赝淆，既无可还之辙，恐增从逆之想。至若自投来归，尤从宽分别酌议。或原系废籍，或曾经推拟，或原无官守，或有地方之责、无兵马之权，倘才堪一割，情可矜原。宜酌定一用之法，不当概以死贵，俟贼乎论定，乃如唐肃宗时以六等定罪。

六曰议褒恤。如范景文、倪元璐、李邦华等，传闻确者，立宜赠谥，馀待详核论定。

七曰议功赏。一阶半级，原用劝酬；恐烂羊酬爵，市饮售官，反增贪幸。今武爵稍宽，文资无滥，综核名实，无开幸门。

八曰议起废。大行皇帝从谏如流，改过不吝。初年定案，无容更议；嗣后戍遣废籍诸臣，清论自在；假或襍揉并进，致伤先帝玉成之德，务使廷臣协议于至当。

九曰议惩贪。迩来百司贪黩，成盗贼席卷之势。今约内都察院科道，在外抚按，广刺贪吏，究赃重拟。

十曰议漕税。北漕万有馀艘，除旗甲有数外，馀纲司柁工挽夫，不下八万人，大半募自外江。今漕登近地，此十馀万人无室无乡，游食不已，为患非细，宜下廷臣酌议。

俱嘉纳之，命部酌行。

兵部请罢南京守备参赞各衔，依北都设京营等官，又请罢锦衣卫南北两镇抚官。俱从之。兵部郎中万元吉议南京旧有内外守备，及参赞各衔，今宜罢。若南京之名，宜存其旧，以示不忘恢复之意。而京营之制，宜视乎北，以别无敢偶尊之嫌。此后大小各教场，俱应改称京营，其搃督戎政勋臣、协理枢臣等官，俱宜如此。仍练战兵三万，分为十营；兼用土著大汉，止用军校三百名，锦衣卫校止用军校五百名，其锦衣卫堂上止用一员。加提督官旗办事街，南北镇抚官不必用。既昭缓刑，且杜告密。兵部覆请，俱从之。

己亥，命御史陈丹衷宣谕江北。丹衷先以新进士疏请调广西士兵往剿闯寇，故先帝特擢今官，命往调。至是不果，改宣谕江北。

允大学士史可法请督师淮扬，召马士英入阁辅政。南都诸生卢泾材等上言：「南都系朝廷门户，而朝廷是天下根本，宜别命一督臣，使可法从中调度。」报闻。

庚子，命江南募兵。兵部尚书张国维以原官回部，佐理戎政。起原任刑部尚书徐石麒都察院右都御史，管副都御史事。谪戍觧学龙以原官为兵部右侍郎。石麒先帝时以议狱忤旨削籍，学龙以荐黄道周逮戍。

升应天府丞张有誉户部右侍郎，搃督仓场。改顺天府尹王庭梅应天府尹。升江西左布政朱之臣太常寺卿，吏科左给事中左懋第太常寺少卿。升吏科李沾太常寺少卿，提督四夷馆御史郭维经应天府府丞，仍带原衔，管巡视中城事。维经以加街系崔、魏时故套力辞，不允。

命复原任御史陈荩原官，招募云南。荩，先帝时为文选吴昌时例转，至是以万元吉荐复官。

以搃兵郑鸿逵镇九江，黄蜚镇京口等处。

命上大行皇帝、皇后尊谥。

补御史宗敦一等各道员，凡二十四员。

以兵科陈子龙巡视京营。

起废籍科臣章正宸等，台臣詹尔选等。科则正宸、杨时化、袁恺、庄鳌献、熊开元、姜埰、马兆义等，台则尔选、李长春、张煊、郑友玄、李模、乔可聘等。时化、煊后皆任北。

辛丑，起升工科都许誉卿光禄寺卿。誉卿先帝时以推升事为谢升所纠，削籍。寻具疏以疾辞。

壬寅，监国即皇帝位于南都。大赦，改明年为弘光元年。诏曰：

「我国家受天鸿佑，奕世滋昌，自高皇帝龙飞奠鼎，已卜无疆之历矣。朕嗣守藩服，播迁江淮，群臣百姓共推继序，跋涉来迎，请正位号。予暂允监国，摄理万几；乃累笺劝进，拒辞弗获。谨于五月十五日，祇告天地宗庙社稷，即皇帝位于南都，猥以藐躬，荷兹神器。惟我大行皇帝英明振古，勤俭造邦，殚宵旰以经营，希荡平之绩效。乃潢池盗弄，钟簴震惊，燕畿扫地以蒙尘，龙驭宾天而上陟。三灵共愤，万姓同仇。朕凉德弗胜，遗弓抱痛，敢辞薪胆之瘁，誓图俘馘之功。尚赖贤亲，戮力劻勷，助予敌忾。其以明年为弘光元年，与民更始，大赦天下。」

命太监韩赞周管司礼监事，卢九德为司礼监秉笔，提督京营。

癸卯，命马士英入直佐理，仍掌兵部事。可法将陛辞故也。时莆田国子生陈方策自京师回南，上书可法，谓：「贼有未可缓图者六：吴三桂屡与李贼战于畿辅，如不即破贼；则贼主夷客，旷日粮匮，不无望我接济。夷兵深入，策应渐遥；愚民无知，附贼日益；贼不遽歼，夷将孤注，不无望我救援。贼兵烂糜，自成授首，夷兵得志，劳著功成，不无望我赏赉。一溃散必走西秦，夷兵不穷追，势将南向，不无望我安顿，似未宜缓图所以待夷兵也。献贼躏楚侵蜀，蓄奸已深，今闻李贼陷京，宁不思逞！度其地势，窃据上游，顺流而东，金陵风鹤，似未宜缓图所以办献贼也。左镇拥兵数十万，何难战征？闻其兵丁时亦肆掠，若不亟申大义，俾建殊勋，诚恐养寇成痈，必至于溃，似未宜缓图所以励左兵也。京师以南，黄河以北，人受贼愚，咸知有偶僭之伪朝，而未知有中兴之新主。喜诏、孝诏所当速颁，似未宜缓图所以挽民心也。山东差半降贼，尚有兖、青、登、莱，夙称殷阜，坚壁固守；若不急颁诏传檄，愚民罔知适从，恐遭煽惑，似未宜缓图所以救东省也。京师五方襍处，何啻百万生灵，谁无家乡、谁无父母？似未宜缓图所以接回乡也。」言多可采。

起升原任礼部侍郎頋锡畴为礼部尚书。升少詹事黄道周为礼部右侍郎，操江都御史高倬为工部右侍郎，右中允罗大任为国子监祭酒，顺天府丞侯峒曾为通政使司左通政，苏松巡抚郑瑄为大理寺卿。升太常寺少卿左懋第都察院右佥都御史，巡抚应、安等处。

甲辰，命忻城伯赵之龙搃督京营戎政。

分淮、扬、庐、凤为四镇，以刘泽清、高杰、黄得功、刘良佐领之。北都失守，督抚皆奔匿，镇臣期得善地而蚕食焉。贼兵驻宿迁，衆止二千，莫敢击，唯心涎扬州，思息足；兼以拥立功，庙堂知驱之不得，遂立分镇议，姑为羁縻。阁部可法言曰：「从来守江南者必于江北，即六朝犹争雄于徐、泗、颖、寿间，不宜画江而守明矣。但此时贼锋尚锐，我兵气靡，备分力单，頋远遗近，不可不择所守。立定根基，然后鼓锐而前，再图进取。宜分四藩：一为淮、徐，一为扬、滁，一为凤阳，一为庐六。以淮、扬、泗、庐自守，而以徐、滁、凤、六为进取之基。江北之兵声既振，则江南之人情自安。然有四镇，不可无督师，应屯驻扬州，适中调遣。其四镇，辖淮、扬者，驻于淮北，以山阳、清河、桃源、宿迁、海州、沛县、赣榆、塩城、安东、邳州、睢宁十一州县隶之，经理山东招讨事。辖徐、泗者，驻于泗州，以徐州、萧县、砀山、丰县、泗州、盱眙、五河、虹县、灵璧、宿州、蒙城、濠州、怀远各州县隶之焉，经理河北、河南、开归一带招讨事。辖凤、寿者，或驻寿，或驻临淮，以凤阳、临淮、颖上、颖州、寿州、太和、定远、六安各州县隶之，经理河南、归、陈、杞一带招讨事。辖滁、和者，或驻滁州，或驻庐州，或驻池河，以滁州、和州、全椒、来安、含山、合肥、六合、巢县、无为各州县隶之，经理各辖援剿事。一切军民听统辖，有司听节制。营卫原存旧兵，听归并整理；所辖各将，听荐举题用。荒芜田地，俱听开垦；山泽有利，皆听开采；仍听招商收税，以供军前买马置器之用。镇额兵三万，岁之供本色米二十万、银四十万，所收中原土地，即归统辖。贼在河北，合力协防徐、淮，贼在河南，则各镇防守泗、寿。」然于青、兖、开、汝，似置不讲矣。

命户部速挽漕粟，以济军糈。御史詹兆恒疏言：「今北漕渐次入南，而停江淮者尚衆，运弁旗甲折干盗卖，弊蠹不一而足。宜急勅诸臣将在淮者，会漕臣路振飞督之；在京口者，令漕臣白抱一督之；星夜押发，衔尾入南。除补给南京军月粮外，尤宜立运登庾，无久露泊江干，致生意外。」从之。

罢淮抚路振飞。起原任巡抚田仰都察院右佥都御史，巡抚淮、扬等处。仰阁臣马士英梓里，从废籍起擢。

进伯黄得功为靖南侯，左良玉为宁南侯，各荫子锦衣卫千户。又封搃兵高杰兴平伯，刘泽清东平伯，刘良佐广昌伯。大学士马士英加太子太师，荫子锦衣卫佥事。时江督袁継咸入见，面奏曰：「封爵以劝有功，无功而伯，则有功者不劝；跋扈而伯，则跋扈者愈多。」上虽首肯継咸言，叹曰：「事已成，奈何！」忻城伯赵之龙奏马士英引杰过河，宜令往辑。継咸亦从臾。上曰：「马先生不肯去，奈何？今史先生愿去。」継咸曰：「皇上即位之初，虽以恩泽收人心，尤当以纪纲肃下志。大抵君德英分为用，伏祈振作精神，申明法纪。冬春间淮上未必无事，臣等虽驽，愿奉六龙，为澶渊之行。」上有难色。阁臣姜曰广曰：「所言澶渊之行，非遽为此事，然不可不时提此志。」継咸又诣榻前密奏曰：「左良玉虽无异图，所部多降将，非孝子顺孙。且皇上初登大宝，人心未免危疑，意外亦不可不防。臣当星驰回汛。」上允可。継咸往阁，责阁臣可法，不当遽伯高杰等，士英不悦。时人谓継咸言虽正，然使诸臣果以序迎，则上何至书召？士英与杰又何得居功？亦不可谓非钱谦益、吕大器等罪也。継咸寻还任。

己巳，升御史祁彪佳为都察院右佥都御史，巡抚苏、松地方。

原任少詹事项煜自北遁归，命下部察议。煜既为伪太常寺丞，至是南还，犹入班行，言色无怍。御史陈良弼言：「先帝升遐之变，千古异常。搃由大小臣工结党纳贿，淆乱纪纲，事挫势穷，以至为贪邪断送。贼到日，或迎或窜，忠烈寥寥。可叹也，先帝何在！煜逃生未已，混入班次，且彼居清华，常以文章见称，既不能与李邦华、范景文捐躯殉难，或黄冠紫衣，任其所往；乃突如其来，俛首贪恋，意欲何为？万一自媒得售，使载笔者记之曰：『翰林学士煜偷生逃，见仍与某官』，宁不污史册而戾圣治载！」时屯抚方孔昭亦自北归，有议陪推某缺者，户柯洛万象面折其非，疏争之，乃止。

谕礼部考郊祀时享诸札，一岁中几祭，某亲祭，某遣官，务始祖宗典制，详开具奏。

命礼臣追上先福王、先妃尊谥。从御史朱国昌请也。

遣魏国公徐弘基祭孝陵，以即位告。又亲祭告先福王、先妃于行宫。

丁未，吏部尚书张慎言疏荐旧辅吴甡、原任吏部尚书郑三俊。命宥甡罪，陛见，三俊不允。慎言疏内先列甡督师稽缓，与三俊误用吴昌时二事，欲使天下共见其过，然后用之耳。俞甡罢三俊，皆阁臣高弘图所拟也。

调考功司员外王重文选司郎中。

命速议熹庙张后尊谥。风闻后已殉难故也。

升御史詹兆恒大理寺左寺丞。

辅臣马士英疏陈开国大计，允之。一、雒阳残破后，闻圣母尚寓郭家寨，当急图迎养。一、皇考遇难后，匆匆槁葬。宜迁梓宫，护送南来，择吉壤安厝。一、宜勅礼部择吉慎选淑女，以継中宫。一、诸藩流离，恐奸宄生心，或为所挟，不利社稷。凡侨寓者，宜俱差官迎置近地，俟中原恢复，各还原封。疏奏，命辅臣可法遣官迎圣母。亲藩事礼部酌议。

诏封疆失事各官不许起用。时刘孔昭言：「臣读前诏内罪废各官，逆案、计典、赃私俱不得轻议，惟置封疆失事于不言。今日祸及君父，倾颓庙社，封疆之罪，犹当追论，以明国法。而拟议诏欵中仍留此一段门户之肺肝，以再误陛下，天下事尚忍言哉！」时监军佥事宋劼亦言：「天下人才，多坏于门户。每择一题目竖标，援人陷人，则占风望气者，景附云集；致真正介特之士，不得効用。宜如先臣杨士奇，以天下心官天下人，以天下官官天下才。」皆可其奏。自此门户之说滋矣。

起用原任礼部侍郎钱谦益。谦益以立潞议惧祸，时科臣李沾有定策功，故浼沾疏荐，为巧护地。台臣陈良弼不平，言：「陛下以亲以贤，当正大统，乃删乃龙江觐驾，谦益邪议挠止。时科臣李沾相对诧异，与臣等并持公论。及事定，谦益犹现身密间。沾对臣曰：『此时尚议论不归正乎？』今忽以谦益与黄道周、黄景昉等仝荐黄扉，臣忧奸人钻用，心不可测；当陛下前，不惜一死争之。退仍与沾争，彼谓：『为吾同乡，不得不调停。』夫调停同乡情面，不顾紊乱朝廷，是何心哉？谦益大节已丧，公论共斥。阅沾荐疏，原借名正人君子，而于衆瑜中混以瑕邪。从来误国宿套，牢不可破。愿以臣疏与沾疏悬之国门，发下文武诸臣共勘。」疏奏，沾无以屈也。

江楚督臣袁継咸疏陈致治足国大计，嘉纳之。疏言：「自古国祚久长，有开创，必有中兴；然致治于删在于得人，而足国必先审势。所云『致治必先得人』者，何也？宋之高宗，亦号中兴；然上不得与武丁、周宣、光武比烈，次亦不得与唐肃契盛者，知人善任使弗讲也。武丁知傅说、甘盘之贤而终任之，故能集鬼方之勋。周宣知吉甫、方叔之贤而终任之，故能致车攻之盛。光武知邓禹、寇恂之贤而终任之，故能诛莽、嚣，扫赤眉、铜马之焰，以光复旧物。肃宗知子仪、李泌之贤，虽不能终用，犹能不失其用，故能芟夷安、史，克复两京。高宗则不然，知李纲、赵鼎之贤而不能用，用而不能信，以小人参之，卒令沦落以老。其始终所信任者，惟黄潜善、汪伯彦、秦桧、汤思退之徒；以故主势日卑，亲耻不雪，靦颜臣虏，为万世笑。其得偏安一隅，犹幸尔。臣愿皇上于在廷诸臣，知而已用者，任之信之，勿使小人参之。在野诸臣，未及用者，明诏廷臣各举所知，一如高宗求旧学，光武褒卓茂故事，蒲轮徵召，赞襄大业，则商、周、建武之隆可立致也。臣故曰致治必先得人也。臣所云『守国必先审势』者，何也？自昔论建都者，右西北而左东南。以西北之势足起东南，东南之势不足起西北，亦据六朝、五代、弱宋之成迹论耳。我高皇帝龙飞淮甸，定鼎金陵，卒能芟群雄，驱胡虏，取中原，安在东南不可起西北哉？今皇上缵承大统，宅是镐京，攻守先后之大势，不可不早计。不先自治而遽图敌，立败之道也。臣以为金陵之界限在大江，而淮南江北寔为遮罩；金陵之咽喉在浔阳，而湖南襄、樊寔为门户。顷闻叛将溃兵，蟠结淮南江北间，小民渐丧乐生之心。若不及时区画，一旦大寇凴陵，内奸回应，得无寒心！湖南献逆仅遁，千里蒿莱，襄阳必争之地，闯孽设防颇固。镇臣左良玉并全力以往，计日可归版图；然复而不能守，与不复何异？盖守襄阳则必设重镇，则必宿重兵，则必须厚饷，皆不可不从长计议也。谬谓欲理淮南江北，则必处置溃兵。乞密诏督抚二臣，审察顺逆，真必就我戎索，则分信地、定额饷，申明纪律，毋为百姓烦苦；或中怀观望，急乘寇势未睹，破碎其党，虽有焦烂，宁忍小痛，以除大毒，臣以为犹愈于养痈。欲料理湖南，则宜别简风力重臣，抚治其地；选补廉吏，戢和难民；招来商贾，疏通巴、蜀、黔、粤之货，以济公私。欲料理襄、樊，则必开帅府，宿重兵，俟规模粗立，然后搜括襄删旧田，大兴屯种，且耕且守，为持久计。夫襄、樊守，则可繇宛、叶以图関中；淮南江北守，则可由归德以图河南，亦可由彭城以图河北。攻守大势如此。若欲为画江，舍腹里而就边角，则腹里失，边角愈蹙，此输着耳。臣故曰守国必先审势也。然臣终以明断为请，人材之贞邪消长，理而已矣。国势之攻守得失，机而已矣。理非明不能断，机非断不能割，臣故以为得人审势之要也。」疏奏，阁臣马士英疑汪、黄等语刺己，深恨之。

督师辅臣史可法往淮、扬。

己酉，诏议生祖妣神庙郑贵妃尊谥。

加淮抚田仰兵部右侍郎。

升兵部郎中万元吉太仆寺少卿，监理江北军务。

补吏部司官夏允彝、余扬等。

命潞王暂居杭州府。

辛亥，复原任御史郑友玄原官，督理两淮塩法。友玄，崇祯时以考选钱粮未完，配。

诏督师辅臣史可法遣官访大行皇帝梓宫，并太子、二王。从少詹管绍宁请也。

诏议先妃谥号。

壬子，命祈雨。御史郭维经言：「圣明御极，将两旬矣。一切雪耻除凶、收拾人心之事，丝毫未见寔着。且伪官纵横于凤、泗，悍卒抢掠于瓜、仪，焚杀劫掳之惨，渐过江南。丰、镐一片地，不知将来成何光景！而庙廊之上，不闻动色相戒，惟以漫不切要之务，盈庭而议，以致乘便门而为钻窥之隙穴鬦，疾足而作富贵之阶梯。举朝人心，如狂如醉。数日以来，匹夫匹妇呼天愤郁，酿成灾祲。伏乞早降纶音，凡内外文武诸臣洗涤肺肠，从公起见，毋违道以干誉，毋拂民以从欲。凡刻薄偏私，以及思怨报复，种种故习，尽期剪除，一意以办贼复仇为念。即此公忠上彻玄昊，自召天和，仍勅在京诸臣遵旧制斋祷。」从之。

晋公魏国徐弘基，侯灵璧汤国祚、安远柳祚昌，伯诚意刘孔昭、南和方一元、东宁焦梦熊、成安郭祚永宫衔，荫子有差。

予司礼监太监韩赞周、卢九德各弟侄一人锦衣卫指挥佥事，银币有差。皆以定册功也。

魏国公徐弘基疏荐原任南京兵部尚书熊明遇等，报闻。勋臣荐文臣始此。

吏部尚书张慎言乞休，不允。时勋臣刘孔昭、赵之龙等皆怒慎言荐旧辅吴甡，朝罢，群诟于庭，至目为朋党奸欺，所用皆私人。声彻殿陛。阁臣弘图等觧之，乃退。孔昭又言：「先帝无声色游幸之好，无神仙土木之费；伤法明刑，锐心雪耻，缘诸大吏营私党，要拟之中，暗伏机関；声气之中，党仝匪类；事权功令，尽济其贪残之用，廉耻丧而人心散，大势土崩，重不可返。迨贼骑临城，主亡国破，殉节仅数人，其馀从逆，尽为美官。今潜窜南中者，大率皆受伪命，为贼作内应，否则南走胡，北走越耳。铨臣不驱除击扰，且汲汲议用，又以误国罪臣，巧为推毂，势不尽倾江南不止。」又言：「慎言原有二心，当告庙决策，定立主上之际，阻难奸辨。」疏奏，慎言疏辨，且乞休。阁臣弘图等亦以不能戢和文武，各疏乞休，俱不允。

御史王孙蕃言：「慎言治事南铨，底册靡凴，或用人偶不合，勋臣宜平心入告，以候上裁；未有呼大小九卿科道于庭，而骂冢臣如今日之异者。安国家在尊君，勋臣尚未闻乎？」督辅可法言：「吴甡持斧建牙，声举特简，止因奉命讨贼，迟迟其行；遂蒙先帝罢归，复催促至京，拟戍金齿，此甡之过也。然甡奉命之日，正虏入犯之时。原候唐通兵为剿贼之助，虏不去则兵不前，故屡请行未允，此甡过之可原也。年来仕路不清，病在党同伐异，或以不肖之最，百足不僵；或以可用之才，一眚永锢。臣生平拙守，不觧异同。如监国诏欵内『起废』一欵，有『除封疆、逆案、计典、赃私不准起用』一段，臣为去之。诚以国事之败坏非常，人才之汇征宜广，未可仍执往例耳。后来不知何故，复入此等字面，此示人以隘，不欲以天下之才尽供天下用也。今宜捐去成见，一秉虚行。如甡之过则还以过，如甡之才则用其才，王路荡平，何容偏欹。况北都之变，文臣固多误国，武臣岂尽矢忠？若各执成心，日寻水火，文既与武不和，而文又与文不和，臣切不愿诸臣存此见也。」已，府丞郭维经言：「可法『去逆案』一语，为失言之过。」报闻。时谓南窜诸臣不宜轻议用，孔昭言亦是。然喧争非体，故孙蕃等及之。

诏议优恤北都殉难诸臣。从御史陈良弼请也。

癸丑，复荫刘泽清子锦衣卫千户。以先帝时曾拟封伯故也。

命十七年练饷已征者，尽数起觧，无得干没，至明年全免。旧饷、辽饷速催。

甲寅，命督辅臣史可法祭泗、凤陵，宁南伯左良玉祭显陵，告即位也。

辅臣马士英陈恢复大计，命议行。士英言：「吴三桂宜速行接济，在海有粟可挽，有金声桓可使，而又可因三桂以欵虏。原任知县马绍愉、陈新甲曾使欵奴，昔下策，今上策也，当谘送督辅以备驱使。」诏可法便宜行。

乙卯，封関门总兵西平伯吴三桂为蓟国公。给诰券、禄米，发银五万两、漕米十万石，差官赉送。先因三桂承命移三城入関，方抵関而京城失；三桂遂举义发丧，乞师北庭。始败叛将唐通，覆其师，已复三败闯逆。逆西遁，遂引北兵入京师。事闻，诏以三桂破贼复仇，功在社稷，乃进封。户部侍郎贺世寿言：「先帝神武，魁柄独持；祗以求治不效，日夜焦迫，未免爵一人过其量，罪一人溢其罚。今日更化善治，莫若肃纪纲而慎刑赏。如吴三桂奋身血战，仿佛李、郭，此乃可言功，拜爵方无愧色。若夫口头报国，岂遂干城？河上拥兵，曷不敌忾？恩数已盈，功名宜立，不则天下且谓人主不爱频咲，而轻名器矣。臣愿皇上申明国纪，为致治计。」国子监典籍李模言：「当日拥立之事，皇上不以得位为利，诸臣何敢以定策为名？甚至侯伯之封，轻加镇将，于义未安。况皇上正位镐丰，乃先帝所凭依，将以大复仇而光前烈也。即在诸镇将事先帝，未效桑榆之收；事皇上，未彰汗马之绩；案其寔，亦在戴罪科；而予之定策，其何敢安！诸镇果负血性，必大慰先帝殉国之灵，庶堪膺皇上延世之赏。若以今日无功，洊膺勋爵，尚宜再四辞免，以明臣谊。臣寔不愿光复未臻，而大体先亵。至于丝纶为体，勿因大僚而过烦；拜下宜严，勿因泰交而稍越；繁缨可惜，勿因近侍而稍宽。明主必防其渐，然后纲维不隳矣。」

命兴平伯高杰安顿扬州城外，仍迅统前征，以应东师。

起升礼部右侍部陈子壮为礼部尚书，掌詹事府事。少詹管绍宁为正詹事，谕德徐汧、吴伟业为少詹事。子壮，崇祯时以议宗藩不宜更制，削籍。汧时里居，感愤时事，贻在朝同事书曰：「今日贤邪之辨不可不严，而异同之见不可不化。以君民为心，则和一之至，不必合党连群，而自无不同。以职掌为务，则猷念各分，不必破党涣群，而自无不异。用人者执此为衡，其忠君爱民、精白乃心者为君子，否则小人；修职就业、竭节在公者为君子，否则小人。流品区明，澄叙无舛，故人谓同立，而贤奸之界限以明；不知异同化，而贤邪之流品始出。夫以先帝十七载乾惕，卒使鼎溯泣于寇孽，椒殿倾于贼烽，其故何欤？良由频年以来，是非混淆，士大夫精神智虑，未尝为君臣民勤恤，为职掌究图。极其末流，乃至漠视主上，如胡越之瘠肥；委身寇仇，若秦楚之朝暮，岂不痛哉！今者吾皇中兴，百尔在位，自当洗心涤虑，事我一人。有能匡弼吾君者则登之，不然如鸇逐雀，勿疑也。有能奠丽斯民者则庸之，不然为苗剪莠，勿后也。有能殚心职业者则陟之，不然枝官秘政便文自营勿贷也。毋以体骨不媚，远耿介特立之人，毋以悃愊无华，失专心向公之士。毋喜闻声之浮慕，援引之寔繁，滥收趋势游利之宵类；毋引一事之快心，片言之顺意，误用呈身换面之憸流。除凶雪耻，端有赖矣。」汧有上当事七欵，一曰辨人材，二曰课职业，三曰敦寅恭，四曰励廉耻，五曰核名寔，六曰纳忠谠，七曰破情面。语多可采。

命江淮赈恤北归难民，严禁掠夺。

丙辰，命议河督黄希宪、齐抚丘祖德、晋抚郭景昌等罪。御史宋国昌言：「北都之变，三督抚一时并逃，骈集吴会，未南乏绸缪之防，御寇无死绥之勇。方之卖国降敌，止争先去；律以失陷封疆，尚多一逃。乞敕廷臣申明大法。」遂下部着议。

六月丁巳，大学士高弘图自请往江干督漕粮登庾。从之。

命谘补记注侍班官。时户柯洛万象因勋臣忿争，以肃朝议和文武为言，且请以票拟还阁臣，以参驳予言路，并设记注侍班官。从之。

戊午，命遣官往北，监营大行皇帝山陵、附塟祖陵，并申祭告。从御史米寿图言也。

命内制国玺，权以金代玉。

上大行皇帝尊谥，曰：绍天绎道刚明恪俭揆文奋武敦仁懋孝烈皇帝，庙号思宗。皇后曰：孝节贞肃渊恭庄毅奉天靖圣烈皇后。时议定先帝庙号，礼臣顾锡畴拟乾宗，『思』则阁臣弘图拟也。

上皇祖母郑贵妃尊谥曰：孝宁温穆庄惠慈懿宪天裕圣太皇太后；上皇考先福王谥曰：贞纯肃哲圣敬仁懿恭皇帝；皇生母某氏曰：孝诚端惠慈顺贞穆皇太后。谥号虽依兴献帝例，然不称宗，人以为得体。疏末云『徽称鸿号，从此荐加无穷』，则非也。

尊皇嫡母先福王妃邹氏曰：恪贞仁寿皇太后。

己未，命原任都督陈洪范来京陛见。议北使也。

庚申，命旌恤淮安乡绅士民，及有功将士。督师辅臣史可法言其誓死固守，力拒闯逆敌也。时原任河南佥事吕弼周同伪游击王富，持李自成令箭、伪书至，被擒，淮民丛射杀之。巡抚路振飞仍命磔其尸。

命速颁河北、山东诏。督辅可法言：「闻四月二十四日，吴三桂大败贼兵于一片石。贼踉跄入都，尽掠赀财，于四月二十八日西遁讫，青州士绅军民杀其伪将军、伪道、伪府，馀相継杀伪官者十处。我皇上进膺宝籙，正位旧都，在山东、北直尚未通晓。万一人心涣散，固尽弃前功，即或割据分争，又渐生后患。乞谕该部院择选廷臣，赍监国、即位二诏，直抵山东、北直一带晓谕，庶人心有归，大统立复。」从之。

壬戌，召逆案为民阮大铖暂冠带来京陛见。先是，故辅周延儒再召，大铖迓之江干，情甚挚。延儒虑逆案难翻，问大铖废籍中谁为若知交可用者，大铖举原任宣府巡抚马士英对。时士英犹编戍籍，忽起凤阳搃督；已知大铖荐，甚感，至是因以边才荐大铖。且言：「臣至浦口，与诸臣面商定策，大铖从山中致书于臣，及操臣刘孔昭，戒以力扫邪谋，坚持伦序，臣甚韪之。但本官天启年间曾任吏科都，同官魏大中争缺；本官虽退让，与当时诸臣嫌隙遂开，因牵入魏忠贤遂删逆案。其寔本官既未建祠，未称功通德，径坐以阴行赞导。夫谓之赞导，已无寔迹，且曰阴行，宁有确据？故臣谓其才可用，罪可宥也。」疏上，阁臣皆不可。士英曰：「我自任之。」旨即士英手票也。

命工部议建宗庙。

补搃兵牟文绶后军都督府佥事，提督巡捕营；杜弘域右府佥事，提督大教场。

命公弘基、伯梦熊掌左都督府印。

以杨振宗为都督同知，充安庆搃兵。

议复懿文太子故号，及靖难诸臣谥。从太仆寺少卿万元吉请也。元吉言：「皇上从谒孝陵，徐问懿文太子园陵所在，亲为展拜。臣随诸臣后，莫不手额。先臣杨守陈尝请修《建文寔录》，云国可废，史不可废。弘治中，布衣缪恭伏阙上书，请复建文故号，爵其后奉祀，敬皇帝勿罪。夫灭曲直不载，不若直陈其事，而示之以无可增加也。削庙号弗隆，不若引景帝故事，还懿文当日追尊故号，祀之园寝，而配以建文君也。乞勅廷臣广集衆议，《建文寔录》作何开局纂修；懿文故号，祀典作何厘正；靖难死事诸臣，谥荫尚阙，羡逊国之君臣何厚，愧此时之忠义多亏，良由高皇帝褒余阙，斥危素，风厉备至。靖难以正气渐削，故酿为今日狯猾之徒屈膝拜伪。官请将靖难死事诸臣，及北京各省城陷殉难诸臣，勅诸司备归采录，编成一书，分列二等，酌予谥荫庙祀，领行学官，广示激劝。」

又疏言：「先帝天资英武，锐意明作，祸乱益滋，何也？则宽严之用偶偏，而任议之途太畴删畸也。先帝初临海宇，惩逆璫用事，剥削正气；固尝委任臣工，力行宽大矣，诸臣狃之，争意见之玄黄，略绸缪之桑土，虏入郊圻，束手无策。先帝赫然震怒，一时宵壬，乘间中先帝以用严，凡廷杖告密，加派抽练，使在朝者不暇救过，在野者无复聊生。然后号称振作，乃虏气如故，寇祸弥张。十馀年以来，小人用严之效，彰彰如是。先帝悔之，于是崇宽大，悉反前规，天下以为人太平可致。诸臣复竟贿赂，肆欺蒙，每趋愈下，再撄先帝之怒。诛杀方兴，宗社継没。盖诸大臣之孽，每乘于先帝之宽；而先帝之严，亦每激于诸臣之玩。臣所谓宽严之用偶偏者，此也。国步至今，艰难已极，乃议者求胜于理，即不审势之重轻；好伸其言，多不頋事之损益。殿上之彼已日争，阃外之从违遥制。即如昨岁，督师孙传庭拥兵関中，识者俱以为不宜轻出，出则粮绝兵败。関一不守，形势遂失，然已有逗挠议之者矣。贼既渡河，臣即语今阁臣史可法、姜曰广，急撤関宁吴三桂，三桂删俾随枢辅路迎击，可以一胜，胜则都城始固。既先帝召对，亦曾及此，然已有蹙地议之者矣。及贼势熏灼，廷臣或劝南幸，或劝出皇储监国南都，语不择音，要亦权宜，然已有邪妄议之者矣。由事后而观，咸追恨议者之悮国。倘事幸不败，必共服议者之守经。天下事无全害，亦无全利，大率类是。当局者心怵无全利之害，非朴诚通达，谁敢违衆独行？旁持者偏见无全害之利，意气笔锋，必欲强人从我。臣所谓任议之途太畸者，此也。乞皇上速究前事之失，为后事之鉴，以宽为体，严为用。盖崇简易、推真诚之谓宽，而滥赏纵罪者非宽；辨邪正、综名寔之谓严，而钩距索隐者非严。宽严得济，任议乃合。仍求于任事之人，严核始进，宽期后效，毋令行间再踵藏垢。边才久借燃灰，诚收之以严，自可任之以宽矣。」疏奏俱嘉纳之。

搃兵刘良佐率兵攻临淮，不克。先是，良佐兵马自正阳下，沿途淫劫。临淮民闻其将至，严兵固守。良佐怒，攻之不下。御史朱国昌言：「临淮汤沐邑，何物么麽，鼠窜之馀，复鸱张至此！」乞勅督师便宜抚剿。已，良佐开镇于彼，衆惧，良佐亦虑兵民怨深，移驻寿州，乃觧。

癸亥，命原任陕西搃兵官赵光远提督川、陕军务，加都督同知。

加原任辽东巡抚黎玉田兵部尚书。以同吴三桂破贼也。

加旧辅臣谢升上柱国少师，兼太子太师。原任御史卢世㴶太仆寺卿，赐勅书奖谕，赉银币有差。升与世㴶皆德州人，时传言两臣仗义起兵，擒斩伪官，故有是命。然升已改面事北，再为辅臣；惟世淹出拜诏，然未闻起兵也。起兵者为生员谢陛。

补科员黄云师等。兵科等科都给事黄云师、锺斗，吏科等科左右给事熊维典、陆朗、张希夏，户科等科给事中王士𨪪、杨时化、袁中恺。士𨪪、恺俱服未阕，卒于镇江。鲠直不寿，人多惜之。以删

命齐庶人知墭等随班朝谒，列勋臣后。以旧居南京故也。时谓南京既为帝都，知墭等应迁，许朝谒尤非体，咸以咎礼臣頋锡畴。

诏以追尊谥号播告中外。礼臣頋锡畴因请补建文帝庙谥、景帝庙号，并及靖难诸臣谥，又请增理学各臣从祀先师者。俱从之，从祀一议终寝。

礼部请建立恭皇专庙，命廷臣集议。时礼臣頋锡畴欲矫睿宗失，建专庙，别太庙也。

兴平伯高杰攻扬州不克，城中民乱，杀进士郑元勋。杰既奉旨驻城外，又坚欲入城。时杰兵素傲，自山东南下，所掠不赀，扬人已心恐。及抵扬，咸罢市登陴。太守马鸣騄画守御策甚备，不能入，然犹日掠沿村妇女。扬人愈恐，守益坚，具议出战，柔脆非敌也。元勋素豪侠，欲居调停功，出羊酒劳军；杰自明无他，止欲安一军家老小，便征进兵耳。元勋许之。时鸣騄已升海道，尚在郡，与推官汤来贺商之，皆曰不可；阖城市民亦同声言杰兵淫掠状，愿死守。杰怒，分兵困城。城中故殷富，多木客、盐贾，乃共出财守备，街衢多树竹木栏栅，钉上下为深沟。杰升高望，知不可攻，顿兵善庆菴，焚掠城外，烟火蔽日。而无赖居民，间亦乘机为利。淮抚黄家瑞闻变来扬，百姓遮道诉状，家瑞集有司及绅衿父老子弟于城楼，军民环堵听。元勋曰：「高搃镇何害？不令入城！」衆哗曰：「城外僵尸遍野，恶得无害？」元勋大声曰：「亦有扬人自相杀者，岂尽高镇？」衆人哗益甚。有被伤百姓在城中者，觧衣前示伤，万衆俱怒，指元勋为杰党。元勋恐，疾趋城下，社兵持刀及之，碎其尸。杰益怒，力攻，城守益坚。阁部可法自请督师，至扬州诣杰营。杰必欲得鸣騄，乃甘心为元勋报仇。可法为之觧释，且曰：「朝廷守土官，岂可擅杀？」乃馆可法于福缘菴。阁部之行也，以川兵三百自随。杰疑之，可法即分与二百人，然杰疑如故。时鸣騄避泰州住所，而杰防可法甚严，一切出入文移，必呈杰始达。可法寻以乱民横杀乡绅疏参鸣騄，衆皆以为杰强之也。可法留杰营月馀，不得要领。而扬人亦苦于城守，以瓜州宅杰。

授福府书堂官陶瀚等六人各锦衣卫指挥佥事，子孙世袭本卫千户。

河南乡官丁啓睿俘伪官陈奇等以献，命觧京正法。启睿故搃督兵部尚书，疏言伊弟参将启光等所获也。计归德府同知、知县等官，凡七人，俱一日擒，恢复全郡。然启光塘报所云闯贼胁上中箭，至真定府固関死，皆说也。

命勘议原任搃督王永吉。御史周元春言：「永吉侈谈方略，钓誉猎声，先帝超级升迁，授之东抚。及北兵东向，堵御无术，不阅月连陷七十馀城。登抚曾樱偏守一隅，兵单将弱，陷一城则一城报。永吉拥有全齐，兵权在握；虏走于前，兵尾于后，不报陷城而报复城。故同一失陷也，樱则为罪，永吉则为功，居然改抚为督矣。十七年正月，逆贼过河，据有三晋。所望卷甲前来保卫神京者，永吉也；乃三月十九之报閧传，而永吉安在？夫边督拥有重兵，当真、保告急时，调度各抚，联络诸帅，奋臂入援，神京固、金瓯无恙矣。即不然，当京城失守后，亦宜协同吴三桂，迅扫逆氛，以报先帝深仇。胡乃削发披缁，望风鼠窜，羞朝廷而误中国，负先帝特达之知，此其罪岂寻常逃难比？」时永吉亦自疏待罪，诏责以不同吴三桂，乃削发先回，罪无所逃，命速勘议。

兵科陈子龙言：「守江之策莫过水师，海舟之议更不容缓。请委兵部主事何刚训练。」从之。

命法司及巡城御史苏狱，分应释、应豁者为三等，从公举行。

工部尚书程注乞致仕，允之。

命议殉难、从逆诸臣。御史宗敦一言：「先帝之变，九庙饮痛。而传闻在廷诸臣仗义死节者，自范景文、李邦华而下，仅得十馀人；其馀拷者拷、逃者逃，甚至为逆贼草诏，屈节称臣者，大半皆读书中秘，蕊榜特拔之人，真犬彘不食其馀矣！乞勅九卿科道博访死难诸臣，从优议恤，或锡以谥荫、或建祠旌表。至从逆称臣辈，或比诸叛逆之律，籍其身家，捕其苗裔。使薄海内外，晓然知杀身成仁者，不但垂芳百世，而且隆及子孙；忘君事贼者，不但身名不保，而且巢卵俱尽，有不入鼓忠气，捐躯讨贼者哉！臣又闻在外在内各官，临难偷生、涂形逋逃者，益复不少；虽与从逆有间，而官守、臣谊，两俱难容。或概行削夺，处以考功之法，或酌量情罪，治以士师之条，统惟勅部察行。」疏上，得旨速议。

时吏部主事夏允彝忧居，著《降贼大议》，其言曰：「或问：唐肃宗于安禄山之乱，六等定罪：首大辟，次赐自尽，次重杖一百，次三等流贬。今可仿否？曰：是不同。唐长安虽破，玄、肃并存；先帝何在？君崩臣活，较玄、肃时宜加一等。或问：唐德宗于朱泚破，先斩降泚宠任官崔宣、洪经纶等；德宗至凤翔，又斩乔琳、蒋镇、张光晟等。今可仿否？曰：是亦不同。泚初起，止姚令言诸逆党耳，非崔宣等助之，岂能横行若此？今闯势久成，诸降贼者自负恩丧节，而非闯逆同起事，则尽法中有差等。或问：先帝尝有『钦定逆案』，可仿否？曰：又是不同。魏逆虽谋危宗社，杀害妃嫔，屠戮忠良，而非僭位弑主也。今逆闯贼岂魏逆比，从逆当何加等，何疑？或曰：视唐之六等，宜加一等是矣，何以定之？曰：重者辟而加籍，次辟，次自尽，次重杖乃戍，以次远戍，最轻者流近地，无贬地法也。或问：加罪一等，寔仍六等也。今之降贼者，以何等罪定何等刑？曰：宋企郊、张嶙然、黎志升、韩琳、安伸、白广恩、陈永福等，从贼攻陷城邑，或为搜宫，或为用刑，皆大逆，非从逆，不在此数。所谓从贼者，皆都城破后屈节者耳。其最重者，如何瑞徵、杨观光、韩四维、党从崇雅、薛所蕴等，受贼宠任，为贼伪大臣也。周锺手草伪诏，指先带为独夫，称逆贼为尧舜者也；杨枝起本无官，而投身请降，且伪任文选者也；光时亨阻先帝南迁，身又降贼者也。杨廷鉴、陈名夏、魏学濂，或献条陈、或定仪注，或请催漕，此弥天罪也，为首等。降逆为要秩，且比旧加升，如庶吉士径授伪编简，科道改为弘文，少卿改为正卿等职。非投顺最先，媚奉最谄，何以至此？为三二等。如降贼仍为伪要官，虽不改其旧，亦是受贼宠用，尊如伪卿寺，要删如伪弘文、伪吏政、伪谏议、伪漕院、直指等官，何容末减？为第三等。如已受伪官，为所疏远，不甚著名者，为第四等。初曾受夹，不能自固而降，又不甚著名者，为第五等。献金献女以媚贼求免，而托故未授伪官者，为六等，似亦至平矣。内有已受贼官，于五月十四以前未闻贼败，先自逃回者，视本等或减一等，或减二等。又有不是五月十四以前，为此后窜归者，身投司败，良心未灭，或于本等议减等。惟此今未归，归而不出，虽云逃归，寔受贼差委，将为内应，此无论逃于何时，断难减也。或又曰：唐以早定六等，致从逆益坚，再召史思明乱；今刑章太峻，无乃激之叛乎？曰：臣子所论者，法而已矣，或诛乱而乱定，或养乱而乱滋。诸降贼者皆误国庸流，非纵横险才也，贼之灭亡，岂附逆者能支？然国家不可不立一法，以待杀贼归国者。北诸从逆未归之家，羁其妻子，录其家产；俟之三年，有能擒贼渠魁，建功于国者赦。虽极重如宋企郊等，苟能斩闯贼并刘、牛等贼，亦赦之可也。惟终于不归，即加等族诛籍没，又非六等可论矣。」议出，人多是之。

乙丑，起原任大学士蒋德璟入阁，不至。德璟疏言：「臣负先帝大恩，有罪三。臣素杜门守拙，毫无先容，先帝因屡次召对，鉴臣朴直，拔入纶扉。臣于诸臣中独受非常之知遇，而今先帝安在乎！佐理无状，误主辜恩，大罪一也。臣虽班次在后，遇妄言同官，每为咋舌，而先帝独优容之，屡奉御批『以后朕有过失，即行匡正』之谕。至兵饷一事，各边虚冒甚多，先帝令臣与户部堂司商核厘汰，意在蠲加派以恤穷民；而兵日虚，民日困，饷亦日绌。臣因循不效，坐致鞠凶，大罪二也。同官七人，闻范景文登时投井，忠义卓然；陈演、魏藻德、丘瑜俱被拷杀，祸亦甚惨；李建泰、方岳贡未知存亡，而臣以去独存，臣愧六臣矣。臣与演同时罢官，久买舟在河西务，相约同归；因闻山西大同之变，未忍遽行。而科道及词林诸臣，连章留臣，致藻德亦出揭留臣，臣不得已，避嫌辞朝。而今先出独存，臣又愧演矣。王家彦、王章守城抗贼，其死既烈，部院寺科及勋戚诸臣殉难亦多，皆可垂光千古。而臣潜踪水次，隐忍迁延，既不能如屈原抱石自沉，又不能效虞允文借兵督战，徒托牵掣恢复之虚词，以自文其苟全性命之寔迹，臣又愧部院诸臣矣，大罪三也。臣负三大罪，尚可靦颜于陛见，以厕足于中兴佐命名贤森布之日哉？不惟病死，亦当愧死。」

又言：「我先帝聪明睿智，英武俭勤。综核万几，不遑日昃，收集群策，每至夜分；礼下爱民，求贤图治，尽千古励精之主不能及。而一旦膺此异变，茫茫苍天，真不可问！所望雪耻除凶，惟圣命中兴是藉。昔晋、宋在江南时，河、淮以北皆虏，故不得不偏安。今奴雏方幼，诸虏争权，河、淮之北，奴骑不到；而闯寇闻亦久奔，间有一二逃将士兵，假名行劫而已。中原士民，椎牛洒酒，以待王师之至。但使中外合力，文武同心，分道北征，指日清廓，大非晋、宋可拟也。」疏奏，上俞其言，命回籍候召用。

大学士高弘图请罢，不允。弘图先为御史，曾疏诋东林。及再经起补，又以不附魏忠贤，屡疏直言，故罢。至是阮大铖召对，历辨冤状，言『弘图素知臣者』。弘图乃力言逆案不可翻，士英与大铖俱怒，故乞罢。

起张肇林为通政使司左参议。

命勘议原任户部侍郎吴履中。履中自北归，具疏待罪。时金坛士绅檄云：「先帝焦劳十七年，无日不卧薪茹胆。诸臣世恩三百载，何人不食税衣租？贼入宫而莫救，焉用股肱；臣卖主而乞降，是何心肺！既已攀髯而莫逮，即当奋螳臂以争先。平时乏嫠妇之忧天，百身莫赎；此际倘厉鬼以杀贼，九死如饴。奈何周锺以名宿之士，口谈忠孝，咸许大节不夺，乃受伪职弘文馆学士。吕兆龙本猥薄小儿，滥登科甲，当思感恩独深，乃受伪职成都府同知。汉司隶依然仍旧，莽大夫何遽美新！不歌文山之《正气》，君子固所含羞；更闻危素之履声，贼党亦应起憎。魏阉不过弄权，凡媚璫尚从逆论；李贼敢行弑帝，岂伪官可以顺存！至若吴履中，谏垣颇著直声，居乡犹存厚道；方观学政，晋署尚书。既熟讲明伦之两字，何难从先帝于九京？而尸行燕邸，既不即拼残躯，杀身成仁之谓何？鼠窜里门，又不先谒新君，为国忘家之谓何？中兴今幸有帝，无烦抱器于白马西邕；恢复不患无人，何得藉口于黄冠故里？若设身留有用，江左之管夷吾欲存；正恐人尽如君，南朝之李侍郎安在！周锺本朝馆选也，岂不闻方学士之麻衣上殿；吴履中本朝户侍也，岂不闻段司农之正笏击泚？一则过船又弹别调，一则再来不直半文。至如兆龙，又何足道哉！」

丙寅，起升原任礼部侍郎钱谦益为礼部尚书，协理詹事府。

起补原任简讨张居、黄文焕等原官。文焕坐黄道周一案，配。

大学士姜曰广乞休，不允。曰广言：「前见文武纷竞，既惭无术调和；近睹逆案掀翻，又愧无能为寝；遂使先帝十七年定力，顿付逝波。皇上数日前明诏，竟同覆雨，惜哉！夫笑骂由人，好官自我，臣生来无此心脸。所惜者朝廷典章，所畏者千秋清议而已。」

又言：「王者爵人于朝，与衆共之。祖宗会推之典，所以行之万世无弊也。昨者翻逆案之举，遵内传而罢会推，此不可之大者。夫斜封墨勅，口取勅处分种种覆辙，载在史册。臣观先帝善政虽多，而以坚持逆案为盛美；先帝害政亦间出，而以频出中旨为乱阶。用阁臣内传，用部臣、勋臣内传，选大将、选言官亦内传。所得阁臣，则淫贪巧猾之周延儒，逢君殃民、奸险刻毒之温体仁、杨嗣昌，偷生从贼之魏藻德也。所得部臣，则阴邪贪狡之王永光、陈新甲也。所得勋臣，则力阻南迁、尽撤守御，稚狂之李国桢也。所得大将，则纨袴支离之王朴、倪宠辈也。所得言官，则贪邪亡赖之史𡎊、陈启新也。凡此皆力排衆议，简自中旨者，后效亦可睹矣。且皇上亦知内传之故乎？搃缘鄙夫热心仕进，见摈公论，遂乞哀内庭，线索関通。夫既在内应，岂详外事？但见其可怜之状，听其一面之词，不能无动者人情也。而外庭口持清议之人，亦有贪婪败类之事，授之口寔，得以反唇，而内庭遂以为尽皆如此也。间以其事情密闻于上，及得意旨，转授之鄙夫。平台一对，演习旧文，膏唇放舌，立谈取官，同登场之戏。夫小人何知，求胜而已！最可恨者，在阴尊会推之柄，阳避中旨之名，使人敢怒不敢言，而天下事从此不可为。先帝既误，皇上岂堪再误哉！」疏奏，勋臣朱国弼、刘孔昭等怒，遂以诽谤先帝、诬蔑忠臣李国桢为辞，交疏劾之。

吏部尚书张慎言四疏乞休，允之，赉银币、给应得诰命、恩荫。慎言辞表有云：「先陵山陵未卜，而臣之祖父母先受丝纶；青宫皇子安在，而臣之子孙妄叨恩荫。况风闻不定，进虎驱狼，回首长陵而下，棼𡘽黍稷，诸臣何以为心？而犹侈口论功乎！」慎言清执有望，人皆惜其去。

礼部请选立中宫，诏以列圣、先帝之仇未报，不许。

上熹庙张后谥曰：孝哀慈靖恭惠温贞偕天协圣愆皇后。既以后崩问未确，故缓宣诏。

命太仆寺少卿万元吉再往扬州、临淮、六合一带调辑军民。元吉临行上言：「臣屡阅北来塘报，有闯贼被杀一语。臣愚度之，似是掳载西还为确。当贼攻陷京城，师劳志骄，原有败道；今被创入秦，更挑精壮，垂涎东南。恐将士在上游者却而趋下，在北岸者急而渡南。金陵武备素弱，何以当此！臣入都将近十日，窃窥人情，类皆积薪厝火，安寝其上。争功者思为史册之矫诬，角才者不頋公论之注射；舌战徒纷，寔不讲备。一旦有急，不识诸臣置皇上于何地？伏乞申谕臣工，尽洗前习，毋急不可居之功名，毋冒不可违之清议；务萃衆志群谋，以置一胜。」嘉纳之。

丁卯，命缮写《钦定逆案》进览。御史詹兆恒言：「自崔、魏煽祸，毒危宗社。幸先帝入継大统，芟夷内难。虑奸人凶党窥伺生心，于是以首恶正两观之诛，党从列春秋之案，凛如也。然临驭十有七年，此辈日夜合谋，思燃溺灰，幸先帝神明内断，确不可移。今梓宫夜雨，一抔未干；太子、诸王，六尺安在？仇耻未复，悲痛尝在圣心。而忽召见阮大铖，还以冠带，使屡年钦案遂同粪土，岂不上伤在天之灵，下短忠义士之气乎？」疏奏，命录进。时户柯洛万象、御史陈良弼等皆言大铖不可用，万象言尤峻，有『《燕子笺》、《春灯谜》诸剧，未是纸上阴符，袖中黄石』等语，大铖深恨之。

戊辰，谥已故辅臣刘一燝『文端』、贺逢圣『文忠』。一燝先被魏忠贤削夺，逢圣居家殉难，故得谥。

扬州城破启。先是扬州久闭，客至主俱疲，督辅臣可法无如之何。适原任兵科陈泰来至城外，请挺身入城，反覆开谕；于是兵民怨渐觧，城中士民出见。高杰亦加意抚慰，门始启。

命北回各官俱回籍候议，不许渎奏。通政司刘士祯言：「北都诸臣，鼠窜南还，谓宜埋名省愆。乃包羞忍耻，赍疏求上，不曰臣留生以图恢复，则曰臣倡义以佐中兴；不曰乞骸骨以归故里，则曰宽残生以养亲年。臣每读之，且讶且鄙。虽不敢谓不死之人尽属逆孽，但既称有筹可展，何不与黎玉田、吴三桂连袂，誓图杀贼，而頋踉跄苟全？且恩诏业宽一面，欲归即归，何必仰烦天听！乞立涣严纶，一切从北遁回，不分大小文武，俱回家静听，不许渎陈。即其中有未降而迯，与降而旋迯者，若有志歼贼，情间可原，亦着束身里居，俟事久论定。」允之。

己巳，诏议郊祀大典。礼部言：「郊祀分祭、合祭，本朝典制先后不同。谨按洪武二年十一月冬至，祀昊天上帝于圜丘；三年五月夏至，祀皇地祇于方丘；行之数年，风雨不时。高皇帝断自宸衷，举合祀之典，廼命即圜丘旧北为坛，而以屋覆之，名大祀殿。洪武十一年十一月丁亥，合祀于奉天殿，以大祀殿未成也。十一年冬十月工成，命礼部去前代之祭，岁正一祀，以首春三阳开泰之时，每岁亲祀，以正月上辛行礼。十二年正月己卯，合祀天地于大祀殿。此高皇帝厘正，允为定制者也，自文皇帝迁鼎燕京，恪守未改。至嘉靖九年，世庙从廷臣议，始更为南北分祀。万历三年，准阁臣张居正疏，复从合祀礼。今中兴之日，寔草昧之时，若删繁就简，郊祀大典，宜一禀高皇帝合祀之制，于孟春上辛岁一举行。若以分祀之制，自世庙更定。统惟裁断。」疏奏，勅廷议具奏。

以搃兵吴志葵镇守吴淞。

兵部侍郎昌大器疏劾马士英，以惜体和衷谕之。大器以定策不合，自知不为时容，疏攻士英甚力，内云：「士英握重兵入朝，靦留重地；其子以童臭而都督，妹夫以手不寸鉄而搃兵。致瓜葛之越其杰，以军犯而监军；附逆之田仰，以久处而侍郎；逮问之杨文骢，以抗提而职方。胆大心横，目无法纪。」又云：「吴甡、郑三俊辈，臣不敢谓其无一事之失，而清直刚介，均系海内士民之望。马士英、阮大铖辈，臣不敢谓其无一技之长，而贪鄙憸邪，一时附和者皆狡猾卑污之类。」此其正论也。内又牵及总督何腾蛟，谓其『以三月巡抚，借士英奥援速化』，识者非之。

大学士王铎入京。

东平伯刘泽清入朝。泽清初主立潞议，至是陛见，欲自觧免，极诋东林与江北党，诳言害己。又言：「中兴所恃全在政府，旧用大帅，自应廷臣公推。今用宰相，亦须大帅参同。」退谒阁臣姜曰广，曰广微以先日声气讽，泽清作色曰：「我在先帝时，为东林所卖，披弹无完肤，不尽杀此辈不止！」曰广默然。越数日，疏纠吕大器、雷演祚，荐张捷、邹之麟、张孙振、刘光斗等；又条陈保邦八款，首规政府，末刺朋党，攻江北尤力，语绝恣肆。

辛未，命内臣王肇基督催省直钱粮，已而罢之。阁臣高弘图以内遣不可开，请自往督催。户柯洛万象亦疏争之，事得止。仍依弘图言，命抚按督催。

命吏部即日会推东抚。

壬申，命严核从逆诸臣。时阁臣马士英以荐阮大铖为中外怨，甚忿。大铖亦语人云：「彼攻逆案，吾作『顺案』相对耳。」于是士英疏攻从逆，谓：「闯贼入都，侍从之班、清华之选，素号正人君子，皆稽首贼庭。如科臣光时亨力阻南迁，而自先迎贼；龚鼎孳降后，每见人则曰：「我原要死，小妾不肯。」小妾者，为科臣时所娶秦淮娼頋媚也。他如陈名夏、项煜等，不可枚举。台省希纠弾，司寇不行法，臣窃疑焉。更有大逆之尤，如庶吉士周锺，劝进未已，上书于贼，劝其早定江南。昨日病中，东镇刘泽清来见，诵其劝进表一联云『比尧舜而多武功，迈汤武而无惭德』，臣闻之不胜发指。其伯父周应秋、周维持，皆为魏忠贤走狗；本犯复为闯贼之臣，枭獍萃于一门，宜加赤族。而其胞兄周铨，尚厕衣冠之列；其亲堂弟周镳，俨然寅清之署。均当从坐，以清逆党。」又言：「今累累启事罪废诸臣，其案亦先帝所定，何以通不遵依？于所爱而登之天者，即曰先帝原无成心；于所恶而锢之渊者，即曰先帝定案不可翻。」疏奏，命科道官逐名核奏。时礼科袁彭年疏驳，谓当以死难倪元璐、李邦华等为正人君子，时亨等非是。士英不悦。

东平伯刘泽清请早正年号，部覆已之。泽清言：「宋高宗即位建康，即以靖康二年五月为建炎元年，慰民望也。乞以今岁五月为弘光元年。」礼臣頋锡畴谓明诏已颁，难于再更，宜示不忘先帝。遂已之。

太仆寺少卿万元吉请恤死事总兵猛如虎等，下部议。如虎守南阳，闯贼攻城，战甚力，伤贼精兵数千，城破死之。又参将刘士杰、游击郭関、守备猛先捷，俱以剿献、操二贼力战死，故元吉及之。

癸酉，命驱逐原任山西巡抚郭景昌出都，革其职。景昌先按山东，以纠故辅杨嗣昌被逮，民哭送盈道；及起楚、晋二抚，俱未到。至是御史朱国昌纠其不法，命驱逐远去。同乡辅臣铎忌之也。

大理寺寺丞詹兆恒进《钦定逆案》。闻阁臣马士英亦于是日进《三朝要典》矣。

乙亥，复懿文皇太子谥曰：『兴宗孝康皇帝』；常妃曰『孝康皇后』。上建文君谥曰：『嗣天章道诚懿渊恭观文扬武克仁笃孝让皇帝』，庙号惠宗；马后曰：『孝愍温仁贞哲睿肃烈襄天弼圣让皇后』。景皇帝谥曰：『符天建道恭仁康定隆文布武显德崇孝景皇帝』，庙号代宗；汪后曰：『孝渊肃懿贞惠安和辅天恭圣景皇后』。颁告天下。皆礼臣頋锡畴拟也。时并请复建文年号，允之。不知万历时先题复矣。

丙子，复冠带阮大铖言剿贼寔着与防江两合三要十四隙，纳之。大铖言：「臣观连年国势不振，人心涣也，联络行则人心自固。然荆、襄、楚、豫、淮、海、青、徐，延袤三千馀里，贼从出之路，即我防贼而歼之之路也。贼巢窟在秦，则犯我者定从潼関趋陕巩而出雒，此其中路；从鱼河堡、韩城邑渡河而窥保德、蒲州、安邑，此其东路；从韩中、信阳而窥郧、襄，此其南路。待其来犯，起而应之，而我人心已风鹤矣！何如联络一定，即勅授六镇臣率重兵由汝宁与楚之抚镇由德安而合，驻于南阳，以扼其中路；徐、淮镇臣率重兵与辽镇吴三桂合兵而驻于临清，以扼其东路；左镇之偏裨率重兵驻于襄阳，郧抚徐起元以扼其南路。盖驻兵太远，贼蔓难图，太近恐孤军易裹。扼此数处，坚壁清野，以逸待劳，俟约会集齐，而后分兵进取，此稳着，此上策也。控扼一固，便谋进取。而驻南阳者，可以渐逼于巩、雒；驻临清者，可以渐逼于怀庆；驻郧、襄者，可以渐逼于房、竹。渐联渐固渐逼，而贼之鸱张豕突，俱化为釜鱼矣。夫从前用兵之失，只是集衆兵孤注于前，而后无一应着，所以一败之后，至于不可收拾。傥南阳进而勅皖抚率兵由六、汝以接应之，临清进而勅淮、扬一镇率兵由邹、滕以接应之，郧、襄进而川抚率兵由夷陵、荆州以接应之，则我师知后劲有人，胆气自壮，万无溃丧可虞。此接应一着，断断不可不预策者也。此外，如行表饵，而令奴犯延绥以捣其虚；用董卜松落番人，会西宁之义旅，从甘肃山丹发蜂趸怀袖之难，募遣巩、雒之人以入于商雒南，而用间谍为潼関里应外合之谋。大约忠信可以激人之真心，金钱亦能得人之死力。权虽不可预设，机寔可以互施。」

又言：「守长江者，有三要、两合、十四隙可言。何谓三要？江是湖口来，小孤而下，莲花、白沙诸洲股数不一，直至黄石矶，趋皖城、横襟如带，与南岸雁仪紧对，不过四五里而遥，可以挟扼。此一要也。过此为长风峡、三河口、柘涧湾、马沙夹、麻布料、六百丈、梅埂、铜陵夹、紫沙、丁家洲，水面浩渺，支派细分；直至荻港，其股又合，南岸板子矶与北岸泥汊斜对，不过六七里而遥，可以夹扼。此又一要也。过此为旧县芦席夹、呌化度、上三山，其支派复分；直至芜湖，其股又合，南岸清风楼与北岸■<石枭>矶相对，可以夹扼。此又一要也。何谓两合？贼自上游南窥者，必由东流雁汊、八都、殷家汇、乌沙夹、山口镇以至池口、青溪。而近江之岸有香口、黄湓湖以隔之，水路必由小孤、黄石矶、长枫夹、罗刹矶以至青溪，而与陆兵始能聚会。此一合也。池口、青溪而下，沿江陆路皆牛车棚水，含之缺处，路如锯齿，人马难行；必欲铜婆铺、五溪桥、青阳、南陵、石篑渡山路以抵芜湖，至芜湖水陆辏集，此一合也。何谓十四隙？江自东流而下，南岸如香口，其源直接建德尧城渡，与彭泽皆通，此处不虑贼分枝下船袭我水师乎？再下则有黄湓河口，其源直接鸡儿滩，东通殷家汇，宜防与香口同也。再下则有大通河口，其源直接青阳、吴田铺诸处，宜防与黄湓河同也。再下则为荻港河口，其源直接青阳、繁昌，宜防与大通河同也。再下则有鲁港，其源直接下方渡、石篑渡，宜防与荻港同也。再下则为芜湖河口，其源直接泾县、旌德，宜防更倍于鲁港矣。再下则为姑熟溪采石口，虽紧绕太平城下，而其源直接宣城、黄池，宜防更倍于芜湖口矣。以北岸言之，对雁汊则有安庆山口，其源直接太湖仓巷，通宿望、漳泼诸河，此急宜防者也。下次为枞阳河口，其源直接罗刹河、庐江诸处，宜防与山口同也。再下则为汤家沟，此桐城出谷汊路，宜防与枞阳同也。再下则为灰河，其源直接无为、庐江，宜防与汤家沟同也。再下则为泥汊，其源直接无为州城，宜防与灰河同也。再下则为濡溪口，此乃巢河出江大路，宜防与万倍诸处矣。再下则为西梁山河口，此乃私盐兴贩之薮，与南岸和尚港奸徒呼吸相应，尤为紧要，当防矣。山川形势了然如此，乞勅兵、工二部，两合之地，必集水陆重兵；三要之处，作速相地估工。如雁仪宜筑堡，与芜湖相联；泥汊必筑堡，与荻港相联；■<石枭>矶必筑堡，与芜湖相联；分置游巡之兵，远发陆地之拨，务以两合联络三要，以三弭控此十四隙，斯江防固矣。」疏奏，人服其详明，然未能行也。

丁丑，吏部侍郎吕大器乞致仕，允之。大器当先帝时，以王应熊梓里为兵科龚鼎孳所纠；然大器寔不附应熊，意怏怏也。及佐南枢，坚主立潞议，附钱谦益等，去国颇以此。大器虑有后祸，以亲告庙祝文抄录送阁。其谢表有云：「铜马、赤眉、突厥、兀术合奏，而糜烂神州河北；靖康温敦、桧、贾接踵，以横据津要。」盖指士英、大铖也。末又云：「臣自此云游远涉，恐当事者误以姓名远渎天听，致形踪无获，臣不敢不预为请明。」人讥其横。

应安巡抚左懋第疏请北行，命吏、兵二部酌议。时懋第闻母讣音，自请觧任，同总兵陈洪范招水师步卒，倡义山东，以图恢复。兼负母遗骸，会洪范将往北，议择大臣偕行。难其人，乃言：「臣之身，许国之身也。臣忆去年七月，奉先帝察核之命，臣就道时，臣母太宜人陈氏嘱臣曰：『尔以书生受朝廷知遇，膺此特遣，当即就道，勿念我。』臣泣不敢下而行，计今一年矣。国难家忧，一时横罹，不忠不孝之身，惟有一死。如得叩头先帝梓宫之前，以报察核之命，臣死不恨。」上许之。

逆贼张献忠攻破重庆。瑞王并原巡抚陈士奇、监司陈其赤等皆遇害。时兵民死者甚衆，妇女俱砍手死。惟士奇淩迟，尤惨。

赠死难沭阳知县刘士燝山东佥事。士燝先以扬郡训导署篆兴化，时值岁歉，救灾戢盗，著强干声，转沭阳令。北兵至，邻邑皆望风瓦觧，独士燝竭力捍御，城破不屈死。

命治内臣何志孔罪，既而释之。初，宁南侯左良玉接监国诏书，不肯拜。江督袁継咸贻书良玉，备道王伦序之顺，乃开讲删读如礼，属内臣何志孔、巡按御史黄澍入贺，寔窥伺朝廷动静也。澍陛见，面数马士英不宜垂涎纶扉，弃皇陵入朝，又得张献忠伪官周文江银八千两，题授参将，罪可斩。帝曰：「若有此事，先帝时何不纠举？」然澍犹攻诋不已。时志孔亦助澍诋士英，兼言文江不法，声色俱厉。司礼监韩赞周叱志孔使退，将议处分。士英恐失良玉心，疏宽志孔，竟释之。已具疏请斥，谓：「南中诸臣，大逆不道，谋立疏藩。臣与诸将歃血祖陵前，勒兵江干，共持大议，何云弃陵？澍为党人主使，牵引左镇，以要胁皇上，为门户出力。」兼发原任锦衣卫刘侨私书，有『黄澍借名助饷，勒银三千』语，自此朝端聚讼矣。澍复疏劾士英，不报。时有以澍此纠为正议者，工科都李清言于御史乔可聘曰：「以澍纠士英，所谓以燕伐燕也。郑鄤不救旧辅文震孟耶？护君子与攻小人，同一借题耳！」可聘是之。

戊寅，封左都督常应俊为襄卫伯，食禄一千石，子孙世袭。应俊以皮匠负上脱危，初授都督世锦衣，人以为溢望，至是复进世封。

左都御史刘宗周请驻凤阳，以图兴复，命宣付史馆。宗周舟次近郊，疏言：「今日中兴大业，舍讨贼复仇，无以表陛下渡江之心；非毅然决策亲征，何以作忠臣义士之气？至讨贼次第：曰据形胜。江北淮、凤等处，虽立重镇，尤重当在凤阳，以驻亲征之师。盖中都天下枢，东扼徐、淮，北控豫州，西頋荆、襄，南去金陵不远，以此渐恢渐进，秦、晋、燕、齐必有应者。曰重藩屏。地方见贼而迯，搃由督抚非才，弹压无术。即如淮、扬两节铖，不能御乱贼南下，至淮北一块土拱手授贼，尤可恨者！路振飞坐守淮城，家眷浮舟于远，是倡逃也。于是刘泽清、高杰有家属寄江南之说，尤而效之，其又何诛？按军法，临阵脱迯者斩，一抚二镇皆可斩也。今宜加重抚臣，责以弹压镇臣；勿设督臣，以滋牵制，则武功可奋。曰慎爵赏。亲征所至，问士卒甘苦，身与共之。一面分别各帅封赏，孰应孰滥，轻则量收侯爵，重则并夺伯爵。军功既核，军法益伸，无不用命。夫以左帅之恢复而封，高、刘之败亦封，谁为不封者？武臣既滥，文臣随之，中璫从之，臣恐天下觧体也。曰核旧官。燕京既失，有受命而叛者，受伪命而迯者，有在封守而迯，使命而迯，急宜分别定罪，为戒将来。其或阴阳诡秘，为贼行间，尤当诛绝此四者，于讨贼复仇之法亦畧具矣。而更有言者，当此国破君从，普天皆当致死；幸而不死，反膺升级，益增天遣。除滥典不宣概行外，此后一切铨除，仍请暂称行在，少存负罪引慝之诚。」

又言：「皇上践祚伊始，知无刻不以讨贼复仇为事，而独怪廷臣旬月以来，绝无一举动可慰先帝之灵者。臣请追讼之：当贼兵入秦逾晋，渐逼畿南，京师汹汹然，大江依然无恙也。而二三督抚，曾不闻遣一人一骑北进，以壮声援，致贼长驱犯阙，坐视亡危。缘平日既无料理，势不得不以君父为孤注，则封疆诸臣之应诛一。既而大行凶问确矣，诸臣便应奋戈决战，以赎前愆；而方且仰声息于南中，争言固圉之策，卸兵权于阃外，首图定策之功。搃督张国维，亲承先帝命，反滞家园，意在卸担，则封疆诸臣之应诛二。夫诸臣不骤言进兵，犹曰事无禀承。迨新朝既正位，臣谓第一义必先遣北伐之师，不然亟驰一介间道北进，或檄燕中父老，或起塞上夷王，兵激仇耻，哭九庙之灵，奉安梓宫；兼访诸皇子所在，苟仿包胥之义。虽逆贼未始无良心，而诸臣计不出此也。又不然，而亟起闽帅郑芝龙，以海师直捣燕都，九边诸督镇，卷甲衔枚，出其不意，事或可为。而诸臣又不出此也。天假之灵，令吴三桂奏功，将置我南中面目于何地！则举朝谋国不忠之应诛三。嗟乎！先帝十七载忧勤，可对皇天而泣后土。一旦身殉社稷，罹古今未有之惨，而食报臣工如此之薄，何怪从逆诸人累累若若，朝君臣而暮寇仇！昔人云：死者作，生者不愧。仰惟陛下再发哀痛之诏，将先帝十七载遗事，大书特书，布告天下；而后乃兴问罪之师，请自中外诸臣之不职者始。」疏奏，中外耸动。

命肃朝班。

湖广巡按黄澍疏纠原任巡按王聚奎，命从重勘议。聚奎先为御史，劾杨嗣昌，再劾陈启新，被谪。及超擢楚抚，至长沙赴任，因人心风鹤，城不可守，奔还武昌，故纠。

己卯，礼部更议思宗庙号以请，诏仍旧。时忻城伯赵之龙疏言『思』非美称，援证甚核。礼臣顾锡畴改拟『正宗』以请，阁臣高弘图固执前拟。上重违其意，命仍之。

庚辰，诏于明年正月行郊祀礼，仍遵洪武合祀制。

辛巳，大学士马士英疏荐谢升、张捷，命九卿科道公议。疏言二臣清执无党，又非逆案，宜以升为吏部尚书带阁衔，捷为吏部侍郎。皆阮大铖意也。初，士英以荐大铖致中外拂议，意稍折。一日阁中推词臣缺，言已故庶吉士张溥可惜。士英言：「我故人也，死酧而哭之。」辅臣姜曰广咲曰：「公哭东林贤者，亦东林耶？」士英曰：「予非畔东林者，东林拒予耳。」阁臣弘图复从臾之，颇有和觧意。及左都御史刘宗周疏自外至，大铖等宣言曰广寔使之，于是士英怒不可回。而荐升、捷等之疏出矣，或曰激宗周上疏者，在籍礼部郎中周镳，曰广不知也。然人终以宗周疏为正。

升未任左都御史徐石麒为吏部尚书，工部左侍郎何应瑞为本部尚书，户部右侍郎张有誉为左侍郎。起登莱巡抚徐人龙兵部右侍郎，王一心仍原官刑部右侍郎。人龙以不谨察。

升御史王燮都察院右佥都御史，巡抚山东。南京破，燮降北，复为御史。

诏于七月初二日恭迎圣母。

戎政兵部尚书张国维请增防三辅，命覆行。疏言：「为国之道，必居重方能驭轻。从来为江左策者，无不曰守河而后可以守淮，守淮而后可以守江，控荆襄而后可以固建业。今日事势，渐觉不同。盖患在外者，当以藩篱为先；而虚在内者，更当以根本为急。我高皇帝建都江南，于凤、泗、滁、和等处皆屯重兵，虽不名辅，而俨然有藩屏之意。今皇上已封四镇，握劲兵扼守江北矣，独不曰江南不可狃乎？请除旧设水陆额兵外，另于南京城外设战兵三万，少亦一万五千，统以能将，殚力训练，仿汉设京兆之制，为朝廷中辅。其沿江下也，请于京口设战兵三万，少亦一万五千，统以能将，殚力训练，为苏、松、常、镇之外藩，淮南之遮罩，以为朝廷东辅。其溯流而上也，请于芜湖设战兵三万，少亦一万五千，统以能将，殚力训练，为徽州、宁、太之外藩，淮西之遮罩，以为朝廷西辅。中辅譬腹心也，腹心固，然后可以连四肢；左右辅譬两翼也，两翼强，然后可以捍头目。无事分守，有事互援。目前则三路屯兵，姑用为内地虎豹之势；异日则三路进剿，即以为中原恢复之图。如是而后天子尊严、中兴之功可次第举矣。」先是，吏科都李沾亦言：「国家仿藩镇之意，分设诸镇，然考唐之节度，非尽武臣也。上自楚、郧、江、皖，以暨凤、淮、上下江处等督抚，各宜假以便宜，厚其兵力，使与诸镇权侔地错，然后无事可相维，有事可相援。夫诸镇权重，而督抚权轻，不可也。督抚、诸镇俱重，而京师独轻，尤不可也。是必补足京营旧额一十二万，然后可以成宅中制外、居重驭轻之势。臣谓当今有计者，须督诸镇碁置星列，以壮藩篱；而天子内搃六师，以重根本。」意与国维疏类，然竟寝。说者以为畏四镇猜也。


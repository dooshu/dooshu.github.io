謝非

道士丹陽謝非。往石城冶買釜還。日暮。不及家。山中有廟舍於溪水上。入中宿。大聲語曰。吾是天帝使者。停此宿。猶畏人劫奪其釜。意苦慅慅不安。夜二更中。有來至廟門者。呼曰何銅。銅應諾。廟中有人氣是誰。銅云。有人言是天帝使者。少頃。便還。須臾。又有來者。呼銅問之如前。銅答如故。復嘆息而去。非驚擾不得眠。遂起。呼銅問之。先來者是誰。銅答言是水邊穴中白鼉。汝是何等物。是廟北巖嵌中龜也。非皆陰識之。天明。便吿居人。言此廟中無神。但是龜鼉之輩。徒費酒肉祀之。急具 來。共往伐之。諸人亦頗疑之。於是並會伐掘。皆殺之。遂壞廟絕祀。自後安靜。


胸自天突循任脉下行至 中庭凡七穴第十四


天突，一名玉户，在颈结喉下二寸《气府论》注云：五寸 中央宛宛中，阴维、任脉之会。低头取之。刺入一寸，留七呼，灸三壮。《气府论》注云：灸五壮。

璇玑，在天突下一寸中央陷者中，任脉气所发，仰头取之。刺入三分，灸五壮。

华盖，在璇玑下一寸陷者中，任脉气所发，仰头取之。刺入三分，灸五壮。

紫宫，在华盖下一寸六分陷者中，任脉气所发，仰头取之。刺入三分，灸五壮。

玉堂，一名玉英，在紫宫下一寸六分陷者中，任脉气所发，仰头取之。刺入三分，灸五壮。

膻中，一名元儿，在玉堂下一寸六分，直两乳间陷者中，任脉气所发，仰而取之。刺入三分，灸五壮。

中庭，在膻中下一寸六分陷者中，任脉气所发，仰而取之。刺入三分，灸五壮。






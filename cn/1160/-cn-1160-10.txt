卷十　律诗九十四首


撰律诗

再授小谏偶书所怀

赠礼部宋员外阁老

自寛

赠卫尉宋卿二十二丈【二首】

送融州任巽户曹

寄商州冯十八仲咸同年

送史馆学士杨亿闽中迎侍

览镜

送寇谏议赴青州

宁公新拜首座因赠

寿宁节祝圣寿【十首】

幕次闲吟【五首】

还韦度支韶程集

将赴单州和韦度支相送之什次韵

初上单州有作

送秘阁裴都监奉使两浙【已下再入西枢作】

送戚殿丞之任括苍

送冯中允之任婺州

寄题义门胡氏华林书院

送母殿丞赴任齐州

送张监察通判余杭

送杨屯田通判永兴

书斋

书怀简孙何丁谓

送柴谏议之任河中

送仆射相公赴西郊

送李着作

送礼部苏侍郎赴南阳

制除工部郎中出内署【巳下滁州作】

诏知滁州军州事因题【二首】

滁州官舍【二首】

堂前井

荒亭晩坐

身世

琅邪山

为郡

自笑

自问

夜长

与嘉佑同游宝应寺

迂儒

花鹿

今冬

滁上谪居【四首】

戏题二章述滁州官况寄翰林旧同院

高闲

腊月

雪中看梅花因书诗酒之兴

朝簪

贺吕佑之谏议

贺冯起张秉二舍人

送都官梁员外同年之江南转运

有伤

寄杭州西湖昭庆寺华严社主省常上人送郑褒归闽中

赠王献

病假

偶题【三首】

诗酒

司空相公挽歌【三首】

和庐州通判李学士见寄【二首】

赠朱严

戏和寿州曾秘丞黄黄诗

又和曾秘丞见赠【三首】

和朱严留别

赋得纸送朱严

饶州马殿院频寄黑髭药服数千丸斑白未减作诗以报之

岁暮感怀

送郑南进士归洪州

再授小谏偶书所怀

宦途滋味饱更谙命薄於人分亦甘两鬓雪霜为小谏六街泥雨趂常参便休禄仕饥寒累强逐班行面目慙安得去如种处士板舆荣侍卧终南【种放与母偕隐终南】

赠礼部宋员外阁老【自汝州副使拜命前年与予同贬】

未还西掖旧词臣且向南宫作舍人【礼部员外号南宫舍人】休叹贰车如苇竹【令外郎散副使一郡至三两员】须知百日掌丝纶【故事礼曹外郎百日内知制诰】锦窠官重真殊拜玉笋班清只一身【今朝中员外甚多礼曹一人而已】堪笑白头王小谏握兰犹未得相亲

自寛

身世龙锺且自寛追量才分合饥寒朝中旧友休夸贵箧里新诗不博官暁发静梳微霰落夜琴闲拂古风残会须归去沧江上累石移莎拥钓滩

赠卫尉宋卿二十二丈【二首送前翰长侍郎】

性情和雅得天真卿寺鳌头任屈伸三品且随前宰相【大卿班在尚书下与吏部宋吕二相公相接】重瞳偏认旧词臣宿斋院冷琴横膝朝退门闲鹤伴身多少抠衣门弟子侧聆还望秉陶钧

谪宦归来发更斑徊翔犹在寺卿闲几多僚友三台上大半生徒两制间旧赐锦袍多贳酒新裁纱帽欲归山东垣小谏龙锺甚空媿洪炉早铸顔

送融州任巽户曹【撰越王爱姬墓志得罪】

御前曾取好科名一掾如何万里行身落蛮夷人共惜罪因文学自为荣吏供版籍多鱼税民种山田见象耕君看咸通十司户投荒终久是公卿

寄商州冯十八仲咸同年

迁客秋来捧诏还故人多怪髩毛斑重为东掖垣中士犹梦西晖亭下山静算宦途皆是命老思身计不如闲何时相约同归隐水竹萧萧并掩关

送史馆学士杨亿闽中迎侍

迎侍闽川去路长才名官职过欧阳翰林贵族夸东榻【杨近为副翰张舍人坦腹】史馆清衔庆北堂别酒正逢寒菊绽归舟应见早梅香拾遗健羡吟诗送莫笑蹉跎两髩霜

览镜

览镜笑浮生秋霜发数茎才高空有气官散即无荣贫久心还乐吟多骨亦清他年文苑传应不漏吾名

送寇谏议赴青州

表海镇峥嵘枢臣辍禁庭两蕃申族帐七县造图经密勿君恩异循良祖德馨旗旌驱驿路鼔角出郊垧归梦寻温树行尘动福星上仪三道判排设十间厅风静衙门戟霜寒郡阁铃看山楼号白封社土分青花好诗难惜梨甘酒易醒【牡丹水梨皆青州所出】徵还都几日莫爱妓娉婷

宁公新拜首座因赠

着书新奏御【上诏承旨苏公道士韩德纯与公集三教圣贤事迹各五十卷故有首座之命】优诏及禅扉首座名虽贵家山老未归磬声寒遶枕塔影静侵衣终忆西湖上秋风白鸟飞

寿宁节祝圣寿【十首】

行漏齐趋圣节筵云开金阙上青天平明引入长生殿共祝尧云百万年

数声飞电响鸣鞘香袅金鑪映赭袍王母亲承玉皇诏年年今日进蟠桃

华胥国主何时见兜率天宫底处开尽说今年寿宁节一齐移入帝城来

帘前可爱三冬日堦下新抽七叶蓂昨夜灵台因预奏彩云高捧老人星

益算真君南斗高还因圣节奏天曹扶桑枯尽灵椿老始放尧眉出寿毫

庄周浪说华封祝汉帝虚传嵩岳声争似寿宁嘉节日千门万户愿长生

帝德由来动百神年年圣节絶纎尘万家喜气生和气冬日翻疑一日春

只为忧民感上玄玉京今日集羣仙更教添注吾君寿直过人皇万八千

汉主寿山称万岁玄宗佳节号千秋吾皇别享无疆福百姓懽呼动九州

谪宦商於又解梁二年不见赭袍光重来班列虽疎远祝寿情深泪数行

幕次闲吟【五首】

二年憔悴咏江蓠恩诏重教侍玉墀寓直掖垣休入梦常参幕次且吟诗新文自负山中集旧吏多惊髩畔丝莫道谏官无一事犹胜闲卧解州时

禁漏迟迟待立班坐愁身计忽长叹时清幸遇千年运头白重为八品官乌帽半欹残月冷马鞭慵执暁霜寒君恩未报心犹壮不敢思归七里滩

文章曾受帝褒称幕次孤吟冷似氷借马趂朝长後到问人求米尽难凭僮教罢药朝无酒儿废看书夜絶灯除却金章在腰下其余滋味一如僧

六里山中谪宦身归来无路掌丝纶堦前不见朱衣吏堂上空辞白发亲月入可堪茶作俸雨多还怯桂为薪懒求郡印缘何事曾忝西垣侍从臣

江蓠吟尽髩成霜谪宦归来梦一场每日秖窥丹凤案被人犹唤紫微郎斋宫独坐风翻幕客舍闲吟叶满床若是承明容再入未曾荒废旧文章

还韦度支韶程集

岭南为郡带名曹万里江山兴咏饶皇宋声名归雅正有唐门地本逍遥雪霜思苦虽侵鬓金紫恩深已佩腰旧草满囊胜薏苡几聨乘醉写芭蕉进来圣主回天眷抄逐蛮僧过海潮何事曹南得披览韶程风什似闻韶

将赴单州和韦度支相送之什次韵

就养求官动圣知专城犹得近王畿乡人竟指曾题柱丘嫂应慙不下机西掖罢批天子诰北堂荣着老莱衣邻封唱和如多暇三载须成一集归

初上单州有作

旧官休念直承明就养谁能系宦情蓝绶昔年为短簿彩衣今日是专城妓人半在登楼看亲老初来满郡迎漫逐肩舆张皂盖平生唯有此时荣

送秘阁裴都监奉使两浙【已下再入西枢作】

霏霏梅雨洒船窻緑树参差早稻黄捧诏暂辞图籍府扬帆深入水云乡皇华赐讌江楼月御札闲开野寺香若到苏台人问我长官重作紫微郎

送戚殿丞之任括苍

佐郡海西边挂帆离兔园远经罗刹石近去鶺鴒原菊暖秋飞蝶霜晴夜叫猿老郎方吏隐应笑市朝喧【殿丞令弟知温州永嘉县】

送冯中允之任婺州

东南宦游多胜游婺女星下溪山幽严陵隐德七里濑沈约诗名八咏楼岸上黍离经故国湖边木脱正高秋承明三入妨贤久拟覔江乡小郡侯

寄题义门胡氏华林书院

水阁山斋架碧虚亭亭华表映门闾力田岁取千箱稻好事家藏万卷书旋对杯盘烧野笋别开池沼养溪鱼吾生未有林泉计空媿妨贤卧直庐

送母殿丞赴任齐州

三齐号难治民瘼待良医勿谓人多诈须教吏不欺鱼盐多近海桑柘润连淄御礼新颁历无忘训诫辞【上亲选良吏仍赐御前历子】

送张监察通判余杭

郡城潇洒浙江滨暂辍乘骢慰远民莫放霜威夸御史且收风景属诗人雪侵楼上迎潮眼花拥湖边泛月身尽是公余吟咏处好飞佳句寄词臣

送杨屯田通判永兴

长安弃废此藩方通理犹宜占省郎入洛才名齐二陆【屯田自浙入朝鏁厅及第】有唐门户本三杨【屯田靖恭杨氏唐末避地江南】袖中丹桂家声在道畔丰碑祖德光【关西夫子碑在閺乡路上】莫向公余寻故第榛芜难认靖恭坊

书斋

年年赁宅住闲坊也作幽斋着道装守静便为生白室着书兼是草玄堂屏山独卧千峰雪御札时开一炷香莫笑未归田里去宦途机巧尽能忘

书怀简孙何丁谓

三入承明已七年自慙踪迹久妨贤吾子几时归凤阁病夫方欲买渔船季路旨甘知已矣潘安毛髩更皤然举人自代何由得归去东臯种黍田

送柴谏议之任河中

蒲津名郡得名公谏纸缄箱且罢封红药堦墀曾吐凤緑莎厅事旧鸣蛬【故事河府院省緑莎厅唐吏治政时好事者常加浇溉兵兴之後为不好事者铲去之公好事者也可复此景故云】下车首谒重华庙入境先经五老峯见说丘门诗板在应教回也继遗踪【故兵部王侍郎尝知河府公之座主也】

送仆射相公赴西郊

五十日端揆西郊任保厘偶抛三事重未失百寮师府县威仪引宫城管钥随麤官嫌出将剧位是留司樱笋供筵馆蜩蝉响路岐碧纱题壁处昼锦下车时请雨摩腾塔寻芳白傅祠维嵩过旧隐禊洛赋新诗礼絶应悬榻公余尚读碑留台崇帅表内殿列须知易退甘龙卧难虚是凤池两京全咫尺三史不参差康济荒年谷风标飣座梨【唐相崔远文词清丽风神峻整时人谓之耳】弼谐终在我睠注更同谁温树隂犹在甘棠影暂垂常濡玉堂笔愿草白麻词

送李着作

芸阁新衔捧诏归历阳湖畔拜庭闱已闻爱子披朱绂【着作郎君已赐服色】犹学婴儿着彩衣饭馈海陵红稻软鱠擎淮水白鱼肥吾生自失荣亲禄谩踏花砖入北扉

送礼部苏侍郎赴南阳

拜命辞台席扶亲道更光风流在东阁优逸是南阳治箧排宸翰行衣带御香袴襦编户暖扇枕板舆凉铃阁留僧饭书斋着道装遗踪寻耿邓善政法龚黄潭净秋收菊郊平暁坐棠未应淹郡国即是复岩廊一自同鹏鸟重来浴凤皇贰卿二十八羞杀老冯唐

制除工部郎中出内署【已下滁州作】

温树隂中别玉堂应星犹得入文昌莫嫌工部官曹慢杜甫才名是外郎

诏知滁州军州事因题【二首】

暁直银台作侍臣暮为郎吏入埃尘一生大抵如春梦三黜何妨似古人不称禁中批紫诏犹教淮上拥朱轮时清郡小应多暇感激君恩养病身

罢直金銮领一麾依前顦顇咏江蓠所嗟吾道关消长岂为微躯系盛衰尚媿临民为父母终当学稼养妻儿自怜此度辞京阙犹胜商山副使时

滁州官舍【二首】

忽从天上谪人间知向山州住几年俸外不教收果实公余多爱入林泉朝簪未解虽妨道宦路无机即是禅铃阁悄然私自问郡斋何异玉堂前

失职金銮假一麾琅琊山色遶城池解龟且作三年调下马先吟八絶诗勾检簿书宁免俗逢迎使命亦随时公余不敢妨吟咏异日声名继至之【独孤及字至之为滁州刺史】

堂前井

公署在山上凿泉深且清一杯冰溜满六月火云生利物诚堪拜投钱恶近名饮之何以报官况与诗情

荒亭晚坐

荒亭秋日沈独坐白头吟为郡浑无味归田素有心鹊翻枫叶乱蛬响菊丛深微物休相聒幽怀老不禁

身世

淮边为小郡身世复何云妻病无医药儿痴废典坟簪裳看似梦俸禄薄如云不作归耕计何阶望致君琅邪山【东晋元帝以琅邪王渡江常居此山故溪山皆有琅邪之号不知晋已前何名也】

连袤复迢嶤峰峦架泬寥流名自东晋积翠满南谯洞碧通仙界溪明润药苖古台临海日絶顶见江潮杉影挐云暗泉声出竹遥庙碑传汉祖寺额认唐朝旱岁时沾稼灵踪合禁樵诗章因我盛【唐贤游者多矣无琅邪山诗】屏障遣谁描近住人多秀频登酒易消图经标八絶?霍合相饶

为郡

为郎为郡意何阑羞拂朝缨盖病顔赐笔任分双管赤梳头已是二毛斑道孤自合先归隐俸薄无由便买山出坐两衙皆勉强此心长在水云间【汉尚书郎月给赤管大笔一双】

自笑

年来失职别金銮身世漂沦髩发残贫藉俸钱犹典郡老为郎吏是何官开樽暂喜愁肠破堆案仍劳病眼看自笑不归田里去谩将名姓挂朝端

自问

自问意何如身穷业有余卷怀君子道耽味古人书月给非无酒晨羞亦有鱼山头刺史宅未识是吾庐

夜长

後楼前阁五严更顔髩侵人睡渐轻病眼己甘书册废愁肠犹取酒杯倾风揺纸帐灯花碎日照氷壶漏水清吟尽旧诗犹展转百回移枕未天明【眼病黑花夜不看书数年矣】

与嘉佑同游宝应寺

滁阳领郡经三月宝应游山始一回屐齿免忧岩下折簿书长苦案头堆粼粼泉石吟魂健漠漠烟岚病眼开尽日引渠寻胜境读碑看篆拂苍苔

迂儒

自笑是迂儒诚宜与世疎左迁犹上疏薄俸亦抄书漠漠花侵眼萧萧发映梳惟当早休去幽处卜吾庐

花鹿

花鹿一何驯长随病使君必教吾在野当与尔为羣静饮清溪水闲眠碧洞云犹胜市朝里逐衆走纷纷

今冬

休思官职落青云且算今冬养病身白纸糊窻堪听雪红炉着火别藏春旋蒭官醖漂浮蚁时取溪鱼削白鳞况是丰年公事少为郎为郡似闲人

滁上谪居【四首】

迹去金銮殿官移玉笋班才高宁免妬命薄不如闲暁监悲华发春醪慰病顔为郎身渐老自笑不归山迹忝词林旧官为郎署卑同羣甘鸟兽苟禄为妻儿未有一事立空惊双髩衰唯怜文集里添得谪官诗敢叹我命薄所嗟吾道消谪官淮上老京信日边遥巧宦或五鼎甘贫唯一瓢居然古人事名迹讵相饶一日复一日悠悠任此生所悲频谪宦不是厌专城有悔皆因禄无凶未若耕林泉何处好终卜挂吾缨戏题二章述滁州官况寄翰林旧同院

要知滁上兴如何养拙偷安幸亦多小郡既无衣袄使丰年兼有袴襦歌公余处处携山屐官醖时时泛海螺病眼白头唯醉睡朝廷好事不闻他

要见滁州谪宦情信缘随俗且经营不夸两制词臣贵多伴三班奉职行楼堞向空乘月上樽罍有酒对山倾昇沈得丧何须问况是浮生已半生

高闲

谪官滁上欲何为唯把高闲度岁时费尽俸钱因合药忙於公事是吟诗京中吏去慵传信江外僧来与撰碑更待吾家婚嫁了解龟休致未全迟

腊月

腊月滁州始觉寒年丰岁暮郡斋闲官供好酒何忧雪天与新诗合看山日照野塘梅欲绽烧回荒迳草犹斑吏人散後无公事门戟森森夕鸟还

雪中看梅花因书诗酒之兴

年来滁上兴何长唯把吟情入醉乡雪片引诗胜玉帛梅花劝酒似嫔嫱凝眸未厌频频落拥鼻还怜细细香谪宦老郎无一物清贫犹且放怀狂

朝簪

一戴朝簪已十年半居谪宦半荣迁壮心无复思行道病眼唯堪学坐禅醉谢陶公长欠酒俸慙吾祖不言钱白头郎署成何事见拟休官自种田【陶公云饮酒常不足】

贺吕佑之谏议【自起居舍人拜命不由员外郎】

凤阁前年陪步武麟台昔日是交游先归内署身虽忝直上高坡命更优玉笋外郎全弃掷土山果毅免经由却应回笑滁阳守官似冯唐半白头

贺冯起张秉二舍人

八年东观知深屈【冯舍人雍熙丁亥岁与予同直史馆】百日南床秖暂经【张自知杂入阁下】春暖并吟红药树云开双见紫微星綉衣脱後休持斧珠履抛来免过厅【冯兼越王翊善】应念出官淮水上被人还笑屈原醒

送都官梁员外同年之江南转运

月宫同岁取丹枝次第飞翔侍玉墀出职未吟红药树转官新入白云司【都官刑部属司】使权繁重虽无暇曹局清闲合赋诗【薛能李频郑谷皆为都官】不似谪官淮水上髩毛衰飒咏江蓠

有伤

壁上时牌催昼夜案头朝报见存亡悬车又丧司空相延阁新薨贾侍郎【二公相继薨者】陶铸官资经化笔【某登朝後所任皆司空在中书】品题名姓在文场【予应举时贾公以驾部员外知制诰用知贡举遂蒙首冠多士】繐帷一恸无由得徒洒春风泪数行

寄杭州西湖昭庆寺华严社主省常上人

梦幻吾身是偶然劳生四十又三年任夸西掖吟红药何似东林种白莲入定雪龛灯焰直讲经霜殿磬声圆谪官不得余杭郡空寄高僧结社篇

送郑褒归闽中

褒也瓯闽士文高行益修干名逢诏罢归计逼亲忧鸥鸟终相狎公卿谩欲留刺桐花下宅兰蕨奉晨羞

赠王献

举子竟文赋风骚委路尘吾宗多警句诗道未无人青眼有谁是白头空镊频贾生如再召为尔指迷津

病假

小郡虽无事常时亦有劳坐衙衫强着判案笔须操眼病因求假身闲更觉高何当长似此归去老蓬蒿

偶题【三首】

贾谊因才逐桓谭以?疎古今当似此吾道竟何如郑兴亲未葬张籍眼多昏何时解印绶归去卧山村白头厌郎署病眼欲分司寸心犹未决所顾在妻儿

诗酒

白头郎吏合归耕犹恋君恩典郡城已觉功名乖素志秪凭诗酒送浮生刚肠减後微微讽病眼昏来细细倾樽杓不空编集满未能将此换公卿

司空相公挽歌【三首】

全德羣儒服清名信史书何人不调鼎唯我得悬车萧相文无害于公庆有余三川归葬地松檟自扶疎执礼身虽退思贤宠未衰垂行三入命遽逼九原期本末皆书史功名别树碑须知文集里全似白公诗去岁频宣召观灯复赏花健嫌灵寿杖轻弃富人车列座先台席温顔逼翠华而今宅前路雨破筑堤沙

和庐州通判李学士见寄【二首】

北门西掖久妨贤出入丹墀近八年且把一麾淮水上敢思三接浴堂前将何政术称循吏岂有文章号谪仙除却清贫入诗咏山城坐客冷无氊【杜工部戏赠郑广文诗云才名四十年坐客寒无氊】

金銮失职下蓬瀛也向淮边领郡城堆案簿书为俗吏满楼山色负吟情庐江地近音尘断何逊诗来格调清未得罇前一开口可怜心绪独揺旌

赠朱严

未得科名髩已衰年年顦顇在京师妻装秋卷停灯坐儿趂朝餐乞米炊尚对交朋賖酒饮徧看卿相借驴骑谁怜所好还同我韩柳文章李杜诗【严妻能书常写文卷】

戏和寿州曾秘丞黄黄诗

黄黄真是小巫娥买恐千金价不多别母语娇空有泪对人声颤未成歌产从南国胜桃李携去东山隐薜萝滁上老郎无妓女草玄读易拟如何

又和曾秘丞见赠【三首】

非才误受帝恩深报国空存一片心命薄任从官进退道孤难与衆浮沉日边信断无归梦滁上公余且醉吟劳寄新诗远相唁野云何处望为霖【来诗云其如夷夏待为霖】谬因文字立虚名寓直金銮冒宠荣两度黜官谁是援二毛侵髩自堪惊宫花谩役春来梦山蕨聊供醉後羮身外浮华尽闲物不将穷逹问君平

箧中经岁鏁朝衣自觉心闲少梦思失马叟言徒喻道牧猪奴戏任争碁且持使节安黔首莫爱恩波沃漏巵况是无功头已白此身长恐负明时

和朱严留别【依本韵】

之子有文行常流窃比难援毫秋露下【生文学余力尤工篆隶】开卷古风寒场屋推盟主声诗立将坛论儒轻五霸议古嫉三桓师仰唯韩愈才名压李观【生有师韩说】固穷多短褐忧道即忘餐见访山围郡相逢菊满栏眼青怜造士头白媿郎官罢举层霄远监州勺水蟠贫厨兼味少市醖数杯酸旧业烦君勘新题为我刋【生为手勘小畜集又书八絶诗在也】临岐留雅什天马撼金銮

赋得纸送朱严【即席探题】

洁白又方正似君心坦平空随文价贵未免刺毛生客被侵霜薄山窻映雪明前春悬作牓应见淡书名饶州马殿院频寄黑髭药服数千丸斑白未减作诗以报之

两州迢递隔长江寄药知君念老郎妙术远慙周柱史衰容争奈汉冯唐未除凡骨无仙分欲断愁根有醉乡多羡绣衣须髩黑满身唯带柏台霜

岁暮感怀

岁暮山城放逐臣老从霄汉委泥尘公卿别後全无信兄弟书来秖说贫眼看青山休未得鬓垂华发摘空频文章气槩成何事沾惹虚名误此身

送郑南进士归洪州

霜飘枫叶满长郊家指西山旧结茅访我谪居龙失水怜君行路鸟焚巢仲尼未免遭儒戏扬子何烦解客嘲归去豫章泉石好不知徐孺与谁交












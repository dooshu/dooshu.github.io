方回　读放翁诗作

放翁六十二，起家守严陵。

三稔即只召，礼闱直青绫。

虚翁四十九，外补当兵兴。

七稔始受代，万死脱怨憎。

放翁□□豪，决起天池鹏。

短章异大篇，往往蛟龙腾。

虚翁亦嗜诗，瘦骨枯崚嶒。

欲和郡中作，百冗嗟弗能。

曩读剑南集，几夜挑孤灯。

今兹一再读，愤气填我膺。

公昔承平日，从容泥轼凭。

啸咏遍泉石，醉乐多宾朋。

而我值变故，祸患来相作。

钤须意少暇，晓夕惟战兢。

拙稿千取百，秋暮号蝉蝇。

仰望子陆子，绝意天阶升。

忽梦一老仙，电眸齿如冰。

手执玉如意，坐控琴高鲮。

指麾若讲授，揖我谓我譯。

大道有坛阶，所□□级登。

汝年故未耄，亢健侔霜鹰。

乞汝九万笺，但勤攻剡藤。

异日大罗天，后车许汝乘。

西风萧萧凉，桐江碧澄澄。

祠诀隐丹崖，古刻刓苍棱。

万重云雾间，往问南山僧。

方回


▼虎丘行次朱赏静见寄韵

我谋我隐西郭西，读书坐觉长身低。

出门到寺才数里，野水沙竹生秋辉。

恨无酒舫漾落日，百钱行自悬青藜。

时危未卜久安宅，幸遇胜地须扳跻。

山中况逢暑雨过，枇杷树高阴满池。

兴来即游兴尽返，迎送岂要山僧知？

两崖石根下插水，绿藤倒拂风生漪。

空堂朝鼓起龙蛰，高塔夜铃惊鹘栖。

人生在世本为客，随意且留何必归？

丘陵莫叹今日异，城郭更恐佗年非。

苍茫万事孰可问，孤鸟已没空烟霏。

念君不游何所为，作字寄我如张芝。

真娘有灵应大笑，把酒岂不延题诗？

秋风今朝动江浦，挂席正是当年期。

与君一吊兴废迹，荒台古树闻乌啼。


后德篇第二

凤仪龙马，圣帝之祥；麟趾关雎，后妃之德。是故帝喾三妃，生稷契唐尧之圣。文王百子，绍姜任太姒之徽。沩汭二女，绍际唐虞之盛。涂莘双后，肇开夏商之祥。宣王晚朝，姜后有待罪之谏。楚昭宴驾，越姬践心许之言。明和嗣汉，史称马邓之贤。高文兴唐，内有窦孙之助。暨夫宋室之宣仁，可谓女中之尧舜。乌林尽节于世宗，弘吉加恩于宋后，高帝创洪基于草莽，实藉孝慈。文皇肃内治于宫闱，爰资仁孝。稽古兴王之君，必有贤明之后，不亦信哉。


老杜劉禹錫白居易詩

老杜《北征》詩曰：「唯昔艱難初，事與前世別。不聞夏商衰，中自誅褒妲。」意者明皇覽夏、商之敗，畏天悔過，賜妃子死也。而劉禹錫《馬嵬》詩曰：「官軍誅佞幸，天子舍夭姬。群吏伏門屏，貴人牽帝衣。」白樂天《長恨》詞曰：「六軍不發爭奈何，宛轉蛾眉馬前死。」乃是官軍迫使殺妃子，歌詠祿山叛逆耳。孰謂劉、白能詩哉！其去老杜何啻九牛毛耶。《北征》詩識君臣之大體，忠義之氣與秋色爭高，可貴也。


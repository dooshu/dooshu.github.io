少年行





君不见淮南少年游侠客，白日球猎夜拥掷。呼卢百万终不惜，[一]报仇千里如咫尺。[二]少年游侠好经过，浑身装束皆绮罗。兰蕙相随喧妓女，风光去处满笙歌。骄矜自言不可有，侠士堂中养来久。好鞍好马乞与人，十千五千旋沽酒。赤心用尽为知己，黄金不惜栽桃李。桃李栽来几度春，一回花落一回新。府县尽为门下客，王侯皆是平交人。[三]男儿百年且乐命，何须徇书受贫病。男儿百年且荣身，何须徇节甘风尘。[四]衣冠半是征战士，穷儒浪作林泉民。遮莫枝根长百丈，不如当代多还往。遮莫姻亲连帝城，不如当身自簪缨。[五]看取富贵眼前者，何用悠悠身后名。

[一]《珊瑚钩诗话》：“樗蒱，今谓之呼卢，取纯色而胜之之义以名之耳。”



[二]《说文》：“八寸谓之咫。”



[三]徐陵《与裴之横书》：“文辞简略，礼等平交。”



[四]《三国志》：“先轸丧元，王蠋绝脰。殒身徇节，前代美之。”徇，谓以身从物也。



[五]《鹤林玉露》：诗家用“遮莫”字，盖今俗语所谓“尽教”是也。《渔隐丛话》：《艺苑雌黄》云：遮莫，俚语，犹言尽教也。自唐以来有之。故当时有“遮莫你古时五帝，何如我今日三郎”之说，然词人亦稍有用之者。杜诗云：“久拼野鹤如霜鬓，遮莫邻鸡下五更。”李太白诗云：“遮莫枝根长百丈，不如当代多还往。遮莫亲姻连帝城，不如当身自簪缨。”《汉书·陈万年传》：即蒙子公力，得入帝城。



严沧浪曰：此诗只数句类太白，余皆浅近浮俗，决非太白所作。萧士赟曰：末章十二句辞意迫切，似非太白之作，巨眼者必能辨之。






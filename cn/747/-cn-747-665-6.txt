○与新罗王金重熙等书

敕新罗王金重熙：金献章及僧冲虚等至，省表兼进献及进功德并陈谢者，具悉。卿一方贵族，累叶雄才，仗忠孝以立身，资信义而为国，代承爵命，日慕华风，师旅叶和，边疆宁泰，况又时修职贡，岁奉表章，进献精珍，忠勤并至，功德成就，恭敬弥彰，载览谢陈，益用嘉叹。沧波万里，虽隔於海东，丹慊一心，每驰於阙下，以兹嘉尚，常属寝兴。勉宏始终，用副朕意。今遣金献章等归国，并有少信物，具如别录。卿母及妃并副王宰相已下，各有赐物，至宜领之。冬寒，卿比平安好，卿母比得和宜，官吏、僧道、将士、百姓等各加存问，遣书指不多及。


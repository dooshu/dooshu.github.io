禹贡


贡，是贡赋。这一篇，史臣记大禹平水土，定贡赋，及经理天下的事。独以贡名篇者，水土平而后贡赋定，特举其成功而言也。





禹敷土，随山刊木，奠高山大川。

这一节是总记大禹治水之要。

敷，是分。刊，是除。奠，是定。

史臣说：当时洪水横流，泛滥于天下，九州的区域都不辨了。禹受命治水，乃先分别土地，以为冀、兖、青、徐、扬、荆、豫、梁、雍之九州。然后知某州最下，治之宜先；某州最高，治之宜后，可以随地而施功矣。凡水都发源于山，只为山势阻塞、道路不通，所以有怀襄之害。禹乃随山而行，相其便宜，又除去了障蔽的树木，以通其道路。然后知某水为某山所壅，必须开凿；某山为某水所出，必须浚治，可以因势而利导矣。九州既分，又须立各州的表识，以为之纪纲。禹乃定其山之高者、川之大者，与做一州之疆界。如某处有某山，便可寻众山之脉络；某水在某处，便可寻众水之脉络，而导山导水之功，皆可举矣。禹之治水，大要不出此三件，故总揭而言之如此。





冀州。

此以下是分记九州治水之成功。

冀州，即是今北直隶、山西、河北等处，及辽东义州卫迤西地方。当尧之时，水为民患者莫甚于河，而冀州乃河水所经，又帝都所在，故禹受命治水，先从此起。不言疆界者，冀州三面抵河，观兖、豫、雍三州所至，便自可见，亦所以尊京师，示王者无外之意也。





既载壶口，治梁及岐。

篇中凡既字都是既已成功之词。载字解做始字，言禹治水施功，实始于此。壶口、梁、岐，都是山名。壶口山，旧志在河东郡北屈县东南，即今山西平阳府吉州。梁山，旧志在离石县，即今山西太原府石州。岐山，旧志在汾州介休县，今在汾州孝义县西。

冀州之水，以河为大。壶口山，乃河水冲激的去处，禹始初便去治他，所以杀河势也。梁、岐二山，乃河水经流的去处，禹便治梁而及于岐，所以开河道也。于是冀州无河水之患矣。





既修太原，至于岳阳。

修，是修整前面的工程。地广而平叫做原。太原，即今山西太原府地方。岳，是太岳，即今山西霍州之霍山。山南叫做阳，岳阳是太岳之南。

冀州之水，其次莫大于汾。汾水出于太原，经于太岳，鲧尝治之，功未成就。禹则因其功而修之，先治太原，以浚汾水之源，从此至于太岳之南，中间诸山无不修治，以导汾水之流。由是顺流入河，而冀州无汾水之患矣。





覃怀厎绩，至于衡漳。

覃怀，是地名，即今河南怀庆府地方。厎绩，是成功。衡漳，是水名。漳水有二：一出山西乐平县之少山，叫做清漳；一出山西长子县发鸠山，叫做浊漳。二水合流横入于河，故总叫做衡漳。

覃怀在涞、淇二水之间，往时洪水泛滥，平地皆水，致功为难。及河汾既治，禹功可施，然后覃怀之地，致有平治之功，而无垫溺之患。以至于衡漳所经，凡是平地，也都厎绩，与覃怀一般。盖至是而冀州之土无不平矣。





厥土惟白壤。

土性柔软不成块的叫做壤。

水患既平，则土复其常，必须辨其色性，然后可以教民稼穑而制其贡赋。故辨冀州之土，其色则白，其性则壤，一州之土虽未必尽然，而白壤者居多，故以白壤名之。





厥赋惟上上错，厥田惟中中。

赋，是田土上起的税粮。错，是间杂不等的意思。盖地力有厚薄，年岁有丰凶，遇着成熟的年，便照常额；遇着凶岁或地土有抛荒的去处，使从宽赋，所以税粮多寡不等，这叫做错。

禹因土宜既辨，地利可兴，遂将九州的田赋，总较其多寡肥瘠，分为九等。于是定冀州之赋，则居上上为第一等，而或地力年份不同，则间出第二等；定冀州之田，则居中中而为第五等。先言赋而后言田者，京师是天子所自治，场圃园田之类各有钱粮，非尽出于田也。赋高于田四等者，地广而人稠，生之者众也。





恒、卫既从，大陆既作。

恒、卫是二水名。恒水出今真定府曲阳县，旧时东流合滱水，今西南流至行唐县入滋水。卫水出今真定府灵寿县，东入滹沱河。从，是顺着正道。大陆，即今顺德府及赵州深州地方。作，是耕治。

冀州水患既除，由是恒、卫之水各须其正道，大陆之地皆可以耕作，而冀州之土无有不平者矣。这二项成功最迟，故纪于田赋之后。





岛夷皮服。

岛夷，是冀州东北海岛之夷，属于中国者。

畿内之地，出赋已多，故不制其贡。独有海岛属夷，每年进贡，止用皮服，一以示羁縻之义，一以明不贵异物也。





夹右碣石入于河。

夹右，是挟在右边。碣石，是山名，旧志在北平郡西南河口之地，即今永平府之南，后来渐没于海。

冀州东西南三面临河，贡赋转运都可直达，惟北方诸水皆不与河通，故贡赋之来必自北海入河，南向西转。那碣石之山，在河口海滨，正是他右手转湾的去处，却似挟他在右边的一般，所以说“夹右碣石入于河”。入河，则达帝都矣。

以上都是经理冀州的事。





济、河惟兖州。

此以下每州都标个疆界，所谓奠高山大川也。

禹定兖州的境界，东南跨过济水，西北直到大河，这地方都属兖州。如今北直隶大名府，及景州、沧州、山东东昌府及德州、武定、滨州、济宁、曹州等处都是。





九河既道。

九河，是徒骇、太史、马颊、覆鬴、胡苏、简洁、钩盘、鬲津八条支河，并河之正派，总为九河。禹时在今河间府沧州一带地方，后来黄河南徙，故道都湮没了。道，是顺其道。

河水自大陆以北，到兖州地方，其势愈大，为害愈甚。禹乃疏其正派、分其支流以为九河，使都入海，不复漫流为害矣。





雷夏既泽。

雷夏，是泽名，旧志在济阴郡城阳县西北，今山东濮州雷泽城就是。水有蓄聚叫做泽。

方河水横流而入于泽，泽不能受，也都泛滥奔溃。今九河既治，故雷夏亦能蓄水成泽，不至于溢出而为患。盖凡水之止者，无不治矣。





灉、沮会同。

灉、沮是二水名，自河出者为灉，自济出者为沮。会同，是合流为一。方河水泛滥之时，灉沮小水，也都散漫。今九河既治，故灉沮二水，合流为一，如诸侯会同以朝天子的一般。盖凡水之流者，无不治矣。





桑土既蚕，是降丘宅土。

桑土，是宜栽桑树的地土。蚕，是养蚕。降，是下。丘，是高地。宅，是居。土，是平地。

兖州水患最甚，凡是宜桑之土，都渰没了。今水落土干，桑树渐盛，可以养蚕而取丝矣。往时兖州之民，都往高处避水。今桑土既蚕，由是都从丘陵下来，居于平地，不苦于卑湿矣。兖州之土无不平，于此可验。





厥土黑坟，厥草惟繇，厥木惟条。

坟，是土脉高起的模样。繇，是茂。条，是长。

兖州水患既平，土宜可辨。故辨其色则纯黑，性则坟起。土性既复，地利可兴。故其草则繇而蕃茂，其木则条而长盛。盖兖州居河济下流，水未平，则为卑湿，于草木不宜；水既平，则为沃衍，于草木最宜，故特举以为证也。徐、扬二州言草木，亦是此意。





厥田惟中下，厥赋贞，作十有三载乃同。

贞，是正。作，是耕治。同，是同于他州。

禹定兖州之田，则居中下为第六等，其赋则是最薄的正额，为第九等。不曰下下而曰贞者，君天下者以薄赋为正也。这地土且便不起科，必待耕治，十有三年，生理尽复，然后使同他州办纳税粮。盖兖州当河下流，被害尤剧，今水患虽已平治而生理尚是艰难，故特加宽恤。圣人爱民之仁如此。





厥贡漆、丝，厥篚织文。

贡，是下献于上。田里出的税粮叫做赋，地方产的物件叫做贡。篚是竹筐之类。织文，是织成文采的币帛。

禹既定田赋之等，又制贡物之宜。兖州厥木惟条，其树多漆，则使之贡漆；桑土既蚕，其地多丝，则使之贡丝；至于织成文采的币帛，乃丝中之贵重者，则又使之盛于筐篚以入贡焉。盖漆所以制器，用丝与织文所以备章服，皆国用之不可阙者，故因其所有而取之。





浮于济、漯，达于河。

水中行船叫做浮。济、漯，是二水名。济水，旧志出河东郡垣曲县王屋山东南，今在河南怀庆府济源县，西至温县南入河。漯水，是河之支流。

禹因济、漯二水皆可通河，故定兖州之贡道。或去济水近便的，则浮舟于济以达于河；或去漯水近便的，则浮舟于漯以达于河。达河，则达帝都矣。

以上都是经理兖州的事。





海、岱惟青州。

这是定青州的境界。

岱，是泰山，在今山东济南府泰安州。

禹既分了青州，遂定其境界。东北跨大海，西南到泰山，这地方都属青州，即今山东济南、青州、登州、莱州四府与辽东之广宁、沈阳、开原、盖州诸卫都是。





嵎夷既略。

嵎夷，是地名，在今山东登州府。《尧典》说“宅嵎夷”，就是此地。略，是制为经界的意思。

嵎夷在青州极东迫近大海，地方最远，施功为难。今水患尽去，可以正疆界，画沟涂，而其地皆已经略矣。远地如此，则近者可知。是青州之土无不平也。





潍、淄其道。

潍、淄是二水名。潍水，出今山东青州府莒州箕屋山，北至莱州府昌邑县入海。淄水，出今山东济南府莱芜县原山，东至青州府寿光县入济。

青州有潍、淄二水，向尝泛溢，今则潍水入海，淄水入济，各循其故道矣。是青州之水无不平也。青州地虽卑下，然去海甚近，水易归壑，又不当众流之冲，故用功简省于他州如此。





厥土白坟，海滨广斥。

滨，是水边。广，是广阔。斥，是斥卤，其土味咸，可以煎盐的去处。

禹辨青州之土有二样：在平地，则其色洁白，其性坟起；在海滨，则一望广阔，又斥卤而咸。先辨其土宜，而后可定贡赋也。





厥田惟上下，厥赋中上。

青州之田居上下，较之九州为第三等；赋居中上，较之九州为第四等。





厥贡盐、絺，海物惟错；岱畎丝、枲、铅、松、怪石；莱夷作牧，厥篚檿丝。

盐，是咸土煎成的。絺，是细葛。错，是杂，海物非但一种，故叫做错。畎，是山谷。枲，是麻。铅，是黑锡。怪石，是怪异之石。莱夷，是莱山住的夷人，即今莱州府地方。牧，是畜牧。檿，是山桑。

禹定青州之贡，有一州通出的，有各处所产的。如盐与细葛，并杂出的海物，皆服食燕享所需，此通一州之贡也。如岱山之谷所出，有丝与枲，可以为衣服；又有铅与松木、怪石，可以为器械、屋宇；莱山夷人牧放的去处，出那山桑之丝，最是坚韧，可为琴瑟之弦、缯帛之用者，则盛于筐篚以入贡。此随地所出之贡也。





浮于汶，达于济。

汶，是水名，出莱芜县原山之南，西南至汶上县入济。

禹定青州之贡道，以汶水去济最近。而济水与河相通，则使浮舟于汶，由西南达于济。达济则达河，而帝都可至矣。不言达河者，因前兖州已言“浮于济、漯，达于河”故也。

以上都是经理青州的事。





海、岱及淮惟徐州。

这是定徐州的境界。

禹既分了徐州，遂定其境界。东至大海，北至泰山，南至淮水，这地方都属徐州，即今山东兖州府南直隶徐、泗、宿、海、邳等州都是。夫七州疆界，都只举其二，至此独载其三边者，盖止说海、岱，便与前面的青州相同，止说淮、海，便与后面的扬州相同，必须说海、岱及淮，才见得是徐州的疆界。





淮、沂其乂，蒙、羽其艺。

淮、沂是二水名。淮水，出今河南南阳府桐柏县，东至淮安府地方入海。沂水，出今山东青州府沂水县，西南至邳州入泗。乂，是治。蒙、羽是二山名。蒙山，在今山东兖州府费县。羽山，在今海州赣榆县。艺是耕种。

徐州之水，淮、沂为大，往时都泛滥逆流。自禹功既施，则淮入于海，沂入于泗，而二水皆得其治矣。至于蒙、羽二山，向为淮、沂所包，今水患既去，地利可兴，而皆得以种艺矣。淮、沂治，则凡水之流者可知；蒙、羽艺，则凡地之高者可知。





大野既猪，东原厎平。

大野，是泽名，在今兖州府钜野县。猪，是停蓄而复流。东原是地名，即今兖州府东平州地方。

徐州之泽有大野，是济水横绝的去处，往时不免溃决。自禹功既施，于是大野始能容受众流，有蓄有泄，而既猪矣。至于东原之地，是大野环抱的去处，为济水所经，今则水患尽去，而已厎于平矣。大野猪，则凡水之止者可知；东原平，则凡地之平者可知。于此见徐州水土无不平治也。





厥土赤埴坟，草木渐包。

填，是黏腻。渐，是进长。包，是丛生。徐州水患既平，由是辨其土宜，其色则赤，其性则黏腻而坟起，其草木亦渐而进长，包而丛生矣。





厥田惟上中，厥赋中中。

徐州之田，较九州则居上中，为第二等，其土厚故也；其赋较九州则居中中，为第五等，人工尚稀故也。





厥贡惟土五色，羽畎夏翟，峄阳孤桐，泗滨浮磬，淮夷珠暨鱼，厥篚玄纤缟。

羽畎，是羽山之谷。夏翟，是五色的雉鸟。峄阳，是峄山之南，在今邳州。孤桐，是特生的桐树。浮磬，是石浮水边，可以为磬的。蠙，是出珠的蚌。币赤黑色叫做玄。缯帛黑经白纬叫做纤，纯白的叫做缟。

禹定徐州之贡，也有一州通出的，又有各处所产的。如土有五色者，可以建大社封诸侯，则制以为贡，此一州之所出者也。如羽山之谷，出五色的雉鸟，其羽可以为旌旌；峄山之南，出向阳特生的桐树，其材可以为琴瑟；泗水之傍，浮出的石，制之为磬，可以备乐器；淮夷之地，有珠及鱼，可以为服饰而供祭品。这几处所有，都着他入贡。至于玄色之币，可以为冠及齐祭之服；黑经白纬之纤，纯白之缟可以为去凶即吉之服，亦淮夷之所有者，又使之盛于筐篚而入贡焉。此皆随地所出者也。





浮于淮、泗，达于河。

泗，是水名，出今兖州府泗水县陪尾山，以其四泉并发，故叫做泗水，南至邳州地方入淮。

禹定徐州之贡道，必先浮舟于淮，由淮以入于泗，自泗而上，则或由灉水以达河，或由泲水以达河，而帝都可至矣。盖泗水虽不与河通，然西流有灉水出于河而入于泗，上流有泲水入于河而合于泗，故由灉由泲，皆可以达河也。

以上都是经理徐州的事。





淮、海惟扬州。

这是定扬州的境界。

禹既分了扬州，遂定其境界。北面至淮，东南二面直到大海，这地方都属扬州，即今南直隶、江西、浙江、福建及广东南雄、韶州、潮州、惠州、广州五府都是。





彭蠡既猪，阳鸟攸居。

彭蠡是泽名，旧志在豫章郡彭泽县，即今江西鄱阳湖，在饶州、南康二府地方。阳鸟，是雁。雁九月飞向南，那时日行南陆，正月飞向北，那时日行北陆，以其随着日阳，所以叫做阳鸟。居，是止。

彭蠡会众水之流，跨三州之地，往时泛滥，平治最难。今禹功既施，乃能停蓄而且流通，不复有横决之患，其水边洲渚亦皆厎平，于是随阳之雁都得其所栖止，而各遂其性矣。





三江既入，震泽厎定。

三江，是松江、娄江、东江，在今南直隶苏州、松江二府地方。入，是入海。震泽，是泽名，即今苏州府吴县西南太湖，以其震动而难定，故叫做震泽。

震泽纳三吴之水，而三江在其下流。往时三江未曾疏通，所以震泽泛涨，不能安定。自禹功既施，则三江之水都顺流入海，而得其所归。于是震泽之水亦有所蓄泄，至于安定，而不复震荡矣。盖扬州之水，西莫大于彭蠡，东莫大于震泽，今二水既治，则众水可知。故特举此以见扬州之成功也。





筿簜既敷，厥草惟夭，厥木惟乔，厥土惟涂泥。

筿，是箭竹。簜，是大竹。敷字，解做布字。夭，是少长的模样。乔，是高。涂泥，是泞湿。

>扬州水土既平，由是物得遂其生，而土性为可辨。筿之竹都布满而发生，其草则和夭夭而长盛，其木则乔然而高竦。其地卑湿，故其土皆是涂泥。不言色者，其色杂也。





厥田惟下下，厥赋下上、上错。

上错，是间或进上一等。

扬州之土涂泥，地最瘠薄，故其田则居下下，为第九等；其所出之赋则居下上，为第七等；间或年份不同，又进上第六等，以其人功渐修故也。





厥贡惟金三品，瑶、琨、筱，齿、革、羽、毛惟木。岛夷卉服，厥篚织贝。厥包橘、柚，锡贡。

金三品，是金、银、铜三样。瑶、琨，都是似玉的好石。齿，是象牙。革，是犀兕等兽的皮。羽，是鸟羽。毛，是兽毛。木，是大木。岛夷，是东南海岛之夷，即今日本琉球诸国。卉服，是用草织成的服，如葛布、蕉布之类。贝，是海中甲虫，其背有文的。织贝，是织成贝文的锦。橘、柚是二果名，本是一种，橘小而柚大。锡贡，是与之诏命而后贡。

禹制扬州之贡物，有常年进纳的，有暂时取用的。如金、银、铜这三样可以资国用，瑶、琨似玉之石可以为礼器，筿竹可以为箭，竹可以为笛管，象之齿、犀兕之革可以为车甲，鸟羽、兽毛可以饰旌旄，大木可以备栋梁器械，都是一州所有的，故制以为一州之贡。若海岛之夷，所贡的是织成的草服，盛于筐篚的是织成贝文的美锦，这惟岛夷所有，故制以为一方之贡。凡此皆常岁之贡也。至于贡物中用包裹的，则有橘、有柚，然亦非岁贡之常，必待朝廷有祭祀宴享之事，锡与诏命索取这果，方才贡来，初不以口腹之故烦劳百姓。此暂时之贡也。





沿于江、海，达于淮、泗。

顺流而下叫做沿。

禹定扬州之贡道，起初沿江而下，入于大海，又自海而达于淮、泗，由是由灉、泲以达河，而帝都可至矣。盖禹时江、淮未通，故必由海而后可以通淮。不言达河者，因徐州已言“浮于淮、泗，达于河”故也。

以上都是经理扬州的事。





荆及衡阳惟荆州。

这是定荆州的疆界。

荆山，旧志在南郡临沮县北，即今湖广襄阳府南漳县。衡，是南岳衡山，旧志在长沙国湘南县，即今衡州府衡山县。阳，是山南。

禹既分了荆州，遂定其境界。北抵荆山，南尽衡山之阳，这地方都属荆州，即今湖广及广西桂林、平乐、梧州三府、河南信阳州、广东连州都是。不言衡山而必言衡阳者，见荆州之南境，不但至于衡山，而且包乎山之南也。





江、汉朝宗于海。

江、汉，是二水名。诸侯朝见天子叫做朝宗。

江、汉二水都发源于梁州，至荆州合流，其势愈大。禹既因其势而导之，由是二水顺流东下，望海而趋，无复停滞，就似诸侯往京师朝见的一般。荆州去海尚远，而遽言明朝宗于海者，以禹功既施，知其势所必至也。





九江孔殷。

九江，是沅、渐、元、辰、叙、酉、澧、资、湘九水聚会的去处，即洞庭湖，在今湖广岳州府巴陵县地方。孔，是甚。殷，是正。

九江，乃江水之所经也。江、汉既治，于是九江之水各顺其流而合于洞庭，水道甚得其正，而无横决之患矣。





沱、潜既道。

沱、潜，是二水名。江水分出的叫做沱，汉水分出的叫做潜。沱水，在今湖广荆州府枝江县。潜水，在今承天府潜江县。沱、潜，乃江、汉之支流也。江、汉既治，于是沱、潜二水亦皆各循其道，而无逆流之患矣。





云土梦作乂。

云、梦，是二泽名。云泽，在江北，即今湖广承天、德安二府，及沔阳州等处。梦泽，在江南，即今湖广江夏、华容等处。土，是土见。作乂，是耕治。

往时江汉诸水未平，云、梦之间都彼渰没。今水患既去，于是云泽之地都见了干土，梦泽之地都可以耕治。盖云泽地卑，水落稍迟，故人工晚；梦泽地高，水落在先，故人工早也。





厥土惟涂泥，厥田惟下中，厥赋上下。

下中，是第八等。上下，是第三等。

荆州土性涂泥，与扬州同，所以田之等第只高得扬州一等。而其赋乃出第三等者，以其地方既阔而人工又修也。





厥贡羽、毛、齿、革，惟金三品，杶干、栝、柏，砺、砥、砮、丹。惟箘、簬、楛，三邦厎贡。厥名包匦菁茅，厥篚玄玑组，九江纳锡大龟。

羽、毛、齿、革，金三品，已解，见“扬州”。杶、栝、柏，是三样木名。杶木可作弓干，故叫做杶干。砺、砥，都是磨刀的石。砮，是石箭镞。丹，是丹砂。箘、簬，是竹名。楛，是木名。这竹木都可以为箭。三邦，是地名。匦是匣。菁茅是草名。祭祀时，则束茅于地以缩奠酒。纁，是浅绛色。玑，是不圆的珠。组，是丝带。纳锡，是纳与朝廷。龟一尺二寸的，叫做大龟。

荆州之贡，有羽、毛，齿、革，有金、银、铜，又有杶干、柏与砺、砥、砮镞、丹砂，这都是通一州所出的。又有箘、簬二竹及梏木，惟出于三邦者为有名，则专令三邦致贡，而不责于他处。又有菁茅则包而又匣之，所以重祭祀之用，而不敢轻忽。又有玄、二色之币，及珠玑组绶，可为服饰者，则入之于篚焉。至于九江所出大龟，可以占卜，若偶得之，即纳与朝廷。以其物不常有，故不制为常贡也。





浮于江、沱、潜、汉，逾于洛，至于南河。

逾，是过。凡水道不通，从陆路搬过，叫做逾。洛，是水名。南河，是冀州南界之河。

荆州之贡道，先浮舟于江、沱，以入潜、汉。汉水与洛水不通，又从陆路过于洛，然后由洛而至于南河。达河，则达帝都矣。

以上都是经理荆州的事。





荆、河惟豫州。

这是定豫州的境界。

荆，即是荆州之荆山。

禹既分了豫州，遂定其境界。西南至荆山，北至大河，这地方都属豫州，即今河南之开封、河南、南阳、归德、汝宁五府及南直隶颍、亳二州，湖南均、随二州，山东曹州都是。





伊、洛、瀍、涧既入于河。

伊、洛、瀍、涧是四水名。伊水，旧志出上洛县熊耳山，在今陕西西安府商州地方，至河南府洛阳县入洛。洛水，旧志出洛南县冢岭山，亦在今商州，至河南府巩县入河。瀍水，旧志出河南郡谷城县北山，在今洛阳县地方，至河南府偃师县入洛。涧水，旧志出弘农郡新安县，即今河南府渑池县，至本府新安县入洛。

豫州之川有四，曰伊、洛、瀍、涧，四水相敌，向尝横流。今则伊、瀍、涧三水各入于洛，与洛水合流而入于河。盖豫州之川无不治矣。





荥波既猪，导菏泽，被孟猪。

荥、波、菏泽、孟猪，是四水名。荥水，在今河南开封府荥泽县地方。波水，旧志出娄涿山，北流入谷水，在今河南府水宁县地方。菏泽，旧志在济阴郡定陶县，即今山东兖州府曹州。孟猪，在梁国睢阳县，即今河南归德府虞城县。被，是余波所及。

豫州之泽亦有四，曰荥、波、菏泽、孟猪，往时尝有泛滥之患。今荥、波二泽，既有蓄泄，又导菏泽之余波以入于孟猪，而孟猪亦能容受。盖豫州之泽无不治矣。





厥土惟壤，下土坟垆。

壤，解见“冀州”。坟，解见“兖州”。垆，是疏。

豫州之土，在高处的，其性柔细；在低处的，其性坟起而疏松。不言色者，其色杂也。





厥田惟中上，厥赋错上中。

豫州之田，居中上为第四等。其赋居上中，为第二等，而年份不同，间出第一等。赋高于田者，亦以人功修也。

厥贡漆、枲、絺、纻，厥篚纤、纩，锡贡磬错。

漆，解见“兖州”。枲、絺，解见“青州”。纻，是苧麻，其皮可绩以布。纤，解见“徐州”。纩，是细绵。磬错，是治磬的错刀。

豫州之贡，有漆、有枲及、纻等布。其入篚者，有黑经白纬之纤，与精细之纩。其待锡命而后贡者，有治磬之错。盖磬错非常用之物，故不制为常贡也。





浮于洛，达于河。

豫州去冀州最近，以河为界。其入贡之道，东境径自入河，西境则浮于洛而达于河。达河，则达帝都矣。

以上都是经理豫州的事。





华阳、黑水惟梁州。

这是定梁州的境界。

华，是西岳华山，在今陕西西安府华阴县。黑水，旧志出张掖郡鸡山，在今陕西肃州卫地方，流入南海。

禹既分了梁州，遂定其境界。东至华山之南，西至黑水，这地方都属梁州，即今四川、云南及陕西之汉中府、阶州皆是。





岷、嶓既艺。

岷、嶓，是二山名。岷山，旧志在蜀郡湔氐道西徼外，即今四川成都府茂州。嶓冢山，旧志在陇西郡氐道县及西县，即今陕西巩昌府秦州，并汉汉中府沔县地方。

岷、嶓二山，乃江、汉发源的去处，自禹功既施，于是泛滥之患尽去，而稼穑之功可兴。二山之间，其地皆可种艺。岷、嶓艺，则江汉之上源治矣。





沱、潜既道。

这沱、潜二水，是江、汉别流之在梁州者，与荆州的不同。梁州之沱有二：其一，旧志在蜀郡郫县，即今四川成都府郫县，西流入江；其一，旧志在蜀郡汶江县，即今成都府灌县，东流入江。潜亦有二：其一，旧志在巴郡宕渠县，即今四川顺庆府渠县，西南流入江；其一，旧志在汉中郡安阳县，即今陕西汉中府洋县，西南入汉。

沱、潜二水，乃江汉分出的支流，禹都加浚治，于是二水各有所归，或入于江，或入于汉，而无不顺其道焉。沱、潜道，则江汉之下流治矣。





蔡、蒙旅平。

蔡、蒙，是二山名。蔡山，在今四川雅州。蒙山，在今雅州名山县。旅，是祭山之名。

蔡、蒙二山之间，沬水经流，其势漂疾，向尝为患。今水土既平，于是遂行旅祭之礼焉。二山平，则凡土之高者无不治矣。





和夷厎绩。

和夷，是地名，在今雅州地方。厎绩，与“覃怀厎绩”同。

言和夷地平而险远，尚以水患，难于成功，今则可以经略，可以耕治，而亦致有功绩焉。“和夷厎绩”，则凡地之平者无不治矣。





厥土青黎。

黎字，解做黑字。

言梁州之土，其色青黑。不言性者，其性杂也。





厥田惟下上，厥赋下中三错。

三错，是三等样间杂。梁州之田，居下上为第七等。其赋本居下中，为第八等，间或一年进而为第七等，间或一年降而为第九等，共有三等。盖地力之厚薄不同，而年岁之丰凶亦异，所以随时制赋，不遽定为常额也。





厥贡璆、铁、银、镂、砮、磬，熊、罴、狐、狸织皮。

璆，是玉名。镂，是刚铁可以刻镂的。磬，是石磬。熊、罴、狐、狸，是四兽，其毛可织以为罽。如今毡褐之类，以其织成而贡，故叫做织；其皮可制以为裘，以其未制而贡，故叫做皮。

梁州所贡之物，有璆、铁、银、镂、砮、磬，皆可以制器用者；熊、罴、狐、狸之织与皮，可以为裘褐者。





西倾因桓是来，浮于潜，逾于沔，入于渭，乱于河。

西倾，是山名，旧志在陇西郡临洮县，即今陕西洮州卫。因，是循。桓、潜、沔、渭都是水名。桓水，出西倾山之南。今洮水出于西倾，流经临洮府界，谓之恒水，疑即桓水也。潜水，即沱、潜既道之潜。沔，是汉沔，在今陕西汉中府褒城县地方。横截渡河叫做乱。

梁州西南境之贡道，自西倾山之南，循桓水而来，至葭萌县，即今四川保宁府昭化县地方。浮舟于潜水，至晋寿县之界，即今保宁府广元州地方。其间为漾枝津所阻，水道不通，遂舍舟登陆，至汉中府地方。又下汉沔，从汉沔北行，至陕西西安府武功县入渭。从渭东行，至西安府华阴县过河。冀州在河东，故必过河以达帝都也。

以上都是经理梁州的事。





黑水、西河惟雍州。

这是定雍州的境界。

黑水，解见“梁州”。盖自雍州之西北，直出梁州之西南，故二州西边，皆以黑水为界。西河，是冀州西界之河。

禹既分了雍州，遂定其境界。西面跨过黑水，东面抵西河，这地方都属雍州，即今陕西西安等八府及宁夏、甘肃洮、岷等卫都是。





弱水既西。

弱水，旧志在张掖郡删丹县，在今甘州卫西，其水力微弱，不能浮载，故叫做弱水。

弱水既不能载，而且西流，此水之异常者。禹因其性而导之，于是顺其故道，西入流沙，而不复为雍州之患矣。





泾属渭、汭，漆、沮既从，沣水攸同。

泾、渭、汭、漆、沮、沣，都是水名。泾水，旧志出安定郡泾阳县，即今陕西平凉府平凉县，至今西安府高陵县入渭。渭水，旧志出陇西郡首阳县，即今陕西临洮府渭源县，至今华州华阴县入河。汭水，旧志出扶风郡汧县，即今陕西凤翔府陇州，至平凉府泾州入泾。漆水，旧志出扶风杜阳县，即今陕西凤翔府麟游县，至今西安府耀州合于沮。沮水，旧志出北地郡直路县，即今陕西延安府宜君县，至今耀州合于漆，又至今同州朝邑县入渭。沣水，旧志出扶风鄠县，即今陕西西安府鄠县，至本府咸阳县入渭。属，是连属；从，是归从；同，是会同，都指渭水说。

雍州之水，莫大于渭。禹既施导渭之功，于是泛滥悉平，而众流俱顺。泾水自泾州受汭水，至高陵县入渭，是泾水上属于汭，下属于渭，彼此联合而无散漫矣。漆、沮自耀州合流，至朝邑县入渭，是漆、沮二水既归于渭，小大相从而无横流矣。沣水至咸阳县入渭，是沣水亦会于渭，并流而同归矣。沣、泾、漆、沮，皆注于渭，而渭又入于河，则雍州之水无不治矣。





荆、岐既旅，终南、惇物，至于鸟鼠。

荆、岐、终南、惇物、鸟鼠，都是山名。荆山，与荆州的不同，旧志在冯翊怀德县，即今陕西西安府富平县。岐山，旧志在扶风美阳县，即今陕西凤翔府岐山县。终南山，旧志在扶风武功县，今在陕西西安、凤翔二府地方，连亘千里。惇物山，在今西安府武功县。鸟鼠，旧志在陇西郡首阳县，即今陕西临洮府渭源县。旅字，解见“梁州”。

雍州诸水既治，由是荆、岐二山无怀壅之患，可行旅祭之礼。凡终南、惇物至于鸟鼠，其间一带的山，都与荆、岐一般，则雍州之高土无不平矣。





原隰厎绩，至于猪野。

地之广平的叫做原，下湿的叫做隰，其地在今陕西西安府邠州。猪野，旧志在武威县休屠泽，即今陕西凉州卫地方。

雍州水患既息，于是原隰之地，已致平成之功。又直至猪野，其间一带的地，都与原隰一般，则雍州之下土无不平矣。





三危既宅，三苗丕叙。

三危，是山名，在今陕西肃州卫西八百里，沙州卫旧城东南，即舜窜三苗之地。宅，是居止。丕叙，是大有功叙。

雍州不特近地厎绩，虽远如三危，其地亦无水患，可以居止。三苗之窜于此地者，既已安居乐业，亦皆革心向化，而大有功叙，则雍州之远土无不平矣。





厥土惟黄壤。

土以黄为正色，壤为常性。今雍州之土，色黄而性壤，土之最美者也。





厥田惟上上，厥赋中下。

雍州土最美，故其田居上上，为第一等。但地狭而人功少，故其赋只居中下，为第六等。





厥贡惟球琳、琅玕。

球琳，是美玉。琅玕，是美石似珠者。

雍州所产的贡物，有球琳可为珪璋之用，用琅玕可为冠冕之饰。





浮于积石，至于龙门西河，会于渭汭。

积石、龙门，是二山名。积石山，旧志在河关县西南羌中，即今陕西河州卫西北；龙门山，旧志在冯翊夏阳县，即今陕西西安府韩城县东北，都是黄河所经。渭汭是渭水入河交流的去处。

雍州贡道有二：其西北境则浮舟于积石之河，至于龙门，入冀州之西河，直达帝都；其西南境则自渭而来，皆会聚于渭汭，以入于河而达帝都。各从其便也。





织皮，昆仑、析支、渠搜，西戎即叙。

织皮，解见“梁州”。昆仑、析支、渠搜，是三个国名。这三国都在西番地面，总叫做西戎。昆仑，旧志在临羌，今肃州卫西南，直至西番朵甘卫东北都是。析支，旧志在河关西千余里，今西番中有析枝水，即是此地。渠搜，旧志朔方郡有渠搜县，未详所在，大约在今宁夏河套之地。即叙，是就叙。

禹治雍州成功，不但本州有球琳、琅玕之贡，又有外国以鸟兽的织皮来贡，其国曰昆仑，曰析支，曰渠搜。这三国本是西方戎落，今亦顺服我中国之化，与三苗同其丕叙矣。禹功所及，其远如此。

以上都是经理雍州的事。





导岍及岐，至于荆山，逾于河。壶口、雷首，至于太岳。厎柱、析城，至于王屋。太行、恒山，至于碣石，入于海。

此下四条，是记禹导山之事，即所谓“随山”也。前面九州中，虽各载有导山的工夫，但逐州分记，未见得山之脉络。至此又把天下的山分做南北二条，其南北条中又各分做南北二境，逐节记其用功之始终。其大势皆自西北以至东南，而山之脉络分明可考矣。然疏导本是治水的事，今随山乃谓之导者，盖水之源皆出于山，水之为患皆因于山，禹随山乃所以治水，故谓之导也。这一节是导北条大河北境之山。

岍、岐、荆，都是雍州的山。岍山，在今陕西凤翔陇州，乃汧、汭二水所出。岐、荆二山，已解见“雍州”。壶口以下诸山，都是冀州的山。壶口，解见“冀州”，其山正当河水南流之冲。雷首山，即今山西平阳府蒲州首阳山，乃河水所经。太岳，亦解见“冀州”，乃汾水所经。厎柱，即砥柱山，在今河南陕州东四十里，黄河中间。析城山，在今山西泽州阳城县。王屋山，旧志在河东垣曲县，今在河南怀庆府济源，接连山西阳城、垣曲二县之境，乃济水所出。太行山，在今河南怀庆府地方，长数千里。恒山，即是北岳，在今山西浑源州。碣石，亦解见“冀州”，正当河水入海之处。逾，是过。凡及字、至字、逾字，都指禹说。入于海，是指水势说。

盖北条大河，北境诸山，乃河济两派大水所出入的去处，故禹先从雍州岍山导起，东及岐山，又东至于荆山，无不施功，则其间不但河之经于雍州者无所壅塞，而渭水之入河，泾、沣、漆、沮、汧、汭之入渭，皆有次第矣。雍州功毕，禹乃过于龙门之西河，到冀州地方，治壶口、雷首，以至于太岳；又治厎柱、析城，以至于王屋；又治太行恒山，以至于碣石。水势至此，都入于海，则其间不但河济顺流，而汾、洚、漳、沁、恒、卫、涞、淇等水，皆有归向矣。禹导大河北境诸山，其施功之序如此。





西倾、朱圉、鸟鼠，至于太华。熊耳、外方、桐柏，至于陪尾。

这一节是导北条大河。

南境之山不言导者，以同是北条之山，承上文导岍而言也。西倾、朱圉、鸟鼠、太华，都是雍州的山。西倾山，解见“梁州”，乃洮水、桓水所出。朱圉山，在今陕西巩昌府伏羌县。鸟鼠山，解见“雍州”，乃渭水所出。太华山，即是西岳，在今陕西西安府华阴县。熊耳、外方、桐柏、陪尾，都是豫州的山。熊耳山，在今陕西西安府商县，乃伊水所出，洛水所经。外方山，地志以为即是中岳嵩山，在今河南府登封县，及伊水所经。桐柏山，在今河南南阳府桐柏县，乃淮水所出。陪尾山，在今湖广德安府。

盖北条大河，南境诸山，乃渭、伊、洛、淮诸水所出的去处。故禹从雍州西倾山导起，历朱圉、鸟鼠，以至于太华，则凡桓、渭等水，出入于诸山者可治矣。雍州之功即毕，由是到豫州地方，导熊耳、外方、桐柏，以至于陪尾，则凡伊、洛、淮等水，出入于诸山者可治矣。禹导大河南境之山，其施功之序如此。





导嶓冢，至于荆山。内方，至于大别。

这一节是导南条江汉北境之山，乃治汉水的事。

嶓冢，已解见“梁州”。荆山、内方、大别，都是荆州的山。荆山，解见“荆州”。内方山，地志以为即今湖广德安府章山。大别山，在今湖广汉阳府。

盖汉水发源于梁州之嶓冢山，经流于荆州之荆山、内方、大别诸山，禹则导嶓冢以浚其源，至于荆山、内方、大别以引其流，则汉水于是乎入江矣。其施功于江汉北境者如此。





岷山之阳，至于衡山。过九江，至于敷浅原。

这一节是导南条江汉南境之山，乃治江水的事。不言导者，以同是南条之山，承上文“导嶓冢”而言也。岷山，已解见“梁州”。衡山、九江，已解见“荆州”。敷浅原，地志以为即今江西九江府德安县博阳山。

盖江水发源于岷山，故禹从岷山之阳导之，而江之源治矣。然江自岷山以下，直流至东南数千里，两边夹江，却都是山。其北边山势，连接直至衡山；其南边山势，连接直至敷浅原。故禹从岷山之阳，至于衡山，去导大江北岸一带的山。又渡过九江，至于敷浅原，去导大江南岸一带的山。由是江水两边，通流无滞，而顺其趋海之势矣。其施工于江汉南境者如此。

以上都是导山的事。





导弱水，至于合黎，余波入于流沙。

此下九条，是记禹导水之事，即所谓浚川也。前面九州中，虽各载有治水的事，但逐州分记，未见得水之脉络。至此又把天下九处大水，逐处记其疏导之始终，与其源流之曲折，而诸水之脉络，分明可考矣。

弱水、黑水，在西北极边，与诸水不相干涉，故先记之。北方之水，莫大于河，故河次之。南方之水，莫大于江、汉，故汉与江次之。北之济、南之淮，与江、河共为四渎，故济与淮又次之。渭、洛皆入于河，故记之于后。弱水，解见“雍州”。合黎，是山名，旧志在张掖县西北，即今陕西行都司西北，弱水环之。流沙是地名，在今沙州卫旧城之西。

凡水皆能载而东流，惟弱水独弱而西流。禹顺其性而导之至于合黎，其余波西入于流沙，而弱水治矣。





导黑水，至于三危，入于南海。

黑水，解见“梁州”。三危，解见“雍州”。

凡水皆清，淮黑水独黑，而且南流。禹亦顺其性而导之至于三危，流入于南海，而黑水治矣。





导河积石，至于龙门，南至于华阴，东至于厎柱，又东至于孟津，东过洛汭，至于大伾，北过降水，至于大陆，又北播为九河，同为逆河，入于海。

积石、龙门，解见“雍州”。山北曰阴。华阴，是华山之北，今陕西西安府有华阴县。厎柱，解见“导山”。孟津，是地名，旧志在河内郡河阳县，即今河南府孟津县。洛汭，是洛水入河交流中间，在今河南府巩县东。大伾，是山名，旧志在通利军黎阳县，即今直隶大名府浚县。降水，旧志在信都县，即今直隶真定府冀州枯降渠。大陆，解见“冀州”。播，是分。九河，解见“兖州”。逆河，是河已近海，海潮迎着河水的去处，故以为名。

黄河之源，出西域昆仑山星宿海，东北流数千里，才到积石。禹导河自积石起，以河入中国，都在山峡中行，其流迅疾，而时有壅滞，乃疏凿其险阻，以至于龙门。自龙门而下，山开岸阔，豁然奔放，南流至于华山之阴，自南折而东流，至于陕州之厎柱，又东至于河内之孟津，又东过洛水交流的去处，至于黎阳之大伾。此时河始出险而就平地。又自东折而北流，过于信都之降水，至于冀州之大陆。又自大陆而北，到兖州地方，地旷土疏，河尤易决。禹乃播之为九河，以分其力而杀其势，然后合为逆河，以入于海，而河水治矣。自大伾至逆河，这是禹时黄河入海的故道。自周汉以来，河道渐徙东南流入于淮，然后入海，遂与禹时故道不相合矣。

按：洪水之患，惟河最甚。故大禹疏凿之功，惟河独多。然当时但顺水之性，以除民之害而已。今之黄河，乃漕运所必经之道，而淤塞冲决之患，时时有之。既欲资其利，而又欲去其害，故今之治河尤难，经国者所当加意也。





嶓冢导漾，东流为汉，又东为沧浪之水，过三澨，至于大别，南入于江，东汇泽为彭蠡，东为北江，入于海。

嶓冢，解见“梁州”。汉水有二源：东源出秦州之嶓冢，始出为漾；西源出沔县之嶓冢，始出为沔。这所导的嶓冢，乃是秦州之嶓冢，故说导漾。汉、沧浪、三澨，都是水名。汉水，旧志在武都郡，即今陕西巩昌府成县。沧浪，旧志在武当县，即今湖广襄阳府均州。三澨，旧志一出郢州长寿县，即今湖广承天府京山县，其二不知所出。大别，解见“导山”。汉水入江，在今湖广汉阳府汉阳县。汇字，解做回字。彭蠡，解见“扬州”。北江，传无解释。入海，在今直隶扬州通州。

漾水出秦州嶓冢山，禹自此山导之，东流至武都，又叫做汉水。至汉中与沔水合，叫做汉沔。又东流至武当，叫做沧浪之水。又过三澨之水，至于汉阳大别之山，而南流合于江。入江之后，又东见至鄱阳，停蓄周回而为彭蠡之泽。又东流而为北江，至通州入海，而汉水治矣。





岷山导江，东别为沱，又东至于澧，过九江，至于东陵，东迤北会于汇，东为中江，入于海。

岷山、沱水，都解见“梁州”。澧，是水名，旧志出武陵充县，即今湖广岳州府慈利县。九江，解见“荆州”。东陵是地名，即今湖广岳州府巴陵县。迤，是邪行的意思。会为汇，是江与汉会而汇为彭蠡。中江，传亦无解释。

江水出茂州岷山，禹自此导之，东流合蜀郡，别山一支，叫做沱水。又东流至于充县之澧水，遂过岳州之九江，至于巴陵。又东向迤逦而行，北至汉阳会汉水，而同汇为彭蠡之泽。又东流而为中江，至通州入海，而江水治矣。盖江、汉二水，各出于梁、雍二州，合流于荆州，入海于扬州。嶓冢导漾，岷山导江，即梁州所谓“岷、嶓既艺”也。南入于江，东迤北会，即荆州所谓“江、汉朝宗于海”也。汇泽为彭蠡，即扬州所谓“彭蠡既猪”也。但以今地图考之，汉水入江之处，去彭蠡尚七百余里，彭蠡之泽，乃自受江西、江东诸水而成，本非江、汉之所汇。又江、汉合流之后，但为一江入海，亦未尝有一江、中江之分。或者世代已远，水道有变迁，经文有错误，皆不可知也。





导沇水，东流为济，入于河，溢为荥，东出于陶丘北，又东至于菏，又东北会于汶，又北，东入于海。

沇水，是济水初出之名。济，解见“兖州”。荥，解见“豫州”。陶丘，是地名，旧志在广济军，即今山东兖州府定陶县。菏，解见“豫州”。汶，解见“青州”。

济水性既沉下，而力又劲疾，常从地中穿穴而行，故其出入无常，伏见不一。禹顺其性而导之。其发源在垣曲县王屋山顶崖下，叫做沇水，这是初见的时节。由是伏流地中，东至济源县，涌出二泉，合流为一，叫做济水，这又是一见。又到温县号公台入于河，伏流河中，至荥泽县，溢出而为荥水，这又是一见。又与河并行，东至定陶县，涌出于陶丘之北，这又是一见。自此遂不复隐伏，东北至汶上县，会于汶水，又东北至博兴县入于海，而济水治矣。





导淮自桐柏，东会于泗、沂，东入于海。

桐柏，解见“导山”。淮、泗、沂，解见“徐州”。

淮水出于桐柏山，禹导淮水，自桐柏始。由是东流过颍、亳、泗诸州，至淮安府睢宁县，会于泗、沂，又东流至淮安府海州入于海，而淮水治矣。





导渭自鸟鼠同穴，东会于沣，又东会于泾，又东过漆、沮，入于河。

鸟鼠同穴，是山名，其山鸟鼠同穴而处，故以为名。沣、泾、漆、沮，都解见“雍州”。

渭水出今临洮府渭源县南谷山，在鸟鼠山之西北。禹只自鸟鼠同穴导之，东流至咸阳县，会于沣水。又东流至高陵县，会于泾水。又东流至朝邑县，过于漆、沮之水。又流至华阴县，入于河，而渭水治矣。这“会于沣”，即雍州所谓“沣水攸同”也。“会于泾”，即雍州所谓“泾属渭汭”也。“过漆、沮”，即雍州所谓“漆、沮既从”也。前面是分记，这是直叙其源流。





导洛自熊耳，东北会于涧、瀍，又东会于伊，又东北入于河。

熊耳，解见“导山”，即商州之熊耳。洛水出商州冢岭山，与本处熊耳山相近，故禹自此山导之，非卢氏之熊耳也。涧、瀍、伊，都解见“豫州”。

禹导洛水于商州熊耳之山，东北流至新安县，会于涧水。至偃师县界，会于瀍水。又东流至洛阳县界，会于伊水。又东北流至巩县入于河，而洛水治矣。

以上都是导水的事。





九州攸同，四隩既宅，九山刊旅，九川涤源，九泽既陂，四海会同。

这一节是总结上文九州四海水土无不平治的意思。

四隩，是四海之内水边的地土。宅，是居。九山，是九州之山。刊，是除。旅，是祭。九川，是九州之川。涤，是洗涤。九泽，是九州之泽。陂，是陂障。

史臣说：大禹导山则穷其脉络，导水则顺其源流，勤劳八年，施功既毕。所以九州之疆域虽异，而水土之平治则同。卑而为四隩之地，昔皆垫溺，今则险阻尽远，已可定居。九州之山，是地之高者，昔皆草木蔽塞，今则斩木通道，已可祭告。九州之川，浚涤已通，无有壅滞。九州之泽，陂障已固，不复溃决。由是四海之水，若大若小，无不会同而各有所归矣。九州的水土，又岂有一处之不平治者哉！





六府孔修，庶土交正，厎慎财赋，咸则三壤，成赋中邦。

这一节是总结上文九州的土田贡赋无不整理。

六府，是水火金木土谷六件。孔，是大。庶土是众土，凡山林川泽场圃田园之类皆是。交正，是参较的意思。厎，是致。咸字，解做皆字。则，是定为等则。三壤，是上中下三等土壤。中邦，是中国。

史臣说，水是五行之首，百货之源。往时洪水横流，六府岂能修治。今水患既去，地利可兴。那水火金木土谷六件，皆大修治，而财用有资，贡赋可定矣。禹乃因地之宜，以制国之用。九州的庶土，有高下肥瘠之不同，则交相参较，辨其何物出于何州，而各州所产又何者为最良，由是因其所出之财，而致谨于财赋之入。有一州通贡的，有随地而使贡的，又有待命而后贡的，惟恐慌伤民之财，尽地之力，盖极其谨慎而不敢忽焉。九州的谷土，亦有高下肥瘠之不同，则皆为之品节，辨其孰为上等，孰为中等，孰为下等，由是随其所定之则，而成赋于中国之内。有最厚的，有最薄的，又有间杂不等的，上无过取，下无重敛，皆有成规而不可变焉。然成赋谓之中邦者，庶土之贡，或及于四夷，谷土之赋，则止于中国也。圣人经国之制，其周密如此。





锡土、姓。

这一节是记封建诸侯的事。

锡，是与。

水土既平，疆域既定，禹又佐天子封建诸侯。锡之土地，使他立国以守其社稷；锡之姓氏，使他立宗以保其子孙。盖欲其国家之藩屏，以共保平成之绩也。





祗台德先，不距朕行。

祗，是敬。台字，解做我字。距，是违越的意思。朕，是禹自称。

禹平水土，定贡赋，建诸侯，治已定，功已成矣。然其心不矜不伐，犹自叙说：当此治定功成之时，别无所事，惟敬我之德，以率天下，则天下之人，自然倾心从化，不能违越我的所行矣。这可见禹不以成功自处，而惟欲以敬德化民，即《益稷》篇所言“思日孜孜”之意也。





五百里甸服：百里赋纳总，二百里纳铚，三百里纳秸服，四百里粟，五百里米。

此以下五条，是记禹分九州地方以为五服，即《益稷》篇所谓“弼成五服”也。这一条是定甸服之制。

甸，是治田。服，是事。稻禾连穗与茎的叫做总，割下半稿的叫做铚。半稿去麄皮的叫做秸。粟，是谷。

天子畿内地方千里，王城之外，四面皆五百里，禹则制为甸服。以其皆田赋之事，故叫做甸服。甸服之制何如？内百里去王畿最近，其赋则连那稻禾的茎穗都纳朝廷。盖稻可以供廪禄，草可以充刍秣，即今之粮草俱纳者也。第二百里，次近王畿，只割禾半稿纳之。第三百里，亦近王畿，则去稿上的麄皮纳之。然此三百里内，都是近地，不但纳总、铚、秸而已，或有输将之事，如搬运粮草等项，仍使他服劳，而无力役之征焉。自以是外，第四百里，去王畿渐远，惟去其穗而纳谷。第五百里，去王畿尤远，则去其谷而纳米。盖地方愈远，纳赋愈从轻便，而亦不使之服输将之事矣。其分甸服五百里而为五等者如此。





五百里侯服：百里采，二百里男邦，三百里诸侯。

这一条是定侯服之制。

采，是卿大夫所食的邑地。古时百官俸禄，皆分与田地，使他自牧，叫做食邑。男邦，是男爵的小国。

禹于甸服外，四面又各五百里，制为侯服。以其皆侯国之事，故叫做侯服。侯服之制何如？近甸服四面那百里，定做卿大夫的采邑。采邑外四面第二百里，定做男爵的小国。男邦外四面那三百里，定做诸侯的大国及次国。小国居内，所以安内附也；大国居外，所以御外侮也。其分侯服五百里而为三等者如此。





五百里绥服：三百里揆文教，二百里奋武卫。

这一条是定绥服之制。

绥，是抚安的意思。揆字，解做度字。

禹于侯服外，四面又各五百里，制为绥服。以其渐远王畿，而取抚安之义，故叫做绥服。绥服之制何如？这地方内去王城千里，外去荒服千里，介乎内外之间，不可不严华夏之辨。故于内面三百里，则酌量揆度，施之以仁义礼乐之教。盖太平有道之日，教化可兴，故以修内治为务也。于外面二百里，则鼓舞奋扬，训之以卒伍军师之法。盖安宁无事之时，人心易弛，故以防外患为急也。其分绥服五百里而为二等者如此。





五百里要服：三百里夷，二百里蔡。

这一条是定要服之制。

要，是约束的意思。蔡，是安置罪人。

禹于绥服外，四面又各五百里，制为要服。以其去王畿已远，法制简略，稍示约束而已，故叫做要服。要服之制何如？把内面三百里处那夷人，各随其俗而羁縻之。外面二百里，则安置那罪人，迸诸四夷，不与同中国也。其分要服五百里而为二等者如此。





五百里荒服：三百里蛮，二百里流。

这一条是定荒服之制。荒，是荒野。

禹于要服外，四面又各五百里，制为荒服。以其去王畿尤远，都是荒野去处，故叫做荒服。荒服之制何如？内面三百里，听与蛮人居住，其法比诸夷又略矣。外面二百里，把那重罪的人流放于此，其法比诸蔡又重矣。其分荒服五百里而为二等者如此。





东渐于海，西被于流沙，朔、南暨，声教讫于四海。禹锡玄圭，告厥成功。

这一节是总叙大禹之成功。

渐，是浸渍。被，是覆冒。朔，是北方。暨，是及。声，是风声。教，是教化。讫字，解做尽字。锡字，解做与字。玄圭，是黑色的圭。

禹定五服，地方虽止五千里，然其风声教化之所及，则有不止于此者。东边则渐渍到那东海，西边则覆被到那流沙，北边、南边则所及尤远，不可以地限量。这风声教化，尽讫于四海之内，而无有不至。大禹治水之功既成，于是用玄圭为贽，献与帝舜，以告其成功而复命焉。圭必用玄者，所以象水色之黑也。夫当洪水横流，下民昏垫之时，禹不惟能平治水土，以救一时之患，而必至于经制悉备，德教四达，然后告成于君，真可谓万世之大忠矣。此其所以独冠虞廷之功，而卒开有夏之业也欤！






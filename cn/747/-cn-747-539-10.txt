○贺赦表

臣某言：臣伏奉今月十一日制书，元德融明，声闻於宗庙；鸿名光大，充塞於乾坤。与物皆春，大赦天下。臣当时宣流渥泽，腾布耿光，恩均而万物昭苏，庆洽而三军鼓舞。中贺。臣闻覆载无私，天地所以为大德；照临不已，日月所以为大明；六位因时以成功，一代观象而设教。肇自古昔，垂为宪章。伏惟睿圣文武皇帝陛下并日而明，配天为大，冠三皇之道，宏十圣之风，保合太和，缉熙帝载。是以廓清氛雾，曾不累旬；虔奉郊礼，未尝虚岁。百蛮梯航以内面，万国歌舞而宅心。所谓巍乎其有成功，焕乎其有文章也。尚复劳谦仄席，勤恤纳隍，释累系之幽囚，无分轻重；归遐远之放逐，不问存亡。弃逋债於穷人，戒多求於贪吏。悯朔边之介士，厚其寒衣，恢武功也；褒阙里之胄嗣，贲以布帛，振文教也。推恩而九族既睦，行庆而六师用张。忠贞必表於门闾，耆耋遍羞其牢醴。百神咸秩，一物不遗。安人之所未安，理人之所未理。天波涣汗，纶旨丁宁。有以知天地覆载之仁，有以见日月照临之德。天下臣妾，不胜庆幸。臣限守藩镇，不获称庆阙庭，无任跃欣贺之至。谨遣某官奉表陈贺以闻。


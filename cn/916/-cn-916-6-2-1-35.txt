【奉和竟陵王郡县名诗】

追芳承荔浦。揖道讯虚丘。升裾临广牧。从望尽平洲。曾山临翠坂。方渠缅清流。阳台翻早茂。阴馆怀名秋。岁晏（《诗纪》作宴。）乐光弭。景仄西华收。端溪惭昔彦。测水谢前修。往食曲阜盛。今属平台游。燕棠缺初雅。郑衮息遗讴。久倾信都美。乃结茂陵俦。河间诚可咏。南海果难游。（○《类聚》五十六。《诗纪》五十七。）


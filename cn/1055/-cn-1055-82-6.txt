【举吕溱自代状〈庆历三年十二月〉】

准先降敕节文：应两省台官尚书六品已上、诸司四品已上，授官讫，具表让一人自代，于阁门投下，方得入谢者。

右臣伏见著作郎、直集贤院、知苏州吕溱，首登辞科，素有文学。不肯碌碌，以希例进，请补外郡，躬勤政事，今苏州治状，为两浙第一。臣尝与溱同在馆阁，闻其论议，服其度量。材美甚众，非臣所如。擢以代臣，庶允公议。谨具状奏举以闻。


○赠徐有功越州都督制

忠正之臣，自昔攸尚，褒赠之典，旧章所重。故赠大理卿徐有功，节操贞劲。器怀亮直，洵古人之志业，实一代之贤良。司彼刑书，深存敬慎。周兴、来俊臣等，性惟残酷，务在诛夷，不顺其情，立加诬害。有功卓然守法，虽死不移。无屈挠之心，有忠烈之议。当其执断，并遇平反，定国释之，何以加此，朕惟新庶政，追想前迹，其人既没，其德可称。追往赠终，慰兹泉壤。可赠越州都督，仍遣使就家吊祭。赐物百段，授一子官。


○論宣府屯田疏 【 屯田】

宣府地險積寡。已于東城置倉數十間。未有以實之而神明川地肥饒。屯田團種之外。尚多私占。請令廵撫廵按等官清查歸官。其軍餘原額屯田團種者、每分額外、量與餘田。勿令過二十畝。清出歸官者。或原人領種。或別召承佃。每畝起科納粮三升、草一斤、與東西二城、并蔚衞屯田粮料。俱令運赴新修東倉。及附近草塲上納。倘宣府不足。于農隙時運去備預。其他地方及西城蔚州二處不足。宜發銀就彼糴買。不得那借。至若懷來城。尤為要害。亦須增置倉廒。糴蓄粮料。以備倉卒之用。


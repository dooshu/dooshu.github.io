○海岛马人

数年前，有巨艑自海外漂至崇明，中有七人，巡检以为盗执之。七人云：「吾等广中海商，舟入西洋，为风飘至此耳，非盗也。」送上官验视，檄遣还乡。其人自言：在海中时，尝泊一岛，欲登岸取火。忽有异物四五辈，人形而马头，自岛入水而泅 【 自岛入水而泅　原本「泅」作「因」，据说库本改。】 ，以头置船舷，作吁吁声。诸人中或举刀斫其一首，余悉奔去。吾等度其必呼同类来复，亟解维张帆行。未食顷，有马头者百余辈，立水滨 【 立水滨　原本作「入水滨」，据说库本改。】 ，跳踉欲来擒执，而风利舟驶，莫能及。倘少迟，已落其口矣。


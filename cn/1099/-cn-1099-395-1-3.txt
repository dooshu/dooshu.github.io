○勸請賑濟疏 【 賑濟】

題適文書官杜茂口傳　聖旨、將河南廵按御史陳登雲封進飢民所食鴈糞示臣等觀、臣等不勝哀痛、不勝慘慽、竊念民窮至此、真從古未有之變、惟幸　皇上憂勤之念、上格　皇天惠鮮之澤、下逮鰥寡、庶可以回和氣而收人心、不至釀成大亂耳、近者喜見雨澤連綿、又聞山東河南等處、俱巳霑洽、此亦是麥秋隹兆、飢民可望全活、但目前難處、而戶部更難處、葢先時飢荒、或止一方、而今則各處告災、雖江南亦不全熟、米價皆踴、糴販為難、此一苦也。先時各邊止有年例、今加以寧夏朝鮮之變例外費過三百萬、內帑耗竭、勢不能無米而炊、此二苦也。先時荒而不亂、則發賑之外、遂可坦然無憂、今群盜四起該部一面賑飢、又將一面為軍興之備、此三苦也。先時戶部用詘、則太僕銀可借、南京糧可借、今馬價銀巳發盡、而借支於草料、南糧又方備江南兵變、不可多發、此四苦也。先時各布政司府州縣、各有贓罰等項餘積、今取解一空、有急盡靠內帑、此五苦也。先是民間殷富、事例一開、則奔走上納、今例既開盡、而大戶多為官吏刻削、無復餘外、此六苦也。六苦之外、又有別項河工募兵等費。臣等倉卒不能悉舉。百姓雖窮、勢不可以國財。盡耗於賑濟。卒有他變。干係不小。臣等杳得登雲之奏、尚在未聞遣官放賑之先、則此時　聖恩宣布、或恐別是一光景不可知、且候鍾化民績有報來、倘彼中荒亂如故、則臣等更無他法、惟有盡辭俸薪以助貧民、而亦望　皇上暨兩宮各院、量發內藏十分之一。分投布施。此急救生命即所以自積巳福也。且此舉一倡。則中外百官萬民。皆將興起好善之心。而捐俸損資者、不賞而勸矣、奉諭、覽卿等奏朕知道了、昨者朕覽飢民圖說時、有皇貴妃在侍、因問說此是何圖、畫著死人、又有赴水的、朕說此乃刑科給事中楊東明、所進河南飢民之圖、今彼處甚是民飢荒亂、有喫樹皮的、有人相食的、故上此圖、欲上知民飢荒亂、速行蠲賑、以救危亡於旦夕、皇貴妃聞說、自願出累年所賜、用外之積以布施救本地之民、奏朕未知可否、朕說甚好、且皇貴妃巳進助賑銀五千兩朕意甚少、欲待再有進助、一併發出、今見卿等所奏、著明早發與該部、差官解彼賑用、其中宮等、朕傳著各出所積之貲、以助一時賑用、又卿等欲捐俸薪以救濟國用、甚見憂國為民至意、且待鍾化民奏到、再作區處、今諭卿等知。


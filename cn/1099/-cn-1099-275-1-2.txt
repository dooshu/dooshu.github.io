○改河道濟糧運疏 【 密雲運河】

議照密雲古稱檀州。號為重地。北六十里為石匣營、又北四十里為古北口。實殘元避暑故道。自庚戌虜變之後。分區列戍。軍馬之增置為多。災沴傷殘。閭里之蕭條特甚。軍門移鎮。建牙開府。體制與固原漸同。漕糧改撥。舟輓陸輸。氣勢與通州稍類。属夷之患。既巳日異月殊。經制之方。似難舉一廢百。所據該道參政李蓁謂自牛欄山而下、白河潮河二水交會、水勢深廣、舟行無阻、自牛欄山而上、白河潮河水源既分、支流自弱、查得密雲城西原有白河故道欲要於楊家莊地方。築塞新口。疏通舊道。使白河仍於密雲城西。經流直與潮河交會。則水勢自大牛欄山至密雲。□河運道可抵榆関所謂白漕也亦可舟運。又謂城垣土?册塌。由於隄岸未備。不係於河道改與不改。并將工程丈尺錢糧人工先後通議明白節呈前來論說詳明。籌畫周悉。殊非一人之私謀。實為一方之大計。臣等再三集議。其利有四。其害有一。白潮二河。合而為一。牛欄山以上。無論春夏舟楫通行。漕糧可以水運。歲省腳價不止萬金一也。懷柔順義三河之民。苦於車騎之累。日漸逃移。河工一成。三縣免於驛騷。二也。密雲石塘嶺古北口石匣營一帶。絕漠窮荒。生理鮮少。予見西北諸城近水者必饒富遠河者必貧瘠大槩可推也河運若通。江南諸貨。可以漸至。地方殷富。跂足可待。三也。牛欄山近議建立號房。原為舍舟從陸。以備積貯糧儲不煩盤剝。號房可以不設。所省財力。又為不貲。四也。至於所謂害者。不過恐為密雲城西之患耳。若使修築泊岸。下用石砌。上壘腰墻。并將坍塌城工。整飭完備。一勞永逸。自無遺慮。即如通州至京五六十里。原係陸運。我　皇上斷自　聖衷。修成通惠一河。實為萬世無疆之利。惟茲密雲河道。因其故蹟。加以新功。比之通惠。其利雖同。其費且省。况人力取諸軍夫。材木取諸山林。銀米取之修邊之餘。及無碍賍罰。規畫布置。似巳曲盡。臣等與有地方之責。但可少濟時艱。不敢畏難遠怨以負任使。如蒙勑下工部會同戶部再加議擬如果無碍、查發後開款內事理、速聽臣等早為舉行、一應綜理、責之副總兵龔業參政李蓁主事劉魯生、其餘分管官員聽臣等徑自選委、工完之日、閱視明白、造冊奏繳、效勞人員、分別旌賞、以示激勸、仍乞開載通州管河郎中勑內以後遇有塞淤。與通州運河。一體修濬。庶幾國儲軍餉。邊計民情。無不攸便。


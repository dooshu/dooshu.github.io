○赈恤诸道水灾德音

朕以寡德，临御万邦，宵旰忧勤，匪敢自暇。然仁未及物，诚不动天，阴阳失和，水潦为败，致兹灾沴，害及生灵。江淮之间，滁、和尤甚，当宁轸惕，永言疚怀。其淮南道滁、和两州应水损县，据所申奏漂溺人户处，宜委本道观察使与本州刺史子细检勘，全放今年秋税钱米，仍以义仓斛斗，逐便据户赈接。其浙西、浙东、宣歙、鄂岳、江西、鄜坊、山南东道，并委观察使与所在长吏，据淹损田苗，漂坏庐舍，及虫螟所损，节级矜减，指实奏闻。如没溺甚处，亦以义仓量事赈救。其京兆府河南府所损县，即据顷亩，依常例检覆分数蠲减。州县牧宰，各务抚安，必令均济，称朕意焉。


述祖德诗【并序】

序曰商周作诗推美先德见诸雅颂厥後诗人潘岳撰家风之篇灵运重祖德之述义非私滥并着曩编维我先王父履躬昌道讲习之会十有四州肇义田赡宗党学者至今称不衰痛罹丧乱所撰遗书阙亡先大夫孝友絶人益振令绪年不展德逾壮而卒行虽信乎友生事不传诸国史大惧陨没各述髣髴用告有道云尔

述祖【文学讳弘猷字允升学者称中明先生崇祀乡贤及所在书院】

王风久隤缺大道日寖微孔辙岂不迩百家争路驰吾宗肇东鲁七十肩相随在汉显经学讐也博士师士匄扬其波先後同声施世远存本根後劲振前绥微言绍天学高步追宣尼讲肆羣响臻周游遂忘疲闲先恢孟辩排异搴韩旗磬折劳公卿闳声蜚布衣辍餐饷寠士商歌长乐饥德音昭俎豆奕叶流风徽


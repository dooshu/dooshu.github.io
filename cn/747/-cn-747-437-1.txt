○问津台赋

惟岁临乎甲午，余经蔡以游陈，见岿然之故台，没路隅之荒榛。侧闻夫子，於此问津；敢问夫子，何负於人？栖栖夫子，鲁不容身，乃泫然而出涕，聊托辞以自申。元黄之初，万物为铜，形象既著，造化无功。匪伊无功，不宰其中。礼乐之初，崩坏未正，诗书既出，夫子无命。匪伊无命，不耀其圣。向使鲁同季氏，（一作季孟）齐等田常。贪浮之不义，忘夕露之。岂无十室之邑，亦有三家之堂。奚自卫而反鲁？每困穷於路旁。浩浩其天，茫茫其野。近不见於文武，远不逮於虞夏。彼通津与直道，故无得而知者。已矣夫子，时乎时乎！进皆鸟兽之群，退异沮溺之徒。霜雪昏其大泽，荆棘秽其通衢。抚川陆之难险，悯人世之崎岖。方太公迷殷遇文王，伊尹迷莘遇成汤。何夫子不遇？处昏浊而遂亡。永追想於遗迹，遂投於寒荒。


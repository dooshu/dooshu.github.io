88　師氏司隸守王門王宫　以力服人非心服


師氏：「使其屬帥四夷之隸，各以其兵服守王之門外。」司隸：「帥四翟之隸，使皆服其邦服，執其邦兵，守王宫。」唐太宗擒頡利，其酋長帶刀宿衞，亦古制也。然結社率之變〔一〕，幾至危殆。蓋先王德化之盛，非太宗所能及。慕冠帶百蠻之名，而不虞後患。孟子曰：「以力服人者，非心服也。」

【元圻案】通鑑唐太宗貞觀四年：「李靖襲破突厥於陰山，頡利可汗遁走，張寶相擒突厥頡利以獻。上御樓受俘，館之太僕，以突利爲順州都督，頡利爲右衞大將軍，其餘拜官有差。後突利之弟結社率入朝爲中郎將，久不進秩。會上幸九成宫，結社率陰遣種人夜犯御營，折衝孫武開率衆擊斬之。」

〔一〕「結社率」，原作「頡社率」，據元刊本、清嘉慶本改。






谒老君庙





先君怀圣德，灵庙肃神心。[一]

草合人踪断，尘浓鸟迹深。

流沙丹灶灭，[二]关路紫烟沉。[三]

独伤千载后，空余松柏林。

[一]《宋书》：“灵庙荒残，遗象陈昧。”



[二]《列仙传》：关令尹喜与老子俱游流沙，化胡，服巨胜实，莫知其所终。



[三]《太平御览》：《关令内传》曰：真人尹喜，周大夫也，为关令。少好学，善天文秘纬。登楼四望，见东极有紫气四迈，喜曰：“应有异人过此。”乃斋戒扫道以俟之。及老子度关，喜先戒关吏曰：“若有翁乘青牛薄板车者，勿听过，止以白之。”果至，吏曰：“愿少止。”喜带印绶，设师事之道，老子重辞之。喜曰：“愿为我著书，说大道之意，得奉而行焉。”于是着《道德经》上下二卷。



《文苑英华》以此诗为玄宗过老子庙诗，而以“先君”为“仙居”，“丹灶灭”为“丹灶没”，三字不同。琦玩“草合”一联，似非太平时天子巡幸景象，此诗定是太白作耳。






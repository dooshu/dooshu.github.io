贺云溪翁汪老先生八十寿序


世之言养生者众矣，皆谓出于老氏。书传于世者，独五千言，皆天道玄虚，上古皇农之道，而归本于合神抱一，清静自正。盖圣人之学，内以修性，外以理人，其道甚近，而其效可睹者也。今此言神仙者，亡虑数百家，高者入寥廓，卑者杂污秽。其言幻幻漫漫而莫得其纪，其效茫茫唐唐而莫知其归也。一切谓出于老氏，不亦诬乎？

余为此言，他日以质诸九江守，今致政汪公。公曰：“然。夫驰思于千里，不若跬步之必至；喁于豢豹，不若粝糒之充腹也。言者率曰冲举，曰委蛇。冲举、委蛇之称，日哗于耳，而其事了不可得。华山之下，白骨如莽，乌睹世所云者乎？庄生有言：‘善养马者，去其害马者而已。’然则善养生者，去其害生者而已。夫人形太劳则敝，神太劳则竭。故曰：毋劳尔生，毋摇尔精，神将自宁。斯不敝之道也。今释此不骛，而希心漭荡，以觊非望，是安可几也！”

公之言如此，盖公之所以理性养形者，亦不外是云。今年春，公年八十矣，齿宿而德愈新，身老而神益王。余尝见公语或移日，及退如初见时，无一语不伦次。至论家国事，从容道故，称说往古，霏霏如屑琼玉，有味乎其言之也！饮酒或至夜分，坐客跄跄倦矣；公徐正衣冠，揖拱乃出，乃其聪明步履，即新锐少年不逮也。嗟乎！彼学为冲举、委蛇者，其卒有如公者乎？故知世所言悉妄耳，斯其得失之略可观也。春曦既旦，淑景载移。同乡诸君，登卧云堂，歌《南山之什》以觞公。张子曰：“余论养生之事，而知公获寿所由也，作《原寿》。”






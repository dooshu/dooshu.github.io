○太傅相公修黑符醮词

伏闻至道垂科，正一启醮祈之品；《河图》著训，太元开忏谢之门。盖所以拯护人伦，恢宏法力，恩庥广被，今古攸宗。臣运偶昌期，叨膺重寄。虽竭诚而报国，未效涓埃；惧福过以灾随，因罹疾疹。今则黑符飞化，正入中宫，本禄纳音，为灾尤重。是敢冥心元极，稽首清坛，恭备香灯，虔申醮祝。伏惟元元降鉴，五帝宣慈，敕九官贵神，命三官曹属，解消厄运，和释冤仇，荡涤罪瑕，增延禄算；使百关调豫，久疾痊平，誓倾忠孝之心，冀启圣明之泽，永遵妙道，仰副元慈。不任。


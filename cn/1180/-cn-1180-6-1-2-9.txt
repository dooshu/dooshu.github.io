请酌定朝讲日期疏


窃惟讲学勤政，固明主致治之规；保护圣躬，尤臣子爱君之悃。今开讲期近，臣等伏念皇上日每视朝，朝后又讲，似于圣体太劳，恐非节宣之道。若论有益于身心，有裨于治道，则视朝又不如勤学之为实务也。臣等愚见，欲乞皇上每月定以三、六、九日视朝，其余日俱御文华殿讲读。非大寒大暑，不辍讲习之功。凡视朝之日即免讲，讲读之日即免朝，庶圣体不致太劳，而圣德亦为有益。臣等未敢擅便，谨拟传帖上进，伏乞圣明裁览，发下礼部遵行。

（传帖圣旨：朕方在谅阴，哀慕深切。日临朝政，心实未安。今后除大礼大节并朔望升殿，及遇有大事不时宣召大臣咨问外，其常朝每月定以三、六、九日御门听政，余日俱免朝参，只御文华殿讲读。其一应谢恩、见辞人员，遇免朝之日，止于午门外行礼毕，即各供职事，不必候补。大祥之后，还照旧行。礼部知道。）






刘筠　无题三首

走马章台冒雨归，后门犹叹滞前期。

荷心出水终无定，萝蔓从风莫自持。

複帐麝轻难辟恶，曲房蚕懒不成丝。

渐进垅麦藏鸣雉，更恨如皋一箭迟。

刘筠

刘筠　无题三首

帘声竹影浪多疑，仙谷何能为解迷。

藻井风高蛛坏网，杏梁春晚燕争泥。

更看山远惟凝黛，纵许犀灵祇骇鸡。

枉裂霜缯几千尺，红兰终夕露珠啼。

刘筠

刘筠　无题三首

麝裂初难和，乌惊每易伤。

荡舟殊不禁，奔月可能防。

洛浦多遗翠，秦楼滞采桑。

飞蛾攒釦烛，绿鸭斗银塘。

夜合花含雾，宜男草带霜。

琅玕余旧贯，须要凤求皇。

刘筠


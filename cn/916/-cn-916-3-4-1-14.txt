【临高台】

临台行高。高以轩。下有水。清且寒。中有黄鹄往且翻。行为臣。当尽忠。愿令（《诗纪》作今。）皇帝陛下三千岁。宜居此宫。鹄欲南游。雌不能随。我欲躬衔汝。口噤不能开。我（乐府无我字。《诗纪》同。）欲负之。毛衣摧颓。五里一顾。六里徘徊。（《诗纪》云。此曲三段辞不相属。鹄欲南游以下乃古辞飞鹄行也。○《类聚》四十二作临主台行。《乐府诗集》十八。《广文选》十二。《诗纪》十二。又《文选》二十侍五官中郎将建章台集诗注作古辞。引颓一韵。）


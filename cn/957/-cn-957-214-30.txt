王同祖　秋闺

西风昨夜到庭梧，晓看窗前一叶无。

秋月照人眠不得，等闲拈弄绣工夫。

王同祖

王同祖　秋闺

满目凄凉只自知，间将心事寄琴徽。

无情梁上双双燕，带取秋光一半归。

王同祖

王同祖　秋闺

入秋情思可曾忺，深琐朱扉怯卷帘。

书几无人尘不扫，一钩蛛网挂牙签。

王同祖

王同祖　秋闺

江南贾客去忘归，扑面边尘自在飞。

想得那边寒较早，夜来密地翦征衣。

王同祖

王同祖　秋闺

零露瀼瀼夜气浮，嫩寒差力五更头。

邻鸡啼破交加梦，冷浸梧桐月一钩。

王同祖


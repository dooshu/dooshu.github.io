◇均善论

有白学先生，以为中国圣人，经纶百世，其德弘矣，智周万变，天人之理尽矣，道无隐旨，教罔遗筌，聪睿迪哲，何负於殊论哉。有黑学道士陋之，谓不照幽冥之途，弗及来生之化，虽尚虚心，未能虚事，不逮西域之深也。於是白学访其所以不逮云尔。

白曰：「释氏所论之空，与老氏所言之空，无同异乎？」黑曰：「异。释氏即物为空，空物为一。老氏有无两行，空有为异。安得同乎。」白曰：「释氏空物，物信空邪？」黑曰：「然。空又空，不翅於空矣。」白曰：「三仪灵长於宇宙，万品盈生於天地，孰是空哉？」黑曰：「空其自性之有，不害因假之体也。今构群材以成大厦，罔专寝之实，积一豪以致合抱，无檀木之体，有生莫俄顷之留，太山蔑累息之固，兴灭无常，因缘无主，所空在於性理，所难据於事用，吾以为误矣。」白曰：「所言实相，空者其如是乎？」黑曰：「然。」白曰：「浮变之理，交於目前，视听者之所同了邪？解之以登道场，重之以轻异学，诚未见其渊深。」黑曰：「斯理若近，求之实远。夫情之所重者虚，事之可重者实。今虚其真实，离其浮伪，爱欲之惑，不得不去。爱去而道场不登者，吾不知所以相晓也。」白曰：「今析豪空树，无（缺）垂荫之茂，离材虚室，不损轮奂之美，明无常增其忄曷荫之情，陈若偏笃其竞辰之虑。贝锦以繁采发辉，和羹以盐梅致旨，齐侯追爽鸠之乐，燕王无延年之术，恐和合之辩，危脆之教，正足恋其嗜好之欲，无以倾其爱竞之惑也。」黑曰：「斯固理绝於诸华，坟素莫之及也。」白曰：「山高累卑之辞，川树积小之咏，舟壑火传之谈，坚白唐肆之论，盖盈於中国矣，非理之奥，故不举以为教本耳。子固以遗情遗累，虚心为道，而据事剖析者，更由指掌之间乎。」黑曰：「周、孔为教，正及一世，不见来生无穷之缘，积善不过子孙之庆，累恶不过馀殃之罚，报效止於荣禄，诛责极於穷贱，视听之外，冥然不知，良可悲矣。释迦关无穷之业，拔重关之险，陶方寸之虑，宇宙不足盈其明，设一慈之救，群生不足胜其化，叙地狱则民惧其罪，敷天堂则物欢其福，指泥洹以长归，乘法身以遐览，神变无不周，灵泽无不覃，先觉翻翔於上世，後悟腾翥而不绍，坎井之局，何以识大方之家乎。」白曰：「固能大其言矣，今效神光无径寸之明，验灵变罔纤介之异，勤诚者不睹善救之貌，笃学者弗克陵虚之实，徒称无量之寿，孰见期颐之叟，咨嗟金刚之固，安觌不朽之质。苟於事不符，宜寻立言之指，遗其所寄之说也。且要天堂以就善，曷若服义而蹈道，惧地狱以敕身，孰与从理以端心。礼拜以求免罪，不由祗肃之意，施一以徼百倍，弗乘无吝之情。美泥洹之乐，生耽逸之虑，赞法身之妙，肇好奇之心，近欲未弭，远利又兴，虽言菩萨无欲，群生固以有欲矣。甫救交敝之氓，永开利竞之俗，澄神反道，其可得乎？」黑曰：「不然。若不示以来生之欲，何以权其当生之滞。物情不能顿至，故积斩以诱之。夺此俄顷，要彼无穷，若弗勤春稼，秋穑何期。端坐井底，而息意庶虑者，长沦於九泉之下矣。」白曰：「异哉！何所务之乖也。道在无欲，而以有欲要之，北行求郢，西征索越，方长迷於幽都，永谬滞於昧谷。辽辽闽、楚，其可见乎。所谓积渐者，日损之谓也。当先遗其所轻，然後忘其所重，使利欲日去，淳白自生耳。岂得以少要多，以粗易妙，俯仰之间，非利不动，利之所荡，其有极哉。乃丹青眩媚彩之目，土木夸好壮之心，兴靡废之道，单九服之财，树无用之事，割群生之急，致营造之计，成私树之权，务劝化之业，结师党之势，苦节以要厉精之誉，护法以展陵竞之情，悲矣。夫道其安寄乎。是以周、孔敦俗，弗关视听之外，老、庄陶风，谨守性分而已。」黑曰：「三游本於仁义，盗跖资於五善，圣迹之敝，岂有内外。且黄、老之家，符章之伪，水祝之诬，不可胜论。子安於彼，骇於此，玩於浊水，违於清渊耳。」白曰：「有迹不能不敝，有术不能无伪，此乃圣人所桎梏也。今所惜在作法於贪，遂以成俗，不正其敝，反以为高耳。至若淫妄之徒，世自近鄙，源流蔑然，固不足论。」黑曰：「释氏之教，专救夷俗，便无取於诸华邪？」白曰：「曷为其然。为则开端，宜怀属绪，爱物去杀，尚施周人，息心遗荣华之愿，大士布兼济之念，仁义玄一者，何以尚之。惜乎幽旨不亮，末流为累耳。」黑曰：「子之论善殆同矣，便事尽於生乎？」白曰：「幽冥之理，固不极於人事矣。周、孔疑而不辨，释迦辨而不实，将宜废其显晦之迹，存其所要之旨，请尝言之。夫道之以仁义者，服理以从化，帅之以劝戒者，循利而迁善。故甘辞兴於有欲，而灭於悟理，淡说行於大解，而息於贪伪。是以示来生者，蔽亏於道、释不得已，杜幽暗者，冥符於、姬、孔闭其兑。由斯论之，言之者未必远，知之者未必得，不知者未必失，但知六度与五教并行，信顺与慈悲齐立耳。殊途同归者，不得守其发轮之辙也。（《宋书·天竺迦毗黎国传》。）


○新移抚州子城记

八卦成列，象在其中，圣人则之。刚柔险易，动静悠促，亦皆备矣。是则金木水火，轮移消长，乾坤震巽，罗列高下。揆情伪至於化匠，稽微阐极於大成。盖有有无不有矣，物物无不物矣。至如举一趋百，制迩应远者，有夫光宅焉。宅天下者，崤雒之强欤？宅邦邑者，冈阜之胜欤？宅闾巷者，隆坦之宜欤？自穴居至於大壮，犹椎轮形於玉辂。其必如此，按无之郡庭，初际於亥壬，绵历年代。宝应中，太守王公圆，以其势卑於邮里，疑悍民而沮长，因徙於西陲，自尔亦匪厥中。观夫用壮而非刚，虚右而拥左。总详其关，则二千石列郡比比有不大迁者，是其事矣。大中中，刺史蔡公京，审於三地，思事再革。以劳费滋广，意行力止。乾符中，巨盗起梁宋，兵火照天下。干戈日用，屠锋起。畿甸失御，郡邑旷守。斯时也，豺狼塞路，瓦砾遮辙。此之官舍，弃如焚如。荆蒿蒙春，井野一色。洎汝南危公，奋长剑，倡义旅，并翦群恶，克莅百城。草创棋布，纫隳绩断。诏下之日，默究形胜。且曰：“幼少尝闻前任遗议，今也运会萃吾，指陈大凡。元亨中正，会要方乘。宜拔乎嵩高，麾震揖巽，朝辛附癸，在控於跃伏。苟差毫发，其致悬殊。尔乃决意卜筑，应手经始，舍去旧地，推移一区。而胜秀逸得，严整郁备。纳溪山复叠之势，吐原野蟠连之色。有若龙骞凤举，花攒绮错。”於是左通台门，南正戟扉。三扃三厅，大寝小寝。局署狴帑，环回星列。峨东轩以资眺览，峙西阁而备宴见。奢俭折中，材力攸允。广陌绳分，列肆鳞瞩。缭崇墉备固护之态，襟平陆延爽垲之景。然後政化以安之，礼法以康之，仁和以富之，远者来而近者休，险陂革而干蛊用。星霜既周，闾井以繁。年谷登穰，士马精研。连帅倚为右屏，天子宠为良牧。百姓歌之，声闻九重。玺书慰勉，增爵褒命，其犹珠贯。公少秉奇志，年甫壮室，遭时建名。起家而万石非伟，许国而一心弥厉。而後乃今，誉积望洽。丰德懿范，继以挥绰。虽山河之重，岩廊之峻，恐无自避也。君子曰：“地载万物，贤人应之。”盖合其用而享共祉，忤其道而戾其契。匪私於富贵，勿抑於隆盛也。若成王之定鼎，邾文之迁绎，奉春之建都，踵其数而举其徵者矣。保和前纪罗城，内惭拙文。暇日复聆当世之谭曰：“事成乎身及乎人，力之次也。”顾惟是续，盍表悠久。载让弗克，唯而直书。巨唐龙集庚戌年在大顺律中南吕戊寅日，张保和记。


○報三相公并石司馬書 【 朝鮮戰守】

某向未入朝鮮時、其山川形勝、尚未真知、故未敢浪陳、茲身歷其境、兼詳考圖帖、細詢譯者、始知本國幅員。東西二千里。南北四千里。葢地從正北長白山發脉。故南北最長。釜山鎮偏在東南隅與對馬島正面故日本兵馬易于入侵朝鮮。若全羅一道。直吐正南與中國蘓常相對。如日本欲犯登萊天津。敘形勝殊為明了不須更假圖帖必須乘東北風灣轉此嘴。又候東南風。然後能達大海巨洋。波濤險惡。安能如意。若不至朝鮮登萊天津。實未易犯。故天護神京。亘此一國於東南西北之間。使日本兇夷。不得逞志中華者。天險限之也、關白雄奸。熟察此故。舍浙直閩廣。竟圖朝鮮。葢朝鮮與薊保山東相拒。止是西南一海。並無旱路間隔。其中由南而北。自東及西。若尚州之洛東。王京之漢水。開城之臨津。安州之清川。定州之大定。平壤之大同義州之鴨綠諸江。俱係大川。俱通西北海面、陸行則有遼左一路以抵山海而水行則有七路可達天津山東等處若得順風。三五日即達、無甚難者。故此奴一得朝鮮。據為巢穴。分投入犯。特易易爾。吾禦於陸而水路難支。吾禦於水而陸路不免。三境動搖。京輔振懾。其患有不可勝言者。故關白之圖朝鮮。實所以圖中國。而我兵之救朝鮮。實所以保中國。非若救鄉隣鬬者比也。各降倭報稱初意欲建都朝鮮。睥睨遼薊。以三十萬犯浙直。以三十萬犯閩廣。以窺中原。似非虛語也。幸仗社稷威靈、廟堂石畫、連戰三捷、今且賺出王京、事亦覺有頭緒、但倭奴擁眾、尚駐尚州善山等處、未即東往、見今殺死朝鮮軍民數千、懸首旗竿者千餘、且列寨無算、聯絡數十里不絕、虎牢木柵石城土堡、極其堅固、一路險阨、處處埋伏、哨□宋好漢、幾為所獲、某雖屢檄提督進兵、而將兵隳惰、必不肯前、軍中洶洶、俱謂我輩百死一生、以三四萬兵馬卻數十萬強倭、不數月而朝鮮土地幾巳盡復晝夜身處氷雪、鹽菜毫無入口、功勞非細、言官懸論功賞足使兵人短氣廼言官反謂報捷悉虛級賞、又云先給二十兩、比寧夏反為不如、經畧題敘、又不肯覆今乃天氣炎蒸、疾病交作、又欲遠追、且倭勢甚眾。營壘堅完。鳥銃利害。道路崎嶇。若有疏虞。將何以處。職與提督、雖百般催儹、多方策勵、然恐兵心有變、不敢過責、兵士多有疾故者、後日人不察此、倘歸之碧蹄之戰、又可深慮、任事者、畏首畏尾、如此、何以集事、如幸、而倭真恐懼、漸次逸歸、當為朝鮮悉心善後、務求萬全、縱令再□必不使如去年竟達平壤若履無人之境也其要□分布。亦當畫圖貼說。與四鎮圖說並進。視保朝鮮。若保中國必不敢草率完事。設關白果惡行長輩。擅出王京。益兵添餉。諸倭不敢遽歸。我兵難於即返。必須尊臺主張。即發陳璘沈茂兵馬前來恊助。再假勑文慰勞將士級賞須給全數。庶　皇恩播而軍心勵。兵埶張而委膽落。完績或可收也。


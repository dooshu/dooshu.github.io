曾原郕


原郕字子周，号楚山，宁都人。曾原一之从弟。东湖书院山长。

八声甘州

东阳岩

问岩云朵朵为谁飞，向来读何书。道江南名宦，掉头勿顾，彩服归兵。无限山中风物，今古属潜夫。渺渺辽天鹤，应费招呼。

谩说缁巾缟带，与豸冠犀剑，优乐如何。渐桥横采石，国步已趦趄。想归来、顿成憔悴，欢季鹰、闻早忆莼鲈。丹泉冷，崖钟绝响，夕照啼乌。

木兰花

甘泉岩

断崖抛雪瀑，又潜溜、入山跟。听暗壁潺湲，山中紫雾，山下红云。当年七僧甚处，但空馀、老刹靠嶙峋。底事神粮不幻，翠窝胜积香尘。

纷纷。结社种莲人。名氏已无闻。看银书般若，金陵故国，斜敕空存。争得十虚销殒，为让皇、冤魄脱沉沦。往事犹堪一笑，岩花乱点乌巾。








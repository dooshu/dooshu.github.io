○贺崔相公转户部尚书启

伏见某月日恩制，伏承荣加宠命。伏以圣上能顺考古道，相公以浚明有家。夜思昼行，则裴安之每念王室；柔远能迩，则吴汉之不离公门。躬赞休辰，首献明号，克宣天泽，荣转地官。扰《周礼》之兆人，选同农父；宽《虞书》之五教，任比司徒。宗社降辉，华夷快望。况某叨蒙任使，早被恩知，未期黄阁之趋，预祝《缁衣》之美。贺瞻恋，不任下情。


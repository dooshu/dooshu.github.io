○答郭子仪等表请改元立号第三手诏

年叶五纪，成岁以授时；君临万邦，向明而听政。体元不润其色，处实不为其宾。朕若昔大猷，允怀恭己，务於简易，岂曰崇高。常深负荷之尤，敢忘祖宗之烈。卿等总括群议，昭升旧章。周爰典籍之文，钩校天人之理，对扬耿命，进劝皇图。请逾年而改元，益正位以加号。敢废《春秋》之义，用谐启沃之心。敬允乃诚，良多惭德。


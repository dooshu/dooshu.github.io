货郎


某翁，耒阳之某村人也，以务农为业，二子一女，颇堪温饱。仲子性素劣，日事饮博。翁恶之，曾以忤逆鸣诸官，惩之以儆，及释之出，饮博如故也。先是邻邑有某货郎者，负贩于各市集之间，亦时来村中售其针黹之属，往来既频，遂渐相稔。久之，且愿螟蛉于翁，呼之为父，于其子女称兄弟行焉。女年渐长，情窦既开，以亲狎之故，遂成苟且，父兄皆不知之也。一日，翁自田间荷锸归，入门，则二子皆外出，惟货郎与女在，情态狎昵，其丑不可以暂注目。怒极，挥锸击货郎脑，毙焉。欲兼毙女，而意良不忍，且惧丑声之播也。召仲子归，举而瘗诸竹林中。又恐为犬狼所发，托言防盗笋者，筑垣以缭之，自以为计画周详，鬼神莫测矣。

越数年，人亦无知者。值其仲子博负归，私伐园竹，市之以偿。翁知之，怒挞而逐之。时仲子已醉，因号曰：“翁何苦挞我？即援若人例，以锸毙我而埋诸竹园中，人孰能知之者？”翁益怒，追之，欲箝其口。子且奔且号，遍走村中。村人闻而疑之，鸣诸里正。里正固有隙于翁者，与村人计曰：“某货郎夙与渠家昵，久不见矣，此中岂无因乎？”因以鸣诸官。

时邑令熊公，能吏也，传者佚其名矣。闻报，拘翁父子至，讯之，不承。村人有证其仲子之言者，公犹未之敢信也。移牒邻邑，咨货郎之有无。越数日，有衣巾而至者，货郎之弟也，已入泮矣。泣陈曰：“某年十三龄，兄即行贩不归，尔时年稚，未能间关踪迹之也。父师牒咨，此中不能无故，死生存亡，惟父师怜而鞫之。”公知其有人，遂严讯翁父子，而狡展如故，卒不得实。念刑讯非法，当诱使自言之，乃加签拘女至。时女已嫁而生子矣。既至，与其父兄锢于一室；而独系其伯子之拇指，悬于梁间。遣干役数人轮流密察之，数日不复讯。

一日夜分，伯子不复耐，顾其妹曰：“汝无行丧耻，累及老父，又苦我之无辜者，我之肌肤何罪，而代汝受此无名之刑耶？”女惭而不言，自俯其首。翁诃之曰：“汝耐须臾痛苦，则我可望出于罪，而妹之清誉可存，何哓哓也？”女亦温言慰之曰：“阿兄其耐须臾哉！纵不念妹，宁不念老父耶？”伯子忿然曰：“若父女晏然，而官独窘我，岂我之骨肉，独能耐痛苦耶？”语甫毕，干役突出曰：“供具矣，此后犹能赖耶？”父子相顾失色。役连夜入告，公即秉烛升座，一鞫尽服。






【徵调曲六首】

乾坤以含养覆载。日月以贞明照临。达人以四海为务。明君以百姓为心。水波澜者源必远。树扶疏者根必深。云雨取施无不洽。廊庙求才多所在。（○庾子山集七。《乐府诗集》十五。《诗纪》百十九。）

淳风布政常无欲。至道防人能变俗。求仁义急於水火。用礼让多于菽粟。屈轶无佞人可指。獬豸无繁刑可触。王道荡荡用无为。天下四人谁不足。（○同上）

圣人千年始一生。黄河千年始一清。摄提以之而从纪。玉烛於是而文明。东南可以补地阙。西北可以正天倾。浮鼋则东海可厉。运锸则南山可平。众仙就朝于瑶水。群帝受享於明庭。怀和则□任并奏，功烈则钟鼎俱铭。（○同上）

三光以记物成形。四时以裁成正位。雷风大山岳之响。寒暑通阴阳之气。武功则六合攸同。文教则二仪经纬。有道则咸浴其德。好生则各繁其类。白日经天中则移。明月横汉而亏。能亏能缺既无为。虽盈虽满则不危。开信义以为苑囿。立道德以为城池。周监二代所损益。郁郁乎文其可知。庖牺之亲临佃渔。神农之躬秉耕稼。汤则救旱而忧勤。禹则正冠而无暇。草上之风无不偃。君子之□知可化。将欲比德于三皇。未始追踪于五霸。（○同上）

纤纤不绝林薄成。涓涓不止江河生。事之毫发无谓轻。虑远错防微乃不倾。云官乃垂拱大君。凤历唯钦明元首。类上帝而□六宗。望山川而朝群後。地镜则山泽俱开。《河图》则鱼龙合负。我之天纲（《诗纪》作网。）莫不该。阊阖九关天门开。卿相则风云玄感。匡赞则星辰下来。既兴周室之三圣。乃举唐朝之八才。莘臣参谋於左相。大老教政於中台。其宜作则於明哲。故无崇信於奸回。（○同上）

正阳和气万类繁。君王道合天地尊。黎人耕植於义圃。（《诗纪》作图。）君子翱翔於礼园。落其实者其树。饮其流者怀其源。咎繇为谋不仁远。士会为政群盗奔。克宽则昆虫内向。彰信则殊俗宅心。浮桥有月支抱马。上苑有乌孙学琴。赤玉则南海输赆。白环则西山献琛。无劳凿空於大夏。不待蹶角於□带林。（○同上）


○澧州新城颂（并序）

《诗》曰：“赳赳武夫，公侯干城。”美贤人将帅折冲於未然也。自周建五长，秦制百郡，地非城不安，故分诸侯之符，美专城之称，尚矣！沣州荆之近庸，国之南屏，水陆吴楚，风俗夷獠，溪蛮好乱，相寇仍梗。澹津之墟尚在，天门之垒可辨。虑危杜渐，非贤孰能。古城之东垣，不盈百仞，地偏而僻署斜向，日正而阴阳气互。遂使灾屡降，水旱更作。乾元中盗不盈百，即州将失守，间岁微泸军溃，即郡人涂炭。向使崇堵可固，廪藏是蓄，何蕞尔之寇，得残生人乎！前年春，天子辍伊吕之佐而牧守澧，公行不加惧，布无恩之惠，人和乐而不使。公尝曰：“一日必葺其墙宇，而况於城池乎？”遂度木於山，浮木於水，选巧匠於退卒，就啬夫於庸保。人急於利，役无劳焉。因旧址而板筑云集，创新规而雉堞霞映，峭壁屹立，修廊虹亘，讼堂铃阁，从俭制焉。不三四旬，功乃就矣。倚连冈以起伏，面长江以演漾；登观则山川在目，雄镇则黔可抗。澧人歌之曰：“可怜地上楼，百姓不知修。上有清使君，下有清江流。”虽臧质石城之谣，不是过也。耳目风化，得无颂乎！

欹危江城，榛芜上平。廨宇改卜，垣墉半倾。肇自二纪，凶渠再惊。廪不我食，人不我生。大贤为政，革故鼎新。畚走锸举，榱冲忽陈。俄耸雉堞，如驱鬼神。虽崇沣城，不劳沣人。南楼峨峨，下压澄清。画角晓吹，啼乌夜遇。浦珠自还，野童自歌。我公之祉，如山如河。

李宁

宁，元和中官常侍。


○授李方右谏议大夫等制

敕。居谏纳之地，副铨综之司，致予聪明，适彼伦要。自非端方正直之士，检身御众之才，则何以输及ニ之忠诚，奉提衡之藻鉴。尔等皆擢秀瑶林，飞华桂苑，早登俊造，共许清贞。入宪府而自竦孤标，历文昌而更光列宿。分符茂绩，远继於龚、黄视草雄词，旧推於贾、马。是用擢居右省，陟彼首曹。尔宜徵五谏之司，佐三铨之任无疑逆耳，必在精心。勉服宠光，益扬善价。可依前件。


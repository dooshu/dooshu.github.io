◇答皇太子请御讲敕

省启，欲须吾讲，具汝等意。书云，一日二日，惟日万机。今复过之，年耆根熟，气力衰耗，荷此黼，有逾重负，日中或得一食，或不得食，周旦吐握，未足为劳，楚君旰食，方今非切，未明求衣，聿来弗休，昼劳夜思，精华已竭，数术多事，未获垂拱，兼国务靡寄，岂得坐谈，须道行民安，乃当议耳，越敕。（《广弘明集》十九）

省重启，犹欲须吾讲说，具汝等所怀，亦不异前答，缘边未入，国度多乏，如是等事，恒须经计，其馀繁碎，非可具言，率土未宁，菜食者众，兼款附相继，赏与未周，怨望者多，怀音者少，汉世浑并，贾谊亦且流恸，魏室无虞，杨阜犹云可悲，况今爪牙腹心不贰之臣，又论道帷幄之士，四聪不开，八达路拥，王侯虽多，维城靡寄，昼厉夕惕，如履霜刃，以朽索驭六马，岂足为喻。诗不云乎？知我者谓我心忧，不知我者谓我何求。方今信非谈日，汝等必欲尔者，自可令诸僧於重云中讲道义也。越敕。（《广弘明集》十九）

省汝等启，复具所怀，汝等未达稼穑之艰难，安知天下负重，庸主少君，所以继踵颠覆，皆由安不思危，况复未安者邪？殷鉴不远，在於前代。吾今所行，虽异曩日，但知讲说，不忧国事，则与彼人，异术同亡。易言其亡系于苞桑。斯则乾乾夕惕，谨而後免，汝等思之，一二具如前敕，越敕。（《广弘明集》十九）


卷四十七

<集部,别集类,明洪武至崇祯,怀麓堂集>

钦定四库全书

怀麓堂集卷四十七

明　李东阳　撰

文稿二十七

志铭

金尚义墓志铭

成化己亥闰十月七日金君尚义卒於辽阳庚子三月其子祺佑道京师翰林侍讲谢君鸣治率诸同年为文寓祭其丧六月祺以丧归至天津复走京师从顺天府经历薛秉义来请铭予比与鸣治悲君之死期各为文以慰君地下鸣治既为传予撮其大者为序及铭君金姓讳忠字尚义处州丽水人乾州知州讳善之曾孙封文林郎监察御史讳叔度之孙云南按察佥事致仕讳恺之子开封府知府致仕尚德之弟少从按察公宦游广东甫就学辄弃去商贩苏松间年二十见其兄举进士复奋就学补云和县学生数年应贡升国子生天顺壬午举郷荐甲申登进士第会修英庙实録奉诏往应天太平宁国徽州诸府采録事蹟还简试御史事於南京丙戌拜贵州道御史未上闻按察公丧归又丧母高宜人哀毁踰礼庚寅服阕上京师即上疏陈三事皆人不敢言者复除南京值星变复具疏将上言愈切开封君作东瓯童子篇遗之乃止廵盗上江抵南康诸府法尚严肃沿江诸司各置纸牌藉兵尅期更相考核俾往来江上无虚日盗不敢肆监南京内帑诸卫仓及象马诸草塲吏卒传相戒曰勿犯金御史摄云南江西山东三道事劾大臣不任者一人三载考绩道得鼻衂至南京移疾不视事因图为去计会台檄遣廵盗苏松诸府君辞不往都御史胡公敦劝之乃行人谓君法大重执不变有为君所按者诬君事上奏遂逮捕君君闻命命以妻子属其友陈御史直夫曰吾不免矣自往就逮入锦衣卫诏狱狱成特命戍辽东三万卫君谈笑就道意慷慨如平时至辽杜门谢客有达官问所欲君谢曰此正某平生所不敢为者居六年闻开封谢事遣祺归省病卒时诸子皆不在侧家人以冠带服君君已不能言但揺首至再易深衣乃一颔而絶年四十有八君娶周氏生祺及佑卒赠孺人孺人卒时君葬诸文林公墓侧且自为圹谓开封及第某曰祖壠不祔惧我兄弟之後将日疏矣俞孺人既返葬之六年君葬焉卜以某月某日君性刚断负才气见义无所让同邑进士吴荣卒贫不能举君合赙治葬又赠所粥田若干亩遗其家贡御史壁道死君具棺歛归其丧南京致赙以行辽有兄弟相仇者君谕弟辟兄及贫急又賙之所着在官有瓮天稿三卷在辽有东瓯童子吟稿三卷广惠集方一卷藏于家初祺方娶十日闻父难亟来赴及君被谪两上疏乞代父戍不得比归自辽自为状述君事甚悉鸣治尝谓予曰尚义有子矣铭曰义以为涂帅气以驰视险若夷勇不自持谓我好名我职在兹我身弗恤而以名为人才实难必先大节壮哉金君其死不灭

明故正议大夫资治尹工部左侍郎王公墓志铭

工部左侍郎王公归老衡阳至南京病甚泊上新河留十日卒于舟中其子恩扶榇归讣闻上遣官谕祭命有司营葬事进士罗监缉熙实奉部檄入告成事恩寓书缉熙请铭公墓东阳乡後进辱公礼遇久矣铭曷敢辞按恩所述事状王氏出吉泰和始祖万庄从父某守邵阳居衡阳长平乡遂为衡阳人曾祖某迁凤山祖某考讳仕复世有隐德公讳诏字伯宣少警敏读书目数行下宣德乙卯领乡荐正统戊戌举进士奉使云南大同乙丑授礼科给事中丙寅充韩府册封副使己巳之变与诸科合章劾将臣失律者及敌薄都城公将官军民壮为扞御计事平上疏请旌死事罚失守及不赴难者时国家多事章奏繁剧动数千百言大要皆扶忠抑佞恤民防敌之务天顺初转兵科给事中给勅命进阶从仕郎赠公考妣如其官未几以内艰去壬午服阕复除礼科奉勅与兵部及监察御史简十二营官军迁右给事中成化乙酉代祀北岳归迁都给事于时岁屡水旱陈弭灾数十事多见采纳天城卫指挥王辅甫弱冠边将遣备寇西邮坐失律当斩公言辅年少不当遣败非其罪并其属皆减死丙戌擢通政使司右参议丁亥奉勅总易州山厰薪炭事兴利去弊具有成绩己丑擢工部右侍郎领职如故给诰命进阶通议大夫赠祖原简及考皆如其官甲午迁左侍郎入佥部事修内沼浚运河修国子监累赐羊酒楮镪惟运河功最剧特遣近臣劳于河上者一于张家湾者再异数也戊戌九载秩满命仍旧职加正二品禄是岁疾寻愈上疏乞归不许己亥城中大水命浚治诸渠道复赐羊酒楮镪疾再作再乞归上若曰卿慎疾自爱勉修乃职其毋去公感恩力疾不敢复言归庚子春方署事忽中风寻少愈遂力申前请事下吏部覆实乃许致仕令有司给驿传陛辞赐内馔及楮镪为道里费时公卿而下祖饯都门外侈为歌诗至溢卷帙观者皆交相叹羡称为盛举盖在途閲一月而卒八月十二日也夀六十有七公温厚简重抱负自许论民情国事亹亹不絶穷居事母必曲致欢适喜周恤居忧时值岁歉发粟数百石婚葬不举必为经画不俾失所友人王布政汝霖卒於官遣其二子为县诸生家教尚肃尝取祖考所着家训三十六条篆诸梓建崇本堂岁时会羣族姓讲读其中尤勤戒饬不使预州县事平生所着牋表奏议古文歌诗若干卷藏于家公居官俭素常俸外不问生业前後四十年田庐服饰无增拓归之日第宅荒落恩奉张淑人舟居岁周僦馆城南以营葬事予闻之缉熙云张有贤行惟恩一子以?补国子生质美而文铭曰古有岳降世岂不神彼龎而奇吾识其人峩冠垂绅在帝之侧为少司空实掌山泽才恢器闳公功亦隆公门巍巍与山为崇维山出云雨我中土卒歛厥施寂寞可赌六十七年公归于山有神不忘公在世间

明故奉政大夫兵部郎中乔君墓志铭

成化辛丑七月十二日兵部郎中乔君卒于京师吾友中书舍人杨君应宁实君子傅着君状君子宗宇特诣予请铭辞复请继以泣竟不得辞按状君乔姓讳凤字廷仪太原乐平人也曾祖讳彬曾祖讳监历汤隂平谷二县簿有惠政俱赠工部右侍郎曾祖妣李祖妣李俱赠淑人考讳毅累官工部右侍郎妣王赠淑人公少頴敏五六岁时侍郎公口授尚书辄成诵终卷稍长落拓有大志从侍郎公使晋藩藩王爱君秀伟欲留为仪宾君白侍郎公曰丈夫当自树图远大安用此富贵为公笑曰吾意也事遂止景泰丙子君举山西乡荐天顺丁丑登进士第时年十九观政兵部庚辰授武选主事勤慎举职成化丙戌迁员外郎未几丁王淑人忧己丑服阕还官壬辰进郎中癸巳丁侍郎公忧丙申服阕改职方职方事加剧凡兵利害边务当可否将材諝任弗任朝省谘议时有禆益庚子奉使广西时边报颇数公重违曹署驰传冒暑雨晨夕倍道不三月而还居一年卒卒之年才四十有三而登科第者二十有四年为郎中者十年官三命不越省吏部尝拟陟尚宝卿不果欲议为藩贰久不决年资寝深诸曹正郎无历君右者竟不及再命以卒君素孝养亲疾视汤药夜不解带丧居哀恸前後扶榇还乐平乐平山谷险隘或躬负輀紖塜虽官治亲率佣隶至相为力庶母高死侍郎公之丧君恸视生母既丧守节白郡县上状诏旌为贞烈之门伯父老事之如父兄鸾早世抚其孤宪宣俾齿宦籍善交际动无物迕径直自信不甚为形迹尤笃故旧欵洽倾倒至忘官势故人无小大贱贵皆乐君为人卒之日皆悼有泣下者予及识侍郎公丰厚和易信为贵人见君翘竦继出知公福泽攸在比於应宁数见宗宇皆谦谨笃问学宇尤頴异年十七举顺天乡荐视君加少又以叹君之泽未艾也君配路氏封宜人子五宗县学生宜以侍郎公恩为国子生宸寀皆幼女一聘金吾右卫指挥使曹玺卜用是年某月某日葬君长夀山侍郎公兆铭曰贰卿之子为命大夫岂不能冶弓而裘箕是图天肖厥才夀则弗如将取之亷而委其有余已焉哉乔君其泽弗渝

明故封承德郎工部主事徐公墓志铭

兵部主事徐君源得承德公讣既为位哭服服如礼将奔丧襄事自着状序世系行实请予铭按状公讳某字公信姓徐氏苏之长洲人也居县东南之瓜泾有田甚良曾祖华二祖贵三考文质世以农隐故人称瓜泾徐氏公生十有五而丧父父丧之四月弟瑄始生公籍有世业奉母陈氏及育幼弟虽弱冠强力如老成人父尝教以六书九数之学久益精数法能目数行下宣德间诏中使通西洋诸域下州郡简艺能士以从公用数为郡守所荐会英庙即阼不果行周文襄公廵抚南畿诹访耆俊至无遗策得公喜甚凡财赋计出纳筹画皆见咨问公感文襄知已亦竭智力为之一时政事隂惠及民者为多文襄欲荐用公不果後继文襄者数公以文襄故不替礼接然竟无荐者公恒教诸子曰吾虽不仕颇自试然用吾粗耳必欲亢宗济时非仕不可乃留宗子渊干家蛊遣源及澄业举子为郡诸生诲廸严甚每庭训知源志向喜曰吾子孙当有为清白吏者源举乙未进士拜工部都水主事分司山东三载考绩进阶承德郎以其官封公改兵部武库凡八年于外公前後数十书皆先官诫後家务未卒之一月犹然公平居孝弟处家室白首无忤言治家勤俭凡田庐婚嫁创制经费必亲籍记名公大夫有嘉政善行亦手録焉及在官尤慎密类为郡县吏楷式者呜呼公布衣为时用尚有德惠君子谓一命士可为物济信夫公生某卒某葬某铭曰身不禄仕材则政谋老获其名匪我自求天监实彰靡功弗酬矧直德者勤思有秋曷以喻公公农者流公有贤嗣出赞国猷泽则弗穷公有余留公德不刋我名在?

乐亭知县蒋原用墓志铭

长洲蒋君原用知乐亭县卒于官其友兵科给事中陈君玉汝为着行状请予铭曰原用平生欲得先生文今死矣非兹铭无以慰地下且原用配徐涉书史文义惟铭是属每泣曰妾独不能如张圆妻乎予尝识原用于玉汝其亡可念念玉汝言辞至再不忍固也按状原用姓蒋氏讳廷贵原用其字其先宋礼部侍郎堂守苏因居长洲曾祖叔昂祖宗韶父惟清皆不仕母赵宋宗室裔也原用七岁失恃继母邹育鞠成之原用数岁能属对为韵语未冠通举子义学易于进士奚君元启游县学有名成化辛卯举南畿乡荐为易魁戊戌举进士观政吏部授永平乐亭知县方视事适岁大歉原用亟上疏乞减赋役什六七民恃以不徙王师征建州道乐平原用承部使檄总山海诸关驿车马刍食事先令集县故僻境部使罕至治率用苟简原用举废治阙勩不爱力每贰佐出纳必亲衡量吏所具案牍必亲校勘越一年凡地里迩远民贫富强弱法令便不便皆可掌稽故赋役狱讼动皆曲当岁所得常廪费不足则继以家槖未常苟取人信其亷郡使至县例有馈赠原用执不与或憾且谤之不为动县治後旧有门吏出入无禁至通馈谢原用塞之会疾作不便者讽以隂阳拘忌不听则傅以他说原用曰故令若某某皆死于是以不塞此门故邪且人孰无疾疾死命也门何预焉卒不听疾再作再间治益力最後大作乃卒壬寅三月二日也原用和厚不忤物外敛圭角理辨内达遇事乃见始为县或谓其起富室宜不习吏事原用乃奋志倍力欲自观其能不幸而死其志亦可哀也原用娶武功伯徐公女为配生女四人某某卒之日徐不能归玉汝以书属知永平府姜君琏治後事舁丧西上徐馆南郭逆旅一月遗腹得男名之曰夀徐颇自慰忽罹火厄仅以子免原用之幼女死焉玉汝恸不置乃馆徐于官邸遣其仆拾余烬治装买舟然後归凡玉汝为原用谋甚悉君子谓原用交得其人原用先世长洲某乡某原今归葬以某月某吉卜也铭曰位不必卿相称则贤夀不必耄期名则传为名进士为贤令尹吁嗟乎蒋君其死不泯

赠翰林院编修文林郎陈公墓志铭

吾友翰林侍讲陈君师召丧其考耕乐公及妣黄孺人若干年时葬未有铭师召既登第拜官归省墓亦不果作盖慎之也今年秋师召痛先德久弗识乃授状属予铭将寓归用诸圹前状故按察佥事杨朝重未第时作朝重公戚党其述事行宜详东阳师召同官厚且久稔闻厥世铭宜予属予亦弗敢辞公姓陈氏讳申字崇澄别?耕乐世居莆田涵江系出宋观察使淬淬与金师战急子仲刚死父难後淬亦死国事时旌其里为忠孝坊今绰楔翼然存焉曾祖讳仁祖讳德考讳光远并有隐行公貌魁硕动履详雅读书晓大义喜谈史传少贫服贾事渔稼为养时曾祖妣及祖考妣久未葬公痛父志至或忘寝食及父丧益痛自奋积俭为赢畜乃并举诸丧皆用礼葬人叹其难奉母林孺人养必备物病左右侍夜假寐榻侧闻謦欬声辄蹶起母丧父值忌日执哀如初与弟戊友爱笃至世所遗田宅悉推予之复为共岁赋俾获自裕每梦及父母晨兴必告弟持抱痛哭以为常有女兄蚤寡教其孤二人皆底成立乡居雍孙无竞声忤色人以贫告戚有施疏有贷贷亦薄息或竟以弃责尝试长里赋赋不给宁为埤纳不忍为掊克四方宾客至日勤馆谷有远适贫不能行者必致厚赆值桥圯涂淖辄率衆力治之皆有成蹟可指数人德之至今不衰孺人黄氏世隣也闲礼度习书教孝养舅姑视外内族党有恩谊俭不服纨绮见败缕遗粒必躬拾之有嘉馔必蓄为客具及公有义举虽重费不恡助之此於公德固大类教子尤严肃不溺私爱恒举近世成败子迭为劝戒故师召竟以醇学笃行重於时君子谓陈氏有世德焉铭曰龎积薄发在物为幸彼迩观者顾为物病盍观陈公久乃弥盛时变俗易趋伪如竞公有世守守朴为正内修外顺以听定命天道弗僭自贻伊庆我铭匪诬已俟其定

明故封承德郎户部主事许公墓志铭

公姓许氏讳亷字清夫四川眉州人家本钜族元李兵乱谱逸莫可考公考讳容号松屋母韩氏梦五色大鸟集于庭生公姿表特异两目炯然松屋曰果英物也三岁时松屋抱过州治憩城下公仰见城扁眉州二字因以手画地宛然成画自是资性朗悟日诵数百言属对响答人摘其奇者以传舅氏韩叔珪尝擕入成都远近聚覩试以诗皆立就稍长通诗书春秋旁涉百氏尤工书法屡试乡选不利有司举贤良辞不就遂弃举子业徜徉山水间着笔山樵隐及渠澜集若干卷蜀人购词输者越郡历邑至屦接户外然公恒自歉视未尝恃以骄人人益多之公少丧母事继母若所自出惠抚弟妹与人交重意气不为崖岸盖非独葩藻士也正统某年以疾卒某月葬州西南飞凤山之原後若干年以子楫贵封承德郎户部主事公配周氏抚宁知县监之女少闲雅喜读书撰孝经小学列女传皆成诵孝事舅姑公疾时尝刲股和药以进及公疾革欲以死白志公觉之执其手曰若俱死奈子女何周泣曰惟命时四子相林梅楫皆幼有讽令业贾为养者周艴然曰非吾夫意也并遣就学後相为崇王府教授霖为国子生梅为固始训导楫举进士拜户部主事周亦以楫贵封太安人太安人就养京师复归眉楫奉使便归省适太安人病卒丁酉五月八日也年七十有六某月某日合葬葬去京师远前後皆未有铭户部君既复官乃持状徵予铭状称公负材不试又蚤世卒时无迩远戚疏皆痛惜不置诸子皆以儒学取官秩户部尤显古称位不称德有後况无位者宜於此取焉是固然哉公生几女一适指挥万亹今阁老公从子也铭曰唐有元宾宋淳夫才而弗夀中道殂韩铭黄诗哀以吁生也无官殁有誉眉山许公华且腴五色杂组双璚琚三十七载如朝晡彼造物者荣而枯安用有才如此乎公有四子皆文儒前虽不足後有余公有遗教非庭趋有贤而慈严父如龙嶆凤山气盘纡锺奇閟秀於此俱我铭兹丘世不渝

明故刑部郎中奚君墓志铭

刑部郎中奚君时亨勘狱瑞州还至杭州得疾卒按察副使李君若虚方提学浙江日视疾具汤药比卒治含歛衾椁甚备航君丧归华亭时君母太安人及妻若子女皆寓京师闻讣痛絶诸寮友皆惊悼相吊寻得若虚书咸相慰曰李君不负时亨吾徒可独负哉於是屠郎中元勲为状周郎中良璧过郎中大濮柳员外拱之诸君属予铭适君女兄之夫孙镛者来奉太安人归自京因寓铭俾刻石内君墓圹予辱君还往且闻诸元勲及冯郎中佩之知君贤为详乃序而铭之君讳昊字时亨姓奚氏世为松江华亭人质貌頴异九岁就外傅囊白金为学资有妇人道哭问之曰家贫鬻丝得百钱而遗之舅姑老无用为饘粥具君即以所持金予之归白承德公公曰儿能如是吾无忧矣君弱冠从承德公于合公疾君刺血吁天求以身代又重伤太安人心匿不使闻公卒君奉母扶榇归庐墓终丧籍府学为弟子员举成化戊子乡荐连擢己丑进士第循例归省壬辰拜刑部主事明敏精吏法片言擿伏人服其能迁员外郎勘贵州狱归奏称旨进郎中庚子伏乞归省太安人遂就养焉居数月会瑞狱作事尤剧君受命往日奔走劳瘁成疾以卒壬寅三月望日也年三十六娶潘氏封安人子一曰伸女四皆在室君和厚易直重恩义幼学时母析赀予之君悉让兄冕俸所得金帛必分族属为员外时同年董知县失官道遇寇贫甚君为馆谷给绨纩厚赆之还使经景州有故寮刘判官死五年不举君葬之且恤其家平居恭孙见乡先辈无穷达皆不敢慢处寮寀终日不色忤故人多爱乐之尤嗜问学寒暑不时辍喜临晋唐书为诗文往往有奇思与客赋咏值意得恒夜分不寝有干柬稿若干卷藏于家君墓在某山葬用是岁某月某日从吉卜也铭曰利劒硎发其声有划儵归大津光彩灭没孰尔淬之孰尔閟之鬼神有灵百世其卫之

一朴居士蔡公墓志铭

进士蔡君清得告归晋江念其大父居士公未葬葬且迫介乔进士字请予铭自述祖业甚悉曰清不敢诬吾祖也清有文学名观其辞核而理乃据以铭公姓蔡氏讳润字懋德以字行号一朴居士先世谱逸不可考元有讳谦者於公为高祖居泉之惠安祖讳惠至正间避乱泉城壻于晋江朱氏始为晋江人考讳辉国朝永乐间举贡士母林氏公少失怙家贫甚门户几落公奋自树拔与其配林氏备尝艰苦铢累寸积积稍裕及母弃养诸弟妹皆壮长力为婚嫁弟懋敬病且死举财物契劵及其遗孤属公公治後事抚其孤长则悉举故所属者归之尝曰吾不能显吾亲期不辱吾不能庇覆吾兄弟亦尽吾力而已矣年五十外内事悉付二子惟课孙读书督僮仆治树蓻暇则匡坐一室非大宾客及乡饮礼请未尝出户阈虽居闤闠间有不知其公者公重先祀昧爽谒祠堂已乃出治事夕复谒始就寝祭必备物或病弗克与则饬子弟惟谨身以勤教孙清出就傅旦必问曰清入塾未未则戒之曰汝贫家子不可作富贵相见其字画不楷则曰是亦学也奈何不敬凡器物或损坏未尝介意独於书甚爱护每戒子孙曰吾於此虽不甚解然圣贤所着要不可蔑视且吾先世遗物惟此耳汝辈慎守之见子孙为服为新制辄蹙然曰何得效俗儿女子态也公性谨饬不喜博奕戏剧事质不外饰尝曰吾无他技能惟一朴耳其所自号以此公既不试志业无所见故其言传为多郡县吏虽不时见然知公贤恒曰使吾民皆蔡某官府无事矣按察佥事林吾克贤恒下郡县询行义命泉州知府沈海书公名榜于旌善亭云公卒于成化某年某岁葬浔美山夀七十六配林为山阳教谕广之女子三长观慧清父也次某某孙四曾孙一存畏铭曰善不必大惟实则有节不必奇庸乃可久曲士诡行啬夫利口劳身狥名为禄之诱若罝斯猎若弋斯取旋弃所执若视刍狗嗟今之人固也谁咎朴哉蔡公有顺无揉外无显名内省奚疚公心则宁公死不朽

怀麓堂集卷四十七








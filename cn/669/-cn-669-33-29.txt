29　别李義詩勉後輩　丈人嗣王業丈人領宗卿　李義其宗


别李義詩「丈人嗣王業」。案：「王業」，一本作「三葉」。又云：「道國繼德業，丈人領宗卿。」按唐書宗室表、傳：「道孝王元慶次子詢之子微嗣王，終宗正卿。」李義，蓋微之子也。

【集證】王道俊博議曰：「舊書：『道王元慶，麟德元年薨。子臨淮王誘嗣。次子詢，詢子微，神龍初封爲嗣道王。景雲元年，官宗正卿，卒。子鍊，開元二十五年襲封；廣德中，官宗正卿。』新書宗室表於道孝王元慶之下，首書『嗣王誘』，次書『嗣王、宗正卿微』、『嗣王、宗正卿鍊』、『嗣王、京兆尹實』。王伯厚云：『義蓋微之子。』以予考之，不然。義乃鍊之諸子，而實之弟耳。詩云：『憶昔初見時，小襦繡芳蓀。長成忽會面，慰我久客魂。』又云：『少年早歸來，梅花已飛翻。王子自愛惜，老夫困石根。』皆前輩諄勉之詞。若令義爲微之子，則微卒於景雲中，去大曆二年且五十六七載，義之齒當長於公，安得目爲少年而自居老夫乎？」






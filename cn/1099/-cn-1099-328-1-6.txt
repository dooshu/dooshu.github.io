○答應天廵撫胡雅齋 【 均賦】

辱華翰及別楮捧讀數過不勝浣慰、盖吳中財賦之區、一向苦于賦役不均、豪右撓法、致使官民兩困、僕甚患之、往屬陽山公稍為經理、而人心玩愒日久、一旦驟繩以法、人遂不堪、謗議四起、然僕終不為動、任之愈力、今觀公所措畫、不吐不茹、式和厥中、積歲恃頑強梗、咸頫首祗奉約束、盖至是吳人始知有法。而陽山公之經理于始者。賴卒成之矣。雖然。此吳人之福。而彼不知也。夫富者怨之府。利者禍之胎。而人所以能守其富而眾莫之敢攘者恃有　朝廷之法故耳彼不以法自撿。乃恃其富勢而放利以斂怨。則人亦將不畏公法而挾怨以逞忿。是人也。在治世則王法之所不宥。在亂世。則大盜之所先窺。烏能長有其富乎。今能奉公守法。出其百一之蓄。以完積年之逋使追呼之吏。足絕于門巷。馴良之稱。見旌于官府。繇是秉禮以持其勢。循法以守其富。雖有金粟如山。莫之敢窺。終身乘堅策肥。澤流苗裔。其為利也。不亦厚乎。故僕以為此吳人之福。而彼不知也。夫嬰兒不剃首則腹痛。不扌?副痤則寖疾。而慈母之于愛子。必剃且扌?副之者。忍于其所小苦。而成其所大快也。僕竊以彼中于執法之吏。當尸而祝之。而又何謗議為哉。况今明主在上、是非審覈、即有流謗、適足以速禍而自斃耳、何能為、何能為、願公益堅初志、以永膚功、


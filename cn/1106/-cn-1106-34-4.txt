○贺赵江陵宗儒辟符载启

（宗儒履历，已具注前启。作之时日，当先后也。符载，字厚之，蜀都人。有奇才，以王霸自许。）

某启：伏闻以武都符载为记室，天下立志之士，杂然相顾，继以叹息，知为善者得其归向，流言者有所间执。（《左传》：顾以间执谗慝之口。）直道之所行，义风之所扬，堂堂焉实在荆山之南矣。幸甚幸甚！夫以符君之艺术志气，为时闻人，才位未会，盘桓固久，中间因缘，陷在危邦，与时偃仰，不废其道，（韦皋镇蜀，以载为支使。刘辟时为仓曹参军。载为辟真赞，略云：“行义则固，辅仁乃通。它年良觌，麟阁之中。”及皋卒，辟擅总留务，载亦在幕中。”辟败，载素服请罪，高崇文以其赞有“行义”、“辅仁”之语，礼而释之。）而为见忌嫉者横致唇吻。房给事以高节特立，明之于朝；王吏部以清议自任，辨之于外。然犹小人浮议，困在交戟。（《刘向传》：今佞邪与贤臣并在交戟之内。注：交戟，谓宿卫者。与此意同。）凡诸侯之欲得符君者，城联壤接，而惑于腾沸，环视相让，莫敢先举。及受署之日，则皆开口垂臂，怅望悼悔，譬之求珠于海，而径寸先得。（《广雅》云：有大珠径寸，几围二寸已上。）则众皆怏然罢去，知奇宝之有所归也。

呜呼！巧言难明，下流多讪，（一作谤。司马迁《书》云：负下未易居，下流多谤议。）自非大君子出世之气，则何望焉！瞻望清风，若在天外，无任感激欣跃之至。轻黩陈贺，不胜战越。不宣。谨启。


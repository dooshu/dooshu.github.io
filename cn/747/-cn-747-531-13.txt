○谏复用卢杞为饶州刺史疏

伏以吉州长史卢杞，外矫俭简，内藏奸邪；三年擅权，百揆失序，恶直丑正，乱国殄人；天地神祗所知，蛮夷华夏同弃。伏惟故事，皆得上闻，自杞为相，要官大臣，动逾月不敢奏闻，百寮惴惴，常惧颠危。及京邑倾沦，皇舆播越，陛下炳然觉悟，出弃遐荒。制曰：“忠谠壅於上闻，朝野为之侧目。”由是忠良激劝，内外欢忻。今复用为饶州刺史，众情失望，皆谓非宜。臣闻君之所以临万姓者政也，万姓之所以戴君者心也。傥加巨奸之宠，必失万姓之心。乞回圣慈，遽辍新命。


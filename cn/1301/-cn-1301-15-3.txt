闽中进士



薛令之，闽中长溪人，神龙二年及第，累迁左庶子。时开元东宫官僚清淡，令之以诗自悼，复纪于公署曰：「朝旭上团团，照见先生盘。盘中何所有苜蓿长阑干。余涩匙难绾，羹稀箸易宽。何以谋朝夕何由保岁寒？」上因幸东宫览之，索笔判之曰：「啄木觜距长，凤皇羽毛短。若嫌松桂寒，任逐桑榆暖。」令之因此谢病东归。诏以长溪岁赋资之，令之计月而受，余无所取。



欧阳詹卒，韩文公为《哀辞序》云：「德宗初即位，宰相常衮，为福建观察使，治其地。哀以辞进，乡县小民，有能读书作文辞者，亲与之为主客之礼，观游宴飨，必召与之，时未几，皆化翕然。于时詹独秀出，衮加敬爱，诸生皆推服。闽越之人举进士，由詹始也。」詹死于国子四门助教，陇西李翱为《传》，韩愈作《哀辞》。




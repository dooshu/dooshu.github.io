136　得時則義行失時則鵲起


鵲上高城之垝，而巢於高榆之顛；城壞巢折，淩風而起。故君子之居世者，得時則義行，失時則鵲起。

【集證】引見文選謝朓登孫權故城詩注。〇顔氏家訓勉學篇：「莊生有乘時鵲起之説，故謝朓詩曰：『鵲起登吴臺。』吾有一親表作七夕詩云：『今夜吴臺鵲，亦共往填河。』此耳學之過也。」

【元圻案】藝文類聚九十二「之垝」句，無「之」字，「垝」作「危」，「榆」作「枝」。八十八引莊子，與此條所引同。〇文選陸士衡贈馮文熊詩注引莊子曰：「鵲巢於高榆之顛，巢折，從風而起。」謝朓登孫權故城詩注，與此文同。又引司馬彪注曰：「垝，最高危險之處也。」






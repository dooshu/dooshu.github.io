○统略净住子净行法门序

夫净住之来，其流尚矣。祖述法王，开化导达之方，统引群生，履信成济之务也。是以法正存没，毕乘信毁之功；神用昏明，终藉惰勤之力。窃闻轮王兴运，肇於有劫之初；法王膺期，开於浊惑之始。其故何耶？良有以也，谅由淳薄结於夙心，故使机感隆於视听。自教流震土，六百馀年，道俗崇仰，其踪可悉。至於知机明略，宏赞被时，垂清范於遗黎，导成规於得信者，斯文在斯，可宗镜矣！

昔南齐司徒竟陵王文宣公萧子良者，崇仰释宗，深达至教，注释经论，钞略词理，掩邪道而辟正津，宏一乘而扬士众，世称“笔海”，时号“智山”。或通梦於独尊，谥天王之嘉称；或冥受於经呗，传神度之英规。其德难详，辄从盖阙。以齐永明八年，感梦东方普光世界天王如来，树立净住净行法门，因其开衍，言净住者，即布萨之翻名。布萨天言，净住人语，或云增进，亦称长养。通道及俗，俱禀修行，所谓净心口意，如戒而住，故曰“净住”也。子者绍继为义，以三归七众，制御情尘，善根增长，绍续佛种，故曰“净住子”也。言净行法门者，以诸业净，所以化行於世，了诸法门。故有性相差别，始於怀铅，终於绝笔。凡经七旬，两都了，遂开筵广第，盛集英髦，躬处元座，谈叙宗致。十众合，若赴华阴之墟；四部激扬，同谒灵山之会。咸曰闻所未闻，清心倾耳。故江表通德，体道乘权，综而习之，用开灵府。陈平隋统，被及关河，传度不亏，备於藏部。後进学寡，识昧前修，曾不披寻，任情臆断，号曰“伪经”，相从捐掷，斯徒众矣，可为悲夫！余以暇景，试括检之，文实菁华，理存信本矣。故知今所学教，全是师心。心何可师？一至如此。是以《智度论》云：佛灭度後，凡所制述。宏赞佛经者，并号阿毗达磨，即十二部经之所摄也。圣教明诀，理绝凡谋，但以初学惑昧，未能瞻及，辄又隐居括。略成一卷，撮梗概之贞明，摘扶疏之茂美，足以启初心之跬步，标後锐之前踪。又图而赞之，广於寺壁。庶使愚智齐晓，识信牢强，万载之道遐开，七众之基成立。敬而信者，是称净行之人；宗而行之，不亡净住之目。贻厥诸友，知其意焉。


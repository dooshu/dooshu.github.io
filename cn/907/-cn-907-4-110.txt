▼京师苦寒

北风忽发浮云昏，积阴惨惨愁乾坤。

龙蛇蛰泥兽入穴，怪石冻裂生皴騑。

临沧观下飞雪满，横江渡口惊涛奔。

空山万木尽立死，未觉阳气回深根。

茅檐老父坐无褐，举首但望开朝暾。

苦寒如此岂宜客？嗟我岁晚飘羁魂。

寻常在舍信可乐，床头每有松醪存。

山中炭贱地炉暖，儿女环坐忘卑尊。

鸟飞亦断况来友，十日不敢开衡门。

朅来京师每晨出，强逐车马朝天阍。

归时颜色黯如土，破屋暝作饥鸢蹲。

陌头酒价虽苦贵，一斗三百谁能论？

急呼取醉径高卧，布被絮薄终难温。

却思健儿戍西北，千里积雪连昆仑。

河冰踏碎马蹄热，夜斫坚垒收羌浑。

书生只解弄口颊，无力可报朝廷恩。

不如早上乞身疏，一蓑归钓江南村。


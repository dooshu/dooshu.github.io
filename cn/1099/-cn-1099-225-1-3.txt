○征南議 【 征安南】

毛氏之平交南也皆資策於東□

督府侍郎蔡經集都布按三司長貳問計、萬達上議曰、日南小醜、負固不庭、天討所加、宜有長算、是役也大率以兵為先、食次之、兵食既足、然後建瓴而下、機在我矣、往年王師薄伐。集諸路兵八十萬人。今用其半。亦當得四十萬人。而兩廣之兵隸尺籍者約四萬人。隸荒服者約一十萬人。舟師可募而用者約萬人江西閩楚三省之兵。可請而用者。約七八萬人。而土官之調度為難。所宜激以討賊之義。宣以誅賞之條俾懾威衘惠。自奮于捶策之下。而又簡其酋長之忠義有為者。以赤心付之。無後時而緩。無先時而急。而我執其中權。乃有濟也。師四十萬人。大約日食米六千石。旬日倍之芻秣無與焉。加之征討百需。未剋時日。即今府藏空乏。賦繁民窶。未可偏累兩廣以貽肘腋憂則宜請之內帑。借之鄰藩。而又當議和糴之策。慎輦運之方。謹貯宿之地。重出納之司。官無蠹貲。民無耗財。吏無叢奸。斯善策矣。然後議擇地利。分道出師廣西之兵。一由憑祥下文淵。一由龍洲下七源會州。廣田之兵。由欽州下海洋。會思安三路並進可破偽都。其細者馬必良。舟必固。甲必堅。兵必利而又行者。疾以速無怨言挽者安以舒無勞色偵者濳以深無擕志購黎氏之裔。撈逆庸之罪。殄暴煦良。以昭大義。誓我百執事。戮力一心。以共　天討。命之曰有犯者君子以廢。小人以戮。釐為十有四事。以白於督府云。


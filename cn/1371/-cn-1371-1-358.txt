出门与邻人笑谈久之戏作

少时已叹少驩娱，衰病经旬一笑无。

今日出门逢父老，欣然随众强卢胡。



出门与邻人笑谈久之戏作

暮霭昏昏半掩扉，偶逢邻叟荷鉏归。



且令闲说乡村事，莫问渠言是与非。



出门与邻人笑谈久之戏作

菽水欣欣每尽欢，仁贤不必袭衣冠。



出门邂逅移时语，未害龟堂取友端。



出门与邻人笑谈久之戏作

屋角时闻黄犊鸣，相逢但可说春耕。



一言误及城中事，议罚应须便酌觥。




○命举选人习开元礼诏

《开元礼》国家盛典，列圣增修。今则不列学官，藏在书府，使效官者昧於郊庙之仪，治家者不达冠婚之义，移风固本，合正其源。自今已后，举选人有能习《开元礼》者，举人同一经例，选人不限选数许集，但问大义一百条，试策三道。全通者超资与官，义通七十条策通二道已上者放及第，已下不在放限。其有试官能通者，亦依正员官例处分。其明经举人，有能习律一部以代《尔雅》者，如帖义俱通，於本色减两选，令即日与官。其明法举人，有能兼习一经小帖义通者，依明经例处分。


初夏同倪司成吴金吾毕少府同游祁侍御寓山园亭


其一


南国称佳丽，西园足徜徉。
地邻梅尉宅，人即郑公乡。
碧岸花迎棹，朱栏柳拂床。
清歌迟客意，引满向斜阳。

其二


寓园幽绝处，暇日此经过。
锦石支红药，青霞带绿萝。
卷帘朝雨至，放艇夏云多。
忽忆东山客，应怜对绮罗。

其三


月馆凌虚迥，风台永夜凉。
镜中分画阁，树杪出回廊。
竹色匡床冷，槐阴清簟长。
不烦弦管在，高论到羲皇。

其四


幔亭高不极，独夜此登临。
历乱方塘影，徘徊嘉树林。
星辰丹嶂逼，灯火翠微深。
久立沾清露，犹悬待月心。

其五


芳甸乘双桨，和风试夹衣。
华筵张水次，清曲送云飞。
日铸茶新熟，湘湖莼欲肥。
主人歌伐木，真拟醉无归。

其六


莲塘回药室，宛转碧栏干。
珍鸟窥罗幔，幽花扫（一作满）石坛。
䌽虹当涧落，凝霭入窗寒。
此际愁予美，迢迢万里看。

其七


中朝柱下史，偏爱若耶春。
岩壑千重合，楼台十里新。
燕泥污锦瑟，竹粉堕花茵。
真有幽栖兴，相携此卜邻。

其八


湘水罗含宅，成都扬子亭。
山川逢暇日，宾客动干星。
讲易琅玕榻，藏书琬琰铭。
不知王逸少，曾见几峰青。





33　弧星近井建星近斗　箕斗井壁連四方爲名


弧與建星非二十八宿，而昏明舉之者，由弧星近井，建星近斗。【原注】月令正義。二十八宿連四方爲名者，唯箕、斗、井、壁四星。【原注】詩正義。

【何云】四方唯不言西。

【元圻案】月令：「仲春之月，日在奎，昏弧中，旦建星中。」正義曰：「昏旦中星皆舉二十八宿，此云弧星中，建星中者，以弧星近井，建星近斗，度多星體廣不可的指，故舉弧、建以定其中也。」〇史記天官書：「南斗爲廟，其北建星。」〇高誘曰：「弧九星近井，建六星在斗上。」皇侃曰：「弧當井之十六度，建當斗之十度。」〇小雅大東正義：「二十八宿連四方爲名者，惟箕、斗、井、壁四星而已。壁者室之外院，箕在南則壁在室東，故稱東壁。鄭稱參旁有玉井，則井星在參東，故稱東井。推此則箕、斗並在南方之時，箕在南而斗在北，故言南箕、北斗也。」






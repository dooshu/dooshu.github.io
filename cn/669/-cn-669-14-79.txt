104　唐棣與常棣不同


「唐棣」與「常棣」不同，致堂謂「『偏其反而』，即詩常棣篇，孔子删而不取」，恐誤。

【元圻案】爾雅釋木「唐棣，栘」，郭注：「今白栘也。似白楊，江東呼夫栘。」「常棣，棣」，郭注：「今關西有棣樹，子如櫻桃，可食。」邵學士正義：「詩疏引舍人云：『唐棣一名栘，唐棣與常棣異。』」而詩攷引韓詩序云：「夫栘燕兄弟，閔管、蔡之失道也。」藝文類聚引三家詩云：「夫栘之華，萼不煒煒。」誤以唐棣爲常棣。兼明書引孔氏論語解：「唐棣，棣也。」又誤以常棣爲唐棣也。邢疏、郭注無「今白栘也」四字，邵氏據詩疏補之。






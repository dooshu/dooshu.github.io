4　胡安國謂元年義取仁


胡文定胡安國謚文定。春秋傳曰：「元，即仁也。仁，人心也。」龜山與胡康侯第六書謂：「其説似太支離，恐改元初無此意。」【原注】東萊集解亦不取。

【全云】文定之説固腐甚，然頗淵源於漢志。

【元圻案】葉石林春秋傳曰：「易曰：『元者，善之長也。』君子體仁足以長人，未有始即位而不求其爲仁者也。故不曰『一年』，而曰『元年』。」與胡傳意同。〇董子對策曰：「一者，萬物之所從始也。元者，辭之所謂大也。謂一爲元者，視大始而欲正本也。」羅氏泌路史餘論曰：「大哉乾元，萬物資始，此天之所爲用也。至哉坤元，萬物資生，此地之所爲用也。然則稱元者，直欲其奉元以養物而成德，亦所以示正本謹始而已矣。」蓋從董子。〇漢書律曆志一：「元典曆始曰元。傳曰：『元，善之長也。』共養三德爲善。又曰：『元，體之長也。』合三體而爲之原，故曰元。」






同诸公陪侍叶阁学先生集黑龙潭即奉和寓舍对花歌韵

长安春色不可见，时买花枝著眼中。
篮舆出门骋野兴，春风无数芳林红。
名园颇存濠濮意，人物略与兰亭同。
先生袖出看花句，惊才绝艳争天工。
黑龙卧壑云杳霭，黄鹂啭日声冲融。
高台别墅连咫尺，西山翠嶂横帘栊。
论文永啸倾四坐，开襟缓酌须千钟。
恨少金樽桑落酒，酣歌醉倒玉山翁。
共觉临流思画舫，不妨趁客有游蜂。
经年讲幄侍密勿，残春休沐聊从容。
人生高会感知己，追欢一日良遭逢。
道存丘壑岂荒宴，风光欲暮怜花秾。
青峰万古看不足，蹑屐还应忆谢公。



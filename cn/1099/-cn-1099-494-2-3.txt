○解頭問

或問解頭之役、曰江南自糧解而外、解役之最重者有四、一珠添解也、一茶蠟解也、一皇磚解也一胖襖解也、四者皆足以破民家而殺其身、曰若是其甚與曰、民趨役于三千里外、而受命於宦竪、宦竪之視富民、虎之視肉也、何厭之有、曰然則將奈何、曰民辦物。官為解。民厚出解綱給之。使解官有利無害。斯善矣。曰辦者非解者。解者非辦者。民競為粗惡以塗塞。物不堪解而解官何所呼號於輦轂之下也。曰是有生者。終無所逭其責。民則何敢。且物不具。解官不行也。曰解官挾不行之勢以漁民。柰何。曰解官有轄。民有控。何病。曰主者為誰。曰上富戶也。次富為貼。不及下富。曰戶上下于何知之。曰上富表表邑中。不必以田知。田有飛詭也。次富以田知之。差其多寡為等。當事者平日當有一小冊差等富戶。參伍咨訪。周知四境以審糧役。點解戶。不淆於臨事。不欺於胥吏矣。曰吾聞役法莫不善於用貼。譬之一牛駕一犁。牛未必憊。一犁駕十羊。羊斃而犁不舉矣。曰貼有二。貼役者雖氂厘亦同其不測之禍。謂之以羊代牛可也。貼錢者雖銖兩必有定派之額。謂之衆擎易舉可也。我所謂貼。貼錢而非貼役也。曰其法如何、曰一解役出。則必幾上戶為主。必其三年無糧長等項重役者。仍量其所費若干。與貼戶若干。貼戶出錢。主者辦解。物具而差官解。亦必擇其人之可任者。即今候缺小吏。窮困無聊。如年度日民出錢以餼官。官出力以惠民。官民兩利。計莫善于此也。曰費之多寡、何以知之、曰此須細詢。令經役而熟于事者。詳開某件時價若干。工價若何。此可以知解戶之費矣。詳開沿途某費幾何。到京某費若何。此以以知解官之費矣。解戶務在多與貼而不困其力。解官務合多與糈而不苦于行。使上下相便而可久也。每見往時民解既易官解。官解旋復民解者。非官解之不可行解綱儉而官稱厲也當其議官解時。民不勝吝即令微益於解官而不能平及其復民解時。民又不勝苦。即欲厚輸於解官而不可得夫民可與樂成而不可慮始。固在上之人力恃而公裁也若曰官解終不可行、則金花亦属官解、經收亦属宦官何以人爭求之、至令居間為也、則以金花解綱最饒故也。曰官解既久、宦竪知解綱饒、獨不窮索解官乎。曰固也。視民則有間矣。解官有官差可憑。有當路可告。有地方仕宦可丐。以宦竪及各衙門吏胥視之。則鷄肋也。孰與富民。先儒有言。天下事未有有利而無害者。擇其利多而害少者為之耳。抑愚復有慨焉、今天下白糧獨出江南、江南獨出七府、宮闈百官胥食之、民出財力輦輸以供國家者、獨當海內勞苦、而白糧船所至、關津復稅之何耶今民貿易米麥關津亦不加稅、豈貢賦之米反當稅耶。或曰非稅糧稅私貨耳、此又不仁之甚者也、夫糧有定額船亦有定額。所帶幾何。而不使勞民自潤乎。此　聖王之必以聽而不禁者也。私貨有禁恐重滯難行也固不當禁但不可明言耳誠得當路特奏免之。其錫福于民者無涯。斂福於身者亦無涯矣。此則蘇民間解糧之最苦者也。

皇明經世文編卷四百九十六終








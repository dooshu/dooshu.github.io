●卷二百二十八　经籍考五十五

○子（类书）

《唐志》十七家，二十四部，七千二百八十八卷（失姓名三家。王义方以下不著录三十二家，一千三百三十八卷）。

《宋三朝志》：一百一十五部，五千一百一十九卷。

《宋四朝志》：一十六部，五百一十四卷。

《宋中兴志》：一百七十一家，一百九十七部，八千三百九十七卷。

※《同姓名录》三卷

晁氏曰：梁元帝撰。纂类历代姓名人，成书一卷。唐陆善经续增广之。齐、梁间士大夫之俗，喜徵事以为其学浅深之候，梁武帝与沈约徵栗事是也。类书之起，当在此时，故以此录为首。

※《古今刀剑录》一卷

晁氏曰：梁陶弘景撰。记古今刀剑。

※《语丽》十卷

陈氏曰：梁湘东王功曹参军朱澹远撰。采摭书语之丽者为四十门。按前志但有杂家而无类书，《新唐书志》始别出为一类，此书乃犹列杂家，要之实类书也。但其分门类无伦理。澹远又有《语对》一卷，不传。

※《修文殿御览》三百六十卷

陈氏曰：北齐尚书左仆射范阳祖珽李徵等撰。按《唐志》，类书在前者有《皇览》、《类苑》、《华林遍略》等六家，今皆不存，则此书当为古今类书之首。珽之行事，奸贪凶险，盗贼小人之尤无良者，言之则污口舌。而其所编集，乃独至今传於世。然珽尝以他人所卖《遍略》质钱受杖，又尝盗官《遍略》一部，坐狱论罪。今书毋乃盗《遍略》之旧，以为已功邪？《遍略》者，梁徐僧权所为也。又按《隋志》作《圣寿堂御览》，卷数同。圣寿者，实齐後主所居。

※《北堂书钞》一百七十三卷

晁氏曰：唐虞世南撰。世南仕隋为秘书郎时，钞经史百家之事以备用。分八十部，八百一类。北堂者，省之後堂，世南钞书之所也。家一百二十卷。

※《兔园策》十卷

晁氏曰：唐虞世南撰。奉王命，纂古今事为四十八门，皆偶丽之语。至五代时，行於民间，村墅以授学童，故有"遗下《兔园策》"之诮。

※《古今姓字相同录》

晁氏曰：唐邱光庭撰。光庭中进士第。

※《艺文类聚》一百卷

晁氏曰：唐欧阳询等撰。分门类事，兼采前世赋诗铭颂文章，附於逐目之後。按《唐志》，询为令狐德楠、克朗、赵智行同修。

陈氏曰：所载诗文赋颂之属，多今世所无之文集。

※《初学记》三十卷

晁氏曰：唐徐坚等撰。初，张说类集事要以教诸王。开元中，诏坚与韦述、余钦、施本、张烜、李銧、孙季良分门撰次。

※《集类》一百卷

晁氏曰：唐刘绮庄撰。绮庄，毗陵人，尝於苏州昆山县令。家多异书，采摭事类，分二十馀门，凡五十馀万言，上之於朝。前有万希序，题云开元二十九年辛巳。按《绮庄集》有《上白敏中启》，疑非元宗时人，当考。

※《六帖》三十卷

晁氏曰：唐白居易撰。以天地事物分门类为声偶，而不载所出书。曾祖父秘阁公为之注，行於世。世传居易作《六帖》，以陶家瓶数千，各题名目，置斋中，命诸生采集其事类，投瓶内。倒取之，抄录成书。故所记时代多无次序云。

陈氏曰：《唐志》作《白氏经史事类》，一名《六帖》。

程氏《演繁露》曰：白乐天取凡书精语可备词赋制文采用者，各以门目类萃，而总名其书为《六帖》。既不自释所以名，後人亦无辨者。偶阅唐制，其时取上凡六科，别其所试条件，每一事名一帖。其多者，明经试至十帖，而《说文》极於六帖。白之书为应科第设，则以帖为名，其取此矣。

又曰：唐制，开元中举行课试之法，帖经者以所习经，掩其两端，中间惟开一行，裁纸为帖。凡帖三字，视时增损，可否不一，或得四，得五，得六者为通。此《六帖》之名所由起，取中帖之多者以名其书，期必中选也。

※《记室新书》三十卷

晁氏曰：唐李途撰。采摭故事，缀为偶俪之句，分四百门。途中和中为东川掌记，因以名其书云。

※《古镜记》一卷

晁氏曰：未详撰人。纂古镜故事。

※《戚苑英华》十卷

晁氏曰：唐袁悦重修。本杨名所著，悦掇其要，类为语对，以他说附益之。

※《戚苑纂要》十卷

陈氏曰：唐刘扬名撰。皆集内外宗族姻亲故事。

※《三教珠英》三卷

晁氏曰：唐张昌宗撰。按《唐志》一千三百卷，今所存者止此。

※《备举文言》二十卷

晁氏曰：唐陆贽撰。总四百五十馀门。议者谓大类《六帖》而文辞过焉。《崇文总目》有之。

※《童子洽闻记》三卷

晁氏曰：不题撰人。分二十门，杂记经史名数。或题《童子洽闻记》，云唐许塾撰。

※《古城冢记》二卷

晁氏曰：唐皇甫鉴撰。记古城所筑之人姓名，初不及冢，而名曰"城冢记"，未知其说。

※《小名录》三卷

晁氏曰：唐陆龟蒙撰。龟蒙以末世有官名、小名之别，自秦至隋，编而记之。至於神仙、玉女之名，妇人、臧获之字，亦无弃焉。龟蒙世称其博，然此书特杂取於史传间尔，无异闻也。

※《金钥》二卷

陈氏曰：唐太学博士河内李商隐义山撰。分四部，曰《帝室》、《职官》、《岁时》、《州府》。大略为笺启应用之备。

※《玉屑十五》卷

陈氏曰：无名氏。

※《备忘小抄》十卷

晁氏曰：伪蜀文俗撰。杂抄子史一千馀事，以备遗忘。其後题广政三年。广政，王衍年号也。

※《太平御览》一千卷

晁氏曰：皇朝李昉等撰。太平兴国中，昉被诏辑经史故事分门。《春明退朝录》云："书成，帝日览三卷，一年而读周，赐名《太平御览》。"

陈氏曰：以前代《修文御览》、《艺文类聚》、《文思博要》及诸书参译条次修纂。本号《太平编类》，太平兴国二年受诏，八年书成，改名《御览》。或言国初古书多未亡，以《御览》所引用书名故也，其实不然，特因前诸家类书之旧尔。以《三朝国史》考之，馆阁及禁中书总三万六千馀卷，而《御览》所引书多不著录，盖可见矣。

※《册府元龟》一千卷

晁氏曰：皇朝景德二年，诏王钦若、杨亿修君臣事迹，唯取《六经》、子史，不录小说杂书。至祥符六年，书成上之。凡三十一部，有总序；一千一百四门，有小序。同修者十五人：钱惟演、杜镐、刁偅、李维、戚纶、王希哲、陈彭年、姜舆、宋贻序、陈钺、陈从易、刘筠、查道、王曙、夏竦。初撰编序，诸儒皆作。帝以体制不一，遂择李维、钱惟演、陈彭年、刘筠、夏竦等，付杨亿窜定。赐今名，为序冠其首。其音释又命孙奭为之。

陈氏曰：凡八年而书成。总五十部，部有总序；一千二百四门，门有小序。赐名制序。所采五经史之外，惟取《战国策》、《国语》、《韩诗外传》、《吕氏春秋》、《管》、《晏》、《韩子》、《孟子》、《淮南子》及《修文殿御览》。每门具进，上亲览，儗其舛误，多出手书，或召对，指示商略。

容斋洪氏《随笔》曰：真宗初，命儒臣编修君臣事迹，後谓辅臣曰："昨见《宴享门》中录唐中宗宴饮，韦庶人等预会和诗，与臣僚马上口摘含桃事，皆非礼也，己令削之。"又曰："所编事迹，盖欲垂为典法，异端小说，咸所不取，可谓尽善。"而编修官上言："近代臣僚自述扬历之事，如李德裕《文武两朝献替记》、李石《开成承诏录》、韩偓《金銮密记》之类，又有子孙追述先德叙家世，如李繁《邺侯传》、《柳氏序训》、《魏公家传》之类，或隐己之恶，或攘人之善，并多溢美，故匪信书。并僭伪诸国，各有著撰，如伪《吴录》、《孟知祥实录》之类，自矜本国，事或近诬。其上件书，并欲不取。馀有《三十国春秋》、《河洛记》、《壶关录》之类，多是正史巳有；《秦记》、《燕书》之类，出自伪邦；《商芸小说》《谈薮》之类，俱是诙谐小事；《河南志》、《邠志》、《平剡录》之类，多是故吏宾从述本府戎帅征伐之功，伤於烦碎；《西华杂记》《明皇杂录》，事多语怪；《奉天录》尤是虚词。尽议采取，恐成芜秽。"并从之。及书成，赐名《册府元龟》。首尾十年，皆王钦若提总，凡一千卷。其所遗弃既多，故亦不能暴白。如《资治通鉴》则不然，以唐朝一代言之，叙王世充、李密事，用《河洛记》；魏郑公谏争，用《谏录》；李绛议奏，用《李司空论事》；睢阳事，用《张中丞传》；淮西事，用《凉公平蔡录》；李泌事，用《邺侯家传》；李德裕太原、泽潞、回鹘事，用《两朝献替记》；大中吐蕃尚婢婢等事，用林恩《後史补》；韩偓凤翔谋画，用《金銮密记》；平庞勋，用《彭门纪乱》；讨裘甫，用《平剡录》；记毕师铎、吕用之事，用《广陵妖乱志》，皆本末粲然。然则杂史、琐说、家传，岂可尽废也！

※《天和殿御览》四十卷

陈氏曰：侍读学士临川晏殊等，天圣中受诏，取《册府元龟》，掇其要者，分类为一百一十五门。天和者，禁中便殿也。

※《鹿门家钞诗咏》五十卷

陈氏曰：鸿胪少卿襄阳皮文灿撰。以郡书分类事为诗而注释之。其祖日休，有书名《鹿门家钞》，故今述其名。

※《类要》六十五卷

晁氏曰：皇朝晏殊纂。分门辑经史子集事实，以备修文之用。

陈氏曰：按《中兴书目》七十七卷，岂并目录为七十七部邪？

南丰曾氏序略曰：公所为《类要》，上、中、下帙，总七十四门，凡若千门，皆公所手抄。於六艺、太史、百家之书，骚人墨客之文章，至於地志、族谱、佛老、方伎之众说，旁及九州之外，蛮夷荒忽、诡变奇迹之序录，皆搜寻细译。而终於三才万物变化情伪、是非兴坏之理、隐显巨细之委曲，莫不究。公之得於内者若此。则士不素学而处从官大臣之列，备文儒道德之任，其能不馁且病乎？

※《事类赋》三十卷

陈氏曰：校理丹阳吴淑正仪撰进并注。

※《韵类题选》一百卷

陈氏曰：朝奉大夫知处州靳袁毂容直撰。以韵类事，纂集颇精要。世所行《书林韵会》，盖依仿而附益之者也。毂，嘉祐六年进士，东坡守杭时为倅，"风月平分"之词，为毂作也。其後累世登科，絜齐燮，其四世孙也。

※《书林韵海》一百卷

晁氏曰：不题撰人。分门韵纂经史杂事，以备检阅。或云皇朝许冠所编。

※《书叙指南》二十卷

晁氏曰：任浚撰。崇宁中人。纂集古今文章碎语，分门编次之，凡二百馀类。

陈氏曰：皆经传四字语，备尺牍应用者。

※《异号录》二十卷

晁氏曰：皇朝马永易明叟编古今殊异名号，如铜马帝、无愁天子之类。顷尝见近世人增广其书，名曰《宾实录》，亦殊该博。

陈氏曰：马永易撰。蜀人句龙材校正，文彪增广。本书三十卷，後集三十卷，义取"名者实之宾"为名。

※《史韵》四十九卷

陈氏曰：嘉禾钱讽正初撰。附韵类事，颇便检阅。

※《书林韵会》一百卷

陈氏曰：无名氏。蜀书坊所刻，规摹《韵类题选》而加详焉。

※《押韵》五卷

晁氏曰：皇朝张孟撰。辑六艺、诸子、三史句语，依韵编入，以备举子试诗赋之用。

※《歌诗押韵》五卷

晁氏曰：皇朝杨咨编古今诗人警句，附於韵之下，以备押强韵。

※《鲁史分门属类赋》三卷

晁氏曰：皇朝杨筠撰。以《左氏》事类分十门，各为律赋一篇。乾德四年上之。

※《国史对韵》十二卷

晁氏曰：皇朝范镇撰。吴仲庶尝称景仁悯诸後学虽涉书传，而问以今代典故，则懵然不知。乃从大祖开基，迄於仁宗朝，摭取事实可为规矩鉴戒者，用韵编次之，即此书也。

※《孝悌类鉴》七卷

晁氏曰：皇朝俞观能撰。取经史孝悌事，四言韵语。

※《禁杀录》一卷

晁氏曰：皇朝李象先撰。元祐中，象先集录古今冥报事，以为杀戒。

※《侍女小名》一卷

晁氏曰：王经纂。序云："大观中居汝阴，与洪炎玉父游，读陆鲁望《小名录》，戏徵古今女侍名字。因尽发所藏书纂集，逾月而成焉。"凡稗官小说所记，采之且尽，独是正史所载，返为脱略。子弟之学，其蔽如此。

※《後六帖》三十卷

陈氏曰：知抚州孔传撰。以续白氏之後也。传袭封衍圣公。

※《海录碎事》三十三卷

陈氏曰：知泉州建安叶廷珪撰。

※《皇朝事实类苑》三十六卷

陈氏曰：知吉州江少虞撰。绍兴中人，其书亦可入小说类。

※《郡书类句》十四卷

陈氏曰：三山仪凤撰。以《郡书新语》增广。自五字以至九字，为七百五十一门，各以平仄为偶对。

※《两汉博闻》二十卷

陈氏曰：无名氏。或曰杨侃。

※《左氏摘奇》十二卷

陈氏曰：给事中吴郡胡元质长文撰。

※《诸史》提要

陈氏曰：参政吴越钱端礼处和撰。泛然抄录，无义类。

※《汉隽》十卷

陈氏曰：括苍林钺撰。以《西汉书》，分类为五十篇，皆句字之古雅者。"隽"者，取隽永之义也。

※《文选双字类要》三卷

陈氏曰：苏易简撰。摘取双字，以类编集。

※《选腴》五卷

陈氏曰：天台王若撰。以五声韵编集《文选》中字。淳熙元年序。

※《晋史属辞》三卷

陈氏曰：永嘉戴迅简之撰。用《蒙求》体以类晋事。元祐癸酉岁也。

※《观史类编》六卷

陈氏曰：吕祖谦撰。初集此篇为六门，曰"择善"、曰"儆戒"曰"阃范"曰"治体"曰"论议"曰"处事"而"阃范"最先成，既刊行，今惟五门，而"论议"分上下卷。

※《帝王经世图谱》十卷

陈氏曰：著作佐郎金华唐仲友与正撰。凡天文、地理、礼乐、刑政、阴阳、度数、兵农、王霸，本之经典，兼采传注，类聚群分，凡百二十二篇。

周平园《题辞》略曰：与正於书无不观，於理无不究，凡天文、地理、礼乐、刑政、阴阳、度数、兵农、王霸，皆本之经典，兼采传注，类聚群分，旁通毕贯，使事时相参，形声相配，或推消长之象，或列休咎之证，而於郊庙、学校、畿疆、井野，尤致详焉。各为总说附其後，始终条理，如指诸掌。每一篇成，门人金式辄缮写藏去，积百二十二篇。又得与正犹子烨别本，相与校雠，釐为十卷，以类相从。会分教庐陵，将镂板校官，而郡守赵侯善鐻助成之，属予题辞。夫水之流东，惟海是归；车之指南，其途不迷。今是书折衷於圣人，示適治之路，故名曰《帝王经世图谱》，非其他类书比也。昔汉儒专通一经，仍守师说，居家用以修身，莅官取以决事。况乎《六经》旨趣、百世轨范，皆聚於此。学者能因广记备言，精思博考，守以卓约，则他日见诸行事，岂不要而有功也欤！

※《经子法语》二十四卷，《左传法语》六卷，《史记法语》十八卷《西汉法语》二十卷《後汉精语》十六卷《三国精语》六卷《晋书精语》五卷《南史精语》十卷

陈氏曰：洪迈撰。自《博闻》、《诲蒙》、《汉隽》、《摘奇》、《提要》、及此《法语》诸书，皆所以备遗忘。而洪氏多取句法，《汉隽》类例有伦，馀皆随笔信意抄录者也。

※《杜诗六帖》十八卷

陈氏曰：建安陈应行季陵撰。用白氏门类，编杜诗语。

※《锦绣万花谷》四十卷，《续》四十卷

陈氏曰：序称淳熙十五年作，而不著名氏。门类无伦理，序文亦拙。

※《古今故事录》二十卷

陈氏曰：知建昌军金陵阎一德撰。








○荐周续之于太尉刘裕



臣闻（案，刺史与太尉笺不称臣，此宋书追改耳）恢耀和肆，必在兼城之宝；翼亮崇本，宜纡高世之逸。是以渭滨佐周，圣德广运，商洛匡汉，英业乃昌。伏惟明公道迈振古，应天继期，游外畅于冥内，体远形于应近，虽汾阳之举，辍驾于时艰；明扬之旨，潜感于穹谷矣。



窃见处士雁门周续之，清真贞素，思学钩深，弱冠独往，心无近事，性之所遣，荣华与饥寒俱落，情之所慕，岩泽与琴书共远。加以仁心内发，义怀外亮，留爱昆卉，诚著桃李。若升之宰府，必鼎味期和，濯缨儒官，亦王猷遐缉。臧文不知，失在降贤；言偃得人，功由升士。愿照其丹款，不以人废言。（《宋书·周续之传》，江州刺史刘柳荐之于高祖，俄而辟为太尉掾，不就。）

刘毅

毅字希乐，小名盘龙，彭城沛人，仕为州从事，桓弘以为中兵参军，桓玄篡位，与刘裕何无忌等起兵，为冠军将军、青州刺史，进使持节兖州刺史，事平，为抚军将军，进都督豫州等五郡军事豫州刺史，封南平郡开国公，兼都督宣城军事，进拜卫将军开府仪同三司，镇姑孰，为徐道覆所败，降为後将军，寻转卫将军江州都督，移镇豫章，进都督荆宁秦雍四州诸军事荆州刺史，加督交广二州，为刘裕所破，自缢。




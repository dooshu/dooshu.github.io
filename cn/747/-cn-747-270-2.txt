○对移乡判

丁适他邑，伍谓其叛，追之。遽出旌节以徇伍，诉诸邑吏将内之圜土。曰：来有授也。

天下一家，王土万里。吴蔡齐秦之客，憧憧往来；东西南北之人，靡靡行迈。食矣游子，将道他邦，乔木坐违，飘蓬自远。同仲尼之去鲁，方事问津；异伯鸾之适越，讵能登岳？若使符不给，行者逋逃之流；今则旌节有凭，伍人何逐捕之有？空效重邱之徇，楚则失之；便为圜土之囚，齐亦未得。诚宜俾其专达，岂可徵於有授？事同违於周典，理难投於吕刑。

吕元泰

元泰，武后朝清源尉，入为殿中侍御史内供奉。


○授侍御史沈栖远右司员外郎殿中张元晏都官员外郎制

敕。具官沈栖远等。由御史属为尚书郎，选擢之重难，践历之清切，所以广毓材之道也。以栖远清白向正，艺实扬名。鲁人将以为木铎，太一下传其洪范。石渠铅椠，谏署淹翔。动静有常，职业惟允。以元晏词无枝叶，道有污隆。履君子之中庸，练国朝之故实。直方之气，佥论多之。文艺之优，前辈高许。而皆乘骢衣绣，为我宪臣。指佞埋轮，恪居官业。畴其久次，爰俾序迁。勉思伏奏之勤，无忘率职之重。可。


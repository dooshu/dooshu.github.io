吴泳　寿邹都大

大仪斡四运，环转当初阳。

天根起自复，气踵生以黄。

卓然五阴中，标示君子祥。

芳芸岂不馥，硕果终自香。

有开南国彦，气禀惟纯刚。

况逢子之半，弧矢射四方。

浩然祖邹人，清介如道乡。

源流义理熟，滋养苗脉长。

自登蜀道来，玉节明於霜。

潢池有佩犊，紫逻无羝羊。

星回参井间，草木烂以光。

种善如种禾，去恶如去稂。

只从一念中，坰野皆斯臧。

玉{左米右台}不用餐，石髓不用尝。

台背而儿齿，好德自尔康。

笑渠役役者，日景以线量。

吴泳

吴泳　寿邹都大

石虹缭绕气如云，中有胎仙字卯神。

大宅宽平春满面，一条莹彻玉为人。

细看火后交梨熟，不及霜中硕果新。

六十二年无一事，尧夫端的是前身。

吴泳

吴泳　寿邹都大

易言来复甚昭昭，须识阴阳动静交。

乾德众贤当首画，建炎诸老得中爻。

水波已动龙难蛰，时运方清凤合巢。

会得生生无尽意，不须詹尹揲琼茅。

吴泳

吴泳　寿邹都大

梅花又是隔年看，节节光明雪照山。

赤螘玄蜂边徼外，黄鸡白黍野田间。

鹄头久已书丹版，燕额仍须护玉关。

独有檀沈烟一穟，明年还绕属车斑。

吴泳

吴泳　寿邹都大

巓竹吹香子气分，苍苍有意瑞斯文。

山从嵩岳生申伯，复向西山寿卯君。

鲐背自宜当职任，虎头曾已策功勋。

壶中日月春长在，且试犀沈一瓣薰。

吴泳


陆游　书怀

谢客元无疾，深居似有忧。

向空书咄咄，对竹送悠悠。

出每思安卧，归还念远游。

春衣典已惯，斗酒不难谋。

陆游

陆游　书怀

萧飒先秋鬓，龙锺未死身。

不惟今日老，已是一生贫。

食菜从儿瘦，关门任客嗔。

世间余一念，河雒尚胡尘。

陆游

陆游　书怀

功名富贵两茫茫，惟有躬耕策最长。

吏牍沈迷妨养疾，囊衣结束待还乡。

洲中未种千头橘，宅畔先栽百本桑。

书寄子公吾自嬾，故人不是总相忘。

陆游

陆游　书怀

青城结云巢，拟住三千年。

御风偶南游，万里栖紫烟。

翠裘绿玉杖，白日凌青天。

招呼方瞳翁，邂逅鸟爪仙。

朝咏阴阳歌，暮诵道德篇。

玉童持碧简，笙鹤来翩翩。

海边武夷山，小留赏宿缘。

火食非所乐，巾褐常翛然。

清时未免出，颇息世俗传。

行矣秋风高，去采玉井莲。

陆游

陆游　书怀

万里驰驱坐一饥，自怜无计脱尘韟。

身留幕府还家少，眼乱文书把酒稀。

客路更逢秋色晚，故山空有梦魂归。

芋羹豆饭元堪饱，错用人言恨子威。

陆游

陆游　书怀

漫道年来未极衰，穷途憔悴实难支。

半分臂减休文瘦，七尺躯存曼倩饥。

尚忆青衫陪众隽，宁期白首负明时！

悠然万里烟波兴，除却沙鸥总不知。

陆游

陆游　书怀

羸马常愁趁早朝，斥归幸复侣渔樵。

青黄未胜沟中断，宫徵何殊爨下焦？

心乐箪瓢同鼎食，身安山泽谢弓招。

数间茅屋谁知处，烟雨蒙蒙隔断桥。

陆游

陆游　书怀

诗不能工浪得穷，几年衮衮看诸公。

催颓已作骥伏枥，留滞敢嫌船逆风。

消日剧棋疏竹下，送春烂醉乱花中。

倚楼看镜俱痴绝，赢取烟蓑伴钓翁。

陆游

陆游　书怀

武担山上望京都，谁记黄公旧酒垆。

宿负本宜输左校，宽恩犹听补东隅。

一官漫浪行将老，万卷纵横只自愚。

甫里松陵在何许，古人投劾为蒪鲈。

陆游

陆游　书怀

无事自能心太平，有为终蔽性光明。

皮肤脱尽见真理，粱肉扫空甘菜羹。

处处浮家成野宿，时时策蹇作山行。

平生常笑羊裘老，史册犹存後世名。

陆游

陆游　书怀

濯锦江头成昨梦，紫芝山下又新年。

久因多病疏云液，近为长斋进玉延。

啼鸟傍檐春寂寂，飞花掠水晚翩翩。

支离自笑生涯别，一炷炉香绣佛前。

陆游

陆游　书怀

楚泽巴江两鬓残，夕阳又是倚阑干。

敢言日与长安远，惟恨天如蜀道难。

客枕五更归梦短，新诗千首後人看。

青帘白舫何时发，醉听琵琶兴已阑。

陆游

陆游　书怀

不饥不寒万事足，有山有水一生闲。

朱门莫管渠痴绝，自爱茅茨三两间。

陆游

陆游　书怀

老人举动须扶掖，跣婢椎奴少得闲。

从此渐须都画断，疋如避难在空山。

陆游

陆游　书怀

西风萧瑟晚吹衣，又见亭皋木叶飞。

已是中年频作恶，更堪秋日送将归。

黄尘颜鬓无人识，青史功名与愿违。

强把一杯还径醉，羁怀何必不依依。

陆游

陆游　书怀

蜗庐自称野人居，三尺明窗已有余。

从此要当常省事，时时小葺欲何须？

陆游

陆游　书怀

苜蓿堆盘莫笑贫，家园瓜瓠渐轮囷。

但令烂熟如蒸鸭，不著盐醯也自珍。

陆游


211　寡人之任與子之任　子産治鄭鄭公抱鐘而朝　言治當知本


尸子曰：「鄭簡公謂子産曰：『飲酒之不樂，鐘鼓之不鳴，寡人之任也。國家之不乂，朝廷之不治，與諸侯交之不得志，子之任也。子無入寡人之樂，寡人無入子之朝。』自是以來，子産治鄭，城門不閉，國無盜賊，道無餓人。孔子曰：『若鄭簡公之好樂，雖抱鐘而朝可也。』」見太平御覽五百七十五。愚謂爲邦必「放鄭聲」，此孔子之言也，豈有抱鐘而朝之言哉！程子謂「未有心蠹而能用管仲」者，於鄭簡公亦云。

【全云】此倣孟子「行辟人」之意而失之。

【元圻案】賈山至言、徐樂世務書篇末議論皆主尸子之意，皆言治而忘其本者。晏子春秋：「景公田于署梁，十有八日而不返。晏子往見公，曰：『國人皆以君安野而不安國，好獸而惡民。』公曰：『何哉？吾爲夫婦獄之不正乎？則泰士子牛存矣；爲社稷宗廟之不享乎？則泰祝子游存矣；爲諸侯賓客莫之應乎？則行人子羽存矣；爲田野之不闢、倉庫之不實？則申田存焉；爲國家之有餘不足聘乎？則吾子存矣。寡人之有五子，猶心之有四支。心有四支，故心得佚焉。』晏子曰：『心有四支而心得佚焉，可；得令四支無心，十有八日，不亦久乎！』」晏子之言，庶幾知本。






◇太子监国冬会议

去天保初，皇太子监国。冬会群官于西林园都亭，坐从东面，义取于向中宫台殿故也。二年于宫冬会，坐乃东面，收窃以为疑，前者遂有别议。议者同之，邢尚书以前定东面之议，复申本怀，此乃国之大礼，无容不尽所见，收以为太子东宫，位在于震，长子之义也。案《易》八卦，正位向中。皇太子今居北城，于宫殿为东北，南面而坐，于义为背也。前者立议，据东宫为本，又案《东宫惊事》，太子宴会，多以西面为礼，此又成证，非徒言也。不言太子常无东西二面之坐，但用之有所，至如西园东面，所不疑也。未知君臣车服有同异之议，何为而发，就如所云，但知礼有同者，不可令异，不知礼有异者，不可令同。苟别君臣同异之礼，恐重纸累札。（《隋书·礼仪志》四，《通典》七十一）


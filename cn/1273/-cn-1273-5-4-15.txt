家筠岩太守晋昕九十九峰草堂诗集序


按：此序写于一八九九年，据丘逢甲诗文手稿第六册校录。

诗有定法亦无定法，有定体亦无定体，视学为转移而已。挥斥八极，纵横万古，才矣。不范以学则犷；不学而好为新语，自诧性灵，其为诗也则俗。畀犷不犷，畀俗不俗者，其在学乎！吾宗筠岩太守之诗，学人之诗也。太守承家学，自少迄老，恂恂然日在学中，以名进士为八闽守令，所至有声，其学然也。尝问诗学于镇平黄香铁先生，先生诗学甚正、甚精、甚大，太守得其绪论，其为诗神明变化，不离规矩。规矩者，学从所入，亦学从所出者也。凡学皆然，诗特一端耳。诗而不学，谓之无诗可也；言诗不言学，谓之不知诗可也。太守殁已经年，余始得读太守诗，因为编定，付令子梓而传之。夫平居朋友相奖借，在官僚属相推奉，目其诗曰李、曰杜、曰韩、曰苏，皆谀言耳、妄言耳；身后，牛腰卷又付之不知诗之人论次之，凭臆抑扬，其失也均。余不敢自命知诗，然尝学之矣，且太守吾宗也，敢为谀妄乎？臆为扬抑乎？天下后世，能学之人、知诗之人不少，必有读太守诗而知余言者。






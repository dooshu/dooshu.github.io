58　俗人創楮幣二字猶紙錢　紙幣本與錢相權　周益公論古今用幣


周益公雜誌辨楮幣，謂「俗人創二字，通上下皆用，猶紙錢也」。按范淳父爲郭子皋誌，言交子云：「紙幣之設，本與錢相權。」元祐間已有此語矣。

【元圻案】周益公二老堂雜誌三：「古有三幣，珠玉爲上，金次之，錢爲下。自秦、漢專以錢爲幣，近歲用會子，蓋四川交子法，特官券耳。不知何人目爲楮幣，自以爲雅，通上下皆效之，遂入殿試御題。乾道中，試賢良李垕，時相葉夢錫委密院編脩官樓鍔代撰策題，其中亦用此二字。幣者可用之物，俗人創『楮幣』二字，已而通上下皆用。若正言之，猶紙錢也，乃以爲文，何耶？其後丙戌策士，辛卯試賢良，亦復通用，壽皇聖政録亦循例用之矣。」〇范淳父，名祖禹，即作唐鑑者。所著范太史集中，有朝奉郎郭君墓誌曰：「君諱子皋，字德臣，其先京兆人，六世祖甫從禧宗入蜀，因家焉。監成都交子務。紙幣之設，本與錢相權，至是大壞，價賤不售，法幾爲廢。君講究其病，錢幣復稱，官民利之。元祐二年卒。」






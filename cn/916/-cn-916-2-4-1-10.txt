【天地】

天地并况。惟予有慕。爰熙紫坛。思求厥路。恭承禋祀。缊豫为纷。黼绣周张。承神至尊。千童罗舞成八溢。（《初学记》作佾。）合好效（《初学记》作交。）欢虞泰一。九歌毕奏斐然殊。鸣琴竽瑟会轩朱。璆磬（《文选补遗》作馨。注云。古磬字。）金鼓。灵其有喜。百官济济。各敬厥（《乐府诗集》作其。）事。盛牲实俎进闻膏。神奄留。临须摇。长丽前□光耀（《文选》注作耀。《诗纪》同。）明。寒暑不忒况皇章。展诗应律鋗（《广文选》作□。《诗纪》同。）玉鸣。函宫吐角激徵清。发梁扬羽申以商。造兹新音永久（《文选补遗》误作欠。）长。声气远条凤鸟□鸟。神夕奄虞盖孔享。（丞相匡衡奏罢黼绣周张。更定时曰肃若旧典。○《汉书》礼乐志。《初学记》十五。《乐府诗集》一。《文选补遗》三十四。《广文选》十一。《诗纪》五。）


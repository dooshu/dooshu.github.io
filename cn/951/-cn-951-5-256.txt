艾性夫　昭君出塞图

长门写遍泥金贴，春风暗老如花靥。

臂纱尚护红守宫，妾命君恩尽如叶。

一朝结束嫁荒陲，一马前导五马随。

老奚并辔相笑语，双袖自抱琵琶啼。

边风吹碎心如梦，云长只有孤鸿送。

早知毡帐是羊车，却把黄金博青冢。

向来玉锁摇铜环，咫尺不得窥天颜。

只今堕在万里外，日光那到祁连山。

女色自矜还自悮，画史欺君君莫怒。

甘向匈奴作妇翁，而翁首祸羞千古。

艾性夫


罗浮山下人家　五首


仙山住久即神仙，豚栅鸡栖屋数椽。云雾甜茶红米酒，抱孙闲过太平年。

深山深处破茅堂，大袖长衫半道装。八九村童围一席，《孝经》教到《庶人》章。

仙禽啼处药苗肥，日日携锄上翠微。葵叶蓑衣棕瓣笠，满山风雨抱云归。

绿栏新买小乌犍，待种麻姑卖酒田。牛背夕阳吹笛去，桃花红落晚霞天。

种菜何人此闭门？万山高处有山村。东风干尽酥醪菜，叶叶玄丘旧酒痕。






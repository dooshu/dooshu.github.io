卷二十四 史可法列传

史可法，字道邻；北锦衣籍，河南祥符人。崇祯戊辰进士，授西安府推官；升户部主事，以筹饷着声。升池太道，堵截流贼有功。后巡抚都御史张国维奏添庐庆巡抚，即以可法为之；往来控扼，流贼不敢长驱。丁艰，归里。

辛巳，起服。时淮抚朱大典以贪败，漕运粮船，沿途土贼燔劫，拥不得行。思宗知其能，密敕可法巡抚淮、扬。可法入境，地方官无知者；徒步升座，一郡惊惶。治事旬余，始见邸报；盖朝廷欲其剔弊釐奸，故出人不意若此。可法一反大典所为，自奉清苦，淮民庆更生；可法发奸摘伏，人莫敢欺。貌寝陋，微服私行，物色不及。其催趱运艘，或渔艇、或客航偶尔过前，忽张黄盖，呼史都爷至矣！分官督运者，非至丙夜不敢寝，故运事早济。可法凡奏牍文移，尽出己手，夜烧两烛达晓；午夜稍倦，以笔管拄眉心，一暍即起。侍从之人，呵欠鼾齁；可法教之曰：“汝第打叠精神，熬至四、五十夜，即长醒不睡矣。”故可法巡行州县，未尝带幕客、携寝具也。

癸未，升南京兵部尚书，参赞机务。同詹事姜曰广疏请太子监国南都以固国本、巩祖陵；留中不报。

甲申三月，南北耗绝，可法首激义师勤王。及闻的报，乃与曰广等谓物望且及潞藩。适凤督马士英以福藩亲贵定策勋，进武英殿大学士兼兵部尚书，加少保兼太子太保；可法迺作「出师檄」，布告天下，为先帝报仇，兴师北伐。时北来溃将高杰、刘良佐带兵南下，蹂躏淮安；可法议以山东总兵刘泽清、凤庐总镇黄得功，分为四镇以守汛地；弘光可其奏。时高杰送家口寄扬州，百姓闭门拒之，日寻干戈；可法亲至杰营，晓谕百方，劝杰屯兵泗州。弘光即以可法坐镇扬州，弹压四镇，民赖以安。

十一月，燕京改元，移史阁部尚书曰：“摄政王致书于史老先生：余向在瀋京，即知燕山物望，咸推司马。及入关破贼，与都人士相接见，识介弟于清班，曾託其手勒平安，拳致衷绪；未审何时得达？比闻道路纷纷，多谓金陵有自立主者。夫君父之仇，不共戴天。「春秋」之义，「有贼不讨，则故君不得安葬、新君不得即位」；所以防乱臣贼子，法至严也。闯贼李自成称兵犯阙，手毒君亲；中国臣民，不闻加遗一矢。平西亲王吴三桂介在东陲，独效包胥之哭。朝廷感其忠义，念累世之夙好、弃近日之小嫌，爰整貔貅，驱除枭獍。入京之日，首崇怀宗帝后谥号，卜葬山陵，悉如典礼；亲郡王、将军以下，一仍故封，不加改削；勋戚文武诸臣咸在朝列，恩典有加；耕市不变，秋毫无扰。正拟天高气爽，遣将西征，传檄江南，连兵河朔，陈师鞠旅，戮力同心，以报尔君国之仇，彰我朝廷之德。岂意南州诸君子苟且旦夕，勿审事机；聊慕虚名，顿忘实祸：予甚惑之！夫国家之抚定燕都，乃得（之）于闯贼，而非取之于明朝也。贼毁明朝之庙主，辱及先人；国家不惮征缮之劳，悉索敝赋，代为雪耻。仁人君子，当何如感恩报德！乃弃寇稽诛，王师暂息；即欲雄据江南，坐享渔人之利。揆诸情理，岂可谓平！将以江淮为天堑足凭，遂不能飞渡耶？况闯贼但为明朝罪人，未尝得罪于国家也；徒以薄海同仇，特申大义。今若拥号称尊，便是天有二日，复为劲敌。予将简西征之锐兵，转旆东征；释彼重诛，命为前导。夫以中华全力，受制潢池；而欲以江左一隅兼支大国，胜负之数，无待蓍龟矣！予闻「君子爱人以德，小人则以姑息」；诸君子果识时知命，切念故主、厚爱贤者，宜劝令削号归藩，永绥福禄。朝廷当待以虞宾，统承礼物，带砺山河，位在诸侯王上，不负朝廷伸义讨贼、兴灭继绝之初心。至南州诸君子，翩然来仪，则尔公尔侯，列爵分士，有平西之典例在；惟执事实图之！晚近士大夫好高树名义，而不顾国家之急；每有大义，辄相与筑舍。昔宋人议论未定，兵已渡河；可为殷鉴！先生领袖名流，首持至计；必能贯彻始终，宁忍随俗浮沈？取舍从违，宜早审定！兵行在即，可东可西；南国安危，在此一举！愿诸君子同以讨贼为心，无贪一身瞬息之荣，致令故国受无穷之祸，为乱臣所笑！予尝有厚望焉。记有云：「惟善人能受尽言」。故布腹心，伫闻名教；江天在望，瞻跂为劳！书不尽意。”可法作书复之，书曰：“南中自接好音，谨随遣使讯吴大将军，未敢遽通左右；非委隆谊于草莽也，诚以「大夫无私交」，「春秋」之义。今倥偬之际，忽奉琬琰之章，真不啻从天而降也。循读再三，殷殷至意。若以逆成尚稽天诛，烦贵国之忧，某且感且愧！讵左右不察，谓南中臣民偷安江左，顿忘君父之仇；故为左右一详陈之。我大行皇帝敬天法祖、勤政忧民，真尧、舜之主也；以庸臣误国，致有三月十九之事。某待罪南枢，救援无及；师次淮上，凶信突来：地坼天崩，山枯海泣！嗟乎！人孰无君，虽肆某于市朝以为泄泄者戒，亦奚足谢先帝于地下哉！尔时南中臣民，哀恸如丧考妣，无时不拊膺切齿，欲悉东南之甲，立剪凶仇；而二、三老臣谓国破君亡、宗社为重，相与迎立今上，以繫中外之心。今上非他，神宗之孙、光宗犹子、而大行皇帝之兄也；名正言顺，天与人归。五月朔日，驾临南都，万姓夹道欢呼，声闻数里；群巨劝进，今上悲不自胜，让再让三，仅允监国。迨臣民伏阙屡请，始于十五日正位南都。从前凤集、河清，瑞应非一；而告庙之日，紫云如盖、祝文升霄，万目共瞻，欣传盛事。大江涌出枬梓数十万助修宫殿，是岂非天意哉？越数日，遂命某视师江北，刻日西征。忽传大将军吴三桂借贵国（兵）破走逆成，整旅入都，为我先皇帝发丧成礼，扫清宫阙，抚辑群黎；且免剃发之令，示不忘本朝。此等举动，振古铄今！凡为大明臣子，无不长跽北面，顶礼加额；岂但如明谕所云「感恩图报」已乎！今于八月薄置筐篚，遣使犒师；请命鸿裁，连兵西讨。是以王师既发，复次江、淮。乃辱明谕，引「春秋」大义来相诘责，善哉！推言之，然此义为「列国君薨，世子应立；有贼未讨，不忍死其君」者之一说耳。若夫天下共主身殉社稷、青宫王子玉石俱焚，若拘牵「不即位」之文，坐昧大一统之义；中原鼎沸，仓卒出师，将何以维繫人心、号召忠义？紫阳「纲目」，踵事「春秋」。其间特书，如莽移汉祚，光武中兴；丕废山阳，昭烈践祚；怀、愍亡国，晋元嗣基；徽、钦蒙尘，宋高缵统：是皆国仇未剪之日，即正位号，「纲目」未尝斥为自立，卒以正统与之。至如玄宗幸蜀，太子即位灵武，议者訾之，未尝不许以行权；幸其光复旧物也。本朝传世十六，正统相承，自治冠带之俗，继绝存亡，仁恩遐被。贵国昔在先朝，夙膺封号，载在盟府；左右岂不闻乎？今痛心本朝之难，驱除乱逆，可谓大义复着于「春秋」矣。昔契丹和宋，止岁输以金缯；回纥助唐，原不利其土地。况贵国笃念世好，兵以义动；万代瞻仰，在此一举。乃若手足膺难，视同秦、越；规此幅员，为德不卒：是以义始而以利终，贻贼窃笑也！贵国岂其然欤？往先帝轸念潢池，不忍尽戮；剿抚互用，贻误至今。今上天纵聪明，刻刻以复仇为念；庙堂之上，和衷体国；介冑之士，击楫枕戈；忠义民兵，云集响应：切以为天之灭闯，当不越于斯时矣。语曰：「树德务滋，去恶务尽」。今逆成未服大诛，席捲西秦，方图报复；此不独本朝不共戴天之仇，亦贵国除恶未尽之忧也。伏乞坚同仇之谊、全始终之德，合师进讨，问罪秦中；共枭逆成之头，以雪敷天之愤。则贵国义闻，昭耀千秋；本朝图报，惟力是视！从此两国世通盟好，传之无穷，不亦千载一时哉！若夫牛耳之盟，则本朝使臣久已在道，不日抵燕奉盘盂从事矣。某北望宗庙，无涕可挥；身蹈大戮，罪应万死！所以不即从先帝者，实为社稷之故。传曰：「竭股肱之力，继之以忠贞」。某处今日，鞠躬致命、克尽臣节，所以报也。左右其明鉴之！”忠义之气满纸，见者称服。

弘光即位之后，马士英、阮大铖共乱国政，时事日非。可法上疏，言“三月以来，陵庙荒芜，山河鼎沸！臣备员督师，而河上之防百未料理，复仇之师，不及于关、陕。讨贼之约，不达于北廷。一似君父之仇，置之膜外者。夫我即卑宫菲食、尝胆卧薪，聚才智之精神而枕戈待旦，合方升之物力而破釜沈舟，尚恐无救于事。以臣睹庙堂之作用、百执事之精神，殊未尽然。忆北变初传，人心震骇。臣等恭迎圣驾临莅南都，亿万之欢声动地。陛下初见臣等，言及先帝，则泪下沾襟。次谒孝陵，赞及「高皇帝、高皇后」，则泪痕满袖。皇天后土，实式鉴临！曾几何时，可忘前事？先帝以圣明罹惨祸，此千古未有之变也；先帝崩于贼、恭皇帝亦崩于贼，此千古未有之仇也。先帝待臣以礼、驭将以恩，一旦大故，在北诸臣死节者寥寥，在南诸臣讨贼者寥寥：此千古以来未有之耻也！庶民之家，父兄被杀，尚思穴胸断脰，得而甘心；朝廷顾可漠置？今宜速行讨贼之诏，严责臣与四镇悉简精锐，直抵秦关。悬上赏以待有功，假便宜而责成效：丝纶之布，痛切淋漓：庶海内忠臣义士闻而感奋也。国家遭此大变，陛下嗣承大统，原与前代不同。诸臣但有罪之当诛，实无功之足录！今恩外加恩，纷纷未已：武臣腰玉，直等寻常：名器滥觞，于斯为极！以后似宜慎重，耑待真正战功；庶行间猛将劲兵，有所激厉也。至兵行讨贼，最苦无粮；似宜将内库本折概行催解，凑济军需。其余不急工役、可已繁费，一切报罢；朝夕宴衎、左右献谀，一切谢绝；即事关典礼，万不容废，亦宜概从俭约。乞陛下念念思祖宗之鸿业、刻刻愤先帝之深仇，振举朝之精神、萃四海之物力，以并于选将练兵一事，庶乎人心犹可救、天意犹可回耳。”疏入，不省。

乙酉四月十一日，北兵从泗洲奄至维扬，可法据城死守。时左良玉兵东下，以「清君侧」为名。马士英调黄得功、刘良佐、黄蜚兵堵截，东南之精锐，已尽于此。扬州告急，朝议撤铜陵、荻港之兵，併力以救扬州；马士英厉声曰：“公等犹从门户起见，尚以左逆为可恕耶！”遂下掌科胡适于狱，无敢言救扬州者矣。十五日，北兵薄城下，遣使招降；可法痛骂，投其使于邗沟。二十五日昧爽，清砲中西北城楼崩，守城兵溃下，争破门走。可法力当西门，闻城破，拔刀自刎，为陶旗鼓所持；道遇主事施凤仪，并趋钞关以筏渡河，北兵尚未入城也。申刻，北兵屠旧城，可法尚以二百余骑逸宝城寺，离城数里。清兵迹之，急决战，不胜，一时尽败没。可法所常坐白骡，悲鸣野走邵泊上得之，遂有言督师中砲死者；又有言督师过钞关，同铁棍刘走安庆者：未有确信。其弟可程招魂，葬于扬州之梅花岭左侧。

石匮书曰：史道邻有救时之才，而无救时之量。锁钥江淮、咽喉南北，是岂一手一足之烈哉！上至军国大事、下至钱榖簿书，皆只手独办；此杨颙之所以进谏于诸葛也。若能开诚布公、广集群力，善调四镇，不令生嫌以自撤其藩篱，亦何至以维扬为孤注，遂一败不可收拾哉！












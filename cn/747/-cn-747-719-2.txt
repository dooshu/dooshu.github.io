○萤光照字赋（以“能励躬必大成”为韵）

士有阅简策，尚专精。恒俾夜而作昼，每聚萤以袭明。期照烛於无隐，俟沉研而有成。缥帙时开，玉篆共丹辉并耀；银钩下映，繁星与片月俱生。帷幌之际，微明舒蔽。或熠熠以光吐，复离离而珠缀。俯而察，焕乎呈科斗之文；静而观，炯尔见雕虫之艺。谅依人以明道，匪韬光以自卫。居暗室者，怀我而载寝载兴；遇明时者，假我而自强自励。用或因物，勤斯饬躬。不晦乎风雨，不翳乎昏蒙。临墨池则珠还合浦，映草圣则燎点寒丛。谁谓向乎晦，照篇籍兮无大无小；谁谓藏乎密，随昼夜兮无固无必。金辉始彻，疑清露之腾文；鸟迹旋分，谓灵乌之就日。可以穷永夕，可以佐残灯。舍之则其功不足，用之则其道弥宏。顾萤光之在照，盖欲罢而不能。


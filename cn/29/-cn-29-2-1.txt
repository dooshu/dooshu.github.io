志第一 天文


△日薄食煇珥云气 月五星凌犯及星变

自伏羲仰观俯察，黄帝迎日推策，重黎序天地，尧历象日月星辰，舜齐七政，周武王访箕子，陈《洪范》，协五纪，而观天之道备矣。《易》曰：“天垂象，见吉凶，圣人象之。”故孔子因鲁史作《春秋》，于日星风雨霜雹雷霆皆书变而不书常，所以明天道、验人事也。秦汉而下，治日患少，阴阳愆违，天象错迕，无代无之。金百有十九年，而日食四十二，星辰风雨霜雹雷霆之变，不知其几。金九主，莫贤于世宗，二十九年之间，犹日食者十有一，日珥虹贯者四五。然终金之世，庆云环日者三，皆见于世宗之世。

羲、和之后，汉有司马，唐有袁、李，皆世掌天官，故其说详。且六合为一，推步之术不见异同。金、宋角立，两国置历，法有差殊，而日官之选亦有精粗之异。今奉诏作《金史》，于志天文，各因其旧，特以《春秋》为准云。






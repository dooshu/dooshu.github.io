○授长孙无忌司徒诏

古先哲后，咸正庶官，德优者爵高，功多者禄厚。是以经邦纬国，必俟萧曹之勋；变理阴阳，允归锺华之望。司空赵公无忌，识量宏博，风度峻远，地惟亲贤，才称梁栋。缔构霸业，茂勋著於艰难；弼成王道，乃心竭於寅亮。盐梅是寄，丹青攸属，德综机衡，声猷具举。自升槐铉，岁月亟移，固以勒美太常，书忠甲令者矣。宜陟中台，式典邦教，可司徒。


○守道

夫道者，无为之理体，玄妙之本宗，自然之母，虚无之祖。高乎盖天，深乎包地，与天地为元，与万物为本。将欲比并，无物能等，意欲测量，无处而思。於混成之中，为先不见其前；毫之内，为末不见其後。一人存之，不闻有馀；天地存之，不闻不足。旷旷荡荡，渺渺漭漭，人能守之，天地如掌。故岐伯曰：“上古之人知道者，法则阴阳，和於术数。饮食有节，起居有度，为而不为，事而无事，即可柔制刚，阴制阳，浊制清，弱制强。如不退骨髓，方守大道。大道者，多损而少益，多失而少得。益之得之，至真之士也。益者益形，得者窈冥，得此窈冥，感通神明。《说苑》曰：“山之高，雨起。水之深，鱼鳖归。人守道，福自至。”


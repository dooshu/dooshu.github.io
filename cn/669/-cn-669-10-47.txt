47　羊舌肸習於春秋　教之春秋所謂乘檮杌


晉語司馬侯曰：「羊舌肸習於春秋。」楚語申叔時曰：「教之春秋。」皆在孔子前，所謂乘、檮杌也。魯之春秋，韓起所見，昭二年左傳。公羊傳所云不修春秋也。

【方樸山云】左傳正義、周禮釋言之備矣。

【元圻案】杜預春秋序正義：「按外傳申叔時、司馬侯乃是晉、楚之人，其言皆云春秋，不言乘與檮杌，然則春秋是其大名，晉、楚私立别號。」






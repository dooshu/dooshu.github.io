大叔于田

三章，章十句


加以大者，所以别首章也，非有大叔之号也。

首章讲：此亦美叔段作也。言：夫人而挟一技者固难，有技而能兼备者尤难，何幸于我叔兄之乎！





叔于田，乘乘马。

乘，是驾马。四匹曰乘。我叔出而于田，则驾田车而乘四马焉。





执辔如组，两骖如舞。

以言其执辔也，御能使马，而辔有如组之柔。以言其两骖也，谐和中节，而马有如舞之善。是方往田之际，而其善御足称矣。





叔在薮，火烈具举。

薮，是兽所居之处。具，俱也。迨叔在薮也，火焚而射，则火烈俱举，而田事以行焉。





袒裼暴虎，献于公所。

袒裼，肉袒。空手搏兽曰暴。公，即庄公。斯时也，我叔袒裼暴虎，以献于公所，何其勇耶！





将叔无狃，戒其伤女。

狃，习也。然以叔之勇，固无难于暴虎之事。而常习之下，容或有不测之虞。请叔无习此事，恐其有时或伤女矣，可不知戒哉？

二章讲：





叔于田，乘乘黄。

乘黄，四马皆黄色。我叔出而于田，则所乘之四马而皆色之黄矣。





两服上襄，两骖雁行。

衡下夹辕两马曰服。以言其中之两服也，则闲习调良，而为上驾之选。其外之两骖也，则少次服后，有如雁行之序。是方往田之际，而其驷马为甚美矣。





叔在薮，火烈具扬。

扬，火起也。迨叔在薮也，火焚而射，则火烈俱扬，而田事以行焉。





叔善射忌，又良御忌。

良，亦善也。斯时也，我叔既善射忌，又良御忌，何全材耶！





抑磬控忌，抑纵送忌。

磬，骋马。控，止马。纵，舍拔。送，覆箫。夫御而不磬，控非善也。今叔之御，骋马以行而曲折适宜，止马以射而节制不逸。能磬而又能控，是其御之善何如耶！射而不能纵，送非善也。今叔之射，勇于舍拔而四矢急直，力于挽弰而弓弰外反。能纵而又能送，是其射之善何如耶！叔之全才诚不多得矣。

末章讲：





叔于田，乘乘鸨。

骊白杂毛曰鸨。我叔出而于田，则所乘之四马而皆色之鸨矣。





两服齐首，两骖如手。

如手，如人两手。以言其中之两服也，则并首在前而齐首。以言其外之两骖也，则稍次服后而如手。是方往田之际，而其四马为甚良矣。





叔在薮，火烈具阜。

阜，盛也。迨叔在薮也，火焚而射，则火烈以久而甚盛，田事盖将终者矣。





叔马慢忌，叔发罕忌。

慢，马行迟也。罕，发矢少也。斯时也，马无事于磬控，叔马则慢忌。矢无事于纵送，叔发则罕忌。





抑释掤忌，抑鬯弓忌。

掤，矢筒。鬯，弓囊。矢不复用，则释掤以纳矢矣。弓不复张，则以而韬弓矣。是一田事之终，而从容整暇如此，伤女之虞可无虑矣，不亦深可喜哉！






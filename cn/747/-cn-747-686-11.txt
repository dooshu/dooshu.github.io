○睦州录事参军厅壁记

入州门东，六曹之联事所署，都其任者，厅於门西。经始之意，众未喻也。前刺史李君为政更年，大惠一州，记征始闻，而未至也，思宜利所遗。步览庭内，顾以兹为不厌，虑材鸠庸，即日即工。冯宽显构，相前增葺，俨然毕就，翩然乐迁。六县之骏奔，於是乎肃序；百胥之事，於是乎总齐；郡官之退食，於是乎逶迤矣。利不十，不变法，其斯之谓乎？录事参军既荷宠饰，有怀章示，具以厅壁为记，宜异也，谓书之。元和八年四月三日记。


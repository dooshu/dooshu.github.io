◎杨缵一枝春

守岁之词虽多，极难其选，独杨守斋一枝春最为近世所称。其词云："竹爆惊春，竞喧阗，夜起千门箫鼓。流苏帐暖，翠鼎缓腾香雾。停杯未举。奈刚要、送年新句。应自赏、歌清字圆，未夸上林莺语。 从他岁穷日暮。纵闲愁，怎减刘郎风度。屠苏办了，迤逦柳欢梅妒。宫壶未晚，早骄马绣车盈路。还又把月夕花朝，自今细数。"建安马古洲有经学，多论著，填词其馀事也。草堂选其春游归朝欢一首，馀如月华清云："怅望月中仙桂。问窃药佳人，与论证同岁。"贺圣朝云："游人不知返。被子规呼转。"阮郎归云："三三两两叫船儿。人归春也归。"俱骀荡清快，别有旨趣。元夕词云："玉梅对妆雪柳，闹蛾儿象生娇颤。"更可考见杭都节物。［宋名家词评］


唐副使泰四首

【江上书怀寄周玄林敏】

昔年曾共醉兰舟，明月闲情忆旧游。

独客荒村空向暮，异乡多病厌逢秋。

残烟古戍闻寒笛，落日枫林见驿楼。

为报别来憔悴甚，漫因樽酒一销忧。

【过黄玄之山居】

半生流落意，相见但依依。

卧病看春尽，愁心对客稀。

砌花飘涧户，畦药映园扉。

莫怪频来此，沧洲兴不违。

【晚次雪峰寺】

微霜落叶度关河，古寺清秋掩薜萝。

轻策独随飞鸟去，好山偏向夕阳过。

三花祗苑逢僧少，独树空台积雨多。

暂盍朋簪耽胜果，下方尘土易蹉跎。

【次陈山人隐处】

献春始休沐，轻策寻幽风。

烟筿不知路，柴扉隐其中。

杂花覆小涧，下映流泉红。

冥心听喧鸟，解带投芳丛。

谁识此嘉遁，心期黄绮同。

南轩有余兴，月出鸣丝桐。


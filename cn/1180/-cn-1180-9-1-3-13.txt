简兮

四章，三章章四句，一章六句


首章讲：此贤者不得志作也。若曰：





简兮简兮，方将万舞。

我也仕于伶官，无言职官守之拘，简易而自得。方将万舞，文用羽籥，武用干戚，以事其所事也。





日之方中，在前上处。

然舞果何在乎？乃当日之方中，在前上处。即有屈伸缀兆之能，是固众人之所共见者矣，不有以显吾之才乎。

二章讲：然吾之才，岂一事所能尽哉？





硕人俣俣，公庭万舞。

公庭，即君庭。惟此硕人，俣俣然其大。处公庭之上，而事万舞之舞，文武惟其所用矣。





有力如虎，执辔如组。

辔，是马缰。组，织丝为之。然而不止此也，且膂力方刚，有如虎之猛。但见御能使马罄控无不顺意，执辔有如组之柔焉，其御又何有不善耶？能舞而又能御，我固天下之兼才也，实有足夸者矣。

三章讲：夫我之才既无不备，岂不可以蒙上赏乎？





左手执籥，右手秉翟。

籥，乐器，如笛。翟，雉羽。当公朝设燕之时，而有事于文舞之舞。左手则执籥矣，右手则秉翟矣，屈伸缀兆皆适协于度。





赫如渥赭，公言锡爵。

爵，酒器。但见愧怍不形，颜色充盛，赫然有如厚渍之赤者焉。斯时也，公嘉其能，锡我以爵。一时赉予之亲洽如此，何其荣耶！

末章讲：然我之所事固在于此，而其心之所思则有不在于是者。





山有榛，隰有苓。

今夫山则有榛矣，隰则有苓矣。





云谁之思？西方美人。

我也果何所思，则西方美人矣。道德威仪，光明俊伟，诚有以快夫人之睹者。





彼美人兮，西方之人兮。

然使其相去不远，则可得而见以慰吾思也。夫何彼美人兮，乃西方之人兮。彼此异地，欲观无由，则我之思，将何以自慰耶？吁！以处哀世之下国，而思盛世之显王，其意亦远矣。故虽轻世肆志或近于不恭，而犹不失为贤人欤！






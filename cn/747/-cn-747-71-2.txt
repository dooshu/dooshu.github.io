○试制举人诏

志本於道，盖道以致君为先；代实生才，盖才以济理为务。不索何以获其实，不言何以知其志？故帝尧垂询众之训，殷宗首沃心之术．其传曰：“嘉言罔攸伏。”又曰：“俊人用章。”汉魏以还，诏策时作，暨於我唐，遵为故事。繇是善政惟乂，魁能间出。朕祗荷大宝，勤恤兆人，明不烛於幽暗，惠未流於鳏寡，御朽兢虑，求贤永图。是以诏命有司，会群材，列稽疑，延问阙政。子大夫达学通识，俨然来思，操觚濡翰，条诲宿滞，慰我虚伫，必宏嘉猷。故临轩命书，策以审访，继烛俟奏，其悉乃辞。各宜坐食，食华就试。左散骑常侍冯宿、太常少卿贾餗、库部郎中庞严宜并充考制策官。


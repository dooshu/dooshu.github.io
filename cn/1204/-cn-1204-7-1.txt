◎赵构渔父词

光尧当内修外攘之际，尤以文德服远，至於宸章睿藻，日星昭垂者非一。绍兴二十八年，将郊祀，有司以太常乐章篇序失次，文义弗协，请遵真宗、仁宗朝故事，亲制祭享乐章。诏从之。自郊社宗朝等共十有四章，肆笔而成，睿思雅正，宸文典赡，所谓大哉王言也。至於一时闲适寓景而作，则有渔父词十五章，又清新简远，备骚雅之体。其词有曰："薄晚烟林澹翠微。江连秋月已明辉。纵远柁，适天机。水底闲云片段飞。"又曰："青草开时已过船。锦鳞跃处浪痕圆。竹叶酒，柳花毡。有意沙鸥伴我眠。"又曰："水涵微影澹虚明。小笠轻蓑未要晴。

明镜里，纹生。白鹭飞来空外声。"词不能尽载。观此数篇，虽古人之骚人词客，老於江湖，擅名一时者，不能企及。［谬莹中江行杂录］


赵构


构即高宗，字德基，徽宗第九子。大观元年（1107）生。宣和三年（1121）封康王。靖康元年（1126），使金见留，得还。徽宗、软宗被掳北去，帝即位，建元建炎、绍兴。绍兴三十二年（1162），内禅皇太子，尊为太上皇帝，累上尊号曰光尧。淳熙十四年（1187）卒。

渔父词

并序

绍兴元年七月十日，余至会稽，因览黄

庭坚所书张志和渔父词十五首，戏同其韵，

赐辛永宗。

其一

一湖春水夜来生。几叠春山远更横。烟艇小，钓丝轻。赢得闲中万古名。

其二

薄晚烟林澹翠微。江边秋月已明晖。纵远柂，适天机。水底闲云片段飞。

其三

云洒清江江上船。一钱何得买江天。催短棹，去长川。鱼蟹来倾酒舍烟。

其四

青草开时已过船。锦鳞跃处浪痕圆。竹叶酒，柳花毡。有意沙鸥伴我眠。

其五

扁舟小缆荻花风。四合青山暮霭中。明细火，倚孤松。但愿尊中酒不空。

其六

侬家活计岂能明。万顷波心月影清。倾绿酒，糁藜羹。保任衣中一物灵。

其七

骇浪吞舟脱巨鳞。结绳为网也难任。纶乍放，饵初沉。浅钓纤鳞味更深。

其八

鱼信还催花信开。花风得得为谁来。舒柳眼，落梅腮。浪暖桃花夜转雷。

其九

暮暮朝朝冬复春。高车驷马趁朝身。金拄屋，粟盈囷。那知江汉独醒人。

其十

远水无涯山有邻。相看岁晚更情亲。笛里月，酒中身。举头无我一般人。

其十一

谁云渔父是愚翁。一叶浮家万虑空。轻破浪，细迎风。睡起蓬窗日正中。

其十二

水涵微雨湛虚明。小笠轻蓑未要晴。明鉴里，縠纹生。白鹭飞来空外声。

其十三

无数菰蒲问藕花。棹歌轻举酌流霞。随家好，转山斜。也有孤村三两家。

其十四

春入渭阳花气多。春归时节自清和。冲晓雾，弄沧波。载与俱归又若何。

其十五

清湾幽岛任盘纡。一舸横斜得自如。惟有此，更无居。从教红袖泣前鱼。








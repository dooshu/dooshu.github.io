○三帝所长

尧之时，民朴不可语，故尧舍其子而教之。泽未周而尧落，舜嗣尧理，迹尧以化之。泽既周而南狩，丹与均果位於民间。是化存於外者也。夏後氏得帝位，而百姓已偷。遂教其子，是由内而及外者也。然化於外者，以土阶之卑，茅茨之浅，而声响相接焉。化於内者，有宫室焉，沟洫焉，而威则日严矣。是以土阶之际万民亲，宫室之後万民畏。


○論太學疏 【 太學】

禮宗廟太學之士有竟拜給事中御史者士惡得不自奮勵其後以入貲進起家至丞簿耳雖有各師儒其誰信從耶

竊惟太學者天下貢士所萃、乃育賢成材之地、故天下之士、所以賢、所以才、胥此焉出所以盛、所以衰、胥此焉係、然則生民之休戚風俗之矣惡、國家之安危、豈不皆關於此哉、洪惟　太祖高皇帝聖神文武、平定天下。定鼎金陵。首崇是道。方是之時。宮殿城池。未盡完也。百府諸司。未盡創也。佛寺僧道。未盡舉也。乃建太學於國。宏其規模極其壯麗凡所以教士之法戒士之條。居士之所。養士之具。無不詳審。周密完備。又慮表率之職。實難其人。務選天下學明行修望重海內所向慕。士夫所依歸足以師表一代。名葢一時者。然後命為祭酒。崇以師道。以振立風。以增士氣。其愛諸生。如慈母之顧嬰兒。貴之若席上之珍。恩惠極隆。無以加尚。於是天下之士。入太學者。居無不正。習無不端。衣無不具。食無不足。無饑寒之亂心。無邪僻之墮行。其所事者治禮義。明人倫窮修巳治人之方。務致君澤民之術。故當時賢才俊傑之士。濟濟輩出。布列中外。大綱一正。萬目畢張。自古太平之盛。未能或之先也。易曰。聖人養賢以及萬民。其斯之謂與。永樂初年。　駕臨北京。太學之設。因元之舊。凡百規制。未暇增新。洪熙宣德以來。因仍未舉。至其教戒居養之道。頹然廢弛。不遑介意。師儒之職。率皆庸常。學行荒疏。無從矜式。雖有遺規。不過承虗名。為文具。踵因循。應故事而巳。於是天下之士。入太學者。蔑教戒之嚴。無居養之正。置禮義為外物。輕廉恥如錙銖。雜處於軍民之家。渾住於營巷之地。與市井之人為伍。與無籍之徒相接。同其室而共其食。啖其夫而私其婦。易君子之操。為鄙夫之行。改士夫之節。為穿窬之心。所習如此。一旦居官。不過志於富貴而巳。尚何望其尊主庇民。建功立業乎。夫近朱者赤。近墨者黑。居處所致、無恠其然也、嗚呼天下之士修之於庠序。而壞之於太學。賈誼所謂可為太息者也。今　陛下春秋鼎盛纘成大統、凡一舉措、不可不慎、舉所當舉。則天下之人。莫不懽心。措所當措。則天下之人。莫不解體可不慎歟。我　國家建都北京以來。有廢弛而不舉者。有創新而不措者。所廢弛者莫甚於太學所創新者莫多於佛寺舉措如是臣以為舛矣然成事不說、廢者當舉、若重修太學極壯麗、不過佛寺一所之費。况佛寺無益于　朝廷。而太學實關於治體。伏願　皇上興廢舉墜。乞　敕該部計料興工、一新太學、作養秀才、重選師儒、厚加眷注、果能此道將見數年之後、賢才濟濟、文風大振、生民於是平安天下於是乎治、我　太祖養賢及民之效、復見於今日、太平之盛、不期自至、而　國家社稷、永享無窮之福矣。臣性質凡陋、無所知識、偶有所見、豈敢隱默、冒于　天聽、不勝惶汗之至、


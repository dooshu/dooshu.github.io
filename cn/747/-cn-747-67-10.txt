○长庆宣明历序

古者圣人，莫不研七精之数以察天道，设四时之官以授人事。在颛顼之代，虽汗漫靡察，制度未备，然已有重黎二官，故可得而述。是以钦昊天，协时月，必首於尧舜之典；叙九章，用五纪，亦冠於周宗之书。则知履端受命，斯为本也。我国家侔天地以制法，统阴阳以立极，恭惟烈祖，尝所尽心。载诞神人，协成律象，太史究洛闳之术，大慧极容成之妙，而体圣创制，赜隐穷神。顺时气之发敛，考星度之疏密，故亦穷变化，洞窈冥矣。然后阴阳和，刑罚清，八风之叙立，万物之序成。累圣缵序，必更纪历，推体元居正之道，彰敬授惟新之法，斯旧典也，曷敢废乎。朕以菲薄，未明至理，荷祖宗之耿光，守圣人之大宝，深惧不德，获戾於上元。感《易象》之随时，怀《礼经》之听朔，又尝览汉丞相魏弱翁之奏，以为帝王法天地顺四时以理国家，奉宗庙安天下之大礼也。爰命太史，洎乎畴人，候望於清台，论思於别殿，究以微妙，考其祯祥，观浑仪以见天心，视圭景而知日至，则八卦之气不杂，百工之职允厘，岂必於记威凤之晨，晦明无爽，候仙蓂之荚，弦望不愆。今勒成三十四卷，命之曰《长庆宣明历》。承唐尧授人之规，庶於是矣；效轩后合符之验，非所企焉。因叙制作之由，在乎篇首。


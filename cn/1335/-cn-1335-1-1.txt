柳絮（九首）


喜得东皇乍放晴，长堤逐队斗轻盈。关心只有闲蜂蝶，回首难忘旧燕莺。着露似沾儿女泪，因风翻起别离情。怜他漂泊浑无主，含怨含愁过一生。

迷离如梦堕风尘，孤负长亭十里春。不藉轻狂增妩媚，绝无颜色见精神。喜随鞭影送行客，怕点征衣诮傍人。回首旧时栖托地，翠眉青眼尽含颦。

心事年来拟忏愁，芳原无恙尽遨游。离魂暗逐烟痕断，浪迹翻从树底留。春水夕阳时弄影，汉宫灞岸怕回头。前身剩有青青叶，低挂桥边系客舟。

身世苍茫欲化烟，随风吹落马蹄边。飘零有恨凭谁诉，去住无因太可怜。古驿离愁余寂寂，章台春色任年年。儿童莫漫寻踪迹，渺渺天涯路几千。

剧怜从此谢枝栖，欲送春回路忽迷。芳草轻烟流水外，淡风斜月小桥西。

漫天飞作梨花雨，着地时沾燕子泥。杜宇声声啼不住，那堪回首绿杨溪。

芳魂昨夜一齐苏，踪迹凄迷淡欲无。有恨岂皆缘落拓，此生原不解荣枯。半弯流水时私照，十里长堤着意铺。千古春风共惆怅，者番花事最模糊。

飘得残春到小园，听无声息望无痕。朦胧便作烟云散，酝酿浑忘雨露恩。好与落花论薄命，爱同倩女话离魂。谢家庭院今何在？尽日萧条昼掩门。

春来心事未全灰，犹向花前舞一回。禅偈便思参寂灭，芳姿忍即瘗尘埃。乱迷思妇江南梦，白到骚人鬓上来。飞落酒杯和酒饮，好随幽恨孕愁胎。

罗衫时节昼初长，漾起春愁暗断肠。凭吊客来三月暮，平铺人讶五更霜。已无气力干云路，别有因缘落水乡。化作浮萍翻是福，一生安稳伴鸳鸯。






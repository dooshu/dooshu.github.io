○邓国夫人墓铭

《诗》美庄姜，传称孟母。庶几绵邈，千载时有。猗嗟邦媛，柔明厚。龟玉毁椟，膏兰夭寿。远矣皇祖，肇自伯宗。灵基在晋，华胄陵江。尹兹西楚，宅是南邦。高盖结辙。圆冠比踪。魏馆虚待，周京长发。父对雄风，母膺姊月。珠浦渎润，玉林清越。昆弟三人，羽仪双阙。家芬淑女，国茂贤妃。具瞻四德，旁通八徽。步幛驰辨，连环定机。调弦鱼跃，弄杼鸳飞。娲后创业，轩宫多事。高行登闻，大家入侍。幽替日月，财成天地。温室不传，平城尽秘。大君命我，变礼断恩。卫妻空誓，息妫无言。均养七子，劬劳二门。始赋《つ木》，终歌《采蘩》。多难启圣，群凶构孽。朋家作仇，胁权相灭。临祸不惧，忘生蹈节。彼何人斯？碎此贞烈。氛消日朗，既安且平。皇心震悼，礼备哀荣。启国加等，复土陈兵。外姻来唁，中使临茔。恭惟夫人，宿精智刃。昭昭开士，授之心印。古无合葬，遗言别坟。栾栾孝子，敢废前闻？服不珍绣，盘无腻薰。室暗泉火，松残陇云。神合大化，谁为小君？


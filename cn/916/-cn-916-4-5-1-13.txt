【苦寒行】

北游幽朔城。凉野多险（《文选》作□。《御览》、本集同。）难。（六臣本《文选》注云。五臣作艰、《类聚》、《初学记》、乐府作艰。）俯入穷（《文选》作穹。《初学记》、《御览》、乐府并同。）谷底。仰陟（《初学记》作涉。）高山盘。凝冰结重□间。（《文选》作涧。《书钞》、《类聚》、《初学记》、《御览》同。六臣本《文选》注云。五臣作□间。）积雪被长峦。阴雪兴（《御览》误作与。）严侧。悲风鸣树端。不睹白日景。但闻寒鸟喧。（六臣本《文选》注云。五臣作让。乐府作讠□。群书校补同。）猛虎凭林啸。玄猿临岸欢。夕宿乔木下。惨（乐府云。一作怆。）怆（乐府作惨。）恒（乐府误作怕。）鲜欢。（《御览》作鲜叹。）渴饮坚冰浆。饥待（《类聚》作食。《御览》作啖。乐府云。一作饥食。）零露餐。离思固已久。（《诗纪》云。一作矣。乐府作矣。六臣本注云。五臣作矣。）寤寐莫与言。剧哉行役人。（《类聚》作人行役。）慊慊恒苦寒。（○《文选》二十八。《乐府诗集》三十三。本集六。《诗纪》二十四。又《书钞》百五十六引峦一韵。《类聚》四十引艰、峦、端、餐、寒五韵。《初学记》三引艰、盘、峦三韵。《御览》三十四引难、盘、峦、端、喧、叹、欢、餐八韵。）


○息国夫人墓志铭

贞元十五年，灵州节度使御史大夫李公讳栾，守边有劳，诏曰：“栾妻何氏，可封息国夫人。”元和二年，李公入为户部尚书，薨，夫人遂专家政。公之男五人，女二人；而何氏出者二男一女。夫人教养嫁娶如一，虽门内亲戚，不觉有纤毫薄厚。御僮使，治居第生产，皆有条序。居卑尊间，无不顺适。命服在躬，承祀孔时。年若干，元和七年甲子日南至，以疾卒。明年八月庚寅，葬河南河阳。夫人曾祖某，绥州刺史。祖某，潞州别驾。父某，晋州录事参军。二男：戡，左威卫仓曹参军；成，左清道率府录事参军。戡强以肃，成敏以和。女子嫁兴元参军郑博古。将葬戡，欲与成以其事乞铭于其邻韩愈。愈乃为铭曰：

男主外事，治不为易。施于其家，难甚吏治。又况公侯，族大而贵。夫人是专，厥声惟懿。昔在贞元，有锡自天。启封备服，以畴时勋。婉婉夫人，有籍宫门。克承其后，以嫁以婚。遂葬东土，在河之阳。遥望公坟，而不同藏。


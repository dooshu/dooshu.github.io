【琅琊王歌辞】

〖八曲〗

〖古今乐录曰：琅琊王歌八曲。或云阴凉下又有二句云。盛冬十一月。就女觅冻浆。最後云。谁能骑此马。唯有广平公。按《晋书》载记。广平公。姚弼兴之子。泓之弟也。〗

新买五尺刀。悬著中梁柱。一日三摩娑。剧於十五女。

琅琊复琅琊。琅琊大道王。阳春二三月。单衫绣衤两裆。

东山看西水。水流盘石间。公死姥更嫁。孤儿甚可怜。琅琊复琅琊。琅琊大道王。鹿鸣思长章。愁人思故乡。长安十二门。光门最妍雅。渭水从垄来。浮游渭桥下。琅琊复琅琊。女郎大道王。孟阳三四月。移铺逐阴凉。客行依主人。愿得主（《诗纪》作女。）人强。猛虎依深山。愿得松柏长。

忄会马高缠鬃。遥知身是（《诗纪》作自。）龙。谁能骑此马。唯有广平公。（○《乐府诗集》二十五。《诗纪》九十六。）


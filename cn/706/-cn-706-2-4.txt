·贺延平王启（戊戌）

伏以秉钺仗旄，苍姬崇吕、周之典；分茅锡土，皇唐重郭、李之勳。况绩茂中兴，则礼优同姓；当兹王封之肇启，允为仕籍之感懽。恭惟殿下三台捧日，一柱擎天。运掌上之奇谋，星飞电绕；倡寰中之大义，海沸山奔。系属籍而衍天潢，不数李勣之在唐、娄敬之在汉；收版图而还帝室，何殊岐阳之征北、黔宁之征南！

比者，北极远念旧勳，东藩新膺殊礼。金符银册，等迈公侯；玈矢彤弓，寄专征伐。在耿弇略定北道，不过典畀屏藩；即窦融保据西州，未闻荣超蒲谷。是惟树不世之勳猷，所以受非常之名位。际斯盛事，洵足夸扬！某一介书生，十年义旅。会稽甲盾，已愧种、蠡之徒栖；江左衣冠，每託桓、庾之后乘。敢言助筹帷幄，实望受荫帡幪。伏愿威扬四裔，烈炳千秋。赐履增璜，远表东海之碣；建邦启宇，先消南国之氛！庶几挽日月以重明，而某亦得依风云而益显矣！

〔人物考略〕

延平王：郑森字大木，福建南安人。生有异表。父芝龙，携之谒唐王；唐王奇其貌，赐国姓，改名成功。命典禁旅，以驸马都尉体制尊宠之。丙戌春，封忠孝伯。福州破，芝龙议降，持裾泣谏，不纳。及北去，因与其客及所部乘巨舰入海，踞南澳居焉；并攻闽之沿海属邑，下之。己丑，桂王封为广平公；戊戌，晋封延平郡王。尝偕张公大举以入江南，即张公所纪「北征录」中事也。庚子，攻荷兰于台湾；及克台，以安平镇名之，遂自立为国。壬寅五月卒，年三十九（事详「赐姓本末」、「东南纪事」、「南疆绎史」）。


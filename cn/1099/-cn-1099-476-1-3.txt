○塩法議十 【 此一條議處停壓之課】

且夫損上益下為益、損下益上為損、此易之明訓也臣今所謂正行見引、附疏積引之法、葢損上益下之道、請詳言其故可乎、葢自大鹽滋弊以來、實惟爾姦商乘機壅阻、以致掣賣不前、停壓正課、今遂壓過兩年有半矣、此兩年有半之邊餉、皆臣部設法那凑、勉強支撐、姑俟兩淮壓課到日、又補前缺、是以年年題差即中、或卿寺官一員、往淮催督者、督其所壓之課耳。顧臣反覆思之、課至兩年有半、連加帶實逋太倉正額銀一百七十餘萬兩、今淮商疲敝如此、果能盡補所壓課否耶、非不欲每歲多趲半年、然須行十六單而後可、非不欲每歲如民賦各帶徵二分、然須力能增三十萬而後可、此皆萬不可行、故臣念以為與其急之而終不可了、不若寬之而後尚有濟、請從四十五年為始、既行四十四年見引。則所徵所解。即為四十四年正課。商以本年為完欠。官視本年為參罰事體寬舒。利息倍起。此臣仰奉　皇上休養之仁、力邁　祖宗經國之制、苟可益下、無妨損上者也、今淮商喜行新引者、願納餘銀一兩之外、淮上恐臣部有聞或致加課、是何言歟、但使塩法相維于可久、不從此益增敝壞、堂堂天府、何致患貧而用桑孔心計為、若夫所壓兩年有半、額解正課、臣益大為寬處、直至積引盡銷之後、漸次補行、每年行十九萬四千八百二十引、共九十萬、仍足十二萬數、其所行引目、則用今邊商曠歲未中之引、各邊餉司、查該鎮邊商積年未中塩粮幾何、自四十四年以前。造冊填數報部、該運司亦造一冊報部、務與相同、其明歲四十五年、行今歲丙辰年引、未有本年倉鈔者、清查借用幾何、係何年塩務要填註引背、及造冊登報明白、俟邊商引價稍加、責令逐年補中二分、以待行用、俱要清楚查記。毋得混漏一引、此該司職業所係、廵塩御史、憑此殿最、慎無忽畧、葢積引既銷。將用此引徵補壓課。儻漏報一引、則少一引正餘之價。混插一引。則紊一引應行之敘。又安可不慎重乎。此引補中。則邊商逐年所欠塩糧。不致終逋。此引既行。則內商巳前停壓塩課。不致缺額。此于國計不無少裨。而于裕商極為寬遠。俟一百七十萬逋課盡完之後。即與結絕。每年但行額引。不復加添。總之以損上益下為策。是易之明訓也。


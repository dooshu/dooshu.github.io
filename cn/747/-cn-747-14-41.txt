○册张延师镇军大将军文

於戏！姬历初冲，是资方郡之列；汉国攸永，往隆南北之军。故镂鼎垂勋，铭常纪效，坐树之名为重，闻鞞之虑实深。惟尔左卫大将军检校羽林军上柱国张延师，志局淹凝，识度闲雅。当风雷之会，遇经纶之日，执羁霸府，尽忠肃之勤诚；耸剑元戎，罄旌旄之茂绩。有六奇之秘术，蕴三略之宏规。迈遐列於孙吴，掩芳声於（阙三字）报之迹，纪运频周，光华之典，贤才攸属。是用命尔为镇军大将军行左卫大将军，馀如故。往，钦哉！其敬扬休命，无忝朝奖。勉尔干慎之规，宣明奇正之法。连徽往彦，可不慎欤！








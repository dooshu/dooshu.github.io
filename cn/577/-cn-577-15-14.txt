宿昔


宿昔青门里，蓬莱仗数移。花娇迎杂树〔一〕，龙喜出平池〔二〕。落日一作月留王母〔三〕，微风倚少儿〔四〕。宫中行乐秘〔五〕，少有外人知。

〔一〕花娇：《李翰林别集序》：开元中，禁中初重木芍药。得四本，红、紫、浅红、通白者，上因移植于兴庆池东沉香亭前。会花方繁开，上乘照夜车，太真妃以步辇从。《开元天宝花木记》云：禁中呼木芍药为牡丹。

〔二〕龙喜：《明皇十七事》：天宝中，兴庆池小龙，尝出游宫垣南沟水中，蜿蜒奇状，靡不瞻睹。銮舆西幸，龙一夕乘云雨，自池中望西南而去。

〔三〕王母：《汉武内传》：于是王母言语粗毕，啸命灵官使驾龙严车欲去。帝下席叩头，请留殷勤，乃止。

〔四〕少儿：《卫青传》：卫媪长女君孺，次女少儿，次女则子夫。少儿先与霍仲孺通，生去病。及卫皇后尊，少儿更为陈掌妻。盖以子夫之姊，譬贵妃之妹也。

〔五〕行乐：《周仁传》：得幸入卧内，于后宫秘戏，仁常在旁。






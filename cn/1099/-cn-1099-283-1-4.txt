○遵奉明旨計築灣鎮城堡以防虜患疏 【 湾鎮城堡】

准兵部咨、該本部覆題、為增築重城以禦虜患事、內稱張家灣臨近通州地方。居民繁多。商賈凑集。而舊無城堡。無以保障。茲欲伐謀以息虜心。設險而安眾志。必須酌量便宜。張湾城己巳時為奴所破其城本亦低薄今正議增築豫為經畧。訪得其地東面臨河南。北面甚狹。獨有西面坐落平原。若於南北門置門。西面築墻。或就民居後壁。量加敵臺。或引河水環流。通為深塹。亦必有法。都御史王既駐通州、經理守備、相應行令斟酌議處、其工費夫役、通行估計明白、一併題請施行、庶一勞永逸、而地方可保無虞矣、等因、該部移咨到臣、批據分守道胡宗舜為照、張家灣生齒浩繁。蓄產殷厚。萬一北虜深入。必先以此垂涎。若非高城深池。何以為備禦之具。各該委官議將南北西三而築城開門。引水。灌壕。煙墩橋架。水設門以通濟渡。不比其餘村落。止可築卑薄小墻。欲以倖免一時者。委亦有見。益洋河見有木橋。不遭水衝。其水勢原不洶湧。可知架水作門。其險委為可恃。東面雖不可築墻。然深濬閘河。設立敵臺。亦足以抵三面之險。但仰給官錢。委難措備。其議除該請討內帑官銀五千兩外、要將富室商販以義勸借、各牙行量力處派、各出銀兩多寡不等、亦約得五千兩餘、葢因富室商賈。方慮多藏誨盜。各色牙行。又皆白手起家。勸借處派。非以病彼。以彼之財。設彼之險。人情事體。委為順利。既經各官面審明白、量亦易為措辦、原議多餘銀兩。又經本職親督各官、將工程人夫、一切應費物料、逐一從約扣減、又續查碎甎廢橋應以凑補正數者、止該用銀一萬三百二十五兩有零、委的減省四千兩是的、但經手守掌之人、須用州縣掌印正官、素惜名節者、嚴加慎畏、以稽出入、務使事集民安。公私兩便、不致有抑擾冐破之姦、庶事體光明、一勞永逸、而東南財賦之衢、兩京咽喉之地、可以息彼醜虜之邪謀、保我生靈之常業、具呈到臣、臣尤恐不的、親詣該地、再三相度、查審委無異詞、看得張家灣地方、室連萬戶。貨聚四方。控南北之要津。為神京之巨會。今秋虜入、幸獲保全。萬一有再舉之謀。此鎮寔首禍之地、該部題設城堡、殊為豫防至慮、但地形廣遠、工費浩繁、若小施障蔽。未必能禦虜。而反為虜資。若大加興築纔足以衛民。而或虞民擾。况目前國用缺乏、奏討紛然、必欲盡仰官錢、恐難依期給發、今據各官裁估工費、似巳委曲明實、勸諭本灣商民、亦皆有樂從之心、及查廵撫衙門、剩有修邊等項銀七千餘兩、見貯通州庫內、堪以動支、財力既有區處。相應及時興作。伏乞敕下該部、再加擬議、行臣查照計處施行、


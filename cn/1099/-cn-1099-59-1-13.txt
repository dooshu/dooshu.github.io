○邊務疏 【 禁息流言】

題為邊務事、臣聞守窮邊者莫急于安人心、息流言者莫重于嚴號令、可見收復窮邊之難文莊之功至今賴之照得獨石馬營長安嶺保安永寧一帶、俱正統十四年失守地方、即今　皇上中興、用人悉巳收復、堅甲利兵、謀臣猛將、所在而有、以故、逆虜聞風、知有畏懼、乃有小人妄生異議、鼓扇愚人、或以為守邊官員。走入虜境或以為各堡官軍。仍要掣回。或以邊報賊情。如何嚴急。以致無知之人。不審虗實。輒便驚疑。一聞流言。憂惶無措。臣與都督孫安等再三詢察、多是比先棄城逃走之徒。或託故存留在京。或怪恨拘發原衛。僥倖脫罪。不知感恩。乃更造言。以為得志。若不嚴加禁約。必致壞事方來。除會同孫安等曉諭、終是愚人、易惑難曉、臣愚欲乞朝廷特降聖旨榜文、謂此處邊方往事悉不追究即今復守。內外文武官員統理。錢糧軍馬。日巳增益。墩臺城垣。漸巳堅完。朝廷顧念邊方。時刻不忘。在邊之人。當竭忠固守。以為保障。如有倡為異議流言。搖惑人心。意在棄城逃走。悞壞大事者。許臣等指實參處以極刑示眾。仍籍其家。齎捧前來、于各該城堡永遠張掛、并戒飭內外官員、亦須潔巳正身、鎮靜持重。以安下人、以圖大功、臣職守邊境、事切安危、豈容緘默、伏望　皇上以窮邊社稷為念、密切詳議特出聖意施行、


○昭文不鼓琴赋

息弦轸兮，大朴元同，忘琴音兮，至人守中。道不缘情，则去声而外寂；德惟抱素，故含和而内融。於是见高士之心，出常人之境，其养贵默，其伎尚静。及卷怀而克顺，反不鼓而是逞。蕴艺如何，元德靡他，知迷则达，用晦实多。虚张不弹，俾指节而交畅；全声入妙，吻心曲而同和。且人心静为常，琴心虚为主，将宁体於道枢，亦宁器於德宇。怀之无故，常寂响而有馀；用之则亏，乃含音而莫吐。故自於胸臆，亦何用於角羽，颜子所以如愚，昭文由是不鼓。近情好乐，尚德养空。罢奏南音，悟人间之客寄；不操三峡，体山下之泉蒙。斯怀柔之古者，竟生白於仙宫。

夫动极则静，音繁不复，守朴外真，含虚内肃。施弦罔举，则见素而如丝；沈声莫发，乃繁根而犹木。因雅韵而不奏，识道情之所蓄。此则恬然谁与？寂尔自耽，希夷既造，妙理难探。栗里无弦，渊明则矫，王门碎质，安道更惭。是以饰外者贵其体备，厚内者尚其包含。於戏！琴心悬解，幽响何答？於以闲和，於以虚纳。十指攸措，咸制动而是宜；五音知常，各处寂而不杂。故琴默而美昭，信仁静而道合。

吴连叔


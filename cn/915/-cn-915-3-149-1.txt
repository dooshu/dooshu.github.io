◇奏击罕开

郡兵皆屯备南山，北边空虚，势不可久。或曰至秋冬乃进兵，此虏在竟外之册。今虏朝夕为寇，土地寒苦，汉马不能冬，屯兵在武威、张掖、酒泉万骑以上，皆多羸瘦。可益马食，以七月上旬赍三十日粮，分兵并张掖、酒泉合击罕、开在鲜水上者。虏以畜产为命，今皆离散，兵即分出，虽不能尽诛，夺其畜产，虏其妻子，复引兵还，冬复击之，大兵仍出，虏必震坏。（《汉书·赵充国传》：酒泉太守辛武贤奏言，天子下其书充国，令与校尉以下知羌事者博议。）


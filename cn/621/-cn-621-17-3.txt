疾世




【原文】

周徘徊兮汉渚¹，求水神兮灵女²。嗟此国兮无良³，媒女诎兮謰謱⁴。鴳雀列兮哗讙⁵，鸲鹆鸣兮聒余⁶。抱昭华兮宝璋⁷，欲衒鬻兮莫取⁸。言旋迈兮北徂⁹，叫我友兮配耦¹⁰。日阴曀兮未光¹¹，閴睄窕兮靡睹¹²。纷载驱兮高驰¹³，将咨询兮皇羲¹⁴。遵河皋兮周流，路变易兮时乖¹⁵。濿沧海兮东游，沐盥浴兮天池¹⁶。访太昊兮道要¹⁷，云靡贵兮仁义¹⁸。志欣乐兮反征，就周文兮邠岐¹⁹。秉玉英兮结誓²⁰，日欲暮兮心悲²¹。惟天禄兮不再²²，背我信兮自违²³。踰陇堆兮渡漠²⁴，过桂车兮合黎²⁵。赴崑山兮馽騄²⁶，从邛遨兮栖迟²⁷。吮玉液兮止渴，啮芝华兮疗饥²⁸。居嵺廓兮尠畴²⁹，远梁昌兮几迷³⁰。望江汉兮濩渃³¹，心紧絭兮伤怀³²。时昢昢兮旦旦³³，尘莫莫兮未晞³⁴。忧不暇兮寝食，吒增叹兮如雷³⁵。

【注释】

¹言居山中愁愤，复之汉水之涯，庶欲以释思念也。渚，一作“滨”。

²冀得水中神女，以慰思念。

³此国，楚国也。言君臣无善，皆凶愚也。

⁴謰謱，不正貌。一云“谋女”。一云“媒拙讷兮”。【补曰】“诎”与“讷”同。《方言》：“謰謱，拏也，南楚曰謰謱。”音连缕。注云：“言譇拏也。”一曰，謰謱，语乱也。

⁵鴳雀，小鸟，以喻小人列位也。言小人在位，患失之，竞为佞谄，声呶呶也。鴳，一作“鷃”。

⁶鸲鹆，鴳雀类也。多声乱耳为聒。【补曰】鸲音劬。

⁷昭华，玉名。璋，一作“章”。【补曰】《淮南》云：“尧赠舜以昭华之玉。”

⁸行卖曰衒鬻，卖也。言己竭忠信以事君而不见用，犹抱此昭华宝璋衒卖之。璋，玉名也。

⁹己不见用，欲远去也。旋，一作“逝”。一云“逝言迈兮”。

¹⁰叫，急叫也。言此国已无良人，庶北行遇贤友，而以自耦也。

¹¹北方多阴。阴，一作“”。

¹²閴，窥也。睄窕，幽冥也。一作“阗睄雿”。【补曰】閴，古觅切。“睄”与“宵”同。窕，徒了切，深也。

¹³适北无所遇，故欲驰而去。

¹⁴皇羲，羲皇也。咨，问。询，谋。所以安己也。一云，羲，伏羲，伏羲称皇也。

¹⁵所志不遇，无所用其志也。时，一作“旹”。

¹⁶天池，则沧海也。濿，一作“厉”。【补曰】“濿”与“厉”同。

¹⁷太昊，东方青帝也。将问天道之要务。

¹⁸太昊答惟仁义为上。【补曰】义有仪音。

¹⁹闻惟仁义，故欣喜复之西方，就文王也。邠岐，周本国。邠，一作“豳”。

²⁰愿与文王约信，以玉英为贽币也。

²¹日暮而岁迈，年将老，悲不见进用也。

²²福不再至，年岁一过，则终讫也。

²³若背忠信以趋时俗，则违本心，故不忍为。

²⁴陇堆，山名。漠，沙漠也。一云，汉，汉水也。

²⁵桂车、合黎，皆西方山之名。

²⁶昆山，昆仑也。言渡陇堆，适桂车、合黎，乃至昆仑，取骏马而绊之。騄，骏马名。崑，一作“昆”。馽，一作“”。【补曰】馽，竹及切，绊马也。騄耳，马名，音绿。

²⁷邛，兽名。遨，游也。馽騄从邛而栖迟，顾望也。一云“从卢敖兮”。【补曰】邛，谓邛邛，駏虚也。

²⁸玉液，琼蕊之精气。芝，神草也。渴啜玉精，饥食芝华，欲仙去也。渴，《释文》作“”。【补曰】吮，常兖切，呧也。又子兖切，潄也。，与“渴”同。

²⁹嵺廓，空洞而无人也。尠，少也。畴，匹也。言独行而抱影也。【补曰】嵺音寥。

³⁰梁昌，陷据失所也。迷惑欲还也。陷据，一作“蹈懅”。

³¹濩渃，大貌也。还见江、汉水大也。汉，一作“海”。【补曰】濩音获。渃音若，大水也。

³²紧絭，纠缭也。望旧土而心感伤也。絭，一作“韏”。一作“缱绻”。【补曰】紧、缱，并袪引切。韏、绻，并若远切，缠绵也。

³³日月始出，光明未盛为昢。昢，一作“朏”。一云“旦旦”，一云“且旦”。【补曰】昢，日将曙。朏，月未盛明。并普突切。且，子鱼切。

³⁴莫莫，合也。晞，消也。朝阳未开，雾气尚盛。莫，一作“漠”。

³⁵吒，一作“咤”。增，一作“曾”。【补曰】吒，竹嫁切，吐怒也。






○祀黄熊评

传曰：“子产聘晋，晋侯有疾，梦熊以为厉鬼。子产曰：‘鲧之神化为黄熊，鲧为夏郊，三代祀之。晋为盟主，未之祀乎？’遂使祀之。”而杜预又注曰：“言周衰晋为盟主，得佐天子祀群神也。”曰：异乎吾之说也。若鲧为夏郊，三代祀之，即掌周礼者存焉。晋为盟主，岂天子祀典，宜诸侯而僭之邪？是不可祀之者一也。羽山又非晋望，是不可祀之者二也。鲧若为天下疠，即有天子太疠司共祀矣，是不可祀之者三也。若为一国之疠，即有侯东海者国疠司其祀矣，是不可祀之者四也。况祀为夏后，鲧有归祀，又不为疠，是不可祀之者五也。子产言祟疠之事有二，吾取其一焉。言实沈台骀之祟，吾取之矣。黄熊之疠，吾不敢闻。晋侯方疾，其或荒邪内作，偶梦色象之一物，谓之黄熊。安可执加鲧厉而为昏越之祀哉？


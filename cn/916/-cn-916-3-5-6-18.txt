【乐府诗】

昭昭素明月。（李善本《文选》作月明。）晖光烛我床。忧人不能寐。耿耿夜何长。微风冲（《文选》作吹。乐府同。）闺闼。罗帷自飘飏。揽衣曳长带。屣（玉台作纵。戏鸿堂帖、《广文选》同。）履下高堂。东西安所之。徘徊以彷徨。春鸟向（《文选》作翻。乐府、《诗纪》同。乐府注云。一作向。《广文选》作何。）南飞。翩翩独翱翔。悲声命俦匹。哀鸣伤我肠。感物怀所思。泣涕忽沾裳。伫立吐高吟。舒愤诉穹苍。（○《文选》二十七。《乐府诗集》六十二、《诗纪》七并作古辞伤歌行。玉台新咏二所引缺末一韵。《类聚》四十二作古长歌行。引床、长、飏、堂四韵。戏鸿堂帖八作古辞。《乐府诗集》所引缺末一韵。《广文选》十三所引缺末一韵。）


○奉敕撰鄭州重修藥王廟碑記 【 鄭州祠宇】

直隸河間府鄭州、故有藥王廟一所、建自先朝、由來舊矣、歷歲滋遠。像設祠宇、日就傾頹、鐘唄稀聞香火幾絕、今上某年、偶以聖體違和、肆我　聖母慈聖宣文明肅皇太后、廣修善事、為上祝釐、維神赫靈、睿衷潛啟、進香祈禱詔使甫出、而聖體悅康、慈情欣慰用思荅景貺、展嚴禋、俾自今垂之永永無極、于是敕　內官監太監張進、及本官近侍張思、賫內帑金錢前往即事、凡幾閱月、工以底績昔之故宮遺址、鞠為樵林牧徑、敗壁頹垣、蝕于蝸涎鳥跡者、莫不一舉而新之、梓材既飭丹雘畢施、計昔無而今剏者為三皇殿翼以左右堂廡、凡若干楹、其既圯而更新者、為藥王殿、又傍小二殿、皆翼以樓觀門屏、凡若干楹、其外則繚以周墉。增崇加拓、遠而望之、中堂雲構、三門洞開、信哉其為閟侐之宇、鉅麗之觀巳、臣不佞、授簡書之用告成事、臣謹按庖羲氏則天垂象、俾民知吉凶、神農味百草教民以藥石、黃帝明陰洞陽、乃與岐伯等講求難經素問諸書行世、盖皆先天開物。作大醫王。迨于後藥王藥上二菩薩。應身行化。授記竺乾。秦越人受長桑之術。世共神之。襲號崇祀。越人故鄭產。廟?之設。所從來矣今制加祀三皇。原本祖始。聖人議禮。度越千禩。世廟時有此議或云以三皇為醫師似于凟禮要以保國佑民其非凟祀不經明甚又况明神昭監似響荅桴、皇極歛福、助天申祐、維功維德、載在祀典邃宇崇宮蟉盤鳳峙、歲祭時享、有其舉之、詎曰可廢乎哉、是役也、詔出內鏹若干緡、不以縻大農一錢、拓地僝工、皆有直、迄于成而民不加勞、吏不加擾、又慈皇以九廟百靈之重、勤思燕翼、天子以保身保民之心、仰承啟佑、於都哉、慈儉仁孝之德、光于四表、行將永受平康之福、錫厥庶民又奚假黃庭大洞之法、天皇太乙、紫薇之祀、下至丹藥奇技符籙小數、若前世所述、而後乃希長生久眎、後天地而不老者乎、臣謹稽首拜手書其事于麗牲之石而系之以銘、銘曰、瀛州之陽。神靈所即。翼我皇圖。宜廟食兮。睠茲故宮。代稱有侐。既久而圯。會鼎革兮。允哲文母。道契淵嘿、肅雍祈禱。求則得兮。穆穆我后。歛時福極。維神降康。祀崇德兮。錫鏹詔使。維毖維飭。塗丹渥金。以為餙兮。甲觀峩峩。閟宮翼翼。我皇功德。竝崱屴兮。千秋萬禩。奉之靡忒。苾芬爭享。維牲特兮。風馬雲軿。是降是陟。永佑我皇。福田植兮。微臣職史。來者取式。爰綴斯辭。金石刻兮。

董宗伯容臺集（疏）

董其昌


卷一百三十六

<史部,诏令奏议类,奏议之属,历代名臣奏议>

钦定四库全书

历代名臣奏议卷一百三十六

明　杨士奇等　撰

用人

宋神宗熙寜元年翰林学士郑獬论今世亦有房杜之才上奏曰臣比因赐对论及房乔杜如晦陛下问臣今世有此人否臣对以房杜者旷世无之苟所见未至则安知今世无有如房杜者哉臣退思陛下思得房杜用之此唐太宗之用心也而在陛下求之至与未至耳自古帝王何尝求异世之士而用之当大业之际富贵乎庙堂之上者天下止知有宇文述虞世基而已又孰知有房杜也则房杜者乃隋室之弃士也及太宗龙跃乎太原於是二人者攀鳞而起左携右挈遂定天下当是时天下洒然始知有房杜焉则今之处幽约甘藜糁者焉知其人不及房杜者耶顾陛下网之未密搜之未至耳夫天下之士有材在己者思有为於世犹寒者之欲衣饥者之欲食其求用之心尤切於世主求贤之意而其迹无繇而至前或湮废而不遂者可胜言哉惟有道之士以义自胜则虽老死於岩穴间无憾也至於雄杰之士则不然如其差跌则潜心世变幸有风埃之警遂蹑而扰之故刘备久不跨马而髀肉生见而流涕此其志岂斯须忘功业哉而欲汉室之不揺岂可得乎故世主必渠渠恳恳欲得贤而为我用者正为此也虚怀屈己以访之高爵厚礼以来之上之所好其下必有应者好之而未至不可遽曰今世无房杜高宗思贤其精诚乃通乎梦寐於是得傅说焉此用心之颛也臣愿陛下推此心继之以不倦则必有如房杜者杖策而至矣言陋意拙惟陛下裁赦

獬又论荐士及求直言疏奏曰臣闻举天下之事者不患乎知不及而常患乎力不足力不足则举而不胜其势必屈故知之而不能穷天下之理必任羣力而举之兹所以汲汲而求贤也自陛下即位以来未闻卓然褒进一贤者天下之事犹如前日而欲起太平之治者难矣然陛下深拱九重固未能周知羣臣之能否夫天子所以寄耳目者公卿大夫也公卿大夫日与庶官接宜熟知其所为其下固有豪伟非常之士而未奋者臣愿陛下降明诏俾按察官及两制正刺史已上各许特荐文武官之有才能者举如不实令御史劾奏请论以法如此则宜得实才陛下按其籍眡其所举者衆则兹人必有过人者美官有缺因而次补之绩效既明则又显擢之不下席天下之贤能积於此矣臣又闻天下之事无穷虽尧舜之明而欲尽无穷之事臣知其必殆然卒所以能为尧舜者以其能兼听无穷之言也事机出於彼羣言会於此虽至深至隐皆可罗列而陈於前矣传曰舜好问其弗信己乎臣亦愿陛下降明诏许中外臣僚草莱之士皆得上封事极言无讳陛下緫羣策而处之则明彻乎万里之外矣岂惟得言哉又将以得士矣言如诣理或可赐对柔顔怿色以索其所蕴则天下之才何逃乎二者皆陛下基命之初急务也如可施用则乞付翰林草诏中书具为条约诏下之日必有畜才而待用者翘然而出矣敢冀陛下留意

神宗时獬又论用材劄子曰臣以为今之急务莫急於得士士之材不材必试而后见臣观陛下劳於求贤而疑於任使有兼采之名而无必用之实故天下治功未能兴起者繇此乎夫求士必於其贤者其人苟贤矣进言曰某士可用也陛下乃以为未又参访之他人他人以为非也则陛下沈豫往复终疑而不用也以疑心而欲觉天下士安得豪杰之徒犇走而尽力哉昔魏文公谓唐太宗曰贞观之初贤者所举即信而任之比来以衆贤举而用以一人毁而弃不察其原而使谗佞得行也陆贽亦谓德宗求才不如武后时非徒人荐士亦许自荐而德宗赏鉴独任难於公举武后以易得人德宗以精失士此皆世主疑於任人之弊也然而陛下不能遂用者岂圣意恐用非其才而招四方之指议乎故必审访其真伪直须材而后试之如此则其择愈详其失愈远矣何则人非美?安能饱衆人之口盖有爱憎忌疾者厕其间以仲尼之才将用於齐其势易进也而晏子言遂逐之况幽昧一介之士欲求遇於天下之主其势至甚难也而不知几晏子攒颊而议是以天下士絶望於陛下而相与争驰於大臣之门其志岂遂甘於背陛下哉盖附陛下不如附大臣附陛下则不得用附大臣则得用其参据於要地者必多於陛下之所自擢其某人为某门下士可概而数也此陛下不能自信举而弃之以资大臣之党耳然而陛下用人而不精亦复何患乎天下之指议哉陛下之所持赏罚之柄者将焉用之昔之舜与鲧皆四岳之荐一为圣人一为凶人而尧且用之以四岳贤者也不用且恐失士及其试而绩不成於是舜起而诛之是尧舜之进退岂不明白哉苟贤者进言曰其士可用陛下何不随其所长而用之图其新不计其素録其长不责其短兼收而并用之则天下岂有遗材如其有成绩则赏而进之有败事则罚斥之至於所举陞黜亦如之不过数年其进而在上者必敦实材力之士其退而在下者必空踈躁妄之徒则又孰敢以虚名不材者以欺陛下哉

獬又论责任有司劄子曰臣闻举天下者繁治之则难周简治之则易通此理然也凡天下一日有机事陛下必欲手挈而缕解之不亦难为力乎此陛下所以御朝至日旰或不暇食不避苦寒酷暑之淩薄晓夕不得休息而二府亦焦然相与骈聚而议其文牒之判字日不足则敛而归诸私第至薄晚阖扉乃出至於系安危之大计则又何暇赐清闲之对君臣从容讲摩於都俞之间哉此其故是所以繁治之也是陛下未尝明职分而以赏罚责下也故羣有司之事则取决二府二府之事则取决陛下如此则上愈劳而下愈不治大纲愈废而小目愈繁从何而得优为之哉昔舜谓禹曰汝作司空平水土契为司徒敷五教臯陶作士五刑有服各任以职而舜无为若舜者可谓知为君哉唐太宗谓房乔曰公为仆射当助朕访贤材比闻阅牒讼岂暇求人乎若太宗者真能责宰相哉臣以为天子者宜以安危大计责二府以庶事废置责羣有司凡文治委之东府武治委之西府俾其定议以闻不得取决於上陛下画可而行之行之而害天下则定议者受责羣有司之事不得取决二府据理以行行之而害於事则有司受责故上所治者弥简而下所治者独颛简则易举而明颛则不劳而通则万事有所归矣臣愿陛下先诏二府凡事之丛冗不系於利害者一切省之合归於有司可颛而行也二府之事省则俾之颛虑以谋国虑之不精谋之不明行而害天下於是黜而去之提大柄以临羣下此至要之术也则陛下可以高拱乎岩廊之上以观乎天下之治与万民共承无疆之福岂不休哉

熙寜元年左丞蒲宗孟上仕进抑塞书前夔州观察判官蒲宗孟谨昧死百拜上书皇帝陛下臣闻圣人之持天下不幸而至於极弊大坏之际欲更变律令犹当以不可测之术不可知之权风动天下使天下安趋而乐从奔走而不知故未尝仓卒亟暴为骇扰之法以逆人之欲拂人之情强人之所不喜违衆戾物以招怨取怒敛大愤起深憾而离天下之心也况不至於极弊大坏之际安可无故而为矫世动俗之事结怏怏不快於天下耶爰自迩时朝廷恶官多而吏道杂一切塞絶之如防寇盗如扞雠敌如备狼虎惟患去之不尽而不患其有伤梗棘堤障其路苛文峻法离合其荐员增广其年祀柅絶其迁升常恐其应条目而符格令合制度而契圈模以取一日之荣也自古厌士未有如今日之甚简贱王官未有如今日之障也彰灼着明而鼔衣冠之怨未有如今日之暴也白衣下士至於吏部选人上及朝廷之所谓郎曹卿列无一人不被窒遏无一人不拂其所欲此皆前世好治之君孜孜降已贪求渇选赖而共与为理者而今日举将去之不啻於屏丐人斥遣奴仆之易如之何使英伟自重之士竭谋尽虑为国家喜奋事功流风迹哉精才奇智之人素守廉隅素谨德行素重名节不忍舍簪绂而从负贩有父母妻子之迫又不忍去而之山林持其不得已之心含耻强顔出入人上黾勉苟过此甚可叹向者大臣为法以节约进士经生之数举天下而计之三年之间率多数十万人而取三四百也又裁减任子之令朞岁而补者增为三岁三岁者增为再郊三丞告老之泽十八道使者迁任之宠例皆寝罢大较比旧每岁已有千余人不占仕籍矣入仕之难既如此既仕之後又多为不可进之格以沮之故举职官之令行而京官岁损者常百余员朝廷犹以为未也召见引对之际又不用铨筦正律不循祖宗故事予夺无准出於临时使天下有偶得偶失之叹惶惑惊扰以为不便而今年六月己未之诏又令天下通判之人率不得举京官而转运判官亦减其当举之数士人何所恃而进也前无荣华以诱其心後无温饱以足其衣食陛下尚欲责之治黎元养赤子不已踈乎不徒如此其甚者又有增年迁秩之法止郎限卿之令止郎而限卿是又何也尧舜已来未尝有也古之爵禄王者所以厉世磨钝而今之爵禄朝廷务以沮善而惰志岂圣人把持天下之术耶仕宦而有可止之时则人之为善有可止之心矣为善而可止则朝廷尚谁与共天下哉陛下岂不思入仕之人乎方今所贵而宠用者进士一科以进士言之使天下入仕者率三十而得仕四十而京官比及引年之日不过为陛下中行郎中耳然而其间几何而至此其补奏而得仕诵书而入官者又岂人人四十而尽京官耶以此而较安在明为科条严设禁令止郎限卿以取万载之讥乎此?清朝深失之议而治世无谓之法殆献计者虑之不精求之不熟趋目前而忘远图思小利而不知无益逞一时之见动天下之心使怨府归於朝廷衅根蟠於天下不足以惩弊革蠧秪以收憾而取怨矣腐儒小生不晓治体凡以谓天下之事皆当洗剔痛治然後可以置於太平遂陈快意之论悦耳之说以乱陛下视听不知陛下新有大宝正当以至恩厚德结人而不宜为苛察拂戾之事骇扰天下也呜呼最易得者天下之势最难得者天下之心昔武王有乱臣十人同心同德而周室以兴纣有乱臣三千离心离德不能保天下夫人之心不可失也如此臣愿陛下精意极虑不惮亟更而陈已之失喜进取恶摈弃人之常情也是以古之明王因其情之所喜顺而诱之无不得其欲故知人之恶饥寒也与之禄使至於饱煖知人之恶贫贱也与之爵使至於富贵知人之恶摈弃也与之荣名使荣於进取惟其如是所以天下聪明才俊豪迈雄杰举世不可屈服之人皆乐为之用喜为之尽力其故何耶是非有奇策异算盖亦顺其情而已今也举违其情而欲与之共天下臣未见其可也愿陛下勿为太过已甚之事廓然开其可进之路疏其窒塞之源使转运判官与列郡通判复得依旧举官以诱州县仕宦之心使郎无可止之期卿无可限之数以破清望官塞絶之叹使选人至於改官而资地应格者不夺於临时以杜铨选惶惑之扰则天下荣望复在衣冠进路复通而仕宦复尊而朝廷复重矣治平之法减京官举职官使京朝已上四年而磨勘持此之术行之十年仕途自清吏员自守何必巧为术以障之曲为防以蔽之乎百日之疾求一日以愈之必知不可而五六十年之弊乃欲尽去不已遽乎愿陛下从容安意以待之仓卒亟暴恐非天下之福臣过计论事罪在不赎惟陛下裁赦臣宗孟昧死再拜

二年右谏议大夫吕诲论王安石奸诈十事第二状曰臣伏蒙宸慈差内臣李舜举宣谕为言王安石事敢不上体圣意震恐无地况臣世受国恩家有忠范惟知死节以图报効窃以我朝开基一百余年四方无事前古未闻然太平之久事固有系於圣虑者以是思之尤当谨於措置谋谟在於得人安危在所倚任图任旧德推广恩信以至万务讲求利病在乎沈机默运不当形迹因事制宜修敝补废上应天灾务以安静乃今日之事也王安石者本以文章进岂意遽为辅弼惟逢迎陛下之意张皇一时之事祖宗法度首议变更天下利源皆欲揺动斥逐近侍盗弄威权倾危老臣欲速相位人情甚欝公议不容独陛下未悟信任安石与之讲求治道之要进退天下之士臣恐无益於盛时徒有累於知人陆象先曰天下本无事但庸人扰之贾谊曰天下大器也置之安处即安置之危处即危斯真庙堂之论可为保邦之术也臣伏望陛下深思社稷之重判别忠邪之人应天以笃实之诚置器审安危之地垂拱泰寜天下之福也安石进说少加澄省如臣者久居要职实无补报陛下不当夺生灵之资而益无用之臣虽圣度并容而公议不与敢偷安处以累公朝沥恳而言惟祈鉴照监察御史里行程灏乞留张载上疏曰臣伏闻差着作佐郎张载往明州推勘苖振公事窃谓载经术德义久为士人师法近侍之臣以其学行论荐故得召对蒙陛下亲加延问屡形天奬中外翕然陛下崇高儒学优礼贤俊为善之人孰不知劝今朝廷必欲?观其学业详试其器能则事固有系教化之本源干政治之大体者傥使之讲求议论则足以尽其所至夫推按诏【一作讼】狱非谓儒者之不当为臣今所论者朝廷待士之道尔盖试之以治狱虽足以见其鈎深练核之能攻摘断撃之用止可试诸能吏非所以尽儒者之事业徒使四方之人谓朝廷以儒术贤业进人而以狱吏之事试之则抱道修洁之士益难自进矣於朝廷尊贤取士之体将有所失况苗振罪犯明白情状已具得一公平干敏之人便足了事伏乞朝廷别赐选差贵全事体谨具状奏闻兼御史知杂事刘述乞留吕诲上奏曰臣伏覩罢御史中丞吕诲差知邓州坐言事失实故也臣伏思本台旧制御史所以许风闻言事者以事方萌芽未至形见及展转询采难以?知其详能先时而言之则可以遏絶祸乱之原救药事机之失其间固容有不审而於大体无甚害也今闻吕诲因言章辟光狂妄离间岐王以连及辅臣长短乃是诲尽忠於陛下以捄朝政之阙耳岂有他哉今遽然绌之士大夫相与惊叹甚为陛下惜此举也陛下践祚方三年已罢五中丞矣天下之人不知端末将谓陛下恶闻直言但欲人阿意顺指耳岂惟汚损圣德之不细实恐公忠之人由此解体奸邪之党缘隙而进以白为黑以正为邪陛下觉悟而悔之已後时矣而况诲之为人公正峭直知无不为四方之士交口称誉乃人之望也中司之任朝纲之所寄今乃转为动揺自坏纲纪臣所未谕也臣愚伏望陛下察诲之无它矜诲之过小追还前诏俾复旧职上全国体下慰人望臣之至愿也臣非不知斯言之入即取权臣之怒诚不忍孤陛下之任使耳臣不胜旁徨待罪之至

神宗时王安石参知政事帝下诏专令中丞举御史不限官高卑赵拚争之弗得刘述为吏部郎中上言旧制举御史官须中行员外郎至太常博士资任须实历通判又必翰林衆学士与本台丞杂互举盖衆议佥举则各务尽心不容有偏蔽私爱之患今专委中丞则爱憎在於一己若一一得人犹不至生事万一非其人将受权臣属托自立党援不附己者得以中伤媒糵诬?其弊不一夫变更法度其事不轻止是参知政事二人同书劄子且宰相富弼暂谒告曾公亮已入朝台官今不阙人何至急疾如此愿收还前旨俟弼出与公亮同议然後行之

孙固知审刑院神宗问王安石可相否对曰安石文行甚高处侍从献纳之职可矣宰相自有其度安石狷狭少容必欲求贤相吕公着司马光韩维其人也凡四问皆以此对

朱京擢监察御史时中丞及同僚多罢去京抗疏曰御史假之则重略之则轻今耳目之官屡进屡却则言者不若静默为贤直者不若柔从为智偷安取容虽得此百数亦何益国耶

起居舍人同知谏院范纯仁奏乞诏还吕诲疏曰臣窃见前御史中丞吕诲坐言事失实夺职降知邓州缘诲赋性质直素秉忠义朝廷许其风闻言事诲亦得之不疑既有所闻遇事辄发论议虽有过当其情实可?容又况陛下举直错枉遏恶扬善之时如诲之臣不宜谪去四方不知其罪无以奬劝正人伏望特回睿恩放罪诏还虽是已补中丞亦可别与职任留之左右实激忠良

纯仁又论孙永且令依旧知秦州状曰臣前次上殿亲承德音以孙永守边失策更且责其後效有以见圣心寛大使过责成深得秦缪公任孟明视之道矣今日却闻孙永降职移知和州以李师中代为秦帅臣窃以帅臣之职尤须久任方能谙熟边事经缉远略若因事屡更则不惟迎送劳人兼亦百事更变兵民之情不无烦扰兼臣旧与孙永李师中相识各粗知其性行孙永忠谨慎静足可使之安守李师中实有材力急难可用然好进任术不能靖安其职若边事稍寜必须躁动别图进用如此则久长之效未必得如孙永欲乞且依前来圣训孙永与降职且令依旧知秦州以责後效李师中且令在河东可徐观其政绩兼免移易劳人庶事烦扰纯仁又论富弼疏曰臣闻股肱惟人良臣惟圣则君之倚良臣犹人之须手足也手足不可举则无以为人大臣不任事则无以为国故虞舜作歌戒其臣曰股肱喜哉元首起哉是股肱之臣喜於任用则元首之德日以兴起也陛下即位以来慎求辅相冢宰之位阙以逾年近得富弼委之大柄四方士民莫不鼓舞以谓圣主既得贤臣则德泽日新太平可待而弼登用以来屡以旧疾谒告入则随衆循旧不欲有为退则谢客杜门罕通人事虽陛下丁寜宣召而弼终未乐职窃以中书政事日有万几朝夕之间赞襄是赖在陛下万乘之尊尚以宗庙社稷之重惟日孜孜旰昃不暇而弼乃以养痾自便处之晏然臣逸君劳於义安忍或以谓陛下待弼恩礼虽厚而诚有所未至用弼虽重而任有所未专使弼不尽其才所以欝欝失职而迤逦求去也以臣思之窃谓不然且弼起自布衣仁宗擢为宰相先皇帝暨陛下倚为宿德元老四方士民望弼为贤臣硕辅在弼报称之义自应如何况陛下惧灾求治之时而弼位居冢席君臣之际不宜形迹当自任以天下之重尽陈其所欲为必曰方今何事可忧何人可任何利可兴何弊可革何者为先务何者宜缓行然後审陛下用舍之意而弼之去就自明何必僶勉媕阿自为卷缩是非不欲明辨进退不敢显言第且移疾於家使人主厌於容养然後翻然决去方为善谋者哉臣必虑弼惑道家全神养气之言徇曲士忘名忌满之节不以天下之重易其爱身不以万务之急妨其养性恤已则深於恤物忧疾则过於忧邦但能早退自全即为明哲之术殊圣人朝闻夕死之义而弼以为得此又弼之过计也且诗曰虽无老成人尚有典刑则是朝之老成过於典刑之重也易曰王臣蹇蹇匪躬之故则是人臣之分不以一身为恤也今弼若迤逦遂去则致陛下有不用老臣之迹弼亦有不能竭节匪躬之名不用老成则於圣德有亏不能匪躬则於臣节无取则弼之处身致主两皆失宜而望仪刑四方表率百辟难矣臣又自念弼与先臣素有契义在臣当有忠告之言而以待罪谏垣不敢私通书谒伏望圣慈将臣此奏宣示弼如臣妄诋大臣则乞重行贬责如以臣言为是则弼宜恐惧修省不可更如前日倚疾自便速当靖恭厥位同寅戮力竭致主安民之虑讲兴治补弊之术延访多士采择羣才上以副陛下倚毗下以副士民属望使虞舜之赓歌不独见美於前世微臣不胜大愿闻弼以足疾迎送有妨不见宾客则将何以询访事几别识人材窃计弼虽在家养疾不过安坐静室宾客既知弼有足疾必不责其迎送之礼若只坐与之语於弼有何所损亦乞圣慈宣谕此意

纯仁又论刘琦等不当责降第一状曰臣今日忽闻诏令以台官刘琦等言多失实事辄近名擅去官曹动喧朝听等罪各落御史降充监当者闻命之际中外震惊盖人臣以率职为忠人君以纳谏为美率职之臣获罪则忠勤不劝纳谏之风或阙则君德有亏是以仁宗皇帝开广言路优容诤臣执政不敢任情小人不能害政以致太平日久亿兆归心先皇帝容纳直言未尝变色是时吕诲等与臣为御史亦尝擅纳告身皆蒙慰谕封回自是诲等力求外补此陛下之所亲见固为万世之光陛下述事继明思绍先烈而因二三执政不能以道事君教化或失其後先刑赏或乖於轻重中书藏其本末但致外议喧腾凡居言责之臣敢不即时论奏既许风闻言事即是过失得原而柄臣遂非捃摭其罪欲其畏避搐缩遇事不敢辄论虽於政府便安而陛下将何所赖且执政王安石以文学自负以议论得君专任已能不晓时事而又性颇率易轻信难回举意发言自谓中理近以陛下切於求治安石不度己才欲求近功忘其旧学舍尧舜知人安民之道讲五覇富国强兵之术尚法令则称商鞅言财利则背孟轲鄙老成为因循之人弃公论为流俗之语异己者指为不肖合意者即谓贤能所以荐薛向为通才指吕诲为无用致陛下无从谏之美使时政有揠苖之忧臣常失望痛心故已屡有陈奏孟子曰不以舜之所以事尧事君不敬其君者也不以尧之所以治民治民贼其民者也陛下有尧舜之资而安石议桑羊之术不恭甚矣四方百姓未安而安石欲使小人以扰之贼之甚矣加以曾公亮年高不退廉节已亏且欲安石见容惟务雷同苟且旧则好拘文法今则一切依随赵拚心知其非而词辨不及安石凡事不能力捄徒闻退有後言此皆陛下大臣所为安得政令无失求谏尚恐不及何暇深责诤臣盖以安石之心将欲果於兴事所以深恶言者惩戒後来殊不知成汤罪已而兴禹拜昌言曰圣周道既衰则有防川之蔽秦法虽暴而有敢怒之民陛下睿知聪明洞照古今岂可啓宠偏听而失天下之心伏望陛下平气虚怀深为国计将琦等责降告敕速赐追还安石不可久在中书必恐任性生事宜速解其机务或且置之经筵足以答中外之心弭未然之患如是则商汤改过之美可复见於今帝尧从欲之仁不独称於古臣不胜大愿然臣久居谏列智虑不明不能救止未然遂致圣政有失虽陛下不惮改作而臣之职事已隳岂敢复在谏垣辄以居家待罪自今月十日更不供职伏乞重行贬窜以戒百官

贴黄今後政府臣寮每欲主张亲知但只先同议论後至签敕之时别作回避则言者无由奏弹陛下岂可不察刘述方被勘劾恐执政陷以稽迟之罪刘述既见事有未安自当不敢行下本是尽心职事却蒙执政深怒况王安石旧作中书舍人纠察在京刑狱亦曾缴纳词头不肯入谢今日不存忠恕以至於此亦乞陛下详察

第二状曰臣昨日上言乞追还刘琦等责降诰敕臣已居家待罪以俟窜殛然有爱君之心尚冀一伸伏缘台官为天子耳目将使警察百辟以防权幸之非今琦等一言柄臣便蒙落职监当若指君父之过则将何法以加之况自先皇帝已来人主未尝自有过失皆因大臣举措不谨玷累朝廷且君父既为人所玷累则忠臣孝子寜忍不言陛下不察其心更加贬窜不惟自摧耳目乃使忠孝莫伸方今多士盈庭大半趋附执政陛下更以法令驱之使畏大臣则其任性恣行何所不至陛下虽欲制驭必伤终始之恩所以人主虽当仰成执政而督察之任委之台官俟有过愆则使弹击下以使大臣知惧上以全君臣之恩此是从古以来驭臣之要道也陛下将臣此奏反覆?详特与追还二人以正朝廷之失则臣死之日犹生之年

熙寜三年直舍人院吕大防论御臣之要上奏曰臣伏见陛下求治之意可谓至矣四方孤远卑贱之吏或一善可称或一词可録不问其秩之高下皆传召而见之燕闲从容尽其所蕴圣心退托犹以为未至又诏百官之在朝者各封上其所欲言而以次对於廷下自尔以来且将数年伏惟陛下观天下之人才不为不多而閲天下之事理不为不衆矣然人才多则贤不肖并进而难知事理衆则可与不可杂至而易惑恭惟圣鉴之明固无遁照然区区之愚窃谓古今人主之临涖动则皆称御盖天下者车也羣臣者马也法度者辔策也要在人主善御之而已御得其要则车安而马习辔缓而策简御失其要则车危而马敝辔急而策烦人主之所以贵要者无他在此而已臣愚以谓御臣之要必先退纎柔而进朴直略言词而责行实然後为得臣窃见近年被召见用之臣其善事固不少矣而以浮辩巧说而进者或有之臣窃原其理盖有二途或以一切逢迎徼幸速进及考其成败则不足经远或援引古义以证已见不度宜适而谓今世可行者虽所以言者异而败事蠧理其害则同此陛下不可不熟察也自古虽圣人在上未尝不以巧言为戒者盖美言之於人易眩而难察易听而难行故虽尧舜在上亦以巧言令色为畏以静言庸违为患以壬人谗说为忧况其下者哉以此论之故宜专进崇实忠良之士以奉成圣化虽言有拂戾行有简直乍若不合者亦在陛下容养而成就之汉武帝爱司马迁严助之才华而尊汲黯卜式唐太宗好许敬宗李义府之文章而信任王珪魏徵此明主之鉴有以区处之矣以陛下之文明致治将跻於二帝三王之盛而知人之辩必不在汉唐二主之後也

知审官院苏颂同李大临等缴李定词头第一劄子曰臣等检会熙寜三年七月六日奉圣旨今後台官有阙委御史中丞奏举不拘官职高下令兼权如所举非其人令言事官觉察闻奏臣四月二十八日上殿面奉圣旨将上件条贯赴舍人院商量草除李定官制者臣等寻将上件条贯赴院同共看详盖为从前台官须得於太常博士以上中行员外郎以下奏举称职後来为朝行中难得资序相当之人故朝廷特开此制云不拘官制高下者只是不限博士与中行员外郎耳即非谓选人亦许奏举也所谓兼权者如旧官资序不相当三丞以下未可为监察故且令上权前行员外郎以上不可为侍御故令下兼详此皆不为选人设也若不拘官职高下并选人在其间则是秀州判官亦可以权里行不必更改中允也以此言之选人不可超授台官明矣至如程颢王子韶等并已先转京官因中丞荐举方蒙特迁中允上权监察今李定是初等职官资序若特与改官只合转大理寺丞且选人特改京官已是优异若更授超朝籍处之宪台恩命重叠陞擢非常先朝已来未有此比未知李定有何所长而可当此殊命也臣等所以喋喋有言不避斧钺之诛者非他也但为爱惜朝廷之法制而遵守有司之职业耳且爵禄赏罚进退黜陟皆陛下得以专之无所不可者若事下有司则具有条制当官者须奉行而固执也大抵条例戒於妄开今日行之他日遂为故事若有司因循渐致隳紊诚恐幸门一开则仕途奔竞之人皆有幸求希望不次之擢朝廷名器有限焉得人人而满其意哉前世所以谨重爵赏不以假人虽有奇才异伦亦须试以职事俟有成效然後超擢者以此也兼臣等前来论列虽不具记上件条贯亦只指陈选人超授台官为过当耳如宋敏求言去岁骤用京官而迁之今又以幕职官便陞朝着而峻处纠绳之地窃恐即循官制之旧未压羣议臣大临言秀州判官除授监察御史里行不惟超越资序未压羣言抑亦有乖国朝从来法制臣颂言去岁诏旨专令中丞举官虽不限资品犹以京秩荐授人所以无言者以前有诏令故也详此与今来检举到不拘官职高下条制亦不至违戾以此臣等所以须至再执守初议也臣等非不知再拒严旨获罪不轻但以意在尽公不敢自为反覆上误朝廷耳所有臣大临昨日当草薛昌朝除官制初亦疑虑未得允当既而思之昌朝虽非御史之荐朝廷特除缘是京官为有程颢王子韶近例所以不敢违拒非如李定选人之比也欲望圣慈更加详察臣等惓惓之诚所有李定除官制臣等未敢具草

第二劄子曰臣今月二十一日准中书劄子右谏议大夫知制诰宋敏求奏今月十九日当直中书刑房送到前秀州军州事判官李定特除太子中允权监察御史里行词头伏以御史之官国朝以来其任颇重去岁骤用京官而选之今又以幕职官便陞朝着而峻处纠绳之地臣恐弗循官制之旧而未厌羣议所有词头未敢具草奉御批速送别官命草臣伏以国朝近制进补台官皆诏御史中丞知杂与翰林学士更互於太常博士以上中行员外郎以下曾任通判官中奏举充三院其未历通判者即须特旨方许荐为里行傥非其人或至连坐所以慎重台阁之选也去岁诏旨专令中丞举官虽不限资品犹以京秩荐授缘已有前诏故人无间言今定自支郡幕职官入居朝廷纠绳之任超越资序近岁未有臣恐有违官法无益治朝敏求所以惓惓而进言者纳忠而举职也议者或曰唐世自诸侯幕府入登台省者多矣而定之此除岂为过耶臣以谓不然在唐方镇盛时有奏辟郎官御史以充幕府者由此幕府连茹增重祖宗深鉴此弊一切厘改州郡僚佐皆从朝廷补授大臣出镇或许辟官亦皆随资注拟满岁迁秩并循铨格非复如唐世之比而今之三院事任又重於昔时况定官未终更非时召对不由铨考擢授朝列不缘御史之荐直寘宪台虽朝廷急於用才度越常格然隳紊法制必致人言所益者小所损者大再详敏求前奏颇得允当所有李定除官制未敢具草

第三劄子曰臣今月二十三日准中书劄子节文尚书工部郎中知制诰李大临状所有李定除官制内有未便奉圣旨令苏颂依前降指挥撰词臣窃以官品有高下职事有闲剧皆所以待才能之士擢授有资级保任有常法亦所以抑奔竞之涂由古以来兹道不易祖宗之朝或有自起孤远而登显要者盖天下初定士或弃草莱而不用故不得不广搜扬之路自真宗仁宗以来每有除授虽幽人异行亦不至超越资品盖承平之代事有纪律故不得不循用资品选授之法今朝廷清明俊乂并用进任台阁动有成规而定以远州幕官非有积累之资明白之効偶因召对一言称旨便授台官政府既已奉行有司不能抗议使制命遂行四方耸闻仕进之间岂无觖望况今天下之广英豪之衆他日或更有非常之人又过於此夤缘进见奏对称旨则复以何官处之寖渐不已诚恐高官要职或可以岐路而致事有万一不可不防臣所以区区建言者上以遵朝廷之法制下以尽有司之职业耳谨按六典中书舍人之职凡诏旨制勅皆按典故而起草制勅既行有误则奏而正之故前後舍人论列差除用典故而蒙改正者非一今三院御史须中丞学士荐举朝臣乃典故也或不应此其敢无言去岁以京官除授所以无言者以前有诏令故也今若先立定制许於幕职官中选擢三院则臣等复有何言而敢违拒邪况定之此制前日敏求大临洎臣皆知不应近制是以各有论奏今再被诏旨若便奉行是臣故违官守自作二三上累圣明孰任其责窃谓威福之柄人主得以自专官守有责臣下得以固执若朝廷以定才实非常则当特与改官别授职任随资超用无所不可不必弃越近制处之宪纲若臣上惧严诛腼顔起草诚虑门下封駮不肯放过纵门下不举则言事之臣必须重有论列或定畏议固执不敢祗受是臣一废职事而致论议互起烦渎圣听则臣之罪戾死有余责所有李定除官制未敢具草

第四劄子曰臣今月一日准中书劄子节文李定除太子中允监察御史里行词头奉圣旨劄与苏颂所除李定系是特旨不碍近条令疾速撰词臣为详自来本院凡有中书送到词头并是当制舍人奉行惟是当制日曾封还词头其词头再下若元封还之官却再当日即转送以次官命词昨日中书劄子送舍人院是臣当制所以独具劄子奏陈今日轮当李大临直日上件劄子合是本官奏行却专送臣处显见不依得自来更直承受体例是同一职事而差使有异臣岂敢越次承受若云因臣论列除改不合条例便送臣处分缘上件论奏是与李大临一状同议事体不殊却不依常例送本院轮次承受其劄子已具状缴纳中书门下伏乞依自来体例施行去讫兼臣与李大临等前後论列李定差除未得允当盖是遵守朝廷之法制奉行有司之职业初等职官超授朝列兼权御史不应近制所以未敢具草今来中书劄子称系是特旨除授不碍近降条制臣切谓若果出圣意拔擢即须是非常之人名声显闻於时然後可以厌服羣议为朝廷美事不然则进用之路自有阶渐耳昔马周为常何作奏条陈得失二十余事皆当世切务唐太宗拔於布衣近世张知白上书言事论议卓越真宗皇帝拔於河阳职官此二臣者可谓有显状矣逢时遇主可谓非常矣然周犹召直门下省明年方用为御史里行知白召对称旨亦命试舍人院然後授以正言非如定远州职官素无声称偶因孙觉论荐一赐召对便蒙超授纵有奇谋硕画亦未显着於时岂足以上称不次之擢但用其言不试以实天下才辨之士闻之皆思趋走势要以希荐用此门一开未必为国家之福也故前代用人之法必加详试俟见成效然後陞擢者亦所以防侥幸之路也今臣不避诛戮再贡瞽言者诚见陛下容受直言可不思献纳少冀裨补耶其李定特旨除授欲望陛下早赐采纳羣议或询近臣若谓定之才果足以副陛下特旨之擢则臣自当受妄言之罪万一臣言不虚即乞再加详酌或别授一官寘之京师俟他时见其实状进用未晚如此不惟臣等职事得举兼亦可以养成定之才资免贻异日之论议也臣不胜夙夜惓惓纳忠之至然臣已是五次论列累拒诏命罪在不赦战恐待罪不敢遑寜

知制诰宋敏求缴李定词头上奏曰臣今月十九日当直中书刑房送到前秀州军事判官李定特除太子中允权监察御史里行词头伏以御史之官国朝以来其任颇重虽列属三院各有等差至於肃政外朝纪纲所寄号为清峻选择盖均旧制须太常博士经两任通判方许举奏入台盖以历任既深则更事益多朝廷之仪得以详熟景佑初以资任难有相当者遂计奏举博士以上通判未满任者为御史里行去岁骤用京官而迁之今又以幕职官便陞朝着而峻处纠绳之地臣窃恐弗循官制之旧而未厌羣议所有词头未敢具草知制诰李大临缴李定词头奏曰臣以今月二十二日准中书劄子令看详宋敏求苏颂所奏委得公当伏以御史之职纠正内外自国朝故事每有员阙必用太常博士已上官然後补之仍须曾历通判方许举荐今李定秀州判官除监察御史里行不惟超越资序未厌羣言抑亦有乖国朝从来法制敏求颂之所陈盖亦有补於朝廷伏望早赐详酌所有李定除官制未敢具草大临又奏曰臣今月三日准中书劄子送下苏颂缴纳李定除太子中允监察御史里行词头奉圣旨所除李定出自特旨并不碍近制令舍人院疾速撰词轮次是臣当制切缘臣与苏颂前後累次论列屡烦圣听非不知狂率僭易罪当万死然犹喋喋不已者无它也盖以职在近列参赞书命诏勅未便理合奏论既有所怀岂敢缄默窃以李定自初等职官超授御史不次迁擢旧例所无若云差除特自圣旨不碍近制大凡朝廷爵赏之出稍有优异皆可谓之特旨或事有未当岂可以特旨之故而不许当官者以职事而论列耶以陛下之圣度聪明容纳必无不许之理以此臣得以尽所怀而终言之且定自处仕涂未闻有卓然称誉为时所推若谓之有经术行谊则召对数刻之间陛下岂能尽见其所蕴之深浅也若陛下以其辨论可取急於任用则迁之以一官可也徐观其所为然後别加迁擢可也不当遽然置在宪台骇动物听於定未安於国体亦有所损故前颂之所论唐太宗用马周先置门下省明年方为御史里行国朝用张知白亦先试於舍人院然後授以正言盖为此也今定之除既未厌羣议若制命一出岂免门下之封駮台谏之章疏耶臣当此时虽欲自劾请罪亦无及矣纵陛下容恕不加诛责然臣复何面目以处陛下之左右耶以此须至先事建言傥蒙听察不惟在臣职业粗得所守亦於朝廷万分裨益臣不胜兢惶陨越待罪之至其李定除官制未敢具草伏望圣慈更赐详酌

神宗时校书郎晁补之奏举赵元緖状曰伏见本府居住朝奉郎新差监在京物料库赵元緖父故太子少师致仕概在仁宗朝曾与韩琦曾公亮欧阳修同执政时仁宗初命英宗领宗正槩言宗正非所以为重乞立为皇子後预顾命定策立英宗嗣大宝功施社稷同时勲臣之子皆蒙次第褒擢多已通显而槩之嗣子独沈常调簪组之传不絶如綫元绪刻意承家学问自立吏事足称勘会知扬州苏颂知应天府何正臣权京东转运副使吕温卿皆尝论概之功荐元緖之才可备任使未蒙施行臣窃覩英宗在东宫答槩书云首定大策固已措时於久安世蒙显休方当与国而长懋槩之有勲王室事固灼着其坟墓居第在宋岁时阙人照管伏望圣慈检会前後臣僚奏乞特赐甄録其子元緖与一南京差遣庶以广国家求旧念功之美意而劝臣子之为忠孝者

监察御史陈师锡上奏曰臣闻尧舜禹稷之相遇其朝夕都俞劝戒不过於任贤勿贰去邪勿疑盖为君之先务在此也夫知任贤矣而任之之意不专贤不可得而任矣知去邪矣而迟疑不断虽有去邪之意邪亦不可得而去矣昔齐桓公问管仲曰吾欲酒腐於爵肉腐於俎得无害覇乎管仲曰此极非其善者然非害覇也任贤而使小人间之害覇也又曰郭何以亡管仲曰以其善善而恶恶桓公曰善善而恶恶何以亡管仲曰善善而不能用恶恶而不能去郭由是亡由此言之人君不得任贤去邪之道大不可以王小不可以覇守而不变将至於亡其能覇且王乎管仲且犹知此况不为管仲者乎宋兴百五十余载矣号称太平享国长久遗民至今思之者莫如仁宗皇帝臣窃尝考致治之本亦不过於开纳直言善御羣臣贤必进邪必退自明道中初亲览万几见政事之多僻知辅佐之失职自宰相吕夷简枢密使张耆参副夏竦陈尧佐范雍晏殊等一日皆罢去天下已服其英断矣宝元之初地震冬雷用谏官韩琦之言而宰相王随及同列陈尧佐盛度韩亿石中立同时见黜尝用夏竦为枢密使谏官欧阳修论其奸邪即日罢竦判河阳晏殊为宰相谏官蔡襄言其不恤边事广置田宅即日出殊知颍州其後不次擢用杜衍范仲淹富弼韩琦以致庆历嘉佑之治为本朝甚盛之时远过汉唐几有三代之风若仁宗牵於偏听优柔不断台谏备位言不见用贤善不进朋奸不去则安能享四十二年太平之福乎臣愿陛下远思尧舜禹稷任贤去邪之道中采齐桓管仲善善恶恶之戒近法仁祖纳谏御臣之意则太平之盛指日可见臣以疎远朴陋误蒙收擢敢竭所闻上裨万一伏望陛下留神省察倘蒙加意岂独一介小臣之幸实社稷生民之福也

黄廉为监察御史里行建言成天下之务莫急於人才愿令两制近臣及转运使各得举士诏各荐一人继言寒远下僚既得名闻於上愿令中书审其能而表用则急才之诏不虚行於天下矣

知杭州陈襄荐吴师仁劄子曰新制已前尝选请到本州进士吴师仁在学充教授体访得本人履行淳正器识高远尝肄业太学名闻缙绅应举不第退归田里甘贫守道专治诚明义理之学而不为异端之说自充教授以来夙夜孜孜诲诱不倦曾未数月学者翕然向风知所劝激使之久处必有成就人才美厚风俗伏望圣慈特赐收采令充本州州学教授

熙寜中襄为侍御史知杂事又论大臣皆以利进上奏曰臣窃闻已有制命除韩绦枢密副使兼参知政事绦以才望序迁固未为过然朝廷所以用绦之意似乎不厚矣陛下始用王安石参预大政首为兴利之谋先与知枢密院事陈升之同领制置三司条例司未几升之用是迁为丞相而绦又领之曾不数月今又以绦参预政事则是中书选任大臣皆以利进自古致治之朝未有此事也书曰兹惟三公论道经邦燮理隂阳官不必备惟其人此辅相之任也大戊之兴也则有伊陟臣扈格于上帝巫咸乂王家高宗之兴也则有甘盘传说而商祀配天成王之立也则周公为师召公为保兴作礼乐遂致太平之功不闻以利责之也唐宪宗刚明果断能立事功以藩镇渐平肆意侈欲程异皇甫鎛探知其旨以诛剥财利说之故宪宗独排物议而以异鎛为相裴度素所亲信虽极言论列终亦不悟季年昏惑曾庸主之不若信乎利之蔽人也如此君人者之所任与其所好足以为戒矣今陛下执政之臣凡以利进者三人矣虽圣德高明不足以致惑亦不可以不谨也臣欲乞罢绦参知政事今後中书选任大臣必求道德经术之贤以处之而不得以利进如陛下不欲追寝已行之命即乞将制置条例司与青苗补助之法只归三司及责之守令相度施行庶不害於王政而足以全大臣之节矣

襄知谏院乞召还范纯仁状曰臣伏覩近降中书劄子内圣旨就差知河中府兵部员外郎直集贤院范纯仁充成都府路转运使劄付御史台者比闻御史中丞吕公着右正言知谏院孙觉皆有文字乞留纯仁要剧差遣未蒙俞旨纯仁向以谏官言事议论有所不合於义难处恳求外官陛下深示矜容不获已而与之善郡中外之论已惜其去谓无岁月之久必当召还供职今复使之远适人情殊骇在陛下之意不过藉其风力安慰远民然内外资望之臣可以当此一路者犹足选择如纯仁者忠义劲正乃陛下耳目之官尝以言事被逐而志无所夺轻利信道不为苟且之计求之今日岂易得哉衆口一辞皆以为不当去伏望圣意早赐召归要近以厌人望非特臣之私言也谨具状奏闻

襄又依赦文举陈烈状曰准御史台牒准熙寜十年九月七日勅奉圣旨应内外官待制以上各於文臣内举才行堪任陞擢官一员令中书审察如所举不谬取旨随材用试即不得举已系带职及两府自已亲戚者臣伏见前授安州司户参军充国子监直讲陈烈心仁气刚才智卓越学圣人之言而必践其行稽先王之法而必适於时博通羣经尤明於典礼之奥其为文章渊源浩博肆笔而成求之宿儒未有比者庆历初尝与乡贡试於礼部罢归田里无复仕进安贫力学积四十年着书数万言未见其止仁宗朝尝因近臣论荐及本部监司长吏高其风节数以名闻累降召命以学官起之辞而不至世以为洁身独行之士是非知烈者也烈之所学皆孔孟之志观其事业足以有为自以身载圣贤之道不为苟进可以礼致而不可以利畜如斯而已矣伏思陛下享御以来博延髦隽得人之盛跨越百王如烈之贤不为难致欲望陛下特以礼命召至阙廷赐对清闲亲降圣问使陈二帝三王之术六经四子之要与夫当世之务以着於篇必有以上称陛下尊贤重德之举今保举堪充清要不次任使如蒙朝廷擢用後不如所举臣甘坐面欺之罪谨具状奏闻

襄又弹李南公除京西运判不当状曰臣伏准中书劄子太常博士李南公已降勅命就差权发遣京西路转运判官依旧提举本路常平广惠仓兼管勾农田水利差役事劄付御史台者南公资力甚浅学术无闻虽小有才不足以骤加剧任近为制置司奏辟专以青苗之法为便迎合柄臣曾未赴官遽迁此命虽理权发遣资序其实与转运使副事权均一使廉按一路所系不轻非有资望之人岂宜越次轻授况青苗取利之法臣已累次论列乞行寝罢未蒙指挥今来更令转运判官专领其事外持使者之权内与制置司相为响应足以公行率剥坐致余赢在於爱民诚为未便所有南公转运判官之命欲乞追还别与差遣试之以事如其的有显効然後擢而任之庶使轻扬巧佞之人无由妄进仍乞以臣前後乞罢青苗劄子早赐降付中书裁决施行谨具状奏闻

襄判尚书都省乞选择县令劄子曰臣备位铨衡膺旨授之寄伏见吏员冗杂无所铨品非国家清源正本之道臣固未敢别有改更但以县令一职最为亲民之尤者上以宣导王泽下以阜安百姓苟非其人则百里蒙其害此固不得不慎择也自仁宗天圣间举之令制始行是时天下翕然以为良法虽穷荒至陋之邑皆号得人然臣观之犹以为未至何则盖天下之邑至多而被举之员不足间以常调入令之人衮同差注故未能均得良吏也臣今相度欲乞应系选人知县县令处有阙并以奏举人充仍诏诸路职司长吏今後奏举县令须是实有才行政术可以字民者即不得徇私妄有保荐亲旧势要不职之人如有缪举专委御史台觉察弹奏每至举状到铨委自判铨臣僚将逐人历任内劳绩及举主人数并具手实校量铨次籍为上下二等仍令诸路转运司勘会辖下州军将所管逐县户口多少公事繁简亦为二等择其素号繁难不治之邑及京朝官知县久阙正官之处取系上等手实人以次授之其次等人即与以次县分作两等差注如奏举员数不足即於常调合入令録资序人中选历任内有京职官县令举主三人兑拆令状与奏举人一例入等差注如内有贤能之士偶然举主未足不该入等者然其才术可当繁剧即委判铨同罪保举入逐等差注每岁判铨二员所举各不得过十二人其有素行乖越人品猥懦昏耄癃疾之人虽各入等亦委判铨体量降等与常调差注其奏举入令人并乞与免见职司长吏廷参其资序仍次幕职官之下而在録事参军之上如到任後政绩有闻及举主五人以上合该磨勘者候得替到铨日其任剧县者即与截中次等县者与先次引见如别无治迹及举主不足自依常选人例施行稍或缪滥违阙不如举状者即坐所举之人如此则天下邑无小大远近及繁难不治之处举皆得人偏远之民咸被圣泽此实陛下安养元元之首务也如以臣言为可采伏乞降付铨司令臣与同判官商议合行条约未尽事件子细具析以闻

历代名臣奏议卷一百三十六








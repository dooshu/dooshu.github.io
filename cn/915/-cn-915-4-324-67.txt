◇中鼎铭

维建宁四年春三月丁丑，延公登于玉堂前廷，乃制诏曰：「其公司空乔玄为司徒。」公拜稽首以让，帝曰：「俞，往哉：「三让，然后受命。公允迪厥德，宣力肆勤，战战兢兢，以役帝事。越其所以率夫百辟，媚于天子，天子曰，都慎厥身，修思永，同寅协恭，以和天衷。」德则昭之，违则塞之，回乃不敢弼，枉乃不敢不匡。股肱之事既充，三事之繇允备。灾眚作见，乃引其责曰：「凡庶徵不若，彝伦不叙，是惟臣之职，祗以疾告表。」越十日庚午记此。（本集，《艺文类聚》四十七，《书钞》五十二，《御览》二百八）


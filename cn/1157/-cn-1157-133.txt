●卷一百三十三　乐考六

○度量衡

《虞书》："同律度量衡。"

《王制》："古者以周尺八尺为步，今以周尺六尺四寸为步（注：周尺之数，未详闻也。按：礼制，周以十寸为尺，盖六国时多变乱法度，或言周尺八寸。疏：郑注，十寸为尺。按：《玉人职》云，镇圭尺有二寸。又云，桓圭九寸，是周犹以十寸为尺也。今经云，以周尺六尺四寸为步，乃是六十四寸，则谓周八寸为尺也）。"

《考工记》：｛卤木｝氏为量，改煎金锡则不耗。不耗然後权之权之，然後准之准之，然後量之（改煎，重煎也。重煎而不减耗，然後秤分之。秤金多少以拟铸器也。已秤则知轻重，然後更击锻金，令平正之，齐其金之大小也。既准讫，量金计人模中铸作也）。量之以为鬴，深尺，内方尺而圜其外，其实一鬴（以其容为之名也。四升曰豆，四豆曰区，四区曰鬴。鬴，六斗四升。鬴十则锺。方尺积千寸，於今粟米法计少二升八十一分。升之二十二其数必容鬴。此言内方耳，圜其外者为之唇）。其臀一寸，其实一豆（谓覆之其底深一寸）。其耳三寸，其实一升（耳在旁可举也）。重一钧（重三十斤）。其声中黄锺之宫（应律之首），概而不税（令百姓得以量而不租税）。"

沙随程氏曰："鬴铜重一钧，深尺，内方尺，其声中黄锺之宫，岂扣击而得其声否？平，又汉斛重二钧，方尺，以圜函方，声中黄锺。夫龠管小差，已不得其调。周鬴汉斛，相去甚远，乃俱吻合黄锺，此愚所未解也。有告迥曰：'以声定龠若鬴斛。'则是离合其数，与黄锺之声会耳，非扣击而得其声也。"

齐旧四量：豆、区、釜、锺。四升为豆，各自其四，以登於釜（四豆为区，区斗六升。四区为釜，釜六斗四升。登，成也。量音亮，区，乌侯反）。釜十则锺（六斛四升）。陈氏三量皆登一焉，锺乃大矣（登，加也。加一，谓加旧量之一也。以五升为豆，四豆为区，四区为釜，则区二斗，釜八斗，锺八斛。旧本以五升为豆，四豆为区，四区为釜，直加豆为五升，而区、釜自大，故杜云区二斗，釜八斗是也。本或作五豆为区，五区为釜者，为加旧豆、区为五，亦与杜注相会，非於五升之豆，又五五而加也）。以家量贷而以公量收之（贷厚而收薄）。

《汉志》：度者，分、寸、尺、丈、引也，所以度长短也。本起黄锺之长。以子榖秬黍中者（孟康曰："子北方，北方黑，谓黑黍也。"师古曰："此说非也。子榖，犹言榖子耳。秬黍即黑黍，无取北方为号也。中者不大不小也。言取黑黍榖子大、小、中者，率为分、寸也。秬音钜。"），一黍之广，度之九十分，黄锺之长。一为一分，十分为寸，十寸为尺，十尺为丈，十丈为引，而五度审矣。其法用铜，高一寸，广二寸，长一丈，而分、寸、尺、丈存焉。用竹为引，高一分，广六分。长十丈，其方法矩，高广之数，阴阳之象也（孟康曰："高一分，广六分。一为阳，六为阴也。"）。分者，自三微而成著，可分别也。寸者，忖也。尺者，蒦也（师古曰："蒦音约。"）。丈者，张也。引者，信也（师古曰："信读曰伸，言其长。"）。夫度者，别於分，忖於寸，蒦於尺，张於丈，信於引。引者，信天下也。职在内官（师古曰："内官，署名也。《百官表》云'内官长丞，初属少府，中属主爵，後属宗正'。"），廷尉掌之（师古曰："法度所起，故属廷尉也。"）。量者，龠、合、升、斗、斛也（师古曰："龠音籲。合音閤。"）。所以量多少也（师古曰："量音力张反。"）。本起於黄锺之龠，用度数审其容（师古曰："因度以生量也。其容，谓其中所容受之多少也。"），以子榖秬黍中者千有二百实其龠，以井水准其概（孟康曰："概欲其直，故以水平之。井水清，清则平也。"师古曰："概所以概平斗斛之上者也。音工代反，又音工内反。"）。十龠为合，十合为升，十升为斗，十斗为斛，而五量嘉矣（师古曰："嘉，善也。"）。其法用铜，方尺而圜其外，旁有庣焉（郑氏曰："庣音条桑之条，庣，过也。算方一尺，所受一斛，过九釐五毫，然後成斛。今尚方有王莽时铜斛，制尽与此同。"师古曰："庣，不满之处也，音土彫反。"）。其上为斛，其下为斗（孟康曰："其上谓仰斛也，其下谓覆斛之底，受一斗。"）。左耳为升，右耳为合龠。其状似爵，以縻爵禄（晋灼曰："縻，散也。"）。上三下二，参天两地，圜而函方，左一右二，阴阳之象也。其圜象规，其重二钧，备气物之数，合万有一千五百二十（孟康曰："三十斤为钧，钧万一千五百二十铢。"）。声中黄锺，始於黄锺而反覆焉（孟康曰："反斛声中黄锺，覆斛亦中黄锺之宫，宫为君也。"臣瓒曰："仰覆受一斛，覆底受一斗，故曰反覆焉。"师古曰："覆音方目反）。"君制器之象也。龠者，黄锺律之实也，跃微动气而生物也。合者，合龠之量也。升者，登合之量也。斗者，聚升之量也。斛者，角斗平多少之量也。夫量者，跃於龠，合於合，登於升，聚於斗，角於斛也。职在太仓，大司农掌之（师古曰："米粟之量，故在太仓也。"）。衡权者：衡，平也；权，重也。衡所以任权而钧物平轻重也。其道如底（师古曰："底，平也，谓以底石厉物令平齐也。底音指。"），以见准之正，绳之直，左旋见规，右折见矩。其在天也，佐助璇玑，斟酌建指，以齐七政，（师古曰："七政，日、月、五星也。"）故曰玉衡。《论语》曰："立则见其参於前（孟康曰："权、衡、量，三等为参。"），在舆则见其倚於衡也。"又曰："齐之以礼。"此衡在前居南方之义也。权者，铢、两、斤、钧、石也，所以称物平施，知轻重也。本起於黄锺之重。一龠容千二百黍，重十二铢，两之为两。二十四铢为两，十六两为斤，三十斤为钧。四钧为石。忖为十八，《易》十有八变之象也（孟康曰："忖，度也，度其义有十八也。黄锺、龠、铢、两、钧、斤、石凡七，与下十一象为十八也。"张晏曰："象《易》三揲蓍而成一爻，十八变具六爻而成卦。"）。五权之制，以义立之，以物钧之，其馀小大之差，以轻重为宜。圜而环之，令之肉倍好者（孟康曰："谓为锤之形如镮也。"如淳曰："体为肉，孔为好。"师古曰："锤者，秤之权也，音直垂反，又音直睡反。"），周旋无端，终而复始，无穷已也。铢者，物繇忽微始，至於成著，可殊异也（师古曰："繇读与由同。由，从也。"）。两者，两黄锺律之重也（李奇曰："黄锺之管重十二铢，两之二得二十四。"）。二十四铢而成两者，二十四气之象也。斤者，明也，三百八十四铢，《易》工篇之爻，阴阳变动之象也。十六两成斤者，四时乘四方之象也。钧者，均也，阳施其气，阴化其物，皆得其成就平均也。权与物均，重万一千五百二十铢，当万物之象也。四百八十两者，六旬行八节之象也（孟康曰："六甲为六旬，一岁有八节，六甲周行成岁，以六乘八节得之。"）。三十斤成钧者，一月之象也。石者，大也，权之大者也。始於铢，两於两，明於斤，均於钧，终於石，物终石大也。四钧为石者，四时之象也。重百二十斤者，十二月之象也。终於十二辰而复於子，黄锺之象也（孟康曰："数始於铢，终於石。石重百二十斤，象十二月。铢之重本取於子。律，黄锺一龠容千二百黍，为十二铢，故曰复於子，黄锺之象也。"）。千九百二十两者，阴阳之数也。三百八十四爻，五行之象也。四万六千八十铢者，万一千五百二十物历四时之象也。而岁功成就，五权谨矣。权与物钧而生衡，（孟康曰："谓锤与物钧，所秤適停则衡平。"），衡运生规，规圜生矩，矩方生绳，绳直生准（韦昭曰："立准以望绳，以水为平。"）准正则平衡而钧权矣，是为五则。规者，所以规圜器械，令得其类也；矩者，矩方器械，令不失其形也。规矩相须，阴阳位序，圜方乃成。准者，所以揆平取正也；绳者，上下端直，经纬四通也。准绳连体，权衡合德，百工繇焉，以定法式（师古曰："繇读与由同。由，用也。"）。辅弼执玉，以翼天子（师古曰："翼，助也。"）。《诗》云："尹氏太师，秉国之钧，四方是维，天子是毗，俾民不迷（师古曰："《小雅　节南山》之诗，言尹氏居太师之官，执持国之权量，维制四方，辅翼天子，使下无迷惑也。"）。"咸有五象，其义一也。职在大衡，鸿胪掌之（平均曲直，齐一远近，故在鸿胪）。

魏初，杜夔造斛，即《周礼》所谓嘉量也。深尺，方尺，实一鬴（音辅）。臀一寸，实一豆。耳三寸，实一升。重一斤，声中黄锺。晋氏播迁，亡其彝量。

◎隋志言历代度量衡之制

△审度

《史记》曰："夏禹以身为度，以声为律。"《礼记》曰："丈夫布手为尺。"《周官》云："璧羡起度。"郑司农云："羡，长也。此璧径尺，以起度量。"《易纬　通卦验》"十马尾为一分。"《淮南子》云："秋分而禾蔚定，蔚定而禾熟。律数十二蔚而当一粟，十二粟而当一寸。"蔚者，禾穗芒也。《说苑》云："度量权衡以粟生，一粟为一分。"《孙子算术》云："蚕所生吐丝为忽，十忽为杪，十杪为毫，十毫为釐，十釐为分。"此皆起度之源，其文舛互。唯《汉志》："度者，所以度长短也，本起黄锺之长。以子榖秬黍中者，一黍之广度之，九十黍为黄锺之长。一黍为一分，十分为一寸，十寸为一尺，十尺为一丈，十丈为一引，而五度审矣。"後之作者，又凭此说，以律度量衡，并因秬黍，散为诸法，其率可通故也。黍有大小之差，年有丰耗之异，末代量校，每有不同，又俗传讹替，渐致增损。今略诸代尺度一十五等，并异同之说如左。

一、周尺　《汉志》王莽时刘歆铜斛尺。後汉建武铜尺。

晋泰始十年荀勖律尺，为晋前尺。祖冲之所传铜尺。

徐广、徐爰、王隐等《晋书》云："武帝泰始九年，中书监荀勖校太乐八音，不和，始知为後汉至魏，尺长於古四分有馀。勖乃部著作郎刘恭依《周礼》制尺，所谓古尺也。依古尺更铸铜律吕，以调声韵。以尺量古器，与本铭尺寸无差。又汲郡盗发魏襄王冢，得古周时玉律及钟磬，与新律声韵暗同。於时郡国或得汉时故钟，吹新律命之，皆应。"梁武《锺律纬》云："祖冲之所传铜尺，其铭曰：'晋泰始十年，中书考古器，揆校今尺，长四分半。所校古法有七品：一曰姑洗玉律，二曰小吕玉律，三曰西京铜望臬，四曰金错望臬，五曰铜斛，六曰古钱，七曰建武钱八曰建武铜尺。姑洗微强，西京望臬微弱，其馀与此尺同（铭八十二字）。'此尺者，勖新尺也。今尺者，杜夔尺也。雷次宗、何允之二人作《锺律图》，所载荀勖校量古尺文，与此铭同。而萧吉《乐谱》谓为梁朝所考七品，谬也。今以此尺为本，以校诸代尺。"云。

二、晋田父玉尺　梁法尺实比晋前尺一尺七釐。

《世说》称，有田父於野地中得周时玉尺，便是天下正尺。荀勖试以校尺，所造金石丝竹，皆短校一米。梁武帝《锺律纬》称，主衣从上相承，有周时铜尺一枚，古玉律八枚。检主衣周尺，东昏用为章信，尺不复存。玉律一口萧，馀定七校夹锺，有昔题刻。廼制为尺，以相参验。取细毫中黍，积次酬定，今之最为详密，长祖冲之尺校半分。以新尺制为四器，名为通。又依新尺为笛，以命古钟，按刻夷则，以笛命饮和韵，夷则定合。按此两尺长短近同。

三、梁表尺　实比晋前尺一尺二分二釐一毫有奇。

萧吉云："出于《司马法》。梁朝刻其度於影。"表以测影按此即奉朝请祖暅所算造铜圭影表者也。经陈灭入朝。大业中，议以合古，乃用之调律，以制钟磬等八音乐器。

四、汉官尺　实比晋尺一尺三分七釐。晋时始平掘地得古铜尺。

萧吉《乐谱》云："汉章帝时，零陵文学史奚景於泠道县舜庙下得玉律，度为此尺。"傅畅《晋诸公赞》云："荀勖新造锺律，时人并称其精密，唯陈留阮咸讥其声高。後始平掘地，得古铜尺，岁久欲腐，以校荀勖今尺，短校四分。时人以咸为解。"此两尺长短近同。

五、魏尺　杜夔所用调律，比晋前尺一尺四分七釐。

魏陈留王景元四年，刘徽注《九章》云："王莽时刘歆斛尺弱於今尺四分五釐，比魏尺，其斛深九寸五分五釐。"即晋荀勖所云"杜夔尺长於今尺四分半"是也。

六、晋後尺　实比晋前尺一尺六分二釐。

萧吉云，晋氏江东所用。

七、後魏前尺　实比晋前尺一尺二寸七釐。

八、中尺　实比晋前尺一尺二寸一分一釐。

九、後尺　实比晋前尺一尺二寸八分一釐（即开皇官尺及後周市尺）。後周市尺，比玉尺一尺九分三釐。开皇官尺，即铁尺，一尺二寸。

此後魏初及东、西分国，後周未用玉尺之前，杂用此等尺。甄鸾《算术》云："周朝市尺，得玉尺九分二釐。"或传梁时有志公道人作此尺，寄入周朝，云与多须老翁。周太祖及隋高祖各自以为谓已。周朝人间行用。及开皇初，著令以为官尺，百司用之，终於仁寿。大业中，人间或私用之。

十、东後魏尺　实比晋前尺一尺五分八毫。

此是魏中尉元延明累黍用半周之广为尺，齐朝因而用之。魏收《魏史　律历志》云："公孙崇永平中，更造新尺，以一黍之长，累为寸法。寻太常卿刘芳受诏修乐，以秬黍中者一黍之广，即为一分。而中尉元匡，以一黍之广，度黍二缝，以取一分。三家纷竞，久不能决。太和十九年高祖诏，以一黍之广，用成分体，九十之黍，黄锺之长，以定铜尺。有司奏从前诏，而芳尺同高祖所制，故遂典修金石。迄武定未有论律者。"

十一、蔡邕铜籲尺　後周玉尺，实比晋前尺一尺一寸五分八釐。

从上相承，有铜籲一，以银错题，其铭曰："籲，黄锺之宫，长九寸，空围九分，容秬黍一千二百粒，秤重十二铢，两之以为一合。三分损益，转生十二律。"祖孝孙云："相承传是蔡邕铜籲。"後周武帝保定中，诏遣大宗伯卢景宜、上党公长孙绍远、岐国公斛斯徵等，累黍造尺，从横不定。後因修仓掘地，得古玉斗，以为正器，据斗造律度量衡。因用此尺，大赦，改元天和，百司行用，终於大象之末。其律黄锺，与蔡邕古籲同。

十二、宋氏尺　实比晋前尺一尺六分四釐。钱乐之浑天仪尺。後周铁尺。　开皇初调锺律尺及平陈後调锺律水尺。

此宋代人间所用尺，传入齐、梁、陈，以制乐律。与後晋尺及梁时俗尺、刘曜浑仪尺，略相依近。当由人间恒用，增损讹替之所致也。周建德六年平齐，以此同律度量，颁於天下。其後宣帝时，达奚震、牛弘议曰："窃惟权衡度量，经邦楙轨，诚须详求故实，考校得中。谨寻今之铁尺，是太祖遣尚书故苏绰所造，当时检勘，用为前周之尺。验其长短，与宋尺符同，即以调锺律，并用均田度地。今以上党羊头山黍，依《汉书　律历志》度之。若以大者稠累，依数满尺，实於黄锺之律，须撼乃容。若以中者累尺，虽复小稀，实黄锺之律，不动而满。计此二事之殊，良由消息未善，其於铁尺，终有一会。且上党之黍，有异他乡，其色至乌，其形圆重，用之为量，定不徒然。正以时有水旱之差，地有肥瘠之异，取黍大小，未必得中。按许慎解，秬黍体大，本异於常。疑今之大者，正是其中，累百满尺，即是会古。实籲之外，才剩十馀，此恐围径或差，造律未妙。就如撼动取满，论理亦通。今勘周、汉古钱，大小有合；宋氏浑仪，尺度无舛。又依《淮南》累粟十二成寸，明先王制法，索隐钩深，以律计分，义无差异。《汉书　食货志》云：'黄金方寸，其重一斤。'今铸金校验，铁尺为近。依文据理，符会处多。且平齐之始，已用宣布，今因而为定，弥合时宜。至於玉尺累黍，以广为长，累既有剩，实复不满。寻访古今，恐不可用。其晋、梁尺量，过为短小，以黍实管，弥复不容，据律调声，必致高急。且八音克谐，明王盛轨；同律度量，哲后通规。臣等详校前经，斟酌时事，谓用铁尺，於理为便。"未及详定，高祖受终，牛弘、辛彦之、郑译、何妥等久议不决。既平陈，上以江东乐为善，曰："此华夏旧声，虽随俗改变，大体犹是古法。"祖孝孙云："平陈後，废周玉尺律，便用此铁尺律，以一尺二寸即为市尺。"

十三、开皇十年，万宝常所造律吕水尺　实比晋前尺一尺一寸八分六釐。

今太乐库及内出铜律一部，是万宝常所造，名水尺律。说称其黄锺律当铁尺南吕倍声。南吕，黄锺羽也，故谓之水尺律。

十四、杂尺　赵刘曜浑天仪土圭尺，长於梁法尺四分三釐，实比晋前尺一尺五分。

十五、梁朝俗间尺　长於梁法尺六分三釐，短於刘曜浑仪尺二分，实比晋前尺一尺七分一釐。

梁武《锺律纬》云："宋武平中原，送浑天仪土圭，云是张衡所作。验浑仪铭题，是光初四年铸，土圭是光初八年作，并是刘曜所制，非张衡也。制以为尺，长今新尺四分三釐，短俗间尺二分。"新尺，谓梁法尺也。

△嘉量

《周礼　｛卤木｝氏》："为量，鬴深尺，内方尺而圆其外，其实一鬴。其臀一寸，其实一豆。其耳三寸，其实一升。重一钧。其声中黄锺。概而不税。其铭曰：'时文思索，允臻其极。嘉量既成，以观四国。永启厥後，兹器为则。'"

《春秋左氏传》曰："齐旧四量，豆、区、鬴、锺。"四升为豆，各自其四，以登於鬴，六斗四升也。"鬴十则锺。"六十四斗也。郑元以为方尺积千寸，比《九章　粟米法》少二升、八十一分升之二十二。祖冲之以算术考之，积凡一千五百六十二寸半。方尺而圆其外，减傍一釐八毫，其径一尺四寸一分四毫七杪二忽有奇，而深尺即古斛之制也。

《九章　商功法》程粟一斛，积二千七百寸；米一斛，积一千六百二十寸；菽合麻麦一斛，积二千四百三十寸。此据精粗为，率使价齐而不等。其器之积寸也，以米斛为正，则同於《汉志》。《孙子算术》曰："六粟为圭，十圭为杪，十杪为撮，十撮为勺，十勺为合。"应劭曰："圭者自然之形，阴阳之始。四圭为撮。"孟康曰："六十四黍为圭。"《汉志》曰："量者，龠、合、升、斗、斛也，所以量多少也。本起於黄锺之龠。用度数审其容，以子榖秬黍中者千有二百实其龠，以井水准其概。十龠为合，十合为升，十升为斗，十斗为斛，而五量嘉矣。其法用铜，方尺而圆其外，旁有庣焉。其上为斛，其下为斗，左耳为升，右耳为合龠。其状似爵，以縻爵禄。上三下二，参天两地。圆而函方，左一右二，阴阳之象也。其圆象规，其重二钧，备气物之数，合万有一千五百二十也。声中黄锺，始於黄锺而反覆焉。"其斛铭曰："律嘉量斛，方尺而圆其外，庣旁九釐五毫，幂百六十二寸，深尺，积一千六百二十寸，容十斗。"祖冲之以圆率考之，此斛当径一尺四寸三分六釐一毫九杪二忽，庣旁一分九毫有奇。刘歆庣旁少一釐四毫有奇，歆数术不精之所致也。魏陈留王景元四年，刘徽注《九章　商功》曰："当今大司农斛圆径一尺三寸五分五釐，深一尺，积一千四百四十一寸十分之三。王莽铜斛於今尺为深九寸五分五釐，径一尺三寸六分八釐七毫。以徽术计之，於今斛为容九斗七升四合有奇。"此魏斛大而尺长，王莽斛小而尺短也。

梁、陈依古。

齐以古升五升为一斗。

後周武帝"保定元年辛巳五月，晋国造仓，获古玉升。暨五年乙酉冬十月，诏改制铜律度，遂致中和。累黍积龠，同兹玉量，与衡度无差。准为铜升，用颁天下。内径七寸一分，深二寸八分，重七斤八两。天和二年丁亥正月癸酉朔，十五日戊子校定，移地官府为式。"此铜升之铭也。其玉升铭曰："维大周保定元年，岁在重光，月旅蕤宾，晋国之有司，修缮仓廪，获古玉升，形制典正，若古之嘉量。太师晋国公以闻，敕纳於天府。暨五年岁在叶洽，皇帝乃诏稽准绳，考灰律，不失圭撮，不差累黍。遂鎔金写之，用颁天下，以合太平权衡度量。"今若以数计之，玉升积玉尺一百一十寸八分有奇，斛积一千一百八十五分七釐三毫九杪。又甄鸾《算术》云："玉升一升，得官斗一升三合四勺。"此玉升大而官斗小也。以数计之，甄鸾所据後周官斗，积玉尺九十七寸有奇，斛积九百七十七寸有奇。後周玉斗并副金错铜斗及建德六年金错题铜斗，实同以秬黍定量。以玉秤权之，一升之实，皆重六斤十三两。

开皇以古斗三升为一升。大业初，依复古斗。

△衡权

衡者，平也；权者，重也。衡所以任权而钧物平轻重也。其道如底，以见准之正，绳之直。左旋见规，右折见矩。其在天也，佐助璇玑，斟酌建指，以齐七政，故曰玉衡。权者，铢、两、斤、钧、石也，以称物平施，知轻重也。古者黍、累、锤、锱、镮、钩、锵、镒之目，历代差变，其详未闻。《前志》曰："权本起於黄锺之重。一龠容千二百黍，重十二铢，两之为两，二十四铢为两，十六两为斤，三十斤为钧，四钧为石，五权谨矣。其制以义立之，以物钧之。其馀大小之差，以轻重为宜。圜而环之，令之肉好者，周旋亡端，终而复始，亡穷巳也。权与物均而生衡，衡运生规，规圜生矩，矩方生绳，绳直生准，准正则衡平而钧权矣。是为五则。备於钧器，以为大范。按《赵书》：石勒十八年七月造建德殿，得圆石，状如水碓，其铭曰："律权石，重四钧，同律度量衡。有辛氏造。"续咸议是王莽时物。

後魏景明中，并州人王显达献古铜权一枚，上铭八十一字，其铭曰："律权石，重四钧。"又云："黄帝初祖，德市於虞。虞帝始祖，德吊於辛。岁在大梁，龙集戊辰。戊辰直定，天命有人，据土德，受正号即真，改正建丑，长寿隆崇。同律度量衡，稽当前人。龙在己巳，岁次实沈，初班天下，万国永遵。子子孙孙，享传亿年。"此亦王莽所制也。其时太乐令公孙崇依《汉志》先修秤尺，及见此权，以新秤秤之，重一百二十斤。新秤与权，合若符契，於是付崇调乐。孝文时一依《汉志》作斗尺。

梁、陈依古秤。

齐以古秤一斤八两为一斤。

周玉秤四两，当古秤四两半。

开皇以古秤三斤为一斤。大业中，依复古秤。

唐太宗贞观时，协律郎张文收既定乐，复铸铜律三百六十，铜斛二，铜秤二，铜瓯十四，秤尺一，斛左右耳与臀皆方，积十而登，以至於斛，与古玉尺、玉斗同，皆藏於大乐署。武后时，太常卿武延秀以为奇玩。乃献之。及将考中宗庙乐，有司奏请出之，而秤尺巳亡，其迹犹存，以常用度、量校之，尺当六之五，量、衡皆当三之一。

程氏《演繁露》曰："《通典》叙六朝赋税，而论其总曰：'其度、量：三升当今一升，秤则三两当今一两；尺则一尺二寸当今一尺。'注云：'当今，谓即时'，盖当今之时也。唐时一尺比六朝制一尺二寸也。"又曰："开元九年敕，度以十寸为尺，尺二寸为大尺；量以十升为斗，斗三升为大斗。此谓十寸而尺，十升而斗者，皆秬黍为定也。锺律、冠冕、汤药皆用之，此外官私悉用大者，则黍尺一尺外更增三寸，黍量一斗更增三升也。《唐志》：'租绢长四丈二尺。'"

宋朝平定四方，凡新邦悉颁度量於其境，其伪俗尺度斗斛不中法度者皆去之。

太宗淳化三年三月诏曰："《书》云：'协时、月，正日，同律、度、量、衡'。所以建国经而立民极也。国家万邦咸乂，九赋是均，故出纳於有司，系权衡之定式。如闻秬黍之制，或差毫釐，锤钧为奸，害及黎庶。宜令详定秤法，著为通规。"事下有司，监内藏库、崇仪使刘蒙正刘承珪言："太府寺旧铜式自一钱至十斤，凡五十一，轻重无准。外府岁受黄金，必自毫釐计之，式自钱始，则伤於重。"遂寻究本末，别制法物。至景德中，承珪重加参定，而权衡之制益为精备。其法盖取《汉制》子榖秬黍为则，广十参以为寸，从其大乐之尺（秬黍，黑黍也。乐尺，自黄锺之管而生也。谓以秬黍中者为分寸、轻重之制），就成二术（二术谓以尺、黍而求釐、累），因度而求釐（度者，尺丈之总名。谓因乐尺之原，起於黍而成於寸，拆寸为分，拆分为釐，拆釐为毫，拆毫为丝，拆丝为忽，则十忽为一丝，十丝为毫，十毫为釐，十釐为分），自积黍而取参（从积黍而取参，则十黍为参十参为铢，二十四铢为两，参铢皆以铜为之），以釐、参造一钱半及一两等二秤，各悬三毫，以生准之。等一钱半者，以取一秤之法。其衡合乐尺一尺二寸，重一钱，锤重六分，盘重五分。初毫星准半钱，至梢总一钱半，拆成十五分，分列十釐（第一毫下等半钱，当十五釐，若十五斤秤等五斤也）；中毫至梢一钱，拆成十分，分列十釐；末毫至梢半钱，拆成五分，分列十釐。等一两者，亦为一秤之则。其衡合乐尺一尺四寸，重一钱半，锤重六钱，盘重四钱。初毫至梢，布二十四铢，下别出一星，星等五絫（每铢之下，复出一星，等五絫，则四十八星等二百四十絫，计二千四百黍为十两）。中毫至梢五钱，布十二铢，铢列五星，星等二絫（布十二铢为五钱之数，则一铢等十絫，都等一百二十四絫为半两）；末毫至梢六铢，铢列十星，星等一絫（每星等一絫，都等六十絫为二钱半）。以御书真、草、行三体淳化钱。较定实重两铢四絫为一钱者，以二千四百得十有五斤为一秤之则。其法，初以清黍为准，然後以分而推忽，为定数之端。故自忽、丝、毫、釐、黍、絫铢各定一钱之则（谓皆定一钱之则，然後制取等秤也）。忽万为分（以一万忽为一分则，以十万忽定为一钱之则。忽者，吐丝为忽；分者，始微而著，言可分别也），丝则千（千丝为一分，以一万丝定为一钱之则），毫则百（一百毫为一分，以千毫定为一钱之则。毫者，毛也。自忽、丝、毫三者皆断骥尾为之者也），釐则十（一十釐为一分，以百釐定为一钱之则。釐者，氂牛尾毛也，曳赤金成丝以为之也），转以十倍倍之，则为一钱（转以十倍倍之，谓自一万忽至十万忽之类定为之则也），黍以二千四百枚为一两（一龠容十二百黍为十二铢，则以二千四百黍定为一两之则者，是两龠为两者也），絫以二百四十（谓以二百四十絫定为一两之则也），铢比二十四（转相因成十絫为铢，则以二百四十絫定成二十四铢为一两之则。铢者，盖言殊异也），遂成其秤。秤合黍数，则一钱半者，计三百六十黍之重。列为五分，则每分计二十四黍。又每分析为二十釐，则每釐计二黍十分黍之四（以十釐分二十四黍，则每釐先得二黍。馀四黍都分成四十分，则一釐每得四分，是每釐得二黍十分黍之四者也）。每四毫一丝六忽有差为一黍，则釐、三之数极矣。一两者，合二十四铢为二千四百黍之重。每百黍为铢，十铢为絫，二铢四絫为钱，二絫四黍为分。一絫二黍重五釐，六黍重二釐五毫，三黍重一釐二毫五丝，则黍、絫之数成矣。其则，用铜而镂文，以识其轻重。新法既成，诏以新式留禁中，取太府寺旧秤四十、旧式六十，以新式校之，乃见旧式所谓一斤而轻者有十，谓五斤而重者有一。式既若是，权衡可知矣。又比用大秤如百斤者，皆悬钩於架，植镮於衡，镮或偃仆，手或抑按，则轻重之际，殊为悬绝。至是，更铸新式，悉由黍、絫而齐其斤、石，不可得增损也。又令每月用大秤，必显以丝绳。既置其物，则却立以视，不可得而抑按。复铸铜式，以御书淳化三体钱二千四百暨新式三十有二、铜牌二十授於太府。又置新式於内府、外府，颁於四方大都，凡十有一副。先是，守藏史受天下岁输金币，而太府权衡旧式失准，得因之为奸，故诸道主者坐逋负而破产者甚众。又守藏更代，校计争讼，动必数载。至是，新制既定，奸弊无所指，中外以为便（度、量、权、衡皆太府掌造，以给内外官司及民间之用。凡遇改元，即差变新法者，即以年印而识之，其印有方印、八角印、芴头印之别，所以明制度而防伪滥也）。度、量、衡，旧太府寺掌之。熙宁四年，诏归文思院。

绍圣四年，立增损衡、量及私造卖之禁令，转运司置局鬻卖。

大观四年，诏以所定乐指尺颁之天下，其长短阔狭之数，以今尺计定。

政和元年，诏诸路转运司以所颁乐尺制给诸州，州制以给属县。自今年七月为始，毁弃旧尺。

二年，臣僚上言，请以《大晟》乐尺帝指为数制量权衡式，颁之天下，仍釐正旧法。又言，新尺既颁，诸条内尺寸宜以新尺纽定（谓如帛长四十二尺、阔二尺五分为疋，以新尺计四十三尺七寸五分、阔二尺一寸三分五釐之五为疋，即是一寸四分一釐三分釐之二为一尺，如天武等杖五尺八寸，以新尺计六尺四分一釐三分釐之二之类）。仍令民间旧有斗、升、秤、尺限半年首纳，出限许人告，断罪给赏。








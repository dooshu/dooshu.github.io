○上知己文章启

某启。某少小好为文章。伏以待郎文师也，是敢谨贡七篇，以为视听之污。伏以元和功德，凡人尽当咏歌纪叙之，故作《燕将录》。往年吊伐之道，未甚得所，故作《罪言》。自艰难来，以卒伍佣役辈多据兵为天子诸侯，故作《原十六卫》。诸侯或恃功不识古道，以至於反侧叛乱，故作《与刘司徒书》。处士之名，即古之巢、由、伊、吕辈，近者往往自名之，故作《送薛处士序》。宝历大起宫室，广声色，故作《阿房宫赋》。有庐终南山下，尝有耕田著书志，故作《望故园赋》。虽未能尽窥古人，得与揖让笑言，亦或的的分其壮貌矣。自四年来，在大君子门下，恭承指顾，约束於政理簿书间，永不执卷。上都有旧第，唯书万卷，终南山下有旧庐，颇有水树，当有耒耜笔砚归其间。及发齿甚壮，冀有成立，他日捧持，一游门下，为拜谒之先，或希一奖。今者所献，但有轻黩尊严之罪，亦何所取。伏希少暇诛责，生死幸甚。谨启。


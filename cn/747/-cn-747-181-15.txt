○夏日诸公见寻访诗序

天地不仁，造化无力，授仆以幽忧孤愤之性，禀仆以耿介不平之气。顿忘山岳，坎坷於唐尧之朝；傲想烟霞，憔於圣明之代。情可知矣。赖乎神交胜友。得山泽之虬龙；隐路幽居，降霄之鸾凤；杨公沈公，行之者仁义礼智，用之也乾元亨利。元经苦而白凤翔，素牒开而紫鳞降。金门待诏，谒天子於朝廷；石室寻真，访下走於邱壑。幽人待士，非无北壁之书；隐士迎宾，自有西山之馔。席门蓬巷，伫高士之来游；丛桂幽兰，喜王孙之相对。山南花圃，涧北松林，黄雀至而清风生，白鹤飞而苍起。停琴绿水，仲长统之欢娱；置酒青山，郭子期之宾客。人探一字，四韵成篇。


○庭菊赋（并序）

庭菊，美贞芳也。天子幸於东都，皇储监守於武德之殿，以门下内省为左春坊。今庶子裴公所居，即黄门侍郎之厅事也，其庭有菊焉。中令薛公，昔拜琐闼，此焉游处。今兼左庶子，止於东厅。甍宇连接，洞门相向。每罢朝之後，未尝不游於斯，咏於斯，览丛菊於斯。叹其君子之德，命学士为之赋。是日也。薛凯以亲贤为洗马，田岩以幽贞为学士。高元思、张师德以至孝托後车，颜强学、沈尊行以博闻兼侍读。周琮、李宪、王祖英、曹叔文以儒术进，崔融、徐彦伯、刘知几、石抱忠以文章显。德行则许子丰，耆旧则权无二，骆纟寅则诂训之前识，张相则老庄之後兴。并承高命，咸穷体物。小子托於吹竽之末，敢阙其词哉？遂作赋云：

日子贞矣，於彼重阳；菊之荣矣，於彼华坊。含天地之精气，吸日月之淳光。布雾合，箕舒翼张。郁兮蔓衍，郁兮芬芳。珉枝金萼，翠叶红芒。其在夕也，言庭燎之皙皙；其向晨也，谓明星之煌煌。尔其万里年华，九州春色。花的兮如锦，草连绵兮似织。当此时也。和其光，同其尘，应春光而早植。及夫秋星下照，金气上腾，风萧萧兮瑟瑟，霜刺刺兮棱棱。当此时也。弱其志，强其骨，独岁寒而晚登。

雨还风去，天长地久。纯黄象於后土，故采桑而菊衣；轻体御於神仙，故登山而菊酒。文宾采之而羽化，康公服之而不朽。东极於是长生，南阳以之眉寿，胡太尉之允诚，光辅汉庭。万几理，三阶平。及暮年华发垂肩，秋菊落英，蠲邪涤瘵，於焉永贞。钟太傅之家声，彝伦魏室，道合盐梅，功成辅弼。降文星之命，修彭祖之术。保性和神，此焉终吉。君章请老，岁久悬车。秋风生兮北园夕，白露湿兮前阶虚。伫闲庭之旷邈，对凉菊之扶疏。人生行乐，孰知其馀？渊明解印，退归田野。山郁律兮万里，天苍莽兮四下。凭南轩以长啸，出东篱而盈把。归去来兮何为者？

若此窈窕重闱，亘青琐兮接黄扉；深沈大壮，通肃成兮连博望。乃有{非邑}乡贵族，薛县名家，共汾河之鼎气，同庶子之春华。朝游夕处，徘徊顾慕。叹摇落於三秋，委贞芳於十步。伊纤茎之菲薄，荷君子之恩遇。不羡池水之芙蓉，愿比瑶山之桂树。岁如何其岁已秋，丛菊芳兮庭之幽，君子至止，怅容与而淹留。岁如何其岁将逝，丛菊芳兮庭之际，君子至止，聊从容以卒岁。


续集卷二十九

钦定四库全书

东里续集卷二十九　　　明　杨士奇　撰墓表

奉议大夫尚宝司卿张君墓表

正统七年二月三日尚宝司卿张信彦实卒於官张氏世居山东掖县之进士乡其祖若父皆以行称於乡祖曰二父曰五母于氏见余所作墓铭父母三子彦实其季也孝友出於天性自幼虽饥渴食饮不先父母父丧哀毁母病数更医不效益困闻人肉可疗久疾即自刲煮液进之遂瘉永乐初乡里上其行有司以达於朝下御史验之信诏旌其门命为尚宝司丞授承直郎进承德郎居家事二兄如父壮老贱贵一致居官治职务勤慎处同寮有善能让有过举率自引咎其度有容同寮或造诬毁之或挟势陵之一不校如罔闻然遇行不当理必据义执辞不以出位为嫌前尚宝卿朱琇辈行尊且有宠於上亦严惮彦实然心恒德其忠於已九载陞尚宝少卿阶奉训大夫进奉直大夫侍仁庙监国凡上表奏则翰林书辞用宝函封毕授尚宝以髤版夹护然後行一日所上髤版内夹弊故纸既达行在内侍以闻命臬司诘所自仁庙召翰林尚宝询之故彦实对云在函封内臣不敢预知函封外则臣之罪遂遣彦实自陈其同官在扈从者教之援翰林以觊幸免彦实曰不敢自欺况敢欺君臬司论彦实不敬有旨薄罚复职以是廷论重之仁庙嗣位首进尚宝司卿授奉议大夫赐诰命以所授散官追赠其父封其母太宜人又九载加四品禄彦实乐闻善言初官侍近日接内合诸公自念我为庶民望斯人如在云汉何由得聆一辞今幸旦暮相亲其可自弃袖鲁论一编遇静间处辄揖请教二三公皆乐为之尽既终篇常涵泳不厌而日临写智永千文一过不废其为人闓敏易直谦和无竞交处有诚享年六十有六而卒娶杨氏封宜人子男二昱昂昂为伯兄後袭旗手卫正千户从征麓川夷积功至本卫指挥同知彦实疾甚适昂奏捷归将复行昂忧恐不忍去侧将白其情於朝彦实闻之曰受君命可顾私耶趣昂行後三日彦实卒临终清明如此女一嫁都指挥胡寛孙男二源浩彦实之将易箦也顾家人无他嘱但言少师公知我我死必求公书墓石即死含笑地下无憾矣既卒朝之卿大夫咸往吊祭於是昱昂将奉柩归应天府祔葬城南凤楼乡于宜人之墓之次遂奉尚宝卿朱礼所述事状来致治命状固不若余知之悉也嗟乎彦实孝亲敬兄为子为弟之道得矣事君不欺亦得为臣之道此士行之大者若其他行亦多可书故为之书俾刻焉赠奉直大夫右春坊右谕德黎君墓表

正统元年六月临江之清江故处士黎君以子恬贵承诰命赠奉直大夫右春坊右谕德配邹氏赠宜人恬请告归举焚黄之典求余表其考妣之墓士奇於恬素有斯文之契今又同在史舘不得辞按翰林修譔习嘉言状黎氏之先析自新淦三洲居清江之板城里族益蕃衍世笃诗礼曾大父子信大父允诚皆隐不仕父惟琇元季兵乱率衆保其乡归国朝授昭信校尉通州卫百户自昭信而上皆有厚德奉直讳应本字宗瑞有孝友忠信之行勤诗书敦用礼义治家严肃於嫁娶丧祭咸遵古式厚於宗姻训饬子孙及族人子弟悉就规矩奉直为人端恪和豫虽沍寒盛暑私居不见惰容公正明决里中有竞争不能平咸往求直推所有以济匮乏虽数不厌乡号长者疏达有才具弱冠朝廷新作京师城令民陶甎以代赋邑推举奉直董造运又推长千夫治海舶又推长万石区赋者十余年皆不亟不徐而事豫集盖爱人有诚制事有道而未尝私其一毫之入是时同事有迂视奉直而急私慢公以偾及身家者未尝不自悔其不为奉直也奉直於隆师尚友尊贤敬德恒恐不及事石门梁先生尤笃又遣子从之学至於张编修美和刘山隂仲修皆所厚善而凡一时名人硕士率相交处所居城南多沃壤闲暇课僮奴耕艺自适名其堂曰耕乐又作松庵以贮书籍图画旦莫吟咏其中素嗜作诗而老益工其自少壮至老未尝一日无公私之务而其中萧散闲适恒自余裕春秋五十有五卒以永乐四年三月三日邹氏同里人淑德令仪允配君子後奉直七年卒永乐十一年六月六日也春秋六十有六今合葬新喻官塘里金盆山之原子男三孟珵先卒仲慎以明经徵援疾辞後若干年亦卒季恬永乐壬辰进士授陕西道监察御史南灵州知州右春坊右谕德皆以文行名於时女三孟先卒陈孟韶黄次声其仲季之婿也孙男六经有文学早卒纲统缙颂生颢生孙女五曾孙男六昌晟生暠生昇生冕生昪生曾孙女七於戏奉直君才足以治政德足以长民然生未尝沾一命盖其志安於处也而身後之命之必至者教成於家之效其亦为善自然之应也欤敬为之表以示後人云

奉议大夫礼部主客郎中王君墓表

松江之华亭有君子曰王叔高甫澹素而好德贞静而乐志脱略乎穷达死生之累其子官朝署考最绩承疏恩封父母五品秩叔高甫为奉议大夫礼部主客郎中叔高甫拜稽受命而持恭谨谦抑颛颛焉无一毫矜满自足作於意见於色而愈益饬励其子钦厥职以无沗荣命年七十有三嘅然曰即百岁亦犹是耳昔杜牧之自志墓豫身後事吾虽无善以嗣古人而得今人之名能文者槩存其平生且及目见之也即死足矣於是其子以求翰林侍讲学士临川王君又某年叔高甫捐馆宣德某年月日也春秋几十有几葬邑城南秋泾之原其孤濬求余文刻墓上之石按王氏之先居金陵元至正中讳德彰为崇德州都目民德之为建惠政碑既老退居华亭叔高甫之考也叔高甫讳镐蚤通经史敬言行事父母孝兄锡为临川知县卒於官躬往归其丧及其孤澂而教育澂底于成立後为浮梁知县有称此其行之着於家也恒举所有振匮乏恤灾患助婚姻丧葬之不能者此其行之着於乡也教其子孙及乡人之子弟必在於孝弟忠信学古务善晚取古人存方寸之旨自号留耕道人此其所存之厚也叔高甫於医药卜筮之书咸通而尤好法书图画琴瑟又可想见其清韵配邵氏处士憇之子内助允淑封宜人子男三孟淌仲渲季濬濬永乐中自太学生擢礼部主事陞郎中历事四朝有能名女一归孙节孙四永育畿甸呜呼世之人沾一命者或有快焉自得驰骋其意气扬扬不复图进於善道又或汲汲营所欲疲精神劳筋骨至耄耋而犹不止者於视叔高甫之事岂不霄壤悬絶哉叔高甫之墓其宜有表也

前台州府通判陈君墓表

前台州府通判陈君没十有四年其子嶷以翰林侍读苗君所述事状求表其墓苗君尝为余言至于今乡之人皆能道君之忠厚有为而台之君子仕於京者又为余言君学问之博操守之严世不多见且知吾故人陈焕尝奏举君君信贤乎哉则表之以示後来何辞按陈之先家谯唐兵部尚书舜举之後讳仙者始徙今凤阳之蒙城君曾祖德仕元为金乡县尉祖华甫为河南江北等处行中书省理问追封蒙城县男父岱官至山东行中书省参知政事母何氏君初名友亮既被荐入见太祖皇帝悦之赐名岩其字维石自幼有孝行稍长一志於学所习日有程度不少懈而资识明敏器度宏伟乡闾老长咸器重之初荐至未授官适湖广峒寇不驯上命吏部选才识通辨者往宣旨抚谕而君在行及境寇猝数百人持兵虓至同行者皆色怖君励声曰吾辈奉天子命来何怖遂独前从容谕寇曰若等皆良民圣天子念边臣乖於抚绥致若等弗寜故命使者来谕德意遂具宣上旨寇感悦悉弃兵罗拜卒以帖服既还户部奉遣督逋租於湖广之常德至则察其土瘠人贫白於朝请令输钞帛代租从之一府赖焉始授祁阳县江湘市巡检察奸捜匿境内以清常德知府钮衍荐其才陞浙江慈溪县丞县民困於田租之增额者为奏罢之尝久旱躬走百里外祷鄞山之天井潭翼日归雨随注四鄙沾足岁大熟在邑六年有诏求贤上元知县陈焕举君应诏陞顺德府通判授承直郎有惠政丁内艰去服阕改台州府通判陞承德郎专督农事周历属邑致勤弗倦随原隰以课树艺固陂堰以备水旱教导有法期约有程而以惠恤为主民利赖之号之为佛云时诣学宫劝励诸生亲与讲析将九载召还居无几奉使命出过蒙城以疾卒于家疾革顾其诸子曰吾得首丘焉足矣独恨食上之禄未有报也汝曹力农以供赋务学以效用庶几副吾心耳永乐廿二年正月初十日也君持身端介未尝苟取一毫言动循礼慎交际居官一务厚民盖年六十而卒以卒之月廿五日葬邑东南之原配李氏有妇道子男四人岐嶷峥女二人长归临海县儒学训导李青次归蔡敬孙男十有二人嗟乎古所谓恺悌君子民之父母非陈君其人欤使陈君得一郡而专之以施诸其人岂下古循吏然一时之为郡者何必其优陈君哉矧陈君之才匪直一郡哉今幸遭圣明孳孳简求牧守之是亟而陈君不逮非陈君之命欤非陈君之命欤

萨孝子墓表

孝子讳琅字用谦其先居今之顺天府宛平县其父讳仲礼仕元为福建行省捡校因家闽县其母沙氏孝子生七年捡校君没其家素窭母誓守节不更嫁用长育遗孤男女孝子时虽幼已能究知母心卓卓有立志旦莫躬采拾为养间得一味而甘必以归养母恒弊弊焉惟母之寒馁是忧而已之寒馁劳瘁未尝计也舅氏金孟相学行淳笃稍暇辄往从之惟其训之听力学弗懈母心乐之母疾孝子昼夜侍左右躬煮药进及疾剧衆医罔所措孝子夜露祷北辰冀以身代母母时不食饮已七日忽苏言曰适见人告我尔有孝子加尔夀三十四母疾少间而成风痹卧起皆孝子与其妻躬扶护虽中裠?器皆躬澣涤愈久而愈勤母卒距复苏时实三十四月云孝子居丧哀毁终身语及亲悲不自胜郡县欲荐举孝行及奏求旌表者孝子闻之皆力辞乡人林棠为着传有司亦列其行於郡志上之乡闾老长励其子弟事亲必举孝子为说有素不能事亲者闻孝子之风亦愧耻改行孝子有女弟抚爱甚厚於利未尝苟取一毫尝购马氏地作室平治得白金一器举以归马马请内其半拒不受於废圃得一囊皆金珠求其女归之治家严肃警其子问学必以古人为师凡与学者言言躬行实践与仕者言言事君爱民处乡党朋友必诚必信乐静安贞未尝一涉迹贵势之门春秋六十有六而卒正统元年十一月某日也娶林氏其子二男长琦举进士今为翰林院编修次璘早卒三女皆有归孙男一文昌琦从余在舘阁数年余尝熟孝子之行今琦奔讣将归余吊之琦奉史官陈叔刚所述孝子事状泣拜请曰惟先人墓石未有表也幸哀而畀之叔刚孝子同里人又言邑中尝旱民耆老祷久而弗应或曰岂非诚意弗至乎曷如致萨孝子偕祷衆应曰诺孝子闻之即斋戒赴祷遂雨他日里中火灾势张甚衆无可柰何共挽孝子孝子及其衆叩头吁天祈哀矜火遽熄嗟乎此岂声音笑貌之所能为也哉孝子之墓宜有表不其然哉不其然哉

夏伯亮墓表

吴中有萧散闲适之士曰夏伯亮氏喜浮游江湖而舟楫之行因以迁易有无济民之用亦有什一之资於已也其言曰吾之为是也非若端木之少窭亦非若胶鬲之丁衰世惟其心之适於游矣盖尝踰大江涉淮徐道齐鲁以达乎燕蓟历览其山川而访问古人之遗事以豁其胷臆然犹自号商潜凡所得货息有无盖未尝计也伯亮讳亮世为苏之某邑人其大父君实父文通母某氏伯亮蚤丧父能挺特自立事母孝母数举其孝以训励诸孙伯亮於亲之葬祭皆谨而教其子必务忠信孝弟恒取古人言行以导诱之居乡党率交其贤者与人处不自择利便临利度义周人之乏赴人之急不慕荣不慕名既老子孙日衆乃买田淞南筑室娄上逍遥云林泉石之间又号娄东散人喜赋诗写山水林木有佳趣好古善鉴别於凡器物欵识及图画定为某代某人而第其品格悉精当洪熙中用子贵封徵事郎中书舍人命下而卒是岁三月十六日也春秋七十有三配石氏有慈俭之行式勤内助子男四昺?暠晟昺自永寜县丞陞中书舍人?举进士翰林庶吉士中书舍人吏部考功主事女二长适归安主簿陈益次适龚珩孙男四钦钺鈌铎昺?皆尝从余在翰林而?冣久自为状求表父之墓故叙次而为之表曰

其秉之恒其履之平处澹适清忘荣与名既夀考终有子在廷惟天明明佑善有徵

河南知府李君墓表

先皇帝临御宵旰劳勤图惟安民之道简求贤俊任之牧守廼宣德五年命监察御史李骥为河南知府赐之玺书命革民所恶而与其所欲河南地大务殷其民数困於旱涝又压以亲藩之重其嬖近及将校怙势厉民民不胜弊李君至辛勤信诎起仆濡槁实虚而正纲纪明宪度民始有苏息意而向之为厉者不得纵肆咸不惬志相率假亲藩势以摧君朝廷闻之悉捕假势者置诸法君政治益行中贵人过洛阳有逼取县帑白金去者君闻之遣吏驰追索之中贵人知君遣追俛首探怀中出以归之默不敢一语在郡兴学礼贤均赋役弭寇盗咸尽心焉致勤职事率昧爽坐公堂或日中昃不暇食郡尝大疫捐俸市药以济民尝大旱躬祷嵩岳雨随降沾足所治一州十三邑吏惮其清民德其惠邻郡民有争讼不平率走庭下求直为河南六年卒卒之日其僚属及民耆老哀之如丧亲戚古所称良二千石君其人哉君讳骥字尚德生六岁而孤自少知务学谨言行见重於师友治诗经中山东乡试为太学生洪武丙子车驾临太学亲拔生徒十八人为给事中君与焉授户科奏罢关市检察商税苛细之弊居无几坐累免官後用荐起知新乡县为之有方虽时供亿繁而民无扰招徕流亡数千户咸俾得所丁内艰去民犹数诣上官乞奏留君不报服阕改知东安县招抚流亡如新乡劝课农桑凡民所未便者悉奏除之县多狼尝噬寡妇子寡妇诉於君君反躬自责而白寡妇寃於城隍神翼旦噬所有死狼云廷臣交奏君治行召为刑部浙江司郎中议狱平恕尝上疏言崇教化重农桑育贤才选守令惜民力恤军士汰冗官养廉能抑幸进简马政通钞法等十四事多见采纳在刑部三年又坐累谪戍边仁庙嗣位下诏求贤近臣奏举君召为贵州道监察御史愈益自奋振举风纪慷慨持论未尝以讦为直尝陈时务十事皆嘉纳之巡历所至斥奸贪奬贤能人用悦服驭下以简居官稍暇手不释书册堂室至廪庾率揭铭以自警所用物虽几杖之微必取正直不可以苟在河南於治之後堂植梅竹松恒退食其中名堂曰四友其一君自谓也一日宴宾客堂中谭笑之顷奄卒正统元年六月二十七日也春秋七十其先世居青州业儒後徙兖之郯城曾大父绍宗大父辉祖父夀康母朱氏以君贵赠父监察御史母孺人封妻刘氏孺人子男五长隣长垣县儒学教谕次杰次英次辅次恭辅先卒孙男二兴道兴邦士奇与君同朝素熟君德善於江陵杨公弘济江陵公尝为君着传至是又道隣求为墓文嗟乎李君外严重而内明恕处也孝於亲惇於乡仕也所历劳绩焯焯而冰檗之操夷险不贰尝自号复一贞士考其平生隐显穷达履之正执之固所云贞者不其然哉不其然哉故特为之表

赠文林郎河南道监察御史刘君墓表

君讳循字率性姓刘氏系出汉长沙定王发初繇长沙徙安成後由安成徙泰和珠林累累有科第为泰和之望又由珠林徙吉水夏朗又累累有科第为吉水之望宋咸淳元年进士官至文林郎桂阳州教授曰天声其子益厚始不事进取而益厚子惟德孙永寜皆以博学惇行见重於乡党君永寜之子也早知务学师从父湘隂州同知鹤皋任县丞长辅及乡贡进士王光荐咸器重之治书经博通子史百氏有志举进士业成而科辍暨科复父母俱没慨然叹曰不及於养矣禄奚为哉遂不出志於训子弟犹勉其从科举曰学者固将行之且吾世业不可无继也平居事亲孝奉养葬祭皆以礼抚弟妹恩意曲尽以耕学立家而行之以勤俭为人公方不肯苟且阿狥言出而人服襟宇洒落喜种竹环所居数千竿题曰竹斋时时掀髯歌咏其中不与尘俗接也盖年五十有五而卒配王氏继张氏子男四长鼎贯永乐乙未进士为监察御史次亮次敞次衍女三人长适王若旦次适张宗琏永乐甲申进士自刑部主事再陞为大理寺丞次适曾传昌孙男四洪熙元年用鼎贯贵赠君文林郎河南道监察御史余未及识君而与宗琏鼎贯游皆笃实自重盖有以知君矣而君弟缵述君之行称其材猷智识度越常情学士曾公尝志君墓叹其使得施所蓄所至未可量则君之处也岂不足乎用世之具哉非各有志乎鼎贯又求余言故为之墓表

故广西布政使司右参议林君墓表

广西布政使司参议林公永乐九年九月七日卒春秋五十有一林之先居光州固始唐末讳靖者从王审知于闽以功封忠烈侯终于闽子孙遂家福清之古隆至元讳廷玉隐居不仕生考亭书院山长时中山长生福建行省员外郎子华公之父也员外元季镇潮州又家於潮公讳兴祖字伯祯幼頴敏嗜学七岁而孤母陈守节不嫁教育之稍长出从明师十四能属文十五从师授春秋经日习举子业家贫教授以养母而能尽孝母尝坐舅氏累及至县庭将笞之公叩头哭哀请代笞县并释其母子翌日县以礼币举孝廉上京师授山东蓬莱县主簿持恭慎凛然冰檗之操三年坐稽公务降龙江驿丞丁母忧去服阕改仪真逓运大使陞邵武府仓大使郡中岁饥尚书夏公时巡抚福建得便宜行事郡集其属谓曰民莩可悯孰能诣巡抚求赈者方隆暑惔赫衆莫应公曰兴祖当行即怀郡牒昼夜倍程以进夏公览牒从容未有言公恳恳言民命危急仰公如慈母义形於色夏公遽檄郡发廪所活数万口郡守丁原振荐公于朝陞当涂知县有寛惠恺悌之政兴学以育才表善以励俗而廉操如蓬莱吏民戴之满一载陞代府长史赐勑谕及袭衣文绮当涂耆老数十人伏阙下乞留不得皆涕泣去公为长史夙夜思所以匡辅之道疏陈十余事又随事直谏不见听朝廷知之召还改工部都水郎中居无几陞广西右参议时安南逆命朝廷方出师讨叛授之事命驰驿焉既至即躬诣边境周视嶮易绘图以进且献所规画又请兵之所加止罪叛逆预禁将士俘获生口用慰来苏之望踰年安南平郡县其地调交址绥辑降附振起凋残夙夜尽心焉一日余寇复叛公分守盘滩城所招降三十余人皆在城中寇围城急主帅虑三十人为变将尽杀之公曰吾既许以不死杀之不信将何以得後来者且三十人何能为卒不杀而寇解围去公在交址再岁朝京师至滕县卒其为人端重有雅度终日端坐人未尝见其疾言遽色事寡姊如母训育孤甥如子卒致有立其友张礼闻为学正死宾州子政孤弱不能归公至广西召与其子同学业成厚赆遣归後政亦致显宦公居官有实惠及人性澹泊不殖货利家无余赀惟积书数千卷尝指示其子曰吾以是遗尔足矣汝勉之好为古文所赋诗有棠隂清趣集藏于家其配黎氏故名族有孝德後公十年卒子男一厚永乐辛丑进士今为郑州知州女二长归段某次归百户周镇孙男五举皋翬凖翀女二公卒之明年厚奉葬于郡韩山之东先茔之次今二十年矣具事状介吾友彭子斐求墓表余其会试礼部时考官义不容辞故叙次而为之表曰

孝笃於亲行备於身仕有及民呜呼伯祯君子哉若人

太常博士杨希淳墓表

吾泰和杨颢希淳永乐辛丑进士授太常寺博士能谨其职事有称於缙绅君子三年天官考其绩冣援例奏授勅命赠其考彦通文林郎太常博士妣韦及故妻刘孺人而封其继母周为太孺人颢遂奏请归举焚黄之典命下而病作更数医不治宣德七年十二月初三日卒於北京享年四十有五搢绅君子闻其卒皆嗟叹惜之希淳为人笃实清慎事亲能孝事长能恭处人能信临财顾义其贫未尝戚贵未尝恃直而不肆质而不朴澹而可亲吾识其大父舜卿及其父皆乡善人希淳会试礼部时余其座主也其为博士也公务甚简余邀置隣居而辟馆延之授徒凡再岁旦夕相接察其言行表里始终一致焉呜呼乡人俊秀以言语政事驰声誉自视高出希淳上者比比而是而夷考其行平实如希淳者盖无几人吾恒私计希淳足以长保禄位无颠蹶之患而一疾遽已非命也夫非命也夫然君子於希淳之论定矣其弟希武以其榇归葬泰和吾故书其行之槩授之使表诸墓其详见诸墓铭者不复出也

何子玉合葬墓表

太医士何彦徵在京师以医见重公卿大夫而於余往还十余年相与尤厚其为人孝友平居致其父母之乐既徵诣京父母病且没皆不获在侍下语及辄泣涕澘然一日具其父母之德善诣余拜且言曰不肖孤不孝亲在不得尽终养之私亲没既不能卓然有立以显扬万一又不能图不朽於荐绅先生文字间是重其不孝也凡世之不泯其亲者率有表着於墓今窃愿徼惠下执事余固乐道人善矧惓惓孝子之心哉按何之先汴人宋有讳某号进斋者为国子学录从高宗南迁始家镇江之丹徒世业儒至讳暹字明德辛苦力学遂名所居斋曰明德用自儆学成不仕以医可以及人遂精究岐黄之书有名於世其子煜字景宣亦深於医而切於惠济所及人尤广娶石井里儒家茅氏生子男三人子瓛子玉某子瓛务学善楷法洪武中召书诰西掖既当授官引疾辞子玉彦徵之考也讳璧为人和厚谦慎於事亲敬长咸当其分宗戚有孤贫无依者教育之底於成鳏独者供养之终身贤士君子多乐与之交其礼度雍雍如也卒於永乐戊子九月十日春秋五十有七配郭氏元市舶副提举原德之孙处士源之子讳妙寜生有令质年二十有五归何氏於事舅姑有妇道相其夫有妻道成其子有母道可为女德之备者欤永乐庚子十月十日卒春秋六十有七合葬其邑之长乐乡凤凰山之左子男二彦徵彦宗女一归吴祥先卒孙男四儁仪伦佑女四吴信杨悼其婿也其二尚幼曾孙男四女二考何氏之先以儒医闻若子玉之太父父所及人多矣至子玉其施於躬仪于家亦皆善人长者也虽未尝显融於时古称仁者有後将其子若孙之振耀光大庸可量哉庸可量哉

周宗苑甫墓表

顾山之西麓周氏暨阳名族也世有善德暨阳多巨室而至今言务善之家必首推周氏盖自其郡邑之贤守令与士君子而下至闾阎畎亩无间辞云周氏至伯源当元季寇乱东西窜避备尝艰苦我国家平定海宇始复故业辛勤薙莽除荒治田庐以务本植善功未半其乡譁讦之风起伯源不幸陷诖误谪戍山东後徙云南宗苑甫父也宗苑甫讳阆方其父去时始成童念其父志之未成也奋起卓力致勤蚤莫家日以裕而饬躬务学孝友睦婣之行见称乡党公家徭赋惟恐或後又不幸陷譁讦者之诖误谪戍广右後以疾代归方将优游田里以奉亲教子自适居无几疾加竟不起永乐五年十二月十六日也春秋四十明年葬顾山之隂祔其祖之茔宗苑甫仪观丰伟端重阔达有智识忠信乐义虽处艰难细行必谨平素急人之急賙穷恤丧视为当然惜其不及下夀且忧患之日多也配夏氏子男二伯曰璂仲曰珪皆谨行如父女二李枢郭琛其婿孙男三振拱某女九至是璂珪痛其父之生不获伸也将图伸於没之後奉事状及书求表墓呜呼暨阳素称道院盖谓风俗醇厚清净无事也数十年来薰染邻邦浇漓嚚讼之风往往有作虽不过千百之什一然骋其险於伤人害物善良何以遂安也宗苑甫父子是已宗苑甫虽忧患艰危之际而立志持行颛颛不改平时岂非君子者欤故为之表

东里续集卷二十九








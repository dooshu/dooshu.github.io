◇答释法云书难范缜神灭论

至理虚寂，冥晦难辨，言有似无，言无实有，妙於老谈，精於释教，辞炳金书，文稽玉牒者，由来尚矣。主上道括宇宙，明并日月，隐显之机必照，有无之要己览，遂垂以明论，训折臣下，导诱既深，训义方洽，凡在有心，孰不庆幸？蒙示天制，谨加读诵，垢吝云消，时兼欢。法师果深昔缘，因会今法，离五欲而入八解，去三界而就一乘，复得预闻德音，弥足欣赞，惠告沾及，戢佩实深，韦睿和南。（《宏明集》十。）


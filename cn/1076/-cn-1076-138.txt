卷一百三十八

<史部,诏令奏议类,奏议之属,历代名臣奏议>

钦定四库全书

历代名臣奏议卷一百三十八

明　杨士奇等　撰

用人

宋哲宗立傅尧俞自知明州召为秘书少监兼侍讲擢给事中吏部侍郎御史中丞奏言人才有能有不能如使臣补阙拾遗以辅盛德明善正失以平庶政举直措枉以正大臣臣虽不才敢不尽力若使窥人隂私抉人细故则非臣所能亦非臣之志也

元佑元年平章军国重事文彦博奏曰臣伏蒙圣恩特差中使降手诏询访仰披训旨俯集兢营恭惟太皇太后陛下坤厚博载天光大明自听政以来发号施令及进贤退愚时政汚隆或因或革小大惬当中外欣悦所谓宗社无疆之福太平浸隆之时矣而犹谦勤退托以臣遭遇累圣久窃重任又谓其犬马之齿加长宜有重言曲赐下问乃询黄发采刍荛之义臣敢不勉竭愚忠粗裨虚伫夫治体之大莫大乎任贤纳谏近者所用辅相所擢谏宪皆久积时望大协舆情必能弼直献纳上副陛下求治深切之心以至罢去市易减损青苗停养保马免纳役钱寛保甲按阅之频遂丰民耕种之业此则市井畎亩之人欢呼之声必已达於天听矣岂在老臣条陈而後详然上之数事有损无益不可久行而罢者本非朝廷所图皆是近年以来臣僚急进侥幸成风率务妄起事端自求总领粗有微效则过求恩赏事若有害曾无责罚欲其省官省事民安政治不可得矣为今之要当革此弊自去年以来斥去聚敛之臣颇寛农商之利四民乐业万国欢心无名之入多已削除有常之用当要丰足今之户部实主邦计尚书侍郎郎中员外未闻精择久任惟见屡迁数易欲使何人专任其责国之大计安所望哉此乃朝廷所宜先而不可忽也又谓臣之所知堪大任者臣素愚昧艰於知人然累玷钧衡之任惟在荐贤以图报国方其当轴任人极於慎柬拔十得五安敢庶几及出领外藩将踰一纪朝中多士罕有识知虽有所闻莫更所试轻议论荐恐未审详然熟闻士论谓枢密直学士刘庠端正有守虽已在近职久从外补臣向在枢密庠在太原边事民政镇静不扰光禄大夫前吏部侍郎苏颂性行淳和学问该博於本朝故事多所详记若备顾问议论当有裨益朝奉大夫京西路提点刑狱刘奉世才力精明所守坚正向为枢密院检详及中书检正颇得时誉若并召还左右宜有所补更乞圣明详择或更有新进可副柬求容臣博访别具奏陈况天下之大必有多士寘於周行然自数十年来养育人材有所未至盖乡里举选不兼取文行礼部覆试类收肤浅之学今若条理学校贡举之法庶几取士得人以次擢升大任则济济以宁如周之盛方朝廷大推仁政勤恤民隐亲民之官专在守令臣谓宜申戒吏部慎择其人政得以和民受其赐前代铨衡授官之後多赴政府引验问其所长或采其已试之效而遣之间有昏谬不才类多退落如此则郡县得人政事修举又用人之法当各因其才器孔门四科分政事文学之品亦须就其所长而受其职职乃无旷前朝选试文学之士即寘於馆阁育材之地渐进用之杂学士待制皆主侍从备顾问议论以裨时政今则尽补外任臣谓宜略定员数留充左右供职久当察其器识缓急执政阙人便可佥议进擢臣蒙诏旨询访敢不倾尽所蕴但以老昏言无伦理不任陨越惶惧之至

二年彦博又乞中外官久任上奏曰臣以中外任官移替频速在任不久有如驿舍无由集事何以致治故累曾上言乞中外官各令久任须满资考近日以来迁改尤为频数盖由风俗躁竞例欲速迁执政者或避怨谤不能镇静欲望中外治安未可期也臣欲今後凡差除中外官并具见在任官年月满未满须令任满方得交替如是急速藉才须要其人则不拘此制其任满得替之官须具在任实有劳绩方与照会合关陞差遣所贵官吏自此不敢苟简欲速百职自然修举

贴黄臣累曾上言以吏户刑部官属主选大计刑罚并外任监司及亲民之官并须久任此系朝廷致治之本不可忽也今乞与三省更申明祖宗旧法遵守施行

元佑元年门下侍郎司马光乞令监司州县各举按所部官吏白劄子曰检会监司知州通判於本部官吏内有罪恶显着而有失觉察者并连累责降虽有旧条然未尝一一行遣又虑一路一州吏衆多上位觉察不尽又未指定合觉察事件致寛者则一切不问急者则滥及无辜又凡为监司州县长吏当进贤退不肖不可但令觉察有罪不令荐举贤才今欲立举荐四条一曰仁惠【谓安民利物衆所畏爱非疲软不立曲取人情者】二曰公直【谓心无适莫事不吐茹非内私外公实佞诈直者】三曰明敏【谓深察情理应机办事非饰诈掠美利口矜功者】四曰廉谨【谓安贫守分动遵法度非诈清钓名偷安避事者】按察四条一曰苛酷【谓用刑繁苛残虐踰法者】二曰狡佞【谓倾险巧诈危人自安者】三曰昏懦【谓不惠物情依阿无守者】四曰贪纵【谓饕餮无厌任情不法者】凡监司州县於所部之民皆得以此八条举按官吏其举荐者於本部官吏之内有仁惠公直明敏廉谨者可举则举无有定数县举之州州置簿记姓名州举之监司监司置簿记姓名监司举之朝廷中书置簿记姓名各随所举行能任使以试之果有实效则渐加旌异其按察者监司专按察知州军通判路分都监以上知州军通判专按察在州官吏及诸知县知县专按察簿尉及县界内官吏若有苛酷狡佞昏懦贪纵者县体量申州州体量申监司监司体量申奏续更体量的确事迹纠发施行若有失察觉别致因事彰露其监司降知州军知州降通判通判各降一资知县降监当其余所部官吏监司知州军通判皆得按察但不坐失觉察之罪即挟情按察不以公者候勘鞫见实日依常法知县惟得具事迹申州不得擅勘命官太常少卿梁焘乞五事论相之得失上奏曰臣闻自古圣主贤君任用宰相必取天下公议之所在者得公议则人望得得人望则人心得得人心则四海懽欣交通而无事四海懽欣交通而无事则坐享太平之福隆太平之基矣伏惟太皇太后陛下严静仁明与天无私恭惟皇帝陛下孝敬聪哲嗣隆正统宜得老成道德之臣以为宰相济以二三耆哲同寅协恭咸有一德使圣贤事业相资而成康靖之功此宗社之福生灵之幸也夫天下之人所共尊敬依归者人主也宰相不敢为欺蔽侮慢是与天下之人同心以事其上也以是而人心喜之公议从而归矣以其尽忠尽公也宰相敢为欺蔽侮慢是不与天下之人同心以事其上也以是而人心怒之公议从而去矣以其不能尽忠尽公也当公议所归人主虽欲不用之不可得也若不用之是抑天下之喜心也邦国所以安者以人有喜心也喜心岂可抑之哉是虽欲不用亦不可得也况有用贤之志乎当公议之所去人主虽欲用之不可得也若用之是激天下之怒心也邦国所以危者以人有怒心也怒心岂可激之哉是虽欲用之亦不可得也况有去邪之志乎前世之主皆务崇用辅佐以兴起治道然而一失所由流患後世初有害政之累终有难制之忧甚可惧也惟圣君贤主为能得之於是获上天之敷佑洽四海之懽心其初至明甚易也臣辄言人主听言受事之规摹以广论相之得失惟陛下录其忠而裁择焉宰相者患专权固位窃用人主之威福也夫持权久者习强矣未有不好其权者也居位安者贪宠矣未有不固其位者也好权则忌人为切固位则谋身为深公议之所不与也有以恭俭行已夙夜在公善则称君过则归已不敢避所难不敢忽所易惟知尊主威而尽忠於上可谓不好权不固位矣是公议以为可任宰相者也宰相患在立朋党以私灭公相为倾危而蒙人主之聪明此公议之所不与也有以中立不倚孤忠自守进一士必以其公誉而不敢以私爱也既进之必曰主上之明以避其恩退一吏必以其公毁而不敢以私恶也既退之必曰朝廷之公以当其怨国家之事必正色直言力行而不囘不委曲交结以避一身之危不俛仰顾忌以藉衆力之助惟知尊主威而尽忠於上可谓不立党矣是公议以为可任宰相者也宰相者患在以权位妄自尊大以逼主势上有轻易人主之心下有陵侮多士之气此公议之所不与也有以谦虚冲约折节下士不恤己之劳苦以君逸民安为急不恤己之菲薄以君裕民富为先惟知尊主威而尽忠於上可谓不以权位妄自尊大矣是公议以为可任宰相者也宰相者患在不以正道事其君不恤是非利害惟君意之是成惟君欲之是从至於政疵民病而不为显言依违因循而不为更张此公议之所不与也有大公至正为心与人主同道一德慨然以立忠言奋然以行正事意在成国家之利而除生灵之害惟知尊主威而尽忠於上可谓以正道事其君矣是公议以为可任宰相者也宰相者患在务结私恩蔽善丑正诱集群邪阳尊忠良隂结奸恶扞据要路相为死党一倡十和表里相应幸上之未悟得以肆行其志此公议之所不与也有以乐善好贤安君静民为事谓爵禄人主之柄也非臣下所敢专必公言於庙堂而请决於上使清明之恩平行而直流开张公道销除奸朋惟知尊主威而尽忠於上可谓不结私恩矣是公议以为可任宰相者也凡此五者所宜辨也君臣之大要古今之先务也人主得之以为安荣失之以为忧悔故圣君贤主必明察而审择独断而力行也陛下如天大明无幽不烛真伪邪正判别白黑诚以晓然知公议之所在者自有人矣伏愿自强明德任贤勿贰用公议所在早命宰相以慰人望以收人心自然隂阳和而风雨时矣一旦明制布告廷臣喜色相视国人欢声相闻四方忠义咸归一德天下之愿也臣迹在疎远接士民最近闻公议为真且熟辄敢布於天听愿陛下信其公议之在下者果如此也臣远观诏书近覩政事仰识圣意明目达聪欲通下情而尽公议乐闻直言不吝改作是正人端士千载会遇不可失之时故臣不敢苛举细故上浼宸聪辄忘僭越论国家之大者远者臣区区之诚以谓人主之职在论一相论相之得失安危之所以分干冒宸严臣不胜尽节竭诚激切之至

焘改右谏议大夫乞亲贤疎佞坚其始终上奏曰臣闻天下治乱在贤佞而人君之道以用人为先得之贤则君德清明政由忠厚百姓和乐四夷宾敬而朝廷尊安矣故治之所由兴者在此甚可爱也失之佞则君德蔽蒙政由烦苛百姓怨欝四夷骄侮而朝廷危辱矣故乱之所由起者在此甚可畏也自古帝王莫不知之然得之贤人常少而失之佞人常多其故何哉盖始终之势异而谨忽之心殊也夫治乱之作当其微时间不容发至其着也判如霄壤之异人君者所宜深戒早辨谨持而不失毫厘也贤人之事君也主於尽忠尽忠则不欺不欺则至公至公则言有所拂事有所违人君者初则亲之终则疎之方其急於求治之时责其尽忠励其不欺行其至公虽有所拂违而必喜之及其久也习於既安而或怠於为治以既怠之心处拂违之间故终有所厌而又疎之也贤人疎则佞人乘隙以入矣佞人之事君也主於不忠不忠则忍於欺罔欺罔则为私为私则言皆谀悦事皆柔从人君者初则远之终则比之方其急於求治之时惟知佞人之善眩惑聪明也必严思虑以待之及其久也习於既安而或怠於为治以既怠之心处谀从之间故终有所爱之而又比之也与贤人俱时有以忤其意然而卒至於治与佞人俱莫不得其所欲然而卒至於乱此治乱之相去甚近而甚着则尧舜桀纣之分霄壤不足以侔其远矣惟大圣人为能广其聪明谨其好恶峻其去取坚其始终以收天下之忠立天下之公成天下之治举以此也恭惟太皇太后陛下以大公至正制臣下皇帝陛下以至仁纯孝承祖宗亲用忠贤风节颇厉疎斥奸佞朋党渐消清明之德日以尊忠厚之政日以修和乐兴於百姓宾敬见於四夷太平之功指日可待矣诚愿陛下自强刚德如天不息必使怠惰之意不少动於清衷察两端之倾危排根而去之明一忠之静正举类而进之将令风俗纯厚朝廷尊安近者献其忠远者扶其公仰跂仁祖之治不难及矣惟圣心少加思焉臣愚不胜惓惓尽节幸陛下裁纳焘又奏曰臣伏闻诰命除给事中顾临待制河北都转运使清议颇为朝廷惜之临昨任河东转运使未久陛下召入为给事中是知临之用宜在朝廷顾临论思献纳号为称职未久复出为转运使士论以此疑之未有以识圣意之所在也窃以侍从之官亲近主上其进退系朝廷轻重不宜辄有改易今以转运使求其在外者宜自有人以给事中求其在内者如临恐不易得伏望圣慈特赐指挥留临依旧供职庶朝廷多得正人上下相维共守祖宗之法度纪纲助陛下求治之意

五年焘为御史中丞又论宰相以礼去者可以复用上奏曰臣伏见陛下眷遇大臣极其恩礼不忍闻其过恶轻夺其位使伤其进退之名所以委曲容覆真有天地之赐为大臣者何以副陛下之深仁乎祖宗之时宰相率二三年以礼去今宰相率二三年以罪去礼去者顾义重虽有功而必去罪去者顾利重非有罪则不去以礼去者可以复用以罪去者不可以再来盖祖宗之大臣皆以名节自重一举动必存大体必副人望不敢专宠禄以自爱不敢挟权势以自强日思以得罪为忧以妨贤为惧故率三二年自引避位朝廷褒答自有恩数其优者为使相其次犹须超进数官为大学士其在位也名益重望益高眷益厚一旦复用则中外之民莫不以为宜皆为朝廷助喜此所以朝廷重也其间亦时有贪鄙之人当去而不去以固位恋禄清议己不容矣以之招致人言暴着过恶从而罢遣之殆不过一谏官一御史论之则已不能安矣如台谏合攻连击者衆则终身不得复用故以礼去者多以罪去者少大臣既已法小臣从而廉士大夫化之皆磨励振洁以节操相高风俗纯美由此道也比年以来大臣皆以窃禄偷安为计寖以成风虽有大过犹巧自掩盖恐其失位一二人言之不知求去台谏官共言之又不肯去至於纷纷不已上不能止其言竟出其章疏然後请退圣恩乃听之公议为之鄙薄私友为之叹惜丧其节守败其名誉冒其过咎终以疎絶朝廷虽以乏人而欲用之疑其奸心之不测畏其清议之不容卒不敢用既以有罪不可复用必用其以次者安得人材衆多而为用乎朝廷将无人可用矣此不可不思也祖宗之时辅相之材非不多也然而进者必以其贤退者必以其礼去而复来所以用之不足也臣近尝建言乞陛下许吕大防以自请罢去相位者正为如此若蒙陛下许吕大防令以礼去不惟大防得其进退之道且掩覆其罪状不为臣言之所指擿不为公议之所不容使之养望於外它日用之必无敢议者设有议者其迹以无罪而去陛下主张之无累知人之明矣是於大防其有天地之赐足称陛下眷礼之本意也非独以安大防也又以示後来之人皆思以礼去位而渐以名节自重如祖宗之大臣也朝廷由是尊矣伏望圣慈以安危为计治乱为念以养大臣之誉望为意以励搢绅之廉隅为术保全大防今日之去存全大防它日之用兢谢旱烈之谴销厌愁怨之气上敬天道下顺民心中不失君臣之恩一举而三善得岂不美欤伏惟圣神采纳天下幸甚

哲宗时焘为尚书左丞与同列议夏国地界不能合遂丐去哲宗遣近臣问所以去意且令密访人材焘曰信任不笃言不见听而询问人材非臣所敢当也使者再至乃言人材可大任者陛下自知之但须识别邪正公天下之善恶图任旧人中坚正纯厚有人望者不牵左右好恶之言以移圣意天下幸甚

元佑元年范纯仁上奏曰臣近以辞免恩命伏蒙圣慈累差中使封囘劄子宣谕丁宁者愚贱之臣屡烦天听再蒙遣使恩典过优固当勉励疲驽上副任使然臣有危恳须合力陈窃闻臣今来告命不曾经门下审读臣闻爵人於朝与衆共之所以昭示至公杜絶私门乃有司之职守为朝廷之典章此万古不易之规而圣王之通道也今闻台谏臣僚皆习文字论列而未蒙追改陛下必以谓进用辅臣已有成命不当因人之言轻有囘改以示睿断欲全恩礼臣之愚虑窃谓不然方今拔擢臣僚须宜号令多因公卿密啓或非陛下素知若不经历有司必然难得审当今来台谏官若俱有文字即是朝野公言其言当则人皆谓之忠贤其言不当则人皆谓之谗党各自保其名节岂肯轻易奏论非同一人私窃之言可以悞惑圣听陛下当坦然听信不必致疑彼皆陛下选用正直使为耳目之官岂有人而不用耳目而可以听视於天下也况陛下临御以来闻善必纳从谏如流今乃於臣告命特令不过门下言者必不肯已微臣必不敢居久?衆情恐失羣望不如因臣辞免特赐允从则上可以资陛下纳谏之明下可以成愚臣安分之志而俾近臣得职言路开通广帝尧舍己从人之风协成汤从谏弗咈之义一举而数善皆得在圣明可不务乎与夫微臣叨被误恩沮格公议利害相去远矣伏望陛下察臣竭诚为国不为身谋特赐留神采纳天下幸甚

二年纯仁同知枢密院事论韩维不当与外任疏曰臣窃闻门下侍郎韩维有与外任指挥臣伏见韩维公忠笃实禀於天性议论赏罚据理直前尽心国家不避嫌谤陛下用为执政可谓股肱之良伏惟陛下寛仁大度委任羣臣进退辅弼咸以至公今韩维未闻别有大过不候封章陈请遽然逐去必有奸人密行谮诉上误圣聪致陛下用贤不终使大臣失进退之节实恐正人失望有亏圣政伏望陛下深加睿思或因臣寮开陈却令追寝前命以成帝尧舍己从人之心以继商汤改过不吝之美臣被恩殊异难以缄默伏望圣慈深赐采察天下幸甚臣与韩维亦沾姻戚既欲上裨圣化难以避嫌自安更乞圣慈遍询文彦博吕公着已下诸大臣则知维之邪正若维果是正人则虽有些小过失全望陛下主张若以小过去之是使奸人得计恐非天下之福臣闻谤韩维者多言其引用亲戚乞陛下将进用过韩维亲戚遍问三省元是何人发意因与不因韩维自然有无阿私事状明白庶不误陛下至公惩戒之意

纯仁又论大臣辅政不当顾虑形迹上奏曰臣近见执政议论以章子厚父年将九十因明堂恩霈之後欲请除一乡郡使便其亲臣但见其可裨仁化不虑其他遂共以为当然继而闻三省奏上陛下即赐允许臣以陛下天地之仁念其垂老之亲不录往咎臣实喜不自胜遂於帘前仰赞圣德以谓自古臣子无如今日遭逢继闻谏官有言陛下遂寝前命亦是圣心从谏之美前日更蒙宣谕此事三省有失思虑戒其今後不得如此臣愚恐有言者以谓朝廷所怒之人不当遽有开陈又谓执政都徇人情必有主张之者致烦陛下宣敕戒谕丁宁微臣固宜佩服圣训然有未尽之恳亦当罄竭敷陈方陛下急於求治之时是臣子知无不为之际岂宜顾虑形迹蓄缩周防今所用大臣多是老於患难陛下奬之使进尚恐立志不锐思虑太周若更戒使远嫌则恐顾避保身自防不暇在陛下爱惜诸臣则为恩德之厚若使辅翊圣政却恐事无所裨盖人臣以匪躬自信为难媕娿固宠为易若今容其所易沮其所难则其间希意顾望之人翻为得计甚非朝廷之福伏见仁宗皇帝惟委执政一无所疑凡所差除多便从允而使台谏察其不当随事论奏小则旋行改正大则罢免随之使君臣之恩意长行朝廷之纲纪自正是以四十余年不劳而治况陛下方稽仁皇之治圣度如天从谏不倦任贤不疑纪人之功忘人之过皆是自古人君所难若更垂拱责成逸於委任台谏纠其误谬侍从罄其论思群臣一德一心陛下无为无事自然不须防虑百职具修坐致太平垂休万世天下幸甚

贴黄凡人於富贵功名皆愿乘时早立近用二三执政年皆六十已上或七十正是余年无几今幸遭逢陛下行尧舜之政擢居近辅可谓千载一时不於此时攀附神圣早立功名不知更待何日岂肯别怀顾望阿徇他人自取上疑以招危辱在常情且无此理况陛下以公望选择人哉其间或有进人不敢太速责人不敢太深者不过谓事当驯致不可黑白太明却恐扇成朋党害陛下和平之政矣万一因此恐有间言误陛下不细又蒙宣谕譬如人家尊长所怒之人卑幼岂可轻易寛解臣愚以谓不然盖人主之量当如天地无所不包衆人所欲进退则人主从而行之所谓舍己从人便无喜怒好恶之迹不使奸人测见意旨别生谗间以惑聪明古今尽然商鉴不远惟陛下稽察唐魏徵有毁其阿党亲戚於太宗者帝使温彦博责以不避形迹远嫌疑徵谢曰臣闻君臣同心一体岂有置至公事形迹若上下共由兹路邦之兴丧未可知也帝矍然曰吾悟之矣以此可见自古君臣之间不当更事形迹此陛下之所熟闻臣敢引而言之

哲宗时用二三大臣皆从中出侍从台谏官亦多不由进拟纯仁上言曰陛下初亲政四方拭目以观天下治乱实本於此舜举臯陶汤举伊尹不仁者远纵未能如古人亦须极天下之选

纯仁为右仆射论用人疏曰臣昨日面奉德音询及将用之人臣愚虽不足以赞陛下则哲之明然不敢不竭心极虑仰副圣问须至再三陈奏少补万一伏缘圣政之初选用股肱正如舜举臯陶汤举伊尹须宜誉望出衆才德过人方可以倚办国事化服羣心纵未能远比古人亦须极天下精选不宜参以中常之士悞知人之德伏望陛下深垂圣念少察愚衷慎推举直之方以称安民之化

纯仁又论择台谏疏曰臣累闻德音欲选择台谏官命自中出事既出於宸断发自至公宜须言路得人则中外快惬然臣愚以谓台谏者陛下之耳目朝廷之准绳可以分别邪正规助风化百职之中其任最重当陛下初亲庶政四方拭目以观知人举直之化万一小有失当涣汗难收纶綍既行所系不细更望深留圣念慎加审择则天下幸甚

纯仁为中书侍郎奏举彭汝砺疏曰臣近曾具可充台谏官人姓名奏入亦曾与邓温伯等面奏彭汝砺等可为御史中丞乞陛下早赐点差至今未蒙降旨伏缘举直错枉则天下心服孔子曰举直错诸枉能使枉者直盖用得其人则不惟朝廷尊严亦可使天下士风知所趣向则其选用当否所系不轻臣职叨宰弼今逾半年未尝进用一贤以居要剧於臣可谓失职朝夕不遑宁处所以不避烦黩天听伏望睿慈早赐选择庶当圣政之初得以化服多士

元佑元年御史中丞刘挚等论安焘敕命不送给事中书读上奏曰臣等伏闻除安焘知枢密院事因给事中两次封驳不当遂蒙特降指挥更不送本官书读直下吏部施行臣等窃见安焘差除未论当否然朝廷命令之出必由门下中书省审而後行所以谨重防察示至公於天下也今陛下除一大臣因其封驳不当遂废给事中职业不令书读则是命大臣以私矣私门一开将何以振肃公道维持纪纲乎伏惟陛下临御以来政事之举皆合至公独此一事设施乖戾恐於盛德所损不细臣等深为陛下惜之伏望速降指挥追还告命及详览臣寮前後论列安焘章疏别赐指挥以全朝廷典法贴黄制敕不由门下及省审书读不备则不成命令其经历之司必不敢过被受之人必不敢当

挚等又上奏曰臣等累次论奏安焘知枢密院不当其录黄不令给事中书读及经历受付官司并不覆奏乞寝罢追改正其罪今已数日未赐俞允臣等以谓朝廷高爵重位非有德与功不可虚受若以恩礼假借则不协公议今安焘才望素轻备位枢府已为忝幸一日骤有迁进躐过衆人士论纷然谓朝廷除拜枢府之长殊不遴选非所以镇社稷服四夷命令既出给事中不得书读於法式未备而施行门下一省官存职废纪纲紊乱此事尚书仆射左右丞皆无一言建明执奏遂付有司乃是上下废法中外徇私何以训治四方维持万世所系甚大极可骇叹恭惟太皇太后陛下保佑圣德以修正法度为急今有此举人皆惜之非独惜安焘差除之过分盖惜国家法度之废失也伏望圣慈检会臣等累次论列事并今来奏陈寝罢安焘除命所有经历受付官司并乞早正其罪其范纯仁录黄指挥仍乞由门下省书读省审施行

挚又乞追还安焘等告命及施行经历付受官吏之罪上奏曰臣近见安焘范纯仁告命不由给事中直付所司臣以谓朝廷之大失政也故寻具状与台官连状共四次论列至今未蒙追正臣诚不知陛下命令不使给事中书读此何意也将惮其封驳耶厌其封驳耶夫天下之理不过是非当否而已陛下试思之今来进用焘等若果当其人不缘私授则天下必以为是而给事中虽百十封驳犹当终使之经历而後行不然罢其人可也若焘等之进不由公道理有未安天下不以为是而给事中乃能封还驳正则是拾遗救失善守其官有补于国者陛下当嘉纳而改为之乃盛德之事也不当厌惮其言而废其职也今陛下以给事中之言为是耶为非耶而陛下何故自隳典宪为此委曲行政不由於直道命官乃出於斜封不知谁为陛下建此谋者今於门下之录黄明书云奉圣旨更不送给事中书读於吏部之告身给事中衔下明书云奉圣旨更不书读制命乖当未见有如此者实恐取谤四方贻讥後世不可忽也录黄初下既见批留则门下侍郎合行进驳不合放出既出之後尚书省左右仆射左右丞亦合执奏不合承行既行之後命令不全吏部亦合申禀不合书告是官司上下皆阿谀苟且失其职守坏乱纪纲成此缪误以累圣德臣不知陛下以名器禄食养大臣置百官将何所用之凡人主出令差误古今所不能无但左右之臣将顺救正之则不至於成其失况皇帝陛下富於春秋渊嘿之日而太皇太后陛下听政不出房闼之时乎夫斜封墨敕滥官横赏乃前古之所以召乱者也今大臣欲以此事事陛下若门户一开何所不有欲望圣慈询问大臣命令如此施行是与不是苟以为是则可谓罔上迷国苟知其非而不言则可谓不忠尚可以任人之国乎伏请速降指挥追还焘等告命依国朝典故行下所有门下侍郎及尚书省官属吏部官吏各有前项罪状伏乞以臣此章并前後论列文字付外施行

贴黄进任大臣而不使告命徧历门下乃是陛下先以私自处也制书不全而受之是臣下以私自进也上下如此则何以厌服中外臣固知焘等之必不敢受也

陛下临御方踰年正当谨守祖宗法度以销压权僭今差除告命偶有差失左右执政既不肯建明而台谏之言又不蒙听纳则朝廷阙失谁复救之陛下既已沮坏给事中所守而又欲隳言路职业臣所以夙夜忧惧不能自已非独论焘之进退而上惜朝廷纪纲所以防微杜渐而已

挚又论司马光薨当谨於命相上奏曰臣伏见左仆射司马光薨逝朝野人情惊悲一词皆曰天乎不憖遗一老以大济我国家而夺之速此何理也臣恭惟陛下以至明至圣首识光忠置诸左右举天下以听之而光亦以大忠直道忘身徇国虽奸谋异心百端排沮而横身当之夙夜尽瘁以死图报其纯诚至公足以荐天地而贯神明真所谓社稷之臣矣然而非陛下信任之明仰成之笃则光亦安能自行其志故天下不独美光事君之尽节而以陛下任贤不贰为难能也今光云亡两宫车驾即日临奠赙襚之典有加故常下至搢绅善士闾巷乡野之人罔不为之哀叹而惟是奸邪之党丑正恶直之徒颇已相与有窃喜之意盖小人从来怏怏不便於新政藏情匿迹日夜窥伺常幸有非意之变以冀善治之不能成今其臆度以谓陛下既失光之助则前日求治之志必稍变懈遂可以乘便投隙荧惑而动摇此其所以喜也且陛下为政以来收拔衆正布列上下制国之法除民之害虽节文润色有未齐者至於大本已定十之八九矣惟陛下益加之意常以辨别邪正保邦爱民为念坚守此指终始如一而已行之令持循无变则治道成矣庙堂之上必有如光之事朝廷者臣实惧陛下悼光之後谓谁助我者而意稍有间则邪谋隂计或起而乘之此臣之所以为私忧而献其说也抑臣又有过计之言盖今上宰虚位窃惟不日制诏命相矣此尤不可以不谨外论籍籍谓文彦博必代光之任臣固知不然然於万一之中不可以不言彦博年逾八十爵位穷极於天下矣前日陛下假其威望以为朝廷之重其官则天下之师其职则平章军国重事陛下之礼元老尊崇优佚可谓得其体也今若任之以为相三省有职守矣其成败之责岂师臣之所宜当其繁悉之务岂老人之所能办殆非所以处彦博也又彦博於知人非其所长贤士大夫罕出其门近日有所荐论衆皆传之为笑若居上相引用人物每每如此今日引一二明日引三四积而至於百十常才列于朝路非小害也其人重其位高有所荐者若陛下违其言则伤恩皆从之则害政又非所以安彦博也臣昨四月中已曾建论此事矣故今日之命相实系天下之安危与善政之成败可不重哉伏望陛下详考历选得其人而任之以尊庙社以厌公议臣不胜陨越待罪之至惟陛下赦其愚而察其忠

哲宗时挚为侍御史乞选监司澄汰州县上奏曰右臣准尚书省劄子准十月十八日圣旨指挥节文比者诏令屡下以寛民力便安公私官吏或致废格自今州县悉心奉行监司点检御史台觉察弹奏者臣有以见陛下诚心爱民慎重政令天下幸甚臣窃谓州县之政废举得失其责宜在监司夫监司之任亦重矣人一有贤不肖则环地数千里休戚系之曩时朝廷大更法度选建推行之人故不以资任务得果健强锐猋厉风生之才盖规以就事倚办於一时及法行事立矣而其後用人犹复因袭未曾权量时宜有所张弛之也是以至今使者之政刻核褊廹相师成风郡县承望亦莫敢不然使民不见德与义而惟刑是觌惟利是闻者盖亦久矣斯岂政令之本意然哉奉宣缪戾积习至此故也比蒙圣明哀念元元取监司罪恶已甚者既去之矣然其余人材颇尚駮杂情志未一各怀所私盖其隂有观望者则必习常而慢令以致惠泽之壅其浅中觊利者则又将矫枉而过正或废其所宜治之事二者不可不察也惟得其人庶惩此患臣欲望圣慈详酌河北河东陕西素号剧部向来所用使者出於暴进多非更历民事人微望轻虽自过为威刻而下终不服今宜稍复祖宗故事於三路各置都转运使用两制臣僚充职以重其任自余诸路亦望推择资任稍高练达民政识治体近中道之人分补监司之任明授之以诏令使忠厚安民而不失之寛弛肃给应务而不失之浅薄部使者诚如此州县之政随之则先朝之仁政陛下之恩德庶几下究而与民休息无难矣考察见任之无状者一切澄汰罢之被罢之人苟非有显过宜还其资考别为任使要令不至於失职无聊而已方今先务恐实在此伏望详酌施行

挚又乞令苏轼依旧详定役法上奏曰臣闻中书舍人苏轼辞免详定役法有旨不许又具辞免者窃以差役之法最今重事陛下欲使利害曲尽置局讲求此甚盛德自置局以来为日浸久未见就绪而议法之官颇已屡易今闻轼以议有异同力欲辞避人人如此则法度之成何时可冀乎臣闻五味不同而适於口者味相足也五声不同而悦於耳者声相备也一可一否一是一非杂然并作此议之所以同归於尽一人曰可皆曰可一人曰是皆曰是信如此又何以议为哉议有异同正宜反覆曲折相足相备以趋至当而遽为避就非独议法难成使奸人乘之投隙伺衅摇撼法意非国之计也臣愿深诏执事者毋矜能毋愎衆毋以小利妨大体使利害曲尽以称朝廷之意所有苏轼且令依旧详定仍乞催促成就以时布宣镇慰天下喁喁之望

贴黄吕大防范纯仁韩维皆系朝廷迁擢兼官为执政事无不领虽离去本局其责尚存轼若陈乞获免则不复干预非大防等比不可不论

挚为门下侍郎与同列奏事论及人材挚曰人才难得能否不一性忠实而才识有余上也才识不逮而忠实有余次也有才而难保可藉以集事又其次也怀邪观望随势改变此小人也终不可用哲宗及宣仁后曰卿常能如此用人国家何忧

元佑元年翰林学士朝奉郎知制诰苏轼上论冗官劄子曰臣伏见近日言者以吏部员多阙少欲清入仕之源救官冗之弊裁减任子及进士累举之恩流外入官之数已有旨下吏部礼部与给舍详议臣窃谓此数者行之则人情不悦不行则积弊不去要当求其分义务适厥中使国有去弊之实人无失职之叹然後为得也欲乞应任子及进士累举免解恩例并一切如旧只行下项

一奏?文官人每遇科场依进士法试大义策论如系武官即试弓马或试法并三人中解一人仍年及二十五已上方得出官内已举进士得解者免试如三试不中年及三十五已上亦许出官应试大义策论及试法者在京随进士赴国学在外赴转运司试弓马者在京随武举人赴武学在外转运司差官

一进士累举免解合推恩者并约嘉佑以前酌中数目立为定额如所试优长系额内人数即等第推恩并许出官如系额外即并与一不出官名衔

一流外入官人除近已有旨裁减三省恩例外其余六曹寺监等处及州郡监司人吏出职者并委官取索文字看详有无侥幸定夺酌中恩例

右若行此数者则任子虽有三试留滞之艰而无终身絶望之叹亦使人人务学文臣知经术时务武臣闲弓马法律皆有益於事而进士累举有词学人自得出官若无所能得虚名一官免为白丁亦无所恨如有可采乞降下与前文字一处详议

轼又同邓温伯胡宗愈孙觉范百禄等荐朱长文劄子奏曰臣等伏见前许州司户参军苏州居住朱长文经明行修嘉佑四年乙科登第堕马伤足隐居不仕经三十年不以势利动其心不以穷约易其介安贫乐道阖门着书孝友之诚风动闾里廉高之行着于东南本路监司本州长吏前後累奏称其士行经术乞朝廷旌擢差充苏州州学教授未蒙施行近奉诏中外臣僚自监察御史已上并举堪充内外学官二人此实朝廷博求人才广育士类之意如长文者诚不可多得其人行年五十余昔苦足疾今亦能履臣欲望圣慈褒难进之节收久废之材量能而使之特赐就差知苏州州学教授非惟禄饩调养一乡善士实使道义模范彼州之秀民轼等又荐用刘攽上奏曰右臣等伏见朝议大夫直龙图阁刘攽近自襄阳召还秘省旋以病乞出守蔡州自受命以来日就痊损假以数月必复康强谨按攽名闻一时身兼数器文章尔雅博学强记政事之美如古循吏流离困踬守道不囘此皆朝廷之所知不待臣等区区诵说但以人才之难古今所病旧臣日已衰老而新进长育未成如攽成材反在外服此有志之士所宜为朝廷惜也欲望圣慈留攽京师更赐数月之告稍加任使必有过人臣等备员侍从怀不能已冒昧陈论伏俟诛谴

二年轼乞录用郑侠王斿状曰右臣闻国之兴衰系于习俗若风节不竞则朝廷自卑故古之贤君必厉士气当务求难合自重之士以养成礼义廉耻之风臣等伏见英州别驾郑侠向以小官触犯权要冒死不顾以献直言而秘阁校理王安国以布衣为先皇帝所知擢至馆阁召对便殿而兄安石为相若少加附会可力致富贵而安国挺然不屈不独纳忠于先帝亦尝以苦言至计规戒其兄竟坐与侠游从同时被罪吕惠卿首兴大狱邓绾舒亶之徒构成其罪必欲置此人于死赖先帝仁圣止加窜逐曾未数年逐惠卿而起安国今来朝廷赦侠之罪复其旧官经今踰年而侠终不赴吏部参选考其始终出处之大节合於古之君子杀身成仁难进易退之义朝廷若不少加优异则臣等恐侠浩然江湖往而不返若溘先朝露则有识必为朝廷兴失士之叹至於安国不幸短命尤为忠臣义士之所哀惜臣等尝识其少子斿敏而笃学直而好义颇有安国之风养成其才必有可用欲望圣慈召侠赴阙及考察斿行实与侠并赐录用不独旌直於九泉之下亦所以作士气於当代也

轼同傅尧俞孙觉状奏右臣等伏见徐州布衣陈师道文词高古度越流辈安贫守道若将终身苟非其人义不往见过壮未仕实为遗才欲望圣慈特赐录用以奬士类兼臣轼臣尧俞皆曾以十科荐师道伏乞检会前奏一处施行

轼又同李常王存邓温伯孙觉胡宗愈状奏右臣等窃见给事中顾临资性方正学有根本慷慨中立无所阿挠自供职以来封駮论议?然有古人之风侥幸之流侧目畏惮近闻除天章阁待制充河北都转运使远去朝廷衆所嗟惜方今二圣临御肃正纪纲如临等辈正当置之左右以辅阙遗或者谓缘黄河辍临干治临之所学实有大於治河治河之才固有出临之上者欲望朝廷别选深知河事者以使河北且留临在朝廷以尽忠亮补益之节臣等备位侍从怀有所见不敢不尽五年轼以龙图阁学士左朝奉郎知杭州进何去非备论状奏曰臣自揣虚薄叨尘侍从常求胜己以为报国恭惟先皇帝道配周孔言成典谟云汉之光藻饰万物而臣子莫副其意盖尝当食不御有才难之叹伏见承奉郎徐州州学教授何去非文章议论实有过人笔势雄健得秦汉间风力元丰五年以累举免解答策廷中极论用兵利害先帝览而异之特授右班殿直使教授武学不久遂为博士臣窃揆圣意必将长育成就以待其後岂特以一博士期去非而已哉而去非立志强毅不苟合於当时公卿故莫为一言推毂成就之者臣任翰林学士日尝具以此奏闻乞换文资置之太学虽蒙恩换承奉郎而今者乃出之徐州教授比於博士乃似左迁非独臣人微言轻不足取信亦恐朝廷不见其文章议论无以较量其人谨缮写去非所着备论二十八篇附递进上乞降付三省执政考览如臣言不缪乞除一馆职非独以收罗逸才风晓士类亦以彰先帝知人之明一经题目决无虚士书之史册足为光华若後不如所举臣甘伏朝典

六年轼为翰林学士承旨左朝奉郎知制诰兼侍读乞擢用程遵彦上奏曰臣窃谓朝廷用人以行实为先以才用为急二者难兼故常不免备取而端静之士虽有过人之行应务之才又皆藏器待时耻於自献朝廷莫得而知之如臣等辈固当各举所闻以助乐育之意伏见左朝散郎前签书杭州节度判官廰公事程遵彦吏事周敏学问该洽文词雅丽三者皆有可观而事母孝谨有絶人者母性严甚遵彦甚宜其妻而母不悦遵彦出之妻既被出孝爱不衰岁时伏腊所以事姑者如未出而母卒不悦遵彦亦不再娶十五年矣身为仆妾之役以事其母虽前史所传孝友之士殆不能过臣与之同僚二年备得其实今替还都下未有差遣碌碌衆中未尝求人臣窃惜之伏望圣慈特赐采察量材录用非独广捜贤之路亦以敦厉孝悌激扬风俗若後不如所举臣甘伏朝典

七年轼为龙图阁学士左朝奉郎守兵部尚书上奏曰臣窃谓才难之病古今所同朝廷每欲治财赋除盗贼干边鄙兴利除害常有临事乏人之叹古人有言寛则宠名誉之人急则用介胄之士所用非所养所养非所用此古今之通患也臣伏见承议郎监东排岸司林豫自为布衣已有奇节及从事所至有声其在涟水屏除群盗尤着方略其人勇於立事常有为国捐躯之意试之盘错之地必显利器伏望圣慈特与量材擢用若後不如所举臣等甘伏朝典

元佑元年右司谏苏辙等论安焘敕命不送给事中书读上奏曰臣等前月二十八日奏论安焘除知枢密院告不令给事中书读直下吏部施行事人微言轻未能仰囘圣意窃惟封駮故事本唐朝旧法祖宗奉行未尝敢废其法而不守也盖此法之设本以关防欺弊君臣所当共守今安焘差除未允公议有司举职实不为过而陛下即令废法以便一时古语所谓若有短垣而自踰之臣等窃恐百司法度自此隳废君臣之间无所据执何以经久近日朝廷除吕公着门下侍郎止因中书吏人行遣差误不经门下而给事中范纯仁以失职为言朝廷为之行遣以申明旧法及今未几乃以一安焘之故特开此例况焘与纯仁并命二告皆不经书读窃料纯仁必不肯不顾前言黾勉而受纯仁既不受命则焘必不敢不辞焘既力辞而给事中又封駮不已臣等必恐此命无由复行伏乞陛下克己为法检会前奏且令焘依旧供职陛下必谓先朝旧臣无大过恶不可轻弃则同知枢密院任用不轻陛下必谓己行之命不可中止则命之未行臣等无由预议若既行之後又不得言则朝廷设置台谏竟将安用陛下明圣其必不然臣等区区所惜者祖宗法度非敢必行己意以废格明诏惟陛下裁择

历代名臣奏议卷一百三十八








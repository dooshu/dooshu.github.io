○授萧睦词部员外郎制

敕：朝散大夫使持节袁州诸军事守袁州刺史上柱国萧睦：中台总天下之务，分以郎吏，各有司存，前代用人，率为慎选。以尔克茂才实，尝擢科名，操尚端贞，职业修举，累登使局，顷绾郡章，去常见思，居不自伐，是宜陟以郎署，伫其弥纶。能稽旧章，则无败事。可行尚书祠部员外郎，散官、勋如故。


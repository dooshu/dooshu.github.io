【论祠祭行事札子〈嘉八年〉】

臣近准敕，差祭神州地祗于北郊。窃见有司行事，不合典礼。据《开宝通礼》，当先引行事官于东门外，道南北向立，次引入门，就坛东南位，西向行事。盖即事有渐，自外而入，于礼为宜。今却先引行事官于坛下阼阶之侧，北向立，次引东行向外就行事位。由内而外，乖背礼文。臣遂于本院检详，盖是往年撰《祀仪》之时，误此一节。今据《祀仪》，四时及三王五帝、上辛祈谷、春分祀九宫、朝日、高、孟夏雩、秋分夕月、仲秋祀九宫贵神、季秋大享明堂、冬至祀昊天、腊蜡、夏至祀皇地祗及孟冬祭神州地祗，凡一十七祭，并系大祀，一例错误，并合改正，依《开宝通礼》。兼礼生赞唱生疏，多不依礼文。臣伏见朝廷近年新制祭祀器服，修饬坛，务极精严。而有司失传，行事之际，于礼缪误。伏乞下礼院详定，依《开宝通礼》改正《礼仪》，及教习礼生，使依典礼，以上副圣朝精严礼事之意。今取进止。


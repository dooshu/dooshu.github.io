○上两朝实录奏

先奉敕旨，纂修太祖武皇帝庄宗光圣神闵孝皇帝两朝实录进呈者。臣学亏富赡，功愧裁成。职司获奉於简书，祖述滥承於纶旨。国家神符运祚，代出忠贤。始祖自太宗朝初镇锺离，爰崇官族。带砺之纷华不绝，鼎彝之盛美可寻。懿祖昭烈皇帝立功元和，翼戴章武。东平淮蔡，西辟河湟。宪祖文皇帝既绍家声，愈遵堂构。破晁夷而还贵主，诛潞孽而定徐方。仗钺分忧，振雄名於闻服。维城作固，灵派於天潢。太祖武皇帝投袂勤王，誓心报主。拯三朝之患难，迈五霸之英威。经纶既叶於上元，眷乃延於下武。庄宗神闵皇帝谋猷特立，睿哲遐宣。训卒练兵，栉风沐雨。缵崇凤历，恢三百载之世功。平荡枭巢，刷四十年之仇耻。一登大宝，四换周星。其间天地参舒，君臣善恶。旋自宫闱变动，简牍散亡。遂遍访於见闻，庶备详於本末。修撰朝议郎左，补阙张昭远，博於记览，早预编排。自今六月一日，与同职官员等共议纂修，获成纪录。臣叨司笔削，比乏史才。如甘英妄测於河源，裨灶强论於天道。杀青斯竟，代斩增惭。又以三祖追尊，有殊受命。约之旧史，必在正名。谨叙懿祖书一卷，献祖书二卷，太祖书一十七卷，并题目纪年录，先帝自龙飞晋阳，君临天下，以日系月，一十九年。谨收成实录三十卷，诚多纰缪，仰渎休明。顾铅素以惊心，尘冕旒而浃背。


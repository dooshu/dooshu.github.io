○法显传自记游天竺事后序



是岁甲寅晋义熙十二年岁在寿星，夏安居末迎法显道人既至，留共冬斋，因讲集之际，重问游历。其人恭顺，言辄依实，由是先所略者，劝令详载。显复具叙始末，自云顾寻所经，不觉心动汗流，所以乘危履险，不惜此形者，盖是志有所存，专其愚直，故投命于不必全之地，以达万一之冀。于是感叹斯人，以为古今罕有。自大教东流，未有忘身求法，如显之比，然后知诚之所感，无穷否而不通；志之所奖，无功业而不成。成夫功业者，岂不由忘夫所重，重夫所忘也哉？（《释藏兵》八。）




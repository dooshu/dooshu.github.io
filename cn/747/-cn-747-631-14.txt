○道州祭百姓邓助费念文

维元和五年岁次庚寅五月庚子朔七日景午，刺史吕某，遣衙前虞候蒋沼，以酒脯之奠，告邓助、费念之灵。使君受命牧汝，不能庇护，使贼孟鸾等敢作不道，酷加杀害，是用疚心疾首，万计讨擒。廉使仁明，不贷凶恶，穷泉冤痛，今日方申。惭念无及，潸然泣下。故令於汝殁处，陈贼之尸，魂而有知，歆此告酹。呜呼哀哉！


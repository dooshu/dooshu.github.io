陆游　立春日

日出风和宿醉醒，山家乐事满余龄。

年丰腊雪经三白，地暖春郊已遍青。

菜细簇花宜薄饼，酒香浮螘泻长瓶。

湖村好景吟难尽，乞与侯家作画屏。

陆游

陆游　立春日

江花江水每年同，春日春盘放手空。

天地无私生万物，山林有处著衰翁。

牛趋死地身无罪，梅发京华信不通。

数片飞飞犹腊雪，村邻相唤贺年豱。

陆游

陆游　立春日

花压乌巾酒满卮，旧逢春日恨春迟。

如今病卧孤村里，过了新春也不知。

陆游

陆游　立春日

庆元丁巳春来晚，人日初过近上元。

空对一樽三太息，无人为戴缕金旛！

陆游


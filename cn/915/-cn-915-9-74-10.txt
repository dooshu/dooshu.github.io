◇答客喻

普通五年春二月丁丑，余第二息晋安内史悱丧之问至焉，举家伤悼，心情若陨，二宫并降中使，以相慰勖，亲游宾客，毕来吊问，辄恸哭失声，悲不自已，所谓父子天性，不知涕之所从来也。於是门人虑其肆情所锺，容致委顿，乃敛衽而进曰：仆闻古往今来，理运之常数，春荣秋落，气象之定期，人居其闲，譬诸逆旅，生寄死归，著於通论，是以深识之士，悠尔忘怀，东门归无之旨，见称往哲，西河丧明之过，取诮友朋，足下受遇於朝，任居端右，忧深责重，休戚是均，宜其遗情下流，止哀加饭，上存奉国，俯示隆家，岂可纵此无益，同之儿女？伤情损识，或亏生务。门下窃议，咸为君侯不取也。余雪泣而答曰，彭殇之达义，延吴之雅言，亦常闻之矣，顾所以未能弭意者，请陈其说。夫植树阶庭，钦柯叶之茂，为山累仞，惜覆篑之功，故秀而不实，尼父为之叹息，析彼岐路，杨子所以留连，事有可深，圣贤靡仰。今吾所悲，亦以悱始逾立岁，孝悌之至，自幼而长，文章之美，得之天然，好学不倦，居无尘杂，多所著述，盈帙满笥，淡然得失之际，不见喜愠之容，及翰飞东朝，参伍盛列，其所游往，皆一时才俊，赋诗颂咏，终日忘疲，每从容谓吾以遭逢时来，位隆任要，当应推贤下士，先物後身，然後可以报恩明主，克保元吉。俾余二纪之中，忝窃若是，幸无大过者，ム此子之助焉。自出闽区，政存清静，冀其旋反，少慰衰暮，言念今日，眇然长往，加以阖棺千里之外，未知归骨之期，虽复无情之伦，庸讵不痛？於昔夷甫孩抱中物，尚尽恸以待宾，安仁未及七旬，犹殷勤於词赋；况夫名立官成，半途而废者，亦焉可已已哉？求其此怀，可谓苗实之义，诸贤既贻格言，喻以大理，即日辍哀命驾，职事焉。（《梁书·徐勉传》，勉第二子悱卒，痛悼甚至，不欲久废王务，乃为《答客喻》其辞云云。）


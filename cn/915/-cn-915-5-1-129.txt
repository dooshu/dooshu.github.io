◇与荀书追伤郭嘉

郭奉孝年不满四十，相与周旋十一年，险阻艰难，皆共罹之。又以其通达，见世事无所疑滞，欲以后事属之。何意卒尔失之？悲痛伤心！今表增其子满千户，然何益亡者？追念之感深，且奉孝乃知孤者也。天下人相知者少，又以此痛惜。奈何奈何！（《魏志·郭嘉传》注引付子》）

追惜奉孝，不能去心。其人见时事兵事，过绝于人。又人多畏病，南方有疫，常言「吾往南方，则不生还」。然与共论讨，云当先定荆，此为不但见计之忠厚，必欲立功分。弃命定事，人心乃尔，何得使人忘之！（《魏志·郭嘉传》注引《付子》）


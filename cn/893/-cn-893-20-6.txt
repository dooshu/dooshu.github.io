游泰山六首





《史记·正义》：泰山，一曰岱宗，东岳也，在兖州博城县西北三十里。《山东通志》：泰山，在济南府泰安州北五里，一曰兖镇。周围一百六十里，自山下至绝顶四十余里。上有石表巍然，传是秦时无字碑。



四月上泰山，石平御道开。[一]六龙过万壑，涧谷随萦回。[二]马迹绕碧峰，于今满青苔。飞流洒绝巘，[三]水急松声哀。北眺崿嶂奇，[四]倾崖向东摧。洞门闭石扇，地底兴云雷。登高望蓬、瀛，想象金银台。[五]天门一长啸，[六]万里清风来。玉女四五人，飘飖下九垓。[七]含笑引素手，遗我流霞杯。[八]稽首再拜之，自愧非仙才。[九]旷然小宇宙，弃世何悠哉。

[一]《旧唐书》：开元十三年十月辛酉，东封泰山，发自东都。十一月丙戌，至兖州岱宗顿。己丑日南至，备法驾登山，仗卫罗列山下百余里，诏行从留于谷口，上与宰臣礼官升山。庚寅，祀昊天上帝于上坛，有司祀五帝百神于下坛。礼毕，藏玉册于封祀坛之石磩。然后燔紫燎发，群臣称万岁，传呼自山顶至岳下，震动山谷。



[二]《宋书》：天子所御驾六，其余副车皆驾四。按《宋书》称：朽索御六马。《逸礼·王度记》曰：天子驾六。袁盎谏汉文驰六飞。魏时天子亦驾六。六龙之义本此，余见八卷注。鲍照诗：“千岩盛阻积，万壑势顺萦。”



[三]孙绰《天台山赋》：“瀑布飞流以界道。”张协《七命》：“登绝巘，溯长风。”绝巘，高峰也。



[四]鲍照诗：“合沓崿嶂云。”



[五]郭璞诗：“神仙排云出，但见金银台。”



[六]《山东通志》：上泰山，屈曲盘道百余，经南天门，东西三天门，至绝顶，高四十余里。左思诗：“长啸激清风。”



[七]郭璞诗：“升降随长烟，飘飖戏九垓。”张铣注：“九垓，九天也。”



[八]《抱朴子》：项曼都入山学仙，十年而归家，曰：“仙人以流霞一杯与我饮之，辄不饥渴。”



[九]《汉武内传》：王母曰：“虽当语之以至道，殆恐非仙才也。”





其二





清晓骑白鹿，直上天门山。山际逢羽人，[一]方瞳好容颜。[二]扪萝欲就语，却掩青云关。遗我鸟迹书，[三]飘然落岩间。其字乃上古，读之了不闲。[四]感此三叹息，从师方未还。

[一]《楚辞》：“仍羽人于丹丘。”王逸注：“人得道，身生羽毛也。”朱子注：“羽人，飞仙也。”



[二]《抱朴子》：仙人目瞳正方。《神仙传》：李根瞳子皆方。按《仙经》云：八百岁人瞳子方也。



[三]徐干《中论》：“苍颉视鸟迹而作书。”



[四]《尔雅》：“闲，习也。”《荀子》：“多见曰闲。”





其三





平明登日观，[一]举手开云关。[二]精神四飞扬，如出天地间。黄河从西来，[三]窈窕入远山。凭崖览八极，目尽长空闲。偶然值青童，绿发双云鬟。笑我晚学仙，蹉跎凋朱颜。踌躇忽不见，浩荡难追攀。

[一]《水经注》：应劭《汉官仪》云：泰山东南山顶，名曰日观，鸡一鸣时，见日始欲出，长三丈许，故以名焉。



[二]《北山移文》：“扃岫幌，掩云关。”云关者，云气拥蔽如门关也。



[三]《初学记》：《泰山记》云：黄河去泰山二百余里，于祠所瞻黄河如带，若在山趾。





其四





清斋三千日，[一]裂素写道经。[二]吟诵有所得，众神卫我形。云行信长风，飒若羽翼生。攀崖上日观，伏槛窥东溟。[三]海色动远山，[四]天鸡已先鸣。[五]银台出倒景，[六]白浪翻长鲸。安得不死药，高飞向蓬瀛。[七]

[一]《南岳魏夫人传》：夫人入洛阳山中，清斋五百日，读《大洞真经》。



[二]颜师古《急就篇注》：“素，谓绢之精白者，即所用写书之素也。”



[三]《楚辞》：“坐堂伏槛，临曲池些。”东溟，东海也。



[四]海色，晓色也。俱见二卷注。



[五]天鸡，见一卷《大鹏赋》注。



[六]谢灵运诗：“张组眺倒景，列筵瞩归潮。”李善注：《游天台山赋》曰“或倒景于重溟”，王彪之《游仙诗》曰“远游绝尘雾，轻举观沧溟。蓬莱荫倒景，昆仑罩层城”，并以山临水而景倒，谓之倒景。此篇倒景正作此解，与二卷中所用倒景故自不同。



[七]蓬莱、瀛洲，在渤海中，有不死药，金银为宫阙。详见四卷注。





其五





日观东北倾，两崖夹双石。海水落眼前，天光遥空碧。千峰争攒聚，万壑绝凌历。缅彼鹤上仙，[一]去无云中迹。长松入霄汉，远望不盈尺。山花异人间，五月雪中白。[二]终当遇安期，[三]于此炼玉液。[四]

[一]缅，思貌。



[二]《岁华纪丽》：泰山冬夏有雪。



[三]安期生，古之仙人，见二卷注。



[四]江淹诗：“道人读丹经，方士炼玉液。”张铣注：“玉液，玉膏也。”





其六





朝饮王母池，[一]暝投天门关。独抱绿绮琴，[二]夜行青山间。山明月露白，夜静松风歇。仙人游碧峰，处处笙歌发。寂静娱清辉，玉真连翠微。[三]想象鸾凤舞，飘飖龙虎衣。扪天摘匏瓜，[四]恍惚不忆归。举手弄清浅，[五]误攀织女机。[六]明晨坐相失，但见五云飞。[七]

[一]《山东通志》：王母池，在泰山下之东南麓，一名瑶池。水极甘冽，瀵沸潾瀞，不竭不盈。乡人取水禜雨，颇验。



[二]张载诗：“美人遗我绿绮琴。”李周翰注：“绿绮，琴名。”傅玄《琴赋序》曰：“司马相如有绿绮，蔡邕有焦尾，皆名器也。”



[三]《尔雅疏》：“山未及顶上，在旁陂陀之处，名翠微。”



[四]《楚辞》：“遂倏忽而扪天。”《隋书》：匏瓜五星，在离珠北。《史记索隐》：《荆州占》云：“匏瓜，一名天鸡，在河鼓东。匏瓜明，则岁大熟。”



[五]《古诗》：“河汉清且浅，相去复几许?”



[六]《史记正义》：“织女三星，在河北天纪东，天女也。”



[七]五云，五色云也。见七卷注。






【回贺集贤韩学士〈绛〉启〈庆历七年十月〉】

伏承被召试文，升华儒馆，伏惟欢庆。伏以某人天麟异禀，庙琏至珍，学通今古之渊源，言合质文之体要。英躔高步，群俊耸以望风；雄彀笼材，妙选称为得士。果膺帝柬，入耀书林。给札挥毫，耸如墙而骇目；奏篇称善，喧贵纸以传都。惟秘府之育贤，乃熙朝之盛美。优游岁课，岂铅椠之是专；选取国材，实栋梁之此出。蔚然茂业，奚测远涂？方怀跃之私，遽辱置邮之问。仰衔隆眷，徒切愧诚。冬序云初，天和善保。倾瞻感颂，交集灵。


29　曹娥碑言曹盱迎伍君事　列女傳誤稱迎婆娑神


曹娥碑云：「盱能撫節按歌，婆娑樂神，以五月時迎伍君。」傳云「迎婆娑神」，誤也。

【元圻案】古文苑八載曹娥碑曰：「孝女曹娥者，上虞曹盱之女也。盱能撫節按歌，婆娑樂神。以漢安二年五月時迎伍君，逆濤而上，爲水所淹。」〇後漢書列女傳：「孝女曹娥者，會稽上虞人也。父盱，能絃歌，爲巫祝〔一〕。漢安二年五月五日，於縣江泝濤迎婆娑神，溺死。娥年十四，乃沿江號哭，晝夜不絶聲，旬有七日，遂投江而死。」注：「會稽典録曰：『上虞長度尚弟子邯鄲淳，字子禮。時甫弱冠而有異才。尚先使魏朗爲曹娥碑，文成未出，會朗見尚，尚問碑文成未？朗辭不才，因試使子禮爲之，操筆而成，無所點定。朗嗟歎不暇，遂毁其草。』」

〔一〕「爲」，原脱，據中華本後漢書卷八四列女傳補。






◎陈济翁蓦山溪

陈济翁，南渡遗老，有蓦山溪词云："去年今日，从驾游西苑。彩仗压金波，看水戏、鱼龙曼衍。宝津南殿，宴坐近天颜，金杯酒，君王劝。头上宫花颤。六军锦绣，尤骑穿杨箭。日暮翠华归，拥钧夫、笙歌一片。如今关外，千里未归人，前山雨，西楼晚。望断思君眼。"此词天下歌之，舍人张孝祥以廷试第一，移知潭州，因宴客，妓有歌之者，至"金杯酒，君王劝。头上宫花颤"，张之首不觉自为摇动者数四，坐客忍笑指目者甚多，而张不知也。［能改斋漫录］


◇游海赋

含精纯之至道兮，将轻举而高厉。游余心以广观兮，且仿佯乎四裔。乘兰桂之方舟，浮大江而遥逝。翼惊风以长驱，集会稽而一憩。登阴隅以东望兮，览沧海之体势。吐星出日，天与水际。其深不测，其广无臬。寻之冥地，不见涯氵曳。章亥所不极，卢敖所不届。洪洪洋洋，诚不可度也。处夷之正位兮，同色号于穹苍。苞吐纳之弘量，正宗庙之纪纲。总众流而臣下，为百谷之君王。洪涛奋荡，大浪踊跃。山隆谷窳，宛相搏。怀珍藏宝，神隐怪匿。或无气而能行，或含而不食，或有叶而无根，或能飞而无翼。鸟则爰居孔鹄，翡翠，缤纷往来，沈浮翱翔。鱼则横尾曲头，方目偃额，大者若丘陵，小者重钧石。乃有贲蛟大贝，明月夜光，辟黾毒瑁，金质黑章。若夫长洲别岛，旗布星峙，高或万寻，近或千里。桂兰丛乎其上，珊瑚周乎其趾。群犀代角，巨象解齿，黄金碧玉，针不可纪。（《北堂书钞》一百三十七，《艺文类聚》八，《初学记》六两引，又《文选·江赋》注。）


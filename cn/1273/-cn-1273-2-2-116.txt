邻居皆农家者流也春作方忙为作农歌以劝之　八首


爆竹声中岁琯更，照完虚耗待春耕。农家共上封人祝，户户春联写太平。

卜歉占丰预记明，刺桐花发叶初生。天公肯遂田家愿，又放交春一日晴。

种罢春田学种鱼，鱼经珍重等农书。秧针渐绿鱼苗出，春水桃花二月初。

鞭春才罢为春忙，露湿春旗出绿杨。难得班春贤太守，劝农来说粪渣香。

一春烟雨湿农蓑，稻叶初齐草又多。手眼分明良莠别，论才须中力田科。

未逢惊蛰已闻雷，雨足春田接熟梅。早稻欲花春事晚，饭香先入梦中来。

等闲休负好春光，也送儿童上学堂。领略农家真事业，孝经先讲庶人章。

回首春明旧梦遥，干云意气学农消。薄田几亩完供早，也算涓埃答圣朝。






◇真灵位业图序

夫仰镜玄精，睹景耀之巨细，俯盼平区，见岩海之崇深，搜访人纲，究朝班之品序，研综天经，测真灵之阶业；但名爵隐显，学号进退，四宫之内，疑似相参，今正当比类经正，雠校仪服，埒其高卑，区其宫域；又有指目单位，略说姓名，或任同秩异，业均迹别者，如希林真人为太微右公，而领九宫上相，未委为北宴上清，当下亲相职邪？诸如此类，难可必证。谓其并继所领，而从高域粗，事事条辨，略宣後章，辄以浅识下生，轻品上圣，升降失序，梯级乖本，惧贻谪玄府，络咎冥司，今所诠贯者，实禀注之奥旨，存向之要趣，祈祝跪请，宜委位序之尊卑，对真接异，必究所遇之轻重，虽同号真人，真品乃有数，俱目仙人，仙亦有等级千亿，若不精委条领，略识宗源者，犹如野夫出朝廷，见朱衣必令史，句骊入中国，呼一切为参军，岂解士庶之贵贱，辨爵号之异同乎？（本集。）


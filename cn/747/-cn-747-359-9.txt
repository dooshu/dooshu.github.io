○进三大礼赋表

臣甫言：臣生长陛下淳朴之俗，行四十载矣。与麋鹿同群而处，浪迹於陛下丰草长林，实自弱冠之年矣。岂九州牧伯不岁贡豪俊於外？岂陛下明诏不仄席思贤於中哉？臣之愚顽，静无所取，以此知分，沈埋盛时，不敢依违，不敢激︳，默以渔樵之乐，自遣而已。顷者卖药都市，寄食朋友，窃慕尧翁击坏之讴，适遇国家郊庙之礼，不觉手足蹈舞，形於篇章。漱吮甘液，游泳和气，声韵寝广，卷轴斯存，抑亦古诗之流，希乎述者之意。然词理野质，终不足以拂天听之崇高，配史籍以永久，恐倏先狗马，遗恨九原。谨稽首投延恩匦，献纳上表，进明主《朝献太清宫》、《朝享太庙》、《有事於南郊》等三赋以闻。臣甫诚惶诚恐顿首顿首，谨言。


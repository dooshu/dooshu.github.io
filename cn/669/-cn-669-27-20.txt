20　剛者必仁佞者必不仁　光武惑龐萌之佞　嚴子陵規侯霸語


剛者必仁，佞者必不仁。此二句用東坡剛説。龐萌爲人遜順，而光武以託孤期之，不惟失於知人，其惑於佞甚矣，子陵所以鴻飛冥冥也。「懷仁輔義」之言，豈特規侯霸哉！

【元圻案】後漢書劉永傳：「龐萌爲人遜順，甚見信愛，帝嘗稱曰：『可以託六尺之孤，寄百里之命者，龐萌是也。』與蓋延共擊董憲，時詔書獨下延而不及萌，萌以爲延譖己，自疑，遂反。」逸民傳：「嚴光，字子陵，會稽餘姚人。與光武同遊學，及光武即位，乃變姓名，隱身不見。令以物色訪之，三反而後至。司徒侯霸與光素舊，遣使奉書。光不答，口授曰：『君房位至鼎足，甚善。懷仁輔義天下悦，阿諛順旨要領絶。』除爲諫議大夫，不屈，乃耕於富春山。」〇吕成公重修釣臺記曰：「先生雖以巢、由自命，視一世若不足以浼之。觀與侯霸尺牘，劘切之意見於言外，豈於帝睠睠未能忘邪？」






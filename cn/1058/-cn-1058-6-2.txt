釋愁文


予以愁慘，

行吟路邊，

形容枯悴，

憂心如醉。

有玄靈先生見而問之曰：「子將何疾？以至於斯？」

答曰：「吾所病者，愁也。」

先生曰：「愁是何物，而能病子乎？」

答曰：「愁之為物，惟惚惟恍，

不召自來，推之弗往。

尋之不知其際，握之不盈一掌。

寂寂長夜，或群或黨。

去來無方，亂我精爽。

其來也，難退；

其去也，易追。

臨餐困於哽咽，煩冤毒於酸嘶。

加之以粉飾不澤，飲之以兼餚不肥，

溫之以金石不消，摩之以神膏不希，

授之以巧笑不悅，樂之以絲竹增悲，

醫和絕思而無措，先生豈能為我蓍龜乎？」

先生作色而言曰：「予徒辯子之愁形，未知子愁所由而生，我獨為子言其發矣。

今大道既隱，子生末季。

沉溺流俗，眩惑名位，

濯纓彈冠，諮趣榮貴。

坐不安席，食不終味，

遑遑汲汲，或憔或悴。

所鬻者名，所拘者利，

良由華薄，凋損正氣。

吾將贈子以無為之藥，給子以淡薄之湯，

刺子以玄虛之針，灸子以淳樸之方，

安子以恢廓之宇，坐子以寂寞之床。

使王喬與子遨遊而逝，黃公與子詠歌而行，

莊生與子具養神之饌，老聃與子致愛性之方。

趣避路以棲跡，乘輕雲以翱翔。」

於是精駭魂散，改心回趣，

願納至言，仰崇玄度。

眾愁忽然不辭而去。






◇婚不举乐议

婚礼不乐。鼓吹亦乐之总名。仪注所以无者，依婚礼也。臣伏重详。《礼》云：「婚礼不用乐，幽阴之义也，乐，阳气也」。又云：「娶妇之家，三日不举乐，思嗣亲也。」自王者下达。迎大驾卤簿及至尊升太极，并阙此条，当是依三日不举乐之礼。愚谓殿庭及大驾卤簿鼓吹，并可备仪而已。（《通典》五十九：「升平元年八月，符问迎皇后大驾，应作乐不。」太常王彪之议。）

魏晋旧制：昼夜漏既尽，门鸣鼓鸣钟，吉凶鼓钟常用，非乐也。旧仪，皇后乘舆列阊阖掖门，鸣钟鼓，所以声告内外耳。今自应施钟。若他事会，黄门侍郎举麾，旧应作宫悬金石之乐，鸣钟鼓；中朝无宫悬，设轩悬。中兴以来无此乐，故唯作鼓吹鸣钟，以拟宫悬金石耳。婚礼三日不作乐，经典明文。愚谓宜如旧仪，至尊升殿，举麾作乐；迎皇后大驾，不应鼓吹。（《通典》同上：「兰台太常主者按」云云，彪之又议。）


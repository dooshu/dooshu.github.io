○瀛州天尊院画壁赞

瀛州天尊院，立於唐孝明皇帝。时方尊老子为元元皇帝，故道士之徒，树宫以奉焉。至於二百年，高堂非故，遗称尚存，画壁一堵，固获无损。其父老并云：“天宝间，吴胄曹过此，一夕所成。图写既毕，骑驴径去。院中人追留再三，终不可得。”观其意思遐貌，笔迹有神，诚希代之妙也！瞻谛无已，为之赞云：

海天苍苍，海波浪浪。岛屿碎破，乾坤开张。指我片壁，坐收八荒。远树亚日，疑回扶桑，楼台飞空，云烟俱扬。胄曹落笔，快如吹霜，不待剑舞，纵横佚常。绝艺谁授，胸含神明，挥斥僧繇，笑叱长庚。唯千载而独出，以光有唐。

王筠


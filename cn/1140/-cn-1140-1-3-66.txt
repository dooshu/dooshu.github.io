西山游记

官京师二年西山日在眉睫间而未得往游也游则自丙申四月始西山巍峩延亘千余里士大夫踪迹所及仅屈指一二为某峯某寺云譬之以蠡测海谓尽海则未也谓之非海则不可夫山亦若是已矣距城四十里为承恩寺寺虽壮故平壤无泉石折而出得二寺曰净德曰隆恩并有松数株佳者髣髴慈恩寺松隆恩视浄德尤胜以其依山麓独有泉也泉之源曰水尽头逶迤左折流入寺门会日暮止宿其後层岩壁立松柏际天夜寂风骇殷若奔雷砉如裂石风止响穷爽然深省旦日渡浊河登石景山大风划平地作水纹深寸许骑者堕舆者仆再宿而游香山香山者明世宗所谓西山诸峯独有翠色者也其泉曰甘露石曰蟾蜍曰香炉最胜者为东轩神宗驻跸手书来青轩三字墨迹岿然尚存闰章谛视良久留诗而去可三里为碧云寺泉出寺中流绕僧舍汨汨焉泉穴作亭覆以古木举酒盘薄水气袭衣余诗曰老树数围隂古寺流泉百折抱空亭盖实録也有明全盛时物力既丰乘舆数出戚畹及中贵布金无算故西山诸刹皆金碧庄严而香山碧云为最一亭一榭费累钜万春以杏花秋以柿叶纷红深赤非复人间惜乎游非其时也然系迹於官动不自由得三日乞假纵辔一往亦足以濯淄尘稍谢丘壑矣但恨时迫不得见上方诸山耳为之三叹


○对参军鹘子判

〈西州人逯鹘子先任沙州参军，永淳二年赴选冬集，归至甘州，病经二年。今於沙州取选解，不於京台铨试，直赴神都。选曹司判不许，称乡路阻远，既有田收，合便赴选。〉

域中有道，天下无外，虽在戎落，亦挂周行。鹘子运偶南薰，地滨西域，久沐唐虞之化，获参州郡之班。万里牵丝，俄毕子荆之任；九流悬镜，行披彦辅之。未果登龙，旋惊退，金微绝徼，将还敬梓之乡；玉塞遥途，尚转飘蓬之陌。风霜之疾，忽遘於蛇杯；寒暑之期，亟环於凤律。瞻彼故里，归路仍悬，载抚身名，铨衡复及。本州文解，难以希求，往往官曹，易为凭托。遂蒙申送，但事奔波，不就京邑仙台，直指神都览观。辞官历念，不可妄托田；明敕垂文，无宜越来此选。二途咸爽，百虑空驰，请责诡随之人，无黩清通之鉴。


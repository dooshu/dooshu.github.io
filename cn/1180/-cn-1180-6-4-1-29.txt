人日对雪赠朱镇山


今日良宴会，嘘琯测候移。
况逢春风起，吹雪下瑶墀。
九逵密如绣，双阙影离离。
烟郊乱晴絮，远树放华滋。
佳此景色丽，嬿婉觏心知。
且为阳春吟，愿子驱车迟。

驱车雪上飞，下车冰已泮。
翘首望嵩高，遥遥隔河县。
仙花行可采，汴柳看应暗。
穷谷既晞阳，东人亦待旦。
恋侣徒摇摇，骊驹安可绊。
仰攀琼树枝，聊以赠缱绻。






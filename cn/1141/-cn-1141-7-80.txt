送同年王均五之进贤（时奉特旨授大县者皆召见。）

山左多大侠，忼慨乃性成。
懿我同门友，蚤岁扬英声。
壮心耻曲谨，大义急友生。
再仕仍百里，抗手看公卿。
天子赐颜色，召见趋彤庭。
巍冠束大带，眉宇千人惊。
扬帆蠡泽过，倒景匡庐明。
努力宰南国，饮水有馀清。
人生苟跼蹐，万钟亦虚名。
长安策羸马，何似掌专城。



○开元字舞赋（以全德崇文通节声色为韵）

礼以训俗，乐以移风，粤我皇兮是崇。字以形言，舞以象德，肇开元兮是则。是知圣人之合舞也，既所以诞敷文教，亦所以拟象周旋，自我作古，示不相沿。岂比夫汉主习五行之典，虞后陈两阶之前，干戚之容虽备，文字之旨未全。何以哉？尽善尽美，待吾君其具焉，望之如，圣人为君，横御楼於北极，张古乐於南薰。八佾之羽仪繁会，七盘之绮裒缤纷，雷转风旋，应鼍鼓以赴节；鸾回鹤举，循鸟迹以成文。周瑜之顾不作，苍颉之字爰分，竦万方之壮观，邈千古之未闻。其渐也，左之右之，以引以翼，整神容而裔裔，被威仪而抑抑。烟霏桃李，对玉颜而共春；日照晴霓，间罗衣而一色。雾从风，宛若惊鸿，匿迹於往来之际，更衣於倏忽之中。始纡朱而曳紫，旋布绿而攒红，傅仲之词，徒欲歌其俯仰。离娄之目，会未识其变通。懿夫乍绩乍绝，将超复发，启皓齿以迎风，腾星眸而吐月。摇动赴度，或乱止以成行；指顾应声，乃徐行而顺节。且歌者所以导志，舞者所以饰情，观其容也，或以移乎风俗；察其字也，或以表乎贞明。振古不睹，斯今独荣，掩《门》而夺《大》，鄙《咸池》而陋《六英》。一人有作，万物咸亨，臣固迷於日用，愿颂美兮载厥声。


后记


王琪

近世学者，争言杜诗，爱之深者，至于剽掠句语，迨所用险字而模画之，沛然自以绝洪流而穷深源矣。又人人购其亡逸，多或百余篇，少数十句，藏弆矜大，复自以为有得。翰林王君原叔，尤嗜其诗，家素蓄先唐旧集，及采秘府名公之室、天下士人所有，得者悉编次之，事具于记，于是杜诗无遗矣。子美博闻稽古，其用事，非老儒博士，罕知其自出，然讹缺久矣。后人妄改而补之者众，莫之遏也。非原叔多得其真，为害大矣。子美之诗，词有近质者，如“麻鞋见天子，垢腻脚不袜”之句。所谓转石于千仞之山，势也。学者尤效之而过甚，岂远大者难窥乎？然夫子之删《诗》也。至于桧、曹小国，寺人女子之诗，苟中法度，咸取而弦歌。善言诗者，岂拘于人哉？原叔虽自编次，余病其卷帙之多而未甚布。暇日与苏州进士何君瑑、丁君修，得原叔家藏及今古诸集，聚于郡斋而参考之，三月而后已。义有兼通者，亦存而不敢削，阅之者固有浅深也。而又吴江邑宰河东裴君煜取以覆视，乃益精密，遂镂于板，庶广其传。或俾余序于篇者，曰：如原叔之能文称于世，止作记于后，余窃慕之。且余安知子美哉！但本末不可阙书，故概举以附于卷终。原叔之文，今迁于卷首云。

嘉祐四年四月望日，姑苏郡守太原王琪后记。






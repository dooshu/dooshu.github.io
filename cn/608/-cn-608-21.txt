卷二十一 勋戚殉难列传

刘文炳

巩永固

卫时春

▼新乐侯刘文炳，海州人；以皇亲得封。闯贼破外城，先帝召文炳同驸马巩永固各率家丁二十余人，欲于崇文门突围而出；见贼数十万，城以外无隙地，返驾回宫。文炳叹曰：“身为戚臣，义不受辱，不可不与国同难！”其妹适李皇亲家，年未三十而早寡；文炳召之曰：“尔家非避难地，宜早来归，可以同命！”妹乃归。十九日城陷，呼妻妾、子女及其妹悉避楼上，撤其梯，纵火焚之。大小男女共十六口，皆啼号呼文炳；文炳曰：“汝等先去，我即来矣！”遂就缢，共燔火中。祖母瀛国太夫人，即帝外祖母也，年九十余；投井死。弟都督刘文耀，亦投井死。弘光元年，追谥文炳「忠壮」、谥文耀「忠果」。

▼驸马都尉巩永固，顺天大兴人。崇祯癸未，公主先卒，柩尚在堂。外城破，先帝召永固率家丁突围出，不得。永固归，杀其爱马、焚其弓刀铠甲，到公主柩前，大书壁上「世受国恩，身不可辱」八字。以黄丝绳缚其子女五人于柱，命外举火，遂自刭从之。弘光元年，追谥「贞愍」。

惠安伯张庆臻，河南永城人；以皇亲得封。京城破，尽散家财于邻里亲戚。置酒，一家聚饮；积薪四围，全家燔死。弘光元年，追谥「忠武」。

▼宣城伯卫时春，定远人。在朝侯驾，闻闯贼破城入，急归呼其妻妾、子女、婢僕辈十八人，共投宅后大井中；尸骸填塞，井口为满。

石匮书曰：闻闯贼入城，公侯将相及戚畹勋卫，无不投诚归顺；而后以勒饷追赃，极刑拷掠，如猩猩喀血，至血尽而命亦与之俱尽。与四君子所死则一，而所以处死则相去天壤矣。盖四君子者，义不反顾，早自见机；得攀附龙髯，而名且与河狱、日星相为终始。视诸人之死于桎梏桁杨与死于斧凿刀锯，真蝇蚋蚊蛇等耳！衹争一刻，而坐失千古；夜台有灵，诸人其亦知自痛也哉！












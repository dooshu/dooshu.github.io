羊车游宴


晋史纪：武帝既平吴，颇事游宴，怠于政事。掖庭殆将万人，常乘羊车，恣其所之，至便宴寝。宫人竞以竹叶插户、盐汁洒地．以引帝车。而后父杨骏始用事，交通请谒，势倾内外。朝政大坏。至其子惠帝，遂有五胡乱华之祸。

晋史上记：武帝自平吴之后，以为天下一统、四海无虞，遂娇纵放逸，好游幸宴乐，不理政事。后宫妇女，多至万人。欲有所幸，不能自决所往，因以羊驾车，任它行去。羊所住处，就在那里住下，宴乐寝宿。于是宫人望幸者多，都把竹叶播在门上，盐水洒在地下，引得那羊来食之，以住帝车而宴寝焉。因武帝这等荒淫无度，不理国事，于是皇后之父杨骏得以专权擅政，交通请托，威福权势，倾动内外，朝政日以坏乱。至其子惠帝又不肖。夷狄交侵，五胡乱华，而中朝之祸自此始矣。

向使武帝平吴之后，兢兢业业，常如前日，则帝亦明达之主也。骏安得而用事？天下何从而启乱哉！






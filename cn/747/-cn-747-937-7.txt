○晋公北帝醮词

臣闻斗极居尊，统临八表，指挥万象，总御众灵，杓建所加，灾凶自息。今以封疆之内，兵革尚兴，人未息肩，时方震惧，既劳备御，必废耕桑。念彼榛芜，益深忧叹，敢凭醮酌，重罄祈诚。伏惟太宰扬威，七元振令，使雷车电骑，扫荡四方，毕雨箕风，苏舒品物，克清境域，大庇生灵。如臣躔次有灾，阴阳构厄，乞当天谴，用息人殃。元元丹诚，仰俟昭鉴。不任。


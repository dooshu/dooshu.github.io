○投人夜光赋

士有作吏，君之曾臣，玉无能以籍手，货不足以藩身。旷岁月，缁风尘；为大夫兮既屈，因君子兮求伸。载剖厥蚌，将投於人。恐鱼目以相，乃龙颔以取真；得径寸之宝，是千金之珍。表裹照烂，晶光洞澈；体有象而至圆，色无瑕而自洁。满若坠露，明如积雪；高秋之夜月孤上，长河之晓星未灭。懿此特达，湛夫龙光；掩赵璧十城之价，合吴钩千户之乡。不假琢磨，自无白圭之玷；匪同销铄，乃越黄金之刚。愿辉君之掌握，而烛君之殿堂。必将光辅上台，仪形大道；惭魏车之承照，哂夏璜之有考。遇物则迁，从人攸好。饰春申之履，曰非难得之货；迁太守之邦，盖是不贪之宝。传可历代，赏无溢尤。复喜鉴於明哲，敢自陈於暗投；勿以无媒按剑而相拒，勿以无胫委地而不收。同作贡於楚国，而便契於隋侯；俾怀宝之君子，尽销声而莫游。


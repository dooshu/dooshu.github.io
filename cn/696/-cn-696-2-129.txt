丁丑除夜时予方庐居


其一


暮纪冰纹动碧池，柳条梅萼尽参差。
风流渐觉伤心老，豪顿应怜折节时。
故国已添新涕泪，中原不改旧旌旗。
莫愁回首春光近，永夜严城玉漏迟。

其二


去年此日渡祊河，历历千山归梦过。
一自淹留丹阙久，遂令遗恨白云多。
寒梅北客谁堪寄，春草南陔欲废歌。
京洛故人能勖尔，可知愁懒易蹉跎（是日得彦升书，相勉甚切）。





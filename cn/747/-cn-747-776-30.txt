○为尚书范阳公贺吏部李相公启

伏见今月某日制书，伏承荣加宠命，伏惟感慰。伏以天垂北斗，国有南宫，伊法象之所存，实根源之是系。伏惟相公中邱降瑞，太昴垂芒，列子以谓神全，孟子之言性善，抑扬今古，秀绝天人。动之则舟楫盐梅，不忘於康济；静之则风松霞月，莫究其孤高。擅文武之无双，处品流之第一。自顷事有消长，时属往居，未启金滕，且分竹使。而能用元元易守之道，体金人不动之微，神明无阙於保持，柯叶罔闻於易置。龙楼入护，虎节出征，重安四海之心，实庆一人之福。今又荐承雨露，显执铨衡。惟彼天官，是称冢宰，周以太保领，晋以侍中兼。步骤虽殊，考课斯在。固当复持大柄，重上泰阶，未求李重之箴，已作皋陶之诰。伏计仰缘宗社，慎保寝兴。某早奉恩知，又牵事任，支离门下，辛苦兵间。非骐骥盛壮之时，有手足凋零之痛，遐思贺诉，唯动祷祠，恋德依仁，不胜丹赤。


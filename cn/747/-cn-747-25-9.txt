○改宗庙称告享制

春秋致享，用存昭敬。祝史陈信，必在正辞。苟名位之或乖，於上下而非便，故经称崇事，《易》载禺若，所以展祗肃，明等威。朕钦崇道本，嗣守丕业，每怀如在之诚，敢忘奉先之旨。礼或未达，情实匪宁。承前有事宗庙，皆称告享。兹乃临下之辞，颇亏尊上之义，静言斯称，殊未为允。自今已后，每亲告献太清宫、太微宫改为朝献，有司行事为荐献，亲告享庙改为朝享。有司行事为荐享，亲巡陵改为朝拜，有司行事为拜陵。应缘诸事告宗庙者改为奏，其郊天后土及祀，祝云敢昭告者，并改为敢昭荐。式崇宁礼，庶表因心。宣示中外，令知朕意。


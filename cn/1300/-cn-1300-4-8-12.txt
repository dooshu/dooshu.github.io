双陆不脏

《新唐书·狄仁杰传》，武后召问梦双陆不胜，何也？仁杰与王方庆俱在，二人同辞对曰：“双陆不胜，无子也。天其意者以儆陛下乎？”于是召还庐陵王。《旧史》不载，《资治通鉴》但书鹦鹉折翼一事。而《考异》云：“双陆之说，世传《狄梁公传》有之，以为李邕所作，而其词多鄙诞，疑非本书，故黜不取。”《艺文志》有李繁《大唐说纂》四卷，今罕得其书，予家有之，凡所纪事，率不过数十字，极为简要，《新史》大抵采用之。其《忠节》一门曰：“武后问石泉公王方庆曰：‘朕夜梦双陆不胜，何也？’曰：‘盖谓宫中无子，意者恐有神灵儆夫陛下。’因陈人心在唐之意，后大悟，召庐陵王，复其储位，俾石泉公为宫相以辅翊之。”然则《新史》兼采二李之说，而为狄为王莫能辨也。《通鉴》去之，似为可惜。


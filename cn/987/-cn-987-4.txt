苏轼　《虔州八境图》八首

坐看奔湍遶石楼，使君高会百无忧。

三犀窃鄙秦太守，八咏聊同沈隐侯。

苏轼

苏轼　《虔州八境图》八首

涛头寂寞打城还，章贡台前暮霭寒。

倦客登临无限思，孤云落日是长安。

苏轼

苏轼　《虔州八境图》八首

白鹊楼前翠作堆，萦云岭路若为开。

故人应在千山外，不寄梅花远信来。

苏轼

苏轼　《虔州八境图》八首

朱楼深处日微明，皂盖归时酒半醒。

薄暮渔樵人去尽，碧溪青嶂遶螺亭。

苏轼

苏轼　《虔州八境图》八首

使君那暇日参禅，一望丛林一怅然。

成佛莫教灵运後，著鞭从使祖生先。

苏轼

苏轼　《虔州八境图》八首

却从尘外望尘中，无限楼台烟雨蒙。

山水照人迷向背，只寻孤塔主西东。

苏轼

苏轼　《虔州八境图》八首

云烟缥缈郁孤台，积翠浮空雨半开。

想见之罘观海市，绛宫明灭是蓬莱。

苏轼

苏轼　《虔州八境图》八首

回峰乱嶂郁参差，云外高人世得知。

谁向空山弄明月，山中木客解吟诗。

苏轼


送汪舟次游庐山序

施子之去官临江也汪子舟次至相见喜甚曰楫溯江而西一愿游匡庐一愿见施使君窃闻使君客日进容接苦不给将竢於青原白鹭之间今使君行始敢请一见从此入匡庐矣嗟乎汪子是岂今之好游者哉汪子家白岳并力读书性故少可以其不得志者发愤为诗有合於古人之道栎园先生及吾友茘裳楼冈西樵苕文豹人伯吁筑夫诸子皆亟推引之见於文词所谓不即人而人即之者也顾耻以客自处喜放浪於名山邃谷之游又以余之去官也不先匡岳而先仆汲汲然求人之所不求者何哉君子不患名之不立也患志之不广气之日盈以汪子之才誉若此探幽嗜古闻一岩壑之胜友朋之善不远数千里褰裳鼔棹以索之若恐後宜其所挟之日有出於人也匡庐之秀实甲东南予往以候风星渚尝自开先寺攀炉峰俯观瀑布放乎金轮玉帘及三叠泉九云屏以还所未至者惟东西二林游将有待今汪子年尚少力足以济胜其所得视仆当倍蓰也然吾观近代庐山记载诸书篇什至不可胜数苏子瞻诗独少其言曰不识庐山真面目止因身在此山中今不知庐山面目何似汪子其深入山中而怀域外之观乎是可以游矣


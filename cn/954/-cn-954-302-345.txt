陈造　复吴秘正五诗

武陵迈往气，当世隐一敌。

扬眉诸公间，甘作迁客客。

裔孙典刑在，磊落抱深识。

我学谢柳州，顾肯睨门席。

陈造

陈造　复吴秘正五诗

簿书阻从游，人远嗟室迩。

胥徒怪坐忙，眉睫若为喜。

方赓于蒵于，忽诵子虚子。

悠然得此心，外累蚊过耳。

陈造

陈造　复吴秘正五诗

我如不材材，自诳无用用。

向来风月前，诗笔颇吟弄。

低摧发皓白，无与世轻重。

枯株欲丹黄，因君弥自讼。

陈造

陈造　复吴秘正五诗

作宰古尚教，宓齐但横琴。

唐吏犹易为，读书或松林。

一从来海濒，琴书暗尘侵。

俗有只今异，鞭扑违寸心。

陈造

陈造　复吴秘正五诗

君诗用功深，平处犹近古。

北斗灿繁星，拜赐诧儿女。

亦思貂可续，中夜搅肺腑。

搅须粲一笑，笑翁祗自苦。

陈造


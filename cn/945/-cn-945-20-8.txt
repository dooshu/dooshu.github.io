再乞解职表【写毕有银台之命因不敢复上】

臣某言臣近写危诚备形尺奏辄冒万死仰叩九重沥恳虽达於云天俟命已逾於旬浃徒浼盖高之听未蒙恻隐之仁臣某中谢窃以国家澄汰品流登进茂异至於典掌诰命步武掖垣乃推择之所先盖宦游之最美礼秩殊厚班着颇崇三殿内朝日趋翔於文陛六飞法从时陪扈於属车常瞻咫尺之顔专裁寛大之诏此固山东逢掖夙夜祷祠之所求也如臣出於遐陬本无长技得厠从臣之末获司王者之言此乃羊服虎皮鷃披隼翼固陋之质荣幸踰涯又岂敢厌承明之深严愿辞侍从之职去长安之全盛求领卑湿之邦盖桂玉之所煎恐沟隍之行及涸鳞在辙将悬肆而有期穷猿奔林谅择木之何暇既堪忧於四壁亦难事於三缄盖念臣职虽词臣身乃覉客扶老擕幼去里离邦良贱相从三十余口衣食所给并出於臣且无负郭之田园固乏满堂之金玉凡百经费只仰俸缗至若管库之微亦有走卒以执御幸从大夫之後不可徒步而趋朝又须分钱刀以僦奴市刍粟而饲马用度非一悉数难周并出於本官俸钱二十五贯中更无他给供甘之养多阙量入之费屡殚饘粥餬口之不充进退触藩之无计原宪诚知其非病介推岂可以不言窃念臣获掌命书四更年龠同列之内或蒙添给俸钱乃至次补皇华将命藩邸并沾濡润迭被恩私唯臣贫悴絶伦照临靡及臣未尝不内自循省惕然战兢盖由臣蟠木之姿偶厠皇王之器滥竽之吹谬参韶护之音才不逮於等侪宠难希於均及然而皇帝陛下已从误听置在司言过咎未彰不欲令其襆被含容至大又岂忍於置渊所以令臣窃位妨贤贪荣就列汉臣之饿且欲死难免侏儒之嗤孔徒之病不能兴敢怀子路之愠行作若敖之馁鬼徒辱甘泉之从官实由臣无寸长之可称有五短而为累不能辟土殖谷竭力以事亲反乃束带立朝素飡而辱国致滫瀡之养莫奉於庭闱期功之亲将罹於冻馁困穷至此职臣之由臣母将挈婢媪而归故乡庶图存活臣弟先有妻孥而寄外郡并絶供须更有亲弟倚等皆欲游索江淮舍亲而去臣之危迫何以自安虽前表之罄情恐至仁之未察再兹剖露不避缕烦伏望陛下霈曲成之私矜倒悬之急尚恕触鳞之罪未加御魅之刑察以江湖之间鱼米甚贱晨夕之养甘滑可期恢孝治之风推恩逮下体高明之德以欲从人特於苏湖常润等州假一郡之寄至於宣布皇泽抚养黎氓圣人有言尚东周之可冀循吏何远岂西汉之难偕三牲傥获於承顔五月誓期於报政然臣素知廉耻无所侥求固於官常不敢贪冒只希罢免非望改迁以七人补衮之资荷千里颁条之寄於臣之分所得已多况今多士盈庭君子在位如臣之比寔繁有徒至於润色鸿猷羽仪琐闼傥加慎柬何患乏材若臣者苟蒙锡类之仁得遵量力之训乌鸟反哺但期踯躅於一枝鰌鱓并迯岂足盈虚於九罭披肝沥血顒俟允俞干犯宸严臣无任云云


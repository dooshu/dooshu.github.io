邓剡　挽文魁母齐魏国夫人三首

客谈剪髻德，邻识断机心。

梭壁风云早，谖春雨露深。

安舆神物相，归旐路足钦。

滂母犹难比，生儿振古今。

邓剡

邓剡　挽文魁母齐魏国夫人三首

色养从予季，全忠付伯兮。

一心陵事汉，数语贾兴刘。

海岭太多幸，崦嵫日遽西。

犹怜兼国命，鸾诰湿金泥。

邓剡

邓剡　挽文魁母齐魏国夫人三首

两公兄弟我，我亦母夫人。

侍疾番禺药，行封海道纶。

孤穷空后死，俯仰欲谁亲。

不尽西州泪，陶阡杳去尘。

邓剡


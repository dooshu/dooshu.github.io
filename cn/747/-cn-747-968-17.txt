○责成诸道观察使奏（大中六年十二月中书门下）

诸道观察使，职当廉问，位在藩隅。受人主之宠荣，同国家之休戚，不可自恃富贵，惟贪优游，罗声色以自娱，顾凋残而不问。纵逃显责，必受阴诛。自今请责其成效，专彼事权，使得展意尽心，恢张皇化。敬事以守法度，节用以减征徭。有利於国者必行，不以近名为利。有害於人者必去，不以循例为辞，绝连夜之酣歌，务尽忠之谠论。常准此道，方免旷官。其巡属州县，须知善恶，具以上闻。隐而不言，罪归廉帅。应有论荐，须是直书。强能立事者上陈，不得蔽善；懦弱失职者奏免，非可徇情。如此则远近相临，上下相制，共为致理，同归至公。


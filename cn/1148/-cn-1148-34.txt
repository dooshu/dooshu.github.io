卷三十四

钦定四库全书

陵川集卷三十四

元　郝经　撰

碑文

汉高士管幼安碑

东汉中兴二百有余年处士之盛卓冠前古其整领清议激扬颓波振起末俗以卫宗社固自有力而其疾恶荏衅激怒召乱隆誉飈歘虚声扇荡与宦戚相轧而卒成党锢搏国共偾亦皆自夫处士独建武之初会稽严子陵抗志絶俗远引长往不为汉之三公激成一代风节建安之末北海管幼安离羣高蹈肥遯居贞不为魏之三公以全一代名义得处士之道者惟兹二人然而君子当出而处则失义当处而出则违道子陵之不事莽得其处矣有君如光武而亦不事当见而飞乃潜以遯高则高矣於义未尽也幼安生於桓灵之际出於党锢之余董吕袁曹閧起亡汉而社稷卒为操有欺遗孤杀母后贼义士动以诏旨行事而终身不受禅代则其奸有甚於莽其共为簒窃委质而成事者皆患失无耻不顾名节之人当是之时处而不出可也不受其三公可也故东汉处士虽盛节高而道全者惟先生一人焉先生名宁姓管氏避乱适海外公孙氏亦僭拟王者又偏方一操故和顺道德玩味经术格之以诚卒免於祸魏既簒以大尉徵不就正始二年卒天下莫不高之迄今千有余岁邦人慕其德化代为祠宇岁时致享礼为先师乃叙其事书为汉高士作诗以歌咏遗风俾刻之石云其诗曰

汉鼎破碎天地闭处士一网无噍类妖狐垂涎猛虎噬失身便为贼睥睨噎喝不敢伸大义少见圭芒即贾忌文举德祖竞弃市荀令仓皇亦自毙中原殆无置足地惟有海外可避世先生振缨从此逝箕子之贞固当继远害全身最得计医无闾高有余翠鸭绿江深涵海际濯足归来尽和气纱帽无尘风满袂东夷尚仁心简易土俗厚敬笃无伪迁善从化日纯粹华歆见金节自废破壁杀后胁汉帝当时割席絶交契更着三公重相秽回视诸人等儿戏满朝不识司马懿吾敢与人家国事从渠九迁还四至礼乐诗书是吾志孤踪遥遥谢权势蠖屈龙潜当未济民未忘德犹世祀辽海千年汉高士

汉义士田畴碑

燕赵控带朔漠土风雄质其服义尚气借交报仇奋不顾死振古以然当汉之季得义士一人曰田畴方董卓废立豪杰并起莫不欲盗汉以为已有独贤宗子虞牧幽州不受山东尊号誓清国耻而天子蒙尘君臣道絶乃令畴奉章奔问官守比归而虞为公孙瓒所杀畴乃哭墓而去纠合宗党扫地而盟期於诛瓒无何瓒为袁绍所灭而绍亦终不勤王隂怀异志寻为曹操所并遂谋簒代於是袁曹等为一瓒故躬耕不出民夷义之渐成都邑以乌桓屡杀乡州冠盖故假操以诛蹋顿操欲以五百户封为亭侯辞不受终身不仕魏世而卒邈乎高哉古之义士无以尚已尝谓豫让荆轲亦燕赵之豪其感慨许与固有烈士之风然中怀谲计并命于数寸匕首不免为一刺客如畴之卓荦数千里间关寇敌不陨君命以未反报臣主在难竟不拜官斥责去瓒而瓒不敢害归於无终抚和民夷约法立制其志不止诛瓒欲将率燕赵义士并讨袁曹兴复汉室不幸而遂为操有故终不臣操仕魏其义烈矫矫非豫让诸人所能及也呜呼汉室倾颓奸臣倚叠惟刘公虞以幽州死汉昭烈及关羽张飞起义於涿郡以复汉管宁隐辽海田畴邑无终终身不仕魏以存汉志节高天下忠义动千古者惟兹六人皆自夫燕赵古今所称殆不诬矣宜其没而为神各食其土也岁戊午经及易州总管何侯世麟越易京登黄金台瞰临督亢慷慨怀古因论燕赵义士以畴为首侯谓君欲诛公孙瓒而未卒志此瓒死所也君之灵岂不烈烈于是乎吾欲祠而祭之以表君义可乎经曰可哉遂祠于易水之上经为碑其事题曰汉义士作歌以明君之志云歌曰

君在难兮时多艰士有志兮事无难跃马去兮踰关山明月皎皎兮照刀环奉章遑遑兮入长安见天子兮覩天顔未报命兮不受官臣节达兮壮士还主君死逆兮血未乾苦泪彻泉兮骨已寒纠宗盟兮戮凶残倒渤海兮摧燕山谁知复有数贼兮瓒已死而操尤奸天下已无汉兮吾何以立於世间复何面目以见燕赵之士兮当蹈海而尸狂澜彼荆卿兮尚不负於燕丹吾宁负刘幽州兮俛首以事曹瞒死为汉士兮躬耕以盘桓呜呼君之义烈兮高薄乎云之端应与傅说兮跨箕尾而凌高寒永为燕之神灵兮俾万世其仰观酒满樽兮殽满盘挹灵氛兮佩幽兰我欲从君兮不可攀魂兮来归兮天漫漫吁嗟不可得兮摧心肝

殷烈祖庙碑

大河之阳有庙曰汤王絶去老岸深入故道瞰临中潭盖以王伐夏救民光有天下旱乾而无水溢故庙于是假其神灵以御河伯怀襄悍猛之患不知其几千百年稽天之浸渐入地中迤迤南却远庙数里益出腴田贻我来麰岁则大穰於是邦人益知有相之道庇神之休咸来祈赛礼盛先稷焉岁戊午诏以怀河阳为今上汤沐邑於是经在藩府得赐第怀赐田河阳河阳吏以田籍进疆畛之中有店曰杨子杨子之东庙曰汤王即此庙也庙前有水曰浿【音????】乃晋浿梁水也尽在赐田内郝氏之先系出有殷帝乙之支子今启南阳之田而得烈祖成汤之庙焉衰门敝族而遇其祖岂将令继绪不忘乎时河阳进士苟宗道从余学其家故为大姓在庙之侧桑梓阡陌与赐田接乃命其弟宗礼规庙周之地廓其神宇令河阳守置户卫护仍为崇饰象设增伊尹仲虺二相之像以一神德按祭法能御大菑则祀之能扞大患则祀之王拯民于水火之中可谓御大菑矣庙于河而河不溢可谓能扞大患矣其世祀也宜哉夫上世帝王皆以名称宓牺神农皆是也至尧舜之世始有祖宗之号曰文祖神宗至夏后之世则以禹为皇祖殷之世以汤为烈祖其後嗣王亦各有号曰中宗高宗然於简策则皆以名称於庙则特以号举尊之也今既庙矣而以名称非制也故更曰殷烈祖庙作颂以畀田畯俾岁时歌舞以燕神云

惟帝降格先天启土汤圣不违应天笃祜夏恶盈贯我伐是举枿彼三蘖震厥皇武挈民请命脱之砧斧济以寛仁瀹其疮瘉建中立极道继尧禹盛德世享于何方所伊侐斯庙在河之浒民犹戴苏万世一雨慝厉不作重为呵御河水洋洋莫余敢侮沃壤每每安流顺去孰敢仇饷共饁南亩孰敢不祀竞艺稷黍民以有年神不乏主麰麦如云际神之户菽粟如陵隐神之宇民饱而嬉燕厥父母奉盛以荐洁登羃俎乃丽白牡乃酌清酟报本反始在昔自古黄发婆娑望神屡舞奏鼓坎坎衎我烈祖玄鸟于飞集于河梁迎神语语曰汤是常小子作颂于以歌商载祀百千神其乐康於乎成汤不亡

新野光武皇帝庙碑

继秦以楚而无高帝则中国不能复继莽以操而无光武则汉统不能纂承三代天下後世不知用儒为学之有益治道而德於斯民残陋芜秽荼毒宛转不复见先王风化之美矣高帝平秦灭楚恢拓纲维帝有中国垂统二百年光武复汛扫伪妄振踣植偾以帝王之学润色皇度贲若草木复垂统二百年粲然二帝三王之治郁郁乎文继周而传万世高帝平乱开建大业光武中兴身致太平号称二祖其有功於中国则一也自成康而下帝王始不务学陵夷至於东周渐不用儒而中国不复有先王之治至秦而彗灭除铲专习法律一以杀人为务汉兴将相皆刀笔军功文景之治本于黄老申韩孝武虽号称隆儒相公孙弘而摈董仲舒辕固申生汲黯老死於下国相如枚皋侍从文赋畜以俳优宣帝厉精为治综核名实不喜於儒谓汉家制度杂于霸王元帝好儒昧于识断贡薛韦匡迭为宰相卒杀萧望之而不悟故西汉制度陋于三代帝王不学瞢於大道卒为孔光张禹所误而欺于王氏光武起自诸生以谨厚称正大之学藴为真勇昆阳一战破寻邑百万直壮之师遂兴汉室风云感会邓冯寇马皆称儒将左提右挈底宁方夏既即位则进卓茂登宋弘用孝廉为郎保全功臣不责以吏事讲论经理夜分乃寐闭玉关谢西域不勤远略推诚御物不尚狙诈躬幸太学修明礼乐优礼严光激成风节始充高帝祠孔子说诗书之规摹缉熙文武成康帝王之学继以明章临雍拜老横经问道期门羽林之士通经问学有济济洋洋之盛於是大儒辈出维持鼎命袁杨李杜屹然效节终我四百作成政治保佑民命风化之美同於先王则其功又有大於高帝者焉且自昔中兴之主若夏少康周宣王特一时复国不失旧物其功烈未有盛于夏后文武者也而宣王之治又不克终光武之兴条理文献遂轶西京几於三代笃实辉光基命以德温纯缜密服天下以柔道虽则中兴同夫创业传序十二德威惟畏使曹操终身染指垂涎而不敢革命昭烈父子崎岖艰阻犹天命人归复汉讨罪者终曹氏之世几五十年又非少康宣王之得比也文德轶於高帝中兴功烈邃古所无於乎盛哉初帝与其兄齐武王起兵舂陵讨莽乘牛而杀新野尉夺马以战其後庙于新野历代祀之岁已未经奉命宣抚江淮乃登昆阳故城顾瞻舂陵郁葱之气浮动草木英灵髣髴犹可想像又不能自已推本论着系之以颂畀邓州道总管万户史公勒碑于庙垂示不朽足厌景圣之心焉颂曰

於铄汉业如火烈烈灭之水兮伪魁怀奸投隙抵间肆狐鬼兮高庙有灵翦除棘荆岂遂圯兮白河赤龙羣飞天红有孙子兮昆阳一战长驱百万天复启兮羮枭磔魅粪汚抉秽瀹灵沚兮百秦几莽撑裂天壤复閧起兮雷鼓彗锋指靡羣雄尽宁敉兮帝有圣学沈几先觉继文轨兮投戈讲艺夜兮乃寐究经理兮以熙帝载比隆三代风化美兮享国永久德怀九有殆三纪兮身为武汤治复成康孰可比兮庙食世祀代无废事贲帝里兮于高有光民犹不忘载扬颂章刻示茫茫汉德无疆兮

周子祠堂碑

道之统一其传有二焉尊而王其统在位则其位传化而圣其统在心则以心传位传者人人得之故常有在不忘心传者非其人则不可得是以或絶或续不得而常也三代而上圣王在位则道以位传尧舜禹汤文武周公是已三代而下圣人无位则道以心传孔子顔曾子思孟子是已周室东亡秦人西并祗一王位屹为争夺之具得之者非血战之豪杰则推刃之子孙其心则蛊于佛老散于辞章弊于法律瞢于功利坏于智数圣人不作强有力者挈位而不置不复传道而道统紊矣千有余年之间学士大夫致志用力掇拾残断崎岖章句不为不勤其独造自得力探特悟以道自任者如扬王韩欧絶无仅有虽竞于一时而其学不复传是以终不能永圣人之统续而复絶也剥食糜烂之余偾踣撑裂之极获圣人之心纫缉道绪传诸其徒益久益彰者有宋舂陵周子而已其学不知其所自不事章句不工文辞不务决科沛然一致诸道蹭踊孔孟之後瞰视羲文之前掲振本根浚泐土苴范围天地穷神知化尽性至命创为太极一图申明大易先後天之几着通书数十章指陈圣学之极致发前圣之藴奥先儒之所未言为道学宗传心之统盖其欲虑静尽极于精一笃于纯诚遂造高明乃能如是故太史黄庭坚称其为人如光风霁月其莹絶洞彻犹可想象一传而得程颢程颐张载再传而得杨时游酢率之集大成于朱熹泛澜充滙洋溢旁薄君相服膺师儒鼓箧而学者遍天下六经语孟各为传注性理象数各为论说正千载之讹复一贯之道既传诸其徒又传诸後世又传诸外国迄今二百余年莫不知义理之所在各为一太极反诸吾身各有一易使人人自致圣域而不以为难由汉以来未之有也祠祀之礼盛於江左而未至于河朔今领中书相国杨公始嗜其学乃建太极书院於燕都立祠于院以祀周子以二程张杨游朱六子配食岁时释菜尊为先师燕自安史之乱睽隔王化者将四五百年至於孔孟之祀亦将废坠一旦祠祀道学宗师而以其徒配礼秩文采警动幽朔尤近世所未有也呜呼道统为不亡矣祠既成适经贰於公而徵铭焉遂序其事而为之铭周子讳敦颐字茂叔湖南道州人仕至虞部郎广东提刑分司南京卒于江州尝筑堂濓溪以自名故门人号为濂溪先生铭曰

析木之津上扶斗极周子有庙复一太极民不鄙夷会归有则渺渺絶绪如丝伊缗圣远弗续又从而棼祗扬其波不探其源纵寻斧斤自戕其本舍辙而车血手燥吻客气贾勇莫不偾陨过高好奇诱于诞空看鸟应人自忘其躬不及与过皆失乎中圣心有端圣学有要无欲而一乃造其妙无极之真根柢兹道道有一极极尽无余转斡化府推激神枢天地人物埏埴贮储心死不传乃载于书六经一易道统之集梁折山颓千载寥閴无为升堂更孰入室日下有日五星聚奎发原湖南派流江西肩顔踵孟传心仲尼伊洛汤汤会为一水复生晦翁又一程子坦坦一道昭昭一理太极有图通书有章遂令燕云亦如荆扬呜呼盛哉吾道之光

顺天府孔子新庙碑

天不言之孔子孔子能言之天天垂象万物本焉孔子立德万世师焉故天极其神孔子极其圣郊祀天庙祀孔子礼冠百神宜矣按汉史高皇帝过鲁以太牢祠孔子则孔子之庙祀於战国先秦尚矣至高帝始以帝王亲祠焉於是孔子之道尊与天同由汉以来载在祀典以及于今自京师郡国州县皆为立庙自天子大臣方伯守令师长皆师而祀之封爵为王象设南面被衮冕服登龙礼秩一如天子诸弟子爵为公侯各以服章配享礼秩一如诸侯敷天之下祀事之盛无与侔也夫人之尊莫尊於帝神之尊莫尊于天帝王受命有天下郊祀之际则以其祖配天烝尝禘则於庙然止一代一姓而已秦不祀周汉不祀秦魏不祀汉孔子无土不王未尝受命以一儒者历代祀之配天不已然後知道之尊有甚於位乃以万世为土焉顺天故清苑县置於隋唐间为鄚州属邑宋初置保塞军以其赵氏之故家在焉故县比丰沛升为州曰保国朝奄有中夏今万户张公柔自满城建牙于保开斥土宇西尽常山东出瀛博南踰滹池北负涿易自为一道统城三十仍兼河南诸道诏锡名曰顺天开大帅府焉初州之庙学在保塞故堙之北及公开府则夹两闤闠嚣尘坌閧殆非清庙居神之所且文庙宜在文明之地在辰为已遂於东南得爽垲地谋迁神居鸠工赋役殿庑一新讲肄之舍庖藏之所游息之地以次具举高广其旧几於倍蓰又为奎文楼于南凿璧水于西岁戊午告成迎神于新庙仲春上丁释奠以落之公之嗣子弘略摄领帅府而被服如诸生尊礼先辈向学事师甚谨而文请于某以文其事某为之言曰观於海者难为水游于圣人之门者难为言以孔子而称尧犹曰大哉荡荡乎无能名矧於以衆人而称圣人哉且得圣人之道者则有顔渊氏传圣人之道者则有子思氏述圣人之道者则有孟轲氏尊圣人之道者则有韩愈氏赞圣人之道者则有邵雍氏某何人也敢置言於圣人之前哉姑推本圣人之道所以配天而庙食之所自以序其事然非经之私言圣人之所自道也曰天生德於予桓魋其如予何曰天之未丧斯文也匡人其如予何每以天自处故生则代天为言没则配天庙享尧仁如天孔子道如天昭布森列万世一天洋洋乎其上吁可畏也为之诗以歌咏圣人之门云维天之命於穆不已有开必先是生夫子金口木舌代天为言六经垂世道同夫天皇帝王霸气数是会集圣而成所以为大父父子子君君臣臣三纲五常所以为人祖述尧舜宪章文武以教为位以德为土彼天吾人彼君吾师建极立心万古是资天子北面庙食帝享泰山梁木万世是仰燕赵之交保为之冲今同齐鲁岿如新宫矫矫虎臣文武兼备顾视耽耽敢儒为戏小子作颂敬扬休风刻之庙门道在乎中

丰县汉祖庙碑

惟天隂骘元命降监下土惟不嗜杀人能一天下聿志于仁者是与强有力者弗能夺弱且贱者弗能辞故秦楚之际大统卒集于汉太祖高皇帝在昔帝王受命若舜若禹皆以大德大功相其君数十年天命人归不得已而後授受弗与弗求弗征弗伐而天下泰定若汤若武皆积德累功数十世千有余年天命人归不得己而後征伐一戎一战不复更举而天下亦泰定得之如是之难定之如是之易至於汉祖则不然初无大德大功升闻丕显亦未积德累功世修长发崛起阡陌之间裂裳斩竿奋挺大呼灭秦踣楚诛鉏豪杰即受天命而有天下然而四五年间大小数百战称帝之後叛者四起夷伤呻吟始得粗定得之甚易而定之甚难者尧授舜舜授禹天下无难即以天下与人即受人之天下非有大德大功则不能有大德大功而有天下故不复有为恭已正南垂衣裳而天下治汤放桀武王伐纣夏有天下五百载而造难者一人殷有天下六百祀而造难者一人德泽在人贤圣之君六七作一旦暴君虐民启难毒世非积德累功基图巩固仁义信於天下则不能遽起而革命既积德累功应天顺人以济一时之难而拯民于水火故亦不复有为倒载干戈包以虎皮垂拱而天下治是以得之则难定之则易周自幽厉斩先王之泽灭絶宗国平王东迁仅守虚器号令不出京畿侯甸采卫撑裂王度霸者五起日以陵迟礼乐征伐专於诸侯僭以大夫窃於陪臣帝王大统无所归属故赧王无罪孽而西走秦人无功德而东并八百余年遂折入秦虞夏商周之世皆絶而焚烧诗书坑戮学士铲除先王事首级行刻薄一以杀人为事於是陈吴首难而复事杀人项羽残暴而又事杀人秦人之杀未巳而楚人之杀尤甚独汉祖寛大长者仁而爱人圣度豁如知人善任听纳无我见几成务故虽至贱至弱跌宕里舍不事生产不以功德称无先世之积累而天命人归有不得辞扶义而西五星聚井不杀秦降不居秦宫还军灞上约法除苛固结人心即受天命是以得之如是之易然而六七百年杀戮之难积衅荏恶锺为桀骜布满天下不睥睨神器则仍欲分割河山故号令三嬗非大泛扫不能清夷遗黎之命无与迓续是以连战剧鬬穷极智计始一海内而大先王之统故定之如是之难当是之时中国亡矣向无汉祖之寛仁收擥羣雄而帝之继之以文景之恭俭孝武之恢拓孝宣之综核光武之德业明章之问学垂统四百年传世二十有四公恕利泽简厚敦朴爱养元元补完疮痍则一秦未已一秦复生乱靡有底矣汉祖之庙食世祀宜哉帝姓刘氏唐尧之後自秦徙于魏秦灭魏迁魏于丰今徐州丰县是也故帝为沛丰邑中阳里人既有天下以为汤沐邑其後即中阳里故居立庙历代祀之庙之前後殿各一其前殿则高皇帝居中南向为太祖以吕后薄后配于神室留文成侯张良为佐命配享于右东向其後殿则太上皇帝居中南向为始祖昭灵后配于神室其左则孝惠皇帝至孝平皇帝凡十有一帝以次西向其右则世祖光武皇帝至孝献皇帝凡十有二帝以次东向皆衮冕黻珽登龙备章藻火尚赤仍有汉制代为崇饰居民世守恪恭寅畏尊尊亲亲如事父祖故其灵贶昭着草木有神乱兵剧寇不敢樵采海内莫不为墟而庙独岿然国朝奄有区夏丰隶东平道大行台严公忠济置官监视给户洒扫有所废缺辄为增贲故常焕若一新经尝以为汉祖非惟二汉之祖乃三代以来吾中国之祖也而史臣妄引神怪侈大奇异远探自出以为授受之符不足以铺张耿光蹈厉大烈故序其所以受命而帝者畀行台公使刻诸石昭示中国之民用扬汉休乃作颂焉词曰

汉承天统奄有四方生民有王中国不亡蠲除凶残苏完疮疡代虐以寛视民如伤虎气龙文属天有光为民请命师於咸阳释缚受玺还军灞上才举孽秦又突暴项推功弗有销铄倔强曾不芥蔕宇宙在量蠖居梁汉潜构大象建坛授钺有相有将缟素百万讨贼诛讐从天而下扼其襟喉遂宏三纲维繋九州人谋鬼谋转圜如流踬强踦顽宛转寛柔卒活斯民归凉燠休海内既平犹不称帝既得弗名襟度尤异视彼汲汲夸徒儿戏天命人归始践大位围鲁弗诛天下之义亲祠圣人万世之计大明赏罚讐封恩诛祖述汤武宪章唐虞制作礼乐称说诗书兴灭继絶论功剖符盘石之宗匪秦之孤复见三代大哉规模传世数十载祀数百七制之主鸿休龎泽至今称汉炎炎赫赫庙食世祀中阳之宅小子作颂大书深刻民未忘汉式吿罔极

留城留侯庙碑

帝王受命以济斯民天必授之元圣使与勠力谓之佐命故成汤革夏则举伊尹武王伐纣则用太公至於汉高帝奋起亡秦举事之际与留侯遇于留留侯说以太公兵法则辄称善谓为天授卒灭秦偾楚而有天下高帝则比迹汤武留侯之功烈与伊吕并而後世莫及虽然留侯之事又有重且难者焉伊吕之佐汤武伐一桀诛一纣拯民一时之难底宁方夏而已留侯之佐高帝当王统缀旒七百余年血流四海兵黩宇内既为宗国复韩之讐又为天下复生民之讐又为高帝复君父之讐始则始皇为一桀而二世又生一桀既而陈吴六国项羽英彭又生数十桀皆乘机抚会顾盼嚬呻使之自鬬自毙卒以大义一天下不贪宠利纳履而去非惟甚难而又独高且夏殷之季中国未亡而秦楚之际巳无中国者数百年矣一旦诛锄涤荡举二帝三王之纲大复讐之义以尊君父宏仁义接续中国之命脉使大汉为後世中国帝者之首呜呼留侯之功大矣哉高帝既定天下剖符封功臣使留侯自择齐三万户留侯曰臣始起下邳与上会留此天以臣授陛下陛下用臣计幸时而中臣愿封留足矣乃封留侯留故沛国属邑今徐州沛县留城是也由汉以来庙祀不絶中统元年夏五月经持节使宋由泗舟行而留城在泗汭遂顿於庙下殿庑圮没荒基遗树覆茅半椽香火萧然有断碑泐蚀駮不可读是夕至徐徐邳道总管李侯某言先君尝驻兵于留欲修文成侯庙而弗及今鸠工事材将卒先志而行府适至敢丐文以掲侯之灵故诺其请推本论着以徵其成而系之诗曰

智贵乎几用贵乎藏勇贵乎怯义贵乎彰天畀留侯握兹佐王功并伊吕中国不亡木运告衰僭侯跖民折并屠割锺恶于秦父肉未冷子血复新委积首级仇寃孰伸申韩鞅斯投秆下石起翦骜恬刳吭斧脊共为伥鬼不顾宗国尽反先王孰能讨贼壮哉子房独为复讐蹈扬义烈宪章春秋折节进履遂兴炎刘穷神知化掲仁阐义范围情状纵横奇计不怒而笑旁徨辟易总在吾术卒令汉帝献璧烧栈借箸蹑足兎起鹘落乾旋坤覆雍容闲暇仇诛寃复纷纷几秦坐使销屈功成不居翛然而往高风孤云邈絶天壤偶来济世不丽世网封邑有庙宜乎世享

陵川集卷三十四








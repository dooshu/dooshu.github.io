◇承露盘赋

伟神盘之殊异，邈迢迢以秀峙。（已上二句依《御览》七百五十八增。）树根芳林，濯景天池。嘉木灵草，绿叶素枝。飞阁鳞接而从连，层台偃蹇以横施。龟龙怪兽，嬉游乎其中。诡类壮观，杂Ш众多。若乃肇制模熔，应变入神。穷数极理，究尽物伦。命班尔，召淳均。撰兰籍，简良辰。采名金于昆丘，斩扶桑以为薪。诏烛龙使吐火，运混元以陶甄。区阴阳而役神物，岂取力于丞民。用能弗经弗营，不日而成。匪雕匪断，天挺之灵。雄干碣以高立，干云雾而上征。盖取象于蓬莱，实神明之所凭，峻极过于阆风，凤高翔而弗升。远而望之，若紫霓下邻。双集焉，即而视之，若ギ琳之柱，华盖在端。上际辰极，下通九原。中承仙掌，既平且安。越古今而无匹，信奇异之可观。又能致休徵以辅性，岂徒虚设于芳园。采和气之精液，承清露于飞云。（《艺文类聚》七十三）


○以崔日用参知机务制

门下：才为於时，以宣可大之业；精贯於日，以定非常之勋。古称王佐，今乃人杰。太中大夫守兵部侍郎兼知雍州长史修文馆学士骑都尉安平县开国子崔日用，果行育德，修辞立诚。孝则扬亲，忠於事主。堂堂乎貌，畅君子之风；谔谔其言，蕴大臣之节。故能书读万卷，文穷四始，高步登朝，平心待物。日者丑孽未殄，嘉谋潜断，临危不顾，见义而作。是用底绩，实所系赖，师兵戢矣，京兆晏如。宜缉台阶之政，式拜掖垣之宠。可银青光禄大夫行黄门侍郎参知机务学士，勋封如故。主者施行。


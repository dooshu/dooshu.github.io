○为御史大夫娄师德谢赐杂彩表

臣某言：显福门宣敕，出彩八十段赐臣充军装。臣才质驽下，智能短乏，谋非上略，识岂中权，谬奉殊私，猥参大任。虽凿门之志，必扫妖凶；而受钺之功，未宣戎幕。遽延宠命，先承优赏，怀恩揆拙，既惧且惭。惟当誓骨铭心，永缄天地之施；触锋突刃，常为士卒之先：庶邀犬马之勋，遂灭鲸鲵之党。七擒三捷，诚所庶几；九死一生，岂当还顾？无任悚戴欢欣之至，谨奉表陈谢以闻。


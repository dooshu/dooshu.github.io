○对大夫祭判

〈有五品祭寝不祭庙，馔用索牛。御史劾：於寝则以陋，於馔则以泰。诉云：礼令无违。〉

礼有九命，闻之典秩，爵惟五品，存乎令制。以禄飨亲，追崇孝敬之道；以贤致位，周旋名器之间。从事於斯，无宜失坠，执礼以动，何所迟回。然则吾从大夫之後，祭中寝而非爽；奉守先王之典，用太牢而为过。今则无庙，予欲何之？索而致牲，古亦详矣。宪臣按法，操柄特深，诉者执词，情理可据。

平冽

冽，天宝十二载官殿中侍御史。


○上李少常启

宾王启：窃惟阴阳作炭，化一气以陶甄；天地为炉，混万物为刍狗。然则璧轮均照，或流景於莱城；玉烛平分，独翔寒於黍谷。是隆迭袭，荣翠相循。得气者繁滋，失时者零落。

伏以君侯疏乾激派，龙门开竹箭之波；镇地横基，鹄翅峙莲花之岭。曜重晖於若月，炳叠彩於非烟。至若瑞动赤符，著元勋於东汉；烽惊紫塞，宣武功於北征。奕叶龙光，联蝉龟纽。德由天纵，白星降王辅之精；道叶神交，黄石授帝师之略。故得三千运北，击舜海以游鳞；九万图南，望尧而矫翰。折冲千里，鲁连谈笑之功；师秀一时，郭泰人伦之度。於是九重衔绂，悬星彩於宸维；四达埋轮，振霜威於权石。加以分庭让士，虚坐礼贤。片善必甄，揖虞翻於东箭；一言可纪，许顾荣以南金。

宾王蟠木朽株，散樗贱质，墙面难用，灰心易寒。退无毛薛之交，进乏金张之援，块然独居，十载於兹矣。然而日夜相代，笑沟壑之非遥；贫病交侵，思薜萝而可托。欲乘幽控寂，进绮季於青山；乐道栖真，从鲁连於沧海。幸属舜门广辟，汉币交驰，遂得伫啸高邱，应箕文而动韵；聆吟大野，浮艮岫以流阴。将恐在藻纤鳞，终寡登龙之望；栖榆弱羽，徒仰抟鹏之高。所冀曲逮恩光，资馀润於东里；袭承导引，托轻梦于南柯。抚已多惭，循躬增惧。谨启。


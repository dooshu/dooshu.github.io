○对舍嫡孙立庶子判

〈侯择嗣，舍嫡孙而立庶子，或人非之。曰行古之道。〉

锡土分茅，承宗主祭，立嗣以嫡，非才则贤。若拜璧而求，则佩玉宁吉。惟彼侯国，次当择嗣。类田氏之得文，缘成爱客；同无恤之在赵，不坠克家。既舍子以贻孙，何弃今而行古？虽《檀弓》制服，知仲子之非；而《唐棣》与权，亦宣尼之训。请从宗计，无信或非。








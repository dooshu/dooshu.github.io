◇诏答沈炯

省表具怀。卿誉驰咸雒，情深宛沛，日者理切倚门，言归异域，复牵时役，遂乖侍养，虽周生之思，每欲弃官，戴礼垂文，得遗从政。前朝光宅四海，劬劳万机，以卿才为独步，联居专席，方深委任，屡屈情礼。朕嗣奉洪基，思弘景业，顾兹寡薄，兼缠哀疚，实赖贤哲，同致雍熙，岂便释简南闱，解绂东路？当令冯亲入舍，荀母从官，用睹朝荣，不亏家礼。寻敕所司相迎尊累，使卿公私得所，并无废也。（《陈书·沈炯传》）


月下独酌四首





花间一壶酒，独酌无相亲。

举杯邀明月，对影成三人。

月既不解饮，影徒随我身。

暂伴月将影，行乐须及春。

我歌月徘徊，我舞影零乱。

醒时同交欢，醉后各分散。

永结无情游，相期邈云汉。





其二





天若不爱酒，酒星不在天。[一]

地若不爱酒，地应无酒泉。[二]

天地既爱酒，爱酒不愧天。

已闻清比圣，复道浊如贤。[三]

贤圣既已饮，何必求神仙?

三杯通大道，一斗合自然。

但得酒中趣，[四]勿为醒者传。

[一]孔融《与曹操论酒禁书》：“天垂酒星之耀，地列酒泉之郡。”《晋书》：“轩辕右角南三星曰酒旗，酒官之旗也，主宴享酒食。”



[二]《汉书》：酒泉郡，武帝太初元年开。应劭注：其水若酒，故曰酒泉也。颜师古注：“相传俗云城下有金泉，泉味如酒。”



[三]《艺文类聚》：《魏略》曰：“太祖禁酒，而人窃饮之，故难言酒，以浊酒为贤者，清酒为圣人。”



[四]《晋书》：孟嘉好酣饮，愈多不乱。桓温问嘉：“酒有何好?而卿嗜之。”嘉曰：“公未得酒中趣耳。”



胡震亨曰：此首乃马子才诗也。胡元瑞云：近举李墨迹为证，诗可伪，笔不可伪耶!琦按：马之才，乃宋元祐中人，而《文苑英华》已载太白此诗，胡说恐误。





其三





三月咸阳城，千花昼如锦。[一]

谁能春独愁？对此径须饮。

穷通与修短，造化夙所禀。

一樽齐死生，[二]万事固难审。

醉后失天地，兀然就孤枕。

不知有吾身，此乐最为甚。

[一]梁元帝诗：“黄龙戍北花如锦。”《洛阳伽蓝记》：“春风扇柳，花树如锦。”



[二]《淮南子》：“轻天下，细万物，齐死生，同变化。”





其四





穷愁千万端，美酒三百杯。

愁多酒虽少，酒倾愁不来。

所以知酒圣，酒酣心自开。

辞粟卧首阳，屡空饥颜回。

当代不乐饮，虚名安用哉?

蟹螯即金液，糟丘是蓬莱。[一]

且须饮美酒，乘月醉高台。

[一]《晋书》：毕卓尝谓人曰：“得酒满数百斛船，四时甘味置两头，右手持酒杯，左手持蟹螯，拍浮酒船中，便足了一生矣。”金液，见五卷注。糟丘，见七卷注。






○川主大王为鹤降醮彭女观词

伏以道化无方，真仙有应，於恍惚希微之内，示元黄变化之容。下盼尘寰，以度群品，考诸事迹，载彼经图。所以丁令归时，曾窥丹顶，苏耽降日，亦显霜翎。流万古之美谭，标当年之瑞牒。今者忽闻灵鹤，栖止峰，乃玄元行化之山，是彭祖天之所。元坛{翳}荟，久无焚荐之踪；林木阴森，果致感通之事。实圣朝之上瑞，岂藩阃之所招？愿祈山寿鹤年，以奉龙图凤历。遐瞻烟峤，伏切欢愉，冀凭奏醮之仪，以达归依之恳。谨差赐紫大德上官知真兵马使王承琛，精诚香火，上告真灵。不任归命虔祝之至。


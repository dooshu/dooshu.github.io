○议立回鹘可汗诏

朕闻王者立德，必本於念功；天下归仁，莫先於兴灭。回鹘久为与国，常建大勋，累申式配之仪，兼展称藩之礼。天宝末兴兵之后，国步未夷，衅起凶妖，率其忠勇。控弦而至，革车之会增威；止戈而归，犀毗之赐甚宠。殊庸盛礼，焕烈缣缃，是为亲邻，成其边卫。牧马远迹於朔野，烽火罢照於甘泉，虽云华夷，欢若亲戚。会昌中远方丧乱，可汗沦亡，狼顾既困於岁牧，鼠窃或行於边候。时属奸臣作轴，懦将操戈，因乐祸以乘危，遂兴戎而生事。不念救灾之义，尽为助顺之功，驱彼流离，窘为徒隶。情（阙）怀土，自经南冠之悲；迹则乱华，未免北风之思。旧国空瞻其茂草，名王犹困於旅人，相彼穷危，宁无慨叹。朕君临九有，子育兆人，雨露之所霑濡，日月之所照烛，欲令自遂，必念好还。乃眷朔易之雄，况当勋力之后，每思报德，实用疚怀。所以频遣诏书，俾勤寻访，穹庐莫睹，瓯脱已平。万骑岂无其忠臣，六角冀存其贵种，颇劳寤寐，屡阅岁时，沙漠既空，井邑犹在。近有回鹘，来款朔方，帅臣得之，送至阙下。又有回鹘，随黠戛斯李兼至朝廷。各令象胥，徵其要领，音尘可访，词旨必同。愿复本邦，仍怀化育，皆云庞特勒今为可汗，尚寓安西，众所悦附，飏宰相以忠事上，誓复龙庭。杂虏等以义向风，颇闻麕至。（阙）契素愿，慰悦良多。俟其归还衙帐，当议特举册命。今遣使臣，且往慰谕，况情深振抚，道既切於怀来；而功济艰难，义岂忘於继绝。至如待呼韩以殊礼，约冒顿以和亲，止於嘉其来朝，亦或虑其为患。今则因此离散，追彼功勋，俾立国於狼居，稍聚人於乌合。再寻旧好，宜举良图，报告天下，咸知朕意。


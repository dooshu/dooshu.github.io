诗集卷三十六　古今体诗六十五首


召还至都门先寄子由


老身倦马河堤永，踏尽黄榆绿槐影。荒鸡号月未三更，客梦还家时一顷。归老江湖无岁月，未填沟壑犹朝请。黄门殿中奏事罢，诏许来迎先出省。已飞青盖在河梁，定饷黄封兼赐茗。远来无物可相赠，一味丰年说淮颍。





次韵定国见寄


还朝如梦中，双阙眩金碧。复穿鸳鹭行，强寄麋鹿迹。劳生苦昼短，展转不能夕。默坐数更鼓，流水夜自逆。故人为我谋，此志何由毕。越吟知听否，谁念病庄舄。自注：时方请越。





次韵蒋颖叔钱穆父从驾景灵宫二首


其一


归来病鹤记城，旧踏松枝雨露新。半白不羞垂领发，软红犹恋属车尘。自注：前辈戏语，有西湖风月，不如东华软红香土。雨收九陌丰登后，日丽三元下降辰。粗识君王为民意，不才何以助精禋。





其二


与君并直记初元，白首还同入禁门。玉殿齐班容小语，霜廷稽首泫微温。自注：适与穆父并拜庭中，地皆流湿，相与小语道之。病贪赐茗浮铜叶，老怯香泉滟宝樽。回首鹓行有人杰，坐知羌虏是游魂。





忆江南寄纯如五首


其一


楚水别来十载，蜀山望断千重。毕竟拟为伧父，凭君说与吴侬。





其二


湖目也堪供眼，木奴自足为生。若话三吴胜事，不惟千里莼羹。





其三


人在画屏中住，客依明月边游。未卜柴桑旧宅，须乘五湖扁舟。





其四


生计曾无聚沫，孤踪谩有清风。治产犹嫌范蠡，携孥颇笑梁鸿。





其五


弱累已偿俗尽，老身将伴僧居。未许季鹰高洁，秋风直为鲈鱼。





轼近以月石砚屏献子功中书，公复以涵星砚献纯父侍讲，子功有诗，纯父未也。复以月石风林屏赠之，谨和子功诗，并求纯父数句


紫潭出玄云，翳我潭中星。独有潭上月，倒挂紫翠屏。我老不看书，默坐养此昏花睛。时时一开眼，见此云月眼自明。久知世界一泡影，大小真伪何足评。笑彼三子欧梅苏，无事自作雪羽争。自注：事见三人诗集。故将屏砚送两范，要使珠璧栖窗棂。大范忽长谣，语出月胁令人惊。小范当继之，说破星心如鸡鸣。床头复一月，下有风林横。急送小范家，护此涵星泓。愿从少陵博一句，山木尽与洪涛倾。





次韵范纯父涵星砚、月石风林屏诗


月次于房历三星，斗牛不神箕独灵。簸摇桑榆尽西靡，影落苏子砚与屏。天工与我两厌事，孰居无事为此形。与君持橐侍帷幄，同列温室观尧蓂。自怜太史牛马走，伎等卜祝均倡伶。欲留衣冠挂神武，便击云水归南溟。陶泓不称管城沐，醉石可助平泉醒。故持二物与夫子，欲使妙质留天庭。但令滋液到枯槁，勿遣光景生晦冥。上书挂名岂待我，独立自可当雷霆。我时醉眠风林下，夜与渔火同青荧。抚物怀人应独叹，作诗寄子谁当听。





次韵钱穆父会饮


弹冠恨不早，挂冠常苦迟。盛服每假寐，角阙时伏思。东门未祖道，西山空拄颐。逝将江海去，安此麋鹿姿。要当谋三径，何暇择一枝。与君几合散，得酒忘醇醨。君谈似落屑，我饮如奕棋。自注：世有“作诗如奕棋，奕棋如饮酒，饮酒乃大戒”之语，仆于棋酒二事俱不能也。居官不任事，造物真见私。主人独贤劳，金谷方流驰。行人亦结束，杕杜乃归期。公卿虽少安，河流正东酾。我得会稽去，方回良不痴。





次韵穆父尚书侍祠郊丘，瞻望天光，退而相庆，引满醉吟


千章杞梓荫云天，樗散谁收老郑虔。喜气到君浮白里，丰年及我挂冠前。令严钟鼓三更月，野宿貔貅万灶烟。太息何人知帝力，归来金帛看肩。





郊祀庆成诗


帝出乘昌运，天心予太平。文章三代继，制作七年成。大祀乾坤合，刚辰日月明。泰坛朝埽地，魄宝夜垂精。仰御圆苍盖，环观海岳城。北流吞朔易，西极落欃枪。升燎灵光答，回銮瑞雾迎。需云遍枯槁，解雨达勾萌。可颂非天德，因箴亦下情。民言知可酌，帝谓本无声。富国由崇俭，祈年在好生。无心斯格物，克己自销兵。化国安新政，孤臣返旧耕。还将清庙什，留与野人赓。





次韵王仲至喜雪御筵


三军喜气铄飞花，睡起空惊月在沙。未集骅骝金，故残鹊玉横斜。偶还仗内身如寄，尚忆江南酒可赊。宣劝不多心自醉，强扶衰白拜君嘉。





次韵奉和钱穆父蒋颖叔王仲至诗四首


见和西湖月下听琴


谡谡松下风，霭霭陇上云。聊将窃比我，不堪持寄君。半生寓轩冕，一笑当琴尊。良辰饮文字，晤语无由醺。我有凤鸣枝，背作蛇蚹纹。月明委静照，心清得奇闻。当呼玉涧手，自注：家有雷琴甚奇古，玉涧道人崔闲妙于雅声，当呼使弹。一洗羯鼓昏。请歌《南风》曲，犹作《虞书》浑。





见和仇池


上穷非想亦非非，下与风轮共一痴。翠羽若知牛有角，空瓶何必井之眉。还朝暂接鹓鸾翼，谢病行收麋鹿姿。记取和诗三益友，他年弭节过仇池。





玉津园


承平苑囿杂耕桑，六圣勤民计虑长。碧水东流还旧派，自注：玉津分蔡河上流，复合于下。紫坛南峙表连冈。不逢迟日莺花乱，空想疏林雪月光。千亩何时躬帝耤，斜阳寂历锁云庄。





耤田


窃脂方纪瑞，布谷未催耕。鱼沫依渚，蜗涎上彩楹。江湖来梦寐，蓑笠负平生。琴里思归曲，因君一再行。





顷年杨康功使高丽还，奏乞立海神庙于板桥，仆嫌其地湫隘，移书使迁之文登，因古庙而新之，杨竟不从。不知定国何从见此书，作诗称道不已。仆不能记其云何也，次韵答之


退之仙人也，游戏于斯文。谈笑出奇伟，鼓舞南海神。顷者三韩使，几为蛟鳄吞。归来筑祠宇，要使百贾奔。我欲迁其庙，下数浮空群。自注：谓登州海市。移书竟不从，信非磊落人。公胡为拳拳，系此空中云。作诗颂其美，何异刻剑痕。我今已括囊，象在六四坤。





沐浴启圣僧舍与赵德麟邂逅


南山北阙两非真，东颍西湖迹已陈。季子来归初可喜，老聃新沐定非人。酒清不醉休休暖，睡稳如禅息息匀。自笑尘劳余一念，明年同泛越溪春。





余旧在钱塘，伯固开西湖，今方请越戏，谓伯固可复来开镜湖，伯固有诗，因次韵


已分江湖送此生，会稽行复得岑成。镜湖席卷八百里，坐啸因君又得名。





仆所藏仇池石，希代之宝也。王晋卿以小诗借观，意在于夺，仆不敢不借，然以此诗先之


海石来珠宫，秀色如蛾绿。坡陀尺寸间，宛转陵峦足。连娟二华顶，空洞三茅腹。初疑仇池化，又恐瀛州蹙。殷勤峤南使，馈饷扬州牧。自注：仆在扬州，程德孺自岭南解官还，以此石见遗。得之喜无寐，与汝交不渎。盛以高丽盆，藉以文登玉。自注：仆以高丽所饷大铜盆贮之，又以登州海石如碎玉者附其足。幽光先五夜，冷气压三伏。老人生如寄，茅舍久未卜。一夫幸可致，千里常相逐。风流贵公子，窜谪武当谷。见山应已厌，何事夺所欲。欲留嗟赵弱，宁许负秦曲。传观慎勿许，间道归应速。





次天字韵答岑岩起


一声清跸雾开天，百辟心庄岂貌虔。回顾惊君珠玉侧，同升愧我秕糠前。徘徊月色留坛影，缥缈松香泛蜡烟。自注：近制以椽烛松明易糁盆。莫叹郎潜生白发，圣朝求旧鄙鸢肩。





次韵蒋颖叔二首


扈从景灵宫


道人幽梦晓初还，已觉笙箫下月坛。风伯前驱清宿雾，祝融骖乘破朝寒。英姿连璧从多士，妙句锵金和八銮。已向词臣得颇牧，自注：时颖叔新除熙河帅。路人莫作老儒看。





凝祥池


似知金马客，时梦碧鸡坊。冰雪消残腊，烟波写故乡。鸣鸾自容与，立马久回翔。乞与三韩使，新图到乐浪。自注：时高丽使在都下，每至胜景，辄图画以归。





和叔盎画马


天骥德力备，马外龙麟中。皇天不遣言，兀与图画同。驽骀饱官粟，未受一洗空。十驾均一至，何事云风。





王晋卿示诗欲夺海石，钱穆父、王仲至、蒋颖叔皆次韵。穆、至二公以为不可许，独颖叔不然。今日颖叔见访，亲睹此石之妙，遂悔前语。仆以为晋卿岂可终闭不予者？若能以韩幹二散马易之者，盖可许也。复次前韵


相如有家山，缥缈在眉绿。谁云千里远，寄此一颦足。平生锦绣肠，蚤岁藜苋腹。从教四壁空，未遣两峰蹙。吾今况衰病，义不忘樵牧。逝将仇池石，归溯岷山渎。守子不贪宝，完我无瑕玉。故人诗相戒，妙语予所伏。一篇独异论，三占从两卜。君家画可数，天骥纷相逐。风鬃掠原野，电尾捎涧谷。君如许相易，是亦我所欲。今朝安西守，来听《阳关曲》。劝我留此峰，他日来不速。





轼欲以石易画，晋卿难之，穆父欲兼取二物，颖叔欲焚画碎石，乃复次前韵，并解二诗之意


春冰无真坚，霜叶失故绿。疑鹏万里，蚿笑夔一足。二豪争攘袂，先生一捧腹。明镜既无台，净瓶何用蹙。自注：古蹴、蹙通。盆山不可隐，画马无由牧。聊将置庭宇，何必弃沟渎。焚宝真爱宝，碎玉未忘玉。久知公子贤，出语耆年伏。欲观转物妙，故以求马卜。维摩既复舍，天女还相逐。授之无尽灯，照此久幽谷。定心无一物，法乐胜五欲。三峨吾乡里，万马君部曲。卧云行归休，破贼见神速。自注：晋卿将种，常有此志。





生日蒙刘景文以古画松鹤为寿，且贶佳篇，次韵为谢


问予一室间，宁有千里廓。尘心洗长松，远意发孤鹤。生朝得此寿，死籍疑可落。微言在参同，妙契藏九籥。故人有奇趣，逸想寄幽壑。霜枝谢寒暑，云翮无前却。何须搆明堂，未羡巢阿阁。缅怀别时语，复作数日恶。诗腴固堪飧，字瘦还可愕。高标忽在眼，清梦了如昨。君今哙等伍，志与湛辈各。岂待相顾言，方为不朽托。子云老执戟，长孺终主爵。吾当追松乔，子亦鄙卫霍。





程德孺惠海中柏石，兼辱佳篇，辄复和谢


岚薰瘴染却敷腴，笑饮贪泉独继吴。未欲连车收薏苡，肯教沉网取珊瑚。不知庾岭三年别，收得曹溪一滴无。但指庭前双柏石，要予临老识方壶。





次秦少游韵赠姚安世


帝城如海欲寻难，肯舍渔舟到杏坛。剥啄扣君容膝户，巍峨笑我切云冠。问羊独怪初平在，牧豕应同德曜看。肯把《参同》较同异，小窗相对为研丹。





次丹元姚先生韵二首


其一


浮生知几何，仅熟一釜羹。那于俯仰间，用此委曲情。自怜无他肠，偶亦得此生。悬知当去客，中有不亡存。但恐宿缘重，每为习气昏。似闻梅子真，近在吴市门。未能肩拍洪，但欲目击温。不敢叩门呼，恐作逾垣奔。且令绍介先，徐以方便论。





其二


不学刘更生，黄金铸上方。不学房次律，身事问颍阳。王烈亦何人，叔夜未可量。独见神山开，遽飧石髓香。至道尚听莹，粗才终蹶张。先生喜而笑，幅巾登我堂。苦誓指黄壤，要言刻青琅。蓬莱在何许，弱水空相望。且当从嵇阮，聊复数山王。达人友四海，曲士守一疆。慎勿使形谍，儿童惊夜光。





次韵秦少游王仲至元日立春三首


其一


省事天公厌两回，新年春日并相催。殷勤更下山阴雪，要与梅花作伴来。





其二


己卯嘉辰寿阿同，自注：子由一字同叔，元日己卯，渠本命也。愿渠无过亦无功。明年春日江湖上，回首觚棱一梦中。





其三


词锋虽作楚骚寒，德意还同汉诏宽。好遣秦郎供帖子，尽驱春色入毫端。自注：立春日翰林学士供诗帖子。





上元侍饮楼上三首呈同列


其一


澹月疏星绕建章，仙风吹下御炉香。侍臣鹄立通明殿，一朵红云捧玉皇。





其二


薄雪初消野未耕，卖薪买酒看升平。吾君勤俭倡优拙，自是丰年有笑声。





其三


老病行穿万马群，九衢人散月纷纷。归来一盏残灯在，犹有传柑遗细君。自注：侍饮楼上则贵戚争以黄柑遗近臣，谓之传柑，听携以归，盖故事也。





戏答王都尉传柑


侍史传柑玉座旁，人间草木尽天浆。寄与维摩三十颗，不知薝蔔是余香。自注：举轻明重，维摩犹三十枚。





送蒋颖叔帅熙河


颖叔出使临洮，轼与穆父、仲至同饯之，各赋诗一篇，以“今我来思”为韵，致遄归之意，轼得“我”字。

西方犹宿师，论将不及我。苟无深入计，缓带我亦可。承明正须君，文字粲藻火。自荐虽云数，留行终不果。正坐喜论兵，临老付边锁。新诗出谈笑，僚友困掀簸。我欲歌《杕杜》，杨柳方婀娜。边风事首虏，所得盖么麽。愿为鲁连书，一射聊城笴。阴功在不杀，结草酬魏颗。





再送二首


其一


使君九万击鹏鲲，肯为阳关一断魂。不用宽心九千里，安西都护国西门。





其二


余刃西屠横海鲲，应余诗谶是游魂。归来趁别陶弘景，看挂衣冠神武门。





次韵颖叔观灯


安西老守是禅僧，到处应然无尽灯。永夜出游从万骑，诸羌人看拥千层。便因行乐令投甲，不用防秋更打冰。振旅归来还侍宴，十分宣劝恐难胜。





次韵王晋卿奉诏押高丽宴射


北苑传呼陛楯郎，东夷初识令君香。天山自可三箭取，海国何劳一苇杭。宣劝不辞金碗侧，醉归争看玉鞭长。锦囊诗草勤收拾，莫遣鸡林得夜光。





次韵钱穆父王仲至同赏田曹梅花


寒厅不知春，独立耿玉雪。闭门愁永夜，置酒及明发。忽惊庭户晓，未受烟雨没。浮光风宛转，照影水方折。鬓霜未易扫，眉斧真自伐。惟当此花前，醉卧黄昏月。





送襄阳从事李友谅归钱塘


居杭积五岁，自意本杭人。故山归无家，欲卜西湖邻。良田不难买，静士谁当亲。髯张既超然，老潜亦绝伦。李子冰玉姿，文行两清醇。归从三人游，便足了此身。公堤不改昨，姥岭行开新。幽梦随子去，幽花落衣巾。





次韵吴传正《枯木歌》


天公水墨自奇绝，瘦竹枯松写残月。梦回疏影在东窗，惊怪霜枝连夜发。生成变坏一弹指，乃知造物初无物。古来画师非俗士，妙想实与诗同出。龙眠居士本诗人，能使龙池飞霹雳。君虽不作丹青手，诗眼亦自工识拔。龙眠胸中有千驷，不独画肉兼画骨。但当与作少陵诗，或自与君拈秃笔。东南山水相招呼，万象入我摩尼珠。尽将书画散朋友，独与长铗归来乎。





送黄师是赴两浙宪


世久无此士，我晚得王孙。宁非叔度家，岂出次公门。白首沉下吏，绿衣有公言。哀哉吴越人，久为江湖吞。官自倒帑廪，饱不及黎元。近闻海上港，渐出水底村。愿君五裤手，招此半菽魂。一见刺史天，稍忘狱吏尊。会稽入吾手，镜湖小于盆。比我东来时，无复疮痍存。





送范中济经略侍郎，分韵赋诗，轼得先字，且赠以鱼枕杯四、马棰一，以“元戎十乘，以先启行”为韵


梁李久乐祸，自焚岂非天。两鼠斗穴中，一胜亦偶然。谋初要百虑，善后乃万全。庙堂选世将，范氏真多贤。仁风被宿麦，绿浪摇晴川。号令耸毛羽，先声落虚弦。我家天一方，去路城西偏。投竿困障日，卖剑行归田。赠君荆鱼杯，副以蜀马鞭。一醉可以起，毋令祖生先。





书晁说之《考牧图》后


我昔在田间，但知羊与牛。川平牛背稳，如驾百斛舟。舟行无人岸自移，我卧读书牛不知。前有百尾羊，听我鞭声如鼓鼙。我鞭不妄发，视其后者而鞭之。泽中草木长，草长病牛羊。寻山跨坑谷，腾趠筋骨强。烟蓑雨笠长林下，老去而今空见画。世间马耳射东风，悔不长作多牛翁。





吕与叔学士挽词


言中谋猷行中经，关西人物数清英。欲过叔度留终日，未识鲁山空此生。议论凋零三益友，功名分付二难兄。老来尚有忧时叹，此涕无从何处倾。





丹元子示诗，飘飘然有谪仙风气，吴传正继作，复次其韵


飞仙亦偶然，脱命瞬息中。惟诗不可拟，如写天日容。梦中哦七言，玉丹已入怀。一语遭绰虐，失身堕蓬莱。蓬莱至今空，护短不养才。上界足官府，谪仙应退休。可怜吴与苏，肮脏雪满头。雪满头，终当却与丹元子，笑指东海乘桴浮。





次韵王定国书丹元子宁极斋


仙人与吾辈，寓迹同一尘。何曾五浆馈，但有争席人。宁极无常居，此斋自随身。人那识郗鉴，天不留封伦。误落世网中，俗物愁我神。先生忽扣户，夜呼祁孔宾。便欲随子去，著书未绝麟。愿挂神虎冠，往卜饮马邻。王郎濯纨绮，意与陋巷亲。南游苦不蚤，傥及莼鲈新。





王仲至侍郎见惠稚栝，种之礼曹北垣下。今百余日矣，蔚然有生意，喜而作诗


翠栝东南美，近生神岳阴。惜哉不可致，霜根络云岑。仙风振高标，香实陨平林。偶随樗栎生，不为樵牧侵。忽惊黄茅岭，稍出青玉针。好事虽力取，王城少知音。岂无换鹅手，但知觅来禽。高怀独夫子，一见捐橐金。得之喜不寐，赠我意殊深。公堂开后阁，凡木愧华簪。栽培一寸根，寄子百年心。常恐樊笼中，摧我鸾鹤襟。谁知积雨后，寒芒晓森森。恨我迫归老，不见汝十寻。苍皮护玉骨，旦暮视古今。何人风雨夜，卧听饥龙吟。





次韵钱穆父马上寄蒋颖叔二首


其一


玉关不用一丸泥，自有长城鸟鼠西。剩与故人寻土物，腊糟红曲寄驼蹄。





其二


多买黄封作洗泥，使君来自陇山西。高才得兔人人羡，争欲寻踪觅旧蹄。





表弟程德孺生日


仗下千官散紫庭，微闻偶语说苏程。长身自昔传甥舅，寿骨遥知是弟兄。自注：予与君皆寿骨贯耳，班列中多指予二人，不问而知其为中表也。曾活万人宁望报，自注：君在楚州，予在杭州，皆遇饥岁，活数万人。只求五亩却归耕。四朝遗老凋零尽，鹤发他年几个迎。





七年九月，自广陵召还，复馆于浴室东堂。八年六月，乞会稽，将去，汶公乞诗，乃复用前韵三首


其一


乞郡三章字半斜，庙堂传笑眼昏花。上人问我迟留意，待赐头纲八饼茶。自注：尚书学士得赐头纲龙茶一斤，今年纲到最迟。





其二


梦绕吴山却月廊，白梅卢橘觉犹香。自注：杭州梵天寺有月廊数百间，寺中多白杨梅、卢橘。会稽且作须臾意，从此归田策最良。





其三


东南此去几时归，倦鸟孤云岂有期。断送一生消底物，三年光景六篇诗。





吴子野将出家，赠以扇山枕屏


峨峨扇中山，绝壁信天剖。谁知大圆镜，衡霍入户牖。得之老月师，画者一醉叟。常疑若人胸，自有云梦薮。千岩在掌握，用舍弹指久。低昂不自知，恨寄儿女手。短屏虽曲折，高枕谢奔走。出家非今日，法水洗无垢。浮游云释峤，宴坐柳生肘。忘怀紫翠间，相与到白首。





闻潮阳吴子野出家


子昔少年日，气盖里闾侠。自言似剧孟，叩门知缓急。千金已散尽，白首空四壁。烈士叹暮年，老骥悲伏枥。妻孥真敝屣，脱弃何足惜。四大犹幻座，衣冠矧小物。一朝发无上，愿老灵山宅。世事子如何，禅心久空寂。世间出世间，此道无两得。故应入枯槁，习气要除拂。丈夫生岂易，趣舍志匪石。当为狮子吼，佛法无南北。





赠王觏


何人生得宁馨子，今夜初逢掣笔郎。莫怪围棋忘瓜葛，已能作赋继灵光。






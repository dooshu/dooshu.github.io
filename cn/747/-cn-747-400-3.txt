○对封君祭判

〈乙祖是始封君，祭以不毛，所司科为失礼，不伏。〉

封植之规，盛自三代；享祭之设，编诸五礼。故存欲其贵，梁竦发劳人之言；没忧其祀，若敖兴馁而之叹。乙祖幸攀日月，视列山川，堂构不贻於谋孙，庙食遂亏於厥祖。乃云可荐，孰致其严？洪业不享其牲，明怀谁歆其黍稷？所司重从周之训，纠以常刑；愚者昧反鲁之言，尚多纷讼。彼不爱礼，奚能舍诸？须恒辜，雅符通议。


玉山新笋歌

宋梅尚书询读书山寺，尝乘银鞍马。圣俞诗「当年吾叔读书处」，即此。

双溪云涨玉山头，幽篁碍日阴风秋。
山灵夜召雨师集，惊起苍虬倚天立。
开崖裂石排崆峒，紫鳞散落飞云中。
青冥复起半林雾，锐戟长矛森武库。
曈曈日射光气殊，又疑海底生珊瑚。
鶱腾作势何夭矫，才迸墙根出树杪。
野老山僧惊叹息，干霄会见千寻直。
喷薄虽兼雷雨功，扶摇岂恃风云力。
当年跨马中林来，尚书都官吟几回。
文采风流今未歇，青山岁岁春花开。
我爱此君不能去，他日重寻读书处。



○贬韦坚并免从坐诏

《书》曰：“无总货宝，生生自庸。”《传》曰：“官之失德，宠赂章也。”则古先哲王，不闻好货，垂以明戒，无易纪律。然法贵变通，罚宜平典，罪止其恶，过从宽宥，庶乎有劝，冀乎有惩。韦坚是司潭漕，妄事兴易，饷遗朝廷，计其积赃，数目甚广。朕以衣冠之士，岂往求之，而奸回之人，是为抑与。韦坚已别有处分，所司一切不问。咸令自新，冀有廉隅，成予德化，各思变节，无贰过焉。宣示中外，知朕此意。


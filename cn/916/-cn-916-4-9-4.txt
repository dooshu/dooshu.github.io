【三郡民为应詹歌】

〖《晋书》曰：王澄。惠帝末为荆州牧。假应詹督南平、天门、武陵三郡军事。天下大乱。詹境独全。百姓歌之。〗

乱离既普。（《御览》或作著。）殆（《御览》或作始。）为灰朽。侥幸之运。赖兹应后。岁寒不凋。孤境独守。拯（《御览》或作荫。）我涂炭。惠隆丘阜。润同江海。恩犹父母。（○《晋书》应詹传。《御览》五百七十。《乐府诗集》八十五、《诗纪》四十三并作应詹歌。又《御览》四百六十五引朽、后、阜、母四韵。）


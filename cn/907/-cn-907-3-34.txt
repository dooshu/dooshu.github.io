▼风雨怀人有感

（妫蜼太史自海上入郭，因得追游，以叙旧好。今日风雨偶阙晤言，楼居早寒，怀人犹甚。想孤寓僧林同此岑寂也。赋是以寄瞻恋之意。）

良人旷清晤，穷年秉离忧。

倏来自海壖，谐我心所求。

不殊云中雁，和鸣得其俦。

宴阁既连席，行塘复同舟。

坐聆金玉篇，鄙拙何以酬？

风雨戒兹旦，居然阻从游。

祗园念孤寓，微瘵苦未瘳。

落叶惊早寒，谁当慰淹留？

朋来不我馆，愿已良有由。

徒兹睇停云，夕倚城南楼。

在远分难亲，居近弥使愁。

信彼诗中言，一日如三秋。


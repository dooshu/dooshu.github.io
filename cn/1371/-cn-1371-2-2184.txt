闵雨

腊雪不濡土，春风吹早尘。

东吴贵粳稻，布种当及晨。

千里方嚣嚣，坐视膏泽屯。

民孽实自作，所赖天公仁。



何时见秋获，如山筑高囷？

闵雨

岁秋固多雨，每恨不及时。



黄麈蔽赤日，苗槁已不迟。



踏车声如雷，力尽真何为！

天岂不念民，云族风散之。



穷民守稼泣，便恐化棘茨；妻子不望活，所惧尊老饥。

我愿上天仁，顾哀民语悲；鞭龙起风霆，尚继丰年诗。



闵雨

黄沙白雾昼常昏，嗣岁丰凶讵易论。



寂寂不闻秧鼓劝，哑哑实厌水车翻。



粟囷久尽无遗粒，泪席尝沾有旧痕。



闻道忧民又传诏，苍生何以报君恩？



闵雨

赤日黄尘江上村，徵租惟有吏过门。



微风敢喜北窗卧，大旱恐非东海冤。



千载傅岩疑可致，一篇洪范向谁论？



青蔬半亩垂生死，且唤邻翁共灌园。




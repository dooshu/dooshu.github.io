○太清宫观紫极舞赋（以“大乐与天地同和”为韵）

开元中，赐海内以正朔，示天下以礼乐。舞紫极於宫庭，飨元元於云幄。乃树以旌旃，设以宫悬。由中出以表静，用上荐於告虔。盛德之容，昭之於行缀；至和之节，奉之以周旋。激乎流音之下，存乎大乐之先。八佾以敷，肃然舞於清庙；九奏之作，杳若享乎钧天。如是则文始不得盛於汉日，大章未可比於尧年。振万古而独出，岂百王之相沿。洎乎秉翟而叙，候乐以举。协黄钟，歌大吕。乍阳开於箫管，忽阴闭於。淹速以度，正直是与。若中止而离立，复徐动而进旅。和之感物，应鸟兽以跄跄；礼以成文，垂衣裳之楚楚。由是俾有司夙夜在公，候吉日鼓钟于宫。方将万舞，爰节八风。於以易其俗，於以告厥功。因乎所自，制在其中。申敬也，其恭翼翼；宣滞也，其乐融融。齐无声於合莫，感有情而统同。则其业之所肄，习之则利。作兹新乐，著为故事。享当其时，舞於此地。退而成列，周庙之干戚以陈；折而复旋，鲁宫之羽斯备。美乎！冠之象以峨峨，舞其容以ェェ。合九变之节，动四气之和。散元风以条畅，洽皇化之宏多。是时也，天地泰，人神会。舞有容，歌无外。故曰作乐以象德，有功而可大。


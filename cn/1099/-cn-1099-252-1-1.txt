○題為條陳邊務以俾安攘事

臣等奉　命查盤、徧歷諸塞、諦觀形勢、博訪邊情、切見宣大山西、密邇　京畿、三鎮邊墻、二千餘里、洪原大陸、為虜要衝。俱非易守之地。加之繕治不崇。經畧未盡。又無可守之資。以致獷賊橫行。深犯肆掠。人畜漸廣。醜類實繁。夫地利人力。我無可恃。日增月盛。彼且方張。所以慮患憑凌。邊備孔棘。　國家要務。莫此為先。治世殷憂。宣大為最。仰賴　皇上留神安攘。布昭威德。賞罰不遺。遠近鼓舞。是以邊臣竭謀。將士宣力。近巳遏劉。剉彼驕勢。中外臣民所其忻戴者也。但禦戎之道。修其在我。兵家之法、貴于有待。臣以見聞所及、揆之當今事勢、有戰守之功、而未修其實、得將士之力而未固其心、若不亟為整飭、加意運籌讀之可為于邑臣恐以我未實之邊應彼猖獗之勢。驕胡肆寇。其禍且長。不能不廑　皇上宵旰之憂也。臣愚冐死敢為　皇上陳之、且諸邊將士按營遠眺、不戰久矣去冬戮力于鳳皇山。今秋効死于鵓鴿峪有能為　皇上戰者然求其實。必屯養精銳。披執堅利。驅策臕壯。而後可以言戰。臣見鎮屯兵。尚多老弱。勇可折禦、十不二三。馬匹尫羸。連羣骨立。器械未備。攘臂徒行如是而言戰。此臣等不能無憂也。頻年寇犯如蹈坦途不守久矣今秋巳遏于鉄裹門。又遏于弘賜堡有能為　皇上守者然求其實。必崇垣堅壁。高堡深池。防戍之力。足以勝眾。而後可以言守。臣見宣大壕淺墻卑。畫地議守。梏形孑立。風雨饑寒。晝夜無弊。即其平時巳無固志。不幸臨敵。非死則逃。如是而言守此臣等不能無憂也。且將士有餘力、而後有鬪志、有鬪志、而後有戰功、向來邊士諉于眾寡。強驕弱惰。積弊有年。茲能所向成功徵調畢集。可謂能以力報　皇上矣。然必養足以恤其私、而後志足以倡其勇、今諸邊粮餉、在在缺乏、終歲關支、俱是折色、壹月米價、止足旬餘、朝夕一身、且有不贍、妻孥俯仰、寄命何資、夫即平時饑餒之卒、責一旦効力之忠。揆諸情理。勢有未能。此臣不能無憂也。仰荷　皇上簡任邊臣、頻給　內帑即今諸務、漸次修舉、但各邊諸臣、猶有時可變通。而或牽于法。勢當易置。而或窘于財。夫財用不至于充足委任不得其便宜雖文如韓范武如頗牧亦豈能為皇上將　天威滅醜虜哉臣等職司耳目、患切腹心、每于查理、根究弊源、謹條為十二事、冒昧上陳、然此不過習見常談、原非奇謀遠計、但雖經眾論、而未見于行。或已施行、而未底于効。是以臣等擇其有益邊情。允符羣議者。乃敢摭拾末議。輒為此請。伏乞　敕下該部、酌量可否、次第舉行。

計開

一集羣才、以弘大業、臣惟方今邊方武臣、自守備以上、平時練兵講武、有事抗敵設奇、文臣自守令以上、賊至保境完城、賊去撫殘恤瘵、其他常職猶不與焉、比之內地諸臣、其責又當十倍。固宜謀勇葢世。才畧兼資。極選時名。猶懼弗克也。臣等于三鎮人才。極常留意。其間稱任。間亦有之。然武臣柔懦無恥。文臣之內。調蕳濁流。此輩居常守靜。猶懼不可。而乃置之此地。豈不僨哉。伏願　皇上敕下部議、即行各鎮總督撫按等官、武臣自參遊以下。至于守備。文臣自守廵以下。至于守令。以至管粮通判、儲積攸司、出納之間、關係尤重、通為精選拔擢某也可任。某也可更。某也可降。某也可罷。務恊眾論。一循至公。明白指實。疏名上請。再乞　敕下部議。可任久之。可更調之。可降處之。可罷黜之。諸所乏員缺。必擇附近省分。武臣于壯年英銳。文臣于進士舉人。曾經撫按保荐考語。才智謀勇。操守俱優并地方相宜者。早為陞調。勒限前來。庶幾大小同心。文武共濟。常變素具。機會相符。戰守皆宜。軍民有賴。其于　國家所益多矣。然邊方員缺眾意未歆。一遇陞遷。若往遣謫。如此立法。欲屈羣材。氣類相違。恐亦難矣。葢爵賞者。所以奔走豪傑者也。夫惟　廟堂之上。一念優崇非建邊功不受上賞非歷邊宦不列華階然人情猶不以彼易此　陛下重之。孰不榮之。　陛下榮之孰不趨之。用非常之人。以收非常之功。平胡不足為也

一節浮費。以經財用。臣惟治邊之道。莫要于理財。理財之法。莫先于節用。夫生之者有時。而靡之亡度。諸邊財力。何得不屈。臣等訪得先年烽塵不作、農業以時、三邊之內、俱為屯地、鹽行挽輸、各省歲運又皆本色、內無擺邊之耗外無征調之需、當時諸臣、身先節儉故府庫贏餘、可供十歲、邇年以來、醜虜族繁、侵凌頻數、邊地荒壤、農作輒每違時、沿邊增置、召募漸廣、調集戍守、供億歲多、加之當事諸臣、間不體國、一切用度、恣意虗糜、柴燭調和、歲過千兩宴會紙劄、更加幾倍、官員遷轉、折給車夫、公差往來、濫與路費、多者或至數百金、少者不下十餘兩、其他賞犒、莫可數計、因而那移軍需、律之以法、俱非入巳之賍、裁之以義、盡是不經之費臣等雖嘗切齒、徒為寒心、伏乞　敕下該部議行、各鎮廵撫、管粮等官、各要樽節供應。厚給士卒。除引米課程聊足公用。不致廢禮外。比中一應錢粮。查照舊矢?見。正支正用。如養廉餘地等項歸之月粮。樁朋秋青等項。歸之馬匹。尖丁料銀等項。歸之局造。小腳蓆皮等項。歸之倉廒。仍要彼此崇尚節儉。身先士卒。倘有仍前肆行那用。雖係支銷。得以法論。如此則公私有贏餘之積。士卒和而蓄儲可裕矣。

一召降人以孤虜勢。臣惟輕生喜鬪雖則蠻夷之形。而烏合鴟張。實藉華人之用臣等從事宣大、自春徂秋、每遇降人、虗心款問、所接益眾、所聞益詳、其言虜地、太半吾人、又聞擇我華人住虜年久、身有妻孥者潛入內城、作為奸細若欲南犯、又擇華人精壯者、先鋒、幼小者牽馬、及至堡下、盡呼富民之名、數之曰、與我買賣、我貰汝堡、不者、合力攻之。是以一堡之內、大小驚惶、富者捐財、貧者給草、如就熟路、如責鄉人、此皆邊城黎庶、與虜為用、豈不大可憂哉臣等詳求其故、亦有繇然、前此邊城、大為欺罔。一遇降人。盡被屠戮。頭充首級。馬入私囊。官攘其功。軍分其利。萬一得命。馬無所有。下無所依。上無所惜。慘毒剝害。控訴無門。遂使華人南向飲泣、至邊而返、有往無歸。夫豈不念族黨、不戀故鄉也、葢在、虜或生、歸來必死、孰肯捐生以赴必死之地哉、近來招撫、或有留情、然不過聽其自來、僅得不死招來大令、猶未舉行、葢沿邊殺降。積威所劫。脫今解網。誰則信之。又况消息不聞。通事不到。降人有限。留彼無窮。且臣等所審降人、言尤可信、其稱某虜會某月、南侵、所入道途、頭目多寡、按諸巳然、如執左券、至于軍人爪探、未敢過邊。所報邊情。率多影嚮。較之降人。真偽逈別。為今之計、伏願　皇上敕下該部轉行總督、及撫按諸臣、自今以後、凡未聞大舉、未經對敵、而通事家丁、邊軍墩卒。陳報首級。者。必係殺降。審究得實。即將前犯梟首原墩。張掛示眾。其餘邊墻隘口。徧列招降、大旗上書有能虜中走回者。無論罪迯搶入。不但免其罪。仍復其身。有能身騎數馬。仍帶數人走回者。馬各全給。為首者從重犒賞。有能取得酋長首級者。與以不貲之賞。晉以越級之階。仍多作?絹紅黃小旗。盡將招降之情。明白大書其上。或募捷卒通事。或賂豪狹刺客。或遇燒荒之時。或有搗巢之會。深入境外。逼近虜營。亦足以疑虜即將前旗徧插要會彼虜惟貪彩色不諳漢書一時流傳徧于沙漠。解思歸之士。寒毡裘之心。則是斷其牙爪。剪其羽翼。此亦反間之計也。若其來降願回者厚遣之。有馬者貴易之。無歸者恤存之。有功者信賞之。首級者重官之。其中有能洞識賊狀。出入虜營者。破格任用。隨材器使。則以中國之人。用強胡之技一降而虜勢瓦解一舉而眾利交并其或為之無功招之不應。臣謂其决無是理也。

一分駐劄以便整飭。臣惟折衝禦侮陷陣摧堅者、武將之任整飭兵馬。稽察錢粮者。文臣之責。故沿邊守臣、各有重寄、職務匪輕、但舊矢?見駐劄俱在鎮城、且邊方烽警不時、故數年廵歷未徧、每遇擺邊防秋。遙受方畧。孰肯時廵塞上。躬自運籌。以致將領士卒。兵馬錢粮。卒多廢弛。屢年失事。厥有所繇今秋臣等近見諸邊守臣、痛懲宿弊、駐劄極邊、所以將士用力、防守有備、醜虜數犯、所在驅出、但未題有事例、誠恐遵行不久。且宣大二鎮西北兩路。地平無險。為虜要衝。若宣府之右衛懷安。大同之陽和右衛等處。俱為要地各有重兵守廵等官。相應駐劄。恊同參遊修飭武備督率通判。調度軍儲。委于各邊。所裨不淺。伏乞　敕下該部。轉行總督撫按會議兩鎮衝要城堡。如陽和右衛等處。將各守廵分定。駐劄冬春二季。常川廵歷催督錢粮。稽察奸弊。其兩鎮廵撫防秋之時。亦如總督今秋見駐陽和事例。各行量度要地。駐劄整飭。不許久住鎮城。遙度頤指。如此則上下同體將士作忠義之心。彼此相維。而兵食免廢墜之患矣。

一時官糴以握利權。臣惟理財實經國之要。利權又理財之機。利權在上。則操運重輕。得以通變。而貨泉流沛。自無匱竭。故我　朝鹽法錢鈔。著在令甲。正以握利權。經重　國計也。但法因久弊、政以時殊、大利之權、下得操上、且如鹽法原以引目、飛挽實邊。今則弊于餘鹽之重。壞于守支之難。遂使良法、竟成故事、諸邊開種、承納無商、雖嘗減價均搭、多係強勒承認、宣大鹽粮。十止完五。三關引目。數年不行。鹽法利權、廢墜日久。諸邊缺乏。職此之繇。至于召買。則勢商豪賈。各挾重貲。徧散屯村。預行收買。小家巳賣青苗。不得私鬻。大家乘時廣糴。閉糴牟勢遂使利源先巳閉塞。及至歲運到邊。將行召買。非舊商不召。非厚價不承。推調遷延。勢難盡強。恐失邊計。增價覓商又將利流復行遏阻夫鹽法不能飛挽召買。必賴諸商。加之官吏不才。侵潤籠絡。拖欠插和。莫敢誰何。以致　內帑頻發。邊餉不充訪求其弊。利權不操耳。伏乞　敕下該部會議鹽法。務復舊矢?見。令納本色。至于召買。預前一年。多給粮價。訪古常平之法。大為開糴。或委廉能之官。兩平市易。相地宜以儲積。設方畧以挽輸。務俾各邊芻餉不必全倚諸商如此利權歸上。奸商無壠斷之心。市價可平。邊用免虗耗之費矣。

一給印信以便稽查。臣惟錢粮支銷。以文卷為據。而文卷稽考。以印信為憑。是文卷所以示遠。而印信將以防奸者也。况邊方出納之會。而錢粮奸弊之藪乎。臣等看得宣大二鎮。主客錢粮。總以部官廵守。分以五路通判。而通判者召商給價。監守徵收。所係最重者也。但未給印信。止用私鈐。卷宗無據。莫可稽查。雖有關防。難辨真偽。至于修邊築堡等項。錢粮俱係廵撫。徑自委官。而沿邊城堡。亦多無印。職等吊查文卷。多係白紙。原委人員。事故不在雖有年月花名。工程次第。有無真偽。難以得知。及至沿邊查勘欲行計工估費。俱云年久。間多土?册塌。索之卷宗。則茫無可憑。求之各邊、則頹然餘跡。至于按伏等項。其弊尤甚。但云潛匿險要。止恃勘合關支。及至按地詢訪。又多年久無據。職等雖竭盡餘忠。嚴為磨勘。未能盡發虗冒。以至奸欺。此皆未給印信。文卷不真之故耳。伏乞　敕下該部查議。將五路通判。沿邊有官無印城堡。行令鑄給關防。印信。其五路召買收放。一應錢粮。俱要明立文案。用印鈐記。其修邊築墩。委官。亦要恊同附近城堡。該路通判。有印官員。計人驗工。支銷錢粮。一應卷簿。互相印記。其案伏官兵。雖是潛形匿影。亦必多在內邊相近地方。豈無城堡經過處所。有印信務使掛號眼同。關文支用。各立文案。以備吊查。如有情弊、俱得查出、如此則監臨者眾而積弊銷清。印信可憑。而支銷自允矣。

一復草塲以廣馬政、臣惟國之大事在戎。戎之大計在馬、沿邊之馬政、舊有良矢?見、既給芻糗、各有贍田、凡遇城堡水草腴地。立有經界。僉為草塲。放牧有時。團槽有法。所以閑適馴馭。自成雲錦。但積弊巳深。良法盡廢。俵兌寄養。飼秩不充。俱非印烙臕息。各鎮朋買。樂于减價。又多矮小駑品。加之沿邊空乏。草束半為柴薪。豆料多充人腹。而養贍地土。盡行典賣。所在草塲。俱皆開墾。官豪勢要。兼并力耕。有馬軍人。不得牧放以致各營官軍。騎操馬匹。臕壯者十無二三。加之私行馱物。雇倩坐騎。皮破脊穿。骨高毛脫。平時驅策。尤不能前。一遇折衝。何能追逐。但逢戰陣。自多倒失。况士利無馬。得免驅馳。百計中傷。十去四五。故本色馬價。歲加給發。而行伍征操。全無實用。諸邊之弊。莫此為急。伏乞　敕下該部。轉行總督廵撫。多方收牧馬匹。設法點驗草料。其宣大草塲贍地。盡數查出。給與有馬軍人。蓄草牧放。耕種養贍。不許官豪勢要。強占盜賣。該申律例。嚴行禁約。至于操備馬匹。倒死者。仍要馬步相兼。不得聽伊留後。若有故將壯馬。私行傷害。從重究問。懲以軍法。如此。則牧養有資。而臕壯可必。馬匹不耗。而征戰有需矣。

一議廣漕以充邊餉。臣惟宣大地方。出產有限。兩鎮兵馬。支用無窮。加之寒鹵之區。禾黍不茂。肆塞之地。挽運為難。即其豐稔。亦止僅足屯農。若復凶荒。盡皆仰給關內。生齒日繁。儲蓄無備。且各省輸運。俱係折色。頻歲虜殘。不得耕種。以至米價騰貴。士卒常饑。若不議廣漕運。終于邊餉不充。即如今春運米數十萬石。士卒有賴。防守無虞。故頻給帑銀不如歲運倉米臣反復思惟延訪議處。各省本色既不能復水陸漕運自當講求宣府逼近京師。猶可陸挽。大同地理險遠。車運為難。切見桑乾一河。發源馬邑直經大同。東過保安州。南抵蘆溝橋。澄澈泓流。可通舟楫。訪之父老。皆云先年俱放木筏。惟有地名黑龍灘數處。石大水險。然木筏未嘗有阻。但北方之人。不善舟水而諸商射利陰欲阻撓以致邊臣將議修通。輒自停止。職愚竊計倣土?睿堰之法。役四川善水之人。秋春二季。水平之時。小舟載運。必能有濟。即如通惠一河。議建有年。近始開濬。此固天地之利。有待今日者也。合無　敕下該部、從長議處、將年例銀兩、截留十分之三、每年陸運大倉之米數十萬石直至兩鎮查收米價不貴。照舊給與。仍選差才識明敏。能幹部官一員。自瀘河之口。溯流踏勘。直至馬邑。多方採訪。詳為講求。或節行運撥。或量為疏通。勘議明實。修開漕河。如此則水陸並運。而糗糒自多。兵馬有資。而邊圉自固矣。

一嚴追徵、以徵逋負、臣惟戎馬甲士、芻餉是需、絕徼寒陬、物產脊薄、飛挽之政、廢閣不行、召買之法、為弊滋甚、詭名無賴、挾勢占窩、侵潤營求、派撥善地、間有留心邊計、懼耗軍儲者、必欲殷實舊商、同行保認、以致小商、不得徑認。大商坐索保錢。價未及領。利巳先散。及至上納。管粮官員。倉塲人役。計其所認多寡。以為分例輕重。原報數目。止完一半。包垛插和。其弊百端。上下相沿。恬不介意。廵按查盤。皆云近年拖欠。京差磨勘止供不應未完。經收官攢事故去任。監追商犯多是替身遷延日久。視為故事一人而詭名數處一身而拖欠數多前未完納。後復承認情重罪輕。弊深法弛。歲運若干錢粮。未得一半實用。邊儲虧省。莫甚于茲。若此痼弊、不行議革、徒以帑藏有限之財、濫應諸商無窮之耗。欲得實邊。萬無是理。伏乞　敕下該部、行令各邊、管粮衙門。凡遇召買。革去占窩等弊。議行搶納之法。其節年拖欠。名係侵欺。雖該臣等議罪題　請。但所侵錢粮。其數不少。務行廵按根究追完。不得如前。視為故事。仍乞該部議　請條例鹽引銀易。列為差等。各立期限。違限不完者。定擬何罪。從重議擬。務要各邊奉行遵守。如此則奸商無繇而侵盜。儲畜不致于虧省。邊備可實。兵馬藉之矣。

一任總督、以便運籌、臣惟宣大偏保四鎮地方、切近京師、寔為要地、雖提督軍務、各有專官、然休戚不關、事權各異。所以更設堂卿。總督四鎮。正欲合縱連橫。萃渙專一同成攘外之績。共奏捍內之休。較之三邊兩廣。所係更重者也。奈增置不久。勢權未一。或事當關白。各鎮徑行。或兵馬調發。自行　請允。以致權不勝任。位徒虗擁。節年邊患厥有所繇。此宜重任者也。且往時總督。止專兵馬。近來事例。兼錢粮四鎮。各邊文移雜遝。一人批答。晝夜不遑。况係部堂大臣。不當復親細事。查得先年各有贊畫。甚是事體。但部官體統督率未便。若竟裁革。似因咽廢食。况三邊有固原兵備。兩廣有梧州守廵。似應增置官員者也。至于總督之職。即古帥臣。文武兼該。親督戰陣。向來總督。不肯認事。每遇虜至。輒自嬰城。將士効尤。頻年玩寇。若使總督所在。有兵二枝盡心團練。則風聲鼓舞。諸鎮振揚。督戰征催。何往不折。輯近禦遠。裨益良多。但四鎮兵馬。各有專官。平時不得調操。有事各行遣發。名為總督。祗事虗文似應增兵者也。伏乞　敕下該部議處。查照三邊兩廣之例。申明總督之寄。凡四鎮廵撫事干兵馬。務要會同。不得彼此執抝。各自徑行。仍將贊畫等官。查照三邊事例。專設兵備一員。駐劄陽和。贊理邊務。俾得盡心籌運。總督駐劄處所。許得專操兵馬一二枝。或于四鎮各調一千。或將河南山東民壯。量其多寡。減追工食。解赴總督。就便召募。通得常為團練。隨行督軍。如此則才能盡于專任。兵自振于有本。虜患可平。疆塲永謐矣。

一均賞罰以作敵愾。臣惟勸懲有道。途人可為強兵。賞罰失宜。父兄莫令子弟。此固治馭大權。尤是兵家要務。今損折士卒。主將即坐失機將領死難士卒不聞重治所以將權漸輕。士勢偏重。遇敵不戰。祗保全軍。或有忠勇敢先。多為眾士撓阻。以致將士二心。各相畏避。此罰之不均者也。至于主客兵馬。同于防秋。犒賞之恩。似當均及。今客兵赴調。芻餉俱充。內地伏屯。休養自別。不似主兵。月粮不足。晝夜擺邊。因饑寒相去遠甚。况一旦臨敵。主兵衝鋒。遠殿按營。客兵故態。即有緩急。多不相援。夫主客之形既異。勞逸之勢又殊。休養不均。既巳矢其志。賞賫同給。猶或結其心。今乃于無益之客兵特加厚犒而于盡力之守戍僅止薄施此賞之失均者也。伏乞　敕下該部轉行總督撫鎮。議定條格。特為申明。務要隊伍將士。生死同心。利害相倚失軍者自有律例失將者罪亦重擬不得如前輕重士卒。至于主客之兵。必須合勢併力不許自分彼此。坐視不救。其應支月粮。同為處給。不得主獨缺。不時賞賜。亦乞大賚不致偏重客兵。如此則防守有備矣。

一專委任以責久效。臣惟用賢之道。專任為先。而治效之成、久任乃著、捨是欲事功之成、勢有所不能也、臣等竊見地方久廢法度、　中國長技盡屬彌文奸細前來。備見虗實。驕胡肆志。侵犯不時。豈虜之強。我兵為弱。豈虜之詐。我計則疏。若非付托得人。責專任久。竊恐一有沮撓。眾業俱隳。少有轉遷。前功不竟。甚非計之得也。伏望　皇上敕下該部。察其總督。撫鎮之臣。若有不肖。必賜速處。果能才兼文武。智盡謀猷者。懇乞轉行諸臣。每事延求。及時料理。某堡可設。某墻可增。某官可添。某兵可益。某為要衝。可密也而失之疏。某為無益。可减也而失之贅。粮芻何以充裕。士馬何以精強。術藝何以熟閑。器械何以堅利。保甲何以有備。易買何以無奸。烽探何以益明。屯田何以漸闢。軍威何以大振。賞罰何以勸懲。與夫戰守之宜。機微之會。使之盡其才識。展其猷為。處置一翻。條陳　上請。此則肯綮之論。對症之方也。與遙度臆想。功用之係。豈不大相遠哉。伏望　皇上俯從其議。採擇施行。若夫事體重大。請自　聖裁。或者機會可投。便宜處置其他一切細故許之徑自圖為仍乞假以歲時不及近利。苟能三載六載。外恬內嬉者。即係上功。大晉爵秩。倘或微勞偉績。亦得異數勸酬。不得驟遷。以便矢?見避。則法久自信。功久自成。恩久自孚。威久自著。昔唐虞之際三考庶績咸熙。余靖之帥。十年威被異域。此其明驗也。苟或辱國玩師。養寇敗事。有孤委任。罪抑何詞。此則　命將之體。責成之道。而　王逸臣勞之義。不有係于此哉、


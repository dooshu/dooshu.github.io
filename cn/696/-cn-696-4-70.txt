哭张天如先生


其一


江城日日坐相思，尺素俄传绝命辞。
读罢惊魂如梦里，千行清泪不成悲。

其二


越山北望指吴关，一月缄书定往还。
数日不传云里字，那知非复在人间。

其三


忆君弱冠负经纶，予亦童年许俊民。
二十春秋如一日，生平兄事更何人。

其四


每念君亲自性成，繇来风义古人情。
应知何物堪殉汝，一卷尚书与孝经。

其五


当年结纳走风尘，四海交游若比邻。
郑泰有田皆给客，孔融满座更留宾。

其六


高密扶风相后先，谈经岳岳腹便便。
青麟白凤无颜色，鲁国诸生尽黯然。

其七


五车十乘古来闻，博物司空又属君。
禹穴西阳多典籍，可能地下作丘坟。




其八



三江潮落月黄昏，巷绝舂歌欲断魂。
宾客如云人不见，秋风先到信陵门。

其九


冲夷风度极雍雍，善诱殷勤不易逢。
天下几人成善士，早年还似郭林宗（林宗年四十二，而君止四十）。

其十


绿波摇荡月临窗，垂柳阊门隐画艭。
明岁吴城花放日，莫教春色渡娄江。

其十一


知音谬自托金徽，结客中原揽凤辉。
清德俊才皆不少，汪汪千顷似君希。

其十二


文章弘丽润岩廊，下笔如云扫七襄。
自是才高人莫学，一时枚马有兼长。

其十三


横经虎观集诸儒，一日声名满帝都。
从此已悬公辅望，谁令十载在江湖。

其十四


青溪渡口共回船，痛饮流光十二年。
纵有凤凰台上月，不堪和泪照江天（忆与天如同举时）。

其十五


赤虺雄狐守九阍，国香不复树当门。
数章告密何人意，十载行吟是圣恩。

其十六


菉薋满野楚天寒，魑魅窥人白日残。
投虎投豺应不远，为麟为凤异时看（不逾数月，而二谗一废一谴矣）。

其十七


疾恶如风最不平，天涯何处有荆卿。
长虹莫挂徐君墓，携尔延津浦上行（谓闽贼也）。

其十八


万卷尘封丹旐前，讲坛秋树起哀蝉。
莫誇门下多房杜，定有侯芭为守玄。

其十九


二十年来遗锦衾，几番风雨慰同心。
应知南郭先生意，红树萧萧罢鼓琴（谓受先也）。

其二十


南冠君子朔风前，慷慨西行倍可怜。
已乏何颙为奔走，更无魏邵与周旋⑴。
⑴ 石斋师之逮，天如经营急难备至，师未出狱而天如先殁矣

其二十一


令君寿考古难当，自信文章走八荒。
君到九京无别恨，独怜夜哭有高堂。

其二十二


执烛犹持易一编，但称朗月在中天。
知君闻道光明镜，不向人间号谪仙⑴。
⑴ 天如临没，尚讲《易》，问侍者曰：「月甚明，我将行矣。」遂逝

其二十三


少妇含啼方避室，万人齐祝咏维熊。
若从此日论天道，应有传经郑小同⑴。
⑴ 小同，郑益恩遗腹子也。天如竟生一女，伤哉

其二十四


八月胥江浊浪奔，千人缟素为招魂。
自怜越界惭皇甫，不得相从哭寝门。





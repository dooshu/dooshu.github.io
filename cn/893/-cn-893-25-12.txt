题东溪公幽居





杜陵贤人清且廉，[一]东溪卜筑岁将淹。[二]宅近青山同谢眺，[三]门垂碧柳似陶潜。[四]好鸟迎春歌后院，飞花送酒舞前檐。客到但知留一醉，盘中只有水精盐。[五]

[一]《雍录》：“杜陵，在长安东南二十里。”



[二]《韵会》：“淹，久留也，滞也，久也。”



[三]《方舆胜览》：青山，在当涂县东南三十里。齐宣城太守谢朓筑室于山南，遗址犹存。绝顶有谢公池。唐天宝间改为谢公山。山下有青草市，一名谢家市。



[四]《南史》：陶潜少有高趣，宅边有五柳树，故尝着《五柳先生传》，盖以自况。



[五]《梁书》：中天竺国有真盐，色正白，如水精。《魏书》：太宗赐崔浩御缥醪酒十斛，水精戎盐一两。《金楼子》：胡中白盐，产于山崖，映日光明如水精，胡人以供国厨，名君王盐，亦名玉华盐。






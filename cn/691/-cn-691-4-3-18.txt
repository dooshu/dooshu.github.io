◎逆妇变猪

乾隆己酉十一月，常熟东南任阳乡有不孝妇欲杀其姑者，置毒药于饼中而自住他所避之。其姑将食，忽有一乞人来求其饼，姑初不肯与，乞人袖中出一绿绫衫与之换去。及妇归家，姑喜以衫示妇，妇又夺之，初著身，忽仆地，姑急扶之，不能起，忽变成猪，邻人咸集视之。妇犹作人语曰："我本应天诛，以今生无他罪过，但变猪以示人耳。"言讫，遂成猪叫，独其前脚犹似手也。又，同时山东定陶县一农家妇，素虐其姑，姑双瞽，欲饮糖汤，妇詈不绝口，乃以鸡矢置汤中，姑弗觉也。忽雷电大作，霹雳一声，妇变为猪，入厕上食粪。一时观者日数百人，岁余犹不死。


○敕安西节度王斛斯书

敕四镇节度副大使安西副大都护王斛斯及将士已下：朕虽居九重，不忘征戍，况强寇压境，侵轶是虞，言念勤劳，良所叹懑。卿等各怀忠义，不惮荒遐，以此弥年，足见诚节。去岁因有狂贼，在彼屡有战亡，昨得表言，对之怆恻。然卿状但言都数，其中不列姓名，已令勘责。可速以实报，朕当录其死义，赠以官荣，使异域之功，存亡受赏。近日狂虏形候如何？屯收是时，尢须备预，更资一熟，亦复何忧？兼闻吐蕃与此贼计会，应是要路，斥堠须明，事必预知，动即无患耳。夏晚毒热，卿及将士已下并平安好，遣书指不多及。








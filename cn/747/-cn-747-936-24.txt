○莫庭本命醮词

伏闻大道生成，元和鼓铸，流形品物，布化群灵，申上元宰制之功，垂下土吉凶之戒。是则惩恶劝善，信为格言；害盈福谦，固惟常训。臣夙闻玄旨，敢不冥心？揣分兢怀，省躬思道，而叨居禄秩，未脱嚣氛。秉朝宪则笔定典刑，督邦赋则庭施贾楚，功或兴於土木，膳未罢於炮燔，故误之罪莫知，重轻之文或爽。以兹忧惧，恐结尤违。况臣今年天符临本命之辰，太白居愁滞之位，窃恐志随灾易，留连於声色之间；情逐祸移，沈湎於杯觞之内。因思警慎，仍切忏陈，敢於本命之辰，虔罄焚修之礼，濯心灵洞，归款名山。仰斗极星躔，冀销往咎；瞻凤轩龙盖，愿降新恩。使罪戾蠲平，冤尤和释，灾凶宁息，禄算遐长；骨肉则两地乐康，生灵则一邑丰泰；兵锋永偃，疾疠无侵；水旱勿兴，农桑滋阜；龙神安镇，远近昭苏。誓策丹心，上副元造。不任。








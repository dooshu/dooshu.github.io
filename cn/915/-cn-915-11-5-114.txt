◇令高闾与大乐详采古今音律诏（太和十六年春）

礼乐之道，自古所先，故圣王作乐以和中，制礼以防外。然音声之用，其致远矣，所以通感人神，移风易俗。至乃《箫韶》九奏，凤皇来仪；击石拊石，百兽率舞。有周之季，斯道崩缺，故夫子忘味于闻《韶》，正乐于返鲁。逮汉魏之间，乐章复阙，然博采音韵，粗有篇条。自魏室之兴，太祖之世，尊崇古式，旧典无坠。但干戈仍用，文教未淳。故令司乐失治定之雅音，习不典之繁曲。比太乐奏其职司，求与中书参议。揽其所请，愧感兼怀。然心丧在躬，未忍闻此。但礼乐事大，乃为化之本，自非通博之才，莫能措意。中书监高闾，器谶详富，志量明允，每闻陈奏乐典。颇体音律，可令与太乐详采古今，以备兹典。其内外有堪此用者，任其参议也。（《魏书·乐志》）


祭杨俞之文

嗟吾俞之尔生数奇神寒骨瘦尔穷固宜弱冠发愤曰余是师负米购书茹荼如饴提诲之言永矢寤寐有触於中澘焉出涕尔衿既青中道颠踬余为匡救厥功亦细尔之事余中心悦服余忝宦游东西南北贻诗凄怆发缄沽臆匪子思存念子明德岂其朝露泉壤永隔尔之失恃蔬食三年家贫养薄永痛终天父耄且鳏尔忍相捐慈乌衔恨膓断九原记我北征穷冬积雪徒步追送再拜呜咽余官二东子必余从而今已矣余谁与同


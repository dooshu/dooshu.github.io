55　太伯端委仲雍斷髮　文身斷髮爲避害


傳言太伯端委，仲雍斷髮。史記云：「二人皆文身斷髮，示不可用。」文身斷髮，自避害耳〔一〕，遠適荆蠻，則周人不知其處，何以須示不可用也？皆遷之謬。【原注】石林葉氏曰：「以春秋傳考之，斷髮文身蓋仲雍，太伯無與焉。」

【閻按】近益辨論語虞仲亦非仲雍，蓋虞仲乃逸民，非繼世有土之君也。

【方樸山云】「示不可用」，此句最善，道聖人心事。

【元圻案】左傳哀七年正義曰：「漢書地理志云：『越人文身斷髮，以避蛟龍之害。』應劭曰：『常在水中，故斷其髮，文其身，以象龍子，故不見傷害。』傳言『太伯端委』云云。」

〔一〕「避」，元刊本作「辟」。






○大唐泗州临淮县普光王寺碑

噫！代人以塔庙者，即有象也，仪像者，非有相也：邕尝论之，未始谅矣。其或执之於我，安住为十劫之场；释之於空，循舍得一如之智：皆所以颂其愿，酌其心，必於无作之时，敷宏正法之故。俾或礼或见，能超因因之缘；若我若人，尽登果果之业：则曷为不应？曷道不行，岂空寂之门，独阶证入；事相之地，遂阻圆明者哉？

普光王寺者，僧伽和尚之所经始焉。和尚之姓何，何国人，得眼入地。龙朔初忽乎西来，飘然东化，独步三界，遍游十方。乌飞於空，月见於水，泥键铁锁，降伏贡高，长者锦书，散徐文字。深以欲为苦器。道实法钧，消一无於太常，越诸有於真际，岂徒福河灌顶慈覆身，举手而安喻四因，动足而兴复三见？或以沉香作炭，有枉言者，则诱而进之；沙末求珠，不知其量也，则呵而责之。香象之行，虽极水底；神黾之出，亦兼陆道。因如法如，自得定力；有作无作，冀是福田。尝纵观临淮，发念置寺，以慈悲眼目，信义方寸，兴广济心，仪普照佛。光相才现，瞻仰已多，远近簪裾，往来舟楫，一归圣像，再谒真僧，作礼祈祥，焚香拔苦，触尘者庇如来之影，牵毛者荷师子之威。信施骈罗，建置周布，缭垣云矗，正殿霞开，层楼敞其三门，飞阁通其两铺。舍利之塔，七宝齐山；净土之堂，三光夺景：於制造也，未缀於手；猗德名也，已闻於天。中宗孝和皇帝远降纶诰，特加礼数，延入别殿，近益重元。德水五瓶，г濡紫极，甘露一斗，福润苍生。请寺名，仍依佛号，中宗皇帝以照言犯讳，先字从权。亲睹御书，宠题宝额，垂露落於天上，飞翰传於国中。其来也。广内庆齐，其至也；连城欢迓。扇凭笔贵，独属右军；寺为额高，更因天子。每名晨大众，瞻礼嬉游，上门台，直视川墅：峦阜急嶙而屏合，淮水逶迤而带长，邑屋助其雄，商旅增其大：兹为胜也，曷以加焉！

和尚口虽勿称，缘有以，知燮易之道，回轩少留，众生可悲，菩萨亦病，示灭同尽，唯识永在。呜呼！以景龙四年三月二日，端坐弃代於京荐福寺，迹也。孝和皇帝申弟子之礼，悼大师之情，敬漆色身，谨将法供，仍造福度门人七僧，赐绢三百匹。敕有司造灵舆，给传递，百官四部，哀送国门，以五日还至本处。当是时也。佛像流汗，风雨变容，鸟悲於林，兽号於野：矧伊慈子，降及路人乎？过去僧惠严等，主僧道坚、弟子木义等，并持床有义，失剑无追，施法立斋，知时明物，罔坠旧业，克嗣前修。攀系仪形，建崇塔院，植婆罗树，表莲花台：宛然坐而不言，炊尔感而皆应，忏则殃灭，求则福生。虽日月已绵，而灵变如在，归依有众，檀施孔多。鲸锺万斤，震觉六种；讲筵七架，开导四生。清净之身，更疏俗室；涅盘之饭，别构食堂：可谓能事毕矣，喜愿并矣。宜八部之宅，以致诸天，回首自然，树悬密语，印文地现，五风转柔涧之音，灯焰光明之色，构之者罪花落，信之者ㄡ种萌生，雷响发其六牙，珠彩澄其二水。

州牧杜公惟孝，其直如箭，其洁如水，地压淮上，城迁泗中，民剿於劳，物集其利。长史宗公，司马卢公：或请节自公，文雅形国；或礼容虚已，竖操动时。临淮宰薛饮行等，或主诺条流，庭无置对；或子人简德，邑有欢康：并坚位大车，正信超士，兴二道之教，发一师之因。相与累赞经身，长悬觉道，树不朽之德，宏未来之功，是刻丰碑，以光盛美。其词曰：

惟普照之大身兮，杖菩萨之右臂。粤灵瑞之可闻兮，固昭成之难值。期一会之来思，鸠万辈之善施。宏住持之信受，广事相之该备。豁川陆之云龙，雄城邑之雉。辟天师於九重，昌纤王於十利。嘉寺榜之立名，宠圣札之题字。追已灭之化身，了见在之文义。贮仪形於空塔，存词谒於金地。咎无忏而不除，福何求而不致？副真僧之贞宝，接群公之雅器。播永日於山河，刻巨石於淮泗。


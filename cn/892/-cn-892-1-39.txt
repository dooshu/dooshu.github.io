诗集卷三十九　古今体诗七十四首


寄邓道士


罗浮山有野人，相传葛稚川之隶也。邓道士守安，山中有道者也。尝于庵前见其足迹，长二尺许。绍圣二年正月二日，予偶读韦苏州《寄全椒山中道士》诗云：“今朝郡斋冷，忽念山中客。涧底束荆薪，归来煮白石。遥持一樽酒，远慰风雨夕。落叶满空山，何处寻行迹。”乃以酒一壶依苏州韵作诗寄之。

一杯罗浮春，远饷采薇客。遥知独酌罢，醉卧松下石。幽人不可见，清啸闻月夕。聊戏庵中人，空飞本无迹。





上元夜


自注：惠州作。

前年侍玉辇，端门万枝灯。璧月挂罘罳，珠星缀觚棱。去年中山府，老病亦宵兴。牙旗穿夜市，铁马响春冰。今年江海上，云房寄山僧。亦复举膏火，松间见层层。策杖桄榔林，林疏月鬅鬙。使君置酒罢，箫鼓转松陵。狂生来索酒，自注：贾道人也。一举辄数升。浩歌出门去，我亦归瞢腾。





正月二十四日，与儿子过、赖仙芝、王原秀才、僧昙颖、行全、道士何宗一同游罗浮道院及栖禅精舍。过作诗，和其韵寄迈、迨一首


断桥寻胜践，脱屦欣小揭。瘴花已繁红，官柳犹疏细。斜川二三子，悼叹吾年逝。凄凉罗浮馆，风壁颓雨砌。黄冠常苦饥，迎客羞破袂。仙山在何许，归鹤时堕毳。崎岖拾松黄，欲救齿发弊。坐令禅客笑，一梦等千岁。栖禅晚置酒，蛮果粲蕉荔。斋厨釜无羹，野饷篮有蕙。嬉游趁时节，俯仰了此世。犹当洗业障，更作临水禊。寄书阳羡儿，并语长头弟。门户各努力，先期毕租税。





正月二十六日，偶与数客野步嘉祐僧舍东南，野人家杂花盛开，扣门求观。主人林氏媪出应，白发青裙，少寡独居，三十年矣。感叹之余，作诗记之


缥蒂缃枝出绛房，绿阴青子送春忙。涓涓泣露紫含笑，焰焰烧空红佛桑。落日孤烟知客恨，短篱破屋为谁香。主人白发青裙袂，子美诗中黄四娘。





龙尾石研寄犹子远


皎皎穿云月，青青出水荷。文章工点，忠义老研磨。伟节何须怒，宽饶要少和。吾衰安用此，寄与小东坡。自注：远为人类予。





赠王子直秀才


万里云山一破裘，杖端闲挂百钱游。五车书已留儿读，二顷田应为鹤谋。水底笙歌蛙两部，山中奴婢橘千头。幅巾我欲相随去，海上何人识故侯。





惠州近城数小山，类蜀道。春与进士许毅野步会意处，饮之且醉，作诗以记。适参寥专使欲归，使持此以示西湖之上诸友，庶使知予未尝一日忘湖山也


夕阳飞絮乱平芜，万里春前一酒壶。铁化双鱼沉远素，剑分二岭隔中区。花曾识面香仍在，鸟不知名声自呼。梦想平生消未尽，满林烟月到西湖。





真一酒


自注：米、麦、水，三一而已，此东坡先生真一酒也。

拨雪披云得乳泓，蜜蜂又欲醉先生。自注：真一色味颇类予在黄州日所酝蜜酒也。稻垂麦仰阴阳足，器洁泉新表里清。晓日著颜红有晕，春风入髓散无声。人间真一东坡老，与作青州从事名。





游博罗香积寺


寺去县七里，三山犬牙，夹道皆美田，麦禾甚茂。寺下溪水可作碓磨，若筑塘百步，闸而落之，可转两轮、举四杵也。以属县令林抃，使督成之。

二年流落蛙鱼乡，朝来喜见麦吐芒。东风摇波舞净绿，初日泫露酣娇黄。汪汪春泥已没膝，剡剡秋谷初分秧。谁言万里出无友，见此二美喜欲狂。三山屏拥僧舍小，一溪雷转松阴凉。要令水力供臼磨，与相地脉增堤防。霏霏落雪看收面，隐隐叠鼓闻舂糠。散流一啜云子白，炊裂十字琼肌香。岂惟牢丸荐古味，自注：束晳《饼赋》云：“馒头薄持，起搜牢丸。”要使真一流天浆。诗成捧腹便绝倒，书生说食真膏肓。





二月十九日携白酒、鲈鱼过詹使君，食槐叶冷淘


枇杷已熟粲金珠，桑落初尝滟玉蛆。暂借垂莲十分盏，一浇空腹五车书。青浮卵碗槐芽饼，红点冰盘藿叶鱼。醉饱高眠真事业，此生有味在三余。





赠陈守道


一气混沦生复生，有形有心即有情。共见利欲饮食事，各有爪牙头角争。争时怒发霹雳火，险处直在嵌岩坑。人伪相加有余怨，天真丧尽无纯诚。徒自取先用极力，谁知所得皆空名。少微处士松柏寒，蓬莱真人冰玉清。山是心兮海为腹，阳为神兮阴为精。渴饮灵泉水，饥食玉树枝。白虎化坎青龙离，锁禁姹女关婴儿。楼台十二红玻璃，木公金母相东西。纯铅真汞星光辉，乌升兔降无年期。停颜却老只如此，哀哉世人迷不迷。





辨道歌


北方正气名祛邪，东郊西应归中华。离南为室坎为家，先凝白雪生黄芽。黄河流驾紫河车，水精池产红莲花。赤龙腾霄惊盘蛇，姹女含笑婴儿呀。十二楼瞰灵泉䨟，华池玉液阴交加。子驰午前无定差，三田聚宝真生涯。龟精凤髓填谽谺，天地骇有鬼神嗟。一丹休别内外砂，长修久饵须升遐。肠中澄结无余柤，俗骨变换颜如葩。哀哉世人争齿牙，指伪为真正为哇。轻肥甘美形骄奢，谲诡诈妄言矜夸。游鱼在网兔在罝，一气顿尽犹呕哑。余生所托诚栖槎，九原枯髀如乱麻。胡不割众如镆，空与利名交撑拏。胡不让霜如文，可惜贪爱相漫洿。真心道意非不嘉，餐金闻活非虚哗。何须横议相疵瘕，众口并发鸣群鸦。安知聚散同鱼虾，自缠如茧居如蜗。日怀嗔喜甘笼笯，其去死地犹猎豭。吾恨尔见有所遮，海波或至惊井蛙。乌轮即晚蟾影斜，吾时俱睹超云霞。





江涨用过韵


草木生故墟，牛羊满空渎。春江围草市，夜浪浮竹屋。已连涨海白，尚带霍山绿。坎离更休王，鱼鳖横陵陆。得非昆仑囚，欲报陆浑衄。行看北风竞，来救南国蹙。长驱连山烧，一扫含沙毒。孤吟愍造化，何时停倚伏。当怜水旱氓，不作舟车蓄。江流傥席卷，社酒期茅缩。





连雨江涨二首


其一


越井冈头云出山，牂牁江上水如天。床床避漏幽人屋，浦浦移家蜑子船。龙卷鱼并雨落，人随鸡犬上墙眠。只应楼下平阶水，长记先生过岭年。





其二


急雨萧萧作晚凉，卧闻榕叶响长廊。微明灯火耿残梦，半湿帘栊浥旧香。高浪隐床吹瓮盎，暗风惊树摆琳琅。先生不出晴无用，留与空阶滴夜长。





赠昙秀


白云出山初无心，栖鸟何必恋旧林。道人偶爱山水故，纵步不知湖岭深。空岩已礼百千相，曹溪更欲瞻遗像。要知水味孰冷暖，始信梦时非幻妄。袖中忽出贝叶书，中有璧月缀星珠。人间胜绝略已遍，匡庐南岭并西湖。西湖北望三千里，大堤冉冉横秋水。诵师佳句说南屏，瘴云应逐秋风靡。胡为只作十日欢，杖策复寻归路难。留师笋蕨不足道，怅望荔子何时丹。





和郭功甫韵送芝道人游隐静


观音妙智力，应感随缘度。芝师访东坡，宁辞万里步。道义妙相契，十年同去住。行穷半世间，又欲浮杯渡。我愿焚囊钵，不作陈俗具。会取却归时，只是而今路。





次韵定慧钦长老见寄八首


苏州定慧长老守钦，使其徒卓契顺来惠州问予安否，且寄《拟寒山十颂》，语有璨、忍之通，而诗无岛、可之寒。吾甚嘉之，为和八首。





其一


左角看破楚，南柯闻长滕。钩帘归乳燕，穴纸出痴蝇。为鼠常留饭，怜蛾不点灯。崎岖真可笑，我是小乘僧。





其二


铁桥本无柱，石楼岂有门。舞空五色羽，吠云千岁根。松花酿仙酒，木客馈山飧。我醉君且去，陶云吾亦云。





其三


罗浮高万仞，下看扶桑卑。默坐朱明洞，玉池自生肥。从来性坦率，醉语漏天机。相逢莫相问，我不记吾谁。





其四


幽人白骨观，大士甘露灭。根尘各清净，心境两奇绝。真源未纯熟，习气余陋劣。譬如已放鹰，中夜时掣绁。





其五


谁言穷巷士，乃窃造化权。所见皆我有，安居受其全。戏作一篇书，千古发争端。儒墨起相杀，予初本无言。





其六


闲居蓄百毒，救彼跛与盲。依山作陶穴，掩此暴骨横。区区效一溉，岂能济含生。力恶不己出，时哉非汝争。





其七


少壮欲及物，老闲余此心。微生山海间，坐受瘴雾侵。可怜邓道士，摄衣问呻吟。覆舟吊私渡，断桥费千金。





其八


净名毗耶中，妙喜恒沙外。初无来往相，二士同一在。云何定慧师，尚欠行脚债。请判维摩凭，一到东坡界。





和陶《归园田居》六首


三月四日，游白水山佛迹岩，沐浴于汤泉，晞发于悬瀑之下。浩歌而归，肩舆却行，以与客言，不觉至水北荔支浦上。晚日葱昽，竹阴萧然，时荔子累累如芡实矣。有父老年八十五，指以告余曰：“及是可食，公能携酒来游乎？”意欣然，许之。归卧既觉，闻儿子过诵渊明《归园田居》诗六首，乃悉次其韵。始余在广陵和渊明《饮酒》二十首，今复为此，要当尽和其诗乃已耳。今书以寄妙总大士参寥子。





其一


环州多白水，际海皆苍山。以彼无尽景，寓我有限年。东家著孔丘，西家著颜渊。市为不二价，农为不争田。周公与管蔡，恨不茅三间。我饱一饭足，薇蕨补食前。门生馈薪米，救我厨无烟。斗酒与只鸡，酣歌饯华颠。禽鱼岂知道，我适物自闲。悠悠未必尔，聊乐我所然。





其二


穷猿既投林，疲马初解鞅。心空饱新得，境熟梦余想。江鸥渐驯集，蜑叟已还往。南池绿钱生，北岭紫笋长。提壶岂解饮，好语时见广。春光有佳句，我醉堕渺莽。





其三


新浴觉身轻，新沐感发稀。风乎悬瀑下，却行咏而归。仰观江摇山，俯见月在衣。步从父老语，有约吾敢违。





其四


老人八十余，不识城市娱。造物偶遗漏，同侪尽丘墟。平生不渡江，水北有幽居。手插荔支子，合抱三百株。莫言陈家紫，甘冷恐不如。君来坐树下，饱食携其余。归舍遗儿子，怀抱不可虚。有酒持饮我，不问钱有无。





其五


坐倚朱藤杖，行歌紫芝曲。不逢商山翁，见此野老足。愿同荔支社，长作鸡黍局。教我同光尘，月固不胜烛。自注：《庄子》云：“月固不胜火。”郭象曰：“大而暗不若小而明。”陋哉斯言也。予为更之曰：明于大者必晦于小。月能烛天地而不能烛毫厘，此其所以不胜火也。然卒之火胜耶？月胜耶？霜飙散氛祲，廓然似朝旭。





其六


昔我在广陵，怅望柴桑陌。长吟饮酒诗，颇获一笑适。当时已放浪，朝坐夕不夕。矧今长闲人，一劫展过隙。江山互隐见，出没为我役。斜川追渊明，东皋友王绩。诗成竟何为，六博本无益。





闻正辅表兄将至以诗迎之


生逢尧舜仁，得作岭海游。虽怀跫然喜，岂免跕堕忧。莫雨侵重膇，晓烟腾郁攸。朝槃见蜜唧，夜枕闻鸺鹠。几欲烹郁屈，固尝馔钩辀。舌音渐獠变，面汗尝骍羞。赖我存黄庭，有时仍丹丘。目听不任耳，踵息殆废喉。稍欣素月夜，遂度黄茅秋。我兄清庙器，持节瘴海头。萧然三家步，横此万斛舟。人言得汉吏，天遣活楚囚。惠然再过我，乐哉十日留。但恨参语贤，忽潜九原幽。万里傥同归，两鳏当对耰。自注：轼丧妇已三年矣，正辅近亦有亡嫂之戚，故云。强歌非真达，何必师庄周。





正辅既见和，复次前韵，慰鼓盆劝学佛


稚川真长生，少从郑公游。孝章偶不死，免为文举忧。余龄会有适，独往岂相攸。由来警露鹤，不羡撮蚤鹠。愿加视后鞭，同驾躅空辀。宁飧堕齿堇，勿忆齐眉羞。何时遂纵壑，归路同首丘。东冈松柏老，西岭橘柚秋。著意寻弥明，长颈高结喉。无心逐定远，燕颔飞虎头。君方卒功名，一泛范蠡舟。我亦沾霈渥，渐解锺仪囚。宁须张子房，万户自择留。犹胜嵇叔夜，孤愤甘长幽。南窗可寄傲，北山早归耰。此语君勿疑，老彭跨商周。





同正辅表兄游白水山


伟哉造物真豪纵，攫土抟沙为此弄。劈开翠峡走云雷，截破奔流作潭洞。因随化人履巨迹，得与仙兄蹑飞鞚。曳杖不知岩谷深，穿云但觉衣裘重。坐看惊鸟救霜叶，知有老蛟蟠石瓮。金沙玉砾粲可数，古镜宝奁寒不动。念兄独立与世疏，绝境难到为我共。永辞角上两蛮触，一洗胸中九云梦。浮来山高回望失，武陵路绝无人送。筠篮撷翠爪甲香，素绠分碧银瓶冻。归路霏霏汤谷暗，野堂活活神泉涌。解衣浴此无垢人，身轻可试云间凤。





与正辅游香积寺


越山少松竹，常苦野火厄。此峰独苍然，感荷佛祖力。茯苓无人采，千岁化琥珀。幽光发中夜，见者惟木客。我岂无长镵，真赝苦难识。灵苗与毒草，疑似在毫发。把玩竟不食，弃置长太息。山僧类有道，辛苦尝谷汲。我惭作机舂，凿破混沌穴。幽寻恐不继，书板记岁月。





次韵正辅同游白水山


只知楚越为天涯，不知肝胆非一家。此身如线自萦绕，左旋右转随缫车。误抛山林入朝市，平地咫尺千褒斜。欲从稚川隐罗浮，先与灵运开永嘉。首参虞舜款韶石，次谒六祖登南华。仙山一见五色羽，雪树两摘南枝花。赤鱼白蟹箸屡下，黄柑绿橘笾常加。糖霜不待蜀客寄，荔支莫信闽人夸。恣倾白蜜收五棱，细㔉黄土栽三桠。自注：正辅分人参一苗归种韶阳，来诗本用“”字，惠州无书，不见此字所出，故且从“木”奉和。朱明洞里得灵草，翩然放杖凌苍霞。岂无轩车驾熟鹿，亦有鼓吹号寒蛙。山人劝酒不用勺，石上自有尊罍洼。径从此路朝玉阙，千里莫遣毫厘差。故人日夜望我归，相迎欲到长风沙。岂知乘槎天女侧，独倚云机看织纱。世间谁似老兄弟，笃爱不复相疵瑕。相携行到水穷处，庶几一见留子嗟。千年枸杞常夜吠，无数草棘工藏遮。但令凡心一洗濯，神人仙药不我遐。山中归来万想灭，岂复回顾双云鸦。





次韵程正辅游碧落洞


空山不难到，绝境未易名。何时谪仙人，来作钧天声。胸中几云梦，余地多恢宏。长庚与北斗，错落缀冠缨。黄公献紫芝，赤松馈青精。溪山久寂寞，请续《离骚经》。抱枝寒蜩咽，绕耳飞蚊清。谪仙抚掌笑，笑此羽皇铭。我顷尝独游，自适孤云情。君今又继往，雾雨愁青冥。感君兄弟意，寻羊问初平。玉床分箭镞，不忍独长生。诗成辄寄我，妙绝陶谢并。孤鸿方避弋，老骥犹在坰。鸟兽如可群，永寄槁木形。何山不堪隐，饮水自修龄。





次韵正辅表兄江行见桃花


曲士赋《怀沙》，草木伤莽莽。德人无荆棘，坐失岭峤阻。我兄瑚琏姿，流落瘴江浦。净眼见桃花，纷纷堕红雨。萧然振衣裓，笑问散花女。我观解语花，粉色如黄土。一言破千偈，况尔初不语。可怜一转话，他日如何举。故复此微吟，聊和鸥鸦橹。江边闲草木，闲客当为主。尔来子美瘦，正坐作诗苦。袖手焚笔研，清篇真漫与。愿君理北辕，六辔去如组。上林桃花开，水暖鸿北翥。





追饯正辅表兄至博罗赋诗为别


孤臣南游堕黄菅，君亦何事来牧蛮。舣舟蜑户龙冈窟，置酒椰叶桄榔间。高谈已笑衰语陋，杰句尤觉清诗孱。博罗小县僧舍古，我不忍去君忘还。君应回望秦与楚，梦涉汉水愁秦关。我亦坐念高安客，神游黄蘖参洞山。何时旷荡洗瑕垢，与君归驾相追攀。梨花寒食隔江路，两山遥对双烟鬟。归耕不用一钱物，惟要两脚飞孱颜。玉床丹镞记分我，助我金鼎光斓斑。





再用前韵


乐天双鬓如霜菅，始知谢遣素与蛮。我兄绿发蔚如故，已了梦幻齐人间。蛾眉劝酒聊尔耳，处仲太忍茂宏孱。三杯径醉便归卧，海上知复几往还。连娟六么趁蹋踘，杳眇三叠萦阳关。酒醒梦断何所有，落花流水空青山。忽惊铙鼓发半夜，明月不许幽人攀。赠行无物惟一语，莫遣瘴雾侵云鬟。罗浮道人一倾盖，欲系白日留君颜。应知我是香案吏，他年许缀蓬莱班。





戏和正辅一字韵


故居剑阁隔锦官，柑果姜蕨交荆菅。奇孤甘挂汲古绠，侥觊敢揭钩金竿。已归耕稼供藁秸，公贵干蛊高巾冠。改更句格各蹇吃，姑因狡狯加间关。





桄榔杖寄张文潜一首，时初闻黄鲁直迁黔南、范淳父九疑也


睡起风清酒在亡，身随残梦两茫茫。江边曳杖桄榔瘦，林下寻苗荜拨香。独步倘逢勾漏令，远来莫恨曲江张。遥知鲁国真男子，独忆平生盛孝章。





四月十一日初食荔支


南村诸杨北村卢，自注：谓杨梅卢橘也。白华青叶冬不枯。垂黄缀紫烟雨里，特与荔子为先驱。海山仙人绛罗襦，红纱中单白玉肤。不须更待妃子笑，风骨自是倾城姝。不知天公有意无，遣此尤物生海隅。云山得伴松桧老，霜雪自困楂梨粗。先生洗盏酌桂醑，冰盘荐此虬珠。似开江鳐斫玉柱，更洗河豚烹腹腴。自注：予尝谓荔支厚味、高格两绝，果中无比，惟江鳐柱、河豚鱼近之耳。我生涉世本为口，一官久矣轻莼鲈。人间何者非梦幻，南来万里真良图。





答周循州


蔬饭藜床破衲衣，扫除习气不吟诗。前生自是卢行者，后学过呼韩退之。未敢叩门求夜话，时叨送米续晨炊。知君清奉难多辍，且觅黄精与疗饥。





荔支叹


十里一置飞尘灰，五里一堠兵火催。颠坑仆谷相枕籍，知是荔支龙眼来。飞车跨山鹘横海，风枝露叶如新采。宫中美人一破颜，惊尘溅血流千载。永元荔支来交州，天宝岁贡取之涪。至今欲食林甫肉，无人举觞酹伯游。自注：汉永元中，交州进荔支、龙眼，十里一置，五里一堠，奔腾死亡，罹猛兽毒虫之害者无数。唐羌字伯游，为临武长，上书言状，和帝罢之。唐天宝中，盖取涪州荔支，自子午谷路进入。我愿天公怜赤子，莫生尤物为疮痏。雨顺风调百谷登，民不饥寒为上瑞。君不见武夷溪边粟粒芽，前丁后蔡相笼加。自注：大小龙茶始于丁晋公，而成于蔡君谟。欧阳永叔闻君谟进小龙团，惊叹曰：“君谟，士人也，何至作此事耶！”争新买宠各出意，今年斗品充官茶。自注：今年闽中监司乞进斗茶，许之。吾君所乏岂此物，致养口体何陋耶。洛阳相君忠孝家，可怜亦进姚黄花。自注：洛阳贡花，自钱惟演始。





六月十二日，酒醒步月，理发而寝


羽虫见月争翾翻，我亦散发虚明轩。千梳冷快肌骨醒，风露气入霜蓬根。起舞三人漫相属，停杯一问终无言。曲肱薤簟有佳处，梦觉琼楼空断魂。





和子由次月中梳头韵


夏畦流膏白雨翻，北窗幽人卧羲轩。风轮晓长春笋节，露珠夜上秋禾根。自注：或谓予曰：“草木之长常在昧明间。早作而伺之，乃见其拔起数寸，竹笋尤甚。又夏秋之交，稻方含秀，黄昏月出，露珠起于其根，累累然忽自腾上，若有推之者。或入于茎心，或垂于叶端，稻乃实秀。”验之信然。此二事与子由养生之说契，故以此为寄。从来白发有公道，始信丹经非妄言。此身法报本无二，他年妙绝兼形魂。自注：《传灯录》有形神俱妙者，乃不复有解化之事。





和陶《贫士》七首


余迁惠州一年，衣食渐窘。重九俯迩，尊俎萧然，乃和渊明《贫士》七篇以寄许下、高安、宜兴诸子侄，并令过同作。





其一


长庚与残月，耿耿如相依。以我旦暮心，惜此须臾晖。青天无今古，谁知织乌飞。我欲作九原，独与渊明归。俗子不自悼，顾忧斯人饥。堂堂谁有此，千驷良可悲。





其二


夷齐耻周粟，高歌诵虞轩。产禄彼何人，能致绮与园。古来避世士，死灰或余烟。末路益可羞，朱墨手自研。渊明初亦仕，弦歌本诚言。不乐乃径归，视世差独贤。





其三


谁谓渊明贫，尚有一素琴。心闲手自适，寄此无穷音。佳辰爱重九，芳菊起自寻。疏巾叹虚漉，尘爵笑空斟。忽饷二万钱，颜生良足钦。急送酒家保，勿违故人心。





其四


人皆有耳目，夫子旷与娄。弱毫写万象，水镜无停酬。闲居惜重九，感此岁月周。端如孔北海，只有尊空忧。二子不并世，高风两无俦。我后五百年，清梦未易求。





其五


芙蓉杂金菊，枝叶长阑干。遥怜退朝人，糕酒出大官。岂知江海上，落英亦可餐。典衣作重阳，徂岁惨将寒。无衣粟我肤，无酒我颜。贫居真可叹，二事长相关。





其六


老詹亦白发，自注：惠州太守詹范字器之。相对垂霜蓬。赋诗殊有味，涉世非所工。杖藜山谷间，状类渤海龚。半道要我饮，意与王弘同。有酒我自至，不须遣庞通。门生与儿子，杖屦聊相从。





其七


我家六儿子，流落三四州。辛苦见不识，今与农圃俦。买田带修竹，筑室依清流。未能遣一力，分汝薪水忧。坐念北归日，此劳未易酬。我独遗以安，鹿门有前修。





食槟榔


月照无枝林，夜栋立万础。眇眇云间扇，荫此八月暑。上有垂房子，下绕绛刺御。风欺紫凤卵，雨暗苍龙乳。裂包一堕地，还以皮自煮。北客初未谙，劝食俗难阻。中虚畏泄气，始嚼或半吐。吸津得微甘，著齿随亦苦。面目太严冷，滋味绝媚妩。诛彭勋可策，推毂勇宜贾。瘴风作坚顽，导利时有补。药储固可尔，果录讵用许。先生失膏粱，便腹委败鼓。日啖过一粒，肠胃为所侮。蛰雷殷脐肾，藜藿腐亭午。书灯看膏尽，钲漏历历数。老眼怕少睡，竟使赤眦弩。渴思梅林咽，饥念黄独举。奈何农经中，收此困羁旅。牛舌不饷人，一斛肯多与。乃知见本偏，但可酬恶语。





送惠州押监


一声鸣雁破江云，万叶梧桐卷露银。我自飘零足羁旅，更堪秋晚送行人。





江月五首


岭南气候不常，吾尝曰：“菊花开时乃重阳，凉天佳月即中秋。”不须以日月为断也。今岁九月，残暑方退，既望之后，月出愈迟。予尝夜起登合江楼，或与客游丰湖，入栖禅寺，叩罗浮道院，登逍遥堂，逮晓乃归。杜子美云：“四更山吐月，残夜水明楼。”此殆古今绝唱也，因其句作五首，仍以“残夜水明楼”为韵。





其一


一更山吐月，玉塔卧微澜。正似西湖上，涌金门外看。冰轮横海阔，香雾入楼寒。停鞭且莫上，照我一杯残。





其二


二更山吐月，幽人方独夜。可怜人与月，夜夜江楼下。风枝久未停，露草不可藉。归来掩关卧，唧唧夜虫话。





其三


三更山吐月，栖鸟亦惊起。起寻梦中游，清绝正如此。驱云扫众宿，俯仰迷空水。幸可饮我牛，不须违洗耳。





其四


四更山吐月，皎皎为谁明。幽人赴我约，坐待玉绳横。野桥多断板，山寺有微行。今夕定何夕，梦中游化城。





其五


五更山吐月，窗迥室幽幽。玉钩还挂户，江练却明楼。星河澹欲晓，鼓角冷如秋。不眠翻五咏，清切变蛮讴。





送佛面杖与罗浮长老


十方三界世尊面，都在东坡掌握中。送与罗浮德长老，携归万窍总号风。





十一月九日，夜梦与人论神仙道术，因作一诗八句。既觉，颇记其语，录呈子由弟。后四句不甚明了，今足成之耳


析尘妙质本来空，更积微阳一线功。照夜孤灯长耿耿，闭门千息自濛濛。养成丹灶无烟火，点尽人间有晕铜。寄语山神停伎俩，不闻不见我何穷。





章质夫送酒六壶，书至而酒不达，戏作小诗问之


白衣送酒舞渊明，急扫风轩洗破觥。岂意青州六从事，化为乌有一先生。空烦左手持新蟹，漫绕东篱嗅落英。南海使君今北海，定分百榼饷春耕。





小圃五咏


人参


上党天下脊，辽东真井底。玄泉倾海腴，白露洒天醴。灵苗此孕毓，肩股或具体。移根到罗浮，越水灌清泚。地殊风雨隔，臭味终祖祢。青桠缀紫萼，圆实堕红米。穷年生意足，黄土手自启。上药无炮炙，龁啮尽根柢。开心定魂魄，忧恚何足洗。糜身辅吾生，既食首重稽。





地黄


地黄饷老马，可使光鉴人。吾闻乐天语，喻马施之身。我衰正伏枥，垂耳气不振。移栽附沃壤，蕃茂争新春。沉水得稚根，重汤养陈薪。投以东阿清，和以北海醇。崖蜜助甘冷，山姜发芳辛。融为寒食饧，咽作瑞露珍。丹田自宿火，渴肺还生津。愿饷内热子，一洗胸中尘。





枸杞


神药不自，罗生满山泽。日有牛羊忧，岁有野火厄。越俗不好事，过眼等茨棘。青荑春自长，绛珠烂莫摘。短篱护新植，紫笋生卧节。根茎与花实，收拾无弃物。大将玄吾鬓，小则饷我客。似闻朱明洞，中有千岁质。灵厖或夜吠，可见不可索。仙人傥许我，借杖扶衰疾。





甘菊


越山春始寒，霜菊晚愈好。朝来出细粟，稍觉芳岁老。孤根荫长松，独秀无众草。晨光虽照曜，秋雨半摧倒。先生卧不出，黄叶纷可扫。无人送酒壶，空腹嚼珠宝。香风入牙颊，楚些发天藻。新荑蔚已满，宿根寒不槁。扬扬弄芳蝶，生死何足道。颇讶昌黎翁，恨尔生不早。





薏苡


伏波饭薏苡，御瘴传神良。能除五溪毒，不救谗言伤。谗言风雨过，瘴疠久亦亡。两俱不足治，但爱草木长。草木各有宜，珍产骈南荒。绛囊悬荔支，雪粉剖桄榔。不谓蓬荻姿，中有药与粮。舂为芡珠圆，炊作菰米香。子美拾橡栗，黄精诳空肠。今吾独何者，玉粒照座光。





雨后行菜圃


梦回闻雨声，喜我菜甲长。平明江路湿，并岸飞两桨。天公真富有，乳膏泻黄壤。霜根一蕃滋，风叶渐俯仰。未任筐筥载，已作杯盘想。艰难生理窄，一味敢专飨。小摘饭山僧，清安寄真赏。芥蓝如菌蕈，脆美牙颊响。白菘类羔豚，冒土出蹯掌。谁能视火候，小灶当自养。





残腊独出二首


其一


幽寻本无事，独往意自长。钓鱼丰乐桥，采杞逍遥堂。罗浮春欲动，云日有清光。处处野梅开，家家腊酒香。路逢眇道士，疑是左元放。我欲从之语，恐复化为羊。





其二


江边有微行，诘曲背城市。平湖春草合，步到栖禅寺。堂空不见人，老稚掩关睡。所营在一饱，食已宁复事。客来岂无得，施子净扫地。松风独不静，送我作鼓吹。





赠包安静先生茶二首


其一


皓色生瓯面，堪称雪见羞。东坡调诗腹，今夜睡应休。自注：偶谒大中精蓝中，故人烹日注茶，果不虚，故诗以记之。





其二


建茶三十片，不审味如何。奉赠包居士，僧房战睡魔。自注：昨日点日注极佳，点此，复云罐中余者可示及舟中涤神耳。






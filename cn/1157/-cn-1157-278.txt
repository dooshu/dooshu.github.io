●卷二百七十八　象纬考一

○中宫三垣

《汉　天文志》曰：凡天文在图籍昭昭可知者，经星常宿中外宫凡一百十八名，积数七百八十三星，皆有州国官宫物类之象。其伏见早晚，邪正存亡，虚实广铗（孟康曰："伏见早晚，谓五星也。日月五星下道为邪。存谓列宿不亏也，亡谓恒星不见。虚实，若天牢星实则囚多，虚则开出之属也。阔狭，若三台星相去远近也。"），及五星所行，合散犯守，陵历斗食（孟康曰："合，同舍也。散，五星有变则精散为價星也。犯，五寸以内光芒相及也。陵，相冒过也。食，星月相陵，不见者则所食也。"韦昭曰："自下往触之曰犯，居其宿曰守，经之为历，突掩为陵，星相击为斗也。"），彗孛飞流，日月薄食（张晏曰："彗所以除旧布新也。孛气似彗。飞流谓飞星流星也。"孟康曰："飞，绝迹而去。流，光迹相连也。日月无光曰薄"。京房《易传》曰"日月赤黄为薄。或曰不交而食曰薄。"韦昭曰："气往迫之为薄，亏毁曰食也。"），晕適背穴，抱珥茧蜺（孟康曰："晕，日旁气也。適，日之将食先有黑之变也。背，形如背字也。穴多作鐍，其形如玉鐍也。抱，气向口也。珥，形点黑也。"如淳曰："晕读曰运。茧或作虹。蜺读曰齧偔偖谓之茧，表云雄为茧，雌为蜺。凡气在日上冠为戴，在旁直对为珥，在旁如牛环向日为抱，向外为背。有气刺曰为鐍。鐍，抉伤也。"），迅雷风價，怪雲变气：此皆阴阳之精，其本在地，而上发於天者也。政失於此，则变见於彼，犹景之象形，乡之应声（师古曰："乡读曰响。"）。是以明君睹之而寤，饬身正事，思其咎，谢其过，则祸除而福至，自然之符也。

《晋　天文志》曰："张衡云：文曜丽乎天，其动者有七，日月五星是也。日者，阳精之宗；月者，阴精之宗；五星，五行之精。众星列布，体生於地，精成於天，列居错峙，各有攸属。在野象物，在朝象官，在人象神。其以神差，有五列焉，是为三十五名。一居中央，谓之北斗。四布於方各七，为二十八舍。日月运行，历示吉凶，五纬缠次，用告祸福。中外之官，常明者百有二十四，可名者三百二十，为星二千五百，微星之数盖万一千五百二十。庶物蠢蠢，咸得系命。不然，何得总而理诸？"後武帝时，太史令陈卓总甘、石、巫咸三家所著星图，大凡二百八十三官，一千四百六十四星，以为定纪。今略其昭昭者，以备天官云。"

△中宫

◎北极紫微宫

中元北极紫微宫，北极五星在其中。大帝之座第二珠，第三之宫庶子居，第一号曰为太子，四为后宫五天枢（一云，第三明者帝之居，第四明曰四庶子，最小第五天之枢）。左右四星是四辅。天一、太一当门路，左枢、右枢夹南门，两面营卫一十五。上宰、少尉两相对，少宰、上辅次少辅，上卫、少卫次上丞。後门东边大赞府，门西唤作一少丞。以次却向门前数，阴德门里两黄聚。尚书以次其位五，女史、柱史各一户，御女四星五天柱。大理两星阴德边。勾陈尾指北极颠，勾陈六星六甲前，天皇独在勾陈里，五帝内座後门是。华盖并杠十六星，杠作柄象华盖形，盖上连连九个星，名曰传舍如连丁。垣外左右各六珠，右是内阶左天厨。阶前八星名八榖。厨下五个天棓宿。天床六星左枢在。内厨两星右枢对。文昌斗上半月形，希盖分明六个星。文昌之下曰三公，太尊只向三公明。天牢六星太尊边。太阳之守四势前。一个宰相太阳侧，更有三公、相西边，即是元戈一星圆。天理四星斗里暗，辅星近著开阳淡（一本云，文昌之平三师名。天牢六星四势前，更有二公、相西偏，即见太阳一星圆。天理四星斗里暗，辅星近著开阳淡）。北斗之宿七星明，第一主帝名，枢精，第二第三璇、玑是，第四名权第五衡，开阳、摇光六、七名。

北极五星，在紫微宫中。一名天极，一名北辰。其纽星，天之枢也。天运无穷，三光迭耀，而极星不移。故曰"居其所而众星共之"。第一星主月，太子也。第二星主日，帝王也，亦为太乙之座，谓最赤明者也。第三星主五星，庶子也。北极五星最为尊也。中星不明，主不用事。右星不明，太子忧也。其第四星为后宫，第五星为天枢。张衡云，二星并为後宫，北极五星明大则吉，变动则忧。抱极枢四星曰四辅，所以辅佐北枢而出度受政也。张衡云：抱极之细星也，为辅臣之位，主赞万机。小而明，吉；太明及芒角，臣逼君；暗则官不理。天乙一星，在紫宫门右星之南，天帝之神也，主战斗，知人吉凶者也。太乙一星，在天乙南相近，亦天帝神也，主使十六神，知风雨、水旱、兵革、饥馑、疾疫、灾害所生之国也。张衡云，天乙逼阊阖外，其占，明而有光，则阴阳和合，万物成，人主吉；不然反是。太乙占与天乙略同。紫微垣十五星，其西蕃七，东蕃八，在北斗之北。一曰紫微，大帝之座也，天子之常居也，主命、主度也。一曰长垣，一曰天营，一曰旗星，为藩卫，备藩臣也。宫阙兵起，旗星直，天子出，自将宫中兵。张衡云，紫微垣十五星，东藩八，西藩七。其东藩近阊阖门，第一星为左枢，第二星为上宰，第三星为少宰，第四星为上辅，第五星为少辅，第六星为上卫，第七星为少卫，第八星为少丞。其西藩近阊阖门，第一星为右枢，第二星为少尉，第三星为上辅，第四星为少辅，第五星为上卫，第六星为少卫，第七星为少丞。皆以明大有常则吉，若盛明，则内辅盛也。宫垣直而明，天子将兵；开则兵起。西藩开如门象，名阊阖门，有流星自门而出四野者，当有中使衔命，视其所適野而谕之也。阴德二星，在紫微宫内尚书之西，主施德者，其占，以不明为宜，明则新君践极。《隋志》曰："尚书西二星曰阴德、阳德，主周急振抚。"又分为二坐星矣。门内东南维五星曰尚书，主纳言，夙夜咨谋，龙作纳言，此之象也。张衡曰，八座大臣之象，其占与四辅不殊。极东一星曰柱下史，主左右记君之过，星明则史直辞，不明反是。柱史北一星曰女史，妇人之微者，主传漏，故汉有侍史。张衡云，妇官也，主记宫中之事，其占与柱史同。御女四星，在紫微宫内勾陈之北，八十一御妻之象也。其占，明则多内宠，不明则否。《晋志》谓之女御宫。天柱五星，在紫微宫门内，华盖杠左旁，近东垣北隅，法五行，主晦朔、昼夜之职。明正则吉，人安，阴阳调；不然则司历过。《隋志》云：建政教，立图法之府也。常以朔望日垂禁令於天柱，以示百司。《周礼》以正岁之月，示法象魏，此之谓也。大理二星，在紫微门内，次近阴德，决狱之官。星明则刑宪平，不明则冤酷深。勾陈六星，在紫微宫华盖之下。《隋志》云，後宫也，大帝之正妃也，大帝之常居也。张衡云，大帝所居之宫也，亦将军之象也。星明则吉，暗则人主恶之。勾陈中一星，曰天皇大帝，其神曰曜魄宝，主御群灵，秉万机神图也。其星隐而不见，则为灾。六甲六星，在紫微宫内华盖杠左傍，分掌阴阳，纪时节。明则阴阳和，不明则寒暑易节。五帝内座五星，在华盖下，勾陈上，斧駞之象，所以备辰居者。明正则吉，变动则灾凶。《隋志》云，客星犯紫微宫中座，大臣犯主。华盖七星，其杠九星，合十六星，在勾陈上，正当大帝，所以覆蔽大帝之座也。明正则吉，倾动则凶。传舍九星，在华盖上，近河，宾客之馆，主胡人入中国。客星守之，备奸使，亦曰胡兵起。内阶六星，在文昌北，天皇之陛也。明，吉；倾动，凶。紫微东垣北维外六星曰天厨，天子百官之厨也。见，吉；不见，凶。八榖八星，在紫微西藩之外，五车之北。其八星，一主稻，二主黍，三主大麦，四主小麦，五主大豆，六主小豆，七主粟，八主麻子。明则八榖皆成，暗则不熟。一星不见，则八榖不登；八星不见，则国人糊口。天棓五星，在女床东北，天子先驱，所以御难也。不明则国兵起。一曰主争讼。明，大凶小吉。天床六星，当阊阖门外，主天子寝舍，解息燕休之处。星正大吉，君有庆；倾则人主不安。一云在宫门外，听政之象也，为寝舍也，暗凶。内厨两星，在紫微垣外西南角，主六宫之内饮食府也，一云主后夫人与太子饮宴。居常无咎，有犯、守，凶。文昌六星，在北斗魁前，天之六府也，主集计天道。一曰上将、大将军，建威武；次二曰次将、尚书，正左右；三曰贵相、太常，理文绪；四曰司禄、司中、司隶，赏功进爵；五曰司命、司怪、太史，主灭咎；六曰司寇、大理，佐理宝。所谓一者，起北斗魁前近内阶者也。明润，大小齐，天瑞臻。张衡云，其占，黄润光明，万人安，大小均，天瑞降；青黑细微，多所害；摇动移徙，大臣忧。金火守入，兵兴。孛犯，国乱。一曰文昌动，则三公受诛，后崩，灾福与三公同。三公三星，在北斗柄东，又三公星在北斗魁西，并为太尉、司空、司徒之象。主谿理阴阳，弼君机务。其星移徙，不吉；居，常安。金火守之，三公有凶。《隋志》曰，杓南三星及魁第一星皆曰三公，宣德化，调七政，和阴阳之官也。太尊一星，在中台之北，贵戚也。巫咸云，圣公之象，居常为定，不见则凶。金犯守为灾，贵贱将败者也。天牢六星，在北斗魁下，贵人之牢也，主愆过禁暴淫，与贯索同占。太阳守一星，在相西，大将大臣之象也，主戒不虞，设武备也。非其常，兵起；明，吉；暗，凶；移徙，大臣诛。势四星，在太阳西北，刑馀人而用事者也。不明，吉；明即阉宦擅权。相一星，在北斗南。《隋志》曰，相者，总领百官，而掌邦教，以佐帝王，安邦国，集众事也。明，吉。元戈一星，在招摇北，一曰天戈也。芒角大而动，则四夷兵起。其占与梗河相类。北斗魁中四黑星，为贵人之牢，曰天理。明及摇动与有星者，为贵人下狱。北斗七星，辅一星，在太微北，七政之枢机，阴阳之本元也。故运乎天中，而临制四方，以建四时，而均五行也。魁四星为璇玑，杓三星为玉衡。又象号令之主，又为帝车，取乎运动之义也。又魁第一星曰天枢，二曰璇，三曰玑，四曰权，五曰玉衡，六曰开阳，七曰摇光。一至四为魁，五至七为杓。枢为天，璇为地，玑为人，权为时，玉衡为音，开阳为律，摇光为星。石氏云，第一曰正星，主阳德，天子之象也。二曰法星，主阴刑，女主之位也。三曰令星，主祸害也。四曰伐星，主天理，伐无道。五曰杀星，主中央，助四旁，杀有罪。六曰危星，主天仓五榖。七曰部星，亦曰应星，主兵。又云，一主天，二主地，三主火，四主水，五主土，六主木，七主金。又曰，一主秦，二主楚，三主梁，四主吴，五主赵，六主燕，七主齐。辅星附乎开阳，所以佐斗成功也。又曰主危正，矫不平，又曰丞相之象也。七政星明则国昌，不明则国殃。斗旁欲多星则安，斗中少星则人怨上，天下多讼法者。无星二十日有赦。辅星明而斗不明，臣强主弱；斗明辅不明，主强臣弱也。杓南三星及魁第一星皆曰三公，宣德化，调七政，和阴阳之官也。张衡云："若天子不恭宗庙，不敬鬼神，则魁第一星明，或变色。若广营宫室，妄凿山陵，则第二星不明，或变色。若不爱百姓，聚兴征役，则第三星不明，或变色。若发号令，不明四时，不明天道，则第四星不明，或变色。若废正乐，务淫声，则第五星不明，或变色。若不劝农桑，不务稼穑，峻法滥刑，退贤伤政，则第六星不明，或变色。若不抚四方，不安夷夏，则第七星不明，或变色。"凡日、月晕连环。及斗、月晕，及摇动，兵起。其傍侧中小星多，则天下不安，人多怨。一云小星多则天下安，不然则国人散。五曜及客星守入皆凶，孛彗尤甚也。

右夹漈郑氏作《通志　天文略》言，汉晋诸志，所载诸星名数灾祥，丛杂难举。惟隋丹元子作《步天歌》，句中有图，言下见象，或丰或约，无馀无失，故特取其歌，而於歌之後采诸家之言以备之。今所载其前则丹元子歌也，後则夹漈所取诸志以释之者也，其说亦略备矣。然《宋史　志》所载近代诸儒之说，则考订尤详，故又摭其所未备者，附见各段之末云。

《宋两朝天文志》：旧说皆以纽星正枢机，後祖暅之立仪测之，洎皇祐中，以铜仪管候之，其不动处犹在枢星之末一度馀。

《朱子语录》曰：北辰乃天之北极，天如水车，北辰乃轴处，水车动而轴未尝动。又曰：北辰是那中间无星处些子不动，是天之枢纽。北辰无星，缘人要取此为极，不可无个记认，所以就其旁取一小星，谓之极星。问极星动否？曰极星也动，只是近那辰後虽动而不觉。今人以管去窥那极星，见其动来动去，只在管里面不动出去。向来人说北极便是北辰，皆只说北极不动，至本朝人方去推得是北极，只在北辰边头，而极星依旧动。

《宋两朝天文志》。太子星，去北极十五度，入心宿三度。四辅四星，去天枢各四度。勾陈六星，去极六度半，入壁宿五度。天皇大帝星，去极八度半，入室宿十一度。　华盖七星杠九星距中大星，去极二十六度，入娄宿四度。　五帝内座五星距中大星，去极十二度半，入室宿六度。　六甲六星距南星，去极一十五度，入奎宿四度。　御女四星距西南星，去极一十三度半，入奎宿一度。天柱五星距东南星，去极十三度半，入危宿初度。　尚书五星距西南星，去极十九度，入尾宿十四度。　柱下史一星，去极十八度，入斗宿十三度。　女史一星，去极十七度半，入斗宿二度。　阴德二星距东星，去极十九度，入房宿二度。大理二星距东星，去极二十三度半，入心宿五度。　天床六星距西南星，去极二十二度，入氐宿二度半。　紫微垣十五星：其左骖枢，去极二十七度半，入房宿一度；右骖枢，去极二十一度，入亢宿八度。　天乙一星，去极二十度半，入亢宿一度半。　太乙一星，去极二十一度，入亢宿一度。内厨二星距西南星，去极十九度半，入轸宿十一度。天厨六星距大星，去极二十四度，入井宿二十二度。　内阶六星距西南星，去极二十三度，入井宿二十六度。八榖八星距西南星，去极三十一度半，入毕宿三度。传舍九星距西第四星，去极二十八度半，入胃宿五度。阁道六星距南星，去极四十八度，入奎宿四度半。策一星，去极三十三度半，入壁宿五度。　钩九星距大星，去极二十四度，入危宿初度。扶筐七星距南第一星，去极三十二度半，入斗宿六度。北斗七星：天枢，去极二十三度半，入张宿十度；摇光去极三十五度，入角宿九度。辅一星，去极三十度，入角宿三度。天理四星距东南星，去极二十八度，入翼宿九度。　三公三星距东星，去极三十五度少，入角宿六度。　三师三星距西星，去极二十一度，入张宿初度半。文昌六星距西南星，去极三十四度半，入柳宿二度半。　天牢六星距西北星，去极二十八度半，入张宿六度。　天相一星，去极三十三度，入轸宿四度。　势四星，去极三十一度，入翼宿二度。　天枪三星距大星，去极三十二度半，入氐宿初度。　天棓五星距南星，去极四十四度，入箕宿三度。

先公曰：古今志天文者，述天官星之名义，大略皆同。两朝《志》亦出入晋、隋二史，但此能言其去极若干度，某宿若干度为异耳。

《宋中兴天文志》：坎，正北方也。北极不於坎乾而於艮丑，以艮东北万物之所，成终而所成始也。作历者逆推而上之，以至於数千百载，必得日月合璧，五星连珠，於建牛之次，然後用之，为历元，谓建牛艮丑分野，万物成终成始之地也。故北极则居其方，为天之极。而七政则会其分，为历之元。当七政会其分之时，亦必缠运適当其方次，天道自然知者鲜矣，此其辨之。一曰北极第二星，最赤明者，星图谓之帝。而勾陈口中又为天皇大帝，非是。按巫咸《通元经宝镜图》：北极五星，勾陈六星，在紫极宫中，奈宫一而帝二也。此当辨。曰，贾逵、张衡、蔡邕、王蕃、陆绩皆以纽星为不动处。《晋志》谓"北辰为最尊者"是也。孔子曰，譬如北辰，居其所而众星共之。言於天象，为至尊。是於五星为第一，而《志》反以第五，倒置之甚，此当辨。夫不以纽星之居其所，众星共者为帝，而以从极之赤明者为帝，则异乎吾孔子所云，此当辨。北辰一星不为帝，而指勾陈口中星为天皇大帝，岂居其所非大，而不居其所为大乎。口中一星，即大帝之座，不当遂指为天皇大帝，遂以为耀魄宝，此当辨。《志》曰，北极五星，其纽星，天之枢也。第一星主月，太子也。第二星主日，帝王也，亦太乙之座，谓最赤明者也。第三星主五星，庶子也，非是。按《大象列星图》，亦以一为太子，二为帝王，三为庶子，而馀星则以为後宫。《乾象新书》所载传言，亦以一主月，为太子；二主日，为帝王；而三则以为主五行；四则以为主诸王；五则以为主庶子。核其说皆非是，而未暇辨。所辨者，日月五星各分所主，而非其义也。藉令必有所主，则主者惟帝耳，太子何得分主月，庶子又何得分主五星，而帝乃独主日乎？此当辨。《天官书》、《前汉志》及《春秋合诚图》曰，中宫天极星，其一明者太乙常居；旁三星三公，或曰子属。後勾四星，末大星正妃，馀三星後宫之属也。《孝经援神契》曰，辰极横，后妃四星从，端大妃光明。二说大略相类。然考之经观之象，则指三星为三公固不可，而又以三星为子属尤不可，且既以为三公，又以为子属，何自二其说乎？子属即旁二星耳，太子一，庶子一，岂又有子属乎？宫南三星曰三公内座，杓南三星及魁上三星曰三公，三孤後岂此又有三公乎？所谓後勾四星，勾曲抱极，《志》谓四辅星也。则言末大星正妃，馀三星後宫之属者，与言后妃四星从，端大妃光明者，皆非是，此当辨。夫以四辅末大星为妃者，固非是，而《志》则曰，勾陈後宫也，大帝之正妃也，亦非是。勾陈实主六军，大司马。巫咸曰，主天子护军。即不当以为後宫，又不当以为正妃，此当辨。曰，然则北极五星之辨，如何闻之师云。天枢纽星，在四辅中者，是为天皇大帝，其神曰耀魄宝，此是也。而彼所指勾陈中一星为耀魄宝者，非也。故初一曰帝；次二曰后；次三曰妃；次四曰太子，乃其赤明者也；次五曰庶子。因知中宫帝，当以孔子所称北辰为据，其精北极星，其神耀魄宝，太公望、闳天书不诬，此其辨之二。

又曰：极星之在紫垣，万神所宗，七曜、三垣、二十八宿，众星所拱，是北极为天文之正中。而自唐以来历家以仪象考测，则中国南北极之正，实去极星之北一度有半，此盖中原地势之度数也。

中兴更造浑仪，而太史局令丁师仁言："临安府地势向南，於北辰极高下当量行移易。"局官吕璨言："浑天无量行更易之制，若用於临安与天参合，移之他往必有差忒。"於此罢议。後十馀年，邵谔铸仪，则果用临安北极高下为之。以今清台仪校之，实去极星四度有奇焉。若列星诸宿去极之度数，与赤道之远近，则清台一遵皇祐所测，无所更易。旧史已具，兹不复言。

◎太微宫

上元太微宫，昭昭列象在苍穹。端门只是门之中，左右执法门西东。门首皂衣一谒者，以次即是乌三公。三黑九卿公背傍，五黑诸侯卿後行。四个门西主轩屏，五帝内座於中正。幸臣、太子并从官，乌列帝後从东定。郎将、虎贲居左右，常陈、郎位居其後，常陈七星不相误，郎位陈东一十五。两面宫垣十星布，左右执法是其数。宫外明堂布政宫，三个灵台候雲雨，少微四星西南隅，长垣双双微西居。北门西外接三台，与垣相对无兵灾。

太微垣十星，在翼、轸北。张衡云，天子之宫庭，五帝之座，十二诸侯府也。其外蕃，九卿也。一曰，轩辕为权，太微为衡。衡，主平也。《隋志》云，又为天庭，理法平辞，监升授德，列宿受符，诸神考节，舒情稽疑也。南蕃中二星间曰端门。东曰左执法，廷尉之象也。西曰右执法，御史大夫之象也。执法，所以举剌凶奸者也。左执法之东，左掖门也。右执法之西，右掖门也。东蕃四星：南第一曰上相，其北东太阳门也；第二星曰次相，其北中华东门也；第三星曰次将，其北东太阴门也；第四星曰上将，所谓四辅也。西蕃四星：南第一星曰上将，其北西太阳门也；第二星曰次将，其北中华西门也；第三星曰次相，其北西太阴门也；第四星曰上相，亦四辅也。东西蕃有芒及动摇者，诸侯谋天子也。执法移则刑罚尤急。月五星入太微轨道，吉；其所犯中座，成刑。谒者一星，在太微内在执法东北，主赞宾客也。不见，外国不宾服。谒者东北三星曰三公内座，朝会之所居也。张衡云，以辅弼帝者，其名与夹斗三公同。三公北三星曰九卿内座，主治万事，与天纪同占。九卿西五星曰内五诸侯，内侍天子，不之国也。辟雍之礼得，则太微诸侯明。屏四星，在端门内，帝座南，近右执法。屏所以拥蔽帝庭也。执法主刺举，星明润，则君臣有礼。黄帝内座一星，在太微中，含枢纽之神也。天子动得天度，止得地意，从容中道，则太微五帝之座明以光。黄帝座不明，人主当求贤士以辅治；不然则夺势。又曰，太微五帝座小弱青黑，天子国亡。四帝内座四星，夹黄帝座。东方星，苍帝灵威仰之神也。南方星，赤帝赤熛怒之神也。西方星，白帝白招矩之神也。北方星，黑帝叶光纪之神也。张衡云，五帝同明而光，则天下归心；不然则失位。金火水入太微，若顺人轨道，伺其出之，所守之分，则为天子所诛也。帝座东北一星曰幸臣，主亲爱臣，明则幸臣用事，微细吉。太子一星，在幸臣西，五帝座北，储贰之星，明而润，则太子贤；不然则否。金火守入，太子不废则为篡逆之事。从官一星，在太子西北，主从官。不见则帝不安，如常则吉。郎将一星，在郎位东北，所以为武卫。张衡云，今左右中郎将是也，大明、芒角，将恐不可当也。虎贲一星，在太微西蕃之外，上相之西，下台之南，静室旄头之骑官也。张衡云，主侍从之武臣也，与车骑同占。常陈七星，如毕状，在郎位北，天子宿卫虎贲之士，以设强毅也。星摇动，天子自出；明则武兵用；微则兵弱。郎位十五星，又云，二十四星，在帝座东北，一曰依乌，郎位也。周官之元士，汉官之光禄、中散骑、谏议、议郎、三署郎中，是其职也。张衡云，今之尚书郎也。欲其大小相均，光润有常，吉。《隋志》，郎位，主守卫也。其星明，大臣有劫主，又曰客犯上；其星不具，后死，幸臣诛。客星入之，大臣为乱。明堂三星，在太微西南角外，天子布政之宫也。明吉，暗凶。明堂西三星曰灵台，主观雲物，察符瑞，候灾变也。占与司怪同。少微、长垣二座星，已释在张星之次矣。三台六星，两两而居，起文昌，列招摇太微。一曰天柱，三公之位也。在天曰三台，主开德宣符也。西近文昌二星曰上台，为司命，主寿：次二星，对轩辕，曰中台，为司中，主宗室；东二星，抵太微，曰下台，为司禄，主兵。所以昭德塞违也。又曰三台为天阶，太乙蹑以上下。一曰泰阶，上阶上星为天子下，星为女主；中阶上星为诸侯三公，下星为卿大夫；下阶上星为士，下星为庶人。所以和阴阳而理万物也。其星有变，各以所主占之。君臣和集，如其常度。张衡云，色齐明而行列相类，则君臣和，法令平；不齐，为乖度。金火守入，兵起，彗孛尤甚也。

《宋两朝天文志》：太微十星：右执法，去极八十四度，入翼宿十二度半；左执法，去极八十六度，入轸宿初度半。谒者一星，去极八十三度，入轸宿一度。三公三星距东星，去极八十四度半，入轸六度。　九卿三星距西北星，去极七十五度，入轸七度。　内五诸侯五星距西星，去极七十度，入轸一度。　五帝座五星距中大星，去极七十一度，半入翼十一度。内屏四星距西南星，去极八十度，入翼十度。太子一星，去极六十六度半，入翼十一度半。从官一星，去极六十四度半，入翼八度半。幸臣一星，去极六十六度半，入翼十五度。郎位十五星距西南星，去极六十度，入翼十八度。郎将一星，去极四十七度半，入轸十一度。常陈七星距东星，去极五十一度半，入轸初度。虎贲一星，去极六十二度少，入翼二度。

《宋中兴天文志》曰：太微垣有五帝座，五帝内座又列乎紫宫，何也？曰五帝常居在太微而入觐乎紫宫，故有内座也。然则五帝何帝也？此《志》所谓灵威仰、赤熛怒、含枢纽、白招矩、叶光纪之神也。有天皇矣，而又有五帝何也？五帝，在天主五行，在地主五岳，分方主事，以辅天皇者。昔周公郊祀后稷以配天，斯北极紫微中宫天皇大帝也。而宗祀文王於明堂，以配上帝，则宫南太微五帝也。此《月令》明堂，所以分五宫，祀五帝也。

◎天市垣

下元一宫名天市，两扇垣墙二十二。当门六角黑市楼，门左两星是车肆。两个宗正四宗人，宗星一双亦依次。帛度两星屠肆前，候星还在帝座边。帝座一星常光明，四个微茫宦者星。以次两星名列肆，斗、斛帝前依其次，斗是五星斛是四。垣北九个贯索星，索口横者七公成。天纪恰似七公形，数著分明多两星。纪北三星名女床，此座还依织女傍。三光之象无相侵，二十八宿随其阴。水火木土并与金，以次别有五行吟。

天市垣二十二星，在房、心东北，主权衡，主聚众。一曰天旗庭，主斩戮之事也。市中星众润泽则岁实，星希则岁虚。荧惑守之，戮不忠之臣。又曰，若怒角守之者，臣杀主。彗星出，为徙市易都。客星入之，兵大起；出之，有贵丧。张衡云，天市明则市利隐，商人无利；忽暗，则反是。市楼六星，在市中，临箕星之上，主司闤闠。明则吉，暗则市利不理也。《隋志》，市楼者市府也，主市价律度，其阳为金钱，其阴为珠玉。变见，各以所主占之。车肆二星，在天市垣南门之内，主车驾。不明则国车尽行。《隋志》，主众贾之区。宗正二星，在帝座东南，宗大夫也。彗星守之，若失色，宗正有事。客星守、动，则天子亲属有变。又曰，客星守之，贵人死。又曰，宗正明则宗室有秩，暗则国家凶。宗人四星，在宗正东，主录亲疏享祀，如绮而明正，族人有序。宗星二星，在宗人东北，候星之东，宗室之象，帝辅血脉之臣也。客星守之，宗人不和。帛度二星，在宗室星东北，主度量。明则尺量平，商人不欺；暗则否。屠肆二星，在帛度东北，主烹宰。明大则肆中多宰杀。候一星，在帝座东北，主伺阴阳也。明大则辅臣强，四夷开；候细微则国安；亡则主失位；移则主不安；居常则吉。帝座一星，在天市中，候星西，天庭也。光而润则天子吉，威令行；微细凶，大人当之。或云，暗则大人不正。张衡云，帝座者，帝王之座。帝座有五：一座在紫微宫，一座在大角，一座在心中，一座在天市垣，一座在太微宫。咸云，帝座一曰神农所居，不见则大人当其咎。宦者四星，在帝座西南，帝傍之阉人也。星微则吉，明则凶，非其常，宦者有忧。其占与势星同。列肆二星，在斛西北，主宝玉之货。移徙，则列肆不安；火守入，兵大起。斗五星，在宦者西南，主平量。覆则岁熟，仰则大饥。明暗与帛度同。斛四星，在市楼北，亦曰天斛，主量者也。占与斗同。贯索九星，在七公前。一曰连索，一曰连营，一曰天牢，主法律，禁暴强也。牢口一星为门，欲其开也。九星皆明，天下狱烦；七星见，小赦；五星见，大赦；动则斧鑕用；中空则更元。《汉志》云十五星。张衡云，贯索开，有赦；不见则刑狱简；若闭口及星入，牢中有系死者。常以午子夜候之，一星不见，则有小喜；二星不见，赐禄；三星不见，人主德令行且赦。若客星出，视其小大，大有大赦，小有小赦。或云贯索为贱人之牢。一星芒，有喜事；二星芒，赐爵禄；三星芒，有赦。门闭，牢中多死。水犯灾，火犯米贵。七公七星，在招摇东，天之相也，三公之象。张衡云，七公横列贯索之口，主执法、列善恶之官也。星齐正则国法平，差戾则狱多冤酷。或云星入河，米贵；火犯之，兵起。天纪九星，在贯索东，九卿也，为九河，主万事之纪，理冤讼也。明则天下多词讼；亡则政理坏，国纪乱；散绝则地震山崩。女床三星，在天纪之北，为後宫御女，主女事，明则宫人恣意，常则无咎。

《宋两朝天文志》：天市垣二十二星，东西列各十一星。其东垣：南第一星曰宋，第二星曰南海，第三星曰燕，第四星曰东海，第五星曰徐，第六星曰吴越，第七星曰齐，第八星曰中山，第九星曰九河，第十星曰赵，第十一星曰魏。其西垣：第一星曰韩，第二星曰楚，第三星曰梁，第四星曰巴，第五星曰蜀，第六星曰秦，第七星曰周，第八星曰郑，第九星曰晋，第十星曰河间，第十一星曰河中。东垣南第一星宋，去极一百五度半，入危宿七度。西垣第一星韩，去极九十八度半，入心宿五度。市楼一星距东南星，去极九十八度，入尾宿十二度。东肆二星距西大星，去极一百度，入尾宿三度。斛四星距西南星，去极八十七度半，入尾宿三度。列肆二星距东星，去极八十六度，入心宿三度半。帝座一星，去极七十五度，入尾十度。候一星，去极七十八度半，入尾十六度。宦者四星距南星，去极七十六度半，入尾九度半。斗五星距东大星，去极七十九度，入尾六度半。宗正二星距北星，去极八十五度半，入尾十六度。宗人四星距大星，去极八十六度，入箕一度。宗室二星距北大星，去极八十度半，入箕五度。帛度二星距西星，去极六十九度少，入箕三度。屠肆二星距西星，去极六十八度半，入箕宿三度。

《宋中兴天文志》：天市垣中一星，明大者谓之帝座。帝座东北一星为后，旧误作候，西南三星为妃，旧失其位。妃北一星在帝右，后北一星在帝左，是为左右常侍。妃南四星为宦寺，宦寺南一星为阍人，阍人南四星为内屏，此其别也。而旧乃以右常侍一星及妃三星为宦者，又以宦寺、阍人合五星为斗，又以内屏四星为斛，皆误也。

又曰，凡三垣：紫宫在中，天市在紫宫之东北，太微在紫宫之东南。而大角在紫宫之正东，故天市在大角左，太微在大角右。大角一星，《晋》、《隋志》杂之众星中，谓之天王座，其说不同。司马迁云："大角者，天王帝廷。其两旁各有三星，鼎足勾之，曰摄提。摄提者，直斗柄所指，以建时节，故曰摄提格。"虽於众星中颇表而出之，亦未为得也。故凡曰天王座，曰天王帝廷，曰直斗柄所指，以建时节，皆非是。








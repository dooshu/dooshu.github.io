○邊務要略 【 邊論】

公為陝西行太僕因著此論詳于固原延綏寧夏之鎮若甘肅則末篇僅及之以此鎮非其廵歷所及故也

一邊墻延綏鎮、東自黃甫川起、西至寧夏花馬池東界止、共長一千一百六十里、

黃河岸三十里、住者即住劄也至黃甫川堡住守備、十里至清水營住守備、三十里至木瓜園堡住操守、四十里至孤山營住參將、四十里至鎮羗堡住操守、四十里至永興堡住操守、五十里至神木堡住東路參將、三十里至大栢油堡住守備、二十里至栢林堡住操守、四十里至高家營住參將、五十里至雙山堡住守備、四十里至常樂堡住操守、四十里至榆林鎮城住、鎮守總兵官、左右營遊擊二員、輪番入衞遊擊四員、坐營官一員、撫夷守備一員、四十里至保寧營住參將、四十里至嚮木堡住操守、二十里至波羅堡住守備、四十里至懷遠堡住守備四十里至威武堡住操守、四十里至清平營住參將、四十里至龍州城堡住操守、五十里至鎮靖營住中路參將、八十里至靖邊營住守備、四十里至寧塞營住守備、四十里至柳樹澗堡住守備、五十里至舊安邊營住西路參將、五十里至磚井堡住守備、六十里至定邊住恊守副總兵、三十里至鹽塲堡住操守、

寧夏鎮、東自鹽塲地界起、而西沿邊繇花馬池至橫城馬頭而北、循大河至北長城而西、接賀蘭山、山迤南至中衞、轉西接固原鎮靖虜界止、灣環共長一千一百二十里、

鹽塲堡西界二十里至花馬池堡、住東路參將、六十里至安定堡住操守、六十里至興武營住遊擊、三十里至毛卜刺堡住操守、四十里至清水營住操守、四十里至紅山堡住操守、三十里至橫城堡住守備、五十里至金貴堡住把總、三十里至李綱堡住把總、三十里至鎮遠關長城東闇門迤西沿邊二十里至威鎮堡住操守、二十里至寧朔堡迤南順賀蘭山、七十里至鎮朔堡住操守、三十里至洪廣堡住操守、四十里至鎮北堡住操守、四十里至平羗堡住操守、六十里至玉泉營住守備、四十里至大壩堡住守備、四十里至廣武營住遊擊、七十里至棗園堡住操守、四十里至石空寺堡住守備、二十里至永興堡住操守四十里至鎮虜堡住操守、十里至永寧堡住操守、十里至中衞住西路參將、三十里至馬頭墩、過河南順河迤西一百四十里至喜鵲溝接固原鎮靖虜境界、固原鎮東自寧夏喜鵲溝起、西至河州積石關止、俱臨黃河、土築邊墻、并剷削山崛石偏坡、共長一千四百餘里、

喜鵲溝地界三十里、至大廟堡住防守、四十里至永安堡住守備、四十里至哈思吉堡住防守、五十里至分水嶺堡住防守、七十里至迭烈遜堡住防守、七十里至靖虜衞住參將、九十里至平灘堡住操守、三十里至大浪口堡接蘭州境界九十里至一條城堡住操守、五十里至什字川堡住防守、七十里至買子堡住防守、五十里至蘭州住參將、九十里至西古城堡住防守、八十里至積積灘堡住防守、九十里至馬家灣堡住防守、五里過黃河接連河州地方、二邊一道險隘石柞一百里至党家堡住守備、土山剷削山崛無邊墻、八十里至千觀臺堡、剷削山崛無邊墻一百里至弘化寺堡、土山無邊墻、一百八十里、至磧石關木柞無邊墻河州正南至新洮州五百里、新洮州至舊洮州一百里、河州至歸德所、約六百餘里、洮州至歸德所約八百餘里、歸德所舊洮州、最為孤懸、

前件、查得邊墻之設。自延綏始遏套虜也。河套古為內地。今為虜巢。古之防虜以青山為界遠在黃河之外數百里。今之防虜以邊城為界縮入黃河之內百餘里。吁可嘆哉。然既無青山之界限。又無黃河之阻隔、所以過其奔突而緩其蹂踐者。地險□知故恃邊墻所以修築□而民力耗也猶全賴此邊墻耳。且延綏之安邊定邊。及寧夏之花馬池興武營一帶。陡遇風起。飛沙壅淤。幾與墻平。號曰沙湃。虜騎出沒。如履平地然。夫衝邊危墻。防禦惟艱。宜將卒不容頃刻懈也。况洮河無邊墻者。又當何如其兢惕耶。

虜情

要衝

墩臺

窖塹

井泉

征兵

戰馬

糧餉

△虜情

一虜情

延綏鎮近堡住牧虜酋十三枝。部落共約四萬有餘。黃甫川清水二堡邊外東虜順義酋流來頭目卜吉素。井剪啞器等。俱次強部落約四千有餘。在地名牛武城卜黑灘等處住牧。木瓜園孤山鎮羗三堡邊外套虜酋首莊禿賴阿不害溫庫兒等。俱稱強盛。莊禿賴最狡悍。部落約八千有餘。在地名長沙溝白虎川等處住牧永興神木二堡邊外虜酋蟒素兒明愛最狡悍。部落約七千有餘。在地名蒲灣白海子等處住牧。大柏油柏林高家建安四堡邊外虜酋阿計大圪塔台吉沙記台吉等。俱次強。部落約五千有餘。在地名擡瓮山大河掌驢兒山等處住牧。雙山常樂二堡邊外虜酋炒忽兒打喇失歹牙氣等最狡悍。部落約三千有餘。在地名大畛畦泥海子等處住牧。榆林鎮城邊外虜酋卜失兔幹爾察罕打哈他卜囊把都兒躭戴台吉等俱稱強盛。卜失兔最狡悍。部落約六千有餘。在地名老虎溝黑灘畔等處住牧保寧嚮水二堡邊外虜酋百不利克只盖虎禿太等。俱次強。部落約三千有餘。在地名神水灘棗兒海子等處住牧。波羅懷遠二堡邊外虜酋土昧把兒戶拓不能等。俱次強。部落約三千有餘。在地名?木一??海子長海子等處住牧。威武清平龍州城鎮靜四堡邊外住牧。巳故虜酋切盡黃台吉妻切盡妣吉男折答苦達太把兔頭目撒力等。俱次強。部落約三千有餘。在地名打狼河總管灘青山腰等處住牧。靖邊寧塞二堡并柳樹澗堡邊外虜酋莽克素打漢兒。素稱強盛。最狡悍。部落約三千有餘。在地名紅柳山瓦窰山乾泥井等處住牧。舊安邊營井磚井堡定邊營井鹽塲堡邊外虜酋捨打太失他太帖賴勤賽鐵雷等。俱次強。部落約三千有餘。在地名跨馬梁長湖牛王山蕎麥湖等處住牧。寧夏鎮近邊近河近山住牧虜酋六枝。部落約二萬有餘花馬池安定興武毛卜刺四營堡邊外住牧。虜酋著力兔打喇吃嘆炒克兔超兔那木僧革等。俱稱強盛。著力兔最狡悍。部落約五千有餘。清水紅山橫城金貴李綱等堡鎮遠關長城東暗門河外住牧。虜酋宰僧又名打正及卑馬兔討太等俱稱強盛。宰僧最狡悍。部落約五千有餘。鎮遠關迤西東暗門起至威鎮堡寧朔墩邊外五岔河賀蘭山尾住牧。虜酋丑氣把都兒同弟苦素阿不害俱稱強盛。把都兒最狡悍。部落約七千有餘。迤南順賀蘭山至鎮朔洪廣鎮北平羗玉泉木壩廣武棗園石空寺永興鎮虜永寧等各堡山外住牧。虜酋炒哭兒堯太喇叭阿把太青把都兒俱稱強盛。炒哭兒喇叭最狡悍。部落約五千有餘

固原鎮河外住牧虜酋三枝。部落共約七千有餘。自中衛至喜鵲溝大廟堡永安哈思吉分水嶺迭烈遜靖虜衛至平灘大浪口接蘭州一條城什字川買子西古城積積灘各堡河外。大小松山住牧。虜酋賓兔妻并男那木太又名阿赤兔及矮青革小布歹打賴等。俱稱強盛。阿赤兔最狡悍。部落約七千有餘。內靖虜邊外蘆塘湖鎖罕禿張夫水米夾山。皆遊虜往來住牧之所。乃山後諸酋之摠策也。過此則河州界馬家灣堡洮河邊外住牧。酋首火落赤把爾谷克臭亦郎古永邵卜阿榜真相瓦刺旦旦阿拜坤都魯歹成等部落共約二萬有餘。久住西海。各酋不時移住莽喇掜工等川。火落赤見在八河西邊。地名海列兔住牧。昆都魯歹成見在綽遜河口迤南水革塘住牧。真相台吉克臭亦即古三枝見在西南地名莫禾兒住牧。火真二酋較比延寧虜酋更稱強盛尤號狡猾。總三鎮邊外虜酋共約八萬有餘。

前件照得夷情獸奔鳥聚。變態靡恒。即其平居巢穴亦無定處。有艸即聚。艸盡則移矣。而况形情又有款叛之不一乎。款則移帳近邊。近則便水艸所以虜亦利于就款但駕馭須得宜耳叛則遠徙河外近以就水草之便遠以避搗巢之患且聞邇移甘凉者多套虜也。曷有常耶。據開邊夷特其梗槩。要在哨探。密備禦周。庶幾可保無虞耳

△要衝

一要衝

延鎮東起黃甫川。接連黃河。逼河皆川平漫稍衝清水營。東西俱河川。亦衝大?園堡。地形甚險。大舉難犯緩衝孤山堡西有野蘆溝大川。亦衝鎮羗永興二堡。山險甚陡。大舉難入。緩衝。惟永興之東有暗門溝。平漫一截。似為急衝。神木在平川河離邊僅十里。急衝。大柏油堡與虜止隔一墻。下有河川。亦為急衝。柏林堡有山險。緩衝。高家在大川近河。急衝常樂揄林保寧三處俱平漫。係沙漠之地。急衝。嚮水波羅懷遠俱有河川。急衝。威武清平地形平漫。急衝。鎮靖東有大川河口。急衝。迤西靠邊有天溝河。緩衝靖邊寧塞二營有河口。急衝。柳樹澗安邊磚井定邊四堡平漫無險。急衝。此就各堡細別之也若論大勢。如西路安邊定邊為大舉入犯之極衝。慶陽西安等處俱從此入。中路次之。東路則黃河環遶。萬山叢疊。縱入亦不能南下。緩衝。寧夏則迤北如平虜城威鎮堡。皆逼近河套。三面受敵。急衝。其次則鎮朔堡洪廣堡鎮北堡平羗堡。俱隣近賀蘭山天鵞海子一帶虜巢。急衝。河西則玉泉中衞廣武營石空寺大壩棗園等堡。俱在黃河之外。惟恃邊墻之險。皆虜賊不時出沒之地。急衝。河東則橫城堡紅山堡清水營毛卜刺堡興武營安定堡花馬池。皆逼近河套。地名可腦兒妥速兔白圪土?答楚湖跨馬粱等處虜巢。急衝。內花馬池乃四通八達之地。延之西路。寧之東路。皆繇此出。最為要衝極宜重兵防守。靖虜西大浪口天險足恃。而平灘為竊入之地營。方灘河寬水淺。而虎豹口亦出入之境。三角城紅柳泉月河陡城俱要路也。而防禦亦疏。老龍灣野麻灘七里口。俱極衝也。而兵卒甚寡。哈思吉塔兒灣。均在極邊之地。實為孤懸之堡。

蘭州地方東聯靖虜衞平灘堡為界。西至沈骨硤與河州與界。南至摩雲嶺與臨洮為界。東南至車道嶺與安定為界。河外西至鹹水溝。與莊浪為界。河南東西二路一條城什字川等堡沿邊。如大浪尖山紅鴨紅蜆三岔溝桃樹灣莊浪河口窄路兒等各隘口。共二十一處。河北安寧鹽塲等堡。沿邊如沙井石圈大箐小箐石門棗樹等各隘口。共一十四處。俱虜賊出邊要隘急衝。

洮州向無虜患。今與火真等虜為隣。稱衝邊矣。一繇弘化寺乘水渡河。一繇寧哈喇耳髻山入老鴉土門等關。一繇匾古壕入羊撒野里等寨。一繇官洛惡藏土橋古兒立?兆入洮州岷州等處白石崖。逼近掜工頭川。係虜入要道。而總現口團卜溝黑松嶺西壕凹野狐橋。皆出沒之路。最宜隄防。然河州尚隔山險。先設二十四關隘。今增八十二墩臺。若哨探。密備禦周。可保無虞。洮州只隔一朵的河狹淺可渡。既無大河深澗。又無峻嶺高山。一望平廣。四野寬漫。墩臺窖塹。無繇修鑿。且接連皆生熟番夷杳茫盡莽掜漫川。平時哨探難通。臨急備禦無及。今日洮州。豈特固鎮衝邊。實三鎮之最衝最要者也。籌邊上策。此地宜加意首圖之也

前件照得此亦大畧耳。其實出沒之地。在在有之。難以枚舉。從來守邊墻應援之法如是所要烽火嚴明。哨探的確賊少則發兵堵截多則堅壁清野稍俟大兵庶免蹂踐之慘深入之虞耳然論延寧最衝。在花馬池。固鎮最衝。則在洮州。花馬池不守。禍延平慶。洮州不守。禍及臨鞏其害均也。但花馬池東則安邊定邊一路。西則清水興武一帶。營堡聯絡。備禦不疏。未足深慮。洮州先為防番今則防虜山川之險。兵甲之雄。無一可恃。奈之何哉。且各邊糧餉。俱足支用。洮岷額餉。多派瘠薄地方。不能依期完解。營伍月糧。常數月不支。夫外有方張之強虜。內有枵腹之悍卒。洮西不知所終也。加意首圖。增餉增兵者。果無出此地此時矣。

△墩臺

一墩臺

沿邊墩臺。原有墩軍。常川瞭望。然人少力孤。恒致失悞。遺害匪輕。每墩務添足步軍五名。夜不收一名。加增口糧多備烟炮。不時輪畨偵瞭哨探邊外有警。晝則舉烟夜則傳火如賊百十以上。放炮一聲。烟火三把。五百以上。放炮二聲。烟火五把。千騎以上。放炮三聲烟火十把。如賊虜勢眾。砲聲烟火不止。各營堡官軍聞之。即赴墻拒守驅逐。飛報附近將領。各率官軍堵截。或堅壁清野。或伏砲埋籤自然不致深入但法令易弛。人心易懈務擇賢能官員專理墩務。謂之提墩。無事之時。設法查點。如有偷安回營。或雇覓老弱頂替。定以軍法綑打。該管官參究。如此庶幾哨探嚴密。我得以預備。而虜亦難輕犯矣。然墩臺之設。所以傳報烟火。嚴明出入正為腹裏收歛之具耳今近邊腹裏地方在官司經繇道路。守瞭猶存故事。至偏僻小路。墩臺雖云設也。而傾壞塌損者。十常八九。守瞭固應明也。而常川土住者。百無一二。夫邊境所恃以傳接腹裏者惟墩臺為耳目而腹裏所恃以預知收斂者視烟砲為進止今皆廢而不修。狼子野心。倘一變動。則羽檄交馳。烽烟四起。在邊雖有先聲。而腹裏之臨渴掘井。豈能濟事哉。

前件照得墩臺誠遠近之耳目也。邊墩嚴。斯將卒得先時以防禦。腹墩嚴。則農商知及時以趨避。事若微而所係為甚切且要也。墩制墩官。原有定設近日之廢墜款貢承平所致耳。修舉腹墩誠今日之急務耶雖然豈惟腹墩哉。法弛心玩。邊墩亦徒設耳。如十八年火真內侵。初繇古兒站入洮州。未足為怪。何者。原無關隘。原無墩臺。瞭望哨探。無所施也。繼繇耳髻山入河州。則令人痛恨。盖耳髻山重岡疊嶂。關隘聯絡。倘蚤知聲息。先期備禦。關峽隘口。各有驍兵火器。酋虜雖悍。安肯冐矢石于千仞之下。徼百死一生之倖乎持之稍久野無所掠鎮兵一至彼將自遁安有朱家山之挫敗。李遊擊之損傷乎。惟哨探不密。致禍延不測耳。據此則邊墩尤重於腹墩。各營將堡官一刻不嚴密不可也。

△窖塹

一窖塹

虜賊出沒之地。若大川平原。及山峽路口。其地土石不一。要皆隨形度處。或邊隘近地。俱土無石。宜深挖大壕一道。壕外明挑品窖三層。品外再挑暗窖數百星。列於要路諸處。每一窖內務植刺馬銳籤三根。口面如法苫盖。虜設侵犯初來不意必先墮此塹中倘若一馬著傷眾騎必趦趄懼進防守有兵。從中矢石射打。虜將不攻而自遁矣。

前件、照得此實據險守要之切務也。施之山峽隘口最為得宜。若近邊去處大而州邑。小而鎮堡皆不可缺者。城外有壕。壕外有窖。窖外有柵。明窖暗窖。各盡其地。木柵土柵。各因其便。平時則如法濬築。儆急則增高增深縱然醜虜內侵彼自有所憚而不敢輕突我亦有所恃而易於固守矣援兵一至彼將、自解安國全軍。守土者尚亦有賴哉。

△井泉

一井泉

曾見固原所屬如平虜所、鎮戎所、紅古城堡、海剌都所城皆無井軍民俱挑飲河水、一遇亢旱、則取之十里二十里之外矣、即固原所屬。而沿邊城堡無水泉者。又不知其幾也。夫民非水不生活、萬一虜警窺探、城中乏水、住牧城外、環圍不解、軍民何恃以無恐耶、彼操守等官、僥倖苟安、視若尋常、莫有為深長慮者、真所謂燕雀處堂、豈綢繆至計耶、合無行令沿邊但係城堡無水泉者。各於城內擇取空地。開鑿池塘數次。隨地之廣狹。以為大小。深數丈餘。有山泉可通者。則引流以注於中。無泉者夏則積雨冬則積雪使常盈而不涸。倘一虜儆。內既有所恃。外亦不能以久持矣。夫患每生於所忽、乃井泉之利害若此、胡不孰計之也、

前件照得水泉。民生至足之利也。改邑不改井者。其利溥而久也。乃至有城無井。邊軍邊民可慨巳。平居無事之時、何足深慮、苟環而攻之、生齒林林、奚以為命耶、故慮及此者、誠思患預防之術、有備無患之意也、司土者慎毋為細故而忽之、

△征兵

一征兵

固原鎮兵六萬三千九百四十三員名、　延綏鎮兵五萬二百三十三員名、　寧夏鎮兵三萬七百四十四員名、　三鎮共一十四萬四千九百一十九員名、查得　國初兵制。九邊控弦幾至百萬。今三鎮實在只此數矣。倘再加之膂力不勇。技藝不精。器械不利則戰守何賴耶。故見各司邊計者、不得不督道將加意飭然一新也。

前件照得兵者　國家所賴以昭　聖武而鬯　皇威也、顧不重歟、今三鎮之兵、僅近十五萬、且遠近營堡棋布星分、誠若是其少矣、然古名善用兵者。每以少擊眾。則兵不在多明矣。所貴練而精之耳。夫兵所稱練者。不過習攻殺擊刺之法。練藝也。鼓投石超距之氣。練膽也。未有以練心之說聞者。練心之道無他。不過恩信素孚。將識士情兵知將意是巳。法令素明。上可至天下可至淵。是巳。心果練矣。平時則如身使臂、如臂使指、是兵皆有勇知方之兵也、不逞而譟?言雨乎?者誰與、臨陣則如指護臂、如臂護身、是兵皆親上死長之兵也望風而奔潰者誰與、如是則一可敵百、十可敵千、將無堅不破、無眾不摧矣、豈億人億心者、可與之論多寡哉、

△戰馬

一戰馬

固原鎮原額官軍家丁騎操馬三萬五千四百八十二四　延綏鎮原額官軍家丁騎操馬四萬三千三百九十九匹　寧夏鎮原額官軍家丁騎操馬一萬五百一十三匹、　三鎮共八萬九千三百九十四匹查得　國初立法最詳。戎馬最盛。三鎮原額幾十萬騎。今計久耗無補者萬餘矣近因剿蕩寧逆、一年倒斃至二萬四千一百五十餘匹。即今各營差買者多。而民間販賣者少。價值騰踴至有龍馬驥馬之謔。况馬價借動數多、措買尤稱難乎、幸二十年招中逾額至一萬一千五百餘匹、不然消乏又當何如、司馬政者、寧不寒心、握邊籌者得不深慮乎、

前件照得　國家所恃以鞭撻四夷者在兵、而兵之所藉以驅逐九塞者在馬、無馬即無兵也、故　祖宗重之、制稱盛矣、方今消乏數倍往昔、固此時為然、而司是職者當思所以善其後矣、故騰駒牧養等法、不可不頒布、安驥通玄諸經不可不教習也、申飭將領、督率軍士、効則有勸、違則有懲、不過據法所可為而為之耳、雖然此其迹也、末也、詩曰秉心塞淵、又曰思無邪、繹斯義也則有端本澄源之道在焉、司職者豈可薄視其官、而輕視其事哉盖必有以重其本矣、本重則人重、人重則官重、而馬政亦因之益重矣、

△糧餉

一糧餉

固原廷寧三鎮、共計見在官軍家丁一十四萬四千九百一十九員名、見在馬六萬七百六十餘匹、共約歲支　糧一百七十二萬五千二百餘石、　料二十六萬九千七百餘石、　艸一千五十四萬八百餘束、右額餉皆主兵也。其客兵客餉又非可以數計者。　查得秦古富疆國也、何今不然耶、饑饉師旅、年年相因有司苦於民運之難徵、將領苦於餉糧之弗繼、倘遇歲祲祈色之措備、猶可本色之糴買、惟艱故米珠草桂之謠、自昔為然、于今益甚矣、欲為之計。惟務豐年積穀。庶可凶歲無饑果愈積愈多自隨取隨足。偶值荒歉。不惟便于養兵。且可因之濟民也。病農病末之論可謂詳矣况歲豊穀賤勢必傷農。若稍寬價值。多方易買。不惟兵可足食抑且農有厚利也但恐官帑有限。則廣開納之例乎。鹽商納粟者。給引多則賞賚。吏農納粟者候缺多。或超參。富室納粟者。照給官帶多。或遙授散官。生儒納粟者照例起送多。或除授職秩。此例開則大有之年自買自輸者漸多官買官運者稍省矣然此亦權宜未必久而不滯也。惟申飭屯田之制可乎。沿邊荒蕪內多腴田盡行查出。某處千頃某處百頃。或附近居民可開墾者。輕其賦稅。三年五年之後。方許輸納。或各營堡操軍有可耕者。官給牛種。豊年則均分。荒年則蠲免。積貯粟麥。即充為糧料之需。收積艸桿。即備為芻束之具。無事則防禦之卒盡散為農。有警則耕耨之眾悉聚為兵。法至便也。一遇荒年。仍酌開納。仍量易買。必使營堡倉庾。多者餘三年之積。少者亦一年之餘。然後可乎。

前件照得實粟屯田、古備邊最良法也、　國初屯鹽兼行、大有成效、邊關米價、賤於腹裏、言利之臣、隨倡銀引利倍之說、自鹺政稍更、屯法遂大壞而不可收復矣、吁可嘆哉、見今邊事多艱、軍需告匱則豫糴買、廣開納墾屯種、皆急務而不可緩也、然募實粟者必先重議其折值而寬筭其腳價務使利倍于勞。庶人心樂于法募墾田者。必先擇委能官聽其便宜。假以歲月。始焉不惜小費不責近功。久之自有成效矣。此在司邊計者。督道臣路將熟講而力行之可也。

皇明經世文編卷四百十三終








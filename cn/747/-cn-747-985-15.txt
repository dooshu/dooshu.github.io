○对方领为衣判

〈甲为方伯，以黄纨方领为衣。丁告，不伏。〉

分土建邦，地方千里，择贤授职，荣加九命。将以大炜时宪，钦奉国仪，惠康庶绩，宣扬大化。甲为方伯，实佩仪章，既剖竹以分忧，伫坐棠而行政，理宜潜润德教，广扇仁风，用申象阙之仪，以副专城之望。何得异文翁之简化，昧朱邑之廉平，擅易长裾，忽为方领。效韩延之东郡，有制黄纨；比胡质之南荆，曷无清誉。且簪绂之节，礼有等威，逾矩不祥，僭奢斯咎。服之不称，身之为灾，自投三尺之书，须免六条之秩。


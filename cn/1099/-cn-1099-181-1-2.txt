○進沿邊事宜疏 【 沿邊事宜】

切見今邊事、獨勞　聖慮、本兵効職之人、承部事廢弛之後、百責填委、一時管照不及、如整理四鎮之規與區處糧料之法、尚不得講求、臣切憂之、連日撥冗、於部事之暇、反覆討論、而後得其說、乃將四鎮事宜、列為七條、甘肅事宜、亦列為五條、如前備照式樣進呈以便　聖覽、　計開　一宣府滴水涯軍士。既聞皇上憫其饑寒。即大服其心矣。不逞之徒。已不敢放肆。葢雖欲放肆而號召人不動也。昨都御史劉源清奏請處治、似當一聽都察院所擬、葢操縱寬猛之道自當如此、　一榆林自米脂以西。涉沙而行。車不可進。驢騾負載。三日而後至鎮城。東西邊堡遠者又十餘日。驢騾自負草糧巳重。其負官糧不能數斗邊粟不能卒至惟當就近以漸轉輸惟延慶二府差近。今年幸得頗有收成。不可不預先多糴以備轉運也。不然西安鳳翔各府雖積穀如山誰能致之　一寧夏地宜五穀。又有魚蒲之利。人言黃河在天下俱為害獨此處為利偏關軍馬不多供給。在本省易催。二鎮本色。頗不難得。而所患在歲支不敷不可不及時接濟也。　一遼東錢糧。土廣人稀最宜行營田之法副參以下軍馬。不必先聚城中以資私役。宜令各擇肥美地。據形勝立軍營就將所領各馬。常川駐劄。分地而耕。有警則聽調截殺。閑暇則就近耕作兼便牧馬。所開地土永不起科。不知兵者必以守城為言譬之人家。鎮城寢室也。各營棊布門戶與通行之路也。不守外而惟寢室是守不亦拙乎聞李承勛先年至遼之初。寧前地方。每報達賊直犯官路搶擄人畜。因行邊至興水故縣。見地皆肥美。乃擇黑莊窠等處。立三大營。調防路之兵以居。令其儘力開耕。一年之後三營之軍遂富而大路之寇亦絕又瀋陽十方寺地尤美。而臨邊有山。達賊每登高以望、而捕我農人。遂以墻包山。山頂立一大臺守之瀋陽米價。至今為之賤。營田之法。兼耕與守。比之屯田尤便於軍。小試則小效。大用則大效。竊恐宣大寧夏或皆可行也。　一宣大二鎮地方事體大畧相同。有收則米賤難賣而病農無收則米價湧貴而病官又有世家豪商乘青黃不接之時。低價撒放於農而秋成倍收厚利。低價預買俸糧。而臨倉頂名冐支。官軍窮困之根。實在於此。若官庫有銀趁熟糴買則小民無求於彼而撒放之弊可清官倉有糧按月支放則窮軍無求於彼而預買之端可絕此不禁之禁也。　一諸鎮土俗雖不同。總而論之。必須預先會計每鎮一年主兵糧料草束賞賜總數。大約若干。歲入之數。彀與不彀。又計每歲添若干。以備客兵之用。又計處每歲積若干。以備三年之用。　聖慮方可少寬。又積之如弘治年間。每鎮積糧至一二百萬草料倍之。馴至有九年之積。則太平萬萬年之基業也。　一蔡天佑在大同甚得軍心、亦素有謀畧、但歲久必須更替、宜優遷之以答其累歲之勤勞、瀕死之苦、其代之者、聞眾議馬卿、先在雲南經過戰陳、頗有氣節、亦善謀畧、且水土所宜、似可用也、　右四鎮事宜　一今日士大夫忠於謀國者。多以甘肅孤懸。吐番內侮為慮。究其為說。不過兩科。或曰必復哈密。以固藩屏。是非今日所能遽舉也。其曰但宜填實肅州。以漸料理。則為一時不易之定論然經理甘肅當自蘭州始、其詳見後項各條中、　一甘肅糧儲、舊有戶部郎中一員。駐劄蘭州。專理其事。催督民運。區處鹽糧。召商糴買之類。奉璽書而行。責任頗重。昨總制衙門自悔不當奏革、以為邊糧重計、廢專管之官。令分廵攝之。則督催將不能如向之嚴規畫將不能如向之密。稽考出入將不能如向之備。設使專坐蘭州。則有妨廵歷公務。不廢廵歷則糧納之人。沿途跟隨。一不便也。蘭州守候。二不便也。平居無事。尚可支吾。萬一羽檄交馳廵歷督餉。二事俱急顧此失彼。可不慮乎。今欲經畧甘肅。必復此官而玅選其人可也。　一河西一線之路、山多地少。必須仰給河東之粟。成化弘治年間。西安鳳翔各府起運邊糧。多是納戶自運。往往至於破家。後遂改為折色。每銀一兩折米一石。彼處俱是軍衛管糧等官。將銀給散軍舍人等。令其趁熟買糧上倉。領銀則有侵扣抵換之奸輸納復有守候如耗之苦况銀入貧軍之手。收買難遇催徵有期、少加督責。率多逃避、是所以養軍者反為累軍者也。此舊日和買之為害也。　一目前軍餉、全賴前項和買、難以一旦遽輩、必須?之以漸、合自嘉靖八年為始、每歲戶部於歲外發銀二十萬兩、行令管糧郎中、於蘭州召商糴買。每銀一兩。糴米一石。時價縱賤官價不減但因時高下折耗以取常平。每石亦不得過四斗。蘭州地方。商賈輻輳開價既高。糧必雲集。蘭州之積既多以漸及莊浪凉甘。二三年後。將見肅州之商。亦有可招。而強勒軍買之弊政可除矣。　一和買既免、自後每糧一石、值銀一兩一二錢以下、則放折銀。每石值銀一兩四五錢以上。則放本色。若再如近日斗米值銀三四錢。地方荒歉之甚。乃立三法。軍士在西者令挨次東行二三日程。就有糧倉分支給本色。是移軍以次而就食於東也軍士在東者令轉、搬蘭州之積。以救甘肅之荒。是移粟以次而漸入於西也轉運之法。或借倩閑逓運之閑軍。則官給之口食。或雇甘肅之車腳。則官酬其腳價。是又於運糧之中寓賑濟之策也右整理蘭州、以實甘肅事宜、以上各項事宜、乞傳下戶兵等部云、昨邊境錢糧、雖著戶部補給、似當令吏部選委一二人前去經畧、乃見實事、其甘肅哈密事體、看來只當以積糧為主、但中間用人舉法、事貴會處、你戶兵二部、還可會同吏部都察院議擬來說此實安邊至急之務。不可緩者、葢我　朝官制分屬各部每事互相牽制往往為之掣肘失事所以必得　聖明獨攬其綱於上然後事事可振舉也


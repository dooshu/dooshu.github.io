答应天巡抚孙小溪言捕盗


承俯询奏报贼情事，谓别处不报，而独责之江南，似以朝廷为多事烦苛者，是未细绎前旨也。

夫奏之与报，事体不同：奏谓奏闻朝廷，报谓申报上司。详前旨云：“抚按严督兵备等官，整饬武备，时尝体访。如有盗贼生发，务要实时从实申报；重大者奏闻，宽限设法缉捕。”夫谓如存盗发，实时申报，则不问城内外，皆当申报上司矣。谓重大者奏闻，则非重大者，虽城内亦不奏必闻矣。然盗发虽有远近，贼情虽有大小，抚按皆当一体严督有司，设法缉捕者，此旨意也。

昨镇江之事，朝廷原未责其不奏，但恶其不报，及报不以实耳。贺氏之贼，发于去秋，而今岁三月间，抚按始知之，是曾申报否乎？南都已获蔡朋，行该府缉捕伙盗，而该府不认，以为乌有，是曾失事否乎？范良吕、袁漳等家被盗，皆以未尝失财为解，乃其赃固获于浙中也，其所报实乎否也？江南以隠匿盗情为常事，数年之间，一发于扬州，再发于太平，今三发于镇江。至使失主被伤而不敢承，大盗公行而莫之问，则法纪荡然矣，别处曾有是乎？朝廷以四方之耳目为耳目。今地方官挟同欺罔，抚按耳目已尽为所涂。乃朝廷别存所闻，一行诘究，遂以为多事，为烦苛，是欲使欺隐之弊，驯至如秦、元之末季而后已也。

承问，敢直陈其愚，幸惟鉴原。






◇嫡子监国议

案《周礼·典命职》：「凡诸侯之嫡子，誓于天子，摄其君，则下其君一等。」谓公之子如侯伯而执圭，侯伯之子如子男而执璧。《春秋》「曹伯使其太子射姑来朝」，行国君之礼。践土之盟；卫成公使其母弟武如会，经书曰卫武、蔡，甲午，序于诸侯。又《左传》：「冢子，君行则守，有守则从。从曰抚军，守曰监国，古之制也。夫帅师，专行谋，誓军旅，君与国政之所图，非太子之事也」。周制，诸侯以功德入为王卿士，则上卿理其国事。今诸王公侯受任天朝，而嫡子摄其君事，车服礼数，国封大小，领兵军数，自当如本制，而王公侯遣上卿及军将掌其事，合于古议。今之车服，与古礼不同，依礼应下其君一等。其嫡子皆以有爵命、印绶冠服、佩玉之制，宜如本令。而嫡子但知其政，不干其位。君不可二，尊无二上。国相以下见嫡子，宜如臣而不称臣。又礼，非其臣则答拜。国之命士上达于其君者，嫡子宜答拜。其文书称嗣子，宜曰王嗣子，其公侯嗣子，系于父爵，明不专国也。其燕见则称第，下文书表疏，皆臣礼而不称臣。今之监司，上官文书皆为记告；嫡子监国，其下群臣官文书宜称告，不言命称教。（《通典》七十一。晋博士孙敏等议。案：孙敏不见于史，据《书钞》引孙毓《七诱》，知「敏」乃「毓」之误。）


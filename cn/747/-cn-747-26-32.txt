○宣慰突厥降户诏

北戎为患，南牧是膺，叛而伐之，服而舍之，春秋格言，是谓通典。葛逻禄阴山都督部落，骄天纵毒，候月为妖。桀骜之心久矣，胁从之祸深矣。而冒其携阻，思我恩化，来七旬而就格，逾万里而归诚，稽颡边陲，披肝塞下。宜令左散骑常侍解琬摄御史大夫持节往北庭，宣慰突厥部落缘边降户，要在便宜处分。


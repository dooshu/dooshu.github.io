【公馆讠燕酬南使徐陵诗】

嵩山表京邑。钟岭对江津。方域殊风壤。分野各星辰。出境君图事。寻盟我恤邻。有才称竹箭。无用忝丝纶。列乐歌钟响。张旃玉帛陈。皇华徒（《初学记》作荣。文苑同。）受命。延（《初学记》作垂。文苑同。）誉本无因。韩宣将聘楚。申胥欲去秦。方期（《初学记》作当。文苑同。《诗纪》云。一作当。）饮河朔。翻属卧漳滨。礼酒盈三（文苑作三盈。）献。宾筵盛八珍。岁稔鸣铜雀。兵戢坐金人。云来朝起盖。日落晚摧（《类聚》作催。《初学记》、文苑作推。）轮。异国犹兄弟。相知无旧新。（○《类聚》五十三。《初学记》二十。文苑英华二百九十六。《诗纪》百十。）


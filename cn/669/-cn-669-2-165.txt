165　坤早辯與解夙吉之義


坤曰「早辯」，解曰「夙吉」，治之於未亂，爲之於未有。在周子謂之「幾」，在張子謂之「豫」。

【元圻案】周子通書誠幾德篇：「誠無爲，幾善惡。」〇張子正蒙神化篇：「精義入神，事豫吾内，求利吾外。」〇周子，字茂叔，舂陵人〔一〕，知南康軍。酷愛廬阜，買田其旁，築室以居，號曰濂溪。二程子師之。〇張子，字子厚，長安人。學古力行，篤學好禮，爲關中士人所宗，所謂横渠先生者也。

〔一〕「舂陵」，原作「春陵」，據東都事略、周易啓蒙翼傳所載周敦頤履歷改。






○木兰赋（并序）

顷岁，铉左宦江陵，官舍数亩，委之而去，庭木兰因移植於宗兄家。及铉徵还，席不遑暖，又窜於舒庸。吾兄感春物之载华，拟古诗而见寄。吟玩感叹，谨赋以和焉。虽不足继体物之作，庶几申骚客之情尔。

伊庭中之奇树，有木兰之可悦。外烂烂以凝紫，内英英而积雪。芬芳兮谢客之囊，旖旎兮仙童之节。许蒲茸之窃比，听兰芽之并列。於是辞下土之卑湿，历上京之繁华。耻价於豪门，乃托根於贫家。资幽人之赏豫，有好事之称嗟。一旦逐客程远，君门路赊。削闺籍与印组，岂独留乎此花。噫！人屡遐弃，花犹得地。分兔苑之馀荫，向藩房而吐媚。授简多暇，攀条属思。持香草以余比，效骚辞而我寄。感此生之百忧，何斯物之足贵。悲夫馆客长吟，山城夕阴。想馨香之不改，叹欢宴之难寻。凭归梦於飞翼，写商歌於素琴。歌曰：“光景兮愁暮，别离兮易久。真宰兮无堂，贞心兮不改。”诚知异日，重滋田氏之荆，但恐相逢，共叹桓公之柳。


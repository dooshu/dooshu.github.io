遣使赈恤


唐史纪：宪宗四年，南方旱饥，命左司郎中郑敬等为江淮、两浙、荆湖、襄鄂等道宣慰使，赈恤之。将行，上戒之曰：“朕宫中用帛一匹，皆籍其数，惟赒救百姓，则不计费。卿辈宜识此意，勿效潘孟阳饮酒游山而已。”

唐史上记： 宪宗四年，南方大旱，百姓饥荒。宪宗命左司郎中郑敬等，为江淮、两浙、荆湖、襄鄂等处各道宣慰使之官，分头去赈济饥民。

郑敬等奉命将行，辞朝。宪宗戒谕他说：“朕于宫中用度，虽一帛之微，必登记其数，惟恐浪费。独于赒济百姓，则不计所费，虽多弗惜，盖以民命为重，必使百姓受惠，而库藏盈缩，所以不暇计也。卿等此行，宜体朕此意，凡所至饥荒之处，务要量其轻重，备查户口，逐一散给，必使百姓每个个都沾实惠才好。若前此所遣潘孟阳，出去只饮酒游山，而以赈济委之他人，全不体朝廷爱民之意，深负委托，卿等切勿效之。”

盖国依于民，而民依于食，使民有饥荒，而不为赈恤，则死者固多，而民心亦离散矣！将何以为国乎？宪宗有见于此，故薄于自奉，而厚于恤民，可谓知用财之道，得保邦之本矣！宜其为有唐之令主也欤！






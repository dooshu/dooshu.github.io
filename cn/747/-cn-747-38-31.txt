○册真阳公主文

维开元二十八年，岁次庚辰，二月戊子朔八日乙未，皇帝若曰：（阙）德崇妇道也，河洲之训，厚人伦也。咨尔真阳公主，柔顺因心，幽闲表质。雅著闺闱之则，能瞻图史之诚。徽章载茂，淑范无违。礼将及於有行，宠宜循於赋邑。今遣使兵部尚书兼侍中牛仙客副使黄门侍郎陈希烈持节礼册。尔其敬慎威仪，无致失坠，用膺宠命，克保宜家。可不慎欤。


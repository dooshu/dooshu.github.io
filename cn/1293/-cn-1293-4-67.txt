○林玉岩词

福州为闽中省会，而商贾咸聚於距城十里之南台，面江背山，市廛栉比。山巅建闽越王庙，庙有钓龙台，台下一井，泓然深窈，相传天旱，投以虎骨，辄雨。登台四望，数十里风帆云树，历历在目。莆田林玉岩佥事有约龙台怀古，水调歌头云：“海气扑襟袖，登眺亦雄哉。苍茫烟水无际，山势耸崔嵬。人道越王当日，铁马金戈割据，曾钓白龙来。霸业已销歇，俯仰荒台。残照里，草树外，角声催。沿江楼橹重叠，横海靖氛埃。一片银涛雪浪，千古蜗争蚁斗，谁是济时才。庚信最萧瑟，词赋只悲哀。”佥事名麟昌，康熙初进士。时台湾未入版图，故有“沿江楼橹”“蜗争蚁斗”语。自台洋平後，二百年来，中外一家。道光间虽有外夷之扰，不久就抚。海禁久弛矣，第师船几成虚设，{艹佳}苻辈遂肆行出没，商贾因之裹足，而外夷之火轮夹板等船，独擅贸迁之利。沿海黔黎，日穷日困，不为盗几无以求生。顾以威力峻其防，抑末已。


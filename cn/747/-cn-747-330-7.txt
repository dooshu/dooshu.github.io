○大斗酌酒判

〈元日会序宾，光录以大斗酌醴祈黄，比部以无令式勾徵，称以引以翼，古之道也〉

比年三年，殷见时见，大会正殿，小会东堂。典礼序以鬯，建官司其锺镇。瞻言光禄，式遵古典，且尔公酬，匪无彝伦。功沽之巧，先资於曲蘖；水泉既香，必洁於湛饣喜。瑟彼玉瓒，黄流在中；挹彼注兹，酌以大斗。我客戾止，嘉宾式宴。呦呦鹿鸣，酒正斯举；振振鹭舞，兕觥其。俾尔戬谷，永锡难老。式夷式已，以引以翼，方得古人之礼，宁亏圣主之私？郎署虽欲深文，卿寺岂宜甘罪！

孟匡朝

匡朝，开元末官御史，迁左司员外郎，擢翰林学士。


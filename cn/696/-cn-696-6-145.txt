分咏西京杂记得新丰


天上沈沈肃紫清，汉王宫阙崔峥嵘。
长乐殿前拜天子，太公寂寞无欢声。
忆昔初从丰沛游，少年屠狗相徵求。
乡里呼作亭长父，其乐不减秦诸侯。
他时拔刀授龙子，相将约束长安里。
摇摇故乡不可即，贵人历落徒为尔。
一朝天力移新丰，万室巧匠经营中。
山东故人归帝里，虽存礼数欢娱同。
人生富贵岂不足，何为贫困复堪慕。
秦家游侠气未衰，汉帝衣冠礼相误。
呜呼隆准真乃公，豁达大度真若翁。





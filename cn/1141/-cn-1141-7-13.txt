客中独酌偶和陶公饮酒

其一
人生若奔马，促促竟何之。
崎岖逐所欲，宁似閒居时。
得欢日已足，何为待来兹。
彭殇等朝莫，下士心然疑。
但当乐相乐，一觞聊共持。

其二
荒途遐且阻，虎豹啼前山。
驱车岂无感，客子故难言。
时把坐上酒，仰首黄虞年。
著书莫我知，吞声谁与传。

其三
在晋有高士，佯狂遗世情。
沈醉自埋照，清芬扬令名。
名岂中所热，聊得达此生。
生非磐石固，常恐风波惊。
丈夫不闻道，努力当何成。

其四
忧来不能坐，静言思奋飞。
自顾无羽翼，徘徊心转悲。
日月不可语，策足当何依。
南山微雨歇，浮云各言归。
其下有松菊，严飙独不衰。
所乐诚区区，素心贵无违。

其五
曲肱北窗卧，松风为我喧。
羲皇不相待，乐向此中偏。
须臾明月出，挂我檐前山。
乌鹊从何来，孤飞尚未还。
感物一长叹，时哉无与言。

其六
挂瓢与扣角，借问谁为是。
蛾眉易为嫉，珍器易为毁。
大道本无名，荣利徒为尔。
披裘且挥金，君毋羡罗绮。

其七
少年爱游侠，把臂寻豪英。
有时还独坐，侧见古人情。
岁寒变枝叶，琼树亦已倾。
形神自相贼，孰以坚白鸣。
且尽一尊酒，无为劳我生。


客中独酌偶和陶公饮酒 其八

玄豹多隐雾，潜虬养幽姿。
黄雀徒嗷嗷，争食且争枝。
物生各有尚，介立斯言奇。
天地无心情，高厚奚尔为。
哀彼汗血驹，屈首黄金羁。

其九
旷野凉风至，飒然柴扉开。
坐见田畴绿，惬我平生怀。
平生愿有托，所忧中路乖。
风波一失足，终日徒栖栖。
身在世网中，汗颜汨其泥。
道阻多窘步，鄙性终寡谐。
驱车寻旧辙，前路幸未迷。
如何阮步兵，途穷驾始回。

其十
我生在东南，行行西北隅。
天地共羁绁，孰敢辞修途。
长饥不能饱，万里空驰驱。
四海自不足，一勺自有馀。
鹪鹩与黄鹄，从君卜所居。

其十一
束发事诗书，谋身贵有道。
三十为壮年，颓然已心老。
饮酒不辞醉，常恐双鬓槁。
寸心得所向，醉醒各言好。
玄珠归象罔，多营丧其宝。
君看云中鹤，恣意游八表。

其十二
日月无停驭，冉冉成四时。
昨夜庭花落，青春与我辞。
美人惜迟莫，感叹方在兹。
济世有长策，攘臂羞狐疑。
斧柯不在手，将为龟山欺。
寄声托浮云，吾道当何之。

其十三
桃源竟安在，踪迹隐人境。
我病倦游寻，独醉不遑醒。
醉中有深义，醒者莫能领。
士贵处域外，岂见囊中颖。
缨组终尘埃，素心自炳炳。

其十四
我昔避戎马，间关千里至。
日莫犹独行，有酒不敢醉。
宿雁起我前，惊翔失行次。
不经乱离苦，宁知安乐贵。
万事一皆然，食荼有馀味。

其十五
远游临蓬壶，叩彼仙人宅。
俯仰天地间，倏忽皆陈迹。
人生处驹隙，祝年无过百。
仙人赠我药，鬒发永不白。
冥性得自然，至道当矜惜。

其十六
猗惟予祖考，步趋依六经。
徽音邈难续，吾道竟何成。
鄙哉陷章句，局守不敢更。
中夜忽不寐，揽衣步前庭。
微月倏已没，孤鹤时悲鸣。
丈夫多坎壈，勿令伤吾情。

其十七
青溪连我宅，短棹随轻风。
风吹一水香，百花漾其中。
不知人境隔，忽与仙源通。
鸿飞既冥冥，何事劳弯弓。

其十八
芳树无久华，荣名岂常得。
毂转须臾间，下士多所惑。
涓涓蚁穴溃，滔滔不可塞。
泾渭相波澜，殄瘁及邦国。
酒德良可颂，世事行当嘿。

其十九
乞食亦云好，折腰何必仕。
叩门谁为开，一饭少知己。
釜甑自生尘，妻孥为我耻。
我行骋四方，我梦归故里。
风波在须臾，甲子不可纪。
飞蓬无根株，中路何当止。
黾勉故人心，岁寒良足恃。

其二十
贫士生草间，性鄙情亦真。
田父日往来，乐此风俗淳。
长吟发陇亩，遗响多清新。
怀骚追屈宋，好古轶周秦。
靡靡六朝籍，弃置如纤尘。
笔削非我事，咏歌肆微勤。
不言著作好，聊得心所亲。
耦耕既苦疲，策驾空迷津。
开我床头酒，漉以头上巾。
抗手呼陶公，我亦醉乡人。



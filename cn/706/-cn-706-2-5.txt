·海师恢复镇江一路檄（代延平王）（己亥）

昔五胡乱华，仅一再传而灭；今东虏应谶，适二八秋之期。诚哉！天道好还；况也，人心思汉。慨自李贼猖叛，神京陆沉。建酋本我属夷，屡生反侧；为乘多难，窃据中原。衣冠变为犬羊，江山沦于戎狄。凡有血气，未有不拊心切齿于奴酋者也。

本藩奉天倡义，罚罪弔民；卧薪尝胆，法古用兵。生聚教训，已踰十年；正朔虽仍，仅存一线。兹者亲统大师，首取金陵；出生民于水火，复汉官之威仪。尔伪署文武将吏，皆系大明赤子，谁非中国绅衿？时穷势屈，委质虏廷；察其本怀，宁无隐忍！天经地义，华夷之辨甚明；木本水源，忠孝之良自在。至如辽人，受我明三百年之豢养、遭逆虏三十载之摧残，祖父既罹其骈戮，母妻尽被其宣淫。尔二、三孤儿，尚为旗下之奴；百千弱女，竟作胡中之媍！报仇雪耻，岂待异时；归正反邪，端在今日。则张良报韩，先挥博浪之椎；朱序归晋，遂成淮淝之捷。诚先机革面、或临敌改图，以全省、全部来归者，不惜分茅裂土；以一镇一邑来归者，定与度地纪勳。或率兵而至，则论其多寡而计功抡升；或洁身而来，则就其职掌而量才超擢。若蒙古、女真人等，世受国家抚赏之恩，原非一类；共在天地覆载之内，亦有同仇。无怀二心，视之一体。不特休屠归汉，名高日磾；且如回纥扶唐，烈光叶护矣。本藩仁义素著，赏罚久明；先机者有不次之赏，后至者有不测之诛。一身祸福，介在毫芒；千古勳名，争之顷刻。师不再举，时不再来。

布告遐迩，咸使闻知。敬哉！特谕。

永曆十三年七月二十日给。

〔人物考略〕

永曆皇帝：桂藩永明王名由桹（「南疆绎史」桹作榔），神宗孙、桂恭王常瀛子。乙酉冬，恭王薨，请诸唐王，以王袭爵。丙戌九月唐王陷于汀州，两广闻报，总督丁魁楚、巡抚瞿式耜等大会肇庆，请王监国。是年十一月，即皇帝位；以明年为永曆元年。壬寅四月，卒于滇都（张美翊曰：为吴三桂所杀。见「西南纪事」及「南疆绎史」）。


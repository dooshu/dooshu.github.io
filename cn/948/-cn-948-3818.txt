陆游　小市

春风小市画桥横，桥北桥南次第行。

绝景惟诗号勍敌，闲愁赖酒作长城。

楼台到处灵和柳，帘幙谁家子晋笙？

薄暮归来渔火闹，放翁自笑欲忘情。

陆游

陆游　小市

小市门前沙作堤，杏花虽落不沾泥。

客心尚壮身先老，江水方东我独西。

蹔憩轩窗仍汛扫，远游书剑亦提携。

子规应笑飘零惯，故傍茆檐尽意啼。

陆游

陆游　小市

小市狂歌醉堕冠，南山山色跨牛看。

放翁胸次谁能测，万里秋空未是宽。

陆游


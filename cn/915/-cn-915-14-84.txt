◎段文振

文振，北海期原人。仕周，为宇文护中外府兵曹。建德中，授上仪同，封襄国县公，历相州别驾、扬州总管长史。大象中，入为天官都上士。文帝以为丞相掾。及受禅，除卫尉少卿，兼内史侍郎，加上开府，迁鸿胪卿。後为石、河二州刺史，迁兰州总管，改封龙冈县公。江南平，授扬州总管司马，转并州总管司马，迁云州总管，入为太仆卿。仁寿初，坐事除名。後拜大将军，灵州总管。炀帝即位，徵为兵部尚书，进位右光禄大夫。及辽东之役，授左候卫大将军，道卒。赠光禄大夫、尚书右仆射、北平侯，谥曰襄。


●大明會典卷之三十七

課程六

茶課

國初招商中茶。上引五千斤。中引四千斤。下引三千斤。每七斤、蒸曬一篦。運至茶司。官商對分、官茶易馬。商茶給賣。每上引、仍給附茶一百篦。中引、八十篦。下引、六十篦。名曰酬勞。經過地方、責令掌印官盤驗。佐貳官催運。若陜之漢中、川之夔保、私茶之禁甚嚴。凡中茶有引由。出茶地方有稅。貯放有茶倉。巡茶有御史。分理有茶馬司、茶課司。驗茶有批驗所。其例具後茶馬司

陜西 【 舊有鞏昌府駱駝巷梢子堡、高橋火鑽峪、臨洮府伏羌、寧遠、四茶運所、嘉靖十四年革】

河州 【 洪武七年建】 洮州 【 永樂元年建】

西寧 【 洪武三十年自秦州改建】 甘州 【 正統八年裁、嘉靖四十二年復建】

四川

碉門

批驗茶引所

陜西

徽州 【 永樂六年設於火鑽峪。嘉靖三十六年、改移白水江。就近管轄】

茶課數

陜西茶課、初二萬六千八百六十二斤一十五兩五錢。弘治十八年、新增二萬四千一百六十四斤。共五萬一千二十六斤一十五兩五錢。見今茶課五萬一千三百八十

四斤一十三兩四錢 【 係漢中府屬金州、紫陽、石泉、漢陰、西鄉、五州縣歲辦。分解各茶馬司】

四川茶課、初一百萬斤。後減為八十四萬三千六十斤。正統九年、減半儹運。景泰二年停止。成化十九年奏准、每歲運十萬斤。見今茶課、本色、一十五萬八千八百五十九斤零。存彼處衙門聽候支用

【 係石泉建始長寧等縣、並建昌天全烏蒙鎮雄永寧九姓土司辦納】

折色、三十三萬六千九百六十三斤。共徵銀四千七百二兩八分。內三千一百五兩五錢五分、存本省賞番。實解陜西巡茶衙門易馬銀、一千五百

九十六兩五錢三分 【 係保寧府屬巴州通江廣元南江四州縣解納。萬曆六年、巡茶御史冊報、新收銀一千六百九十四兩六錢九分五釐】

各處茶課鈔數

應天府江東□埠巡檢司、鈔一十萬貫

蘇州府、鈔二千九百一十五貫一百五十文

常州府、鈔四千一百二十九貫銅錢八千二百五十八文

鎮江府、鈔一千六百二貫六百二十文

徽州府鈔、七萬五百六十八貫七百五十文

廣德州、鈔五十萬三千二百八十貫九百六十文

浙江、鈔二千一百三十四貫二十文

河南、鈔一千二百八十貫

廣西、鈔一千一百八十三錠一十五貫五百九十二文

雲南、銀一十七兩三錢一分四釐

貴州、鈔八十一貫三百七十一文

凡引由。洪武初議定、官給茶引、付產茶府州縣。凡商人買茶、具數赴官、納錢給引。方許出境貨賣。每引照茶一百斤。茶不及引者、謂之畸零。別置由帖付之。仍量地遠近、定以程限、於經過地方執照。若茶無由引、及茶引相離者、聽人告捕。其有茶引不相當、或有餘茶者、並聽拏問。賣茶畢、即以原給引由、赴住賣官司告繳。該府州縣俱各委官一員管理

○又定、一凡茶引一道、納銅錢一千文。照茶一百斤、茶由一道、納銅錢六百文。照茶六十斤。諸人但犯私茶、與私鹽一體治罪。如將已批驗截角退引、入山影射照茶者、同私茶論。一出園茶主、將茶賣與無引由客興販者、初犯笞三十、仍追原價沒官。再犯笞五十、三犯杖八十、倍追原價沒官。一客商販到茶貨、經過批驗所、須要依例批驗。將引由截角。別無夾帶、方許放行。違越者、笞二十。一偽造茶引者、處死。籍沒當房家產。告捉人賞銀二十兩

○景泰五年、令將引由照茶、依例批驗截角。賣畢、隨赴住賣所在官司告繳。封送各該批驗所。類解本部查銷。若有過期不繳者、批驗茶引所、每季查出商名貫址、引由數目、開報合干上司、轉行各該巡按監察御史、按察司、提問追繳。仍行各府州、查勘前項茶商原領未繳引由、照例送銷。其批驗茶引所、今後給散引由、務籍記茶商姓名籍貫、茶斤引數。每引由一道、納鈔一貫。中夾紙一張、送部。鈔送庫交收。紙存印引

○嘉靖二十一年、令凡商人報中四川茶引、茶法道取具年甲籍貫、並文引字號、一樣關帖六本。印鈐關送重夔等道、帖下各地方委官收掌。候各商至日、查審相同、如數驗放、秤盤番易。各將截角茶引類繳。各道查明、即轉關茶法道驗。如或繳到截角不及數、並盤放不及時者、悉聽茶法道舉正。依律查究

○又議准、掣割餘茶、四川年例茶引五萬道。舊額黎雅一萬道。松潘二千道。腹裏三萬八千道。今加黎雅一萬道。松潘二千道。餘二萬六千道、仍令腹裏照常報中。此外若有買食零茶、不及百斤者。分給由帖、照例收稅。截角類繳

凡徵課。洪武初定、凡賣茶去處、赴宣課司依例三十分抽一分。芽茶葉茶、各驗價直納課。販茶不拘地方

○四年奏准、陜西漢中府金州、石泉、漢陰、平利、西鄉縣茶園、每十株、官取一分。其民所收茶、官給價買。無主者令守城軍士薅培。及時採取、以十分為率。官取八分。軍收二分。每五十斤為一包。二包為一引。令有司收貯、於西蕃易馬

○五年、令四川產茶地方、照例每十株官取一分。徵茶二兩。其無主者、令人薅種、以十分為率。官取八分。有司收貯

○又令四川碉門永寧筠連諸處、所產剪刀麤葉茶、立局徵稅。易換紅纓、氈衫、米、布、椒、蠟、以備官用。其民所收茶、照江南茶法、於所在官司給引販賣

○二十一年、令差人閘辦四川天全六蕃招討司茶課、以為定額

○永樂十年、令四川安縣茶課折收鈔

○宣德四年、令免四川茶戶徭役

○又令四川保寧府巴縣官地茶、照民地例起科

○正統四年、革四川播州宣慰司茶倉。其茶折鈔、貯本司永豐倉

○八年、令筠連高珙宜賓等縣茶課、每斤折鈔一貫。各於該縣徵收支用

○景泰二年、仍令筠連高珙三縣茶課、折辦本色、於本府倉收烏蒙軍民府茶課、運納於敘州府收。每斤折鈔一貫。准給各衛官軍俸糧

○五年、令各處批驗茶引所、秤掣餘茶、年終類解該府。運赴本部。轉送光祿寺收用

○成化三年奏准、西寧洮河茶馬司、積多餘茶、年久濕爛。今後麤茶、每百斤收銀五錢。芽茶三十五斤、亦量收五錢。無銀、收絲絹等項。俱解本省有司收候、以補收買茶課支用

○五年、令陜西布政司、將金州等處茶課、自成化六年為始、仍收本色。其原折收銀布、候豐年收買茶斤、送各茶馬司收貯、以備易馬

○弘治八年、令四川布政司、將所屬茶課、俱自弘治二年為始。以後年分、各拖欠該徵之數、俱減輕。每芽茶一斤、徵銀一分五釐。葉茶一斤、止徵一分

○正德元年議准、勘處漢中所屬金州、西鄉、石泉、漢陰等處、舊額歲辦茶課二萬六千八百餘斤。新收茶課二萬四千一百六十四斤。俱照數歲辦。永為定例

○十五年奏准、養龍坑長官司、每年應辦茶課三年一次、通計該茶三十三斤七兩二錢七分五釐。一併差人解納

○嘉靖十二年奏准、陜西金州、西鄉、石泉、漢陰、紫陽、五州縣茶戶。巡茶御史、每十年一次清審。量為增減均平茶課

○十三年奏准、陜西金西等五州縣課茶、責令大戶、徑解茶馬司交納。其經過州縣原設茶戶二千餘名。止派百名。徵銀、以給大戶腳價

凡開中。宣德十年題准、開中茶鹽、許於四川成都保寧等處官倉關支。官茶每百斤、與折耗茶十斤自備腳力運赴甘州、支與淮浙官鹽八引。運赴西寧、與鹽六引

○正統元年、命罷運茶支鹽事例

○弘治三年、令陜西巡撫、並布政司出榜召商報斤。給引赴巡茶御史處掛號、於產茶地方收買茶斤。運赴原定茶馬司。以十分為率。六分聽其貨賣。四分驗收入官

○七年、以陜西歲饑、開中茶二百萬斤。召商派撥缺糧倉分上納備賑

○八年、令免易馬。止中茶四百萬斤、以資邊儲

○十二年、停止糧茶事例

○十四年、以榆林環慶固原糧餉缺乏、將洮河西寧發賣茶斤、量開四五百萬斤。召商上納價銀、類解邊倉、糴買糧料

○十五年、令今後不許召商中茶

○十七年、令召商收買茶五六十萬斤。依原擬給銀定限。聽其自買、自運至各該茶司、取實收查驗。仍委官於西寧河州二衛、發賣價銀、官庫收候給商

○嘉靖五年題准、四川所屬稅畝課茶、照舊徵收。商販貨賣茶至百斤以上、俱赴管茶官處報中引目一道。每年課程、十分收一。凡中芽茶、每引定價三錢。葉茶、每引定價二錢。俱令赴管茶官處報中。價銀赴司上納。其腹裏產茶地方、凡茶不上百斤、俱赴本州縣報數。每十斤、上銀一分。給票照賣。立限完繳。其無引無票、俱係私茶。入官問罪

○十二年奏准、凡收放商茶、俱要辨驗真正。挨陳及新。如有求索那移等弊、查照律例舉行

○十三年奏准、今後問茶之期、商人報中、每歲至八十萬斤而止。不許開中太濫、致壞茶法

○二十六年、令陜西開中茶一百萬斤。召納緊要邊鎮、以備軍餉

○隆慶三年題准、四川歲額茶引、共該稅銀一萬四千三百六十七兩。每年布政司差官、徑赴南京戶部、請給引目、轉發該道、召商報中。上納稅銀。該司貯庫。年終差官解部濟邊

○五年議准、近年姦商、假以附茶為由。任意夾帶。恣情短販。甚至漢中盤過、有二二年不到茶司者。鞏昌招中、有十數年不銷原引者。今後招商引內註定、一年完者、厚賞。二年量賞。三年免究。四年問罪。仍抽附茶一半入官。五年問罪。附茶盡數入官。不准再報。六年以上、即係老引興販。照例問遣。其經過漢中、鞏昌、專責理刑推官、查照引內篦斤、著實盤驗

○又定買茶中馬事宜。各商自備資本、執引前去各該衙門比號相同。收買真細好茶。毋分黑黃正附、一例蒸曬。每篦重不過七斤。完日、原住買茶所在官司、催發起程。仍填註發行年月日期印鈐。運至漢中府、辨驗真假。黑黃斤篦、各另秤盤。經過罝口巡檢司、火鑽批驗所、鞏昌府、查驗篦數。稽考夾帶。蘇谿關遵照題准事例、每正茶一千斤、許照散茶一千五百斤。數外若有多餘、方准抽稅。各照格填註、印鈐、截角、依限運赴洮岷參將、轉發洮州茶司、照例對分貯庫。取實收赴院銷繳。如有夾帶數多、偽造低假、正附篦斤不同、即從重問罪。夾帶與斤重者、入官。低假者、砍焚。引過五年之上不銷者、究問

○又令甘州茶司、批照洮河西寧三茶司事例、定以六月開中。聽該道會同將領、撫調蕃族、依期前來。不拘兒騍扇馬、堪以騎征者、方許中納。每年大約以八百匹為止。務限兩月以裏通完

○萬曆十三年題准、陜西腹裏地方、西安等三府、因無官茶、私販橫行。議行巡茶御史招商、印給引目。每引定為一百斤。收買園戶餘茶、運發漢中府、驗明發賣。每百斤、量抽三十斤入官。大約在西安、不過六萬斤。鳳翔、漢中、多各不過二萬斤。引內明坐地方。隨路截角。如無印記、及越境者、以私茶論

凡易馬。洪武初、令陜西洮州、河州、西寧各該茶馬司收貯官茶、每三年二次、差在京官、選調邊軍、齎捧金牌信符、往附近蕃族、將運去茶易馬。原額牌四十一面。上號藏

內府。下號降各蕃。篆文曰、皇帝聖旨。 【左曰、合當差發。右曰、不信者斬。】

洮州火把藏思曩日等族、牌六面。納馬三千五十匹。河州必理衛二州七站西蕃二十九族、牌二十一面。納馬七千七百五匹。西寧曲先阿端罕東安定四衛、巴哇申中申藏等族、一十六面。納馬三千五十匹。先期於四川徵茶一百萬斤、官軍轉運各茶馬司

○二十二年、定茶易馬。上等馬、每匹一百二十斤。中等馬、每匹七十斤。下等馬、每匹五十斤

○三十年、令四川成都、重慶、保寧三府、及播州宣慰使司、各置茶倉貯茶、以待客商納米中買。及與西蕃易馬。各設官掌管

○永樂十四年、停止茶馬金牌

○洪熙元年、令四川保寧等府所屬、原額官茶、照例辦納。罷買民茶。若官倉見積茶堪中換馬者、仍留支用。芽茶依當地時價、作官吏俸給支銷。不堪換馬葉茶、具奏覆驗燒毀

○成化十五年、令陜西巡茶御史招蕃易馬。不拘年例。願來者聽○弘治三年、以各邊缺馬、令招商報茶。西寧河州、各四十萬斤。洮州、二十萬斤。運赴原撥茶馬司、以茶百斤、易上馬一匹。八十斤、易中馬一匹

○正德十年、以每年招易、蕃人不辨秤衡。止訂篦中馬。篦大則官虧。小則商病。令酌為中制。每一千斤、定三百三十篦。以六斤四兩為准。作正茶三斤。篦繩三斤

○嘉靖二十六年、令洮州、河州、西寧、各處軍民人等。凡遇招蕃易馬之時。但有將老弱不堪馬匹、(上竹下雙)頂蕃名、中納支茶。三匹以下。官軍、調別處極邊衛所帶俸食糧差操。民、並舍餘人等、發附近衛分充軍。止終本身。茶馬俱入官。醫獸通事土民人等、通同作弊者、枷號一箇月發落。若參守等官、自行冒中、二匹以下者。參問、降一級、調邊衛帶俸差操。縱容子弟軍伴人等、冒中二匹以下者、調邊衛帶俸。有贓者、從重論。不知者、照常發落。三匹以上及將茶斤展轉興販通蕃者、各照地方斤數、問擬發遣。其參守撫夷等官、不行通調遠蕃、坐索土人賄賂、聽其中馬者。參問、降一級、調邊衛帶俸差操。計贓犯該徒罪以上者、照例問發立功。索取蕃人財物者、照例發邊衛充軍。各該承委易馬文職官員、和同縱容者、一體參提究治罷黜。有贓者、從重論。失於覺察者、量情發落

凡關運。正統七年議准、夔州、保寧、二府所屬茶、洪武間、徑運至秦州。永樂間、將保寧茶課、置倉收貯。今令夔州茶課、亦運赴保寧倉。一體令軍夫關運

○八年奏准、金州芽茶一斤。收葉茶二斤。運西寧茶馬司、收貯易馬

○九年題准、起倩四川軍夫、給與口糧。將減半茶四十二萬一千五百三十斤、陸續運赴陜西接界褒城縣茶廠又議准、將減運茶斤。陜西都司、運三分半。布政司、運六分半。除都司所屬延安等八衛、延安所屬葭州等六州縣、不起軍夫外。其餘有司軍衛、酌量起倩軍夫、給口糧有差。俱直抵褒城縣茶廠

○成化十九年、令四川保寧等府茶課、每歲運十萬斤、至陜西接界交收。轉運各茶司支用

凡禁約。洪武三十年詔、榜示通接西蕃經行關隘並偏僻處所。著撥官軍、嚴謹把守巡視。但有將私茶出境、即拏解赴官治罪。不許受財放過。仍究何處官軍地方放過者、治以重罪

○永樂六年、令諭各關把關頭目軍士、務設法巡捕。不許透漏疋布絹私茶青紙出境。若有仍前私販、拏獲到官。將犯人與把關頭目、各凌遲處死。家遷化外。貨物入官。有能自首免罪

○景泰五年、令各處軍民人等、官民馬快等船、並車輛頭匹、挑擔馱載私茶者。各該官司盤獲、茶貨車船頭匹入官。引領牙行、及停藏之家、俱依律治罪。巡捕人員、受財縱放者、一體究問

○天順二年奏准、凡蕃僧夾帶姦人、並軍器私茶違禁等物。許沿途官司盤檢。茶貨等物入官。伴送夾帶人、送所在官司問罪。若蕃僧所至之處、各該衙門不即應付、縱容收買茶貨、及私受饋送、增改關文者。聽巡按御史、按察司官、體察究治

○成化七年、令禁進貢回回蕃僧人等、於在京、及沿途、收買私茶

○十八年、令私茶有興販夾帶五百斤者。照見行私鹽例、押發充軍

○弘治元年奏准、凡軍衛有司、果無私茶。不許分派下人、買納作數

○三年、令今後進貢蕃僧、該賞食茶。給領勘合、行令四川布政司、撥發有茶倉分、照數支放。不許於湖廣等處、收買私茶。違者、盡數入官

○十七年、令四川撫按官、行碉門、黎州、雅州、建昌、松潘、夔州、保寧等處、各該兵備分巡、申明茶禁。利州衛選委指揮一員、專管巡茶。通江、巴縣、廣元、東鄉等處、就委巡捕官管理。各督應捕人等、把隘緝訪。軍民人等、敢有仍前私販。及該管官司、不行用心捕獲。一體重治

○十八年題准、各處行茶地方、但有將私茶潛住邊境、興販交易。及在腹裏、販賣與進貢回還夷人者。不拘斤數事發、並知情歇家牙保、俱問發南方煙瘴地面衛所、永遠充軍。其在西寧、甘肅、河州、洮州販賣者、一百斤以上、問發附近衛分充軍。三百斤以上、發邊衛永遠充軍。若在腹裏興販者、照例五百斤以上、押發附近衛分充軍、止終本身。不及前數者、俱依律擬斷腹裏、仍枷號一箇月。在邊方、枷號兩箇月。有力納米贖罪。無力解五百里之外、擺站守哨。但有逃回、仍前興販者。事發、不拘多寡、問發附近衛分充軍。若軍官將官知情、縱容弟男子姪伴當興販、及守備把關巡捕官、知情故縱者。事發參問、降一級、原衛帶俸差操。有贓者、從重論。不知者、照常發落。若守備把關巡捕官、自出資本、興販私茶。但通蕃者、問發邊衛充軍。在西寧洮河甘肅地方發賣者。三百斤以上、發附近衛分充軍。不及數、及在腹裏發賣者。降一級、調邊衛帶俸差操

○嘉靖十四年題准、四川夔州、東鄉、保寧、利江一帶、附近陜西通茶地方。不論軍衛有司、凡事干茶法者。悉聽陜西巡茶御史管理。各該分巡兵備等官、務嚴禁私茶。按季將捉提人犯數目、開報查考。俱聽本官舉劾

○十五年題准、今後陜西三茶馬司積茶、止留二年之用。每年易馬、計該正茶外。分毫不許夾帶

○又題准、今後凡遇行茶道路、如有興販蕃馬入境者。拏獲、馬匹入官。犯人以通蕃例論罪

○二十六年議准、各處茶商、有原無資本、混報茶批入山、通同園戶、蒸造假茶。及將驗過真茶盜賣、沿途采取草茶納官。各至五百斤以上者。商人園戶、及知情轉賣之人、民發附近衛分軍、發邊衛、各充軍。止終本身。茶價入官。不及前數者、依私鹽法論罪。仍枷號兩箇月發落。窩頓店戶、知情者從重論。至一千斤以上、本犯發極邊衛分、永遠充軍。店戶不問知與不知、一體治罪。其官司開報茶引、令各商互相保結。中間若有前項之徒、聽其首發。通同妄保者、一併治罪。不知者、不坐。各處行茶地方、但有豪強茶徒、出本雇覓十人以上、挑販私茶者。事發審實、悉照弘治十八年題准事例、問發。若拏獲雇覓之人、隱護首惡、及妄攀平人者。不分茶斤多少、問發煙瘴地面、在邊者永遠、在內者止終本身、各充軍。巡捕官兵、通同茶徒、賣放首惡。及挾詐良民者。事發、官、參問。降一級。應捕人役、枷號兩箇月。有贓者、各從重論

○三十一年議准、今後進貢蕃僧、凡有援例陳乞順買茶斤者。一切據法通行查革。其有該賞食茶、照例撥給回還。經過關隘、一一盤驗。如有夾帶私茶、不拘多寡、即沒入官。仍將伴送人員通把、依律問罪

凡折給。正統六年奏准、甘肅倉所收茶、自宣德及正統元年以前者、按月准給陜西行都司、並甘州左等衛所官員折俸布絹。每茶一斤、折米一斗。自後所積茶多、悉照此例、挨陳折給

○八年、令陜西甘肅倉所收茶、折支軍官俸給。每斤、折米一斗五升

○景泰五年、令四川界首茶課司、於南京戶部印給茶引、收貯在庫。遇有官軍折支俸糧茶課、給與引由執照、依例易賣

○弘治三年、令四川遞年拖欠茶斤。每芽茶一斤、追銀二分。葉茶一斤、追銀一分五釐。類解布政司、發松潘缺糧關堡、接濟官軍支用

○嘉靖二十五年、令將見在不堪易馬茶斤、減價三分之二。差好者、量估價二錢二分。次一錢八分。遇各軍支放折色月分、每軍量給一二篦。即於本軍應支折色銀內、照茶篦數目、扣銀在官。類解陜西行太僕寺貯庫、聽候買馬

凡差官。洪武三十年、令自三月至九月、每月差行人一員、於陜西河州、臨洮、四川碉門、黎雅等處、省諭把隘關口頭目、禁約私茶出境

○永樂十三年、差御史三員、巡督陜西茶馬

○景泰二年、令陜西四川二布政司、各委官巡視關隘、禁約私茶出境。暫罷差行人

○四年、復差行人於陜西四川、禁約私茶

○成化三年、令差御史一員、於陜西巡茶、一年更代

○七年、罷差行人四川巡茶。令按察司分巡官、往來禁約

○十一年、令取回陜西巡茶御史、仍差行人

○十四年、仍差御史於陜西巡茶

○弘治九年、令經該茶馬司官吏、遇有考滿事故、申巡茶御史、委官盤點見數、方離職役。若有侵欺、及雖不侵欺、收置無法、致有損折原數者。依律究治追陪

○十六年、令取回巡茶御史。凡一應茶法。悉聽督理馬政都御史兼理

○十七年、令陜西每年於按察司揀憲臣一員、駐劄臨洮府、巡禁私茶。一年滿日、擇一員交代

○又將建昌、松潘、碉門、黎雅、遠處、行撫按稽查。夔州、東鄉、保寧、利州、附近陜西。聽督理馬政都御史帶管

○正德二年、仍設巡茶御史一員、請敕兼理馬政茶法二事

○嘉靖三十一年奏准、四川茶法、併入水利道兼理。令重夔兵備道、禁湖茶監收買。下川南安綿兵備道、監秤驗。建昌首潘兵備道、監蕃易。各該委官、悉聽茶法道選差

金銀諸課

國家所取諸課、皆因各處土產。若金有常例。礬、鐵、水銀、銅、錫、有常額。至於銀礦珠池、間或差官蹔取。隨即封閉看守。至今日令更嚴云

凡金銀課。永樂十三年、差御史、及郎中等官、至湖廣貴州二布政司提督。委官於辰州銅仁等處金銀場、採辦金銀課

○十九年、差御史監生人等、閘辦福建浙江銀課

○宣德七年奏准、福建浙江等處、解納歲辦銀課、每年各處會合、止解二次。各輪委官一員護送○正統三年、令罷閘辦銀課、封閉各處坑穴。其福建浙江等處軍民、私煎銀礦者、正犯處以極刑。家口遷化外。如有逃遁、不服追問者、量調附近官軍勦捕

○五年、令浙江福建按察司、各委堂上官一員、提督銀坑。若有聚眾偷穵者、調軍捕獲、首賊梟首示眾。為從及誘引通同有實跡者、連當房家小、發雲南邊衛充軍

○九年奏准、浙江福建二布政司、各添設參議一員、專理巡礦。禁約偷採

○令開福建浙江有礦銀場、採辦銀課

○十年、令浙江都司、添設都指揮僉事一員、專管銀場

○又令差御史等官於福建浙江新舊坑場、提督煎辦銀課。歲終差官解京。如各場額數不敷。許於別坑有礦處煎補。或又不敷。具奏處置。不許派民包納

○又令浙江福建提督銀場官吏、及諸坑首匠作、有稱課不及額、掊歛民財、及侵盜官銀者、皆治罪如律。該徒流者、浙江發福建、福建發浙江、擺站。雜犯死罪者、浙江發福建、福建發浙江、沿海邊衛充軍

○景泰元年、令罷採辦浙江福建等處銀課。取回閘辦官。令都布按三司巡礦官、提調各該府縣、護守坑場

○天順二年、仍令開雲南、福建、浙江銀礦。各差內使一員、辦事官一員、照舊煎辦。令各鎮守太監提督

○四年奏准、雲南都布按三司、及衛所府州縣、凡雜犯死罪、並徒流罪囚、審無力者、俱發新興等場充礦夫、採辦銀課

○令差辦事官於四川會川衛密勒山銀場、閘辦銀課。二年更代

○五年、令雲南、福建、浙江、閘辦銀課、止於本坑採礦煎辦。若礦脈微細、煎辦不及額數者、具實奏聞區處。不許科補

○七年詔、封閉各處坑場。停止煎辦銀課。取回內外官員

○成化元年奏准、凡偷掘銀礦、不問軍民捨餘旗校人等、依律問罪。仍枷號三箇月發落

○三年、令浙江福建二處、仍各差內官一員、提督採辦銀課。四川雲南二處、令鎮守內官、提督採辦

○又令封閉四川密勒山銀場

○四年、復開密勒山銀場

○六年、令偷掘銀礦、初犯照舊例枷號發落。仍發遼東衛分充軍。其有資給衣糧器具、及走報事情者、照初犯例

○八年、令福建、浙江、有犯偷礦者、浙江發福建、福建發浙江、沿海邊衛充軍

○九年奏准、各處山場、有新生礦脈者、從各鎮巡三司等官、勘實開採、以補附近坑場陪納之數

○十七年、令各處銀場、礦脈微細、採辦不及者、量減銀課

○十九年、添設雲南布政司參議一員、同按察司僉事、管理銀課

○二十年詔、各處闡辦銀課地方、民力不堪者、量為減免

○弘治二年、復令封閉四川密勒山銀場

○五年詔、浙江福建等處、歲辦銀課、累民陪納、所司踏勘明白。量為除豁減免。仍將礦穴填塞、以杜弊端

○令取回浙江福建添設巡礦官員

○十三年奏准、盜掘銀礦等項礦沙。但係山洞捉獲、曾經持杖拒捕者。不論人之多寡、礦之輕重。及聚眾至三十人以上。分礦至三十斤以上者。俱不分初犯再犯、問發邊衛充軍。若不及數。又不拒捕。初犯枷號三箇月發落。再犯免其枷號、亦發邊衛充軍。其私家收藏、道路背者、止理見獲照常發落。不許巡捕人員、逼令展轉攀指。違者、參究治罪

○十五年、令雲南、每年該徵差發銀八千八百九兩五分。定為常例。自弘治十六年為始、每年折買金一千兩。足色二分。九成色三分。八成色五分。與每年額辦金六十六兩六錢七分。並餘剩銀兩。一同解部。轉送承運庫交納

○正德三年、令宜陽縣趙保山喚鄉窪洞口、永寧縣秋樹坡等洞口、盧氏縣高觜兒等洞口、嵩縣馬槽山等洞口、俱照舊封閉

○六年議准、雲南銀場九處、自正德七年以後、俱各封閉、銀課免辦

○十年奏准、雲南銀場、積年礦頭作弊、攪亂礦場者。照打攪倉場事例。杖罪以下、於本場枷號一箇月發落。徒罪以上、與再犯杖罪以下、屬軍衛者、發邊衛、屬有司者、發附近、俱永遠充軍。職官有犯、奏請處治

○十五年、令雲南銀礦、新興場、並新開處所、一體封閉。以後不許妄開

○嘉靖七年題准、雲南年例金一千兩、遵照原行勘合、將每年該徵差發銀、照依時估、兩平收買真正成色金、每十兩為一錠。於上鏨鑿官匠姓名。差委有職役人員、並每年額辦金六十兩六錢七分。與餘剩銀兩。及有贓罰金。各照原收成色、每二十兩為一錠。一同解部。年例金、額辦金、並餘剩銀兩、轉送該庫。贓罰金、送太倉。各上納。管解金兩人員、給與長夫三名。起關應付廩給、馬匹、扛夫、護兵。不許沿襲舊弊、加派大戶。其到京進納、各門、並該管等官、敢有刁蹬留難、需索分例者。俱聽本解指實陳奏

○九年議准、蘭州等隘口、凡有渡黃河出境入境之人。或齎有礦砂、及燒成銀兩、並穵礦器具者。不分人之多寡、礦之輕重、及初犯再犯、或持杖拒捕者。俱照腹裏盜礦事例、問發邊衛充軍。若把隘官兵、縱放者、官、問調邊衛。軍、問罪枷號發落。受財者、仍計贓坐罪。各守備官、不行嚴謹隄備。聽撫按官參究治罪

○又題准、雲南年例金一千兩。並耗金十兩。自嘉靖九年為始、每年於該徵差發銀內、動支六千六十兩、收買解進。以後年分、永為定規

○十九年、令四川建昌衛麻合村落娶迭迭二廠、並會川衛密勒山礦場、俱照舊封閉

○又令陜西甘州等處、大黃山等礦洞。俱照舊封閉

○四十五年、令浙江雲霧山場等處、嚴加封閉。不許勢豪規利啟釁

○隆慶二年、令浙直江西各處礦山、通行查出。立石刻諭嚴禁。仍將各關隘、各經過處所、設兵防守。及三省礦防圖說、刊刻成書。分發各處遵守

凡銅鐵課。成化五年奏准、四川地方軍民、偷採白銅者。為首枷號一箇月、依律問罪。官軍原管事者、帶俸。原帶俸者守哨

○十七年、令封閉雲南路南州銅場。免徵銅課。其私販銅貨出境、本身處死。全家發煙瘴地面充軍

○二十年、令雲南寧州等處軍民客商、有偷採銅礦私煎。及潛行販賣出境者。照路南州例究治

○正德十四年奏准、廣東鐵稅、置廠一所於省城外。就令廣東鹽課提舉司、正提舉專管鹽課。副提舉專管鐵課。凡一切事宜、聽巡鹽御史總理。其惠州潮州揭陽縣三處、及雷瓊等處行鐵地方。但有走稅夾帶漏報等項姦弊俱照鹽法事例施行凡水銀課。景泰三年奏准、蠲除貴州思印江長官司原額水銀課。其婺川縣板坑水銀場局、水銀如舊

○弘治十八年、裁革板坑水銀場局大使等官。待後該徵之時、行本縣掌印官帶管凡礬課。洪武三年、令廬州府黃墩崑山。及安慶府桐城縣。歲辦礬課二十二萬七百斤。每三斤為一引。官給工本錢一百五十文。私煎者、論如私鹽法。河南礬課、鈔一千五百七十貫。陜西、一千一百六十貫一百一十文。山西、六百六十六貫

凡珠池課。洪武三十五年、差內官於廣東布政司、起取蜑戶採珠。蝥戶給與口糧

○天順八年、差內使一員、看守平江珠池

○成化九年、令看守廉州府楊梅等池奉御、兼管永安池

○二十年、差內官一員、看守雷州府樂民珠池

○二十三年、差太監一員、看守永安所楊梅珠池

○令取回廣東新添守珠池內官

○弘治七年、差太監一員、看守廣東廉州府楊梅、青鶯、平江三處珠池。兼巡捕廉瓊二府。並帶管永安珠池

【 後尋取回】

○十四年奏准、廣東盜珠人犯、除將軍器下海、為首真犯死罪外。但係在於珠池捉獲、駕使黑白艚船、專用扒網盜珠、曾經持杖拒捕者。不分人之多寡、珠之輕重。及聚至二十人以上。盜珠至十兩以上者。比照盜礦事例、不分初犯再犯。軍、發雲南邊衛分、民並捨餘、發廣西衛分、各充軍。若不及數。又不拒捕。初犯枷號二箇月發落。再犯免其枷號、亦發廣西衛分、各充軍。如係附海居民、止是用手拾蚌取珠、所得不多者。免其枷號。照常發落。職官有犯。奏請定奪

凡雜課。嘉靖九年議准、各撫按官、轉行司府州縣等官。凡山澤之利、除禁例、並係民已業外。其餘備查、某處已經納稅。某處空閒。內某處堪聽民採取。某處堪入官備賑。務在官民兩便

○二十五年議准、楚府先年占管民房、曾經撫按委官勘斷給主者。不許聽從下人撥置。捏情爭占。各民承管房基仍照例起科。如金沙洲一帶、每間每歲徵銀一錢。在漢口者、減半徵稅。俱解本布政司、以備各王府欠缺祿糧、墳房料作之數

○二十六年題准、陜西巡按御史。將甘肅鎮守太監、副總兵、遺下磨課課程、地畝餘銀、園圃課程銀。稽查明白。通融分發各衛、收掌公用。置立循環簿、倒換查考。其原派店戶流民酒屠油鋪等行銀兩、俱停革

○二十七年、令各王府奏討山場稅課等地。並楚府魚課稅課、蘆洲店房。俱還官。徵租備邊。查數奏報權量

洪武元年、令兵馬司、並管市司、二日一次較勘街市斛斗秤尺。並依時估、定其物價。在外府州各城門兵馬、一體兼領市司

○二年、令凡斛斗秤尺。司農司照依中書省原降鐵斗鐵升、較定則樣製造。發直隸府州。及呈中書省、轉發行省。依樣製造。較勘相同、發下所屬府州。各府正官提調、依法製造。較勘、付與各州縣倉庫收支行用。其牙行市鋪之家、須要赴官印烙。鄉村人民所用斛斗秤尺、與官降相同、許令行使

○二十六年定、凡天下官民人等、行使斛斗秤尺、已有一定法則。頒行各司府州縣收掌。務要如式成造。較勘相同。印烙給降民間行使。其在京倉庫等處、合用斛斗秤尺等項、本部較勘印烙發行

○宣德七年、令重鑄鐵斛。每倉發與一隻。永為法則。較勘行使

○正統元年、令各布政司府州縣倉分、歲收糧五十萬石。及折收倉庫、歲收布絹等物、十萬疋以上者。工部各給鐵斛一張。銅尺木尺各一把

○景泰二年、令工部成造等秤、天平、各四十副。頒給戶部。及在外收支衙門。掌管用使。其所屬衙門、許依式成造應用

○成化五年、以新舊鐵斛、大小不一。仍令工部照依洪武年間鐵斛式樣、重新鑄造。發江南江北山東河南兌糧去處。令各處兌糧官員、依式置造木斛、送漕運衙門較勘印烙、給發交兌。以為永久定規

○十五年、令鑄鐵斛、頒給江西湖廣二布政司、及各兌糧水次、並支糧倉分。較造木斛、印烙收用。其鐵斛、仍識以成化十五年奏准鑄成永為法則十三字。及監鑄官員匠作姓名於上

○又令京城內外、並順天府所屬地方、凡諸色貨物行人、依式置造平等斛斗秤尺天平等件、赴官較勘印烙。方許行使。違者如律治罪。兩鄰知情、扶同隱匿、互相借用者。事發一體究治

○正德元年議准、工部行寶源局、如法製造好銅法子、一樣三十二副。每副大小二十箇。俱鏨正德元年寶源局造字號。送部印封。發浙江等布政司、及各運司、並南直隸府州。各依式樣、支給官錢、一體改造。頒降用使

○九年議准、吏部揀選諳曉書算吏役四名、填註戶部陜西清吏司。支科二名、專管坐撥糧斛註銷青冊。金科二名、專管鹽法。後役滿之日、將文卷簿籍、交代明白、方許更替

○嘉靖二年議准、京通二倉合用糧斛。坐糧員外郎、將鐵鑄樣斛、較勘修改相同、火印烙記發倉。仍前二張、送漕運衙門收貯。以後新斛、俱依鐵斛、並較定斛樣成造

○八年、令順天府、將官較秤斛印烙、給送監收科道官各一副。凡解戶到部、即領票關給秤斛、預先秤量包封。候進納報完。監局各衙門、會同照樣較收、以革姦弊

○又令工部寶源局、如式鑄造大小銅法子。給發內外各衙門

○二十七年題准、行各倉場、照依原降鐵斛、置造斛斗。仍置官秤、較量平準。一併送巡撫、及管糧郎中主事、烙記發用。如有私造斛秤、通商作弊。各該管通判、不行覺察、一體究罪。其宣府一鎮、往時收用市斛放用倉斛合行查革。以後收入放出、俱以倉斛為準

時估

物貨價直高下不一。官司與民貿易。隨時估計。已具諸司職掌。今以內外買辦物料、備列於後。而贓罰時估、則見刑部。光祿寺買辦廚料、見本寺職掌之下

洪武二年令、凡內外軍民官司、並不得指以和雇和買、擾害於民。如果官司缺用之物。照依時值、對物兩平收買。或客商到來、中買物貨、並仰隨即給價。如或減駁價直、及不即給價者。從監察御史、按察司、體察。或赴上司陳告。犯人以不應治罪

○又定時估、仰府州縣行屬、務要每月初旬、取勘諸物時估。逐一覆實。依期開報。毋致高抬少估。虧官損民。上司收買一應物料、仰本府州縣、照依按月時估、兩平收買。隨即給價。毋致虧損於民。及縱令吏胥裡甲鋪戶人等、因而剋落作弊

○二十六年定、凡民間市肆買賣、一應貨物價值。須從州縣親民衙門、按月從實申報合干上司。遇有買辦軍需等項、以憑照價收買

○宣德八年、令各處買辦諸色物料、聽差殷實大戶齎價、於出產地方收買供用

○九年、令應天府買辦物料、於都稅司支鈔給主

○正統二年、令買辦物料。該部委官一員、會同府縣委官、拘集該行鋪戶。估計時價。關出官錢。仍委御史一員會同給與鋪行、收買送納

○三年、令買辦賞賜達官器皿。及鄉試會試、合用紙劄等物。並遇有買辦之類。皆估計價鈔數目、照舊具奏。限一月內、赴庫領散。不許過違。如官司暫用凳卓器皿。係買辦者、用畢送工部廠寄收。以待再用

○八年、令朝廷所用物件、免有司買辦。查出產地方、於存留糧內、折收解京。沿途官司、應付船隻腳力。南直隸府、並山東者、送北京該衙門收、福建、廣東、浙江、湖廣、江西、四川者、送南京該衙門收。歲終具奏○九年、令歲用果品廚料。照舊支領官錢派買。不許於存留糧內折徵

○又令凡遇造作等項急用物料。止於官庫關用。有不敷者、方許具奏。先給官價派買

○景泰六年、令京城內不係常久開張鋪面。及小本出攤提買等項買賣。俱免買辦

○嘉靖三十一年議准、自本年為始、每半年一次。將供用等庫、並各倉場、一應合用物料糧草等項。山東河南二道管糧官員查訪。行令宛大二縣造冊六本。空立前件。二本送巡青科道。二本送巡視庫藏科道。一本送巡視中城御史。一本送該司。與九門委官、公同參酌。如先估與市價相合、不必更易。其間物料、時有貴賤。價有低昂。應增應減、務要酌量時宜。上半年不過正月。下半年不過七月。務依期照例會估

○三十二年議准、行十三布政司、南北直隸所屬。凡遇會派年例錢糧。務要以京估為準。有餘者減。不足者增

○萬曆九年、令九門鹽法委官、會同科道。將各倉場料草。及各庫物料價銀。參酌往年近日舊冊。量加增減。著為定規。以後非物價大相懸絕、不得再行會估








○史職疏 【 史職】

臣聞古者左史記動、右史記言、故當時聖君名臣經世之蹟、炳然侈於後觀、歷代建置不同、厥任均重、我祖宗時。尚設起居注官。故　聖政記日曆諸書。謨烈孔彰。允為昭代啟佑之典。後因詳定史職。以翰林修撰編修撿討。專任紀載之事。而起居注遂罷。今國史之員雖設。其名存。其實廢矣。臣頃備員纂修。切見　先朝政事。不過櫽括章疏之存者紀之。若非出於詔令。形諸建白。則近者以無據而畧。遠者以不知而遺。中間精神脉絡。每每不相聯貫。致使　聖代鴻猷茂烈。鬱而未章。非所以媲前徽而光後範也舘職諸公以無所記載為合宜若違眾有作述則舘中多疾之不能安其官故非以功令約之雖有賢者亦不過從容待遷而已舊聞史氏中亦有隨所覩記暗疏之者因事無專責往往中綴紀載既失其職徒令野史流傳淆亂失真甚亡謂也况不值纂修則史官充位。無以自效。徒日費大官供給。循名責實。其將謂何。茲事關係不細、舉世知之、以為宜復久矣、恭遇　聖曆更新、明良會合、凡典學勤政都俞儆戒、盛美之事。有不見於章疏。而為中外傳誦者甚多。紀載無徵。誠為缺典。夫當職而不能舉。守官之恥也。　主上明聖。而德不布聞。有司之過也。以臣愚見、今不必大為更張。別創名秩。第令見在諸臣。日輪數人進直史舘。候有明旨。及朝講召對。宮禁遊習。凡一言一行。為師保大臣所及知者。謹據見聞敬紀之。其各衙門所奏所行大事。疏下六科者。亦據緣繇。紀其節畧。藏之秘府。以備參考。此論更見通曉且今之史官將以儲講論弼直之選者也學古而未通今奚以待用誠使之日有見聞。明習　國家政體。異時備顧問。當大事。不患無具。夫天下事。不知其非而安之。猶可言也。今明知之。轉移無難。逡廵莫肯先發。欲何待也臣切憂之。不特此一事為然。伏乞　敕下閣部、會同計議、如果臣言可采、事體無礙、特賜斟酌施行、則盛美傳、而　國典備、職業修、人才儲、於治道未必無補萬一矣、

疏上禮曹覆行事見張鳳盤集中


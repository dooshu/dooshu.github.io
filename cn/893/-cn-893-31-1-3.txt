李翰林别集序





朝散大夫行尚书职方员外郎直史馆上柱国乐史述


李翰林歌诗，李阳冰纂为《草堂集》十卷。[一]史又别收歌诗十卷，与《草堂集》互有得失，因校勘排为二十卷，号曰《李翰林集》。今于三馆中得李白赋序表赞书颂等，[二]亦排为十卷，号曰《李翰林别集》。

[一]《新唐书·艺文志》：李白《草堂集》二十卷，李阳冰录。此云十卷，盖《唐书》误也。



[二]三馆，昭文馆、集贤院、史馆也，皆寓崇文院中，名虽有三，实止一地，为宋时藏书之府。《玉海》：按《六典》，武德四年，始置修文馆。贞观二年，建史馆于禁中，专掌国史。开元五年，乾元殿东廊写四部书十三年，改集仙殿为集贤殿，以修书院为集贤殿书院，三馆之名肇于此矣。其昭文馆隶门下省，史馆寓集贤，尚未合为一。自梁徙汴都，旧制未备。正明中，始于今右长庆门东北小屋数十楹为三馆，湫隘庳陋，仅庇风雨。太平兴国中，诏司度左升龙门东北车府地为三馆，栋宇之制，皆上亲授。三年二月毕功，尽迁西馆之书分于两庑贮焉。东廊为昭文书库，南廊为集贤书库，西廊为史馆书库，凡六库，分经史子集四部，正副本凡八万卷。初，干德中平蜀，得书万三千卷，开宝中平吴，得书二万余卷；参以旧书，为八万卷。凡六库书籍，皆以类相从，用雕木为架，青绫帕幕之。简册之府，翕然一变矣。



翰林在唐天宝中，贺秘监闻于明皇帝，[一]召见金銮殿，降步辇迎，如见绮皓。草和蕃书，[二]思若悬河。[三]帝嘉之，七宝方丈，赐食于前，御手调羹。于是置之金銮殿，出入翰林中。其诸事迹，《草堂集序》、范传正撰《新墓碑》亦略而详矣。史又撰《李白传》一卷，[四]事又稍周。然有三事，近方得之。

[一]《旧唐书》：上皇谥曰至道大圣大明孝皇帝，庙号玄宗。



[二]和蕃书，集中不载，盖已亡轶。



[三]《晋书》：郭象能清言，太尉王衍每云：“听象语，如悬河泻水，注而不竭。”



[四]史所撰《李白传》，即《宋史·艺文志》所载乐史《李白外传》一卷是也，今亦不传。尝见《合壁事类》中引《李白传》云：“每宴饮，无不先及；每庆具，无不先沾。中厩之马代其劳，内厨之膳给其食。”疑即乐史所撰者与?



开元中，[一]禁中初重木芍药，即今牡丹也。[二]得四本红、紫、浅红、通白者，上因移植于兴庆池东沉香亭前。会花方繁开，上乘照夜车，[三]太真妃以步辇从，[四]诏选梨园弟子中尤者得乐一十六色。[五]李龟年以歌擅一时之名，手捧檀板，押众乐前，将欲歌之。上曰：“赏名花，对妃子，焉用旧乐辞焉!”遽命龟年持金花笺宣赐翰林供奉李白，立进《清平调》词三章。白欣然承诏旨，由若宿酲未解，因援笔赋之。其一曰：“云想衣裳花想容，春风拂槛露华浓。若非群玉山头见，会向瑶台月下逢。”其二曰：“一枝红艳露凝香，云雨巫山枉断肠。借问汉宫谁得似?可怜飞燕倚新妆。”其三曰：“名花倾国两相欢，长得君王带笑看。解释春风无限恨，沉香亭北倚阑干。”龟年以歌辞进，上命梨园弟子略约调抚丝竹，遂促龟年以歌之。太真妃持颇梨七宝杯，[六]酌西凉州蒲萄酒，[七]笑领歌辞，意甚厚。上因调玉笛以倚曲，[八]每曲遍将换，则迟其声以媚之。太真妃饮罢，敛绣巾重拜。上自是顾李翰林尤异于诸学士。会高力士终以脱靴为深耻，异日太真妃重吟前辞，力士曰：“始以妃子怨李白深入骨髓，何翻拳拳如是耶?”太真妃因惊曰：“何翰林学士能辱人如斯?”力士曰：“以飞燕指妃子，贱之甚矣。”太真妃颇深然之。上尝三欲命李白官，卒为宫中所捍而止。

[一]太白入翰林在天宝初年，此云开元中，是叙得木芍药之由，不指赋《清平调》之时也。



[二]原注：《开元天宝花木记》云：禁中呼木芍药为牡丹。《通志略》：牡丹，其花可爱如芍药，宿枝如木，故得木芍药之名。芍药着于三代之际，风雅之所流咏也。牡丹初无名，故依芍药以为名，亦如木芙蓉之依芙蓉以为名也。牡丹晚出，唐始有名。



[三]《太真外传》载沉香亭赏牡丹事，“照夜车”作“照夜白”。按《明皇杂录》，上所乘马有玉花骢、照夜白。《开元记》：照夜白，封太山回，令陈闳图之。《画鉴》：曹霸《人马图》，红衣美髯奚官牵玉面骍，绿衣阉官牵照夜白。则车字殆白字之讹欤?



[四]《通鉴》：武惠妃薨，上悼念不已，后宫数千，无当意者。或言寿王妃杨氏之美，绝世无双，上见而悦之，乃令妃自以其意乞为女冠，号太真，更为寿王娶左卫郎将韦昭训女。潜纳太真宫中。太真肌态丰艳，晓音律，性警颖，善承迎上意。不期岁，宠遇如惠妃，宫中号曰娘子。凡仪礼皆如皇后，天宝四载八月，册为贵妃。



[五]《旧唐书》：玄宗于听政之暇，教太常乐工子弟三百人为丝竹之戏，音响齐发，有一声误，玄宗必觉而正之，号为皇帝弟子。又云梨园弟子，以置院近于禁苑之梨园。《玉海》：梨园在光化门北。



[六]《韵会》：“玻璃，西国玉，此云水玉，千年冰化，亦书作颇梨。”



[七]唐时诸州有凉州，无西凉州。考晋末凉州之地，为群雄割据，分裂为三。李皓都酒泉，谓之西凉；秃发乌孤都乐都，谓之南凉；沮渠蒙逊都张掖，谓之北凉。西凉之地，在唐时则肃州酒泉郡也。又西魏于古之张掖郡置西凉州，寻改为甘州，在唐亦为甘州，又谓之张掖郡，则甘、肃二郡皆有西凉之名。及考白乐天诗注，有西凉节度杨敬述。以《唐书·玄宗本纪》校之，杨敬述乃凉州都督也。《集异记》：叶法善言，西凉府今夜之灯。元稹《乐府》：吾闻昔日西凉州，人烟扑地桑麻稠。疑唐时概谓凉州为西凉耳。



[八]倚曲，以声合曲也，今谓之倚声。



此一事盖得之唐人所著《松窗录》。

白尝有知鉴，客并州，识汾阳王郭子仪于行伍间，[一]为脱其刑责而奖重之。及翰林坐永王之事，汾阳功成，请以官爵赎翰林，上许之，因而免诛。[二]翰林之知人如此，汾阳之报德如彼。

[一]按《唐书》，子仪以上元三年封汾阳郡王，去太白贬夜郎时已四岁矣，史盖追书其爵如此。



[二]《学圃苏》引乐史《李白序》曰：郭子仪初在行伍，李白客并州，于哥舒翰坐中见之，曰：“此壮士目光如火照人，不十年当拥节旄。”屡脱其刑责。翰因署为牙门将。后子仪戡定安史之乱，历诸道节度。及永王璘反，事干李白，子仪请以官爵赎翰林，上许之，因而免诛。与此文不同。考《唐书》，子仪未尝为哥舒部下将，而太白流夜郎时，安庆绪尚在，史思明方强，何云戡定。此盖出自诸家稗说，而此书误以为乐史序耳。



此一事得之裴敬所作《翰林学士李公墓碑》。

白之从弟令问，尝目白曰：“兄心肝五脏皆锦绣耶?不然，何开口成文，挥翰霞散尔尔!”此一事得之太白所作《送从弟京兆参军令问之淮南觐省序》。传中漏此三事，今书于序中。白有歌云：“吟诗作赋北窗里，万言不及一杯水。”盖叹乎有其时而无其位。呜呼!以翰林之才名，遇玄宗之知见，而乃飘零如是!宋中丞荐于圣真云：[一]“一命不沾，四海称屈。”得非命与?白居易赠刘禹锡诗云：“诗称国手徒为尔，命压人头不柰何。”斯言不虚矣。凡百有位，无自轻焉。撰集之次，聊存梗概而已。时在绕溜州中，[二]咸平元年三月三日序。[三]

[一]圣真谓肃宗。按《唐书》，肃宗谥文明武德大圣大宣孝皇帝，圣真疑是圣宣之讹。



[二]绕溜州，商州也。《汉书·王莽传》：“绕溜之固，南当荆楚。”颜师古注：“谓之绕溜者，言四面塞厄，其道屈曲，溪谷之水，回绕而溜也。”其处即今之商州界七盘十二是也。



[三]咸平，宋真宗即位改元之年号。时乐史由著作郎值史馆迁职，方出知商州，见《宋史》。






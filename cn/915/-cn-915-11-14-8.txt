◇诏答杜弼

李君游神冥，独观恍惚，玄同造化，宗极群有。从中被外，周应可以裁成，自己及物，运行可以资用。隆家宁国，义属斯文。卿才思优洽，业尚通远，息栖儒门，驰骋玄肆，既启专家之学，且畅释老之言。户列门张，途通径达，理事兼申，能用俱表，彼贤所未悟，遗老所未闻，旨极精微，言穷深妙。朕有味二经，倦于旧说，历览新注，所得已多，嘉尚之来，良非一绪。已敕杀青，编藏之延阁。（《北齐书·杜弼传》。弼注《老子道德经》二卷，表上之，诏答。）



卷十四


赠水部周汉浦榷竣还朝序


荆州榷税，视他处最少。居吴、楚上游，舟楫鳞萃，称会区焉。乃后稍稍寥寂，商旅罕至矣。汉浦周子始至，申甲令，厘宿弊，平物价，恤无赀。赋视旧额，务在轻贷，舆人诵焉。

张子曰：“余尝与周子论始所建榷及后稍异者。其略曰：古之为国者，使商通有无，农力本穑。商不得通有无以利农，则农病；农不得力本穑以资商，则商病。故商农之势，常若权衡。然至于病，乃无以济也。异日者，富民豪侈，莫肯事农，农夫藜藿不饱，而大贾持其赢余，役使贫民。执政者患之，于是计其贮积，稍取奇羡，以佐公家之急，然多者不过数万，少者仅万余，亦不必取盈焉。要在摧抑浮淫，驱之南亩。自顷以来，外筑亭障，缮边塞，以骄虏，内有宫室营建之费，国家岁用，率数百万。天子旰食，公卿心计，常虑不能殚给焉。于是征发繁科，急于救燎，而榷使亦颇骛益赋，以希意旨，赋或溢于数矣。故余以为欲物力不屈，则莫若省征发，以厚农而资商；欲民用不困，则莫若轻关市，以厚商而利农。”

周子曰：“即如是，国用不足，奈何？”

张子曰：“余尝读《盐铁论》，观汉元封、始元之间，海内困敝甚矣。当时在位者，皆扼揽言榷利。而文学诸生，乃风以力本节俭，其言似迂，然昭帝行之，卒获其效。故古之理财者，汰浮溢而不骛厚入，节漏费而不开利源。不幸而至于匮乏，犹当计度久远，以植国本，厚元元也。贾生有言：‘生之者甚少，靡之者甚多，天下财力安得不诎。’今不务除其本，而竞效贾竖以益之，不亦难乎”？

周子闻余言，则心是之。虽余亦自谓唯周子可以为此言也。无何，周子事竣代归，乡大夫诸君祖于江上，征余言以为赠。而余以病不能文，因识其所以为议论者如此。






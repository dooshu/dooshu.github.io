○册李晟司徒文

维年月日甲子，皇帝若曰：粤惟上天，眷佑我唐，赉予元辅，戡夷逆乱，宣振忠贞，光昭永图，奋扬丕烈，今敬从典礼，彰信於朝。咨尔开府仪同三司检校尚书左仆射同中书门下平章事合川郡王李晟，希代特生，乘时间出，高明禀忠厚之桢，（阙）故得拥是旄幢，徇於封略，旋师中冀，讨孽上京。一鼓而凶魁电窜，皇居乃正，清庙重安，大效展於邦家，大惠孚於黎庶。武昭七德，文洽九歌，俾予一人，潜复丕业。抑闻功懋懋赏，义在畴庸；德懋懋官，理在翊善。尔既忧勤戮力，端明一心，申之以武功，重之以文德，是用稽之旧制，册命尔为司徒。宜亮采台庭，光融相府，叙彝伦於九牧，凝庶绩於百工。祗率典章，阜成邦教，膺兹景命，可不慎欤！


第六惊怖卦〔阴极阳孤艮山东北〕：一上二中二下小危之象

象曰：雄鸡昼鸣，登屋延颈。雌在墙下，为狸所惊。绝声来赴，得免损倾。

颜曰：凡事初虽狼狈，终无他虑，百事先破后成。行人未至，病宜早治。又曰：上应在初，为中所隔，不能相救，故致惊也。然居高履危，终制强御，绝声来赴，得免祸患。雄属阳，雌属阴。鸡之贼，莫如狸也。此卦忧惊，官事不成，囚系，有力乃释。

何曰：远行逢贼，求官、婚姻、市贾不利。借觅艰难，所求违意，田蚕不收，每事先忧后喜。

陈曰：阳主安，阴主危，二阴在中，而一阳不足恃，有二阴在下，故曰云云。

刘曰：一雄二雌，必有争也。刚健在上，柔不能凌也。顺动正应，保无倾也。

此课少阳居尊位，而二阴俱欲从之。上与初应而隔于中，故取雄鸡登屋，而雌在下，为狸所惊之象。然阳在上位而为主，中阴未盛，故卒合而无损倾。占事费力，先危后安，先忧后喜。行人归而中途有阻，师行有恐，病宜急求医。求官、婚姻、望事皆为人所梗，必须倚仗有力者，皆先难而后获也。

诗曰：暗中防陷阱，江海起波涛。回首欢娱处，翻成作苦劳。


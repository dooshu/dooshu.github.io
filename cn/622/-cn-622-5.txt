三元冯夫人

三元夫人者，姓冯名双礼珠，乃上清高真也。亦主监盟初仙及证度得道，当为真人元君者也。以晋穆帝聃永和五年己酉，夫人与西王母、南极元君、九微元君、紫阳左仙公石路成、太极高仙伯延盖童子、西城总真王方平、太虚真人南岳赤松子、桐柏真人右弼王王子乔，会于小有清虚上宫绛房之内，宴南岳，紫虚元君魏夫人华存设以神肴，奏以钧乐，九灵合节，八音玲璨，王母起舞，乃击节而歌，歌毕，夫人自弹云敖而答歌曰：“玉清出九天，神馆飞霞外。霄台焕嵯峨，灵厦秀郁翳。五云兴翠华，八风扇绿气。仰吟销魔咏，俯研智与慧。万真启神景，唱期绛房会。挺颖德音子，神映乃拂沛。天岳凌空构，洞台深幽邃。游海悟井愿，履真觉世秽。舞轮宴重空，筌鱼自然废。回我大椿罗，长谢朝生世。”歌毕，众真各奏阳歌阴歌之辞，皆内修证道之旨，或叙积功累行之美，或歌金液霜华之要，与洞神阳歌之曲小异，盖天真之微辞也。


○上严东川寄剑门铭启

宗元化惟仆射以仁厚蓄生入，以勇义平国难，而剑门用兵之士，最为天下倡首。取其险固，为我要冲，王师得以由其门而入，彷徉布汇，遂无留滞。是阁下立勋力，官著于万世而不已也。宗元负罪俟命，晷刻观望，道里深远，不得悉闻当时之威声。然而窃以累受顾念，踊跃盛德，恐身炎瘴，卒无以少报于阁下。是以昼夜忄匈忄匈，不克自宁。今身虽败弃，庶几其文犹或传于世，又焉知非因阁下之功烈，所以为不朽之一端也，敢默默而已乎？谨撰《剑门铭》一首，惶恐献上。诚无以称宏大之略，亦足以发平生之心。不胜惭惧战越之至。


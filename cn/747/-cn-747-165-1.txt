○上匡谬正俗表

臣扬庭言：臣闻纤埃不让，嵩华所以极天；涓流必纳，溟渤所以纪地。况乎业隆学海，义切为山。庶进篑於崇高，思委输於润泽。恭惟皇帝陛下诞膺睿图，光临大宝。隆周比及，远迈成康；炎汉俦功，近超文景。时和玉烛，龙图荐於长河；道包金镜，龟书浮於清洛。收羽陵之蠹简，俾备蓬山；采汲冢之旧文，咸归延ト。一言可善，屡动宸衷；九术不遗，每回天眷。

臣亡父先臣师古，尝撰《匡谬正俗》，藁草才半，部帙未终。以臣犯幽灵，奄垂捐弃，攀风罔及，陟岵增哀。臣敬奉遗文，谨遵先范，分为八卷，勒成一部。百氏纰缪，虽未可穷；六典迂讹，於斯矫革。谨赍诣阙，奉表以闻，轻触威严，伏深震悚。永微二年十二月八日，符玺郎臣颜扬庭上。

吴扬昊

扬昊，成均监太学博士。


○後汉贼臣董卓庙议

昔汉祚陵夷，桓、灵弃德，宦官用事，国步多艰，宗社有缀旒之危，宰臣非补衮之具。董卓地兼形胜，手握兵钤，颠而不扶，祸则先唱。兴晋阳之甲，君侧未除；入洛阳之宫，臣节如扫。至乃发掘园寝，逼辱妃嫔。太后之崩，岂称天命！宏农之废，孰谓人心？敢讽朝廷，以自尊贵；大肆剽虏，以极诛求。焚烧都邑，驰突放横。衣冠冻馁，倚死墙壁之间；兆庶困穷，生涂草莽之上。於是天地愤怒，鬼神号哭。而山东义旗，攘袂争起，连州跨郡，皆以诛卓为名。故兵挫於孙坚，气夺於袁绍。僭拟与服，党助奸邪，驱蹙东人，胁帝西幸。淫刑以逞，有汤镬之甚，要之糜烂，刳剔异端。乃谓汉鼎可移，坞方盛，殊不知祸盈恶稔，未或不亡。故神赞允诚，天假布手，母妻屠戮，种族无留。悬首燃脐，遗臭万代，骨肉灰烬，不其快哉！今狄道之人，不惭卓之不臣，而务其为鬼。苟斯鬼足尚，则汉莽可得而神，晋敦可得而庙，桓元父子，可享於江乡，尔朱弟兄，可祀於朔上。嗟乎！仁贤之魄，寂寞於邱陵；义烈之魂，沈埋於泉壤。何馨香之气，而用於暴悖之鬼哉？适窃奉吹嘘，庇身戎幕。每承馀论，饱识公忠之言；不远下风，尽知仁义之本。昨忝高会，敬受德音，今具贼臣之事，悉以条上。谨按《尚书》，王者望秩天地之神，诸侯祭境内之山川，乱臣不言，淫祀无取。则董卓之庙，义当焚毁。


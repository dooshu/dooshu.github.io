○才调集序

余少博群言，常取得志。虽秋萤之照不远，而雕虫之见自佳。古人云：“自听之谓聪，内视之谓明也。”又安可受诮於愚卤，取讥於书厨者哉！暇日因阅李杜集、元白诗，其间天海混茫，风流挺特，遂采摭奥妙，拜诸贤达章句，不可备录，各有编次。或闲窗展卷，或月榭行吟，韵高而桂魄争光，词丽而春色斗美。但贵自乐所好，岂敢垂诸後昆。今纂诸家诗歌，共一千首，每一百首成卷，分之为十，目曰《才调集》。庶几来者，不谓多言。他代有人，无嗤薄鉴云尔。

欧阳炯

炯，蜀人。仕後蜀，历官武德军判官翰林学士中书舍人。


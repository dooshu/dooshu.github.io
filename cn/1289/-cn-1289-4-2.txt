病形脉诊第二

病形脉诊第二上

〔一〕黄帝问曰：邪气之中人奈何？高下有度乎？岐伯对曰：身半以上者，邪中之；身半以下者，湿中之。中于阴则留腑，中于阳则留经。

问曰：阴之与阳，异名同类，上下相会，经络之相贯也，如环之无端。夫邪之中人也，或中于阴，或中于阳，上下左右，无有恒常，其故何也？对曰：诸阳之会，皆在于面。人之方乘虚时，及新用力，若热饮食汗出，腠理开而中于邪。中于面则下阳明，中于项则下太阳，中于颊则下少阳，中于膺背两胁，亦中其经。中于阴者，常从臂 始。夫臂与 ，其阴皮薄，其肉淖泽，故俱受于风，独伤于其阴也。

问曰：此故伤其脏乎？对曰：身之中于风也，不必动脏，故邪入于阴经，其脏气实，邪气入而不能客，故还之于腑。是故阳中则留于经，阴中则留于腑。

问曰：邪之中脏者奈何？对曰：恐惧忧愁则伤心，形寒饮冷则伤肺，以其两寒相感，中外皆伤，故气迎而上行。有所堕坠，恶血留内，若有所大怒，气上而不能下，积于胁下则伤肝。有所击仆，若醉以入房，汗出当风则伤脾。有所用力举重，若入房过度，汗出浴水则伤肾。

问曰：五脏之中风奈何？对曰：阴阳俱相感，邪乃得往。十二经脉，三百六十五络，其血气皆上于面而走空窍。其精阳之气上走于目而为睛，其别气走于耳而为听，其宗气上出于鼻而为臭，其浊气下出于胃走唇舌而为味。其气之津液皆上熏于面，面皮又厚，其肉坚，故大热甚，寒不能胜之也。虚邪之中身也，洒淅动其形；正邪之中人也微，先见于色，不知于身，若存若亡，有形无形，莫知其情。夫色脉与尺之皮肤相应，如桴鼓影响之相应，不得相失，此亦本末根叶之出候也，根死则叶枯矣。故色青者，其脉弦；色赤者，其脉钩；色黄者，其脉代；色白者，其脉毛；色黑者，其脉石。见其色而不得其脉，反得相胜之脉则死矣；得其相生之脉则病已矣。

问曰：五脏之所生变化之病形何如？对曰：先定其五色五脉之应，其病乃可别也。问曰：色脉已定，别之奈何？对曰：调其脉之缓急大小滑涩，而病形变定矣。问曰：调之何如？对曰：脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦大；脉沉者，尺之皮肤亦沉；脉滑者，尺之皮肤亦滑；脉涩者，尺之皮肤亦涩。凡此变者，有微有甚，故善调尺者，不待于寸；善调脉者，不待于色，能参合而行之者，可以为上工，十全其九；行二者为中工，十全其七；行一者为下工，十全其六。

〔二〕尺肤温一作滑 以淖泽者，风也。尺肉弱者，解 也；安卧脱肉者，寒热也一本下作不治 。尺肤涩者，风痹也；尺肤粗如枯鱼鳞者，水溢饮也。尺肤寒甚脉急一作小 者，泄，少气也。尺肤热甚脉盛躁者，病温也；其脉盛而滑者，汗且出也一作病且出 。尺肤烧炙人手一作炬然 ，先热后寒者，寒热也；尺肤先寒，久持之而热者，亦寒热也。尺肤炬然热，人迎大者，当夺血也。尺坚大，脉小甚，则少气，悗有加者，立死《脉经》云尺紧于人迎者少气 。肘所独热者，腰以上热；肘后独热者，肩背热；肘前独热者，膺前热。肘后廉以下三、四寸热者，肠中有虫。手所独热者，腰以上一作下 热。臂中独热者，腰腹热。掌中热者，腹中热也；掌中寒者，腹中寒也。鱼际白肉有青血脉者，胃中有寒也。

〔三〕问曰：人有尺肤缓甚一云又存瘦甚 ，筋急而见，此为何病？对曰：此所谓狐筋，狐筋者，是人腹必急，白色黑色见，此病甚。狐，《素问》作疹。





病形脉诊第二下


黄帝问曰：脉之缓急小大滑涩之病形何如？岐伯对曰：心脉急甚为瘛疭；微急为心痛引背，食不下。缓甚为狂笑；微缓为伏梁在心下，上下行，时唾血。大甚为喉吤；微大为心痹引背，善泪出。小甚为善哕；微小为消瘅。滑甚为善渴；微滑为心疝引脐，少腹鸣。涩甚为喑；微涩为血溢，维经络有阳维、阴维 厥，耳鸣，癫疾。

肺脉急甚为癫疾；微急为肺寒热，怠惰，咳唾血，引腰背胸，若鼻息肉不通。缓甚为多汗；微缓为痿，瘘风，头以下汗出不可止。大甚为胫肿；微大为肺痹引胸背，起恶日光。小甚为泄；微小为消瘅。滑甚为息贲上气；微滑为上下出血。涩甚为呕血；微涩为鼠瘘一作漏 在颈支腋之间，下不胜其上，甚能善酸。

肝脉急甚为恶言一作忘言 ；微急为肥气在胁下若覆杯。缓甚为善呕；微缓为水、瘕、痹。大甚为内痈，善呕衄；微大为肝痹阴缩，咳引少腹。小甚为多饮；微小为消瘅。滑甚为 疝；微滑为遗溺。涩甚为溢饮；微涩为瘛疭挛筋。

脾脉急甚为瘛疭；微急为膈中，食饮入而还出，后沃沫。缓甚为痿厥；微缓为风痿，四肢不用，心慧然若无病。大甚为击仆；微大为疝气，腹里大脓血在肠胃之外。小甚为寒热；微小为消瘅。滑甚为 癃；微滑为虫毒蛔蝎腹热。涩甚为肠 一作溃 ；微涩为内溃，多下脓血。

肾脉急甚为骨痿癫疾；微急为奔豚沉厥，足不收，不得前后。缓甚为折脊；微缓为洞下，洞下者，食不化，下嗌还出。大甚为阴痿；微大为石水，起脐下至小腹垂垂然，上至胃脘，死不治。小甚为洞泄；微小为消瘅。滑甚为痈 一作癃耝 ；微滑为骨痿，坐不能起，起则目无所见，视黑丸。涩甚为大痈；微涩为不月沉痔。

问曰：病亦有甚变一作病之六变 者，刺之奈何？对曰：诸急者多寒，缓者多热，大者多气少血，小者血气皆少，滑者阳气盛而微有热，涩者多血少气而微有寒。是故刺急者，深纳而久留之；刺缓者，浅纳而疾发针，以去其热。刺大者，微泻其气，无出其血。刺滑者，疾发针而浅纳之，以泻其阳气，去其热。刺涩者，必中其脉，随其逆顺而久留之，必先按而循之，已发针，疾按其痏，无令出血，以和其脉。诸小者，阴阳形气俱不足，勿取以针，而调之以甘药。

问曰：五脏六腑之气，荥俞所入为合，令何道从入，入安从道？对曰：此阳脉之别入于内，属于腑者也。问曰：荥俞与合，各有名乎？对曰：荥俞治外经，合治内腑。问曰：治内腑奈何？对曰：取之于合。问曰：合各有名乎？对曰：胃合入于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉。按：大肠合于曲池，小肠合于小海，三焦合于天井，今此不同者，古之别法也。又详巨虚上廉，乃足阳明与小肠相合之穴也，与胃合三里，膀胱合委中，胆合阳陵泉，以脉之所入为合不同。三焦合委阳，委阳者乃三焦下辅腧也，亦未见有为合之说。

问曰：取之奈何？对曰：取之三里者，低跗取之。巨虚者，举足取之。委阳者，屈伸而取之。委中者，屈膝而取之。阳陵泉者，正立竖膝予之齐下，至委阳之阳取之。诸外经者，揄伸而取之。

问曰：愿闻六腑之病。对曰：面热者，足阳明病。鱼络血者，手阳明病。两跗之上脉坚若陷者，足阳明病，此胃脉也。






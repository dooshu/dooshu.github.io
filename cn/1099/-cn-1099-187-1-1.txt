○修書陳言疏 【 修會典】

臣等奉　命修大明會典、各該衙門、未見送到冊籍、未見編纂、臣等私家先將舊典各書翻閱、竊見洪武初年。天下田土八百四十九萬六千頃有奇。弘治十五年。存額四百二十二萬八千頃有奇。失額四百二十六萬八千頃有奇是宇內額田存者半失者半也賦稅何從出國何從足耶臣等備查天下額數。若湖廣額田二百二十萬。今存額二十三萬。失額一百九十六萬。河南額田一百四十四萬。今存額四十一萬。失額一百三萬。失額極多者也。不知何故致此。非撥給于藩府。則欺隱于猾民。或冊文之訛誤也。不然何故致此也。若廣東額田二十三萬。今存額七萬。失額十六萬。又不知何故致此也。葢廣東無藩府撥給。疆理如舊。非荒據于寇盜。則欺隱于猾民也。由洪武迄弘治百四十耳。天下額田巳减強半。再數百年。减失不知又何如也。伏望　敕行戶部考求洪武初年額田原數。備查弘治十五年失額田數。今日額田實數。送舘稽纂焉。仍乞　特召戶部尚書詢之曰、洪武初年。甫脫戰爭。人庶鮮少。田野多蕪田額宜少也乃猶墾闢八百萬頃。今奕世承平。人漸生聚。田野盡闢田額宜多也乃猶失額四百萬頃。總國計者若何為心乎。天下有司受猾民賍利。為之欺隱額田。蠹國害民弊無紀極。次年造籍冊獻田額數。盍預行法處之乎。再按天下戶口。洪武初年戶一千六百五萬有奇。口六千五十四萬有奇。時甫脫戰爭。戶口凋殘。其寡宜也。弘治四年。承平久矣。戶口蕃且息矣。乃戶僅九百一十一萬視初年减一百五十四萬矣口僅五千三百三十八萬視初年减七百一十六萬矣　國初戶口宜少而多承平時戶口宜多而少何也伏願再　敕戶部覈實洪武弘治逓年戶口原數。今日戶口實數。送舘稽纂焉。俾司國計者。知戶口日减。費用日增。思所以處之也。再按天下藩封。戶部題稱洪武初年。山西惟封晉府一王。歲支祿米一萬石。今增郡王鎮輔奉國將軍中尉而下共二千八百五十一位矣。歲支祿米八十七萬有奇。由一萬石增而八十一萬石。則加八十七倍矣。臣考山西額田。初年四十一萬頃弘治十五年存額三十八萬頃。减額者三萬頃矣。祿米則由一萬石增而八十七萬石。額田則由四十一萬頃减而三十萬頃。此山西額數也。舉山西而推之。天下可知也。伏願　敕行禮部。備查洪武初年各省藩封位數幾何。今日位數幾何。行戶部備查祿米總數初年幾何。今日幾何。覈實送舘稽纂焉。俾司國計者知賦稅日减祿米日增。思所以處之也。再按天下武職。洪武初年。二萬八千餘員。成化五年。增至八萬一千餘員。錦衣衛官。洪武初年二百一十一員。今增一千七百餘員。由二萬而八萬。增四倍矣。由二百而一千七百增八倍矣。臣等考天下額田初年八百萬頃今僅四百萬頃。夫額田賦入則由八百萬减而四百萬軍職員額。則由二萬增至八萬。此亦成化以前之大畧也。弘治以後。未之稽也。伏望　敕下兵部備查洪武年間。武職大數幾何。今日大數幾何類為冊帙送舘稽纂焉。俾司國計者知額田减一倍軍職增四倍。思所以處之也。再按天下文職。洪武初年官有定額。故數易稽。今冗員日多。職守日紊。數亦難稽。臣等博考前古。若光武中興。鑒世官冗之弊。裁省天下四百。州縣官止七千五百餘員。額數極少者也唐制文武官一萬八千八百餘員。額數適中者也。宋制文武官二萬四千餘員。額數極多者也我朝自成化五年。武職巳逾八萬矣。合文職計之。葢巳逾十萬矣是職員極冗未有甚于此時者也是供億所以日乏。民日益困也。伏望　敕下吏部詳查洪武年間。文職幾何。今日冗職幾何。裁革幾何。通文武職員幾何。送舘稽纂焉。俾司國計者。知官愈多則國愈困。民愈病。思所以處之也。再按內臣監局官員。伏讀　皇明祖訓置職甚詳。惟弘治年間。儒臣失考。不及纂述致我　皇祖聖制所以嚴內外之限。慎宮閫之防。建昭代之矢?見。立萬世之極者。人不得知之。伏望　敕下禮部。行司禮監備查洪武年間各監局職掌何如。員數何如。列聖以前。　欽差事例何如。今日員數何如。送舘稽纂焉。臣等竊觀周禮內臣之職。統之天官。今監局事例。多由禮部。若欽遵　祖訓。添修內臣職掌請編列禮典亦　聖朝禮以制治之理也若刑工二部都察院。凡累年匠役之制。宮府供需之式四方料物之凖。律令異同之宜。我　太祖皇帝有定典在。惟弘治年間。庸臣舞智。更為新例。陰壞成憲多矣。伏乞　敕下廷臣。共加酌議。凡累年事例。有陰壞　太祖成憲者。俱從削黜用訂積年之謬。定天下可行之法。亦萬世太平之幸也。再按修書舊例祗憑各部造送籍冊、是致多訛若各衙門官各一員共事編纂、則事例原委部官能自清理、仍得算術二人、以備算數、則訛舛貨賦、按籍覆焉、可尋源察也、伏望再　敕禮部行各衙門送官一員入舘供事、及取算術二人、專稽戶口田糧、官祿訛舛之數、以供稽纂役、以逭臣等乖謬之罪、以不負　聖明任使、寔臣等不勝幸甚、


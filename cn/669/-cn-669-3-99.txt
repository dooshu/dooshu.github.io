99　丕子讀爲負子


「若爾三王，是有丕子之責于天。」史記魯世家以「丕」爲「負」，索隱引鄭玄曰：「丕讀曰負。」下云：「此爲負者，謂三王負上天之責。」隗囂移檄曰：「庶無負子之責。」見後漢書本傳。蓋本此。「本此」，謂本史記。晁以道解「丕子之責」，如史傳中「責其侍子」之「責」，蓋云上帝責三王之侍子，指武王也。

【元圻案】朱子語録云：「『有丕子之責于天』，只有晁以道説得甚好。他解『丕子之責』，如史傳『責其侍子』之責，蓋云上帝責三王之侍子，侍子指武王也。上帝責其來侍左右，故周公乞代其死，云以旦代某之身。」〇書正義引康成云：「丕，讀曰『不』。愛子孫，曰『子』。元孫遇疾，若汝不救，是將有不愛子孫之過，爲天所責。」釋文：「丕，鄭音不。」與索隱所引鄭説異，豈康成固有二説與？






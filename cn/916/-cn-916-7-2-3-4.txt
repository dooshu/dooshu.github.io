【赠张徐州谡诗】

田家樵采去。薄暮方来归。还闻稚子说。有客款柴扉。傧从皆珠玳。裘马悉轻肥。轩（黄氏杜诗注作轻。）盖昭墟落。传瑞生光辉。疑是徐方牧。既是复疑非。思（《诗纪》云。一作怀。）旧昔言有。此道今已微。物情弃疵贱。何独顾衡闱。恨不具鸡黍。得与故人挥。怀情徒草草。（○六臣本《文选》注云。五臣作忄蚤忄蚤。《诗纪》云。一作忄蚤忄蚤。）泪下空霏霏。寄书云间（草堂诗笺作中。）雁。为我西北飞。（○《文选》二十六。《诗纪》七十七。又草堂诗笺十五遣兴诗注引飞一韵。黄氏集千家注杜工部诗史补遗二引归、扉、辉三韵。）


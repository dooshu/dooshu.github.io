○为星变陈乞状

臣某言：伏以谪见天文，以警在位，稽於前史，皆有明征。臣某中谢。臣才非时须，量乖公器，因缘门荫，遂忝货资，出入藩宣，已逾三纪。早负素餐之责，常愧周行，老无黄发之谋，空窃高位，夙夜思省，冰炭在心。近伏见荧惑顺行，稍逼上相，实惧天谴，以致身灾。武德七年，荧惑犯左执法，右仆射萧逊位；贞观十五年，荧惑犯上相，左仆射高士廉逊位。国史之内，此例至多。臣人微才轻，位忝上相，倘冒恩宠，犹自怀安，忽至颠齐，必伤元化。虽竭诚报国，心不愧於神明，尽礼事君，志实贯於冰雪，所虑物忌其满，天与之灾，兢惶，不知所据。伏望圣慈察臣单绪，海内孤根，百口童蒙，仰臣覆露，一门宗祀，须臣主持，特免上公，退归私第。所冀中衢击壤，复比於尧君，旧晨悬车，不惭於汉相。臣不任祈恩皇迫之至。


筠江歌答周伯衡

伯衡按部筠州，有《筠阳江路谣》及《乌山云松》《怀友》诸篇。又贻余长歌，为之抚节而吟云尔。
筠州江路阻且修，美人弭节行夷犹。
童谣野歌三太息，乌山落日啼猿愁。
人情弃旧如敝屣，云松胶漆何绸缪。
长歌似同谷，短歌似秦州。
君兮君兮，何独长吟永叹怀古今而慕匹俦。
愿得千石酒，与君相拍浮。
愿得双飞龙，与君同遨游。
君闻我歌还泪流，安得并辔昆崙丘，与君清啸凌十洲。
我发为君白，我兴为君发。
鸟兽怒号，洪涛汩没。
伯牙成连安在哉，雾雨冥冥沈海月。
东流逝不停，沧溟会当竭，人生哀怨何时歇。
君不见，凤与鸾。
出丹穴，啄琅玕。
高飞天路绝缯缴，何必珠树始盘桓，请君莫歌行路难。



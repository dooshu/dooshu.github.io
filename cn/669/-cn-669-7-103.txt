129　沐粱沐稷之義　禮别嫌明微


「國君沐粱，大夫沐稷，士沐粱。」司馬公曰：「禮别嫌明微。大夫貴，近於君，故推而遠之，以防僭偪之端。士賤，遠於君，雖與之同物，無所嫌也。」

【元圻案】禮器：「君子之於禮，有順而摭也。」正義曰：「摭，猶拾取也。謂若君沐粱，大夫沐稷，士用粱，士卑不嫌，是拾君之禮而用之也。」〇長編一百九十七：仁宗嘉祐七年：「冬十月，時學士院新定後宫封贈父祖制度，皇后與妃皆及三代。諫官司馬光等上言：『大禮之所謹，在于尊卑之分，别嫌明微，故國君沐粱，大夫沐稷，士沐粱。蓋以大夫貴近於君云云，無所嫌也。皇后敵體至尊，母儀四海，六宫之内，無與等夷。妃品秩雖貴，而皇后猶爲女君，今封贈之典混而爲一，臣實懼焉。』」






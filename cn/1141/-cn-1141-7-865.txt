之莱行同诸公赋为宋荔裳

之莱山，俯沧海。
上有悬崖古篆千春在，繄谁辨者问真宰。
支连不其与之罘，安期羡门来可待。
祖洲徐福终渺茫，不死之药谁能采。
人生行乐良独难，相逢但愿长加餐。
不见觥筹交四坐，满堂尽是心所欢。
葡萄之酿倾大斗，华灯绛蜡烧铜盘。
更阑月落重援简，高唱叠和青琅玕。
宋公本是莱阳客，出入仕宦声煊赫。
负气能教山岳移，狂歌但苦乾坤窄。
中间猛虎来啮人，往事伤心骇魂魄。
谁知九死仍赐环，圣主恩深臣节白。
客亭共把孔融樽，书带犹生郑公宅，劝君一饮尽一石。
遭遇如君天下稀，苍生待泽今为谁。
十年报主好努力，还忆丹崖碧海期。



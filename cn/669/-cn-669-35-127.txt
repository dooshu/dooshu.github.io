127　桀惑末嬉好琬琰　桀伐岷山得琬琰二女


吕氏春秋慎大覽：「伊尹奔夏三年，反報于亳曰：『桀迷惑於末嬉，好彼琬、琰。』」注云：「琬，當作『婉』，婉順阿意之人。或云美玉。」按紀年卷上云：「桀伐岷山〔一〕，得二女，曰琬，曰琰。斲其名於苕華之玉，苕是琬，華是琰。」【原注】注非。

【何云】注誠誤，然紀年要是僞書，或因吕覽之語而誤撰也。

〔一〕「岷」，原作「珉」，據元刊本、清嘉慶本改。






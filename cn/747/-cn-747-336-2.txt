○皇帝即位贺上皇表

臣真卿言：六月二十七日，伏承贼陷潼关，驾幸蜀郡。李光弼、郭子仪等正围博陵郡，收兵入土门。王师既还，百姓震恐，忧惶危惧，若无所归。臣不胜悲愤之深，遂遣脚力人张子间道上表。犹恐不达，又差招讨判官信都郡武邑县主簿李铣相继间行。铣及子前後并到灵武郡。奉皇帝七月十二日敕，伏承陛下命皇太子践祚改元，皇帝上陛下尊号曰上皇天帝。臣及官吏僧道耆寿百姓等，蹈舞跃，不胜感咽。其张子回，皇帝授臣工部尚书，兼御史大夫；其李铣回，又授臣银青光禄大夫。顾以庸微，频叨宠命。道路隔绝，辞让无由，进退失图，伏增惶惧。窃以逆贼安禄山，孤负圣恩，凭陵县，祸盈恶稔，尚稽天诛。今皇帝抚军，苍生贾勇，丰镐河洛，指期可平。伏愿陛下垂拱颐神，以睹廓清之庆。臣官守有限，不获随例阙庭，无任恳款悲恋之至。


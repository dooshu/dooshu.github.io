○复张骏书



吾过为士大夫所推，然本无心于帝王也，进思为晋室元功之臣，退思共为守藩之将，埽除氛埃，以康帝宇。而晋室陵迟，德声不振，引领东望，有年月矣。会获来贶，情在暗室，有何已已。知欲远遵楚汉，尊崇义帝，《春秋》之义，于斯莫大。（《晋书·载纪·李雄传》，张骏遣使遗雄书，劝去尊号，称藩于晋，雄复书云云，又《十六国春秋》七十七，案，华阳国志九作雄引见谓曰云云，帝王也下有贵州将令行河沙常所希冀二语。）

李寿

寿字武考，特季弟骧之少子，雄僭号，拜前将军，督巴西军事，迁征东将军，又迁大将军、大都督、侍中，封扶风公，录尚书事，进封建宁王，期嗣位，改封汉王，领梁州刺史，以晋咸康四年废期，僭即皇帝位，改元汉兴，改国号曰汉，至晋建元元年死，在位六年，谥曰昭文帝，庙号中宗。




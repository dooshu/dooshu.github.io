○上內閣趙沈二相公及大司馬 【 征播】

初龍入境後、得酋進兵之報、知其自分不赦、逞於一决也、時兵將俱無、虜有失陷、因行一牌於該道令詰責之、大?言酋雖奉有勦　旨。然部覆尚欲行勘此其人尚在死生之間。今何為稱兵犯順。自投死地。併其一線生路而自塞之。是何人撥置伊有何寃情。查明報速葢假示撫形以惑亂之也文至而綦江巳破且盛言必取重慶。該道不得巳。仍以原文諭之總兵又以一旗招之。酋雖知非真。然不無希望。遂亦具文往復。一往返間我計巳得此致人之術也遲疑不進者數日。而我兵近渝者漸巳調到、酋知重慶難下。只須止兵。今則兵到重慶者業巳滿萬。攻不足。守有餘矣。使酋當時長驅直擣。全蜀可虞。今則門戶巳堅。堂奧益固。亦天之不欲亡蜀也。但蜀兵脆弱。土司兵觀望戰固不能。守亦難久。若酋再以全力持久。坐困一城。終属可慮。必須得陝兵浙兵。乃於戰守有賴。故川人望外省兵。如農望歲。不知今巳得請否、惟台臺垂神是禱、酋先年原無逆節。亦無遠略惟邇來我所以處置者全未得宜。唐世姑息藩鎮皆然剿一番撫一番皆為彼增一番兵力長一番雄心今則公然有不軌之心。萌割據之志矣。諸凡上下文移。舌劍唇鋒、總是反書、無容更僕、幸今方內少事。得以專力圖之。若以天之靈。滅此大憝而後朝食。真為潛消無窮之禍。而宗社生靈之福也。查先年蜀中都蠻叛逆、成化時程尚書信征之。用師十八萬。而無成功。萬曆初曾廵撫省吾征之。用師十四萬。乃克平定。今播州之險不下九絲。應龍之狡。十倍都蠻。三省用兵。非十萬以上。難以奏效。總之蜀六萬。黔楚各三萬。再减亦須十萬。更减則非十全必克之道矣。俟兩省總兵到。防守巳固。方可上陳。今則且只自守。無暇言剿也。錢糧約用百萬。川湖二省。或可搜括。貴州空虛。必難措處。從來貴州尋常兵餉。取助川湖。今兩省亦在用兵。難以他餉。查雲南有原借四川二十萬。今雖議允發還貴州。恐彼處一時難以如數。兩廣福建庫銀尚有積餘。一處借十萬。則貴州方可足招兵之費。此無論攻與守。皆不容巳者也。伏惟台臺垂炤


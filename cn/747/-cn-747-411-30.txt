○授崔宽侍御史知杂事制

敕：朝散大夫守尚书考功郎中长春宫使判官赐紫金鱼袋崔宽，南台是两丞之亚，以久於其职者参领群务，近制或选尚书郎，累更执宪，著称一时，多以本秩行御史曹事。以宽介直方洁，秉彝守中，学可辨政，文皆达理。试用有绩，素知其才，近司考课，事任犹简。足以兼济，存乎使能，伫扬峻风，无或废命。可兼侍御史知杂事如故。


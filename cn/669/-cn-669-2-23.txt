23　進真朋退僞朋


「大蹇朋來」，進君子之真朋也。「涣其群」，退小人之僞朋也。【原注】泰言朋，否言群。

【元圻案】歐陽公朋黨論曰：「小人之所好者利禄也，所貪者財貨也，當其同利之時，暫相黨引以爲朋者，僞也。君子則不然，所守者道義，所行者忠信，所惜者名節。以之修身，則同道而相益；以之事國，則同心而共濟，此君子之朋也。故爲人君者，但當退小人之僞朋，用君子之真朋，則天下治矣。」






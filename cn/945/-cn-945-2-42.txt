次韵奉和知府温尚书送致政朱侍郎十六韵

拜章纳禄便归休秘殿亲辞十二旒阁笔罢批丹凤尾拂衣初下六鳌头非缘荆渚依刘表定欲箕山访许由北阙子牟终眷恋南朝安石本风流明庭顾遇违三接别墅生涯治一丘身健宁烦策鸠杖心闲无复梦刀州素风有子堪传遗禅论将谁共对酬白璧赐多应尚在黄金散尽不须留人钦雅誉芝兰馥帝忆嘉言水石投祖帐特令开上苑归帆那肯待高秋【侍郎辞日上令待秋凉即路坚请便行】几程邮驿经浓暑千里山川见旧游已是抛官玉堂署尚思陪宴井干楼时裁奏牍犹规谏旋写丹经自校雠乡里高门表隂德国朝惇史纪嘉猷枌榆旧业须重葺香火前缘莫废修岁计将何资伏腊龙阳千树木奴洲


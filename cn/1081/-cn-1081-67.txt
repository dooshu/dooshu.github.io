卷六十七

<集部,别集类,明洪武至崇祯,怀麓堂集>

钦定四库全书

怀麓堂集卷六十七

明　李东阳　撰

文後稿七

记

新修平阳府城记

平阳城国朝洪武三年都督冯公某所建也历百有余年日益圯废都察院右佥都御史魏公绅询於布按二司曰是不可不修也於是檄知府杜君忠领厥事通判王铎身董治之会物为费计直受饩丈累尺积刻日而卒肇工於庚申之春迄辛酉之冬而成凡为城四面周袤二十里面各一门门各为楼一四隅楼亦各一而差小门又各为二厢共五十有六楹为铺舍九十有六门之马道八十有九丈城之上有垣为丈五百九十有六惟东一面则卫指挥张璿钱清所修而铎之功实居其三皆因旧为新增卑为崇拓隘为闳土石山积畚锸云布及其成而观之崭然而高截乎其方坚厚严缜卓为巨丽回视曩昔若未始有者而吏忘其勤民不知劳君子谓是役者役之善者也按汉郡国志河东平阳实尧之都晋地道记云尧城在焉说文括地志又称陶丘濮州皆有尧城去古既远未知孰是而平阳之说为近然战守版筑之事二典所不书而茅茨土阶见诸传记则虽宫阙有所不暇於城何有博物志以城为禹所作平成之後武卫之奋理或有之尧之地或以都邑故名之曰城亦未可知也世殊势异不得已於外攘设险守国之义至周大备散见於易诗春秋礼记之间者不絶以为不如是不足以为国也论者乃谓在德不在险故城郭不修犹以为非国之灾然则恃此以为治者亦末矣今天下藩府类多城郭而西北尤备平阳披山带河背负关陕戎卫所在馈运所集城之制尤所不可阙为有司者遭际承平狃於无事坐视废坠不加之意而顾以劳民为解或不能说以使民而以无益之事劳之其视此岂不远哉於此见廵抚之善令藩宪之美政良有司之各举其职也且平阳之民旧称勤俭服劳温恭克让有尧之遗风推是以往富而教之则凡利用厚生之功亲上死长之效将无不至不止乎守内攘外之具已惟天下之事难成而易坏事事而举时时而继然後可以言治是役之难亦岂非後来者之责哉通判君以书来请纪岁月因具述其事如此

重修尼山宣圣庙记

尼山在今兖州之邹县去曲阜阙里宣圣庙六十余里峙为五峯其中峯则宣圣所取以为字与名者也五代周显德间鲁守赵某始建圣庙宋庆历间文宣公宗愿修而复废元至顺间衍圣公思晦请复之後至元间乃建庙置书院季世兵毁无复存者国朝永乐戊戌衍圣公彦缙以私财修之岁久皆坏弘治已未今衍圣公弘泰复议修之巡抚右副都御史何公监曰此有司之事吾徒之责也乃以属知府龚君弘会财庀工规画综治既精既密廓大成殿为间五为寝殿亦如之增启圣王後殿修泗水侯沂国公及毓圣侯诸殿又增书院为後堂及左右庑其为间各若干以及庖库亭井之类皆备凡为殿与院各为门垣以相限别而为大门一以通出入总名之曰尼山宣圣庙者从其重也窃惟天地之气絪緼变化为人为物天主生地主成时运岁月属乎天山川土壤丽乎地时与地各异而所以为人物者不同人得气之灵圣人又得其最灵者故於时与地皆不可以常得由尧舜至於汤由汤至於文王皆五百有余岁而後一见又自文王至於宣圣亦然夫以二帝三王间世迭出道之废也旋相为兴及周以後天将悯圣治之不复见也宣圣之生於此固宜吾宣圣者虽不得位然修道立教以贻万世乃古帝王之所不及是固元气藴结之深且久亦独非锺萃孕育之厚有以致之然乎鲁以周公所封遗风善教为诸国望其山之大者为岱宗尼山者岱之攴而秀者也宣圣之出於此亦宜然则顔氏之祷载诸史传徵诸名字盖亦有之而非待此而生也宣圣之道徧天下及後世故凡衣被光泽者皆祀而报之上自朝廷下至州县着为恒典而阙里林庙则以嗣衍圣公主其事尼山之庙以二月为生辰九月为忌日一岁再祭而山之神亦附祭焉夫魂气之飞扬固非体魄归复之比然因生遡原报本反始之举有之而不敢废兹庙之制诚不可以或弛也为孔氏後者覩圣人之音容而不可得则求之庙庭庙庭而不得则求之林墓林墓而不得则又於兹山兹庙求之仰止景行念尔聿修之意可以油然而生矣圣泽所庇不愈远而无穷哉况天下之学者仕者或游或寓之此而求焉其为益不亦大且博哉若谓圣人之道无所不有圣人之神亦无所不在有不专乎此者则论其理之凡而非所以论祭之义也东阳之女实归於今公之从子闻韶故公以庙事属为记以告後之莅兹土者

修建易州学记

易州学之敝久矣弘治戊午新安戴侯敏来知州事始修建焉盖自下车以来观於学之西南隅有道观屹然而峙势若相掩乃起而叹曰吾不能而彼能之何心哉会风雨大作庙之椽瓦益坏不可支监察御史陈君玉提学畿郡以兴教作人为己任檄诸有司严饬学舍侯意益决又值岁旱重烦民力取官之赢财而不足於是州之老长偕大夫士之家居者争辇巨木助之肇工於庚申春三月聚粟於学召窭民数百辈食而佣之趋者踵接既而边报沓至军需甚亟侯应答之暇不忘兹役迨秋九月而成其为制则迁旧庙於学堂之左为楹数倍高广称之东西庑为间三十六戟门之为间三外为泮池旁翼以庖库南为棂星门若堂若斋及讲室馔舍射圃诸制皆因旧为新宏敞壮丽恒制所不及约其费若不赀而综理规画各中其会故不劳而事集其速且大如此也嗟乎孔子称性近而习远自非上智未有不成於习者其所谓习又有时与地之异必久而後成焉易州在古为慷慨悲歌之地历汉及唐不过弓矢甲胄之区石晋以後羣雄递兴辗转窃据而沦在边徼旋亦失之我国朝地在甸服王化所先被渐涵浸渍百有余年世仁之泽不止乎胜残去杀而已故章缝衿佩之士诵诗书而服礼义者彬彬其盛习之善於此固可徵也顾法久则玩学久则荒提撕警厉以成其习者必资乎教而所谓教必以明伦复性为本而诱掖导示之方禁治防遏之制皆不可阙然非有地以施之则亦无所用其力者兹役也独非良有司施教变习之地哉士之生得其时又得其地又得良有司者起而治之其不力去污染勉加修治求成其习复其性以为天下用则谁之责也世之为教者每患於学之不成为学者则诿於教之未至予於兹役盖嘉有司之贤而不能不厚望於士也某某上京师介州人请予记於是乎书

楚观楼记

武昌谯楼在楚王府後布政司前数十武黄鹄山之上宋元以来故址尚在负隂面阳得地之胜国朝洪武初既建以藩议弗协未久而废历百余年莫有复者弘治己未布政使徐公源朱公瓒谓钟鼔无节则无以警衆出令乃请於今王国复其旧规制甚伟及徐公擢去今布政韩公镐踵而成之抚按诸君实主其议知府某君某以下董其役会工命徒不亟不徐越三年辛酉某月而毕鼖皷既设厥声孔扬晨昏蚤暮之候出入作息之节若令於一人会於一庭凭阑而眺南则武昌诸山左右环列藩府雄峙?闠分布北则大江西来沃野长袤殿庭宫宇隐约於遥空远汉间韩公乃名其楼曰楚观落成而燕客有在坐者举而问曰楼之作凡为皷设也军法以金鼔为耳旌旗为目彼钟与皷者皆耳之事也而以观名无乃弗类乎公曰古之楼以谯名者取嶕嶢之义以其高也後乃寘钟皷以为警备然其为制则非特尚耳而目之义存焉盖耳目之所在必虚空洞彻四逹不蔽而後能发使凡卑湫隘之区厄塞掩蔽之处则虽冬镗鞳日相寻而不絶其有闻焉者寡矣唐虞所谓明目逹聪二者盖不可以偏废故自汉京置皷於楼以备警盗齐之李崇宋之张希顔皆以善政载在国史唐之李磎韦庆复为楼着记词场文苑亦侈言之逮今後世自京师以逹於天下未有能废焉者也且皷之为器本乐之类也顾名同而用异用之楼者非直以节出入闲内外所以号令政事皆於此乎助斯楼也固政之不可阙者乎今夫连山大江旷野空谷禽鱼草树风云月雾百凡之形状不出几席而得之目睫固荆楚之大观也声之发於此者必能超尘壒而出烟霄凡有耳者皆得之以为提撕振厉之地盖一举而二义关焉若任耳而弃目非吾辈之所为计也客乃颔之而去退而询诸湖之人皆称韩公为政勤外精内博观而广听盖欲振一方之治以纾九重南顾之忧因指斯楼而谓曰此其一事也客上京师谓予亦湖人则以告予予旧与韩公同朝方喜其为父兄宗族之福因忆曩时经过而未有见者壮公所为记所由始寓而归之俾近者刻之坚珉寘之楼以告後来若布政按察诸公皆能赞相先後以成嘉绩而抚按之风裁并於是徵焉若府县羣属有事於斯役者彚而书之碑後

景州庙学重修记

监察御史陈君玉督学北畿檄诸郡县以兴教育才为事乃至庙学廨舍罔不注意比为予道马景州驭之贤而及其庙学之胜既而景州训导率其诸生以公务上京师出所为图请纪其事於石盖景为河间要地旧有学学有庙岁久敝陋存不过十二弘治丙辰马君始知是州图新其故顾公帑匮竭无能为计养民畜财三年而有成效曰可矣乃会材僦工拓地絫址构大成殿八楹左右庑各二十有一楹前为戟门门之东为神厨神库为宰牲之所其楹各四西为致斋之所其楹八又前为棂星之门门东西为绰楔四又前为屏墙数丈以障行者总之屋以间计者七十有四焉庙之东为学门转而西至殿之後为泮池池有桥桥之後为堂曰泮宫其楹四又後为明伦之堂又为後堂楹皆如殿之数而差小堂之左右为肄业之斋会馔之堂楹皆如泮堂後堂之左右为号舍楹各视庑之半环而南为东西仓楹皆如斋之一又以其後之隟地为廨宇视号舍之楹几倍学之东隟为射圃圃有亭曰观德之亭楹亦如斋而差广屋以间计者一百一十有七焉夫自唐虞设官以教胄子而天下化之学校之法至周乃备其间羣圣人者皆以其道为治为教治衰则教亦随之羣圣之道至孔子而明故天下举其道而归之孔子凡所为学皆孔子之道也因其道而报本反始於是祭之义生焉道在万世则万世祀之天下之学者不得徧祀羣圣而得祀孔子以及於万世者其教存焉耳故学之有庙虽不待於禁令而莫之敢阙岂非秉彛好德之心无以异哉且祭起於学而所谓祭者亦学之所有事故自观孚萃聚以至於升降作止之节必学而後能由是而推之生三事一之义则定省甘旨以事其亲冠裳职位以事乎君者皆於此焉得而况养志循理之孝致命尽节之忠又其所恃以为本者乎孔子亦谓郊禘之礼可以治国盖以此也若徒日诵月课以为功高拱长揖以为礼则为学之末务後世之通弊岂独於祭然哉而况并此而失之者哉方今圣天子谒庙视学以孔子之道治天下而天下之贤有司者皆勉承之不怠畿郡之地教泽之所深被如是州者宜有所感发振厉以成真才着实用不徒为观美之具於此也愿诸士子相与成之因次第其始末以为记

植本堂记

慈谿姚氏有堂曰植本堂盖自宋郡守嗣宗居越之云楼四传有曰榛者为乡隐君子始迁慈谿构室於联桂坊之右以居而斯堂作焉为是名者以示祖德垂世训也又十有八传而其堂犹存历元至国朝前後閲百数十年而甲第簪绂之华不絶登斯堂而姚氏之文献可识也夫物以植名者必其本深而後末茂凡天下之植皆然矧人乎哉夫人本乎祖者又必植德树业而後可传父以传之子子以传之孙士有恒学农工商有定业各视其所植以有成为子孙者能保其所植而不废盖亦鲜矣若越世出类不待植而自发者几人哉姚氏以文学发於累代图史之具弦诵之业自髫丱至於颁白少者壮壮者老其所研究而砻习之者皆是物也用是取科第登宦藉若灌而茂稼而获然固子孙之盛且贤而其始之植之者亦恶可忘哉故登斯堂而文献之所自出者可遡而见也古者以堂构喻家国盖徵诸一再世之间已以为难况历若干年而所谓堂者固存即其小可以徵其大然则姚氏之所当保者不独斯堂而堂也亦其一也故以次第其世系官职及名堂之义为记

山行记

弘治癸亥冬十月予有事於申邸之园园在都城西五十里兰山之麓丙申朏晨出郭沿官河北堤并西湖至瓮山圆静寺忆昔所登皛庵者停肩舆缘石磴而上则有平甃新构屋前後栉比层波远树平田旷野已不复见慨然感之乃遽去转湖西入功德寺寺盖宣德间所建甚弘敞後殿尤极精丽殿柱及藏经笥皆锥金锥金者布金於地髹彩其上以锥画之为人物花鸟状若绘画然又有刻丝观音一轴县於梁际刻丝者以丝刻为画非绣非织别为一法殿後有毘卢阁阁两檐八角高七八丈而已时予壻衍圣公孔闻韶知德闻予兹行乃与偕南至玉泉亭宣庙所驻跸处泉寒不可饮勺而翫之又至华严寺寺有洞五其下洞凿为方室深可二三丈东壁有元耶律楚材诗刻尚存缘厓上数折径仅容足约半里许至絶顶乃昔与杨都宪应宁所登有一僧结草为衣出洞揖客其西壁有予所题诗已为人涤去予笑曰吾诗固非纱笼中物也因忆予尝数游实不知有上洞吾子兆先时为童从予游忽自上趋下云更有佳处自是始知之而今不可作默然自伤者久之诸君不识也旋降至下洞欲往香山日已昃知德辈还宿功德予独向西南可十五里历重冈入杏子口至善应寺宿焉丁酉拟登平坡山雨不絶仆隶皆畏莫敢进予决策径往出门而霁乘舆入云雾左右顾涧水深不可测数折始及寺寺乃元故刹宣德间修之改名圆通斩石为址凡为殿五层最上有小殿极峻险前俯巨壑无涯际僧言每日霁则见都城九门三殿皆隐隐可识真一方奇观予昔所未到盖为羣议所尼为之一快寺距申园不数里既竣事日复昃不可归乃循翠微山而北求所谓香山者再失道抵暮始至则知德辈已在若相迓然因共宿永安寺来青轩轩居山半俯瞰岩树色青黄相杂僧曰山中授衣候惟视此耳戊戌徧观寺宇中凿石为磴数十级级仅容跬势甚峻予忆尝径陟下且半进退不可几若韩昌黎华山絶陉状乃巡廊而上见其殿阁崇丽与平坡并峙出自北门缘厓二里许至洪光寺地益峻上有碑称成化间太监郑同所建凡费银七十万两因询知香山为正统间太监范弘所建视此尤倍其费当益多然不可纪也降而东北十余里由华严山後经诸公主园入金山口复过功德不入折而北西登妙应寺凭栏望湖水如圆静旧址而空阔过之东北行二十余里又北至静虚观登土山山可百步高四三丈有树数百风??有声髪尽竖不可久驻亟降至畏吾村墓舍少憩而还比抵家日又晡矣噫汉之五陵唐之曲江皆神州名胜地词人墨客动侈言之西山为本朝胜概予实京产顾限於官守不得时至自备员台阁以来如兹游者仅一见而已孤登独眺固不若羣游衆乐之为慊舞雩童冠非仕者所有事信宿之际为兴已不齐则是行也诚不可以不纪诗五言十首彚録於後共为卷

重建福州府学孔子庙记

本朝孔子庙徧天下然不特设设必於学盖自国学以至於州县皆然若隆替举废则存其人视其所为政而莫有同者焉福州府学旧有庙在学宫之西洪武初改僧寺为之制颇隘监察御史卫辉陈君玉来按其地既庙谒帅师生环而瞻之曰是不可以不治乃谋於布按下府若县发公帑聚财物命工役伐木凿石冶铁陶瓦卜而将事殿以间计者增五之二广以丈计者增十之二崇增六之一庑为间各十有一辟而广之迁其所谓学舍者戟门棂星门崇广皆有加易神厨於泮宫门之东其南为书楼以贮旧籍别置乡贤名宦祠於戟门之外以其地为库贮俎豆金石诸器又累甎为垣覆以瓦墁以赤埴表里钜细秋毫非故物也於是亷陛高耸周阿严峻髹采焕发蔚为伟观凡用金以两计为二千八百工以日计为二万一千而时以月计者九自壬戌之七月至癸亥之四月朔之七日释奠於先圣而告成焉教谕某某辈曰是不可以不纪乃具书遣使以请於予夫孔子之道在人心无远近古今之间故自家国逹於天下无所往而不可当其讲道杏坛辙环天下从之者大抵多邹鲁之士也然天下之人苟暴不至阳虎恶不至桓魋未始不倾心焉盖閲二千年之久五服九州之远非独官署所在法制所当为凡有血气有知觉具秉彛好德之心者皆然也顾其训法在六经者或剽窃以为文辞或凭藉以取功名而所谓道若判不相涉则虽庙庭以为尊俎豆以为富徒以为具文观美而止而亦何益哉且自科举之法行士之用世者不能不假文辞以出然其所为用者舍是道其奚以哉闽自秦汉以来未见史册唐常衮为观察始用文学教之乃有登名进士如欧阳詹之徒者尝考詹之遗文与韩昌黎所为叙述则詹固以文辞为功名者而止尔及宋道学之说兴若杨龟山李延平诸先生皆能推尊孔子之道至朱子而大发明之後之见於道学传者甚衆至有海滨邹鲁之称焉福古闽地为今藩会每乡荐多至数十人繇是掇伦魁跻华要者後先相望仁者之谓仁智者之谓智随所见而建功立业以是道用於天下者亦有矣圣天子师尊孔道治必由之阙里之庙聿新旧制天下固有徯志而从好者而大藩首学适值其时是非兴学弘化之几乎陈君向道崇教志图作人暨藩臬之所规画郡县之所服役可谓善乎其职矣命工立石因特书之而诸司百执事则备书於石之後

赠固原伯刘公世墓修建记

予每闻缙绅士夫谈畿甸间茔墓庄墅之胜云卢沟树村有固原伯刘毅敏公墓尤为卓絶盖公之仲子锦衣君武所修治者也其中为毅敏公讳玉及夫人某氏次左为公之长子都指挥同知讳文及淑人某氏次右为武之配某氏而虚其圹之半又次左为公季子锦衣卫指挥佥事斌而诸子及妇皆以次袝焉入其门为池为桥为绰楔其中为重门则有诰命谕祭之碑及神道之碑飨祭之堂培筑坚厚缔构闳壮而工制甚精虽尺木片石无朽缺弗称者其东偏则为别墅为茂园长得其半广得其三之一而封树之事皆备远而望之蓊鬰巃嵸蔼为佳城周而观之森耸明秀与甲第无异盖近时所鲜见者也武字廷弼年十八即干蛊为养天顺初以迎銮功授锦衣正千户坐累解官乃南游襄汉入云贵东抵辽阳北历大同宣府西至延安临夏又南至建宁後居於淮扬往返动万余里皆应募输金谷以济边需既踰六十始擕赀归京师慨然曰吾半生远涉川陆备尝险囏者以图养计也今父母既逝吾将复何为哉於是徜徉墓林日夕哀慕思所以用其情者尽於此乎致之数年而後成愈久而益底其极焉夫圣人之论孝曰生则尽养没则尽哀衾襚含敛之为终莱牺俎簋之为远皆是也墓之事则兼终与远之义而有之自墨氏之流以薄为道其弊遂至於无亲而後世有识者又以厚葬为亲累二者盖将取衷焉然制之所得为与力之所可为往往不能以皆备备矣而或为少艾妻子所移易则亦有弗暇者於其所弗暇而诿曰葬不可厚亦名教之罪人也廷弼自谢官职以来其图养未尽者日蓄月积皆以为追远之计是富而善用其财席家廕遵国式从所得为而力必自致是华而不过其制虽亲之贵无待其显扬亲之夀不逮其奉事而其为孝亦可谓自尽耳矣且有堂焉以飨则仪物可陈有田焉以耕则粢盛可备即祭祀之事揆之以堂构播获之义为刘氏子孙者可不思所以勿替之哉刘氏本磁州望族毅敏公累官至左都督赠固原伯丰功大爵实开厥家文为宁夏副总兵俄佥锦衣卫事宣力中外尝有志修墓而未果廷弼独无所事事故得竟其所为而所以遗其後者亦远矣工始於弘治乙卯毕於甲子既告成事廷弼念缔造之艰虑其久而废也属翰林张吉士禬诠叙其始末请记於予将刻石墓前以示来裔予近识其人许其信义有不啻兹举者因备书之而其世系履历之详载於碑志者可互见云

罗氏兴复磁龟旧业记

翰林侍读南城罗君景鸣既兴复磁龟旧业乃自叙其事请记於予其略曰磁龟者有石蹲於溪心若龟然其石磁石也在南城南八十里其地多重冈复岭北阻芙蓉峰又北为临川西厄连珠峰右西为宜黄南连军都属於南丰之境东则灵峰北迤中通一径以逹於南城实四逹之会也其产多谷间出为赭垩为石脂云母为矿为蜯或孕而为珠故其民有以自食且能食四方之来主者唐宋以来户至千四百楼观相望弦诵之声不絶元季毁於兵灌莾蒙翳鬼啸於木虎兕豺豕交於野过者恻然伤之国朝永乐间吾祖耕隐府君始披荆棘立门户招集逋徙吾父封编修公益勤安辑於是土着者侨寓者贩者游者日源源相续而旧基遗迹犹漫然莫之省也地既有名籍大夫士道吾地者去郡邑甚远案牍胥隶不可不为之所於是为馆於衢之北曰驻骖其南曰寅宾堂室庖湢寝食之具供给之役若驿舍然寅宾之北百十武折而西为御书楼楼之西二百武为聚奎桥桥之上为望远楼楼之南为坊於门曰翰林者吾先世之所居也登於斯楼则连珠诸峯之属於芙蓉者举目而尽下极苍翠为石岭峡水东流其中旧凿壁为磴缘而为径又跨峡为逍遥楼楼下为门西出为里之委巷驻骖之西筑土为堂隍上为迎晖楼当里之会其东为解元坊坊左右为鼎新复古二亭又前为市区区之外为桥南折并山而东三百武登坂之上为义仓为圭峯书院又东二百武跨溪为龙门桥桥之上为屋十七楹中为济川楼又折而北二百武两山复合於是为迎恩亭亭之西迤於逍遥之东为门六皆跨於溪为楼五跨衢及桥者各二凡衢皆甃以甎石凡坊於楼皆涂以丹雘虽稍复其旧而实有旧所未备者焉既又曰此吾祖若父之志也而玘也继为之玘也之子孙又继为之则前日之盛可复也然其盛而衰衰而复至於盛者不可以不记而记之者非可以信天下及後世之言犹不记也吾之里其亦有遭乎予听其言察其意若将以属予者因为之叹曰天下之盛衰相寻於无穷此理与数有不得不然者而亦存乎其人故屯与蛊皆有亨之道而非道焉则莫之亨也昔人以洛阳名园系天下之盛衰然则一乡一邑亦有关於世运者国家一统百有余年休养涵育至深至厚故凡遐陬僻壤往往与都邑相类建昌东南文献地其关於天下也固宜若磁龟所自为盛则处士之孝友封君之勤俭然非刻志砺操以文学鸣世如吾景鸣者亦恶能善继而肯构之其盛如此哉且蔡邕作鲁灵光赋十年不成见王延夀所作而为之辍翰苏子瞻欲述钱塘风物见晁补之所作而为之阁笔予何以加於景鸣哉然则景鸣之言虽谓其自信於天下可也罗氏之子孙覩今日之盛而思累世兴复之劳且难者未必无感於斯焉因畧为诠次俾刻之贞石以建於所谓磁龟者

怀麓堂集卷六十七








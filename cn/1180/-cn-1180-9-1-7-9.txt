有女同车

三章，章六句


首章讲：疑亦淫奔之诗。意曰：





有女同车，颜如舜华。

女，是淫女。舜华，舜木之华。有女同车，其颜色之美，有如舜华矣。





将翱将翔，佩玉琼琚。

且其翱翔之间，而有佩玉琼琚之饰焉。





彼美孟姜，洵美且都。

都，就闲雅讲。夫以舜华之颜，加以琼琚之佩，而其美如此。则此彼美色之孟姜，信美矣。且动容闲雅如是，其甚都焉。纾徐不迫之度，蔼然可挹，不益见其为美耶？

末章讲：





有女同行，颜如舜英。

英，犹华也。有女同行，其颜色之美，有如舜英矣。





将翱将翔，佩玉将将。

且其翱翔之间，而有佩玉将将之声者焉。





彼美孟姜，德音不忘。

夫以舜英之颜，加将将之佩，则此彼美色之孟姜，信美矣。且令闻之昭彰，永久而不忘焉。贤淑素称于外，油然可慕，不益见其为美耶？






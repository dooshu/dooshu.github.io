君山口创建石桥募捐引


按：本篇录自《丘仓海先生文集》第二十六页。

君山在镇平县北，《石窟一徵》所称众山之君也。其水曰君坑之水，至君山口筑为陂以利农田。陂之下有桥，左为宋摧锋寨故址，右则员山古寺及羊岌社，石窟亦近其次，谈县之古迹者所称也。其桥所据两岸皆石，地势独高，故己丑洪水为灾，乡间各溪桥皆冲坏，是桥独存。江闽之人出其途者，无病涉，桥之功也。惟用以木为长板，或不数年辄需一易，将易未易间柱危板朽，过者苦之。乡人以一劳永逸莫若用石。计两岸相距约三丈许，以条石相砌固，以石灰为穹门，或所谓拱桥者，则可以永固，无数易之劳。然估计工费不止十倍木桥。所愿好义之士解囊为倡，则桥功不日可成耳。且员山古寺即在桥次，若以我佛津梁之心为心，助成此举，尤为我佛所大喜，是则当为十方善信告者矣。






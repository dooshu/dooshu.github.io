南歌子　赠东坡侍妾朝云

霭霭凝春态，溶溶媚晓光。何期容易下巫阳，只恐使君前世是襄王。

暂为清歌驻，还因暮雨忙。瞥然归去断人肠，空使兰台公子赋《高唐》。

◆《瓮牖闲评》卷五谓：“此秦少游为朝云作《南歌子》词也。‘玉骨那愁瘴雾……’，此苏东坡为朝云作《西江月》词也。余谓此二词皆朝云死后作，其间言语亦可见。而《艺苑雌黄》乃云：‘《南歌子》词者，东坡令朝云就少游乞之；《西江月》者，东坡作之以赠焉。’恐非也。”宋张邦基《侍儿小名录》“朝云”条：“东坡先生侍妾曰朝云，字子霞，姓王氏，钱塘人。敏而好义，事先生二十有三年，忠敬若一。生子遯，未朞而夭。”案《冷斋夜话》云：“东坡渡海，惟朝云王氏随行，日诵‘枝上柳绵’二句，为之流泪。”《林下词谈》复谓“朝云不久抱疾而亡，子瞻终身不复听此词”。此指朝云歌《蝶恋花》（花褪残红青杏小）之事。又清叶申芗《本事词》卷上云：“朝云，姓王氏，钱塘名妓也，子瞻守杭，纳为侍妾。朝云敏而慧，初不识字，既事子瞻，遂学书，粗有楷法；又学佛，略通大义。子瞻南迁，家姬多散去，独朝云愿侍行。子瞻愈怜之。未几，病且死，诵《金刚经》四句偈而绝，葬惠州栖禅寺松下。”可知朝云随东坡南迁，殁于惠州。东坡元祐间有《南歌子》（云鬓裁新绿）词，内容与本篇相近，似为赠答之作。据施宿《东坡先生年谱》，东坡元祐六年闰八月出知颍州；而少游是时供职秘书省。故本篇以“使君”称东坡，以“兰台公子”自喻，词盖作于是时。《瓮牖》之说不确。（徐培均《淮海居士长短句笺注》）

◎《漫叟诗话》云：“高唐事乃楚怀王，非襄王也。若古人云：‘莫道无心便无事，也应愁杀楚襄王。’秦少游词云：‘不应容易下巫阳，只恐翰林前世是襄王。’皆误用也。濠州西有高唐馆，俗以为楚之高唐也。御史阎钦爱题诗云：‘借问襄王安在哉？山川此地胜阳台。’有李和风者，亦题诗云：‘若向此中求荐枕，参差笑杀楚襄王。’前人既误指其人，后人又误指其地，可笑。”苕溪渔隐曰：“《文选·高唐赋》云：‘昔者，楚襄王与宋玉游云梦之台，望高唐之观，其上独有云气。王问玉曰：此何气也？玉对曰：所谓朝云者也。昔者，先王尝游高唐，怠而昼寝，梦见一妇人曰：妾巫山之女也。’李善注云：‘楚怀王游于高唐，梦与神遇。’则《漫叟诗话》之言是也。然《神女赋》复云：‘楚襄王与宋玉游于云梦之浦，使玉赋高唐之事。其后王寝，梦与神女遇，其状甚丽。’以此考之，则楚襄王亦梦与神女遇。但楚怀王是游高唐，楚襄王是游云梦，以此不可雷同用事耳。”（宋胡仔《苕溪渔隐丛话·前集》）

◎兰台公子：指宋玉。

◆《艺苑雌黄》云：“朝云者，东坡侍妾也，尝令就秦少游乞词，少游作《南歌子》赠之云（词略）。何其婉媚也！《复斋漫录》云：‘《洛阳伽蓝记》言：河间王有婢名曰朝云，善吹箎。诸羌叛，王令朝云假为老妪吹箎，羌人无不流涕，后降。语曰：快马健儿，不如老妪吹箎。’然则名婢曰朝云，不始于东坡也。”（宋胡仔《苕溪渔隐丛话·后集》）

又

夕露沾芳草，斜阳带远村。几声残角起谯门，撩乱栖鸦飞舞闹黄昏。

天共高城远，香馀绣被温。客程常是可销魂，乍向心头横着个人人。

◆此首及下一首录自《乐府雅词·拾遗》卷下。唐圭璋《词学论丛》二《考证》案云：“二首见《乐府雅词·拾遗》，亦不着撰人，后人误作秦观词。”然检《丛书集成本》初编《乐府雅词·拾遗》卷下，前一首不著撰人，后一首署秦观作；王本《补遗》亦注云：“见宋曾慥《乐府雅词》。”此首亦见《花草粹编》卷五，作秦观词。（徐培均《淮海居士长短句笺注》）

◎谯门：见卷上《望海潮》四首其二注。

◎人人，对于所昵者之称，多指彼美而言。欧阳修《蝶恋花》词：“翠被双盘金缕凤。忆得前春，有个人人共。”（张相《诗词曲语辞汇释》）

又

楼迥迷云日，溪深涨晚沙。年来憔悴费铅华，楼上一天春思浩无涯。

罗带宽腰素，真珠溜脸霞。海棠开过柳飞花，薄幸只知游荡不思家。



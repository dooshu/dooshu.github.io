○與姜武功計處樊伸等賊攻犯事宜 【 治寇】

承諭曲盡計度、滿城及郊外生靈、荷德沐愛、比之更生、然有數事、輒令錄上、煩亟為斟酌施行、則所益不細、曩時蜀漢征勦、橫及無辜、軌事者猶言當事也對山常用此字法正坐軌事者不能先物審處、以致倉卒失措、雖悔何逮、郡邑之吏可為賞罰者少即此巳足鼓動其民矣昨日得賊馬者即以馬賞民人人思奮恨賊不即至境。賞罰之際。果能倡勇鼓氣如此。有不戰。戰必勝也。惟公亟求入操之人、下塲操演、昔种武功懸金錢誘人習射。巳有益於宋矣。何今異昔耶。一擇精力之人、守把城門、盤詰姦細、及昏封閉、日出方開、若有面生可疑之人、即送官查究、夜有公差人至。近日賊專用此技賺入城池亦必遠瞭同行之人多寡。然後索其所執關文牌票。果是真實。方令守門布列執兵之人。開門照數放入葢恐賊輩乘機夥入不得不謹也一上城急令上城之人、逐名搬置石子在上。每人以三五斗為率。以備緩急。仍令每五人具手銃一把。火藥銃楔。俱要完備精好。萬一賊來攻犯城池。倘石所不能及者。則濟之以銃。賊不敢遽近矣。一再擇各處鄉村丁壯者。令編為羣伍。除大密村鎮。自為防守外。其零小村坊。宜三五處相結。俱要器械精好。當今止守城邑不守村坊以故百姓塗炭者多賊得掠以為資官軍又加掠焉垣堡堅完。不惟遇賊可以勍拒無畏而官軍喜功妄殺者亦不敢肆其志矣又於境內軍屯寨聚。摘取精力驍勇之人。令自備什物。編為行伍。與城中良家子弟。及機兵民壯。立番演習。銃射居前。兵刃居後。務力純熟齊一然後用之。出奇勦賊。則所向不怯。全功可致也。一各色入操人數。既令衣服整齊、器械精好矣、仍須編置行伍、或十人、或二十人、俱要先立隊長、建設旗幟、必其人人相認、隊隊不錯、然後令之審金鼓之音、識進退之節、遇有緩急。號頭一舉。各相撿察。毋使姦細乘機竄入。以生他變。又與嚴立約束。功者必賞。罪者必罰。則水火可蹈。生死無避矣。更選前鋒之人八九十數。給以紙甲。令之衝鋒直前。則後軍望之。自無不奮力爭先矣。久之則人人敢勇。遇敵則摧。一可當十。十可當百。有此千人。雖橫行匈奴可也。况無習草竊哉。一各處鄉夫。除修壘城垛者。待其功完放回外。其餘應點壯丁。欲審視有無器械。宜令該里里老。先逐名點閘明白。的無面生可疑之人。參錯頂數。方許上堂稟過。令村長以次領進點視。若里老胡突搪塞。不行用心。致有疏虞。先反覆申諭。以軍法從事。令下法行。姦細聞之自不敢舍命夥入而遠近皆齊矣點視巳畢領打關防。就令出門。各回村鎮。瞭視緩急。收拾禾稼。協心防守。則農事不失。武功丕振。壯丁既不至玩愒歲月。村坊又得以互相保助矣。其出門之後。仍要把門者赴堂稟報。某里壯丁若干人。某時出門。則凡在城內者。皆係的有來歷之人。而一切訪覘姦細。無復容身之地矣。


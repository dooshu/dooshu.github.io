○为荥阳公上淮南李相公状

某素无材术，谬窃宠荣。论驳靡效於掖垣，廉问更叨於藩服。此皆相公十一丈早回抡览，曲赐丹青，知其平生，未始郄曲。振毛羽於冲风之末，脱氛埃於刚气之中。虽曰至愚，实佩嘉贶。即以今月七日赴任，瞻恋旌旆，徘徊路岐，杳然向风，魂动心至。相公十一丈早参大政，克建殊勋。成则不居，惕而无咎。然今兹昌运，实属长君。优游虽纵於宗臣，融冶必资於宰匠。窃计明台衢室，已悬梦思；岂复龙节霓旌，可淹偃息？伏惟特加寝膳，以副祷祠。归奉休期，远登寿域。内修百职，外庇庶藩。则某虽僻在遐方，仰违德宇，片心朽质，万里不孤。特希终始恩亮。到任即差专使起居，诸续陈启，谨状。


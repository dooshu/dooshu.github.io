◇　闻乐对

臣闻悲者不可为累欷，思者不可为叹息，故高渐离击筑易水之上，荆轲为之低而不食；雍门子壹微吟，孟尝君为之於邑。今臣心结日久，每闻幼眇之声，不知涕泣之横集也。夫众煦漂山，聚虻成雷，朋党执虎，十夫桡椎。是以文王拘於牖里，孔子厄於陈蔡。此乃□庶之成风，增积之生害也。臣身远与寡，莫为之先。众口铄金，积毁销骨，丛轻折轴，羽翮飞肉。纷惊逢罗，潸然出涕。臣闻白日晒光，幽隐皆照；明月曜夜，□民虻宵见。然云蒸列布，杳冥昼昏，尘埃扌布覆，昧不见泰山。何则？物有蔽之也。今臣雍阏不得闻，谗言之徒蜂生。道远路远，曾莫为臣闻，臣窃自悲也。臣闻社鼷不灌，屋鼠不熏。何则？所托者然也。臣虽薄也，得蒙肺附；位虽卑也，得为东藩，属又称兄。今群臣非有葭莩之亲，鸿毛之重，群居党议，朋友相为。使夫宗室槟却，骨肉冰释。斯伯奇所以流离，比干所以横分也。《诗》云：「我心忧伤，□焉如捣。假寐永叹，唯忧用老。心之忧矣，□如疾首。」臣之谓也。

（《汉书·景十三王传》）




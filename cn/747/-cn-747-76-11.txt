○立黠戛斯为可汗制

我国家光宅四海，君临八荒，声教所覃，册命咸被。况乎族称宗姓，地接封疆，爰申建立之恩，用广怀来之道，有加常典，得不敬承。黠戛斯国生穷阴之乡，禀元朔之气。少卿之后，骨裔且异於蕃夷；大漠之中，英杰自雄於种落。日者居於绝徼，隔以强邻，空驰向化之心，莫通事大之体。旋能奋其武勇，清彼朔陲，万里归诚，重译而至。时既当於无外，义必在於固存，是用特降徽章，载明深恳。加其美号，锡以丹书，贻厥后昆，遂荒有北。举兹盛典，章示远戎，祗服宪光，永孚恩化。可册为宗英雄武明诚可汗，命右散骑常侍兼御史中丞李拭持节充册立使。仍命有司择日，备礼册命。


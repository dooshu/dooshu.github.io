○抚州刺史周宏祚可池州刺史制

朕以将复淳风，务先理道。思得良二千石，以安吾民。倘副简求，迭受大郡。斯盖布政懋官之旨也。某官周宏祚，勋臣之子，雅有父风。自服佩恩华，践更事任，训齐武力，能得士心。绥怀边戎，克壮兵略。俗阜秩满，序劳当迁。朕观其才，可谓良矣。青阳名郡，控制中流。前所任者，咸属重望。今以授尔，尔其钦哉。进爵升阶，式示兼宠。苟勤节弗易，池人来苏。考绩策勋，吾有彝典。


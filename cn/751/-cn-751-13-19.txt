浪淘沙

帘外雨潺潺。春意阑珊。罗衾不耐五更寒。梦里不知身是客，一晌贪欢。　　独自莫凭阑。无限江山。别时容易见时难。流水落花春去也，天上人间。

此首殆后主绝笔，语意惨然。五更梦回，寒雨潺潺，其境之黯淡凄凉可知。“梦里”两句，忆梦中情事，尤觉哀痛。换头宕开，两句自为呼应，所以“独自莫凭阑”者，盖因凭阑见无限江山，又引起无限伤心也。此与“心事莫将和泪说，凤笙休向泪时吹”，同为悲愤已极之语。辛稼轩之“休去倚危阑，斜阳正在烟柳断肠处”，亦袭此意。“别时”一句，说出过去与今后之情况。自知相见无期，而下世亦不久矣。故“流水”两句，即承上申说不久于人世之意，水流尽矣，花落尽矣，春归去矣，而人亦将亡矣。将四种了语，并合一处作结，肝肠断绝，遗恨千古。


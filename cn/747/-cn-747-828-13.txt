○第三启

某启。伏以记事之官，显司存於戴礼。侍臣之职，正号位於隋朝。自古不轻，方今为（一作尤）重。岂期幽介，遽获忝尘。此乃某官道著︳谟，情敦片善。偃彼小人之草，列诸君子之林。遂令补衮掖垣，仍叨笔削。珥貂仙室，更践清华。得不上报鸿恩，旁酬重德。日月简编之效，敢怠於季（一作学）终。雪霜松柏之心，伫彰於岁晚。荣惧感奋，不任下情。


【为顾彦先赠妇往返诗四首】

我在三川阳。子居五湖阴。山海一何旷。譬彼飞与沈。目想清惠（本集作慧。）姿。耳存淑媚音。独寐多远念。寤言抚空衿。彼美同怀子。非尔谁为心。（○本集四。玉台新咏三。《诗纪》二十七。又寰宇记九十四引陆士龙赠顾彦先《诗》曰：我家五湖阴。君居三山阳。）

悠悠君行迈。茕茕妾独止。山河安可逾。永路隔（玉台作隔路。）万里。京师（《文选》、本集作室。）多妖冶。粲粲都人子。雅步袅（《文选》、本集、《诗纪》作擢。）纤腰。巧笑发（《诗纪》作言。）皓齿。佳丽良可美。（玉台作羡。）衰贱焉足纪。远蒙眷顾言。衔恩非望始。（○本集四。《文选》二十五。玉台新咏三。《诗纪》二十七。）

翩翩飞蓬征。（本集误作篷止。）郁郁寒木荣。（本集作萦。）游止固殊性。浮沈岂一情。隆爱结在昔。信誓贯三灵。秉心金石固。岂从时俗倾。美目（本集误作日。）逝不顾。纤腰徒盈盈。何用结中款。仰指北辰星。（○本集四。玉台新咏三。《诗纪》二十七。）

浮海难为水。游林难为观。容色贵及时。朝华忌（本集作忘。）日晏。皎皎彼姝子。灼灼怀春粲。西城善（《初学记》作多。）稚舞。总章饶清弹。鸣簧发丹唇。朱弦绕素腕。轻裾犹电挥。双袂如霞（《文选》、《诗纪》作雾。）散。华容溢藻幄。哀响（本集作音。六臣本《文选》注云。五臣作音。）入云汉。知音世所希。非君谁能赞。弃置北辰星。问此玄龙焕。时暮复何（玉台作勿复。）言。华落理必贱。（○本集四。《文选》二十五。《诗纪》二十七。又《初学记》十五引弹、腕二韵。）


致菽园


按：本文原载新加坡一八九八年七月十六日《天南新报》。

菽园宗兄大人阁下：春间见与范生书，知去岁诗函未达，方拟重缮，而范生已行，旋奉来书，知前函幸未浮沉，书意缠绵。见和四诗尤极情深而文明，感甚！佩甚！环球之游，本拟以游历行，事与力违，暂俟异日。楚游亦中止，楚中健者，则固早通缟贮也。

承询台湾往事，保台之疏，唐公（按即唐景崧）几百上，刘（按即刘永福）亦屡上，几于无策不筹，而外间知不十一，弟亦四疏与血疏为五。于时，瞬息百变，当局数人外，同在斯土者，且莫知本末，更无论外间传闻矣。嗣迫为自主，此犹夷然，明知末着，而势不能不拼而出此者。成败之论，今古同慨，弟亦当局之一人，何事喋喋？辱荷垂问，敢尽其愚。

方事之殷也，唐北刘南；民部守中，则敝统也。时则王灵已去，人心大动，抚内未定，而敌已北来。唐督战，不全负也，饷械本绌，而均屯北；已而淮部首变，北军乃溃，饷械一空，而敌遂据北矣。中部驰援，半道遇敌。旬月之战，虽不大挫，而终莫支，则军火缺也。

甲午防事起，惟南皮张公在两江略接济，不能如甲申闽粤诸省均助台，然犹节节截堵。固由民勇，亦地险为之。入秋涝平而潦退，水陆无阻，敌遂由中而萃南，而南亦不守矣。外间初则誉刘逾分，后则毁亦逾分。平心而论，唐、刘均未可厚非，是时如为身计，已奉朝命，即以地委日而去，岂不足以自全？而皆不忍去者，犹冀万一保全此土此民。非特此土此民也，台弃而天下大局遂不可问，今日胶、澳、旅大之势，当时已早忧之，故权为自主，以振人心，丛受笑怜，亦不敢辞。然其时守台，固自守之，非为君守，固无异与存亡之义。唐变起而去，刘力绌而去，虽责以不死，以义无可殉而死也。

弟自甲申后即知孤台难守，故常谓须台人能自为战，而后万一可保。于是极意联络各路人心，台人信之者虽仅十一，而莫不知其有保台心。故奉命督办义军，一呼而十万众应。番酋盗魁，愿隶军籍，亦平日空言之微效也。

先是辽事方迫，曾以书干朝贵，请以台勇□□□□□□甲申成案不听；请行南洋诸岛，密托义商代办接济，不听；请借雷艇守口，虽听，而商之粤督，仍不听。义军者只有军籍，而其人均在田间听调者也。请核各营空额，以义军补之，不听；请以十营饷械，用践更法预练，以备调，不听；敝部之出，已在澎湖失后，止八小营，领械未齐，而割台之命又下，艰难□□，卒蹈罔济。痛哉！来书以掣于时局由，为弟慰，亦安知当时之掣之者固有如此哉！□□□□□□然即刘、唐二公，其为时局所掣而使不得有为者□□□□□□所嗟敝部战而殉者数君，向曾遍恳群公，皆以事在让台后，无能为请。惜兄书已梓，否则附名□其中，亦可示薄海内外，俾知岛上固有烈士也。然死者长已矣，传不传亦奚冀哉！（以下复印件缺）

宗愚弟逢甲顿首，四月二十九日






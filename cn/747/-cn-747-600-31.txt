○贺平淄青表

臣某言：伏见制旨，魏博节度使所奏，逆贼李师道并男二人并枭斩讫，以二月十六日，御宣政殿受贺者。圣德元运，兵威神速。旬月之内，鲸鲵就诛，泰岳既宁，登封有日。伏惟睿圣文武皇帝陛下，有征必克，举意无违。天地协神算之期，雷霆助成师之气。蠢尔孽竖，敢生野心。萧斧一临，妖氛自灭。皆由圣慈广被，睿略潜通。献俘者尽许生还，得地者复令安堵。感我仁化，激其深衷。凡是胁从，尽思效节。五纪巢穴，一朝荡夷。遂使齐鲁之乡，复归仁寿之域。捷书既至，传首继来。备文物於明庭，告殊勋於清庙。百郡陈贺，万方会同。从此止戈，所以为武。西周士庶，方观饮至之容；东岳烟，已望告成之礼。臣恪居远服，尝忝班行。庆快之诚，倍万群品。无任踊跃屏营之至。


效古二首





朝入天苑中，[一]谒帝蓬莱宫。[二]青山映辇道，[三]碧树摇烟空。谬题金闺籍，[四]得与银台通。[五]待诏奉明主，[六]抽毫颂清风。[七]归时落日晚，蹀躞浮云骢。[八]人马本无意，飞驰自豪雄。入门紫鸳鸯，金井双梧桐。[九]清歌弦古曲，美酒沽新丰。[十]快意且为乐，列筵坐群公。[十一]光景不可留，生世如转蓬。[十二]早达胜晚遇，[十三]羞比垂钓翁。[十四]

[一]天苑，禁苑也。



[二]《唐书》：大明宫在禁苑东南，西接宫城之东北隅，长千八百步，广千八十步，曰东内。本永安宫，贞观八年置，九年曰大明宫，以备太上皇清暑，百官献赀以助役。高宗以风痹厌西内湫湿，龙朔三年始大兴葺，曰蓬莱宫，咸亨元年曰含元宫，长安元年复曰大明宫。



[三]《上林赋》：“辇道属。”颜师古注：“辇道，谓阁道可以乘辇而行者也。”



[四]谢朓诗：“既通金闺籍。”李善注：金闺，即金门也。应劭《汉书注》曰：籍者，为尺二竹牒，纪其年纪、名字、物色，悬之宫门，案省相应，乃得入也。



[五]唐大明宫有银台门，详六卷注。



[六]《通鉴》：玄宗即位，始置翰林院，密迩禁廷，延文章之士，下至僧、道、书、画、琴、棋、数术之工皆处之，谓之待诏。胡三省注：唐天子在大明宫，翰林院在右银台门内；在兴庆宫，院在金明门内；若在西内，院在显福门内；若在东都及华清宫，皆有待诏之所。其待诏者，有词学、经术、合炼、僧道、卜祝、术艺、书弈，各别院以廪之，日晚而退。其所重者词学。



[七]谢庄《月赋》：“抽毫进牍，以命仲宣。”李善注：“毫，笔毫也。”《诗·大雅》：“吉甫作诵，穆如清风。”



[八]《韵会》：“蹀躞，行貌。”浮云骢，见四卷注。



[九]紫鸳鸯，见二卷注。金井，见三卷注。



[十]梁元帝诗：“试酌新丰酒。”



[十一]谢灵运诗：“列筵皆静寂。”吕延济注：“列筵，谓四座也。”



[十二]转蓬，见九卷注。



[十三]《南史》：张缵年二十二，累迁尚书吏部郎，俄而长兼侍中。时人以为早达。



[十四]垂钓翁，谓吕尚，年八十钓于渭滨，始遇文王。





其二





自古有秀色，西施与东邻。蛾眉不可妒，况乃效其矉。[一]所以尹婕妤，羞见邢夫人，低头不出气，塞默少精神。[二]寄语无盐子，[三]如君何足珍。

[一]西施效矉，见二卷注。东邻，见四卷注。



[二]《史记》：武帝时，幸夫人尹婕妤，与邢夫人同时幸，有诏不得相见。尹夫人自请武帝，愿望见邢夫人，帝许之。即令他夫人饰，从御者数十人，为邢夫人来前。尹夫人前见之，曰：“非邢夫人身也。”帝曰：“何以言之?”对曰：“视其身貌形状，不足以当人主矣。”于是帝乃诏使邢夫人衣故衣，独身来前。尹夫人望见之，曰：“此真是也。”于是乃低头俯而泣，自痛其不如也。《史记·日者传》：“伏轼低头，卒不能出气。”《颜氏家训》：“公私宴集，谈古赋诗，塞默低头，欠伸而已。”



[三]无盐，丑妇，见四卷注。






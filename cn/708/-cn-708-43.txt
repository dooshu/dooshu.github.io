卷四十三 相部


相

袁天纲父子（出《定命录》《感定录》）

袁天纲，蜀郡成都人。蒲州刺史蒋俨幼时，天纲为占曰：“此子当累年幽禁，后大富贵，从某官位至刺史，年八十三，其年八月五日午时禄终。”俨后征辽东，没贼，囚于地阱七年。高丽平定，归得官，一如天纲所言。至蒲州刺史，八十三，谓家人曰：“袁公言我八月五日禄绝，其死矣。”设酒馔，与亲故为别，果有敕至，放致仕，遂停禄，后数年卒。李义府侨居于蜀，天纲见而奇之曰：“此郎贵极人臣，但寿不长耳。”因问：“寿几何？”对曰：“五十二外，非所知也。”义府后因荐召见，试令咏鸟，立成。其诗曰：“日里飏朝彩，琴中伴夜啼。上林多少树，不借一枝栖。”太宗深赏之曰：“我将全树借汝，岂但一枝？”自门下典仪超拜监察御史。其后寿位，皆如天纲之言。赞皇公李峤，幼有清才。昆弟五人，皆年不过三十而卒，唯峤已长成矣。母忧之益切，诣天纲。天纲曰：“郎君神气清秀，而寿苦不永，恐不出三十。【眉批】按峤身材短小，耳目鼻口略无成就，惟天纲知其必贵。其母大以为慼。峤时名振，咸望贵达，闻此言不信。其母又请袁生致馔诊视，云：“定矣。”又请同于书斋连榻而寝。袁登床稳睡。李独不寝，至五更忽睡，袁适觉，视李峤无喘息，以手候之，鼻下气绝。初大惊怪，良久，侦候其出入息乃在耳中，抚而告之曰：“得矣。”遂起贺其母曰：“数候之，皆不得，今方见之矣。郎君必大贵寿，是龟息也，贵寿而不富耳。”果则天朝拜相，而家常贫。是时帝数幸宰相宅，见峤卧青帐。帝叹曰：“国相如是，乖大国之体。”赐御用绣罗帐焉。峤寝其中，达晓不安，觉体生疾，遂自奏曰：“臣少被相人云：‘不当华’。故寝不安焉。”帝叹息久之，任意用旧者。

【总评】浮休子张谓李峤有三戾：性好荣迁，憎人升进；性好文章，憎人才笔；性好贪浊，憎人受赂。此又言其俭素，何也？然观其颂伪周天枢诗，则峤品亦非纯者。

又陕州刺史王当有女，集州县文武官，令天纲拣婿。天纲曰：“此无贵婿，唯识果毅姚某者，有贵子，可嫁之。”当从其言，时人咸笑焉，乃元崇也。时年二十三，好猎，都未知书，常诣一亲表饮。遇相者谓之曰：“公甚富贵。”言讫而去。姚追问之，相者曰：“贵为宰相”。归以告其母。母劝令读书。崇遂割放鹰鹞，折节勤学，以挽郎入仕，竟至宰相。

武士彟令天纲相妻杨氏。天纲曰：“夫人当生贵子。”乃尽召其子相之，谓元庆、元爽曰：“可至刺史，终亦屯否。”见韩国夫人曰：“此女大贵，不利其夫。”则天时在怀抱，衣男子衣服。乳母抱至，天纲举目一视，大惊曰：“龙睛凤颈，贵之极也！若是女，当为天下主。”

天纲子客师，传其父业，所言亦验。客师尝与一书生同过江，登舟，遍视舟中人颜色，遂相引登岸。私语曰：“吾见舟中数十人，皆鼻下黑气，大厄不久，岂可从之？但少留。”舟未发间，忽见一丈夫，神色高朗，跛一足，负担驱驴登舟。客师曰：“贵人在内，吾侪无忧矣。”与其侣登舟而发。至中流，风涛忽起，危惧虽甚，终济焉。询驱驴丈夫，乃娄师德也，后位至纳言。

卖媪（出《定命录》）

唐马周，字宾王，少孤贫，明诗传。落魄不事产业，不为州里所重。补博州助教，日饮酒。刺史达奚怒，屡加咎责，周乃拂衣南游曹汴之境。因酒后忤浚仪令崔贤，又遇责辱。西至新丰，宿旅次，主人唯供设诸商贩人而不顾周。周遂命酒一独酌，所饮余者，便脱靴洗足。主人窃奇之。因至京，停于卖媪肆。数日，祈觅一馆客处，媪乃引致于中郎将常何之家。【眉批】媪能引人，的非常品，又何必问相。媪之初卖也，李淳风、袁天纲尝遇而异之，皆窃云：“此妇人大贵，何以在此？”马公寻取为妻。后有诏，文武五品官已上，各上封事。周陈便宜二十条，何奏之。乃请置街鼓，及文武官绯紫碧绿等服色，并城门左右出入，事皆合旨。太宗怪而问之，何对曰：“乃臣家客马周所为也。”【眉批】何不攘善，武臣更难。季世大臣专小臣之美，文臣攘武臣之功，所以人思解体，而举事无成也。召见与语，命直门下省。仍令房玄龄试经及策，拜儒林郎，守监察御史。以常何举得其人，赐帛百匹。岑文本尝曰：“吾见马君，令人忘倦。然鸢肩火色，腾上必速，但恐不能久耳。”数年内，官至宰相，其媪亦为夫人。后为吏部尚书，病消渴，弥年不瘳，年四十八而卒，追赠右仆射高唐公。

张冏藏（出《定命录》）

【眉批】《独异志》亦载此事，以相者为一僧，而裴某为张宝藏，疑因冏藏而误也。又同时有张景藏。

张冏藏善相，与袁天纲齐名。有河东裴某，年五十三，为三卫。当夏季番，入京，至浐水西店买饭。同坐有一老人，呼裴为贵人。裴曰：“某尚为三卫，岂望官爵！老父奈何相戏乎？”老父笑曰：“君自不知耳。从今二十五日，得三品官。”言毕便别，乃张冏藏也。裴至京，当番已二十一日。属太宗苦于气疾，众医不效。有诏三卫已上，朝士已下，皆令进方。裴随例进一方，乳煎荜拨而服，其疾便愈。敕付中书，使与一五品官。宰相【眉批】按《独异志》，宰相是魏征。逡巡，未敢进拟。数日，上疾复发，又服荜拨差，因问，“前进方人得何官？”中书云：“未审与五品文官武官。”太宗怒曰：“治一拨乱天子得活，何不与官？向若治宰相病可，必当日得官。【夹批】实话。”其日，特恩与三品正员京官，拜鸿胪卿。刘仁轨，尉氏人。年七八岁时，冏藏过其门，见焉。谓其父母曰：“此童子骨法甚奇，当有贵禄，宜保养教诲之。”后仁轨为陈仓尉，冏藏时被流剑南，经岐州。刺史冯长命令看判司已下，无人至五品者。出逢仁轨，凛然变色，却谓冯使君曰：“得贵人也。”遂细看之。后至仆射，谓之曰：“仆二十年前于尉氏见一小儿，其骨法与公相类。当时不问姓名，不知谁耳？”轨笑曰：“尉氏小儿，仁轨是也。”冏藏曰：“公不离四品，若犯大罪，即三品已上。”后从给事中出青州刺史，知海运，遭风失船，下狱断死。特敕免死除名，于辽东效力，入为大司宪，竟位至左仆射。魏齐公元忠少时，曾谒冏藏。冏藏待之甚薄，就质通塞，亦不答也。公大怒曰：“穷通贫贱，自属苍苍，何预公焉？”因拂衣而去。冏藏遽起言曰：“君之相禄，正在怒中，【夹批】相太微哉！后当位极人臣。”

卢齐卿（出《定命录》）

卢齐卿年六七岁时，性慢率，诸叔父每令一奴随后。至十五六，好夜起，于后园空庭中坐。奴见火炬甚多，侍卫亦众，有人持盖盖之。以告叔父，叔父以为妖。有巫者教以艾灸左手中心。袁天纲见之，大惊异曰：“此人本合知三世事，缘灸掌损，遂遣灭却两世事，只知当世事。”从此每有所论，无不中者。官至秘书监。张嘉贞之任宰相也，有人诉之，自虑左贬，命齐卿视焉，不为决定。因其入朝，乃书笏上作台字。张见之，以为不离台座。及敕出，贬台州刺史。【眉批】书台尚书，故□作张景藏。张守珪，河北人，事县尉梁万顷。万顷令捉马，失衣襟，遂挞一顿。因此发愤从军，为幽州一果毅。齐卿常引对坐云：“公后当富贵，秉节钺。”守珪，不意如此，下阶拜。卢公未离幽州，而守珪为将军节度矣。梁万顷为河南县尉，初考满，守珪唤与相见。万顷甚惧。守珪都不恨之，谓曰：“向者不因公责怒，某亦不发愤自达。”乃遗其财物，使疗病。【眉批】真豪杰！

张柬之（出《定命录》）

张柬之任青城县丞，已六十三矣。有善相者云：“后当位极人臣。”众以其老也，莫之信。后应制策被落，则天怪中第人少，令于所落中更拣。有司奏一人策好，缘书写不中程律，故退。则天览之，以为奇才，召入，问策中事，特异之，即收上第。后至宰相，封汉阳王。【眉批】即今有司犹□□，况帝王乎？

陆景融（出《定命录》）

陆景融为新郑令，有客谓之曰：“公从今三十年，当为此州刺史，然于法曹厅上坐。”陆公不信。时陆公记法曹厅有桐树。后果三十年为郑州刺史，所坐厅前有桐树，因而问之，乃云：“此厅本法曹厅，往年刺史嫌宅窄，遂通之，为刺史厅。”方知言应。

裴光庭（出《定命录》）

姚元崇，开元初为中书令，有善相者来见。元崇令密于朝堂目诸官后当为宰辅者。见裴光庭，白之。时光庭为武官，姚公命至宅与语，复使相者于堂中垂帘重审焉。光庭既去，相者曰：“定矣。”姚公曰：“宰相者，所以佐天成化，非其人莫可居之。向者与裴君言，非应务之士，词学又寡，宁有其禄乎？”相者曰：“公所云者才也，仆所述者命也。”【眉批】千古定案。姚默然不信。后裴公果为宰相数年，及在庙堂，亦称名相。

安禄山（出《定命录》）

玄宗御勤政楼，下设百戏，坐安禄山于东间观看。肃宗谏曰：“历观今古，无臣与君同坐阅戏者。”玄宗曰：“渠有异相，我欲禳之故耳。”又尝与夜宴，禄山醉卧，化为一猪而龙头。左右遽告，帝曰：“渠猪龙，无能为也。”【眉批】必能为，又非人力可除矣。终不杀之。禄山初为韩公张仁愿帐下走使之吏，仁愿常令禄山洗脚。仁愿脚下有黑子，禄山窃窥之。仁愿顾笑曰：“黑子，吾贵相也。”禄山曰：“某贱人，不幸两足皆有，比将军者色黑而加大。”仁愿观而异之，约为义儿，而加宠荐焉。

王锷（出《独异志》）

王鳄为辛杲下偏裨，杲时帅长沙，一旦击球，驰骋既酣，锷向天呵气，气高数丈，若匹练上冲。杲谓其妻曰：“此极贵相。”遂以女妻之。锷终为将相。

梁十二（出《定命录》）

有梁十二者，名知人，至宋州，司马诠作书，荐之苏州刺史李无言。李遣日暮至宅，乃著黄衣衫，令一客著紫自代。梁谓客云：“向闻公语声，未有官禄。”又谓：“黄衣是三品，今章服不同，何也？”李乃以实对，因请详视。梁云：“公即合改得上州刺史。”后果改睦州，赠钱二百贯。梁云：“公至彼州，必得重厄。某为公作一法禳之，公须嗔责某妄语，鞭背十下，仍不得令妻子知也。”李不可。梁再三以请，李闵默而从之。明早，李当衙，决梁十下。小苍头走报其妻。李入门，妻云：“何以打梁子？”无言恨云：“忘却瞒家人也。”俄而梁叩铃，请见李曰：“公何以遣妻子知，厄不免矣！公既强与某二百千文，无以报公德，公厄虽不免，然令公得二千贯以充家资，取之必无事。”李在州，果取得二千贯钱而死。梁又谓丹徒主簿卢惟雅云：“从此得通事舍人。”如其言。后于京见之，云：“至某年，财物庄宅合破散。公当与某五十千文，某教公一言即免。”卢不之信，不与。至某年，卢果因赌博，庄宅等并尽。

周玄豹（出《北梦琐言》）

后唐周玄豹，燕人，少为僧。其师有知人之鉴，从游十年，不惮辛苦，遂传其秘。还乡归俗，后归晋阳。张承业俾明宗易服，列于诸校之下，以他人请之，曰：“此非也。”指明宗于末缀，曰：“骨法非常，此为内衙太保乎？”明宗自镇帅入，谓侍臣曰：“周玄豹昔曾言朕事，颇有征，可诏北京津置赴阙。”赵凤曰：“袁、许之事，玄豹所长。若至辇下，即争问吉凶，恐近妖惑。”【眉批】赵大赣固也，□预知吉凶，或反可以息奔竞。乃就赐金帛，官至光禄卿。

赵圣人（出《玉堂闲话》）

伪蜀有赵温圭，善袁、许术，占无不中，蜀谓之赵圣人。武将王晖，性凶悍，事蜀先主，累有军功。至后主时，为一二贵人挤抑，久沉下位，王深衔之。尝一日于朝门，逢赵公，见之惊愕，乃屏人告之曰：“今日见君，面有杀气，怀兵刃，欲行阴谋。但君将来当为三任郡守，一任节制，自是晚达，不宜害人，以取殃祸。”【眉批】荫害人心者思之。王大骇，乃于怀中探一匕首掷地，泣而言曰：“今日欲刺杀此子，便自引决。不期逢君为开释，请从此止。”拜谢而退。王寻为郡，迁秦州节度。蜀亡，老于咸阳。

李潼（出《传载》）

韦处厚在开州，李潼、崔冲二进士来谒，留连月余。会有过客西川军将某者，能相术，于席上言李潼三日内有虎厄。后三日，处厚与诸客游山寺，自上方抵下方，日已暮矣。李先下，崔冲后来。冲大呼李云：“待冲来！待冲来！”李闻待冲来声，谓虎至，颠蹶，坠下山趾，绝而复苏，数日方愈。及军将回，谓李曰：“君厄过矣。”

姜皎（出《定命录》）【眉批】以下僧善相。

姜皎之未贵也，好弋猎。猎还，入门，见僧乞饭，姜令取肉食与之。僧食讫去，其肉并在。姜追问焉。僧云：“公大富贵。”姜曰：“如何得富贵？”僧曰：“见真人即富贵矣。”姜曰：“何时得见真人？”僧举目看曰：“今日即见。”姜手臂一鹞子，值二十千。与僧相随骑马出城，偶逢临淄王【夹批】玄宗。亦猎。见鹞子，识之曰：“此是某鹞子否？”姜云：“是。”因相随猎，俄而失僧所在。后有女巫至，姜问云：“汝且看今日有何人来？”女巫曰：“今日天子来。”姜笑曰：“天子在宫里坐，岂来看我？”俄有叩门者，云：“三郎来。”姜出见，乃王也。自此倍加恭谨，钱马所须，无敢惜者。及王出潞府，百官亲旧并送，惟不见姜。王怪之。行至渭北，于路侧，独见姜公供帐甚盛，欣然与别，便定君臣之分。后姜果富贵。

黄彻（出《传载》）

常衮之在福建也，有僧某者，善占色，言事若神。衮惜其老，命弟子就其术。僧云：“此事天性，非可造次为传。某尝于君左右，见一人可教。”遍招，得小吏黄彻焉。衮命就学，老僧遂于暗室中致五色彩于架，令自取之，曰：“世人皆用眼力不尽，【夹批】奇谈。但熟看之。”旬日后，依稀认其白者。后半岁，看五色，即洞然而得矣。【眉批】此与悬虱教射一义。命之曰：“以若暗中之视五彩，回之白昼占人。”因传其方诀。李吉甫云：“黄彻之占，袁、许之亚也。”

刘禹锡（出《幽闲鼓吹》）

刘禹锡为屯田员外郎，旦夕有腾趠之势。知一僧术数极精，寓直日，邀之至省。方欲问命，报韦秀才在门。公不得已，且见，令僧坐帘下，韦秀才献卷已，略省之，意气殊旷。韦觉之，乃去。却与僧语，僧吁叹良久，乃曰：“某欲言，员外必不惬，如何？”公曰：“但言之。”僧曰：“员外后迁，乃本行正郎也，然须待适来韦秀才知印处置。”【眉批】前辈不可忽后辈。公大怒，揖出之。不旬日，贬官，韦秀才乃处厚相也。后二十余年，在中书，为转屯田郎中。

郑朗（出《摭言》）

郑朗相公初举，遇一僧善色，谓曰：“郎君贵极人臣，然无进士及第之分。若及第，则一生厄塞。”既而状元及第，贺客盈门，唯此僧不至。及重试退黜，唁者甚众，而此僧独贺曰：“富贵在里。”既而竟如所卜。

范氏尼（出《戎幕闲谈》）

天宝中，有范氏尼，【眉批】尼善相。乃衣冠流也，知人休咎，鲁公颜真卿妻党之亲也。鲁公尉于醴泉，欲就制科，因诣范氏尼问命。范氏曰：“颜郎事必成。自后一两月，必朝拜。但半年内，慎勿与外国人争竞，恐有谴谪。”公又曰：“某官阶尽，得及五品否？”范氏曰：“邻于一品，颜郎所望何卑耶？”鲁公曰：“官阶五品，身著绯衣，带银鱼，儿子补斋郎，某望满矣。”范尼指座上紫丝布食单曰：“颜衫色如此，其功业名节称是。寿过七十，已后莫苦问。”鲁公再三穷诘，范尼曰：“颜郎聪明过人，问事不必到底。”逾月大酺，鲁公是日登制科高等，授长安尉。不数月，迁监察御史。因押班中有喧哗无度者，命吏录奏次，即哥舒翰也。【眉批】哥舒，胡人。外国之言验矣。翰有新破石堡城之功，因泣诉玄宗。坐轻侮功臣，贬蒲州司仓。及鲁公为太师，奉使于蔡州，乃叹曰：“范师姨之言，吾命悬于贼必矣。”

【总评】王庭凑骈胁，而贵同于重耳。项羽、颜回重瞳，而发异于历山。乃若纵理入口者，法饿死，而验于邓通、周亚夫，不验于裴晋公。龟文足下者，法溺死，而验于晋太常卿程逊，不验于太尉李固。将袁、许之术，亦如裨灶之用瓘乎？盖一贵能掩百贱，一贱亦能掩百贵。如李峤之贵寿，征于息；张说之禄位，征于怒，未可一概而论。况颜修文从祀百世，而李太尉亦以凶终，相亦未尝不验也。世传裴晋公以阴德获福，斯则君子之所乐道者与！

相笏附

庾道敏（出《酉阳杂俎》）

宋山阳王休祐屡以言话忤颜，有庾道敏善相手板，休祐出手板托言他人者。庾曰：“此板乃贵，然使人多忤。”休祐以褚渊详密，乃换其手板。褚误于帝前称下官，帝甚不悦。

李参军

唐李参军者，号为李相笏。盐铁院官陆遵以笏视之，云：“评事郎君见到。”陆遵笑曰：“是子侄否？”曰：“是评事郎君。”陆君曰：“足下失声名矣，某且无儿。”乃更将出帘下看，曰：“不错。”陆君甚薄之。陆先有歌姬在任处，其月有妊，分娩果男子也。

龙复本（出《剧谈录》）

开成中，有龙复本者，无目，善听声揣骨，每言休咎必中。凡有象简竹笏，以手捻之，必知官禄年寿。宋祁补阙有盛名于世，屈指显达。时永乐萧相置亦居谏署，同日诣之，授以所持竹笏。复本执萧公笏良久，置于案上，曰：“宰相笏。”次至宋补阙者，曰：“长官笏。”宋闻之不乐。萧曰：“无凭之言，安足介意。”经月余，同列于中书候见宰相。时李朱崖方秉钧轴，威镇朝野。未见间，佇立闲谈，互有谐谑。【眉批】此等事，少年急须点检。顷之，丞相遽出，宋以手板障面，笑未已。朱崖目之，回顾左右曰：“宋补阙笑某何事？”闻者莫不心寒股慄。未旬日，出为清河县令。岁余，遂终所任。其后萧公扬历清途，自浙西观察使入判户部，非久遂居廊庙，俱如复本之言。

相宅附

泓师（出《大唐新话》，又《宣室志》《卢氏杂记》《戎幕闲谈》）

唐有僧泓师，善阴阳算术，与张燕公说置买永乐东南第一宅。有求土者，戒之曰：“此宅西北隅最是王地，慎勿于此取土。”越月，泓又至，谓燕公此宅气候忽然索漠，必有取土于西北隅者。公与泓偕行，至宅西北隅，果有取土处三数坑，皆深丈余。泓大惊曰：“祸事！令公富贵止一身而已。更二十年外，诸郎君皆不得天年。”燕公大骇曰：“填之可乎？”泓曰：“客土无气，与地脉不相连。今总填之，亦犹人有疮痏，纵以他肉补之，终无益。”燕公子均、垍，皆为禄山委任大官，克复后，三司定罪，肃宗特以减死论。上皇召肃宗谓曰：“张均弟兄皆与逆贼作权要官。就中张垍更与贼毁阿奴家事，犬彘不若，其罪无赦。”肃宗下殿叩头再拜曰：“臣比在东宫，被人诬谮，三度合死，皆张说保护，得全首领，以至今日。张说两男一度合死，臣不能力争，脱死者有知，臣将何面目见张说于地下？”【眉批】说至此，太上亦何颜！呜咽俯伏。上皇命左右曰：“扶皇帝起。”乃曰：“与阿奴处置。”张垍长流岭表，张均伏诛。竟如其言。

李林甫宅，即李靖宅。泓师于睿宗时，尝过其宅，谓人曰：“后人有居此者，贵不可言。”其后久无居人。开元初，林甫为奉御，遂从而居焉。人有告于泓师，曰：“异乎哉！吾言果如是。十有九年居相位，称豪贵于天下者，一人也。虽然，吾惧其易制中门，则祸且及矣。”林甫果相玄宗。及末年，有人献良马甚高，而其门稍庳，不可乘以过，遂易而制。既毁其檐，忽有蛇千万数在屋瓦中。林甫恶之，即罢不毁。未几，林甫竟籍没，距始相时，果十九年。

泓师云：“长安永宁坊东南，是金盏地。安邑里西，是玉盏地。”后永宁为王锷宅，安邑为北平王马燧宅。后王、马皆进入官，王宅累赐韩弘正、史宪诚、李载义等，所谓金盏破而再制；马燧为奉诚园，所谓玉盏破而不完也。一说李吉甫安邑宅为玉杯，牛僧孺新昌宅为金碗。牛宅本将作大匠康宅，自辨冈阜形势，以其宅当出宰相。后每年命相有按，必引颈望之，宅竟为僧孺所得。【眉批】方知有命。

泓师与韦安石善，尝语安石曰：“贫道近于凤栖原见一地，可二十余亩，有龙起伏形势。葬此地者，必累世为台座。”安石曰：“老夫有别业在城南，待闲时，陪师往诣地所，问其价几何？”安石妻闻，谓曰：“公为天子大臣，泓师通阴阳术数，奈何一旦潜游郊野，又买墓地，恐祸生不测矣。”安石惧，遂止。泓叹曰：“国夫人识达先见，非贫道所及。公若要买地，不必躬亲。”夫人曰：“欲得了义，兼地不要买。”安石曰：“舍弟有中殇男，未葬，便与买此地。”泓曰：“如贤弟得此地，即不得将相，位止列卿。”已而竟买其地，葬中殇男。【眉批】葬中殇男，亦应尊长休咎耶？今人但云父母旺子孙，何也？后为太常卿礼仪使，卒官。

舒绰（出《朝野佥载》）

舒绰，东阳人，稽古博文，尤善相冢。吏部侍郎杨恭仁欲改葬亲，求善图墓者五六人，并称海内名手，停于宅，共论，互相是非，恭仁莫知孰是。乃遣微解者，驰往京师，于欲葬之原，取所拟之地四处，各作历，记其方面高下形势，各取一斗土，并历封之。恭仁隐历出土，诸生所言乖背。绰乃定一土堪葬，操笔作历，言其四方形势，与恭仁历无尺寸之差，诸生雅服。【眉批】出土而即知地势，神哉！此法今绝矣。各赐绢十匹遣之。绰曰：“此所拟处，深五尺之外，有五谷。若得一谷，即是福地，公侯世世不绝。”恭仁即将绰向京，令人掘深七尺，得一穴，如五石瓮大，有粟七八㪷。此地经为粟田，蚁运粟下入此穴。当时朝野之士，以绰为圣。葬竟，赐细马一匹，物二百段。

张景藏

英公徐初卜葬，繇曰：“朱雀和鸣，子孙盛荣。”张景藏闻之，私谓人曰：“所占者过也。此所谓朱雀悲哀，棺中见灰。”后孙敬业扬州反，弟敬贞答款曰：“敬业初生时，于蓐下掘得一龟，云大贵之象。英公令秘而不言。”则天怒，斫英公棺，焚其尸，灰之应也。








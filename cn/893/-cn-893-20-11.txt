下终南山过斛斯山人宿置酒





《元和郡县志》：终南山，在雍州万年县南五十里。《太平寰宇记》：终南山，在眉县南三十里。《雍录》：终南山横亘关中南面，西起秦、陇，东彻蓝田，凡雍、岐、郿、鄠、长安、万年，相去且八百里，而连绵峙据其南者，皆此一山也。《通志·氏族略》：代北复姓有斛斯氏，其先居广牧，世袭莫勿大人，号斛斯部，因氏焉。



暮从碧山下，山月随人归。却顾所来径，苍苍横翠微。[一]相携及田家，童稚开荆扉。[二]绿竹入幽径，青萝拂行衣。欢言得所憩，美酒聊共挥。长歌吟松风，曲尽河星稀。我醉君复乐，陶然共忘机。

[一]翠微，山岭之色，详十卷注。



[二]沈约诗：“荆扉新且故。”李周翰注：“荆扉，以荆为门扉也。”






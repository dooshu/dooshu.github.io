印汇书品序

会稽胡兰渚，为冏卿璞完先生之文孙。少年博洽，家有赐书，留心字学，更精篆刻，其铁笔之妙，实出文三桥、何雪渔之上。而近刻《印汇书品》，凡古今人之精于字学者，人赠一印，以存其姓氏。盖以其沉酣学海，考核精详，有功于金石者，亦即以金石报之也。

近世俗工，字皆杜撰，不足与语。余因忆王太史之评唐寅、周臣画，谓二人稍落一笔，其妍丑立见。或问臣画何以不如伯虎？太史曰：“但少伯虎胸中数千卷书耳。”今兰渚之与俗工，其妍丑相去，确确由此。呵嘱诸人，其再读十年书，方可与兰渚语痛痒也。余酷好印章，亦曾深加考究，咄咄兰渚，幸勿以门外汉目之。


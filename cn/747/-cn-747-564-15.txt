○朝散大夫商州刺史除名徙封州董府君墓志铭

公讳溪，字惟深，丞相赠太师陇西恭惠公第二子。十九岁明两经，获第有司。沈厚精敏，未尝有子弟之过。宾接门下，推举人士，侍侧无虚口，退而见其人，淡若与之无情者。太师贤而爱之，父子间自为知己，诸子虽贤，莫敢望之。太师累践大官，臻宰相，致平治，终始以礼，号称名臣，晨昏之助，盖有赖云。太师之平汴州，年考益高，挈持维纲，锄削荒，纳之太和而已，其囊箧细碎无所遗漏，繁公之功。上介尚书左仆射陆公长源，齿差太师，标望绝人，闻其所为，每称举以戒其子。杨凝、孟叔度以材德显名朝廷，及来佐幕府，诣门请交，屏所挟为。

太师薨，始以秘书郎选参军京兆府法曹，日伏阶下，与大尹争是非，大尹屡黜己见。岁中奏为司录参军，与一府政。以能拜尚书度支员外郎，迁仓部郎中万年令。兵诛恒州，改度支郎中，摄御史中丞，为粮料使。兵罢，迁商州刺史。粮料吏有忿争相牵告者，事及于公，因征下御史狱。公不与吏辩，一皆引伏，受垢除名，徒封州。元和六年五月十二日，死湘中，年四十九。明年，立皇太子，有赦令许归葬。其子居中始奉丧归。元和八年十一月甲寅，葬于河南河南县万安山下太师墓左，夫人郑氏。

公凡再娶，皆郑氏女。生六子，四男二女。长曰全正，慧而早死。次曰居中，好学，善为诗，张籍称之。次曰从直、曰居敬，尚小。长女嫁吴郡陆畅；其季女，后夫人之子。公之母弟全素孝慈友弟，公坐事，弃同官令归。公殁比葬三年，哭泣如始丧者。大臣高其行，白为太子舍人。将葬，舍人与其季弟懈问铭于太史氏韩愈。愈则为之铭。辞曰：

物以久弊，或以轹毁。考致要归，孰有彼此。由我者吾，不我者天。斯而以然，其谁使然。


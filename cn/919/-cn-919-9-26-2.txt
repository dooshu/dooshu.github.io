大补心丹

治忧思恶虑过多，致神志不宁，魂魄失守，虚阳外泄，则自汗呕吐，泻利频数，诸阴不生，则语言重复，忪悸眩晕。兼治大病后虚烦不得眠，羸瘦困乏；及妇人胎前产后，悉能主之。常服安心神，调血脉，镇惊补心。

黄芪 （蜜炙） 茯神 人参 酸枣仁（炒） 熟地黄（各一两） 远志（去心炒） 五味子 柏子仁（各半两，别研）上为末，蜜丸，如梧子大，用辰砂为衣。每服三十丸，米汤、温酒任下。盗汗不止，麦麸汤下；乱梦失精，人参龙骨汤下；卒暴心痛，乳香汤下；肌热虚烦，麦门冬汤下；吐血，人参卷柏汤下；大便下血，当归地榆汤下；小便尿血，赤茯苓汤下；中风不语，薄荷牛黄芪汤下；风痫涎潮，防风汤下。

矾丹

亦治狂。（方见癫痫门）凡伤寒阳毒，及蓄瘀血，皆发狂，各见本门。


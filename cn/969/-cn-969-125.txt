刘克庄　冬夜读几案间杂书得六言二十首

叔夜真龙凤矣，嗣宗犹螟蠃然。

一以广陵散死，一以劝进表全。

刘克庄

刘克庄　冬夜读几案间杂书得六言二十首

盘龙恨庾长史，太宰哀李崖州。

达人能和大怨，壮士不报细雠。

刘克庄

刘克庄　冬夜读几案间杂书得六言二十首

有教圣愚无类，非人父子勿传。

此乃靖欲反矣，是亦羿有罪焉。

刘克庄

刘克庄　冬夜读几案间杂书得六言二十首

阴德必食阳报，忮心终为馁魂。

智伯死而无后，愚公子又生孙。

刘克庄

刘克庄　冬夜读几案间杂书得六言二十首

鬼谷弟子捭阖，东方先生滑稽。

彼哉妾妇道也，上以俳优畜之。

刘克庄

刘克庄　冬夜读几案间杂书得六言二十首

举世尽兄孔方，无人敢卿五郎。

客喜大夫粪苦，奴夸太尉足香。

刘克庄

刘克庄　冬夜读几案间杂书得六言二十首

昔有初祖见性，今无导师指迷。

死底埋震旦东，活底在葱岭西。

刘克庄

刘克庄　冬夜读几案间杂书得六言二十首

人言美恶必复，孰若亲冤两忘。

僧乃谤第二祖，佛不嗔歌利王。

刘克庄

刘克庄　冬夜读几案间杂书得六言二十首

横议游侠四出，清流标榜自贤。

血染瓜田方止，尸投浊河可怜。

刘克庄

刘克庄　冬夜读几案间杂书得六言二十首

笺疏虫鱼小物，抉挑草木微情。

兔葵累刘梦得，燕泥辜薛道衡。

刘克庄

刘克庄　冬夜读几案间杂书得六言二十首

□□本非家法，偶语安知朝仪。

宫中遂有秘戏，殿上竟问小遗。

刘克庄

刘克庄　冬夜读几案间杂书得六言二十首

宋玉口多微词，曼倩言不纯师。

陈赋讽荐枕女，抗义斩卖珠儿。

刘克庄

刘克庄　冬夜读几案间杂书得六言二十首

鹦鹉洲犹自若，铜雀台安在哉。

老瞒真大不道，狂生恃小有才。

刘克庄

刘克庄　冬夜读几案间杂书得六言二十首

巢居吸景休粮，壁观入定放光。

三万里隔弱水，六千劫坐道场。

刘克庄

刘克庄　冬夜读几案间杂书得六言二十首

六郎子晋后身，董君汉廷近亲。

大罗天女男妾，饱陶公主肥人。

刘克庄

刘克庄　冬夜读几案间杂书得六言二十首

进来金丹搀吃，放下玉笛偷吹。

先丁宁雪衣女，勿漏泄锦绷儿。

刘克庄

刘克庄　冬夜读几案间杂书得六言二十首

李妹玉曜肤色，梅娘淡妆素衣。

大主嗔老奴爱，三郎怕肥婢知。

刘克庄

刘克庄　冬夜读几案间杂书得六言二十首

裙是千叶榴染，鬓似折枝杏簪。

空问天孙乞巧，其奈君王爱憨。

刘克庄

刘克庄　冬夜读几案间杂书得六言二十首

宁置寒冰隘巷，勿长妇人深宫。

儿□昭仪箧内，孙毙季龙抱中。

刘克庄

刘克庄　冬夜读几案间杂书得六言二十首

南朝有脂粉气，李唐夸锦绣堆。

接休文声响去，梦太白脚板来。

刘克庄


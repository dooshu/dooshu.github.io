为刘公㦷考功题孙徵君诗卷

孙钟元先生隐居苏门山之夏峰。刘别业在百泉，有留琴堂，孙尝赠以诗。
我闻苏门山，恨未得游啸。
千载孙登去已久，眼下何人复同调。
谁知尚在此山中，丹颜九十成仙翁。
挂瓢偶尔同箕颍，倚剑直欲排崆峒。
百泉山下凿深翠，复有高人刘子骥。
两贤相见心相倾，数行写尽行藏意。
天下轩冕纷如云，倜傥谁雄七尺身。
生不平世则出世，汩没羞作泥中人。
留琴堂好不得住，时来暂别烟萝去。
今之山公刘大夫，借问琴堂琴在无。
夏峰老人老无恙，鸾鹤空山不可孤。
我今多病卧菰芦，风波澒洞愁江湖。
苍生憔悴赖公等，让我狂歌归草庐。



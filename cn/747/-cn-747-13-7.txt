○令州县举明习礼乐诏

礼乐之道，其来尚矣。朕诞膺明命，克光正历，思隆颂声，以康至道。而曲台阐训，犹乖揖让之容；大乐登歌，徒纪铿锵之韵。良以教亏绵蕝，学阙瞽宗，兴言盛业，寤叹盈抱。然则幽诚所著，纵九皋而必闻；忠信所存，在十室而无弃。但虑习俎之彦，韫迹於闾阎；辨铎之英，韬深於林薮。夫良玉无胫，求之斯来；真龙难睹，好之而至。其四方士庶，及邱园栖隐，有能明习礼乐，祥究音律，於行无遗，在艺可录者，宜令州县搜扬博访具以名闻。


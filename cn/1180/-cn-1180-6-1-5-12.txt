岭西大捷辞免加恩疏


昨蒙发下兵部题核广东罗旁大捷，请叙录有功人员本，臣已酌量拟票上请。兹该文书官孙斌口传圣旨：“广东大捷，全是先生每运筹，都该荫赏，改票来行。钦此。”臣等不胜感激，不胜惶悚。

兹者岭西之役，兵不逾时，而俘获四万有余，拓地千里之远，诚为殊常大捷。然此皆祖宗垂祐，皇上圣武布昭，下则将士用命之所致也。臣等参预密勿，适会成功，有何劳勚，敢冒恩赏？况前已奉旨：“以后边功，不许叙及辅臣。”臣等又岂敢身自犯之？伏望圣明俯鉴臣等愚衷，所有加恩一节，特赐停寝，庶臣等犬马微分得以少安。谨将原票封进。

（随奉圣谕：广东大捷，实赖先生每运筹。赐元辅银一百两，蟒衣一袭，彩段四表里；次辅二，各银八十两，四表里。钦此。）






○请还葬伯祖表

臣堂伯祖，去显庆三年，与褚遂良等五家同被谴戮，虽蒙遗制荡雪，而子孙亡没并尽，唯有曾孙无忝，见贯龚州，蒙雪多年，犹同远窜。陛下自临宇县，优政必被，鸿恩及於泉壤，大造加於亡绝。先天已後，频降丝纶，曾任宰相之家，并许收其沦滞。况臣伯祖往叨执政，无犯受诛，藁窆尚隔故乡，後嗣遂编蛮服，臣不申号诉，义所难安。伏乞许臣伯祖还葬乡里，其曾孙无忝放归本贯。


江夏送友人





江夏，唐时郡名，即鄂州也，属江南西道。



雪点翠云裘，[一]送君黄鹤楼。[二]

黄鹤振玉羽，[三]西飞帝王州。

凤无琅玕实，[四]何以赠远游？

徘徊相顾影，泪下汉江流。

[一]宋玉《讽赋》：“翳承日之华，披翠云之裘。”



[二]杨齐贤曰：黄鹤楼，在鄂州。《国经》云：“费文祎得仙，驾黄鹤憩此。”



[三]鲍照《舞鹤赋》：“振玉羽而临霞。”



[四]琅玕实，见二卷注。






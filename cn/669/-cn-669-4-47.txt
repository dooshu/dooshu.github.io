47　薄伐玁狁二句解讀


「薄伐玁狁，至於太原。」後漢西羌傳：「穆王西征犬戎，遷戎於太原。夷王衰弱，荒服不朝，乃命虢公率六師伐太原，而戎至於俞泉〔一〕。案：夷王，穆王之孫。穆王征犬戎在三十五年，夷王伐太原戎在三年。宣王遣兵伐太原戎，不克。」蓋自穆王遷戎于太原，而太原爲戎狄之居，宣王僅能驅之出竟而已。其後料民太原，而戎患益深，驪山之禍，已兆於此，其端自穆王遷戎始。西周之亡，猶西晉也。【原注】籍談曰：「晉居深山，戎狄之與鄰，而遠於王室，王靈不及，拜戎不暇。」太原，晉地。〇籍談語見昭公十五年左傳。書此以補詩説之遺。

【全云】深寧此説有感於燕雲之爲禍烈也。〔二〕

【元圻案】史記匈奴傳：「匈奴，其先祖夏后氏之苗裔也，曰淳維。唐、虞以上，有山戎、獫狁、葷粥。」集解晉灼曰：「堯時曰葷粥，周曰獫狁，秦曰匈奴。」〇後漢西羌傳：「穆王時，戎狄不貢，王乃西征犬戎，獲其五王，又得四白鹿，四白狼，王遂遷戎于太原。夷王衰弱，荒服不朝，乃命虢公率六師伐太原之戎，至于俞泉，獲馬千匹。厲王無道，戎狄寇掠，乃入犬丘，殺秦仲之族，王命伐戎，不克。及宣王立四年，使秦仲伐戎，爲戎所殺，王乃召秦仲子莊公，與兵七千人，伐戎破之，由是少卻。後二十七年，王遣兵伐太原戎，不克。」〇史記匈奴傳：「周幽王用寵姬褒姒之故，與申侯有郤。申侯怒，而與犬戎共攻殺周幽王于驪山之下。」〇料民太原，注詳後「考之周語」條。〇西晉之亡，由成都王穎表匈奴左賢王劉淵監五部軍事、將兵在鄴始。江統徙戎論可謂先見。

〔一〕「而」，中華本後漢書卷八七西羌傳作「之」，「之戎」屬上讀。

〔二〕「全云」一段，原無，據清嘉慶本補。






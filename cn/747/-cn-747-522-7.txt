○祭李祭酒文

年月日，守右补阙安定梁肃，谨以清酌嘉蔬之猷，敬祭於故国子监祭酒赠户部尚书李公之灵。

惟公之德，柔嘉维则。敬义且直。惟公之才。文武是该。不矫不回。剖符七郡。风行雨润。有礼有训。连抚二藩。如江如汉。之屏之翰。敷闻帝庭。爰用陟明。乃拜司成。是勤是行。时则不幸，遘兹大病。薨於道路，孰识天命。呜呼哀哉！

追想曩昔，大历之中。获见君子，吴江之东。靡适不随，无会不同。於山於水，於野於寺。提携宴喜，荏苒半纪，公镇南方，奄征江黄。乖离两乡，道阻且长。惠而好我，简牍相望。於囊於箱，厚意是将。淑人君子，怀允不忘。缪系缨组，列於朝序。望公之来，寤寐斯伫。方欺款遇，爰笑爰语。岂意长往，终焉莫睹。寝门一恸，意折神沮。谁云少别，便是今古。呜呼哀哉！

古人所称，曰仁与谊。君子之道，在功与事。邦宪之雄，元侯之贵。存有盛美，殁有遗懿。所恨伊何，寿犹未至。所悲伊何，人失其庇。呜呼哀哉！

九原连连，乃在三原。日月有时，兆宅攸安。某近职是拘，执绋无缘。寄陈薄酹，有恸何言。呜呼哀哉！尚飨。


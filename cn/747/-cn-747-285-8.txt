○敕松漠都督泥礼书

敕松漠都督右金吾卫大将军泥礼：得张守表，知卿等破贼。且突厥此来也，其心毒害，又甚轻敌，人事之与神道，可得不有伤残？卿之忠诚，加以义勇，以顺讨逆，自然必胜。朕所悬爵秩，惟赏有功，况卿赤心，复加戎捷。然狂贼自远投於死地，今其伤败，必更有谋，可须防之，重不可失。乌知义在彼，宜与临事筹之，若须邀截，亦与之计会。秋气渐凉，卿及衙官首领百姓并平安好，遣书指不多及。


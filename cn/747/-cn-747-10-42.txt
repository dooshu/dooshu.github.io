○祭高士廉文

朕与卿义重君臣，道符冥契，鳞波顺乎风势，早启沃乎朕心，如何一朝，奄成异代，眷言畴昔，用切深衷。自幽明一谢，将历数旬，尚同城阙之间，想游魂其如近。今既丹旐戒路，归骨穷泉，望隔邱野之中，思令德而方远。凝哀笳於晨路，引嘶骖於夜台，嗟尔世之长辞，结余心之永恨。追怀前赏，极宴终娱，岂谓乐情，迥成悲绪。酒有千日之号，人无再饮之期，昔临膳以增欢，今抚杯而益恸，故遣陈兹飨礼，以寄曩怀，魂如有灵，歆我哀馔。


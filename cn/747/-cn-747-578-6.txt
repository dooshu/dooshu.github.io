○送严公贶下第归兴元觐省诗序

严氏之子有公贶者，退自有司，踵门而告柳子曰：“吾献艺，不售于仪曹之贾，货不中度，敢逃其咎！洁朝将行，愿闻所以去我者，其可乎哉？”予谕之曰：“吾子以冲退之志，端其趋向；以淬砺之诚，修其文雅。行当承教戒于独立之下，发清源，激扬洪音。沛哉！铿铿乎充于四体之不暇，吾何敢去子！”恭惟相国冯翊公，有大勋力盈于常。极人臣之尊，分天子之忧。殿邦坤隅，柄是文武。若子者，生而有黼缋梁肉之美，不知耕农之勤劳，物役之艰难。趋其庭，有魏绛之金石焉；候其门，有亚夫之戟焉。中人处之，不能无傲。而子之伯仲，皆脱略贵美，服勤儒素，退托于布衣韦带之任，如少习然。故继登上科，以及于子。是可举严氏之教，诵乎他门，使有矜式也。而吾子又引慝内讼，谦如此，其何患乎贾之不售而自薄哉！于是文行之达若高阳齐据者，偕赋命予序引。予扑不晓文，故书严子之嘉言，编于右简，窃褒贬之义以赠。


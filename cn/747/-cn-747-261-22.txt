○谢恩命遣高将军出饯状

右高力士奉宣口敕，以臣临政，特令赐宴。恭承惠渥，伏念庸微，天地周仁，木石知感，不胜惶悚戴荷之极，臣死罪死罪。臣历观自古君臣，凡所际会，或因缘党进，或收接功成，故未谒而知，不言而信，岂有地孤援寡，毁众谤深，察蒙蔽之中，致昭旷之外？逢陛下特达之遇，当陛下明圣之朝，事出常均，恩重今昔。臣誓将沥血，足可竭诚，徒欲杀身，岂能报德？至如励精勤政，举直徇公，副陛下忧人之心，行陛下宏道之化：岂敢失坠，以负神明？但函关路悬，长安日远，不任恋主之至。


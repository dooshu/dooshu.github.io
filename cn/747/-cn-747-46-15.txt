○授杨绾中书侍郎常衮门下侍郎并同中书门下平章事制

体国经务，亮采惠畴，以遂万物之宜，以刑四方之礼。弥缝衮职，金玉王猷，平景纬於台阶，济盐梅於鼎饪。必先时俊，允膺旁求。朝议大夫守太常卿兼修国史赐紫金鱼袋杨绾，赡学懿文，崇德广业，表微藏用，适务知章。朝议郎守尚书礼部侍郎集贤院学士上柱国赐紫金鱼袋常衮，志业贞谅，理识宏深。守正居中，确乎难夺。顷以戎车未戢，方事仍殷，永言庶政，有乖彝叙。今将本俗刑教，澄源振纲，宣九德以阜成，张四维而翼赞。洽於佥论，咨尔具瞻，往副审象之诚，懋缉时雍之化。绾可中书侍郎同中书门下平章事集贤殿崇文馆大学士修国史，散官勋赐如故。衮可门下侍郎同中书门下平章事太清太微宫使崇文宏文馆大学士，散官勋赐如故。


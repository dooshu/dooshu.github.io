○对刑罚疑赦判

〈甲刑罚之疑俱赦，有司以刑不上备，省科之。云：“适轻下服，诸罚有权。”〉

先王立辟，议事以制，得情勿喜，宁失不经。故三宥以顺时，重一成而不改，永怀中典，亦谨无良。惟罚与刑，有疑俱赦。厚伦正俗，立教在宽。二罪并兴，载难上备；五听无滥，宜遵下服。既有权而适道，当恻隐而从轻，不俾小惩，将为允当。


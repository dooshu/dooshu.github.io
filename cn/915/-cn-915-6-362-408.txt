○答桓玄书明沙门不应致敬王者



中军将军尚书令宜阳开国侯桓谦等惶恐死罪，奉诲使沙门致敬王者，何、庾虽论，意未究尽，此是大事，宜使允中，实如雅论。然佛法与老、孔殊趣，礼教正乖，人以发肤为重，而彼髡削不疑，出家弃亲，不以色养为孝，土木形骸，绝欲止竞，不期一生，要福万劫，世之所贵，已皆落之，礼教所重，意悉绝之，资父事君，天属之至，犹离其亲爱，岂得致礼万乘，势自应废，弥历三代，置其绝羁？当以神明无方，示不以涯检，视听之外，或别有理；今便使其致恭，恐应革者多，非惟拜起。又王者奉法出于敬，信其理而变其仪，复是情所未了即而容之，乃是在宥之弘。王令以别答公难，孔国、张敞在彼，想已面谘所怀，道宝诸道人，并足酬对高旨，下官等不谙佛理，率情以言，愧不足览，谦等惶恐死罪。（《沙门不拜俗事》一）

卷一百二十

郭璞

璞字景纯，河东闻喜人，惠怀间避乱过江，宣城太守殷佑以为参军，後为王导参军，大兴初除著作佐郎，寻迁尚书郎，母忧去职，明帝初，王敦起为记室参军，以阻谋逆被斩，敦平，追赠弘农太守，有《尔雅注》五卷，音二卷，图十卷，图赞二卷，方言注十三卷，三苍注三卷，穆天子传注六卷，山海经注二十三卷，图赞二卷，水经注三卷，周易林五卷，洞林三卷，新林四卷，又九卷，卜韵一卷，楚辞注二卷，子虚上林赋注一卷，集十七卷。




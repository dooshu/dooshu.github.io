71　韓愈離家已五千本書語　五千七百指里不言里　提三尺取天下句法


韓文公題臨瀧寺詩「離家已五千」，注引沈休文安陸王碑「平塗不過七百」，而不知「弼成五服，至於五千」，本書語也，奚以汎引爲？

【元圻案】老學庵筆記三：「退之詩云『夕貶潮陽路八千』，歐公云『夷陵此去更三千』，或以爲歇後語，非也。書『弼成五服，至於五千』，注云：『五千里也。』論語『方六七十，如五六十』，注云：『六七十里，五六十里也。』」〇顧氏嗣立韓詩集注引某云：「漢高帝紀『提三尺取天下』及韓安國傳本無『劍』字，古有如此造語者。」何不引此以正之。〇唐彦謙長陵詩云：「耳聞明主提三尺，眼看愚民盜一抔。」






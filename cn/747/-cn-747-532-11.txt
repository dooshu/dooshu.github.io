○与吏部奚员外书

观天授之器，而不受之辨，是以每拜於前，若不能言。及还旅居，尝怀所恨，亦欲默已，惧未之知，故申其愚浅，望加省览。

观之心与天下之人心异，其所务亦异。观小子方读书学古，受严师心训，属文厉志，立可久之誉。年二十六七之侧，始合游人闲，求随武子、郭林宗之俦，以为行媒。岂畏鸣不惊人，举不戾天者乎？今天下之人，则不然哉，学止肤受，或文得泛滥，有崔卢之亲戚，有酒肉之费给，往还依倚而得之，罢便已。是与人之异也。又言所务亦异者，如观之务，非为己也，有亲而贫，旨养不充，侨处江介，无素基业，所以冀愿速遂薄名寸禄，以给晨夕之膳也。而今之人所慕，未必为贫若孝行，但欲身上有片光耳。是所务亦异也。十丈试凝意察之，其事岂不然也？

观之舅与十丈日与相善，古人之分也，始命观曰：“吾有故人某，光大威重，人之杰者，必能倜傥成尔，况尔我之甥。”观虔拜舅之言。比伏下风，知非不深也，礼非不厚也，倜傥之分，未之有得。不以观形甚，么麽，文不颖脱，恐言之为有累耶？近者窃审高意，愈见其志也。何者？十丈赏常人文，与观之文同；所赏常人之情，与观之情同。而观独务刻鹄之末，希有因骥之力，亦何异弋者守空，行路喜遗契哉？

噫吁哉！是命屯欤？时屯欤？文屯欤？如三者，必有一未泰。不尔，岂知者不言？言者不知乎？今甚痛者，莫若羁旅，曷有帝城之下，薪如桂，米如琼，仆人不长三四尺，而僦瘦驴以求食？有时不食，人畜问日曛黑未还，则令忧骇。一日不为，则便失餐。第五伦灵台中，灵辄翳桑下，不甚於此。

观寄国子监时，又闻举子其艰若憔悴者，虽有铿钅訇其才，不如啮肥跃骏足党与者，虽无所长，得之必。观是以益忧之，加复如此月，夏草尽绿，朔风之情起，白华之恋切，无衣之累叹。偏在遥夕，倚庐之永念，频入愁梦，乃既明发，气泪呜咽。十丈得不惕然视之，而忍高观於营营之子？夫营营之子者，触目千万，待观其闲，将何望焉？

昨者有《放歌行》一篇，拟动李令公徼数金之恩，不知宰相贵盛，出处有节，埽门之事，不可复迹。俯仰吟惋，未知见由，邂逅不动，亦虚弃也。今去举已促，甚自激发，其有未知已者，大可畏也。俾未知之有闻，非十丈谁哉？鹏飞九万，一日未易料耳。观长跪听命。








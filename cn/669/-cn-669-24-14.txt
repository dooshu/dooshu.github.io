14　三閭大夫掌王族三姓　楚昭屈景三姓漢初猶盛　甲氏亦爲屈氏


王逸注楚辭自序云：「屈原爲三閭大夫。三閭之職，掌王族三姓，全云：「蓋公族大夫之職。」曰昭、屈、景。屈原序其譜屬，率其賢良，以厲國士。」漢興，徙楚昭、屈、景於長陵，以强幹弱支，則三姓至漢初猶盛也。莊子庚桑楚曰：「昭、景也，著戴也，甲氏也，著封也，非一也。」説云：「昭、景、甲三者，皆楚同宗也。」此陸氏莊子釋文之文。甲氏其即屈氏歟？秦欲與楚懷王會武關，昭雎、屈平皆諫王無行。襄王自齊歸，齊求東地五百里，昭常請守之，景鯉請西索救於秦，東地復全。三閭之賢者，忠於宗國，所以長久。

【全云】昭奚恤、昭陽亦戰將。

【元圻案】漢徙齊諸田，楚昭、屈、景、燕、趙、韓、魏後實關中，見漢書婁敬傳。昭雎之諫，見史記楚世家。屈平之諫，見本傳。〇戰國策：「楚襄王爲太子之時，質於齊。懷王薨，太子辭於齊王而歸。齊王隘之：『予我東地五百里，乃歸子。』傅慎子曰：『獻之。』太子歸即位，齊來取地，昭常曰：『不可予也。萬乘者，以地大爲萬乘，今去東地五百里，是去戰國之半也，常請守之。』景鯉曰：『楚不能獨守，臣請西索救於秦。』」〇新序載屈廬不從白公爲亂〔一〕，亦三閭之賢者也。

〔一〕「屈廬」，原作「屈盧」，據中華本新序校釋卷八義勇改。






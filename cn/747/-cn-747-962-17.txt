○西河大破吐蕃贺表（天宝元年十二月中书门下）

臣等自今月以来，累见陇右奏大破吐蕃大岭青海等军捷书。前至日因奏事，陛下谓臣等曰：“吐蕃背恩，神人共弃。岂惟陇右频胜？三数日间，河西当有大捷。”今日王亻垂果奏，大破吐蕃鱼海及游奕等军，擒生斩级，并虏获羊马，不可胜计。窃观前後克捷，皆是特禀圣谋，密练骁雄，深讨凶寇。以寡击众，所向无前。天心与睿德合符，士卒与神兵叶契。九重制胜，动必有成；万里知来，见於未兆。一月三捷，千古未闻，品物同欢，何况臣等。伏望宣示朝野，编於史册。


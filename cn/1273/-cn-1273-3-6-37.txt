东山感秋词次康步崖中翰题壁韵　八月初六夜作六首







东山[117]感秋词次康步崖中翰题壁韵　八月初六夜作六首


痛哭秋风又一年，觚棱梦落练江[118]天。拾遗冷作诸侯客，袍笏空山拜杜鹃。

天涯心逐白云飞，瑟瑟秋芦点客衣。回首大宛山上月，更无缄札问当归。先母墓在大宛山。

斜日江声走急滩，残棋别墅局方难。后堂那有闲丝竹，陶写东山老谢安。

寒蛟海上趁人来，漠漠秋尘扫不开。满目桑田清浅水，五云楼阁失蓬莱。

万树秋声撼睡童，读书情趣逊欧公。挑灯自写纫兰句，一卷《离骚》当《国风》。

冷落山斋运甓身，天门八翼梦无因。西风吹起神州恨，麈尾清谈大有人。






寄徐太学国式


执事雅操端洁，造诣闳博，实仆畏友，未敢屈季通于坐侧也。

儿曹鲁钝，幸荷甄陶，数月之间，便觉开悟，志不在温饱。顾代者非人，别后情态毕露，全无启迪之功。欲更易之，仓卒又难其人。使诸儿旧日萌芽，有退无进，良可惜也。以此怀想执事高谊，愈觉惓惓。

令婿回，附寄小诗，并诗扇三柄纳上。欲见无期，临楮怅惘。

（懋修曰：先师徐国式，讳一正，仕至太守。其训蒙以贤圣立品，不专文章。不肖兄弟方在童年，即教以志不在温饱，而先父雅重之。今为父者，每忽童子之师，以为记书认字足已，不知根基一定，遂不可移。余谓举业之师传文艺，犹为易得；蒙童之师铸人品，百中难得一也。故曰：“蒙以养正，圣功也。”）






王令　杂诗

古人重非道，饥不苟豆羹。

有为非其心，或不脱冕行。

如何後世人，以官业其生。

鄙哉乐欺人，犹以圣自名。

王令

王令　杂诗

方春不种兰，终岁无自佩。

良田弗加芟，徒穉亦无岁。

空令雨露恩，日夕被蒿艾。

安坐饥怨天，此理果谁在。

王令

王令　杂诗

关雎后之淑，棫朴君之明。

兔羋尚好德，况及公与卿。

所以彼行苇，敦然遂其生。

谁能弦此歌，为我发古声。

王令

王令　杂诗

一日不为田，百草已有根。

况复闲三时，其秽何待论。

岂不有钱鎛，徒羞慵借勤。

岁晚忧不耕，何独议锄耘。

王令

王令　杂诗

召公方伯尊，材亦圣人亚。

农时惮烦民，听讼小棠下。

嗟今千里长，已耻问耕稼。

弹琴高堂上，欲以无为化。

王令

王令　杂诗

毵毵晚春树，上下聚百虫。

不有口似趸，则生尾如蜂。

设不二者然，亦徒生无庸。

清阴不可居，岁晚还秋风。

王令


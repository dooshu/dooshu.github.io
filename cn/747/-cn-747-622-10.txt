○浮萍赋

泛泛者萍，乘流匪宁。殊源比影，异沼均形。初苒弱兮奇岸，乍连延兮广汀。映池则草色同翠，照日则苔光共青。霜凝兮片片成玉，月上兮处处疑星。入门自媚，李徒矜其妖艳；取足为乐，行潦岂小於沧溟。观其枯华有时，动静无必。习坎斯止，遇亨则逸。安卑取顺，契君子之用心；扬波随流，岂渔翁之能诘。每托邻於藻荇，不混迹於蓬荜。与菡萏而相鲜，向莓苔而如失。实幽赏之可嘉，何寓游之足匹。夫物之芸芸，纠缠谁分。茨处墙兮，或不才而见弃；兰生幽也，终以香而自焚。惟兹萍矣，独擅其美。谦能居下，知则乐水。鉴芳於楚客，宁见羞於彝簋。象虚舟而不系，或倏往而忽来。类至人之无心，更出生而入死。噫欤，植匪深根，长无固蒂。将舍之而不芟翦，岂见用而能种艺。鄙朝菌之暂荣，笑匏瓜之长系。空惭雨露之恩，窃愧陶钧之惠。愿同蒹葭比玉而见珍，托陋质於池塘之际。


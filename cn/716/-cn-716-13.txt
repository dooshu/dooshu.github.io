第十三篇　論勝負

夫勝負雖微，幾則先見，丑牌得利，必有奇祥。三賞不開，定非佳兆。樁前色樣，半是凶徵。過後牌來，足占福薄。頭贏難促，終贏晚勝，方為全勝。否極而泰，切勿矜持。盛過忽衰，急須謹守。至於洗有煩簡，拍有厚薄，智巧之士，亦多變通。然一飲、一啄，有數存焉。落樁未美，落樁雖便於出賞，然諺云：「三落樁，輪得慌，落樁七，輸得急。」等語，亦有時而驗。居三未必惡。諺云：「好牌不落第三家。」當其運隆，遇蹇亦濟，及其氣盡，逢吉變凶，困亨之化，斷乎不爽。夫開有不同，或獨開，或對面開，或並肩開，或連三開，或滿場開，或單開，或雙開，或接手開，謂椿前開人，百臨樁復自開。或滅殺開。或樁前有賞滅死，而樁上反開。或餘氣開，四家牌雖已周，而樁牌過盛，勢未必遽斬，尚有餘氣。或代開。上手應開而不開，或應大開而開之不盡，下手有望。出注多寡，以意裁之。時至而不乘，與非時而強索，兩者皆敗道也。

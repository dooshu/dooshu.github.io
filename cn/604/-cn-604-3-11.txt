湖心亭


湖心亭旧为湖心寺，湖中三塔，此其一也。明弘治间，按察司佥事阴子淑，秉宪甚厉，寺僧怙镇守中官，杜门不纳官长，阴廉其奸事毁之，并去其塔。嘉靖三十一年，太守孙孟寻遗迹，建亭其上，露台亩许，周以石栏，湖山胜概，一览无遗。数年寻圮。万历四年，佥事徐廷祼重建。二十八年，司礼监孙东瀛改为清喜阁，金碧辉煌，规模壮丽，游人望之，如海市蜃楼。烟云吞吐，恐滕王阁、岳阳楼，俱无甚伟观也。春时山景睺罗，书画骨董，盈砌盈堦，喧阗扰嚷，声息不辨。夜月登此，阒寂凄凉，如入鲛宫海藏，月光晶沁，水气滃之，人稀地僻，不可久留。

张京元湖心亭小记：

湖心亭，雄丽空阔。时晚照在山，倒射水面，新月挂东，所不满者半规，金盘玉饼，与夕阳彩翠，重轮交网，不觉狂叫欲绝。恨亭中四字匾，隔句对联，填楣盈栋，安得借咸阳一炬，了此业障。

张岱湖心亭小记：

崇祯五年十二月，余住西湖。大雪三日，湖中人鸟声俱绝。是日更定矣，余拏一小舟，拥毳衣炉火，独往湖心亭看雪。雾凇沆砀，天与云、与山、与水，上下一白，湖上影子，惟长堤一痕、湖心亭一点、与余舟一芥、舟中人两三粒而已。到亭上，有两人铺毡对坐，一童子烧酒垆正沸。见余大惊喜曰：“湖中焉得更有此人！”拉与同饮。余强饮三大白而别。问其姓氏，是金陵人，客此。及下船，舟子喃喃曰：“莫说相公痴，更有痴似相公者。”

胡来朝湖心亭柱铭：

四季笙歌，尚有穷民悲夜月。六桥花柳，浑无隙地种桑麻。

郑烨湖心亭柱铭：

亭立湖心，俨西子载扁舟，雅称雨奇晴好。席开水面，恍东坡游赤壁，偏宜月白风清。

张岱清喜阁柱对：

如月当空，偶以微云点河汉。在人为目，且将秋水剪瞳神。






答保定巡抚张浒东


亡弟南归，辱给勘合，谨缴纳。禁例申严。顷有顽仆，擅行飞票，骑坐官马，即擒送锦衣，榜之至百。其同行者，俱发原籍官司重究矣。仰维皇上子惠穷民，加意驿传。前遣皇亲于武当祈嗣，亦不敢乘传，往来皆宿食旅舍。盖上之约己厚民如此。

仆忝在执政，欲为朝廷行法，不敢不以身先之。小儿去岁归试，一毫不敢惊扰有司，此台下所亲见。即亡弟归，亦皆厚给募资，不意又烦垂怜也。此后望俯谅鄙愚，家人往来，有妄意干泽者，即为擒治。仍乞示知，以便查处，勿曲徇其请，以重仆违法之罪也。

前奉旨查朝觐官遣牌驰驿者，久不闻奏报，辱在知厚，敢以直告。






◇因缘义

凡含灵之性，莫不乐生；求生之路，参差不一。一尔流迁，涂径各异；一念之间，众缘互起。一因一果，内有差忒；好生之性，万品斯同。自然所禀，非由缘立。固知乐生非因缘，因缘非乐生也。虽然，复俱宅形骸，而各是一物。一念既召众缘，众缘各随念起。善恶二念，诚有不同；俱资外助，事由一揆。譬诸非水非土，谷芽不生；因缘性识，其本既异。因果不惑，虽则必然；善恶独起，亦有受碍。虽云独起，起便成因。内因外缘，实由乎此也。（《广弘明集》二十二）


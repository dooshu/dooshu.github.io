◇单于朝仪议

单于非正朔所加，故称敌国，宜待以不臣之礼，位在诸侯王上。外夷稽首称藩，中国让而不臣，此则羁縻之谊，谦亨之福也。《书》曰：「戎狄荒服」，言其来荒忽亡常。如使匈奴后嗣卒有鸟窜鼠伏，阙於朝享，不为畔臣。信让行乎蛮貉，福祚流于亡穷，万世之长策也。（《汉书·萧望之传》）

戎狄荒服，言其来服荒忽无常，时至时去，宜待以客礼。让而不臣，如其后嗣，遂逃窜伏，使於中国不为叛臣。（《汉书·匈奴传赞》。案此约文与本传少异，故并录之。）


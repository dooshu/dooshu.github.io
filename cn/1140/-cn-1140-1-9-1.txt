李梅公先生暨配朱夫人合祭文

於乎南州耆英岿然二李阆翁既殁唯公而已束发登朝?历膴仕铨衡枢轴登庸柄使偶薄世荣幡然不起所未究者以畀公子弱冠趋庭脱頴露伟孝秀初升公辅是儗公有才偶人称女史左芬伯仲班姑娣姒有倡斯和如宫应徵翩翩凤雏一举千里早归鸾掖庶常吉士韦平代兴袁扬济美所谓显亲宁第甘旨二人乐康世鲜其比髪素顔丹方期久视何意我公遽骑箕尾金门承讣徒跣哀毁及奉慈帏一则以喜庶几禄养啬彼丰此讵天降凶崩陨相倚乔柯风仆萱草霜靡锦轩长谢彤管谁理将司马公夜台需矣及泉从之若鱼赴水逝者相俪生者奚恃前怆未卒後痛伊始昔忝江藩交公乔梓频承大故三叹不已有子通显九京未死何以写哀椷词致诔


夏元鼎


元鼎字宗禹，自号云峰散人，又号西城真人，永嘉人。屡试不第，宝庆中为小校武官。弃官入道。有蓬莱鼓吹。

沁园春

和吕洞宾

大道无名，金丹有验，工夫片时。似婴儿娇俊，不离门户，盈盈姹女，缓步深帏。二八当年，黄婆匹配，隔碍潜通势似危。须臾见，见灵明宝藏，一点星飞。

其时。似执躬圭。深保护阴阳造化儿。转南辰北斗，回风混合，雷轰雨骤，只许天知。梦幻浮生，天长地久，云路著鞭休要迟。金不坏，合朋合德，三教同归。

二

和张虚靖

太极才分，鸿濛凿破，云收雾开。见曦魂蟾魄，升沉昼夜，光含万象，机应丹台。火里栽莲，水中捉月，两个人人暗去来。鹊桥畔，任传神送气，巽户轰雷。

微哉。火候休猜。无师授徒劳颜闵材。问从头下手，收因结果，争魂夺命，何处胚胎。小法旁门，幸勤一世，谩道修真不惹埃。争如我，水晶宫里，独步琼阶。

三

李将使访道有年，近得旁径。子憩其后

圃，且问光透帘帏之秘，不敢隐默，不敢戏

传，始以小词，庸谢雅意

天下江山，无如甘露，多景楼前。有谪仙公子，依山傍水，结茅筑圃，花竹森然。四季风光，一生乐事，真个壶中别有天。亭台巧，一琴一鹤，泥絮心

田。

不须块坐参禅。也不要区区学挂冠。但对境无心，山林钟鼎，流行坎止，闹里偷闲。向上玄关，南辰北斗，昼夜璇玑炼火还。分明见，本来面目，不是游魂。

水调歌头

天台元漠子王枞，炷香问道，初意未

降。后以子午寅申之说，破其胎息注想之

迷，因与酬唱水调歌头于后。

采取铅须密，诚意辨妍媸。休教错认，夺来鼎内及其时。二物分明真伪，一得还君永得，此事契天机。记取元阳动，妙用在虚危。

法寅申，行子午，总皆非。自然时节，梦里也教知，不属精津气血，不是肺肝心肾，真土亦非脾。言下泄多矣，凡辈奈无知。

二

要识刀圭诀，一味水银铅。驴名马字，九三四八万千般。愚底转生分别，刬地唤爷作父，荆棘满心田。去道日以远，至老昧蹄筌。

譬如人，归故国，上轻帆。顺风得路，夜里也行船。岂问经州过县，管取投明须到，舟子自能牵。悟道亦如此，半句不相干。

三

耳目身之宝，固塞勿飞扬。存无守有，中间无念以为常。把定玄关一窍，视听尽收归里，坎兑互堤防。寤寐神依抱，形气两相忘。

圆陀陀，光烁烁，貌堂堂。分明真我，罔象里全彰。此即非空非色，自是本来面目，阴鼎炼元阳。出世真如佛，馀二莫思量。

四

真一北方气，玄武产先天。自然感合，蛇儿却把黑龟缠。便是蟾乌遇朔，亲见虎龙吞啖，顷刻过昆仑。赤黑达表里，炼就水银铅。

有中无，无中有，两玄玄。生身来处，逆顺圣凡分。下士闻之大笑，不笑不足为道，难为俗人论。土塞命门了，去住管由君。

五

律应黄钟候，天地尚胚浑。腾腾一气，家园平地一枝春。下手依时急采，莫放中宫芽溢，害里却生恩。火候精勤处，加减武和文。

定浮沉，明主客，别疏亲。真铅留汞，造化合乾坤。此是身中灵宝，谁信龙从火出，二八共成斤。些子希夷法，只在弄精魂。

六

擒得铅归舍，进火莫教迟。抽添沐浴，临炉一意且防危。只为婴儿未壮，全藉黄婆养育，丁老共扶持。火力频加减，外药亦如之。

汞生芽，铅作祖，土刀圭。火生于木，炎盛汞还飞。要得水银真死，须待阴浮阳伏，杂类降灰池。用铅终不用，古语岂吾欺。

七

要蹑天仙步，金丹是法身。不知谓气，须还识后自然真。大道从花孕子，点出个中阴魄，乌兔合阳魂。北斗随罡转，天地正氤氲。

采依时，炼依法，莫辞勤。立跻圣域，从此脱沉沦。夜气正当过半，龙虎自然蛰动，势欲撼乾坤。片饷工夫耳，庄算八千春。

八

神气精三药，举世没人知。气随精化，镇常神逐气无归。心地不明天巧。业识更缠地网，背却上天梯。今古多豪杰，生死醉如泥。

树头珠，潭底日，显金机。两般识破，性命更何疑。活捉金精入木，炼就当初真一，方表丈夫儿。信取玄中趣，端的世间稀。

九

闻道不嫌晚，悟了莫悠悠。遇时不炼，今生乌兔恐难留。些子乾坤简易，不问在朝居市，达者尽堪修。火候无斤两，大药本非遥。

守旁门，囚冷屋，望升超。迷迷相授，生死不相饶。未识先天一气，孰辨五行生克，不向眼前求。试道工夫易，福薄又难消。

十

我有一竿竹，偏会取根源。从来汲水桔槔，直挈上西天。不许常人著手，管定竿头先折，提桶落寒泉。拨得机关转，北斗向南看。

仗回风，乘偃月，勿波澜。麻姑此日，西北见张骞。选佛妙高峰顶，饮罢醍醐似醉，独坐玩婵娟。水湛月明处，太极更无前。

西江月

予登龙虎山，朝神谒帝，以祈心事。夜

梦神人语之曰：四十修真学道，金鱼要换金

丹，龟龄鹤算不知年，子其勉之，当遇赤城

人矣。后于祝融峰遇圣师，指迷金丹大道，

果应存无守有，顷刻而成之妙。乃知十馀年

间钻冰取火，盲修瞎炼，今一得永得，实在

目前。因足前梦，为西江月调以纪其实并简

同行林质父。质父见和，意谓有道无丹，当

求画前大易，遂与酬唱十首于后。

四十修真学道，金鱼要换金丹。龟龄鹤算不知年。行满身冲霄汉。

此事希夷玄奥，功参造化难言。眼前有药耀山川。好把元阳修炼。

二

面目本来是道，阴阳造化成丹。骑牛寻犊不知原。真是三家村汉。

古圣立言设象，后人得象忘言。且如乾画必三川。舍此如何烹炼。

三

太一画前是道，全凭龙虎成丹。九还七返保长年。好个逍遥闲汉。

日诣金门玉殿，青衣引赞无言。回风混合万神安。功向虚无中炼。

四

举世沉迷大道，傍门小法求丹。咽津纳气等成仙。真个无知痴汉。

何异雄鸡抱卵，梦同哑子交言。阴阳非类隔天渊。总是盲修瞎炼。

五

不死谷神妙道，杳冥中有还丹。坤牛乾马运无边。却是修行真汉。

脱去名缰利锁，金童玉女传言。工夫片饷彻玄关。水火从教法炼。

六

大隐居尘奉道，衰颜能返朱丹。要须有主种三田。方免驱驰淮汉。

天下江山第一，昆仑景胜何言。希夷妙处集真仙。默默重帘修炼。

七

万里担簦访道，要知一点灵丹。日乌月兔在朝元。岂在迢迢云汉。

罔象求珠易得，离明契后难言。五金八石是虚传。争似阳修阴炼。

八

达磨西来说道，十年面壁安丹。争知水火不交煎。因果谩成罗汉。

仰箭射空力尽，依然坠地何言。虚空拶破强参禅。肯把金丹烧炼。

九

几载鸡窗求道，费他兔楮铅丹。经书子史尽蹄筌。鹿走徒嗟秦汉。

百代兴亡瞬息，徒留纸上陈言。谁知太始道常存。乌兔仙家修炼。

十

行处青牛引道，飞来鹤顶呈丹。谈玄玉局在西川。此日方当龙汉。

千载寂寥吾道，可怜平叔多言。画蛇添足悟真篇。付与谁人修炼。

水调歌头

三月三日，佑圣降诞。胡节干季辙，捧香设醴，愿以今日闻穷理尽性之道。愿方为

世唾弃，曷能明子贡不传之旨。荷来诚既切，竟以诞圣于北方壬癸之位，为水调一词

以谢，并呈乡人赵抚干季清、周提干达道，幸反求之，有馀师矣

三三乾妙画，佑圣诞弥辰。北方壬癸，水生于坎产元精。一数先天有象，元始化生相应，灵气属阳神。寿永齐天地，万物尽回春。

说龟蛇，名黑杀，蕴深仁。阴中阳长，要知害里却生恩。此意宜参造化，正是金丹大道，不在咽精津。富贵公方逼，肯问出人伦。

又

甲申灯夕，云水唐介然来谒，愿问金丹

大道，且举张平叔、薛道光诸丹经以质难。

意初未释，凡辨问数十条，乃噤不语，垂首

怅然而去。后忽具信香誓状，谓历江、淮、

闽、浙，拜师几百，不识向上玄关，觉今是

而昨非。不知其所觉何事，谬赠以水调一词。

有天台郭应昌、仪真胡尧咨、徐勋、金陵赵

拱、湖湘唐纯素预焉

人身藏宇宙，乌兔走西东。昼舒夜卷，不拘春夏与秋冬。存想非心非肾，吐纳非精非气，子午谩行功。一点真灵宝，混合自回风。

感婴儿，交姹女，爱丁公。黄婆匹配，一时辰内上仙宫。恍惚无中有象，阳火阴符密契，大道属鸿濛。火候能调理，天地与无穷。

西江月

答王和父送□错认水酒

甘露醴泉天降，琼浆玉液仙方。一壶馥郁喷天香。麴蘖人间怎酿。

要使周天火候，不应错认风光。浮沉清浊自斟量。日醉蓬莱方丈。

又

送腊茶答王和父

万汇阳春吐秀，争如雀舌含英。先天一气社前升。啖出昆仑峰顶。

要得丁公煅炼，飞成宝屑窗尘。蜜脾神用脱金形。送与仙翁体认。

贺新郎

和刘宰潜夫韵

天上神仙路。问谁能、超凡入圣，平虚交付。三岛十洲无限景，稳驾鸾舆鹤驭。更驯伏、木龙金虎。造化小儿真剧戏，炼阳精、要戴乾为父。须定力，似愚鲁。

三旬一遇交乌兔。便丹成、天长地久，桑田变否。四象五行攒簇处，全藉黄婆真土。无私授、人多胡做。堪叹红尘声利客，向花朝月夕寻妆妇。应不解，乘槎去。

满江红

人世何为，江湖上、渔蓑堪老。鸣榔处，汪汪万顷，清波无垢。欸乃一声虚谷应。夷犹短棹关心否。向晚来、垂钓傍寒汀，牵星斗。

砂碛畔，蒹葭茂。烟波际，盟鸥友。喜清风明月，多情相守。紫绶金章朝路险，青蓑篛笠沧溟浩。舍浮云、富贵乐天真，酾江酒。

满庭芳

久视长生，登仙大道，思量无甚神通。正心诚意，儒释道俱同。虽是无为清净，依然要、八面玲珑。朝朝见，日乌月兔，造化运西东。

黄婆能匹配，天机玄妙，朔会相逢。正三旬一遇，消息无穷。不待存心想肾，非关是、打坐谈空。君知否，灵明宝藏，收在水晶宫。








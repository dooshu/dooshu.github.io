○宴族人杨八宅序

仆闻八音繁会，合其德者宫商；万壑沸腾，殊其流者泾渭。方以类聚，物以群分。出言斯应，则四海之内可以为兄弟；吾道不行，则同舟之人可以成胡越。夫俗徒扰扰，天下喧喧。风竭而交道衰，势利行而小人长。固知深期罕遇，所以纵倾盖之谈；高契难并，所以泣相知之晚。道之行也，独在兹乎？

杨八官金木精灵，山河粹气。一门九龙之绂冕，四代五公之绪秩。天资学业，口谈夫子之文；日用温良，身佩先王之德。独游山水，高步烟霞。诸侯闻之而愿交，三公礼之而争辟。暂同流俗，薄游朝市。人伦赏鉴，同推郭泰之名；好事相趋，毕诣扬雄之宅。

尔其年光六合，草色三春。膏雨零於山原，和风满於城阙。遥遥别馆，花开玉树之宫；望望八川，苔发横溪之水。当此时也。披雾傲松乔，坐忘樽酒之间，战胜形骸之外。雕虫壮思，则符彩惊人；非马高谈，则铿锵满听。然信天下之奇赏，陶陶然诚域中之乐事。若使陈雷可作，摄齐於廊庑之间；管鲍再生，拥於高门之外。盖因文会，共记良游。人赋一言，同裁四韵。


卷二十四

<集部，词曲类，词选之属，御选历代诗余

钦定四库全书

御选历代诗余卷二十四目録【五十二字】

南歌子【又一体】

毛熙震

孙光宪

欧阳修

苏轼【十一首】

黄庭坚【二首】

秦观【四首】

晁补之【二首】

陈师道【二首】

贺铸【三首】

毛滂【三首】

周紫芝【三首】

谢逸

周邦彦

田不伐【二首】

李祁

吕渭老【三首】

杨适

向子諲【六首】

蔡伸【三首】

叶梦得

徐俯

赵师侠

陈与义

赵长卿【五首】

张元干【三首】

吕本中

邓肃

曾觌【二首】

杨无咎【二首】

侯寘

辛弃疾【三首】

范成大【三首】

陈三聘【二首】

张孝祥【三首】

程垓【八首】

袁去华

王千秋

王炎【二首】

陆游

严仁

史达祖

吴潜

徐照

洪瑹

沈端节

黄昇【二首】

张枢

张炎

石孝友【四首】

赵君举

僧挥

李清照

刘仲尹

赵摅

王从叔

刘基【二首】

吴子孝

王锡爵

杨愼

张大烈

陈子龙

沈宗塙

叶小鸾【二首】

前调【又一体】

石孝友

御选历代诗余卷二十四目録

钦定四库全书

御选历代诗余卷二十四【五十二字】

司经局洗马掌局事兼翰林院修撰加二级【臣】王奕清奉旨校刋

南歌子

【又一体一名风蝶令一名望秦川歌亦作柯双调五十二字】

南歌子　　　　　　　　　　　毛熙震

远山愁黛碧横波慢脸明腻香红玉茜罗轻深院晩堂人静理银筝　鬓动行云影裙遮点屐声娇羞爱问曲中名杨柳杏花时节几多情

前调　　　　　　　　　　　　孙光宪

艳冶青楼女风流似楚真骊珠美玉未为珍窈窕一枝芳柳入腰身　舞袖频回雪歌声几动尘慢凝秋水顾情人祗为倾城着处觉生春

前调　　　　　　　　　　　　欧阳修

凤髻金泥带龙纹玉掌梳去来牎下笑相扶爱道画眉

深浅入时无　弄笔偎人久描花试手初等闲妨了绣工夫笑问双鸳鸯字怎生书

前调　　　　　　　　　　　　苏　轼

山与歌眉敛波同醉眼流游人都上十三楼不羡竹西歌吹古扬州　菰黍连昌歜琼彛倒王舟谁家水调唱歌头声绕碧山飞去晩云留

前调　　　　　　　　　　　　苏　轼

雨暗初疑夜风回忽报晴澹云斜照着山明细草软沙溪路马蹄轻　卯酒醒还困仙材梦不成蓝桥何处觅云英只有多情流水伴人行

前调　　　　　　　　　　　　苏　轼

日薄花房绽风和麦浪轻夜来微雨洗郊垧正是一年春好近清明　已改煎茶火犹调入粥饧使君高会有余清此乐无声无味最难名

前调【观潮】　　　　　　　　　　苏　轼

海上乘槎侣仙人萼緑华飞昇元不用丹砂住在潮头来处渺天涯　雷辊夫差国云翻海若家座中安得弄琴牙写取余声归向水仙夸

前调　　　　　　　　　　　　苏　轼

师唱谁家曲宗风嗣阿谁借君拍板与门槌我也逢塲作戏莫相疑　溪女方偷眼山僧莫贬眉却愁弥勒下生迟不见老婆三五少年时

前调　　　　　　　　　　　　苏　轼

欲执河梁手还升月旦堂酒阑人散月侵廊北客明朝归去鴈南翔　窈窕高唐玉风流郑季庄一时分散水云乡惟有落花芳草断人肠

前调【湖州】　　　　　　　　　　苏　轼

山雨潇潇过溪桥浏浏清小园幽榭枕苹汀门外月华如水彩舟横　苕岸霜花尽江湖雪阵平两山遥指海门青回首水云何处觅孤城

前调【腊八饮怀民小阁】　　　　　　　　苏　轼

卫霍元勲後韦平外族贤吹笙只合在缑山闲驾彩鸾归去趁新年　烘暖烧香阁轻寒浴佛天他时一醉画堂前莫忘故人憔悴老江边

前调　　　　　　　　　　　　苏　轼

笑怕蔷薇罥行忧宝瑟僵美人依约在西厢只恐暗中迷路认余香　午夜风翻幔三更月到牀簟纹如水玉肌凉何物与侬归去有残妆

前调　　　　　　　　　　　　苏　轼

云鬓裁新緑霞衣曳晓红待歌凝立翠筵中一朶彩云何事下巫峰　趁拍鸾飞镜回身燕扬空莫翻红袖过帘栊怕被杨花勾引嫁东风

前调　　　　　　　　　　　　苏　轼

见说东园好能消北客愁虽非吾土且登楼行尽江南南岸此淹留　短日明枫缬清霜暗菊球流年回首付东流凭仗挽回潘鬓莫教秋

前调　　　　　　　　　　　　黄庭坚

槐緑低牎暗榴红照眼明王人邀我少留行无奈一帆烟雨画船轻　柳叶随歌皱梨花与泪倾别时不似见时情今夜月明江上酒初醒

前调　　　　　　　　　　　　黄庭坚

诗有渊明语歌无子夜声论文思见老弥明坐想罗浮山下羽衣轻　何处黔中郡遥知隔晩晴雨余风急断虹横应梦池塘春草若为情

前调【赠陶心儿】　　　　　　　　　　秦　观

玉漏迢迢尽银潢澹澹横梦回宿酒未全醒已被邻鸡催起怕天明　臂上妆犹在襟间涙尚盈水边灯火渐人行天外一鈎残月带三星

前调　　　　　　　　　　　　秦　观

愁鬓香云坠娇眸冰雪裁月屏风幌为谁开天外不知音耗百般猜　玉露沾庭砌金风动琯灰相看有似梦初回只恐又抛人去几时来

前调　　　　　　　　　　　　秦　观

香墨弯弯画臙脂澹澹匀揉蓝衫子杏黄裙独倚玉阑无语点檀唇　人去空流水花飞半掩门乱山何处觅行云又是一鈎新月照黄昏

前调　　　　　　　　　　　　秦　观

楼迥迷云日溪深涨晓沙年来憔悴费铅华楼上一天春思浩无涯　罗带寛腰素真珠溜脸霞海棠开尽柳飞花薄幸只知游荡不思家

前调【谯园作】　　　　　　　　　　晁补之

霜细犹欺柳风柔已弄梅东园槌鼓赏新醅唤取舞裙歌扇探春回　妙舞堪千盏长歌可百杯笑人将恨上春台劝我十分一举两眉开

前调　　　　　　　　　　　　晁补之

睡起临牎坐妆成傍砌闲春来莫卷绣帘看嫌怕东风吹恨在眉间　鹦鹉花前弄琵琶月下弹蓦然收袖倚阑干一晌思量何事点云鬟

前调【贺友堂成】　　　　　　　　　　陈师道

故国山河在新堂冰雪生万家和气贺初成人在笙歌声里暗生春　今代无双士当年第一人杯行到手莫辞频明日凤池归路隔清尘

前调【同王立之督茶】　　　　　　　　　陈师道

天上云为瑞人间睡作魔疎帘清簟汗成河酒醒梦回眵眼费摩挲　但有寒暄问都无凤鸟过尘生铜碾网生罗一诺十年犹未意如何

前调　　　　　　　　　　　　贺　铸

疎雨池塘见微风襟袖知阴阴夏木啭黄鹂何处飞来白鹭立移时　易醉扶头酒难逢敌手棊日长偏与睡相宜睡起芭蕉叶上自题诗

前调　　　　　　　　　　　　贺　铸

境跨三千里楼侵尺五天碧鸳鸯瓦昼生烟未信西山台观压当年　野色分禾黍秋声入管弦闲挥谈麈襞吟牋三十万家风月共留连

前调【别思】　　　　　　　　　　贺　铸

斗酒才供泪扁舟只载愁画桥青柳小朱楼犹记出城车马为迟留　有恨花空委无情水自流河阳新鬓尽禁秋萧散楚云巫雨此生休

前调【定空寺赏梅】　　　　　　　　　毛　滂

暮霰寒依树娇云冷傍人江南谁寄一枝春何似珑十里更无尘　雨萼臙脂澹香须蝶子轻碧山归路小桥横谁见暗香今夜月胧明

前调【东堂赋新月】　　　　　　　　　毛　滂

庭下新生月凭君把酒看不须直待素团团恰似那人眉様秀弯环　冷射鸳鸯瓦清欺翡翠帘数枝烟竹小桥寒渐见风吹疎影过阑干

前调【和李师文】　　　　　　　　　　毛　滂

緑暗藏城市香清扑酒尊淡烟疎雨冷黄昏零落酴醿花片损春痕　润入笙箫腻春余笑语温更深不鎻醉乡门先教歌声留住欲归云

前调【方钱唐侍儿】　　　　　　　　　周紫芝

蝉薄轻梳鬓螺香浅画眉西湖人道似西施人似西施浓澹更相宜　画烛催歌板飞花上舞衣殷勤犹劝玉东西不道使君肠断已多时

前调　　　　　　　　　　　　周紫芝

雾帐兰衾暖熏炉宝篆浓眼波犹带睡朦胧卧听晓来双燕语春风　螺浅欢余黛霞消枕处红断云飞雨怕匆匆欲去且留情绪两忡忡

前调　　　　　　　　　　　　周紫芝

白羽传觞急金鞍跃马迟云间彩凤看双飞飞去碧梧枝上稳双栖　林下风流女堂东坦腹儿此郎标韵世间稀好为伯鸾举案又齐眉

前调【春夜】　　　　　　　　　　谢　逸

雨洗溪光净风掀柳带斜画楼朱户玉人家帘外一眉新月浸梨花　金鸭香凝袖铜荷烛映纱凤盘宫锦小屏遮夜静寒生春笋理琵琶

前调　　　　　　　　　　　　周邦彦

宝盒分时果金盘弄赐冰晩来堦下按新声恰有一方明月可中庭　露下天如水风来夜气清娇羞不肯傍人行扬下扇儿拍手引流萤

前调　　　　　　　　　　　　田不伐

梦怕愁时断春从醉里回凄凉怀抱向谁开些子清明时候被莺催　柳外都成絮阑边半是苔多情帘燕独徘徊依旧满身花雨又归来

前调　　　　　　　　　　　　田不伐

团玉梅梢重香罗芰扇低帘风不动蝶交飞一様緑阴庭院锁斜晖　对月怀歌扇因风念舞衣何须惆怅惜芳菲得一年憔悴待春归

前调　　　　　　　　　　　　李　祁

嫋嫋秋风起萧萧败叶声岳阳楼上听哀筝楼下凄凉江月为谁明　雾雨沉云梦烟波渺洞庭可怜无处问湘灵只有无情江水绕孤城

前调　　　　　　　　　　　　吕渭老

策杖穿荒圃登临啸晩风无穷秋色蔽晴空遥见夕阳江上卷飞篷　鴈过菰蒲远山遥梦寐通一林枫叶堕愁红归去暮烟深处听疎钟

前调　　　　　　　　　　　　吕渭老

远色连朱阁寒鸦噪夕阳小炉温手酌鵞黄卷乱一枝清影在寒牎　念远歌声小嗔归泪眼长纤腰今属冶游郎朝暮楚宫云雨恨茫茫

前调　　　　　　　　　　　　吕渭老

片片云藏雨重重雾隐山可怜新月似眉弯今夜断肠凝望小楼寒　梦断云房远书长蜡炬残夜妆应罢短屏间都把一春心事付梅酸

前调　　　　　　　　　　　　杨　适

怨草迷南浦愁花傍短亭有情歌酒莫催行看取无情花草也关情　旧日临岐曲而今忍泪听淮山何在暮云平待倩春风吹梦过江城

前调　　　　　　　　　　　　向子諲

柳眼风前动梅心雪後寒年光浑似雾中看报荅风光无处可为欢　一曲聊收泪三杯强自寛新愁不耐上眉端怕见长安归路嬾凭阑

前调　　　　　　　　　　　　向子諲

江左称岩桂吴中说木犀水沉为骨郁金衣却恨疎梅恼我得青迟　叶借山光润花蒙水色奇年年勾引赋新诗应笑芗林冷澹独心知

前调　　　　　　　　　　　　向子諲

碧落飞明镜晴烟羃远山扁舟夜下广陵滩照我白苹红蓼一杯残　初望同盟饮如何两处看遥知香雾湿云鬟凭暖琼楼十二玉阑干

前调【郭小娘道装】　　　　　　　　　向子諲

缥缈云间质轻盈波上身瑶林玉树出风尘不是野花凡草等闲春　翠羽双垂珥乌纱巧制巾经珠不动两眉颦须信铅华销尽见天真

前调　　　　　　　　　　　　向子諲

梁苑千花乱隋堤一水长眼前风物总悲凉何况眉头心上不相忘　因梦聊携手凭书续断肠已惊蝴蝶过东墙更被风吹鸿鴈不成行

前调　　　　　　　　　　　　向子諲

雨过林峦静风回池阁凉窥人双燕语雕梁笑看小荷翻处戏鸳鸯　共饮菖蒲细同分彩线长今朝真不负风光絶胜几年飞梦绕高唐

前调　　　　　　　　　　　　蔡　伸

萧寺疎钟断虚堂夜气清凉蟾偏向水牎明露井碧梧寒叶颤秋声　幽恨人谁问孤衾泪独横此时风月此时情拟倩蓝桥归梦见云英

前调　　　　　　　　　　　　蔡　伸

远水澄明緑孤云黯淡愁白苹红蓼满汀洲肠断圆蟾空照木兰舟　节物伤羇旅归程叹滞留佳期已误小红楼赖得今年犹有闰中秋

前调　　　　　　　　　　　　蔡　伸

恨入眉峰翠寒生酒晕红临岐凝泪洒西风须信人间无物似情浓　玉镫敲霜月金钲伴晓钟凄凉古驿乱山重今夜拥衾无寐与君同

前调　　　　　　　　　　　　叶梦得

雨惜山容敛云矜棹影开忽看雾色射林隈为问空亭清月为谁来　尽洗归时路重倾醉後杯未应霜雪遽相催留得佳期犹在共徘徊

前调【山矾】　　　　　　　　　　徐　俯

细蕊黄金嫰繁花白雪香共谁连璧向河阳自是不须汤饼试何郎　婀娜松髻轻盈淡薄妆莫令韩夀在伊傍便逐游蜂惊蝶过东墙

前调　　　　　　　　　　　　赵师侠

木落千山痩风微一水澄清霜暖日快归程唤渡沙头款款话离情　傍岸渔舟集横空鴈字轻凭阑凝望眼增明一片潇湘真个画难成

前调　　　　　　　　　　　　陈与义

矫矫千年鹤茫茫万里风阑干三面看秋空背插浮屠千尺冷烟中　林坞村村暗溪流处处通此间何似玉霄峰遥望蓬莱依约晓云东

前调【早春】　　　　　　　　　　赵长卿

春色烘衣暖宫梅破鼻香尽驱和气入兰堂又是轻云微雨下巫阳　酒带欢情重醺醺气味长晩来拂拭略梳妆笑指一鈎新月上回廊

前调【道中直重九】　　　　　　　　　赵长卿

此日知何日他乡忆故乡乱山深处过重阳走马吹花无复少年狂　黄菊擎枝重红茱湿露香扁舟随鴈过潇湘遥想莱庭应恨不同觞

前调【夜坐】　　　　　　　　　　赵长卿

霜结凝寒夜星辉识晓晴兰膏重剔且教明为照梢头香缕一丝轻　坐久看看困新词缀未成梅花熏得酒初醒更向耳边低道月三更

前调　　　　　　　　　　　　赵长卿

春思浓如酒离心乱似绵一川芳草緑生烟客里因循重过艳阳天　屈指归期近愁眉泪洒然无端还被此情牵为问桃源还有再逢缘

前调【暮春值雨】　　　　　　　　　　赵长卿

黯霭阴云覆滂沱急雨飞洗妆枝上乱红稀恰是褪花天气困人时　向晓春酲重偎人起较迟薄罗初见试轻衣笑拭新妆须要翦酴醿

前调　　　　　　　　　　　　张元干

远树留残雪寒江照晩晴分明江上数峰青倚槛旧愁新恨一时生　春意来无际归舟去有程道人元自没心情楚梦只因沉醉等闲成

前调　　　　　　　　　　　　张元干

玉露漙寒菊秋风入败荷缭墙南畔曲池涡天迥遥岑倒影落层波　月转檐牙短更传漏箭多醉来归去意如何只为地偏心远惯弦歌

前调　　　　　　　　　　　　张元干

凉月今宵满晴空万里寛素娥应念老夫闲特地中秋着意照人间　香雾云鬟湿清辉玉臂寒休教凝伫向更阑飘下桂花开早大家看

前调　　　　　　　　　　　　吕本中

驿路侵斜月溪桥度晓霜短篱残菊一枝黄正是乱山深处过重阳　旅枕原无梦寒更每自长只言江左好风光不道中原归思转凄凉

前调　　　　　　　　　　　　邓　肃

云绕风前鬓春开镜里妆凤屏清昼袅龙香浅画蛾眉新样远山长　比翼曾同梦双鱼隔异乡玉楼依旧暗垂杨楼下落花流水自斜阳

前调【元夜书事】　　　　　　　　　　曾　觌

璧月窥红粉金莲映彩山东风丝管满长安移下十洲三岛在人间　两两人初散厌厌夜向阑倦妆残醉怯轻寒手捻玉梅无绪倚阑干

前调　　　　　　　　　　　　曾　觌

粉黛娉婷艳芝兰笑语香延平春色鬭芬芳不管清宵更漏听霓裳　烛暗人方醉杯传意更长可堪羁客九回肠萧瑟一檐风雨过横塘

前调　　　　　　　　　　　　杨无咎

笛喷风前曲歌翻意外声年来老子厌风情可是於君一见眼双明　枕臂听残漏停杯对短檠直教笔底有文星欲状此时情味若为成

前调　　　　　　　　　　　　杨无咎

彩缕牵肠断明珠暗滴圆从头颗颗手亲穿寄与仙卿同结此生缘　和串拢瑜臂连云坠雪肩循环密数对沉烟似我真情不断永相聨

前调【夀吕圣俞】　　　　　　　　　　侯　寘

菊润初经雨橙香独占秋碧琳仙酿试新篘内集熙熙共遣蚁浮瓯　家世传黄阁功名起黑头双鳬聊傍故人舟咫尺青云岐路看英游

前调　　　　　　　　　　　　辛弃疾

世事从头减秋怀彻底清夜深犹送枕边声试问清溪底事未能平　月到愁边白鸡先远处鸣是中无有利和名因甚山前未晓有人行

前调【新开池】　　　　　　　　　　辛弃疾

散发披襟处浮瓜沉李时涓涓流水细侵堦凿个池儿唤个月儿来　画栋频揺动红蕖尽倒开鬬匀红粉照香顋有个人儿把个镜儿猜

前调　　　　　　　　　　　　辛弃疾

妙入参同契禅依不二门细看斜日隙中尘始觉人间何处不纷纷　病笑春先到闲知嬾是真百般啼鸟苦撩人除却提壶此外不堪闻

前调　　　　　　　　　　　　范成大

槁项诗余瘦愁肠酒後柔晩凉团扇欲知秋卧看明河银影界天流　鹤警人初静虫吟夜更幽佳辰秪合筭花筹除了一天风月更何求

前调　　　　　　　　　　　　范成大

怅望梅花驿凝情杜若洲香云低处有高楼可惜高楼不近木兰舟　缄素双鱼远题红片叶秋欲凭江水寄离愁江已东流那肯更西流

前调【七夕】　　　　　　　　　　范成大

银渚盈盈渡金风缓缓吹晩香浮动五云飞月姊妒人颦画一弯眉　短夜难留处斜河欲淡时半愁半喜是佳期一度相逢添得两相思

前调　　　　　　　　　　　　陈三聘

别後惊人远归心怯橹柔晩天凉思冷於秋冷浸一溪明月水弥流　醉里狂仍在吟余趣极幽夜深何用数更筹别有好风吹酒不须求

前调【七夕】　　　　　　　　　　陈三聘

月傍云头吐风将雨脚吹夜深乌鹊向南飞应是星娥颦恨入双眉　旧怨垂千古新欢只片时一年屈指数佳期到得佳期别了又相思

前调　　　　　　　　　　　　张孝祥

人物羲皇上诗名沈谢间漫郎元是漫为官醉眼瞢腾只拟看湘山　小隐真成趣邻翁独往还野堂梅柳尚春寒且趁华灯频泛酒船寛

前调　　　　　　　　　　　　张孝祥

曾到蕲州否人人说使君使君才具合经纶小试边城早晩上星辰　佳节重阳近清歌午夜新举杯相属莫辞频後日相思我已是行人

前调【过严关】　　　　　　　　　　张孝祥

路尽湘江水人行瘴雾间昏昏西日度严关天外一簪初见岭南山　北鴈连书断秋霜点鬓斑此行休问几时还准拟桂林佳处过春残

前调　　　　　　　　　　　　程　垓

雨燕翻新幙风鸦绕旧枝画堂春尽日迟迟又是一番平緑涨西池　病起尊难尽腰寛带易垂不堪村落子规啼问道行人一去几时归

前调　　　　　　　　　　　　程　垓

淡霭笼青琐轻寒薄翠绡有人憔悴带寛腰又见东风不忍见柔条　闷酒尊难尽闲香篆易销夜来溪雪巳平桥溪上梅魂凭仗一相招

前调【早春】　　　　　　　　　　程　垓

梅隖飞香定兰牎翠色齐水边沙际又春归领略东风能有几人知　爱月眠须晩寻花去未迟谁家庭院更芳菲费尽才情休负一春诗

前调　　　　　　　　　　　　程　垓

荷盖倾新緑榴巾蹙旧红水亭烟榭晩凉中又是一鈎新月静房栊　丝藕清如雪?纱薄似空好怀今夜与谁同唤取玉人来共一帘风

前调　　　　　　　　　　　　程　垓

野水寻溪路青山踏晩春偶来相值却锺情一树琼瑶洗尽客衣襟　曲沼通诗梦幽牎净俗尘何时散发伴襜裙後夜相思生怕月愁人

前调【早春感怀】　　　　　　　　　　程　垓

弱柳眠初醒残梅舞尚痴春阴将冷傍帘帏又是东风和恨向人归　乐事灯前记愁肠酒後知老来无计遣芳时只有闲情随分品花枝

前调　　　　　　　　　　　　程　垓

竹粉翻新箨荷花拭靓妆断云侵晩度横塘小扇斜钗依约傍牙牀　蘸蜜分红荔倾筒泻碧香醉时风雨醒时凉明月多情依旧过西厢

前调　　　　　　　　　　　　程　垓

翠黛随妆浅鉢衣称体香好风偏与十分凉却扇含情独自绕池塘　碧藕丝丝嫩红榴叶叶双牵丝摘叶为谁忙情到厌厌醉又何妨

前调　　　　　　　　　　　　袁去华

秋晩霜初肃江寒雾未收西风吹老白苹洲长笛一声谁在水边楼　带緑橙新破真醇酒旋篘簪花莫怪老人羞直是黄花羞上老人头

前调　　　　　　　　　　　　王千秋

鹊起惊红雨潮生涨碧澜水晶城馆月方圆谁唤骑鲸仙伯下三山　笔势翔鸾媚词锋射斗寒向来文价重贤关便令批风支月紫薇间

前调　　　　　　　　　　　　王　炎

天末家何许津头客未归柳梢緑暗早莺啼蝴蝶不知春去绕园飞　选胜多游冶当垆有丽姝青翰载酒漾晴晖不忍十分寥落负春时

前调　　　　　　　　　　　　王　炎

山暝云阴重天寒雨意浓数枝幽艳湿啼红莫为惜花惆怅对东风　蓑笠朝朝出沟塍处处通人间辛苦是三农要得一犂雨足望年丰

前调　　　　　　　　　　　　陆　游

异县相逢晩中年作别难暮秋风雨客衣寒又向朝天门外语悲欢　痩马行霜栈轻舟下雪滩乌奴山下一林丹为说三年常寄梦魂间

前调【忆旧】　　　　　　　　　　严　仁

柳陌连云径琼梳啓翠楼桃花纸薄渍冰油记得年时诗句为君留　晓緑千层出春红一半休门前溪水泛花流流到西州犹是故家愁

前调　　　　　　　　　　　　史逹祖

采緑随双桨看山藉一筇关南桃树几番红昨夜诗情频在雨声中　花径无云隔苔垣只梦通旧欢一晌可过从试觅鸳鸯新杏简春风

前调　　　　　　　　　　　　吴　潜

池水凝新碧栏花驻老红有人独倚画桥东手把一枝杨柳系春风　蝶绊游丝坠蜂黏落蕊空秋千庭院小帘栊多少闲情闲绪雨声中

前调　　　　　　　　　　　　徐　照

帘影筛金线炉烟袅翠丝菰芽新出满盆池唤取玉瓶添水买鱼儿　意取金钗碧慵梳髻翅垂相思无处说相思笑把画罗小扇觅春词

前调【新月】　　　　　　　　　　洪　瑹

柳浪揺晴沼荷风度晩檐碧天如水印新蟾一罅清光斜露玉纤纤　宝镜微开匣金鈎半押帘西楼今夜有人忺应傍妆台低照画眉尖

前调　　　　　　　　　　　　沈端节

远树昏鸦闹衰芦睡鸭双雪篷烟棹炯寒光疑是枫林纤月到船牎　时序惊心破江山引梦长思量也待不思量泪湿罗巾犹带旧时香

前调【清明】　　　　　　　　　　黄　昇

天上传新火人间试裌衣定巢新燕觅香泥不为绣帘朱户说相思　侧帽吹飞絮凭阑送落晖粉痕销淡锦书稀怕见山南山北子规啼

前调【重九】　　　　　　　　　　黄　昇

兰佩秋风冷茱囊晓露新多情多感怯芳辰强折黄花来照碧粼粼　落帽参军醉空尊靖节贫世间那复有斯人目送归鸿西去一伤神

前调　　　　　　　　　　　　张　枢

柳户朝云湿花牎午篆清东风未放十分晴留恋海棠顔色过清明　垒润栖新燕笼深锁旧莺琵琶可是不堪听无奈愁人把做断肠声

前调【燕喜亭】　　　　　　　　　　张　炎

牎密春声聚花多水影重只留一路过东风围得生香不断锦熏笼　月地连金屋云楼瞰翠蓬惺忪笑语隔帘栊知是谁调鹦鹉柳阴中

前调　　　　　　　　　　　　石孝友

蚁酒浮明月鲸波泛落星春花秋叶几飘零只有庐山君眼向人青　明日非今日长亭更短亭不辞一饮尽双瓶争奈秋风江口酒初醒

前调　　　　　　　　　　　　石孝友

草色裙腰展冰容水镜开又还春事破寒来一夜东风吹绽後园梅　糯瓮篘香酿熏炉续麝煤休惊节物暗相催赢取大家沉醉探春杯

前调　　　　　　　　　　　　石孝友

畴昔飞鸾侣而今断鴈行西风岭外下斜阳无赖一鈎新月挂人肠　双泪沾襟袖孤灯对客牀枕余衾剩只残香别得娇痴不睡也思量

前调　　　　　　　　　　　　石孝友

乱絮飘晴雪残花绣地衣西园歌舞骤然稀只有多情蝴蝶作团飞　旧事深琴怨新愁减带围倚楼凝望更依依怕见一天风雨卷春归

前调　　　　　　　　　　　　赵君举

天末疑无路波翻欲御风此身忽在玉壶中醉倒不知南北与西东　猎猎遥鸣草飕飕静打篷与君回棹碧云浓不是思归只为酒船空

前调　　　　　　　　　　　　僧　挥

十里青山远潮平路带沙数声啼鸟怨年华又是凄凉时候在天涯　白露收残月清风散晓霞緑杨堤畔闹荷花记得年时沽酒那人家

前调　　　　　　　　　　【宋媛】李清照

天上星河转人间翠幕垂凉生枕簟泪痕滋起解罗衣聊问夜何其　翠贴莲蓬小金销藕叶稀旧时天气旧时衣只有情怀不似旧家时

前调　　　　　　　　　　　　刘仲尹

榴破猩肌血萱开凤尾黄旧闲风簟雪肤凉一枕浓香魂梦到巫阳　云紵描瑶草莲顋洗玉浆碧梧深院小藤牀此意一江春水正难量

前调　　　　　　　　　　　　赵　摅

涧草萋萋緑林莺恰恰啼沙汀过雨便无泥换得芒鞵随意到前溪　浦溆浑堪画云烟总是题江湖老伴一蓑衣真个斜风细雨不须归

前调【苦雨】　　　　　　　　　　王从叔

碧树留云湿青山似笠低鹧鸪啼罢竹鸡啼不晓天天何意要梅肥　昨日穿青葛今朝御衲衣思家怀抱政难为只恐归来憔悴却羞归

前调【咏蓼花】　　　　　　　　　　刘　基

汀荇青丝尽红莲白羽空翠蕤丹粟炫芳丛总把秋光管领属西风　艳敌秦川锦鲜欺楚?枫鲤鱼却下水仙宫肯放斜阳更向若华东

前调【送别】　　　　　　　　　　刘　基

送别沧江永伤心落日曛宝筝弦断鴈离羣最苦愁浓酒淡不成醺　黄叶凄凉月丹枫索漠云重来此地却思君但觉骊歌犹在耳中闻

前调　　　　　　　　　　　　吴子孝

月色明如水空山分外明一分尚缺不须盈已遣游人翘望不胜情　吴下云岩好秋深玉宇清云中如有步虚声应念谪仙憔悴鬓星星

前调【游仙词】　　　　　　　　　　王锡爵

月色依微照云光浅淡流卷帘同上最高楼试看海天万里好清秋　酌酒金螺小调笙玉指柔更深鹤背冷飕飕劝我今宵且住莫归休

前调【羁怀】　　　　　　　　　　杨　愼

黄鹤蓬莱岛青鳬杜若洲愁人寂夜梦仙游不信一身流落向南州　万里家山路三更海月楼离怀脉脉思悠悠何日锦江春水一扁舟

前调【夏景】　　　　　　　　　　张大烈

樱缀珊瑚赤梅悬金弹黄一帘槐影送微凉菡萏香生风搧落斜阳　玉液龙泉色琼浆雀舌香枕看新月映纱牎忽听数声渔笛起沧浪

前调　　　　　　　　　　　　陈子龙

淡淡花梢去融融翠影流碧天无际迥含愁留得一庭春露上帘鈎　风软飞红静烟深嫩緑收为谁相送海西头应有玉箫吹断凤凰楼

前调【中秋】　　　　　　　　　　沈宗塙

云与山同洁溪将烟共澄婵娟尽力称人情欲照一天美满到微明　桂子开梁苑桐阴点楚萍谁家玉笛弄秋声一夜相思清影梦难成

前调【秋夜　　　　　　　　明媛】叶小鸾

门掩瑶琴静牎消画卷闲半庭香雾绕阑干一带澹烟红树隔楼看　云散青天痩风来翠袖寒嫦娥眉又小檀弯照得满堦花影只难攀

前调　　　　　　　　　　　叶小鸾

庭际花枝嫋帘前汉渚横断肠何必问吹笙但见海棠叶上露星星　墙月深深照炉香细细零谁家闺妇又砧声搅得梦魂无赖不堪情

前调【又一体】　　　　　　　　　　石孝友

春浅梅红小山寒岚翠薄斜风吹雨入帘幙梦觉南楼呜咽数声角　歌酒工夫嬾别离情绪恶舞衫寛尽不堪着若比那回相见更消削

御选历代诗余卷二十四








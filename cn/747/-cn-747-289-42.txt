○让赐宅状

右：去正月二十六日，中使李仁智宣口敕，赐臣前件宅，仍令官修，及什物一事已上。自奉恩命，夙夜忧惕，既惭虚受，载惧满盈。臣生身蓬荜，所居贱陋，衅属苴麻，岂图宏敞？宸私曲被，宠赐猥临，加以殃罚之馀，参议枢掖，草土之末，庇形栋宇，器用资於官备，礼数异於丧纪，兢惶失图，启处无地。况涓滴未效，霈泽先盈，非据之责，谁任其咎？又臣见在家累，仅十馀人，臣之俸禄，实为丰厚，以此贸迁，足办私室。今崇其甲第，更使增修，或恐因缘，多有费损，上则亏耗国用，下则招集身尢。纵陛下时垂宽容，而臣苟为贪冒，其如物议何？其如公道何？伏乞赐寝前命，俯垂矜察，纳臣诚请，免臣罪戾，其宅及什物，望并却令官收。无任惶惧之至。


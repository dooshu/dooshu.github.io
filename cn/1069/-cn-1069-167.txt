卷一百八十七

永乐十五年夏四月丁巳朔  车驾次凤阳亲祀  皇陵  是日享  太庙命皇太子行礼

○庚申  车驾次大店北京广平府邯郸县民诣行在言县累岁水灾田穑不收而有司徵刍粮如故民多流徙乞以钞币折收  上曰民既乏食钞帛何从出命户部核实蠲之

○壬戌  车驾次夹沟亲祀徐王坟以镇抚武勘为徐州卫指挥佥事守王坟

○乙丑  车驾次利国复遣太监海童使瓦刺指挥柏龄等副之先是海童自瓦刺还言初瓦刺拒命皆顺宁王马哈木之谋今为马哈木死贤义王太平及安乐王把秃孛罗二人一心其朝贡皆出诚意至是复遣海童等赉  敕劳太平把秃孛罗且赐之彩币表里与其贡使偕行

○丙寅辽王植第十六子生赐名贵燠

○己巳  车驾次郲城  敕行在户部臣曰  车驾所过军士不律坏民田稼者已有禁令有践伤者令郡县核实奏闻除其今年租税有先被水旱逋租亦皆除之

○癸酉  万寿圣节  车驾次茌平免百官贺礼

○甲戌  车驾次鱼丘敕松门卫以所获倭贼送行在

○己卯恭顺伯吴允诚卒允诚鞑靼人旧名把都帖木儿永乐三年七月率所部归附赐姓吴允诚授右军都督佥事命居凉州六年二月领军从征卜哈思之地以捕虏功升右都督九年四月升左都督与中官王安追叛虏大脱赤至把刀河获虏人口马驼牛羊而归十年正月封恭顺伯十二年从征沙漠还仍居凉州其卒也遣官致祭命有司治丧葬

○壬午泥溪五寨等长官司贡方物赐予有差  广东信宜县徭首盘福龙等来朝赐之钞币

○癸未西宫成其制中为奉天殿殿之侧为左右二殿奉天之南为奉天门左右为东西角门奉天之南为午门午门之南为承天门奉天殿之北有后殿凉殿暖殿及仁寿景福仁和万春永寿长春等宫凡为屋千六百三十余楹

○甲申琉球国中山王思绍山南王他鲁每遣使甚谩志里等贡方物








○送韦员外充副元帅判官之东都序

太尉临淮王之秉旄淮沂也，天子命公为介。洎临淮薨而相国太原公继授兵符，尽护东夏诸将，亦表公参成周军事如初命。故事，登掖垣者不驱传，居谏臣者不就辟，将使其能，必易其秩。故自左补阙为尚书郎，元年仲春，始以使节赴洛阳。经大盗虔刘之馀，顽民虽迁，俗未返，三军之心注於帅，帅之耳目属於参佐。以公贞谅文敏，能恤大事，且成宣之後也，故以部从事咨焉。夫民残则讹，讹则流，禁流莫若以德；兵不戢则玩，玩则暴，禁暴莫若以信。建信与德，以为幕中之画，ム吾子是冀。将贺不暇，别於何有？我饮饯者，姑以诗代路车乘马。


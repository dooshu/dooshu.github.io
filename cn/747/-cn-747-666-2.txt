○册回鹘可汗加号文

维长庆元年岁次辛丑某月朔某日，皇帝若曰：北方之强，代有君长，作殿元朔，宾於皇唐。粤我祖宗，锡乃婚媾，五圣六纪，二邦一家，此无北伐之师，彼无南牧之马，兵匣锋刃，使长子孙，叶德保和，以至今日。咨尔回鹘君登里罗羽录殁密施句主录毗伽可汗，义智忠肃，武决勇健，天之所授，时而後生，故东渐海夷，西亘山狄，惠宁威制，鳞帖草偃，声有闻於天下，气无敌於荒外。而能事大图远，纳忠贡诚，请仍旧姻，誓嗣前好。朕惟睦邻是务，柔远为心，既降和亲之命，遂申饰配之礼。礼物大备，宠章有加，喜动阴山，光增昴宿。夫以回鹘雄杰如彼，庆荣若此，虽自贵曰天骄子，未称其盛，虽自尊曰天可汗，未称其美，宜赐嘉号，以大夸将来。今遣使某官某、副使某官某等持节加册为信义勇智雄重贵寿天亲可汗。於戏！厘降展亲，大德也；进册加号，大名也。宜乎思大德，称大名，懋哉始终，钦若唐之休命。


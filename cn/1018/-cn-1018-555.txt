曹勋　夏日偶成六首

梅溽霏微昼景长，竹吹清润着衣裳。

未妨燕坐连宵雨，且对澄心一炷香。

曹勋

曹勋　夏日偶成六首

且欣久雨得新晴，水面荷香入座清。

尽日水塘无一事，夏莺恰恰啭新声。

曹勋

曹勋　夏日偶成六首

田田秧稻半青黄，比屋人家煮纎香。

新绿侵人襟袖爽，满川烟水助清凉。

曹勋

曹勋　夏日偶成六首

雨湿云容廓太清，池边向晚喜闲行。

回溪曲港烟波绿，已有荷花照眼明。

曹勋

曹勋　夏日偶成六首

晴湖卷箔挂窗时，三面山光翠霭低。

渐放扁舟波浩荡，喜看台榭水东西。

曹勋

曹勋　夏日偶成六首

雨过梅黄五月天，风林密处渐闻蝉。

直须破浪销烦暑，一顷波光一棹烟。

曹勋


寓言七则


寓言（一）

富翁畜一狗，颇喜爱之，狗亦解博主人欢。亡何富翁中落，家人星散，豪奴逃亡。惟狗相随如故，富翁异之。狗曰：“主人富，狗之所以求于主人者仅一饱；主人贫，狗之以求于主人者亦仅一饱。一饱之外无他求，此狗之所以异于奴辈耳，非必别具侠性也。”

寓言（二）

狐欲幻人形，将入市求人；人欲学狐媚，将入山求狐。遇诸途，狐问人将何之，人曰：“将学狐媚也。”狐曰：“狐本不媚，昔者有狐能幻为女形，而兼幻得其媚。媚出于人，非出于狐也。子归而求之，有余师。”人问狐将何之，曰：“将学幻人形也。”曰：“昔者之求幻为人形也难，今兹之求幻为人形也易耳。”问何故，曰：“昔者人具人心，凡幻为人形者，必先变其心为人心而后可，是以难；今兹之人，无一非人面兽心者，若子辈欲幻为人形，第持一假面具足矣，故曰易也。”

寓言（三）

猴于骸体之中多一尾，遂终不得为人类。群猴中有倡言进化者，谓宜断去其尾，以为入人类之渐。诸猴虽或有赞成者，而反对之徒甚众。其言曰：“人类固不可以断尾之一蹴而幾，而先亡吾尾，是先亡吾猴族也，吾必以死力争保吾猴粹。”君子曰：“断尾有切肤之痛，群猴之保之也，亦自有其理在，奈之何？”

寓言（四）

猬与蛇处，猬见蛇之柔而滑泽也，曰：“若何以自固？如吾者，猎人来，吾张其刺以俟之，彼奈何近我？若子者，直提而挈去之耳。”蛇闻之，亦殊自惴栗。俄猎人至，猬蜷伏，蛇蹿免，猎人囊猬去。蛇遥猬之曰：“若奈何不张其刺？”

寓言（五）

鼠穴于墙下，家焉。生齿日繁，逐憎其穴隘，将扩充之。于是穴于穴外，穴愈广而墙下基础愈虚。风雨骤至，墙圯而穴陷。群鼠啧啧曰：“不图吾张吾之范围，而亦招天之妒也，不然，胡为而陆沉我？”

寓言（六）

鸢飞戾天，而沉其影于渊。鱼见之，谓鸢之果能入渊也。默自计曰：“吾乃不能戾天，无乃有愧于鸢乎？”他日鸢集渊渚，鱼就商之曰：“吾欲戾天，而病未能也；子盍挈我？试为之。”鸢诺，负鱼而起，翱翔云外。已而下集，释其鱼，视之腐矣。

寓言（七）

主人厌鼠，乃畜猫，将以捕鼠也。鼠侦知猫馋，相率觅饵以贿之。猫饱食，无捕鼠志，且德鼠，而鼠之跳梁益甚。主人患之，设捕鼠机，置饵以待。鼠未之见，猫先见之，蹈焉，竟以身代鼠之死也。






○华章庆词

华叔延广文［章庆］，吾邑诸生，以教习得官。少从吴梅村、曹倦圃诸老游，诗词咸有法。菩萨蛮云：“新愁似与新秋约。西风日夕吹箫索。月色满阑干。徘徊独自看。旧欢浑似梦。悔把情根种。梦也几曾圆。百虫声里眠。”醉花阴云：“一春常向花前醉。良夜还迟睡。画阁晓妆慵，双颊红消，帘卷山横翠  裁书欲寄凭谁寄。磨灭鸳鸯字。盼断北归鸿，雨滴空阶，不抵相思泪。”


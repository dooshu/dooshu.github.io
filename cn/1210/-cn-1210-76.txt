上洋童子

汪棣香（福臣）《劝毁淫书征信录》云：

上洋一童子，少孤，三房仅一子，大母以下甚爱之。稍长，束发受书，即不为无益事。一日，闲步过书坊，就而问焉，问何等书最快意适观？书贾曰：“快意适观者，莫如风流词曲。”童子曰：“何谓风流？”书贾以其童而騃也，即取浓情艳史示之，童子遂赁观焉。阅甫半，喟然曰：“世间有是书乎？我必毁之矣。”翼日复往书坊，大索风流书籍，主人出数十种与之，曰：“官人要看，逐渐来赁可也。”童子曰：“我欲尽买此书。”主人曰：“我赁此书，利息无穷，安肯让尔独买去？”童子强聒不已，主人曰：“我今有急用，尔能备三十金来，我便尽售与尔。”

童子归奔，告大母，母以为需用经史，鬻钗钏与之，遂买而焚于书馆中。家人以告大母，母大骇而碍于独子，未之责也。次早，拾字纸灰，得元宝两只，持以献母，母转悲为喜。越数日，童子得剧证，群医束手，已待毙，忽作神语曰：“汝命运平常，未应得第，今汝以髫年杜绝淫书，免世人受无涯孽报，上帝实嘉乃心，赐汝福相。他日功名大显，无负初心也。”语毕，酣寝。及醒，形貌顿改，周身皮似蛇蜕，而病霍然矣。空中音乐嘹亮，鹤声盈庭，异香数日不散。此道光丙申二月事。

汪棣香又云：乾隆末年，桐乡一士好阅淫书，搜罗不下数十百种，有子少聪俊，每伺父出，辄搜箧中取淫书观之，从此缠绵思想，琢丧真元，患劳瘵卒。其父悲恸不已，相继卒。

又某邑一书贾，好刻淫书及春宫画像，易于销售，积资至四五千金。不数年，被盗席卷而去，两目旋盲，所刻诸板一火尽烬。及死，棺敛无措，妻子离散。此皆编造淫书之报也。













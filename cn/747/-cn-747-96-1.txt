○令礼官详定享明堂礼仪诏

黄轩御历，朝万方於合宫；丹陵握符，咨四岳於衢室。有虞辑瑞，总章之号既存；大禹锡圭，重屋之名攸建。殷人受命，置阳馆以辨方；周室凝图，立明堂以经野。用能范围三极，幽赞五神，展尊祖之怀，申宗祀之典。爰从汉魏，迨及周隋，经始之制虽兴，修广之规未备。

朕以庸昧，虔膺厚讬，受寄於缀衣之夕，荷顾於仍几之前。伏以高宗往年，已属意於阳馆。故宗辅之县，预纪明堂之名；改元之期，先著总章之号。朕於乾封之际，已奉表上尘，虽简宸心，未遑营构。今以鼎郊胜壤，圭邑奥区，处天地之中，顺阴阳之序，舟车是凑，贡赋攸均，爰藉子来之功，式遵奉先之旨。

夫明堂者，天子宗祀之堂，朝诸侯之位也。开乾坤之奥策，法气象之运行，故能使灾害不生，祸乱不作。眷言盛烈，岂不美欤！比者鸿儒礼官，所执各异。咸以为明堂者，置之三里之外，七里之内，在国阳明之地。今既俯迩宫掖，恐黩灵祗，诚乃布政之居，未为宗祀之所。朕以为丙己之地，去宫室遥远，每月所居，因时飨祭，常备文物，动有烦劳，在於朕怀，殊非所谓。

今故裁基紫掖，辟宇彤闱，经始肇兴，成之匪日。但敬事天地，神明之德乃彰；尊祀祖宗，严恭之志方展。若使惟云布政，负扆临人，则茅宇土阶，取适而已，岂必劳百姓之力，制九筵而御哉？诚以获执蘋蘩，虔奉宗庙故也。时既沿革，莫或相遵，自我作古，用适於事。今以上堂为严配之所，下堂为布政之居，光敷礼训，式展诚敬。来年正月一日，可於明堂宗祀三圣，以配上帝。宜令礼官博士学士内外明礼者祥定仪礼，务从典要，速以奏闻。


122　君陳爲周公之子伯禽弟　周公之子八人


君陳，蓋周公之子，伯禽弟。見坊記注，它無所考。傳有凡、將、邢、茅、胙、祭，見僖公二十四年左傳。豈君陳其一人歟？凡伯、祭公謀父皆周公之裔，世有人焉，家學之傳遠矣。

【閻按】禮記疏引鄭康成詩譜曰：「元子伯禽封魯，次子君陳，世守采地。」今詩譜無「伯禽」「君陳」字。

【全云】漢書王莽傳謂周公之子七人，蓋合魯與凡、將諸國，則七人也。不知王官之世襲周公者，在七人之外，是或即君陳之裔。蘇氏疑君陳非周公子，或云特如君奭、君牙之類。然周公之子八人，則無疑矣。

【又云】宣王中興，輔之者亦周公也。宰孔亦有識見。

【元圻案】林氏尚書全解曰：「君陳，漢孔氏但曰臣名，康成注坊記曰：『君陳，蓋周公之子，伯禽弟也。』案左傳有周公黑肩、周公閲、周公忌父、周公楚。蓋周公之子伯禽則封於魯，繼世爲諸侯。又其一子，則食采於畿内，繼世爲王朝之臣，康成謂伯禽弟，意者蓋指此也。蘇氏、陳少南俱以鄭氏爲非，而陳少南爲詳，謂周公命康叔，成王命蔡仲，父子之苗裔，見於告戒之辭，如是之審，況周公叔父，有大勳勞於成王，今命其子以繼父事，何無懿親之語，若言他人然，決無是理也。」






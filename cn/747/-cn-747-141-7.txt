○诸王善恶录序

观夫膺期受命，握图御宇，咸建懿亲，藩屏王室，布在方策，可得而言。自轩分二十五子，舜举十六族，爰历周汉，以逮陈隋，分裂山河，大启磐石者众矣。保王家，与时升降，或失其土宇，不祀忽诸。然考其盛衰，察其兴灭，功成名立，咸资始封之君，国丧身亡，多因继体之后。其故何哉？始封之君，时逢草昧，见王业之艰阻，知父兄之忧勤，是以在上不骄，夙夜匪懈，或设体以求贤，或吐飧而接士，故甘忠言之逆耳，得百姓之欢心，树至德於生前，流遗爱於身後。暨乎子孙继体，多属隆平，生自深宫之中，长居妇人之手，不以高危为忧惧，岂知稼穑之艰难，昵近小人，疏远君子，绸缪哲妇，傲很明德，犯义悖礼，淫荒无度，不尊典宪，僭差越等，恃一顾之权宠，便怀匹嫡之心，矜一事之微劳，遂有无厌之望，弃忠贞之正路，蹈奸宄之迷途，愎谏违卜，往而不返，虽梁孝齐同之勋庸，淮南河东之才俊，摧摩霄之逸翮，成穷辙之涸鳞，弃桓文之大功，就梁董之显戮，垂为明戒，可不惜乎？皇帝以圣哲之姿，拯倾危之运，耀七德以清六合，总万国而朝百灵，怀柔四荒，亲睦九族，念华萼於棠棣，寄维城於宗子，心乎爱矣，靡日不思，爰命下臣，考览载籍，博求鉴镜，贻厥孙谋。臣辄竭愚浅，稽诸前训，凡为藩为翰有国有家者，其兴也必由於积善，其亡也皆在於积恶。故知善不积不足以成名，恶不积不足以灭身。然则祸福无门，吉凶由已，惟人所召，岂徒然哉？今录自古诸王行事得失，分为善恶，各为一篇，名曰《诸王善恶录》，欲使见善思齐，足以扬名不朽，闻恶能改，庶得免乎太过，从善则有誉改过。则无咎，兴亡是系，可不勉与？


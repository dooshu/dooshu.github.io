陆游　冬夜戏书

东归剡曲寄彷徉，闲日虽冬亦自长。

梅瘦有情横淡月，云轻无力护清霜。

长鱼通印盐花白，珍鮳披绵麴糁香。

一饱喟然还自悯，强颜垂老食官仓。

陆游

陆游　冬夜戏书

将挂衣冠强小留，期年毕竟是归休。

青毡独拥欺霜夜，浊酒频倾洗客愁。

鹤影冷翻丹井月，雁声遥带玉关秋。

一生自笑闲中过，不为功名也白头。

陆游

陆游　冬夜戏书

老树霜余已尽红，纵横落叶满庭中。

一钩澹澹西南月，万鼓凭凭东北风。

赊酒每惭添旧券，读书何计策新功？

蓬窗坐睡摧颓甚，隔竹敲茶赖小童。

陆游


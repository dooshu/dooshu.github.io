廖刚


刚字用中，号高峰，顺昌人。熙宁三年（1070）生。少从陈瓘、杨时学。崇宁五年（1106）进士。宣和间，由国子录抉擢监察御史。以亲老乞外，知兴化军。绍兴十二年（1143）卒。年七十四。

望江南二首

送黄冕仲知福唐

无诸好，方面镇全闽。千骑泛云归洞府，三山明玉外风尘。依约是蓬瀛。

贤刺史，龙虎擅香名。金花已传当日梦，锦衣聊慰故乡情。和气万家春。

又

无诸好，金地遍重城。乌石亭危千嶂合，荔枝楼暖百花明。十里暮潮平。

贤刺史，来暮相欢迎。终向凤池朝紫极，暂依猿洞驻朱轮。风月锦堂春。

满路花

和敏叔中秋词癸巳，周守约敏叔来作中秋

雨霁烟波阔，雁度陇云愁。西风庭院不胜秋。桂华光满，偏照最高楼。东山携妓约，故人千里，夜来为舣仙舟。

明眸皓齿，歌舞总名流。恼人情态物中尤。阳春一曲，谁把万金酬。便好拼沉醉，此夕姮娥，共须着意攀留。

望江南二首

贺毛检讨生辰

柯山瑞，云路玉桥横。六月天香琼蕊秀，千年人瑞昴星明。风露湿麒麟。

廊庙器，冰雪照精神。妙世文章凌贾马，致君事业富姬衡。松桧倚青青。

又

蓬山晓，龟鹤倚芝庭。云覆宝熏迷舞凤，玉扶琼液荐文星。棠荫署风清。

人尽道，天遣瑞升平。九万鹏程才振翼，八千椿寿恰逢春。貂衮瞩公荣。

阮郎归

草堂王生以妄想天降玉牌为实事，使有

司求之，既又托以梦。因戏作云。乙未云间

舟中。

月桥风槛水边居。画楼三鼓初。草堂收拾读闲书。起看清夜徂。

闲想像，尽踌躇。玉牌金字铺。梦魂纵有也成虚。那堪和梦无。

蓦山溪

次韵知点

论长校短，总是非闲誉。光景百年中，似难留、长江东去。随缘游戏，触□寄高情，西楼月，北窗风，鸜鹆尊前舞。

故人襟韵，千里心相许。飞骑趁花时，正名园、揉风洗雨。玻璃潋滟，聊共醉红裙，阳春曲，碧云词，慷慨怀千古。








○为吴令谢询求为诸孙置守冢人表



臣闻成汤革夏而封杞，武王入殷而建宋。春秋征伐，则晋修虞祀，燕祭齐庙。夫一国为一人兴，先贤为後愚废，诚仁圣所哀悼而不忍也。故三王敦继绝之德，《春秋》贵柔服之义。昔汉高受命，追存六国。凡诸绝祚，一时并祀。亲与项羽，对争存亡。逮羽之死，临哭其丧。将以位尝侔尊，力尝均势，虽功夺其成，而恩与其败。且暴兴疾颠，礼之若旧，残戮之尸，乃以公葬。若使羽位承前绪，世有哲王，一朝力屈，全身从命，则楚庙不隳，有後可冀。



伏惟大晋，应天顺民，武成止戈。西戎有即叙之人，京邑开吴、蜀之馆，兴灭加乎万国，继绝接于百世。虽三、五弘道，商、周称仁，洋洋之义，未足以喻。是以孙氏虽家失吴祚，而族蒙晋荣，子弟量才，比肩进取，怀金侯服，佩青千里。当时受恩，多有过望。臣闻春雨润木，自叶流浪，鸱恤功，爱子及室。故天称罔极之恩，圣有绸缪之惠。



追惟吴伪武烈皇帝，遭汉室之弱，值乱臣之强，首唱义兵，先众犯难，破董卓于阳人，济神器于甄井，威震群狡，名显往朝。桓王才武，弱冠承业，招百越之士，奋鹰扬之势，西赴许都，将迎幼主，虽元勋未终，然至忠已著。夫家积义勇之基，世传扶危之业，进为徇汉之臣，退为开吴之主，而蒸尝绝于三叶，园陵残于薪采，臣窃悼之。



伏见吴平之初，明诏追录先贤，欲封其墓，愚谓二君并宜应书。故举劳则力输先代，论德则惠存江南，正刑则罪非晋寇，从坐则异世已轻。若列先贤之数，蒙诏书之恩，裁加表异，以宠亡灵，则人望克厌，谁不曰宜？二君私奴，多在墓侧，今为平民。乞差五人蠲其徭役，使四时修护颓毁，埽除茔垄，永以为常。（《文选》、《艺文类聚》四十。）

阎缵

缵字续伯，巴西安汉人。惠帝初，太傅杨骏以为舍人，转安复令。骏诛，弃官葬骏。河间王引为西戎司马，封平乐乡侯，屡上疏擢汉中太守。（案：《隋志》，梁有陇西太守《阎纂集》二卷，未知即此否。）




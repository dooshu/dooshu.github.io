◇自叙

汉延光元年，新野山北，予受仙君神丹要决，道成去世，付之名山，如有得者，列为真人，行乎去来，何为俗间，不死之要，道在神丹，行气导引，俯仰屈伸，服食草木，可得延年，不能度世，以至乎仙。子欲闻道，此是要言。积学所致，无为合神。上士为之，勉力加勤。下愚大笑，以为不然。能知神丹，久视长安。于是阴君裂黄素，写《丹经》一通，封一文石之函，置嵩高山；一通黄栌之简，漆书之，封以青玉之函，置太华山；一通黄金之简，刻而书之，封以白银之函，置蜀绥山；一封缣书，合为十篇，付弟子，使世世当有所传付。又著诗三篇，以示将来。其一曰：惟余之先，佐命唐、虞。爰逮汉世，紫艾重纡。予独好道，而为匹夫。高尚素志，不仕王侯。贪生得生，亦又何求。超迹苍霄，乘龙驾浮。青云承翼，与我为仇。入火不灼，蹈波不濡。消遥太极，何虑何忧。傲戏仙都，顾愍群愚。年命之逝，如彼川流。奄忽未几，泥土为俦。奔驰索死，不肯暂休。其二章曰：予之圣师，体道之真。升降变化，乔、松为邻。唯余同学，十有二人。寒苦求道，历二十年。中多怠堕，志行不坚。痛乎诸子，命也自天。天不妄授，道必归贤。身没幽壤，何时可还。唯尔将来，勤加精研。忽为流俗，富贵所牵。神道一成，升彼九天。寿同三光，何但亿千。其三章曰：惟余束发，少好道德。弃家随师，东西南北委放五浊，避世自匿。三十馀年，明山之侧。寒不遑衣，饥不暇食。思不敢息，奉事圣师，承欢悦色。而垢足胝，乃见哀识。遂受要决，恩深不诀。妻子延年，咸享无极。黄白已成，货财千亿。使役鬼神，玉女侍侧。今得度世，神丹之力。阴君处民间百七十年，色如女子，白日升天而去。（《神仙传四》，《御览》六百六十四，《太平广记八》）


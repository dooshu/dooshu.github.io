○赠张童子序

天下之以明二经举于礼部者，岁至三千人。始自县考试，定其可举者，然后升于州若府。其不能中科者，不与是数焉。州若府总其属之所升，又考试之如县，加察详焉，定其可举者，然后贡于天子，而升之有司。其不能中科者，不与是数焉，谓之乡贡。有司者总州府之所升而考试之，加察详焉，第其可进者，以名上于天子而藏之，属之吏部，岁不及二百人，谓之出身。能在是选者，厥惟艰哉！二经章句，仅数十万言，其传注在外，皆诵之，又约知其大说，繇是举者，或远至十余年，然后与乎三千之数，而升于礼部矣，又或远至十余年，然后与乎二百之数，而进于吏部矣，班白之老半焉。昏塞不能及者，皆不在是限，有终身不得与者焉。张童子生九年，自州县达礼部，一举而进立于二百之列。又二年，益通二经。有司复上其事，繇是拜卫兵曹之命。人皆谓童子耳目明达，神气以灵，余亦伟童子之独出于等夷也。童子请于其官之长，随父而宁母。岁八月，自京师道陕，南至虢，东及洛师，北过大河之阳，九月始来及郑。自朝之闻人，以及五都之伯长群吏，皆厚其饩赂，或作歌诗以嘉童子，童子亦荣矣。虽然，愈当进童子于道，使人谓童子求益者，非欲速成者。夫少之与长也异观：少之时，人惟童子之异，及其长也，将责成人之礼焉。成人之礼，非尽于童子所能而已也，然则童子宜暂息乎其已学者，而勤乎其未学者可也。

愈与童子俱陆公之门人也，慕回、路二子之相请赠与处也，故有以赠童子。


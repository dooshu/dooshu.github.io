○平遠縣開新河記 【 平遠新河】

平遠非故邑也、而邑于茲且二十年、所逼于盜夷其窟以為國也、昔也圯地今也家邑、邑依民民依食、夫民上不屬天、而下不著地。以腸胃為根苑、不食則不能活、五穀鹽策、民之司命也、蓄價游市、民之通施也、而平邑詘焉、水絕壤斷、舟輿為梗、不得曰衢、國地十分、山得其七、而田堇堇者三、又率再易、不得曰饒野、東距南海、鬲于羅浮西距澄海、阻以程江、去煑泲者二千餘里、不得曰海王、夫為國者、不通于輕重。不可為籠以守民。不能調通民利。不可以語制為大治。故今為平計、亡若執其通施、以御其司命、而通施之執在水陸二衢、陸則民苦于任擔、而罷于林麓、一夫之力、僅足供朝夕、水則民逸于舟楫、而力紓于澗沚、一舟之載、足以供十人。故使吾民為登降之萌也。孰與使為菹澤之萌也。此平邑新河之議所繇起也。予壬午春入朝、時照磨廖汝栢署邑事以父老議聞、予甚韙之、民力剚耜耒、趨芸壅、不給、秋予入覲、郡丞何君敢復、司理王君國賓、覆議上之觀察鄭公、公報曰可、出鍰金倡之、平民子來雲集、廖以憂去、今令黃君郁桂來督典史張廷章、日夕開批、徹壅通堙、遂竟厥工、河起東門青雲橋、至石窟會濂子渡、入三河、凡二萬三千一百餘丈、鑿湍峯梗險、凡三巨石開烏戰眼紫葛藤石頭橫石楊仙楊船合溪七里、犂壁沙石、凡十灘遡地阞挑浚土石、凡七千六百六十七工、會費勞匠、募民凡二百三十餘金、經始于萬曆十一年春正月己巳、于明年三月、凡四百四十六日觀察公復令造官舫四、置守者二、以代郵逓、守道韓公行縣復命鑿大峯劍門二灘、以夷水道平民爭以輕舠試新河。水溜石坻。沙漂壑漱。往來如織。一切貨賄。俱從舟載。虔汀商賈絡繹凑合。平城不路。而民雍于衢。不海而鹽溢于釜。不野而穀周于廩。壘嶂深箐。莫礙舟楫。恒風淫雨市不翔踴。民力逸而國用饒。則河之為利博也。河既濟予適從覲還黃令來謁以工成告、且徵言以記其事、予讀河渠書、李氷守蜀、鑿離堆穿二江渠、皆可行舟、百姓饗其利、西門豹為鄴令、鑿十二渠、民少煩苦不欲、豹曰百歲後、期令父老子弟思我。水之為國利。其較著矣。平所足者山。所不足者在田與海。是渠就。則山之利。如礦鐵薪蒸。得從渠出。他國田海之利。如米粟魚鹽。得從渠入。以羨易無。以逸代勞。平即界萬山中。通財交殷。猶樂國也。且平之民昔時斬木揭竿、甘為盜者、又惡知非以米鹽不通施無以延其司命。而掠之他境乎。故是役也。不獨通商賄。引灌溉。而并以塞盜源。此其所急于民者。猶在蜀與鄴上。某不佞會覲去、無能執役、坐享事成、則無愛一語。以書藩臬二公之伐。昭郡邑諸君之勤勞。父老子弟之辛苦。而又以告後之吏民時時浚之俾勿墮嗟乎。此亦賢者之法式。不可更也。


9　滕定公文公趙注引世本


滕定公、文公，按趙氏注，古紀世本滕國有考公麇、元公弘，即定公、文公也。世本今無傳，此可備參攷。

【元圻案】趙岐「滕文公爲世子」注曰：「古紀世本滕國有考公麇，與文公之父定公相直；其子元公弘，與文公相直。似後世避諱，改考公爲定公，以元公行文德，故謂之文公也。」〇班固謂：「司馬遷據左氏、國語，采世本、戰國策，述楚漢春秋，接其後事，訖於大漢。」藝文志「春秋家」：「世本十五篇，古史官記黄帝以來訖春秋時諸侯大夫。」則世本之亡，在漢以後。






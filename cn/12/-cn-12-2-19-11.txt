牛祸


武帝太康九年，幽州塞北有死牛头语，近牛祸也。是时，帝多疾病，深以后事为念，而托付不以至公，思瞀乱之应也。案师旷曰：“怨讟动于人。则有非言之物而言。”又其义也。京房《易传》曰：“杀无罪，牛生妖。”

惠帝太安中，江夏张骋所乘牛言曰：“天下乱，乘我何之！”骋惧而还，犬又言曰：“归何早也？”寻后牛又人立而行。骋使善卜者卦之，谓曰：“天下将有兵乱，为祸非止一家。”其年，张昌反，先略江夏，骋为将帅，于是五州残乱，骋亦族灭。京房“易传”曰：“牛能言，如其言占吉凶。”《易萌气枢》曰：“人君不好士，走马被文绣，犬狼食人食，则有六畜谈言。”时天子诸侯不以惠下为务，又其应也。

元帝建武元年七月，晋陵陈门才牛生犊，一体两头。案京房《易传》言：“牛生子二首一身，天下将分之象也。”是时，愍帝蒙尘于平阳，寻为逆胡所杀。元帝即位江东，天下分为二，是其应也。

太兴元年，武昌太守王谅牛生子，两头八足，两尾共一腹，三年后死。又有牛一足三尾，皆生而死。案司马彪说，“两头者，政在私门，上下无别之象也。”京房《易传》曰：“足多者，所任邪也；足少者，不胜任也。”其后王敦等乱政，此其祥也。

四年十二月，郊牛死。案刘向说《春秋》郊牛死曰：“宣公区{雨瞀}昏乱，故天不飨其祀。”今元帝中兴之业，实王导之谋也。刘隗探会上意，以得亲幸，导见疏外，此区{雨瞀}不睿之祸。

成帝咸和二年五月，护军牛生犊，两头六足。是冬，苏峻作乱。七年，九德人袁荣家牛产犊，两头八足，二尾共身。

桓玄之国，在荆州诣刺史殷仲堪，行至鹤穴，逢一老公驱青牛，形色瑰异，桓玄即以所乘牛易取。乘至零陵泾溪，骏驶非常，息驾饮牛，牛迳入江水不出。玄遣人觇守，经日无所见。于后玄败被诛。






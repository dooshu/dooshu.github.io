○論河道疏 【 治河】

臣奉勑修治張秋决河、由淮河相度水勢、至于河南中牟等縣、見其上源决口、水入南岸者十之三、入北岸者十之七、南决者自中牟縣楊橋等處、至於祥符縣界、析為二支一經尉氏等縣、合潁水下塗山、入于淮、一經通許等縣入渦河、下荊山入于淮、又一支自歸德州通鳳陽之亳縣、亦合渦河入于淮、北决者自原武經陽武祥符封丘蘭陽儀封考城諸縣、其一支决入金龍等口、至山東曹州等處、衝入張秋運河、去冬水消沙積、决口巳淤、因併為一大支、由祥符之翟家口合泌河出丁家道口等處、俱下徐州、此河流南北分行之大勢也。臣以為合潁渦二水而入于淮者。其間各有灘磧。水脉頗微。宜疏濬以殺河勢。合沁水而入于徐者。則以河道淺隘。不能容受。方有漂沒之虞。况上流金龍等口。雖幸暫淤。久將復决。宜於北流所經七縣。築為隄岸。以衛張秋。

彭惠安公奏疏（疏）

彭韶


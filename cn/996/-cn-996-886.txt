项安世　赠庄贤良招隐楼三首

楼居入阛阓，不受阓中尘。

阓中岂无数，无此招隐人。

昔者小山篇，非我招隐意。

吾今已隐矣，更欲招同志。

同志不易得，徘徊意谁招。

长风一万里，车马极喧嚣。

安得世上人，共此楼中客。

时时唤南山，相与其朝夕。

项安世

项安世　赠庄贤良招隐楼三首

主人湖海士，有策欲平戎。

入朝见天子，可以揖三公。

客来忽相惊，见此招隐号。

语客且勿惊，洗耳非我好。

女岂不愿家，鑽穴乃贻罹。

深闺日夜藏，恐辱傅与师。

世态溱洧中，欲挽无此力。

邂逅同志人，相招事蚕绩。

项安世

项安世　赠庄贤良招隐楼三首

士尤不能晦，不患名不章。

垂老有降志，当年寡身藏。

古来经世人，皆抱邱壑志。

王官待罪耳，敢有欲为意。

细儿讵如许，谓是诡与崖。

吾岂鸟兽群，宝椟义当怀。

如作市门优，可作君子配。

男儿补衮日，招隐意终在。

项安世


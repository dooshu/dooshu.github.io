○送憲副張君之任陜西序 【 陜西監司】

地之涯為邊。衣之齊而祿也。亦謂之邊。凡器物之?肉。通為之邊。然則邊之云者。中國之盡際。外此則為蠻為戎為羗為狄。先王亦不得而兼治之盖越邊而求以為衣求以為器物不可也然物之壤也。皆自其邊始。故先王於此尤慎之。而重為之防非憂邊之民。不足以抗之為之憂也。憂夫無以使邊之民抗之。有壤。而入內之道焉之為憂也。邊之民。其生而風土之鍾。長而氣習之漸。大約與之亦不相遠。其山海與之相涉降而浮游也。其飲噉騎射漁獵與之相錯而便習也。父華而子夷也。父夷而子華也。或其身之迭為華夷也皆不可得而凖也。此金甌之闕自邊始也而或者持吾關吾堡塞在猶謂吾中國如完衣完器物然其亦不思之甚矣於乎。邊圉之寄。可視以為何如。而獨付之武人。况憸人之與庸人乎。正速其壞而巳。西北之邊。古巳不與東南並。而西於今尤為多警。洮岷亦西之一面。生蕃西羗之所窺覬。而比亦伏釁孔深。　天子以為宜得憲臣之有威望者節制之。以銷之於未萌。於是以監察御史張君。為陜西按察副使。往即其任。君前奉　詔。按甘肅邊臣諸不職者。　朝議服以為能。盖肅之距甘也。五百里。是為?州。?之西古玉門關也。而中國之地。至是亦盡矣。計其道埋之虺蟠蚓屈於河山之間。腰腹脊脇。要皆虜也。其穿而入也幾隧。其入而薄也幾城。其變也孰激之。其來也孰導之。敗孰為之殿。罪孰為之魁。君在道時。顧瞻躊蹰。固有定筭。而後諸囂嚚者。無所動其喙。不得盡其辭焉。稱曰能。宜也。洮岷尤近於甘。羗之強。不及於諸虜。偏裨將非大將尊重臣。而副使之得久於其任。又非御史暫臨比也。　天子之所以用君。烏得無情乎。或謂君端公之老者也。宜在　朝廷預政事其非宜。是之謂不知務。凡器物於其?肉之邊倍厚之然後可保其恒完而不壞用君於邊固以厚邊也庸非所以重君乎此非予之言也。其寮言之於予者也。且使書之為序。以為君行贈。


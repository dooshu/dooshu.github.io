○定舅母堂姨舅服制奏

陛下体至仁之德，广推恩之道，将宏引进，以示睦亲，再发德音，更令详议。臣等按《大唐新礼》：“亲舅加至小功，与从母同服。”此盖当时特命，不以轻重递增，盖不欲参於本宗，慎於变礼者也。今圣制“亲姨舅小功，更制舅母缌麻，堂姨舅袒兔等服。”取类《新礼》，垂示将来，通於物情，自我作则。群儒风议，徒有稽留，并望准制施行。


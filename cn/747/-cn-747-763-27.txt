○请禁割股疏

臣闻身体发肤，受之父母，不敢毁伤。所以乐正子春下堂伤足，三月不出，而有忧色。民间多有割股上闻天听者。伏以尧代则共推虞舜，孔门则首举曾参，皆以至孝奉亲，不闻割股肉疗疾。或真有怀怙恃之感，报劬劳之恩，孝起因心，痛忘遗体。实行此事，自是人子之常情，不合鼓扇声名，希沾恤赉。伏惟陛下道齐覆载，孝治寰区，渐致升平，全除矫妄。乞愿明敕遍下诸州，更有此色之人，不令举奏。所冀真诚者自彰孝感，诈伪者免惑乡闾。咸归朴素之风，永布雍熙之化。

苏绛

绛，会昌时人。


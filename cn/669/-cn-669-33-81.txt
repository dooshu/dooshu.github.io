81　王儉四言有子建淵明風　侍太子九日玄圃宴詩


王儉四言，頗有子建、淵明餘風。其侍太子九日玄圃宴云：「秋日在房，鴻雁來翔。寥寥清景，閻本作「青景」，今從何本。藹藹微霜。草木摇落，幽蘭獨芳。眷言淄苑，尚想濠梁。既暢旨酒，亦飽徽猷。有來斯悦，無遠不柔。」

【元圻案】王儉詩，藝文類聚四載其全篇，云「明明儲后，沖默其量。徘徊禮樂，優遊風尚。微言外融，幾神内王。就日齊暉，儀雲等望。本茂條榮，源澄流潔。漢稱間平，周云魯衞。咨我藩華，方軌前軼。秋日在房，鴻鴈來翔」云云。王氏所引從初學記四録其六韻。〇南史二十二：「齊王儉，字仲寶。幼篤學，手不釋卷。僧虔曰：『不患此兒無名，政恐名太盛耳。』」






○谢敕书及彩绫表

臣邕言：内使左立真至，伏奉去年五月二十日御札慰问，并赐彩绫章服。跪捧天书，势在龙武，仰瞻礼物，色映虹霓，惭戴汗流，战惧心忄栗，臣某中谢。臣闻食曰人天，实生生之厚；道称物母，得存存之多。伏惟陛下载以坤舆，覆以乾宇，排众口之谤，开独见之明。生臣存世，至於数四；宠及问及，弥於再三：岂鲁阳宵人，杲日回照，荆树散木，庆云结阴？臣是以坐有所思，行冀所得，求西山之药，愿补圣躬；论东户之人，以分帝念。识愚不足以广听，事踬不足以动忠，夫何望焉？非所隐也。岂谓尘壤见纳，推言不遗，奖以及诚，许以佳士，泽深巨海，德重崇邱，曷云家奉赐书，光华九族，物延恩旧，褒宠百龄？渌水之龟，且能回首；黄华之鸟，将以誓心：惟报主之末由，恐杀身之无益。不任载荷欣跃之极，谨因内使左立真附表云云。


王西楼磐四首

【同友人泛湖】

细柳新蒲绿未齐，楼船春泛五湖西。

帆樯影里鱼争跃，箫鼓声中鸟杂归。

宿雨暗添山色重，晴云轻度水容低。

人家只在风烟外，面面天开罨画溪。

【元宵漫兴】

天风吹散赤城霞，散落人间作九华。

夹路星球留去马，烧空火树乱归鸦。

笙歌醉月家家酒，帘幕窥春处处花。

一派云《韶天外迥，不知仙驭过谁家。

【雨中同古淮作】

东风小阁陡生凉，尽日浓薰柏子香。

好雨逡巡留客住，浮云南北为谁忙。

青春未老看花眼，白首犹抄种菊方。

湖上草生堤柳活，酒魂诗梦两茫茫。

【寄陈光哲】

煮雪炉边夜坐痴，踏青驴上晓行迟。

不知多少相思味，换得春来两鬓丝。


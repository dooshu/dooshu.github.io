○陝西甘肅類序 【 甘肅】

甘肅者。甘州肅州也。甘州在漢為張掖郡。置金城屬國。以處蠻夷降者。宋為西夏所據。　國朝置甘州五衛。後命將鎮守。肅州漢初為匈奴昆邪王地。後降漢置酒泉郡。隔絕匈奴。與羗酋通路。宋為西夏所據。　國朝洪武二十四年開設肅州衛。後命將分守。甘肅在黃河之西。故又曰河西。禦戎得失。莫詳於漢史此論最有根本而屯田便宜莫善於趙充國可以為萬世法者也哈密夷人在肅州之西千里許。永樂間封西夷酋長為忠順王。賜以金印。令居哈密。羈縻西域諸夷。通貢往來。弘治五年。忠順王陝巴。為土魯番擄去。哈密城失守。命侍郎張海往經畧之。海至彼。上言西夷不可征。來則撫之。叛則拒之而巳。　朝廷用其策。事果寧息。弘治十一年。土魯番送回陝巴復立。卒。子速壇拜牙即襲封。正德八年。棄國走入土魯番。土魯番人據哈密。遺書欲寇肅州。因而要求厚賞。廷議差官整兵以待。所求賞賜。事出無名。不可輕與。不意奉使者欲邀近功。王□州論哈密事疑晉溪愎而修怨然經畧之策為長遣哈密都督寫亦虎仙等。齎幣二千直造虜庭講和。更許增幣。取回金印。虎仙等未回。而奉使者巳還朝。不得如約。遂啟土魯番侵犯肅州之禍宋史云和在彼則和可久和在我則和易破豈不信哉易曰差之毫釐。謬以千里。其斯之謂歟今欲守甘肅之地。得便宜之術。舍趙充國吾未見其可矣。

為增兵要害以禦番虜事

為傳奉事

為賑撫番達保固藩籬等事

為大彰天討以除非常虜患事

為專捕盜處民兵以袪民患事

△為增兵要害以禦番虜事 【 番虜】

看得廵撫甘肅都御史李昆等奏稱、鎮羗堡及岔口堡、相去衛所窵遠、按伏官軍、勢孤力寡、番賊不時刼奪殺傷、要於莊浪凉州甘州三衛、選撥官軍一千六百員名、改調鎮羗堡備禦、分為兩班、一年一換。設指揮行都指揮事一員、專在鎮羗住劄操守、內撥三百名、調千戶二員承總領班於岔口堡按伏、仍借給官錢採打木料修葢營房二百間、官廳一所、及於本堡添設倉塲官攢。鑄降印記、合用粮料草束、於民運屯田秋青草內、量數改撥上納等項情節、葢欲增兵要害、以禦番虜、不為無見、若果無碍、未必無益、但要分莊浪等處官軍。前來二堡防禦。雖稱從宜量撥。其莊浪等處官軍。未免因分寡弱况事于創始。修營撥粮。勞費財力。恐難輕舉。查得近年肅州西路添設遊擊將軍芮寧、分撥永昌等衛官軍二千員名管領、該廵按御史馮時雍奏稱不便、本部覆奏行文李昆等勘得前項新添遊擊、勢分力單、相應裁革、今若又於莊浪凉州甘州三衛分撥官軍一千六百前去鎮羗岔口二堡防守、亦又事體紛更、人難遵守、合無本部行移都御史李昆等從長計議、如果鎮羗岔口二堡地方番賊不時出沒。搶刼人財。阻隔道路。量撥官軍。統領按伏。相機截殺。候番賊知懼不敢出搶即便照舊不必分定數月歲以為常以存莊浪等衛之兵勢。以省鎮羗岔口二堡之勞費。臣等又議得增兵積粮以備戰守。最為有理。但增設太多。難為供給。及分舊兵多列城堡分兵各口備多力弱最為守邊下策雖似處處有備其實兵分勢弱難禦大敵查得遼東宣大延寧甘肅等邊。先年止設大鎮。及十分要害去處。方設城堡。後因節年差去官員。計慮未審。往往建議增置城堡。分軍召募。以致勢分力弱。一遇虜賊大舉不能防禦原額供邊粮草不勾歲用處處告乏軍士多迯本部不次因事議奏。不能阻止。嘗考宋仁宗時。陝西總管鄭戩城洛水以通秦渭援兵。雖則守禦當有可戰之勢若城砦多而見兵少則不足以一戰反至召寇矣尹洙以為前此屢困於賊者正由城砦多而兵勢分也奏罷其役。鄭戩論奏不巳復城洛水。尹洙改官。韓琦是洙議。亦外補。史臣惜之通達國骵之言自古大政議論未定於朝廷而能行於外邊者未之有也合無本部通行各邊鎮廵等官。今後務要循守舊矢?見。修其廢墜。遇有軍情。相機調發。互相策應不許創立新法增兵置戍罷敝中國其近年新設城堡。有因事勢難行。日久未完者。即為議奏定奪。不必拘執原議。

△為傳奉事 【 番虜】

查得前項、先年撫處土魯番哈密事例、自洪武永樂以來。至弘治五年。竝無發兵征進土魯番緣繇。至弘治六年。序次前事殊為分了始差侍郎張海。都督緱謙前去。只是會同彼處鎮廵官。講求安攘方畧。亦無用兵。弘治八年。止令彼處鎮守太監陸誾。總兵官劉寧。都御史許進。議差副總兵彭清。就調本處漢番兵。不過二千三百員名。征進哈密。止殺其占住回賊數十人。其首惡牙蘭亦未曾得。因無粮草。難以久住。晝夜奔回。喪失亦多。未足言功。其後閉關絕貢。事自寧息。正德九年。謀臣不考故實。輕主用兵。既設總制右都御史鄧璋。又設總督軍務左都御史彭澤。既差戶部郎中張鍵。賫帶銀兩蘭州糴粮。又設戶部侍郎馮清。專在陝西督理甘肅軍餉。遠調延寧人馬。專為遏絕土魯番夷。克復哈密。及勦逐亦卜剌等賊。不意亦卜剌等賊。返過河東。搶殺洮岷。土魯番夷。雖稱獻還城印。忠順王未得復立。會延寧有事。乃議掣兵回救。其土魯番夷。理勢既難加兵方議加賞撫處。邊情重務。前後異議。而又委任不專。事多推諉。以致番夷請求不遂。陰懷怨懟。節次番文。此晉溪與彭耿不合之繇也大意皆以不饋原許叚子一千五百為詞。啟釁納侮。事實有繇。今土魯番既巳率眾侵犯肅州。殺死遊擊將軍芮寧。揆之大義。似難再與賞賜。示弱求和。若欲似前調兵。又恐延寧地方。虜賊窺伺。乘機深人。顧此失彼。况即今陝西臨鞏甘肅等處地方災荒軍民十分貧困。倘若儹運粮草。督責嚴峻。必致激變地方。合無請　敕見差太監張永。都御史彭澤。總兵官郤永。上緊前去甘肅。督同彼處鎮廵官。處置粮草。賑恤軍士。振揚兵威。撫馭屬番。運謀設策。相機戰守。如土魯番賊巳回。照依成化弘治等年事例。閉關絕貢。不許往來。若復來犯邊。可戰則戰。毋輕舉失利。不可戰則盡力固守。以逸待勞。彼當自遁各官起程之日。經過官司。密切挨查。土魯番差來貢使人等具見指縱方畧如遇在彼從長計議或就所在官司設法拘留或帶去陝西羈管具奏發落。務在處置得宜。毋或疏漏。致有他虞。各官到於甘肅。詢訪本邊故老。料度彼處夷情。如果土魯番兵力強盛。蓄有異謀。勢將深入。奪占肅州。不能固守。徑自從宜取調甘凉莊永等處官軍。恊力戰守。如甘肅本鎮官軍。力不能支。方許查照附近甘肅地方。以次徵調。若該調寧夏延綏二鎮邊軍。必須會知延寧鎮廵官。查勘本處聲息寧息。方許酌量起調。前去應援。若輕易調發。到彼不用。失誤本邊防禦。咎有所歸。各官既奉　上命、經畧處置、遠夷事情、務在同心恊力、謀慮精審、應施行者。許令便宜從事。不可猶豫不决。展轉具奏失誤事機。應具奏者。仍須火速奏聞　朝廷自有別處。再請　敕三道。就付各官齎捧前去。宣諭赤斤苦峪哈密三衛夷人都督令其照舊內附。堅守臣節。毋或被其逼脅。黨逆為患自取滅亡、仍各量加賞賚固結其心。使三衛結合互相救援及隨從我軍。併力戰守。有功厚加賞賚。其餘属番一體設法撫馭。毋致叛逆生變其阿尔禿厮亦卜剌等殘賊。尤須嚴加防禦。毋致乘機。與土魯蕃應合。大擾地方。各官務候事寧之日。方許具奏回京。

△為賑撫番達保固藩籬等事 【 賑撫蕃達】

看得廵撫甘肅都御史李昆等奏稱、甘肅二處、並無預備夷人賑貸口粮之數。肅州舊關口粮夷人三百餘數、所乞口粮牛種、夷人計以千餘、若不從宜撫賑、有失眾心、乞　敕該部計議粮米應於何項粮內暫且支給、叚布應於何項銀內暫且支買、候哈密稍寧、麾之使去、又要審訪各種夷人擇其驍悍難過。渠魁數百人。各帶家小取調甘州。及山永凉莊之間羈住、令其隨軍關支口粮。以分其勢事寧照舊發遣等因。又看得廵按甘肅御史趙春、奏稱肅州見在倉粮料止有八千餘石月支巳不勾用。若將夷人羈留養贍。恐愈不敷。及慮地方兵寡力弱。夷勢眾多。必須早為計處。庶免後患。乞　敕該部計議憐彼犬羊。不與計較。收留安插。暫給口粮。二議似此為長候回賊稍寧。仍發該族住守。或分散河西十五衛所。量撥地方安插。造冊支粮。遇警調用等因。臣等議得自古聖王之治天下。詳內畧外謹中國之防。嚴華夷之辯。自晉內徙五胡。遂亂華夏。我　朝鑒前代之弊此即漢置國之意名號雖殊要自華夷不雜建衛授官各因其地姑示羈糜不與俸粮貽謀宏遠萬世所當遵守者也近年廵撫甘肅都御史趙鑑、奏要動支布政司官銀貳萬兩賑濟番夷、臣瓊時任戶部、議奏恐啟無厭之求。為將來之累。竟寢不行。今都御史李昆等、因見地方事勢危急。不及遠慮。暫准支粮以繫番夷之心。及見粮盡無處。事勢難行。方纔會奏。於何項粮銀內支給。查得甘肅一鎮。官軍歲用粮餉。往往不敷。豈有別項粮銀可以常久支給。但各官既以准給召集歸附。若不從宜善處。遽加阻絕。必生激變。為患地方。合無本部行文交與李昆。將見在歸附夷人、選委的當官員明白曉諭。大意謂爾罕東等衛屬番。自來俱是自種自喫不納粮當差。原無支給官粮事例。近因土魯番侵犯殺害。爾等離失故土。鎮廵官憫念爾等遭難。從權賑濟。不為常例。今土魯番賊聲言復來沙州。姑容爾等附近安插。爾等宜各自為生理。不可專倚官粮過活。見蒙　朝廷差侍郎楊旦。賫帶銀兩叚疋絹布前來。專為預備軍餉。亦為賞勞爾罕東等衛效順屬番之用。今遵原奉　欽依酌量頒賞。爾等俱要感激　朝廷厚恩。管束部落。選定驍勇好漢。聽候土魯番來。跟隨殺賊。有功重加賞勞。待土魯番遠遁。爾等各回舊土安住。不許安插內地是久長之計以後口粮。俱難按月支給務要示以大義恩威並用處置得宜不可輕許安插河西甘州山永凉莊等衛致啟禍端其合用賞勞屬番銀兩叚疋絹布。仍與侍郎楊旦。公同計議動支。既不可太濫。虗費官錢。亦不可刻恡。致生嗟怨。事畢造冊奏繳。查考本部前擬事理、或有未盡、聽各官便宜議處不必拘執本部原議、惟在事體停當。地方安妥。如或鹵莽誤事。咎必有歸及看得各官奏內。開稱土魯番速壇滿速兒留下五六百人、在沙?州住著、要到七八月。多收拾人馬、復來漢人地方做歹一節、先因本部料度土魯番夷。雖是暫退。恐有舉眾復來之情。以此節次議奏。令總兵官郤永統領寧夏勁兵。於附近甘肅地方住劄以待其變。未蒙　俞允。已將郤永取回。軍回本鎮。萬一速壇滿速兒果如奏詞。秋後復來侵犯肅州。勢必愈強。寧夏官軍路遠。一時難調。不無誤事。合無行文李昆作急與史鋪許宣陳九疇等計議、整搠軍馬十分嚴謹隄備見在兵寡力弱聽於歸附土魯番侵擾属番兩族異心正當因而用之屬番內挑選精銳好漢編成隊伍臨用之時給與賞賜月粮盔甲器械聽本處領兵官。約束防禦土魯番賊。併力勦殺。有功厚加賞犒。事寧各回本族。中間事宜。亦聽各官便益施行。

△為大彰天討以除非常虜患事 【 虜患】

看得廵撫甘肅都御史鄧璋、奏稱虜中走回男子蒲芳等、報稱速壇滿速兒與頭目說打造盔甲收拾人馬、漢人若把朵撒恰放出來時、我也不和他作反、若不放時、我每再往肅州搶去、及亦卜剌人馬約有二萬住在西海、今年五月那在山後、又有達子一千來到西川搶掠甘肅地方、有此二患、乞要仍命總兵官郤永、前來提督軍務、往來隄備、逐剿土魯番、并亦卜剌阿尔禿厮賊寇、如本鎮兵力不敷、量調洮岷延寧等處兵馬會合、併力應援、客兵粮餉、宜從戶部查照事例計處、及要另推都御史一員、職專廵撫、容臣休致、如甘肅仍用大臣提督、另選賢能以充任使等因、臣等議得前代漢宣帝時、馮奉世矯詔破莎車、議封奉世為侯、蕭望之以為開後奉使者要功生事之端、遂止不封、宣帝因匈奴擾車師田者、欲擊其右地、使不敢復擾西域、魏相力諫止之、遂以車師故地與匈奴、自後惟用趙充國計。罷騎兵。留步兵。分屯要害。以益積蓄。此即晉溪類序中語意也省大費遂能以全取勝為後世據守西域之法近於正德八年。建議者不考故實。輕主用兵。既假言官之奏。推舉鄧璋總制三邊軍務。又因鄧璋之請。舉用都御史彭澤總督三邊軍務。原議彭澤職任。量調延寧人馬。逐剿阿尔禿厮亦卜剌殘賊。令其遠遁遏絕土魯番夷。不使內侵。其土魯番求討賞賜。事出無名。不可輕與。後彭澤調兵逐剿亦卜剌等賊。因畏北虜讐殺。不敢出邊。返過河東。遯入四川。不久復回河西。洮岷等處。被其殘害。慮恐侵犯陝西腹裏地方。彭澤鄧璋相繼具奏。保舉副總兵趙文。於洮岷一帶住劄防守。土魯番搶殺苦峪王子莊等處。逼近肅州。彭澤不發兵遏絕。矯詔遣使講和。納幣虜庭。求討金印。又不候差去人回。妄奏北虜遠遁。西夷就降。致蒙取回彭澤。回巳半年。土魯番方將金印同差去人送至肅州。復差親信夷人虎都寫亦火者散者兒等。隨印來到甘州。要求增幣此叚大失事機因彭澤巳回無人張主鎮廵官質留虎都寫亦等久不放回遂致土魯番得以為詞統領夷眾。直犯肅州覆軍殺將。攻陷城堡。倉卒報到。　朝廷慮恐奪占肅州。議遣都督郤永等調集兵粮。設法防禦。後因客兵難以久住。郤永尋亦取回。自舉彭澤等甘肅用兵。糜費粮銀。一百餘萬兩。竟無成功。所以本部節次建議。并會官計議。行令甘肅守臣整飭武備。積蓄粮草。如遇亦卜剌等賊侵犯。相機戰守。其土魯番夷。既不致討又不通貢此為得中策矣照先年事例。閉關絕貢。不許往來。及處置哈密事宜。前項議處節次通行外。今都御史鄧璋。不鑒覆車之戒。又欲郤永前去提督軍務。量調延寧人馬。逐剿土魯番并亦卜剌阿尔禿厮賊寇。令戶部計處銀餉。及另添都御史一員廵撫。不思土魯番係絕域遠夷。無可征之理。亦卜剌等賊逼於強虜。不敢出邊。無可滅之期。北虜在套。延寧人馬。不可輕調。戶部經用告竭。難於計處。及查大同遼東湖廣廵撫都御史。提督兼廵撫行事差為省便晉溪之論固得之矣但鄧廵撫才畧似未能了此事晉溪為本兵何以舉用此人耶俱兼贊理軍務。兩廣總督軍務都御史。亦兼廵撫。弘治年間。都御史王越總制甘凉等處軍務。亦兼廵撫。原任廵撫甘肅都御史吳珉取回。原無提督廵撫二官竝設之例。所據前奏俱難准擬、合無本部行文都御史鄧璋、務要遵照原奉　敕諭、并本部節次議奏、及會官計議題奉　欽依內事理、逐一看詳、欽遵奉行、凡事務在慎重詳審。不可任情輕忽。處待內外鎮守官員。俱遵舊矢?見。恊和計議。開誠布公。此亦邊臣所當留意先國家之急而後私情親僚友之交以絕壅蔽棄小過以存大體。去崖岸以收人心。原議處置土魯番事情。應具奏者會議停當。上緊奏請定奪。其本鎮合用兵粮就於本鎮及常例內區處應用。屯兵積蓄。為經久之圖。斯稱委任。

得　旨俱依擬

△為專捕盜處民兵以袪民患事 【 民兵捕盜】

看得廵按河南監察御史許完、所奏捕盜當有專官等三事、不為無見、理合開立前件、議擬明白、上請定定奪、具題奉　旨准議、

計開

一捕盜當有專官、前件、看得所言要添設捕盜官一節、查得節年添設捕盜官員。俱係一時權宜。事寧俱當裁革。其原額數目。官制巳定。係于　國初創立制度。難擅改議。但要任人之意。誠為有理。合無行移廵撫河南都御史。教閱民兵當責州縣正官若委佐貳止以需索乾沒了事而已將教閱民兵緝捕盜賊一事。專責各州縣掌印正官。提督整理。選委佐貳相應官管領操練。如佐貳缺官。及無相應官可管。正官帶管。捕盜官不必通設。其所奏查考功過轉陞、及選用廵檢一節、合咨吏部查照施行、

一民兵不宜太濫、前件、查得為陳愚見袪宿弊以安軍民事、該廵按直隸監察御史楊琠奏、本部議得我朝舊制。自京師以及天下。設置衛所。編充軍伍。幾至百萬。軍制既壞便是邊腹虗弱之本令州縣百姓供給糧賞。計天下田租之入。大半供軍。專為防姦禦侮。軍以衛民。民以供軍未聞軍衛之外復有民壯之設也自正統十四年。軍伍消耗。邊情緊急。始議召集壯勇。以自護衛。葢一時權宜之計。非有大經濟人恐不能復振起軍政矣事寧之後即當罷革民兵以示休息修明軍政以復舊矢?見而年復一年。因循未改。至於給事中孫孺建議選民壯以振天威、本部先任官依擬通行天下、照里編僉、民兵之害。遂流至今。言者屢欲查革。而本部因襲憚改。終不能救。今御史楊琠奏言、臣等不敢忽處、合無通行各處廵撫廵按官、查勘但係弘治七年給事中孫孺奏准新設民壯。通行革罷。與民休息。不許再行勾擾。其弘治七年向前原設機兵民壯。及山西陝西等處原議備禦各邊民壯。俱照舊存留。本部議擬未盡事理、悉聽撫按三司官從宜施行、等因、正德十年七月十一日題奉　聖旨這民壯還照舊行欽此、今御史許完奏稱河南民兵不足為輕重。深為民害。反覆辯論。利害明白。正與御史楊琠。并本部查議事理相同。今若固守給事中孫孺之淺識。不從御史楊琠許完之至論。民兵固有實用但有司不能骵恤追呼紛擾為害耳稍為釐革誠恐百姓困苦逃亡日眾臣等於心實所不忍也合無本部行移廵撫河南都御史李充嗣、查勘河南所屬州縣見在機兵民壯。除原設有者照舊存留外。但係弘治七年給事中孫孺奏准添設民壯盡行革罷、與民休息、雖係舊有。中間里分有多寡民力有貧富應多設而或少。應少設而或多。如御史許完所言。聽其從宜損益。務使民力節省。緩急得用。回奏查考、

一替役當有常期前件、查得先為乞明編僉民壯事、該廵撫山東右副都御史何鑑題稱、民壯之設。專一守護城池。遇警調用。有司官吏。直待消乏更替。乞將民壯俱准十年一次審編但有年老殘疾病故等項俱准僉換。不必拘其消乏等因。該本部議得、自弘治十二年為始。每十年通行查審看驗一次。中間但有年老殘疾病故人丁消乏等項。悉與僉換。若本戶見有壯丁十名以上家道殷實。仍於本戶內僉取壯丁更替。再當一輩。事故之日不許再於本戶內僉補。其十年審編之時。分廵分守并府州縣正官。務要親臨逐一查審。照依黃冊次序。將丁糧相應之家。從頭僉替。毋令下人作弊。獨損貧民。果係仕宦之家。并軍匠灶籍。比民量加優免。中間果係正統景泰成化初年應當到今者。如是告要更替。查勘是實。亦與僉換等因。弘治十一年十二月十八日題、奉　聖旨是欽此今御史許完、奏要將民壯或五年、或十年、通為僉替、查有前例見行、葢是有司奉行未至、以致負累、合無本部備咨廵撫河南都御史李充嗣、查照前例、遵依施行、


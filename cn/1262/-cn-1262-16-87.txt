詹杰：

休宁詹杰松山，年八十二，属末疾。晨有黄冠叩门曰：「吾欲游白岳，愿一见而翁。」杰见之，则曰：「吾有药可以益之子七龄，而子未能服也。」命取盂水置案，出瓢中末少许内之水，忽涌热，凡百余沸，而药自团为二，如梧桐子颗，抟之坚于石。复盂之，曰扃家庙七日而发也。赠以一缗钱二袭衣，不受，出中门忽不见。满七日启扃，则异香袭鼻，水半耗矣。将服之，疑其非常，复扃之。后十余日疾大发，更启药失矣。




◇条对贾元友北悬瓠书

元友称：「虏主幼弱，奸伪竞起，内外规乱，天亡有期。」臣以为獯丑侵纵，蹈藉王境，盘据州郡，百姓残亡。去冬众军失耕，今春连城围逼，国家复境之略，实有不遑，灭虏未及。元友又云：「有七千馀家，谷米丰积，可供二万人数年资储。」臣又以为二万人岁食米四十八万斛，五年合须米二百四十万斛，既理不容有，恐事难称言。元友又云：「虏於悬瓠开驿保，虏已先据，若不足恃，此不须（缺。」）俱是攻城，便应先图悬瓠，何更越先取郾，以受腹背之灾。且七千馀家丰积，而虏犹当远运为粮，是威不制民，民非异计。元友又云：「虏欲水陆运粮，以救军命，可袭之机，在於今日。」臣又以为开立驿道，据守坚城，观其形候，不似蹙弱。可乘之机，恐为难验。元友又云：「四郡民人，遭虏二十七年之毒，皆欲雪仇报耻，伏待朝威。」臣又以为垣式宝等受国重恩，今犹驱略车营，翻还就贼，盖是恋本之情深，非报怨之宜，何可轻试。元友又云：「请敕荆雍两州，遣二千精兵，从义阳依西山北下，直据郾城。」臣又以为郾城是贼驿路要戍，且经蛮接，数百里中，裹粮潜进，方出平地，攻贼坚城，自古名将，未有能以此济者。假其克捷，不知足南抗悬瓠，北捍长社与不？且贼拥据数城，水陆通便，而今使官以二千断其资运，於事为难。元友又云：「虏围逼汝阴，游魂二岁，为张景远所挫，不敢渡淮。」臣又以为景远兵力寡弱，不能自固，远遣救援，方得少克。今定是为贼所畏不？景远前所摧伤，裁至数百，虏步骑四万，犹不敢前，而今必劝国家以轻兵远讨，指掌可克，言理相背，莫复过此。元友又云：「龙山雉水，鲁奴，王景直等并受朝爵，马步万馀。进讨之宜，唯须敕命。」臣以为鲁奴与虏交关，弥历年世，去岁送诚朝廷，誓欲立功。自蒙荣爵，便即逃遁，殊类奸猾，岂易暗期。兼王景直是一亡命，部曲不过数十人，既不可言，又未足恃。万馀之言，似不近实。元友又云：「四郡恨忿此非类，车营连结，废田二载，生业已尽，贼无所资，粮储已罄。断其运道，最是要略。」臣又以断运须兵，兵应资食，而当此过悬瓠二百里中，使兵食兼足，何处求办。

臣窃寻元嘉以来，伧荒远人，多干国议，负儋归阙，皆劝讨虏。鲁爽诞说，实挫国威，徒失兵力，虚费金宝。凡此之徒，每规近说，从来信纳，皆诒後悔。界上之人，唯视强弱，王师至境，必壶浆候途，裁见退军，便抄截蜂起。首领回师，何尝不为河畔所弊。（宋书刘湎传，泰始四年，淮西人贾元友上书太宗，劝北攻悬瓠，可收陈郡、南顿、汝南、新蔡四郡之地，上以其所陈示湎，使具条答，湎对，太宗纳之。）


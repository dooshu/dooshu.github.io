【联句】

鸣雁乘风飞。去去当何极。念彼穷居士。如何不叹息。（渊明）虽欲腾九万。扶摇竟何（曾本、苏写本云。一作无。）力。远招王子乔。（曾本云。一作晋。）云驾庶可饬。（□之）顾侣正徘徊。（曾本云。一作离离。又作争飞。）离离翔天侧。（曾本云。一作附羽天池侧。苏写本云。一作顾侣正离离。附羽天池侧。）霜露岂不切。（焦本作霜露不切肌。曾本、苏写本云。一作霜露不切肌。）徒爱双飞翼。（曾本、苏写本、《诗纪》作务从忘爱翼。曾本、苏写本又云。一作徒爱双飞异。循之）高柯擢条干。远眺同天色。思绝庆未看。徒使生迷惑。（渊明○曾本、苏写本无渊明二字。○本集。《诗纪》三十五。）


○记游

武彝有大王峰，峰极尊胜。故名武彝。君为魏王子骞，曾会群真于此，奏人间可哀之曲。

大田县有七岩临水。山下皆平田。秋气未深，树叶落，衰柳依依。

洞天岩，在沙县之西十里。其山壁立，多松樟。上有长耳佛像。水旱祷，著灵迹。其岩广可容三几二榻。高三仞馀，滴水不绝。闽人未之赏也，馀创而深索之。得宋人题字石刻十馀处，皆南渡以后名手。诗歌五章。岩下有流觞曲水，徐令与馀饮竟日，颇尽此山幽致。追写此景，以当纪游。

高邮夜泊，望隔堤大湖月色微晦，以为地也。至诘旦，水也。竺典化城，无乃是耶。

子行至滕阳，峄山在望。火灵烟沙，殆不复有济胜具。是日宿县中官舍，乃以意造，为峄山不必类峄山也，想当然耳。曾游峄山者，知馀不欺人。

吕梁县瀑三千仞，石骨出水上。忆予童子时，父老犹道之，今不复尔。东海扬尘，殆非妄语。


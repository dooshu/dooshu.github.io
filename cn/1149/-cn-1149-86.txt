卷八十六上

钦定四库全书

续後汉书卷八十六上　　　元　郝经　撰

録第四上

职官

爵级　奉禄　车服　印绶　选举　宰相【丞相太尉御史大夫】　三公【太师　太傅　太保司徒　司空】

将军【大将军　骠骑将军　车骑将军　卫将军左右诸将军　使持节都督　杂号将军】

王者代天理物以人代天工赐之秩禄列於庶位官制之所由兴也太皥以龙名共工以水名炎帝以火名黄帝以云名少皥以鸟名名虽异而职守一也【原注左氏传郯子来朝昭子问焉曰少皥氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名太皥氏以龙纪故为龙师而龙名我高祖少皥挚之立也凤鸟适至故纪於鸟为鸟师而鸟名】至颛顼始以民事命官【原注左氏传颛顼以来不能纪远乃纪於近为民师而命以民事】教民曰司徒治民曰司马居民曰司空禁民曰司寇余各放事置官皆为民也唐虞仍古封建稽古建官内有百揆四岳外有州牧侯伯夏殷因唐虞周因夏殷封建益备职官益增唐虞百夏商倍而周人三百有六十当朞之日而不复增矣【原注百与倍之名数不可考周有天下周公定官制修礼经采历代职官繁省之制而折中之为天地春夏秋冬六官其属凡三百有六十今周礼是也】周衰封建之法渐坏秦楚吴越始不遵周制【原注秦始有不更庶长等爵楚有令尹连尹等官灭国为县而有县公吴越僭王各用蛮夷之号】而诸侯皆用王官【原注如鲁卫晋郑皆置六卿之类】又各置相尉守令将军大夫之属而遂变周制【原注若苏秦为国相许历为国尉吴起守西河西门豹为邺令孙龎为魏将军须贾为魏中大夫之类】秦并天下废井田开阡陌罢侯置守不复封建一用私意以趋功利尽去唐虞三代职官然而其制简质方之战国之时省千万计汉因秦制历高惠文景无大变革至孝武嘉唐虞乐殷周增益美名足厌其侈多故之际名号不一又变秦制有不逮夫始皇之初矣元成而後又杂用周人之名如司徒司空司马等其实非周制职任皆秦故也【原注武帝更太尉为大司马更御史大夫为大司空哀帝更丞相为大司徒】伪莽簒代自以为周公复出乃依放周制更置公卿大夫元士【原注汉书莽策命羣司置大司马司允大司徒司直大司空司若位皆孤卿更大司农曰羲和後更为纳言大理曰作士太常曰秩宗大鸿胪曰典乐少府曰共工水衡都尉曰予虞与三公司卿凡九卿分属三公每一卿置大夫三人一大夫置元士三人凡二十七大夫八十一元士更名秩百石曰庶士三百石曰下士四百石曰中士五百石曰命士六百石曰元士千石曰下大夫比二千石曰中大夫二千石曰上大夫中二千石曰卿】依放井田令天下公田口井【原注汉书更名天下田曰王田皆不得买卖田过一井者分余田与九族邻里】依放封建授诸侯茅土【原注汉书诸公一同有衆万户土方百里侯伯一国衆户五千土方七十里子男一则衆户二千五百土方五十里附城大者食邑九成衆户九百土方三十里自九以下降杀以两至於一成】又依放采地制禄视岁之丰凶增损【原注汉书诸侯各食其同国则辟任附城食其邑公卿大夫元士食其采岁丰穰则充其礼有灾害则有所损】而制度烦碎纷更不已吏卒不得禄浚民为奸羣盗并起为汉大戮无封建之实慕古官之名故也汉襍用古官而乱莽一用古官而亡岂秦制之得古官卒不可复乎盖封建未坏必用古官郡县既置必用秦官秦官不能治古封建古官不能治秦郡县理势然也封建既不可复用秦官而名当其实不旷不滥不冗不侈清心省事大总其纲小持其要如汉初惠文之世亦可矣故光武中兴并官省职费减亿计彗除新莽之伪裁樽武皇之侈复惠文之清净本秦人之简质於是汉官自为代典与三代比隆矣二汉官制有汉官仪百官公卿表百官志志其因革及汉与魏吴割裂封守其制复不同故据东汉制推本三代秦汉之初稽考魏吴沿革以讫於晋为之论次云

爵级

爵级之制自唐虞尚矣至周而後着之礼经自王而下诸侯之爵五等公侯伯子男其附於诸侯者曰附庸王朝之臣爵公卿大夫士其执政者曰卿士诸侯之臣爵孤卿卿大夫士小国则卿大夫士附庸之君有爵则有大夫无爵则无大夫又有九命以等诸爵而加损焉【原注周礼大宗伯以九仪之命正邦国】一命受职再命受服三命受位四命受器五命赐则【原注谓八则也】六命赐官七命赐国八命作牧【原注州牧也】九命作伯【原注方伯凡受受之於王赐王赐之也作王命作之也】故上公九命侯伯七命子男五命王之三公八命其卿六命其大夫四命及其出封皆加一等诸侯之适子誓于天子摄其君则下其君之礼一等未誓则以皮帛继子男公之孤卿四命以皮帛眡小国之君其卿三命其大夫再命其士一命侯伯之卿大夫士亦如之子男之卿再命其大夫一命其士不命【原注此皆大宗伯典命之制也】此周封建爵级之制也秦人罢侯置守凡爵一级曰公士二上造三簪袅四不更五大夫六官大夫七公大夫八公乘九五大夫十左庶长十一右庶长十二左更十三中更十四右更十五少上造十六大上造十七驷车庶长十八大庶长十九关内侯二十彻侯汉初因之以赏军功一阶一级比次而进【原注汉书曹参传丰反为魏攻之赐爵七大夫击秦将先登迁五大夫将砀郡兵封执帛号建成君迁戚公虏秦司马及御史迁执圭沛公为汉王封参为建成侯至汉中迁将军击三秦破之赐食邑於宁秦为将军中尉还至荥阳拜假左丞相定魏地赐食邑平阳高祖以长子肥为齐王以参为相国与诸侯剖符赐爵列侯食邑平阳凡周樊灌滕等皆如此书盖亦参用战国诸爵秩】天下既定自诸侯王国外列侯百官皆以秦爵为差後复置乡亭等侯次列侯建安二十年曹操置名号至五大夫与旧列侯关内侯凡六等以赏军功後世虚封食邑始此【原注原注魏书置名号侯爵十八级关内侯爵十八级皆金印紫绶又置关内外侯十六级铜印龟纽墨绶五大夫十五级铜印环纽墨绶皆不食租与旧列侯关内侯凡六等】曹奂咸熙初封建五等复周公侯伯子男之制而无分土秪限户食租如汉世云

奉禄

周室之班爵禄天子畿内方千里公侯之国方百里伯七十里子男五十里不能五十里曰附庸皆有其地而食其征公卿大夫士之采地皆在其中故天子之卿受地视侯大夫受地视伯元士受地视子男皆食其征而不得有其地凡诸侯之卿大夫士以国次受地有差庶人在官禄足以代其耕而已取租以彻与民共丰歉此其大经也秦人罢侯置守凡在官者皆官给禄以禄名多寡等级之高下自诸王子大臣一不得有其地汉兴虽因秦制而大封诸侯王大者数十城小者不下万户县皆专地食征於是百官自用秦制制禄诸侯王如周列国矣百官禄制三公大将军号称万石其奉月三百五十斛中二千石奉月百八十斛二千石奉月百二十斛比二千石奉月百斛千石奉月八十斛六百石奉月七十斛比六百石奉月五十斛四百石奉月四十五斛比四百石奉月四十斛三百石奉月四十斛比三百石奉月三十七斛二百石奉月三十斛比二百石奉月二十七斛一百石奉月十六斛斗食奉月十一斛佐史奉月八斛凡诸受奉皆半钱半谷【原注荀绰晋百官表注汉延平中中二千石奉月钱九千米七十二斛真二千石月钱六千五百米三十六斛比二千石月钱五千米三十四斛千石月钱四千米三十斛六百石月钱三千五百米二十一斛四百石月钱二千五百米十五斛三百石月钱二千米十二斛二百石月钱一千米九斛百石月钱八百米四斛八斗】凡中二千石丞比千石真二千石丞长史六百石比二千石丞比六百石令相千石丞尉四百石其六百石丞尉三百石长相四百石及三百石丞尉皆二百石诸侯公主家丞秩皆比百石诸边障塞诸陵校尉长皆二百石有常例者不署秩车服

黄帝初制冠冕衣裳至唐虞而後大备故虞书首载服章之制曰日月星辰山龙华虫作会宗彞藻火粉米黼黻絺绣以五采章施于五色作服【原注自华虫以上六章以五色会之于衣自黻以上六章以五色絺绣之于裳】又曰车服以庸於是君臣上下各有秩序尊卑明而不敢踰僭而礼制行矣至周而设官分职典命掌仪则【原注凡宫室车服礼仪皆以其命数为节】司服辨冕服【原注王备六冕祀昊天上帝则大裘而冕享先王则衮冕享先公则鷩冕祀山川则毳冕祭社稷则希冕祭羣祀则玄冕公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自玄冕而下如孤之服】巾车等公车【原注公犹官也王之五路玉路金路象路革路木路王后五路重翟厌翟安车翟车辇车服车五乘孤乘夏篆卿乘夏缦大夫乘墨车士乘栈车庶人乘役车】司常别旗物【原注掌九旗日月为常交龙为旗通帛为?杂帛为物熊虎为旗鸟隼为旟龟蛇为旐全羽为旞析羽为旌】声明有数物采有则监於二代郁郁乎文故孔子举四代之制谓乘殷之辂服周之冕言其制之盛也周衰诸侯僭天子大夫僭诸侯陪臣僭大夫下凌上替国自为车人自为服楚得臣自为琼弁玉缨【原注左氏传初楚子玉自为琼弁玉缨未之服也杜预注弁以鹿子皮为之琼玉之别名次之以饰弁及缨】郑子臧好聚鹬冠【原注鹬尹橘反翠鸟也聚鹬羽为冠非法服】晋太子申生衣公之偏【原注衣左右异色其半似公】管仲绣黼而丹衣镂簋而朱紘【原注郑玄曰此诸侯之礼也绣读为绡绘名丹朱以为中衣镂簋刻而饰之也大夫刻之为龟尔诸侯饰以象天子饰以玉朱紘天子冕之紘也诸侯青组大夫士当缁组紘纁边】季孙意如佩璵璠【原注左氏传季平子卒阳货将以璵璠敛仲梁怀弗与曰改步改玉杜预注璵璠美玉君所佩昭公之出季孙行君事佩璵璠祭宗庙今定公立复臣位改君步则亦当去璵璠】而仲叔于奚繁缨以朝【原注于奚卫大夫繁缨马饰诸侯所服繁步干反】凌夷至於战国赵主父乃褫衣冠服胡服【原注史记赵武灵王下胡服令国中皆胡服招骑射使周袑胡服傅王子何立以为王是为惠文王武灵王自号主父】二帝三王之礼制遂大坏矣汉兴因周秦列国厖杂之制列为等衰代加增贲习以为常遂为汉制终不能改制度易服色且史臣不録於是无徵至范晔始志舆服刘昭为之补注掇拾梗槩略见仪矩其详不可得闻矣

印绶

按虞书辑五瑞班瑞于羣后【原注辑集也五瑞五等诸侯所执之圭】周礼典瑞掌六瑞皆有缫藉不佩而无绶【原注王镇圭公桓圭侯信圭伯躬圭子谷璧男蒲璧缫读为藻率之藻】礼记玉藻一命緼韍幽衡再命赤绂幽衡三命赤韍葱衡天子佩白玉而玄组绶公侯佩山玄玉而朱组绶大夫佩水苍玉而纯组绶世子佩瑜玉而綦组绶士佩瓀玫而緼组绶有绶与佩玉而无玺【原注韍一曰?又曰靺鞈又曰芾皆一巾前蔽膝也以韦为之緼音温赤黄色幽与黝同黑色也衡佩上瑀也瑀覆而寓衡横而平佩之玉也葱青色组之言阻也阻以约之绶之言受也受以将之纯读为缁瑜美玉也綦文杂色瓀而兖反石之濡润者玫武巾反石之文而美者】故印绶之制不经见惟左氏传谓玺书追而与之月令谓固封玺祗言玺而不言绶则为印章而不佩至秦而始见王御玺及太后玺李斯琢和氏玉为天子玺秦亡入汉为传国玺【原注事已见徐璆传】始有佩御玺绶之制汉旧仪云秦以前民皆佩绶金玉银铜犀象为方寸玺其文曰某官之章故汉制乘舆赤黄绶白玉玺太皇太后皇太后皇后皆如乘舆太子则金玺朱绶诸侯王金玺盭绶长公主贵人与诸侯王同凡玺皆长一寸二分方六分印亦如之【原注天子玺玉螭虎纽太子龟纽诸侯王驼纽盭音戻草名其色绿】丞相太尉三公大司马大将军诸公列侯皆金印紫绶【原注徐广曰相国金印盭绶】凡吏秩比二千石以上皆银印青绶光禄大夫无秩比六百石以上皆铜印黑绶大夫博士御史谒者郎无其仆射御史治书尚符玺者有印绶比二百石以上皆铜印黄绶成帝阳朔二年除八百石五百石秩绥和元年长相皆黑绶哀帝建平二年复黄绶东汉魏吴至於晋初虽有损益然此其大经也

选举

井田坏封国除乡举里选之法废不复有俊造士【原注周礼乡大夫之职各掌其乡之政教禁令正月之吉受教灋于司徒退而颁之於其乡吏使各以教其所治以考其德行察其道艺三年则大比而兴贤者能者献贤能之书于王王再拜之登于天府内史贰之　礼记王制命乡论秀士升之司徒曰选士司徒论选士之秀者而升之学曰俊士升於司徒者不征于乡升於学者不征于司徒曰造士大乐正论造士之秀者以告于王而升诸司马曰进士司马辨论官材论进士之贤者以告于王而定其论论定然後官之任官然後爵之位定然後禄之】官非其材大抵皆法律刑名刀笔筐箧之徒汉兴又多军功刀笔庶事草创学士大夫类皆不仕高帝十一年诏曰盖闻王者莫高於周文伯者莫高於齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与吾共安利之可乎贤士大夫有肯从我游者吾能尊显之布告天下使明知朕意御史大夫昌下相国【原注周昌也】相国酇侯下诸侯王【原注萧何也不名尊之也】御史中执法下郡守【原注中执法中丞也】其有意称明德者必身劝为之驾【原注文颖曰有贤者郡守身自往劝勉令至京师驾车遣之】遣诣相国府署行义年有而弗言觉免年老癃病勿遣选举之法昉此孝文二年诏举贤良方正能直言极谏者以匡朕之不逮举贤良始此十五年诏诸侯公卿郡守举贤良能直言极谏者上亲策之傅纳以言【原注顔师古曰傅读曰敷敷陈其言而纳用之】制诏策士贤良对策始此孝武建元元年诏丞相御史列侯中二千石诸侯相举贤良方正直言极谏之士丞相绾奏贤良或治申商韩非苏秦张仪之言乱国请皆罢奏可士始不治异端一明先王之道有三代之风矣是岁议立明堂遣使以安车蒲轮束帛加璧徵鲁申公公车徵士始此元光元年初令郡国举孝廉各一人郡举孝廉始此五年徵吏民有明当世之务习先圣之术者县次续食令与计偕郡县进士始此【原注顔师古曰计者上计簿使也令所徵之人与上计者俱来而县次给之食】元朔元年诏曰公卿大夫所使总方畧壹统类广教化美风俗也夫本仁祖义褒德禄贤劝善刑暴五帝三王所繇【原注与由同】昌也朕夙兴夜寐嘉与宇内之士臻於斯路故旅耆老复孝敬选豪俊讲文学稽参政事祗进民心深诏执事兴廉举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子雍於上闻也【原注雍读曰壅】二千石官长纪纲人伦将何以佐朕烛幽隐劝元元厉蒸庶崇乡党之训哉且进贤受上赏蔽贤蒙显戮古之道也其与中二千石礼官博士议不举者罪有司奏议曰古者诸侯贡士壹适谓之好德【原注服?曰适得其人】再适谓之贤贤三适谓之有功乃加九锡【原注事已见潘朂册】不贡士一则黜爵再则黜地三而黜爵地毕矣夫附下罔上者死附上罔下者刑与闻国政而无益於民者斥在上位而不能进贤者退此所以劝善黜恶也今诏书昭先帝圣绪令二千石举孝廉所以化元元移风易俗也不举孝不奉诏当以不敬论不察廉不胜任也当免奏可责郡不举孝廉始此五年诏曰盖闻导民以礼风之以乐今礼坏乐崩朕甚闵焉故详延天下方闻之士咸荐诸朝其令礼官劝学讲议洽闻举遗兴礼以为天下先太常其议予博士弟子以厉贤材乃为博士置弟子员五十人复其身一岁皆辄课能通一艺以上补文学掌故缺其高第可以为郎中太常籍奏即有秀才异等辄以名闻太常博士弟子补吏始此【原注儒林传序昭帝增弟子员满百人宣帝增倍之成帝增员三千人平帝时增元士之子得受业如弟子岁课甲科四十人为郎中乙科二十人为太子舍人丙科四十人补文学掌故】元狩六年诏举独行之君子徵诣行在所举独行始此【原注顔师古曰天子不在京师或出巡狩不可豫定故言行在所】元封五年以名臣文武欲尽诏曰盖有非常之功必待非常之人故马或奔踶而致千里【原注踶蹋也音徒计反】士或有负俗之累而立功名夫泛驾之马跅弛之士【原注泛覆也音方勇反字本作□後通用耳覆驾者言马有逸气而不循轨辙也如淳曰跅音拓弛废也士行有卓异不入俗检而见斥逐者也顔师古曰跅者跅落无检局也弛者放废不遵礼度也】亦在御之而已其令州郡察吏民有茂才异等可为将相及使絶国者举茂才始此光武中兴诏以四科取士一曰德行高妙志节清白二曰学通行修经中博士三曰明达法令足以决疑能案章覆问文中御史四曰刚毅多畧遭事不惑明足以决材任三辅令皆有孝悌公廉之行自今审四科辟召及刺史二千石察茂材尤异孝廉之吏务尽实核选择英俊贤行廉洁平端於县邑务授试以职有非其人临计过署不便习官事书疏不端正不如诏书有司奏罪名并正举者又诏令三公举茂才各一人廉吏各二人廷尉大司农各二人光禄岁举茂才四行各一人察廉吏三人中二千石岁察廉吏各一人廷尉大司农各二人将兵将军岁察廉吏各二人监察御史司隶州牧岁举茂才各一人顺帝阳嘉元年左雄上言请自今孝廉年不满四十不得察举皆请先诣公府诸生试家法【原注所治经书用一家之学故称家法】文吏课牋奏副之端门练其虚实以观异能有不承科令者正其罪法若有茂才异行自可不拘年齿帝从之於是济隂太守胡广等十余人皆坐谬举免黜惟汝南陈蕃颍川李膺下邳陈球等三十余人得拜郎中自是牧守畏栗莫敢轻举迄於永熹察选清平多得其人於是复有举四行限年之制汉之取士祗此数路然皆诏书徵公府辟卿将辟州郡辟其辨材任官一出君相至其际遇又不拘常制如高帝之贤赵臣田叔孟舒等十人尽拜为郡守诸侯相陈豨反则封赵子弟英布反则封薛公武帝时主父偃徐乐严安俱上书言世务书奏上召见三人谓曰公等皆安在何相见之晚也皆拜为郎中宣帝时萧望之上疏帝自在民间时闻望之名曰此东海萧生邪拜为谒者光武即位以前高密令卓茂为太傅皆天子所自为识拔於闻见之际亦曩时耕筑渔猎之举也於是野无遗贤皆得实才往往为贤宰相名卿材大夫桓灵之季始有选部尚书主铨选官吏迁补授受魏更为吏部至晋而选举之权一归有司而君相不与格之以法以为常式人材沉滞浸归阀閲无复二汉之世矣故表着汉制以为官人之法云

宰相【丞相　太尉御史大夫】

丞相相国【原注应劭曰丞相也相助也】秦官金印紫绶掌相天子理万几宰天下谓之宰相周天官大冢宰也初尧纳舜百揆舜以禹有平水土之功命以司空宅百揆乃其职也至伊尹相汤伐桀始为国相汤有天下以太保平天下谓之保衡又曰阿衡仲虺居薛为汤左相以佐伊尹天子始有左右相而右相当国汤崩太甲立伊尹位冢宰百官总已以听於是冢宰为宰相周有天下太公以太师号尚父相武王周公为太傅召公为太保而为之佐武王崩周公为太师召公为太保相成王为左右而周公位冢宰正百工居召公右为宰相故自伊周以来皆以三公为宰相及周公作周官谓三公官不必备惟其人乃设虚位不以为职以天官大冢宰长六卿统百官以冢卿为宰相秦次国二卿武王初置丞相樗里疾甘茂为左右丞相丞相之名昉此始皇立以吕不韦为相国相国之名昉此然皆国相非天子宰相及始皇并天下仍置丞相始为天子宰相汉兴沛公为汉王以萧何为丞相曹参为左丞相又为假丞相以韩信为左丞相又更拜相国亦皆国相非天子宰相及即皇帝位以萧何为丞相始为天子宰相十一年更名相国绿绶惠帝立以王陵为右丞相陈平为左丞相後徙平为右丞相审食其为左丞相及诛诸吕文帝以周勃为右丞相徙平为左丞相二年勃免平颛为丞相置两长史秩千石【原注卢植礼注曰如周小宰】自是不复置左右相武帝元狩五年置司直一人秩比二千石佐丞相举不法哀帝元夀二年更名大司徒建武因之以三公为宰相终东汉世不置丞相建安中曹操始自为丞相总统三公掾属其後以锺繇为相国罢丞相曹丕簒代复以三公为宰相终魏世昭烈纂承大统以诸葛亮为丞相置长史司直一如旧章孙权称尊号亦置丞相咸用汉制焉　太尉秦官金印紫绶【原注应劭曰自上安下曰尉郑玄注月令曰秦官尚书中候云舜为太尉晋东晳据以为非秦官非也唐虞时无太尉秦官是也】掌武事秦制凡掌兵者皆曰尉而统於太尉周夏官大司马职也汉因秦置位次丞相武帝建元二年省元狩四年置大司马以冠将军之号宣帝地节二年置大司马不冠将军无印绶官属成帝绥和元年初赐金印紫绶置官属禄比丞相去将军哀帝建平二年复去印绶官属冠将军如故元夀二年复置印绶置官属去将军位在司徒上有长史秩千石建武二十七年复为太尉与司徒司空为三公终东汉及魏世凡四方兵事功课岁终则课最而赏罚之凡郊祀掌献大丧则告諡南郊凡国有大造大疑则与司徒司空论定之国有过事则共谏争之长史一人秩千石主署诸曹事以佐太尉掾史属二十四人东西曹掾比四百石余掾比三百石属比二百石【原注汉书音义正曰掾副曰属】西曹主府史署用东曹主二千石长吏迁除及军吏户曹主民户祠祀农桑奏曹主奏议事辞曹主辞讼事法曹主邮驿科程事尉曹主卒徒转运事贼曹主盗贼事决曹主罪法事兵曹主兵事金曹主货币盐铁事仓曹主仓谷事黄合主簿録省衆事令史及御属二十三人皆百石御属主为公御合下令史主合下威仪事记室令史主上章表报书记门令史主府门其余令史各典曹文书有官骑三十人建安中曹操罢为丞相曹丕簒代复置如汉故别置大司马省置不常昭烈罢为丞相末帝复为大司马吴既置丞相又置太尉又置大司马又置司徒司空云　御史大夫秦官银印青绶秩中二千石掌副丞相秦因周御史之名而加大夫位上卿汉因之有两丞秩千石一曰中丞在殿中兰台掌图籍秘书外督部刺史内领侍御史员十五人受公卿奏事举劾按章成帝绥和元年更名大司空金印紫绶比丞相置长史如中丞职如故哀帝建平二年复为御史大夫元夀二年复为大司空御史中丞更名御史长史武帝时侍御史有绣衣直指出讨奸猾治大狱不常置【原注服?曰指事而行无阿私也顔师古曰衣以绣者尊宠之也】东汉更为司空去大与太尉司徒为三公建安中曹操罢为丞相复置御史大夫曹丕簒代复为司空昭烈置一相终末帝世不置御史大夫吴置丞相三公又置御史大夫云

三公【太师　太傅　太保司徒　司空】

太师大傅太保皆古官金印紫绶商书称师保保衡则唐虞以还尚矣周公作周官曰立太师太傅太保兹惟三公论道经邦燮理隂阳少师少傅少保曰三孤贰公弘化寅亮天地始见位任及贰然於六官无职盖非大贤盛德不得处其位为天子师臣故曰官不必备惟其人有大贤盛德而处其位必下行冢宰卿事有大贤盛德而为宰相必上兼师保之位故伯禹以司空宅百揆伊尹以保衡为冢宰周公以太师正百工权专道重皆实职而非虚名汉兴置丞相无三公官以师傅为太子官【原注高帝以叔孙通为太傅留侯行少傅事傅太子】其後以司徒司马司空为宰相号称三公不置师傅平帝元始元年王莽以丞相孔光为帝太傅位四辅寻徙为太师而莽为太傅始见师傅然祗虚名而无实职姑以为簒窃之具光死遂不复置建武初世祖以卓茂为太傅薨则省其後凡帝即位辄置太傅録尚书事号称上公薨则省【原注明帝即位邓禹为太傅章帝即位赵熹为太傅和帝即位邓彪为太傅殇帝即位张禹为太傅北乡侯即位冯石为太傅顺帝即位桓焉为太傅冲帝质帝即位赵峻为太傅灵帝即位陈蕃为太傅蕃诛胡广为太傅献帝即位袁隗为太傅】其属长史一人秩千石掾属二十四人令史御属二十一人【原注御属如録事】祗为代典亦无实职初平中董卓迁献帝於长安自为太师位太傅上昭烈末帝世不置魏初以锺繇为太傅曹芳立以司马懿为太傅其後又以王祥郑冲为太保既置三公官复置保傅至晋初於是有八公【原注见簒臣傅】位号之紊又非汉世吴以诸葛恪为太傅又置三公官亦依放汉魏乱制也　司徒公金印紫绶周地官大司徒也哀帝元夀二年罢丞相更名大司徒与大司马大司空为三公光武建武二十七年去大与太尉司空为三公献帝建安十三年曹操罢为丞相曹丕簒代复置与太尉司空为三公昭烈置丞相以许靖为司徒靖薨终末帝世不复置吴与丞相并置以及於亡其职依放周官掌人民事凡教化礼义风俗之事则议其制建其度申其令凡民事勤惰岁终则课其殿最而赏罚之凡郊祀掌省牲视濯大丧则奉安梓宫国有大疑大事则与太尉司空论定之长史一人秩千石掾属三十人令史御属三十一人建武初置司直督録诸州十八年省献帝建安八年复置不属司徒掌督中都官不领诸州比司隶校尉位其上置从事三人书佐四人　司空公金印紫绶周冬官大司空也汉元夀二年罢御史大夫更名大司空光武建武二十七年去大献帝建安十三年曹操罢为御史大夫曹丕簒代复置掌水土事凡营城邑浚沟洫修堤防则议其利害凡水土功岁终则课其殿最而赏罚之凡郊祀掌扫除乐器大丧则掌将校复土国有大造大疑与司徒太尉论定之长史一人千石掾属二十九人令史御属四十二人

将军【大将军　骠骑将军　车骑将军　卫将军左右诸将军　使持节都督　杂号将军】周衰列国各专征伐不隶大司马不修方伯连率卒正之制各以卿大夫为将帅别三军为上中下将中军者为元帅位上卿至战国乃有将军之号各以本官冠之不常置汉以来始有位号比公者四大将军骠骑将军车骑将军卫将军【原注蔡质汉官仪大将军骠骑位次丞相车骑卫将军左右前後皆金紫位次上卿】皆金印紫绶掌征伐四方又有前後左右及杂号将军武帝以卫青为大将军以大司马冠之其後霍光王凤等皆为大司马大将军辅政非常之任在丞相右东汉以来吴汉以大将军为大司马景丹为骠骑大将军於是车骑等皆冠大将军矣末帝以诸葛亮为丞相其後蒋琬费禕不居其位祗以大司马大将军行丞相事魏以大司马大将军各自为官位三司上吴既置大司马又别置大将军与魏同魏复别置抚军都护镇军中军四征四镇四安四平伏波典军上军辅国等皆冠大将军殇帝延平元年邓隲为车骑将军仪同三司仪同之名始此黄权降魏魏以权为车骑将军开府仪同三司开府之名始此其属长史司马各一人千石长史贰将军司马主兵从事中郎二人六百石参谋议掾属二十九人令史御属三十一人此皆府职也又赐官骑三十人及鼓吹二十人舍人十人其领军皆有部曲大将军营五部部校尉一人比二千石军司马一人比千石部下有曲曲有军候一人比六百石曲下有屯屯长一人比二百石又有军假司马假候为副贰其别营领属为别部司马门有门候其职吏部集各一人总知营事兵曹掾史主兵事器械禀假掾史主禀假禁司又置外刺刺奸主罪法　使持节都督初汉遣使始有持节东汉建武初征伐四方权置督军御史事竟罢建安中曹操遣大将军夏侯惇督二十六军征孙权大将军督军始此曹丕黄初三年始置都督诸州军事或领刺史以上军大将军曹真都督中外诸事假黄钺始总统内外诸军曹叡太和四年加司马懿大都督曹髦正元二年司马昭都督中外诸军寻加大都督始有大都督之号汉昭烈及末帝吴孙氏及晋皆置督有左右诸名号皆非汉故制也其属随事增制无常员　杂号将军武帝征伐四夷因事置号如楼船下濑伏波贰师等皆以冠将军昭宣以来增置不一建武中兴称号益衆至昭烈时有军师中军师等魏吴之号不可胜録云







卷八十六中

钦定四库全书

续後汉书卷八十六中　　　元　郝经　撰

録第四中

职官

九卿【太常　光禄勲　卫尉　太仆　廷尉　大鸿胪宗正　大司农　少府　将作大匠附】

九卿皆银印青绶汉初总统於丞相太尉御史大夫其後总统於大司徒大司马大司空建武後太尉司徒司空为三公公一人各统三卿太常光禄勲卫尉隶太尉太仆廷尉大鸿胪隶司徒宗正大司农少府隶司空历魏及晋皆然初尧命九官以水土事殷故伯禹以司空居冢宰伯益为虞掌山泽及火政垂共百工分治司空事三人合治一职以弭水难弃因水土之平故後禹而降播种民有居食礼乐教化为先务故契为司徒敷五教伯夷作秩宗典三礼夔典乐谐八音教胄子亦三人合治一职以媺氓俗於是兵刑虽设而民不犯故臯陶作士蛮夷猾夏寇贼奸宄则用典刑而兼司马司寇之任其事皆本天子之命以发号施令故其卒以龙为纳言出纳帝命以事之繁简为实职而总於天子宰相不置三公官周公作周官置三公三孤惟其人而不常置故无职任置则必以卿兼之亦禹以司空宅百揆意也置六卿官冢宰无所不统而司徒掌教宗伯掌礼司马掌政司寇掌刑司空掌土各率其属以听冢宰职尤实要又简於九官所以为万世典则也汉既置师傅为三公又以司徒司马司空为三公又别六卿之职为九卿又各隶三公光禄勲卫尉典宿卫诸司隶太尉可也太常典礼亦隶之司徒掌教且丞相之职而太仆典车马廷尉典刑法鸿胪典宾客而隶之大司农典钱谷少府典山泽隶司空可也而宗正典族属亦隶之其余复有禁卫南北军等官而不隶卫尉将作大匠典百工而不隶司空名实皆紊矣非古命官之意也

太常卿中二千石汉初因秦曰奉常景帝中六年更太常【原注顔师古曰太常王者旌旗画日月者王有大事则建以行礼官主奉持之故曰奉常後改太常尊大之义也】周春官大宗伯也【原注卢植礼注曰如大乐正】掌宗庙礼仪凡祭祀先奏其礼仪及行事则赞天子选试博士则奏其能否大射养老大丧则奏其礼仪每月前晦察行陵庙丞一人比千石【原注卢植礼注曰如小乐正】掌凡行礼及祭祀小事总署曹事员吏凡八十五人其十二人四科十五人佐五人假佐十三人百石十五人骑吏九人学事十六人守学事其署曹掾史随事为员诸卿皆然王莽更曰秩宗建武初复为太常　太史令六百石掌天时星历岁将终则奏新岁历凡国祭祀丧娶之事掌奏良日及时节禁忌凡国有瑞应灾异则记之丞一人灵台丞一人二百石二丞掌守明堂灵台候日月星气有太史待诏三十七人其六人治历三人龟卜三人庐宅四人日时三人易筮二人典禳九人籍氏许氏典昌氏各三人嘉法请雨解事各二人医二人有灵台待诏四十二人其十四人候星二人候日三人候风十二人候气三人候晷景七人候锺律一人舍人　博士秦官六百石本四百石宣帝增秩掌通古今治五经及诸家传教弟子备顾问国有疑事则论定之武帝建元五年初置五经博士宣帝黄龙元年稍增员十二人东汉置祭酒一人六百石本仆射为诸博士长【原注胡广曰古礼宾客得主人馔则老者一人举酒以祭於地】凡五经家置博士十四人比六百石【原注易四施孟梁丘宋氏尚书三欧阳大小夏侯氏诗三鲁齐韩氏礼二大小戴氏春秋二公羊严顔氏】历三国晋增多至数十人　太祝令六百石掌祭祀读祝及送迎神丞一人掌祝小神事员吏四十一人其二人百石二人斗食二十二人佐二人学事四人守学事九人有秩祝人百五十人【谨案後汉书祝人在百五十人下】宰二百四十二人屠六十人太宰令六百石掌宰工鼎俎馔具之物凡祭祀掌陈馔具丞一人明堂丞一人员吏四十二人其二人百石二人斗食二十三人佐九人有秩二人学事四人守学事宰二百四十二人屠七十三人卫士一十五人　大乐令六百石【原注卢植礼注曰如小胥】掌伎乐凡祭祀掌请奏乐大飨用乐则掌其陈序丞一人又协律都尉一人员吏二十五人其二人百石二人斗食七人佐十人学事四人守学事乐人八佾舞三百八十人　高庙令六百石守庙掌按行扫除员吏四人卫士十五人　世祖庙令六百石如高庙员吏六人卫士二十人　诸帝陵每陵园令一人六百石掌守陵园按行扫除丞及校长各一人校长主兵戎盗贼事【原注应劭汉官名曰丞皆选孝亷郎年少薄伐者迁补府长史都官令候司马】每陵食官令各一人六百石丞一人三百石中黄门八人从官二人掌望晦时节祭祀

右太常属凡八官旧有太乐太祝太宰太史太卜六令丞【原注凡曰旧皆西汉旧制也】又均官都水两长丞又诸庙寝园食官令长丞又痈太宰太祝令丞五畤各一尉又博士及诸陵县皆属焉【原注服?曰均官主山陵上藁输入之官也如淳曰都水治渠堤水门　顔师古曰痈古扶风县如淳曰五畤在雍故特置太宰以下诸官】景帝中六年更太祝为祠祀武帝太初元年更曰庙祀令一人後转属少府太卜令六百石後省入太史光武省太宰均官都水雍太祝五畤尉凡十官章帝置祀令丞寻省

光禄勲卿中二千石汉初因秦为郎中令【原注臣瓒曰主郎内诸官故曰郎中令】武帝太初元年更光禄勲【原注应劭曰光明禄爵勲功也】掌宿卫宫殿门户典谒署郎更直执戟宿卫门户考其德行而进退之郊祀则掌三献丞一人比千石员吏四十四人其十人四科三人百石二人斗食二人佐六人骑吏八人学事十三人守学事一人官医卫士八十一人王莽更司中建武初复为光禄勲　大夫本周秦爵汉初有太中大夫中大夫为侍从官武帝元狩五年初置谏大夫比八百石太初元年更中大夫为光禄大夫比二千石【原注汉官曰三人】以其隶光禄勲故以为号太中大夫千石【原注汉官曰二十人】中散大夫六百石【原注汉官曰三十人】皆掌风议顾问应对无常员凡诸国之丧则掌吊光武更谏大夫为谏议大夫六百石【原注汉官曰三十人】匡违补阙为天子争臣亦无常员　郎皆秦官汉因之有五官中郎将比二千石其属有五官中郎比六百石五官侍郎比四百石五官郎中比三百石无常员凡郎官皆主更直执戟宿卫诸殿门出充车骑　议郎六百石与诸大夫论议朝政不在直中【原注蔡质汉仪三署郎皆光禄勲执板拜见五官左右将执板不拜於三公诸卿无敬汉官曰五十人】　左中郎将比二千石主左署郎有中郎比六百石侍郎比四百石郎中比三百石无常员右中郎将比二千石主右署郎有中郎比六百石侍郎比四百石郎中比三百石无常员　虎贲中郎将比二千石周官虎贲氏旅贲氏之职也武帝建元三年置期门比郎无员多至千人有仆射比千石【原注服?曰与期门下以微行後遂以名官】平帝元始元年更名虎贲中郎将【原注孔安国曰若虎贲兽言其甚猛蔡质曰旧作虎奔言如虎之奔王莽以古有猛士孟奔故名】主虎贲宿卫侍从虎贲千五百人左右仆射左右陛长各一人比六百石仆射主虎贲郎习射陛长主虎贲朝会在殿中【原注汉官曰陛长铜印墨绶】又有虎贲中郎比六百石虎贲侍郎比四百石虎贲郎中比三百石节从虎贲比四百石皆无常员自节从久者转迁才能高者即至中郎【原注荀绰晋百官表曰虎贲诸郎皆父死子代】　羽林中郎将比二千石【原注顔师古曰言如羽之疾如林之多一说羽所以为王之羽翼也】主羽林郎宿卫侍从羽林郎比三百石凡百一十八人武帝太初元年置曰建章营骑选汉阳陇西安定北地上郡西河六郡良家子补更羽林骑以便马从猎还宿殿陛岩下室中故又号岩郎又取从军死事之子孙养羽林官教以五兵【原注五兵弓矢殳矛戈戟】号羽林孤儿宣帝令中郎将骑都尉监之有令丞　羽林左监六百石主羽林左骑丞一人【原注汉官曰孝亷郎作主羽林九百人二监官属史吏皆羽林中有材者作】　羽林右监六百石主羽林右骑丞一人奉车都尉比二千石掌御乘舆车　驸马都尉比二

千石掌驸马　骑都尉比二千石监羽林骑皆无常员仆射秦官汉因之自侍中尚书博士郎皆有古者重

习武有主射以督课之故曰仆射凡军屯吏驺宰永巷宫人皆从所领之事为号【原注军屯吏则曰军屯仆射永巷则曰永巷仆射】谒者仆射比千石为谒者台主谒者天子出奉引　常侍谒者比六百石五人主殿上持节威仪【原注汉官曰谒者三十人其二人公府掾六百石持使也】其给事谒者四百石灌谒者郎中比三百石掌宾赞受事及上章报问将大夫以下丧掌使吊本员七十人东汉省为三十人初为灌谒者满岁为给事谒者【原注荀绰晋百官表注曰汉皆用孝亷年五十威容严恪能宾者为之明帝诏曰谒者乃尧之尊官所以试舜宾於四门四门穆穆者也昔燕太子使荆轲刼始皇变起两楹之间其後谒者持匕首刺腋高祖偃武行文故易之以板蔡质汉仪曰出府丞长史陵令皆选仪容端正任奉使者】

右光禄勲属凡十七官以职属者自五官将至羽林右监七署其余皆以文属焉旧有左右曹秩二千石上殿中主受尚书奏事平省之光武省使小黄门郎受事车驾出给黄门郎兼有请室令车驾出在前请所幸徼车迎白示重慎光武以郎兼事讫罢旧郎中有车户骑三将车主左右车将户主左右户将骑主左右骑将光武省又省羽林令汉末又有四中郎将不知何时置灵帝以董卓为东中郎将卢植为北中郎将献帝以曹操为南中郎将寻省光禄勲故秦郎中令职掌中郎将是已若诸大夫位次於卿职谏争与谋议论司献纳事参宰相尤为清要乃下比郎署同为侍从亦为失实魏晋之际有左右光禄大夫金印紫绶又有光禄大夫开府品秩第二皆为加官位从公为文官公光禄大夫假银印青绶者品秩第三位诸卿上诸公告老者即家拜之复为虚名而无实职矣

卫尉卿中二千石秦官掌宫门卫屯兵宫中徼循事【原注胡广曰主宫阙之门内卫士於周垣下为区庐】景帝初更名中大夫令後元年复为卫尉丞一人比千石员吏四十一人其九人四科二人二百石文学三人百石十二人斗食二人佐十三人学事一人官医卫士六十人　公车司马令六百石掌宫南阙门凡吏民上章四方贡献及徵诣公车者丞尉各一人丞选晓律掌知非法尉主阙门兵禁戒非常【原注胡广曰诸门部各陈屯夹道其傍当兵以示威武交戟以遮妄出入者】　南宫卫士令六百石掌南宫卫士丞一人　北宫卫士令六百石掌北宫卫士丞一人　左右都候各一人六百石主劔戟士徼循宫犹周官司寤士【原注掌夜时以星分夜以诏夜士夜禁御晨行者禁宵行者夜游者】及天子有所收考【原注蔡质汉仪曰宫中诸有劾奏罪左都候执戟戏车缚送付诏狱在官大小各付所属以马被覆】丞各一人右都候员吏二十二人卫士四百一十六人左都候员吏二十八人卫士三百八十三人　宫掖门每门司马一人比千石南宫南屯司马主平城门员吏九人卫士百二人北宫门苍龙司马主东门员吏六人卫士四十人玄武司马主玄武门员吏二人卫士三十八人北屯司马主北门员吏二人卫士三十八人北宫朱爵司马主南掖门员吏四人卫士百二十四人东明司马主东门员吏十三人卫士百八十人朔平司马主北门员吏五人卫士百一十七人凡七门员吏皆队长佐凡居宫中者皆有口籍於门之所属宫名两字为铁印文符案省符乃内之若外人以事当入本官长史为封棨传其有官位出入令御者言其官右卫尉属凡十二官旧公车司马卫士旅贲三令丞卫士三丞又诸屯卫候司马二十二官又长乐建章甘泉卫尉皆掌其宫各以所掌之宫名官职畧同不常置光武都雒阳并省外可考者十二官云

太仆卿中二千石周太仆正也秦汉因之【原注应劭曰周穆王置大御衆仆之长中大夫也】掌舆马天子每出奏驾上卤簿用大驾则执驭丞一人比千石员吏七十人其七人四科一人二百石文学八人百石六人斗食七人佐六人骑吏三人假佐三十一人学事一人官医初其属有大廏未央家马三令各五丞一尉马苑以羽林郎监领焉　考工令六百石主作兵器弓弩刀铠之属成则传执金吾入武库及主织绶诸杂工左右丞各一人员吏百九人车府令六百石主乘舆诸车丞一人员吏二十四人未央廏令六百石周官校人职也主乘舆及廏中诸马员吏七十人卒驺二十人　长乐廏丞一人员吏十五人卒驺二十人苜蓿苑官田所一人守之承华廏令六百石员吏卒驺同未央

右太仆属四官旧有两丞其属有大廏未央家马三令各五丞一尉【原注顔师古曰家马主供天子私用非戎祀军国所须】又车府路铃骑马骏马四令丞【原注軨音零小马车曲舆也路乘舆诸路车也】又龙马闲驹橐泉騊駼承华五监长丞【原注如淳曰槖泉廏在槖泉宫下顔师古曰闲阑养马之所騊駼出北海中似马】又边郡六牧师菀令各三丞【原注顔师古曰汉官仪云牧师诸菀三十六所分置西北边养马三十万】又牧橐昆蹏令丞【原注蹏古蹄字如淳曰尔雅昆蹏研善升甗者也因以为廏名　顔师古曰牧槖牧养槖驼昆兽名蹏研者蹄下平也善升甗者谓山形如甑而能升之也】又有中太仆掌皇太后舆马不常置武帝太初元年更家马为挏马【原注挏徒孔反应劭曰主乳马取其汁挏治之味酢可饮】凡二十一官光武省诸廏但置一廏後置左骏令别主乘舆御马寻复省後复增置长乐承华二廏其诸监牧皆省惟汉阳有流马苑以羽林郎监领

廷尉卿中二千石秦官周秋官大司寇之职也【原注应劭曰听狱质诸朝廷与衆共之兵狱同制故称廷尉顔师古曰廷平也治狱贵平故以为号】掌刑辟平狱奏当所应凡郡国谳疑罪皆处当以报【原注谳质也】景帝中六年更大理武帝建元四年复为廷尉哀帝元夀六年复更大理王莽更作士光武复为廷尉有正千石左监一人左平一人皆六百石掌平决诏狱员吏百四十人其十一人四科十六人二百石廷吏文学十六人百石十三人狱吏二十七人佐二十六人骑吏三十人假佐一人官医右廷尉属凡三官旧有正左右监皆千石宣帝节三年置左右平皆六百石凡五官光武省右监右平故祗有正左监左平云

大鸿胪卿中二千石周官大行人象胥之职也秦为典客汉初因之景帝中六年更大行令武帝太初元年更大鸿胪【原注应劭曰郊庙行礼赞九宾鸿声胪传之也】王莽更曰典乐光武复为大鸿胪掌诸侯归义蛮夷郊庙行礼赞导请行事既可以命羣司诸王入朝当郊迎典其礼仪及郡国上计匡四方来亦属焉皇子拜王赞授印绶及拜诸侯诸侯嗣子及四方夷狄封者奏下鸿胪召拜之王薨则使吊之及拜王嗣丞一人比千石员吏五十五人其六人四科二人二百石文学六人百石一人斗食十四人佐六人骑吏十五人学事五人官医　大行令六百石武帝太初元年更行人置主诸郎丞一人员吏四十人　治礼郎主斋祠傧赞九宾员吏四十七人其四人四科五人二百石文学五人百石九人斗食六人佐六人学事十二人守学事

右大鸿胪属两官旧有行人译官别火三令丞【原注汉仪注别火狱令官主治改火之事】及郡邸长丞【原注顔师古曰主诸郡之邸在京师者】秦官有典属国武帝增置属国都尉成帝省入大鸿胪则共六官光武省译官别火二令丞及郡邸长丞令郎治郡邸又不复置典属国故祗有两官

宗正卿中二千石周官小宗伯掌三族之别以辨亲踈其正室皆谓之门子掌其政令晋宦卿之适子而为之田以为公族又宦其余子亦为余子其庶子为公行而有公族大夫皆其职也秦汉因之曰宗正【原注应劭曰周成王时?伯为宗正顔师古曰为宗伯非宗正】掌序録王室嫡庶之次及诸宗室亲属远近郡国岁因计上宗室名籍若有犯法当髠以上先上宗正宗正以闻乃报决又岁一治诸王世谱差序秩第平帝元始四年更宗伯王莽并其官于秩宗光武复置宗正丞一人比千石员吏四十一人其六人四科一人二百石四人百石三人佐六人骑吏二人法家十八人学事一人官医诸公主每主家令一人六百石丞一人三百石其余属吏增省无常右宗正属自本丞佐吏外祗有诸主令丞旧有都司空令丞【原注如淳曰律司空主水及罪人】内官长丞【原注顔师古曰主分寸尺丈百官表内官初属少府中属主爵後属宗正】光武皆省公主省尉置丞云

大司农卿中二千石周官天官之属大府内府司会职内职岁地官之属廪人舍人仓人之职也秦为治粟内史汉初因之景帝後元年更大农令武帝太初元年更大司农掌钱谷金帛诸货币郡国四时上月旦见钱谷簿其逋未毕各具别之边郡诸官诸调度皆报给损多益寡取相给足王莽更曰羲和又更纳言光武复为大司农丞一人比千石部丞一人六百石部丞主帑藏员吏百六十四人其十八人四科九人斗食十六人二百石文学二十人百石二十五人佐七十五人学事一人官医　太仓令六百石主受郡国传漕谷丞一人员吏九十九人　平凖令六百石与导官皆周官舂人职也主舂御米及作乾糒采色丞一人员吏一百九十人导官令六百石主舂御米作乾糒导择之丞一人员吏百一十二人

右大司农属三官旧两丞其属太仓均输平凖都内籍田五令丞【原注孟康曰均输谓诸当输官者皆令输其土地所饶平其所在时贾官更于他处货之输者便而官有利】斡官铁市两长丞【原注如淳曰斡音筦斡盐铁而榷酒沽也百官表斡官初属少府中属主爵後属大司农】又郡国诸仓农监都水六十五官长丞又武帝置騪粟都尉军官不常置光武皆并省只置太仓等三官其盐铁官皆属郡县又有廪犠令六百石掌祭祀牺牲鴈鹜之属丞一人三百石员吏四十人其十一人斗食十七人佐七人学事五人守学事【原注汉官曰皆河南属县给吏者】又雒阳市长四百石丞一人二百石明法补员吏三十六人十三人百石啬夫十一人斗食十二人佐【原注汉官曰又有檝櫂丞三百石别治中水官主水渠在马市东有员吏六人】又荥阳敖仓官旧皆属大司曲辰光武徙属河南尹献帝建安中曹操置典农中郎将比二千石典农都尉六百石典农校尉比二千石分主诸州屯田仓廪以足军食不隶大司农

少府卿中二千石周地官山虞林衡川衡泽虞及冬官考工之职也秦为少府汉因之掌山海池泽之税以给共养凡中服御诸物衣服宝货珍膳之属大司农供军国之用为公用而别供养天子为私用所藏者少故曰少府王莽更曰共工光武复为少府丞一人比千石员吏三十四人其一人四科一人二百石五人百石四人斗食三人佐六人骑吏十三人学事一人官医　太官令六百石掌御饮食左丞甘丞汤官丞果丞各一人左丞主饮食甘丞主膳具汤官丞主酒果丞主果员吏六十九人卫士三十八人【原注荀绰晋百官表注曰汉制太官令秩千石丞四人秩四百石与此不同】　太医令六百石掌诸医药丞方丞各一人药丞主药方丞主方员医二百九十三人员吏十九人　守宫令六百石主御纸笔墨及尚书财用诸物及封泥丞一人员吏六十九人上林苑令六百石主苑中禽兽颇有民居皆主之捕兽送太官丞尉各一人员吏五十八人　侍中比二千石古官黄帝时风后为之周为常伯秦汉为侍中以旧儒高德博学者为之掌侍左右赞导衆事顾问应对喻旨公卿上殿称制法驾出则一人参乘佩玺带劒余皆骑在乘舆後德高者一人为仆射光武更为祭酒无常员末帝时凡宫中之事皆委之职任尤重故诸葛亮谓侍中侍郎郭攸之等宫中之事事无大小悉以咨之魏晋置四人後省二人後世遂为真宰相矣　给事黄门侍郎六百石秦官与侍中俱筦门下衆事侍从左右给事中关通中外及诸王朝见于殿中引王就坐献帝初平中置侍中给事黄门侍郎各六人出入禁中省尚书事後去给事黄门为侍中侍郎寻复故　散骑常侍秩不可考秦官汉初与中常侍主置骑从乘舆出入禁中无常员光武省散骑而中常侍用宦者曹丕黄初初复置散骑合之于中同【谨案同字晋书作司】掌规谏不典事貂璫揷右骑而散从　给事中秩不可考秦官汉以为加官所加或大夫博士议郎位次中常侍魏末又置员外散骑常侍散骑侍郎与侍中黄门侍郎共平尚书奏事皆无常员　中常侍千石周官天官属阍人寺人内竖之职也宦者为之秦置中常侍汉因之以士人参选皆银璫左貂给事殿省侍从左右赞导内宫衆事顾问应对无常员後增秩比二千石高后称制以张卿为大谒者出入卧内受宣诏命武帝时遂主机事光武悉用阉人不复调它士明帝始置员数中常侍四人小黄门十人和帝时郑衆为大长秋登宫卿封列侯增置中常侍十人小黄门二十人改以金璫右貂兼领卿署其後立顺建桓遂专大柄诛杀大臣锢戮名士卒倾汉祚曹丕簒代宦人为官者不得过诸置令为金策着令藏之石室始革汉制云　小黄门六百石宦者无常员掌侍左右受尚书事上在内宫关通中外及中宫以下衆事诸公主及及王太妃等有疾则使问之　黄门令六百石宦者主省中诸宦者丞从丞各一人员吏十八人【原注董巴曰禁门曰黄闼以中人主之故号曰黄门令】其属有黄门令郎日暮入对青琐门拜名曰夕郎【原注青琐门在南宫】　黄门署长画室署长玉堂署长各一人丙署长七人皆四百石黄绶各主宫中别所　中黄门冗从仆射一人六百石宦者主中黄门冗从居则宿卫直守门户出则骑从夹乘舆车　中黄门比百石後增比三百石宦者无常员主给事禁中　掖庭令六百石宦者掌後宫贵人采女事吏从官百六十七人待诏五人员吏十人左右丞暴室丞各一人宦者主中妇人疾病者就暴室治皇后贵人有罪下之　永巷令六百石宦者典官婢侍使员吏六人吏从官三十四人丞一人暴室一人　御府令六百石宦者典官婢作中衣服及补浣之属员吏七人吏从官三十人丞织室丞各一人　祠祀令六百石宦者典中小祠祀丞一人从官吏八人驺仆射一人家巫八人　钩盾令六百石宦者典诸近池苑囿游观之处从官吏四十人员吏四十八人丞永安丞各一人三百石苑中丞果丞鸿池丞南园丞各一人二百石濯龙监直里监各一人四百石中藏府令六百石掌中币帛金银诸货物员吏十三人官吏六人丞一人　内者令六百石掌中布张诸衣物左右从官録士一人员吏十九人丞各一人　尚方令六百石掌上手工作御刀劒诸器物员吏十三人吏从官六人丞一入　尚书令千石铜印墨绶唐虞纳言喉舌古官也秦为尚书令汉因之武帝用宦者更为中书谒者令成帝用士人复故凡选署及奏下尚书诸曹文书衆事【原注蔡质汉仪曰故公为之者朝会不陛奏事增秩二千石故自佩铜印墨绶】东汉末职任尤重总统台省事掌丞相留务故曹操为丞相将兵征伐而荀彧为尚书令诸葛亮为丞相将兵征伐而蒋琬为尚书令皆佐天子掌留务在端右拜则策命之晋初贾充为之置省事吏四人後世遂为真宰相矣尚书仆射六百石贰令署尚书事令不在则奏下衆

事又主封门授廪假钱谷献帝建安四年分置左右以荣邵为尚书左仆射後世职任遂重亦为真宰相矣尚书六人六百石秦官汉武帝初用宦者主中书成帝更置尚书四人用士人分为四曹通掌图书秘记章奏又各有典掌常侍曹主丞相御史公卿事二千石曹主刺史郡国二千石事民曹主吏民上书事主客曹主外国夷狄事成帝又置三公曹主断狱凡五曹光武以三公曹主岁终考课诸州郡事更常侍曹为吏部曹主选举祠祀事民曹主缮修功作盐池园苑事客曹主护驾外夷朝贺事二千石曹主辞讼事中都曹主水火盗贼事合为六曹令仆二人总统之谓之八座几务尽在於是而政柄下移矣然尚书有曹不以为号灵帝以侍中梁鹄为选部尚书始以为曹名曹氏簒代改选部为吏部主选部事又有左氏客曹五兵度支凡五曹一令二仆射为八座昭烈及末帝因故汉不革孙氏亦然後世六部分典诸曹曰吏曰户曰礼曰兵曰刑曰工同周六卿兼唐虞九官汉九卿之职矣　左右丞各一人四百石汉武帝初置尚书郎置丞四人光武省二人惟置左右丞掌録文书期会左丞主吏民章报及驺伯史总典台中纪纲右丞假署印绶及纸笔墨诸财用库藏与仆射对掌授廪假钱谷与左丞无所不统　尚书郎汉旧置四人分掌尚书事一人主匈奴单于营部一人主羌夷吏民一人主户口恳田一人主财帛委输光武分尚书为六曹各置六人四百石并左右丞为三十六人主作文书起草更直五日于建礼门内初从三署诣台试守尚书郎中岁满称尚书郎三年称侍郎至魏有殿中吏部驾部金部虞曹比部南主客祠部度支库部农部水部仪曹三公仓部民曹二千石中兵外兵都兵别兵考功定课凡二十三郎曹叡青龙二年尚书陈矫奏置都官骑兵凡二十五郎每一郎缺白试诸孝亷能结文案者五人以补之　尚书令史十八人二百石曹有三主书後增剧曹三人合二十一人【原注古今注曰永元三年七月增尚书令史员功满未尝犯禁者以补小县墨绶蔡质曰皆选兰台符节上称简精练有吏能为之决録注曰故事尚书郎以令史久缺补之世祖始改用孝亷为郎】凡尚书事有平有领有録武帝时左右曹诸吏分平尚书奏事知枢要者始领尚书事权任犹未重其後张安世以车骑将军霍光以大将军王凤以大司马师丹以左将军并领尚书事章帝以太传赵憙太尉牟融并録尚书事犹唐虞宅百揆纳大麓之职也和帝以太尉邓彪为太传録尚书事位上公在三公上自是每帝立置太傅録尚书事古冢宰总已之义也薨辄罢三国至晋大臣位望隆重者时为之不常置　中书监及令汉武帝游宴後庭用宦者主中书以司马迁为之谓之中书谒者置令仆射成帝改中书谒者令曰中谒者令罢仆射光武省中谒者令而有中官谒者令建安末曹操为魏王置秘书令典尚书奏事曹丕簒代更为中书置监令以秘书左丞刘放为监右丞孙资为令职任又要于尚书令仆矣　中书侍郎曹丕既置中书监令又置通事郎次黄门郎黄门郎已署事过通事乃署名已署入奏为帝省读书可晋初更曰中书侍郎员四人秘书监桓帝延熹二年置後省曹操复置令丞曹丕既置中书令复置秘书监丞　着作郎周左史也东汉图籍在东观使名儒着作而未有官曹叡太和中始置着作郎隶中书省　符节令六百石为符节台率主符节事凡遣使掌授节周官掌节之职也　尚符玺郎中四人在中主玺及虎符竹符之半符节令史掌书　御史中丞千石御史大夫之丞也旧别监御史在殿中密举非法号中执法及御史大夫转为司空因别留中为御史台率外督剖刺史内领侍御史受公卿奏事举劾按章一如御史大夫後又属少府光武特诏中丞与司隶校尉尚书令会同并专席而坐京师号曰三独坐建安中复置御史大夫置长史一人不领中丞【原注蔡质汉仪曰丞故二千石为之或迁侍御史高第执宪中司朝会独坐内掌兰台督诸州刺史纠察百官出为二千石】侍御史十五人六百石掌察举非法受公卿羣吏奏事有违失举劾之凡郊庙祠祀及大朝会大封拜则二人监威仪有违则劾奏凡有五曹令曹掌律令印曹掌刻印供曹掌斋祠尉马曹掌廐马乘曹掌护驾至魏省置八人【原注蔡质汉仪曰其二人更直执法省中者皆纠察百官督州郡公法府掾属高第补之初称守满岁拜真出治剧为刺史二千石平迁补令见中丞执板揖】　治书侍御史二人六百石【原注蔡质汉仪曰选侍御高第补之】初宣帝幸宣室斋居决事令侍御史二人治书侍侧後因别置治书侍御史选明法律者为之凡诸谳疑事掌以法律当其是非至魏又置治书执法掌奏劾而治书侍御史专掌律令云【原注胡广曰冠法冠秩百石有印绶与符节郎共平廷尉奏事罪当轻重】　兰台令史掌奏及印工文书後更御史至魏遣二人居殿中伺察非法曰殿中御史　将作大匠二千石秦曰将作少府景帝更将作大匠掌修宗庙宫室陵园土木之工并树桐梓之属表道周为林囿光武省谒者领之章帝建初元年复置丞一人六百石左校令一人六百石掌左工徒丞一人右校令一人六百石掌右工徒丞一人其属初有两丞左右中候石库【谨案後汉书作右库此作石库与前书合】东园主章左右前後中校七令丞【原注如淳曰章大材也旧将作大匠主材吏名章曹掾顔师古曰东园主章掌大材以供东园大匠也】又主章长丞武帝太初元年更东园主章为木工成帝阳朔三年省中候及左右前後中校五丞

右少府属凡三十三官以职属者自太官至上林四署自侍中至御史皆以文属焉旧六丞其属尚书符节太医太官汤官导官乐府若卢考工室左弋居室甘泉居室左右司空东织西织东园匠十二官令丞【原注如淳曰若卢官名藏兵器品令曰若卢郎中二十人主弩射服?曰若卢诏狱也汉仪注有若卢狱令主治库兵将相大臣　臣瓒曰冬官考工主作器械顔师古曰左弋地名东园匠主作陵内器物】又都水均官三长丞【原注顔师古曰胞与庖同】又上林中十池监又中书谒者黄门鈎盾尚方御府永巷内者宦者七官令丞又诸仆射署长中黄门武帝太初元年更考工室为考工左弋为佽飞居室为保官甘泉居室为昆台永巷为掖廷佽飞掌弋射有九丞两尉太官七丞昆台五丞乐府三丞掖廷八丞宦者七丞鈎盾五丞武帝元鼎二年置水衡都尉比二千石【原注应劭曰古山林官顔师古曰衡平也平其税】掌上林苑有五丞其属上林均输御羞禁圃辑濯锺官技巧六廐辨铜九官令丞【原注如淳曰御羞地名御宿川也辑濯船官锺官铸钱官辨铜分别铜之种类顔师古曰辑音集职也濯直孝反技巧六廐技巧之徒珙六廐者　按技巧六廐两官非供六廐太仆属有大廐则天子之都闲廐也此六廐盖别于上林苑中置之者】又衡官水司空都水农仓又甘泉上林都水七官长丞上林有八丞十二卫均输四丞御羞两丞都水三丞禁囿两尉甘泉上林四丞成帝河平元年省东织更西织为织室哀帝绥和二年省乐府王莽更水衡曰予虞光武中兴凡山泽陂池之税名曰禁钱属少府者改属司农考工转属太仆都水属郡国省水衡入少府每立秋貙刘之日辄置事讫省少府本六丞省五人省汤官织室令置丞又省上林十池监胞人长丞宦者昆台佽飞三令二十一丞又省水衡属官令长丞尉二十余人章和以下中官稍广加尝药太官御者鈎盾尚方考工别作监皆六百石宦者为之转为兼副或省故録本官凡魏晋之际夤缘汉官省置侈泰者各録本官下而其秩不可考古天子无私藏少府乃别收山泽陂池之税不预于经费以为私养至列侯饮酎献黄金少府省之不如法夺爵者百余人丞相赵周下狱死【原注李奇曰省视也献酎祭宗庙时少府视其金多少丞相坐知金轻不举下狱死】又甚于求车求金【原注春秋天王使家父来求车使毛伯来求金】非惟厉民自养聚财崇侈内穷土木外极兵威祸几如秦既以国用为私财于是亲臣皆为私人领于少府地亲则势重势重则权专权专则位尊尊生于亲理势则然故侍中中书令尚书令仆射卒皆为宰相而宦官终制国命至于废立天子诛杀将相皆出于天子利权之私故汉之乱本皆在少府云将作大匠旧不隶少府少府旧领考工水衡而大匠领百工职任略同故附其後云







卷八十六下

钦定四库全书

续後汉书卷八十六下　　　元　郝经　撰

録第四下

职官

京师兵官【执金吾　城门校尉北军中候】　中宫官

东宫官　封建【王　侯公主】　京辅官【司隶校尉京兆尹河南尹】　州郡官【刺史　郡守县令】　外夷官

京师兵官

执金吾中二千石本秦中尉汉武帝更执金吾掌循徼京师宫外戒司非常水火之事月三绕行宫外与卫尉相表里禽奸讨猾及主兵器吾犹御也【原注应劭曰执金革以御非常顔师古曰金吾鸟名主辟不祥天子出行职主先导故以此鸟名官】丞一人比千石缇骑二百人员吏二十九人其十四人四科一人二百石文学三人百石二人斗食十三人佐学事主缇骑缇骑无秩比吏食奉舆服导从光满道路羣僚之中最为壮观故光武叹曰仕宦当作执金吾　武库令六百石主兵器丞一人

右执金吾属一官旧有两丞候司马千人【原注顔师古曰候及司马及千人皆官名属国都尉云冇丞候千人西域都护云司马候千人　按千人即古千夫长】又中垒寺互武库都船四令丞【原注如淳曰汉仪注冇寺玄都船狱令治水官也】都船武库有三丞中垒两尉又式道左右中候丞及左右京辅都尉丞兵卒皆属焉寺互初属少府中属主爵後属中尉光武皆省之秪置丞一人及武库令一官初式道左右中候三人六百石车驾出掌在前清道还持麾至宫门门乃开光武秪置一人又不常置每出以郎兼式道候事已罢不复属金吾

城门校尉比二千石掌京师十二城门屯兵周地官司门之职也光武都雒阳亦掌十二门领屯兵授官键以啓闭国门讥出入不物者司马一人千石主屯兵每门候一人六百石雒阳城正南一门平城门为宫门不置候置屯司马北宫门属卫尉其余上西门【原注直戌】雍门【原注直酉】广阳门【原注直申】津门【原注直未】小苑门开阳门【原注直巳】耗门【原注直辰】中军门【原注直卯】上东门【原注直寅】谷门【原注直子】夏门【原注直亥】凡十二门

右城门校尉属祗十二门官

北军中候六百石汉初中垒校尉掌北军垒门内外掌西域武帝置屯骑校尉掌骑士步兵校尉掌上林苑门屯兵越骑校尉掌越骑【原注如淳曰越人内附以为骑兵】长水校尉掌长水宣曲胡骑【原注顔师古曰长水胡名宣曲观】又有胡骑校尉掌池阳胡骑不常置【原注顔师古曰胡骑之屯池阳者】射声校尉掌待诏射声士【原注服?曰工射者也冥冥中闻声则中之故以为名　应劭曰须诏所命而射故曰待诏】虎贲校尉掌轻车并中垒凡八校尉皆比二千石各有丞司马光武省中垒置中候胡骑并长水虎贲射声而中候掌监五营员吏七人大驾卤簿五校在前各有鼓吹一部　屯骑校尉比二千石掌宿卫兵司马一人千石员吏百二十八人领士七百人　越骑校尉比二千石掌宿卫兵司马一人千石员吏百二十七人领士七百人步兵校尉比二千石初掌上林苑门屯兵後掌宿卫

兵司马一人千石员吏七十三人领士七百人　长水校尉比二千石掌宿卫兵司马胡骑司马各一人千石主长水宣曲胡骑乌桓骑员吏百五十七人乌桓胡骑七百三十六人　射声校尉比二千石掌宿卫兵司马一人千石员吏百二十九人领士七百人

右北军中候属五官灵帝中平五年天下大乱又置西园八校尉以小黄门蹇硕为上军校尉虎贲中郎将袁绍为中军校尉屯骑校尉鲍鸿为下军校尉议郎曹操为典军校尉赵融为助军左校尉马方为助军右校尉夏牟为左校尉淳于琼为右校尉皆统于蹇硕寻省献帝建安四年曹操为丞相以曹休为中领军将军曹丕簒代以休为领军将军主五校中垒武卫等三营初秦置护军都尉高祖以陈平为护军中尉其後不置曹操始以韩浩为护军又改为中护军与中领军皆置长史司马曹丕遂置护军将军主武官选隶领军後又置中抚军左右卫将军又因汉杂号将军置骁骑游击将军皆中领军领之

中宫官

大长秋二千石皇后卿也【原注顔师古曰秋者收成之时长者恒久之义】本秦将行景帝更大长秋或用宦者或用士人东汉常用宦者掌奉宣中宫命凡给赐宗亲及宗亲当谒见者关通之出宫则从丞一人六百石宦者　中宫仆千石宦者主驭本曰太仆秩二千石东汉省汰减秩千石　中宫谒者令一人六百石中宫谒者三人四百石宦者主报中章　中宫尚书五人六百石宦者主中宫文书　中宫私府令六百石宦者主中藏币帛诸物裁衣被补浣者皆主之丞一人宦者　中宫黄门冗从仆射六百石宦者主中黄门冗从其属有给事中宫侍郎六人宦者比尚书郎给事黄门四人宦者比黄门郎给事羽林郎一人宦者比羽林将虎贲官骑　中宫署令六百石宦者主中宫请署天子数女骑六人丞复道丞各一人宦者复道丞主中阁道　中宫药长四百石宦者

右中宫官属十二官汉初承秦皇太后皇后置詹事秩中二千石有丞宦者为之【原注应劭曰詹省也给也】中长秋私府永巷仓廐祠祀食官令长丞皆属焉成帝鸿嘉三年省詹事并属大长秋皇后法驾当出则中谒中宦者职吏权兼詹事奉引讫罢宦者诛後尚书选兼职吏一人奉引讫罢皇后称长信宫又称长乐永乐皆置詹事冠以宫名曰长信詹事长乐詹事景帝中六年更长信少府平帝元始四年更长乐少府皆宦者为之位大长秋上其余职吏皆宦者亦以宫名为号员数秩次皆如中宫又有卫尉仆为太仆秩皆二千石位少府上崩则省不常置按周官宫官内宰掌书版图之法以治王内之政令以隂礼教六宫以隂礼教九嫔以妇职之法教九御正其服禁其奇□展其功绪正后之服位而诏其礼乐之仪中春诏后帅内外命妇蚕于北郊以为祭服上春诏后帅六宫之人生穜稑之种而献之王内小臣掌王后之命正其服位后出入则前驱诏后之礼事相九嫔之礼事正内人之礼事九嫔掌妇学之法以教九御妇德妇言妇容妇功世妇掌祭祀宾客丧纪之事女史掌王后之礼职掌内治之贰以诏后治内政逆内宫书内令典妇功掌妇式之灋以授嫔妇内人女工之事见诸传记又有傅母姆母为师保之训虽列国亦有之其职皆掌礼教妇德妇功而内宰以大夫为之长不用阉人故隂礼修内政治后德盛为天子内助化天下以妇道太平之政自齐家始虽有奸后妬妇不得逞而莫或干与外廷汉之职官于天子少府中常侍而下数十百员皆阉人为之荧惑左右典掌机密中宫大长秋而下阉官复数十百员典领宫掖宣传命令供养役使猥为家奴不复知有礼教不领于士大夫及皇后临朝称制虽宰相亦关白于是兼领外廷而倒制国命皆乱制也

东宫官

太子太傅中二千石古官掌辅导太子礼如师不领官属　太子少傅二千石亦以辅导为职悉主太子官属员吏十三人　率更令千石主庶子舍人更直如光禄太子庶子四百石无员如三署中郎　太子舍人二百石无员更直宿卫如三署郎中　太子家令千石主仓谷饮食如司农少府　太子仓令六百石主仓谷　太子食官令六百石主饮食　太子仆千石主车马　太子廐长四百石亦主车马　太子门大夫二人六百石比郎将旧有左右户将别主左右户直郎东汉省之太子中庶子五人六百石如侍中　太子洗马十六人比六百石【原注百官表作先马国语句践亲为夫差先马】如谒者太子出则当直者在前导威仪　太子乐令六百石主乐舞　太子中盾四百石主周卫徼循率太子卫率四百石主门卫士

右东宫属十六官汉初承秦詹事掌太子家有丞自率更令诸官皆属焉後省詹事领于少傅凡初即位未有太子官属皆省惟舍人领属少府立太子则选九卿有学术年德尊者为太傅少傅虽不置讲读官皆从博士受经待以师傅之礼有三代遗风曹操以五官将丕为太子置文学以善诗赋能文章者为之始不受经术失教育之道矣孙权称尊号立子登为太子以诸葛恪为左辅张休为右弼顾谭为辅正都尉陈表为翼正都尉号称四友而谢景范慎刁玄羊衜等为宾客虽非汉制有足嘉者夫太子天下之本笃孝敬正心术审学问封殖本原巩固基图皆由训迪之官潘崇尹环列而楚子不得食熊蹯【原注左氏传楚子以商臣为太子既又欲立王子职商臣告其师潘崇崇曰能事诸乎曰不能能行乎曰不能能行大事乎曰能冬十月以宫甲围成王王请食熊蹯而死弗听王缢穆王立以其为太子之室与潘崇使为太师且掌环列之尹】赵高教刑狱而胡亥不能辨鹿马【原注汉书贾谊曰秦所尚者刑罚也使赵高傅胡亥而教之狱所习者非斩劓人则夷人之三族也故胡亥今日即位明日射人指鹿为马及弑二世事见前注】家令称智囊而吴楚叛【原注晁错为太子舍人门大夫拜太子家令号曰智囊吴楚叛事见前注】宾客进异端而巫蛊起【原注始戾太子及冠就宫上为立博望苑使通宾客从其所好故多以异端进者巫蛊事见前注】立太子置官属可不慎哉

封建

皇子封王金玺□绶郡为国置傅相各一人皆二千石傅导王以善礼如师而不臣相如郡守有长史如郡丞汉初因项籍故封地广大王千里有郡数十其职官有太傅丞相御史大夫及诸卿官皆如汉廷秩二千石朝廷惟置丞相自御史大夫下皆自置景帝灭七国令诸王不得治民内史治之罢丞相御史大夫诸卿官惟置相武帝改内史为京兆尹中尉为执金吾郎中令为光禄勲始异王国而王国如故皆朝廷署不得自置成帝又省内史令相治民其太傅曰傅中尉比二千石职如郡都尉郎中令二千石掌主大夫郎中宿卫如光禄勲仆千石主车及驭如太仆治书比六百石如尚书更名大夫掌奉使至京师奉璧贺正月及使诸国初持节後去节谒者比四百石掌冠掌冠本员十六人後减礼乐长主乐人卫士长主卫士医工长主医药永巷长宦者主宫中婢使祠祀长主祠祀皆比四百石郎中二百石无常员

列侯所食县为侯国承秦爵二十等为彻侯金印紫绶以赏有功大者食县小者食鄊亭後避武帝讳更列侯元朔二年诸王得推恩分封子弟亦为列侯旧列侯奉朝请在京师者位次三公建武以来惟以功德赐位特进者位三公下或曰次车骑将军下赐位朝廷次五校尉赐位侍祠侯次大夫其余以肺腑及公主子孙奉坟墓于京师者随时朝会位博士议郎下诸王封者受茅土归以立社稷列侯不受茅土无社禝宫室特进朝侯贺正月则执璧国置相秩各如本县主治民如令长而不臣纳租于侯以户数为限其家臣置家丞庶子各一人列侯旧有行人洗马门大夫凡五官建武以来食邑千户以上置家丞庶子不满千户不置悉省余官　关内侯承秦赐爵十九等无分土食在所县民租以户数为限【原注如淳曰列侯出关就国但爵耳其有家累者与之关内之邑食其租】奉朝请非官得奉朝会请召而已特进诸侯功德优盛朝廷所敬者位特进在三公下其次朝请在九卿下其次侍祠侯其次小国侯以肺腑亲公主子孙奉坟墓于京师亦随时朝见是为偎诸侯三国晋以特进为加官云

公主汉制皇女皆封县公主仪服同列侯皇姊妹加号长公主仪服同蕃王诸王女皆封鄊亭公主仪服同乡亭侯章帝惟特封东平宪王苍琅邪孝王景女为县公主其皇女封公主者所生之子袭母封为列侯皆传国于後乡亭之封则不传袭续汉志曰诸公主家令一人六百石丞一人三百石其余属吏省置无常汉官仪曰长公主傅一人私府长一人食官一人永巷长一人家令一人秩皆六百石各有员吏鄊公傅一人仆一人秩皆六百石家丞一人三百石

京辅官

司隶校尉二千石周秋官大司寇之职也武帝征和四年初置【原注顔师古曰掌徒隶而巡察故曰司隶】持节从中都官徒千二百人【原注顔师古曰中都官京师诸官府也】捕巫蛊督大奸猾後罢其兵察三辅三河弘农元帝初元四年去节成帝元延四年省哀帝绥和二年复置但为司隶冠进贤冠属大司空比司直光武复为司隶校尉持节察百官及京师外郡无所不纠封侯外戚三公以下无尊卑入宫开中道称使者每会後到先去从事史十二人都官从事主察举百官犯法者功曹从事主州选署及衆事别驾从事校尉行部则奉引録衆事簿曹从事主财谷簿书有军事则置兵曹从事主兵事其余部郡国从事每郡国各一人主督促文书察举非法皆州自辟除故通为百石云假佐二十五人主簿録阁下事省文书门亭长主州正门功曹书佐主选用孝经师主监试经月令师主时节祠祀律令师主平法律簿曹书佐主簿书其余都官书佐及郡国各有典郡书佐一人各主一郡文书以郡吏补岁满一更昭烈入蜀以左将军领司隶校尉及即位以车骑将军张飞为之飞薨丞相亮领之

京兆尹二千石初周官内史秦因之掌治京师景帝分置左右内史武帝太初元年更京兆尹属有长安市厨两令丞又都水铁官两长丞又更左内史为左冯翊治内史左地属有廪牺令丞尉左都水铁官云垒长安四市四长丞初秦主爵中尉掌列侯景帝更都尉武帝太初元年更右扶风治内史右地属有掌畜令丞都水铁官廐痈厨四长丞与左冯翊京兆尹为三辅其治皆在长安城中【原注三辅黄图京兆在尚冠前街东入故中尉府冯翊在太上皇庙西入右扶风在夕隂街北入故主爵府长安以东为京兆长陵以北为冯翊渭城以西为扶风】皆有两丞列侯属大鸿胪元鼎四年置三辅都尉丞各一人三辅皆秩中二千石丞皆六百石昭烈驻跸成都以丞相亮领益州牧不置京尹非都也

河南尹二千石主京都特奉朝请光武都雒阳以河南郡为尹三辅陵庙所在不改其号但减其秩与弘农河内同河南尹其丞尉职吏皆如京兆员吏九百二十七人十二人百石诸县有秩三十五人官属掾史五人四部督邮吏部掾二十六人案狱仁恕三人监津渠漕水掾二十五人百石卒吏二百五十人文学守助掾六十人书佐五十人循行二百三十人干小吏二百三十一人其雒阳令秩千石丞三人四百石孝廉左尉四百石孝廉右尉四百石员吏七百九十六人十三人四百石乡有秩狱吏五十六人佐吏乡佐七十七人斗食令史啬夫假夫五十人官掾史干小史二百五十人书佐九十人循行二百六十人

州郡官

刺史六百石初秦有监御史监诸郡汉初遣丞相史分刺州不常置武帝元封五年置十三部刺史州一人掌班宣诏令周行郡国省察治政黜陟能否断理寃狱以六条问事非条所问即不省一条强宗豪右田宅踰制以强陵弱以衆暴寡二条二千石不奉诏书遵承典制倍公向私旁诏守利侵渔百姓聚敛为奸三条二千石不恤疑狱风厉杀人怒则任刑喜则任赏烦扰苛暴剥戮黎庶为百姓所疾山崩石裂妖祥讹言四条二千石选置不平苟阿所爱蔽贤宠顽五条二千石子弟怙恃荣势请托所监六条二千石违公下比阿附豪强通行货赂割损政令常以春分行部劝课农桑秋分廵行郡国録囚徒考殿最初岁尽诣京都奏事後因计吏其职员与司隶同无都官从事其功曹从事为治中从事成帝绥和元年更名牧秩二千石光武复为刺史秩如故各主一州其一州属司隶灵帝中平五年复更为州牧【谨案前汉书哀帝建平二年复为刺史元夀二年复为牧皆在光武以前此但据後汉书耳】部太守典州郡兵权任如周方伯三国复为刺史亦皆典兵职任与牧同或复置牧与刺史并置

郡守秦官秦除封国为郡郡置守汉因之郡置太守二千石丞一人郡当边者丞为长吏王国之相亦如之凡郡国守相掌治民进贤劝功决讼检奸常以春行县劝农桑振乏絶秋冬遣无害吏案讯诸囚平其罪法论课殿最岁尽遣吏上计并举孝亷秦置郡尉佐守典武职甲卒秩比二百石有丞秩六百石景帝中二年更都尉武帝又置三辅都尉各一人关都尉一人讥出入边郡置农都尉主屯田殖谷建武六年省诸郡都尉并职太守无都试之役并省关都尉安帝以羌戎犯三辅陵园乃复置右扶风都尉京兆虎牙都尉皆置诸曹掾史畧如公府曹无东西曹有功曹史主选置功劳有五官掾署功曹及诸曹事其监属县有五部督邮曹掾一人正门有亭长一人主记室史主録记书催期会无令史合下及诸曹各有书佐干主文书

县令长皆秦官汉因之大县署令千石次置长四百石小者置长三百石侯国之相秩次亦如之掌治民显善劝义禁奸罚恶理讼平贼恤民时务秋冬集课上计于所属郡国凡县主蛮夷曰道公主所食汤沐曰国县万户以上为令不满为长侯国为相皆秦制也丞各一人主署文书典知仓狱尉大县二人小县一人主盗贼凡有贼发主名不立则推索行寻案察奸轨以起端绪各署诸曹掾史畧如郡员五官为廷掾监乡部春夏为劝农掾秋冬为制度掾凡县五百以上置乡三千以上置二乡五千以上置三乡万以上置四乡乡置有秩三老游徼有秩郡所署秩百石掌一乡人乡小者县置啬夫一人皆主知民善恶为役先後知民贫富为赋多少平其差品三老掌教化凡有孝子顺孙贞女义妇让财救患及学士为民法式者皆扁表其门以兴善行游徼掌徼巡禁司奸盗又有乡佐属乡主民收赋税十里一亭亭有长以禁贼盗百家为里里有里魁十家为什五家为伍以相检察民有善恶以告里魁边县有障塞尉主备胡夷犯塞郡有盐官铁官工官都水官者随事广狭置令长及丞秩次皆如县道无分土给均本吏凡郡县有盐置盐官主盐税有铁置铁官主鼓铸有工置工官主工税物有河池鱼利者置水官主平水收渔税凡县均差吏更给之置吏随事不具县员外夷官

典属国二千石秦官掌蛮夷降者武帝元狩三年昆邪王降【原注昆下门反】复增属国置都尉丞候千人其属有九译令成帝河平元年省入大鸿胪光武复置属国都尉边郡往往置都尉稍有分县治民比郡四夷国王归义候邑长皆有丞比郡县　西域都护比二千石宣帝地节二年初置以骑都尉谏大夫使护西域三十六国有副校尉丞一人司马候千人各二人元帝初元元年置戊己校尉秩比六百石丞司马各一人候五人【原注顔师古曰甲乙丙丁庚辛壬癸皆有正位惟戊己寄治今所置校尉亦无常居故取戊己为名有戊校尉己校尉】东汉省置不常魏黄初中复置寻省　使匈奴中郎将比二千石从事二人主南匈奴　护乌桓校尉比二千石主乌桓鲜卑　护羌校尉比二千石主西羌其掾属随事为员皆东汉置魏因之省置不常

议曰天下之治乱莫不本于官制之得失故虞书载舜命官之意以明纲维统体至周公作周官酌六代之中以为典万世太平之制也及其衰世不遵旧典天下遂大乱孔子作春秋约而归之以明周公之意言拨乱世而反之正厝天下太平必用周制而已秦人灭学治皆苟且汉因而不革纲纪遂紊以成乱制是以不能复三代太平之治其最为乱本无宰相大将军辅政倒制州牧权任太重所以基万世之乱也古者专任一相舜禹伊傅周公是也故周官大冢宰掌建邦之六典统百官均四海而其属则宫正宫伯膳庖服食阍寺嫔御诸人一相用事规模宏阔大无不总职任近要亲领王之左右而细无不察故小臣不得间大臣而权任不分天下所以治也汉因秦官高惠文景皆用一相犹有唐虞三代遗意故萧曹陈周各举其职卒弭大难安刘氏镇抚国家几致刑错至申屠嘉尚能折邓通治鼂错虽天子命有不得行而佞幸无以赖宠【原注百官表高帝元年萧何为丞相孝惠二年何薨曹参为相国五年参薨王陵陈平为左右丞相孝文元年周勃为右丞相三年勃免灌婴为丞相四年婴薨张苍为丞相後二年苍免申屠嘉为丞相　前汉书嘉为人亷直门不受私谒时太中大夫邓通方爱幸嘉入朝而通居上旁有怠慢之礼嘉曰陛下爱幸羣臣则富贵之至於朝廷之礼不可以不肃上曰君勿言吾私之罢朝坐府中嘉为檄召通诣丞相府不来且斩通至免冠徒跣顿首谢嘉坐自如责曰朝廷者高皇帝之朝廷也通小臣戏殿上大不敬当斩吏今行斩之通顿首首尽出血不解上度丞相已困通使使持节召通而谢丞相曰此吾弄臣君释之通至为上泣曰丞相几杀臣文帝崩孝景即位鼂错为内史贵幸用事诸法令多所请变更议以过罚侵削诸侯而嘉所言不用疾错内史门东出不便错更穿一门南出太上皇庙堧垣也嘉以错穿宗庙垣奏诛错恐自归上至朝嘉请诛内史错上曰我使为之罢朝嘉谓长史曰吾悔不先斩错为错所卖因欧血死】自景帝杀周亚夫汉始无宰相【原注汉书亚夫子为父买工官上方甲楯五百被可以葬者取庸苦之不与钱庸知其盗买县官器怨而上变告子事连污亚夫召诣廷尉因不食欧血死】武帝虽相公孙弘而九卿更进用事使司马徐严辈持文义诎难之而丞相数诎小臣始得间大臣【原注汉书武帝元朔五年以公孙弘为丞相封平津侯丞相封侯自弘始　严助传上擢助为中大夫後得朱买臣吾丘夀王司马相如主父偃徐乐严安东方朔枚臯胶仓终军严?奇等并侍左右是时征伐四夷开置边郡军旅数发内改制度朝廷多事屡举贤良文学之士公孙弘起徒步数年至丞相开东阁延贤人与谋议上令助等与大臣辨论中外相应以义理之文大臣数诎】及其崇侈数宴後庭潜游别馆宦人始典几密丞相职任寖轻往往罢免自杀【原注汉书元符五年丞相李蔡自杀元鼎二年丞相青翟自杀六年丞相赵周下狱死征和二年丞相公孙贺下狱死三年丞相刘屈厘下狱腰斩】逮其晩末悔祸田千秋仅得自全至於顾命之际霍光以奉车都尉金日磾以驸马都尉受遗诏辅幼主而丞相不与于是光以大司马大将军倒制朝政乃废立天子既定议始令丞相敞署奏【原注霍光杨敞事皆见前注】宣元之世弘恭石显险佞荧惑政出中书贡薛韦匡皆为具臣孔光张禹持禄容身朝无宰相祸成外戚许史王冯皆以司马将军辅政卒为新莽而西汉亡矣光武中兴不置丞相而三公处虚位政归台阁大纲不举复成乱本仅一再传宦戚并起又甚西京之季而汉遂亡矣魏人簒代罢丞相置三公官权任仍在中书令监亦无宰相而将军都督中外诸军録尚书总统内外大权司马氏遂攘夺之矣惟昭烈有志三代始以诸葛亮为丞相位任如伊傅末帝因之复用蒋费以将军行丞相事内治外攘以小弱加诸强大而国埶不衂者犹四十余年用一相之力也夫封建亦万世太平之制也有封建之制故能行周官制汉初惩秦复大封建以统郡县至数十郡方千里与汉廷埒于是有七国之祸强大过制故也其後稍稍削弱渐与郡县等九卿更出治郡久其任而增秩赐金郡守治最入为九卿至为丞相均内外重民事于是汉多循吏惠政淹浃深入民心为四百年元气此汉制之几于三代者也【原注汉书循吏传孝宣以为太守吏民之本数变易则下不安民知其将久不可欺罔廼服从其教化故二千石有治理效辄以玺书勉厉增秩赐金或爵至关内侯公卿缺则选诸所表以次用之故汉世良吏于是为盛称中兴焉黄覇为颍川太守以外寛内明得吏民心户口岁增治为天下第一赐爵及帛徵为太子太傅迁御史大夫代丙吉为丞相】初武帝置部刺史监都郡守宣布教条亦良法也及灵献之际更置州牧同古方伯专制一州数十郡兵民数十百万名虽为牧实战国之国汉初之大诸侯王也故刘焉杀汉使于益州刘表郊祀于荆州袁术僭号于徐州袁绍闚????于冀州孙权叨据于扬州曹操簒夺于兖州遂分汉室使昭烈奔走不获块土日薄桑榆始祀汉于梁益终不能还于旧都州牧任重汉所以亡也故曰天下之治乱莫不本于官制之得失有国官人者可不慎哉

赞曰代食司师上下相维?恭厥位力民是治曾是冗滥匪材旷守时惟素餐蠧弊天牖圣时省官哲王简僚济济多士明廷宴朝封建既废秦官靡革拂经紊聨匪彛匪则宦戚麋进夸毗负乘名号日增埶重官轻矧夫专擅任情署置青紫纷纭无复帝制

谨案职官録皆本前後汉书百官志参以晋书职官志故所载皆汉一代之制而於三国时官制特存其大略尔








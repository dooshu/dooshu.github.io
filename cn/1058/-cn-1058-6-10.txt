大司馬曹休誄


於穆公侯，魏之宗室。

明德繼踵，弈世純粹。

闡弘泛愛，仁以接物。

藝以為華，體斯亮實。

年沒弱冠，志在雄英。

高揖名師，發言有章。

東夏翕然，稱曰龍光。

貧而無怨，孔以為難。

嗟我公侯，屢空是安。

不耽世祿，親悅為歡。

好彼蓬樞，甘彼瓢簞。

味道忘憂，逾憲超顏。

矯矯公侯，不撓其厄。

呵叱三軍，躬奮雄戟。

足蹴白刃，手按飛鏑。

終弭淮南，保我疆埸。






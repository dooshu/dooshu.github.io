◇移齐河阳执事文

周天和四年四月二十七，使持节车骑大将军仪同三司大都督陕西总管府移齐河阳执事。自疆埸卧鼓，边鄙收烽，义让之行，未能期月，孔城诲盗，即值苞藏。是以板载之师，须时而动，自安封域，非求拒防。虽复风尘暂接，旗鼓无侵，五将即回，双崤已静。始奉朝旨，获被移书。令受叛城，使回军实。想彼边司，已奉处分。既有此还，辄须领纳。未知何日可遣戍兵？指附行人，迟能速报，盟且不渝，邻境相善，顾瞻原野，幸甚实多。故移。（《文苑英华》六百五十）

周天和四年十一月十日，陕州总管长史梁昕移齐河阳执事。自拭玉继书，通关去传，实谓上方销剑，山阳息马。故兹御客，或慢重扃；属彼司疆，阴行善盗。君一臣二，上穆下乖。国家以边鄙心摇，须固备守。大司马齐国公，天子介弟，中军元帅，驾驭孙吴，驱驰貔虎，举因农隙，义异城郎，师巡我境，曾非反郓，缩载甫毕，前旌已回。彼国兵马不防，殿后余尘，遂之相接。建旌叠上，未及五申；安邺城傍，先惊七伏，常时锋刀，或膏原野。所获彼将夏州刺史梁老首领，今以相还。尸乡不远，无令久客。马驴甲兵，具条相勒，封人宜依领纳。宿无斗志，不获交绥，致此埃尘，谁阶其咎。故移。（《文苑英华》六百五十）


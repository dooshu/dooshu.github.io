○覆霍韜軍職疏 【 軍職冐濫】

洪武時、內外大小軍職、載在職掌者、原有定額、其後除授漸多、員數冗濫、遂至帶俸官加于原額、不知凡幾倍矣請將在京在外衛所軍職。查其額外加增之數。開具揭帖進呈　御覽。以俟集議汰省。若內之錦衣衛。冗濫尤甚。宜自今嚴禁援引陳乞之輩。庶官無浮蠹。而國用少舒。又洪武中定制。令武職子弟襲職至年二十。比試不中。署事食半俸。三年後再試不中者。降充軍。此于世襲之中。實遇遴選裁抑之法。今之襲職者。臨試悉納賂權貴。雖乳臭小兒。無不中格。使軍職益濫。而材力忠勇之士。無由自見。此舊規所當申明者。又　太宗平交阯斥土服遠。大功也。乃謀于夏原吉。所謂賞費于一時也僅陞首勳。餘班賚而巳。景泰間令浙江福建殺賊官軍。獲功五次至七次者。陞一級。天順間令南方殺賊二十五次。至三十九次。斬首三顆。擒賊首一二人。及死陣者陞一級其慎爵秩如此。邇來奏捷者。奏帶者。緝妖言者。捕獲窃盜者。紛然冐陞。不可勝計。此弊葢出于正德中。權姦用事。假爵賞以鬻私恩。今業已查革。猶望　陛下痛懲往弊。以杜將來。


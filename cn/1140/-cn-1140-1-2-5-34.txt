徐东田诗序

渊明自叙饮酒诗命故人书之以为欢笑渊明殆懒自诠次者而刘眘虚寄江滔求孟襄阳遗文曰相如有遗草一为问家人予读其诗辄流涕夫人不幸不得有为於世而仅以诗传又传之不得其人什九泯灭是可悲也然士处贫贱穷厄轗轲无聊虽雅善诗老病颓放不自收拾非得其故人深惜而裒集之亦往往不存吾乡东田徐先生善书法大或丈余小或豆许皆得古人笔意尤精六书能篆刻少时从其父太仆公游宦最久父最爱之一无所取惟好图籍书画其美田宅悉让诸兄弟结庐东田日诵读其中作书数纸或诗成多为人持去家益落出书画易米终不向兄弟挍生产士论高之而是时已老矣接对几杖肃然如见古人丁酉秋予在齐贻书馈问而东田已卒故人蔡大美高阮怀报书曰君念徐君而徐不待焚君书於其墓予尝收其遗诗简远恬淡有渊明风味请以君之赠刻之而其诸孤以序请呜呼予何能不流涕先生讳淑字善生居东郭外学者称东田先生


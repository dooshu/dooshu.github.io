释师范　偈颂七十六首

广大楼阁，门户不扃。

了事衲僧，未行先到。

且到后如何，眼不见为净。

释师范

释师范　偈颂七十六首

天上无弥勒，人间无释迦。

烧香礼拜谁，唵摩尼达哩吽{左口右发}吒。

释师范

释师范　偈颂七十六首

去年底，今年底，

辄莫明年更明年，年年只如是。

黄花烂烂醉重阳，落叶萧萧愁满地。

释师范

释师范　偈颂七十六首

初冬时节又相催，浩浩诸方炉鞴开。

独有径山文武火，不知煨杀几人来。

释师范

释师范　偈颂七十六首

五峰门下，三个五个。

衲被幪头。围炉打坐，

鼻笑瞿昙，平欺达磨。

又谁管你，张三李六。

诸方炉鞴正炎炎，何似径山文武火。

释师范

释师范　偈颂七十六首

赤手空拳下山去，满船和月载归来。

五峰可煞无惭愧，面面相看眼未开。

释师范

释师范　偈颂七十六首

同身共命，同气连枝。

阿难合掌，迦叶扬眉。

就中一句子，不许外人知。

释师范

释师范　偈颂七十六首

不寒不热，好个时节。

黄莺频织柳丝烟，子规犹哭松梢月。

释师范

释师范　偈颂七十六首

指天指地弄精魂，只为生来无脑门。

韶石一棒打不杀，至今恩爱俱成冤。

正当四月八，底事与谁论。

门外千峰万峰啼断猿。

释师范

释师范　偈颂七十六首

南北东西八百牛，时来群聚五峰头。

饥餐饱卧松风裹，昼不拘兮夜不收。

释师范

释师范　偈颂七十六首

万年石桥，三平石梁。

总没交涉，恰恰相当。

足陌见钱买卖，一毫不用商量。

释师范

释师范　偈颂七十六首

劫灰飞尽见灵踪，突兀凌霄对五峰。

意在目前谁共委，相同扶起旧家风。

释师范

释师范　偈颂七十六首

五月端午节，底事不须说。

百怪尽潜踪，群魔俱殄灭。

释师范

释师范　偈颂七十六首

去时万木含愁色，归日千峰展笑容。

此意此心知有自，一炉香爇散天风。

释师范

释师范　偈颂七十六首

七月八月，或凉或热。

景色凄清，蝉声呜咽。

观音菩萨将钱买胡饼，放下手却是馒头，

韶阳老人得一橛。

释师范

释师范　偈颂七十六首

逾月走红尘，生涯随处新。

逢人陪笑面，接物强精神。

侥幸遇明主，帡幪感重臣。

归来何以报，只此谢尧仁。

释师范

释师范　偈颂七十六首

三分光阴二早过，灵台一点不揩磨。

贪生逐日区区去，唤不回头争奈何。

释师范

释师范　偈颂七十六首

九日重阳节，东篱赏菊花。

歌欢公子事，淡薄野僧家。

释师范

释师范　偈颂七十六首

十五日以前，常在途中，

不离家舍。十五日以后，

常在家舍，不离途中。

正当十五日，跛跛挈挈，

百丑千拙。张都料，

李作头，凿窍底凿窍，

著楔底著楔。双径来来去去人，

长安夜夜家家月。

释师范

释师范　偈颂七十六首

六月火边坐，三冬水裹走。

怒中呈笑面，闹处伸毛手。

满载没底船，归来重抖擞。

抖擞个甚麽，苏州有，

常州有。

释师范

释师范　偈颂七十六首

倾盖相逢，已成多事，

侧鞭回首，早涉繁词。

释师范

释师范　偈颂七十六首

韶光去也谁能留，长江衮衮无暂休。

人生既老不复少，此心未了空悠悠。

释师范

释师范　偈颂七十六首

指天指地，徒张意气。

一棒打杀，更无巴鼻。

径山今日都卢放过，且要一时脑门著地。

释师范

释师范　偈颂七十六首

数百禅和数十州，褴襥破衲面掐搜。

诸方有道不肯学，甘共山僧拽木头。

释师范

释师范　偈颂七十六首

杨岐设忌，做尽鬼怪。

径山设忌，一无所解。

随分淡淡薄薄，点一杯茶，

烧一炷香，谩礼三拜。

若谓报德酬恩，兔子吃牛奶。

释师范

释师范　偈颂七十六首

时节不相饶，俄当七月朝。

未闻桐叶落，已觉稻香飘。

泣露蝉声咽，迎秋雁影遥。

有谁相共委，突兀对凌霄。

释师范

释师范　偈颂七十六首

一阳来复，万汇发生。

寒谷回春，冰河解冻。

释师范

释师范　偈颂七十六首

昔年当此日，生个老妖孽。

殃害大地人，有屈无处雪。

云门愤不甘，一棒要打杀。

打不杀，至今年年有个四月八。

释师范

释师范　偈颂七十六首

径山今日结夏，不分上中下座。

健则运瓦搬椽，因则横眠倒卧。

谁管你孔夫子李老君胡达磨，善贾者不停死货。

释师范

释师范　偈颂七十六首

蜻蜓许是好蜻蜓，飞来飞去不曾停。

捉来摘除两个翼，便是一枚大铁钉。

释师范

释师范　偈颂七十六首

这个老冻侬，猛利如虎狼。

威凛万壑风，眼摇百步光。

我昔编其须，脱命於毫芒。

至今数十载，毒恨不可忘。

此世后世永永不愿见，临风誓此一炉香。

释师范

释师范　偈颂七十六首

千峰万峰浓泼眼，十溪五溪深没腰。

只有山翁喜相接，声声惭愧与难消。

且道还有所得也，虾蟆口裹一粒椒。

释师范

释师范　偈颂七十六首

黄菊新开剪剪金，忻逢佳节兴难禁。

临高无语写幽思，拄杖为吾卿一吟。

释师范

释师范　偈颂七十六首

二由一有，一亦莫守。

文殊普贤，泥猪疥狗。

释师范

释师范　偈颂七十六首

天地之根，万物之主。

大千无以居其尊，劫石难以并其固。

释师范

释师范　偈颂七十六首

衲僧家，无本据。

动静去留，无非活路。

进一步，临机没回互。

退一步，声色如聋瞽。

释师范

释师范　偈颂七十六首

此功德海无边际，流出当人一念中。

一念真心充法界，当知福报亦无穷。

释师范

释师范　偈颂七十六首

恍恍惚惚，杳杳冥冥，

非精非物，非佛非心。

缺齿老胡得之而不识，飏在乎嵩山之阴。

诸人还识得麽，水上青青绿，

元来是浮萍。

释师范

释师范　偈颂七十六首

佛祖命脉，洞然明白。

黑漆屏风，松萝亮隔。

释师范

释师范　偈颂七十六首

孟冬薄寒，仲冬严寒。

寒则普天普地寒，结成冰片，

冻破泥团。达磨不会，

大难大难。

释师范

释师范　偈颂七十六首

雪山六年冻不死，一麻一麦饿不死。

无端更道悟明星，踧倒至今扶不起。

普贤蹙頾，文殊偷喜。

释师范

释师范　偈颂七十六首

才拟恁麽，便不恁麽。

成现生涯，陈年滞货。

雪峰辊出三个球，{上祝下土}著嵩山破灶堕。

释师范

释师范　偈颂七十六首

只个丛林粥饭僧，滥膺徽号愧无能。

临风将底祝君寿，遥指南山千万层。

释师范

释师范　偈颂七十六首

土宿颔下长髭须，净饭宫中生悉达。

西在此土绝知音，千古万古阿刺刺。

释师范

释师范　偈颂七十六首

昨日九月九，过了重阳节。

今日忆重阳，陞堂何可说。

拟欲问黄花，黄花虽有在东篱。

拟欲问白醪，白醪虽有非我知。

不如一时放下衲被幪头，从教门外飕飕，

雨飕飕，幽州江品，

采石渡头，三三两两钓渔舟。

释师范

释师范　偈颂七十六首

竿头丝线放还收，时有金鳞上直钩。

风月满船虽不恶，争如峰顶冷湫湫。

释师范

释师范　偈颂七十六首

雪峰发九重圣箭，谁敢当锋。

三圣跃透网金麟，应无杂食。

要明那畔事，须是这边人。

三家村裹，闹市丛中。

妙应无私，临机有准。

不是冤家不与邻。

释师范

释师范　偈颂七十六首

径山结夏，不论功过。

饭来展钵孟，困则伸脚卧。

纵有千人万人，只消一个半个。

岂不见流支要打胡达磨。

释师范

释师范　偈颂七十六首

雪峰辊球，睦州担版。

杨岐栗棘蓬，东山铁酸馅。

多处添，少处减，

留得翠岩眉毛盖眼。

释师范

释师范　偈颂七十六首

一年十二月，月月有月半。

何独喜中秋。一时争赏玩。

人人尽道十分圆，我道依前缺一半。

释师范

释师范　偈颂七十六首

径山无伎俩，住院多阻障。

饭在平江府，口在凌霄上。

河港既不通，千里空相望。

暂假维摩手，一钵共分饷。

释师范

释师范　偈颂七十六首

现成公案，何事不办。

百发百中，无边无畔。

捏不聚，拨不散。

万籁俱沉兮明月半窗，一色难分兮芦花两岸。

释师范

释师范　偈颂七十六首

达磨西来，添盐减酱。

后代儿孙，千般万样。

谁信碁盘石，元在凌霄上。

山僧恁麽道，已是龟毛长数丈。

释师范

释师范　偈颂七十六首

径山门下，无彼无我。

大家叠足挨肩，共向无烟宿火。

若是香匙火箸，不得动著。

不见道丹霞烧木佛，院主眉须堕。

释师范

释师范　偈颂七十六首

健时要坐禅，困时要打眠。

肚饥须吃饭，陆地要行船。

释师范

释师范　偈颂七十六首

户牖见通，墙壁生碍。

簸箕有唇，洞庭无盖。

释师范

释师范　偈颂七十六首

万籁沉沉，孤月团团。

叶零零兮山瘦，风萧萧兮夜寒，

不知谁共倚栏干。

释师范

释师范　偈颂七十六首

去年不在家，虚过重阳节。

今年既在家，须要强施设。

淡水煮冬瓜，真个滋味别。

不知滋味者，却似嚼生铁。

释师范

释师范　偈颂七十六首

重岩风露清，深院霜天晓。

一曲少林春，几人弹得妙。

自丁弹者希，亦复听者少。

以之赠伯牙，伯牙不肯要。

以之献子期，子期拍手笑。

休休，不如留取自弹一曲，

何似大石调。

释师范

释师范　偈颂七十六首

径山不敢相谩，开口便见心肝。

今朝十月十五，下元解厄水官。

释师范

释师范　偈颂七十六首

天清地宁，庆袭一人。

九州四海，咸被尧仁。

熙熙然涵泳化育，犹千花万卉之逢春。

释师范

释师范　偈颂七十六首

五峰门下，百种全无。

僧床迫窄，堂供萧疏。

脚下踏著底，破砖头碎瓦砾。

面前撞见底

王獦獠李麻胡。

恁麽薄福住山，真个辜负老胡。

释师范

释师范　偈颂七十六首

御寒古有家风在，三个柴头品字煨。

今日无柴又无炭，从教各自拨寒灰。

释师范

释师范　偈颂七十六首

一见便见，不再见。

张颠草书，李广神箭。

释师范

释师范　偈颂七十六首

旧年佛法，说到腊月极尽头。

新年佛法，又从正月还起头。

若论头与极头，都卢只在拄杖头。

释师范

释师范　偈颂七十六首

一二三四五，各各面相睹。

甜瓜彻蕂甜，苦瓠连根苦。

释师范

释师范　偈颂七十六首

晓来瑞气郁葱葱，流出恩波自九重。

地厚天高何以报，饱看南岳祝融峰。

释师范

释师范　偈颂七十六首

龙蛇混杂，凡圣交参。

儱儱侗侗，颟颟顸顸。

释师范

释师范　偈颂七十六首

烧香草舍蚊烟，礼拜不儿匍匐。

杨岐顶上握拳，何似镇州萝卜。

噫，有年无德。

释师范

释师范　偈颂七十六首

一夏已满，无事不办，

遂府钵孟，邛州磁碗。

释师范

释师范　偈颂七十六首

指月与话月，檐雪共填井。

玩月与捧月，未免弄光影。

月聻仿佛似盐官扇子，元来始是云门胡饼。

释师范

释师范　偈颂七十六首

世人住处我不住，世人行处我不行。

天下丛林今日开炉，诸方老冻侬声鼓集众。

释师范

释师范　偈颂七十六首

唤起凌霄峰顶龙，纵横变化妙难穷。

一声霹雳擎头角，三日为霖四海通。

释师范

释师范　偈颂七十六首

扰扰匆匆，晨鸡暮钟。

瑞岩不会，唤主人翁。

释师范

释师范　偈颂七十六首

云收雾敛，地辟天开。

处处弥勒，门门善财。

安得真男子，同上黄金台。

释师范

释师范　偈颂七十六首

二月复二月，韶光尚可留，

雪消深涧低，花发旧枝头。

万木寒威解，千峰翠色浮。

有谁知此意，相共倚危楼。

释师范


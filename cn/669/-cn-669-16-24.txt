24　致堂言楊墨之學所出　朱文公言莊周之學所出


致堂曰：「楊朱與老聃同時，墨翟又在前，宗師大禹，而晏嬰學之。以爲楊、墨出於師商，考之不詳甚矣。」朱文公曰：「莊周之學出於老子，韓子始謂子夏之後有田子方，子方之後流而爲莊周。此退之送王秀才序文。以其書之稱子方者考之，則子方之學子夏、周之學子方者，皆不可見。」愚謂觀此二説，則異端之學，非孔門弟子傳流之差也。

【閻按】史記儒林傳序：「如田子方、段干木、吴起、禽滑釐之屬，皆受業於子夏之倫。」故曰子夏之學有田子方。子方侍坐魏文侯，自稱其師曰東郭順子，爲真人，爲天人，正莊周所宗尚者，安得謂非其傳流？昌黎語皆有本。

【元圻案】列子黄帝第二〔一〕：「楊朱南之沛，老聃西遊于秦，邀於郊，至梁而遇老子。」殷敬順釋文曰：「楊朱，或云字子居，戰國時人，後於墨子。」陸德明云：「楊戎字子居，恐子居非楊朱也。」〇史記孟子荀卿列傳：「墨翟，宋之大夫，善守禦，爲節用。或曰並孔子時，或曰在其後。」愚按墨子親士篇及越王句踐、吴起，則史記在孔子後之説近是。又淮南子：「墨子學儒者之業，受孔子之術，以爲其禮煩擾而不説，厚葬靡財而貧民，服傷生而害事，故背周道而用夏政。」亦「在後」之一證。〇史記老莊傳：「莊子者，蒙人也，名周。其學無所不窺，然其要本歸於老子之言。」〇案吕氏春秋當染篇又謂：「田子方學於子貢，段干木學於子夏，吴起學於曾子。」〇韓子衍其空文，朱子徵其實事，故立論不同。

〔一〕「黄帝第二」，原標爲「楊朱第七」，據中華本列子集釋卷二黄帝篇改。






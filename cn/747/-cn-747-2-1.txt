○令裴寂等升殿奏事侍立诏

贵爵尚齿，列代通规，进秩优贤，有国彝训。尚书左仆射魏国公寂、太子少保新昌县公纲、左武候大将军陈国公抗、太常卿沛国公元璹、纳言汉东郡公叔达、内史令宋国公瑀、兵部尚书蒋国公通、户部尚书荥阳郡公善果、右武候大将军罗侯、御史大夫滑国公无逸等：或历任前代，职位隆显；或耆年夙望，德迈老成，翊戴经纶，功绩茂重；或险夷契阔，情兼惟旧；并职司近侍，任兼心膂。恩礼所加，义从隆渥，特宜襃异，俾越常伦。寂已下奏事及侍立令升殿。


◇定服色诏（黄初元年）

孔子称「行夏之时，乘殷之辂，服周之冕，乐则《韶舞》」，此圣人集群代之美事，为后王制法也。《传》曰：「夏数为得天。」朕承唐虞之美，至于正朔，当依虞夏故事；若殊徽号，异器械，制礼乐，易服色，用牲币，自当随土德之数：每四时之季月，服黄十八日，腊以丑，牲用白，其饰节旄自当赤，但节幡黄耳；其余郊祀天地，朝会四时之服，宜如汉制。宗庙所服，一如《周礼》。（《宋书·礼志一》）


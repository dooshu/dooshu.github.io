○遣书通好昙摩流支



佛教之兴，九行上国，自分流已来，四百余年。至于沙门律戒，所阙尤多。顷有西域道士弗若多罗，是宾人，其讽十诵梵本。有罗什法师，通才博见，为之传译，十诵之中，文始过半。多罗早丧，中途而寝，不得究竟大业，慨恨良深。传闻仁者斋此经自随，甚欣所遇，冥运之来，岂人事而已邪？想弘道为物，感时而动，叩之有人，必情无所吝。若能为律学之徒，毕此经本，开示梵行，洗其耳目，使始涉之流，不失无上之津，澡怀胜业者，日月弥朗，此则惠深德厚，人神同感矣。幸愿垂怀，不乖往意，一二悉诸道人所具。（《高僧传》二。）




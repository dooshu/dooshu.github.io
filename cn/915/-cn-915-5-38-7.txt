◇奏请魏王受禅

汉自安帝已来，政去公室，国统数绝，至于今者，唯有名号，尺土一民皆非汉有，期运久已尽，历数久已终，非适今日也。是以桓、灵之间，诸明图纬者皆言「汉行气尽，黄家当兴」。殿下应期，十分天下而有其九，以服事汉，群生注望，遐迩怨叹。是故孙权在远称臣，此天人之应，异气齐声。臣愚以为虞夏不以谦辞，殷周不吝诛放，畏天知命，无所与让也。（《魏志·武帝纪》注引《魏略》，侍中陈群、尚书桓阶奏。）


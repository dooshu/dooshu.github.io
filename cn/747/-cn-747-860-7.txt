○对去师之妻判

甲受业於乙，乃去乙之妻。同门以为失弟子之礼，郡欲科罪甲，行古之道也。所由不能定。

学以居士，人斯守业。曾射御之必习，在师资而有敬。甲性匪生知，才殊特达。将祈代耕之禄，式执抠衣之训。既而请益不倦，宁止於五经。广业惟勤，实包乎六艺。庶将贻厥小学，冀亦臻夫大成。判孔氏之四科，登周官之一命。且犹父之礼，义固非经。从夫而尊，敬亦宜广。厥妻虽忘於母训，惟乙且豫於人师。纵邻树以致嫌，匪门生之或谴。何乃窥其家室，专务去彼。遂使老莱之妇，坐失齐眉之欢。买臣之妻，终成反目之恨。况人实有偶，甲则无良。讦以为直，尝闻君子之恶。犯而不隐，乃昧事师之迹。失礼之告，诚为有孚。行古之道，未知其可。

许逊

逊，周显德二年官秘书少监，贬蔡州别驾。清泰二年为右拾遗。


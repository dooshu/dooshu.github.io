仲并　官满趋朝留滞吴门即事书怀十首

十载钱塘云汉间，江声梦裹听潺湲。

他山纵染千寻碧，不似西湖一带山。

仲并

仲并　官满趋朝留滞吴门即事书怀十首

水边梅柳倍精神，总趁晴天作好春。

多谢东君惜花意，不教风雨废芳辰。

仲并

仲并　官满趋朝留滞吴门即事书怀十首

小楼巀巐乱山横，独倚朱栏度晚晴。

忽听如簧语音好，祗缘高处最宜莺。

仲并

仲并　官满趋朝留滞吴门即事书怀十首

枉费花工着意催，漫山桃李总非材。

要令千古芬香在，能作和羹自有梅。

仲并

仲并　官满趋朝留滞吴门即事书怀十首

花径风来百样香，卷帘春水绿池塘。

如今万事销磨尽，四卷楞伽味最长。

仲并

仲并　官满趋朝留滞吴门即事书怀十首

春服何当咏舞雩，凤池今是鲁真儒。

向令未解边城戍，能对东风一笑无。

仲并

仲并　官满趋朝留滞吴门即事书怀十首

锦带吴钩轻薄儿，三三五五竞花时。

太平乐事从谁得，费尽经纶尔不知。

仲并

仲并　官满趋朝留滞吴门即事书怀十首

门外烟花看不厌，东风故为客开帘。

如今乐极思畴昔，长是春深未解严。

仲并

仲并　官满趋朝留滞吴门即事书怀十首

燕羽差池何处归，衔恩春傍主人飞。

定须借与一巢稳，十载飘零事事非。

仲并

仲并　官满趋朝留滞吴门即事书怀十首

裁翦群英荷化工，閒中无计答春风。

自锄花径平如掌，要便荆榛一扫空。

仲并


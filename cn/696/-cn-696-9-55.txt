善哉行


其一

登彼修陵，有楠有檀。
言藉丰草，思来无端（一解）。
杳杳者夜，累累者丘。
眷彼常道，能无怀忧（二解）。
兽求其群，鸟鸣其私。
各怀所欢，我将告谁（三解）。
壮士茫茫，心烦意驰。
伊谁云憎，日月无期（四解）。
湛湛江水，或浅或深。
君子任时，或阳或阴（五解）。
夕饮醇酒，朝抚鸣琴。
古人不知，忧劳至今（六解）。




其二


春日载阳，开我曲房。
㜻彼静女，意度低昂。
审情中节，承旨精详。
吐音哀丽，激发中肠。
善媚妙思，可乐可伤。
为欢不极，令人难忘。
汤汤云汉，惜无轻舟。
龙翔鹄举，自古为愁。
眷言予美，永以绸缪。
昔有伊人，胡为山丘。





○京畿類序 【 京畿】

宋史云燕山之地。易州西北。乃金坡關昌平之西。乃居庸關順州之北。乃古北關景州之北。乃松亭關平州之東。乃榆關。榆關之東。乃金人來路。凡此數關。天限番漢得之則燕境可保。然關內之地平灤營二州。自後唐為契丹阿保機所陷。以營灤隸平為平州路宋人得燕而不守以山後諸州不全入中國故也得燕而不得平州關內之地番漢雜處而燕為難保矣今紫荊關即宋金坡關。山海關即宋榆關。古北居庸俱仍舊。而松亭關未攷。自永樂初遷都于燕。是為北京。不惟全有關內之地而東盡醫無閭之境。北出上谷。西北至雲中。皆為中國巨鎮聚兵戍守。又歲漕東南粟數百萬石於京師燕京形勝實足雄于歷代食足兵強自昔以來未有盛於今日者也然正統巳巳、胡騎忽薄都城、正德辛未、羣盜縱橫近郊、自後、　車駕廵幸南北、兵革繁興、供輸勞費、人情洶洶不安其為京畿防邊禦盜之術。豈不尤難矣乎。為陳膚見以裨時政事、

為修舉近郊武備事

為議處土賊以靖畿甸事

△為修舉近郊武備事 【 近郊武備】

臣等議得京師東西關隘、原巳設有總兵參將守備等官、又有都御史臧鳳李瓚專一整飭、近又遣都督傳凱張椿、都指揮李琮分路防守、頗為有備但郊畿近地、雖係臧鳳李瓚兼領廵撫、見今各官專在沿邊關口。往來廵歷。顧理不周。今年七月十三日虜賊七萬餘騎離宣府城不遠劄營、縱賊四散、搶殺白羊口并西山齋堂等處去京不及一日之程俱報聲息可見黠虜有輕視邊鎮之意。近聞虜營尚在近邊住牧。未見遠退。秋高馬肥。大舉深入。難保必無。近郊武備急宜修舉。合無本部會官推舉在京堂上素有才望著實幹事官。請　簡命二員。一員前去保定真定順德大名廣平五府。一員就在順天并去永平河間二府。原設官以捍禦其外新添官以守備其內專一整飭兵備。嚴督所在分守守備兵備府衛等官。除臧鳳李瓚所管在關人馬防守民壯。并保定參將盧英所領官軍及盧鏜等見選達官軍。分疏最善不然反有牽制之患仍聽臧鳳等管束調用不必干預外。其各衛所官軍舍餘。并各府州縣原有民兵。及平素應充快手等項。驍勇人役悉聽選委謀勇官員。用心揀選。如法操練。地方有司任事較易若府衛州縣掌印官內有才堪兼領武事者就令不妨原職兼管選練事尤易舉其官軍舍餘、并民兵已經精選造定文冊、仍令各在原衛所府州縣操守。遇警刻期調集、方為省便若通州一帶各馬房地方。密邇古北口等處邊關。真定邊山州縣。密邇龍泉關等處邊關。應該相視要害屯聚官軍民兵、以防不測。就便從長計議調集防守。中間置買什物、供給口粮等項、本部所擬、該載不盡、一應事宜、悉聽本官便宜施行。應具奏者仍須奏請定奪。前項軍餘民兵。雖為專一防禦虜寇。若遇地方盜賊竊發。乘機作亂。就便緝捕撫安干碍城池。亦聽督修完固。凡有合行事宜。務須慎重詳審既在武備。著實修舉又須處置得宜民無擾害斯稱委任如或鹵莽從事。致有乖方。顧此失彼。逼民迯移。咎有所歸。事寧具奏回京、正德十一年七月二十二日具題　得旨俱依議行

△為議處土賊以靖畿甸事 【 畿甸土賊】

看得廵撫順天等府都御史張潤、奏　廵歷地方、見得渾河以東。往復六百餘里。中間村鎮。盜賊蟠據殊為巢穴番漢軍民雜居控制頗為不易葢由漢達雜處軍屯鱗列所以盜賊易起難安。欲於前項地方適中去處。建立衙門。摘撥通州涿州精兵。分番按伏。所屬廵檢司。量行那移。選委文臣一人、居中節制一節、查得本部原擬行廵撫官督捕盜賊、別有長策。火速具奏。今都御史張潤議奏前因緣在京七十餘衛屯田。俱坐落武清東安等處地方。雖有縣官在彼其屯田軍餘不屬管轄以此難於禁制。今要於適中去處。建設衙門。調撥通州涿州等衛官軍前去按伏。選委文臣一人常川管理。誠為有見。但調撥別衛官軍去彼。誠恐勞擾人情不順。及添設文臣、有礙官制、俱擅難議擬、查得前項本部原委燕山左衛指揮僉事王瑾在屯廵捕、事有成效、人心歸服、巳經奏奉　欽依見管廵捕、但該用應捕人役未經處置。即用屯田官役稽察庶屯務可興人情亦順及稽察屯堡強盜方法。亦未定立。又因王瑾與各衛管屯指揮、職分相等、難於行事、以此不能展布、合無本部移咨都御史張潤、行令原委捕盜通判駱用卿、親詣渾河以東地方、會同廵捕指揮王瑾從長勘議、就於相應屯堡。設立公舘一所。在彼住劄。仍查勘各衛屯大小。并坐落遠近又可藉以立軍額各編立火甲互相管束就於各屯軍餘內點選精壯餘丁充為應捕合用馬匹器械。或聽其自行備辦。或別為處置。俱從宜議、處具呈廵撫都御史張潤。查照定奪、務在人情順便事體停當、方准施行、其指揮王瑾、許令以都指揮體統行事、各衛管屯官旗人等、俱聽管束、候　命下之日、本部備將捕盜責任劄付本官遵依行事、


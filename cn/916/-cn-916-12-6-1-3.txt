【於太常寺听陈国蔡子元所校正声乐诗】

维阳成（万花谷作盛。）礼乐。治定昔君临。充（《初学记》字缺。按宋本作虞。）庭观树羽。之（文苑作上。注云。一作上。《诗纪》云。一作上。）帝仰□（万花谷作从。）金。既因钟石变。将随河海沈。湛露废还序。承（文苑云。一作乘。）风绝复寻。衮章无旧迹。韶夏有馀音。泽竭英茎散。人遗忧思深。悲来未减瑟。泪下正闻琴。讵似（《初学记》作以。万花谷同。）文侯睡。聊同微子吟。钟奏殊南北。商声异古今。独有延州（文苑作陵。）听。应知亡国音。（○《初学记》十五。文苑英华二百十二作於太常寺听陈国蔡子元所教正声乐。万花谷後三十二作诗善心诗。《诗纪》百二十三。）


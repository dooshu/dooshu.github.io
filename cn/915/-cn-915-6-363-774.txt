○思益经序



此经天竺正音名毗陀沙真谛，是他方梵天殊特妙意菩萨之号也。详听什公传译其名，翻覆展转，意似未尽，良由未备秦言，名实之变故也。察其语意，会其名旨，当是持意，非思益也。直以未喻持义，遂用益耳。其言益者，超绝殊异，妙拔之称也。思者进业高胜，自强不息之名也。旧名持心，最得其实。又其义旨旧名等御诸法，梵天坦其津涂，世尊照其所明，普华奖其非心，文殊泯以无生，落落焉真可谓法轮再转于阎浮，法鼓重声于宇内，甘露流津于季末，灵液沾润于遐裔者矣。而恭明前译，颇丽其辞，仍迷其旨，是使宏标乖于谬文，至味淡于华艳，虽复研寻弥稔，而幽旨莫启。幸遇鸠摩罗什法师于关右，既得更译梵音，正文言于竹帛，又蒙披释玄旨，晓大归于句下。于时谘悟之僧，二千余人，大斋法集之众，欣豫难遭之庆，近是讲肄之来，未有其比。于时余与道恒，谬当传写之任，辄复疏其言，记其事，以诒后来之贤，岂期必胜其辞，必尽其意邪？庶以所录之言，粗可仿佛其心耳。不同时事之贤，傥欲全见其高座所说之旨，故具载于文，不自加其意也。（《释藏迹》八。）




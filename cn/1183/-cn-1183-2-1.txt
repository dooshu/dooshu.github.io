◇妇人弓足

妇人缠足，不知始自何时。或云始于齐东昏，则以步步生莲一语也。然余向年观唐文皇长孙后绣履图，则与男子无异。友人陈眉公姚叔祥俱有说为证明。又见则天后画像，其芳趺亦不下长孙，可见唐初大抵皆然。惟大历中夏侯审咏被中睡鞋云：云里蟾钩落凤窝，玉郎沉醉也摩挲。盖弓足始见此。至杜牧诗云：钿尺才量减四分，纤纤玉笋裹轻云。又韩屋诗云：六寸肤圆光致致。唐尺只抵今制七寸，则六寸当为今四寸，亦弓足之寻常者矣。因思此法当始于唐之中叶。今又传南唐后主为宫姬娘作新月样，以为始于此时，似亦未必然也。向闻禁掖中，凡被选之女，一登籍入内即解去足纨，别作宫样。盖取便御前奔趋无频蹶之患，全与民间初制不侔。予向寓京师，隆冬遇扫雪军士从内出，拾得宫婢敝履相视，始信其说不诬。近日刻《杂事秘辛》纪后汉选阅梁冀妹事，因中有约束如禁中一语，遂以为始于东汉，不知此书本杨用修伪撰，托名王忠文得之土酋家者。杨不过一时游戏，后人信书太真，遂为所惑云。


答两广总督熊近湖


前承关去，妄有所陈。管窥之见，聊以助公一筹耳。兹辱翰示，欲以贵恙引去，大失鄙望。炎荒劻勷，使公独劳，仆辈亦何尝不以为念！但善作贵于善成，克终乃为有始。万一代公者不得其人，致隳前功，则公之盛美，毋乃亦有缺乎？

大疏，部已案候。愿勉思国家大计，慎医药，厚自持，以副群望，幸甚。






○论潮候渐差

渔翁问曰：“潮来或午或未，渐差何也？”答曰：“昼夜系日，翕辟随月。月临子午则地辟，故潮之来，月皆临子临午（夜潮月临子，昼潮月临午）。天体西转，日月东行。日迟而月速，每二十九日过半而月及日。日月同会，谓之月朔。故月朔之夜潮，日月俱临於子，昼潮日月俱临於午。自此之後，月速渐东，至午渐迟。故潮亦渐迟也（天体西转、日月东行，月速而日迟，从月朔之後，月去日渐远，初二初三日，至未而月方至午，故潮来在午後未时也。所谓昼夜系日翕辟随月者也）。又夜於海下而论，则天体东转，日月西行，月速渐西，至子渐迟，故潮来亦渐迟（月朔夜半潮来者，日月俱在子，至初二初三，月去日渐远，日已至丑而月方至子，故潮来在子後丑时也），是以昼潮入夜（一日午时，二日午後，三日未时，四日未後，五日申时，六日申后，七日酉时，八日酉後，此谓昼潮入夜也）。”问曰：“何谓月临子午，夜潮入昼（一日子时，二日子後，三日丑时，四日丑後，五日寅时，六日寅後，七日卯时，八日卯後，所谓夜潮入昼也），则地辟乎？”答曰：“《礼运》云（《礼记》篇名）：‘地秉阴窍於山川，播五行於四时（郑元云：窍，孔也。言地持阴气，出内於山川以舒五行於四时也），和而後月生也（言此气和乃月生也）。是以三五而盈，三五而阙。则是月为地类也。《易》说阳气生於子，阴气生於午（《易》说者《周易》之义也），故月临子午则地气生，地气生则辟而出也。“问曰：”说卦云（《周易》下系也）：‘离为日，坎为月。’则是月为水类。而《礼运》月为地类，与说卦不同，何也？”答曰：“地、水皆属於阴，俱主於月。故礼运说卦，互而言之，以相显也。且日为群阳之精，非独专於火也。月为群阴之精，非独专於水也。何以言之？按五行，天一生水於北，地二生火於南。是故火为雌，水为雄也。若以日专主火，月专主水，则亦日雌而月雄也。今按《礼》说云（《礼记》之义）：‘日为君象，月为臣象。’观其所象，正与水火相违。故知日非专火，月非专水也。《易》曰：‘乾，天也。’有君父之道焉（《周易》说卦云：“乾为天，为君，为父。”）。坤，地也，有妻臣之道焉（坤文云，地道也，妻道也，臣道也）。然则日象与乾同（日为君象），月象与坤同（月为臣象），故曰三五而盈，三五而阙。三五者，水一火二木三金四土五（此五行生数也），合其数为十五。满十五而盈（月望也），尽十五而阙（月晦也）。既与坤道同象，总五行之气，非地类而何（地亦总五行也）？与说卦参而求之，足表群阴之义。”问曰：“阳燧开而火出（阳燧者，五月丙午日午时，铸铜锡为之，其形如镜，举之照日以艾，得其火也），阴鉴举而水流（阴鉴者，用十一月壬子日子时铸铜锡为之，其形如蚌壳，举之照月，以物取之，得水者也）。则似月专於水矣。何以释之？”答曰：“所言不专於水，岂谓全无水也？但其兼主诸阴，水亦在其中矣。举阴鉴而得水，与掘地而得泉，何以异也？”问曰：“五行云：阳数奇，阴数偶。水一土五奇数，子云皆属於阴，何也？”答曰：“水成数六，土成数十，然则水之与土，属阳而终属於阴，阴极则阳阳极则阴之义。”


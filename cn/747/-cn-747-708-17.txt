○张禹论

夫社稷之计，安危之机，人君不能独断者，必资於所敬之臣。然臣有忠邪，时有险易，交有浅深，义有厚薄。范雎山东之匹夫也，入虎狼之秦，履不测之险，可谓交疏义薄矣，而能尊昭王，去穰侯，开秦霸业之基，以安固後嗣，可谓忠於昭王矣。夫能独断者英主也，古人言“谋之欲多而断之在独”，盖为此矣。天有震雷之怒，龙有逆鳞之恨，所以人君在於能断耳。然亲戚之际，恩义之重，断之於己不可也。张敞所谓“明诏以恩不听，群臣以义固争而後许”，而令明诏自亲其文，非策之得也。汉文帝诛薄昭，断明矣，於义则未安也。周宣饯申伯，有《孔硕》之诗，秦康送文公，兴“如存”之感，况太後尚存，唯一弟薄昭，而断之不疑，非所以慰母氏之心也。汉成帝车驾至张禹第，辟左右，亲问禹以天变。禹以年老子弱，与曲阳有隙，乃言：“新学小生，乱道误人，宜无信用。”帝雅信爱禹，由此不疑王氏。致汉室之亡，成王莽之篡，皆因禹而发，可谓汉之贼也，国之妖也。虽蛇斗於郑，退於宋，妖不甚於禹矣。朱云欲以上方斩马剑断佞臣头，斯言当矣。後代有类於此者，其臣可以范雎为师表，张禹为鉴戒。


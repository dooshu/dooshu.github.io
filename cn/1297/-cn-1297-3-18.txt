知奸第十八

敌使来，目数动，色数异而言肆者，刺客也。敌未困而请和者，谋也。敌卑辞厚币者，骄我也。使虽频来，为寇不止者，侮我也。厚货啖我左右者，欲构我密谋也。使来言语辨利，欲两国休解者，将掩我不备也。使言崛强者，欺我也。敌使有此七者，宜细详之，将为挟之（谓谒见之时，以操兵者挟辅而见）。谋者反其谋（谓伪许之却，掩其不备也），骄者反其骄（拒其辞币使敌人信我为骄也），侮者凌之（举兵其无礼），构者示之（佯不知，而反示之以虚事也），将掩不备复之（佯听其说，反掩其不备也），欺者诛之（诛无礼以威敌）。留使者不可久，久则知我微，不若杀之。是以知奸之道，兵之本也，不可不审。


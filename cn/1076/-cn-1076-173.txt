卷一百七十三

<史部,诏令奏议类,奏议之属,历代名臣奏议>

钦定四库全书

历代名臣奏议卷一百七十三

明　杨士奇等　撰

去邪

鲁文公十八年莒纪公生太子仆又生季佗爱季佗而黜仆且多行无礼於国仆因国人以弑纪公以其宝玉来奔纳诸宣公公命与之邑曰今日必授季文子使司寇出诸竟曰今日必达公问其故季文子使太史克对曰先大夫臧文仲教行父事君之礼行父奉以周旋弗敢失队曰见有礼於其君者事之如孝子之养父母也见无礼於其君者诛之如鹰鸇之逐鸟雀也先君周公制周礼曰则以观德悳以处事事以度功功以食民作誓命曰毁则为贼掩贼为藏窃贿为盗盗器为奸主藏为名赖奸之用为大凶悳有常无赦在九刑不忘行父还观莒仆莫可则也孝敬忠信为吉德盗贼藏奸为凶德夫莒仆则其孝敬则弑君父矣则其忠信则窃宝玉矣其人则盗贼也其器则奸兆也保而利之则主藏也以训则昏民无则焉不度於善而皆在於凶德是以去之昔高阳氏有才子八人苍舒隤敳檮?大临尨降庭坚仲容叔达齐圣广渊明允笃诚天下之民谓之八恺高辛氏有才子八人伯奋仲堪叔献季仲伯虎仲熊叔豹季狸忠肃恭懿宣慈惠和天下之民谓之八元此十六族也世济其美不陨其名以至於尧尧不能举舜臣尧举八恺使主后土以揆百事莫不时序地平天成举八元使布五教於四方父义母慈兄友弟共子孝内平外成昔帝鸿氏有不才子掩义隐贼好行凶德丑类恶物顽嚚不友是与比周天下之民谓之浑敦少皥氏有不才子毁信废忠崇饰恶言靖僭庸回服谗蒐慝以诬盛德天下之民谓之穷奇颛顼氏有不才子不可教训不知话言告之则顽舍之则嚚傲狠明德以乱天常天下之民谓之檮杌此三族也世济其凶增其恶名以至于尧尧不能去缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧宾于四门流四凶族浑敦穷奇檮杌饕餮投诸四裔以御魑魅是以尧崩而天下如一同心戴舜以为天子以其举十六相去四凶也故虞书数舜之功曰慎徽五典五典克从无违教也曰纳于百揆百揆时叙无废事也曰宾于四门四门穆穆无凶人也舜有大功二十而为天子今行父虽未获一吉人去一凶矣於舜之功二十之一也庶几免於戾乎

定公九年阳虎归宝玉大弓公伐阳虎阳虎使焚莱门师惊犯之而出奔齐请师以伐鲁曰三加必取之齐侯将许之鲍文子谏曰臣尝为隶於施氏矣鲁未可取也上下犹和衆庶犹睦能事大国而无天菑若之何取之阳虎?勤齐师也齐师罢大臣必多死亡已於是乎奋其诈谋夫阳虎有宠於季氏而将杀季孙以不利鲁国而求容焉亲富不亲仁君焉用之君富於季氏而大於鲁国兹阳虎所欲倾覆也鲁免其疾而君又收之无乃害乎齐侯执阳虎将东之适赵氏仲尼曰赵氏其世有乱乎

秦昭襄王以范睢为客卿睢日益亲用事因说秦王曰臣居山东时闻齐之有孟尝君不闻有王闻秦有太后穰侯不闻有王夫擅国之谓王能利害之谓王制生杀之谓王今太后擅行不顾穰侯出使不报华阳泾阳击断无讳高陵进退不请四贵备而国不危者未之有也为此四贵者下乃所谓无王也穰侯使者操王之重决制於诸侯剖符於天下征敌伐国莫敢不聼战胜攻取则利归於相战败则怨结於百姓而祸归於社稷臣又闻之木实繁者披其枝披其枝者伤其心大其都者危其国尊其臣者卑其主淖齿管齐而弑湣王李兑管赵而囚主父今臣观四贵之用事此亦齿兑之类也且三代之所以亡国者君专授政於臣纵酒弋猎其所授者妒贤嫉能御下蔽上以成其私不为主计而主不觉悟故失其国今自有秩以上至诸大吏下及王左右无非相国之人者臣见王独立於朝窃恐万世之後有秦国者非王子孙也王以为然於是废太后逐穰侯魏冉华阳君芊戎高陵君市泾阳君悝於关外以雎为丞相封应侯

秦二世时丞相李斯上书言赵高之短曰臣闻之臣疑其君无不危国妾疑其夫无不危家今有大臣於陛下擅利擅害与陛下无异此甚不便昔者司城子罕相宋身行刑罚以威行之朞年遂劫其君田常为简公臣爵列无敌於国私家之富与公家均布惠施悳下得百姓上得羣臣隂取齐国杀宰予於庭即弑简公於朝遂有齐国此天下所明知也今高有邪佚之志危反之行如子罕相宋也私家之富若田氏之於齐也兼行田常子罕之逆道而劫陛下之威信其志若韩玘为韩安相也陛下不图臣恐其为变也

汉武帝时田千秋上言曰方士言神仙者甚衆而无显功请皆罢斥遣之上曰大鸿胪言是也於是悉罢诸方士候神人者是後上每对羣臣自叹曏时愚惑为方士所欺天下岂有仙人尽妖妄耳节食服药差可少病而已

元帝时京房以孝亷为郎是时中书令石显颛权房尝宴见【以闲宴时入见天子】问上曰幽厉之君何以危所任者何人也上曰君不明而所任者巧佞房曰知其巧佞而用之耶将以为贤也上曰贤之房曰然则今何以知其不贤也上曰以其时乱而君危知之房曰若是任贤必治任不肖必乱必然之道也幽厉何不觉悟而更求贤曷为卒任不肖以至於是上曰临乱之君各贤其臣令皆觉寤天下安得危亡之君房曰齐桓公秦二世亦尝闻此君而非?之然则任竖刁赵高政治日乱盗贼满山何不以幽厉卜之而觉悟乎上曰唯有道者能以往知来耳房因免冠顿首曰春秋纪二百四十二年灾异以视万世之君【视读曰示】今陛下即位以来日月失明星辰逆行山崩泉涌地震石陨夏霜冬雷春凋秋荣陨霜不杀水旱螟虫民人饥疫盗贼不禁刑人满市春秋所记灾异甚备陛下视今为治邪乱邪上曰亦极乱耳尚何道房曰今所任用者谁与上曰然幸其瘉【瘉与愈同愈犹胜也】於彼又以为不在此人也房曰夫前世之君亦皆然矣臣恐後之视今犹今之视前也上良久乃曰今为乱者谁哉房曰明主宜自知之上曰不知也如知之何故用之房曰上最所信任与图事帷幄之中进退天下之士者是矣房指谓石显上亦知之谓房曰已谕

诸葛丰上书谢曰臣丰驽怯文不足以劝善武不足以执邪陛下不量臣能否拜为司隶校尉未有以自效复秩臣为光禄大夫官尊责重非臣所当处也又迫年岁衰暮常恐卒填沟渠无以报厚德使论议士讥臣无补长获素餐之名故常愿捐一旦之命不待时而断奸臣之首县於都市编书其罪使四方明知为恶之罚然後却就斧钺之诛诚臣所甘心也夫以布衣之士尚犹有刎颈之交今以四海之大曾无伏节死义之臣率尽苟合取容阿党相为念私门之利忘国家之政邪秽浊溷之气上感于天是以灾变数见百姓困乏此臣下不忠之效也臣诚耻之亡已凡人情莫不欲安存而恶危亡然忠臣直士不避患害者诚为君也今陛下天覆地载物无不容使尚书令尧赐臣丰书曰夫司隶者刺举不法善善恶恶所得颛之也勉处中和顺经术意恩深德厚臣丰顿首幸甚臣窃不胜愤懑愿赐清宴唯陛下裁幸

成帝建始元年丞相御史奏石显旧恶免官徙归故郡五鹿充宗左迁玄莬太守司隶校尉王尊劾奏丞相衡御史大夫谭知显等颛权擅埶大作威福为海内患害不以时白奏行罚而阿谀曲从附下罔上怀邪迷国无大臣辅政之义皆不道在赦令前赦後衡谭举奏显不自陈不忠之罪而反扬着先帝任用倾覆之徒妄言百官畏之甚於主上卑君尊臣非所宜称失大臣体於是衡慙惧免冠谢罪上丞相侯印绶

成帝时定陵侯淳于长有罪遣就国长以金钱与红阳侯王立为长求留丞相翟方进劾立怀邪乱政请下狱上曰红阳侯朕之舅不忍致法遣就国於是方进复奏立党友曰立素行积为不善衆人所共知邪臣自结附托为党庶几立与政事欲获其利今立斥逐就国所交结尤着者不宜?大臣为郡守案後将军朱博钜鹿太守孙闳故光禄大夫陈咸与立交通厚善相与为腹心有背公死党之信欲相攀援死而後已皆内有不仁之性而外有隽材过絶於人伦勇猛果敢处事不疑所居皆尚残贼酷虐苛刻惨毒以立威而亡纎介爱利之风天下所共知愚者犹惑孔子曰人而不仁如礼何人而不仁如乐何言不仁之人亡所施用不仁而多材国之患也此三人皆内怀奸猾国之所患而深相与结信於贵戚奸臣此国家大忧大臣所宜没身而争也昔季孙行父有言曰见有善於君者爱之若孝子之养父母也见不善者诛之若鹰鸇之逐鸟爵也翅翼虽伤不避也贵戚强党之衆诚难犯犯之衆敌并怨善恶相冒臣幸得备宰相不敢不尽死请免博闳咸归故郡以销奸雄之党絶羣邪之望奏可

後汉光武为大司马时舍中儿犯法军市令祭遵格杀之大司马怒命收遵主簿陈副谏曰明公常念衆军整齐今遵奉法不避是教令所行也乃以遵为刺奸将军谓诸将曰当备祭遵吾舍中儿犯法尚杀之必不私诸卿也

和帝时诸窦虽诛而夏阳侯瓌犹尚在朝御史中丞周纡疾之乃上疏曰臣闻臧文仲之事君也见有礼於君者事之如孝子之养父母见无礼於君者诛之如鹰鸇之逐鸟雀案夏阳侯?本出轻薄志在邪僻学无经术而妄构讲舍外招儒徒实会奸桀轻忽天威侮慢王室又造作廵守封禅之书惑衆不道当伏诛戮而主者营私不为国计夫?流虽寡寖成江河爝火虽微卒能燎野履霜有渐可不惩革宜?吕产专窃之乱永惟王莾篡逆之祸上安社稷之计下解万夫之惑会?归国纡迁司隶校尉

顺帝时邵陵令任嘉在职贪秽因迁武威太守後有司奏嘉臧罪千万徵考廷尉其所牵染将相大臣百有余人侍中扬伦乃上书曰臣闻春秋诛恶及本本诛则恶消振裘提领领正则毛理今任嘉所坐狼藉未受辜戮猥以垢身改典大郡自非案坐举者无以禁絶奸萌往者湖陆令张叠萧令驷贤徐州刺史刘福等衅秽既章咸伏其诛而豺狼之吏至今不絶者岂非本举之主不加之罪乎昔齐威之覇杀奸臣五人并及举者以弭谤讟当断不断黄石所戒夫圣王所以听僮夫匹妇之言者犹尘加嵩岱雾集淮海虽未有益不为损也惟陛下留神省察奏御有司以伦言切直辞不逊顺下之尚书奏伦深知密事激以求直坐不敬结鬼薪诏书以伦数进忠言特原之免归田里

时选遣八使循行风俗皆耆儒知名多历显位唯御史张纲年少官次最微余人受命之部而纲独埋其车轮於洛阳都亭曰豺狼当路安问狐狸遂奏曰大将军梁冀河南尹梁不疑蒙外戚之援荷国厚恩以刍荛之资居阿衡之任不能敷扬五教翼赞日月而专为封豕长蛇肆其贪叨甘心好货纵恣无底多树谄谀以害忠良诚天威所不赦大辟所宜加也谨条其无君之心十五事斯皆臣子所切齿者也书御【注御谓进也】京师震竦时冀妹为皇后内宠方盛诸梁姻族满朝帝虽知纲言直终不忍用

桓帝时宦官方炽任人及子弟为官布满天下竞为贪淫朝野嗟怨太尉杨秉与司空周景上言曰内外吏职多非其人自顷所徵皆特拜不试致盗窃纵恣怨讼纷错旧典中臣子弟不得位秉埶而今枝叶宾客布列职署或年少庸人典据守宰上下忿患四方愁毒可遵用旧章退贪残塞灾谤请下司隶校尉中二千石城门五营校尉北军中候各实核所部应当斥罢自以状言三府亷察有遗漏续上帝从之於是秉条奏牧守以下匈奴中郎将燕瑗青州刺史羊亮辽东太守孙宣等五十余人或死或免天下莫不肃然

司空黄琼上疏曰臣闻天者务刚其气君者务强其政是以王者处高自持不可不安履危任力不可不据夫自持不安则颠任力不据则危故圣人升高据上则以德义为首涉危蹈倾则以贤者为力唐尧以德化为冠冕以稷契为筋力高而益崇动而愈据此先圣所以长守万国保其社稷者也昔高皇帝应天顺民奋劒而王扫除秦项革命创制降德流祚至於哀平而帝道不纲秕政日乱遂使奸佞擅朝外戚专恣所冠不以仁义为冕所蹈不以贤佐为力终至颠蹶灭絶汉祚天维陵弛民鬼惨怆赖皇乾眷命炎德复辉光武以圣武天挺继统兴业创基氷泮之上立足枳棘之林擢贤於衆愚之中画功於无形之世崇礼义於交争循道化於乱离是自历高而不倾任力危而不跌兴复洪祚开建中兴光被八极垂名无穷至於中叶盛业渐衰陛下初从藩国爰升帝位天下拭目谓见太平而即位以来未有胜政诸梁秉权?宦充朝重封累职倾动朝廷卿校牧守之选皆出其门羽毛齿革明珠南金之宝殷满其室富拟王府埶回天地言之者必族附之者必荣忠臣惧死而杜口万夫怖祸而木舌塞陛下耳目之明更为聋瞽之主故太尉李固杜乔忠以直言德以辅政念国亡身陨殁为报而坐陈国议遂见残灭贤愚切痛海内伤惧又前白马令李云指言宦官罪秽且诛皆因衆人之心以救积薪之敝弘农杜衆知云所言宜行惧云以忠获罪故上书陈理之乞同日而死所以感悟国家庶云获免而云既不辜衆又并坐天下尤痛益以怨结故朝野之人以忠为讳昔赵杀鸣犊孔子临河而反夫覆巢破卵则凤凰不翔刳牲夭胎则麒麟不臻诚物类相感理使其然尚书周永昔为沛令素事梁冀幸其威势坐事当罪越拜令职见冀将衰乃阳毁示忠遂因奸计亦取封侯又黄门协邪羣辈相党自冀兴盛腹背相亲朝夕图谋共构奸轨临冀当诛无可设巧复记其恶以要爵赏陛下不加清澂审别真伪复与忠臣并时显封使朱紫共色粉墨杂蹂所谓抵金玉於沙砾碎珪璧於泥涂四方闻之莫不愤叹昔曾子大孝慈母投杼伯奇至贤终於流放夫谗谀所举无高而不可升所抑无深而不可沦可不察欤臣至顽驽世荷国恩身轻位重勤不补过然惧於永殁负衅益深敢以垂絶之日陈不讳之言庶有万分无恨三泉

时诏三府掾属举謡言太尉掾范滂奏刺史二千石权豪之党二十余人尚书责滂所劾猥多疑有私故滂对曰臣之所举自非叨秽奸暴深为民害岂以汚简札哉间以会日廹促故先举所急其未审者方更参实臣闻农夫去草嘉谷必茂忠臣除奸王道以清若臣言有贰甘受显戮吏不能诘

灵帝中平元年朱儁护军司马傅燮上疏曰臣闻天下之祸不由於外皆兴於内是故虞舜先除四凶然後用十六相明恶人不去则善人无由进也今张角起赵魏黄巾乱六州此皆衅发萧墙而祸延四海者也臣奉辞伐罪战无不克黄巾虽盛不足为庙堂忧也臣之所惧在於治水不自其源末流弥增其广诚使张角枭夷黄巾变服臣之所忧甫益深耳何者夫邪正不宜共国亦犹氷炭不可同器彼知正人之功显而危亡之兆见皆将巧辞饰说共长虚伪若不详察忠臣将复有杜邮之戮矣陛下宜思四罪之举速行谗佞之诛则善人思进奸凶自息常侍赵忠恶之

献帝时太尉公孙瓒奏论袁绍罪状曰臣闻皇羲以来始有君臣上下之事张化以导民刑罚以禁暴今行车骑将军袁绍托其先轨寇窃人爵既性暴乱厥行淫秽昔为司隶校尉会值国家丧祸之际太后承摄何氏辅政绍专为邪媚不能举直至令丁原焚焼孟津招来董卓造为乱根绍罪一也卓既入洛而主见质绍不能权谲以济君父而弃置节传迸窜迯亡忝辱爵命背上不忠绍罪二也绍为渤海太守默选戎马当攻董卓不告父兄至使太傅门户太仆母子一旦而毙不仁不孝绍罪三也绍既兴兵涉历二年不恤国难广自封殖乃多以资粮专为不急割剥富室收考责钱百姓吁嗟莫不痛怨绍罪四也韩馥之追窃其虚位矫命诏恩刻金印玉玺每下文书皂囊施检文曰诏书一封邟【邟口浪反】乡侯印昔新室之乱渐以即真今绍所施拟而方之绍罪五也绍令崔巨业候视星日财货赂遗与共饮食克期会合攻钞郡县此岂大臣所当宜为绍罪六也绍与故虎牙都尉刘勲首共造兵勲仍有效又降服张杨而以小忿枉害於勲信用谗慝杀害有功绍罪七也绍又上故上谷太守高焉故甘陵相姚贡横责其钱钱不?毕二人并命绍罪八也春秋之义子以母贵绍母亲为婢使绍实微贱不可以为人後以义不宜乃据丰隆之重任忝汚王爵损辱袁宗绍罪九也又长沙太守孙坚前领豫州刺史驱走董卓埽除陵庙其功莫大绍令周昂盗居其位断絶坚粮令不得入使卓不被诛绍罪十也臣又每得後将军袁术书云绍非术类也绍之罪戾虽南山之竹不能载昔姬周政弱王道陵迟天子迁都诸侯背叛於是齐桓立柯亭之盟晋文为践土之会伐荆楚以致菁茅诛曹卫以彰无礼臣虽闒茸名非先贤蒙被朝恩当此重任职在鈇钺奉辞伐罪辄与诸将州郡兵讨绍等若事克捷罪人斯得庶续桓文忠诚之效攻战形状前後续上遂举兵与绍对战绍不胜

魏明帝即位时中书监令号为专任关内侯蒋济上疏曰大臣太重者国危左右太亲者身蔽古之至戒也往者大臣秉事内外扇动陛下卓然日览万机莫不祗肃夫大臣非不忠也然威权在下则衆心慢上势之常也陛下既已察之於大臣愿无忘於左右左右忠正远虑未必贤於大臣至於便辟取舍或能工之今外所言辄云中书虽使恭慎不敢外交但有此名犹惑世俗况实握事要日前倘因疲倦之间有所割制衆臣见其能推移於事即亦因时而向之一有此端因当内设自完以此衆语私招所交为之内援若此臧否毁誉必有所兴功负赏罚必有所易直道而上者或壅曲附左右者反达因微而入缘形而出意所狎信不复猜觉此宜圣智所当早闻外以经意则形际自见或恐朝臣畏言不合而受左右之怨莫适以闻臣窃亮陛下潜神默思公听并观若事有未尽於理而物有未周於用将改由易调远与黄唐角功近昭武文之迹岂追思而已哉然人君犹不可悉天下事以适已明当有所付三官任一臣非周公旦之忠又非管夷吾之公则有弄机败官之弊当今柱石之士虽少至於行称一州智效一官忠信竭命各奉其职可并驱策不使圣明之朝有专吏之名也齐王嘉平间司马宣王懿上疏劾曹爽曰臣从辽东还先帝诏陛下秦王及臣升御床把臣臂深以後事为念臣言二祖亦属臣以後事为念此陛下所见无所忧苦万一有不如意臣当以死奉明诏黄门令董箕等才人侍疾者皆所闻知今大将军爽背弃顾命败乱国典内则僭拟外专威权破坏诸营尽据禁兵羣官要职皆置所亲殿中宿卫历世旧人皆复斥出欲置所亲以树私计根据盘互纵恣日甚外既如此又以黄门张当为都监专共交关看察至尊伺候神器离间二宫伤害骨肉天下汹汹人怀危惧陛下但为寄坐岂得久安此非先帝诏陛下及臣升御床之本意也臣虽朽迈敢忘往言昔赵高极意秦氏以灭吕霍早断汉祚永世此乃陛下之大鉴臣受命之时也太尉臣济尚书令臣孚等皆以爽为有无君之心兄弟不宜典兵宿卫奏永宁宫皇太后令勅臣如奏施行臣辄勅主者及黄门令罢爽羲训吏兵以侯就第不得逗遛以稽车驾敢有稽留便以军法从事臣辄力疾将兵屯洛水浮桥伺察非常爽得宣王奏事不通迫窘不知所为

晋元帝时祖约与陈留阮孚齐名後转从事中郎典选举约妻无男而性妒约亦不敢违忤尝夜寝於外忽为人所伤疑其妻所为约求去职帝不听约便从右司马营东门私出司直刘隗劾之曰约幸荷殊宠显宦选曹铨衡人物衆所具瞻当敬以直内义以方外杜渐防萌式遏寇害而乃变起萧墙患生婢妾身被刑伤亏其肤发羣小噂????嚻声远被尘秽清化垢累明时天恩含垢犹复慰喻而约违命轻出既无明智以保其身又孤恩废命宜加贬黜以塞衆谤帝不之罪

简文帝时博平吴兴闻人奭上疏曰骠骑谘议参军茹千秋协附宰相起自微贱窃弄威权衒卖天官其子夀龄为乐安令?私狼藉畏法奔迯竟无罪罚傲然还县又尼姏属类倾动乱时谷贱人饥流殣不絶由百姓单贫役调深刻又振武将军庾恒鸣角京邑主簿戴良夫苦谏被囚殆至殁命而恒以醉酒见怒良夫以执忠废弃又权宠之臣各开小府施置吏佐无益於官有损於国疏奏帝益不平

孝武帝时范甯出补豫章太守甯在郡大设庠序遣人往交州采磬石以供学用改革旧制不拘常宪远近至者千余人资给衆费一出私禄幷取郡四姓子弟皆充学生课读五经又起学台功用弥广江州刺史王凝之上言曰豫章郡居此州之半太守臣甯入参机省出守名郡而肆其奢浊所为狼籍郡城先有六门甯悉改作重楼复更开二门合前为八私立下舍七所臣伏寻宗庙之设各有品秩而甯自置家庙又下十五县皆使左宗庙右社稷准之太庙皆资人力又夺人居宅工夫万计甯若以古制宜崇自当列上而敢专辄惟在任心州既闻知即符从事制不复听而甯严威属县惟令速立愿出臣表下太常议之典礼於是甯以此抵罪

宋高祖初尚书仆射王弘奏弹谢灵运曰臣闻闲厥有家垂训大易作威专戮致诫周书斯典或违刑兹无赦世子左卫率康乐县公谢灵运力人桂兴淫其嬖妾杀兴江涘弃尸洪流事发京畿播闻遐迩宜加重劾肃正朝风案世子左卫率康乐县公谢灵运过蒙恩奬频叨荣授闻礼知禁为日已久而不能防闲阃闱致兹纷秽罔顾宪轨忿杀自由此而勿治典刑将替请以见事免灵运所居官上台削爵土收付大理治罪御史中丞都亭侯王淮之显居要任邦之司直风声噂????曾不弹举若知而弗纠则情法斯挠如其不知则尸昧已甚岂可复预班清阶式是国宪请免所居官以侯还散辈中内台旧体不得用风声举弹此事彰赫暴之朝野执宪蔑闻羣司循旧国典既颓所亏者重臣弘忝承人乏位副朝端若复谨守常科则终莫之纠正所以不敢拱默自同秉彛违旧之愆伏须准裁高祖令曰灵运免官而已余如奏端右简正风轨诚副所期岂拘常仪自今以为永制

文帝时尚书吏部郎庾炳之为有司所奏上於炳之素厚将恕之召问尚书右仆射何尚之尚之具陈炳之得失密奏曰为国为家何尝不谨用前典今苟欲通一人虑非哲王御世之长术炳之所行非暧昧而已臣所闻既非一旦又往往眼见事如邱山彰彰若此遂纵而不纠不知复何以为治晋武不曰明主断鬲令事遂能奋发华廙见待不轻废锢累年後起止作城门校尉耳若言炳之有诚於国未知的是何事政当云与殷景仁不失其旧与刘湛亦复不踈且景仁当时事意岂复可蔑朝士两边相推亦复何限纵有微诚复何足掩其恶今贾充勲烈晋之重臣虽事业不胜不闻有大罪诸臣进说便远出之陛下圣叡反更迟迟於此炳之身上之舋既自籍籍交结朋党构扇是非实足乱俗伤风诸恶纷纭过於范曅所少贼一事耳伏愿深加三思试以诸声传普访诸可顾问者羣下见陛下顾遇既重恐不敢苦相侵伤顾问之日宜布嫌责之旨若不如此亦当不辩有所得失臣惷既有所启要欲尽其心如无可纳伏愿宥其触忤之罪时炳之自理不谙台制令史并言停外非嫌太祖以炳之信受失所小事不足伤大臣尚之又陈曰炳之呼二令史出宿令史谘都令史骆宰宰云不通吏部曹亦咸知不可令史具向炳之说不得停之意炳之了不听纳之非为不解直是苟相留耳由外悉知此而诬於信受羣情岂了陛下不假为之辞虽是令史出乃远亏朝典又不得谓之小事谢晦望实非今者之俦一事错误免侍中官王珣时贤小失桓胤春蒐之谬皆白衣领职况公犯宪制者邪不审可有同王桓白衣例不於任使无损兼可得以为肃戒孔万祀居右丞之局不念相当语骆宰云炳之贵要异它尚书身政可得无言耳又云不痴不聋不成姑公敢作此言亦为异也太祖犹优游之使尚之更陈其意尚之乃?言炳之愆过曰尚书旧有增置干二十人以元凯丞郎干之假疾病炳之常取十人私使询处干阙不得时补近得王师犹不遣还臣令人语之先取人使意常未安今既有手力不宜复留得臣此信方复遣耳大都为人好率怀行事有诸纭纭不悉可晓臣思张辽之言关公虽兄弟曹公父子岂得不言观今人忧国实寡臣复结舌日月之明或有所蔽然不知臣者岂不谓臣有争竞之迹追以怅怅臣与炳之周旋俱被恩接不宜复生厚薄太尉昨与臣言说炳之有诸不可非唯一条远近相崇畏震动四海凡短人办得致此更复可嘉虞秀之门生事之累味珍肴未尝有乏其外别贡岂可具详炳之门中不问大小诛求张幼绪幼绪转无以堪命炳之先与刘德愿殊恶德愿自持琵琶甚精丽遗之便复欵然市令盛馥进数百口材助营宅恐人知作虚买劵刘道锡骤有所输倾南俸之半刘雍自谓得其力助事之如父夏中送甘蔗若新发於州国吏运载樵荻无辍於道诸见人有物鲜或不求闻刘遵考有材便乞材见好烛盘便复乞之选用不平不可一二太尉又云炳之都无共事之体凡所选举悉是其意政令太尉知耳论虞秀之作黄门太不政若和故得停太尉近与炳之疏欲用德愿儿作州西曹炳之乃啓用为主簿即语德愿德愿谢太尉前後漏泄卖恩亦复何极纵不加罪故宜出之士庶忿疾之非直项羽楚歌而已也自从裴刘刑罚以来诸将陈力百倍今日事实好恶可问若赫然发愤显明法宪陛下便可闲卧紫闼无复一事也太祖欲出炳之为丹阳又以问尚之尚之荅曰臣既乏贾生应对之才又谢汲公犯顔之直至於侍坐仰酬每不能尽昨出伏复深思秪有愚滞今之事迹异口同音便是彰着政未测得物之数耳可为蹈罪负恩无所复少且居官失和未有此比陛下迟迟旧恩未忍穷法为惠之大莫复过此方复有尹京赫赫之授恐悉心奉国之人於此而息贪很恣意者岁月滋甚非但亏点王化乃治乱所由如臣所闻天下论议炳之常尘累日月未见一豪增辉今曲阿在水南恩宠无异而协首郡之荣乃更成其形势便是老王雅也古人云无赏罚虽尧舜不能为治也陛下岂可坐损皇家之重迷一凡人事若复在可否之间亦不敢苟陈穴管今之枉直明白灼然而叡王令王反更不悟令贾谊刘向重生岂不慷慨流涕於圣世邪臣昔啓范曅当时亦惧犯触之尤苟是愚怀所挹政自不能舒达所谓虽九死而不悔者也谓炳之且出外若能修改在职着称还亦不难而可得少明国典粗酬四海之诮今愆舋如山荣任不损炳之若复有彰大之罪谁复敢以闻述且自非殊勲异绩亦何足塞今日之尤历观古今未有衆过藉藉受货数百万更得高官厚禄如今者也臣每念圣化中有此事未尝不痛心疾首设令臣等数人纵横狼藉复如此不审当复云何处之近啓贾充远镇今亦何足分外出恐是策之良者臣知陛下不能采臣言故臣不能尽已之愚至耳今蒙恩荣者不少臣何为独恳恳於斯实是尊主乐治之意伏愿试更垂察孝武帝大明中王僧达被诛谓为刺史顔竣所谗构临死陈竣前後忿怼每怀言不见从僧达所言颇有相符据御史中丞庾徽之奏竣罪状曰臣闻人臣之奉主毁家光国竭情无私若乃无礼陵人怙富卑上是以王叔作戒子晳为戮未有背本塞源好利忘义而得自容盛世溷乱清流者也右将军东扬州刺史建城县开国侯顔竣因附风云谬蒙翼长天地更造拔以非次圣朝亲揽万务一归而窥觇国柄潜图秉执受任选曹驱扇滋甚出尹京辇形势弥放传诏犯宪旧须啓闻而竣以通□忤已辄加鞭辱罔顾威灵莫此为甚严诏屡发当官责效竣权恣不行怨怼弥起怀挟奸数苞藏隂慝预闻中旨罔不宣露罚则委上恩必归已荷遇之门即加谤辱受谴之室曲相哀抚翻戾朝纪狡惑视听胁惧上宰激动闾阎未上虑闻内怀猜惧伪请东牧以卜天旨既获出蕃怨詈方肆反唇腹诽方之已轻且时有啓奏必协奸私宣示亲朋动作羣小前冬母亡诏赐还葬事毕不去盘桓经时方构间勲贵造立同异又表示危惧深营身观曲访大臣虑不全立遂以已被斥外国道将颠衅积怀抱恶穷辞色兼行阙於家早负世议逮身居崇宠奉兼万金荣以夸亲禄不充养宿憾母弟恃贵辄戮天伦怨毒亲交震骇凡所莅任皆阙政刑辄开丹阳库物货借吏下多假资礼解为门生充朝满野殆将千计骄放自下妨公害私取监解见钱以供帐下宾旅酣歌不异平日街谈道说非复风声竣代都文吏特荷天私弃瑕录用豫参要重劳无汗马赏班河山出内宠灵踰越伦伍山川之性日月弥滋溪壑之心在盈弥奓虎寇狼贪未足为譬今皇明开耀品物咸亨伤俗点化实唯害焉宜加显戮以彰盛化请以见事免竣所居官下太常削爵土须事御收付廷尉法狱辠上未欲便加大戮且止免官

南齐高帝建元四年太祖崩掌吏部江谧称疾不入衆颇疑其怨不豫顾命也及世祖即位谧又不迁官以此怨望时世祖不豫谧诣豫章王嶷请间曰至尊非起疾东宫又非才公今欲作何计世祖知之出谧为征虏将军镇北长史南东海太守未发上使御史中丞沈冲奏谧前後罪状曰谧少怀轻躁长习谄薄交无义合行必利动特以奕世更局见擢宋朝而阿谀内外货赂公行咎盈宪简戾彰朝听舆金辇宝取容近习以沈攸之地胜兵强终当得志委心托身岁暮相结以刘景素亲属望重物应乐推献诚荐子窥窬非望时艰网漏得全首领太祖匡饬天地方知远图薄其艰洗之瑕许其革音之效加以非分之宠推以不次之荣列迹勲良比肩朝德以往者微勤刀笔小用赏厕河山任忝出入轻险之性在贵弥彰贪昧之情虽富无满重莅湘部显行断盗及居铨衡肆意受纳连席同乘皆詖黩旧侣密筵闲讌必货贿常客理合升进者以为己惠事宜贬退者并称中旨谓贩鬻威权奸自不露欺主罔上奸议可掩先帝寝疾弥留人神忧震谧病私舍曾无变容国讳经旬甫蹔入殿参访遗诏觇忖时旨以身列朝流宜蒙兼带先顾不逮旧位无加遂崇饰恶言肆丑纵悖讥诽朝政讪毁皇猷遍嗤忠贤历诋台相至於蕃岳入授列代恒规勲戚出抚前王彛则而谧妄发枢机坐构嚻论复敢贬谤储后不顾辞端毁折宗王每穷舌杪皆云诰誓乖礼崇树失宜仰指天俯画地希幸灾故以申积愤犯上之迹既彰反噬之情已着请免官削爵土收送廷尉狱治罪诏赐死

武帝疾笃暂絶竟陵王子良在殿内太孙未入丹阳令中书郎王融戎服绦衫於中书省合口断东宫仗不得进欲立子良上既苏太孙入殿朝事委高宗融知子良不得立乃释服还省叹曰公误我欝林深忿疾融即位十余日收下廷尉狱然後使中丞孔稚珪等为奏曰融姿性刚险立身浮竞动即惊羣抗言异类近塞外微尘若求将领遂招纳不逞扇诱荒伧狡弄声势专行权利反覆唇齿之间倾动颊舌之内威福自已无所忌惮诽谤朝政历毁王公谓已才流无所推下事曝远近使融依源据荅诏赐死

梁武帝天监四年讌於华光殿谓羣臣曰朕日昃听政思闻得失卿幸可谓多士宜各尽献替尚书左丞范缜?曰司徒谢朏本有虚名陛下擢之如此前尚书令王亮颇有治实陛下弃之如彼是愚臣所不知高祖变色曰卿可更余言缜固执不已高祖不悦御史中丞任昉因奏曰臣闻息夫历诋汉有正刑白褒一奏晋以明罚况乎附下讪上毁誉自口者哉风闻尚书左丞臣范缜自晋安还语人云我不诣余人惟诣王亮不饷余人惟饷王亮辄收缜白从左右万休到台辨问与风闻符同又今月十日御饯梁州刺史臣珍国宴私既洽羣臣并已谒退时诏留侍中臣昂等十人访以政道缜不荅所问而横议沸腾遂贬裁司徒臣胐襃举庶人王亮臣于时预奉恩留肩随并立耳目所接差非风闻窃寻王有游豫亲御轩陛义深推毂情均湛露酒阑宴罢当扆正立记事在前记言在後轸早朝之念深求瘼之情而缜言不逊妄陈襃贬伤济济之风缺侧席之望不有严裁宪准将颓缜即主臣谨案尚书左丞臣范缜衣冠绪余言行舛駮夸谐里落喧诟周行曲学謏闻未知去代弄口鸣舌祗足饰非乃者义师近次缜丁罹艰?曾不呼门墨縗景附颇同先觉实奉龙顔而今党协亹余飜为矛楯人而无恒成兹奸詖日者饮至策勲功微赏厚出守名邦入司管辖苞篚罔遗而假称折辕衣裙所襒谗激失所许与疵废廷辱民宗自居枢宪纠奏寂寞顾望纵容无至公之议恶直丑正有私讦之谈宜寘之徽纆肃正国典臣等参议请以见事免缜所居官辄勒外收付廷尉法狱治罪应诸连逮委之狱官以法制从事太清二年东魏慕容绍宗击侯景景衆溃走袭据夀春梁以为南豫州牧光禄大夫萧介谏曰臣闻凶人之性不移天下之恶一也侯景以凶狡之才荷高欢卵翼之遇欢坟未乾即还反噬逆力不逮乃复迯死关西宇文不容故复投身於我陛下前者受之正欲比属国降胡冀获一战之效耳今既亡师失地直是境上之匹夫陛下爱匹夫而失与国臣窃不取若犹待其岁暮之效则彼弃乡国如脱屣背君亲如遗芥岂知远慕圣德为江淮之纯臣乎梁主不能用

後魏宣武帝时侍中甄琛以朋党被召诣尚书司徒公録尚书北海王详等奏曰臣闻党人为患自古所疾政之所忌虽宠必诛皆所以存天下之至公保灵基於永业者也伏惟陛下纂圣前晖渊鉴幽慝恩断近习宪轨唯新大政蔚以增光鸿猷於焉永泰谨案侍中领御史中尉甄琛身居直法糺擿是司风邪响黩犹宜劾纠况赵?奢暴声着内外侵公害私朝野切齿而琛尝不陈奏方更往来绸缪结纳以为朋党中外影响致其谈誉令布衣之父超登正四之官七品之弟越陟三阶之禄亏先皇之选典尘圣明之官人又与武卫将军黄门郎李凭相为表里凭兄叨封知而不言及?衅彰方加弹奏生则附其形死则就地排之窃天之功以为己力仰欺明廷俯罔百司其为鄙诈於兹甚矣不实不忠实合贬黜谨依律科徒请以职除其父中散实为叨越虽皇族帝孙未有此例既得不以伦请下收夺李凭朋附赵?是亲是仗交游之道不依恒度或晨昏从就或吉凶往来至乃身拜其亲妻见其子每有家事必先请托缁点皇风尘鄙正化此而不纠将何以肃整阿谀奬厉忠槩请免所居官以肃风轨奏可

孝明帝正光四年萧衍弟子西丰侯正德来降尚书左仆射萧宝夤表曰伏见扬州表萧正德自云避祸远投宸掖背父叛君骇议衆口深心指趣厥情难测臣闻立身行道始於事亲终於事君故君亲尽之以恒敬严父兼之以博爱斯人伦之所先王教之盛典三千之罪莫大於不孝毁则藏奸常刑靡赦所以晋恭获谤无所迯死卫汲受诬二子继没亲命匪弃国孰无父况今封豕尚存长蛇未灭偷生江表自安毒酖而正悳居犹子之亲窃通侯之贵父荣於国子爵於家履霜弗闻去就先结隔絶山淮温凊永尽定省长违报复何日以此为心心可知矣皇朝绵基累业恩均四海自北徂南要荒仰泽能言革化无思不韪贲玉帛於邱园标忠孝以纳赏筑藁街于伊洛集华裔其归心被发鐻身之酋屈膝而请吏交趾文身之渠欵关而效质至如正德宜甄义以致贬昔越栖会稽赖宰嚭以获立汉困彭宋实丁公而获免吴项已平二臣即法岂不录其情哉欲明责以示後况遗君忽父狼子是心既不亲亲安能亲人中间变诈或有万等伏惟陛下圣敬自天钦光纂历昭德塞违以临羣后脱苞此凶丑寘之列位百官是象其何诛焉臣衅结祸深痛缠肝髓日暮途遥复报何日岂区区於一竖哉但才虽庸近职居献替愚衷寸抱敢不申陈伏愿圣慈少垂察览访议槐?论其是非使秋霜春露施之有在相鼠攸刺遄死有归无令申汲受?於苟存曾闵沦名於盛世

孝明帝时灵太后返政以元叉为尚书令解其领军韩子熙与清河王怿中大夫刘定兴学官令傅灵?宾客张子慎伏阙上书曰窃惟故主太傅清河王职综枢衡位居论道尽忠贞以奉公竭心膂以事国自先皇崩殂陛下冲幼负扆当朝义同分陕宋维反常小子性若青蝇汗白点黑谗佞是务以元叉皇姨之壻权势攸归遂相附托规求荣利共结图谋坐生眉眼诬告国王枉以大逆赖明明在上赫赫临下泥渍自消玉质还洁谨案律文诸告事不实以其罪罪之维遂无罪出为大郡刑赏僭差朝野恠?若非宋维与叉为计岂得全其身命方抚千里王以权在宠家尘谤纭杂恭慎之心逾深逾厉去其本宅移住殿西阖门静守亲宾阻絶于时吏部谘禀刘腾奏其弟官郡戍兼补及经内呈为王駮退腾由此生嫌私深怨怒遂乃擅废太后离隔二宫栲掠胡定诬王行毒含齿戴髪莫不悲惋及会公卿议王之罪莫不俛眉饮气唯谘是从仆射游肇亢言厉气发愤成疾为王致死王之忠诚欵笃节义纯贞非但藴藏胷襟实乃形於文翰捜括史传撰显忠录区目十篇分卷二十既欲彰忠心於万代岂可为逆乱於一朝乞追遗志足明丹欵叉藉宠姻戚恃握兵马无君之心实怀皂白擅废太后枉害国王生杀之柄不由陛下赏罚之诏一出於叉名藩重地皆其亲党京官要任必其心腹中山王熙本兴义兵不图神器戮其大逆合门灭尽遂令元略南奔为国巨患奚康生国之猛将尽忠弃市其余枉被屠戮者不可称数缘此普天丧气匝地愤伤致使朔陇猖狂历岁为乱荆徐蠢动职此之由昔赵高秉秦令关东鼎沸今元叉执权使四海云扰自古及今竹帛所载贼子乱臣莫此为甚开逆之始起自宋维成祸之末良由腾矣而令凶徒奸党迭相树置高官厚禄任情自取非但臣等痛恨终身抑为圣朝怀慙负愧以臣赤心慺慺之见宜枭诸两观洿其舍庐腾合斵棺斩骸沈其五族上谢天人幽隔之愤下报忠臣寃酷之痛方乃崇亚三事委以枢端所谓虎也更傅其翼朝野切齿遐迩扼腕蔓草难除去之宜尽臣历观旷代缅追振古当断不断其祸更生况叉猜忍更居衡要臣中宵九叹窃以寒心实愿宸鉴早为之所臣等潜伏闾阎於兹六载旦号白日夕泣星辰叩地寂寥呼天无响卫野纳肝秦庭夜哭千古之痛何足相比今幸遇陛下叡圣亲览万几太后仁明更抚四海臣等敢诣阙披陈乞报寃毒书奏灵太后义之乃引子熙为中书舍人後遂剖腾棺赐叉死

历代名臣奏议卷一百七十三








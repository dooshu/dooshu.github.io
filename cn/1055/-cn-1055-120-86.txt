【熙宁四年辛亥公年六十五】

公在蔡，累章告老。六月甲子，以观文殿学士、太子少师致仕。七月，归颍。八月，将祀明堂，诏赴阙陪位。公上章乞免，从之。礼成，赐衣带、器币、牲饩。〈敕：朕惟左右辅弼之臣，以道德自任者其去就进退，莫不有义与命。而朝廷优宠遇待，不使之早告老以去者，非独朕之恩典为然，亦先王之礼意故也。以尔推诚保德崇仁翊戴功臣、观文殿学士、特进行兵部尚书、上柱国、乐安郡开国公、食邑四千三百户、食实封一千二百户欧阳某：文章学问，远足以知先王；德义谋猷，近足以宜当世。陟降秘近，践扬兹多。向由枢庭，参决大政，乃能熙天之命，克勤王家。均休外藩，年德方茂，而乃安于义命，以礼请去，至于勤恳。虽朕之卷遇有加，亦终不能易尔志。重以先帝顾命，辅朕眇躬，勋劳问望，顾可以无报称哉？是用度越常典，以荣尔归，俾进东宫之师，仍兼秘殿之职。尚惟率身善俗，以助成王德，惟良显哉！可特授太子少师，依前充观文殿学士致仕，功臣、散官、勋、封、食实封如故。仍放朝谢。〉


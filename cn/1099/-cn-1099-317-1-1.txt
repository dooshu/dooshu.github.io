○確議封貢事宜疏 【 北虜封貢】

歷查嘉靖二十九年開市之議、始因北虜各酋、擁犯薊鎮、執馬房內臣楊淮等九十二人、許以奏請開市、得釋生還、既而紏聚駐邊、累言要挾、動稱不許則入搶、詞甚悖謾、當旹邊臣具聞　先帝、初未允許、既而大發帑銀三十萬為修戰具、擢咸寧侯仇鸞為大將軍、聲示撻伐鸞握重兵出邊搗、巢、遇虜失利、畏虜復犯、乃遣家人時義等、遠出漠北、陰賫金幣厚媚俺荅、許請開市、苟逭?譴、　先帝既誅仇鸞、以搆虜嚴垂禁旨、以復容開市者斬盖深惡鸞之媚虜欺罔。大誤邊計也。今且二十餘年。諸虜侵犯無常。邊臣隨時戒備。何敢重蹈覆轍。媚虜請市。以故違禁旨。自陷重辟耶所以能制虜順內者亦恃我能禦之耳且虜勢既非昔強我兵亦非昔怯雖不能窮追以滅虜。時出搗剿以宣威。虜雖嘗糾眾而深入狂逞。天即降罰。而人畜死?。即如隆慶元年、老把都土蠻糾犯薊東。則棒椎岩千騎。一旹落岩盡死。俺酋父子。深犯石州、則人馬道死萬數臣自撫夏督原凡七載。每督陝西延寧各鎮官兵出邊搗剿。節年共斬首千餘級。其陝西四鎮。五年之間。斬獲虜首通計三千有餘。套虜之披靡巳甚。而老把都之被禍巳深。即虜使自訴。彼近邊駐牧。則分番夜守。日防我兵之赶馬搗巢。遠搶番夷。則留兵自守。時被我兵之遠出撲殺。在虜既未遂安生。故遊騎不時近邊。擾我耕牧。大舉每歲窺逞。勞我慎防。在我亦無時解備。華夷交困。兵連禍結。故思一容通貢。各遂保全。審時度勢。萬非昔年開市之比。今部科之議乃以禁例為援。夫　先帝禁復開馬市。未禁北虜之納欵。今虜求許貢後容伊買賣。如遼東開元廣寧互市之規。夷商自以有無市易。不費官銀。不專市馬。亦不過通貢中之一節。非復請開馬市也。臣等雖至愚、苟無利於國家、有違於禁旨、何甘身冒重辟、而為虜請乞、但歷查俺酋父子兄弟之橫行各邊者凡四五十年。而累犯薊鎮者三五次。當其震驚　宸嚴、流毒畿輔之時、孰不欲飲其血而食其肉、然發言盈庭、文移充棟、空抱滅胡之志、未收遏虜之功者、雖勢力之未能亦緣議論太多文法牽制使邊臣無所措手足耳昨歲秋旹。老酋紏眾東行。三衛綽風傳報京城戒嚴。至倡為運甎聚灰之議。擁門城戰之圖。率以為禦虜長策。其不至貽笑於虜者幾希矣。今虜酋納欵乞貢內附。乃必欲定久要。守尺寸以可保百年無事。它日有失。究首事之罪。豈惟臣等所不能逆料。雖俺酋亦恐能保其身而不能保其弟姪能要諸酋於目前而不能制諸酋於身後也夫拒虜甚易。執　先帝之禁旨。責虜酋之難保。數言可决。虜必發憤逸去。身在宣大而遙算各邊此亦邊臣識度所不能及也在宣大近以遣降之恩。兵馬之力。或可保數年之不侵。在薊遼東有土蠻之擁眾。中有三衞之搆結。必將歲糾俺酋父子為聲援。以窺近郊。而陝西三邊。則吉能子弟部落。河套既不能容。賓兔諸酋。久巳分駐河西大小松山。頻年侵擾番漢。不時過河內侵。甘肅延寧。四時戒防。蘭靖洮河。久將難支九邊無息肩之日。財力有莫繼之患。雖有智者。恐無以善其後求不戰屈兵。全師全疆。不可得矣。及查得國初。北虜原有通貢之例。正統初年。也先以剋減馬價而稱兵。載在天順日錄可查。夷種亦有封王之制。如哈密忠順王。原以元種。　聖祖封之哈密。以為我藩籬。後為土魯番所執。尚取其子養之肅州。收其印貯甘州庫。先臣王瓊處置土魯番奏議具存。其弘治初年迤北小王子。繇大同二年三貢。前撫臣許進題允。誌刻見傳。夫揆之時勢。既當俯從。考之典制。非今創始。堂堂天朝。容夷虜之來王。昭　聖王之慎德。以傳天下後世。以示東西諸夷。以光中興之大烈。以覲　二祖之耿光。實　帝王之偉績。清朝之盛事。何諸臣疑憚而未深長思耶。其通貢一應善後事宜、會同宣大撫臣孟某劉某、逐件面確、務參酌眾議、裁定畫一、之規、條成八事、伏乞　勑下兵部大集廷議、特賜　宸斷施行、

計開

一議錫封號官職、以臣服夷酋、照得北虜各部落、惟土蠻為小王子之裔、屯駐遼薊東北、眾十餘萬、其控弦帶甲者、不滿數萬、虜種雖眾。而兵未精強。故難獨逞。俺答故兄吉囊并其弟老把都三人、原係土蠻臣属、分註宣大迤北雲州青山河套內外、河西大小松山、連年搶虜番漢盔甲、器械既多、益以板升姦逆、教虜為兵、戰陣攻擊尤徤、兵號精強、但眾勢分據。未易卒合。故每次入犯。必紏會於數月之前。聚眾至十餘萬。方敢深犯。否則各分邊境。趁草駐牧。旹遣精騎。樸搶窺農。此虜中之大勢也。今俺荅乞一名號。雄制諸夷。除土蠻不隨伊調度外。餘虜行輩。惟俺答為尊。或可錫以王號。頒給鍍金印信。如忠順王及西番諸國例。俾彼可號召其弟侄子孫。為國藩夷。其餘大枝在東如老把都。在西如吉囊長子吉能。并俺荅長子黃台吉。俱宜授以都督職衘。如三衞故事。各枝子孫如兀慎打兒漢台吉、擺腰小把都兒台吉、俺答尚有三子第四子賓禿台吉、第五子野兒鄧台吉、第七子不他失禮、孫男四人、扯力哥那木兔跛兒啞都小把都兒台吉俱黃台吉子、老把都五子、長子把都黃台吉、二子青把都台吉、二子來三兀兒台吉、四子滿兀四台吉、五子滿兀帶台吉、吉能弟三人、打兒漢台吉、銀定把都兒台吉、筆寫契黃台吉、子二人、長子把都黃台吉、次子綽庫兒台吉、姪七人、賓兔台吉、扯力兔台吉、大家阿不害合手計黃台吉、切侵黃台吉、禿退阿不害朵兒見台吉、哆囉土蠻四枝哆囉土蠻把都黃台吉、麥力艮台吉、著力兔台吉、克鄧台吉、永邵卜三枝、歹成那言把兒谷阿不害阿落氣把都台吉、俱老把都姪男、歹成那言子二人、長子阿不害、次子挨四阿不害、委兀兒慎四枝、著里兔台吉、滿克賽台吉、旭胡弄台吉、褚叱把都台吉、俱俺答族姪、哈喇慎二枝、打剌名啞台吉、把都兒台吉、俱老把都姪、共四十六枝、大者眾至萬人。次者數千人。小者或千人。或數百人。雖眾寡強弱不齊。俱係俺答親枝酋長俱須授以指揮職衘。其俺答帳下哈台吉打兒漢諸女壻他不浪十餘枝、俱聽老酋統調、各須授以千戶。如把漢那吉阿力哥近例各賜之冠服俾知臣禮。庶大小酋首。均知感戴　天恩榮被衣冠。各統部落。不敢侵犯各邊矣。且虜性好強而恥卑。若名位同而恩典異。必不相下。而憤怨爭奪之端易生。是假名器而臣服強胡。以衣冠而羈縻夷虜。即如各處土官朵顏三衞事例。在朝廷無大煩費庶各酋咸知榮感矣

一定貢額以均賞賚、夫夷虜之進貢各獻馬匹。名雖效敬。而實欲希賞　朝廷之頒恩。厚往薄來。本以懷夷而尤宜均被。各夷既有封號官職。每年令其進貢一次。須令俺答每次進馬十匹。夷使十名。老把都吉能黃台吉各八匹。夷使各四名。各酋首聽俺答各以部落之大小。分定馬匹之數目。大者不過四五。小者止許二匹。夷使各二名。連那吉通計四十七枝。每年進馬。不得過三百匹。夷使不過百人。如虜再求加多。馬不得過五百匹。使不得過百五十人馬分三等。每次選上馬三十匹進御前騐收。餘馬上等給官價十二兩。中等十兩。下等八兩。餘不堪老瘦之馬。不准充貢。馬匹分給宣大山西三鎮官軍騎操。各支樁棚以充馬價。夷使每年定以六十名進京。廷議虜使俱留邊不復進京餘留在邊。分駐三鎮沿邊市塲城堡。給之廩餼。陰示為質。候京使還鎮。各以馬價從官易買紬?布疋諸物。令其帶回邊外。分給各枝酋首。以為酬賞。其各酋欽賞之額。聽禮部查照三衞。及西番各國事例頒給。庶　朝廷有公溥之惠。邊方得虜馬之用。而各酋歲歲均被恩賚。無紛奪之虞矣。

一議貢期貢道以便防範、夫虜以秋高馬肥、為驕逞之旹、以春月青黃未接、為馬疾畏怯之候、今俺酋乞封納欵、雖出誠心其夷性變詐不常、尤須陰示防範且許以貢使之入。容其互市買賣。則當擇馬弱之時。庶伐狡謀。恭惟　萬壽聖節。適屇首春。其四夷來庭祝賀。當惟其旹。每年期以正月初旬、令俺答糾聚各枝夷使馬匹、恭具表文、自大同左衞叩關騐入、各夷不許身帶兵器、聽該城副總兵會同兵備道逐一辨驗明白、量給犒賞、俺答部下、及河西吉能、各枝夷使、除許俺答四人、大枝二人、小枝一人、進京外、餘俺答吉能各枝應駐于邊者、即留本城夷舘居駐、其餘俱差官通起送大同撫鎮騐明、各給花紅牛酒、挨程差官通押送陽和赴軍門騐賞、沿邊挨程送赴宣府撫鎮騐賞畢、即將黃台吉老把都夷使除進京外、餘駐邊者留駐宣府鎮城夷舘、餘差官通押送縣居庸關進入、務及　聖節前、繇昌平進京赴四夷舘安插、聽禮部照例管束給養事完仍差官繇原途押回至陽和軍門照發回還、其經過去處、各地方官務須傳報、各將領盛陳兵仗、示之威重、安歇公舘、內外選撥通丁防範不許各城姦徒交通傳泄。馬匹務撥各營官馬。各送一程。肉食廩餼。務足夷使食用。動支應動官銀。無容刁難減短。致滋嗟怨。沿途各營撥精壯官軍防範。無容四出觀望。其進京馬匹料草。各撥軍喂飼。無致瘦損。如或夷使不遵約束。及沿途供備不周。聽各道查明究治。夷使呈軍門候回日定行俺答究治。或謂居庸道路近京。不當令虜使往來。殊不察喜峰口去京伊邇。見為三衞貢道。若容繇紫荊入關。必經真保定腹裏經行。不惟騷擾內地。亦恐得以窺我虛實。非若邊地各有兵馬防範。皆虜素所諗知。公私省使。其經過驛城、必須每年聽各撫臣於驛逓供需內、量議增加各三五十兩、專備夷使??山王?返之支、庶入貢當　聖節之期、可尊賀典、交易當馬弱之旹、可免外虞、貢道繇邊地經行、可杜窺伺之漸、供養既有定額、公私斯無煩費矣、

一議立互市、以利華夷、照得北虜散處漠北、人不耕織、地無他產、虜中鍋釜針線之日用。須藉中國鑄造。紬?絹布之色衣。惟恃搶掠今既誓絕侵犯。故虜使於乞封之初。即求聽伊買賣充用。庶可永免盜竊。非謂求開馬市也。其買賣之規。查得弘治初年。北虜三貢交易。虜以金銀牛馬皮張馬尾等項。聽各鎮商販以?絹布疋鍋釜等物。各於虜使入邊進貢之後。擇日令各枝虜酋各差一的當首領。統夷兵三百。駐劄邊外。各鎮各令本路副參等官。各統本枝精銳官軍五百。駐劄市塲。仍令各酋派定各枝夷種。交易日期。大率以一月為期。聽挨次分日而至。虜執畜物先赴夷酋騐明。送赴市塲估值定易。即時遣出一起完又送一起一枝完方許別枝如以不堪老瘦牲畜。及不值價不堪用之物交易者。發回夷營。不准入市。其各鎮客商貨物。一時或不足交易者。聽行各道。於各城查發。務使客商有利。夷價無虧。嚴鋼鐵硝黃違禁之物。入市貪利發遣之禁。戒邊人出邊盜竊交通之防。每場互市完。將各客商發賣過貨物。及得獲夷價銀物。各道委官。逐日查明造冊繳報撫鎮查考。如貢使既回。而交易未完。姑令駐邊旬日。務完同遣。以示要質。其客商易獲馬匹。如各營缺馬。聽從官印收。照原估值給價。於商勿容虧減。如官司不用。聽給執照與商。今其入關販賣。不許關津留難。及查得遼東開元馬市。凡夷馬商貨。各有稅例每年即以收獲銀充撫賞之用。聽臣行該鎮查明成例。量議起徵。以充撫賞。其各鎮市塲、除陝西三邊。有先年原立場堡。聽各鎮督撫衙門詳定議請外。其大同應於左衞迤北威虜堡邊外。聽協守副總兵、該城兵備道經理、宣府應於萬全右衞張家口邊外。聽上西路參將、分守口北道經理、山西應於水泉營邊外。聽老營副總兵岢嵐兵備道經理、每年互市之期。沿邊各城堡官軍墩哨。各守信地。申嚴哨備。不許出邊私易虜馬。交通罔利。違犯者許諸人訐發。拿赴軍門以軍法綑打枷號遊營。搆惹邊患者。斬首狥眾。罷市之後。如有虜騎近邊求索騷擾者。不許容聽。查問各枝部落夷名據實開報撫鎮。聽行俺答及各酋長查究。但有賫到各酋首番文。許為轉呈撫鎮。查明緣繇議處。如係乞討諸物。量議給發。如有變詐夷情。呈達軍門議行責問戒備。其各鎮一切昔旹媚虜通虜之夙弊。俱照臣近行嚴革。違犯者從重參究。庶虜中得衣食之急用。斯可永絕盜心。而客商歲得虜貨之利。將源源自至。防範既嚴而通夷之夙弊可革。交易既廣。而不均之騷擾可免矣。

一議撫賞之費以求可繼、照得各鎮每年四時戒防既多。兵馬調遣客餉之支春秋布防。尤費擺邊行糧料草之用。各營有深哨夜役之行糧。各墩有常瞭行月二糧之定額。為費不貲。且一歲之間。深哨丁夜每被虜殺。每鎮多者百十人。少者不下三五十人。每年各鎮年終類報可查。每名例應給優卹銀二三十兩。向因錢粮不敷。每名量給銀三五兩。各鎮每歲零斬虜級多者百十顆。少亦三五十顆。除願陞外。願賞者每顆應給銀五十兩。仍先有銀牌花紅奮勇當先首從之賞。其陣亡中傷之優恤。哨丁報實之賞犒。皆係額外之支。各鎮或以督撫紙贖。或以各城商稅。或以各項公費地租。裒益支用。每歲不下數千金。今既容虜通貢。則哨丁可免深遣撲殺之患。即去歲十一二月至今。並無損失一人。每歲每鎮可保百人之命。即可省優恤三五百金矣。各鎮墩哨後可漸減三二百名。即可歲省行粮三五千石矣。既無斬獲中傷之賞恤。每歲可免賞功數千金之費矣。凡此皆可移而為撫賞各夷之資。但議事之初。眾未察以後之省積。而止慮目前之匱乏。誠恐虜使之??山王?返。與守市之撫賞。費用無出。後將無繼。臣等終夜籌計、每歲各邊、除各以歲省賞功優恤之費專充撫賞之用外。仍每鎮先於年例客餉內。動支三五千兩。買備紬?布疋。分發各道專充夷使往來及守市夷兵撫賞之用。凡守市夷兵。每人布二疋。酋長?二疋。紬二疋。餘以事到邊者。酌量來使之大小。所議之事理。果係恭順通好之使。量以紬?。餘以布疋或以酒食。通計每鎮撫賞過銀物。各計數奏繳、今歲之餘。即充來歲之支無容別用。以後果虜志巳定。邊患果息。調遣擺邊可免。則所積之客餉可出陳為主餉之支而以主餉仍備客餉之積數年之後則客餉或間歲可省或年可半給而節省內帑將不可數計夫移各邊恤賞之公費。及量移客餉以充撫賞。既非糜費不經。亦非額外請給。庶經久可行。而公私攸便矣。

一議歸降以杜啟釁、照得　朝廷懸招降之例。以開華人歸正之門。各邊納真夷人之降。以充家丁衝戰之用。行之巳久。每年被虜華人歸正者十七、而真夷因事忿爭、或拐帶婦女犯罪畏殺投降者十三、在華人或伴送寧家。或願充哨丁。中鮮外志。其真虜每有詐降窺伺。旋即逸去。往往諗我虛實。為虜嚮導。反貽邊患。各將領利其驍徤。喜為招納。而不虞其後。識者亦切憂之。除巳前收用。及歲久各有身家。授有官職者。聽從養用外。餘近時投降真夷今既許虜封貢。尤須察其誠偽。量其勇力。或加其粮犒。或分處各營。以安其心。無令用度不足。致生怨望。以後凡真夷來降者。不分有罪無罪俱免收納以杜各酋之索擾華人被虜歸正者。據夷使之懇告。欲免收納。臣巳再四開諭。以後但遇歸正人口到邊。審明別無拐帶虜中財物婦女。及被虜年月原籍鄉貫。虜中主家即與放進騎來馬匹。收住邊堡。如有虜騎追赶。即以原馬給去。量以撫夷紬布。每一人給紬一疋。布二疋。原人伴回原籍。無事可免招降。致啟邊釁。歷查虜中華人。俱被節年搶鹵人數。其精壯老幼殺死者不預焉。每次搶殺奚啻千百人。一歲之歸降者幾何。皆係為虜奴隸。不能自贍之輩。其各被華從夷罪徒。雖懸招降之恩典何嘗有一人來歸今既誓免侵犯。則邊氓以後可免被虜。其從前之在虜者。復聽其自至。則在我收撫歸人之恩不失。而虜中反側逋逃之姦可絕。邊釁無繇啟、而貢議可保久而無變矣、

一審經權以嚴邊備、照得夷狄之於中國、有順有逆、帝王制御之策、有經有權、無預中國之盛衰。惟視夷類之強弱。間有勢雖強橫。而中實披離。故規利而納欵。如漢武以百戰之威。而懾呼韓以來歸。遂孤左賢之勢。亦有畏威厭兵。而苟全生便。如唐張仁愿以朔方之守。而致突厥之乞降要非我力能制其命。實繇天運陰奪其魄故耳。惜也漢武好大喜功。竭三輔之力。以迎降胡。故汲黯病其費。逮唐張仁愿之議築受降三城。舉朝賢者咸議其非。然漢武致海內之虛耗。而仁愿貽唐世之美利。豈惟始事之難率以後艱莫可逆定耳故必有制御之經。無忘有事。庶常勝常尊之勢在我。而狡胡無所乘其隙。必有羈縻之權。不拘文法。庶操縱誘間之機可决。而邊臣得以效其謀。此是通達事理之論至于目前之利鈍日後之變態其始也固當多算而預防其終也誠難逆睹而要定自古懷忠負智之士。為國家立尺寸之功。率是道也。臣等愚昧、其才識威畧萬不逮古人、而一念報　主之忠、誓古今無二、今次俺答乞封納欵、始緣伊孫之降、自知　天心厭惡、眾叛親離、故降其平旹桀悍之氣、懇求封號、冀自雄於諸夷、繼感　聖明生還其孫之恩、復遣使申請尚恐其弟姪未從也、既而遵臣劄諭、紏合老把都吉能永邵卜哆囉土蠻盡河套迤北各親族部落同事納欵凡虜情之誠偽。各邊之兵力。臣等前亦具陳矣。今環駐近邊凡三月。一塵不聳。使命絡繹。既免沿邊之侵擾。邊氓樵採無忌。復絕邊堡之求索。官軍戍守無擾。一旹效順之誠。似可暫弭九邊之患。臣等會同各官譯審再三、宣諭數四、非甘聽一二夷使之誑言、故犯先帝之明禁、為虜乞容、苟圖自寬也、在虜既有呼韓突厥欵塞之誠。在我當有優遇受降之恩、今部科之議必欲要其後之不變。嚴其始之峻防。令其一遵法理。永絕背逆。固為守邊之經。臣等歷攷古昔、春秋之列國。漢唐之封建。雖中國友邦同姓。尚不能守法信度。定盟帶礪。而欲責之夷虜恐非達權之宜也夫在虜者。雖事變不可期。而在我者。當乘旹以厚備每譯夷使審得俺答年近七十。其弟老把都子姪黃台吉吉能各年逾五十。皆非十年前強壯之旹。倘各酋未死之年。那吉輩繼承之後。邊境有數十年之安。則宣大山西殘破之城堡。可以漸充實。荒蕪之屯田。可以漸開耕。河西延寧之大邊。可數年報完。薊鎮邊臺雖修。腹裏城堡。可以次而修建。主兵既練。入衞之兵馬。可以次減掣。各鎮練兵設險積餉除器之務。乘其無事。計日課工。務急自治。三五年後。兵氣振揚。邊備嚴整。縱虜有反側我得以數年畜練之精力以守可固以戰可勝。是不失經常之守。而可省財力且無算矣。雖今日天朝暫假爵職之名器。示以榮錫之恩。每歲暫借客餉十之一二。為撫賞酬貢之費。是一時羈縻之微權。而保固疆圉。生全邊氓。將不可數計矣。釋此不事。此為明見則拒虜甚易而滅虜實難虜將窺隙。而東西歲擾。我必隨勢而遠近戒防。士馬疲於奔命。財力匱於徵輸。是為不能達權。將並經常之守。不可繼矣。

一戒狡飾以訓將略、照得朝廷分閫授節、重將帥之權、賞延世爵、隆報功之典、待武臣可謂厚矣、其效忠宣力、為國屏翰、忘身狥國、為王干城、乃其職分、兵家曰君不擇將、以其國與敵也、將不知兵以其卒與敵也、必忠義誠坦以宅心、必仁信智勇嚴以御眾、方能視國如家、視卒如子、明於料敵、勇於戰鬪、知進知退、能勇能怯、以收衞民制虜之功、歷觀古之名將、以韓彭之智勇、虜勢方強、不能解白登之圍、以衞霍之威略、胡運未亡、不能滅左賢之種、繇知天地之道、中華為陽明、理有常尊、夷狄為陰類、勢難盡滅、故天下有道、守在四夷、治以不治有繇然也、今之為將者。或勇力麄悍。而不諳兵機。或心行姦詭。而未識忠義。平旹蓄丁選銳。伺虜隙以搗巢赶馬。為要功罔利之圖。遇警觀望畏避。幸虜去為諉禍脫死之計。今當虜酋之乞貢。既乏任事之忠。復懷後旹之懼。務為誇詐之言。陰肆輕擠之術。若以為將可恃戰、不宜聽虜和以沮其氣、虜方畏兵、惟當奮兵力以立奇勳、果如所言。是有將兵而不能用。失時勢而誤兵機。臣等之罪。夫復何逭。臣等何利。甘為怯懦負國之夫哉。但其言似忠而其心則詐其力似徤而其識則昏二三年來虜之犯宣大者屢矣。何嘗有堂堂正正。一戰而立卻虜勝敵之功。惟事觀望規避。以甘冒欺罔之罪。中外所俱知也。其或間出搗巢。斬獲老幼婦女。不足為虜重輕。遣丁赶馬。得獲老騍羣駒。反足搆虜騷擾。國家亦何利而養此輩以重誤疆場耶。昔樊噲阻婁敬和戎之策、請以十萬眾橫行匈奴中、漢臣斥之、謂布可斬也、昔白登之圍、噲獨不在耶、當旹稱其直、趙充國上金城屯田之便益、諸將咸笑以為怯、而卒能制垂盡之先零、後世頌其勳、今之諸將。不及樊噲之勇。而敢事誇詐。未識充國之略。而妄貪戰功。其搖奪國是。重悞邊計。罪可誅也。伏乞　勑下兵部、即行九鎮將領、各務實心報國、奮勇練兵、戒平時驕悍之習、乘今日縻虜之暇、修製戰具、蓄養丁銳、使虜知我之有備。不敢復叛。或虜果陰懷異志。則揚兵伐謀。使虜不能乘我之虛、毋容偷安驕惰、玩愒時日、營私弛防、坐誤厚備、永收全師全疆之功、共底不戰屈人之績、果數年之後。華夷安堵。邊備增飭。即錄其功。如或挑怨搆釁。弛備疏防。即治其罪。凡今有造言飾詐、陰壞貢議者、外聽臣等及廵按衙門、內聽部科指實參治、以肅邊紀、以儆怠玩、庶狡情無所容、貢議不孤而邊防增飭矣、


史阙序

《春秋》“夏五”，阙文也，有所疑而阙之也。如疑，何不并“夏五”而阙之？阙矣而又书“夏五”者，何居？孔子曰：“其义则丘窃取之矣。”书之，义也；不书，义也；不书而又书之，亦义也。故不书者，月之阙也。不书而书者，月之食也。月食而阙，其魄未始阙也，从魄而求之，则其全月见矣。

由唐言之，六月四日，语多隐微，月食而匿也。太宗令史官直书玄武门事，则月食而不匿也。食而匿则更之道不存，食而不匿则更之道存。不匿则人得而指之，指则鼓，鼓则驰，驰则走，走者救也，救者更也。使太宗异日而悔焉，则更之道也；太宗不自悔而使后人知鉴焉，亦更之道也，此史之所以重且要也。虽然，玄武门事，应匿者也。此而不匿，更无可匿者矣。

余读唐野史，太宗好王右军书，出奇吊诡，如萧翼赚《兰亭》一事，史反不之载焉。岂以此事为不佳，故为尊者讳乎？抑见之不得其真乎？余于是恨史之不赅也，为之上下古今搜集异书，每于正史、世纪之外，拾遗补阙。得一语焉，则全传为之生动；得一事焉，则全史为之活现。苏子瞻灯下自顾，见其颊影，使人就壁摸之，不作眉目。见者皆失笑，知其为东坡，盖传神正在阿堵耳。

余又尝读正史，太宗之敬礼魏徵，备极形至。使后世之拙笔为之，累千百言不能尽者，只以“鹞死怀中”四字尽之，则是千百言阙而四字不阙也。读史者由此四字求之，则书隙中有全史在焉，奚阙哉！


122　七石經作者　范成大石經始末記　萬斯同石經考


石經有七，漢熹平則蔡邕，魏正始則邯鄲淳，全云：「正始石經不出邯鄲淳之筆，詳見衞恒筆勢攷。」又云：「晉史則云嵇康所書。」晉裴頠，唐開成中唐玄度，後蜀孫逢吉等。本朝嘉祐中楊南仲等，中興，高廟御書。【原注】後蜀石經於高祖、太宗諱皆缺畫，唐之澤深矣。

【集證】玉海四十三：「紹興十三年，二月，内出御書左氏春秋及史記列傳宣示館職。六月，内出御書周易。既而尚書委知臨安府張澄刻石，頒諸州學。十四年，正月，出御書尚書。十月，出毛詩。十六年，五月，又出御書春秋左傳，又書論語、孟子，皆刊石立於太學首善閣及大成殿後三禮堂之廊廡。」

【元圻案】後漢書蔡邕傳：「邕以經籍去聖久遠，文字多謬，俗儒穿鑿，疑誤後學，熹平四年，乃與五官中郎將堂谿典、光禄大夫楊賜、諫議大夫馬日磾、議郎張馴、韓説、太史令單颺等，奏求正定六經文字。靈帝許之。邕乃自書丹於碑，使工鐫刻，立於太學門外。於是後儒晚學，咸取正焉。」注引洛陽記「碑有尚書、周易、公羊傳、禮記、論語」，實五經。〇晉書衞恒傳：「恒善草隸書，爲四體書勢，曰：『魏初傳古文者，出於邯鄲淳。恒祖敬侯寫淳尚書，後以示淳，而淳不别。至正始中，立三字石經，轉失淳法，因科斗之名，遂效其形。』」〇魏書江式傳：「式上表言：『魏初邯鄲淳特善倉、雅，許氏字指，八體六書，精究閑理。又建三字石經於漢碑之西。』」〇晉書裴頠傳：「頠，字逸民，博學稽古。時天下暫寧，頠奏修國學，刻石寫經。」〇國朝萬斯同季野石經考云：「觀漢世石經，創始於熹平四年乙卯，告成於光和六年癸亥，實歷九年之久。則當裴公時，昏主尸位，海内大亂，其事之未成可知矣。」愚案裴頠傳「奏刻石寫經」，在楊駿既誅之後。駿之誅在永平元年辛亥，頠之被害在永康元年己未，相距九年，内憂外患，迄無寧歲，爲而未成，爲得其實。〇舊唐書文宗本紀：「開成二年，冬十月，宰臣判國子祭酒鄭覃進石壁九經一百六十卷。時上好文，覃遂奏置五經博士，依後漢蔡邕刊碑，立於太學，創立石壁九經，諸儒校正訛謬。上又令翰林勒字官唐玄度覆校字體。」〇宋范成大石經始末記：「按趙清獻公成都記，僞蜀相毋昭裔捐俸金，取九經琢石于學宫。而或又云毋昭裔依太和舊本，令張德釗書。國朝皇祐中，田元均補刻公羊、穀梁二傳，然後十二經始全。至宣和間，席文獻又刻孟子書參焉。孝經、論語、爾雅，廣政廣政，蜀後主僞號。甲辰歲張德釗書。周易，辛亥歲楊鈞、孫逢吉書。尚書，周德正書。周禮，孫朋吉書。毛詩、禮記、儀禮，張紹文書。左氏傳，不誌何人書，而詳觀其字畫，亦必爲蜀所書。」〇萬氏斯同石經考載：「宋史趙克繼傳：『克繼，秦王廷美曾孫。善楷書，尤工篆隸。仁宗時，詔與朝臣分隸石經。』」「謝飶傳：『飶，字不疑，丹陽人。舉進士，爲上元主簿。會國子監立石經，以飶善隸，召爲直講。』」「宣和書譜章友直傳：『友直，字伯益，閩人。工玉箸篆法。嘉祐中，與楊南仲篆石刻于國子監，時人稱之。』」「宋史藝文志：『楊南仲石經七十五卷。』」「按宋代石經，不大彰於世，或疑其未必成書，何當時稱述者寥寥耶？」〇歐陽集古録韓城鼎銘載楊南仲曰：「馮掖有得鼎韓城者，摹其款識于石。樂安公以南仲職典書學，命釋其字。嘉祐壬寅冬十月，太常博士知國子監書學豫章楊南仲識。」〇晁氏讀書志云：「後蜀石經，凡孟氏未叛唐時所刻，於唐諱闕畫，僭位以後則不闕。」






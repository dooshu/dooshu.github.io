○为宰相贺檀州界破奚贼表

臣等今月二十五日於易州所奏事，陛下顾谓臣曰：“朝夕之间，诸军当有捷书至。”臣等愚浅，莫测天心，不逾数日，张守果奏副将安禄山於檀州界破奚贼，擒生斩级，并获马牛，计至数千。定期不差於晷刻，指事有同於符契。圣惟广运，神以知来。微妙之言，自成於系象；元通之术，不假於蓍龟。精义难名，前古未有。臣等何幸，亲睹明徵，惊喜之诚。跃交集。伏望宣示朝列，兼付史官，式昭德音，永用垂范。无任喜庆之至，谨奉表陈贺以闻。


敕建万寿寺碑文


初，禁垣艮隅，有番、汉二经厂，其来久矣。庄皇帝尝诏重修，以祝厘延贶，其功未就。

今上践祚之五年，圣母慈圣宣文皇太后谕上若曰：“创一寺，以藏经、焚修，成先帝遗意。”上若曰：“朕时佩节用之训，事非益民者弗举，惟是皇考祈祐之地，又重之以圣母追念荐福慈意，然不可以烦有司。”乃出帑储若干缗，潞王公主暨诸宫御中贵，亦佐若干缗；命司礼监太监冯保等，卜地于西直门外七里许，广源闸之西，特建梵刹，为尊藏、汉经香火院。

中为大延寿殿五楹，旁列罗汉殿各九楹；前为钟鼓楼、天王殿；后为藏经阁，高广如殿，左右为韦陀、达摩殿各三楹。修檐交属。方丈、庖、湢具列。又后为石山，山之上为观音像，下为禅堂、文殊、普贤殿。山前为池三，后为亭池各一，最后果园一顷，标以杂树琪株璇果，旁启外环以护寺地四顷有奇。法轮妙启，龙像庄严，丹垩藻绘，争辉竞爽。

工始于万历五年三月，竣于明年六月。以内臣张进等主寺事，上赐名曰“万寿”，而诏臣为之记。

臣闻古之圣王，建皇极以临区宇，敛时五福，其一曰寿。而臣子祝颂其君，亦曰“报以介福，万寿无疆”；曰“于万斯年，受天之祜”。是人君以德致福，无先于寿而为之。臣民者思以仰酬洪造，发纾忱悃，舍颂祝之外，盖亦无以也。

我皇上聪明天启，图治妙龄，恢皇纲，接帝统，广至治于无疆，锡嘉祉于群臣百姓者，不啻沦肌而浃髓矣。薄海内外，日所出入，含生之伦，莫不翘首延睇仰面而颂曰：天子作民父母，为天下王，其庶几万年有国，以福我蒸黎乎？林茂而鸟悦，渊深而鱼乐。鱼鸟之情，何期于林渊哉？所寄在焉。故凡亿兆之命，悬于一人，天子明圣，则生人禔福；故亿兆之情，莫不愿人主之寿者，斯亦鱼鸟之愿归于茂林深渊也。

然则慈宇之建设，虽役民生之力，用天下之财，而可以祝圣母万寿者，臣民犹将乐趋焉。况役不劳民，费不公取，用以保国乂民，功德无量。为臣子者，其踊跃而赞颂之，讵能已耶！谨拜手稽首，恭纪其事，而系之以词曰：

惟君建极，敛福锡民。民有疾苦，如在其身。巍巍大雄，转轮弘教。毗卢光明，大千仰照。佛力浩衍，君亦如然。其以悲智，济彼颠连。琅函贝叶，藏之天府。以翊皇度，自我烈祖。沿及我皇，绍成先绪。表此胜因，共跻极乐。只奉慈命，复轸民瘼，毋烦将作。乃发帑储，鸠工庀财。龙宫蔚起，鹫域弘开。翼翼峩峩，有截其所。仰侔神造，俯瞰净土。凡斯巨丽，前武之绳。聿追来孝，旋观厥成。景命有仆，永锡纯嘏。既相烈考，亦佑文母。保兹天子，亿万斯年。本支百世，蛰蛰绵绵。






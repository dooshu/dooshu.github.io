○覆陝西總督劉天和議築墩臺疏 【 築墩臺】

看得總督尚書劉天和題稱三邊及內地臨鞏等處固皆築堡以居、但邊塞蕭條、平時驅以修築。力少工大。徒啟怨咨。遇警責以收歛。貪戀家計。不能舍去。至於併入大堡。力復寡弱。豈能與彼彊虜為敵。間有墾田孳牧。又多隨便野處。豈能一一築堡、臣以為築堡不如築墩。大率每二十家築一墩。其制與墩臺同。若數十家之堡。楊襄毅生平用此法撫河西時甚獲其利葢職方時巳主是說於劉司馬疏矣或築四墩二墩。原無城堡之鄉。亦通築墩臺。或數家一墩。或家築一墩於上。更有火器及近年所造陶器。每墩發十餘枚。凡微小水頭。每一泉即築一墩。近年凉州永昌行此築墩之法。虜每入犯。凡有墩者皆不可近。此則明驗。乞要通行陝西三邊總督撫按各官斟酌委官責成脩舉一節、為照緣邊地方、歲苦醜虜侵暴、雖為我兵所挫、頻致克捷、而我之黎氓、為其殺虜者、不可勝計、故自古防邊之策。以守為上而戰次之。其守之之法。脩邊為上。脩堡脩墩又次之。然堡之工大。地方廣遠。不能遍置。墩之費省。隨處經畫。皆可施行。今總督尚書劉天和舉以為言、誠為老成之見、臣等反覆參詳、為利有四。平時驅以築堡。力少工大。怨咨隨興。若脩墩則隨處可為人人可辦、其利一也。常時遇警。則小堡併入大堡。中途遇虜。輒為所掠。或收歛不及。則人畜為之一空。若墩既設。則村莊堡寨。人人皆知所趨避。民命必能保全。其利二也。頻年虜一入邊。乘勝長驅。如履無人之境。若墩既設立。則烽火遍于四境。自足以懾虜之心、奪虜之氣。其利三也。虜以逐水草為主若有水去處盡築墩臺如鐵柱泉之法則虜計窮蹙自當引去其利四也。臣等待罪本兵、防邊之策、日夜圖惟、冀求試效、所舉築墩一事、與民不費而為益甚大。委為可行。

皇明經世文編卷之二百七十四終








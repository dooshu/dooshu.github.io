○拍板

歌以木音为节，古用，後世易以板，往往见於词中。六一词云：“檀板未终人又去。”子野词云：“缓板香檀，唱彻伊家新制。”海野词云“丝管暗随檀板。”曰缓、曰随、曰未终，其节奏犹可想见。亦有用象牙者。吹剑绿所谓柳郎中词，只合十七八女郎，按红牙板，唱“杨柳岸晓风残月。”子昂词云“轻敲象板，缓歌金缕”是也。然莫详其制。近人斫木三片，贯绳於端，以一手拍之。独台湾北里中联木六片，两手捧拍，云是前朝大乐所遣。初谓齐东野人语耳，後见王元之［禹］小畜集，有拍板谣云：“麻姑亲采扶桑木。镂脆排焦其数六。双成捧立王母前，曾按瑶池白云曲。”始恍然台阳所见，尚是古制。近世减六为三，益趋简便，无复有双手捧拍者矣。排焦二字，不知何解。


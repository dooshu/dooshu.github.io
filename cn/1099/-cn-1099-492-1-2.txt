○復某中丞 【 遼事】

昔年建議策奴之必叛者。在今視之。誠若蓍蔡弟獨以為不然。古今無必敗之局。無必僨之事。全在區處得宜而巳。二十年來。每每妄言遼左三策。若肯相從。俱可無今日之變。其一一意為富強計。因而規取舊遼陽。驅北虜于絕漠之外。即奴酋可鞭箠使之。此易于反掌。在廟堂一主持耳。上策也。興復南關。令王忠有後。效順者勸矣。無棄橫江之地。使六萬之衆。人自為守。建州北關。謀殺猛骨歹商。而并其敕書者。俱無准其貢。若此三事。皆在十數年前。令反亟而禍小。且可必有功。中策也。若不能然。便不必訟言其必反。日夜求勦滅于上。徒使彼操危慮深。釀成今日之勢。第當密為防禦之備。撫順清河。繕完使可守。整兵治器使可戰。下策也。既不能自富強又日夜益奴之富強。凡可以制奴之命者。無一之能為。凡可以速奴之叛者。又無一之不為。此則遼人之無策。自求禍耳。雖然論江河之勢不可得返。則三策必無得行之理。終不若策其必反者之必驗于今日也。興言及此、豈不痛心、


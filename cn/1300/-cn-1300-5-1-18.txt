羌戎畏服老将

汉先零羌犯塞，赵充国往击之。羌豪相数责曰：“语汝亡反，今天子遣赵将军来，年八九十矣，善为兵。今请欲一斗而死，可得邪！”充国时年七十六，讫平之。唐代宗时，回纥、吐蕃合兵入寇，郭子仪单骑见回纥，复与之和。诸酋长皆大喜曰：“向以二巫师从军，巫言：‘此行甚安稳，不与唐战，见一大人而还。’今果然矣。”郭公是时年七十，乃知羌、戎畏服老将如此。班超久在西域，思归，故其言云：“蛮夷之俗，畏壮侮老。”盖有为而云。


释正觉　璋监寺写师像求赞

杳杳冥冥，寒雁影没而秋远烟青；寂寂惺惺，

老蚕茧就而风高叶零。天机静时活，

道环虚处灵。瀛之涵，

崧之镇。乾之健，

坤之宁。海运鹏抟，

气宇扬扬而吞舟鱼蜕；雾披豹变，文章炳炳而啸风虎猛。

少林之灯未续兮，洛阳人腰齐雪庭；黄梅之衣欲传兮，

猠獠祖步移碓程。物不当情而冰凌脚快，

鳞或烧尾兮电炎气腥。诸尘崝嵘乎影响，

三昧游戏於眺聆。跛跛挈挈也其行自信，

哆哆和和也其言不轻

家法冷淡，

子孙宁馨。心岁寒而松柏试雪，

色清白兮河汉含星。鸣阴之鹤癯而寿，

巢莲之龟小而龄。棋局未散，

柯烂樵丁。

释正觉


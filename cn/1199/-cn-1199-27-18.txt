木羽

木羽者。鉅鹿南和平鄕人也。母貧賤。主助產。嘗探產婦。兒生便開目。視母大笑。其母大怖。夜夢見大冠赤幘者守兒。言此司命君也。當報汝恩。使汝子木羽得僊。母陰信。識之。母後生兒。字之為木羽。所探兒生年十五。夜有車馬來迎去。遂過母家呼木羽木羽。為我御來。遂俱去。後十餘年。鸛雀旦銜二尺魚。著母戶上。母匿不道。而賣其魚。三十年乃沒去。母至百年乃終。

司命挺靈　產母震驚　乃要報子

契定未成　道足三五　輕駟宵迎

終然報德　久乃遐齡






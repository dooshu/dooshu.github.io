○对不拘文法判

〈甲为守，不拘文法。科其罪，曰：“无为而已。”〉

建官惟贤，临下以简，爰合大中之道，可还淳古之风。甲委质清时，分符列郡。崇简易之道，化洽百城；削文法之苛，人安千里。如汲黯之为守，卧理淮阳；若龚遂之能官，行歌渤海。无为而理，不肃而成，固良吏之可嘉，何深文而见劾。且政有经矣，岂必拘之守常？人可化焉，自当变而至道。欲科厥罪，不见其宜。


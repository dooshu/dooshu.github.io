卷十二 情媒类

○卢二舅

昔有卢、李二生，隐居太白山读书，兼习吐纳导引之术。一旦，李生告归，曰：“某不能甘此寒苦，且浪迹江湖。”诀别而去。

后李生知橘子园，人吏隐欺，欠折官钱数万贯，羁縻不得东归，贫甚。偶过扬州阿使桥，逢一人草屩布衫，视之乃卢生。生昔号二舅。李生与语，哀其褴褛。卢生大骂曰：“我贫贱何畏？公不作好，弃身凡弊之所，又有欠负，身被囚拘，尚有面目相见乎！”李生厚谢。二舅笑曰：“居处不远，明日即将奉迎。”至旦，果有一仆者驰骏足来，云：“二舅遣迎郎君。”既去，马疾如风。过城南数十里，路侧朱门斜开，二舅出迎。星冠霞帔，容貌光泽，侍婢数十人，与桥下仪状全别。邀李生中堂宴馔，名花异木，若在云霄。既夜，引李生入北亭命酌，曰：“兼与公求得佐酒者，颇善箜篌。”须臾，红烛引一女子至，容色极艳，新声甚嘉。李生视箜篌上有朱字一行云：“天际识归舟，云间辨江树。”酒罢，二舅曰：“愿作婚姻否？”李生曰：“某安敢！”二舅许为成之。又曰：“公所欠官钱多少？”曰：“二万贯。”乃与一拄杖曰：“将此于波斯店取钱。可从此学道，无自秽也。”

才晓，前马至。二舅令李生去，送出门。波斯见拄杖，惊曰：“此卢二舅拄杖，何以得之？”依言付钱，遂得无事。其年往汴州，行军陆长源以女嫁之。既婚，颇类卢二舅北亭子所睹者。复解箜篌，果有朱书字。视之，“天际”之诗两句也。李生具说扬州城南卢二舅亭中筵宴之事，妻曰：“少年兄弟戏书此。昨梦使者云仙官追，一如公所言也。”李生叹讶。却寻二舅之居，惟见荒草，不复睹亭台矣。

二舅曾未显然作伐，然阴以红丝系足矣。神仙从无诳语。

○氤氲大使

朱起，家居阳翟，年逾弱冠，姿韵爽逸。伯氏虞部有妓女宠之，艳秀明媚，起甚留意。缘馆院各别，种种碍隔，起一志不移，精神恍忽。

有密友诣都辇，起送至郊外。独回之次，路逢青巾短袍、提筇杖药篮者，熟视起曰：“郎君幸值贫道，否则危矣。”起骇异，下马揖之。青巾曰：“君有急，直言，吾能济之。”起再拜，以宠事诉。青巾叹曰：“世人阴阳之契，有缱绻司总统，其长官号氤氲大使。诸夙缘冥数当合者，须鸳鸯牒下乃成。虽伉俪之正，婢妾之微，买笑之略，偷期之秘，凡仙交会，华戎配接，率由一道焉。我即为子嘱之。”临去，篮中取一扇授起曰：“是坤灵扇子，凡访宠，以扇自蔽，人皆不见。自此，七日外可合，十五年而绝。”

起归如戒，往来无阻。后果十五年，宠疫病而殂。出《清异录》。

有缘自合，何须坤灵扇子帮衬。青巾亦多事矣。

○潘法成

陈妙常，宋女贞观尼姑也。年二十余，姿色出群，能诗，尤善琴。张于湖授临江令，途宿女贞观，见妙常惊讶。以词挑之，妙常拒之甚峻。后与于湖故人潘法成私通情洽。潘密告于湖，令投词托言旧所聘定，遂断为夫妇。

○陈诜

湘人陈诜登第，授岳阳教官。夜逾墙与妓江柳狎，颇为人所知。时孟之经守岳，闻其故。一日公宴，江柳不侍，呼至杖之，文其眉鬓间以“陈诜”二字，乃押隶辰州。妓之父母诣学宫咎诜，云自岳去辰八百里，且求资粮。陈且泣且悔，罄其所有及质衣物，得千缗。以六百赠柳，余付监押吏卒，令善视。且以词饯别云：

“鬓边一点似飞鸦，休把翠钿遮。二年三载，千阑百就，今日天涯。　杨花又逐东风去，随分入人家。要不思量，除非酒醒，休照菱花。”

柳将行，会陆云西以荆、湖制司干官，霑（露）檄至岳。与陈有故。将至，陈先出迎，以情告陆。陆即取空名制干札填陈姓名，檄入制幕。既而并迎陆入，即开筵。陆曰：“闻籍中有江柳者，善讴，谁是也？”孟即呼至。柳花钿隐眉间所文。饮间，陆越语孟曰：“能以柳见与否？”孟曰：“唯命。”陆笑曰：“君尚不能容一陈教，岂能与我！”孟因叙杨之过，陆叹慨。

既而终席，陆呼柳问其事，柳出诜送别词，陆大嗟赏，而再登席。陆举词示孟，且诮之曰：“君试目此作，可谓不知人矣。今制司檄诜入幕，将若之何！”孟求解于陆，并召诜同宴。明日，列荐诜，且除柳名。陆遂将诜如江陵，见之阃公秋壑，俾充幕寮。诜不特洗一时之辱，且有幸进之喜。至今巴陵传为佳话焉。

○赵汝舟

樊城赵生汝舟，字君牧，年少负才，未获佳偶。有谢妪携女自洛阳来，寓居南曲。女名素秋，才色无双。誓非才士，必不失身。时人为之语曰：“男中赵汝舟，女中谢素秋。”生闻之，因往访焉。不遇。睹庭间红梨花盛开，因题诗于壁云：

“换却冰肌玉骨胎，丹心吐出异香来。武陵溪畔人休说，只恐夭桃不敢开。”女归，读其诗，甚悔。因和云：

“本分天然白雪香，谁知今日却浓妆。秋千院落溶溶月，羞睹红脂睡海棠。”

以诗寄生，且订晤期。

会有无赖子挟势求欢，女不从，逐之使行，遂还洛阳。生怅怏不已。适故人刘辅为洛阳太守，遣使招生。生喜，即日束装赴之。及相见，首以谢素秋为问。刘本意虑生花柳荡志，欲令习静理业，得问茫然。乃伪令人征素秋侑觞，而以病死还报，冀绝其念。生叹惋不已，馆于王参军废园，因而成病。辅为求医，生却之曰：“吾病非药饵可疗，除是素秋重生耳。”辅方授计于素秋，使伪为王参军女，月夜彷徨园亭。生望之心动，遽前挑之，宛转成好，郁抱顿开。

久之，试期渐逼，生恋女未有行色。辅复嘱卖花妪携筐诣园，伪为奠其亡儿者。生问之，对曰：“昔王参军有女甚美，亡瘗园中红梨树下。每月明之夜，往往出现魅人，吾子以是妖死。今忌日，故奠之耳。”生询女状貌服色相类，大惧，即夕携寓他室。及明，遂辞辅诣临安。辅厚赠资斧。生是岁登第，得选还乡，道从洛阳谢辅。辅觞之，命素秋见，生大骇。辅笑述始末，生喜极。辅为治婚礼，竟为夫妇。

今传奇有《梨花记》，或作《谢金莲》。

○姚牧庵

姚牧庵为翰林学士承旨日，玉堂设宴。歌妓罗列中，一人秀丽闲雅，微操闽音。公使来前，问其履历，初不以实对。叩之再，泣而诉曰：“妾乃建宁人氏，真西山后也。父官朔方，禄薄不足以给，侵贷公帑无偿，遂卖入娼家，流落至此。”公命之坐。仍遣使诣丞相三卖奴，请为落籍。丞相素敬公，意公欲以侍巾栉，即令教坊简籍除之。

公得报，语一小史黄埭曰：“我以此女为汝妻，女即以我为父也。”史忻然从命。史后至显官。京师相传以为盛事。

按：牧庵名燧，枢之姪也。致政家居，年八十时，夏月沐浴，有侍妾在侧，公因私焉。妾前拜曰：“主公年老，贱妾倘有娠，家人必见疑，愿赐识验。”公因捉其肚围，题诗于上云：

“八十年来遇此春，此春遇后更无春，纵然不得扶持力，也作坟前拜扫人。” 未几，公薨。后此妾果有子，家人疑其外通，妾出此诗，遂解。

○马光祖

有士人逾墙偷人室女，事觉到官，府尹马光祖（号裕斋）面试《逾墙搂处子》诗，士人秉笔云：

“花柳平生债，风流一段愁。逾墙乘兴下，处子有心搂。谢玉应潜越，韩香许暗偷。有情还爱欲，无语强娇羞。不负秦楼约，安知汉狱囚。玉颜丽如此，何用读书求。”

光祖判云：

“多情多爱，还了生平花柳债。好个檀郎，室女为妻也合当。杰才高作，聊赠青蚨三百索。烛影摇红，记取媒人是马公。”

文士既幸免罪，反因以此得佳偶。

此事不可为训。风流太守，偶示一奇，亦何不可。

○西毕氏

西毕氏中岁无子，甚忧。然与妻恩爱，不忍置妾。醉后，其妻阴以侍婢与睡，即有娠，毕疑之。既产子，欲毙之，其妻以实告。乃纳其婢试之，明年复产一子，遂释然。乃感其妻。后二子济川、济时，相继登进士，济川为翰林编修。

○聂胜琼

聂胜琼，宋时名妓也，资性慧黠。李之问诣京师，见而悦之，遂与结好。及将行，胜琼饯别于莲花楼。别旬日，复作《鹧鸪天》词寄之云：

“玉惨花愁出凤城，莲花楼下柳青青。清樽一曲阳关后，别个人人第五程。寻好梦，梦难成，况谁知我此时情。枕前泪共檐前雨，隔个窗儿滴到明。” 李藏箧间，抵家，为其妻所得。问之，具以实告。妻爱其语句清俊，遂出妆奁，资夫娶归。琼至，损其妆饰，委曲奉事主母。终身和好，无间隙焉。

○秾芳亭

巨野有秾芳亭，邑人秋成报祭所也。一日，乡耆谋立石其中，延士人王维翰书“秾芳亭”字，久之未至。有妓谢天香者，问云：“祀事既毕，何为迟留不饮？”众曰：“伺维翰书石耳。”谢遂以身衣当笔，书“秾芳”二字。会维翰至，书“亭”字以完之。父老遂刻之石，王、谢遂成夫妇。后王戏谢诗云：

“昔日章台会舞腰，行人无不折枝条。”

天香曰：

“从今已付丹青手，一任狂风不动摇。”

○陈孚

陈孚，字刚中，台州人。至元年（中），曾以布衣献《大一统赋》。初尝为僧，以避世变。忽一日，大书所作于其父执某之粉墙上，云：

“我不学，寇丞相，地黄变发发如漆。又不学，张长史，醉后挥毫扫狂墨。平生绀发三十丈，几度和云眠石上。不合感时怒冲冠，天公罚作圆顶相。肺肝本无儿女情，亦岂惜此双鬓青。只忆山间秋月冷，搔首不见（上髟下聿）鬓（鬙）影。”

父执见之笑曰：“此子欲归俗矣！”即命养发。经半年余，以女妻之。刚中虽获佳偶，自妻母以至妻之兄姊弟妹皆薄之，遂携家入京。馆阁诸老，交章荐举，竟入翰林。尝摄礼部郎中，副梁尚书曾使交趾。至交州，赋诗曰：

“老母越南垂白发，病妻塞北倚黄昏。蛮烟瘴雨交州客，三处相思一梦魂。”

○高季迪

高季迪（启），年十八，未娶。妇翁周仲建有疾，季迪往唁之。周出《芦雁图》命题。季迪走笔赋曰：

“西风吹折荻花枝，好鸟飞来羽翮垂。沙阔水寒鱼不见，满身风露立多时。”

仲建笑曰：“是子求室也！”即择吉，以女妻焉。

○杨越渔

越渔者，杨翁女也，容貌美丽。为诗不过两句，或问：“何不终篇？”答曰：“无奈情思缠绕，至两句，即思乱不胜。”有谢生求娶。父曰：“吾女宜配公卿。”谢曰：“谚曰：‘少女少郎，相乐不忘。少女老翁，苦乐不同。’安有少年公卿耶？”翁曰：“吾女词多两句，子能续之，而称其意，则妻矣。”遂以女诗示谢。女诗云：

“珠帘半床月，青竹满林风。”

谢续云：

“何事今宵景，无人解与同。”

又诗云：

“春尽花随尽，其如自是花。”

谢续云：

“从来说花意，不过此容华。” 女览诗，叹曰：“天生吾夫也！”遂为夫妇。多引泛江湖，唱和为乐。后七年春日，杨忽题诗二句云：

“明月易亏轮，好花难恋春。” 谢讶曰：“何故作此不祥语？”女曰：“君且续之。”谢应声云：

“常将花月恨，并作可怜人。” 女曰：“逝水难驻，千万自保！”即以首枕生膝而逝。

○郭暧

郭暧宴客，有婢镜儿善弹筝，姿色绝代。李端在坐，时窃寓目，属意甚深。暧觉之曰：“李生能以弹筝为题，赋诗娱客，吾当不惜此女。”李即席口号曰：

“鸣筝金粟柱，素手玉房前。欲得周郎顾，时时误拂弦。” 暧大称喜，彻席上金玉酒器，并以镜儿赠李。

郭暧粗豪公子，终是大家门风手段。

○武昌妓

韦蟾廉问鄂州，及罢任，宾僚盛陈祖席。蟾遂书《文选》句云：“悲莫悲兮生别离，登山临水送将归。”以笺毫授宾从，请续其句。座中怅望，皆思不属。逡巡，女妓泫然起曰：“某不才，不敢染，欲口占两句。”韦大惊异，令随口占云：“武昌无限新栽柳，不见杨花扑面飞。”座客莫不嘉叹。韦令唱作“杨柳枝”词，极欢而散。赠数十千，纳之。翌日，共载而发。出《抒情诗》。

○赵令畤

赵令畤，（字德麟，号聊复翁。袭封安宅（定）郡王）善词。刘弇（字伟明）既丧爱妾，而不能忘。赵为《清平乐》词云：

“东风依旧，着意隋堤柳。搓得鹅儿黄欲就，天气清明时候。去年紫陌青门，今宵雨魄云魂。断送一生憔悴，能消几个黄昏。”

有王氏女，聪慧，父母为择配，未偶，壮年不嫁。作《咏怀》诗曰：

“白藕作花风已秋，不堪残睡更回头。晚云带雨归飞急，去作西窗一夜愁。” 赵鳏居，见诗，遂求媒焉。人以为二十八字媒云。

○清江引

刘婆惜，乐人李四之妻也，江右人，与杨春秀同时。颇通文墨，滑稽、歌舞迥出其流，时贵多重之。先与抚州常推官之子三舍者交好，苦其夫间阻，一日偕宵遁。事觉，决杖。刘负愧，将之广海居焉，道经赣州。时有全音庵拨里，字子仁，由礼部尚书值天下多故，选用除赣州监郡。平昔文章政事扬历台省，但未免花酒之癖。每日公余，即与士夫酣歌赋诗。帽上常喜簪花，否则或果或叶亦簪一枝。一日，刘之广海过赣，谒全公。全曰：“刑余之妇，无足与也。”刘谓阍者曰：“妾欲之广海，誓不复还。久闻尚书清誉，获一见而逝，死无恨也。”全哀其志而与进焉。时宾朋满座，全帽上簪青梅一枝，行酒，全口占《清江引》曲云：“青青子儿枝上结”，令宾朋续之，众亡有对者。刘敛袵进前曰：“能容妾入词乎？”全曰：“可。”刘应声曰：

“青青子儿枝上结，引惹人攀折。其中全子仁，就里滋味别。只为你酸溜溜，意儿

难弃舍。” 全大称赏。由是顾宠无间，纳为侧室。后兵兴，全死节。刘克守妇道，善终其家。

○回回偈

至正间，明州女子柳含春，年十六患病，祷于延庆寺关王神而愈，因绣幡往酬之。一少年僧颇聪慧，窥柳氏姿而悦之。因以其姓戏作咒语，诵于佛前，名曰《回回偈》。其词云：

“江南柳，嫩绿未成阴。枝软不堪轻折取，黄鹂飞上力难禁。留取待春深。”

女亦甚慧，闻而恨之，归告于父。时方国珍据明州，父因讼之。国珍捕诸僧至，讯作词之姓名，对曰：“姓竺，名月华。”国珍乃召匠氏作大竹筒，将纳僧以沉诸江。谓曰：“我亦取汝姓作一偈，送汝归东流。”因吟曰：

“江南竹，巧匠作为筒。付与法师藏法体，碧波深处伴蛟龙。方知色是空。”

僧惶恐伏气，叩头告哀云：“死吾分也，更乞容一言。”国珍许之。僧复吟曰：

“江南月，如镜亦如钩。如镜不临红粉面，如钩不上画帘头。空自照东流。”

国珍知其以名为答，笑而释之。且令蓄发，以柳氏配为夫妇。

吟词不差，还是错做了和尚。

○马仲叔

辽东马仲叔、王志都相知至厚。仲叔先亡，忽见形谓志都曰：“吾不幸先亡，心恒相念。念卿无妇，当为卿得妇。”遂与之期。

至日，大风昼昏。向暮，果有女子在寝室中。志都问其由，曰：“我河南人，父为清河太守。临当见嫁，不知何得至此。”志都告之故，遂成夫妇。往诣其家，大喜，以为天授也。后生一男，为南郡太守。

身死矣，犹念友之无妇乎！其情乃胜于父母

○梁公肃

广宁闾山公庙，灵应甚著。又其像设狞恶，林木蔽映，人白昼入其中，皆恐怖毛竖。旁近言静夜时闻讯掠声，故过者或迂路避之。

参知政事梁公肃，家此乡之牵马岭。作举子时，与诸生谈及鬼神事，因有言：“我能以昏暮或阴晦之际，入闾山庙，巡廊庑一周。”诸生从臾之。明日晚偕往，约诸生待于庙门外，奋袖径入。至庙之东隅，摸索有一人倚壁而立，梁公意其为鬼，负之出。诸生迎问何所见，梁公笑曰：“我负一鬼至矣，可取火照之。”及火至，见是一美妇。衣装绝与乡俗不同，气息奄奄，状若昏醉。环立守之，良久开目，问：“此为何地？”诸生为言其处，及庙中得之者，且诘其为人为鬼，何所从来。妇言：“我扬州大族某氏女。以吉日迎往婿家，肩舆中忽为大风所飘。神思乱散，不知何以至此。”诸生喜曰：“梁生未受室，神物乃从扬州送一妻，可因而成之。”梁公乃挈妇归。

寻擢第，不数十年，致位通显。妇举数子。故时人有“天赐夫人”之目，至于传达宫禁。梁公以大定二十年节度彰德，都下耆旧，仍有及见之者。兵乱后，梁氏尚多，问其家世，多“天赐”诸孙行云。

○于祐

唐僖宗时，于祐于御沟中拾得一红叶，上有诗云：

“流水何太急，深宫尽日闲。殷勤谢红叶，好去到人间。”祐亦题一叶，置沟上流，宫中韩夫人拾之。

后祐托韩泳门馆，置帝放宫女三千人，泳以韩氏嫁祐。成礼之后，偶开笥见叶，异之，各出所得相质。叹曰：“事岂偶然。”泳开宴庆之，曰：“二人可谢媒矣！”韩氏作诗曰：

“一联佳句随流水，十载幽思满素怀。今日却成鸾凤侣，方知红叶是良媒。”

王伯良作《题红》传奇。

唐小说记红叶事有四：《本事诗》云：顾况在洛，乘间与一二诗友游苑中，于流水上得大梧叶，有诗云：

“一入深宫里，年年不见春。聊题一片叶，寄与有情人。”

况明日于上流亦题云：

“愁见莺啼柳絮飞，上阳宫女断肠时。君恩不禁东流水，叶上题诗寄与谁？”

后十余曰，有客来苑中，又于叶上得诗，以示况，曰：

“一叶题诗出禁城，谁人酬和独含情。自嗟不及波中叶，荡漾乘春取次行。”

一说明皇时，贵妃宠盛，宫娥皆衰悴，不愿备掖庭。尝书落叶，随御沟流出，云：

“旧宠悲秋扇，新恩寄早春。聊题一片叶，寄与接流人。”

况从而和之（和诗同前）。既达圣聪，遣出禁内人不少。

又《云溪友议》载：宣宗朝，卢偓舍人应举之岁，偶临御沟，见红叶上有诗，“流水何太急”云云。又《北梦琐言》所载，与《云溪友议》同，以为进士李茵事。惟刘釜《青琐》中有《流红记》，易其人为于祐，妄也。又，别书载：进士李茵，襄阳人。尝游苑中，见红叶自御沟流出，上题诗云，“流水何太急”云云，茵收贮书囊。后僖宗幸蜀，茵奔窜南山民家。见一宫娥，自云宫中侍书，名云芳子，有才思。茵与之款接，因见红叶，叹曰：“此妾所题也。”同行往蜀，具述官中之事。及绵州，逢内官田大人识之曰：“书家何得在此？”逼令上马，与之前去。李甚怏怅。其夕宿逆旅，云芳复至曰：“妾已重赂中官，求得从君矣。”乃与俱归襄阳。数年，李茵疾瘠，有道士言其面有邪气。云芳子自陈：“往年绵州相遇，实已自经而死。感君之意，故相从耳。人鬼殊途，何敢贻患于君！”置酒赋诗，告辞而去。此说更异。

○勤自励

漳浦人勤自励者，以天宝末充健儿，随军安南及击吐蕃，十年不还。自励妻林氏，为父母夺志，将改嫁同县陈氏。其婚夕而自励还，父母具言其妇重嫁始末。自励闻之，不胜忿怒，辄欲拼生往劫。常破吐蕃得利剑，会日暮，因仗剑而行，以诣林氏。自励去家八九里，属暮雨天晦，进退不可。忽而电明，见道左大树有旁孔，自励避雨孔中。有三虎子，自励并杀之。久之，大虎将一物纳孔中，须臾复去。自励闻其人呻吟，径前扪之，即妇人也。自励问其为谁，妇人云：“己是林家女，先嫁勤自励为妻。自励从军未还，父母无状，见逼改嫁，以今夕成亲。我心念旧，不能再见，适持手巾宅后桑林自缢，为虎所取。幸而遇君，今犹未损。倘能相救，当有后报。”自励谓曰：“我即自励也。晓还至舍，父母言君适人，故仗剑而来相访，何期于此相遇。”乃相持而泣。

顷之虎至，初大吼叫，然后倒入孔。自励以剑挥之，虎腰中断。意尚有一虎，故未敢出。寻而月明，后虎亦至。睹其偶毙，吼叫愈甚。自尔复倒入，又为自励所杀。乃负妻还家，今尚无恙。

此树孔乃虎穴也。托其穴以避雨，借其力以得妻。大德不报，反以杀身，哀哉！然自励不杀虎，能相信无害乎？猛恶稔著，为德而人犹疑之。世有施而不报者，可自反其平日矣。

○郑元方

汝州叶县令卢造者，有幼女。大历中，许邑客郑楚，曰：“及长，以嫁君之子元方。”楚拜之。俄而楚录潭州军事，造亦辞而寓叶。后楚卒，元方护丧居江陵，数年间音问两绝，县令韦计为子娶焉。其吉辰，元方适到。会武昌戍边亦止其县。县隘，天雨甚，元方无所容，径往县东十余里佛舍。舍西北隅，有若小兽号鸣者，出火视之，乃见三虎雏，目尚未开。以其小，未能害人，且不忍杀，闭门坚拒而已。

约三更初，虎来触其门，不得入。其西有窗，亦甚坚。虎怒搏之，陷头于楹中，进退不得。元方取佛塔砖击之，虎吼怒拿攫，终莫能去。连击之，俄顷而死。既而闻门外若女子呻吟，气甚困。元方徐问曰：“门外呻吟者，人耶鬼耶？”曰：“人也。”“何以到此？”曰：“女前卢令女也。夕将适韦氏，方登车，为虎负荷至此。今即无损，雨甚，畏其复来，能相救乎？”元方奇之，执烛出视，乃好女子，年十八，礼服俨然，泥水皆彻。既扶入，复固其门，拾佛塔毁像，以继其明。女问：“此何处？”曰：“县东佛舍耳。”元方言姓名，且话旧诺。女亦前记之曰：“妾父曾许妻君，一旦以君之绝耗也，将嫁韦氏。天命难改，虎送归君。庄去此甚近，君能送归，请绝韦氏而奉巾栉。”

及明，送归。其家以虎攫而去，方谋制服，忽见其来，喜若天降。元方致虎于县，具言其事。县宰异之，以卢氏归于郑焉。

○周商女

义兴山陈氏，薄暮，有虎咆哮其门，置一物而去，乃肥羜也。取而烹之。惧其复来，絷瘠羊于外以塞口。及夕，虎复衔一物至，大嗥者再去。陈趋视，则一年少女子，虽衣履沾败，而体貌绝妍。扶入室，久而息定。乃言：“儿是江阴周商女，随母上冢，为虎所捕。自分死虎口矣，不意得至此。”主人易衣，饮以粥汤。俾之缝纫，殊有条理。主妇讽之曰：“汝既无归，肯为吾子妇乎？”谢曰：“儿得主君援救，出死入生，敢不唯命是听。”陈以配其季子。

女甚勤俭，举家爱重之。浃辰，其父母觅得之，大喜。言：“女未许人，今愿与君结婚好。”因张宴，征召亲友。相与往来如骨肉云。时人谓之虎媒。

○裴越客

唐乾元初，吏部尚书张镐贬辰州司户。先是镐在京，以次女德容与仆射裴冠第三子，前蓝田尉越客结婚焉。已克迎日，而镐左迁，遂改期来岁之春季。其年越客束装南迈，以毕嘉礼。镐知其将至，深喜，因命家族宴于花园，而德容亦随姑姨妹游焉。山郡萧条，竹树交密。日暮，众将归，或后或先，纷纷笑语。忽有猛虎出自竹间，背负德容，跳入翳荟。众皆惊骇，奔于张。夜色已昏，举家号哭，莫知所为。及晓，则大发人徒，求骸骨于山野间。周回远近，曾无踪迹。

是夕之前夜，越客行舟去郡二三十里，尚未知其妻之为虎暴。乃与仆夫十数辈，登岸徐行，其船亦随焉。不二三里，过水次，板屋之内有榻，因扫拂，即之憩焉。仆从罗列于前后。俄闻有物来自林木之间，众乃静伺。微月之下，忽见猛虎负一物至。众皆惶惧，共阚喝之，仍大击板屋。其虎徐行，寻俯于板屋侧，留下所负物，竟入山间。仆从窥看，云“是人也，尚有余喘。”越客即令舁之登舟，因促使解缆。燃烛熟视，乃是十六七美女也。容貌衣服，固非村间所有。越客保（呆）异，遣群婢看抚之。虽髻云披散，衣服破裂，而身肤无少损。群婢渐灌以汤饮，即能微微入口。久之，神气安集，俄复开目。与之言语，莫肯应。夜久，即有自郡至者，皆云今尚书次女，昨夜游园，为暴虎所食，至今求其残骸未获。闻者遂以告于越客，即遣群婢以此询，德容号泣不止。越客既登岸，遂以其事列于镐。镐凌晨跃马而至，既悲且喜，遂与同归。而婚媾果谐其期。自是黔峡往往建立虎媒祠，今尚有存者。出《杂异记》。

元方所遇，义虎也。自励所遇，忠虎也。义兴陈氏所遇，媚虎也。总之无愧于虎媒也。夫撮合为媒，越客婚有日矣。虎一番惊扰，大为嘉礼之累。板屋声高，馋口未厌，天下有此恶媒乎？何以祠为！忠者见杀，恶者居功，此为媒者之所以竞为恶，而莫肯尽忠也。

○大别狐

天顺甲申年间，浙中蒋生贾于江湖，后客汉阳马口某店。而齿尚少，美丰仪。相距数家，马氏有女，临窗纤姣，光采射人。生偶入，窃见之，叹羡魂销。是夜女自来曰：“承公垂盼，妾亦关情，故来呈其丑陋。然家严刚厉，必慎口修持，始永其好。”生喜逾遇仙，遂共枕席。而口必三缄，足不外趾，惟恐负女。然生渐惫瘁。其侪若夜闻人声，疑之，语生曰：“君得无中妖乎？”生始讳匿，及疾力，始曰：“与马公女有前缘，常自来欢会，非有他也。”其侪曰：“君误矣，马家崇墉稠人，女从何来！闻此地夙有狐鬼，必是物也。”因以粗布盛芝麻数升，曰：“若来，可以此相赠，自能辨之。”果相授受。生如其言，因迹芝麻撒止处窥之，乃大别山下，有狐鼾寝洞穴中。生惧大喊，狐醒曰：“今为汝看破我行藏，亦是缘尽。然我不为子厉，今且报子。汝欲得马家真女亦不难。”自撷洞中草，作三束，曰：“以一束煎水自濯，则子病愈。以一束撒马家屋上，则马家女病癞。以一束煎水濯女，则癞除而女归汝矣。”

生复大喜。归，不以告人，而自如其言为之。女癞遍体，皮痒脓腥，痛不可忍，日夜求死，诸医不效。其家因书门曰：“能起女者，以为室。”生遂谒门曰：“我能治。”以草濯之，一月愈。遂赘其家，得美妇。

生始窥女而极慕思，女不知也，狐实阴见，故假女来。生以色自惑，而狐惑之也。然竟以此得真女矣。燕昭市骏骨，而千里之马果至。以伪始，以真终，狐虽异类，可以情感，况于筑台礼士者乎。

○玄驹

昔有一士人与邻女有情。一日饮于女家，惟隔一壁，而无由得近。其人醉，隐几卧，梦乘一玄驹入壁隙中。隙不加广，身与驹亦不减小，遂至女前，下驹与女欢。久之，女送至隙，复乘驹而出。觉甚异之，视壁孔中，有一大蚁在焉。故名蚁曰“玄驹”。见《贾子说林》。

情史氏曰：“媒者，寻常婚媾之事也。常事不书，有异焉则书之。媒而得，虽戾如虎，妖如狐，亦足以传。媒而失，即氤氲大使使尽神通，适以导淫遗议。呜呼！‘伐柯伐柯’，媒其可苟乎哉！审于媒之得失，而情亦可自量也。”








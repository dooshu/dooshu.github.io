姑熟溪





《太平寰宇记》：姑熟溪，在太平州当涂县南二里。姑熟，即古县名。此水经县市中过，故溪即因地以名之也。《江南通志》：姑熟溪，在太平府当涂县南二里，一名姑浦，合丹阳东南之余水，及诸港来会，过宝积山入大江。周必大《泛舟游山录》：姑熟溪，水色绀碧，与河流不相杂。陆放翁《入蜀记》：姑熟溪，土人但谓之姑溪，水色正绿，而澄澈如镜，纤鳞往来可数。溪南皆渔家，景物幽奇。



爱此溪水闲，乘流兴无极。

漾楫怕鸥惊，垂竿待鱼食。

波翻晓霞影，岸叠春山色。

何处浣沙人？红颜未相识。






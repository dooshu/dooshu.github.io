【长歌行】

逝矣经天日。悲哉带地川。寸阴无停晷。尺波岂徒旋。（《类聚》、乐府作徒自旋。乐府又注。一作岂徒旋。）年往迅（《诗纪》作信。注云。一作迅。）劲矢。时来亮（《御览》作谅。）急弦。远期鲜克及。盈数固希全。容华夙夜零。体泽坐自捐。兹物苟难停。吾寿安得延。俯仰逝将过。倏急几何间。慷慨亦焉诉。天道良自然。但恨功名薄。竹帛无所宣。迨及岁未暮。长歌乘（《文选》作承。）我闲。（乐府作间。○《文选》二十八。《乐府诗集》三十。本集六。《诗纪》二十四。又《类聚》四十二引川、旋、全三韵。《御览》十七引弦一韵。）


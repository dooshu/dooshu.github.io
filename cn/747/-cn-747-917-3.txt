○赠李舍人使君书

自湖上一辞，十有馀载。公贵为方伯，昼迹在空林，出处殊疏，音尘不接，盖理然也。昼从辞後，自谓年多志固，名疏道亲，惟慕空门，若有所诣，然未曾遇知己。尝戏为一章自咏曰：“乐禅心似荡，吾道不相妨。独悟歌还笑，谁言老更狂？”昔谢太傅每赏支公善标宗要，若九方堙之相马，略其元黄，而取其骏逸。昼今日於公，即道林逢太傅之秋也！

又昼於文章，理心之外，或有所作。意在情性、乐泉，亦何能苦健羡於其间哉！顷者目疾相婴，如隔烟雾，兼患脚气，行李不进。昨承至止，病中不获躬诣门阑，披叙离阔，形碍神往，有所恨也。谨驰状兼简杂文。昼性野，思拙机浅，忽若偶中风律，终期匠者赏鉴不遗。幸甚幸甚！释昼白。


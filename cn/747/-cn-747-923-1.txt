○道体论序

夫浑然未兆，得丧无涯，名质既分，则凡圣义显，然凡不自悟，必积感以求通；圣不弃物，亦因机而设教。教绪弥纶，宁容穷数，约其一应之迹，所谓道德。所言道者，极妙环中，圆通物化，因通立称，故名为道。德者，殊能广洽，全任无功，成迹可目，故名为德。然则道以通化彰名，忘通则会旨。德就全任标称，泯迹则德全。斯二兼忘宗极无主者也。将欲显彼元源，导兹弱丧，法不自阐，弘之在人。故先以老子，标为首题。万物芸芸，封心华竞，至人悬解，返本无为。故曰“老子”。体虽泊然，机来则应，应迹嗣兴，目之为子。德不自树，妙成在法，本其所通，字之曰“道”。然道体虚凝，常为轨训，其名不去，号之为“经”。建言至末，此章为首。故曰《道体论》。


◇谢敕赉铜供造善觉寺塔露盘启

臣纲启，主书陈僧聪奉宣敕旨，垂赉铜一万三千斤，供造善觉寺塔灵盘，是称丑阝阳之珍，实亦昆吾之宝，燥湿无变，九布见奇，寒暑得宜，六律成用。况复神龙负子，光斯妙塔，金乌衔带，饰兹高表，函谷耻其咏歌，临淄恧其祥应，阳燧含景，还譬日轮，甘露入盘，足称天酒，辞林本阙，心辩又惭，徒戴重恩，终难陈谢，不任铭荷之诚，谨奉启闻，谨启。（《广弘明集》十六）


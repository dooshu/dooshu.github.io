【赐新除参知政事程戡让恩命不允断来章批答〈十月十二日〉】

省表具之。朕有欲治之心而甚劳，思底治之方而未获，夙夜于此，惟贤是求。卿出入宣勤，材望兼著，诚明发于事业，识虑可以询谋。而召自外邦，参于宰府，朕志所定，其何可移？夫任之重者忧实深，遇之隆者报亦厚。让而后受，虽敦难进而可嘉；知无不为，其一乃心而图效。所让宜不允，仍断来章。


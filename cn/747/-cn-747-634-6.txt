○论事疏表

臣翱言：臣素陋，幸得守职史官，以记录是非为事。夫通前古治乱安危之大本者，实史臣之任也，臣虽愚，敢怀畏罪之心，而不修其职？窃见陛下即位以来，招怀不廷之臣，诛寇贼十馀事，刷五圣之愤耻，为後代之根本，自古中兴之盛，孰有及者？自臣得奉诏朝谒以来，亲见圣德之所不可及，亦已多矣。至如淄青生口夏侯澄等四十七人，皆所宜诛斩者也，陛下知其逆贼所逼胁，质其父母妻子而驱之使战，其陷恶逆，非其本心，赦而不诛，因诏田宏正随材任使，其欲归妻子父母者，纵而不禁。臣窃闻夏侯澄等既得生归，淄青贼兵闻之，莫不怀陛下好生宽惠之德，而遂无拒战官兵之心矣。刘悟所以能一夕而擒斩师道者，以三军之心，皆以苦师道而思陛下之德，故能不费日而成大功也。此圣德之所不可及者一也。今岁关中，夏麦甚盛，陛下哀民之穷困，特下明诏，放夏税约十万石。朝臣相顾，皆有喜色，百姓歌乐，遍於草野。此圣德之所不可及者二也。韩宏献女乐，陛下不受，却而赐之。昔者鲁用孔子，齐人恐惧，遗之女乐，季桓子受之，君臣共观，而三日不朝，故孔子去鲁。陛下超然独见，遂以归之。此圣德之所不可及者三也。出李宗妻女於掖廷，以庄宅却赐沈遵师。圣朝宽恕，亿兆欣感者，不可备纪。若下诏出令，一一皆类於此，武德、贞观不难及，太平可反掌而致矣。

臣以为定祸乱者，武功也，能复制度兴太平者，文德也，非武功不能以定祸乱，非文德不能以致太平。今陛下既以武功平祸乱，定海内，能为其难者矣，若革去弊事，复高祖、太宗之旧制，用忠正而不疑，屏邪佞而不近，改税法不督钱而纳布帛，绝进献以宽百姓税租之重，厚边兵以息蕃戎侵掠之患，数引见待制官，问以时事，以通壅蔽之路。故用忠正而不疑，则功德成；屏邪佞而不近，则视听聪明；改税法不督钱而纳布帛，则百姓足；绝进献以宽百姓租税之重，则下不困；厚边兵以息蕃戎侵掠之患，则天下安；数引见待制官，问以时事，以通壅蔽之路，则下情达。凡此六者，政之根本，太平之所以兴。陛下既已能行其难者矣，又何惜不速其易为者乎？以臣伏睹陛下，上圣之姿也，如不惑近习容悦之词，选用骨鲠正直之臣，与之修复故事而行之，以兴太平，可不劳而功成也。若一日不以为事，臣恐大功之後，易生逸乐，而群臣进言者，必曰“天下既已太平矣，陛下可以高枕而为宴乐矣”，若如此，则高祖、太宗之制度，不可以复矣，制度不复，则太平未可以遽至矣。

臣窃惜陛下圣质，当可兴之时，而尚谦让未为也。臣谨条疏兴复太平大略六事，别白於後。若行此六者，五年不变，臣必知百姓乐康，蕃虏入侍，天垂景星，地涌醴泉，凤凰鸣於山林，麒麟游於苑囿。此无他，和气之所感也。诗曰：“先人有言，询於刍荛。”伏惟陛下明圣，思博闻天下之事以助政理故臣敢忘其懦愚而尽忠焉。无任感恩激切之至，谨奉表以闻。臣诚惶诚恐顿首顿首。谨言。


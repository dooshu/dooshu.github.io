○奏太原府资望及官吏选数状

右，臣得司录参军李旦等状称，前件府名三都，望同两府，吏曹近日稍易旧规，格限之中，增加选数，特乞奏闻者。谨检开元十一年正月二十八日敕，置北都，府县资望，并准京兆府、河南府，中间吏曹暂有降下，前使王缙、薛兼训、马燧、李说并有举奏，寻蒙复旧。今准三月十五日敕，停减诸州府双曹司录判司及甲曹参军，特蒙敕旨，京兆河南太原三府不在减限。伏以太原府龙兴盛业，天启雄藩，有义旗起建之堂，为仙驾留游之地，官标留守，驿署都亭。典章甚明，制度咸在。数年来吏部选格，不同京兆河南两府，官资稍下，选数则深。掾吏诸臣，恳有披诉。傥徇从权之义，恐乖仍旧之规。伏乞圣慈，特敕吏部，准元敕与京兆河南一例处分。


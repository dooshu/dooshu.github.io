◇　遗诸侯王书

高帝平定天下，王诸子弟，悼惠王王齐。悼惠王薨，孝惠帝使留侯良立臣为齐王。孝惠崩，高后用事，春秋高，听诸吕，擅废帝更立。

（《史记·齐悼惠王世家》作「擅废高帝所立」）又比杀三赵王，灭梁、赵、燕，以王诸吕，分齐为四。忠臣进谏，上惑乱弗听。今高后崩，而帝春秋富，未能治天下，固恃大臣诸侯，而诸吕以擅自尊官，聚兵严威，劫列侯忠臣，矫制以令天下，宗庙所以危。寡人率兵入，诛不当为王者。

（《史记·吕后纪》，又见《齐悼惠王世家》、《汉书·高五王传》，皆小异。）




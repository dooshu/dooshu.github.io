○对太室择嗣判

〈甲於太室而择嗣，先幼者，或非之，称神所命。〉

将建嗣子，必先克家，岂惟兴宗，亦称继代？今兹甲者，昭穆蔑如，爰择允而承祧，俾传荣而开国。而乃业归於幼，礼且殊於长年；命自於神，理徒称於太室。必也义均襄子，睹常山而得符；迹偶平王，拜楚庙而当璧。事则有据，或者何非？且今之所为，有异於是，无闻德举，将由爱立。则震求致福，虑丧主鬯之尤；事乃得能，奚堪干蛊之任？甲且违礼，罪实难逃，理不足称，刑之无舍。

尹畅

畅，开元朝进士。


○张仲武寄回鹘生口驼马状

右，臣等旧读《实录》，不至遗忘，伏思累圣以来，未有此例。谨按《左传》：“诸侯不相遗俘。”昔鲁受齐俘，见讥左氏。诸侯尚为非礼，况在台臣？臣等忝备钧衡，须谨绳墨，若苟受私遗，不守旧章，则何以上戴圣君，仪刑百辟？伏望圣恩尽许却还，从此便为故事，仍望许臣与一书报答，令其深谕国体。其书草续撰进上以闻。


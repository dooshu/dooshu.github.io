读李太白诗





魏裔介


三谢与鲍、庾，江左称独步。太白更绝尘，汗血如飞兔。掷笔振金石，有文悬瀑布。万象罗胸中，百代生指顾。是气曰浩然，不只为章句。沉香亭畔词，讽谏有微趣。奴视高将军，才人岂能慕。羽翮落九天，挂席逐烟雾。留滞东鲁云，蹭蹬采石路。我思汾阳王，再衍晋阳祚。云谁识此人，青莲慧眼故。无知功未酬，夜郎竟远戍。璘也实蠢愚，偶而被笼笯。龙章与凤姿，岂若争食鹜。古今称谪仙，斯言良不误。黄金如可成，须并子美铸。






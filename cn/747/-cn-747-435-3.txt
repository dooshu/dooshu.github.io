○唐维州刺史安侯神道碑

夫招摇东指，寰区识天下之春；渖涨北临，川谷有朝宗之地。况乎皇明发而万物睹，天衢亨而四奥宅，故以骤险浮深，同文协轨者也。若乃壤邻骄子，家号名王。握葱野之瑰奇，氵敕蒲源之粹液。井蛙自许，既累嗤於越子；风鸿且遇，仍嗣美於宅侯。则大将军安侯其人矣。

侯讳附国，其先出自安息，以国为姓。有隋失驭，中原无何；突厥乘时，籍雄沙漠。侯祖乌唤，为颉利吐发，番中官品，称为第二。王庭虽局，方冠射雕之勇；帝乡何远？空郁卫牛之气。父フ汗，望日月於中衢，奋羽毛於边服。势同鹊起，功随豹变。贞观初，率所部五千馀人朝，诏置维州，即以フ汗为刺史，拜左武卫将军，累授左卫右监门卫二大将军，封定襄郡公。寄等连城，荣超合垒，析圭胙土，时议称之。侯运偶千年，才标一日，服太阿而善断，览介石以知机。有顾鹑笼，实怀先觉，乃心凤，奚叹後予。於是拔迹泥沙，翻飞霄汉，亦以贞观四年，与父俱诣阙下，时年一十有八。太宗见而异之，即擢为左领军府左郎将，寻令与鸿胪丞赵德楷谕旨於吐谷军。虏安宁之巢，敢恃螳螂之斧，旅拒成命，逼迫行人，遇困加威胁，举步逢艰阻。侯以命有所系，静以体之，节不可失，贞以守之，虽弦矢屡移，而铁石无改。既而加兵一荡，凶氛四彻，竟获全归，佥以为苏、武郑众，不独高於前代矣。玺书叹述，迁本府中郎将，赍布帛五百，又加秩为忠武将军行本职。十九年，太宗扬鉴暂抚，清海俗於三韩；驻跸聊麾，骇天声於六汉。侯功参末将，绩预元戎，诏论功授上柱国，封驺虞县开国男，食邑三百户。就徽元年拜右领军将军，馀如故。荷元天之广运，承湛露以阳，蒲璧开南面之尊，兰盛北军之宠。门驱四马，匣纽双黾。薄墓归来，辉光不独於三子；辨色而入，前後方参於五侯。叠荩流轩，徽枝岌で，足以震辉都鄙，讴谣氓庶。寻丁定襄公忧，执丧无替於少连，让爵自先於季札。及其字人按部，和风布政，使幼艾不怀，猷渠不惊。非树其长，莫谙其俗。以此高乎，兼本官，复拜为使持节维州诸军事维州刺史。朝咨良牧之能，物喜吾君之子。入虔戎政，缛共宿於星庐；出变夷歌，扇重晖於日域。龙朔中随府易名，改为左戎卫将军，总章年进为右戎卫大将军，刺史勋封并如故。日观崇岩，封峻霄三五之声已邈，八九之迹难追。天子洁坛场，疏圭璧，报功崇德，腾茂实於石间。侯亦励熊罴，从金鼓，前清後御，罄忠勤於玉帐。咸亨初追封斯阀，仍本封进爵为子，加邑四百户。方当降锡上樽，行升右地，啸洪崖而自狎，揖浮邱以曾举。而殷相肇梦，晋寝成妖。古谢今形，仙禽致是非之难；寒凝暑退，大椿属摇落之期。哀哉！奄以调露二年二月十八日，寝疾终於神都，春秋八十有三。永隆二年二月二十三日，葬於雍州长安县孝悌乡之原，礼也。

惟侯绪茂膏梁，苦循鼎胄。降河潜润，每孕倾都之宝；丹野成章，必矫冠群之翼。弱便英迈，长实宏远，剑连三术，道蒙史以前驱；德包五善，揖楚臣於下席。从吾所好，方尽锐於戈予；在物或遗，故无资於笔砚。加以动会规楷，性非因习，泣书象於离宫，真资孝敬；感飞泉於异域，雅蹈忠诚。利以义通，功以济物。故能夙攀阊阖，亟奉钩钤；效心膂於中年，享高明於暮景。左右深率从之奇，始终无纤芥之隙。行师则训兵以律，受任则执礼无违。非才优体二，道恭感一，惟微惟熙，至公至平者，畴能与於此哉？悲夫！琴心辍奏，去高堂而不留；筮氏观黾，创幽穸而期兆。鼓秋风於古树，谁识将军？思白日於荒邻，空怀中散。宾御旋兮寒野暮，池馆静兮浮阴。可作无时，与归何想？长子故右玉钤卫将军北平县公思祗藻身淑慎，流声奕叶，繁滋遽委，危露先飘。次子鲁州刺史思恭等，趋表阙以擗心，涉礼庭而收泗，荐兰之诚徒切，集蓼之哀永萃。思所以仿佛形容，揄扬清懿；托问词於广陌，播雄名於大隧。乃为铭曰：

阆风秀迥，河气灵长。於昭化毓，实延英芳。棱飞玉塞，势轶沙场。家承有土，祚历无疆。分源何从，扬飚南入。削衽荒庭，杀凶大邑。孝乎何取？中焉是袭。花绶遥遥，云冠岌岌。敷命河首，逢羁海裔。云天变色，乡关无际。虎噬徒交，壮心益励。卒延裒廉，岂嗟拘滞。作固兰陛，仍分竹符。盟申带砺，礼盛传呼。岩廊夕警，秘宇晨趋。还便後殿，出必前驱。本枝隐蔽，宣条求瘼。惠起人谣，清惟主诺。野乃闻劳，门非藉恶。是听夏声，谙知戎落。旋增厚秩，亦追崇封。逸豫斯邑，车服以庸。庭纷舞，室韵歌锺。宁悲昃景，遽落高峰。梁木应悲，大星俄殒。广川去楫，修途废轸。倏兮已丧，萧兮而尽。神乎不测，天乎何忍？永背青皋，即安元夜。泉台构壤，山门反驾。野吹方噎，荣辉不借。德虽隆於九原，神岂奄於万化。

敬宽

宽，宝应朝擢书判拔萃科。


○郭{鹿吝}词

吴江郭频伽茂才［{鹿吝}］流寓随园，将回嘉善。值袁兰村大令所眷吴下女郎赵双福为易名疏香者，亦将还吴。即席赋高阳台云：“暗水通潮，痴岚阁雨，微阴不数重城。留得枯荷，奈他先作秋声。清歌欲行云住，露春织、并坐调笙。暗伤情、忍把离尊，和泪同倾。天涯我是飘零惯，恁飞花无定，相送人行。见说兰舟，明朝也泊长亭。门前记取垂杨树，只藏他、三两秋莺。一程程、愁水愁风，不要人听。”又题兰村南园春梦图百字令云：“东风何苦。只送将春到，难留春住。落絮游丝无气力，还自飞来飞去。白水桥梁，红泥亭榭，人说南园路。画图省识，看来已是前度。莫倚锦瑟筵前，楚腰掌上，年少能才语。记得些些惆怅事，便费蛮笺无数。玉局弹棋，铜盘递泪，此梦侬曾作。［去声］去年今日，桃华乱落如雨。”芬芳悱恻，凄沁心脾。频伽眉有白毫，自号白眉生，所著浮眉楼词、蘅梦词各二卷，语最轻隽。独凫芗宗伯与余论及乾嘉间词人颇不取。顾盛推仁和倪米楼［稻孙］，谓倪词如枫亭荔支，甫向枝头摘下。郭词亦具荔支之形，然已在一日变色，二日变味时矣。米楼词已录王氏词综二集，惜晚年贫困无依，几欲黄冠入道，才人命蹇，无如米楼者。


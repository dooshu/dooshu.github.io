◇戍边上章

朔方髡钳徒臣邕稽首再拜上书皇帝陛下：臣邕被受陛下尤异大恩，初由宰府备数典城，以叔父故卫尉质时为尚书，（《御览》作「以亲父故，依叔父卫尉质，时以尚书。）召拜郎中，受诏诣东观著作，遂与群儒并拜议郎。沐浴恩泽，承答圣问，前后六年。质奉机密，趋走目下，遂由端右，出相外藩，还尹辇毂，旬日之中，登蹑上列。父子一门兼受恩宠，不能输写心力，以效丝发之功，一旦被章，陷没辜戮。陛下天地之德，不忍刀锯截臣首领，得就平罪，父子家属，徒充边方，完全躯命，喘息相随。非臣无状所敢复望，非臣罪恶所当复蒙，非臣辞笔所能复陈。臣初决罪雒阳诏狱生出牢户，愿念元初中故尚书郎张後，坐漏泄事，当伏重刑，又出门，复听读鞫，诏书驰救，减罪一等，输作左校。後上书谢恩，遂以转徙。郡县促遣，遍于吏手，不得顷息，含辞抱悲，无由上达。臣既到徙所，乘塞守烽，队在候望，忧怖焦灼，无心复能操笔成草，致章阙庭。诚知圣朝不责臣谢，但怀愚心，有所不竟。臣自在布衣，常以为《汉书》十志，下尽王莽而止。世祖以来，唯有纪传，无续志者。臣所师事故太傅胡广，知臣颇识其门户，略以所有旧事与臣，虽未备悉，粗见首尾，积累思惟，二十馀年。不在其位，非外吏庶人所得擅述。天诱其衷，得备著作郎，建言十志皆当撰录，遂与议郎张华等分受之，所使元顺难者皆以付臣。先治律历，以筹算为本，天文为验，请太史旧注，考校连年，往往颇有差舛，当有增损，乃可施行，为无穷法。道至深微，不敢独议。郎中刘洪，密于用算，故臣表上洪，与共参思图牒。寻绎适有头角，会臣被罪，逐放边野。臣窃自痛，一为不善，使史籍所阙，胡广所校，二十年之思，中道废绝，不得究竟。之情，犹以结心，不能违望。臣初欲须刑竟，乃因县道，具以上闻。今年七月九日，匈奴始攻郡盐池县，其时鲜卑连犯云中、五原，一月之中，烽火不绝。不意四夷相与合谋，所图广远，恐遂为变，不知所济。郡县咸惧，不守朝旦。臣所在孤危，悬命锋镝，湮灭土灰，呼吸无期。诚恐所怀随躯腐朽，抱恨黄泉，遂不设施，谨先颠踣。科条诸志，臣欲删定者一，所当接续者四，《前志》所无，臣欲著者五，及经典群书所宜捃摭，本奏诏书所当依据，分别首目，并书章左。臣初被考，妻子迸窜，亡失文书，无所案请。加以惶怖愁恐，思念荒散，十分不得识一，所识者又恐谬误。触冒死罪，披散愚情，愿下东观，推求诸奏，参以玺书，以补缀遗阙，昭明国体。章闻之後，虽肝脑流离，白骨部破，无所复恨。惟陛下留神省察。臣谨因临戎长霍圉封上。有《律历意》、《礼意》、《乐意》、《郊祀意》、《天文意》、《车服意》、《朝会意》、《五行意》。（案此下有阙文。刘知几《史通》称邕作《朝会》、《车服》二志，又《后汉》本传云「事在《五行》、《天文志》」，则十意中有《朝会》及《五行》，其馀二意盖《地理》、《艺文》也。）臣顿首死罪，稽首再拜以闻。（《续汉·律历志下》注补引蔡邕戍边上章，又《后汉》本传，「邕上书自陈，奏其所箸十意」，注引《邕别传》，「邕昔作十意」云云。又《艺文类聚》八十，《御览》三百三十五引《蔡邕徙朔方上书》，又本集，《外传》。案本传、《别传》皆作「十意」，则刘昭所引《礼乐志》、《表志》，《初学记》所引《天文志》，原本是「意」字，传写变其文耳。）


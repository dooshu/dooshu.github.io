○谢大理薛卿启

某启。某闻宋济之困名场，空馀坦率。唐衢之升军宴，但益号兆。斯人以当年不偶於良知，晚岁遂成其永恨。况某早将此事，以戒前车。至愿蹉跎，年光老大。向秦庭而屡泣，抱楚足以频伤。中间辄以所著谗书，上干阍吏。近见某官，伏知阁下爰哀弱植，俯降深仁。回日月於壶中，展方书於肘後。欲使徐甲之尸必起，蔡经之骨重生。仰嘉音而背若负山，承厚旨而身如有翼。既容托迹，窃敢兴言。某动不知机，进惟招毁。忌王隐之名者虞豫，暴苏秦之过者张仪。群居不出一言，彼则谓某矜才傲物。痛饮不逾三爵，彼则谓某恃酒凌人。何争名竞利之场，有蠹节食苗之类。苟非令君侧耳於车上，中郎注目於亭间，则随赵轭以长鸣，与吴椽而共朽者也。谨启。


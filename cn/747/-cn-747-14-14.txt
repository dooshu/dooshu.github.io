○册代王宏为皇太子文

维永徽七年，岁次景辰，正月景寅朔六日辛未，於戏！夫明两载象，道贯三才，元良表德，业隆千古。是以夏启作贰，光阐高猷；姬诵升储，发挥王道。详求典册，式瞻七鬯，固本垂统，允归正绪。惟尔代王宏，猗兰毓祉，乔桂凝华，岐嶷表於天姿，符瑞彰於神授。器业英远，风鉴昭朗，践嘉义而总深仁，舍幼志而标成德。用资玉裕，早振金声。朕虔奉灵图，肃膺丕业，仰惟七庙之重，思隆万叶之庆，畴咨列辟，钦若前修，是用命尔为皇太子。往，钦哉！尔其祗奉宪章，率由轨度。尽谦恭於齿胄，审方俗於迎郊。春礼冬诗，趋庭匪懈，三善六德，勖志无愆。绝骄奢之心，纳忠良之训，播徽猷於外宇，申敬奉於中闱。允睦周亲，务殷尧族。就隆四术，式宁万类。无怠无荒，固保我宗基，可不慎欤！


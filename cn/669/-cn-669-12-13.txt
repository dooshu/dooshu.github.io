13　公羊之言天理民彝之正　左氏之禮之孝害教最甚


文公二年，「公子遂如齊納幣」，「譏喪娶也。娶在三年之外，則何譏乎喪娶？三年之内不圖婚娶者，大吉也，非常吉也。其爲吉者主於己，以爲有人心焉者，則宜於此焉變矣」。案：春秋繁露玉杯篇：「按經文公乃四十一月乃娶。娶時無喪，何以謂之喪娶？納幣之月在喪分，故謂之喪娶也。」公羊子之言，天理民彝之正也。左氏以爲禮，以爲孝，其害教最甚。杜氏謂：「諒闇既終，嘉好之事，通於外内。」其悖理又甚焉。中庸曰：「三年之喪，達乎天子。」孟子曰：「三年之喪，自天子達於庶人。」左、杜而忘諸乎？杜預在晉議太子之服，謂：「周公不言高宗服喪三年而云諒闇，此服心喪之文也。叔向不譏景王除喪，而譏其宴樂已早，明既葬應除，而違諒闇之節也。」司馬公以爲「巧飾經傳，以附人情」。【原注】預但知春秋衰世之禮，而未知先王制禮之本也。公羊長於左氏，此其一端也。

【元圻案】范甯穀梁傳敘：「左氏以文公納幣爲用禮，是居喪可得而婚也。」〇杜預議服，見晉書禮志。通鑑晉武紀泰始十年〔一〕：「八月，葬元皇后于峻陽陵。帝及群臣除喪即吉，博士陳逵議，以爲『今時所行，漢帝權制；太子無有國事，自宜終服』。杜預議云云。」又曰：「『子之於禮，存諸内而已；禮非玉帛之謂，喪豈衰麻之謂乎！』臣光曰：『規矩主於方圓，然庸工無規矩，則方圓不可得而制也；衰麻主於哀戚，然庸人無衰麻，則哀戚不可得而勉也。杜預巧飾經傳以附人情，辯則辯矣，臣謂不若陳逵之言質略而敦實也。』」

〔一〕「十年」，原作「九年」，據中華本資治通鑑卷八〇晉紀武帝泰始十年改。






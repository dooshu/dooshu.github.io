舆池道里误

古今舆地图志所记某州至某州若干里，多有差误。偶阅元祐《九域志》，姑以吾乡饶州证之，饶西至洪州三百八十里，而《志》云：“西至州界一百七十里，自界首至洪五百六十八里。”于洪州书至饶，又衍二十里，是为七百六十里也。饶至信州三百七十里，而《志》云：“东南至本州界二百九十里，自界首至信州三百五十里。”是为六百四十里也。饶至池州四百八十里，而《志》云：“北至州界一百九十里，自界首至池州三百八十里。”是为五百七十里也。唐贾耽《皇华四达记》所纪中都至外国，尤为详备，其书虔州西南一百十里至潭口驿，又百里至南康县。然今虔至潭口才四十里，又五十里即至南康，比之所载不及半也。以所经行处验之，知其他不然者多矣。






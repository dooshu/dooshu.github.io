贺瑞雪表四


洪化难名，腊瑞应九重之祷；太平有象，玄灵呈六出之奇。天虽高而听则卑，圣惟诚而祷必应。仰宸情而悦豫，溥臣庶以欢呼。

恭惟皇上德并两仪，治隆千古。留神宵旰，恒怀穑事之忧；加意闾阎，每切民天之重。兹者，玄冬迈序，皓雪愆期，特轸渊衷，虔修日祷。竭诚将事，明德上契乎天心；申命用休，渥泽允符于腊候。百神效职，三白呈祥。琪树缤纷，式现六花之瑞；琼田璀璨，实为五谷之精。绥绥不至于封条，伫见来之率育；皜皜渐成于盈尺，已知螟螣之深藏。是盖圣主敬天以保民，感孚有素；故穹昊应祈而锡贶，昭假孔神。诚天佑之无前，而真符之叠见也。

臣等叨参密勿，无补燮调。歌帝力于不识不知，与亿兆同其欢戴；荷神功于至广至大，感天地莫克形容。伏愿玄佑弥隆，休征茂集。卜万年而御历，益臻戬谷之祥；敛五福以锡民，永保丰年之治。






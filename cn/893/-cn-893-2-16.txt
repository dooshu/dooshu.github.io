其十六





此首缪本编入二十三卷，与“咸阳二三月”一首，俱题作《感寓》。



宝剑双蛟龙，雪花照芙蓉。

精光射天地，雷腾不可冲。[一]

一去别金匣，飞沉失相从。

风胡殁已久，所以潜其锋。

吴水深万丈，楚山邈千重。

雌雄终不隔，神物会当逢。[二]

[一]《越绝书》：客有能相剑者，名薛烛，越王勾践召而问之。乃召掌者使取纯钩，薛烛望之，手振，拂扬其华，捽如芙蓉始出。又《越绝书》：楚王召风胡子而问之，曰：“寡人闻吴有干将，越有欧冶子，此二子甲世而生，天下未尝有。寡人愿赍邦之重宝以奉子，因吴王请此二人作铁剑，可乎?”于是乃令风胡子之吴，见欧冶子、干将，使作铁剑。欧冶子、干将凿茨山，泄其溪，取铁英，作为铁剑三杖。风胡子奏之楚王，楚王见此三剑之精神，大悦。问之曰：“此三剑何物所象，其名为何?”风胡子对曰：“一曰龙渊，二曰泰阿，三曰工布。”楚王曰：“何为龙渊、泰阿、工布?”风胡子对曰：“欲知龙渊，观其状，如登高山，临深渊。欲知泰阿，观其釽，巍巍翼翼，如流水之波。欲知工布，釽从文起，至嵴而止，如珠不可衽，文若流水不绝。”



[二]《太平御览》：《雷焕别传》曰：焕字孔章，鄱阳人，善星历卜占。司空张华夜见异气起斗牛，问焕：“见之乎?”焕曰：“此为宝剑气。”华曰：“时有相吾者曰：君当贵达，身佩宝剑。此言欲效矣。”乃以焕为丰城令。焕至县，移狱掘入三十余尺，得青石函一枚，中有双剑，文采未甚明。焕取南昌西山黄白土，用拭剑，光艳照耀。乃送一剑并少黄土与华，自留一剑。华得剑并土，曰：“此干将也，莫耶何复不至?然天生神物，终当合耳。”乃更以华阴赤土一斤送与焕。焕得磨剑，鲜光愈亮。及华诛，剑与玉匣莫知所在。后焕亡，焕子爽带剑经延平津，剑无故堕水，令人没水逐觅，见二龙长数丈盘交，须臾，光采征发，曜日映川。鲍照《赠故人马子乔》诗：“双剑将别离，先在匣中鸣。烟雨交将夕，从此忽分形。雌沉吴江水，雄飞入楚城。吴江深无底，楚关有崇扃。一为天地别，岂直限幽明。神物终不隔，千祀倘还并。”太白此篇盖拟之也。然鲍诗为故人而赠别，其居要处在“神物”一联，李诗感知已之不存，其警策处在“风胡”二语。辞调虽近，意旨自别。






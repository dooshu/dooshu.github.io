145　楚辟我衷若何效辟　不可學他不是


叔向曰：「楚辟我衷，若何效辟？」昭六年。杜注：「辟，邪也。衷，正也。」王魏公之於寇萊公曰：「不可學他不是。」

【集證】朱子名臣言行録引龜山語録云：「王魏公在中書，寇公在密院。中書偶倒用了印，寇公須勾吏人行遣〔一〕。他日樞密亦用倒了印，中書吏人呈覆，亦欲行遣。公問吏人：『汝等且道密院當初行遣倒用印者是否？』曰：『不是。』公曰：『既是不是，不可學他不是。』」

〔一〕「勾」，原作「鈎」，據四庫本宋名臣言行録前集卷二改。






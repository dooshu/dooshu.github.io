◇四孤议

或有为《四孤论》者曰：「遇兵饥馑，有卖子者；有弃沟壑者，有生而父母亡，无缌亲，其死必也；有俗人五月生子，妨忌之不举者。有家无儿，收养教训成人。或语汝非此家儿，礼异姓不为後，于是便欲还本姓，为可然不？」博士田琼议曰：「虽异姓不相为后，礼也。《家语》曰：『绝嗣而後他人，于理为非。』今此四孤，非故废其家祀，既是必死之人，他人收以养活。且褒姒长养于褒，便称曰褒，姓无常也。其家若绝嗣，可四时祀之于门户外，有子可以为後，所谓神不歆非类也。」（《通典》六十九）


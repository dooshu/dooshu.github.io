登华岳作

其一


遥遥青黛削芙蓉，此日登临落雁峰。
霄汉何人骑白鹿，天门有路跨苍龙。
流沙弱水真杯勺，太白终南尽附庸。
却忆巨灵开辟日，神功橐籥费陶镕。

其二

独上钩梯览大荒，秦关终古气苍苍。
天开阊阖才寻尺，地界雍梁入渺茫。
五粒松摇群帝佩，三浆露挹百神觞。
仙人方罫青冥上，更欲淩风度石梁。

其三

松风谡谡步虚声，杖策高寻卫叔卿。
星近祠坛光欲堕，月临仙掌夜偏明。
扶桑万里天鸡曙，箭括三更石马鸣。
谁信扬雄擅词赋，不将䌽笔记层城。

其四

石楼玉井绝攀缘，呼吸分明尺五天。
丹嶂似疑神禹凿，苍松犹是武皇年。
九霄唳鹤明星馆，百道飞虹瀑布悬。
近日君王徵禅草，小臣欲奏白云篇。


送阮怀幼龙同归里

枫叶初黄橘尚绿，骚人并集芙蓉屋。
为舞白苧烧华烛，伤心难听骊歌曲。
昨接家书今日归，不恨别长恨别促。
吾侪放眼争千古，耻论穷达分虎鼠。
看君在困能倔强，俯视青云不足取。
结客飞扬年少场，卖文为活中心伤。
半年官舍诗盈寸，与古作者争毫芒。
梅子淹留无一月，病中诗思如冰雪。
剪烛连床兴未穷，一时二妙皆离别。
霜摧木落风怒号，移觞密坐淹今宵。
美人迟暮思公子，君去谁知我郁陶。
人生拂意无贵贱，但得同心齐所愿。
伯劳西去燕飞东，眼前憔悴君所见。



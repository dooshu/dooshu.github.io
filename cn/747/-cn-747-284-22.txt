○敕北庭将士已下书

敕北庭将士瀚海军使盖嘉运已下：逆胡忿戾，乘此猖狂，驱率匪人，围犯边镇：皆如素虑，不出下策。卿等虽在绝境，且据坚城，将士一心，莫非义勇，观衅而动，取乱在兹，宜临事筹之，无失此便。但苏禄本以奸诈，诳诱群胡，无德在人，何能有国？今驱乌合之众，作不义之举，师曲须老，族灭其时。卿可因其不固之心，乘其已疲之众，掎角归路，翦灭逋丑：此亦天与，岂直人谋？仍熟料之，取万全也。国之重赏，惟待奇功，岂在言之，自良图耳。比秋气已冷，卿及将士百姓并安好，遣书指不多及。


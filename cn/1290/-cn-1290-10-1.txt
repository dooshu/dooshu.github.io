1.海棠

有四种，皆木本。贴梗海棠，丛生，花如胭脂。垂丝海棠，树生，柔枝长蒂，花色浅红。又有枝梗略坚、花色稍红者，名西府海棠。有生子如木瓜可食者，名木瓜海棠。海棠盛于蜀，而秦中次之。其株翛然出尘，俯视众芳，有超群绝类之势。而其花甚丰，其叶甚茂，其枝甚柔，望之绰约如处女，非若他花冶容不正者比。盖色之美者，惟海棠，视之如浅绛外，英英数点，如深胭脂，此诗家所以难为状也。以其有色无香，故唐相贾耽著《花谱》，以花中神仙。南海海棠枝多屈曲有刺如杜梨，花繁，盛开稍早，四季花灌生，花红如胭脂，无大木即贴梗，又曰祝家桃花，同西府跗微坚。一种黄者木，性类海棠，青叶微圆而深，光滑不相类，花半开鹅黄色，盛开渐浅红矣。又贴梗海棠，花五出，初极红如胭脂点点然，及开则渐成缬晕，至落则若宿妆淡粉矣。叶间或三或五蕊如金粟，须如紫丝。实如梨，大如樱挑，至秋熟可食，其味甘而微酸。

栽接：海棠性多类梨，核生者十数年方有花，都下接工，多以嫩枝附梨而赘之，则易茂。种宜垆壤膏沃之地。贴梗海棠，腊月于根傍开小沟，攀枝着地，以肥土壅之，自能生根，来年十月截断，二月移栽。樱桃接贴梗，则成垂丝。梨树接贴梗，则成西府。又春月取根侧小本种之亦易活，或云以西河柳接亦可。海棠色红，接以木瓜则色白。亦可以枝插，不花取已花之木纳于根跗间，即花。花谢结子，剪去，来年花盛而无叶。

浇灌：《琐碎录》：海棠花欲鲜而盛，于冬至日早以糟水浇根下，或肥水浇，或盦过麻屑粪土壅培根下，使之厚密。才到春暖，则枝叶自然大发，着花亦繁密矣。一云：此花无香而畏臭，故不宜灌粪。一云：惟贴梗忌粪，西府、垂丝亦不甚忌，止恶纯浓者耳。

插瓶：薄荷包根或以薄荷水养之，则花开耐久。

〔附录〕秋海棠。一名八月春，草本，花色粉红甚娇艳，叶绿如翠羽。此花有二种，叶下红筋者，为常品。绿筋者，开花更有雅趣。性好阴而恶日，一见日即瘁。喜净而恶粪，宜盆栽寘南墙下，时灌之。枝上有种，落地明年自生根，夏便开花。四围用碎瓦铺之，则根不烂。老根过冬者，花更茂。旧传，昔有女子怀人不至，泪洒地遂生此花。色如美妇面，甚媚，名断肠花。浸花水饮之害人。于念东云，秋海棠喜阴生又宜卑湿，茎岐处作浅绛色，绿叶文似朱丝，婉媚可人不独花也。

【诠释】

贴梗海棠为蔷薇科木瓜属，学名Chaenomeles lagenaria，原产我国，为著名园景植物。花色有大红、粉红、乳白等，且有重瓣及半重瓣形状。

垂丝海棠亦原产我国，学名Malus halliana。树势婆娑，枝下垂成带状，花色红艳美丽，以往文人对它极为欣赏，是花中的名品，变种有重瓣及白色等。

普通海棠为落叶乔木，学名Malus spectabilis，多用山荆子为砧木，花色美丽。果实味甘微酸，供生食及作蜜饯。

西府海棠学名Malus micromalus。叶质稍厚。四月间枝梢叶腋出花梗，着生数花，排列成伞形花序，花冠3瓣，淡红色。果实球状。


三月十五夜招同王翰臣余澹心王尔调宴集侯秬园明月堂分赋二首

其一


杨花如雪送春归，叹息春来见月稀（自正月至闰二月皆阴雨。）。
四座壶觞邀醉客，满林梧竹散清辉。
烟深乌鹊栖难定，钟晓鱼龙势欲飞。
谁弄哀弦伴长笛，关山一曲泪沾衣。

其二

西园公子共凭阑，高会难逢此日欢。
鹤影恰宜红药映，波光偏觉绿萝寒。
漫劳归骑催银烛，且喜含桃满玉盘。
痛饮莫辞还卜夜，桂轮微缺更须看。


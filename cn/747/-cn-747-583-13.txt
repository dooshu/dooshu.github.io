○尊胜幢赞（并序）

以佛之为尊而尊是法，严之于顶，其为最胜宜也。既尊而胜矣，其为拔济尤大。尘飞而灾去，影及而福至，睦州于是诚焉不疑。砻石六觚，其长半寻，乃篆乃刻，立之为福马孺人之墓。孺人之生，奉佛道未尝敢怠。今既没，睦州又成其志，择最胜且尊之道，文之于石，以延其休。则其生佛所得佛道，宜无疑也。赞曰：

世所尊兮又尊道，胜无上兮以为宝。拔大苦兮升至真，灵合赞兮神而神。驾元气兮济直津，谁为友兮上品人。德无已兮石无磷，延永世兮奠坤垠。灵受福兮公之勤。


○临官奴帖真迹

此帖在淳熙秘阁续刻，米元章所谓绝似兰亭序。昔年见之南都，曾记其笔法于米帖曰，字字骞翥，势奇而反正。藏锋裹铁，遒劲萧远，庶几为之传神。已闻为海上潘方伯所得，又复归王元美。王以贻馀座师新安许文穆公，文穆传之少子胃君。一武弁借观，因转售之。今为吴太学用卿所藏，顷于吴门出示馀，快馀二十馀年积想，遂临此本云。抑馀二十馀年时书此帖，兹对真迹，豁然有会。盖渐修顿证，非一朝夕。假令当时力能致之，不经苦心悬念，未必契真。怀素有言：「豁焉心胸，顿释凝滞。」今日之谓也。时戊申十月十有三日，舟行朱泾道中，日书兰亭及此帖一过，以官奴笔意书禊帖，尤为得门而入。

◎评古帖


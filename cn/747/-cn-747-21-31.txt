○命故密王元晓再从孙彻嗣爵制

兴灭国，继绝代，天下归心焉，况乃仁不遗亲，德必在祀，光复土宇，率繇教义者哉。故徐州刺史密王元晓，望重天人，地居藩屏，家邦伊赖，休戚是均。乃者王室多难，睿图中缺，凡我宗子，咸从殛窜。神龙初岁，宝运绍兴，爰命近属，以为后嗣。而胄绪凋翳。是非纷杂，昙子承隟，妄尸茅土。神且不歆非类，人亦奚祀非族。奠享无主，就怀恻然。其封元晓再从孙银青光禄大夫行太仆少卿员外置同正员东莞郡开国公彻为嗣密王，以奉其祀。


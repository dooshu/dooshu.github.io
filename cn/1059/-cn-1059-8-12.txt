○杨宽

真定之咸宁县学，有斋仆杨宽者，尝因公宴掌酒，见墙角旋风二团，回环不已。宽意旋风中多有鬼神，试沥瓢酒酹之，一风顿息，又酹一瓢亦然。他日宽与同辈四人诣东岳烧香，遇二卒山下，青衣白襕，邀而揖之曰：「我受君惠久矣，未有以报，能同过酒家少饮乎？」宽罔识其人，意必误也，漫应之，同入肆饮罢别去，并不曾询其姓名。同辈问之，宽以不识对，皆笑之。既而登山游观庑下，至一神祠，二塑卒状貌俨如向所见者，相顾大骇。宽自以遇鬼，悒悒不乐。还故处，仍见二卒，谓宽曰：「君毋庸疑我，我非祸君者。颇忆往岁事乎？我二人岳帝座下从者也，奉使贵县，行路饥渴中，得君二瓢之赐，甚惬所愿。昨有事西山，偶获相遇，故以杯酒答谢耳，非有他也。」言讫，瞥然不见。宽归，亲为人说。


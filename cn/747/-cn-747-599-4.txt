○平权衡赋（以“昼夜平分，钧铢取则”为韵）

惟天垂象，惟圣作程。播二气而是分晷度，立五则而在审权衡。上穆天时，应阴阳之克正；下统人极，俾准绳而惟平。于是黍累无差，毫厘必究，等度量而化通远迩，体平均而势行宇宙。当其夹钟中律，南吕戒候，铜浑应节于寒暑，玉漏方齐乎宵昼。繇是命有司而申令，考前王而是遵，权轻重以审则，中规矩而和钧。事垂文兮，风传乎千古；道如砥兮，日用于兆人。懿夫正以处中，平而立矩：命其同也，有虞之制克彰；称其谨焉，宣父之言可取。故能用该仁里，象合天文：既左旋而右折，量轻并而重分。持平罔亏，可为范于秉钧之佐；立信惟一，将有助于执契之君。不然，则何以悬之而息彼奸诈，正之而协于晨夜？得平则正，我之道兮允执厥中；益寡裒多，众所用兮不言而化。化之有孚，功莫可逾。立规程罔惭夫龟镜，揣钩石宁失乎锱铢。匪假垂钓，而其用不匮；何劳剖斗，而所争自无。

方今百度惟贞，万邦承则，顺时设教兮靡不获所，同律和声兮尤臻其极。玉衡正而三阶以平，七政齐而庶政不忒矣。美君臣之同体，犹权衡以合德；宰准绳之在心，庶轻重之不惑。


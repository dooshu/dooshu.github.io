周公庙碑记

二帝三王之道流行盛着于天地之间久而不坠者谁为为之以周公孔子间出而集其成也周公逹而在上制作礼乐体国经埜而道以行孔子穷而在下删述载籍垂戒春秋而道以明在上易而在下难其行之所及者有时而既明之所传者浩乎不知其终穷孔子所为度越尧舜生民来所未有也然而周公之所为盛且至矣监二代而兼三王用成文武之德周礼周官诸书天地之大鬼神之幽虫鱼草木之细人官物曲之能无不囊括缕析参伍错综磅礴而无间盖二帝三王所未有也孔子俯仰古今辄叹曰从周从周而梦见周公未尝不太息三致意焉以是知周公之难也唐武德二年始诏国子学立周公孔子庙以周公为先圣孔子配是时周公南面孔子西面贞观以後从房玄龄长孙无忌等议谓周公作礼乐当同王者乃罢周公专祀孔子为先圣南向配以顔渊为先师而周公则配武王周公之祀百世不祧者也鲁为周公封地鲁先公世守俎豆礼乐咸备韩宣子聘问至鲁始见易传春秋叹曰周礼尽在鲁矣孔子七十子之徒鲁名贤以辈出流及秦汉兵刃之交诸生诵法孔氏弦欹不絶而尊贤亲亲之风尚有存者天下颂周公之德不衰今孔子庙食四海万国在阙里崇祀尤盛而周公祠庙风雨弊漏鲁公之附祀者委诸草莾鲁之人当有过而欷歔叹息徘徊不忍去者而修葺无闻则吏斯土者之责也因其旧而图新俾周公鲁公各有享四远来观者入孔子庙而叹教泽之远入周公庙而追制作之盛且思孔子之入太庙每事问礼忾乎与孔子相陟降焉尊贤亲亲之风其世世传未有艾是役也始来告者周公之後裔东野云鹤余首捐百金属曲阜世令孔君?淳鲁之士大夫襄之以戊戌冬经始期以明年已亥秋落成


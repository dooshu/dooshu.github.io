○委观察使安辑流亡诏

如闻巴南道州，自顷年以来，其有结聚或攻陷城邑者。申明朝旨，晓谕令归，各许自新，一切不问。庶亦随材叙用，俾效诚勤，各复其居，勉从所务。展岁时伏腊之祀，洽宗党邻里之欢，人之常情，当所思慕。必在长吏敦率，设法安存，劝其农耕，恤其疾苦。如刺史县令，有能政字人民，使流亡日还，户口岁益，宜委观察使录状奏闻，当别加超奖。宣示士庶，令知朕意。


跋

庄氏《史案》为有清一代文字。大狱罹祸者至七十余人，死者剖棺剉尸，生者延颈就戮，妻孥极边充军为奴。私家纪述，廑有存者，迄今读之未尝，不令人神魂詟栗也。以意度之，其书必丑诋清室，无所不至。顾版已尽毁，求之数十年不可得。闻吾友潘君博山藏残本数卷，亟往求之。至则写本两巨册，存《神宗纪》二卷，有半。又《光熹二宗纪》，暨李成《梁》、戚继光等传，《开国后释教传》、《李戚传论》，均冠以庄砻之名。其涉及清室，并无讪谤语。仅偶见建夷及夷氛、夷寇等字，不意竟触震怒，酿成惨狱。噫！帝王之量，抑何隘耶？夫以雷霆万钧之力，加诸无拳无勇之辈，自可以为所欲为。推其意，且必谓经此惩创，自今以往，当无有敢稍干犯之徒即，凡受庇宇下者，亦皆可无所忌惮，同享讳尊讳亲之利。于是人人低首，家家颂圣，专制之乐，其乐无穷。乃曾几何时，敌国外患相逼而来，当日之不许他人夷己者，而人亦不许以夷字相加。江宁订约，著为专条，而侵陵之甚，竟因是以亡其国，循环倚伏，终无已时，岂不大可哀耶！书名《明史抄略》，必为抄者所定，原本当不如是。卷中遇留字缺笔，章、赵诸君定为石门吕氏抄本，说当可信。余以是书湮没久，且可补官书之不逮，故虽残缺，仍乞博山假我影印，以贻世之留心史事者。

《中华民国》二十四年七月，海盐张元济。

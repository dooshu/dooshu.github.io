○送豆卢处士谒丞相序

龟蒙读扬雄所为书，知《太元》准《易》，《法言》准《论语》。晚得文中子王先生《中说》，又知其书与《法言》相类。道之始塞而终通，子云轨范不足当也。何者？子云仕於西汉末，属莽贤用事。时皆进符命取宠，雄独默默以穷愁著书，病不得免，人希至其门，止一侯巴从之受《太元》《法言》而已。文中子生於隋代，知圣人之道不行，归河汾间，修先王之业。九年而功就，谓之《王氏六经》，门徒弟子有若钜鹿魏公、清河房公、京兆杜公、代郡李公，咸北面称师，受王佐之道。隋亡，文中子没，门人归於唐，尽发文中子所授之道，左右其理。太宗每叹曰：“魏徵教我功业如此，恨不使封德彝见之。”逮今十八圣，举其君必曰太宗，举其相必曰房魏，上下之心耻不及贞观，则生人受赐足矣，岂非文中子之道始塞而终通乎？丈人文中子外诸孙也，诵文中子之书不绝於口，率弟兄耕稼以自给。一旦访龟蒙曰：“吴中兵荒来，人不足犬豕之食，安能遂退藏耶？吾从子相天下矣，吾西而见之。”龟蒙曰：“丈人外族之门人实作良辅，今复家有丞相，必以房魏之道致君中兴。是内外有德於四海也，此行徒东归乎？昔丞相未升甲科时，年才出弱冠，龟蒙幸得参游中，以兄事之，许与胶固，形於咏歌。及丞相为朝钜儒，居侍从之列，龟蒙江湖边叟，病不能起。一耒而耕，一船而渔，有文三十编，有书数千票，未尝干东诸侯，故没没然无一人道著名字。今丞相方筑太平之基，架群材立清庙，丈人承间宴语幽仄。试丞相意，复念以小杜城北秋霖声高中夜对榻有苦吟生耶？”因丈人之行，叙房魏得王佐之道，丞相追贞观之风。小子复言曩日之分，杂而书之，用以为送。


○请修续春秋奏

臣闻圣人述作，先宅天人之心，次纪皇王之迹，垂谟训於万代，示褒贬於一方。汤武道衰，斯文将坠，周公补其绝绪，仲尼振其颓纲：然後乐正雅颂，惩恶劝善。自获麟已来，代历千祀，班、马以纪传黜凡例，魏、晋以篡杀为揖让：既挠乱前轨，又聋瞽後代，《春秋》之义，非圣人谁能修之？伏惟陛下辟四门，修六典，高视风雅，发挥经术，微臣末学，待罪阿衡，职兼宏文，惧不胜任。昔《晋书》文词繁冗，穿凿多门，太宗特纡宸衷，亲为刊削，兼命儒学，以成赞论，书称御制。臣等不胜大愿，上自周敬，下至有随，约周公旧规，依仲尼新例，修《续春秋经》，具有褒贬，伏望进御，裁定指归，如先朝故事。其传请与馆内直学士张琪、李融等，如左邱明受经，敷畅圣意。属词比事，原始要终，审逆顺之端，定君臣之叙，继周孔之绝迹，阐文武之鸿休，传之无穷，永为程式。


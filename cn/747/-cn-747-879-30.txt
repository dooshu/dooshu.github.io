○大府卿张援可司农卿兼大理寺事制

《书》曰：“任官惟人”，又曰：“惟刑之恤”。朕服斯道，因举而行。某官张援，为性端方，处众和雅。贞亮足以干事，哀矜足以得情。亟更攸司，弗易时用。因予有庆，期尔尽才。命为大农，俾掌廷尉。於戏！庶狱之慎，不可忘也。毕辞而行，不可为也。平反伏念，夜思昼行。尚於措刑，体我求理。敬之哉！


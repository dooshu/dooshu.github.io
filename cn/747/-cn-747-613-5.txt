○代阎中丞谢银青光禄大夫表

臣某言：今月日，吏部符下，奉恩制，加臣银青光禄大夫。朝命远临，殊私曲被，喜跃无措，惶惧惟深。臣某中谢。臣谬忝方隅，实淹岁序，幸逢昌运，得备职官。昨者累状封章，辄有陈乞。敢希奖进，虚荷恩荣。而陛下不思天功，为臣已力。诏曰：“二千石便安吾人，理有异等，则就行赏典，不系年序。”夫人神休泰，自感陶钧，封域安，是恭理化。虽云六稔，无裨三载之文；况当退思，乃叨进秩之典。滥凭微绩，陟在纶言。超践清阶，猥登明劝。荣深载造，光被生华。匪臣孱愚，所宜忝窃。惟奉宣时令，敬尊农祥，保率土之康宁，赞远黎之生植。而邱山施重，蝼蚁效轻，上报无阶，稽首知惧。无任感戴屏营之至。


咏怀诗六首

其一
白云流其辉，丰草重华滋。
申椒挺葳蕤，杂之以箓葹。
日月去如流，秋霜来悴之。
嗟哉薰与莸，摇落同一时。
孤生岑上竹，峭茜不改移。
荣华难自保，欲语将诉谁。
西山有薇蕨，聊以慰我饥。

其二
季秋天气肃，凝霜团百草。
流飙动危阁，殷忧自悄悄。
飞甍十二衢，徘徊明月皎。
芳草盈衣裾，佳人在远道。
纵横露华白，浮云漫浩浩。
中夜起彷徨，繁辞焉所告。

其三
有女江之浔，环佩扬辉光。
托身事君子，猗靡不可忘。
婉娈有馀姿，欢爱结中肠。
浮云从南行，安得反故乡。
君恩勿中绝，憔悴归兰房。
旦旦金石交，何为参与商。
朱火黯不然，踯躅只自伤。

其四
辟公援天纪，王道闇不章。
招摇缮其怒，昴毕扬辉光。
中州袭阳九，江汉陨欃枪。
伊人渺四海，属车皆鹰扬。
三楚忽荡平，辉辉日月昌。
朔风日以厉，徘徊至大梁。
清埃横八极，武威播无疆。
遐荒迪圣德，愿言咏太康。

其五
驱车出北郭，携手城之阴。
徘徊望三楚，萧萧枫树林。
激楚声参差，流飙动远音。
长佩何陆离，湘水清且深。
灵均不可见，偃蹇伤余心。

其六
黄鸟云中飞，翩翩逝安适。
掌中无良弓，谁不羡羽翼。
鹰隼在其下，竹实不遑食。
踟蹰旷野间，安得枳与棘。
四顾有罻罗，悲鸣复何益。
盛衰同一时，抚心长脉脉。


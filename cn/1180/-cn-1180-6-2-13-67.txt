答三边总督郑范溪计顺义袭封事


辱示虏情及谕扯力艮夷使云云，悉中机宜，具服雄略。

袭王之事，大都属之黄酋。但须将今年贡市事，早早料理，以见表诚悃，而后可为之请封。谚云：“若将容易得，便作等闲看。”务令太柄在我，使之觊望恳切，而后得之，乃可经久。然虏情多变，亦难预设。闻近日恰酋与虏妇及诸酋议论不合，颇为失欢。若果有此，且任其参差变态，乃可施吾操纵之术也。

顺义恤典，属部议覆，仍当于旨中从厚，以示天恩。






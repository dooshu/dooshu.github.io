崔敦诗　金国贺正旦使人到阙紫宸殿宴致语口号

九重帐殿敞层空，清晓群臣宴镐宫。

神护翠华居北极，春随黄伞下东风。

觞行隐隐红云里，仗转曈曈瑞日中。

看取乾坤俱寿域，两朝时节聘车通。

崔敦诗

崔敦诗　金国贺正旦使人到阙紫宸殿宴致语口号

东风初满殿前旗，环佩舂容侍燕时。

帝泽普涵春自暖，人心同乐日先迟。

三峰影里瞻鳌动，九奏声中看凤仪。

更喜使华齐献寿，八方何地不熙熙。

崔敦诗

崔敦诗　金国贺正旦使人到阙紫宸殿宴致语口号

仗转曈曈晓色暾，千官齐望赭袍尊。

食苹鸣鹿迷天乐，泳藻游鱼沐圣恩。

香泛流霞涵雨露，春随和奏满乾坤。

使华同上南山寿，近识宸颜一倍温。

崔敦诗


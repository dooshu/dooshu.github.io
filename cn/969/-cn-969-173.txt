刘克庄　方蒙仲秘书哀诗三首

万驽骀里一龙媒，朝发瑶池暮玉台。

介甫尤称原妙质，资深亦叹轼奇才。

席前宣室思渠久，帆近蓬莱作麽回。

此去不应重谪堕，海山笙鹤待君来。

刘克庄

刘克庄　方蒙仲秘书哀诗三首

方喜燃藜向石渠，岂知仅拥两轮朱。

非为郡失好太守，便恐世无行秘书。

酒渍双鸡惭薄薄，表论一鹗谩区区。

即今交道尤难恃，试问原头几素车。

刘克庄

刘克庄　方蒙仲秘书哀诗三首

平生最受鲁公知，手简才翁语极悲。

海内奇才都有几，世间瑞物不多时。

君归上界骑麟去，客过新陵下马谁。

笔秃无花衰久矣，可堪拂拭作铭诗。

刘克庄


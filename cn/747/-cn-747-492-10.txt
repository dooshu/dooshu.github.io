○招隐寺上方送马典设归上都序

扶风马谏茂直，直方中和之性，发於恬旷，放言遣词，亦有馀力。知名旧矣，故相得甚欢，观览其卷，则警会心府，三复不倦，若霜鸿清唳，松雪孤映，或诸生所不能至者，而茂直至之。且多特操，尤病苟进，故调於南宫，仕於东朝，战胜无闷，官闲更适。适相遇於南徐，俄怆离居，官局所系，言旋上国。予乃与一二疏放之客，诣精庐上方，主人又以啜茗藉芳，代夫飞觞举白，元言至论，代夫握手流涕。时物具举，灵台旷然，晴江有枫，千里在目。茂直深於诗者，众君子以诗贶之。


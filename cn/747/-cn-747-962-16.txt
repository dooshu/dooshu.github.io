○为卢从愿请替东都留守表（开元时）

臣某言：臣才轻位重，效浅恩深，銮驾西巡，猥忝居守，违离罕异，进退门阑，感恋惟深，负乘是惧。臣某中谢。

臣初辞之日，伏奉德音，限以周年，许遵旧例。推迁荏苒，星岁再环，夕惕屏营，日月以冀。葵藿倾叶，岂望回光；犬马有心，常怀恋主。顾循卑鄙，未敢上闻。伏承今孟冬有事陵庙，庆章覃於四海，国礼盛於百王。伏念汉臣，弥嗟留滞，预逢舜後，愿侍宗，瞻望之情，倍百恒品。且三川朝市，四塞关河，论都抗於西宾，作镇雄於东夏，仓储犹在，邦政孔殷。臣亦何人？久斯重任，不胜控款兢惶之至，谨奉表附驿以闻。伏乞俯矜诚请，更择亲贤，不弃草茅之微，终奉纶之委。


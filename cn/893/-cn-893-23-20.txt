庐山东林寺夜怀





《江西通志》：东林寺，在庐山之麓，晋太元九年慧远建。此山仪形九叠，峻竦天绝，而寺之所居，尤尽林壑之美。背负炉峰，旁带瀑布，清流环阶，白云生栋，别营禅室，最居深静。凡在瞻礼，神气为之清爽。慎蒙《名山记》：庐山有东林寺，寺始于晋慧远法师。谢灵运为凿池种莲。师与隐者十八人同修净土社，缁素咸在，谓之莲社。师送客至虎溪而止。常与陶渊明、陆修静谈，不觉过溪，共笑而反。今三门内，屋于桥上，水淹塞，去即虎溪。傍稻田中，有莲数本，即莲池也。出寺有大溪，度石桥，或云此为虎溪。



我寻青莲宇，[一]独往谢城阙。[二]霜清东林钟，水白虎溪月。天香生虚空，天乐鸣不歇。[三]宴坐寂不动，[四]大千入毫发。[五]湛然冥真心，[六]旷劫断出没。[七]

[一]陈子昂诗：“闻道白云居，窈窕青莲宇。”杨齐贤曰：青莲宇，梵宫也。



[二]《楚辞章句》：“谢，去也。”



[三]《阿弥陀经》：彼佛国土，常作天乐。



[四]《维摩诘经》：舍利弗言：忆念我昔曾于林中，宴坐树下。《释氏要览》：宴坐，又作燕坐。燕，安也，安息貌也。



[五]李善《文选注》：大千者，谓一三千界，下至阿毗地狱，上非想天，为一世界。千世界为小千世界，千小世界为中千世界，千中世界为大千世界。《法苑珠林》：须菩提答阿难曰：“我念一时入于三昧，此大千世界弘广若斯，置一毛端，往来旋转如陶家轮。”



[六]《南史》：帝问大僧正慧念曰：“见不可思议事不?”慧念答曰：“法身常住，湛然不动。”《楞严经》：一切众生，从无始来，生死相续，皆由不知常住真心。



[七]《韵会》：梵书以一世为一劫。谢灵运《山居赋》：“析旷劫之微言，说象法之遗旨。”






汪元量　醉歌

吕将军在守襄阳，十载襄阳铁脊梁。

望断援兵无信息，声声骂杀贾平章。

汪元量

汪元量　醉歌

援兵不遣事堪哀，食肉权臣大不才。

见说襄樊投拜了，千军万马过江来。

汪元量

汪元量　醉歌

淮襄州郡尽归降，鞞鼓喧天入古杭。

国母已无心听政，书生空有泪成行。

汪元量

汪元量　醉歌

六宫宫女泪涟涟，事主谁知不尽年。

太后传宣许降国，伯颜丞相到帘前。

汪元量

汪元量　醉歌

乱点连声杀六更，荧荧庭燎待天明。

侍臣已写归降表，臣妾佥名谢道清。

汪元量

汪元量　醉歌

衣冠不改只如先，关会通行满市廛。

北客南人成买卖，京师依旧使铜钱。

汪元量

汪元量　醉歌

北师要讨撒花银，官府行移逼市民。

丞相伯颜犹有语，学中要拣秀才人。

汪元量

汪元量　醉歌

涌金门外雨晴初，多少红船上下趋。

龙管凤笙无韵调，却挝战鼓下西湖。

汪元量

汪元量　醉歌

南苑西宫棘露芽，万年枝上乱啼鸦。

北人环立阑干曲，手指红梅作杏花。

汪元量

汪元量　醉歌

伯颜丞相吕将军，收了江南不杀人。

昨日太皇请茶饭，满朝朱紫尽降臣。

汪远猷


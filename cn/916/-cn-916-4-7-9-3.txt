【登成都白菟楼诗】

重城结曲阿。飞宇起层楼。（《诗纪》云。一作区。）累栋出云表。□{山檗}临太虚。高轩启朱扉。回望畅八隅。西瞻岷山领。嵯峨似荆巫。蹲鸱蔽地生。原隰殖嘉蔬。虽遇尧汤世。民食恒有馀。郁郁小（《诗纪》作少。）城中。岌岌百族居。街术纷绮错。高甍夹长衢。借问杨子宅。（《类聚》、茶经作舍。）想见长卿庐。程卓累千金。骄侈拟五侯。门有连骑客。翠带腰吴钩。鼎食随时进。百和妙且殊。披林采秋橘。临江钓春鱼。黑子过龙醢。果馔逾蟹□胥。芳茶冠六清。（茶经作情。）溢味播九区。人生苟安乐。兹土聊可娱。（○《类聚》二十八引楼、虚、隅、巫、蔬、馀、居、衢、庐九韵。陆羽茶经下引庐、都、□区、殊、□胥、区、娱八韵。《诗纪》二十九。）


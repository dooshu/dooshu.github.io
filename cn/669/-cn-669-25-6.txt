34　太甲居桐宫及歸亳年數


「太甲既立三年，伊尹放之於桐宫。居桐宫三年，悔過反善，伊尹乃迎而授之政。」謂太甲歸亳之歲已爲即位六年，遷説妄也。

【閻按】孟子敘太甲，亦兩「三年」字，蓋凡六年而後歸亳，與今孔書異。詳尚書古文疏證卷四第六十條。

【何云】按閻説似精核，其實孟子兩「三年」字，與史記不同。孟子「伊尹放之於桐三年」，則非既立三年也；云「於桐處仁遷義三年」，即上三年之内以漸悔過遷善，則非先後六年也。雖有兩「三年」字，不當忘其皆有「於桐」字。

【元圻案】三年、六年之説，書與史不合。竊以理揆之，孟子言太甲顛覆湯之典刑，伊尹身受顧命，必無遽行放遷之事，故書曰：「惟嗣王不惠於阿衡。」正義曰：「太甲以元年十二月即位，比至放桐之時，未知凡經幾月，必是伊尹數諫，久而不順，方始放之。」然亦不能因循至三年之久也，故正義以爲「必是二年放之，序言三年復歸者，謂即位之三年，非在桐宫三年也」。況太甲中篇書「惟三祀十有二月朔，伊尹以冕服奉嗣王歸于亳」，其文甚明。義門之辨孟子兩「三年」亦最確。






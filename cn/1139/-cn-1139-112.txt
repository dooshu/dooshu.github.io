又吴薗次太守五十初度有序

薗次吴君，延陵华胄，姑射仙姿。艺苑笙簧，执珠盘之牛耳；岩廊珪璧，羡玉署之凤毛。黄蔴紫綍，领丝纶宻勿之班；皂盖朱轓，在山水清幽之地。威行破柱，聿害马之先驱；恵洽穷檐，见飞鸿之爰集。跂彼织女，七襄弗困扵茧丝；嗟我农人，万井无悲于星罶。行春劝稼，不惊鸥鹭之乡；载酒看云，遍践麚猿之径。郑当时之好客，邑有飞邮；范史云之饮冰，釡无馀粟。洵哉，才望兼收，政稱亷卓。風流嗣美，吏号神仙者也。节届迎长，公为始满。无疆遐算，随宫缕以俱添；有美一人，采民风而偕乐。逢斯令序，应南极之星辰；跻彼公堂，进前溪之歌舞。某偶因览胜，暂维雪夜之舟；幸与论文，屡跋萧斋之烛。言观父老，饫闻献兕之歌；滥厕宾朋，聊展放鸠之悃。敬陈下里，以侑一觞。

山水菰城好。
算从来、风流刺史，柳顏双表。君自玉皇香案吏，謫向方壶员嶠。隼旟至、豺狼立扫。鸣鼓放衙无个事，对堂中、六客攄长啸。谁唤起，孙莘老。
民駢闐士女欢相告。
道吾君、今年称艾，朱顏弥皎。百榼千觚齐拜舞，不似醉翁潦倒。佳客有、邹枚顏鲍。洗盏高臺临翠巘，任觥筹、歷乱霜天晓。何足羡，中书考。


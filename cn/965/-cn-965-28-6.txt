何梦桂　次山房韵古意四首

思君吹参差，幽路蹇离绝。

绿蓝不盈襜，芙蓉在木末。

采蝱解我忧，忧思谁察识。

世态反覆手，况复问宿昔。

韛鹰岂思扬，辙鲋固相沫。

得时与失势，离附奚足惑。

耳余难为交，管鲍易全德。

伐木无良朋，白驹有佳客。

何梦桂

何梦桂　次山房韵古意四首

佳人藐中洲，倚竹翠袖寒。

捐玦属蹇修，脉脉一水间。

夜半下云旗，逸驾炊可攀。

结言水为好，矢报念急难。

君有金错刀，我愧白玉盘。

终然盐梅心，死不易咸酸。

往事化蜩翼，徂生遗鼠肝。

永言岁寒心，寤擗长起叹。

何梦桂

何梦桂　次山房韵古意四首

牵牛饮天河，河水清可挹。

天孙抚机杼，终日不成织。

相望空寤言，无人谅心迹。

人生窘良会，百年倏朝夕。

朝夕不可期，来世固罔极。

无金铸钟子，鼓瑟逝安适。

帝子伫不来，采芳翳庭实。

悠悠万古心，挽仰三叹息。

何梦桂

何梦桂　次山房韵古意四首

夜舟不藏壑，川流无回波。

百年逐忧乐，昼夜相戛摩。

逝者不复来，皓首成蹉跎。

谁欤伤凤衰，毋乃楚狂歌。

兹世固难免，纵有朝与鮠。

猗兰曲易弹，只恐听者讹。

折杨杂黄莄，每与俚耳和。

感此歌晨风，忘我将如何。

何梦桂


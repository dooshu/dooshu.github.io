○奉议郎殿中侍御史内供奉飞骑尉赐绯鱼袋卢商可剑南西川云南安抚判官朝散大夫行开州开江县令杨汝士可殿中侍御史内供奉充剑南西川节度参谋二人同制

敕：剑南西川云南安抚判官奉议郎殿中侍御史内供奉飞骑尉赐绯鱼袋卢商等：士之束发立身，为知己用也，无远近，无劳逸，但问所务者何，所从者谁耳。今蜀之帅，潞之长，皆勤於述职，妙於拣贤，多得其俊材，乐告以善道。故以参其选焉或从事有劳，或即戎奔命，辍元黄之著述振铜墨之滞淹，以良士而赞贤侯，宜乎多成功而鲜败事矣。勉思所立，各服乃官。


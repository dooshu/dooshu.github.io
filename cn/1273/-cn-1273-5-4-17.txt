致黄公度信


按：此信写于一八九九年冬，据丘逢甲诗文手稿第六册校录。黄公度，即黄遵宪，别号人境庐主人。与丘氏相知相交多年，有唱和诗作近五十首。

穷冬闭塞，万化不张，三节郎当，蛰伏人海；极拟梅江信到，阳律吹春，或者枯荄怒萌，盎然生意；哀鸣二鸟，其知天地之心乎？乃者朵云飞降，喜展愁眉；而纸尽十番，阳春寡和；心之遐矣，何金玉尔音耶？复以前书妄论，等于寿长自矜，呵责不加，奖逾常分，非所望也；然私窃疑，未免吉利所云将着之炉上耳！

楹语剧佳，早代腾报。惟某三甲劣等，十指如椎，速之使书，若等担粪！明知长者之命，义不宜辞，然君子用长，必遗其短，不以短见，当非所嫌；不然床头捉刀人在，惟有诡名应命，意决非公所许也。公之爱才，同□先辈。先师在日，说士常甘；遗稿尚存，推公甚至，非经手检零编，即公亦不知冥冥中尚有此知己。先师诸子，惟二三存，皆能读书，不愧名父；所编文集，先出十三，闻寄沪滨，已上石印；家藏故书，未尽散落。惟絜园花石，已非旧观；危楼故基，崇封三尺。安知华屋即作山丘，此情正不减过西州门矣[11]！时事之感，楮墨难宣，俯仰人天，一时齐醉；爰性不饮，未免独醒，奈何！奈何！观察沈君，详询起居，屡嘱致意。






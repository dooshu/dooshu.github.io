◇大伯碑

夫至仁至德，垂风垂化，内修训范，外陶氓俗，百年之教，淳道载凝，而百年既终，遗爱斯轸，莫不肃虔寝庙，著名金石，遗其後昆，聿遵前典。是以禹堂既毁，增饰丹青，尧碑载焚，重睹刊勒。太伯膺庆二仪，协灵七曜，志轻天下，慈深万物，脱屣岐周，克攘之风斯举，端委扬越，衣冠之俗载成。重以仲雍扬波，延陵蹈节，民习敦厚，俗怀忠信，忧深思远，千载遗风，美哉洋洋，致足观也。昔沧州遁迹，箕山辞位，志守幽优，不越樽俎，犹以称首高节，标名往代。岂若吾君之子，义结民心，狱讼载归，讴歌屡请，能舍玉舆之贵，永袭皮冠之迹，悠然独往，信无德而称焉。吾启金车，晋迁紫盖，实号帝乡，爰是天邑。若乃忠人入国，凄怆生悲，殉义希风，懦夫立志。（《艺文类聚》二十一。）


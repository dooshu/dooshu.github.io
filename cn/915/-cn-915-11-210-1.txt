◇请隐嵩高表

臣幸乘昌运，得奉盛化，沐藉炎风，餐佩唐德，于生于运，已溢已荣。但摄性乖和，恒苦虚弱。比风露增加，精形侵耗。小人愚怀，有愿闲养。伏见嵩岑极天，苞育名草，修生救疾，多游此岫。臣质无灵分，性乖山水，非敢追踵轻举，仿佛高踪，诚希药此沉疴，全养禀气耳。若所疗微痊，庶偶影风云，永歌至德。荷衣葛屦，裁营已整；摇策纳屣，便陟山途。谨附陈闻。乞垂昭许。（《魏书·裴叔业附传》）


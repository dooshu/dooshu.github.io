○條上韓老師書 【 都城防衞】

都城中遊手無賴之徒、號為把棍平日以拏鵞頭生事詐人為業、萬一有警、攘臂而起乘機刼掠在所必至、宜及早以召募為名遣一忠廉兵部司官、或勳弁中可委任者主之將此輩收之幕下、彼其豪雄者喜於自見庸下者亦且為覓糈之計應募必衆、此所謂驅市人而戰、未必賴其用、然此輩以禦亂則不足以生亂則有餘。不可不早為之所也更有一種罷閑官吏、山人詞客、談兵說劍旅食京師、有所望而不遂、聞國家有事、喜動眉宇、或播煽流言、訕謗當事、或虛張虜勢、搖惑人心、捉影捕風以耳傳耳其中更有乘機遘會、或自巳呈身、或代人營幹、若下驅逐之令、益滋怨讟之口、宜於召募之外陽設異才擢用之科以招徠之。姑餌一官觀其後效勝任與否賞罰並行此輩既入彀中。則孱弱細民莫敢蝡動則訛言息而輦轂清可徐而議戰守之計矣嘉靖庚戌之變咸寧侯仇鸞先以大同二萬三千騎至、保定都御史以五千、延綏以三千、嗣後宣府遼陽山西援兵漸集、京城始固今宣大方有插、警勢不可動、即秦中諸陲、非無事之地也、昨聞欲調山海兵、萬一関門虛、虜復潰牆而入誰任其咎不得巳庶幾責成于天津真保定姑掣數千猗入應遠之則山東河南現存之兵。遠調不如近調若閩浙江淮則空廢行粮無益應援可飛檄調至今、偵探者莫測虜騎所嚮或恐其從通州或疑其從三河順義則當於通州照舊設一大臣、為都城外護而昌平陵寢所在、亦宜宿重兵衞之、此皆急著也、向者數年前因募兵一事、宇內騷動、人皆以此為戒然勢之緩急不同、未可懲噎廢食、但使募一人、得一人之用即以今日之養老弱疲敝、與夫養長班養轎夫之糧而飽勇敢之腹、毋使貪紳奸弁、借之為溪壑、即取之故額有餘矣、


料简

凡治泻须理中焦，如理中汤丸等是也；次即分利水谷，如五苓散等是也。治中不效，然后断下，即用禹余粮赤石脂等是也。玉机真脏论云：五虚死。谓脉细，皮寒，少气，前后泄利，饮食不入，得此必死。其有生者，浆粥入胃泄注止，则活也。又《金匮》云：六腑气绝于外者，手足寒，上气脚缩；五脏气绝于内者，下利不禁，甚者手足不仁。脉沉弦者为下重，脉大者为未止。泄利手足厥冷，无脉，灸之不温，脉不还，微喘者死。有微热而渴，自汗，脉或微弦数弱，法并当自愈。或脉沉迟而面少赤，身微热，郁冒汗出而解，必微厥，所以然者，以其面戴阳，下虚故也。泄利后，腹胀满，身体疼痛者，先温其里，宜四逆汤；后攻其表，宜桂枝汤。上件《金匮》节文，虽于三因不甚分明，其脉不可不究。即用四逆治伤寒，不妨用桂枝加附子治伤风，术附加桂治伤湿，五苓散治伤暑，皆可类推。又古方泄利与滞下，共为一门，《千金》又以宿食不消，在热利类，门类混滥，后学难明，不可甄别也。








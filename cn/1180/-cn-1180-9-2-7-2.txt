鸳鸯

四章，章四句


首章讲：此诸侯答《桑扈》也。若曰：福非难，福而长享为难。况身为天子，福其所自有者，而非延之永久，何以开万世之洪休乎？吾今承君恩之渥，而知所以为愿矣。





鸳鸯于飞，毕之罗之。

毕，是长柄者之小网。罗，是大网。彼鸳鸯于飞，则毕罗以取之矣。





君子万年，福禄宜之。

君子，指天子。况我君子，上为天心所眷顾，下为人心所系属，今日之福禄固宜矣。其必厚之以万年之寿，而以颐圣躬福禄之宜，于九重者未可量也；以昌圣治福禄之宜，于四海者未有期也，岂不万年而为福禄之所宜乎？

二章讲：





鸳鸯在梁，戢其左翼。

戢，是敛。鸳鸯在梁，则戢其左翼，以相依者矣。





君子万年，宜其遐福。

君子，指天子。遐，远久也。况我君子，深仁恒当乎民心，令德永膺乎帝眷，今日之遐福固宜矣。其必延之以万年之寿，而宜此遐福于一身，纯嘏之缉续者，又绵以远也；宜此遐福于天下，皇图之永固者，又恒以久也，岂不万年而有以宜其遐福者乎？

三章讲：





乘马在厩，摧之秣之。

厩，马房。摧，是斩其刍以饲马。乘马在厩，则摧之秣之而养之者，尽其才矣。





君子万年，福禄艾之。

艾，是养。况我君子，将有此万年之寿也，则万邦玉食，永为一人之供，四海方物，永为一人之奉。今日之养之者，盖将与之以终身矣，不万年而福禄艾之乎？

末章讲：





乘马在厩，秣之摧之。

乘马在厩，则秣之摧之而抚之者，尽其道矣。





君子万年，福禄绥之。

绥，是安。况我君子，将有此万年之寿也，则泮涣尔游者，永保于无虞，优游尔休者，永垂为久安。今日之绥之者，盖将延之无穷矣，不万年而福禄绥之乎？

吁！以忠爱无已之心，而为颂祷无已之词，若周之臣子，可谓爱君之至者矣。






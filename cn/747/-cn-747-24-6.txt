○封蒙归义云南王制

古之封建，誓以山河，义在畴庸，故无虚授。西南蛮都大酋帅特进越国公赐紫袍金钿带七事归义，挺秀西南，是称酋杰。仁而有勇，孝乃兼忠。怀驭众之长材，秉事君之劲节。瞻言诸部，或有奸人，潜通犬戎。敢肆蜂虿。遂能躬擐甲胄，总率骁雄，深入长驱，左萦右拂，凡厥丑类，应时诛翦。戎功若此，朝宠宜加。俾膺胙土之荣，以励捍城之士，复遣中使李思敬斋册书往册焉。


176　制氏之樂不能言其義　叔孫通之儀李延年之律


徐氏之禮，善盤辟之容而不能明其本；制氏之樂，紀鏗鏘之聲而不能言其義。漢世所謂禮樂者，叔孫通之儀，李延年之律爾。禮缺而樂遂亡，徐氏之容，制氏之聲，亦不復傳矣。

【元圻案】史記儒林列傳：「禮自孔子時，其經不具。今獨有士禮，高堂生能言之，而魯徐生善爲容。孝文帝時，徐生以容爲禮官。」〇漢書禮樂志：「漢興，樂家有制氏，以雅樂聲律世世在太樂官，但能紀其鏗鏘鼓舞，而不能言其義。」〇公是先生弟子記：「劉子謂楊翼曰：『鼓舞鏗鏘，吾不知其異於樂也，然而不知其義者，是制氏之樂也。折還進退，吾不知其異於禮也，然而不知其理者，是徐氏之禮也。』」〇史記叔孫通傳：「叔孫通曰：『五帝異樂，三王不同禮。禮者，因時世人情爲之，臣願頗采古禮與秦儀雜就之。』上曰：『可試爲之，令易知，度吾所能行爲之。』」〇又佞幸傳：「李延年，善歌，爲變新聲，而上方興天地祠，欲造樂詩歌弦之。延年善承意，弦次初詩。佩二千石印，號協聲律，甚貴幸。」






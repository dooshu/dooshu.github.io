○对克狄孥来判

〈甲克狄邑长孥来。有非寮者以其孥行。军吏执之，云：“非事士也。”〉

弧矢所以立威，征伐所以柔远。瞻言甲也，利用行师，奋长策以从戎，俄闻获鬼；遽前歌以献捷，方见劳旋。惟彼非寮，职居何等？将守死以效节，岂成仁而有渝？谋之孔臧，实曰有伦有义；忠以明训，必也主亡与亡。行为尽室之谋，坐为刻吏之诘，类伯夷之洁已，不食於周；同夙沙之策名，何赖於鼓？主则辱矣，士也何依？既无二君之心，宜遂匹夫之志。


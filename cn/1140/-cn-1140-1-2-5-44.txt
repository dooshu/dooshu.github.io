李叔则集序

古之立言者先养气气充於中渊渊浑浑莫知其端有触而动如蹈伏弩决河堤一发而不可御日月星辰天之文也山川草木地之文也其间云霞风雨雷霆霜雪鸟兽虫鱼人物之类钜细万变雕绘无所施其工陶冶无所用其力历算无所穷其数灿然而在上者垂殽然而在下者列不知其谁尸者气为之也推而至於一人一技皆类是也善乎苏子之言画竹也竹之始生径寸而节叶具焉非节节而累之叶叶而缀之也画竹者必先得成竹於胸中振笔直追其所见如兎起鹘落稍纵则逝矣苏子之言如此其为文也亦然古今雄辨若河汉行所无事者前有庄周後有苏轼而已吾行天下见着作家颇衆勤敏便给罕有如河滨李先生者其为人博雅善记诵喜宾客与人坦然直遂诗文不起草有求者即席伸纸直书之或作飞白各题识持去其不屑斧凿有嘐嘐道古之意见者皆叹息缩手以为其文似子瞻诗似太白非近人所易及也先生与李太虚宗伯同姓交甚欢宗伯老於着作余从西湖获见之盛相推引独未得见先生而贻书往来赠答不絶其赠我官齐鲁也序数千言拳拳勉旃以孔孟之道甚矣先生之不以今人待我也予故乐序其集时取而观之以发我胸中磅礴之气焉


○减膳宥罪德音

盖闻兵者凶器，战者危事，故圣王不得已而任之。是以大兵之後，必有凶年。朕自收复汴州，戡定蜀郡，虽当时秋毫无犯，而已前乃十载劳师，每岁伤痍，宁无灾？言功於已，曾莫继於百王；语德於人，况未洽於兆庶。遂至去岁水潦为灾，自京以东，幅员千里，田畴悉多荒废，人户未免流亡，赋租既输纳不充，军食又转运未及，物价腾涌，人心煎熬，既视人以如伤，每敬天而忘戒。朕近欲亲幸梁宋，遍恤生灵，又恐大驾省方，百司云从，道途宁免劳扰，州县复备供承，转虑凋残，莫知攸济。朕自今月三日已後，避正殿，减常膳，彻乐省费，以答天谴。应同光三年经水灾处，有不迨及逃移人户差科，夏秋两税，及诸折配色，委长吏切加点检，并与放免，仍一年内不得杂差遣。见在者加意抚恤，流徙者设法招携。其田宅无任有力人户占射，及邻近毁拆，务令归复，以惠伤残。且念给养兵戎，抚绥疲瘵，冀连营而粗济，思比屋以安，危困生灵，倍怀忧切。近者爰颁御札，务切济时，有所便宜，朕无不听。近岁赋税，尚恐悬阙，远年逋欠，岂可督征。不惟虚系於簿书，兼亦转困於生聚，致其流散，职此之由。应壬午年已前百姓所欠秋夏残税，及诸色课利钱物，先有敕文悉已放免。近闻或不遵守，依前却有徵收，仰下租庸司及诸道州府，切准前敕处分。如或更有违越，任百姓诣阙论诉，当议勘穷，以定赃罪。其同光元年，当战伐之後，是平荡之初，人户流离，多未复业，困於租赋，须议矜蠲。其诸色残欠差税，及不迨系官课利，并与放免。分明晓告，各遣闻知。又辇毂之中，郊甸之内，时物涌贵，人户饥穷。访闻自陕以西，遐及凤，积年时熟，百谷价和，纵未能别备於贡输，亦宜广通於粜籴。近闻辄有税率，已曾降敕指挥，尚虑关镇阻滞行人，增长物价，仰所在长吏切加检勘，以济往来，推救灾恤患之心，明奉国忧人之道。又京圻之内，自全议制置，己数十年，每闻开垦荒芜，劝课稼穑，曾无歉岁，甚有馀粮，公私贮蓄极多，收藏未肯出粜，欲俟厚价，颇失众情。宜令中书门下条流，应在京及诸县，有停贮斛斗，并宜减价出粜，以济公私。如不遵行，即仰闻奏。别具检括，仍委河南府切详敕命处分。伐罪吊人，既叶前王之令；推恩布泽，敢忘当代之忧。应三川管内王衍父子伪署将相文武官，及诸色职吏等，除罪名显著已从刑宪外，胁从者固是无辜，同恶者亦以归命，一切释放，更不勘寻，仍不得将今日已前事敢有告论，贵宣旷荡之泽，以安反侧之心。我国家奄有四海，垂三百年，西至日入，罔不来宾，凡有遐方，皆我赤子，久陷僭伪，宁无悯嗟。应三蜀管内百姓，除秋夏两税，及三司旧额钱物斛斗，并继岌崇韬申奏减落徵收外，所有无名配率，急徵横敛，毒害生灵者，更委本道新除节度使上後於管内一一检勘，细具闻奏，当与放免，俾惠伤残。应在京及天下州府，凡有系囚，除十恶五逆，官典犯赃屠牛铸钱，光火劫舍，持刃杀人，准律常赦不原外，合抵极刑者，递减一等，并贷馀生，其次罪等，悉与减降，疏理释放，不得久有禁系。自同光元年後，或有犯罪流人，情非巨蠹者，并许归还。应行营及在京诸军，皆役官健，偶因过犯，便至奔逃，怀忧惧以离家，忍饥寒而在外，事非在已，情亦可矜，委所在如有此色人，切加招抚，或要却归都幕，或愿遂便营生，尽舍愆尤，悉皆听许。春以生而秋以杀，天之道也；德以教而刑以威，君之政也。朕惟寡薄，敢忘忧勤，唯将德惠以临人，庶免灾害之及物，既垂天戒，未致时雍，爰施布泽之文，是表责躬之道。中外臣庶，遐迩生灵，宜体朕怀，罔有不敬。


○范承谟词

范忠贞［承谟］，由浙抚移督闽浙，殒耿精忠之难。吾乡嵇留山先生［永仁］在幕府同幽絷，密室中互相唱和，亦以身殉。先生名所作为吉吉吟，中附未乱时忠贞见留和韵，踏莎行半阕：“城郭无光，村烟失翠。瞥然一见心如醉。停骖暂缓入山期，孤鸿待尔离憔悴。”以视范文正“四面连声连角起，长烟落日孤城闭”，欧阳公谓为穷塞主词尤衰飒。先生原作亦存“孤城残角梦家山，乱帆影里人憔悴”二语，惜全词已佚。忠贞与先生名垂竹帛，均不待词章以传。然零珠碎玉，弥足宝贵。先生子［曾筠］、孙［璜］，均官至大学士。本朝汉臣中，接武韦平者，桐城张文瑞［英］、文和［廷玉］，常熟蒋文肃［廷锡］、文恪［溥］，诸城刘文正［统动］、文清［墉］，与文敏、文恭父子，已四家矣。


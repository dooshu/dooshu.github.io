◎王词

张子野晚年多畜姬侍，东坡有诗云："诗人老去莺莺在，公子归来燕燕忙。"盖均用张家故事也。按唐有张君瑞，遇崔氏女於蒲，崔小名莺莺，元稹与李绅语其事，作莺莺歌。汉童谣曰："燕燕尾声涎涎，张公子时相见。"又张祜妾名燕燕。其事迹与对偶皆精切如此。然莺莺对燕燕，已见於杜牧之诗曰："绿树莺莺语，平沙燕燕飞。"前辈用字，必有所祖。鲁直作苏翰林出游诗曰："人间化鹤三千岁，海上看羊十九年。"亦皆用本家故事，而不失之偏枯，可以为法也。余尝祖其意作一词为张仪直寿曰："三杰後，福寿两无涯。食乳相君功未既，画眉京争兆眷方滋。富贵莫推辞。 门两戟，却棹一纶丝。莼菜秋风鲈美，桃花春水鳜鱼肥。笑傲溪湄。"盖寓声望江南云。［野客丛谈］


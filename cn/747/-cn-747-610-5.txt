○故荆南节度推官董府君墓志铭

元和七年夏四月某日，前荆州部从事董府君以疾终于故府私第，年若干。其孤泣书前人之爵里耿光，求我以铭於幽，且先志也，故重为之。

董姓出於豢龙氏，至辛有而分，在晋为良史，在赵佐简子为能臣。项羽主盟，为翟王，高皇帝举兵汉中，劫其兵众，不克其土，後裔遂为陇西人。凡称字不称名，不待事而彰也。始予谪於武陵，人多中之贤有董生，为守令客。既而以士相见之礼成，与之言，能言坟、典、数，旁捃百氏之学。弱年嗜属诗，工奕棋，用是索合於贵游，多所慰荐。中年奉浮图，说三乘，用是贡诚於清贤，多被辟书。脱巾为宏文馆校书郎，再选至大理评事。咸视真秩，而不累其章，职系於外是也。晚节尚道，故投劾於幕府。治扁舟，浮江沱，泛洞庭，登熊耳，访浮邱以探异，赋枉渚以寄傲。居数岁，投老於南荆。迷邦纵性，委和从化。逮夫寝巨室也，自含礻遂至於卜，皆仁人之赙焉。是岁五月十二日，卜葬於龙山之某冈，外姻至矣。

君名亻廷，字庶中。大父曰思简，位至汝南太守。父承祖，殁於试守太子舍人。始为君求妇於郑之里，生嗣子夏卿、殷卿，既立而夭，今未之从。其後又娶於阎氏，生二子曰周卿、云卿。嫠也む裳ヮ首，有正家之道。呜呼！道愈富而室愈贫，志甚修而知甚寡。士以陇西为贵，将在令名与！铭曰：

学待问而文藻身，艺不试兮名孰闻。大道甚夷兮非我辰，何生不茂兮非我春。修门之达兮连冈无无。蔓草如茵兮新坟若斧。吁嗟董生兮於焉终古。


○遣使巡省天下诏

昔者明王之御天下也。内列公卿，允厘庶绩；外建侯伯，司牧黎元。惟惧淳化未敷，名教或替，故有巡狩之典，黜陟幽明，行人之官，存省方俗。用能遐迩遂性，情伪无遗，时雍之化，率由兹道。朕祗膺宝命，临御帝图，禀过庭之义方，荷上元之嘉祉，四荒八表，无思不服。而夙兴夕惕，勤躬约己，日慎一日，虽休勿休，欲万国欢心，兆民有赖。推诚待物，近取诸身，实谓群官受拜，贤能自励。乃闻连帅刺举，或乖共理之寄；县司主吏，甚多黩货之罪。有一於此，责在朕躬。是用终夜怃然，昃景辍食。宜遣大使，分行四方，申谕朕心，延问疾苦，观风俗之得失，察政刑之苛弊。耆年旧齿，孝悌力田，义夫节妇之家，疾废茕嫠之室。须有旌赏赈赡，听以仓库物赐之。若有鸿材异学，留滞末班，哲人奇士，隐沦屠钓，宜精加搜访，进以殊礼，务尽使乎之旨，俾若朕亲睹焉。


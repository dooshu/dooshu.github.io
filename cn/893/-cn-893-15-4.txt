梦游天姥吟留别





《太平寰宇记》：天姥山，在越州剡县南八十里。《名山志》云：山有枫千余丈，萧萧然。《后吴录》云：剡县有天姥山，传云：登者闻天姥歌谣之响。谢灵运诗云“暝抵剡中宿，明登天姥岑。高高入云霓，还期那可寻”，即此也。《一统志》：天姥峰，在台州天台县西北，与天台山相对。其峰孤峭，下临嵊县，仰望如在天表。



海客谈瀛州，[一]烟涛微茫信难求。

越人语天姥，云霞明灭或可睹。

天姥连天向天横，势拔五岳掩赤城。[二]

天台四万八千丈，[三]对此欲倒东南倾。[四]

[一]《十洲记》：瀛洲，在东海中，地方四千里。大抵是对会稽，去西岸七十万里。上生神芝仙草。又有玉石，高且千丈。出泉如酒，味甘，名之为玉醴。饮之数升辄醉，令人长生。洲上多仙家，风俗似吴人，山川如中国也。



[二]《太平广记》：章安县西有赤城山，周三十里。一峰特高，可三百余丈。《海录碎事》：顾野王《舆地志》云：赤城山有赤石罗列，长里余，遥望似赤城。



[三]《云笈七签》：天台山，高一万八千丈。洞周围五百里，名上玉清平之天，即桐柏王真人所理，葛仙翁炼丹得道处。上应台宿，故曰天台。在台州天台县。



[四]《楚辞》：“康回冯怒，地何故以东南倾?”



我欲因之梦吴越，一夜飞度镜湖月。[一]

湖月照我影，送我至剡溪。[二]

谢公宿处今尚在，渌水荡漾清猿啼。

脚着谢公屐，[三]身登青云梯。[四]

半壁见海日，空中闻天鸡。[五]

千岩万转路不定，迷花倚石忽已暝。

熊咆龙吟殷岩泉，[六]栗深林兮惊层巅。

云青青兮欲雨，水淡淡兮生烟。[七]

列缺霹雳，[八]丘峦崩摧。

洞天石扇，訇然中开。

青冥浩荡不见底，日月照耀金银台。[九]

霓为衣兮风为马，[十]云之君兮纷纷而来下。

虎鼓瑟兮鸾掉头，[十一]仙之人兮列如麻。[十二]

忽魂悸以魄动，[十三]恍惊起而长嗟。

惟觉时之枕席，失向来之烟霞。

[一]薛方山《浙江志》：鉴湖，又曰镜湖，在会稽县西南三十里，故南湖也。《图经》曰：后汉马臻为太守，创立鉴湖，在会稽、山阴二县界。



[二]《元和郡县志》：剡溪，出越州剡县西南，北流入上虞县界，为上虞江。



[三]《南史》：谢灵运寻山陟岭，必造幽峻。岩嶂数十重，莫不备尽登蹑。尝着木屐，上山则去其前齿，下山去其后齿。



[四]灵运诗：“共登青云梯。”青云梯，谓山岭高峻，如上入青云，故名。



[五]《述异记》：东南有桃都山，上有大树，曰桃都，枝相去三千里。日初出照此木，天鸡则鸣，天下之鸡皆随之鸣。



[六]淮南王《招隐士》：“虎豹斗兮熊罴咆。”《广韵》：“咆嗥，熊虎声。”



[七]《高唐赋》：“水淡淡而盘纡。”《说文》：“淡，水摇也。”



[八]扬雄《校猎赋》：“霹雳列缺，吐火施鞭。”应劭曰：“霹雳，雷也。列缺，天隙电光也。”《通雅》：“列缺，电光也。阳气从云决裂而出，故曰列缺。”



[九]郭璞诗：“但见金银台。”



[十]傅玄《吴楚歌》：“云為车兮风为马。”



[十一]《西京赋》：“总会仙倡，戏豹舞罴。白虎鼓瑟，苍龙吹篪。”《太平御览》：太微天帝登白鸾之车。



[十二]上元夫人《步元曲》：“忽过紫微垣，真人列如麻。”



[十三]《说文》：“悸，心动也。”



世间行乐亦如此，古来万事东流水。

别君去兮何时还?

且放白鹿青崖间，[一]须行即骑访名山。

安能摧眉折腰事权贵，[二]使我不得开心颜。

[一]《楚辞》：“骑白鹿而容与。”江淹诗：“猿啸青崖间。”



[二]摧眉，低首也。折腰，曲躬也。陶潜不能为五斗米折腰，已见前注。



范德机云：梦吴越以下，梦之源也。以次诸节，梦之波澜也。其间显而晦，晦而显，至失向来之烟霞，梦极而与人接矣。非太白之胸次、笔力，亦不能发此。“枕席”、“烟霞”二句最有力，结语平衍，亦文势当如此。






13　天地之道浸故陰陽勝　臨浸長爲泰遯浸長爲否


陰符經云：「天地之道浸，故陰陽勝。」案：此「勝」字與「吉凶者貞勝者也」「勝」字同義。愚嘗讀易之臨曰「剛浸而長」，遯曰「浸而長也」，自臨而長爲泰，自遯而長爲否，浸者漸也，聖人之戒深矣。

【元圻案】朱子語類：「天地間一陰一陽，如環無端，便是相勝的道理。陰符經説『天地之道浸，故陰陽勝』，『浸』字最下得好。天地不頓，恁地陰陽勝？」〇四庫全書總目子部道家類：「陰符經一卷，舊本題黄帝撰，太公、范蠡、鬼谷子、張良、諸葛亮、李筌六家注。又考異一卷，朱子撰。陰符經出於唐李筌，晁公武讀書志引黄庭堅跋，定爲筌所僞託，朱子亦以爲然。」〇宋李氏椿爲吏部侍郎，上書孝宗曰：「臨，剛浸而長，將泰之時也；遯，小浸而長，將否之時也。不言柔，不與其長也。」






◇章怀皇后诔

自灭陶灵，必有征祥。诞在初载，亦曜神光。显应天禄，聿嫔圣皇。受气自然，实听清和。内含茂质，外发英华。身处宸极，敬恭惟夙。窈窕淑媚，柔顺婉穆。宣慈内政，流化太微。六宫变雅，清我壶闱。经论庶属，积思万机。既臻缉熙，玄泽流衍。将翼我后，登封降禅。氛告妖，沈结弥留。奄忽升遐，弃世高游。圣上哀怀，感切悼心，土缟素，遏密八音。眇眇游灵，将焉所之。容光幽迈，岂有反期。杳杳新宫，下绝三泉。茫茫陵域，合体中原。委弃晖章，即安太清。（《艺文类聚》十五）


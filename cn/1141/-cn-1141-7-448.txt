奉益都相国冯公（时七十初度，同人徵诗为寿。）

其一
肃肃季冬月，积雪明西山。
和风生霁日，百族皆欢颜。
古来英雄人，委蛇济时艰。
秉轴心独苦，韬德意如閒。
异哉松乔姿，乃在伊吕间。
所以谢芝朮，青鬓未全斑。


奉益都相国冯公（时七十初度，同人徵诗为寿。） 其二

卿云相纠缦，丹凤亦有族。
当涂不荐士，致主苦不足。
抗声推直臣，坐使百僚肃⑴。
譬构九仞台，求得千章木。
贱士多沾濡，群才见甄录。
昔闻赤舄公，吐哺下白屋。
⑴ 公推举魏公环极，上特擢用至总宪，时称名臣。

其三
留侯思辟谷，疏傅有归心。
引年书屡上，未许耽岩林。
北关眷何厚，北海意何深。
辟园依万树，流目睇遥岑。
白云从西来，一尊开素襟。
对客命篇翰，浩然山水音。



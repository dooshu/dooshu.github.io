○为濮阳公上宾客李相公状

不审近日尊体何如？相公践履道枢，优游天爵。功无与让，故勇于退；能不自伐，故葆其光。自罢理阴阳，就安调护。凤池来者，守咎繇之矢谟；鸡树後生，奉萧何之画一。用而无喜，成则不居。求诸古今，实焕缃素。某甲蒙恩顾，累忝藩方，本冀征辕，得由东洛。伏以延英奉辞之日，宰臣俟对之时，止得便奏发期，不敢更求枉路。限于流例，莫获起居；瞻望恩光，不任攀恋。倘蒙知其丹赤，赐以始终，则虽间山川，若在轩屏。伏惟时赐恩察。


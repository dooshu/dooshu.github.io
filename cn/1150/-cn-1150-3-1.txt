○记事

予在广陵，见司马端明画山水，细巧之极，绝似李成。多宋元人题跋，画谱俱不载，以此知古人之逃名。

今年游白下，见褚遂良西升经，结构遒劲，于黄庭像赞外，别有笔思。以顾虎头洛神图易之。主人迫欲朱提，力不能有，遂落贾人手。如美人为沙叱利拥去矣。更偿之二百金，竟靳固不出。登舟作数日恶，忆念不置。然笔法尚可摹拟，遂书此论，亦十得二三耳。使西升经便落予手，未必追想若此也。

书家以豪逸有气，能自结撰为极则。西升虽俊媚，恨其束于法，故米漫士不甚赏心。若儿子辈能学之，亦可适俗。因作小楷书记之。

送君者自崖而返，君自此远。宋子京读庄子至此，遂欲沾巾。予北上，泊寒山为送别诸君子拈之。

斗鹌鹑，江南有此戏，皆在笼中。近有吴门人，始开笼于屋除中，相斗弥日。复入笼饮啄，亦太平清事。

馀与仲醇，以建子之月，发春申之浦，去家百里。泛宅淹旬，随风东西，与云朝暮。集不请之友，乘不系之舟。壶觞对饮，翰墨间作。吴苑酹真娘之墓，荆蛮寻懒瓒之踪，固以胸吞具区，目瞪云汉矣。夫老至则衰，倘来若寄，既悟炊梁之梦。可虚秉烛之游，居则一丘一壑，唯求羊是群；出则千峰万壑，与汗漫为侣。兹予两人，敦此夙好耳。

余游闽中，遇异人谈摄生奇诀。在读黄庭内篇，夜观五藏神，知其虚实，以为补泻。盖道藏所不传，然须断荤酒与温柔乡，则可受持。至今愧其语也。

七夕，王太守禹声，招饮于其家园。园即文恪所投老。唐子畏，郝元敬诸公为之点缀者。是日，出其先世所藏名画。有赵千里后赤壁赋一轴，赵文敏落花游鱼图，山仙馆图。又老米云山，倪云林渔庄秋霁，梅道人渔家乐手卷，李成云林卷，皆希代宝也。馀持节楚藩归。曾晚泊祭风台，即周郎赤壁，在嘉鱼县南七十里。雨过，辄有箭镞于沙渚间出。里人拾镞视予，请以试之火，能伤人，是当时毒药所造耳。子瞻赋赤壁，在黄州，非古赤壁也。（壬辰五月）

元李氏有古纸，长二丈许，光润细腻，相传四世。请文敏书，文敏不敢落笔，但题其尾。至文徵仲，止押字一行耳，不知何时乃得书之。

馀顷驱车彭城，不胜足音之怀。又有火云之苦，回驭谷水塔上，养疴三月。而仲醇挟所藏木瘿炉，王右军月半帖真迹、吴道子观音变相图、宋板华严经尊宿语录示馀。丈室中惟置一床，相对而坐，了不蓄笔研。既雨窗静间，吴门孙叔达以画事属余纪游，遂为写迂翁笔意。即长安游子，能有此适否？

袁尚书负无示昆，孙女以饿缢死。尚书善敢，不能餍。每市蚬为晚飧，可竟一斗。有一门生，馈以十金，辄作三封。以一封置袖中，乘月叩穷交之户。呼舆偕步，以袖中金赠之而别。其贫都由此，然每携丽伎泛泊，一日不能废也。

杨尚书成，在吴中负物望。其家不贫，而吴中人称之，不在哀公下。以其淳谨安静，故令人无可间然耳。尚书过蔡经旧里，曰：「此宋之大贼，乃居此乎？」以为蔡京也，所谓不读非圣书者耶。

张东海题诗金山：「西飞白日忙于我，南去青山冷笑人。」有一名公，见而物色之曰：「此当为海内名士。」东海在当时，以气节重。其书学怀素，名动四夷。自吴中书家后出，声价稍减，然行书尤佳。今见者少耳。

馀与程黄门同行江南道上，停骖散步。见陂纡复，峰峦孤秀。下瞰平湖，澄碧万顷，湖之外江光吞天，征帆点点，与鸟俱没。黄门曰：「此何山也？」馀曰：「齐山也。」黄门曰：「子何以知之？」馀曰：「吾知杜樊川所谓江涵秋影者耳。」询之舟人，亦不能名。但曰：此上有翠微亭。黄门与馀一笑而出，是日步平堤六七里，皆在南湖中。此堤之胜，西湖仅可北面称臣耳。俗谚云，九子可望不可登，齐山可登不可望。信然。

大林寺，在天池之西，有西竺娑罗树二株。中宴坐老僧，余访之，能念阿弥陀佛号而已。白乐天诗云：「人间四月芳菲尽，山寺桃花始盛开。」必此寺也。


○请契通等分领沙陀退浑马军共六千人状

右，奉宣旨，思忠请前件马军合势，令商量奏来者。臣等商量，令刘沔与幽州、振武、天德合出大军置营栅，渐移向前逼蹙，即令思忠领蕃、浑马军深入。计思忠兵势相及，可汗牙帐必自有变，兼令招其降者，即易成功。其蕃兵分为两厢，各令蕃将押领，至为稳便。何清朝、契通是蕃人，各令管一厢，所冀谙识虏情，易为指使。如蒙允许，其何清朝计行李未远，望便以中书门下帖追。未审可否？


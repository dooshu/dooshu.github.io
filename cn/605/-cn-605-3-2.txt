迎一金和尚启

九里山表胜庵成，迎一金和尚还山住持者，伏以丛林表胜，惭给孤之大地布金；天瓦安禅，冀宝掌自五天飞锡。重来石室，戒长老特为东坡；悬契松枝，对回师却逢西向。去无作相，住亦随缘。伏惟九里山之精篮，实是一金师之初地。偶听柯亭之竹笛，留滞人间；久虚石屋之烟霞，应超尘外。譬之孤天之鹤，尚眷旧枝；相彼弥空之云，亦归故岫。况兹胜域，宜兆异人。了住山之因缘，立开堂之新范。护门容虎，洗钵归龙。茗得先春，仍是寒泉风味；香来破腊，依然茆屋梅花。半月岩似与人猜，请大师试为标指；一片石政堪对语，听生公说到点头。敬藉山灵，愿同石隐。倘净念结远公之社，定不攒眉；若居心如康乐之流，自难开口。立返山中之驾，看回湖上之船，仰望慈悲，俯从大众。


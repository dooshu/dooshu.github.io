◇罪始安王休仁诏（七年五月）

夫无将之诛，谅惟《通典》，知咎自引，实有偏介。刘休仁地属密亲，位居台重，朕友寄特深，宠秩兼茂。不能弘赞国猷，裨宣政道，而自处相任，妄生猜嫌，侧纳群小之说，内怀不逞之志，晦景蔽迹，无事阳愚。因近疾患沉笃，内外忧悚，休仁规逼禁兵，谋为乱逆。朕曲推天伦，未忍明法，申诏诰砺，辨核事原。休仁惭恩惧罪，遽自引决。追寻悲痛，情不自胜，思屈法科，以伸矜悼。可宥其二子，并全封爵。但家国多虞，衅起台辅，永寻既往，感慨追深。（《宋书·始安王休仁传》。）


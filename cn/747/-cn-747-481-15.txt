○内侍省内侍焦希望神道碑

春秋以立功於时，谓之不朽；释氏以不住於相，至乎无生。善时者勋业存，离相者往来一，以是居世，其至人之蕴耶。维夫事上以忠，身以道，竭节於盛明之代，遗情於宠禄之间。通乎大观，与物终始，建先修之所，为顺理之期，光昭前闻，有若左神威军中护军兼柱国焦公。公名希望。字希望，旧史称周武王克殷纣，封神农之後於焦，至武王孙康王，生子曰文，手中有画如焦字之数，又以封焉。爰初启土，实居陕服，众国入於焦，因从平阳，遂命为氏。其间允文允武，或哲或谋，代不乏贤，可得而略。厥後或以官族寓籍於京兆府之泾阳，公之系绪，今县人也。曾祖讳跃，太宗拨乱，常从征辽，拜绛州凤庭府果毅都尉。祖讳法满，克践儒行，累迁至朝散大夫、绛州司马。皇考讳孝憬，佩服仁义，不交世禄，积德之庆，锺美於公。公嶷灵纯粹，秉志刚实，耿介不群，风标自远。清襟朗察，万象无所隐其情；见性圆明，众辨不得碍其正。以言则穷其奥，得圣人之心；以行则用其中，合君子之度。年及弱冠，选侍彤闱，贞松之姿，既呈於径寸；层台之峻，亦资於覆篑。守内府局同正丞，以陕府元从授承务郎，敬恭朝夕，恪守官次，忠信以奉上之道，礼义以周身之防。庄而能和，敏而有勇，故可以恭武，可以佐文，方圆适器，无入而不自得。今皇帝之在春宫，每加信任，洎正宸极，爰奖贞纯。於是朱绂斯皇，银章有耀，公夙荷荣渥，茂兹宠光。便繁左右，密勿轩陛，事君不二志，守职惟一心。口无择言，身无悔行，见义能勇，尽力忘劳，其卫主也，有匪躬之节。鉴舆既复，上懿其诚，除给事同正，赐金印紫绶，益见亲重，乃命监射生军事。贞元五年诏以射生军为神威军，加内侍省同正兼谒者监，赐上柱国，馀如故。公训整戎务，练达武经，举杰隽，懋勋实，赡材用，协师徒。我车既坚，我马斯服，至若郊庙之事，文卫之仪，材官纩骑，林植鳞次，若离若合者，固足以耀皇威而振国容矣。十三年制加中护军，累迁内侍省内侍同正兼内常侍。公受委愈重，执心愈恭，守直无隐，尽忠在公，理军如家，正身率下，上所甚信，咸感悦之。爰广旧军，肇建新宇，叶比众志，允成厥列，布之以署，爰峻壁周，讲艺有馆，公食有堂。既庶既繁兮乐且康，为轮为奂兮耀华章，迥六龙之日驭，降万乘之天光，以永代垂则，宣力四方者也。至乃公离诸见，性符道源，以明诚宏大觉之因，以清净修有为之事，动静无阂，喧寂一如，不牵外缘，不滞禅想。以之（疑）则贞固干时，仁者悦其仁，义者服其义，尝事上则忠信，行已以莅职，（疑）谓无上法宝，诸佛之心。自达磨东来，实为教祖，公了见真性，元契度门，乃於军中建产精舍，上以奉国，下以利人。皇上御大明以烛幽，发慧日以垂照，广一乘之妙旨，辅万物之自然。及公上奏，乃赐额曰“贞元达磨传法之院”，表正知也。每从容而叹曰：“性无生灭，物有始终，本乎天者为昭明，亲乎地者为委顺。”是以遗生死，外形骸。感冬夜之诗，归於其室；备岁时之制，允叶前经。信所谓知命不忧，达生之情者矣。乃建先塔於泾阳之县东南焦刘渡之西。公之故夫人李氏，浮图城中，龟谋协从，雁影连属，支提郁起，像法恒存，吾将老焉，可以无累，经言诸相常寂，公之志欤！嗣子朝荣等，克禀趋庭之训，无亏立身之道，以是有後，人咸曰休哉。惟公之内诚，既率乎天至，公之元达，载光乎法器，宜乎承睿眷，协师贞，纪嘉绩，茂休声，保黄中之元吉，畅尘外之高情，既得瑕邱之地，先开张禹之茔。仁之报兮寿未极，贾可材兮躬所植，表全美於贞珉，俾後生而作则。铭曰：

万物芸芸，孰见其真，修身践言，实惟哲人。猗欤护军，与道为邻，率性居正，资忠事君。澄心止水，励节贞筠，行有枝叶，道无缁磷。其动以直，克广厥勋，及新营宇，载肃钩陈。众服其诚，上嘉其勤，朝章允集，睿眷逾殷。处贵尚谦，秉志惟纯，清虚应物，恬旷怡神。法本无生，有非吾身，静观其复，视丧犹尘。委顺於何？泾川之津，雁塔先启，区中了人。爰植爰修，以躬以亲，洪流不竭，法寿长春。表石垂芳，千年日新。








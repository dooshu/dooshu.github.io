昆：阴将离之，阳尚昆之，昆道尚同。

初一：昆于黑，不知白。测曰：昆于黑，不可谓人也。

次二：白黑菲菲，三禽一角同尾。测曰：三禽一角，无害心也。

次三：昆于白，失不黑，无际一尾三角。测曰：昆白不黑，不相亲也。

次四：鸟托巢于菆，人寄命于公。测曰：鸟托巢，公无贫也 。

次五：谷矢疏数，众牦毁玉。测曰：谷矢疏数，奚足旬也。

次六：昆于井市，文车同轨。测曰：昆于井市，同一伦也。

次七：盖偏不覆，晏雨不救。测曰：盖偏不覆，德不均也。

次八：昆于危难，乃覆之安。测曰：危难之安，素施仁也。

次九：昆于死，弃寇遗。测曰：昆于死，弃厥身也。


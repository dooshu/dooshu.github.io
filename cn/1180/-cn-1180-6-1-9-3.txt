服阕谢降敕召见赐衣带金器疏


先准吏部咨，钦奉圣谕，问臣服制几时满，着吏部上本起复。该部回称，臣服制扣至万历七年十二月二十四日期满，礼当从吉等因，备咨到臣。

遵奉间，至本月二十三日，仰荷天恩，特降手敕：“谕元辅张少师先生，在京守制，忠孝两全。今当服满，朕心忻慰。特赐玉带一条，大红坐蟒、蟒衣各一袭，金执壶一把，金台盏一副，用示眷知。念五日见朝毕，候朕御平台召见。以后朝参经筵，俱照旧行，先生钦承之，故谕。”该文书官太监孙斌恭捧到臣私寓，臣谨焚香望阙，盥手捧读，叩头祗领讫。

伏念臣猥以庸虚，特蒙眷遇。曩遘家严之变，将匍匐以言奔；顾惟慰勉之坚，屡吁号而莫遂。继荷圣慈之曲轸，敢烦睿思以折衷。许臣谢常禄以在公，容臣襄大事而归里。自违丘壠，趋觐阙廷。入则荷橐持筹，遵墨缞之往制；出乃寝苫枕块，守苴绖之常经。既获承圣主之倚毗，兼克尽匹夫之恳悃。斯盖我皇上乾坤帱载，父母爱怜；酌权宜于礼典之中，垂体恤于使令之外。镂镌识感，衔结难酬。惟兹隙驷之易驰，倏尔祥琴之在御。先王之制不敢逾，虽勉循禫祔之文；人子之心不能忘，实倍切居诸之感。乃荷宸衷俯记，降清问于余曹；复蒙纶札传宣，接威颜于中禁。祗佩衮辞之蔼郁，重永朋锡之骈蕃。奁出壶觞，惊麟黄金之质；衣加鞶带，羡红光白璧之珍。更令既毁之残躯，还被斯皇之宠饰。捧而心醉，服以魂摇。昔名臣若荣、溥、孜、贤之辈，际盛世在永、宣、顺、化之间，固常变礼从时，并荷先朝之知遇，未闻殊恩异数有如今日之遭逢者也。臣敢不益摅丹悃，仰答隆施。倘筋力之未疲，远道宁忘于驱策；如发肤之可效，微生何爱于捐糜。谨钦遵圣谕，于二十五日廷见后，即趋诣平台，恭候召见。诚不胜激切感戴之至。






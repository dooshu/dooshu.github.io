三天洞同诸子作

岁甲寅十月三日，屏迹水东，吴雨若诸子自郡至，为洞壑游，遂就地酌洞中。稍酣，吴濡笔扫岩纪人岁，予分赋得十韵，将与此山共磨灭焉。
幽境欢重践，追寻好友俱。
层岩开窈窱，万壑炯虚无。
显晦经营苦，炎寒气候殊。
洑流殷地轴，高户裂天枢。
洗洞龙湫涌（洑泉岁一涌涨，谓之洗洞。），排阍木客呼。
日车愁上下，云族起须臾。
席地霜千叶，炊松酒一壶。
崖崎曾堕鹿，穴黑敢藏狐。
暝坐来神契，疏观败众愚。
山灵护题字，终古漫模糊。



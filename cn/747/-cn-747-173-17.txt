○著作郎杨安期学艺浅钝文词疏野凡修书不堪行用御史弹才不称职官失其人掌选侍郎崔彦既亏清鉴并请贬退

著作之司，艺文之府，既藉贤良，实资英俊。自非干宝赡学，无以措其锋颖；孙盛宏词，讵可尘其简牍？安期才无半古，学未全今，性无异於朽材，文有同於敝帚。画虎为犬，疏拙有馀；刻凤为鸱，庸才何甚？文词蹇钝，理路乖疏，终取笑於牛毛，徒自矜於鸡口。崔彦位参藻镜，职掌权衡，未分麟鹿之殊，莫辨枭鸾之异。投鼠尸於玉府，有秽奇珍；掷鱼目於珠丛，深轻宝物。士之追蹇兔，罕见成功；盲人之配瞎驴，自然俱败。选曹简要，秘局清高。理须放还，以俟来哲。


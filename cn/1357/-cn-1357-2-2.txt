原序二


余之序贾先生《鼓词》在乾隆元年丙辰秋也。逾年七月二十三日，复为论述其意，偶以新病，屏笔墨者二十有四时，既愈而后卒其事。盖文不加点，难免刺谬，而词以达情，不避指摘，爱复为之序曰：

文章之来，邈矣远哉，其端肇于鸟迹，而其盛发为典谟。皋、夔拜手，明良作焉：旦、奭分陕，清庙咏焉。粲而成章，所以敷皇猷，扶心传，其系重矣。三代权操于上，故咙言有禁，而横议者诛。汉世权操于下，故言不雅驯，则荐绅缄口。若是方技百家之说，叛经离道之书，隐僻怪诞之论，学士大夫畏而去之，肄业非所及也，而况乎稗官野史之流哉！顾吾闻尼父之言曰：“博弈用心，犹贤乎已。”东坡之言曰：“苟有可观，皆有可乐。”然则文章小道，大雅不废，街谈巷议，雅化攸关。粤自周室东迁，杂说蜂起，心心有主，喙喙争鸣。庄叟内外之篇，非尧、舜而是架、纣；荀卿乐之论，薄孔、孟而杂刑名。乃至乱民必诛而游侠立传，草窃必杀而《水浒》为书。士君子心胸垒块，天地文章，借得杯酒，互为草稿，但能以意逆志，何妨往而不返。则予之流览于贾先生《鼓词》，心之所注，何不可焉？且夫君子务知大者、远者，小人务知小者、近者。念予家号雅儒，室有缥缃，虽名山之业，未敢妄希乎先进。而春官之笔，亦且留意于鸿文，属以覆盆永戴之故。而中郎万卷，零落无存：惠子五车，差池未睹。自计身己败矣，名己裂矣。金殿视草，虎帐飞檄，既己零落于春梦，而载酒问字，对月评诗，又复契阔于乡儒。惟此《鼓词》一册，风雨晦明，与我共对，时一抱膝长吟。而阘茸狱吏之辈，亦颇能解其旨趣。吟之既久，感之愈深，序而存之，论而述之。譬犹蜣之转粪，已忘其臭：更如鸩之食蛇，言甘其毒而已矣。喔乎哉！文章一道，何往不存，苟有心得，随遇而解。牛铎可以知乐，曝背可以献君。故琴瑟在御，而三郎膻鼓解秽：文为涌泉，而门人说鬼倾耳。近世之士，沉没墨牍，文似而实非，尚不如《鼓词》之不拾牙慧，使读者有须眉起舞之乐也。

时丁巳七月二十七日，统九骚人再序。






邵雍　寄毫州秦伯镇兵部

三川地正得中阳，气入奇葩亦自王。

善识好花人不远，好花无恡十分芳。

邵雍

邵雍　寄毫州秦伯镇兵部

人事纷纷积有年，何烦颦蹙向花前。

万般计较头须白，饶了胸中不坦然。

邵雍

邵雍　寄毫州秦伯镇兵部

无限有情风月间，好将醇酒发酡颜。

奈何人自生疑阻，利害嫌轻更设关。

邵雍

邵雍　寄毫州秦伯镇兵部

虽贫无害日高眠，人不堪忧我自便。

锻练物情时得意，新诗还有百来篇。

邵雍

邵雍　寄毫州秦伯镇兵部

天心复处是无心，心到无时无处寻。

若谓无心便无事，水中何故不生金。

邵雍

邵雍　寄毫州秦伯镇兵部

酒涵花影满巵红，泻入天和胸臆中。

最爱一般情味好，半醺时与太初同。

邵雍


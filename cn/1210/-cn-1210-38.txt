陈生

吴中有陈生者，居娄门，少聪颖，能文。年十七，其父远宦，依外祖以居。延师课读，师亦甚器重之。一日晨起，泣谓其师曰：“昨夜梦亡母告余曰：‘汝三世前罪案发矣，明日冥司当提讯，闻铁索声即去，第嘱家人毋哭，毋移尸，尚可还阳。否则不能转也。’”师闻之，叱曰：“是呓语耳。”

至次日将晡，生自谓闻铁索声，师无闻也。一霎时，生已死矣，举家皆惊，师亦骇甚，因述所梦，并嘱勿哭之语。阅一时许，始苏。生自言晕绝时，被三役拘出胥门外，见一厅，引入跪阶下，与一女鬼质辨。知三世前系诸生，有同学妇新寡，与之奸，并诓其财物，妇愤郁死。诉之冥司，削其籍，转生为乞丐。其邻有某举人者，恒周给之，于是诸恶丐，亦求索于举人，不遂，欲相约焚掠其家。生阳许之，而阴泄其事于举人，及期，诸丐哗然至，举人家已有备，咸就拘缚，投诸火。而生亦与焉，冥冥中谓已偿夙孽矣。冥司以生有报恩善念，即将举人枉杀事，夺其禄籍与生，判今生可登科，官五品。而前世所私妇不服，屡控东岳神不已。

东岳神判曰：且察其今生，倘再有罪孽，不访提讯，另科可也。近因偶萌恶念，遂被拘执，生对妇力辨是和非强，且系妇先来奔，而妇执以为诱奸。两造争不能决，冥司怒，乃命一鬼取孽镜来与妇照之，果得淫奔状。妇无辞可辨，冥司遂判妇人犬胎，生免作丐而不许为官。有号哭跪求于侧者，乃生亡母也，冥司曰：“汝子应削籍，不许识字。”急命鬼持汤来，将灌生口，其母又哭，倾其半，仅三咽，口甚腥而肠欲裂矣。乃放出，群鬼争来索贿，其母又力为支拄之。临别，母再三嘱曰：“汝回阳速行善事三百条，尚可游庠耳。”推之而醒，病月余，始平复。

后此生力行善事，不数年果入学，其师王君寿祺，以其事详告于人云。













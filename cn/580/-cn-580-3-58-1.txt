制乐始末


太祖入河西，征西夏旧乐用之。其制末详。太宗十年十一月，孔子五十一代孙衍圣公元措来朝，金之太常卿也。奏言：“今礼乐散失，金太常旧臣及礼册、乐器尚有存者，乞收录。”于是诏各处管民官，如有亡金知礼乐旧人，可并其家属徙赴东平，令元措领之。十一年，元措奉命至燕京，得金掌乐许政、掌礼王节及乐工翟刚等九十二人。十二年夏四月，始命制登歌乐，肄习于曲阜宣圣庙。六皇后称制三年，太常用许政所举大乐令苗兰诣东平，指授工人，造琴十张，一弦、三弦、五弦、七弦、九弦者各二。

宪宗二年三月五日，命东平万户严忠济立局，制冠冕、法服、钟磬、筍虡、仪物肄习。五月十三日，召太常礼乐人赴日月山。八月七日，郎中姚枢及魏祥卿、徐世隆等，以乐工李明昌、许政、吴德、段楫、寇忠、杜延年、赵德等五十余人，见于行宫。帝问制作礼乐之始，世隆对曰：“尧舜之世，礼乐兴焉。”时明昌等各执钟、磬、笛、箫、篪、埙、巢笙，于帝前奏之。曲终，复合奏之，凡三终。十一日，始用登歌乐祀昊天上帝于日月山。祭毕，命驿送乐工还东平。（按旧史《徐世隆传》，世祖遣使至东平，取登歌乐，世隆典领以行。未详孰是。）

三年，世祖居潜邸，命勾当东平府公事宋周臣兼领大乐礼官、乐工人等，常令肄习，仍令万户严忠济依已降旨存恤。六年夏五月，世祖次滦州，下教命严忠济督宋周臣以所得礼乐旧人肄习，宜如故事勉行之，毋忽。冬十有一月，命乐工老不堪任事者，以子孙代之，不足者，以他户补之。

中统元年春正月，命宣抚廉希宪等召太常礼乐人至燕京。夏六月，命许唐臣等制乐器、公服、法服。秋七月十一日，用新制雅乐，享祖宗于中书省。礼毕，赐预祭官及礼乐人百四十九人钞有差。八月，命太常礼乐人复还东平。二年秋九月，敕太常少卿王镛领东平乐工，常加督视肄习，以备朝廷之用。初，大司农姚枢奏：“曲阜有太常雅乐，宪宗尝命东平守臣辇其工人乐器至日月山上，亲临观之，饬东平守臣，员缺充补，无辍讲习。今请以东平府详议官王镛，兼充礼乐提举。”诏以镛特兼太常少卿。三年，复命镛教习大乐。

至元元年冬十有一月，括金乐器散在寺观、民家者。先是括到燕京钟、磬等器凡三百九十有九事，下翟刚辨验给价。至是大兴府又以所括钟、磬乐器十事来进，太常因言：“亡金散失乐器，若止于燕京拘括，似为未尽，合于各路各观、民家括之，庶省铸造。”于是奏檄各道宣慰司，括到钟三百六十有七，磬十有七，錞一，送于太常。又中都、宣德、平滦、顺天、河东、真定、西京、大名、济南、北京、东平等处，括到大小钟、磬五百六十有九。其完者，景钟二，镈钟十六，大声钟十，中声钟一，小声钟二十有七，编钟百五十有五，编磬七。其不完者，景钟四，镈钟二十有三，大声钟十有三，中声钟一，小声钟四十五，编钟二百五十有一，编磬十有四。三年初，用宫县、登歌乐、文武二舞于太庙。先是，东平万户严忠范奏：“太常登歌乐器乐工已完，宫县乐、文武二舞未备，凡用人四百一十二，请以东平漏籍户充之，合用乐器，官为置备。”制可，命中书省臣议行。于是中书命左三部、太常寺、少府监，于兴禅寺置局，委官杨天祐、太祝郭敏董其事，大乐正翟刚辨验音律，充收受乐器官。丞相耶律铸又言：“今制宫县大乐，内编磬十有二虡，宜于诸处选石材为之。”太常寺以新拨宫县乐工、文武二舞四百一十二人，未习其艺，遣大乐署令许政往东平教之。大乐署言：“堂上下乐舞官员及乐工，合用衣服、冠冕、靴履等物，乞行制造。”中书礼部移准太常博士，议定制度，下所属制造。官县乐器既成，大乐署郭敏开坐名数以上：编钟、磬三十有六虡，树鼓四（建鞞、应同一座），晋鼓一，路鼓二，鼗鼓二，相鼓二，雅鼓二，柷一，敔一，笙二十有七（巢和竽），埙八，篪、箫、籥、笛各十，琴二十有七，瑟十有四，单铎、双铎、铙、錞、钲、麾、旌、錞各二，补铸编钟百九十有二，灵壁石磬如其数。省臣言：“太庙殿室向成，宫县乐器咸备，请征东平乐工，赴京师肄习，以俟享庙。”从之。秋七月，新乐服成，乐工至自东平，敕翰林院定撰八室乐章，（按：中统四年至至元三年，皆以太祖为第一室，故仅有七室乐章。是年，始追尊烈祖为第一室，故有八室也。）大乐署编运舞节，俾肄习之。

冬十有一月，有事于太庙，宫县、登歌乐、文武二舞咸备。其迎送神曲曰来成之曲，（送神或作保成，）烈祖曰开成之曲，太祖曰武成之曲，太宗曰文成之曲，皇伯考朮赤曰弼成之曲，皇伯考察合带曰协成之曲，睿宗曰明成之曲，定宗曰熙成之曲，宪宗曰威成之曲。初献、升降曰肃成之曲，司徒奉俎曰嘉成之曲，文舞退、武舞进曰和成之曲，亚终献、酌献曰顺成之曲，彻豆曰丰成之曲。文舞曰武定文绥之舞，武舞曰内平外成之舞。第一成象灭王罕，二成破西夏，三成克金，四成收西域、定河南，五成取西蜀、平南诏，六成臣高丽、交趾（详见乐舞篇）。

十有二月，籍近畿儒户三百八十四人为乐工。先是，召用东平乐工凡四百一十二人，中书以东平地远，惟留其户九十有二，余尽遣还，复入民籍。六年，诏太保刘秉忠与许衡、徐世隆等起朝仪。秉忠奏曰：“无乐以相须，则礼不备。”诏搜访旧教坊乐工，得杖鼓色杨皓、笛色曹植、前行色刘进、教师郑忠，依律运谱，被诸乐歌。六月而成，陈于万寿山便殿，帝听而善之。明年二月，秉忠奏以丙子观礼。前期一日，布绵蕝金帐殿前，帝与皇后临观，礼文乐节，悉无遗失。

十一年秋八月，制内庭曲舞。中书以上皇帝册宝，下太常大乐署编运无射宫大宁等曲，及上寿曲谱（当时议殿庭用雅乐，后不果用）。十一月，增乐工八百人，隶教坊司。是年敕中都路建习乐堂，使乐工肄业其中。

中统五年太常寺言：“自古帝王功成作乐，各有名，盛德形容，于是乎在。伏睹皇上践阼以来，留心至治，声名文物，思复承平之旧。首敕有司，修完登歌、宫县、八佾乐舞，以备郊庙之用。若稽古典，宜有徽称。谨案历代乐名，黄帝曰《咸池》《龙门》《大卷》，少昊《大渊》，颛顼《六茎》，高辛《五英》，唐尧《大咸》《大章》，虞舜《大韶》，夏禹《大夏》，商汤《大濩》，周武《大武》。降及近代，咸有厥名。宋总名曰《大晟》，金总名曰《大和》。今采舆议，权以数名，伏乞详定。曰《大成》，按《尚书》‘箫韶九成，凤凰来仪’。《乐记》曰：‘王者功成作乐’，《诗》云‘展也大成’。曰《大明》，按《白虎通》言‘如唐尧之德，能大明天人之道’。曰《大顺》，《易》曰‘天之所助者顺’，又曰‘顺乎天而应乎人’。曰《大同》，《乐记》曰‘乐者为同，礼者为异’。《礼运》曰‘大道之行也，故人不独亲其亲，不独子其子，是之谓大同。’曰《大豫》，《易》曰‘豫顺以动，故天地如之。’《象》曰‘雷出地奋豫’。先王以作乐崇德，殷荐之上帝，以配祖考。”中书省遂定名曰《大成之乐》。乃上表称贺，表曰：“离日中天，已睹文明之化；豫雷出地，又闻正大之音。神人以和，祖考来格。钦惟皇帝陛下，润色洪业，游意太平，爰从龙邸之潜，久敬凤仪之奏。及登宝位，申命鼎司，谓虽陈堂上之登歌，而尚阙庭前之佾舞。方严禋祀，当备声容。属天语之一宣，乃春官之毕会。臣等素无学术，徒有汗颜。聿求旧署之师工，仍讨累朝之典故。按图索器，永言和声，较钟律于积黍之中，续琴调于绝弦之后。金而模，石而琢，虡斯竖，筍斯横。合八音而克谐，阅三岁而始就。列文武两阶之干羽，象帝王四面之宫庭。一洗哇淫之声，可谓盛大之举。既完雅器，未锡嘉名。盖闻轩、昊以来，俱有《咸》《云》之号，《茎》《英》《章》《韶》以象德，《夏》《濩》《武》《勺》以表功。洪惟国朝，诞受天命，地大物钜，人和岁丰。宜符古记之文，称曰《大成之乐》。汉庭聚议，作章敢望于一夔；舜殿鸣弦，率舞愿观于百兽。”

十三年，以近畿乐户多逃亡，仅得四十有二，复征用东平乐工。十六年冬十月，命太常卿忽都于思召太常乐工。是月十一日，大乐令完颜椿等以乐工见于香阁，文郎魏英舞迎神黄钟宫曲，武郎安仁舞亚献无射宫曲。十八年冬十月，昭睿顺圣皇后将祔庙，制昭睿顺圣皇后室曲舞。

十九年，王积翁奏请征亡宋雅乐器至京师，置于八作司。二十年冬闰十有一月，太常卿忽都于思奏：“大乐见用石磬，声律不协。稽诸古典，磬石莫善于泗滨，女直未尝得此。今泗在封疆之内，宜取其石以制磬。”从之，选审听音律大乐正赵荣祖，及识辨磬材石工牛全，诣泗州采之，得磬璞九十，制编磬二百三十，命大乐令陈革等料简应律者百有五。二十一年，大乐署言，宜付本署收掌。中书命八作司与之，镈钟二十有七，编钟七百二十有三，特磬二十有二，编磬二十有八，铙六，单铎、双铎各五，钲、錞各八。是年复括江南乐工。明年正月，徙江南乐工八百家于京师。二十三年，忽都于思又奏：“太庙乐器，编钟、笙、匏，岁久就坏，音律不协。”遂补编钟八十有一，合律者五十，造笙匏三十有四（旧纪作二十六年事，误也）。二十九年四月，太常太卿香山请采石增制编磬。遣孔铸驰驿往泗州，得磬璞五十八，制磬九十。大乐令毛庄等审听之，得应律磬五十有八。于是编磬始备。

三十年夏六月，初立社稷，命大乐许德良运制曲谱，翰林国史院撰乐章。其降送神曰《镇宁之曲》，初献、盥洗、升坛、降坛、望瘗位皆《肃宁之曲》，正配位奠玉币曰《亿宁之曲》，司徒奉俎彻豆曰《丰宁之曲》，正配位酌献曰《保宁之曲》，亚终献曰《咸宁之曲》。（按，祭社稷、先农及大德六年祀天地五方帝，乐章皆用金旧名。释奠宣圣，亦因宋不改。详《乐章篇》。）

三十一年，世祖、裕宗祔庙，命大乐署编运曲谱舞节，翰林定撰乐章。世祖室曰《混成之曲》，裕宗室曰《昭成之曲》。是年初祀社稷，用堂上乐，岁以为常。

大德六年三月，合祀昊天上帝、皇地祇、五方帝于南郊，撰定乐章。降神奏《乾宁之曲》，初献、盥洗奏《肃宁之曲》，初献、升降奏《肃宁之曲》，奠玉币奏《亿宁之曲》，迎俎奏《丰宁之曲》，酌献奏《嘉宁之曲》，亚终献奏《咸宁之曲》，彻俎奏《丰宁之曲》，送神奏《镇宁之曲》，望燎奏《肃宁之曲》。大德九年，新建郊坛，既成，命大乐署编运曲谱舞节，翰林撰乐章。十一月二十八日，祀圜丘用之。其迎送神曰《天成之曲》，初献奠玉币曰《钦成之曲》，酌献曰《明成之曲》，登降曰《隆成之曲》，亚终酌献曰《和成之曲》，奉馔彻豆曰《宁成之曲》，望燎如登降，（惟用黄钟宫。）文舞曰《崇德之舞》，武舞曰《定功之舞》。十年，命江浙行省制造宣圣庙乐器，以宋旧乐工施德仲审较应律，运至京师。秋八月，用于庙祀宣圣。先令翰林新撰乐章，命乐工习之。降送神曰《凝安之曲》，初献、盥洗、升殿、降殿、望瘗皆《同安之曲》，奠币曰《明安之曲》，奉俎曰《丰安之曲》，酌献曰《成安之曲》，亚终献曰《文安之曲》，彻豆曰《娱安之曲》。盖旧曲也，新乐章不果用。时乐师皆江南人，肄业生徒则河北人，情性不相能，国子博士虞集亲教之，然后成曲焉。

十一年，武宗即位，祭告天地，命大乐署编运皇地祇酌献大吕宫一曲及舞节，翰林撰乐章。（无曲名。）九月，顺宗、成宗二室祔庙，下大乐署编运曲谱舞节，翰林撰乐章。顺宗室曰《庆成之曲》，成宗室曰《守成之曲》。

至大二年，亲享太庙。皇帝入门，奏《顺成之曲》，盥洗、升殿用至元中初献升降《肃成之曲》，亦曰《顺成之曲》，出入小次奏《昌宁之曲》，迎神用至元中《来成之曲》，改曰《思成》，初献、摄太尉盥洗、升殿奏《肃宁之曲》，酌献太祖室仍用旧曲，名《开成》，（《开成》本至元中烈祖曲名，其词则太祖旧曲也。）睿宗室仍用旧曲，改名《武成》，（此亦至元中太祖曲名，其词则“神祖创业”以下仍旧。）皇帝饮福、登歌奏《釐成之曲》，（新制曲）文舞退、武舞进仍用旧曲，改名《肃宁》，（旧名《和成》，其词“天生五材，孰能去兵”以下是也。）亚终献、酌献仍用旧曲，改名《肃宁》，（旧名《顺成》，其词“幽明精禋”以下是也。）彻豆曰《丰宁之曲》，（旧名《丰成》，词语亦异。）送神曰《保成之曲》，皇帝出庙廷亦曰《昌宁之曲》。（《太常集礼》曰：“乐章据孔思逮本录之。国朝乐章皆用成字，凡用宁字者，金曲也。国初礼乐之事，悉用前代旧工，循习故常，遂有用其旧者。亦有不用其词，而冒以旧号者，如郊祀先农等乐是也。”按至元四年，巳改和成、顺成、丰成之名，而至大中，反改从金旧，必无此理。此承孔思逮之误也。旧志第三卷至大乐章，文舞退、武舞进奏《肃成之曲》，亚终酌奏《肃成之曲》。注：孔本作《肃宁》。可证思逮误以肃成为肃宁也。）

冬十有二月，始制先农乐章，以太常登歌乐祀之。先是，有命祀先农以登歌乐，如祭社稷之制。大乐署言：“礼祀先农如社。”遂录祭社林钟宫《镇宁》等曲以上，盖金曲也。三年冬十月，置曲阜宣圣庙登歌乐。初，宣圣五十四代孙左三部照磨思逮言：“阙里宣圣祖庙，释奠行礼久阙，祭服登歌之乐，未蒙宠赐。如蒙移咨江浙行省，于各处赡学祭余子粒内，制造登歌乐器及祭服，以备祭祀，庶尽事神之礼。”中书允其请，移文江浙制造。至是，乐器成，运赴阙里用之。十有一月，敕以二十三日冬至，祀昊天上帝于南郊，配以太祖，令大乐署运制配位及亲祀曲谱舞节，翰林撰乐章。皇帝出入中壝黄钟宫曲二，盥洗黄钟宫曲一，升殿登歌大吕宫曲一，酌献黄钟宫曲一，饮福登歌大吕宫曲一，出入小次黄钟宫曲一。（皆无曲名。）四年夏六月，武宗祔庙，命乐正谢世宁等编曲谱舞节，翰林侍讲学士张士观撰乐章，曲名《威成之曲》。

皇庆二年秋九月，用登歌乐祀太上皇（睿宗）于真定玉华宫，自是岁用之。至延祐七年九月，敕议玉华宫岁享睿宗登歌大乐，太常博士言：“影堂用太常礼乐非是。”十月罢之。（旧志作三月，今从本纪。）延祐五年，命各路府宣圣庙置雅乐，选择习古乐师教肄生徒，以供春秋祭祀。六年秋八月，议置三皇庙乐，不果行。七年，仁宗祔庙，命乐正刘琼等编运酌献乐谱舞节，翰林撰乐章，曲名曰《歆成之曲》。

至治元年正月，始以四孟月时飨亲祀太室，备宫县、登歌、二舞。二年冬十月，用登歌乐于太庙。（以修庙工役未毕，妨陈宫县，止用登歌。）泰定元年，英宗祔庙，下大乐署编运乐谱舞节，翰林撰乐章，曲曰《献成之曲》。文宗天历二年，明宗祔庙，下大乐署编运乐谱舞节，翰林定撰乐章，曲曰《永成之曲》。至顺元年十月，始祀昊天上帝于南郊，以太祖皇帝配备宫县、登歌、二舞。元统二年，文宗祔庙，行三献礼，乐用宫县。至正十年九月，始祭三皇庙，命翰林撰乐章。






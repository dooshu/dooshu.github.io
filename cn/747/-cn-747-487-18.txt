○礼部尚书举人自代状

〈正议大夫守礼部尚书上柱国扶风郡开国公赐紫金鱼袋臣权德舆准制举自代官正议大夫守太常卿上柱国清河县开国子赐紫金鱼袋崔〉

右件官器行端茂，文学闳深，自中书舍人历礼部吏部二侍郎太常卿，皆与臣交代，谙其政事。伏准建中元年正月五日制：常忝官上後三日举一人以自代者。臣顷待罪非据，首尾四年，无补休明，合当谴黜。圣慈宽宥，犹守本官，受恩之日，惶骇失次。又蒙特令宰臣，奉宣进止，奖饰慰喻，至於再三。谓臣更无罪过，恐臣妄有忧惧，承命震灼，感入肺肝。宰臣退免，未有斯比，实当怵惕之际，再沐生成之恩。臣以违奉近侍，不合申谢；虑烦省览，不敢拜章。辄因举代之时，特荷非常之泽。况宗伯秩礼，选任重难。以代臣，实允公望。谨录奏闻。谨奏。


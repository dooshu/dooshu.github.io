○奏晋帝书

久增景慕，莫会光尘，但循战国之规，敢预睦邻之道？一昨安州有故，脱难相归，边校贪功，乘便据垒。矧机宜之孰在？顾茫昧以难申。否臧皆凶，乃大易之明义；进取不止，亦圣人之厚颜。适属暑雨稍频，江波甚涨，指挥未到，事实已违。今者猥沐睿咨，曲形宸指，归其俘获，示以英仁。其如军法朝章，彼此不可，扬名建德，曲直相悬，虽认好生，匪敢闻命。其杜光邺等五百七人，已令过淮北。








○東省防倭議 【 東省防倭】

防倭猶防黃河也、夫虜患如海、雖復滉瀁澒洞、與天無際、然潮汐有所屇而止、河則奔突橫溢遷徙無常、可使平陸為河、可使河為平陸、當其衝決。不知所向。亦不知所止。今倭患有能知其所向與所止者乎。倭所向非遼左。則天津。非天津。則登萊。愚以為犯遼左則難入也。犯天津暫擾而易定。犯登萊則易入且難定。中國之禍未有巳也。遼左皆軍衛。又歲當虜。城有可守。野無可掠。今四方有事。皆調遼左兵。彼所入即我精兵處。無論能戰。守必有餘。我能自堅。彼將自困。故曰犯遼左難入。天津畿輔重地。為國咽喉。一有緩急。遠邇大震。然進可攻可掠。而退無巢穴以自守。各邊之兵。遠者十日。近者五日。一呼立集。平原廣野。以騎蹙步。萬矢齊發。我用其長。使無所據。一戰而勝。立可芟夷。故曰犯天津暫擾而易定倭水戰不及南兵者舟不如也陸戰不及邊兵者騎不如也若出于無水兵。無邊兵之處。彼擣其一虗。而我違其兩長。腹裏州縣。城既不堅。人無固志。郡城自守不足。安能救人。各城披靡。則郡城亦難孤立。北震邦畿。西梗運道。遊兵雜沓。道路不通。須我南北兵集。彼巳自立巢穴。我反勞。彼反逸。我反為客。彼反為主。我反制于人。彼反制人。故曰犯登萊則易入且難定也。請略陳三郡之形勢、齊之所以稱四塞者何也。東面海。西南面山也。惟正北一面。綰轂其口。北自牛山。南至穆陵。萬山綿亘二百里不絕。山勢西起太山。南接蒙山。鈎連至郡城北始盡。故青州者。海山之間一大都會也登萊負海險在郡東青州負山險在郡西山東海面二千七百里。處處可登。出于登則萊不能救。出于萊則登不能救。南而諸城日照。北而樂安壽光則直出于青之境內而反抄登萊之後葢登萊可捍外。不可衛內。若外控登萊。內護省直。扼山海而居其會。則惟青州為重。凡用兵必先積餉。積餉必先求頓餉之處。夫有重餉無堅城。非吾餉也。有堅城無重兵。非吾城也。有重兵無厚餉。非吾兵也兼此三者。則可以為重鎮矣。青州因山勢為城。可據以守。其人輕悍好鬪可訓以戰若結以恩惠。授以紀律。則皆可使為兵。內憑百雉。外阻羣山。強者乘城。弱者入山以避難。不至盡委以資敵。壁可堅。野可清。亦惟青州為然。故莫若建青州為重鎮。厚增陴。廣積餉。多屯兵以據登萊之項背。互相聲援。互相灌輸。而內于中原添一重保障。切以為于計便。又倭入朝鮮。且戰且前。守如處女。忽如脫兔此非進掠之兵而據地之兵非浪戰之兵而有前後著之兵也有如彼知我空中國兵赴遼左。而潛以水軍乘風渡海。處處無備。登萊兩郡。城不可知。其他州縣望風瓦解。必將望名城以為歸。青素無蓄積。一年耕。不足一年之用。若使閉城坐食。加以四方避亂之眾不出一月。立困矣。青州之民勇私鬪。怯公戰。平居皆鮮衣怒馬。陸博蹋踘。遊食惡少。比肩接踵。無事尚且思亂。一旦有事。乘機肆掠。乘機執讐。緩之則不減于倭。急之則潛應倭。今倭在大海外。而不逞之徒。談之巳津津有喜色。故青之城必可守。而必難守者。人心然也倭至登萊我失大海之險一矣至青州我失羣山之險二矣過此以往。更無險阻。我無地不可憂。而彼反可戰可守。可進可退。外倚海為門戶。西包河山以自固。而以北向一面。與中國爭衡。我即以信臣精卒。帶甲十萬臨之。未易歲月定也。竊臆計之、倭越大海。載糗糒器具以來。跣足登岸。負米而馳。多不過齎一月食。而因糧于我。海邊空闊。人烟稀少。加以逃避。鳥驚獸散。彼即搶掠。能得幾何。我誠以重兵居要地。阻羣山以扼之。清野固壘以老之。宜有可勝之理矣。故青州守。則我東面以扼倭。青州不守。則倭北面以扼我。然則青州者。天下大勝大敗之機也。就我畿輔論。則天津急於登萊。就彼盤踞論。則登萊便于天津。就彼進犯論。則登萊急于青州。就我控扼論。則青州重于登萊。山東六郡青州城堅固第一。民勇力第一。地險要第一。而民窮財盡人人思亂喜亂亦第一。然則建青州為重鎮。一定不易之策也。建鎮必先議兵議餉議將、以恩收民心、而以法持之、謹列其事于左、以俟籌國者采焉、其最要當先定夫南北兵將。水陸所宜。水戰宜用南兵。陸戰宜用邊兵。然客兵不可多得。不可久恃。公固言青州民可用矣終當訓練土兵。第以彼為師。習其技能耳。今海上水兵二三千人。而邊兵無一人。邊將無一人豈以海上數舟。便可恃為長城耶。今日皆謂南兵習倭。夫南人不見倭巳三十年。當時壯夫。今皆巳老。此時所募精壯乃是當時未生之人其習倭事。恐與北人無大相遠。而風氣終不如西北邊之勁。海濱用之可耳。至于城守陸戰。而亦用南將南兵。恐非完策。郡城宜設參將一員、諸城樂安宜設守備二員、皆擇邊將威望素著者、坐名上請、隨帶家丁、參將二百人、守備一百人、各給雙糧、稍從優厚、一遇有事。外可仗其勇敢以當軍鋒。內可藉為牙兵以鎮內亂。無事即以其技藝教練土兵。海上水兵。增至一萬。以南兵教之。陸兵每郡增至五千。以邊兵教之。至于本省班軍、赴京邊做工、先該中丞鄭公奏留海上防守、部覆以海氛未急、未見允行、今當盡數留用、譬如人家有盜。合使臧獲在門庭防禦。而反令從容洒掃。緩急失宜。且方借兵于各處。而本處之兵。乃令遠赴供役。恐非計也。其次當定海上戰守功罪格、及鄉民自保之計、比見部議賞格備矣。然詳于戰而未及守。今宜先定至海上守城之令。倭至城下。守城者守三日當小捷。六日當中捷。十日當大捷。文武官破格超擢。賞延于世。士民量其時日以為蠲免分數。海防撫臣先閱定某城堅瑕。可守幾時。如在限外失陷者。稍薄其罪。限內者以軍法從事。各處修城。宜圖實效。不得粉飾目前。守城與修城員役同論功罪行賞罰守城居十之七修城居十之三鄉居之民。每鄉立約長。擇一鄉有才謀者充之。先將近地避兵之處。相度停妥。一聞海上烽舉。聲勢逼近。約長率百姓近城者入城。近山者入山。裹糧自隨。不能携帶者緩即先行窖藏急則即時焚毀寧棄溝壑必無以糧資敵寧竄山谷必無以民資敵也我之于倭。兵力十不當一。器械十不當一。奮勇直前死不反踵百不當一。惟有以城相拒。以糧相敝。或可冀耳。其次當奏留東三府錢糧。一半運赴朝鮮接濟。一半留海土修戰守之具。如山陝二省錢糧。皆留備邊近日畿內諸郡。亦皆留之。量加鴻臚武職虗銜、罷閒士夫、得復職閑住致仕、及量增服色品級、徒流以下皆以本色贖罪、以此類推廣、必有應者、富足之家、有預納錢糧者、一年至二年、量減一分、三年减二分、多者照年數多寡、酌量遞減、亦濟急用之一策、其次當令沿海地方。民間得以本色上納錢糧、民以糧易錢、以錢易銀、由縣輸郡、郡輸省、省輸京師、輸輸之費巳三矣、一旦有事、又從藩司發銀到府到縣糴買、無論徒勞牛馬、徒費民力、收之納糧之時。價省而得糧多。收之糴糧之時。價費而得糧少。又往返費時日。則何若即收本色而貯之倉。夫納本色。民所甚便也。若充軍餉。亦以本色折色相兼支給。軍亦稱便。此則民不必貿粟納糧。官不必發銀糴穀。上下往返。所省必多。又本省之糧。巳發海運。今秋穀荳所收又薄。明春之民。必多枵腹。今宜設法召商買近地之糧以自補。非但備倭。兼以備飢。預圖則省、臨用則難豈登萊之患獨緩于天津。而備倭之費。反輕于備虜耶。如備零星之寇。但可累積纖微。補苴鏬漏。如備大舉。非多兵多餉不可。譬如富家興作。有財則可使路人化為僮奴。悍僕化為恭順。若其無財。一步亦難。今日之事。不來則零竊亦無。一來則兵端不小。排山倒海。其勢難支。捧漏沃焦。為時巳晚。所當亟為題請者也。不足則請發戶工二部見行事例、空劄數百送海防衙門、看何處緊急、派發該衙門、令民間得以本色折色相兼上納。如某處須本色急。則獨收本色。用折色急。則獨收折色。鬻爵贖罪。本非美政。而古人遇急皆用之。甚至榷酒酤算車舟。而不肯一槩加于地畝。則以數者之害。比之加賦猶淺耳。至于修城等項、費用浩大、官帑不能徧給、宜倣救荒事例、有士夫百姓尚義捐貲以佐軍興及修城之用者。如所捐數多。地方官以名聞官。照何洛文穆文熙事例題請旌表。夫民急則費不惜。若待巳見兵荒之形。始求兵荒之食則晚矣。根本之計、莫急于收人心、東人之困極矣、而上官之軫念亦巳至矣、顧海上之備既不可巳、內帑之請又未必得、不于地畝議增、更于何處取辦、本地錢糧、合修本地武備况以三府兵餉、均派六府、當事者調停苦心、勤恤實政、士大夫知之而蚩蚩之民難與慮始、彼亦非怨今日之增而但疑于前日之未減耳。即如壬辰癸巳之間議調水兵、增有兵餉、後海上撤兵二年、此項錢糧。上之減不減不可知。而百姓未有不納者也。但取十年以前錢糧文冊。與今比對。數目多寡。則有事議增無事不減明矣夫一畝之內加三四厘。于百姓原非重累。但今海上之役。方興未巳即如修城一事。動須萬金。官帑巳空則必出自地畝矣。礦務煩興。迎送夫馬。葢造棚塲。各項供辦。則又必出自地畝矣。大工伊始。普天供役。豈我東省獨為匪民。錢糧加派。又必出自地畝矣。海上運糧即給有官價。道路既遠。賠累必多。驢馱車運。皆取于民。則又出自地畝矣。自今以後、官日增設、事益更端、如此類者、數百而未有極、百姓因見前日之增者、巳是不減今日之增者、勢又復然、兼以民無他業、歲非大收近城未見荒凉遠社巳多離散、逃者既眾、錢糧無所出辦、則因累及本社、稍能自給之民、名為遣催、實則代納、不出一歲、富者亦逃、彼既流離、能無嗟怨、倭奴倘以小惠。誘此離心。眾心之城既離數仞之墻何守今既請留正額錢糧以給征繕、則地畝可以不加、若百姓知後日之不增。及增者事後之可減則民心可以少安。上下一體。同患難共甘苦。即萬不巳。寧至開例。寧至贖罪。寧至勸借。必不輕累貧民。即有逃亡。明與開豁。必不連累富民。使民無事歡然知恩。則有事可以行法。此則似迂而切。似緩而急者也


初秋出城南吊迩机之丧随游陆氏园亭春初予辈读书处也感赋二律


其一


城南云物自成秋，我赋招魂忆旧游。
犹共杯铛前夜梦，独当风雨异时愁。
殷红阶草仍相见，零落遗文竟不收。
便是三春行乐地，那能含涕向西州。

其二


南陌鸣蝉日昼昏，春时池馆不堪论。
悲嵇乍听邻人笛，悼惠重过傲吏园。
未萎芙蓉相秀发，将归燕子自飞翻。
可怜独有伤秋泪，花鸟无知一断魂（《水经》称庄周悼惠施而隐于漆园）。





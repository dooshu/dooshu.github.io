◎甘肃藩署

甘肃藩署有大堂而无二堂。大堂之后为大院，院之前即大库。每年西北各省协济新疆饷银数百万，皆由甘肃转输，故藩库规制之崇宏甲于各直省。库前有鸽子数千，每月支库中银若干为饲鸽粮。间有深夜无故近库门者，鸽必丛集其身，碎其头面而后已。其遗卵或坠地，皆相戒不敢拾取。相传为守库神鸽，不知始自何年也。家大人莅任后，闻老库吏言，乾隆未有方伯某值元旦朝贺，早起具朝衣朝冠在大院登舆。适有阵鸽屎污其朝冠及补服，旋退至内室涤冠易衣而出，则督部已先至。方伯大怒，甫归署，即呼铳击鸽，伤者百十头。复灭其粮，剔其巢，毁其卵。越数日而案头朱笔为鸽衔至空中掷下，既又衔其帽顶掷于客前，既又衔其朝珠散委于地，最后乃失其印。大索两日，于鸽巢中得之。如是喧扰者月余日，而方伯遂病。又逾月，竟以赃败。家大人曰："此鸽屎之污人，或知其将败而警之，或乘其衰气而弄之，自非偶然。乃不知恐惧修省，而与物为仇，庸有胜乎？"又曰："此鸽去来无定，闻我未到任之前，藩篆系伍实生廉访兼署，伍在臬署接印，鸽即随印而往，其留守藩库者不过百十头。迨我接印之日，乃全队归来，然则不但守库而兼守印矣。"


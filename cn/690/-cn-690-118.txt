卷一百十八



卷之一百十八

洪武十一年夏四月癸卯朔。

乙巳，宁夏卫地震，东北城垣崩三丈五尺，女墙崩一十九丈。

戊申，岁星犯键闭。

己酉，享太庙。

阇婆国王磨那陀喃遣其臣淡罔巴从等奉表，贡苾布油、红布、檀香、豆蔻等物。

以礼部侍郎朱梦炎为本部尚书。梦炎字仲雅，南昌进贤县人，故元进士，为抚州金溪丞。岁丙午，以故官入京，授国子博士。吴元年，迁翰林修撰、浙江按察司经历。洪武二年，转山西行省员外郎。是年，入为礼部员外郎，寻升侍郎，拜今官。梦炎博学有文，朝廷稽古礼文之事，与有力焉。

以兵部郎中陈铭为吏部尚书。

壬子，命思南宣慰司收集各洞弩手二千人，以备征用。

甲寅，定岁时赏赐军士节钱恩例，令各卫依期给之。

丙辰，命兴化卫指挥使张赫为大都督府佥事。

戊午，永嘉侯朱亮祖奏安东、沭阳二县之野有鬼，民人暮惊。御制敕文，遣使谕祭之曰：“明有礼乐，幽有鬼神，此前圣格言。然国之有祀，以为民也，祀不为民则非也，若庶民之宜祀者，止于祖宗，非祖宗而祀之，岂特非礼之宜，神亦不享也。且岳镇、海渎、山川之神载之祀典者，莫不承上帝后土之命，以司福善祸淫之权，若祸福倒置，不惬民心，且将获戾于天矣，尚恶得谓之神乎？朕思鬼神之鉴，人虽毫发不可伪，特其变化神妙而人不之测耳。今洪武十一年四月十四日，永嘉侯遣人奏安东、沐阳二县民人暮惊，谓野有持夜炬者数百，或成列，或四散，巡检逐之无有也，击之若有应之者。朕不能尽信，特遣人致牲醴，会鬼神而敕问之。夫中原之地，自有元失政，生民涂炭，死者不可胜计，有绝宗覆嗣者，有生离父母妻子而死于非命者，尔持炬者岂无主之孤魂，而欲人之祀欤？父母妻子之永隔而有遗恨欤？无罪遭杀而冤未伸欤？或有司怠于岁祀而有忿欤？四者必有一焉。朕以四事问尔，尔果何为而然欤？朕自即位以来，事神之礼未尝缺也，然非当祀者亦不敢佞，尔持炬者宜祸其宜祸者而福其应福者，勿妄为民害，自贻天宪。”

置宁川卫指挥使司于成都府、

丁卯，旌表延安府洛川县民张敏道妻赵氏之门曰贞烈。初，敏道遘疾将终，赵氏年二十一，以死自誓。敏道卒，赵氏日夜号哭，亦自经死。事闻，诏嘉之曰：“夫妇，人之大伦，三纲五常，风化所系，有能志不二天，与夫同死，可谓难矣。今赵氏生则同室，死则同穴，较之剔目割鼻，誓死不嫁，诚为过之，宜在褒嘉，以敦民俗。其令有司旌表其门，仍蠲其家杂役。”

户部尚书沈立本免升侍郎，费震为尚书员外郎，王琚为侍郎，又升本部侍郎李焕文为兵部尚书。

辛未，置宁海卫指挥使司于山东之宁海州。

敕谕宁夏卫指挥耿忠曰：“人生天地间，凡智者必脩天爵而保人爵，如是则祸无自而入，福可得而久也。又古人云：‘君子防患于未然。’苟待祸患已至，而欲遏之，不可得已。今都司奏至，言宁夏地震，颓城坏屋，灾亦甚矣，尔以功臣子弟，前者不循轨度，谪降守边，所统者皆非习战之人，亦非忠良之士，若尔所为恩威并著，则功业可成，一或倒置将恐变生不测。今四方宁谧而尔所守之地其变若此，深可警惧也，当省心克己，慎守边隅，毋为憸人所惑，则无患矣。”

是月，重建皇陵碑。上以前所建碑，恐儒臣有文饰，至是复亲制文，命江阴侯吴良督工刻之。

置太原右护卫指挥使司，改太原护卫为太原中护卫，升右护卫指挥同知韦善为指挥使领之。

籍凤阳屯田夫为军。先是，徙浙西民户无田粮者屯田凤阳，至是籍为军，发补黄州卫。

元嗣君爱猷实理达腊殂于沙漠。

升兴化卫指挥佥事赵端男麟为广东都指挥同知。

庆阳、灵州屯田百户山丹等叛，陕西都指挥使叶昇领兵讨捕之，斩山丹等，俘其众二千六百五十人，获马百匹，牛、驼四百余头。

五月壬申朔，皇第十七子权生。

癸酉，命东宫文学傅藻等编纂《春秋本末》。

乙亥，玺书赐秦王樉曰：“关内之民自元氏失政以来，不胜其弊，及吾平定天下，又有转输之劳，西至于凉州，北至于宁夏，南至于河州，民未休息，予甚悯焉。今尔之国，若宫室已完，其余不急之役，宜悉缓之，勿重劳民也。”又赐晋王 玺书曰：“太原之民困于元氏弊政久矣，又尝出力馈饷，以供我师，勤劳憔悴，吾未尝不矜怜之。尔 之国，务爱养生息，勿复以不急之役扰之，其体吾意。”

丙子，敕工部臣曰：“自古圣王之御天下，武功耆定则修文教，而亦不忘武备也。今海宇乂安，生民乐业，宴安鸩毒，古人所戒，克诰戎兵，王者当务。尔工部其以岁造军器之数，著为令。”于是工部定天下岁造军器之数、甲胄之属一万三千四百六十五，马步军刀二万一千，弓三万五千一十，矢一百七十二万。浙江、江西二布政使司各甲胄二千，马步军刀二千，弓六千；湖广布政使司甲胄八百五十，马步军刀一千，弓一千五百，矢二十万；广东布政使司甲胄六百，马步军刀三千，弓一千；广西布政使司甲胄六百，马步军刀二千，弓一千，矢一十五万；河南布政使司甲胄五百，弓一千，矢一十四万；福建布政使司甲胄一千六百，马步军刀二千，弓四千，矢三十万；山东布政使司甲胄六百，弓一千五百；山西布政使司甲胄五百，弓一千；北平布政使司甲胄一千，弓五千二百一十二；直隶湖州府甲胄二百五十，步军刀一千，弓七百，矢一十万；松江府甲胄三百，步军刀一千，弓八百，矢一十万；嘉兴府甲胄二百五十，马步军刀一千，弓八百，矢一十万；苏州府甲胄三百，步军刀一千，弓八百，矢一十万；太平府甲胄一百五十，步军刀五百，弓三百，矢五万；徽州府甲胄二百，步军刀一千，弓一千，矢一十万；广德州甲胄一百，步军刀四百，矢三万；镇江府甲胄二百，马军刀六百，弓七百六十，矢一十万；宁国府甲胄三百，步军刀一千，弓七百，矢一十万；庐州府甲胄一百五十，步军刀四百，弓二百八十八，矢五万；淮安府甲胄三百，步军刀五百，弓三百，矢一十万；扬州府甲胄二百二十，弓二百；安庆府甲胄一百四十五，步军刀六百；常州府甲胄二百，弓一百五十。

高丽国王世子禑遣礼仪判书周谊等贡马六十匹、白黑布一百疋及金银器用，赐谊等钞物有差。

琉球国中山王察度遣使来贡方物，赐察度及使者文绮、缯帛有差。

丁丑，浙江都指挥使司言：“台州卫城中军民杂处，请徙营他处，及城垣岁久颓圯，宜加脩筑。”上曰：“农事方殷，未可为也，候秋成议之。”

戊寅，赐中都国子学分教生牛希斗等夏衣，人一袭。

故元枢密副使史家奴等四十一人自辽东来降。

庚辰，辽东地震，有声自东北之西南。

壬午，命工部：凡在京工匠赴工者，月给薪米盐蔬，休工者停给，听其营生勿拘。时在京工匠凡五千余人，皆便之。

癸未，下沙木蛮洞土酋以其众叛，湖广都指挥使司发军讨捕之，擒土酋并其党六十二人，械送至京，命诛其首，余释之，令戍边。

甲申，置府卫指挥使司。

丙戌，月食。

己丑，齐王榑自凤阳来朝，其从官、卫士赐予有差。

丁酉，上以苏、松、嘉、湖之民尝被水灾，已尝遣使赈济，至是复虑其困乏，再遣使存问，仍济饥民六万二千八百四十四户，命户赐米一石，免其逋租六十五万二千八百二十八石。

改留守卫为留守中卫亲军指挥使司，增置留守左、右、前、后四卫亲军指挥使司。

戊戌，广平府永年等七县旱，诏免今年夏税。

己亥，以羽林左卫指挥使张铨、武德卫指挥使孙恪、留守卫指挥使谢熊、兴化卫指挥同知张德俱为大都督府佥事，辽东都指挥马云为凤阳行大都督府佥事，各增赐公田一千石。

庚子，平阳府闻喜、万泉二县旱，民饥，诏赈济之。

广东左参政刘益、右参政康济坐事罪当徒，上念其由国子生培养，尝从诸王学于武英堂，命中书纪其罪，降用之。

应天府尹刘仁卒。命礼部致祭，仍令有司护丧，归葬其乡。仁，武昌人，以元故四川行省右丞归附。洪武四年，授四川行省参政。六年，擢兵部尚书。七年，出为广东行省参政。九年，召拜应天府尹。十年，授通政使司左通政，未几，复为应天府尹。其在四川、广东以善政闻，至是卒。

胡兵寇陕西归德之三岔口，河州右卫指挥徐景等率兵击败，歼之，得马、牛、羊以万数。

燕府左傅丘广卒。广，凤阳定远人，初为元帅严文贵养子，因冒姓严氏。从王师渡江，克采石、太平，定金陵，下镇江，进攻常州，取宁国，复宣州。文贵卒，广袭职。从征无锡、常熟，守宜兴，讨庐州，授神武卫指挥同知，克潭州，置潭州卫指挥使司，以广为同知。拔衡山、安仁、广西永州、静江、郴州诸郡县，始复本姓。继讨思州叛酋黄英杰，斩之，授怀远将军，攻拔靖州、绥宁、道州、宁远诸洞蛮寨。洪武七年，还京师，升大都督府都督佥事，阶镇国将军。洪武九年，除燕府左傅。至是卒，追赠开国辅运推诚宣力武臣、柱国，封昌乐侯，谥景成。








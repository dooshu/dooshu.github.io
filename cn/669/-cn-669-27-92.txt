92　干寶論晉創業異於前代


干寶論晉之創業立本，固異於先代，後之作史者不能爲此言也，可謂直矣。

【元圻案】文選干寶晉紀總論曰：「晉之興也，功烈於百王，事捷於三代，蓋有爲以爲之矣。宣、景遭多難之時，務伐英雄、誅庶桀以便事，不及脩公劉、太王之仁也。受遺輔政，屢遇廢置，故齊王不明，不獲思庸於亳；高貴沖人，不得復子明辟；二祖逼禪代之期，不暇待參分八百之會也。是其創基立本，異於先代者也。」






○太原府参军苗君墓志铭

君讳蕃，字陈师。其先楚之族大夫，亡晋而邑于苗，世遂以苗命氏。其后有守上党者，惠于民，卒遂家壶关。曾大父延嗣，中书舍人；大父含液，举进士第。官卒河南法曹；父颖，扬州录事参军。君少丧父，受业母夫人，举进士第。佐江西使有劳，三年，使卒，后辟，不肯留，独护其丧葬河南。选补太原参军，假使职，狱平货滋息，吏敛手不敢为非。年四十有二，元和二年六月辛巳，暴病卒。其妻清河张氏，以其年十二月丙寅，葬君于洛阳平阴之原。男三人：执规、执矩、必复。其季生君卒之三月。君同生昆弟姊凡三人，皆先死。四室之孤，男女凡二十人，皆幼，遗资无十金，无田无宫以为归，无族亲朋友以为依也。天将以是安施耶！铭曰：

有行以为本，有文以为华。恭以事其职，而勤以嗣其家。位卑而无年，吁，其奈何！


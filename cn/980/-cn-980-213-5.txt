释明辩　颂古三十二首

掀翻睦轴乾坤窄，拨转天轮宇宙宽。

须向强中呈好手，虚空打碎劫初看。

释明辩

释明辩　颂古三十二首

垂钩不似迷津客，张网诚非待兔人。

半夜乌鸡何处去，天明吞却玉麒麟。

释明辩

释明辩　颂古三十二首

古皇前化超群檄，无字印文明划划。

今时衲子若当阳，往往半千成五百。

释明辩

释明辩　颂古三十二首

猎涉荣枯未是奇，到头谁是出家儿。

故乡漠漠无消息，时有孤云岭外归。

释明辩

释明辩　颂古三十二首

天高云静月弯弯，雨过秋空眼界宽。

百亿文殊真妙体，分明只在一毫端。

释明辩

释明辩　颂古三十二首

鹙子已圆无漏种，换却身形总不知。

通途一贯非他物，午夜胡僧步雪归。

释明辩

释明辩　颂古三十二首

灵山会上旧家风，脱略从兹势莫穷。

金斗峰前重漏泄，莫将附子当天雄。

释明辩

释明辩　颂古三十二首

冤憎会苦，爱别离苦。

钝置瞿昙，一场莽卤。

释明辩

释明辩　颂古三十二首

当堂古路白云漫，碧眼黄头尚未谙。

无孔笛儿毡拍板，轻轻吹破御街寒。

释明辩

释明辩　颂古三十二首

马祖非心非佛，直下更无窠窟。

今年树上胡桃，胜似去年柑橘。

释明辩

释明辩　颂古三十二首

金刚南际老番王，反著襕衫入大唐。

牛首旃檀都卖了，唯垂鼻孔不囊藏。

释明辩

释明辩　颂古三十二首

盘走珠兮珠走盘，当机脱略好生观。

世人知贵不知价，信手拈来也不难。

释明辩

释明辩　颂古三十二首

萝蕁头禅聒噪人，霜刀累切了无痕。

自古不通人咬嚼，只容衲子鹘崙吞。

释明辩

释明辩　颂古三十二首

玉洞玄关道路长，蟠桃岂是等閒芳。

遮藏不许人间见，只恐春风漏泄香。

释明辩

释明辩　颂古三十二首

兜罗绵样硬赘头，河北风流老赵州。

咸处著盐淡添水，轩头一笑更无休。

释明辩

释明辩　颂古三十二首

左转右转，金刚宝剑。

全藏半藏，由基发箭。

红心心里中红心，惊得须弥头倒旋。

释明辩

释明辩　颂古三十二首

大寂宗风示后昆，金刚宝剑利当门。

瞎驴灭却正法眼，那个男儿解出群。

释明辩

释明辩　颂古三十二首

脱略情尘老睦州，虎头虎尾一时收。

芳草渡头韩干马，绿杨堤畔戴嵩牛。

释明辩

释明辩　颂古三十二首

体量非功不堕今，星移斗换岂同轮。

多年历日虽无用，犯著应须总灭门。

释明辩

释明辩　颂古三十二首

高高孤顶雪蒙蒙，劫外行藏路不通。

半夜岭梅消息转，不关春色暗香浓。

释明辩

释明辩　颂古三十二首

玉鞭才举乾坤静，皇道私无显至尊。

贵极銮辺才指斥，将军正令不容存。

释明辩

释明辩　颂古三十二首

转位投机觅更难，回途复妙岂相关。

新丰洞口翻波浪，一扫须教彻底乾。

释明辩

释明辩　颂古三十二首

打起黄莺儿，莫教枝上啼。

几回惊妾梦，不得到辽西。

释明辩

释明辩　颂古三十二首

六朝翻译传来妙，到头未悟当时窍。

须信枝头老凤凰，春来翻作黄莺叫。

释明辩

释明辩　颂古三十二首

万丈寒潭彻底清，霜天午夜欲生冰。

钓鱼要掷金麟饵，拨转芦蓬向月明。

释明辩

释明辩　颂古三十二首

养得男儿要赌钱，浑身无有寸丝缠。

是非窟里和身入，生灭门中满口宣。

释明辩

释明辩　颂古三十二首

高安滩头百杂碎，象骨峰前眼搭痴。

敢道鼓山无鼻孔，藂林千古笑嘻嘻。

释明辩

释明辩　颂古三十二首

微酸梅子始生仁，莺老花残迹已陈。

一夜南风移斗柄，明朝烟柳不关春。

释明辩

释明辩　颂古三十二首

老将高提白玉鞭，双驹一策去翩翩。

古今得失论量底，空看西山暮雨前。

释明辩

释明辩　颂古三十二首

曲蟺踏著两头{赘贝换手}，哑子得梦自家笑。

笑到天明说向谁，乌鸦解八麒麟叫。

释明辩

释明辩　颂古三十二首

试问人间有底忙，好将春事报春光。

直饶日日花前醉，一季都来九十场。

释明辩

释明辩　颂古三十二首

栗蓬吞得有何难，更教吐出又心酸。

吞吐得来休嚼碎，南辰光射北辰寒。

释明辩


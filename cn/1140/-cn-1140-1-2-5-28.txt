王白虹诗序

观人以言十得一二焉观言以诗十得一二焉人尽乎其言言尽乎其诗而掲掲然自以诗鸣则其人亦仅矣诗三百篇中征夫游女之作後世学士大夫研精殚思或几其一言不可得而昌黎之言曰余事作诗人岂眎诗易哉抑其所挟者大而有本与吾友王白虹盖不欲视人以诗者也昔上书公车余见之侍御张雪封坐上词人毕集酒酣辄竞论诗白虹退然若无与者既而私与论某某诗高下则笑而不言摉其箧有诗数百篇举体清逸出入晋魏迄唐韦柳诸家而皆秘之不肯出予在武林数与之游间语及某某诗则又笑不言秘其诗如故及将别饮我而醉曰君知我诗他日必序我是时盖心许之白虹忼爽负气不习輭媚贫时得钱不甚惜多与贤豪结懽其才如太阿之出匣於盘错无所畏且以是为媮快焉既久不得志始摧抑为县而兴安又信之瘠邑也城中才数百家为之期月坐啸无所事乞免官不许尝抱膝瞋目曰作吏如此不可了吾诗乎於是稍出其槖中草授伯玑论次将以是自适焉读其言多幽忧峭激类侘傺失志之人殆有未尽其才礧磈而不平於中者昔陶公为彭泽五十日千古称陶彭泽阆仙主长江簿至今称贾长江官固不足重人亦何至为人累哉


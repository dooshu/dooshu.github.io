17.上同甫　十九日夕


陈弁回，赍到手示，敬悉。吾丈辞巴及而不居，谦让则可，真实则不可。如非吾丈容其巴及，则事事决难顺手，谦者自谦，巴者自巴，则不如其受之也。自十四移扎元帅庙后，日日帕首短后衣，巡阅各防营，山径丘间，舍车徒步二三十里，所见益真。计港北山谷丛杂，自南崁街至山鼻、狮头山，布置已密，惟头前庄尚空虚，后壁厝一营亦单。近又于后壁之西北得一不可不防之所，曰大甑山：南见南崁港、许厝港各口，北见沪尾八里岔各口。其山分支而下，到海有止二三里而近者。若敌潜据此，不独拊南仑各防营之背，兼大小南湾、石头厝之背，由此直趋山顶，即可到新庄。其圭仑太平顶诸营不能阻，极少须扎一营。此港北情形也。港南则平坦无险可扼，应分哨扎，现一营驻扎亦尚单。昨奉帅论命将信字等营调回南崁，再加布置当益周密耳。大小南湾、石头厝等处，现尚无营驻扎；信字等营即来，兵力亦未能及此。请帅处速派何营来防，许厝港亦应防，已陈达帅听矣。前书言派勇听差事，即选明白数人，而均不愿往，故有再酌之语。来示以派勇二名，即由显彝处招人甚是，已告显彝即照行。又显彝书云：“庖代不便多言。”如萧岩不来，即以此事专属之，为正其名，可乎？请酌之。






孙应时　送赵仲礼入大理寺簿

决科遄入幕，更秩遂登朝。

龙化无重浪，鹏抟即九霄。

仙凡端有命，一壤一何辽。

愿踵门庭盛，勋庸日月昭。

孙应时

孙应时　送赵仲礼入大理寺簿

彩服兹颜喜，纶音宠渥新。

教忠当事主，顾养苦思亲。

杭苇东西近，邮筒早晚频。

宗公天下镇，眉寿保千春。

孙应时

孙应时　送赵仲礼入大理寺簿

忠孝吾根柢，功名古绪馀。

月云无染著，镜象本空虚。

不必相同异，何妨小阔疏。

达庵今宦达，味此意何如。

孙应时


卷二十九

契丹，本鲜卑之种也，居辽泽之中，潢水之南。辽泽去榆关一千一百二十里，榆关去幽州七百一十四里。其地东南接海，东际辽河，西北包冷陉，北界松陉。山川东西三千里。地多松柳，泽饶蒲苇，其族本姓大贺氏，后分为八部：一曰旦利皆部，二曰乙室活部，三曰实活部，四曰纳尾部，五曰频没部，六曰内会鸡部，七曰集解部，八曰奚嗢部。管县四十一。每部有刺史，每县有令。酋长号契丹王。唐制，兼松漠府都督，幽州置松漠府长史一人监之。其后诸姓不常。唐会昌中，幽州节度使张仲武表其王屈戍，请赐印篆为“奉国契丹之印”。朝廷从之，其八族长皆号曰大人，称刺史，内推一人为王，建旗鼓以尊之。每三年，第其名以代之。唐末有邪律阿保机者，怙强好勇，不受诸族之代，吞侵邻部，兵力渐盛，尝与后唐太祖会盟于云中，结为兄弟。其后僭称帝号，以妻述律氏为皇后，燕人韩延徽为宰相，法令严明，诸部皆畏伏之。

梁开平元年四月，遣其首领袍笏梅老等来贡方物。至二年二月，其王安巴坚又遣使来贡良马。五月，又遣使解里贡细马十匹，金花鞍辔，貂鼠皮裘并冠；男口一，年十岁，名曰苏；女口一，年十一岁，名曰譬。其妻述律氏贡朝霞锦。前国王钦德并其大臣皆有贡献。太祖命司农卿浑特、右千牛卫将军郎公远充使，就本国宣谕。

三年闰八月，又遣首领葛禄来贡方物。太祖御文明殿，召葛禄等五十人张宴，赐金帛等有差。至五年四月，又遣使实柳梅老来朝贡。

后唐同光二年三月，阿保机率所部入寇新城。其年七月，又率兵东攻渤海国，至九月，为邻部室韦、女真、回鹘所侵。十二月，又入寇岚州。三年二月，复入寇幽州，为王师所败，俘其首领衢多等。其年五月，又遣使拽鹿孟等来贡方物。

四年正月，阿保机将复寇渤海国，又遣梅老鞋里以下三十七人贡马三十匹，诈修和好。天成元年七月，攻渤海国扶馀城，下之，命其长子突欲为国主，号东丹王。其月二十七日，阿保机得疾而死。第二子元帅太子德光嗣立。德光本名嚁屈之，慕中国之名，故改为德光。初阿保机有三子，长号人皇王，次号元帅太子，次曰安端少君。及阿保机死，其妻述律氏令第二子元帅太子德光句当兵马，令少子安图少君往渤海国代突欲，将立为嗣。而元帅太子素为部族所敬，又其母述律氏亦常钟爱，故因而立之，伪称天显元年。寻葬阿保机于西楼，〈番中地名。〉伪谥大圣皇帝。其年十月，遣使设骨馁来告哀，明宗辍其月十九日朝参以礼之。其月，伪平州守将，领幽州节度使卢文进率户口兵马车帐来降。至二年十一月，又遣使梅老等二十馀人朝贡，兼申和好之意。明宗命飞胜指挥使安念德赍锦绮绫罗及金花银器、宝装酒器等赐之。又赐其母述律氏绣被一张，并宝装璎珞。至三年正月，复入寇，陷平州而去。至其年五月，定州节度使王都叛命，潜相连构。其王德光遣首领秃馁率杂虏数千骑入定州。至七月，又遣首领惕懚率七千馀骑来援，寻为行营招讨使王晏球等逆战，破之，剿戮甚众，馀党复为幽州节度使赵德钧袭之，杀获殆尽，擒其首领惕懚等。其月，王晏球又获契丹绢书二封来进。明宗命宣示群臣，莫有识其文字者。契丹本无文记，唯刻木为信，汉人陷番者以隶书之半，就加增减，撰为胡书，同光之后，稍稍有之。其年八月，幽州部送所获番将惕懚以下六百馀人至京师，明宗皆赦之，选其尤壮健者立为契丹直，其首领皆赐姓吉。时言事者以为胡人悻戾，不可置于君侧。俄而有首领吉赵实自京遁归，夺船过河，至深州，捕获斩之。至其年闰八月，伪平州刺史张希崇来降。四年二月，定州行营招讨使王晏球擒秃馁等二千馀人献于阙下，悉命戮之。长兴元年十一月，契丹渤海国东丹王秃欲率番官四十馀人，马百匹，自登州泛海内附。明宗御文明殿召对，及其部曲，慰劳久之。赐以衣冠、金玉带、鞍马、锦彩、器物等。突欲进本国印三面，命宣示宰臣。其年十二月，中书门下奏：“契丹国东丹王突欲，远泛沧溟，来归皇化，请赐姓名，仍准番官入朝例安排。谨按四裔入朝番官，有怀德、怀化、归德、归化等将军、中郎将名号，又本朝赐新罗、渤海两番国王官，初自检校司空至太保，今突欲是阿保机之子，请比新罗、渤海王例施行。”敕：“渤海国王、人皇王突欲，契丹先收渤海国改为东丹，其突欲宜赐姓东丹，名慕华，授光禄大夫、检校太保、安东都护、兼御史大夫、上柱国、渤海郡开国公、食邑一千五百户、充怀化军节度、瑞、慎等州观察处置押番落等使。”〈二年九月，复赐姓李，名赞华。三年五月，授滑州节度，为废帝所杀。〉至二年，其契丹王母述律氏以其子突欲归国，遣使朝贡，明宗深慰纳之。至三年三月，礼宾使梁进德自契丹报聘回，称其王请放荝剌舍利还本国。〈荝剌亦定州所获番将也。〉又谓去年十二月十二日，其王帐前有大星昼陨，声若雷震。其月，又遣使铁葛罗卿进马三十匹，亦求荝剌归国故也。五月，铁葛罗卿回，明宗欲放荝剌等令归，大臣争之未决。会幽州节度使赵德钧上表论奏，及易州刺史杨檀皆言不可遣，其事乃止。仍遣荝骨舍利随其使归，不欲全阻其请也。其年七月，又遣使都督述禄进马三十匹。

清泰三年五月，晋高祖起义于太原。九月，官军集于城下，晋乃间道发使，召德光为援。是月，德光率部落五万馀骑至太原城下，寻败招讨使张敬德、杨光远之兵，降晋安大砦。

晋天福元年十一月，高祖践位，以德光有援助之力，歃血为盟，结为父子，仍约岁输绢十三万匹，割雁门以北及幽州所属县并隶番界。德光又率兵迓高祖于潞州。絷幽州节度使赵德钧并其子赵延寿而回。二年二月，德光遣使子解里、舍利梅老来聘。三年十月，又遣使来上尊号曰英武明义。晋高祖继命宰臣冯道、赵莹、刘昫等赍宝货珍币，岁时进贡不绝。德光亦遣名王以下来。至六年六月，镇州节度使安重荣执契丹使拽剌等，以轻骑掠幽州之南界。高祖累遣中使赍诏开谕，以契丹有助王之功，不欲负其宿约，而重荣奸险肆志，竟诛拽剌等，驰檄天下，言契丹之罪恶，与襄州节度使安从进连谋不轨。高祖命杜重威率兵讨之，至贝州宗城县相遇，重荣之众大败。至七年正月二日收复镇州，斩重荣首，漆之，送于契丹。至其年四月，高祖不豫。六月崩，少帝嗣立。八月，遣使郎五来致吊，兼献衣服鞍马等。至十月，又遣使大卿以下二十六人来聘，以高祖山陵有日致祭故也。至九年正月，德光遣赵延寿、赵延昭等率兵五万入寇贝州。少帝发兵屯守澶州。初，青州节度使杨光远构逆谋，乃缮治城隍，蓄聚刍粟，为跋扈之计。属岁不稔，饿殍相继，朝廷以廪帑虚竭，军用不给，仍发使郡县，括借民家资财斛斗，海内嗷嗷，不堪其命。光远遂以重利诱德光入寇，又以赵延寿等皆中原人士，常有思归之意，冀群雄盗国，晋祚不济，则大福在己。其月，德光自河间率诸部兵入犯甘陵，陷之，巡检使吴峦投井而死，河北大扰。少帝驻驆澶州，命宋州节度使高行周等将兵以御之。三月，德光自领部众十馀万来攻戚城，官军拒之而退。又以赵延寿行魏博节度使，改封魏王，以延寿门人高融为节度副使，统步奚及燕军数万营于南乐。四月，又陷德州、博州。其年十二月，德光又率众南下，攻围镇州诸邑，皆陷之。

开运二年二月，前锋至邢州，镇州节度使杜重威差人间道告急。少帝欲亲率大军渡河决战。乃命郓州节度使张从恩等将兵合诸将之师屯于邢州。时德光之众已及魏府，建牙于元氏，从恩等引军而退。其月，又陷祁州，刺史沈斌死之。至三月，德光退，杜重威等率兵攻契丹之泰州，下之。回及阳城，为德光精骑所围，诸将等决力死战，德光大败。至三年八月，契丹所部瀛州刺史伪言纳款，少帝复命杜重威等率大军迎降。至十一月，回及镇州之东垣渡，与番相遇。十二月六日，遣前锋夺桥，为番军所败，其月十日，杜重威等以军降于德光，命相州节度使张彦泽率汉骑二千先入京城。至明年正月一日，德光自将大军至京北。百僚素服班于野次，匍伏请罪，皆命释之。寻降授少帝检校太尉、负义侯，令挈其族及将相近臣等于契丹黄龙府安置。二月，德光降伪赦，改国号大辽，称会同十年，升镇州为中京，以燕王赵延寿为大丞相、中京留守。三月，德光自京率众北归，至四月十八日，死于栾城。其年五月，宣遗制，以永康王兀欲袭其伪位。〈永康王者，东丹王突欲之长子。〉兀欲自以犹子，不当嗣位，且不奉祖母之命，其诸部首领，素畏述律氏之酷法，复以阿保机死于渤海国，被杀者百人，今德光没于汉地，虑必获罪如前，同谋以其月二十一日领部族归国。述律氏拒于石桥，〈番中地名。〉其众悉降于兀欲。命送述律氏于阿保机明殿以幽之。〈阿保机陵寝谓之明殿。〉伪改会同十年为天禄元年，自称天授皇帝。

汉乾祐三年十一月，兀欲率骑数万南寇，陷邢州之内丘县、深州之饶阳县。

周广顺元年正月，太祖命左千牛卫将军朱宪往修和好，兀欲亦遣使袅骨支报命，献良马四匹。太祖复命尚书左丞田敏、供奉官蒋光遂衔命往聘。至其年四月，田敏等回，兀欲遣使实六献碧玉金镀银裹鞍辔，并马四十匹。其月，太祖又命左金吾将军姚汉英、右神武将军华光裔往使。至其年九月，兀欲为部下太宁王、〈伟王子。〉燕王述轧所杀。述律〈德光之子。〉勒所部兵诛太宁王、述轧。述律自立，号天顺皇帝，改名明，伪称应历元年。

显德元年春，太原刘崇将图南寇，述律使番将杨衮率虏骑万馀以助之。三月，世宗亲征，与崇战于潞州高平县之南原。崇军大败，番众弃甲而遁。二年三月，命许州节度使王彦超等筑垒于李晏口，与番兵数千骑战于安平县之南，败之。

党项羌，古析枝之地，汉西羌之别种，其地东至松州，西接叶护，南接舂桑、迷桑诸羌，北连吐谷浑，处山谷间，亘三千馀里。种有数姓，自为部落，一姓之中，复分为小部落。有细封氏、费听氏、析利氏、颇超氏、野辞氏、房当氏、米禽氏、拓拔氏，而拓跋氏最为强族。俗皆土著，居有栋宇，织毛罽以覆。之其人多寿，或至百五六十岁，不事生业，好为盗窃。前世或来朝贡，自唐宝应、贞元之后，皆率部族内附，居庆州号东山部落，居夏州者号平夏部落，会昌初，命三使以统之。〈在邠宁、延州界者，命侍御史崔君会主之。在夏州者，命侍御史李鄠主之，在灵武、麟、胜州者，命侍御史郑贺主之。〉

后唐同光二年二月，遣使朝贡。十二月，其首领簿备香来贡良马。

天成二年九月，河西羌项如连山等来朝贡，进马四十匹。

四年四月敕：“沿边置场买马，不许蕃部至阙下。”自上御极以来，党项之众竞赴都下卖马，常赐食于禁廷，醉则连袂歌其土风。凡将到马无驽良，并云上进国家，虽约其价直以给之，然计其馆给赐赉，每年不下五六十万贯。大臣以为耗蠹中原，无甚于此。因降敕止之。虽有是命，竟不能行。其年九月，首领折遇明等来贡方物。十月，首领来有行来朝，进马四十匹。上御中兴殿阅所进马。枢密使安重诲奏曰：“吐浑、党项近日相次进马，皆给价直，对见之时，别赐缯帛，计其所费，不啻倍价。请止之。”上曰：“国家常苦马不足，每差纲收市，今番言自来，何费之有？外番朝贡，中国锡赐，朝廷常事，不可以止。”自此番部羊马，不绝于路。

长兴元年正月，其首领来朝贡，授万德怀化司戈。其年十二月，以党项折家族五颠都知兵马使折之正为检校尚书右仆射。簿备家族都督簿备撒罗检校工部尚书。

二年正月，首领折七移等进驼马。其年十二月，又遣首领来献所夺得契丹旗号并马等。

三年正月，以西路党项部族劫掠使臣及外域进奉，命邠州节度使药彦稠、灵武节度使康福等率步骑七千往方渠镇已来讨其叛命者。其年二月，行营邠州节度使药彦稠等奏诛党项阿埋三族韦悉、褒勤、强赖、埋厮骨尾、屈悉保等七族七百馀人，又率兵自牛儿族入白鱼谷，追及背叛党项白马、虑家六旅，客户三族，获大首领连香李八萨王、都统悉那埋摩、侍御乞埋嵬悉逋等六人，兼党项二千馀人，获持马牛羊数千计。至晩，师还野次。其地无水，军士方渴，俄有风云自东而起，是夜初更降雪一尺，军中以为神助。上令告捷使史万山宣谕军中，所获牛羊等物，各令士卒自取，勿得收敛以进奉为名。

周广顺二年六月，以府州党项泥也六族防御使归化将军泥香王子、又泥也大首领拓拔山并为归德将军。

三年二月，庆州刺史郭彦钦奏党项野鸡族掠夺商旅，请出兵讨之。时彦钦黩货嗜其利，以州北野鸡族多羊马，作法扰之，番情犷悍，屡不从顺，乃诬奏之。太祖遣中使赍诏抚谕，部族既苦彦钦虐政，不时报命，遂诏邠州节度使折从阮合宁州刺史张建武进兵讨之。建武勇于立功，径趋野鸡族，追击杀数十百人。有喜王族、折思族、杀牛族，彼无猜贰，闻官军讨伐，竞来饷馈，官军利其财货，皆劫掠之。诸族乃相聚。官军至包山峻险之地，逆战败之，投崖谷死者甚众。折从阮保兵而退，太祖怒彦钦，勒归私第，左迁建武为率府率，命前解州刺史郑元昭为庆州刺史以招抚之。

于阗在京师西九千九百馀里，西南带葱岭，与婆罗门相接，去三千馀里。南与吐番接，西北至疏勒国二千馀里。国城之东有白玉河，西有绿玉河，次西有乌玉河，其源同出于昆冈山，去于阗西一千三百馀里。每岁至七八月小水之后，取玉于河，谓之捞玉。官取之后，方许私取，禁令甚严。地多蒲萄，醖而为酒，味极醇美。其俗好事祅神。唐贞观中，其王伏阇信来朝，复遣子入宿卫，其后亦时来朝贡。

晋天福三年九月，其王李圣文遣使马继荣进白玉、白毡、犛牛尾、红盐、郁金、硵砂、大鹏砂、玉装秋辔等物。其年十月，册圣天为大宝于阗国王。命供奉官张匡邺为国信使，仍授入朝使马继荣为镇国大将军、扶风郡开国公，食邑二千户，副使黄门将军、国子少监张载通试卫尉卿，监使殿头承旨、通事舍人吴顺规试将作少监。

汉乾祐元年五月，复遣使朝贡。六月，以入朝使王知铎为检校司空，副使张文达、判官秦元宝为检校左右仆射，监使刘行立检校兵部尚书。

突厥之始，前书载之备矣，自号可汗，犹古之单于，妻号可贺敦，犹古之阏氏也。子弟谓之特勒，别部领兵者皆谓之设，其大官屈律啜，次阿婆，次颉利法，次吐屯，次俟斤，并代居其官，而无员数。父兄死则子弟袭其位。北番之中，最为强盛，至唐室末为诸番所侵，部旅微弱，亦尝来朝贡。

后唐天成二年正月，其首领张慕晋朝贡。

长兴二年正月，其首领杜阿熟来朝贡。

晋天福六年七月，其首领遣使薛同海已下一十七人来朝贡。








宋祁　哀故文节公

早传黄石系，未伴赤松游。

暴疹惊床蚁，深恩赐养牛。

豨璜俄碎玉，川檝遂藏舟。

萧相今无嗣，夫人绍酂侯。

宋祁

宋祁　哀故文节公

顺采思忠荩，宣谋叹巧劳。

憗遗无一老，投吊剩三号。

撤奠哀笳引，追荣敛衮褒。

欲知凭厚庆，弟览得传刀。

宋祁

宋祁　哀故文节公

霜露才婴疾，龙蛇已丧贤。

神骑尾星次，家托寝丘田。

长乐申君吊，东堂罢禊筵。

佳城白日掩，从此即千年。

宋祁


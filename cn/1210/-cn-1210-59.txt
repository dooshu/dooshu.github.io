江右李氏

临川李某，贸易粤西，时同伙三人皆病疫死，一家于黔，一家于楚，一家于江西。李某为分送，三人骸骨各归故里，皆出己资。而此三人之本息各交其妻孥，俾得赡养孤寡焉。后李某及身发数十万金，随时善举，叠叠不止一端。而其孙，由翰苑官侍郎叠掌文衡，食报正未有艾也。

按此即临川李宜诚封翁逸事，李之起家，余已载入近录。所云由翰苑官侍郎者，即春湖先生也。













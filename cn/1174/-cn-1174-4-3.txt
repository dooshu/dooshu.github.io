观音寺

杭州上天竺观音大士古像，晋天福年，僧道翊见瑞光发涧，得奇木以刻也。后汉乾祐年，僧从勋自雒阳奉佛舍利，安大士顶。妙相既备，昼而白光。宋建炎四年，兀术入临安，高宗逊于海，兀术问知像缘，遂与玉帛图籍尽航而北。僧智完率徒以从，至燕，舍都城西南五里之玉河乡，建寺奉之。此观音寺也。我天顺壬午，土人权五修之。成化丁酉，僧德显又修之。因得石土中，金大定十七年刻，载天会七年梁王徙像，甚悉。今寺所奉，乃又非晋像，岂天兴初曾颠沛于兵，抑至正末，复崎岖而北也？寺有成化二十三年学士程敏政碑。至今游杭天竺者，僧仍指大士，曰晋像，不知徙此已四百八十二年矣。


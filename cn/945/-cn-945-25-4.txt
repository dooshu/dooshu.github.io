荅钱易书

某白辱示戒杀生文披绎数四不能释手非宿殖德本深达实相于十方佛种诸善根处五浊世远离黑业信力坚固心华发明其孰能形於文词垂于劝戒如是之勤切恳至也某不佞窃从事于空宗为日虽浅闻道素笃常服首楞之典获佩法王之训乃知世间轮回杀贪为本胎化湿卵强弱相吞生死循环互相啖食始由一念之迷惑遂致万化之纷纶相变体殊识均形异而乃取其血肉以滋牙齿脔割炮燔刳剔刲斮是使人羊迭变各自报雠火刀殊涂并沦苦趣我佛所以为一事因缘而出世设十二分敎以化人诱掖羣迷首举兹事乃着五戒以杀戒而为先乃摽三毒本贪毒之所摄故玉毫光明而显相金口郑重以形言深念含灵直指正路以为食肉而证法果实堕邪魔好杀而出尘劳无有是处借如智慧自足禅定现前不过为大力鬼神夜义罗刹一报既毕衆苦所丛堕无间阿臭历僧只大刼是以比丘结夏恐践微虫菩萨在涂不蹋生草此世尊之清净明诲衆生之寃债本源奉之周旋岂可失坠乃至无麛无卵小正之遗文饮水饭疏宣尼之素志春秋所记肉食未能远谋易象之言杀牛不如禴祭飱必方丈史策罪其奢豪庭有悬貆诗人讥其尸素咸有明训载於青编且夫仁人之用心常善以救物就死地而觳觳岂忍于牛羊禀生气以肖翘必爱乎蝼蚁而乃屠于刀锯之际充乎杯俎之间竞水陆之珍羞奉口腹之嗜好至有南朝牧守所居而飞走辄殚西晋宰衡一日而金钱盈万盖厚於味而薄于行夷吾之剧谈嗜欲深而天机浅漆园之高论岂可忽因果报应之说逐醉饱睡眠之徒何以为大丈夫何以为法王子故足下因几筵号慕之隙禫祥吉祭之辰念劬劳之恩终天莫报顾追荐之福惟佛是依对香火以危诚托文字以宣意八部龙天而侍卫一切圣贤以护持奋笔不停移晷而就金声玉振霞駮云披净名谈空盖助如来而行化摩耶证果爰诣兜率以往生此又岂与刻木丁兰瞻形陨泣围碁阮籍呕血自残但能取於毁伤莫有资於解脱同日而语宁易得哉且奉示言欲刋方板俾传布远迩激励昬蒙此所谓分一灯为百千灯发一言而千里应之者也讃叹踊跃不知所裁聊述所闻用以为谢不宣


○行轻重钱敕

九府陈规，百王不易。或以轻为重，盖取适时，以重为轻，用为救弊。则有形分龙马，势写刀龟，子母相权，变通斯在。今国步犹阻，帑藏未充，重敛乃人困不堪，薄征则军赋未足，是以顷令改铸，务於济时。自开元行用已来，颇亦公私宏益。今可於绛州诸炉，加样起铸，更增新郭，不变旧文。每以一钱，用当五十，利丰费约，实允事宜。其钱以二十斤成贯，自馀钱监，并听依旧。享兹厚利，足以富国，人安俗阜，朕复何忧。仍令铸钱使即勾当起铸新钱，或有奸滥，所由奉法，勿至宽容。仰州县明示钱样，切须捉搦，勿使违越。在京官寮，比无俸料，桂玉之费，将何以堪？宜取绛州新钱，给冬季俸料，即仰所由早请，计会支给。且艰难之际，家国当同。顷者急在军戎，所以久亏禄俸。眷言优恤，恒愧於怀，今甫及授衣，略为赒给。庶资时要，宜悉朕怀。


14　續筆辨嚴武不欲殺杜甫　嚴武傳多取雲溪友議


容齋續筆案：容齋，宋洪邁號，著隨筆十六卷，續筆十六卷，三筆十六卷，四筆十六卷，五筆十卷，今存。辨嚴武無欲殺杜甫之説。愚按新史嚴武傳多取雲溪友議，宜其失實也。

【元圻案】容齋續筆六：「新唐書嚴武傳云：『房琯以故相爲巡内刺史，武慢倨不爲禮，最厚杜甫，然欲殺甫數矣。』甫傳云：『武以世舊待甫，甫見之，或時不巾，嘗醉登武牀，瞪視曰：「嚴挺之乃有此兒。」武銜之，一日欲殺甫，冠鈎於簾三，左右白其母，奔救得止。』舊史但云：『甫性褊躁，嘗醉登武牀，斥其父名，武不以爲忤。』初無欲殺之説，蓋唐小説所載，而新書以爲然。予按甫集中詩，凡爲武作者幾三十篇，送其還朝曰：『江村獨歸處，寂寞養殘生。』喜其再鎮蜀曰：『得歸茅屋赴成都，直爲文翁再剖符。』此猶是武在時語。至哭其歸櫬及八哀詩『記室得何遜，韜鈐延子荆』，蓋以自況。『空餘老賓客，身上媿簪纓』，又以自傷。若果有欲殺之怨，必不應眷眷如此。好事者但以武詩有『莫倚善題鸚鵡賦』之句，故用證前説，引黄祖殺禰衡爲喻，殆是癡人前不得説夢也，武肯以黄祖自比乎？」〇唐書嚴挺之傳：「挺之，名浚〔一〕，以字行，華州華陰人。張九齡雅知之，欲引以輔政。子武，字季鷹，劍南節度使，破吐蕃七萬衆于當狗城，遂收鹽川。加檢校吏部尚書。」〇四庫全書總目子部小説類：「雲溪友議三卷，唐范攄撰。攄始末未詳，自號五雲溪人，故以名書。五雲溪者，若耶溪之别名也。」

〔一〕「浚」，原作「俊」，據中華本新唐書卷一二九嚴挺之傳改。






卷三百三十二

钦定四库全书

历代名臣奏议卷三百三十二

明　杨士奇等　撰

御边

宋?宗时左司谏苏辙论西边警备状曰臣近奏乞因夏国遣使入贡归其侵地窃闻朝廷已降诏开许伏惟包荒之德与天地同量使西边之民自此得免馈饷之劳脱战鬬之祻天下不胜幸甚然臣闻兵法受降如受敌夷羌兽心见利忘义虽以恩信深加结纳而备豫不虞不可蹔弛况朝廷数年以来举兵攻讨深入其地夺其疆土今虽接以恩礼其怨毒之意必未遽忘若因给赐城寨定立界至之际乘我无备辄肆猖狂则取笑四夷悔不可及谓宜明加约束所赐城寨须候逐路帅臣处置搬运器甲抽那兵马凡百了当立定期日然後得与人交割若未了之间不得令一人一骑先期窥觇仍指挥沿边将吏常加严备因夏国新复侵地谨守誓约之际招填士马充实仓廪绥怀熟户常若寇至不得为其通和稍有废弛如此数年朝廷常务怀柔以革其欲报之心边臣常作堤防以折其内侮之志臣谓数年之外必无後患纵使背畔而边计已完士气已复度其事势亦不足深忧况背恩犯顺彼曲我直虽复羌人亦当知非足使吾民坐而贾勇制胜之道始自今日惟愿陛下深诏大臣安不忘危常以戒敕边吏为心则社稷之福也

辙又论兰州等地状曰臣窃见先帝因夏国内乱用兵攻讨於熙河路增置兰州於鄜延路增置安疆米脂等五寨议者讲求利害久而不决其一曰兰州五寨所在嶮远馈运不便若竭力固守坐困中国羌人得以养勇窥伺间隙要之久远不得不弃危而後弃不如方今无事举而与之犹足以示国恩惠其二曰此地皆西边要害朝廷用兵费财仅而得之聚兵积粟为金汤之固兰州下临黄河当西戎咽喉之地上多衍沃略置堡障可以招募弓箭手为耕战之备自开拓以来平治径路皆通行大兵若举而弃之熙河必有昼闭之警所谓借寇兵资盗粮其势必为後患此二议者臣闻之久矣然以夏戎背畔虽屡有信使而未修臣职未请侵地则弃守之议朝廷无因自发今闻遣使来贺登极归未出境而使者复至讲和请地必在兹举虽庙堂议论已得详熟而小臣忧国不能嘿已辄尝核实其事以为前件弃守之议皆非妄言然而朝廷当决从一议欲决此议当论时之可否理之曲直筭之多寡诚使三者得失皆见於前则弃守之议可一言而决也何谓时之可否方今皇帝陛下富於春秋谅闇不言恭默思道太皇太后陛下览政帘帏之中举天下事属之辅相当此之时安靖则有余动则不足利在绥抚不利征伐今若固守不与西戎必至於争甲兵一起呼吸生变缓急之际何所咨决况陕西河东两路比遭用兵之厄民力困匮疮痍未复一闻兵事无不狼顾若使外患不解内变必相因而起此所谓时可弃而不可守一也何谓理之曲直西戎近岁於朝廷本无大罪虽梁氏废放其子而边鄙外臣本不须治以中国之法先朝必欲吊伐但诛其罪人存立孤弱则虽异域之族犹将伏以听命今廼割其土地作为城池以自封殖虽吾中国之人犹知其为利而不知其为义也曲直之辩不言可见盖古之论兵者以直为壮以曲为老昔仁祖之世元昊叛命连年入寇边臣失律败亡相继然而四方士民裹粮奔命唯恐在後虽捐骨中野不以为怨兵民竞劝边守卒固而中国徐亦自定无土崩之势何者知曲在元昊而用兵之祸朝廷之所不得已也顷自出师西讨虽一胜一负而计其所亡失未若康定宝元之多也然而边人愤怨天下咨嗟土崩之忧企足可待何者知曲在朝廷非不得已之兵也今若固守侵地惜而不与负不直之谤而使关右子弟肝脑涂地臣恐边人自此有怨叛之志此所谓理可弃而不可守二也何谓筭之多寡弃守之议朝廷若举而行之其势必有幸有不幸然臣今所论於守则言其幸於弃则言其不幸以较利害之实今夫固守兰州增筑堡寨招置土兵方其未成而西戎不顺求助北敌并出为寇屯戍日益飞挽不继贼兵乘胜师丧国蹙兰州不守熙河危急此守之不幸者也割弃兰州专守熙河仓庾有素兵马有备戎人怀惠不复作过此弃之幸者也二者臣皆不复言何者利害不待言而决也若夫固守兰州增筑堡寨招置土兵且耕且战西戎怀怨未能忘争时出虏略胜负相半耕者不安馈运难继耗蠧中国民不得休息此守之幸者也割弃兰州专守熙河西戎据兰州之坚城道熙河之夷路我师不利复以秦凤为境修完废垒复置烽候人力既劳费亦不小此弃之不幸者也夫守之虽幸然兵难一交仇怨不解屯兵馈粮无有休日熙河因此物价踊贵见今守而不战岁费已三百余万贯矣战若不止戍兵必倍粮草衣赐随亦增广民力不支则土崩之祸或不可测也弃之虽不幸然所弃本界外无用之城秦凤之间兵民习熟近而易守转输所至如枕席之上比之熙兰难易十倍有守边之劳而无腹心之患与平日无异也夫以守之幸较弃之不幸利害如此而况守未必幸而弃未必不幸乎且朝廷以天地之量赦其罪恶归其侵地复其岁赐通其和市彼稍有人心能不愧耻纵使酋豪内怀不顺而国恩深厚无以激怒其民臣料一二年间其势必未能举动万一不然而使中国之士知朝廷弃已得之地含垢为民西戎背恩彼曲我直人怀此心勇气自倍以攻则取以守则固天地且犹顺之而况於人乎故臣愿朝廷决计弃此然後慎择名将以守熙河厚养属国多置弓箭手於熙兰往还要路为一大城度可屯二三千人以塞其入寇之道於秦凤以来多置番休之兵以为熙河缓急救应之备明敕将佐缮修守备寇至先为不可胜以待敌之至庶几可以无後患也臣自闻西使复来谨采衆议以三事参较利害反覆详究理无可疑是以辄献狂言惟陛下裁择幸甚

贴黄臣窃见二圣临御除去烦苛天下之民想见太平之风今西戎已有向化之渐若朝廷靳惜兰州等处坚守不与激令背畔使边兵不解百费复兴则自前苛政皆将复用太平之期不可复望深可痛惜伏乞陛下与二三大臣详议其事以天下安危为念勿争尺寸之利以失大计则社稷之幸也臣窃闻议者或谓若弃兰州则熙河必不可守则西蕃之马无由复至而夏戎必为蜀道之梗臣谓此皆劫持朝廷欲必守兰州之说而非国之至计也臣闻熙河属国强族甚多朝廷养之极厚必不愿为西戎所有若帅臣能以恩信结之统之以戍兵贴之以弓箭手又於熙兰要路控以坚城臣恐西戎未易窥伺而西蕃之马何遽不至乎至於蜀道之虞自非秦凤阶成等处荡然无城池兵马之备则西戎岂敢轻为此计臣谓此说亦空言而已臣又闻说者谓韩缜昔与北朝商量河东地界举七百里之地以畀之近者台谏以此劾缜缜由此罢相故今朝廷议欲以兰州等处复与西戎无敢主其议者臣谓兰州等处与河东地界不可同日而语河东地界国之要地祖宗相传谁敢失坠举而与人非臣子之义至於兰州等处本西戎旧地得之有费无益先帝讨其罪而取之陛下赦其罪而归之理无不可不得以河东地界为比也

辙再论兰州等地状曰臣近於六月二十八日奏以西使入界恐必有讲和请地之议乞因此时举兰州及安疆米脂等五寨地弃而与之安边息民为社稷之计见今西使已到窃闻执政大臣弃守之论尚未坚定臣窃见皇帝陛下登极以来夏国虽屡遣使而疆场之事初不自言度其狡心盖知朝廷厌兵是以确然不请欲使此议发自朝廷得以为重朝廷深觉其意忍而不与情得势穷始来请命今若又不许遣其来使徒手而归一失此机必为後悔彼若点集兵马屯聚境上许之则畏兵而与不复为恩不许则边衅一开祸难无已间不容发正在此时不可失也臣又闻昔日取兰州及五寨地本非先帝圣意先帝始议取灵武内臣李宪畏懦不敢前去遂以兵取兰州先帝始议取横山帅臣沈括种谔之徒不能遵奉圣略遂以兵取五寨此二者皆由将吏不职意欲邀功免罪而先帝之意本则不然其後元丰六年夏国遣使请罪先帝嘉其恭顺为敕边吏禁止侵掠既又遣使谢恩请复疆土先帝仍为指挥保安军与宥州议立疆界因循未定而先帝奄弃万国遂以至今由此言之兰州五寨取之则非先帝本意弃之则出先帝遗意今议者不深究本末妄立坚守之议苟避弃地之名不度民力不为国计其意止欲私已自便非社稷之利也臣又闻议者或谓弃守皆不免用兵弃则用兵必迟守则用兵必速迟速之间利害不远若遂以地与之恐非得计臣闻圣人应变之机正在迟速之际但使事变稍缓则吾得筭已多昔汉文景之世吴王濞内怀不轨称病不朝积财养士谋乱天下文帝专务含养置而不问加赐几杖恩礼日隆濞虽包藏祻心而仁泽浸渍终不能发及景帝用鼂错之谋欲因其有罪削其郡县以为削之亦反不削亦反削之则及疾而祻小不削则反迟而祸大削书一下七国尽反至使景帝发天下之兵遣三十六将仅而破之议者若不究利害之浅深较祻福之轻重则文帝隐忍不决近於柔仁景帝刚断必行近於强毅然而如文帝之计祸发既迟可以徐为备御稍经岁月变故自生则以渐制之势无不可虽有千濞亦何能为如景帝之计祸发既速未及旋踵已至交兵锋刃既接胜负难保社稷之命决於一日虽食鼂错之肉何益於事今者欲弃之策与文帝同而欲守之谋与景帝类臣乞宣谕执政欲弃者理直而祸缓欲守者理曲而祸速曲直迟速孰为利害况今日之事主上妙年母后听断将帅吏士恩情未接兵交之日谁使效命若其羽书?至胜负纷然临机决断谁任其责惟乞圣慈以此反覆深虑早赐裁断无使西戎别致猖狂弃守之议皆不得其便则天下幸甚

辙为御史中丞论熙河边事疏曰臣近以熙河帅臣范育与其将吏种谊种朴等妄兴边事东侵夏国西挑青唐二难并起衅故莫测乞行责降至今未蒙施行臣已别具论奏臣窃复思念熙河边衅本由谊朴狂妄觊幸功赏今育虽已去而谊朴犹在新除帅臣叶康直又复人才凡下以臣度之必不免观望朝廷为谊朴所使若不并行移降则熙河之患猝未可知加以朝廷论议亦自不一臣请详陈本末而陛下察之昔先帝始开熙河本无兰州初不为患及李宪违命创筑此城因言若无兰州熙河决不可守自取兰州又已十余年今日欲筑质孤胜如以侵夏国良田遂言若无质孤胜如兰州亦不可守展转生事类皆浮言盖以边防无事将吏安闲若不妄说事端无以邀求爵赏此则边人之常态而自古之通患也今若试加诘问理则自穷何者二寨广狭几何所屯兵甲多少夏人若以重兵掩袭其势必难保全既克二城乘胜以击兰州则兰州之危何异昔日今朝廷不究其实而轻用其言以隳大信夏国若因此不顺外修朝贡以收赐予之利内实作过以收卤获之功臣恐二寨所得地利殊未足以偿此臣所谓质孤胜如决不可城者由此故也昔先帝绥御西蕃栋戬老而无子赵醇忠其族子也先帝尝遣苗履多持金币以醇忠见之是时圣意盖有在矣事既不遂而董氊昏病遂为阿里骨所杀阿里骨本董氊之家奴先乱其家次取其国董氊之臣如鬼章温溪心等皆有不服之志此实一时之机会也是时朝廷若因机投隙遣将出兵拥纳醇忠则不世之功庶几可立而一时大臣不知出此遽以旄钺宠绥篡夺之臣使得假中国爵命之重以役属蕃部臣主之势由此而坚然自是以来颇亦外修臣节未显背畔之迹而育等欲於此时复举前策盖已踈矣昔曹公既克张鲁刘晔言於公曰公既举汉中蜀人望风破脱刘备得蜀日浅蜀人未恃也诚因其倾而压之蜀可传檄而定若小缓之蜀人既定据嶮守要不可犯矣公不从居七日闻蜀中震动公以问晔晔曰今已小定未可击也夫机会一失七日之间遂不可为今乃於数年之後追行前计亦足以见其暗於事机而不达兵势矣臣闻种谔昔在先朝以轻脱诈诞多败少成常为先帝所薄今谊朴为人与谔无异谊於顷岁偶以劲兵掩获以此自负而西蕃惩於无备久作堤防亦无可乘之势育自到任屡陈此计咫尺蕃界谁则不知臣谓兵果出境必有不可知之忧矣兼闻近日擅招青唐蕃部数以千计纳之则本无朝旨未有安坐之处却之则於彼为畔必被屠戮之苦据此事情罪名不轻臣不晓朝廷曲加保全其意安在若不并行责降臣恐朝廷之忧未有艾也借使阿里骨因此怨叛结连夏人同病共恤更出盗边羽书交驰纷纭奔决当此之时大臣相顾不敢任责而使明君圣母忧劳於帷幄之中虽食主议者之肉复何益乎臣所谓阿里骨决不可取者由此故也凡此二事皆国家安危边民性命所系祸机之发间不旋踵故臣愿陛下蚤发英断黜此三人外则使异域知此狂谋本非圣意易以招怀内则使边臣知赏罚尚存不敢妄作此当今所宜速行者也然尚谓熙河遭此破坏彼此相疑却欲招纳令就平帖非得良帅未易可也臣观叶康直之为人深恐未足倚仗何者康直顷缘权贵所荐节制秦凤秦凤边面至陿号为无事而康直於前年冬无故展修甘谷城致令夏国大兵压境兵役已兴康直恐惧不敢兴功妄以地冻请於朝廷役既不成虏亦廼去既无将帅靖重之略而当熙河摇动之时臣恐陛下西顾之忧未可弭也要须徙置它路更命熟事老将以领熙河仍特赐戒敕使知朝廷怀柔远人不求小利之意如此而边患庶几小息矣

贴黄叶康直顷岁差知秦州中书舍人曾肇谏议大夫鲜于侁皆言康直昨因兵兴调发刍粮一路骚然及令儿男掘取窖藏斛?货卖及建言欲由泾原路入界和雇车乘人夫为知永兴军吕大防所奏有违诏敕先帝欲深寘於法康直素事李宪宪营救得免按其为人如此今熙河方反侧未安而付之此人中外知其不可也种朴昔因永洛覆师之後父谔权领延安之日与其亲戚徐勲矫为谔奏妄自保明劳效仍邀取诸将赂遗并奏其功先帝觉其奸诈欲加极典既而释之并特降官落职停替谔因此忧恙发病至死狂妄如此若不加贬责臣恐熙河终未宁靖也

辙又论熙河边事疏曰臣近论奏范育以措置边事乖方召还为户部侍郎赏罚倒置乞行责降仍乞罢种谊种朴本路差遣更择熙河帅臣使之怀柔异类谨修边备虽蒙圣旨罢育户部而使还领熙河其於边事一皆如故臣方以为忧旋闻质孤胜如二寨近日已为夏人出兵平荡臣本儒生不习军旅妄以人情揆度以为熙河创见於非守把之地修筑城寨理既不直必生边患言未絶口而夏国人兵既已破城而归矣臣谨按二寨虽昔尝兴置至元丰五年并已废罢与娄约罗等城无异今欲复行修筑生事致寇理在不疑而熙河诸将意欲侵夺良田收耕获之利以守兰州而不顾夏国争占之害计其所得不补所亡不待臣言事已可验然臣窃谓夏国所遣坤成使臣适至京师而国中遂敢举兵攻城略无所忌者意谓筑城之役曲在熙河虽朝廷之重亦必不敢无名苛留其使故也边计一失遂为敌人所侮可胜叹哉如臣愚见谓宜速择良帅俾往绥靖一路至如聚粮添屯之类亦必随事应副以备不虞今育与谊朴犹在本路观其轻敌无谋贪功希赏必更妄起事端以盖前失关陕之忧未可知也况育等欲纳赵醇忠谋已宣露为阿里骨所怨二难交至可无虑乎昔李德裕议讨刘稹同列有异议者德裕请曰有如不利臣请以死塞责今中外皆谓守信固盟中国之利若大臣有欲专任育等不顾边患者臣愿陛下以德裕之请要之若能如此即用其计事定之日按行赏罚则朝廷纲纪庶几尚在也

贴黄臣窃见朝廷久不明辨是非必行赏罚故羣臣轻易造事去年议囬黄河所费兵夫物料不可胜计功卒不成而议者仍旧在职略无责问臣下习见朝廷刑政如此故敢轻造边衅臣乞陛下以河事为戒与大臣熟议必令任责不辞然後举事

辙又论熙河边事疏曰臣论范育种谊等不可留在熙河章三上矣而朝廷不从臣亦言之不已不审陛下亦尝察其故否臣初论育措置边事失当不合迁户部侍郎朝廷既追寝成命臣亦粗可以塞言责矣育知熙州谊知兰州皆非今日之命臣虽不言於臣职事非有害也而臣再三干渎圣听诚有说也方今太皇太后陛下听政於帷幄之中皇帝陛下育德於恭嘿之後欲以仁覆天下则有余欲以武服四夷则不足利在安靖不利作为而大臣欲听育等狂谋以兴边事使夏人由此失和兵难不解当此之时欲相率持羽檄决计於帘前此臣所以寒心者一也元佑以来朝廷怀柔夏人如恐不及地界之议将成而絶者屡矣顷者朝命许以二十里为界彼既忻然听从而熙河幸甚其听从之间於四十里之外修筑已废旧寨夺其必争膏腴之地板筑未移戎马即至而二城不守矣今若不问枉直所在兴忿恚之师为必取之计则关陕兵祸渐不可知若自知不直虽不复争而留育等守之一则夏国怀疑终不信向二则育等狷愤耻功不遂妄造事端以盖前失患终不弭况复育等既结阿里库之怨二隙交逼势尤可虞此臣所以寒心者二也非此二事忧患迫切育等琐琐臣肯屡以为言哉然臣所言於育等三人亦止是各移降差遣及育作待制差缓数年而已於其私计无多损也臣愚以谓方论国事宜且先公後私以全大计不胜区区孤忠忧国再三干渎天听甘俟斧钺

辙又论前後处置夏国乖方疏曰臣前後四次论熙河处置边事乖方乞移范育种谊差遣至今未蒙施行然臣前所论止言见今措置之非未及已往根本之失若默而不言窃恐圣明尚有未瞩再三烦渎罪合万死臣窃观朝廷前後指挥方夏人猖狂寇钞未已则务行姑息恐失其心夏人恭顺朝贡以时则多方徼求苟欲自利以此凡所与夺多失其宜何者元佑三年朝廷遣使往赐册命而夏人公然桀傲不遣谢使再遣兵马蹂践泾原朝廷方务遵养不复诛讨於四年始复遣使奏乞以所赐四寨易塞门兰州朝廷虽不听其所乞然即为改易前诏不候分画地界先以岁赐予之仍令穆衍以三省密院意旨开喻来使及言所纳永洛陷没人口既经隔岁月或与元数不同并许据数交割及所立界至虽有自来远近体例或山斜不等不许边臣固执争占凡此三事皆夏人奏请之所不及而朝廷迎以与之者也及鄜延路乞依夏人所请用绥州旧例以二十里为界十里之间量筑堡铺十里之外并为荒闲近黄河者仍以河为界朝廷一一听之臣窃见先朝分画绥州之日界至远近责令帅臣相度保明往反审实乃从其说今所画界首起鄜延经涉环庆泾原熙河四路朝廷更不委逐路审覆即以鄜延一路所见便利指喻夏人号令一布无由复反至今夏人执以为据此则臣所谓朝廷方夏人猖狂寇钞未已则务行姑息恐失其心者也至於熙兰所请欲以兰州黄河之北二十里为界臣窃谓过河守把势已艰难侵占蕃地理尤不可仰料朝旨必不敢依唯所言定西通西通渭等城外弓箭手耕种地远者七八十里近者三四十里不可以一十里为界边臣虽为此说然议者或谓兰州每遣弓箭手耕种此地辄为夏人所杀若言已有耕者则弓箭手必有名籍所得租课岁入几何二说相违理难遥度要须以此先与夏人商议各从逐路之便不可以二十里一槩许之朝廷既失先事筹量及号令已行乃欲追悔先後皆失遂生厉阶而熙河帅臣与其将佐乃敢不候朝旨於元请之外修胜如质孤二寨二寨既於元丰五年废罢具载九域图志见今无使臣兵马住坐而妄谓夏人旧系守把朝廷从而助之以九域图志为差误以吏部见差管勾二寨弓箭手道路廵检使臣为守把臣谓苟以此诳惑中朝士人可耳若欲以此塞夏人之口而伏其心恐未可也此则臣所谓朝廷方夏人恭顺朝贡以时则多方徼求苟欲自利者也然臣窃妄料朝廷之意胜如质孤二寨必难议再修定西通西通渭三寨一十里以上界至亦无以取必於夏国盖朝廷岁赐大利既於无事之时空以与人及此缓急无以为重所谓差之毫厘谬以千里者也然则地界之事要必相持不决遇有朝贡使介复来秋冬之交贼马肥健时出寇掠受侮敌人何时已耶如臣愚见欲检会前奏移降育谊置之佗路别择名将谨守大信且修边备本路疆界之议实非见今守把者可推以与之以信前约其佗则令推公心具长久计条列闻奏然後朝廷择而行之则熙河尚可得而安也今臣观朝廷初无定议方熙河边衅之作也急召帅臣寘之户部及臣言赏罚失当则急复遣育还帅熙河至如种朴本与育谊共造边隙今廼移朴泾原独留育谊若以召育为是则今遣之为非矣若以移朴为当则独留育谊为失政矣政令如此终安适从徒遣孙路穆衍之流往彼相度朝廷大计岂可取决衍等之口万一败事虽戮衍等何补於国臣前上言唐李德裕议讨刘稹同列有异议者德裕请曰有如不利臣请以死塞责今中外皆谓守信固盟中国之利若大臣有欲专任育等不顾边患者臣愿陛下以德裕之请要之若能如此即用其计事定之後案行赏罚今臣言已竭势不能囘不审陛下尝以臣前说要之否边事至重安危未可知惟陛下留神而已臣以孤忠误蒙拔擢不敢不尽所怀以孤任使然触犯者衆死有余责

辙为户部侍郎论西事状曰臣伏见西夏顷自秉常之祸人心离贰梁氏与人多二族分据东西厢兵马势力相敌疑阻日深入寇之谋自此衰息朝廷略加招纳随即伏从使介相寻臣礼甚至只自今年春末夏初以来始有桀心出兵数万掩袭泾原杀虏弓箭手数千人复归巢穴朝廷方事安衆难於用武接以君臣之礼加以册命之恩特遣使人厚赐金币戎羌兽心敢为侮慢辄以地界为词不复入谢至於坤成贺使亦遂不遣中外臣子闻者莫不愤怒思食其肉臣忝备侍从主忧臣辱义不辞劳况臣擢自小官列於禁近议论几事既其本职感激思报宜异常人是以冒昧献言不避罪戾庶几圣意由此感悟虽被谴逐臣不恨也臣窃惟当今之务以为必先知致寇之端由审行事之得失然後料敌情之所在定制敌之长筭诚使四者毕陈於前羌戎小丑势亦无能为也栋戬本与西夏世为仇雠元昊之乱仁宗赖其牵制梁氏之篡神宗藉其征讨世効忠力非诸蕃之比乃者栋戬老病其相阿里库擅其国事与其妻契丹公主杀其二妻森摩氏其大将果庄及温希沁等皆心怀不服阿里库欺罔朝廷自称栋戬嗣子朝廷不察情伪不原逆顺即以节钺付之谋之不臧患自此起阿里库既知失衆虐用威刑衆心日离而果庄自谓与阿里库比肩一体顾居其下心常不悦夏人乘此间隙折节下之先与阿里库解仇结懽令转说果庄举兵入寇复诱胁人多保忠令於泾原窃发党与既立羽翼既成是以敢肆狂言以动朝听向若阿里库以栋戬之死来告立嗣朝廷因其所请遍问果庄温希沁等以谁实当立若衆以阿里库为可立则既立之後衆必无词若以为不可则分栋戬之旧秩以三使额授此三人阿里库无侥幸之命果庄无怨望之意则夏人无与为援安能动摇加以数年以来朝廷本厌兵事羌中测知此意亦以自安顷者忽命熙河点集人马大城西关仍云来年当筑龛谷声实既暴虏心不寜举兵自强衅亦由此此所谓致寇之端由也先帝昔因梁氏篡逆之祸举兵诛讨侵攘地界为怨至深羌人之性重於复雠计其思报之心未尝一日忘也徒以丧乱相继兵力雕残陛下临御之初意切怀纳是以连年入贡以休息其民虽有恭顺之言盖亦非其本意矣假令犯顺固犹有词今朝廷因其承袭之後赐之册命捐金钱二十余万缗以为之礼彼既与我有君臣之分然後可责以忠顺之节朝廷此举於义甚长而羌人无谋遂肆桀傲内则其国中士民自知不直必不为用外则中国兵将皆有鬬志易以立功曲直之机於此始定虽弃捐金币以封殖寇雠小人谓之失策而分别曲直以激励将士智者谓之得计此所谓行事之得失也元昊本怀大志长於用兵亮祚天付凶狂轻用其衆顷为边患皆历岁年然而国小力微终以困毙今梁氏专国素与人多不协内自多难而欲外侮中原料其奸谋盖非元昊亮祚之比矣意谓二圣在位恭默守成仁泽之深远近所悉既无用武之意可肆无厌之求兰会诸城鄜延五寨好请不获势胁必从以为狂言一闻求无不得今朝廷既已渐为边备益兵练将则羌人之心已乖本计不过秋冬寒凉之後小小跳梁以尝试朝廷而已若朝廷执意不摇守边无失则欵塞请盟本无愧耻若朝廷用心不一惟务求和则请求百端渐不可忍此所谓敌情之所在也凡欲应敌必先正名夏人初起邪谋必有二说其一以为慢词既达则地界可得无穷之请因以滋彰其一以为虽不得地实亦无损猖狂力屈稍复求和中国厌兵势无不许方其不逊则张皇事势夸示诸戎及其柔伏则略为恭顺使中国黾勉而听今朝廷遣兵积粟地界之请固已不从而号令未明逆顺未着臣恐夏人未知朝廷不惮用兵之意无以折其奸心又恐将来奸穷力屈略修臣礼便与讲和要约不坚必难持久昔赵欲与秦为购其谋臣虞卿以为从赵为购莫若从秦为购於是东结齐人而秦人自至区区之赵尚知出此而况堂堂中国畏避畜缩媮於无事不一分别曲直而反听命於羌人哉臣愿陛下明降诏书榜沿边诸郡其大意略曰夏国顷自亮祚丧亡先帝举兵吊伐既絶岁赐复禁和市羌中最困一绢之直至十余千又命沿边将吏迭行攻讨横山一带皆弃不敢耕穷守沙漠衣食并竭老少穷饿不能自存朕统御四海均覆无外悯此一方穷而无告遂勅诸道帅臣禁止侵掠自是近塞之田始复耕垦既通和市复许入贡使者一至赐予不赀贩易而归获利无筭传闻羌中得此厚利父子兄弟始有生理朕犹念孤童幼弱部族携贰若非本朝赐之策命假以宠灵则何以威伏酋豪保有疆土是时朝士大夫咸谓羌性反覆心未可知使者将行言犹未已朕有存亡继絶之志欲修祖宗爵命诸侯之典以为寜人负我断而不疑故遣使出疆授以礼命金钱币帛相属於道边人父老观者太息以为仁义之厚古所未有而敌心叵测饱而背德不遣谢使不贺坤成朕以君道拊之而不以臣礼报朕天地所疾将相咸怒朕惟狂谋逆节止其一二奸臣国人何辜当被杀戮是以弭兵安衆未议攻讨然而逆顺之理不可不明其令沿边诸将饬励兵马广为储峙敢有犯塞即杀无赦彼既背逆天理不有人祸必有鬼诛姑修吾疆以待其变臣料此命一出羌人愧畏虽未即款伏而奸计沮屈无以号令其下诸路兵民知彼曲我直人思致死勇气一发边声自倍此必然之势也今朝廷日夕备边常若寇至而但曲加隐忍不降此命使敌一旦犯境终亦不免交锋若听臣此言要之亦不出兵坐而待敌初无有异而使士气感奋以思战敌情知难而自屈求和之请其至必速此所谓制敌之长筭也臣窃闻朝廷近已添屯兵将增广边储议絶和市使熙河帅臣招来阿里库果庄温希沁人多保忠等此兵法所谓上兵伐谋不战而屈人者陛下若能饶之以金钱而寛其绳墨使将帅得尽其心间谍得尽其力则事无不成而敌渐可制矣然有一事似非臣所得言者但以蒙国厚恩不敢不尽昔熙宁元丰之间所行政令虽未必便民然先帝操之以法济之以威是以令无不从而事无不举顷者朝廷削去苛法施行仁政可谓善矣然而刑政不明多行姑息中外观望靡然有纵弛怠惰之风平居无事姑以媮安可耳今敌不顺胜负之变盖未可知缓急之际威令无素何以使衆臣谓宜因事正法以明示天下臣前所言去岁大臣承用阿里库欺罔之奏授以节制致令果庄怀愤入寇夏人乘衅违命此则当时宰相枢密使副苟简无谋之罪也近者泾原贼马至者数万杀略数千斥候不明备御不及熙河贼退经今累月而杀伤焚荡之奏至今未至此则将帅弛慢不畏朝廷之罪也陛下恬不为怪略无责问政之不修孰大於此中外相视以为疑怪朝廷方将使人蹈白刃赴汤火臣有以知其不能矣昔公孙弘为相诸侯有逆谋请上侯印以塞责诸葛亮为相任马谡不当请自贬三等以右将军领事盖大臣体国不惜身自降黜为衆行法今陛下何不取去岁册命阿里库与议大臣不论去位在位皆夺一官至於两路将帅虽寄任不改而法不可废皆使随罪行罚以此号令四方庶几知所畏惮政修於朝廷之上而敌恐惧於千里之外势之所至不足怪也今陛下未能正羣臣而望西羌之畏威不可得矣臣闻范仲淹守庆州因葛怀敏之败请以任将非人因两府逊谢损其勲爵而复其位以激励诸将感慰边兵时虽不用而仲淹之言至今惜之臣虽不敏?观往事以为可施於今不敢默已小臣狂僭斧钺之诛无所逃避惟陛下裁察

侍读苏颂论屯兵漕河大要疏曰臣今月初九日入侍经筵进读三朝宝训至咸平六年契丹南牧真宗皇帝尝命辅臣条陈御戎之策因谓宰相李沆等曰今已屯大兵敌未有隙聚兵广费民力何以充给自来建议营田河道多为帅臣所沮臣?蒙圣问屯兵漕河孰长臣寻上对以谓屯兵漕河二事相须阙一不可盖天下无事兵虽不用而边防武备在乎戍守则屯兵不可阙也既有戍守必资粮饷积储粮饷须由运漕运漕小阻其费百倍是漕河不可阙也方契丹连岁绎骚边城谨备真宗以露师累岁思长久控扼之术故语及营田设险储粮赡军之议盖为息民止戈之渐而帅臣不能远谋但矜甲马雄盛反以设险为示弱故李沆又陈功之难成盖人人互执所见参验而行实为至便欲望圣断决行是後虽与契丹讲和然而运河营田终亦不废至今沿边以为大利又国家禁旅大兵多驻沿河州县皆取运漕之便也臣故曰屯兵漕河二事相须阙一不可臣退而伏思圣问渊奥皆经国裕民之先务臣前对踈浅不甚周悉辄复稽考书传所载前世已行之事进言其一二仰备圣览臣闻古者内诸夏而外四裔故有甸侯要藩之限祭祀享贡之令盖异远近而别夷夏也远人不服则侯伯之国得以文告而惩艾之故文王命南仲伐玁狁城朔方而玁狁于夷宣王命召公平淮夷至江汉而淮夷来献此攻伐征讨之备素具故也秦并诸侯天下混一而朔方未服始皇使蒙恬将兵攻取疲敝中国卒无成功此无外御之所致也韩安国将兵屯渔阳上言方佃作时请且罢屯罢屯月余而匈奴大入上谷渔阳掠其人畜而去此失备虞之所致也自尔以来中国未尝无边陲之患郡县未尝无戍守之役千金之费岁月相乘由是转漕运粮之策兴焉秦使天下飞刍挽粟起黄腄【直瑞反又音谁】琅邪负海之郡转输北河率三十锺而致一石【六斛四斗为锺计道路所费凡用百九十二斛乃得一石至】卒困民力汉守荥阳军无见粮萧何转漕关中以给食粮道不絶遂兴汉祚此运漕有策与无策之相去万万也赵充国击先零请罢骑兵以步兵万人留屯要害因田致谷威德并行大费既省徭役豫息以戒不虞唐姜师度守易州始於蓟门之北涨水为沟以隔奚契丹之寇又约魏武故迹傍海穿沟号平敌渠以避海道运粮者至今赖之此皆屯兵漕河前代之明验也臣闻帝王之都必据形势故三代居河洛之间汉唐宅咸洛之壤我太祖皇帝尝爱洛阳山川之胜始有建都之意用军校李怀忠陈汴渠运漕之利遂东还京师此实圣断睿谋因时适变贻万世之长策今京师有汴蔡广济转输之饶沿边有塘泺营屯之固镇压夷夏踰於金汤非三代汉唐之可儗伦也臣顷在先朝窃闻今太子太保致仕张方平尝蒙神宗顾问汴渠兴置利害方平奏曰古者建国必依山川今国家都汴实据平夷之地所以为形势者禁旅也资禁旅者粟帛也所以富粟帛者汴渠也望戒有司以时开塞毋辄轻议天下幸甚神宗深以为然审此言亦可见屯兵漕河之大要也臣愚僭易开陈庶几上禆圣政之万一

元佑五年六月殿中侍御史上官均论弃地非便疏曰臣切闻春秋传曰德以柔中国刑以威四夷是知先王之治天下其待中国与四夷其道固异何则夷狄天性桀骜恃远负险中国弱则先叛强则後服专以恩养则倔强难制其势使然也臣切观自陛下临御以来惩前日边臣拓地邀赏之弊而大臣采宋璟不赏边功之说务以息兵养民为事德意可谓至渥矣然自朝廷纳西夏贡使复与岁赐恩礼不为不厚而戎人骄恣傲然无怀服之意遣使请地邀求无已廼知非恩之不至待之不勤其弊在於姑息之太过耳臣闻威过则怨恩过则骄怨则怀必死之心骄则有无厌之求昔先王之御远人知威之不可独立故假惠以济威知惠之不可独行故须威以行惠然後远人且怀且畏无怨望轻侮之心今羌虏之情骄傲已见大臣务以息兵省事为意前日遽弃沿边四寨以塞其请而戎心无厌邀请益甚不知大臣为陛下计将与之乎将拒之乎与之则地日蹙而威日削适足增其强悍之气终不使之屈慑柔服以听命令汉晁错明於边事尝曰来而能困使得气去後未易服也又遗以土地以骄其气乎臣闻兵以诛骄暴骄暴去则无所用兵政以治事事息则无所用政骄暴未去而遽寝兵事未治而欲无事是为畏事苟安之计其极必至於用兵多事劳弊内外而後已昔汉因循以成七国之祻唐厌兵以成藩镇之强此前事已然之验也异域之情臣虽不知边鄙之事臣虽未尝习然士大夫自塞儌守官罢归京师者访闻非一皆如臣言又以古验今羌虏之情宜不相远故臣敢为陛下反覆陈之臣愿陛下诏敕大臣虚怀访问塞上罢官与知边事之臣参伍稽考当得其实则羌人万里之情可以坐见矣臣闻练兵选将积粟三者御边之急务厚赏重禄劝士之要术朝廷常敕边郡为五年之蓄不知今日之积其数几何不可以不预计矣夫犯强敌冒白刃士卒不顾死者利厚赏也前日薄首级之赏务以息邀功之士而不知非厚赏不足以使衆此不可以不讲也伏愿陛下诏谕大臣简略细务留意安边大计却羌戎无厌之求讲练兵选将积粟厚赏之术遣知边事可信之臣按察塞儌以详守御得失之实储蓄卒伍之数明诫边吏以朝廷之意羌虏柔服则治兵积粟以备之桀骜侵轶则邀击前後以挫之退不得畏缩以骄其气进不得兴兵以费吾财张大天威赫然示异域不可侵犯之意则士气日奋戎心日消四夷无侵陵之患中国有泰山之安矣夫先患而谋则有余後事而计则无及此天下大计惟陛下留神蚤加详择

贴黄臣切闻西夏见今所争兰州塞地皆控扼戎马要路若苟容目前无事全不计校轻以付与中外之议深恐戎人捣虚长驱熙河数郡孤立难守为害非细臣切意大臣之计务欲安静无事故曲从其意若异时戎心无厌继欲请熙河故地不知何词以拒之臣访闻沿边得替官员皆以为戎人之情骄则愈横今以旁塞要地付与徒自去其藩扞长敌人强悍之势如傅虎以翼借寇以兵不唯无益适足为患为今之计不若治兵积谷选将厚赏画地而勿与尺寸使戎心晓然知朝廷之意中国之强不敢轻犯愿陛下询访执政大臣今以塞地与之不知果能使西夏怀惠无异日之患否不可必则是徒失险阻为久远之累如夏人以故地强界为言则边将盍荅以灵州亦朝廷故土西夏若还灵州中国亦偿以故土如此亦足以折其无厌之情兹边陲安危之计宜博访审虑庶无後悔臣愚所言非欲兴兵生事盖西戎骄倨请求无厌若不讲饬边备折其贪冒之意其势必至侵犯塞郡劳师费用困弊中国伏乞陛下诏谕大臣以消未然之患

元佑间右正言王觌论吕惠卿违侵扰外界旨疏曰臣闻自古中国有以致异域之患者其端固不一也然大要多因守边之吏贪功生事而侵扰之积以成衅其祸乃深故汉武帝用王恢聂壹之言絶匈奴之好以兴马邑之师初已无利而其後连兵不解者数十年唐明皇因孙诲赵惠琮之谋背吐蕃之盟以有青海之战初虽一捷而其後官军陷没者数万人如武帝明皇可谓英睿之主矣然一为边吏所误渝盟爽信以快一时而至使生灵肝脑涂地财竭力殚为後世笑可不为之痛惜哉故为国深虑者若贪功生事之边吏置之法而无赦则庶几得所以怀远人安边境之道也臣伏见资政殿大学士吕惠卿前知太原府於元丰八年内差知府州折克行等於四月十七日入西界三角川以来讨荡及差第一将訾虎等於四月十九日入西界聚星泊以来讨荡二将及麟府州蕃汉士卒并帅府添差之兵无虑二万人骑不惟无故结舋於彼而我之士卒阵亡及伤而见姓名者数百人随军子弟不预焉支过赏功及阵亡轻重伤银绢二万余匹两犒设及其余钱粮又数万计致西人却於五月中引千余骑犯边至葭芦寨供奉官王瑛以战死兵士陷没者六十余人自是惠卿内怀忧恐过作守备於极边难得粮草之地添屯兵马虚费极多臣访闻惠卿出兵之时边境本自安靖徒以元丰五年内曾有朝旨倏往忽来为扰耕之计惠卿缘此於去年春间面谕诸将及遣属官讽沿边将佐申乞出兵盖欲事成则功归於已不成则罪在将佐而已故管勾麟府路军马公事张之谏不肯随顺申请惠卿挟怒奏黜人咸寃之未出兵之间三月六日登极大赦既到折克行以赦书指撝不侵扰外界未肯出兵惠卿不听故克行等廼以四月十七日十九日入界臣伏读三月六日赦书应沿边州府仰逐处长吏并廵检使臣钤辖兵士及边上人户不得侵扰外界守疆场勿令骚扰此朝廷之美政陛下之盛德也凡州郡赦书初到之日集官吏军民而宣读焉圣恩深厚孰不叹嗟四夷传闻当亦感泣盖皇帝陛下即位之始太皇太后同听政之初以神宗新弃天下圣心悲哀岂遑武事故须慰安隣敌休息兵民俾兵民安土而无荷戈之忧隣敌归心而无扰边之患然後可以见中国礼义之举可以申圣孝亮隂之情也而惠卿志不在哀心轻赦令侥幸功赏妄兴师徒使朝廷内则致疑於兵民外则失信於隣敌损亏国体蠧伤圣政皆惠卿之由也臣检会本朝自建隆以来南郊等赦书并无前项不得侵扰外界等指挥惟太宗真宗仁宗英宗神宗登极大赦戒勅边吏与去年三月六日赦文正同於此既有以见祖宗谨始之先务又有以知陛下承祧之深意也是则於国家之体所系岂轻哉凡厥边臣敢不恭命惠卿尝为执政方握帅权朝廷礼遇不为不优国家寄委不为不重所当将顺圣德弹压边陲若提封之内敢或违赦弄兵辄侵外境自当决行军法以严天子之命以为边吏之戒安可自为乱阶身犯诏禁涣汗之号方悦於羣情无名之兵已骇於衆听如此则吏民岂复以赦书为可用异域岂复以中国为可亲四方岂复以朝命为可尊後世岂复以祖宗为可法陛下以惠卿之罪为微罪耶大罪耶以惠卿之恶为可恕耶为不可恕耶以惠卿之罪为微罪则自古以来废诏骋兵残民辱国者皆微罪矣以惠卿之恶为可恕则由今以往欺君罔上坏法乱常者皆可恕矣或谓惠卿虽无遵用赦书之意亦岂敢更不奏请而遽遂出兵哉请不请固非臣之所知而其为罪恶则均也夫惠卿不复奏请而遂出兵则是直废赦勅无人臣之礼罪不容诛矣引赦为说而有请焉亦不过张大出兵之利以欺罔朝廷而已朝廷以边帅之请而信之不疑则适足以致非礼之举失信之过尽归於朝廷也为臣不忠孰甚於此伏望圣慈察惠卿妄兴师旅违圣孝之情废格赦勅无人臣之礼隳祖宗谨始之意开边鄙异日之患侥幸功赏志不在哀内致疑於兵民外失信於隣敌亏损国体蠧伤圣政蚤行诛窜以为天下後世不忠不孝之戒干冒睿圣无任忠愤激切之至

贴黄登极赦内不得侵扰外界务要静守疆场等指撝自太宗以来至陛下六圣所同守天下所共知也及惠卿一旦而坏之缙绅之稍识忠义者孰不愤叹但以惠卿凶险倾邪尝任执政朋党甚多恐言发祸随故未有敢以其事闻朝廷者惟朝廷特赐主张臣非惧祸所虑臣言不行则於圣政所损不细而已伏望圣慈详察

又曰奏而废赦与不奏而废赦其罪之轻重相去无几但曾经奏禀即须更治经历官司之罪也乞圣慈详酌

又曰赦到太原当在三月十日以後惠卿出兵在四月十七日即是宣赦未及四十日而违赦出兵也今後朝廷赦勅何以使吏民尊之隣敌信之况今正当朝廷务要守静疆场绥安隣敌之时故须窜诛惠卿以为边吏之戒

又曰三月六日赦书必须数日而後可到太原其麟府等处得惠卿指挥而後出兵又须数日既以四月十七日出兵即惠卿措置出界等事正是初闻神宗上仙之时若疆场有警势须扞固所不论既边境本自无事又赦书有不得侵扰外界务要静守疆场之戒惠卿乃忍故违赦令忘哀动衆夫因人之丧而伐之犹且不可自闻国哀之初若丧考妣之际而谋动干戈也惠卿若不重行窜殛是则人臣之不忠不孝者接迹而无惧矣惟圣慈详酌

又曰惠卿倾邪刻薄当其窃权用事之时简贤附势坏法乱常为国巨蠧行手实之法骚动天下兴郑侠之狱贼害正人谄奉王安石赖以进用後因争利而为仇援引徐禧擢之通显终致丧师而辱国如此之类皆中外之所共知者言事臣寮必已及之臣不复论今惠卿虽已罪恶贯盈惧祸称疾力求宫观差遣欲以幸免缘前项太原府用兵之事所系国体甚大不可不行法也若为其已是宫观差遣而寛假之乃是正中其奸计矣如此则奸凶之人何所惩艾

觌又状曰臣再沥恳诚上渎天听臣今言吕惠卿违赦出兵事所系国体甚大兼系赦後之事伏望陛下出臣章与执政大臣议其罪法然中书侍郎张藻素出惠卿门下藻性倾邪与惠卿不异故自来交相为地人皆指为死党今来陛下若与大臣议惠卿罪法藻必预焉论议之际惟圣慈察之无令藻奸计得行则天下之幸也干冒圣聦无任战汗之至

又状曰臣近有封事为资政殿大学士吕惠卿前知太原府於元丰八年内差知府州折克行及第一将訾虎等於四月十七日十九日入西界三角川聚星泊等处讨荡有违三月六日登极大赦内不得侵扰外界指撝若惠卿不奏请而遂出兵则是直废赦勅若引赦为说而有请焉亦不过张大出兵之利以欺罔朝廷而已朝廷以边吏有请而信之不疑则适足以致非礼之举失信之过尽归於朝廷也为臣不忠孰大於此惠卿措置出界等事正是初闻神宗上仙之时乃忍故违赦勅忘哀动衆伏望圣慈察惠卿妄兴师旅违圣孝之情废格赦勅无人臣之礼隳祖宗谨始之意开边鄙异日之患侥幸功赏志不在哀内致疑於兵民外失信於隣敌亏损国体蠧伤圣政蚤行诛窜以为後世不忠不孝之戒等事其状於今月初二日投进讫臣今来窃闻惠卿出兵之前曾有奏请伏虑朝廷为其曾有奏请而薄其罪臣请毕其说惠卿之罪在废赦出兵不在奏不奏也奏而废赦不奏而废赦其罪重轻相去无几惠卿奏请之意臣固不得而尽知然臣窃料之其说有二而已其一不过谓元丰曾有旨为扰耕之计妄云与赦勅两不相妨而可以出师则是惠卿引前诏以惑朝廷而乞废赦也其二不过但以师期来请而不及赦则是惠卿心轻赦勅而直废赦也引赦与不引赦虽异而其为废赦则均也朝廷不允其请乃是惠卿欺罔之计不得行而已朝廷允请乃是惠卿欺罔之计得行而已欺罔之计得行与不得行虽异其为欺罔则一也臣窃惟皇帝陛下太皇太后陛下临政之初首宣赦勅欲以着大信於隣敌大戒於边吏也乃因惠卿一举而坏之本朝自太宗以来登极大赦指撝不得侵扰外界六世所共守也至惠卿一朝而废之陛下谓惠卿之罪犹在可恕其所以为罪岂在奏与不奏之间乎伏望陛下检会臣今月初二日奏状并今来所奏并付三省议惠卿之罪蚤行诛窜以警边吏之慢以慰隣敌之心以为天下後世不忠不孝之戒惟圣慈详酌施行臣不任区区忠愤之至贴黄臣前状或已付三省亦须得今来奏状一处考证伏望圣慈蚤赐降出施行

历代名臣奏议卷三百三十二








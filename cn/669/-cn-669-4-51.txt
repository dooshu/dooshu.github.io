51　作詩自著其名　美詩吉甫署名易　刺詩家父署名難


「吉甫作誦」，美詩以名著者也。「家父作誦，以究王訩」，「寺人孟子，作爲此詩」，刺詩以名著者也。爲吉甫易，爲家父、孟子難。

【元圻案】節南山正義曰：「詩人之情不一，或微加諷諭，或指斥愆咎，或隱匿姓名，或自顯官氏。此家父盡忠竭誠，不憚誅罰，故自載字焉。寺人孟子，亦此類也。」〇魏了翁跋黄尚書子由與任千載逢詩曰：「節之詩，尹氏以太師秉國鈞，方茂惡怨正，莫敢戲談，周大夫既誦言之，而其亂曰〔一〕：『家父作誦，以究王訩〔二〕。』巷伯之詩，彼譖人者，方幡幡其詞，好好其容，寺人既深詆之，而其亂曰〔三〕：『寺人孟子，作爲此詩。』詩中譏刺之詩，率多微婉辭義，隱匿姓名。至於自狀其人，甘於抵冒忌諱，如此類絶少。以其時考之，此何時也，而是理卒不可泯。」

〔一〕「亂」，四庫本鶴山集卷五九跋黄尚書由與任千載逢書後分别作「辭」、「詞」。

〔二〕「訩」，原作「酗」，據四庫本鶴山集卷五九跋黄尚書由與任千載逢書後改。

〔三〕「亂」，四庫本鶴山集卷五九跋黄尚書由與任千載逢書後分别作「辭」、「詞」。






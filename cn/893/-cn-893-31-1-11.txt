李白集后序





曾巩


《李白集》三十卷，旧歌诗七百七十六篇，今千有一篇，杂着六十五篇者，知制诰常山宋敏求字次道之所广也。次道既以类广白诗，自为序，而未考次其作之先后。余得其书，乃考其先后而次第之。盖白蜀郡人，初隐岷山，出居襄、汉之间，南游江、淮，至楚，观云梦。云梦许氏者，高宗时宰相圉师之家也，以女妻白，因留云梦者三年。去之齐、鲁，居徂徕山竹溪。入吴，至长安。明皇闻其名，召见，以为翰林供奉。顷之，不合去，北抵赵、魏、燕、晋，西涉岐、邠，历商于，至洛阳，游梁最久。复之齐、鲁，南游淮、泗，再入吴，转徙金陵，上秋浦、寻阳。天宝十四载，安禄山反。明年，明皇在蜀，永王璘节度东南。白时卧庐山，璘迫致之。璘军败丹阳，白奔亡至宿松，坐系寻阳狱。宣抚大使崔涣与御史中丞宋若思验治白，以为罪薄宜贳，而若思军赴河南，遂释白囚，使谋其军事，上书肃宗，荐白才可用，不报。是时白年五十有七矣。乾元元年，终以污璘事长流夜郎，遂泛洞庭，上峡江，至巫山，以赦得释，憩岳阳、江夏。久之，复如寻阳，过金陵，徘徊于历阳、宣城二郡。其族人阳冰为当涂令，白过之，以病卒，年六十有四，是时宝应元年也。其始终所更涉如此，此白之诗书所自叙可考者也。范传正为白墓志，称白偶乘扁舟，一日千里，或遇胜景，终年不移，则见于白之自序者，盖亦其略也。旧史称白山东人，为翰林待诏，又称永王璘节度扬州，白在宣城谒见，遂辟为从事；而新书又称白流夜郎，还寻阳，坐事下狱，宋若思释之者，皆不合于白之自叙，盖史误也。白之诗连类引义，虽中于法度者寡，然其辞闳肆俊伟，殆骚人所不及，近世所未有也。旧史称白有逸才，志气宏放，飘然有超世之心。余以为实录，而新书不着其语，故录之，使览者得详焉。南丰曾巩序。

南丰据太白之诗书所自叙者，以驳正新旧二史之误，是矣。其谓留云梦者三年，去之齐、鲁，尚未是。按《上裴长史书》“憩迹于此，至移三霜，”盖谓上书之时，羁留云梦，已及三年，非谓三年之后遂去云梦而他适也。太白有《送侄游庐山序》，曰“南游云梦，览七泽之壮观。酒隐安陆，蹉跎十年”云云，南丰偶失之考证耳。然南丰云杂着六十五篇，今本有六十六篇，岂此一篇系后人增益，而南丰所见尚无之耶?又谓太白之卒年六十有四，按李华《墓志》，乃六十二也。以《代宋中丞自荐表》校之，寻阳清雪之日年五十有七，合其即世之岁，当以六十有二为是。






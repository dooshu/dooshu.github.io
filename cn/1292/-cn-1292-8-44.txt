◇　赐东平王太后玺书

皇帝使诸吏宦者令承问东平王太后，朕有闻，王太后少加意焉。夫福善之门，莫美於和睦；患咎之首，莫大於内离。今东平王出襁褓之中，而托於南面之位，如以年齿方刚，涉学日寡，骜忽臣下，不自它於太后，以是之间，能无失礼义者，其唯圣人乎？《传》曰：「父为子隐，直在其中矣。」王太后明察此意，不可不祥。闺门之内，母子之间，同气异息，骨肉之恩，岂可忽哉！岂可忽哉！昔周公戒伯禽曰：「故旧无大故，则不可弃也。毋求备於一人。」夫以故旧之恩，犹忍小恶，而况此乎？已遣使者谕王，王既悔过服罪，太后宽忍以贳之，后宜不敢。王太后强餐，止思念，慎疾自爱。

（《汉书·宣元六王传》）




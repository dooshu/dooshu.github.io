陆游　游僲

飘飘鸾鹤杳难攀，万里东游海上山。

应有世人遥稽首，紫箫余调落云间。

陆游

陆游　游僲

凤舞鸾歌宴蕊宫，碧桃花下醉千锺。

红尘谪满重归去，花未开残宴未终。

陆游

陆游　游僲

玄圃春风赐宴时，双成独奏玉参差。

侍晨饮釂虚皇喜，一段龙绡索进诗。

陆游

陆游　游僲

初珥金貂谒紫皇，僲班最近玉炉香。

为怜未惯层霄冷，独赐流霞九酝觞。

陆游

陆游　游僲

玉殿吹笙第一僲，花前奏罢色凄然。

忆曾偷学春愁曲，谪在人间五百年。

陆游


◇　封董贤等诏（建平四年八月）

朕居位以来，寝疾未瘳，反逆之谋，相连不绝；贼乱之臣，近侍帷幄。前东平王云与后竭祝诅朕，使侍医伍宏等内侍案脉，几危社稷，殆莫甚焉。昔楚有子玉得臣，晋文为之侧席而坐；近事，汲黯折淮南之谋。今云等至有图弑天子逆乱之谋者，是公卿股肱莫能悉心务聪明以销厥未萌之故。赖宗庙之灵，侍中驸马都尉贤等发觉以闻，咸伏其辜。《书》不云乎？「用德章厥善。」其封贤为高安侯，南阳太守宠为方阳侯，左曹光禄大夫躬为宜陵侯。

（《汉书·王嘉传》，又《息夫躬传》载此诏，云躬、宠因贤以闻，封贤为高安侯，宠为方阳侯，躬为宜陵侯，食邑各千户。）




○祀风师奏（元和十五年太常礼院）

来年正月三日，皇帝有事於南郊，同日立春後丑祀风师。按《周礼·大宗伯》，以燎祀风师。郑元云：“风箕星也。”故今礼立春後丑，於城东北就箕星之位，为坛祭之。《开元礼》：“祀昊天上帝於圜丘，百神咸秩。箕星从祀之位，在坛之第三等。”

伏以皇帝有事南郊，遍祭之义，百神咸在。其五方帝并日月神州以下，缘对昊天上帝皇地，尊不得申，并为从祀。悉无上公行事并御署祝版之仪。风师既是星神，厌降之仪，便当陪祭。如非遇郊祀，其时祭祀如常仪。


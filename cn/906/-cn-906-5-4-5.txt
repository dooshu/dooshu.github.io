乌生


古辞

一曰《乌生八九子》。《乐府解题》曰：“古辞云：‘乌生八九子，端坐秦氏桂树间。’言乌母子，本在南山岩石间，而来为秦氏弹丸所杀。白鹿在苑中，人得以为脯。黄鹄摩天，鲤在深渊，人得而烹煮之。则寿命各有定分，死生何叹一作待　前后也。若梁刘孝威‘城上乌，一年生九雏’，但咏乌而已。”又有《城上乌》，盖出于此。

乌生八九子，端坐秦氏桂树间。唶！我秦氏家有游遨荡子，工用睢阳强，苏合弹，左手持强弹，两丸出入乌东西。唶！我一丸即发中乌身，乌死魂魄飞扬上天。阿母生乌子时，乃在南山岩石间。唶！我人民安知乌子处，蹊径窈窕安从通？白鹿乃在上林西苑中，射工尚复得白鹿脯。唶！我黄鹄摩天极高飞，后宫尚复得烹煮之；鲤鱼乃在洛水深渊中，钓钩尚得鲤鱼口。唶！我人民生各各有寿命，死生何须复道前后。

右一曲，魏、晋乐所奏。






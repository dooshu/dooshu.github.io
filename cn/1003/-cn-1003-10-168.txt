曾巩　菊花

东篱菊花今已开，万物各自相驱催。

却寻桃杏那复有，旧树惨惨空墙隈。

年光日日已非昔，人世可能无盛衰。

朱颜白发相去几，势利声名相抑排。

三公未能逃饿死，九鼎竟亦为尘埃。

乃知万事皆自枉，有便只宜持酒杯。

曾巩

曾巩　菊花

菊花秋开只一种，意远不随桃与梅。

游人有几爱孤淡，零落野水空岩隈。

层层露萼间枝叶，金靥万个围苍苔。

直从陶令酷爱尚，始有我见心眼开。

为怜清香与正色，欲搴更惜常徘徊。

当携玉轸就花醉，一饮不辞三百杯。

曾巩


○请申法令疏

臣闻：信者使民不惑，义者使民知禁。非信无以彰明德，非义无以显圣猷。此乃三代英风，百王令则。伏惟陛下恭临宝位，虔绍鸿图。握金镜而照万方，运璇玑而调四序。遐敷至德，广纳忠言。凡列周行，许陈封事。虽皆听览，而尚寡依行。纵所依行，亦未遵守。自此或有益国利人之术，除奸去弊之谋，可以择其所长，便为允制。仍乞特颁诏令，峻立条章。岂惟示信义於域中，抑亦振威风於海内。既遵法度，必致治平矣。

王彦熔

彦熔，後唐司农卿。清泰二年为太仆卿。


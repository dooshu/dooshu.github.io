○与李尚书书

某顿首。尚书姨夫阁下，伏惟秀出天枝，挺生王国。十年分阃，八座居荣。善誉嘉声，闻於四海。幸甚幸甚！某忝接末姻，早承馀卷，南秦旅寄，特奉周旋；西掖宦游，叨联清切。高山景行，何日忘之？去年出守江华，未遑进路，猥当时议，且复拘留。满室遗孤，立锥无地，朝求暮乞，日往月来。外愧亲朋，内惭骨肉，屏居陋巷，不堪其忧。唯此绝粮，已复旬日，古人并食，今实当之。侧闻姨夫入朝，先以贫贱为意，颂声载路，谁不归心？某於池阳之闻，获空闲数顷之地，誓将作劳陇亩，以望秋登。所乏耕牛，佣赁无计。傥或哀此窘迫，许以後图，解倒悬之忧，广急之路。以德报怨，先哲格言，区区之心，窃慕此耳。辄肆干触，昧于是非，惩诸常情，岂敢逃责？痼疾暴发，末由造门，谨使家人投刺不宣。某再拜。


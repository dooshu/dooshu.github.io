列传第六十三 张禧〔宏纲〕　贾辅〔文备〕　王国昌〔通〕　解诚　赵匣剌　孔元　张洪　赵伯成　虎益　张万家奴〔孝忠　保童〕　郭昂〔嘉〕　綦公直〔忙古台〕　完颜石柱　程介福　张立


张禧，东安州人。父仁义，金末徙益都，及太宗下山东，仁义乃走信安。信安守将张进用为裨将，大兵围信安，仁义率敢死士三百，开门出战，围解，以功署军马总管。固守十年，不能支，始与进来降。率其部曲从宗王合丹略地河南，授管军元帅。后攻归德，中流矢，卒。追赠县侯。

禧年十六，从大将阿暐鲁攻徐州、归德，复从元帅察罕攻寿春、安丰、庐、滁、黄、泗诸州，皆有功。禧素峭直，为主将所忌，诬以他罪欲杀之，禧子宏纲入狱省其父，狱卒并系之，乘间与父脱械同逸，求援于王鹗，鹗荐禧与其子宏纲，俱入见。

从世祖南伐，进攻鄂州，诸军穴城以入，宋树栅为夹城于内，入战者辄不利，乃以厚赏募敢死士，禧与宏纲俱应募。由城东南入，将至城下，世祖悯其父子俱死，遣阿里海牙谕禧父子止一人进战，禧枪折取宏纲枪以入。战良久，身中十八矢，一矢镞贯腹，闷绝复苏，曰：“得血竭饮之，血出可生。”世祖亟命取血竭疗之。疮既愈，复从大将纳剌忽与宋兵战于金口、李家洲，皆捷。

世祖即位，赐金符，授新军千户。三年，从征李璮。时宋乘璮叛，遣夏贵袭取蕲县、宿州等城，禧移兵攻之，贵走，尽复诸城。至元元年，擢唐邓等州民军总管。宋侵均州，总管李玉山败走，帝命禧代之。三年，与宋将吕文焕战于高头赤山，乘胜复均州。四年，改水军总管，益其军二千五百，令习水战。五年，从攻襄樊。六年七月，夏贵率兵援襄阳，禧从元帅阿术战却之。七年，与宋将范文虎战于云寿洲。九月，复战于竹根滩饿虎崖，俘斩二千余人。八年，江水暴溢，范文虎以战舰千余艘援襄阳，阿术命禧夜率轻舟，衔枚出敌舰之后，插苇识水深浅。及还，即使禧率四翼水军进战，宋兵溃，追至浅水，夺战舰七十余艘。九年，攻樊城，焚其串楼，败宋将张贵于鹿门山。

十年，行省集诸将问破襄阳之策，禧言：“襄、樊夹汉水为城，敌人横铁锁水中，断锁以绝其援，则樊城必下。樊城下，则襄阳可图。”行省从之。及襄阳降，授宣武将军、水军万户，佩金虎符。丞相伯颜因命禧为水军先锋。十二年，败宋将孙虎臣于丁家洲。九月，从阿暐与宋都统姜才战，有功，加信武将军。十三年，从下温、台、福建。十四年，加怀远大将军、江阴路达鲁花赤、水军万户。十六年，入朝，进昭勇大将军、招讨使。

十八年，加镇国上将军、都元帅。朝廷议征日本，禧请行，即日拜行中书省平章政事，与右丞范文虎、左丞李庭同率舟师。至日本，禧舍舟筑垒平湖岛，约束战舰各相去五十步，以避风涛。八月，飓风大作，文虎、庭战舰悉坏，禧所部独完。文虎议还，禧曰：“士卒溺死者半，其脱死者皆壮士也，曷若乘其无回顾心，因粮于敌以立奇功。”文虎等不从，曰：“还朝问罪，吾辈自当之。”禧乃分船与之。时平壶岛尚屯兵四千，禧悉弃舟中所有马七十匹，以载兵归。二十八年，卒，年七十五。至治三年，赠推诚著节功臣、荣禄大夫、湖广行省平章政事、柱国、齐国公，谥忠烈。

子宏纲，字宪臣。从禧伐宋，屡有功，自管军总把、佩银符，换金符，为千户，升总管、广威将军、招讨副使，加定远大将军、招讨使，袭镇江阴。从参政高兴破建德溪寨诸贼，后赐三珠虎符，授昭勇大将军、河南诸翼征行万户。从右丞刘深征八百媳妇，师次八番，与叛蛮宋隆济等战殁。赠宣忠秉义功臣、资善大夫、湖广等处行中书省左丞、上护军，追封齐郡公，谥武宣。

子汉，当袭职，让其弟鼎。汉后为监察御史，累官至集贤直学士。鼎，袭江阴水军万户。

贾辅，字元德，祁州蒲阴人。金贞祐初，领乡兵，以功授蒲阴尉，寻擢为令。时土豪王知领祁州，贪婪为民害，州人逐之，推辅为刺史，行台即授辅宣武将军、祁州刺史。辅保境息民，众安之。迁浚州防御使，仍知祁州。武仙守真定，潜兵袭之，辅挺身来降，诏以辅为万户，张柔之副，仍领祁州事。柔开都元帅府于满城，辅行元帅事于祁，号南府。从柔定山东，屡战有功，迁左副元帅。柔开府于保州，复以辅副之，柔将兵在外，辅居守，事无巨细，一决于辅。辅莅政严明，千里之外肃然。金亡，有朝士五十余人流徙境内，辅厚为资给，由是士论归之。丞相耶律楚材遗书称美，且赠以诗，奏辅兼行台事，辅力辞，乃以其子文备为千户，佩金符，以辅商处行台事，领顺天等路如故，亦佩金符。宪宗四年，入觐和林，帝欲以政事畀之，辅已疾甚，是年，卒，年六十三。帝闻惊悼，曰：“吾方欲用之，天遽夺去耶！”赙厩马五匹，俾舆归以葬。六子文备最知名。

文备，字仲武。袭父千户，张柔命屯三汉口，备宋兵。宋以云梯来攻，文备鏖战却之，宪宗赐弓矢、银盂，复令袭父左副元帅职，兼领顺天路。中统二年，升开元路女真水达达等处宣抚使，佩金虎符。三年，迁开元东京懿州等处宣慰使。四年，改授万户，领张柔所部军屯亳州。至元二年，加昭勇大将军、真定路总管兼府尹。六年，调卫辉路总管。七年，授西蜀成都统军，以疾不赴。八年，授宿州万户，寻改河南等路统军，围襄樊。九年，移蔡州，兼水陆漕运。宋兵截运道，文备败之，并夺其船。统军罢，敕文备入觐，赐弓矢、金鞍、锦衣、白金。

十一年，复授万户、汉军都元帅，领刘整军，驻亳州。宋将夏贵引兵来袭，文备邀击，大破之，赐金鞍、金织文段、白金。丞相伯颜伐宋，文备领左翼军以从。抵郢州，宋筑二城夹江，布战舰数千艘于江中，陈兵两岸，军不得进。文备引舟由沦河径出大江，攻武矶堡，大军继之，遂取鄂、汉，以功赐白金，加昭毅大将军，守鄂州。十二年，从平章政事阿里海牙取湖南。至潭州城下，文备冒锋镝，炮伤右手，流矢中左臂，宋转运判官钟蜚英等以城降。十三年，加昭武大将军，守潭州。十四年，衡、永、郴等州寇发，文备悉讨平之。十五年，进镇国上将军、湖南道宣慰使。徇琼、崖等州及广东濒海诸城。

十六年，召还，拜浙东宣慰使，加金吾上将军，镇庆元。十八年，复授都元帅。二十年，改江东宣慰使。讨建宁盗黄华。二十二年，拜荆湖占城行中书省参知政事。二十三年，改湖广行省参知政事。二十四年，致仕。后十七年，以疾卒。延祐四年，赠江西等处行中书省左丞，追封武威郡公，谥庄武。

王国昌，胶州高密人。初为胶州千户，中统元年，入觐，迁左武卫亲军千户，佩金符。召问军旅之事，国昌奏对甚悉，帝嘉之，赐白金、锦袍。至元五年，有上书言高丽境内黑山海道至宋境为近，帝命国昌往视之。泛海千余里，风涛汹涌，国昌神色自若，至黑山乃还，帝延见，慰劳之。时遣使谕日本，令国昌率兵护送，道经高丽。高丽叛臣据珍岛，因命国昌与经略使印突、史枢等攻之。八年，复遣使至日本，命国昌屯于高丽之义安郡以为援。冬十月，卒于军。子通嗣。

通初袭爵为左卫亲军千户。十二年，从诸军伐宋，渡江，镇鄂州。时潭州不下，兵薄其城，通以所将千人破其栅，宋兵遁去，通纵兵追击，杀获甚众，以功进武节将军。从攻静江，克之。十四年，改侍卫亲军千户。明年，通上书言：“今南方已定，北陲未安，请屯田于和林，率所部自效。”帝慰劳遣之。从破叛王于金山，俘获生口及牛马羊驼不可胜计，进显武将军，赐金虎符，升佥左卫亲军都指挥使。从讨乃颜，迁副都指挥使。明年，屯田瓜、沙诸州，进阶明威将军。武宗即位，命总京城卫兵。枢密院复奏通摄左丞，领诸卫屯田兵。寻迁屯储卫亲军都指挥使，镇海口。以疾卒。子燕出不花，袭武德将军、右卫亲军副都指挥使。

解诚，易州定兴人。善水战，从伐宋，以功授金符、水军万户，兼都水监使。焦湖之战，获战舰三百艘，援兵不敢动，乘势追败之，夺其军粮三百余石。从攻安丰、寿、复、泗、亳诸州，俱有功。又从下云南大理，以功赐金虎符。从攻鄂州，夺敌舰千余艘，世祖嘉其功，降玺书奖之。李璮反，奉命率所部会东平，卒于军中。后赠推忠宣力功臣、龙虎卫上将军、同知枢密院事、上护军，追封易国公，谥武定。

子汝楫袭，从讨李璮。至元六年，从行元帅赵壁以舟师败夏贵于龙尾州。襄樊平，汝楫功多，赐银万五千两。十一年，又从阿里海涯败高世杰于洞庭湖。卒。赠推忠效节功臣、资德大夫、中书右丞、上护军，追封易国公，谥忠毅。

子帖哥袭，从征广西，下静江府，改授水军招讨使，寻复为万户。从征交趾，有功，升广东道宣慰使。卒。赠资德大夫、河南江北等处行中书省左丞、上护军、平阳郡公，谥武宣。

子世英，由监察御史迁山南江北道佥事。卒。

赵匣剌，失其籍贯，以父任为千户，佩金符。中统三年，守东川。四年，宋夏贵以兵侵虎啸山，元帅钦察遣匣剌御之，贵败走。宋刘雄飞以兵犯青居山，匣剌与战于都尉坝，复败之。钦察攻钓鱼山，别遣匣剌以兵千五百略地至南坝，败宋军，获军士五十七人，老幼三百四十人。从攻大良平，宋昝万寿运粮至渠江之鹅滩，匣剌邀击之，宋兵大败，匣剌亦被三创，镞中左肩不出。钦察惜其骁勇，取死囚二人，刲其肩视骨节浅深，知可出，凿创拔镞出之，匣剌神色不动。

至元三年，擢东川路先锋使。四年，元帅拜答攻开州，至万宝山，遣匣剌以兵五百人御宋军，获四十人。五年，兼管京兆、延安两路新军，戍东安、虎啸山两城。宋杨立以兵护粮送大良平，匣剌率所部与立战于三重山，斩首百五十级，立败走，弃其粮千余石，并夺其甲仗旗帜而还。六年，行院遣匣剌攻钓鱼山之沙市，焚其敌楼。从左丞曲力吉思等入朝，诏赏白金五十两、细甲一注。九年，统军合剌攻钓鱼山，以匣剌为先锋，领兵千人略地至葛树坪，与宋兵遇，生获二十余人，斩首四十级。

十年三月，复从合答攻钓鱼山之沙市，匣剌乘夜蚁附而登，杀其守兵，生获二十余人。又击败宋将张珏于武胜军。行院拔礼义山砦，命匣剌守之。十二年，率舟师会攻钓鱼山，战数有功。进围重庆，宋将赵安勒兵出战，匣剌逆败之。行院以其疾作，命返泸州，泸州复叛，匣剌与从者二十人皆死。子世显，船桥副万户。

孔元，字彦亨，真定人。骁勇有智略，隶丞相史天泽麾下。从取焦湖，围寿春，先登，拔其西堡。又从围泗州，拔之。又从攻五堂山寨，俘其众以归。宪宗八年，从攻樊城，元率死士斩首十九级以献。中统元年，扈驾北征。二年，宣授管军总把。至元十一年，从伐宋，为前锋，所向克捷。十四年，进武略将军、管军千户。明年，还军北征，进武义将军、侍卫亲军千户，赐佩金符。又明年，讨叛王失里木等，从行院别乞里迷失追其众至兀速羊而还。分军扼其要害，余众遂溃，获辎重牛马。帝大悦，赏赉甚厚，加宣武将军、右卫亲军总管。十九年，以疾卒。

子鹰扬袭，授昭信校尉、右卫亲军弩军千户，仍佩金符。至大元年，以疾卒。子成祖袭，延祐二年，卒。子那海袭。

张洪，河间沧州人。以千户从讨李璮，赐金符。至元四年，董修大都城，赏金织衣。十一年，从征五河口。十四年，从讨叛王撒里蛮，擢宣武将军、侍卫亲军总管。还至和林塔迷儿之地，辎重为贼所掠。十六年，进左卫亲军副都指挥使。十七年，加安远大将军。二十四年，扈驾征乃颜。明年，以昭毅大将军致仕。

子奉政，袭千户、佥左卫亲军都指挥司事。元贞元年，提调左卫屯田。大德十一年，卒。子庸嗣。

赵伯成，真定人。父伟，黑军百户。伯成袭职，隶万户邸泽部下。从攻鄂州；李璮反，从泽讨之，俱有功。改隶招讨使野的迷失部下。从渡江伐宋，留戍黄州。至元十三年，张世杰挟宋益、卫两王走福建，伯成从野的迷失攻克建宁署，伯成建宁安抚司达鲁花赤。盗起南剑州，犯建宁，伯成一发歼其渠魁，余众奔溃，行省以伯成署军民达鲁花赤。明年，讨平庆元浦城乱民，兼署建宁路万户，赐金符，授管军千户。十七年，都昌贼杜万一作乱，伯成与方安抚讨平之，生禽万一，磔以徇。复以管军千户守建宁。十六年，授管军总管。

二十年，黄华叛，伯成连战败之。未几，华众号二十万来攻，伯成据水拒之，潜从上游泅以济，贼大败，华遂不振。二十四年，移守南剑州。是冬，钟明亮叛，伯成偕达鲁花赤脱欢讨之，超拜漳州新军副万户。二十九年，移伯成守漳州之云霄隘，盗不敢犯，民德之。大德初，刘大老犯漳州，伯成拒战，刀中项及腰。时伯成年六十七，乃移疾北归。至大二年，卒于家。子仲立嗣为副万户。

虎益，河西人。父穆苏和勒善，为夏兀纳城钤部官，首出降，从李恒父惟忠隶于诸王哈札尔，官淄川军民总管。卒。益姓其祖名为虎氏，从讨李璮有功，赐鞍马、弓矢、甲胄，以承事郎知万户府事。从恒下襄阳。又从徇地江西，破刘槃、熊飞诸军，凡定江西州七、福建州三、广东州十四。护送宋丞相文天祥至京师。擢中顺大夫、龙兴路达鲁花赤，历抚州、袁州、徽州三路，累擢少中大夫。乞病归，卒于家。

张万家奴，失其籍贯。父札古带，事睿宗于潜邸。从破金有功，赐虎符，授河东南北路船桥随路兵马都总管万户。从围嘉定，殁于军。

万家奴，数从都元帅亦答火鲁征讨有功。中统二年，从都元帅纽璘入朝，授以父官。宋兵入成都，从行院阿脱击破之。至元四年，帅师立眉、简二州。从也速答儿攻泸州，大败宋军，俘四十余人。七年，率诸军城章广平，与宋人战，斩首三百余级。攻重庆，破朝阳寨。时诸将攻泸州，多失利，乃诣阙，请自任攻取之效，许之。率舟师百五十艘，自桃竹滩至折鱼滩，分守江面，先据神臂门，为梯冲登城，杀二百余人，斩关而入，遂拔之。加昭勇大将军。从围重庆，将其众断马湖江，分兵水陆往来为游徼，加昭毅大将军。以所部转饷成都及下流诸屯，迁招讨使。与都元帅药剌海讨亦奚不薛，平之，进副都元帅。

诏其子孝忠为船桥万户，以万家奴将四川、湖南兵征哈剌章。时云南恶昌、多兴、罗罗诸蛮皆叛，州郡莫能制。万家奴率所部讨平之，民为立生祠。二十年，征缅，战殁。

云南王命次子保童将其军，从攻太公城有功，袭副都元帅。又从讨吐番，至甘州山丹，亦战殁。

孝忠，少从父军中。至元十九年，从都元帅也速答儿讨亦奚不薛，遇其众于会灵关，追至沙溪，败之。克龙家寨阿那关，遂进攻亦奚不薛，大破之。又以八百人败阿永蛮于鹿札河，乘胜至打鼓寨，诸蛮悉平。以功赐金帛、弓矢、鞍辔，还军成都。二十二年，从讨乌蒙蛮。复击降大埧都掌、蚁子诸蛮，加明威将军。二十七年，从讨叛王至沙、瓜诸州，还，赐虎符、佥书四川等处行枢密院事。院罢，以本军万户镇成都。卒。

郭昂，字彦高，彰德林州人稍通经史。至元二年，上书言事，平章廉希宪材之，授山东统军司知事，寻改经历，迁襄阳总军司，转沅州安抚司同知，佩金符。招降溪洞八十余栅。播州贼张华聚众容山，昂讨华斩之，山猺土獠诸洞尽降。十六年，以诸洞酋入朝，帝赐金绮衣、鞍辔，进安远大将军。徇沅州西南界，复新化、安仁二县，擒剧贼张虎，纵之，曰：“汝非吾敌，愿降即来，不然，吾复擒汝不难也。”明日，虎降，其众三千余人悉使归民籍。军还，众敛白金以献，一无所受。至江陵，众复追至，请纳其金，昂悉上之行省，宰臣令藏于库，以示诸将。十九年，授溪洞招讨使，换虎符。

二十六年，江西盗起，昂讨平之。进平南安明扬、上龙、岩湖、缘村、石门、雁湖、赤水、黑风峒诸蛮，立太平寨而还。会大饥，以贼酋家资赈饥民。授万户，赐金虎符，镇抚州。是年，宜黄县南坑盗起，行省檄昂捕之。昂议环贼出入之境，各以兵歼其居民，行军令史李荣抗言不可，请招谕其众，昂从之，获盗首四人，余悉散走。未几，赴广东监造战船，遇贼，移檄谕以祸福，广东素服其威信，檄至即降。授广东宣慰使。卒，年六十一。

子震，杭州路镇守万户；惠，佥江西廉访司事；豫，知宁都州。惠子嘉。

嘉，字元礼，由国子生登泰定三年进士第，授彰德路林州判官，累迁翰林国史院编修官，除广东道宣慰使司都元帅府经历。未几，入为京畿漕运使司副使，寻拜监察御史。会朝廷以海寇起，欲于浙东温、台、庆元等路立水军万户镇之，擢嘉礼部员外郎，乘驿至庆元，与江浙行省会议可否。嘉至，询父老，知其弗便，请罢之。授广宁路总管，兼诸奥鲁劝农防御。属盗起，军旅数兴，供饷无虚日，民苦和籴转输，吏胥得因缘为奸。嘉设法弟其户口甲乙，民甚便之。诏团结义兵，嘉招集民兵数千，教以坐作进退，号令齐一，赏罚明信。故东方诸路，义兵称广宁为最。

十八年，寇陷上京，嘉率义兵援之。既而辽阳陷，嘉率众巡逻，去城十五里遇青号贼五百余人，绐言官军，嘉疑其诈，分兵两队夹攻之，生擒贼数百，死者无算。嘉见贼势日炽，孤城无援，乃集同官议攻守之计，众皆失措，嘉曰：“吾计决矣。”因出所有家资，犒义兵，且曰：“自我祖宗有勋王室，今之尽忠，吾分内事也。况身守此土，当生死以之，余不足恤矣。”顷之，贼至围城，有呼者曰：“辽阳我得矣，何不出降！”嘉挽弓射呼者，中其左颊，堕马死。贼稍引退，嘉开门逐之，贼大至，力战以死。事闻，赠崇化宣力效忠功臣、资善大夫、河南江北等处行省左丞、上护军，封太原郡公，谥忠烈。

綦公直，字世美，益都乐安人。为益都劝农官，又为沂、莒、胶、密、宁海五州都城池所千户。至元十年，赐金符，监造征日本战船于高丽。世祖知其勇，召见，命与忽不烈拔都等同行荆南等处招讨司事。抵峡州青草滩，霖雨不进，还屯玉泉山。率兵三千攻安进寨，破之，获牛马七百。还至襄阳，枢密院复命督造战船。

襄阳既下，敕领邓州、光化、唐州汉军，及郢、复熟券军九千二百人，从诸军南伐。十二年冬，至隆兴，宋军突出逆战，公直败之，追抵城下，逾壕焚其楼橹，斩首万余级，隆兴降。由是南安、吉、赣皆望风款附，平堡栅六百余所。公直又令第三子忙古台攻梅关，破淮德山寨，入广东，所向克捷。诏授公直武毅将军、管军千户。入觐，加昭勇大将军、管军万户，佩金虎符，领侍卫亲军镇别失八里。时伯延伯答罕、秃忽鲁叛于西夏，命公直率所部讨平之。十八年五月，擢辅国上将军、都元帅、宣慰使。

初，帝诏以长子泰袭万户，公直自陈年老，乞以泰为乐安县尹，就养其父，仍终身勿徙他职。至是，乃以忙古台袭万户，佩金虎符，从之镇。公直陛辞，曰：“臣父丧五年，愿葬以行。”帝许之。至家，葬事毕，遂计乐安税课及贫民逋负，悉以赐金代输。二十三年，诸王海都叛，侵别失八里，公直从丞相伯颜战于洪水山，援兵不至，第五子瑗力战而死，公直与妻及忙古台俱陷于贼。二十四年，忙古台奔还，授定远大将军、中侍卫亲军副都指挥使，改湖州炮手军匠万户。讨衢州山贼有功，加昭勇大将军。泰，后终于知宁海州。

完颜石柱，契丹人。祖德住，仕金为管军千户。父拿住，归太祖，从征西域、河西，又从太宗攻下凤翔、同州，有功，赐号拔都儿，佩银符，为同州管民达鲁花赤。改赐金符，兼征行千户，总管拔都军。

宪宗以拿住年老，命石柱袭其职，从世祖征合剌章。还，又从都元帅纽璘攻马湖江，石柱夺浮桥有功，赏白金七百五十两。进至隆化县，与宋兵战，大败之。中统二年，以前功授征行万户，佩金符。三年，从都元帅帖哥攻嘉定有功，改赐金虎符。至元四年，败宋兵于九顶山，生获四十余人。五年，攻泸州之水寨及五获寨，渡马湖江，迎击宋兵，败之。从行省也速带儿攻建都，建都降，从攻嘉定，复泸州，取重庆，石柱之功居多。十四年，迁昭勇大将军。十六年，授四川东道宣慰使。十七年，改镇国上将军、四川西道宣慰使，总管随路八都万户。二十年，拜四川行省参知政事。卒。弟真童袭为随路八都万户。

程介福，字伯强，太原祁县人。父达，太祖十三年率众来降，授提控，累迁管民总管，赐银符。太宗四年，发平阳、河中、京兆民户二千屯田凤翔，以达领之，换金符，位总管上。大军伐蜀，其往来供亿，屯民出十之七。

达卒，介福嗣。宪宗二年，宋制置使余玠潜遣偏将烧绝栈道，自率诸军攻围兴元，城旦夕且陷。介福将屯兵五百，从大帅赴援，道路不通。有三人自玠营亡归，为介福所获，贳之使为向导，槎山通路，直出陈仓。玠以为从天而下，焚围宵遁，帝收诸将符节。二年，介福入觐，再赐金符，位总管上制许专生杀。民有殴其兄死者，其父以金赂介福，曰：“季子偿死，吾谁与为养，幸哀而宥之。”介福曰：“贼杀同气，其不仁甚于虎狼，贷之何以坊民。”撝其父出，立诛之。迁武略将军、知弘州，有惠政。后以病卒。

子桧，八番副都元帅，赐虎符；孙文演，陕西万户。

张立，泰安长清人。初隶严实麾下，略地江淮，以功署百户。宪宗征蜀，征诸道兵，立佐刘千户将东平兵从行。次大获山，宋人阻山堑江，恃以自固，立攻其外堡，克之，夺战舰百余艘。从攻钓鱼山，复力战有功，赐金帛。中统初，从世祖北征，还授管军总把，佩银符。至元二年，进侍卫军镇抚，换金符。八年，改侍卫军千户，寻迁左卫亲军副指挥使，赐金虎符。

十四年春，率步卒千人转粟和林，至应昌，有叛将潜谋不轨，以骑三千蹑立后，欲乘间夺其资粮。立觉其有异，环车为栅以自卫，贼众已合，矢如雨下。初，立发上都，每车载二板，以备不虞。至是，立板于车上，矢不能入，相持累日，卒达和林。十六年，增置前后卫，进明威将军、后卫亲军都指挥使，赐双珠虎符，加昭勇大将军。长子温，以世爵为千户，加宣武将军、右卫亲军总管，父子并佩虎符，乡里荣之。立以老病致仕，卒于家，年六十七。

立精敏，常督营缮之役，白河宫殿落成，世祖命赐金以旌其劳，立固辞不受。及致仕，诏以立次子珪代领环卫，以立所佩金符赐之。珪卒，子伯潜袭。




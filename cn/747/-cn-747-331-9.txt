○应贤良方正科对策（并问）

制策问，朕闻理国莫尚乎（前篇作“於”）任贤，命官必资乎（前篇作“於”）选众。尧舜以声不（《登科记》及前篇并作“而”）以度，考良难；殷周取德兼取言（《登科记》及前篇并作“而取名”），徵求匪易。朕所以载怀经术之彦，夕遗其寝；虚伫艺能之士，朝忘其饥。子大夫光我弓旌，应（《登科记》及《名贤策问》并作“膺”）斯扬择，为政作法，岂无前范，安全济时，亦有令躅。宜叙立身之志，各言从官之才（前篇作“心”）。至如七辅、八元，施何纲纪？十臣、四老，正何得失？并（一作各）陈事迹，兼详（《登科记》作“述”，前篇作“言”。）名氏。夫（《登科记》及前篇并无“夫”字）朝会古礼，登享旧章，九仪式辨其赐，六贽各明所（前篇作“其”）执。雍起自（《登科》作“於”）何年（前篇作“代”）？亳社立於何代（前篇作“年”）？天士、地士，此（前篇作“复”）何所封？诸布、诸严，彼何所主，（前篇作“立”）？又穆邦家而济生死，三圣之教何长？利动植而益黎元（前篇作“庶”），五材之用（《登科记》作“术”）何要？工商两（前篇作“二”）业，在俗何先？文武二（前篇作“两”）柄，适时何急？凡此数科，不获双美，必去者方於去食，可存者同夫存信。（十四字《登科记》及前篇并作“必存者均乎存信，所去者同乎去食。”）朕将亲览，尔等（前篇作“则”）明言。

对：臣闻大圣有国，将兴至理，总庶官以匡化，览群议以登贤。所以奉若天纪，作为人极。观尧舜之兴，则四岳佥举，九载陟明，考之端立矣；监殷周之策，则三驾访德，六廉察事，徵求之道行矣。非睿哲明虑，深体化源，亦安能董正理官，推伏贤杰者也？今陛下缵兴圣业，昭布天光，举良弼以谋至道，综群才以康庶绩。故乃岳生维翰，星降士师，嘉猷日闻，正言弥启，肃然在位，灿然盈朝矣。且犹郡邑公选，岩穴敷求，遗寝载怀，比岁临问，伫经术以佑职，想艺能以建官。则古之坐明堂，议衢室，安可以俦清问之深也？固将卓立化首，廓开政先，岂唯绍明恒训、践修常轨而已？臣素微经艺之术，谬忝弓旌之招，诚不足以登进王庭，恭承明策。至若为政作法之要，安人济时之体，臣虽愚鄙，窃有志焉。臣闻政务利人，法期济物，布法由道，行政在官。官必其才，则人沐於化；法必於正，则物赖其安。故庇人以和，所以兴其义；率人以礼，所以致其淳。赋之必均，所以绥其业；役之必度，所以务其时。恤其转死，所以保其命；薄其收入，所以全其生。此安人之画，济时之要，总其大趣，存其至心，而臣节无隐者尔。故王者安人则审政，兴政则任官。任官必良，则为政皆善；善政溥洽，则黎人用康，德之本也。是以深居而情鉴万里，高拱而明照八极，其在任人之术欤！夫至公克守於鸣谦，臣节必存乎无隐。况王心虚镜，容光必察，询其立身之志，考其从官之才，臣之愚衷，具以上达。若蒙饬躬召入，程器收用，使得履文石以献议，瞻法座以陈诚，序安人之大训，言济时之良政，抗恒节以忠主，申远图以戴君，臣之宿心，永愿毕矣。立身之志，实在於斯；从官之才，安敢自必？盖无善不应，有开必先。七辅立於先朝，充四目以鉴远；八元翼於舜日，播五典以宏风。或理历茂时，天道以叙；或辨方宁乱，地纪用章。或内平外成，树稼而蒸人乃粒；或忠肃恭懿，敷教而理训克从。原其纪纲，较然明著。十臣佐命，周道蔚兴；四老为宾，汉储底定。文武以济，灵台光偃伯之期；羽翼既成，宠子罢夺宗之计。匡正得失，格言斯在。风后、力牧，膺七辅之名；伯奋、仲戡，居八元之列；周公、吕尚，为十臣之宗；园公、绮里，参四老之目。八元尽高辛之裔，十臣有文王之子，事迹斯辨，名氏可徵矣。夫朝会者，所以正君臣之位；登享者，所以尽诚敬之极。故物称其礼，举之表仪，功被於人，施之礼典。盖辨其位序，而不多其玉帛；先其敬意，而不繁其樽俎，明王道之制也。自道远圣逝，侈及嬴、刘，荐币兴利，酎金逞罚。祭非其鬼，妖望其祥，瞻古语事，斯谬甚矣。《周官》大宗伯之职，以九仪之命，正邦国之位。一命受职，再命受服，三命受位，四命受器，五命赐则，六命赐官，七命赐国，八命作牧，九命作伯。盖以懋功训德，审官人也。又以禽作六贽，以等诸臣。孤执皮币，卿执羔，大夫执雁，士执翟，庶人执骛，工商执鸡。盖象事以明等威，以示礼也。秦修雍祠，而古有雍焉；周祭亳社，宜社有属亭焉。孝武祈仙，封於栾大，将以通天地之道也。故天士、地士，悬以五利之名焉。汉氏广祷，主於小祠，将以期纯嘏之集也。故诸布、诸严，设於群望之祭焉。夫谷神不死，道宗於元默；至觉而生，释归於清净。书於圣典，固在儒流。然练神虚心，释道以空慧为法，可以济於生死矣；兴政致理，周孔以礼义为训，可以穆於邦家矣。教之攸设，儒则为长，天生五材，利溥群物。火炎水润，动植以滋，刳木范金，黎攸济。禀於元象，土德厚载而居多；施於物宜，五行废一而不可。工以缮器，商以通财，财则聚人，器则周用。疾其浮侈，商以政而当遏；资於器械，工在俗而为先。圣人睹天地以成文，象震曜以兴武。文次九序，武标七德，利用开物，禁暴夷凶。二柄所资，百代无易，两参王政，互为国经。若寰海晏如，则武备都偃；干戈日扬，则文教式衰。自有偏废之辰，皆无必去之道。理旷者不可以言极，道深者不可以意明。乾象照临，圣模广运。臣材非秀茂，学非敏博，对越天旨，诚无足观。谨对。

崔器

器，深州安平人。天宝中举明经，为奉先令。禄山陷西京，器受贼署，仍守奉先。後诣灵武，为御史中丞兼户部侍郎，从肃宗至凤翔，加礼仪使。克复二京，为三司使、吏部侍郎、御史大夫。上元元年卒。


附　帝鉴图说述语


右善可为法者八十一事，臣等既论次终篇。乃作而叹曰：嗟乎！孟轲称“五百年必有王者兴”，传曰“千年一圣，犹旦暮也”，讵不信哉！夫自尧、舜以至于今，代更几世，主更几姓矣，而其可取者，三十余君而已。中间又或单举一善，节取一行，究其终始，尚多可议。其完善烁懿、卓然可为世表者，才什一耳，可不谓难哉！

天祐我明，圣祖继任。臣等尝伏读我祖宗列圣《实录》，仰稽创守鸿规，则前史所称圣哲之事，无一不备者，略举其概：如二祖之开基靖难，身致太平，则尧、舜、汤、武，功德并焉；典则贻休，谟烈垂后，则汉纲唐目，巨细具焉。昭皇帝之洪慈肆宥，培植国脉，则解网泽骨之仁也。章皇帝之稽古右文，励精图治，则宏文延英之轨也。睿皇帝之聘礼处士，访问治道，则蒲轮玄之举也。纯皇帝之亲爱诸王，厚遇郕邸，则惇睦友于之风也。敬皇帝之延见群臣，曲纳谠言，则揭器止辇之明也。肃皇帝之心存敬一，治本农桑，则《丹书》《无逸》之箴也。皇考穆宗庄皇帝之躬修玄默，服戎怀远，则垂衣舞干之化也。其他片言之善，一事之美，又不可以殚述。盖明兴才二百余年，而圣贤之君，已不啻六七作矣。以是方内乂安，四夷宾服，重熙袭洽，迭耀弥光，致治之美，振古罕俪焉。猗欤休哉！岂非乾坤光岳之气，独钟于昭代；河清里社之兆，并应于今日哉！《诗》曰：“下武维周，世有哲王。”“王配于京，世德作求。”我明盖轶有周而特盛矣。今皇上睿哲挺生，膺期抚运，又将觐光扬烈，以远追二帝三王之治焉。臣等何幸，躬逢其盛！

右恶可为戒者三十六事。自古人君覆亡之辙，大略不出乎此矣。谚曰：“前人踬，后人戒。”然世主皆相寻而不改。彼下愚不移，固无足论。至如晋武、唐玄、庄宗之流，皆英明雄武，又亲见前代败亡之祸；或间关险阻，百战以取天下；及其志得意盈，迷心酖毒，遂至一败涂地，不可收拾，其视中才守成之主，反不逮焉。《书》曰：“惟圣罔念作狂。”成败得失之机，可畏也哉！

臣等尝伏读我太祖高皇帝《实录》，与侍臣论及古来女宠、宦寺、外戚、权臣、藩镇、夷狄之祸。侍臣曰：“叔季之君，至于失天下者，尝在于此。”高皇帝曰：“朕究观往古，深为用戒，然制之有道。若不惑于声色，严宫闱之禁，贵贱有体，恩不掩义，则女宠之祸，何自而生？厚其恩赉，不任以事，苟干政典，裁以至公，则外戚之祸，何由而作？宦寺便习，供给使令，不假以兵柄，则无宦寺之祸。不设丞相，六卿分职，使上下相维，大小相制，防耳目之壅蔽，谨威福之下移，则无权臣之祸。藩镇之设，本以卫民。使财归有司，兵必合符而调，岂有跋扈之忧？修武备，谨边防，来则御之，去不穷追，则无夷狄之虞。”渊哉睿谟，诚万世圣子神孙所当遵守而弗失者也。至于端本澄源，正心修身，以销衅孽于未萌，杜间隙于无迹者，则又备载宝训及御制诸书，伏维圣明留意焉。臣等不胜幸甚！






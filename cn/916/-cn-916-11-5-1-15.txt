【杂曲】

倾城得意已无俦。洞房连阁未消愁。宫中本造鸳鸯殿。为谁新起（文苑云。一作为起新妆。）凤凰楼。绿黛红颜两相发。千娇百念（本集作态。文苑同。）情无歇。舞衫回袖胜春风。歌扇当窗似秋月。碧玉宫妓自翩妍。绛树新声最（乐府作自。注云。一作最。）可怜。张星旧在天河上。从（乐府作犹。）来张姓本连天。二八年时不忧度。旁边得宠谁相（乐府作应。注云。一作相。）妒。立春历（乐府作历。）日自当新。正月春幡底须（本集作旧。文苑同。乐府作头。）故。流苏锦帐挂（文苑作桂。）香囊。织成罗幌隐灯光。只应私将琥（本集作虎。）珀枕。暝暝来上珊瑚床。（○本集一。文苑二百十一。《乐府诗集》七十七。《诗纪》一百。）


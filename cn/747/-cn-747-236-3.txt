○谏滥官疏

臣闻设官分职，量才择吏，此本於理人而务安之也。故《书》曰：“在知人，在安民。知人则哲，能官人安民则惠，黎怀之。能哲而惠，何忧乎兜？何畏乎有苗者也？”是明官得其人，而天下自理矣。古者取人，必先采乡曲之誉，然後辟於州郡；州郡有声，然後辟於五府；才著五府，然後之天朝。此则用一人所择者甚悉，擢一士所历者甚深。孔子曰：“譬有美锦，不可数纤学制。”此明用人不可不审择也。用得其才则理，非其才则乱，理乱所系，焉可不深择之哉！今之取人，有异此道，多未甚试效，即顿至迁擢。夫趋竞者人之常情，侥幸者人之所趣，而今务进不避，侥幸者接踵比肩，布於文武之列。有文者用理内外，则有回邪赃污上下败乱之忧；有武者用将军戎，则有庸懦怯弱师旅丧亡之患。补授无限，员阙不供，遂至员外置官，数倍正阙。曹署典吏，困於承，府库仓储，竭於资奉。国家大事，岂甚於此？

古者悬爵待士，惟有才者得之，若任以无才，则有才之路塞，贤人君子，所以遁迹销声，常怀叹恨者也。且贤人君子，守於正直之道，远於侥幸之门。若侥幸开，则贤者不可复出矣；贤者遂退，若欲求人安俗化，复不可得也；人若不安，国将危矣，陛下安可不深虑乎？又刺史、县令，理人之首，近年已来，不存简择。京官有犯及声望下者，方遣牧州；吏部选人暮年无手笔者，方拟县令。此风久扇，上下同知，将此理人，何以率化？今岁非丰稔，户口流亡，国用空虚，租调减削，陛下不以此留念，将保以理国乎？臣望下明制，具论前事，使有司改换简择，天下刺史、县令，皆取才能有称望者充。自今以往，应有迁除诸曹侍郎、两省、两台，及五品已上清望官，先於刺史内取；刺史无人，然後馀官中求；其御史、员外郎等请清要六品已上官，先於县令中取：制中明言如是，则人争就刺史、县令矣。得令天下大理，万姓欣然，岂非太平乐事哉？唯陛下详择。


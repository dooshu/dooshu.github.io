戈征士镐九首

【桐孙曲】

昆山玉轸苍梧云，胶弦漆水生古春。

垂杨飞丝小莺舞，海上桃花响红雨。

仙人鸾尾扫寒空，环佩行烟度湘浦。

惊猿坠石秋云裂，铁网珊瑚碎明月。

临邛病客看文君，鬓影星星半成雪。

【渌水词】

红船压秋绿，水涩藕根香。

昨夜龙沙月，鸳鸯梦薄霜。

秋弯扫蛾翠，生色染丝黄。

为报浔阳客，行云不下堂。

【送陈伯渊教授归沔阳】

广文金闺身，台城一相见。

壁素悬青灯，花虫蠹书卷。

去买沔阳船，挂帆上秋水。

别路折垂杨，歌声断肠起。

花落烟江口，青苎新槽酒。

索寞辞官资，还家奉眉寿。

【春晓词】

鸦啼细柳东方明，井上辘轳牵水声。

花奴满堂开翠屏，银炉烧麝素烟轻。

西原落落秦川路，白马花鞭几时去。

落花昨夜飞成团，蝴蝶归来及春暮。

【寄刘彦炳】

征旆遥分苑路西，马蹄春去弋阳溪。

相思欲和乌啼曲，一拂瑶弦意总迷。

【题野塘秋景】

芙蓉秋色满银塘，白鹭双飞下晚凉。

记得采莲看越女，醉骑骄马映垂杨。

【来鹤诗赠周玄初】

香案灵文一篆通，翩翩云鹤天下风。

初辞蓬岛离珠树，又掠银河过蕊宫。

六翮舞随清磬响，九皋鸣断碧云空。

欲归南岳夫人召，回首仙台夜月中。


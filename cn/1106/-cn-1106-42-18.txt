○夏初雨后寻愚溪

（观公前后诸诗序，溪居之胜可见矣。公殁未几，而故址废焉。《刘梦得集》有《伤愚溪》诗三首，其引云：“子厚之谪永州，得胜地，结茆树蔬，为沼，为台榭，目曰愚溪。子厚殁三年，有僧游零陵，告余曰：愚溪无复曩时矣。一闻僧言，悲不能自胜，遂以所闻为七言以寄恨。”附于后。）

悠悠雨初霁，独绕清溪曲。引杖试荒泉，解带围新竹。沉吟亦何事？寂寞固所欲。幸此息营营，啸歌静炎燠。


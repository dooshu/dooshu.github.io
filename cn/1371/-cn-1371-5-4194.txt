有客

有客隐华山，学道忘岁月。



灵苗生绝壁，光景中夜发，斸根食之尽，倏尔换金骨。



通籍虎豹阍，日预通明谒，绿章奏封事，误字坐责罚。



後身幸不忘，去日苦飘忽。



白首三入朝，未省及黔突。



方逃申公钳，已取卞和刖。



福微不盈眦，罪众几擢发。



上天岂怜之，寸步使屡蹶，拔其利欲根，还之山水窟。



洗心谢宿愆，世事等胡粤。

有客

有客南山至，相携饭野亭。



倾篮鱼白白，出笼菜青青。



米滑溪舂碓，碚浑草塞瓶。

从今同保社，日醉不须醒。




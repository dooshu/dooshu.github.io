○谢撰懿德太子哀册文降敕褒扬表

臣某言：昨奉敕，令臣撰懿德太子哀册文。臣术异怀蛟，艺非吞鸟，四科函丈，多谢於文学；七子登筵，有惭於词赋。恭闻圣旨，辄奏庸音，岂足以褒叙重离，激扬三善，宣睿慈之恻怆，述天顾之绸缪？曲降丝纶，猥垂剪拂。谕之以云间日下，方之以陆海潘江。饰嫫母之容，加其粉泽；莹之质，发其光彩。虽宋玉大言，见褒於楚国；公孙下策，蒙赏於汉朝：无以比此揄扬，方斯恩渥。钦戴紫绂，伏铭元造，仰高天而发悸，顾短札而成羞。无任惭荷战惧之诚，谨诣阁奉表陈谢以闻。


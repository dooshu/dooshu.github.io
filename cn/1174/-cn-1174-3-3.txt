金鱼池

金故有鱼藻池，旧志云池上有殿，榜以瑶池。殿之址，今不可寻。池泓然也，居人界而塘之，柳垂覆之，岁种金鱼以为业。鱼之种，深赤曰金，莹白曰银，雪质墨章，赤质黄章，曰玳瑁。其鱼金，贵乎其银周之；其鱼银，贵乎其金周之，而别以管若箍。管者，鬣下而尾上，周其身者也。箍者，不及鬣，周其尾者也。鱼有异种者(白而朱其额曰鹤珠，朱而白其脊曰银鞍，朱脊而白点七曰七星，白脊而朱画八曰八卦)，有虾种者(银目、金目、双环、四尾之属)。种故善变，饲以渠小虫，鱼则白，白则黄，黄则赤，无生而赤者。鱼病二：曰虱，曰瘟(瘦而白点，生虱也，法以粪浸新砖投之。鳞张如脱者，瘟也，法以新蓝布擦之)。鱼死三：吞肥皂水得一死，橄榄柤得二死，核桃皮水得三死。天将雨，鱼拍拍出水面，水底蒸如热汤也。岁谷雨后，鱼则市。大者，归他池若沼；小者，归盆若盎。若琉璃瓶，可得旦夕游活耳。岁盛夏，游人携罍饮此，投饼饵，唼呷有声，其大者衔饵竟去。按：金鱼，古未闻，鼠璞曰：惟杭六和寺池有之。故杜工部诗：沿桥待金鲫，竟日为迟留。苏子瞻曰：我识南屏金鲫鱼。今亦贵鲫不售鲤，盖鱼寿莫如鲤，金鲤则夭，且抟身而鸿，且投饵不应，且游迟迟，不数掷出波间也。池阴一带，园亭多于人家，南抵天坛，一望空阔。岁午日，走马于此。关西胡侍曰：端午走马，金元躤柳遗意也。躤柳，今名射柳。

景陵谭元礼晚晴步金鱼池○帘开我为晚晴出，万叶沉绿浅深一。滴滴跃跃洗池塘，朱鱼拨刺表文质。接餐生水水气鲜，霞非赤日碧非莲。儿童拍手晚光内，如我如鱼急风烟。士女相呼看金鲫，欢尽趣竭饼饵掷。不携一樽淡然观，薄暮奕奕有此客。

京山王应翼金鱼池观鱼歌○清旷中边疏碧沼，畛之域之岐巨小。素湍平静不潜鳞，柳匝烟垂敷荇藻。扬鬐唾影复唾香，喁喁噞噞接昏晓。争投饼饵溅苔花，贪者竞攫廉者掉。乱采云霞红欲然，孔乐所求游屐少。依夕言归波与恬，鱼亦下休朱光葆。


○上疏陈时务



臣闻汉宣有言：“与朕共治天下者，其唯良二千石乎！”是以特重此选，必妙尽英才，莫不拔自贡士，历资内外，用能仁感猛兽，惠致群祥。今者守宰，或擢自匹夫兵将之间，或因宠戚，藉缘时会，非但无闻于州闾，亦不经于朝廷。又无考绩，黜陟幽明。贪惰为恶，无刑戮之惧；清勤奉法，无爵赏之劝。百姓穷弊，侵赇无已，兵士逋逃，乃相招为盗贼。风颓化替，莫相纠摄。且吏多则政烦，由来常患。今之见户，不过汉之一大郡，而备置百官，加之新立军号，兼重有过往时。虚假名位，废弃农业，公私驱扰，人无聊生。宜并官省职，务劝农桑。秦吴二虏，僻僭一时，尚能任道捐情，肃谐伪部，况大燕累圣重光，君临四海，而可美政或亏，取陵奸寇哉！邻之有善，众之所望，我之不，彼之愿也。



秦吴狡猾，地居形胜，非唯守境而已，乃有吞噬之心。中州丰实，户兼二寇，弓马之劝，秦晋所惮，云骑风驰，国之常也，而比赴敌後机，兵不速济者何也？皆由赋法靡恒，役之非道。郡县守宰，每于差调之际，无不舍越殷强，首先贫弱，行留俱窘，资赡无所，人怀嗟怨，遂致奔亡，进阙共国之饶，退离蚕农之要。兵岂在多，贵于用命。宜严制军科，务先饶复，习兵教战，使偏伍有常，从戎之外，足营私业，父兄有陟岵之观，子弟怀孔尔之愿，虽赴水火，何所不从。



节俭约费，先王格谟，去华敦朴，哲后恒宪。故周公戒成王，以啬财为本，汉文以皂帏变俗，孝景宫人，弗过千馀，魏武宠赐，不盈十万，薄葬不坟，俭以率下，所以割肌肤之惠，全百姓之力。谨案後宫，四千有馀，僮侍厮养，通兼十倍，日费之重，价盈万金，绮罗纨，岁增常调，戎器弗营，奢玩是务。令帑藏虚竭，军士无袒プ之赉，宰相侯王，迭以侈丽相尚，风靡之化，积习成俗，卧薪之谕，未足甚焉。宜罢浮华非要之役，峻明婚姻丧葬之条，禁绝奢靡浮烦之事，出倾宫之女，均商农之赋。公卿以下，以四海为家，信赏必罚，纲维肃举者，温猛之首，可悬之白旗，秦吴二主，可以礼之归命，岂唯不复侵寇而已哉！陛下若不远追汉宗弋绨之模，近崇先帝补衣之美，臣恐颓风弊俗，亦革变靡途，中兴之歌，无以轸之弦咏。



又拓守兼并，不在一城之地；控制戎夷者，怀之以德。今鲁阳上郡，重山之外，云阴之北，四百有馀，而未可以羁服塞表，为平寇之基，徒孤危托落，令善附内骇。宜摄就并豫，以临二河，通接漕毂，拟之丘陵，重晋阳之戍，增南藩之兵，战守之备，以千金之饵，蓄力待时，可一举而灭。如其虔刘送死，俟入境而断之，可令匹马不反，非唯绝二贼窥窬，乃是戡殄之要，惟陛下览焉。（《晋书·载纪·慕容传》，又见《十六国春秋》二十九。）

卷一百五十

西燕

慕容泓

泓，前燕慕容弟，封济北王，燕亡入秦，为北地长史。苻坚败，起兵，自称使持节大都督陕西诸事、大将军、雍州牧、济北王，领司徒，以晋太元九年改元燕脊。明年，为其下高盖宿勤崇等所杀。




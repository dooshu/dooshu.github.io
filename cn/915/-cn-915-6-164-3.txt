◇答刘宝议

案礼贵嫡重正，统所尊祖祢，继代之正统也。夫受重者，不得以轻服服之。是以孙及曾玄其为后者，皆服三年，受重故也。且绝属之宗，来为人后者服之。如今嫡孙为后，而欲使为祖服周，与众孙无异，既非受重之义，岂合圣人称情之制邪？且孙为祖正服周，祖为孙正服九月，嫡孙为后，则祖为加服周，孙亦当加祖三年，此经之明据也。今欲使祖以嫡加孙，孙以庶服报祖，岂经意耶？又欲使绝属之孙同于嫡孙，岂合人情！（《通典》八十八）


○流蒋宠藤州敕

朕以菲德，恭承大宝，执天下之政，奉宗庙之灵，於今十载矣。何尝不日慎一日，虽休勿休，夙夜忧劳，无忘鉴寐。永惟万事之统，恐累三光之明。幸天地休和，群生乐业。尚且内惟辅弼，外咨牧宰，徵谏纳善，举才任贤。伫求瘼以利人，思进道以益化。宇宙至大，军国事殷，虑一物之失所，当万方之重责。故设匦鼓以通谏，许士庶之进言，而政教未孚，浇讹日甚。献言者苟求自达，论事者多涉於妄。国子进士常州人蒋宠，学不师古，识未知今。或离间君臣，或非毁骨肉，固是异端阿僻之说，甚乘输忠效直之意。若浸以成风，则奸险道长，人而无礼，法所宜诛。朕志在好生，情求进善，恐求者未悟，傥默而不言。思存大猷，务设宽典，宜决杖一顿，移贯藤州为百姓。自今已后，贡举及陈奏上封者，必须景行循谨，无使侥幸成名。若制令有亏，礼刑致紊，失於政理，责在朕躬，则敬伫昌言，法当无隐。百辟兆庶，识朕意焉。


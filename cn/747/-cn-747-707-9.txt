○代李丕与郭谊书

夏首初热，伏惟十三叔动止万福。丕自归朝廷，颇获优宠，三领大郡，荣列中司，想十三叔远闻，必深喜慰。顷岁寓游上党，与主公素未相知，十三叔剪拂提携，遂叨右职。寻蒙见哀羁旅，申以婚姻，托系援於高门，实光荣於鄙族，每怀恩遇，刻骨铭肌。去年初投国家，便蒙圣上於三殿召对，此时丕具奏云：“臣是十三叔遣密归国，先布款诚。十三叔久受刘家厚恩，未忍便弃，留待挟持不得，势力稍衰，必擒剪军中恶人，率先归国。”圣上深赐信纳，已记十三叔姓名。自後缘丕除授忻州，去彼疆界遥远，常抱深恨，无由自申。今蒙改授晋州，兼充右尚书副使，密迩封壤，瞻望不遥，若不披露赤诚，实负姻好。回鹘可汗士马已尽，一身归投黑车子，近黠戛斯国王遣将军百馀人入朝，请发本国兵四十万众，袭逐可汗，擒送京阙。又西蕃赞普近亡，新立赞普才年十岁，国中至今未定，两蕃宰相以下进表请托附大唐。今国家边塞底宁，八表无事，须将国力，平殄五州。除有司馈运之外，圣上不惜内府金帛，频以出赐。又诸道兵马微有损伤，即征兵真替，必作数年讨伐之意。十三叔自料形势，必当坐见危亡。幸因丕在邻近，朝廷委信，必须早图功效，自取宠荣，保衰老之年，全一门之命，书名竹帛，岂不美哉？丕只在冀氏，相去咫尺，只要十三叔有一明据，得圣上密知。此状到後，且望惠数行手示，潜布忠款，丕便遣人进上，必请密诏安存。此事石尚书并不知。丕指天誓心，达此诚意，幸垂延纳，不至迟疑。祸机在身，岂得顾望？古人云：“晏安鸩毒，不可怀也。”盖以偷安比於鸩毒，切望思之。临楮零涕，此情何极，不宣。丕再拜。


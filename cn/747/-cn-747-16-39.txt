○贬敬晖等诏

则天大圣皇后往以忧劳不豫，凶竖弄权，晖等因兴甲兵，刬除妖孽，朕录其劳效，备极宠荣。自谓勋高一时，遂欲权倾四海，擅作威福，轻侮国章，悖道弃义，莫斯之甚。然收其薄效，犹为隐忍，锡其郡王之重，优以特进之荣，不谓谿壑之志，殊难盈满。既失大权，多怀怨望。乃与王同皎窥觇内禁，潜相谋结，更欲称兵绛阙，图废椒宫，险迹丑词，惊视骇听。属以帝图伊始，务静狴牢，所以久为含容，未能暴诸遐迩。自同皎伏法，衅迹弥彰，傥若无其发明，何以惩兹悖乱？迹其巨逆，合寘严诛，缘其昔立微功，所以特从宽宥。咸宜贬降，出佐遐藩。晖可崖州司马，柬之可新州司马，恕己可窦州司马，元暐可白州司马，并员外置。


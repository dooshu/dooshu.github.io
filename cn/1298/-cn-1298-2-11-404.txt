天衣山

李处度平仲。居会稽。绍兴十八年。被疾未甚笃。州监仓方释之。与数客往省之。李方燕语往来。且道医之谬。忽顾曰、近被旨买丝数万两。不知其价几何。客讶语不伦。俄呼虞候令传语唐运使。且喜同官。今先行相待。可便治装也。又语客曰、得一廨舍在天衣山中。极明洁。客不敢答。即引去。是夜遂卒。唐君名闳。其室与李相近。时病废家居。闻之甚惧。次日亦卒。李之葬乃在天衣山云。方子张说





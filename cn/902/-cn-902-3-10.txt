绝句口号八首

其一

余（一本无此字）窜身荆棘，满目风尘哀厉之辞，殊乖风始，聊以纪一时流离之苦耳。作者勿以风雅观。劳人草草，于斯见之矣。
去年人送短长亭，一片烟波入洞庭。
江海无情人不见，芳洲春草为谁青。

其二

毅魄归来风雨多，潇湘春尽晚（一作晓）生波。
可怜屈宋师门谊，空自（一作有）招魂吊汨罗。

其三

朱门华屋已成尘，黄土荒邱未卜邻。
天下文章俱寂寞，平陵一调（一作曲）属何人。

其四

昨夜惊魂渡五湖，愁中飞梦到姑苏。
丹阳道上南冠客，重到新亭洒泪无。

其五

江上花飞隐钓船，羊裘百结竟谁怜。
一人亡命无张俭，三户虚声有项燕。

其六

春星满院百花明，和泪成书问远行。
欲寄东风无羽翼，愁随明月渡江城。

其七

愁来江上柳条青，渔父狂歌忌独醒。
高卧梦回青琐闼，相思人在白楼亭。

其八

无衣客子半天涯，何处相逢拂剑花。
三月故乡消息断，更呼鹦鹉报谁家。


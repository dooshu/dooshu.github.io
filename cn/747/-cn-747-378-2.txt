○对祭阙颁诰判

〈所司有礼事，不颁诰所由，断徒，诉不伏。〉

礼典之制，期诸丰洁，裸鬯将行，无宜秕稗。是以有司卜日而颁教，所由先庚而读法，故能笾豆有楚，殷荐聿修。皇祖降歆，万寿攸酢；孝孙有庆，百禄是荷。若後时而不陈，则临事而或阙，偶俱罹谤，须一辨明。彼以不戒视成，居然有罚；此以未承宪令，无状可明。俱曰官臣，当须慎守，自贻伊怒，尚欲奚为？


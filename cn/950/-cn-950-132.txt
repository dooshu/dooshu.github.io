杨万里　陈安行舍人阁学挽词三首

妫水祀百世，莆田生此公。

贤如太丘长，忠似了齐翁。

玉色犹山立，皇居折栋隆。

孝宗最知巳，交臂火城红。

杨万里

杨万里　陈安行舍人阁学挽词三首

循吏今为冠，高文妙草麻。

龚黄低一著，班左共三家。

风度春无价，身名玉绝瑕。

可怜人士泪，滴损紫薇花。

杨万里

杨万里　陈安行舍人阁学挽词三首

我昔淤璧水，公时宿石渠。

重来十钻火，两省共周庐。

小语趁丹陛，嘉招煮雪蔬。

破心搜诔些，泪落不能书。

杨万里


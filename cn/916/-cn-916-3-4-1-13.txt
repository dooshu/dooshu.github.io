【燕歌行二首】

秋风萧瑟天气凉。草木摇（《初学记》作零。）落露为霜。群燕辞（《类聚》作争。）归雁（乐府作鹄。）南翔。念君（乐府作吾。）客（《类聚》作远。）游多思（李善本《文选》作思断。《诗纪》同。）肠。慊慊思归恋故乡。君何（《文选》作何为。《类聚》同。玉台作君为。）淹留寄他方。贱妾茕茕守空房。忧来思君不敢（玉台作可。）忘。不觉悟泪下沾衣裳。援琴（《宋书》作瑟。乐府同。）鸣弦发清商。短歌微吟不能长。明月皎皎照我床。星汉西流夜未央。牵牛织女遥相望。尔独何辜（玉台误作幸。）限河梁。（《诗纪》云。晋乐所奏。分七解。○逯案。《宋书》及《乐府诗集》此篇前六解皆两韵一解。○《宋书》乐志。《文选》二十七。玉台新咏九。《乐府诗集》三十二。《诗纪》十二。又《类聚》四十二引凉、霜、肠、方、忘五韵。《初学记》三引凉、霜二韵。）

别日何易会日难。山川悠远路（《初学记》误作浮。）漫漫。郁陶思君未敢言。寄声（《诗纪》作书。注云。一作声。）浮云往不还。涕零雨面毁容（《诗纪》作形。注云。一作容。）颜。谁能怀忧独不叹。展诗清歌聊自宽。乐往哀来摧肺（《诗纪》作心。注云。一作肝。）肝。耿耿优枕不能眠。披衣出户步东西。仰看（《诗纪》作戴。注云。一作看。）星月观云间。飞鶬（《诗纪》作鸟。）晨鸣声可怜。留连顾怀不能（《诗纪》作自。注云。一作能。）存。（《诗纪》云。晋乐所奏。分六解。又云。此首文互异者。并以《宋书》为正。乐府云。右一曲本辞。○玉台新咏九。《乐府诗集》三十二。《诗纪》十二。又《初学记》十五引难、漫、言、还四韵。）别日何易会日难。山川悠远漫漫。（一解）郁陶思君未敢言。寄书浮云往不还。（二解）涕零两面毁形颜。谁能怀忧独不叹。（三解）耿耿优枕不能眠。披衣出户步东西。（四解）展诗清歌聊自宽。乐往哀来摧心肝。悲风清厉秋气寒。罗帷徐动经秦轩。（五解）仰戴星月观云间。飞鸟晨鸣。声气可怜。留连怀顾不自存。（六解乐府云。右一曲晋乐所奏。○《宋书》乐志。《乐府诗集》三十二。《诗纪》十二。）


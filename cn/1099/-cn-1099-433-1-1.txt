○初報紅毛番疏 【 紅番通市】

看得我朝海禁甚嚴、而尤於日本為兢兢者、以日本鷙悍、素為中國患也、紅番自稱經烏江日本而來、向與倭合、關白曾勾以為援、此尚可以彭湖居之乎夫彭湖內島、設兵防守、正以扼其吭而制其命耳、關白時倭將欽門墩、統舟二百、欲襲雞籠廣東有雞籠福建亦有雞籠、據彭湖、窺我閩粵、幸先事設防、謀遂沮、年來倭夷屢窺此島不得志意豈一日忘彭湖耶、若以此島與番市倭、必不甘心番必結連倭夷、為併力盤踞之計、據地取水、伺潮結舟?宗、是我自撤其藩籬矣、胡不以香山澳觀也、香山初議止佛郎一種、許其弔海而市、漸則不可收拾、為粵隱憂、番之漸可長乎、粵巳誤矣、閩可再誤乎、番一敗衂于香山、繼又見逐于呂宋、姦民乘其無聊、導之行劫海上、就彭湖居之、彼為它處所不容、閩豈逋逃藪故容之耶、揆理度勢、斷斷乎其不可者、廼議者曲為調停、欲請泊它島者、欲請置之東湧者、此又狃于目前之見、未取國與民地方之利害熟籌之也、夫閩稅原以給餉。中貴出盡歸之天府。海澄彈丸。而能設關以稅者。以商航必發軔於斯。可按而稽也。若番船泊彭湖。距東番小琉球不遠二千里之海濱。二千里之輕艘。無一人一處不可自齎貨以往。何河能勾攝之。漁船小艇。亡命之徒。刀鐵硝黃。違禁之物。何所不售。洋船可不遣。海防可不設。而海澄無事關矣。不能關何能稅、即故稅立盡、有司取何賦以給稅、中貴取何稅以報命哉、非所利於國也、外夷以方物致貢、各以國所寶效誠悃也。今番船所有罽毳而巳。煗地何所用之。絲縷布帛。我所用也。何取有用而易彼無用也。漳人但知彼有銀。銀可欲。且其初易誑。可多致之我販呂宋。直以有佛郎銀錢之故。與其貨於險遠之呂宋。而得佛郎之銀錢。孰若販於紅番而近致之為愈乎。不知此不可數數也。呂宋諸洋與我商民習。彼此貿易。久巳相安。番在彭湖而市。勢必絕呂宋諸洋之販。初時或可倍蓰。未幾當盡知我國之價不復可欺有立賤耳我徒有過海之苦。坐失市海之利。而重離呂宋諸洋之心。異日無復能望紅番之去。而我自轉販于呂宋諸洋也。然後悔之矣。非所利于民也。東湧內地。閩省第一門戶也。吾畏人偪處此。故戍守之。設柵深山以拒豺虎。今乃引豺虎同臥耶。漳民始販呂宋。呂宋且為所制。一旦改慮。戮一萬之命。如艾草菅。番性視呂宋為虓悍。舟器精而水戰捷。萬一越島而來。合舟?宗而集今歲二三船也。明歲什百矣。今歲紅番一島也。明歲他島聞風至矣。香山非殷鑒歟。異日海上假稱紅番、劫掠商船者、無日無之、必且隨哨隨港增兵設艦、數倍乃足、此不惟失海之利而先被守海之害非所利於地方也。大抵閩省紀綱大壞、人人思亂、在在可虞、漳泉?命、黷貨無饜、何知三尺、即潘秀等諸姦、如鬼如魊、挾從古不賓之夷、齎么麼不經之檄、創聽睹未有之事、不待報可、而三四巨艦、直闖入乎戍守汛防之區、小人無忌憚、一至于此、皆緣國法未彰人情積玩、故首發難于張嶷、而此輩復效尤以開其釁也、養門庭之巨寇、為腹心之隱憂、因紅番而禍閩省、因閩省而禍中原、此臣等萬萬不敢輕狥者也、


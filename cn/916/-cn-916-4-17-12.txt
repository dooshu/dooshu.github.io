【还旧居诗】

畴昔家（曾本、苏写本云。一作居。）上京。六（曾本云。一作十。焦本云、一作十。非。）载去还归。今日始复来。恻怆多所悲。阡陌不移旧。邑屋或时非。履历周故居。邻老罕复遗。步步寻往迹。有处特（曾本云。一作时。）依依。流幻百年中。寒暑日相推。（曾本云。一作追。）常恐大化尽。气力不及衰。拨（曾本、苏写本云。一作废。）置且莫（曾本云。一作旦莫。苏写本云。一作旦暮。）念。一觞聊可（曾本云。一作一。）挥。（○本集。东坡先生和陶渊明诗四。《诗纪》三十五。）


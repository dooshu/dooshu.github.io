【梁甫吟】

龙驾有驰策。日御不（《类聚》作无。《诗纪》同。文苑云。一作无。）停阴。星龠亟回变。气化坐盈侵。寒光（文苑作花。）稍眇眇。（文苑作耿耿。秋塞（《类聚》作海。文苑同。又注。一作塞。《诗纪》云。一作色。）日沉沉。高窗仄（文苑云。一作灰。）馀火。（火。大火。心星也。）倾河驾腾参。飙风折暮草。惊箨（乐府、广《文选》作竿。文苑、《诗纪》并云。一作竿。）□层林。时云（《诗纪》云。集作雨。）霭空远。渊水（文苑作年冰。注云。一作渊水。）结清深。奔枢岂易纽。（文苑作组。）珠（文苑作殊。）庭不可临。怀仁每多意。履顺孰能禁。露清一唯促。（文苑作惟足。）缓志且移心。哀（乐府作京。）歌步梁甫。叹绝有遗音。（《类聚》、文苑作吟。○文苑英华二百七。《乐府诗集》四十一。广《文选》十四。《诗纪》七十二。又《类聚》四十一引阴、沉、吟三韵。）


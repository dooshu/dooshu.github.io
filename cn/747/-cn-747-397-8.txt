○对陂防判

〈甲秉权决去陂，水人相传云，有两鹄言陂当复。甲以惑众，去饭我豆食羹芋魁，科不伏罪。〉

天生五材，水善利物。且溉且粪，长我黍禾；为是为防，制为畜泄。甲秉国钧轴，作人父母，可以兴利除害，仍旧贯以从时。岂宜违俗变常，师乃心而改作？使或者相骇，讹言不惩，托黄鹄以兴词，冀鸿陂之必复。鸟鸣亳社，抑有前闻；石言魏榆，斯无可采。昔田畴是辟，歌郑卿之遗爱；今羹芋兴谣，嗟汉臣之不轨。缅想翟公之策，安可效诸？窃详甯越之鞭，非其罪也。

潘观

观，开元时人。


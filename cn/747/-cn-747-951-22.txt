○青玉案赋（以“报之贞亮，因物莹心”为韵）

当群物之具陈，唯玉案而是珍，青莹自乎天产，追琢资於匠人。呈形而色有温润，成器而道无缁磷，由是功倍几杖，质殊琳珉。当施设之不倦，幸发挥而有因。顾瞻之时，爱苔色之增丽；拂拭之後，觉花文之转新。振彼高价，膺兹美名，洁其内而冰彻，虚其中而砥平。嘉韫椟之资，忽雕镌而有立；以出蓝之色，作治莹而斯成。美乎充玩好，守坚贞，小大合度，高卑有程。谅当人而可托，信在物之惟精。厕彼华筵，云母之屏边色丽；置乎虚室，琉璃之窗下寒生。玉貌宜临，丹心可莹，成其高而有足，历其远而有胫。将以表青骨，传素心，既捧执以来此，亦保持而在今。甘寝之时，虚色而空怜角枕；闲居之处，凝光而但对瑶琴。是宜君子之好，用资端操，质美而微瑕莫容，色净而纤埃不到。况能坦荡而为物，以俟依凭而寄傲。伊锦绣之段，诚可见投；此琼玖之珍，是宜相报。平居之时，中心甚夷，当卓尔而空承简牍，忽藏诸而遂映帘帷。见贤之眼，惟永日而观矣；比德之心，可终朝而用之。则知瑰丽之状，物无以尚，欲随时而共美，因体物而先唱。空附识真之人，将一鉴其浏亮，（不见“物”字官韵）。

张公


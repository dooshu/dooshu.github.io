张光州綖五首

【香奁诗（三首）】

翡翠笼深烛影昏，当时一见已销魂。

歌残玉宇云千叶，醉损珠帘月一痕。

欲说竟成闲撚袖，偷看多是半衔樽。

而今惜蕊怜花意，只有垂杨半倚门。

行遍回廊小立时，轻风吹动隔墙枝。

年光荏苒偏伤客，往事参差欲怨谁。

绣被香温催解佩，绮窗月淡称弹棋。

酿成一种风流病，对月看花总泪垂。

飞絮游丝舞作团，小楼春事又釭珊。

锦鳞青羽书难觅，宝唾珠啼迹未干。

蛱蝶芳魂花里瘦，蟾蜍清影月边寒。

嗟予苦乏如皋技，莫怪蛾眉一笑难。

【咏行】

纨扇轻裾到处宜，暖风摇曳细腰肢。

相逢绮陌回眸处，瞥见雕栏转角时。

零乱佩环来冉冉，飘摇罗带去迟迟。

东昏未识凌波趣，枉着金莲步步随。

【咏芭蕉】

长叶翩翻绿玉丛，植来况是近梧桐。

美人闲立秋风里，羁客孤眠夜雨中。

情逐舞鸾偏易感，事随梦鹿渺难穷。

太湖石畔新凉院，何处吹箫月满空。


卷三十八

钦定四库全书

柳河东集卷三十八

唐　柳宗元　撰

表二十六首

为裴中丞贺克东平赦表【淄青李师道纳之子而师古之弟也元和元年师古卒师道遂为留後父子袭爵几数十载朝廷待之甚厚俄有反谋悖乱至不胜诛元和十三年宪宗愤之乃诏削其官爵令宣武魏博义成武寜横海等五镇之师分路进讨於是李愿郑权韩弘李夷简田弘正之徒转战必克十四年二月遂为其将刘悟所擒斩首传之京师淄青等十二州由是悉平朝廷乃命户部侍郎杨於陵为宣抚使且使分其地於陵至则按图籍视土地远迩以郓曹濮为一道淄青齐登莱为一道兖海沂密为一道此三道之所以分也中丞裴公行立时督桂州丞】

臣某言伏奉月日德音以淄青荡平褒功宥罪布告遐迩者臣闻肃杀之後每致阳和雷霆既施必闻膏泽【中谢】伏惟陛下体乾刚以运行叶坤元之翕辟百灵受职六合从风阻兵怙乱者必就枭擒怀功抱义者无不甄録【甄稽延切陶也】激其效顺特加旄节之荣宠以元功遂兼鼎铉之任【铉胡犬切鼎也】戎行穷赏赉之重死事极褒恤之优刦胁之役尽除聚歛之名皆去伤夷受煦老疾加恩丰财已复其征徭赐种更盈於穜稑【穜音童稑音陆诗黍稷穜稑】严山川之祀神必有依申义烈之家物无不感周王推忠孝之化汉帝慙恺悌之风太平之德斯为至盛【一作太平之业既崇中兴之德斯至】然则虞巡可复告成将庆於岱宗【事见书谓泰山在兖州而兖属淄青也】汉典方行讲礼再荣於阙里【後汉章帝元和二年东巡狩还过鲁幸阙里以太牢祠孔子此谓淄青盖昔鲁国之地也】臣谬膺重寄获覩太和拚蹈之诚倍万恒品谨已施行郡邑宣示军戎莫不动地欢呼若醉千锺之酒腾天鼓舞如闻九奏之音无任庆贺踊跃之至

柳州贺破东平表

臣某言即日被观察使牒李师道以月日克就枭戮者帝德广运唐命惟新霾曀廓清【霾音埋又暮拜切说文风雨土也曀音翳隂风也】天地贞观率土臣庶庆拚无涯【中谢】伏惟睿文神武皇帝陛下威使百神德消六沵【音戾兴沴同妖气也】天降宝运时归太平自克夏擒吴翦蜀平蔡殊类稽颡羣疑革心唯此凶妖尚闻悖慢庭议既得庙谋必臧旌旗烛耀於洪河金鼓震惊於灵岳郓城自溃寜同莒鲁之争【左传昭公元年季武子伐莒取郓注兵未加莒而郓服故书取而不言伐此谓李师道初治郓州城堑修守备而其将刘悟乃与诸公卷旗东甲还入郓州以求効顺也】齐地悉平无俟耿陈之战【後汉光武初兴是时长安政乱张步起琅邪五年帝乃遣耿弇率刘歆陈俊二将军讨之战於临淄步衆大败步乃斩苏茂以降弇复引兵至城阳降五校余党齐地悉平琅邪临淄即青海二州之属邑也】五兵永戢七德无亏含生比尧舜之仁率土陋成康之俗介丘雾息已望翠华之来【介丘度必淄青诸州之地选南都赋望翠华之葳蕤注翠华车盖也】沂水风生更起舞雩之咏【沂水属沂州亦淄青十二州之一也】千岁之统实在於斯臣守在蛮荒获承大庆拚蹈之至倍万恒情【晏本更有伏以舜念克勤禹思受益无疆惟恤既闻致理之方靡不有初愿献持盈之诫】

代裴中丞贺分淄青为三道节度表【注见上】

臣某言伏见某月日制分淄青诸州为三道节度都团练观察等使者虵豕之穴忽为乐郊氛沵之余尽成和气伏惟皇帝陛下天付昌期神开宝历复昇平之土宇拔妖孽之根源自西自东不违於指顾我疆我理咸得其区分山川备临制之形道途适征徭之便俾侯既定赐履以寜异青兖之封爰从古制解曹卫之地实契雅谋【雅一作新】车甲永藏马牛勿用俗被雍熙之化代知仁夀之期农事载盛於耨芟儒风重兴於俎豆足使季札观鲁更陈南龠之仪【左传襄公二十九年吴季札聘鲁请观周乐见舞象箾南龠者曰美哉犹有憾此谓鲁地自是有礼之可观也】山甫徂齐复正东方之赋【诗烝民王命仲山甫城彼东方注东方齐也盖去薄姑而迁於临淄临淄在上注】臣总戎远地不获陪贺阙庭【云云】

为韦侍郎贺布衣窦羣除右拾遗表【窦羣京兆金城人也以处士客隐毗陵苏州刺史韦夏卿荐之朝并表其所着书报闻不召後夏卿入为吏部侍郎改京兆尹复言於德宗遂擢为左拾遗据羣传曰陛下即位二十年始自草茅擢臣为拾遗盖自大历十四年已未至贞元十四年戊寅德宗即位为二十年也公时为集贤殿正字作新旧史皆以擢羣为左拾遗而诸本皆题右拾遗未知孰是】

臣某伏见今月日制除布衣窦羣右拾遗者臣闻直道之行四方向德逸人是举天下归心【中谢】臣伏以窦羣肥遯居贞包蒙养正学术精果操行坚明讃咏道真以求其志臣顷守藩服特所委知及归朝廷辄有闻荐庶逃窃位之责以塞旷官之尤岂谓天听曲从瞽言无废况谏诤之职政化是参擢於布衣久无其比周行庆拚林薮震惊晦迹寜虑於遗贤怀才尽思於展効臣以性本庸疎动无裨益唯思进拔以报恩荣区区恳诚实贯金石言而不废微臣敢窃於荐雄【汉左雄传顺帝新立大臣懈怠朝多阙政雄数言事其辞深切尚书仆射虞诩以雄有忠公节上疏荐之由是拜雄尚书再迁尚书令】德必有邻圣政式光於尊隗【史记燕昭王欲厚币以招贤者谓郭隗曰诚欲得贤士与共国以雪先王之耻隗曰王必欲致士先从隗始况贤於隗者岂远千里哉於是昭王筑宫而师事之士争趣燕】自羣受命冀复面陈迫以疾病接於休假注心蓄念寤寐兢惶无任喜跃屏营之至

为樊左丞让官表【左丞公名字及作之年月俱未详然当在京师作附次贞元十五六年文章後】

臣某言伏奉今月二十八日制除臣尚书左丞宠命俯临慙顔自失泛大鲸之海但觉魂揺戴巨鳌之山未如恩重【中谢】臣闻尚书百揆翊亮万机故天上尊北斗中枢陛下有南宫左辖晋昇孔坦谅直当时【孔坦少方直有雅望初为太子舍人迁尚书郎建议慷慨继迁尚书左丞深为台中之所敬惮年五十一卒追赠光禄勲諡曰简谅】汉拜杨乔闲练故事【後汉杨乔桓帝时为尚书容仪伟丽数上言政事帝甚爱之後以党锢坐狱贾彪等上疏曰今台阁近臣尚书朱?等皆国之贞士朝之良佐尚书郎杨乔等文质彬彬明建国典陛下乃委任近习专任饕餮宜以次贬黜信任忠良於是帝意稍解】庶得百寮有惮於会府诸侯取法於京师臣实谀才【谀音筱礼记足以谀闻】谬登清贯握兰起草昔紊朝经【汉官仪尚书郎主作文书起草更直於建礼门内怀香握兰趋走於丹墀】剖竹颁条近贻人瘼【汉书文帝纪初与郡守为铜虎符竹使符师古曰符者谓各分其半右留京师左以与之又武帝初置部刺史掌奉诏六条察诏瘼音莫】备历中外无闻声彩版图再缉贡赋未均於九州铜印更操威仪不捡於三署【汉中郎将分掌三署郎有议郎中郎比六百石侍郎比三百石郎中比二百石】次郎补缺岂易其人圣主求才宜难此受窃谓旁求俊乂侧访瓌奇必使德合准绳言成纲纪兴化?理时无间言况安上必在於荐贤危身莫踰於旷职傥蒙垂收紫涣俯矜丹诚愚臣保陈力之言圣鉴有责成之地无任腼冒【腼他典切】惶悚之极谨诣朝堂奉表陈让以闻臣所让人别状封进

为王户部荐李谅表【户部王叔文也以顺宗实録考之贞元二十一年五月以王叔文为户部侍郎据叔文太夫人墓志云户部执事四甸有六日而夫人终於堂此表当在五六月间作也】

臣某言臣闻知贤必进忠臣之大方择善而举【一作居】明主之要道况臣特受恩遇超絶古今报国之诚寤寐深切是敢竭愚臣之微分助陛下之至明恢张羽仪宏辅治化臣某诚惶诚恐顿首顿首窃见新授某官李谅清明直方柔惠端信强以有礼敏而甚文求之後来略无其比臣自任度支副使以谅为巡官未及荐闻至某月日荆南奏官勅下赴本道谅实国器合在朝行臣之所知尤惜其去伏望天恩授以谏官使备献纳冀他日公卿之任斯焉取斯则圣朝无乏士之名微臣缓蔽贤之罸无任诚恳屏营之至

为王户部陈情表【公尝志户部侍郎王公太夫人刘氏墓云贞元二十一年六月二十日终此表当在是时作盖叔文本传叔文母死匿不发置酒翰林自称亲疾病以身任国家大事朝夕不得侍今当请急宜听然一去此百谤至孰为吾助者左右窃语曰母死已腐矣留此将何为此表即为叔文请急者也】

臣某言臣母刘氏今月十三日忽患瘖【一作暗】风发动状候非常今虽自退犹甚虚惙【都活切】惊惶忧苦不知所图臣唯一身更无兄弟侍疾尝药难阙须臾伏乞圣恩停臣所职今臣见在家扶侍其官吏等并已发遣讫臣以庸微特承顾遇拔自卑品委以剧司夙夜兢惶唯思答効至诚至恳天睠所知岂虑未効涓尘遽迫方寸以开塞重轻之务加焦劳忧灼之怀虽欲狥公无由枉志况忠孝同道臣子之心许国诚切於死生报亲忍忘於顾复进退穷蹙昧死上陈候母刘氏疾疢小瘳冀微臣驽蹇再効无任惶惧恳倒呜咽之至【一无候母刘氏疾疢小瘳冀微臣驽蹇再効字】

代裴中丞谢讨黄少卿贼表【黄少卿据传贞元十年黄洞首领黄少卿攻邕管等州经略使孙公器请发岭南兵讨之德宗不许遣中人招谕不从自是叛服无定元和间曰黄承庆曰黄少度曰黄昌瓘皆迭起为患桂管观察使裴行立与容管经略使阳旻徼幸有功争欲攻讨议者以为不可而宪宗许之实元和十四年也表是时作惟新史行立传谓黄家洞贼叛行立讨平之而资治通监则曰行立旻竟无功其抵梧如此韩文公尝有论黄家贼事宜状其别白利害甚明正罪裴阳二公之轻用其兵诚得之矣】

臣某【云云】即日奉事官米兰回伏奉手诏【云云】者臣闻肤革既平虽疥癣而必去豺狼已毙在狐鼠而宜除臣某【中谢】伏惟元和圣文神武法天应道皇帝陛下受命上元底寜下土凶渠尽殄威武载扬蠢尔腥膻尚闻凌暴灵旗斜指铜兽俯临三军知必胜之方万姓嘉永清之路微臣忝司戎律亲列顔行蹑伏波之旧规乘下濑之故事【汉武帝征南越东瓯有伏波楼舩下濑横海之号元鼎五年遣伏波将军路博德出桂阳下湟水甲为下濑将军下苍梧服?曰甲故越人归汉者也臣瓒曰濑湍也吴越谓之濑音赖桂阳苍梧皆隶岭南所谓黄贼正为患於岭南耳】尽瘁事国期毕命於戈矛不宿於家思奋身於原野即以今日某时出师就道便披榛撅石摩垒陷坚荡清海隅永息边徼【音叫境也】窃以才非充国敢自赞於无踰【汉神爵元年赵充国年七十余上老之使御史大夫丙吉问谁可将者充国对曰无踰於老臣者矣】志慕孟公庶追踪於不伐【语孟之反不伐奔而殿将入门策其马曰非敢後也马不进也注鲁大夫孟之侧与齐战军大败不自伐其功故独殿後也】谬承重委寤寐兢惶无任感恩陨越之至

为裴中丞举人自代伐黄贼表【次前篇作】

伏以某官器宇端方风姿详雅谦虚内敏筹略共推前佐湖南悉心匡佐後历郡掾深负政声惠爱在人奸邪屏息勤劳已着干蛊无伦今黄贼尚据荒陬犬巢未覆傥以某代某之任必能扫荡氛祲廓清海滨窃惟斯人雅堪厥职

进平淮夷雅表【已见第一卷首】

为崔中丞请朝觐表【或以为崔能非是据能传元和六年为黔中观察使长庆四年为岭南节度使初不为临桂而长庆初则子厚已死考之旧史宪宗元和五年以邓州刺史崔泳为邕管经略使八月十二月复自邕管移桂管表谓前在朗寜封章累上及移临桂星纪屡周盖朗宁即邕州公下卷又有代上中书门下状云理戎典郡十有四年顷在邕州累陈诚恳即此谓也又云自领桂管又逾再周自八年十二月至十年是月即再周矣至十一年方以裴行立为桂管观察使则此表当在十一年作】

臣历刺三州连?二府外任逾纪入觐无阶就日望云魂飞心注伏惟睿圣文武皇帝陛下覆载无私遐迩同?复昇平之故事继前圣之高踪中外践更出入迭用臣以虚薄叨受恩荣徒竭夙夜之心未申朝夕之敬天威咫尺诚寤寐而无违云汉昭回固瞻仰而何及是以前在朗寜封章累上及移临桂星纪屡周微衷尚隔於戴盆【史戴盆何以望天】积望徒悬於窥管【庄子用管窥天用锥指地不亦小乎】葵藿之诚弥切犬马之恋逾深人欲天从於兹未验下情上达终冀不诬敢黩宸严罄陈丹恳伏乞赐臣除替许至阙庭厠蹈舞於羣僚备班行於散地足趋中禁目覩大明俾成九族之荣以尽百生之幸非敢窃国宾五献之礼希康侯三接之恩一觌龙顔万死为足【觌音迪】无任恳迫激切之至

代柳公绰谢上任表【公绰史有传宪宗元和六年自御史中丞出为湖南观察使表谓忘其疎陋委以雄藩顾无绥驭之能谬忝澄清之寄当即是时作】

肃恭休命晨夜趋程只荷宠私不遑寝食以月日到所部上讫【云云】臣闻古之制爵禄者爵以居有德禄以养有功臣本书生宦不期达值某皇帝文明抚运大阐元猷搜采衆材幸忝甄録历践中外星霜屡移曾无涓尘上答鸿造忘其薄陋委以雄藩顾无绥驭之能谬忝澄清之寄将何以敷宣皇泽普谕天慈唯当察慝以为防视俗以为教蠲除细故务安黎献庶几清浄无扰以慰远人臣不胜忝冒荷恩之至

代李愬襄州谢上任表【愬本传元和十二年愬以夜入蔡州擒吴元济有诏进捡校尚书右仆射山南东道节度使然襄阳去岭表辽絶而公自柳州有为谢上表疑非公之文表谓幸赖先臣绪业累忝国恩盖愬即太师忠武公李晟之子累有大功於唐焉】

捧对丝纶慙悸无地拜命兢悚不知所裁臣凡贱琐才智略无取幸赖先臣绪业累忝国恩天泽曲流遂司节制寄深分阃任重专征顾无将领之才谬处衆人之上岂谓宸私轸念仁育为心霈泽无涯德音屡降士衆感悦咸思竭忠遂得潜师暗入贼境不意凶渠就戮此皆圣谟岂敢叨天以为已力【左氏其敢贪天之功以为已力乎】仰荷殊造重於丘山臣以月日上讫谨当敷宣皇化普谕圣慈绥抚三军乂安百姓冀以尘露上答鸿私【云云】

代节使谢迁镇表【节使公史不可考表谓务修农稼率励远人此在永州作次元和九年文章後】

鸿私曲临独越夷等只荷明命寤寐不遑臣才非器能谬膺仕进虽竭尽驽劣力効忠勤冀寡????尤【????与愆同】敢望宦达某宗皇帝不以臣儒术浅薄超授礼官寻迁正郎遂忝符郡某皇帝不遗臣小善擢处谏曹叨承厚恩备职藩翰顾惟琐劣多慙负恩伏惟陛下德绍唐虞无私庶政臣尸素岁久龙谪宜加岂冀褒昇更迁重镇再忝澄清之寄仍同献替之荣将何以上答天慈下安氓庶臣当务修农稼率励远人锄其奸慝以副勤恤无任【云云】

为刘同州谢上表【刘同州未详德宗贞元十八年以同州刺史刘公济为鄜州刺史鄜坊丹延节度使岂即此耶据为刘同州此当在京师时作次贞元十六年文章後】

臣某言伏奉某月日制除臣同州刺史兼本州防御营田长春宫使某月日到州上任讫臣初奉纶言震拚无极及临所部惊惧逾深投躯莫报於乾坤陈力无裨於造化臣某诚惶诚恐顿首顿首臣出自诸生不习为吏有恇懦之质【恇音匡怯也懦徒卧切弱也】无区处之能托迹儒门乏仲弓南面之德【语雍也可使南面】委身郎署阙冯唐论将之对【汉冯唐以孝着为郎中署长文帝谓曰吾居代时吾尚食监高祛数为我言赵将李齐之贤战于钜鹿下吾每饮食意未尝不在钜鹿也唐对齐尚不如廉颇李牧之为将也云云】常惧叨冒清列芜秽圣朝岂意天听忽临鸿恩荐及八命作牧一麾出守拔自下位寄之雄藩非臣庸琐所宜膺据况冯翊密迩王都古称三辅【冯翊同州郡名左冯翊右扶风京兆谓之三辅】爰自近代命秩逾崇有兵食之虞有宫室之制皆公卿将相出入由之仰徵甲令俯窥图记局蹐无地以兢以惶恩重命轻不知所効庶当刻精运力【一作刓精毕力】夙夜只勤上奉雍熙旁流恺悌以日系月傥或有成庶几之心懔懔增惕徒望云而就日喜近帝乡将撃壤以成风共歌尧代天威咫尺敢布丹诚无任悃恳屏营之至

代裴行立谢移镇表【行立即前裴中丞也行立学兵有法繇蕲州刺史迁安南经略使徙桂管观察使元和十四年代桂仲武为安南都护表谓臣比临此镇备更夷险故材旧壤宛在目前盖前为安南经略今复为都护也表是时作黄贼事详见前表】

星言即驾便道之藩只荷宠荣不敢寜息臣某爰自弱龄即忝推择阶缘试吏累忝清资先圣以臣粗知兵要俾统师徒交蛮俶扰黄贼不驯奉诏俾臣扑灭氛祲士衆贾勇思酬渥恩冀因此时得立微効岂谓时多疫疠不副忧勤知臣特深复洗瑕责夙夜感戴捐躯有期徒增愤勇力未从愿微臣不幸衅故重重泣血摧肝载崩载咽陛下龙兴御极寰海永清道畅八埏【音禅地有八埏】威加九域鸿恩普洽靡不周泰伏蒙累垂休命遂越等夷循省何人过膺抽擢况臣比临此镇备更夷险故材旧壤宛在目前虽则殊乡还同衣锦量巨鳌之力未足负恩犹蚊蚋之微焉能报德将何以宣扬圣造抚慰疲羸唯当遵守诏条贬弃奸慝平匀徭赋示以义方持清浄以临人守无私以奉国重修前志再励干戈展驽骀之効【骀音台】申鹰犬之用庶荒陬夷獠尽沐皇风率土生灵备闻斯庆微臣之志也限以【云云】

代韦永州谢上表【自子厚谪佐永州刺史之见本集者六人元和元年刺史章公见贺改元表二三年刺史冯公见修浄土院记元和五年以前刺史崔君敏见南池讌集序及墓志後又有刺史崔简未上被罪见简墓志集文等篇元和七年八月刺史即此所谓韦永州也盖表云旷牧守於再秋正言简以罪去後无其人耳表当作於七年云】

臣某言伏奉月日制书除臣永州刺史以月日到州上讫受命若惊临职弥惧臣以无能累更事任神州赤县实所备尝过量逾涯每深兢惕不谓圣恩推泽滥驾朱轮禄秩徒增讵施乳哺之惠服命虚受寜兴襦袴之謡况此州地极三湘俗参百越左衽居椎髻之半可垦乃石田之余旷牧守於再秋弥骄犷俗【犷古猛切】代征赋於三郡重困疲人分灾本出於一时积弊遂逾於十稔抚安未易知法出而奸生子育诚难惧力劳而功寡夙夜忧切不敢遑寜庶当宣布天慈奉扬神化以日系月傥或有成少裨恺悌之风用答生成之造无任感恩殒越之至

谢除柳州刺史表【诸本表首皆云伏奉三月十三日制除臣使持节柳州诸军事守柳州刺史六月二十七日到任上讫惟资治通监三月乙酉除命而长历乙酉为十四日此云十三日岂字之误耶後表非公之作盖公之为柳州正月已召至京师三月方出而表谓蒙圣恩除替便欲裂裳裹足趍赴京师此自可见也】

早以文律参於士林德宗选於衆流擢列御史陛下嗣登宝位微臣官在礼司百寮称贺皆臣草奏臣以不慎交友旋及祸诬【一作訩】圣恩宏贷谪在善地累更大赦获奉诏追违离十年一见宫阙亲授朝命牧人远方渐轻不宥之辜特奉分忧之寄铭心镂骨无报上天谨当宣布诏条竭尽驽蹇皇风不异於遐迩圣泽无问於华夷庶答鸿私以塞余罪【云云】

柳州谢上表

臣某言伏奉诏书授臣柳州刺史以今月二日至部上讫臣前岁以久停官秩去年蒙圣恩除替便欲裂裳裹足趍赴京师以旧疾所婴弥年未逾逮及今夏始就归途襄阳节度使于頔与臣早岁同官见臣当暑在道恳留在馆寻假职名意欲厚臣非臣所愿伏惟陛下光被之德道以洽於区中忧济之勤心每徧於天下常以万邦共理必藉於循良一物不遗尚延於愚藐假臣宠渥重领方州驽骀复効於奔驰枯朽更同於华秀【中谢】臣闻潢汚易竭抑有朝宗之愿犬马无识犹知恋主之诚揣分则然惟天知鉴况臣昔因左官一纪於外子牟驰心於魏阙汲黯积思於汉庭岂非夫人独无斯恋去就者荣辱之主朝廷者仕进之源臣子之宜忠贞所志臣虽心同犬马而分比潢汚幸蹑康衢意非往蹇臣之此诚口不能谕意欲悉达文非尽言此臣所以自咎自恨复乖志愿犹冀苦心励节上奉诏条惠寡恤贫下除人瘼恭宣皇化少答鸿私不胜慌欣之至【慌音荒博雅云忘也】代广南节度使举裴中丞自代表【节度使郑絪也据絪传初拜中书侍郎平章事加集贤殿大学士转门下侍郎宪宗初励精求理絪与杜黄裳同当国柄黄裳多所关决首建议诛惠琳斩刘辟及他制置絪谦默多无所事由是出为岭南节度观察使广州刺史故後谢出镇表云天德荐临遂加台政不能翊宣明圣剿絶凶渠实由臣不称职使此艰患伐檀兴议负乘招讥皆祸咎之词也中丞裴公非复行立盖自蕲州为安南经略则所谓自某州刺史抚临安南者若似可信然行立自安南徙桂管未尝为容州也絪为广南在元和五年三月云】

前件官器宇深沉天才间出爰从抚字逮於察廉所职恪勤庶务皆劝日者安南夷獠反叛害其连帅毒痡黎人某皇帝以某威惠茂着自某州刺史俾之抚临夙夜经行尽除兵器贼徒识恩党种归义炎荒之俗靡不底寜後改镇容州勲効弥显澄清庶类迈德前修深负能名合迁重镇臣自惟凡懦不逮前人伏乞天恩回授某非惟旌德是亦饰能庶微臣免尸禄之忧某获无私之举

奏荐从事表【从事不可考表次前篇同时作】

某绩茂戎轩才优管记操刀必割岂谢剸犀【王粲刀铭云陆剸犀兕水截鲸鲵】落笔不休寜惭倚马【李白与韩荆州书云请日试万言倚马可待】况早登科选夙洽时谭匪唯词艺双美抑亦器能多适比於流辈颇为淹滞辄敢荐陈伏希奬録

代广南节使谢出镇表【作之年月及所叙事具前表】

鸿霈曲临惶骇交集捧对纶綍【上音伦下音绋】不知所图【中谢】臣闻萧曹佐汉六合为家奭望匡周万方同轨臣幸以刍贱累忝殊荣天德荐临遂加台政不能翊宣明圣增日月之光俾凶渠剿絶【剿子小切】人用康寜实由臣不称职使此艰患【使一作役】伐檀兴议【诗伐檀刺贪也在位贪鄙无功而受禄君子不得进仕尔】负乘招讥【易负且乘致寇至负也者小人之事也乘也者君子之器也小人而乘君子之器盗斯夺之矣】常怀覆餗之虞【餗音速鼎实也】敢望专征之寄献俘未远展効有期希此微功上答殊造【云云】

为杨湖南谢设表【德宗贞元十八年九月乙卯朔以太常少卿杨凭为潭州刺史湖南观察使癸亥赐羣臣宴于马璘山池上赋九日赐宴诗六韵赐之勅设岂亦在其时耶】

臣某言中使某乙至奉宣圣旨赐臣长乐驿设者恩荣特殊宴饮斯及顾兹厚礼猥集微躬臣某诚懽诚庆顿首顿首臣以多幸属此昌时任重方隅职忝文武甘受素飡之刺知无肉食之谋以忧以惶寤寐无措岂谓鸿恩继至丰膳爰来陆海兼陈饴醴皆设【饴音怡一作酒】庶当奉扬圣泽覃布远人流恺乐於皇风均乳哺於赤子少陈微効上答殊私无任感恩欣跃之至

为武中丞谢赐樱桃表【中丞武元衡也贞元二十年迁御史中丞公集有诸使兼御史中丞壁记曰武公以厚德在位甚宜其职遂命其属书之明年二月则公已迁礼部员外郎而元衡亦罢为右庶子此表当在二十年夏作宪宗即位复以武元衡为御史中丞则时已永贞元年冬矣】

臣某言中使某乙至奉宣圣旨赐臣樱桃若干者天睠特深时珍洊降宠惊里巷恩溢圆方臣某诚喜诚惧顿首顿首伏以含桃之羞时令攸贵【礼仲夏之月天子羞以含桃先荐寝庙】况今采因御苑分自天?使发九霄集繁星而积耀味调六气承湛露而不曦盈眦而外被恩光【眦疾智才谐二切目也】适口而中含渥泽顾慙素食弥切自公岂图君子所先遂厌小人之腹

谢赐时服表【此表代人作以文意考之当是在京师时文也】

只荷宠私启处无地臣【中谢】臣久忝朝行历职无効荏苒星纪偷荣岁时不能少益圣猷以副深寄致使贼遗君父艰难未息合处严宪以正国章伏以陛下恢天覆之恩广地载之厚不循彛典俾同冕绂重剧丘山捧戴以入闺门空知夕惕裁缝而为衣服固可昼行内省疲驽将何答効

谢赐端午绫帛衣服表【公元和十年三月出为柳州表云谬典方州又云慙分五岭之忧此当是在柳时作也】

纶言曲临宠服荐至跪捧殊锡庆跃交并臣【中谢】臣谬典方州効微涓滴叨承大贶荣重丘山非才忝恩俯伏慙荷朱明启节御府赐衣沐圣泽而溟海方深被仙衣而鸖龟齐夀驰心向阙局影望天【局渠足切蜷局不伸也】慙分五岭之忧莫副九重之诏臣无任【云云】

柳河东集卷三十八








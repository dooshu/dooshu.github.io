【河南府重修使院记〈明道元年〉】

郡府统理民务，调发赋税，稽功会事，事无不举，代君理物，政教系之。汉承秦余，精意牧民之官，置部刺史以督察，出御史以监掌之。太守二千石，莫不尽诚率下奉上。李唐酌用旧典，使天下以大权小。故有州、有府，刺史专守理所，大镇观察旁郡，后增置胥吏、史以总治诸州，绳宽刺善，理务祥焉。府之有使院也，厥惟尚矣。

皇朝政教清明，制度适中，虽镇守自占，总领委于均输，惟使幕置吏，用而不革。洛都天下之仪表，提封万井，隶县十九，王事浩穰，百倍他邑，而典史之局甚陋不称。彭城相居守之明年，若曰：“政教之废兴出于是，官吏之缓猛系于是，义不可忽。”始谋新之。乃度地于府之西偏，斥大其旧居，列司存整按牒，以图经久之制。夏某月，工徒告成。制作虽壮，不逾距；官司虽冗，执其方。君子谓是举也，得为政之本焉。乌有端其本而末不正者哉！宜乎书厥旨以示方来，且志岁月也。


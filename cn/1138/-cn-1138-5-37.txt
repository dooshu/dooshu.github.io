寿张大司空

北极星晨丽，南宫雨露深。
国风元表海，公望旧为霖。
伯益廷威让，桓荣帝所钦。
经纶九土志，金石百官箴。
晋秩中台座，抡材大匠心。
玄夷方授箓，白雉已来琛。
釐乐留韶响，趋朝识履音。
绛年忘甲子，禹德念辛壬。
家近灵光殿，歌成梁父吟。
丹心堪映日，华发未须簪。
世叶联琼树，新恩赐羽林。
盐车蒙一顾，霜草庇千寻。
长笛惟中奏，高楼月午阴。
采芝云峤侧，酌醴玉山岑。
愧此清风颂，还披谢傅襟。


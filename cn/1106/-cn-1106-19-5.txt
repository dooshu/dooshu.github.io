○梁丘据赞

（公逐远方，而近臣无一人为之地者，故曰激赞梁丘。）

齐景有嬖，曰梁丘子，（梁丘据，字子犹，齐之嬖大夫。）同君不争，古号媚士。（《左传》昭二十年：齐侯曰：“唯据与我和夫？”晏子曰：“据亦同也，焉得为和？君所谓可，据亦曰可；君所谓否，据亦曰否。”）君悲亦悲，君喜亦喜。（《列子》云：齐景公游于牛山，北临其国城而流涕曰：“使古无死者，寡人将去斯而之何？”据从而泣。）曷贤不赞？卒赞于此。媚余所仇，激赞有以。梁丘之媚，顺心狎耳，终不挠厥政，不嫉反己。晏子躬相，梁丘不毁。恣其为政，政实允理。时睹晏子食，寡肉缺味。爱其不饱，告君使赐。中心乐焉，国用不坠。后之嬖君，罕或师是。导君以谀，闻正则忌。谗贤协恶，民蠹国圮。（部鄙切。）呜呼！岂惟贤不逮古，嬖亦莫类。梁丘可思，又况晏氏？激赞梁丘，（“激赞”，一作“赞是”。）心焉孔瘁！


僧海潮


袁州僧海潮者，尝赴应大姓袁氏。见其妻国色，艳慕不已，至忘寝食。有木工（俗呼博士）为之行债甚密。一日共饮，潮告之曰：“吾实锺情於美丽，何术可以得之？”博士问姓氏，潮具以告，曰：“吾甥也，吾为师谋之。”潮曰：“能为我盗其双鞋，以僧履补之者，我与汝三十金。”博士曰：“诺。”乃持僧鞋一双去，至其家，甥女留坐啜茶，赙士俟其间，以僧鞋置其床下，而盗其新丝履。持以与潮，潮喜，予银如数。

涉旬其妇将赴亲戚宴，令夫取丝履，弗得，却寻得僧鞋一双。夫怒叱之曰：“吾作好事，见秃屡有觊觎，固疑与汝有私，今果然。妇无以自明，但垂涕拊膺而已，夫延其外姑告之，外姑语塞，竟仳离焉。更娶他姓为妻。潮知即返，服长发，市屋列肆为富家，仍请博士议胭事。妇初不可，博士曰：“汝夫既有他匹，守此欲谁为？”其父母亦以终身不了为言，乃许诺，且曰：“召某郎来观。”潮美饰而往，目之良协妇意，不知其故僧也，许之。以数百金为聘，自嫁後倍常和协，年余生一子。每博士至，潮留与尽醉。妇疑之曰：“汝事吾舅何其专耶？”潮曰：“为我媒耳。”他日又至，留连倾倒，皆平日所未有，妇又以为问，潮乘醉曰：“吾非被盗鞋，安得子为好仇。”妇嘿然，乃好语夫请舅。言我母病暂回，奔告母兄鸣於官。潮及博士一讯共服。官怒其淫诡无赖，并毙於狱。妇悦忆而亡，子亦夭，其夫闻之雪涕。

南京杨子江边，税家妻周氏，有姿色。全山寺僧惠明密使一婆子常送花粉诸物，往来甚熟。夫出外，周氏唤婆子同眠，婆子潜将僧鞋一双安凳下，夫归，见僧鞋怒打周氏，竟去之。周子有口难兮，时年二十三岁，生子岁余，明日将出，与夫辞别。作歌曰：“去燕有归期，去妇长别离。妾有堂堂夫，妾有呱呱儿。撇了夫与子，出门欲何之。有声空呜咽，有泪空涟漪。百病皆有药，此病谅难医。丈夫心反覆，曾不记当时山盟与海誓，瞬息目推移。吁嗟一女妇，方才有天知。”既移父家。

惠明还俗，托媒娶之，已生一女，情好甚笃，一日惠明抱女戏曰：“我无良计，安得汝母。”周氏笑问何谓。惠明以夫妻情厚，吐露潜谋。周氏潜击大明鼓伸冤。我太祖皇帝亲鞫，惠明供金山寺七十员僧。圣旨批惠明凌迟处死，同房十僧绞死。寺众僧六十人，各边远充军，婆子枭首。

江州城东永宁寺，和尚吴员成，赋性骚烈，落落花月中人有张德化者，妻韩氏，名兰英，姿容雅丽，体态妖娆，似西子再生，王嫱下降，千般香艳，百种娇羞。每朔望日，邀员成诵经求嗣。员成目摇心动，淫兴勃然，密画一计，贿嘱婢女小梅窃去兰英睡鞋一只。回寺自喜，捧鞋吟云：

凤鞋凤鞋兮，卷我风情兮；思之弗得兮，有如狂醉兮。

今日得鞋兮，称我良缘兮；问我佳期兮，定於何日兮。

吟罢沈思，无计可施。忽值张德化来议醮事，员成遂令行童故将睡鞋丢在门首。德化拾归，究问不见睡鞋之由，遂大怒，遂归母家。

员成闻知，乃潜踪易姓聘娶兰英，得谐伉俪，夫妇相爱，两情交畅。倏忽年余，中秋佳节，员成与兰英欢饮沉醉，搂抱兰英笑曰：“向非小梅之力，安有今日之乐。”询知其故，英遂缢死。韩氏具词於府雪其冤焉。

窃鞋颇颇落套，偏正撞著善疑的人。






【赐彰信军节度使检校太保同中书门下平章事判大名府李昭亮乞知西京不允诏】

敕昭亮：省所上表乞移判河南府事，具悉。朕惟魏、洛之重，皆为别都，将率所居，难于屡易。卿以中外勤劳之绩，有抚绥捍御之材，自膺寄任之雄，方厚倚毗之意。遽兹列奏，嘉乃好谦。宜体眷怀，靖安尔位。所乞宜不允。故兹诏示，想宜知悉。夏热，卿比平安好？遣书，指不多及。


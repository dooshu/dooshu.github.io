卷二十 甲申死难列传（有总论）

夫生死之于人，亦大矣！而老子曰：“民不畏死，奈何以死惧之？”则是于死之外，更有甚于死者。故同一死也，而人复于死之中，生分别焉、列等第焉。曰：若人也，于死而无媿色；若人也，于死而有媿色。犹之烈妇人以身殉节，撊然曰：余拚一死；淫妇人以身殉淫，亦撊然曰：余拚一死。死则无异，其所以处死者，则有异也。吾思宗烈皇帝，以死殉社稷者也；千古帝王之死，至烈皇帝而真无媿也。烈皇帝之臣之死，以死殉烈皇帝者也；千古臣子之死，至烈皇帝臣子之死，亦应无媿色。而今试论之，其真无媿色者，能有几人？烈皇帝之世，有君无臣。凡所以求贤者不一途、用人者不一格，然终烈皇帝之世，讫无一人焉起而应之！为爵禄者，死护爵禄；为利名者，死护利名；为门户者，死护门户。后之殉难诸君子，虽不为爵禄、利名、门户而死；然其所以不得不死者，亦仍为爵禄、利名、门户也。推此一念，虽名为君父死，而此中真有不可以对君父者矣！救火者死于火，抢火者亦死于火；二者同死于火，不可谓抢火之死与救火之死同其一死也。吾观死事诸君子之材略，皆有大智慧、大经济、大学问；使其当闯贼未入都之前同心戮力，如拯溺救焚，则吾高皇帝二百八十二年金瓯无缺之天下，岂遂败坏至此！而无奈居官者，一当职守，便如燕人之视越；遍地烽烟，皆谓不干己事。及至火燎其室，玉石俱焚，扑灯之蛾与处堂之燕，皆成灰烬；则烈皇帝殉难诸臣，以区区一死，遂可以塞责乎哉？昔宋司马之卬之死，「春秋」以不死其官，故书其官而不书其名。以将相大臣事权在握，安危倚之；乃临事一无所恃，而徒以鼠首为殉者，君子弗取也！语曰：“起死者与生者言，而使生者不愧其语，则死亦可以无恨。”夫诸君子皆见烈皇帝而不能不愧其言者也，皆死而不可以见烈皇帝者也。

范景文

刘理顺

成德

汪伟

李邦华

马世奇

孟兆祥

金铉

王章

凌义渠

施邦曜

吴麟徵

陈良谟

许直

王家彦

吴甘来

周凤翔

陈纯德

申佳胤

赵撰

▼范景文，号质公，河间吴桥人；万历癸丑进士。除东昌府推官；以清望，擢吏部郎。天启间，北人附逆阉专政，即家起景文掌文选事。景文叹曰：“彼欲砺剑血人，而以我为镆鎁乎！”未浃月，即移疾求去；天下高之。

阉党败，起太常少卿，以佥都御史巡抚河南。莅事踰月，即提兵入卫；四方勤王之兵先抵城下者，以中州为首。升兵部侍郎，镇昌平；进南京参赞尚书。时贼在英、庐，留都岌岌，景文定营制、治楼船、炼火器，屹然保障，贼卒不敢渡江。会武陵夺情，国论腾沸，景文自南率九卿论劾；先帝震怒，除名为民。已而复思之，特起为工部尚书。癸未，奉命祀十二陵。

甲申，拜东阁大学士。时贼势孔亟，景文蒿目时艰，中夜辄涕零；叹曰：“身为大臣，不能仗剑为天子击贼，虽死犹负国！”十八日，召对，时已不食三日矣；饮泣入告，声不能续。十九日，城陷，诣朝房，拒门自经；阁吏抱持解之。入僧舍，草遗疏，赋绝命诗；时传车驾出城，故诗中有「翠华迷草露，淮水涨烟澌」之句。遂拜阙号哭，赴演象所投井死。

景文不闻鼎湖之信，顾传蜀道之行。斯时倘以扈驾为名，尚可以无死；而景文决然一死，不复狐疑，盖由其素志已定也。彼隐忍偷生者无论，亦有本欲死而一时稍迁延，后遂不及死，卒不免辱身败行；然后知决然一死者之无憾矣。夫成仁取义，固非怀濡忍之志、萌计较之私者，所能窃附而为之也。弘光诏赠太傅，谥「文贞」。

▼刘理顺，号湛陆，河南开封杞县人。万历丙午举于乡，累试春官不第。至崇祯甲戌，十上公车，行年五十三岁，始成进士。应殿试，外传策问题，诸进士皆宿搆入对。理顺独无所闻，详览制诏，内有一事，条对甚悉；其一事，上所增入者也。上见大喜，擢第一，授修撰。理顺为人，端方正直，言动皆可为法；馆师贺逢圣深器重之，同馆诸门人尊为「一贤一圣」。

甲申，官至左中允兼翰林院侍读。三月十九日闻召，肃衣冠入。平旦，门未启，大理卿凌义渠、侍郎吴履中至，传报闯贼入城，相顾愕然。俄传上崩，理顺抚膺恸曰：“理顺荷上特简，生不能出一奇殄乱，致逆寇披猖、国家沦丧，臣之罪也。请先死！”还寓，大书于壁曰：“成仁取义，孔、孟所传；文信践之，吾何不然！”乃携其妻妾及其子孝廉某并婢僕等共十二人，阖门缢死。贼至其宅，曰：“此吾乡杞县刘状元，居乡极好；吾辈奉李将军令来护卫，刘公何遽死也！”数百人皆下拜，涕泣而去。京师人传臣死君、妻死夫、子死父、僕死主一家殉难者，以刘状元为最。（南京）赠詹事府正詹事，谥「文正」。

▼成德，号玄升，顺天怀柔籍，山西霍州人。崇祯辛未进士，授嵫阳知县。德为姚文毅所取士、又善文文肃，乌程素不快德；兖州守尝以派饷属邑有所私，德与之力争，守亦恨德。会巡方御史，守之同乡，又乌程私人，遂劾德；得旨，逮问。复抗疏力诋乌程，廷仗者三，下狱坐赃谪戍。而德之家寓居顺义，时戎马内侵，破其城，家人皆避入地窖；父文桂曰：“岂有男女并入一窟中乎！”终不以颠沛违礼。贼至，遇害。及贼去，窖中知父死，于是德之妹及妄萧氏、童氏皆缢死。后十日，德出狱，至家一恸甫毕，旋赴戍所；而妻刘氏终以追赃逼死于家。

在戍籍七年，赦还，补如皋知县；寻升兵部武库司主事，转车驾司员外郎。见年来封疆多变，人皆隐忍苟活，愤发于中，有「养节义、明廉耻」一疏，谓“宋臣张栻言仗节死义之士，当于犯颜敢谏中求之。在朝廷之上，有以养之而已。”又曰：“今者廉耻道丧，由于赏罚不明：死贼者褒扬不亟，则媚贼者服狗彘之衣冠而恬不愧也！”言甚激切，上为之动容。闯贼犯阙，德志在必死，贻书宫谕马世奇曰：“老母、舍妹俱在此争欲先引决，弟止之，以「慷慨」、「从容」二义为告。弟志在为其难，惧变起仓卒，无以自明，故复以此相商也！”及闻先帝晏驾，往东华门茶棚下号恸，触阶几死，归寓自尽。母张氏及一妹、一妾皆缢死。

夫臣子之于君父，非可以报施言也；然而知此义者鲜矣。若德之正气直节而受杖荷戈、家丧亡而身垂死，久乃得补郎署；国家之于德，亦已微矣。卒乃临难捐躯，尽室陨命。呜呼，难哉！岂非天性忠义，九死不移者欤？南京赠大理寺卿，谥「文毅」；母张氏，赠淑人。

▼汪伟，号长源，徽州休宁人；其先徙应天，为江宁人。崇祯戊辰进士，授慈谿知县。为政无赫赫名，亦不喜事上官；而一时循良，无出其右。

时烈皇帝念国家多难，当预储扬历中外、安攘文武之才，为异日揆席地；乃诏择推知治行卓绝者，入翰林。伟以异等授翰林院简讨；寻充东宫讲官，记注起居。伟素慷慨敢任事，又以破格拔擢，益感激思报称；每得四方警报，辄抚膺流涕。壬午，东兵直入，长驱淮上，而逆闯势益炽；则上「江防疏」，首言“布置之法，宜于沿江要害，如武昌、九江、太平，采石以至江北浦口，或驻节建牙、或声援策应，络绎联合，期于无隙可乘。而操臣与南枢臣，军中事宜，缓急相应。又宜借盐课、截漕艘，改下江、广、浙直各处物料本色，以济军需。”皆一时硕画。疏上，天子为动容。癸未，同考礼闱。

甲申春，逆贼犯阙，谓其继妻耿氏曰：“吾死决矣！”出，问乘舆所在；绕宫门者三，则宫人皆逃出矣。还寓，耿氏先自缢死；伟从容作书与其长子观生，具袍笏北向拜阙、南向拜母，乃自缢。书曰：“呜呼！我生不辰，丁此国难。讲读之官，既无事权可为；一得之长，亦不见用：惟有一死以自靖而已！继室耿氏，少年节烈，矢志不移；乃于城陷之日，恬然从我而死，使万世之后，知我朝复有赵昂发也。吾儿读圣书，须以忠孝自勉，勿辱先人！老母不能终养；幼子晋生年甫四岁，不能抚之成人：皆吾儿事也。柩不得还，以吾夫妇衣冠招魂，葬之华山张家岗，俾魂魄常得依吾父母也。凡我亲友，俱为致声：天下事有可为，不可失忠孝念头也！”时观生已中壬午举人。晋生，耿氏出；耿氏死，年二十三，以晋生託其弟耿元吉，匿之长班家，后得归。弘光朝，赠詹事府詹事，谥「文烈」；耿氏，赠恭人。

盖烈皇帝朝特简推知入翰林死节者，惟伟一人。而孟进士章明、顾钱塘咸建、刘南昌曙三人，又皆以伟门人死节。

▼李邦华，字懋明，吉安吉水人；万历甲辰进士。令泾县，有能；擢监察御史，巡按浙江，声望尤着。时门户之隙已萌，群小争攻东林诸正人；邦华为邹南皋门人、又同里，人多忌之。丁已，例迁山东参议，病免。

久之，天启中，起废籍为光禄少卿；未任，升都察院佥都御史，巡抚天津。寻入为兵部侍郎，协理京营戎政。时逆珰用事，崔呈秀等欲举诸名贤一网尽之，作「天鉴」、「同志」、「点将」等录；「天鉴录」，邦华名居前。枢辅孙承宗拥重兵在关外，请入朝，面奏边事。或言承宗且兴晋阳之甲，邦华为内主；珰惧甚，矫旨勒孙还镇。倪文焕遂疏论邦华；削籍，谪戍岭南。

崇祯改元，起原官；寻升本部尚书。己已之警，日夕练京营兵，焦劳备至，然竟以是免。己卯，起南兵部尚书，忧去。

壬午，起原官，掌都祭院事。癸未，东兵大入，且饮马长淮；大帅左良玉拥重兵，有跋扈之形，东南震动。邦华多方设处，以数十万饷资之，遂得帖然。是岁献贼破武昌，骎骎及江右；邦华于是有「保东南裕安攘」疏，谓“长江衣带，非仅仅守九江、守安庆，可恃无恐也。为今日计，宜增兵以扼险，江抚驻九江、赣抚驻吉安，以壮虎豹当关之势。往来策应，责在监司。”上嘉纳之。会掌院刘宗周以救科臣熊开元忤旨罢职，朝论谓总宪百司之长，非端方元老不堪任；特简邦华代之。凡大事大狱，悉谘之；不时入奏禁廷，天语商榷，多秘莫闻。

既贼氛炽，关、陕、山西相继沦陷；甲申春，遂称兵犯阙。邦华知势危急，与勋臣李国祯各有揭请太子南迁，固根本；以科臣光时亨参驳，不果行。及城陷帝崩，邦华闻，拜文丞相祠；复返寓，闭门书版曰：“堂堂丈夫，圣贤为徒；忠孝大节，矢死靡他！”遂缢死。南京赠兵部尚书，谥「忠文」。

▼马世奇，字君常，常州无锡人。崇祯辛未进士，选庶吉士，授编修；累迁左春坊左谕德兼翰林院侍讲学士，掌司经局印。尝奉使山东、湖广、江西诸藩，餽遗一无所受。典江西试、分校礼闱，所拔多知名士。

甲申，逆闯横行中原；召对，世奇奏言：“向因杨嗣昌、宋一鹤、左良玉等兵所在劫掠，百姓怨恨，贼反借剿兵安民为辞；愚氓被惑，遂望风叛降。今当以收拾人心为本，敕督、抚、镇将约束部伍为急；不然，势将不可救！”又言：“泗陵，显陵被寇，诸藩惨祸不一。凡为臣子，皆有不共戴天之义；而犹洩洩蹻蹻、依违两可，宁使败坏封疆，不肯破除门户。国家之事，岂容再误乎！”贼犯阙，知势不可为，与驾部郎成德相约以死。及城不守，世奇曰：“此我卒命时也！”家人泣曰：“如太夫人何！”世奇曰：“不死，亦辱太夫人！”同朝或过邸中，语世奇：“闻上南幸，死不如扈从！”世奇曰：“吾意决矣；且主上安得南，必死社稷。”谓二妾朱氏、李氏曰：“吾死，分也；汝等奈何！”二妾皆自缢死。乃望阙拜恸，以司经局印授其僕曰：“皇上果得出，持此赴行在。”又遥拜太夫人，遂端坐自经而死。世奇至都，尝梦中吟文信国诗「从今别却江南日，化作啼鹃带血归」。世奇殉国之志素定，故兆先见于梦云。南京赠礼部左侍郎，谥「文忠」；朱氏、李氏，皆特赠孺人。

▼孟兆祥，山西泽州人，家河间之交河。天启壬戌进士，授大理寺评事，升吏部稽勋司主事；历验封考功文选主事、验封考功员外郎，晋郎中。给假回籍，起考功郎。兆祥峻节自树，中官某者有关说，拒不从。遂以事，降行人司副；寻升光禄寺丞、少卿、左通政、太僕寺卿。癸未，升通政使。是年八月，子章明登进士第。

甲申，升刑部右侍郎。贼至，守正阳门。城陷，不屈死。子章明，往哭收葬父尸，亟归。别其夫人曰：“吾不忍大人独死，吾往从大人！”夫人曰：“尔死，吾亦死！”章明以头跄地曰：“谢夫人！然夫人死，须先死！”乃遣其家人尽出门外，止留一小婢在侧。夫人自缢，章明扶掖之。夫人咽蹙，章明不顾；取笔写二诗，复大书壁上曰：“有侮吾夫妇尸，吾必为厉鬼杀之！”夫人气绝，舁一扉置夫人，加以绯服。又舁一扉置夫人左，亦服绯自缢；嘱小婢曰：“吾死亦置扉上。”弘光时，兆祥赠刑部尚书，谥「忠贞」；章明赠侍御史，谥「节悫」。

▼金铉，号在六；北京留守卫籍，常州武进人。年十八，举天启丁卯顺天乡试第一；崇祯戊辰进士。授扬州府学教授，日进诸生，讲濂、洛之学；燕居言行，俱有规格：人比之胡安定。升国子博士。

庚午，迁工部主事。时上方锐意综核，内臣张彝宪奉敕总理户、工两部钱粮，特建公署。铉虑开交结之渐、决廉耻之防，疏请罢之；不报。未几，彝宪檄两部司属谒见，如部堂体；铉又疏：“彝宪妄自尊大，以皇上迪简之臣子，而屈抑刑余之下臣。委质圣朝，不敢匍匐中贵之庭，致干交结之条。”有旨切责。差抽分杭州南关；榷徵有法，远人德之。寻移疾归。铉自此绝意仕进，杜门却扫；深究性理之学，益自刻励。与刘中允理顺、陈仪部龙正友善；仪部称其学行，古人所难。

甲申三月，贼攻城急；铉跪母章太夫人前曰：“儿世受国恩，职任车驾；城破，义在必死。得一避地，可以藏母，幸速去！”太夫人曰：“尔受国恩，我独不受国恩耶？事急，帘下井是吾死所。”铉恸哭，即辞太夫人，往验火药局。十九日，归至御河桥，闻贼入城；铉望寓再拜，即投入御河。从人拯救，铉齧其臂得脱，急赴深处；时河水浅，俛啮入泥泞死之。家人报至，章太夫人遂投井死。铉妾王氏，随太夫人死。其弟茂才錝哭曰：“我母死，我必从死！然母未归土，不敢死也！”遂棺殓其母。既葬三日，复投井死之。弘光赠铉太僕寺少卿，谥「忠节」。

▼王章，号芳洲，常州武进人；崇祯戊辰进士。授诸暨知县，有神君之颂。会鄞令缺，鄞境多盗贼，台使者以章才，调往。诸暨民奔走号呼，惟恐失之；鄞人来迎者，诸暨人争逐之。久之，乃得赴新任；诸暨人肖像祠之。及治鄞，鄞人德章亦如诸暨。稍迁工部主事；考选授陕西道御史，巡按甘肃。

甘肃边徼重地，章由嘉峪抵天山，单骑躬行抚赏，番人畏威怀德。巡未竣，而封事数十上，多关军国大计；至劾内臣杀良冒功、纠甘抚剥民侵饷罪、藩差扰驿陷良，皆侃侃无所避。庚辰，忧归。

服阕，补河南道。甲申，贼势张甚，章陈「保江南策」；都御史李邦华谓章具文武才，题授巡视京营。及真定等郡破，京师震惊，调营兵五万军城外，襄城伯率之；而章督在城兵，为守御计。三月，贼薄城，各官分门坐守；章巡察防御，昼夜不息。贼攻广宁门（俗称彰义门），章急督战。城破，遂入守阜成门（俗称平则门）；亲冒矢石，连发二砲，伤贼甚众。城陷，与同事科臣光时亨并走城上。遇贼奄至，连呼“下马！下马！”时亨即下马，章张目叱之。贼槊中股，坠马被执；有降贼为伪官者谓章曰：“若降，即大用。”乃仰天大恸，骂曰：“汝无父无君，何面目见我；更说我降！”左右持刀伤其膝，欲令章屈；章坐地大骂，遂遇害。弘光朝，赠大理寺卿，谥「忠烈」，廕一刀伤其膝，欲令章屈；章坐地大骂，遂遇害。弘光朝，赠大理寺卿，谥「忠烈」，廕一子锦衣世官。而光时亨卒以降贼，弃市。

章次子之栻，字瞻卿；入闽，为兵部职方司主事。请终丧，许之；因寓义乌。浙东陷，被擒，不屈以死。

章父子死，皆烈烈在人见闻。盖常州言父子死节者，称王氏；镇江言父子死节者，称眭氏。

▼凌义渠，浙江乌程人。天启乙丑进士，官大理寺卿。

贼偪都，尽焚其平生所着述及所评隲诸书，服绯正笏，望阙拜，复南向拜讫，遗书上其父，有「尽忠即所以尽孝，能死庶不辱父」等语。寓中绳械，都为僕人藏过；乃取短练数尺，命二僕勒之。僕泣不忍，客赵生曰：“公志决矣，何不早完其节！”为繫之窗楞，义渠奋身绝吭而死。（弘光朝），赠刑部尚书，谥「忠清」。

▼施邦曜，号四明，绍兴余姚人；万历己未进士。除武学教授，升国子监博士、工部营缮司主事。甲子，典云南试；升员外郎，管通惠河道，升屯田司郎中。丁卯，出为漳州知府；升本省布政司参政、四川按察司使。戊寅，擢南光禄寺少卿；转北光禄寺卿、通政使，免官。

癸未，起都察院左副都御史。邦曜见人心瓦解，寇贼所至，非降则逃；所以然者，由官吏朘削、早失民心，以致临事溃散，此有司罪也。察司之责，在巡按御史。于是有「实图察吏安民疏」，大略言“巡按权重，宪纲所载。明言奸贪蠹政害民者，遂即拿问；有六品以下官有犯，取问明白，从公决断，以实奏闻。今巡按考察官吏，但呼名过堂，未见拿问一人；即有一、二参劾，需之复命。近即有不时参劾之旨，不过取一、二卑寒者塞责。今民命倒悬，在于呼吸，安得为此具文！考察官吏，必须当面发落，某官称职留任、某官不称职斥逐、某官奸贪蠹政害民拿问。巡历府县，立时分别；庶几人情震竦，民生渐苏。然其要又在反求诸身，必赃罚不取、土仪不问、谢荐不收，先自治而后可以治人；否则受赃之律，身先犯之，恶能以法绳人！”又曰：“得一良吏，胜得一良将；去一贪吏，即是去一民贼。”奏上，天子嘉之，敕巡按御史依奏着实举行。

甲申春，逆贼犯京事急，邦曜即以死自誓。及贼入，于室中从容自缢。书曰：“惭无半策匡时难，唯有孤身报国恩！”时先帝升遐，九列中最先自尽者，倪文正与公；皆越人。后又得一周文节，二十有一人之中而绍兴乃居其三。

▼吴麟徵，号磊斋，嘉兴海盐人。天启壬戌进士，授建昌府推官。丁艰，起补兴化。以治行高等，徵拜吏科给事中。同官章正宸、庄鳌献以建言下狱，麟徵上疏力救。庚辰大计，与掌河南道祁彪佳矢志澄清，略不假借；时论快之。故事：掌吏垣者，计事竣，即擢太常。麟徵以失执政意，久不调；至甲申三月，始升太常寺少卿。

时寇警且迫，麟徵以十二日受事。十五日，奉命守西直门。十七日，寇至城下。西直当贼冲，攻甚急；厉气登陴，指麾守御，矢集如猬、砲落案前，麟徵神色不变。是夜天微雨，亲督士卒以土石塞城门；宦寺驰骋城头、欲擅启门，中枢密遣卒出城，峻拒不许。十八日，以重赏购建儿缒城杀贼百余人，已而贼大至。十九日，贼从德胜门入，麟徵拒户自经，为家人所解，扶掖归；贼已据其邸，因入道左三元祠。时传天子蒙尘，有劝公扈从南下者；不应。同官来招之降贼，怒挥之户外，遂自经；家人又救醒，泣而请曰：“明日待祝孝廉至，可一诀！”张目许之。祝存廉者，名渊，同乡人；以保奏刘宗周被逮留京师。渊晨至，麟徵与诀曰：“我登第时，梦有隐士刘宗周，题文信公零丁洋诗二语于壁曰：「山河破碎风飘絮，身世浮沈雨打萍」。今山河破碎，不死何为！”相对泣下。因作书诀家人曰：“祖宗二百七十年宗社，一旦而失；身居谏垣，无所匡救，法应褫服。殓时，用角巾青衫，覆以单衾、藉以布席足矣。茫茫泉路，咽咽寸心；所以瞑予目者，又不在乎此也。罪臣吴麟徵绝笔。”书毕，投缳死之。渊为视含殓，乃去。

▼陈良谟，浙江鄞县人。崇祯辛未进士，授云南大理府推官。举卓异，入为四川道监察御史。

甲申三月，闻变，作缳梁上，欲自尽；书其几曰：“为子为臣，不能两尽；慷慨从容，同归一死！”有妾时氏，怀娠三月；而良谟年踰五十无子，召妾谓曰：“吾无子，汝幸有娠；倘生男，以延陈氏血食。”时氏曰：“先主人死，以绝君念！”遂投入其缳。良谟另作一缳，与之同尽。

良谟父没官云南，贫不能归榇。壬戌谒选，求大理府推官，始得归；人称其孝。弘光时，赠太僕寺少卿，谥「恭愍」；时氏，赠孺人。

▼许直，号若鲁，南直如皋人。山祯甲戌进士，吏部文选司员外郎。

城陷，长班促报名；直曰：“俟吾死，汝往报名！”时传先帝从齐化门出，客羊君辅劝曰：“天子南迁，公等宜扈跸偕行，共图光复；奈何以有用之躯，轻一鸿毛掷耶？”直唯唯。既而出门一望，曰：“当此四面干戈，驾将焉往？”比闻煤山信，号恸欲绝。羊君辅从旁慰解，诸僕环跽而哭，动以「亲老子幼」；直曰：“有兄在，我无忧也！”是夜，寝羊君辅于别室，呼僕授家书，报其封公；遂更服冠带，拜君父毕，作诗六章，有「微躯自恨无兵柄，杀贼徒殷报主心！丹心未雪生前恨，青史空留身后名」之句。命僕取绳繫之，僕股栗不能举手。直斥之出；遂自经。比死，一手持练尾、一手上握，神气如生。弘光时，赠太僕寺卿，谥「忠节」。

▼王家彦，号尊五，兴化莆田人；天启壬戌进士。授开化知县，调兰谿；以卓异，擢刑科给事中。丙子，忧去。服阕，补吏科。在谏垣十年，强击无所避；权贵敛手。时闽贼刘香老等劫掠同安镇，几扰省会；家彦于是有「闽省海防」疏，言“旧制有卫所军，无别兵、亦无别将，而统于各卫之指挥。每寨设号船，联络呼应；复又添设游击等官，虽支洋穷澳，戈船相望。今防御之策，莫若复旧额而练民兵。”识者以为至论。又见群盗蜂起，皆因民困而吏不卹；上疏力言之，以为“今日之吏，催科急者考卓异，督责严者称循良；不肖者以束溼济其饕餮，贤者又为文法所缚，不得展布。由是民穷无聊，起为盗贼；一夫倡乱，千百成群。宜少宽文网，令有司加意抚绥，以遏乱源。”其他所陈，皆关切利弊，裨补军国，为救时之要策。庚辰，升大理寺丞，历少卿、太僕寺卿、户部侍郎。癸未，转兵部右侍郎，协理京营戎政。时戌事废弛，国势日蹙；家彦竭力补救，不遗余策。

甲申，贼犯阙，家彦守安定门，备御甚力。因中官有与贼通者为内应，城遂破。贼得家彦，欲降之，家彦不屈；贼忿甚，提刀段斩之。或云城陷，有讽其亡者；家彦正色叱曰：“国破身死，吾何足惜！但主上存亡不可知，恨不追随乘舆，触死辇前耳！”言毕，自刎死。南京赠太子少保，谥「忠端」。

▼吴甘来，号苇菴，江西新昌人。崇祯戊辰进士，授中书舍人。壬申，擢刑科给事中，历兵科至户科都给事中。甘来在谏垣十余年，知无不言，弹劾不避权贵。

甲申三月十七日，贼薄城急，兄礼部员外吴泰来至寓，执甘来手泣曰：“时势至此，奈何！”甘来曰：“有死，无二义也！”十九日城陷，传闻圣驾南出；甘来曰：“上明且决，必不轻出！”乃疾趋皇城，不得入。返寓，家人进饮食，却之。有劝甘来潜遁者；甘来曰：“今不能调兵杀贼，顾欲苟全求活耶！”遂作书以后事嘱其兄弟子姪。见几上有疏草在，曰：“留此恐彰君过！”取火焚之。姪家仪奔至，相与恸哭；曰：“我不死，无以见志。汝父死，无以终养。古者兄弟同难，必存其一。使皇上在，则土木袁彬、靖难程济，皆可为也。否则，求真人于白水、起斟寻于有仍，庶几庭闱无子而有子、庙堂无臣而有臣矣。”遂冠带北向拜者五、南向拜者四，赋绝命诗一首，引佩带自缢。南京赠太常寺卿，谥「忠节」。

▼周凤翔，浙江山阴人。崇祯戊辰进士，改庶吉士，历官左春坊左谕德。静默宁澹，与范质公、徐九一相友善。

甲申三月，都城陷，凤翔谓吴给事甘来曰：“臣子义在必死；然必得一视大行梓宫，缟素恸哭，乃无憾！”甘来然之。二十一日，赴东华门茶棚下，举哀欲绝；即投金水桥下。水浅不死，复匍匐至寓，作书辞父母曰：“国君死社稷，臣子无不死君父之理。父母生我、育我、教我，以有今日。男幸不亏辱此身，贻两大人羞！吾事毕矣，罔极之恩，无以为报，矢之来生！”北向拜君，复南向拜父母，自缢死之。留诗，有「碧血九原依圣主，白头二老哭忠魂」之句。（南京）赠礼部右侍郎，谥「文节」。

▼陈纯德，号澹玄，永州零陵人；崇祯庚辰进士。是年，二甲进士俱蒙召对称旨，即除翰林、科道等职；纯德以奏对详明，授福建道御史。

癸未，督顺天学校；方抵任，以遵化警，不能前。回京，贼入京，纯德自缢死之。其同以进士召对者，特旨除翰林五人、科道各五人，共十五人；而死者惟纯德一人。南京赠纯德太僕寺少卿，谥「恭愍」。

▼申佳胤，广平永年人。崇祯辛未进士，除仪封知县。仪封小邑，民谨朴易治；佳胤减省条教，一意休息之。大河界邑中，多剧盗；乃修保甲之令，又广置耳目、设购募，盗皆奔他邑。县有大豪张甲，为奸猾，把持一切讼狱事，前后数令莫敢问；佳胤至，立案之罪至死，境内震慑。霖雨河决，佳胤亲负薪实土塞之。满三载，举治剧，徙杞。杞壤大而俗侈，好浮伪慢上，多豪贵人居间请託；佳胤清严自持。士大夫家居，僮隶数千指，纵横自如，囊橐奸宄或入民舍取器物，伤纤弱；严收首恶数人，立诛之。而其时盗大起，有扫地王者，率贼万人环攻杞。佳胤登陴固守，手剑斩贼一人，乃退。更谋之父老，筑砖城。

以治行尤异，擢吏部文选司主事；以清鉴称于时。会东兵入，佳胤条上便宜数端，上优旨答之。转考功员外郎，当大计，为协理；贬黜无所回避，权贵多不乐之。会佳胤之师文文肃与韩城有隙，中以微法，并及佳胤；降南京国子监博士，迁大理寺副。

甲申春，升太僕寺丞，以牧事出巡近畿。闻贼薄居庸，分兵自常山入畿南，郡县望风奔溃；佳胤将入都，或劝之以京师且危，幸在外，可无与。佳胤慨然流涕曰：“我固知京师当不支，其如皇上何！”遂疾驰入都——时三月十二日也。遍谒大臣，画战守之策，皆不省。佳胤知必死；十八日，聚宾客，为次子行冠礼曰：“此宋尹衡州所谓冠带见先人于地下也！”十九日，城破，至王恭厂井中，自投下，死之。命其僕归报太安人曰：“不敢辱身以辱吾亲！”南京赠本寺少卿，谥「节愍」。

▼赵撰，号镇所，云南昆明人。天启甲子举人，除贵州龙泉知县。壬午，以御土贼功，行取。

癸未，授四川道御史。巡视中城，捕贼谍以闻，杀之。城陷，贼获譔，械之、譔瞋目大骂；贼刀杖齐下，磔其尸于白帽衚衕。以远方乙科，无为之请卹者；附记之，以表节烈。

石匮书曰：甲申死难而不独以死难着者，则别之于独传；而死难之外更无别事可记者，则不得不尽之于死难矣。盖以其死难，故亦足以传也。若更以死难诸君子而复议其一筹莫展、不能免先帝于轮台之难，谓区区一死不足以塞责，则何以处夫不死者与不死而降者哉！












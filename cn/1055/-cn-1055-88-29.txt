【贺枢密使吕太傅〈公弼〉书〈治平四年〉】

右修启。伏承显膺宠典，登进枢庭。成命始行，舆言佥允。伏惟某官存诚直谅，蹈道中和，学臻三代之英，世济八人之美。论思献纳，已多补益之勤；谟明弼谐，久韫经纶之业。三朝眷遇，一德老成，尚虚黄阁之居，姑正紫枢之位。坐筹帷幄，方资制胜之谋；正席钧台，始慰具瞻之望。顾惟衰朽，早辱知怜，惟与苍黔，同深庆。


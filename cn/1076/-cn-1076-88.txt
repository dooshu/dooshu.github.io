卷八十八

<史部,诏令奏议类,奏议之属,历代名臣奏议>

钦定四库全书

历代名臣奏议卷八十八

明　杨士奇等　撰

经国

宋高宗时张浚上言曰臣受陛下圣知最厚自谓遭逢幸会盖非偶然凡有所见尽言无隐又况社稷至计所繋臣安敢曲为身谋默不上逹仰惟俯赐矜察不胜大幸臣契勘金人侵犯以来强暴为甚锋不可当公卿大夫上负国家甘为叛逆其大恶不道固不待言矣次则不过畏避怯缩随时俯仰敌之未至幸且偷安敌之凭陵委身而去陛下念其势力不逮旋复器使此往事之明验也其间盖有恨敌之不道悯国之无辜誓死捐身力图破敌而事机之来有成有败好事观望之人又复以轻狂而媒糵之然则为陛下社稷至计果如之何而可乎臣尝折中而论之大凡持盈守成迟重是贵谋功立事勇决为先今国势衰弱宼难日至使人人怀因循苟且之心不敢任成败安危之责臣恐日复一日坐致大坏矣臣窃谓当今丧乱之後谋身者易任事者难谋身则毁誉不至任事则怨谤立随仰惟陛下念社稷之重思中兴之难反复熟计以观得失至於臣之起自孤远骤膺委寄不自量力妄意事功则又甚难矣今臣欲决意以图敌则恐负败事之忧欲专断以立功则恐贻擅权之议至於因循玩日姑为朝夕之计事极势危终归於无可奈何则又臣之所深疾痛恨不肯为此以负陛下知遇也伏惟万几之暇特赐省览庶使臣之孤忠得被圣知趋事赴功虽死无悔臣无任激切之至浚论当时事势曰臣闻受非常之恩者图非常之报拯焚溺之急者乏徐缓之音臣窃惟当今事势譬若养成大疽於头目心腹之间不决不止决迟则祸大而难测决速则祸轻而易治惟陛下谋之於心断之以独谨察情伪预备仓卒犹之奕棊分据要害审思详处使在我有不可辄犯之势庶几社稷有安全之理不然日复一日且将噬脐异时以国与敌者反归罪於正议此臣所以食不下咽不能一夕安也倘非陛下圣德在人获天地之佑承祖宗之庆有以照察其心臣亦何所逃罪浚论车驾进止利害曰臣昨日幸侍天光获闻圣训退而思之惟是车驾进止一事利害至大臣区区中怀所见未知当否敢以剖露惟陛下深思而详择焉臣窃惟天下之事不倡则不起不为则不成自古贤圣之君平定祸乱未有谦退远处而能跻天下於太平之域者惟太公避狄勾践报吴二事士大夫多以为口实不知与今事势万万不同夫祖宗二百年积累之基付在陛下不幸而敌人陵之叛臣据之陛下不得已而养锐待时以俟天定犹之可也至於事有可为之理时有可兴之势思前虑後犹豫不决岂不重失人心乎臣请以棊谕善奕者先固基本次定筭数临以大势使之左右枝梧之不暇然後我胜可必彼败可分今四海生民之心孰不思恋王室者敌人相结胁之以威虽有智勇无由展竭三岁之间赖陛下一再进抚士气从之而稍振民心因之而稍回正当示之形势庶几乎激忠起懦而三四大帅者亦不敢怀偷安苟且之心夫天下者陛下之天下也陛下不自致力孰肯履危险忘寝食孜孜焉惟恢复是望而愚忠不移者乎臣意谓今日之事存亡安危所自以分陛下六师倘还则有识解体内外离心日复一日终以削弱异时复欲下廵幸诏书谁为深信而不疑者何则彼知朝廷姑以此为避地之计实无意於图天下故也陛下若断自宸衷有进无退车尘一动上可以格天心下可以顺民望敌人之势寖以蹙缩大功自是而立大业自是而成论者不过曰万一秋冬有警车驾难於远避夫军旅同心将士用命扼淮而战破敌有余况陛下身临大江气当百倍苟士不効力人有离心陛下虽过自为计将容足於何地乎又不过曰当秋而进士有战心及春而还絶彼窥伺此特可舒一时之急应仓卒之警年年为之人皆习熟谓我不竞当有怨望难乎其立国矣又不过曰敌占上流顺舟而下变故立生所不可测夫襄汉我有也敌舟何自而来乎敌人事力有余果能陵犯水陆偕行自上而济陛下身处临安去建康无数舍之远也处之其安否乎三者利害有同白黑矧惟陛下遭两宫之大耻负四海之重责天意人心两皆属望有为而无成天下犹矜怜而归心陛下也不为而坐待其尽为祸可胜言耶夫为将帅之策者恐臣导陛下而前督其进取曾不知事有机会时有利钝士马不能遽益也敌势不能立破也要宜刚大其志气恢洪其度量以拯救天下百姓为心仰无愧於天俯无怍於人度事而为审时而动先谋自治利而诱之致而破之何难而不可济哉惟陛下断以恢复为事则任恢复之人以退守为事则任退守之人使各引其类求其党一意施为为陛下毕尽死力庶乎不至於操持两端择利自谋也臣又窃譬之父有痼病其子欲以瞑眩之药治之而或者争止焉为或人之谋疑其爱已为子之谋似乎不审然而人各有心姑取谀悦舍此适彼所不慙焉谓子为不尽忠乎其父岂不过谬哉今日侍陛下以还为臣之谋无所任责诚亦得计矣为陛下国家之计恐有所未至是以披心腹露肝胆反复一二言之而不知其当否也伏惟陛下裁赦

浚论修德以图恢复疏曰臣闻明主能受尽言暗主以言为讳臣幸遭遇陛下不以臣为至愚不肖数亦采听其说臣倘不以死力陈而犹回顾後患是臣负陛下矣故愿尽区区之忠乌乎尚忍言之哉今吾之二帝宗族远处沙漠之地忧愤无聊可想而知轻侮肆辱可思而见臣尝屈指而计之如此者盖三千昼夜矣虽云岁俸之牛种时遗之粟帛数既不多安能充养彼其残忍用意实欲摧折而消磨之也虽然此尚以陛下揔师于南不敢遽加无礼耳呜呼陛下异时之事一或差跌祸有可胜言者乎臣自富平既败分膏斧钺陛下矜怜其心不以衅鼔臣幸复见天日陛下之惠也今事虽有可为之机理未有先胜之道含糊畏默终不以言而侥幸於一胜富平之事将复见於今日矣岂惟上辱陛下抑亦辱臣之身臣愿披肝胆露心腹为陛下言之夫兵家之事不在交锋接战然後胜负可分要在夫得天下之心则士气百倍叛臣归服不旋踵而四海定矣故人君之道莫先乎正心修身以感格天下之心然而是岂可以伪为哉一毫有差四海共知今使天下之人皆曰吾君孝弟之心须臾不忘寝食之间父兄在念则忠义之士当思有以共愤雪耻矣吾君言动举措皆合礼法至诚不倦上格於天则教化必行於异日矣吾君之朝君子在位小人屏去侍御仆从罔匪正人譛言不行邪言不入市井之谈不闻道义之说日至则内外安心各服其职矣吾君弃珠玉絶弄好轻犬马贱刀剑金帛之赏不以予幸惟以予功则上下知劝矣夫如是则将帅之心日益以壮士卒之心日益以奋天下四海之心日益以归彼将曰吾君之所为如此所行如此敌人不道尚肆吞噬曷不共力而同济事功哉金国之人虽号荒服盖亦心知善恶非尽憃愚全无知识也闻陛下之威德知中国之理直则气讋志丧小大离异战未必力衆未必同如此陛下何为而不可何事而不成乎呜呼事或有一不然疑惑之说毫髪着见於外天下之人口不敢言心则敢怒异时事乖势去祸乱立作如覆水之不可救矣盖隙一见於此心已生於彼不易之道为人上者其可不畏而戒之耶且自古为君甚难非独今日也或一言之失或一行之非或失色於人或失礼於人或一小人在侧便足以致祸致难起戎起兵前日明受之变大逆之徒陈兵阙下旁引他词其监不远也今祖宗传陛下以二百年之基业而陛下圣德日跻学问日广断然修其在已者遂可以致帝王之治何惮而不勉之耶如臣备位宰辅受美禄享重名岂不欲怀奸观望因循度日以全其身哉顾以异时身无死所且蒙误国恶声则为臣莫大之丑故宁尽言而得罪於今日也不识陛下能恕而容之於後日乎陛下果能容之而欲以至诚行其事臣将继此而一二以献焉

浚又奏曰臣伏见近报罢诸路检察财用官并福建江西路收买翎毛亦皆住罢臣仰惟陛下仁民爱物事每谨微虽帝王之用心不过是也然臣区区之意窃以为天下之势有缓急天下之事有轻重急其所缓重其所轻则颠沛於末流而害之加於百姓有不可胜言矣臣尝谓天下大计譬如人之一身方安平无事之时恬淡虚静调养元真足以保天和享夀考不幸而养治失素痼疾已成邪气侵淩日甚一日苟非瞑眩之药毒而治之臣恐元气既失必无遽生之理今天下之势衆所共知倘不思拯溺救焚之策以保吾民岂不终至危殆耶臣非不知夫捐器甲而不修舍弓矢而不造羽毛不伤舟车不葺漕运不督激赏不施可以裕民力足财用崇虚誉靖国人然而叛臣之祸近在腹心一旦缓急谁任其责将弃吾赤子而避之乎亦将驱士卒而与之争乎若欲驱士卒而与之争即如前所陈阙一不可此数者固非天降地出出於民力而已安有事借民力而无毫发之扰者哉夫合天下百姓之力除天下百姓之害而措之安平之域虽汤武复生无以易此也顾取之均平无或苛虐使锱铢寸粒还以为民斯善矣且商周之君当桀纣之时退而修德以待天定方是时桀纣未尝凭陵天下也故能修德以怀徕天下历时之久得行其志陛下上有父兄之雠下有生民之责敌之谋我岁必一至四海嗷嗷未见休息以事揆之如黄帝之有蚩尤汉高之有项籍光武之於赤眉王莽争雄角力曾不少暇转晷之间存亡所系自非一大痛治扫除其恶推行仁德与民更始四海内外何以获安且检察之官谨择其人可也以财用为不当检察非也羽毛之实谓申请措置之不善可也并两路而悉罢之非也不然即天下之事无一可为姑束手端拱聼之而已彼操仁义绳墨之说者正如人之有疾势在膏肓庸医畏缩方且戒以勿吐勿下姑进参苓而安养之终至於必死主人犹以为爱已也乃若良医进剖腹洗肠之术傍观骇愕指以为狂迨疾良已尚不免夫轻试之谤自古掠美附衆者得誉常多而骨鲠当权者负谤常重天下之事难如人意大率如此往者澶渊之役寇准决策亲征功存社稷事平之後奸臣谓其轻弃万乘假此挤陷近事之鉴使人伤愤臣起废放之中蒙陛下一心委用愿竭死力以报恩德虽此两事臣不预行然传闻纷纷思之诚为可畏万一异时事有大於此者出衆人之不意始徐起而议之则败事多矣伏望陛下申明内外更赐详议国是既定事乃可为孟子曰人之易其言也无责耳矣无责之人言每轻发况乎怀私意务摇动者乎且靖康以来借仁义爱民之言以进说者不知其几人矣其後都城之祸渡江之後生民涂炭莫之纪极官私事力十去八九爱民之意其实安在当时大臣流离窜弃虽死无益而献言陈说者今尚保其妻孥以安於田里也臣之区区不自量度辄任国事早夜以忧必欲尽力而为之然而事之成败犹恐未保倘於此含糊首鼠误陛下决矣伏望圣慈察臣之心苟所见邪僻不可信用臣自此入觐天光即乞骸骨归里养亲矣冒犯天威无任震恐浚论和战利害疏曰臣夙负大罪自谓必死瘴疠之地仰惟陛下优容之矜怜之保全之死骨复生尽出圣神之造自今已往皆已死之日而陛下实生之臣今虽居苫块中安敢恝然遂忘陛下恩德且顾惜一已而默不出一言庶几有补万一哉惟陛下察其用心恕之而已臣闻自昔忠臣事君莫不欲其主之明莫不欲其主之圣莫不欲其主之名显日月功盖宇宙彼知夫国家安荣则其身亦与有安荣故犯顔逆耳而不敢辞也奸臣不然惟利之图不复他恤导君於非使重失天下之心而隂肆其邪志始则曲意媚顺而蔽欺人主之聦明终则专事擅权而潜移生杀之大柄迹其包藏有不可胜言者矣然而身灭家亡族覆世絶见於史册历历可考天下後世视之曾犬豕之不如彼果何所利耶惜乎至愚而莫之思也日者陛下法乾之刚而用以沉潜施设中机天下四方孰不畏服是臣可言之秋也臣?远不复预闻朝廷机事而伏思念今日事势极矣陛下将拱手而聼其自然乎抑将外存其名而博谋密计求所以为长久欤臣诚过虑以为自此数年之後民力益竭财用益乏士卒益老人心益离忠臣烈将沦亡殆尽内忧外患相仍而起陛下将何以为策祖宗盛时尝与敌通好矣惟力敌势均而国家取兵於西北取财於天下文武之才世不乏人是故其事得以持久而百四十年之後靖康大变事出不意祸乱之酷亘古所无论者犹恨夫恃和为可安而不知自治之失也今天下几何譬之中人之家盗据其堂室安居饱食其间而朝夕隂伺吾隙一日有间其舍我乎然则陛下不可不深思力图於此时也且敌尝有弑立之举夫弑逆之人天地所不容人情所甚恶诚能任贤选能修德立政断然为吾之所当为口不絶和而实以势临之彼必有瓦解之忧借使敌不量度轻为举动第坚壁清野以迟之明示逆顺其衆自离敌之危亡可立而待何则人心不肯趋逆而忘顺也假之五七年而敌君臣之分定彼国有人得柄用事虽有贤智莫知为陛下计矣愿陛下精思审谋无忘朝夕无使异日有噬脐之叹夫约和衰弱之时谓不能久而敌人之变洊生於内则是天赞陛下违天不祥陛下其承之臣闻人之俯仰天地间所以自立其身者不过忠孝二字此天下之大义不可斯须少忽也而臣行负神明孤苦余生亲养已无所施矣事有大义所当为者不过尽忠於陛下顾虽头目手足有可捐弃而为陛下用者所不当顾惜而况亲逢圣明极力保全恩德至大使臣有怀私顾已匿情畏罪虑祸之心则是陛下不负臣臣实负陛下天地鬼神其肯容之哉是以不顾嫌疑不避鼎镬不恤谗毁为陛下陈之陛下勿谓军民之心为可忽忠良之言为可弃夫治天下譬持罂水一决而溃有不可收拾者矣陛下其念之哉臣行年六十死亡无日非若纷纷者互持和战之说惟恐其说之不胜而身之不获用贪目前之得忽久远之图臣知为陛下国家计耳陛下安荣臣亦与有安荣臣之自谋亦岂为不审耶幸未死得终礼制陛下不以臣为愚而卒弃之愿陛下许臣居严婺间赐之屋三十楹田三十顷俾得优游养痾田野间为陛下谋画心腹之臣以毕尽愚忠庶几有补万一臣之志愿足矣惟陛下广乾坤之度以精求天下之贤无忘祖宗国家之耻父兄宗族之讐盛德大业昭着後世臣犹幸及见之臣不胜大愿

浚又上言曰臣受陛下更生大恩今至忧廹身涉险万里常恐一旦死填沟壑终无以仰报万一思得以展尽所怀瞑目无憾臣尝病夫世儒牵於和战异同之说而不知实为一事或者窃儒为奸不知经史之心切切焉利禄是图而有以欺惑陛下之听又其甚则大奸大恶挟敌怀贰以自封殖其家簧鼔曲说愚弄天下敢毕陈之臣闻天地之大德曰生而天地生物之功本於秋冬盖非严凝之于秋冬则无以敷荣之于春夏然则秋冬之严凝乃生物之基也在萃之象曰除戎器戒不虞而泰之九二爻辞曰包荒用冯河泰萃之世圣人谨於武备如此谓不如是不足以生物而行其心也况时丁艰难而可忽略不省啓大祸于後反谓是为得哉若夫一时之和则亦圣贤生利天下之权也商汤事葛矣而终灭葛书曰汤一征自葛始周太王避狄矣筑室于岐未几谋以却敌诗曰乃立冢土戎丑攸行文王事昆夷矣而卒伐之诗曰昆夷锐矣维其喙矣越勾践事吴矣坐薪尝胆竟以破吴越语曰越十年生聚十年敎训彼皆翕之乎始而张之乎终汲汲乎德政修立而以生利天下为心未尝恃和为安自乐其身而已也汉高祖尝与项羽和归太公吕后割鸿沟以西为汉东为楚良平进言今楚兵罢食尽此天亡之时不因其机而取之是养虎自遗患也汉王从之卒成大业汉文帝与匈奴和曾无间岁之宁汉文全有天下谓可和以息民方是时百姓犹不免侵陵之苦至武帝始一大征伐之其後单于来朝汉三百年间用以无事唐太宗天下初定有渭上之盟未几李靖之徒深入沙漠之地犂其庭系其酋海内始安焉兹岂非以和为权而得之哉若夫石晋之有天下则不然取之非其道谋之非其人桑维翰始终於和其言曰愿训农习战养兵息民俟国无内忧民冇余力观衅而动动无不成初若有深谋者然考其君臣所为名实不孚于上下朝廷之上专务姑息赏罚失章施设谬戾权移於下政乱於上无名之献莫知纪极一时用事方镇之臣往往昏于酒色厚于赋歛果于诛戮以害于百姓朝廷莫知所以御之所谓训农习战养兵息民略无实事维翰所陈殆为空言姑欲信其当时必和之说以偷安窃位而已契丹窥见其心谓晋无人须求陵侮日甚一日後嗣不胜其忿始用景延广之议侥幸以战而不知其荒淫怠傲失德非一日天下之心已离天下之势已去天下之财已匮延广不学不知行圣贤之权亟思所以复其心立其势强其国急急兵战之争事穷势极数万之师无一夫为之发矢北向者至今为天下後世嗤笑凡言君臣委靡不振服役于人者必曰石晋云臣仰惟陛下聦明圣知孝心纯一即位以来简用实材敌人闻风而畏之於是有议和之事陛下以太母为重且幸徽宗皇帝梓宫之亟还和之权也不幸用事之臣贪天之功肆意图利乃欲翦除忠良以听命於敌而隂蓄其邪心方国家闲暇之时怠傲是务德政俱废而专於异已之去志果安在哉夫敌日夕所愿望者欲我之忠良沦没耳欲我之尽失天下之心耳欲我之将士解体其气不复振作耳欲我之怀於宴安以甘于酖毒耳前日用事者一切徇其所甚欲而毕为之不几乎与敌为地欤身死之日天下酌酒相庆不约而同下至田夫野老莫不以手加额其背天逆人不忠于君而天人之心重恶之如此且彼曾不思夫敌之於我其爱之而和乎其有余力而肯和乎其国中亦有掣肘之虞而和乎其欲图之於後而和乎臣谓敌有大雠大怨不可复合譬夫一叶之分今日之和必其酋帅携离人心睽异姑为此举以息目前而图回江淮以去除後患之心其中未尝一日忘也惜夫昏庸奸贼之人豢於富贵闇於政事曾无尺寸之效以上报於国家毫髪之惠以下及於百姓分列党与布在要郡聚歛珍货以独厚於私室为身谋为子孙谋而不知为陛下谋不知为国家天下谋坐失事机者二十余年以误陛下社稷大事有识之士谁不痛心且夫贤才不用政事不修国势不立而专欲责成受命於敌适足以啓轻侮之心而正堕其计中鲁仲连所谓彼将有所与夺梁王安得晏然而已乎此甚可痛恨者也敌国之人何自而畏敌国之难何自而成迟以岁月百姓离心将士丧气国亦危亡而已矣臣愿陛下鉴石晋之败而法商汤周太王文王之心用越勾践之谋考汉唐四君之事以保固社稷天下幸甚臣窃料前日用事者献议於陛下不过曰以我之和而敌之变难洊生是欺天之说也敌相残之衅其来有素初不在夫和与不和之间向使国家德政修乎上威令加乎下敌之变难岂不有大於此而我不世之耻庶几其可雪乎又不过曰姑少迟之更俟其乱此盖度其身之必不可办任大事相与为叨窃苟且计而已非国家计也万一敌有人焉定其乱而强其国臣恐当是时陛下不得一夕安枕矣古语曰当断不断反受其乱又曰天与不取反受其咎又曰畏首畏尾身其余几又曰机事之来间不容髪此四者今日之谓也愿陛下体道之权外示顺听一一从之於今及春阳用事与廊庙大臣图回大计复人心张国势立政事不絶其和而遣一介之使与之分别曲直逆顺之理事必有成臣不孝之身亲养已絶含毒忍死其亡无日徒能为陛下言之而已臣乂伏思祖宗之德在天下至大至厚太平之治多历年所三代盛时有不能及恭惟皇帝陛下禀乾刚之资而辅以缉熙之学何为而不成何治而不至愿陛下充其志气扩其聦明必使清明在躬如太虚然惟是之从以选贤才以修德政以大基业天下幸甚

浚奏恢复事宜曰臣伏覩圣旨指挥令沿江诸大帅监司帅守各条陈目今进讨恢复事宜合如何施行具已见利害疾速闻奏此陛下兼览衆智明目逹聦之义也天下幸甚臣不自量尝以河东陕西之策上浼天听伏想已逹听览窃惟今日之事当自陕西河东山东始以观其变以度其势然後因时而应似为得宜臣仰惟陛下好生之德格于天地敌人不道自取殄灭此天心也诚可为天下大庆然臣尝观唐安禄山之乱庆绪史思明继之称兵为虐亦既数年缘九节度之师节度不一心腹不相得一败不振使之及此诚可为龟监也臣自入本路界早夜询问江淮目今民力军势之实百姓困於征役科歛频繁颇不聊生军马疲於道路饥疾相仍残死者衆民多流离军有愁叹将或骄而不武兵或分而不协臣愿陛下厚抚军民亟施恩惠固结其心振作其气谨简将帅大修军政乘此机会扫除大雠陛下略细务罢常程去冗食专意马上之治除天下之大害兴天下之大利如祖宗创业之初则中兴之业盛大无穷功绩之隆震耀前古固陛下之所优为臣愚无识尝误国事每自震惧顾何足以补万一区区愚忠不忍少隐当否未必惟陛下寛赦采择不胜幸甚

浚论归正人利害疏曰臣窃惟自昔创业中兴之君图回天下初非有夙任之将素养之兵旧抚之民为之用也考其施设事非一端或取之羣盗或得之降虏或以敌人攻敌人莫不虚怀大度仰凭天道俯顺人心以成大功後世仁德之不孚措置之失宜驯致降人多有背叛此非徒人事之缪盖亦天命之所不归也今陛下绍隆祖宗方务恢复乃於降者而首疑之则左右前後与夫今日军旅之衆孰不可疑而况他日进抚中原必先招徕事乃可济若处之失当反激其怒他日人自为敌未易可图计之出此岂不误哉虽然臣知此非陛下意也盖陛下将有经营四海之心推诚待人如天如日岂比固陋之士姑为保身全家之谋唯恐大江以南万一生事耳至於刺客间起固容有之不可不防然亦安可以此因噎废食也死生有命富贵在天圣贤岂虚语乎臣之幕属固有力持此议者臣盖尝深辟之伏乞睿照浚又论招纳归正人利害疏曰今月初二日司农寺丞史正志到建康伏领御笔处分臣不胜感惧惟归正一事臣日夜思念至熟不敢少忽也窃惟国家自南渡以来兵势单弱赖陕西及东北之人不忘本朝率衆归附以数万计臣自为御营参赞军事目所亲见後之良将精兵往往当时归正人也三十余年扞御力战国势以安今一旦遽絶之事有大不可者臣不避诛责敢条列于後此令一下中原之人以吾有弃絶之意必尽失其心一也人心既变为寇为雠内则为敌用外则为我宼二也今日处分既出圣意将见淮北之人无复渡淮归我者人迹既絶彼之动息无自而知间探之类孰为而遣三也中原之人本吾赤子今陷於敌三十余年日夜望归如子之仰父母今有脱身而来者父母拒而弃絶之不得衣食天理人情皆所未顺四也自往岁用兵大军奔驰疾疫死亡十之四五陛下慨念及此既望诸将各使招募若淮北之人不复再渡所募之卒何自而充五也寻常诸军招江浙一卒之费不下百缗而其人柔弱多不堪用若非取兵淮北则军旅之势日以削弱六也臣自叨任使事即为二说以尽其情其一山寨之首领来归厚加犒劳使持帛书复往抚论本处山寨令各安居耕种毋辄生事以待王师其二许令充应万弩之选若有官借补之人不肯与效用为列即以忠义从军之名处之各令准备差出间探及学习弓弩以就行列今近二百余人其携家而来者老弱不任军用则分拨荒田借贷钱粮俾为屯守之计区区不敢少容私意於其间惟此一事所系甚重若果絶之人心一失大事去矣仰惟陛下圣明仁孝英武有太祖太宗之遗风思欲拯生民之厄雪庙社之耻国家所系人心为本陛下恢洪圣度同符天地信顺获佑其理必然天下幸甚浚又论泗州事宜疏曰臣窃闻敌人有燕山自立者伪赦传闻大略可见此天付陛下以恢复之日也目今事宜臣愚以为宜召募有智辩使臣数辈持主事宰执书反复详列俾切中其心庶几祖宗故地不待血刃可复得之仰惟陛下早夜整兵训戎命帅择将聚粮储财以待机会中兴之业其必有成臣又伏见淮东泗州在今日最为要害之地若得一智勇兼长之将以步骑五千近日未经战戍者使守其中北可以通京师东可以通山东西可以通陈蔡英雄豪杰其必有环应而起者第与之深结勿用轻复城邑它日大兵一出向导既得人心既归孰不响合惟是择任不可不谨臣智识浅短特以荷陛下恩遇夙夜殚竭不敢不尽其诚陛下不以为罪自兹机事之来臣当次第具所见以进用备采择之末伏惟圣慈贷其狂愚不胜幸甚

浚又论抚恤淮汉兵民及经理陕西河东事宜疏曰臣窃见淮西敌人以圣驾俯临大兵四出引衆遁去其势必为北归计臣窃伏思之敌人悖逆天道率胁丑类来涉吾境衆叛亲离旋被杀戮天之相佑国家大啓昌期可谓甚着兹盖皇帝陛下执柔刚之权惟其时中尽仁孝之诚有以上格自信此心终获其应顾兹机会诚大有为之秋也天下幸甚臣待罪藩方望属车之尘不远数舍欢忭之余反复深念其敢不尽窃以天意人事推之今日为恢复之时盖无疑矣虽然恢复所宜详讲周虑使出万全臣愚以为来远之道先自近始为今之计恐宜以抚养根本为急务也惟自夏迄冬江汉两淮之间兵疲往来民困馈运若复大举深追诚恐所得未几而我之事力益觉其弊借使河南之地即尽得之秋风既高铁骑万一复来不得不虞恐或一城差跌百姓必重被其毒孤中原归戴之心迟海内平宁之望臣故愿陛下孜孜於抚兵恤民之事俾江汉两淮得少休息於三两月间图回经略之心则默运而亟行之频遣间使求归故地以察其情以观其势以怠其志以回其心广陛下好生至德使诸国之人皆知爱慕而坐销其精兵勇夫怒我复战之意时发檄文责任将帅招抚中原其间豪杰自乐输情独陕西河东形势所在厥今可以进为伏乞更勤神筭以时授之俾先驻险地常为大敌复临之计山东海道亦宜一大措置付以成谋据天下之要厄海道之冲左牵右引使支梧之不暇而後使人之辞得伸其说纵其未从吾之势力亦足以平定中原矣伏惟睿筭固已洞烛区区愚见何补万分仰乞特赐采择不胜幸甚

浚又上经理淮甸疏曰臣窃惟敌人退兵之後士马物故几半饮马长江之志固未敢萌也而用事羣酋人各有心日夜备具似有欲窥淮甸之谋先事预图理不可缓我之甲兵方之昔日西北之士所存无几而又去岁扞御大敌伤折逃亡继以病死十亦四五马固同之以今岁事力比量酌度夫人知其为弱也议者或欲弭兵息民以治在我此说近是也诚恐敌之图事未肯但已一旦仓卒何以待之又况补集将士必资西北之人能战忍苦方为可仗然则乘机及时内坚守备外疑敌心左牵右制使之首尾奔趋人情揺动斯为成筭不可忽也淮甸要处我不先图异日勍敌起侮渡淮先据形势则事有难处者矣惟陛下其念之臣愚不胜惓惓浚又论萧宇等约降及恢复事宜疏曰臣今月初七日得翰林学士史浩书恭领御笔处分臣愚荷陛下示以腹心与谋至计其敢不尽诚臣契勘宿州縂管萧宇及萧千户皆契丹之族属今其闻契丹之盛欲归之心想见甚切其言诚实诚如圣谕臣见已选募得力心腹人前去外臣伏读圣训将来秋深以大兵继之来降则重赏叛则破之陛下圣虑盖得之矣今当以兵临境约之使降俟其从我俾居先锋同共破敌若付之以兵责成於宇等恐它日有难制者圣意素定臣谨当遵守惟是定中原图恢复非徒系之天时亦须人事克尽有以副之仰惟陛下兢兢修德诚意格天必欲拯斯民之穷复祖宗之业规模甚盛然而朝廷承前日多事之後纲纪未立赏罚未明人才未集法令未行风俗未变甲兵未备财用未足自治上策犹不能尽厌人心臣愚以为今日之几既不可失所以图之当务酌中庶几万全臣前日之奏欲令吴璘固守德顺时为声势牵制其西复欲令淮东之兵循海而出水陆渐进揺动其东彼之事势大槩可见然後复以重兵进襄汉只当以一二万人耀兵许顺以示出奇盖彼处粮道难继不当更用重兵恐乏食退师更沮军势异时善後之策莫若屯驻大军於顺昌非惟粮道便利屏蔽江淮而与山东陕西声势相通若河南之地尽归於我临河都邑秖先选募令自为守我之大兵云屯顺昌招来英豪益壮军势常为备具以待其来纵竭国远至亦必有以破之矣况其大势既去不能复来耶臣所陈今日经常之规理当如是若夫东北之人云合响应与夫敌自相攻其势携贰此又一时机会虽事有决然者而不敢预必但当先为在我不可胜之计耳臣衰迟浅学何足以补圣聦万一伏惟圣慈更赐睿断特降处分

浚奏恢复事宜曰臣老无能为自蒙太上皇帝委用既而陛下绍统信任弥深审计密图朝夕不替臣於五月间必欲广运钱粮冒险泝淮置之于西正以事机之来理不可失今日诚有可为之时独师旅单寡赏予阙乏将帅难得不可冒昧一战以幸其成所宜图为万全左牵右制徐为之应若异时形势自见果有必取中原之图愿陛下假臣以权使得少効尺寸然後归老山林臣之愿也至於见可则进知难则退惟社稷之计是谋惟生民之命是恤此又臣区区素心初不敢侥幸一时之动贻悔後日也伏乞圣慈更赐睿照

时诏问宰执方略资政殿学士李邴条上战阵守备措画绥怀各五事战阵之利有五曰出轻兵务远略储将帅责成功重赏格大略谓关陕为进取之地淮南为保固之地关陕虽利於进取然不用师於京东以牵制其势则彼得一力以拒我今大将统兵者数人皆所恃以为根本万一失利将不可复用偏裨中如牛臯王进杨珪史康明皆京东土人知地险易可各配以部曲三五千人或出淮扬或出徐泗彼将奔命之不暇此不动而分陕西重兵之一端也关陕今虽有二宣抚其体尚轻非遣大臣不可吕颐浩气节高亮李纲识量宏远威名素着愿择其一而用之必有以报陛下又言陛下即位之初韩世忠刘光世张俊威名隐然为大将今又有吴玠岳飞者出矣愿诏大将於所部举智谋忠勇可以驭衆统师各两三人朝廷籍记遇有事宜使当一队毋隶大将则诸人竞奋才智皆飞玠之俦矣大将爵位已崇难相统一自今用兵第可授以成筭使自为战而已慎勿遣重臣临之以轻其权而分其功今却敌退师之後必论功行赏愿因此诏有司预定赏格谓如得城邑及近上首领之类自一命至节度使皆差次使足相当所谓守备之宜有五曰固根本习舟师防地道讲遗策列长戍大略谓江浙为今日根本欲保守则失进取之利欲进取则虑根本之伤古之名将内必屯田以自足外必因粮於敌诚能得以功名自任如祖逖者举淮南而付之使自为进取而不至虚内以事外臣闻朝廷下福建造海舩七百只必如期而办乞仿古制建伏波下濑楼舩之官以教习水战俾近上将佐领之自成一军而专隶於朝廷无事则散之缘江州郡缓急则聚而用之臣度敌人他年入宼惩创今日之败必先以一军来自淮甸为筑室反耕之计以缀我师然後由登莱泛海窥吴越以出吾左由武昌渡江窥江池以出吾右一处不支则大事去矣愿预讲左支右吾之策夫兵之形无穷愿诏临江守臣凡可设奇以误敌者如吴人疑城之类皆预为措画今长江之险绵数千里守备非一苟制得其要则用力少而见功多愿差次其最紧处屯军若干人一将领之听其郡守节制次紧稍缓处差降焉有事则以大将兼统之既久则谙熟风土缓急可用与旋发之师不侔矣所谓措画之方有五曰亲大阅补禁卫讲军制订使事降敕榜大略谓因秋冬之交辟广场会诸将取士卒才艺絶特者而爵赏之建炎以来禁卫单寡乃籍五军以为重臣常寒心愿择忠实严重之将以为殿帅稍补禁卫之阙使隐然自成一军则其驭将也若臂之使指矣今诸郡厢禁冗占私役者大郡二三千人小郡亦数百人臣愿讲求除郡守兵将官自禁军给使外余仆从衣粮使自僦人以役大抵杀厢军三分之二而以其衣粮之数尽募禁军金人自用兵以来未尝不以和好为言此决不可恃然二圣在彼不可遂已姑以余力行之耳臣谓宜专命一官如古所谓行人者或止左右司领之当遣使人举成法而授之庶免临时斟酌之劳而朝廷得以专意治兵矣刘豫僭叛理必灭之谓宜降敕榜明着豫僭逆之罪晓谕江北士民此亦兵家所谓伐谋伐交者所谓绥怀之略有五曰宣德意先振恤通关津遣材能务寛贷大略谓山东大姓结为山砦以自保今虽累年势必有未下者愿募有心力之人密往诏谕应淮北遗民未归者令淮南州郡给以行由差舩津济量差地分人护送母得邀阻有官人先次注授差遣无官而贫乏者令沿江州郡以官舍居之仍量给钱米三两月其能自营为生乃止内有才智可用之人随宜任使勿但縻以爵秩而已凡诸将行师入境敢抗拒者固在剿戮其有善良老弱之人皆从寛贷使之有更生之望

历代名臣奏议卷八十八








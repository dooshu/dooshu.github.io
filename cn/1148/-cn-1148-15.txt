卷十五

<集部,别集类,金至元,陵川集>

钦定四库全书

陵川集卷十五

元　郝经　撰

七言絶句

满城道中二首

溪水随城陡屈伸夕阳乱闪碧金鳞沙堤带草乌啼健山色逼人诗句新

十二西郎缥缈中顔行壁立挿晴空欲携天地诸山去不遂秦鞭过海东

抱阳寺

孱顔苍玉抱幽村突兀双龙窟宅尊回首万山东尽处冷烟平远半乾坤

郎山

晚风吹散树头云斜日烧开水外村十二西郎来马上翠锋苍戟倚天门

九日郭外二首

溪上苍烟一道开谁家日夕采菱回片帆不举波间过无限好山波底来

萋萋宿草暗荒丘落日徘徊上上头一曲悲歌天地窄怪人独鸟入长楸

读张良传

颠嬴灭项复韩讐便与赤松方外游丞相萧何功第一白头不免汉家囚

读则天纪

则天未了立韦后武惠才薨册太真谁使唐家多女祸晋阳宫里旧宫人

读唐文粹

琅琅玉振粲珠光一代雄文照李唐底事平淮碑一首文公不载载文昌

醉後二首

何须黑白太分明不必区区话独醒四海苍生皆醉饱我将荷锸学刘伶

谁将元气酿春风解泼愁人磊磈胷只是忘忧不忘国径当一饮竭千锺

张侯宅新竹四首

斫尽凡材直干生脱綳直欲与云平珊珊戛戛风来去常有湘江夜雨声

孤根北地久难生全仗扶持长育成敢借他年数梢力扫除氛祲见澄清

疎隂杳杳色沾衣恰似泸溪月下时可恨一枝高更秀背人偏被恶风吹

四座清隂上绮罗交青杂翠嫰烟和闲花闲草遥相映更觉森森逸气多

读晋武纪

恰下曹丕受禅台贼臣女宠竞奸回夕阳亭上一杯酒又唤五胡诸夏来

即事

一簇花枝閙酒巵两家佳妇与佳儿半生失意元多感更见男婚女嫁时

独酌

歌罢长歌酒自倾休嗟屈子爱刘伶如今识破人间事独醉从来胜独醒

蚕

作茧才成便弃捐可怜辛苦为谁寒不如蛛腹长丝满连结朱檐与画栏

西园姚黄

四围国色鬬新妆一本当中淡淡黄三十六宫帘尽卷沉香亭下看明皇

题明皇私语图

一旦妖姬属乱兵当时私语竟何成秪应蜀道蒙尘日悔不终宵问贾生

题芙蓉盆

戊申秋道士李师於中山治所後堂故基得东坡先生雪堂图书青玉润莹隶法锷截四面各五分方停无纽盖先生帅定武时所遗也九月五日观于芙蓉盆雪浪碑下因书一絶以寓感云

辞却金銮到雪堂中朝无复汉文章不须更论青苗户丈八盆边醉一场

羽扇

天山雪鹘落霜翎更比氷纨分外轻五丈原头兵十万纵横奇计指麾成

大风

土囊都不辨雄雌直把乾坤怒一吹我欲乘时起鷼运北溟飞去到天池

三台怀古二首

衰草遗台尚几层荒凉无复艳歌声西陵尽有千年臭费尽衡漳洗不清

涕泣吚嘤後事多高台空着繐帷歌一时奸伪虽难辨争奈天长地久何

苏门八咏

百泉

碧玉山前玉镜明乱山倒影睡龙惊蹴翻贝阙光零乱万斛明珠尽一倾

涌金

云容天影与山光一片飞来浸夕阳万古婆娑金世界海神掷向水中央

梅溪

竹外青山竹里泉嫰寒风力妥轻烟谁将景与诗人会正是梅花欲雪天

卓水

竹梢低处见共山一水环流万竹间饥凤不来空阆苑晚风吹碎碧琅玕

啸台

肉薄羣狐尾血腥一天自作凤凰鸣阆风吹断无消息老树遗台万古情

仙人迹

八表遨游入太清世尘十万尽纵横翛然物外谁曾见无迹无踪是善行

安乐窝

不见先生二百年老云石室锁荒寒当时一理元无间何事都将四段看

月台

飞仙挟月下崑丘掷向山头更不收却被巨灵偷桂魄太行山色照神州

陈桥门

一片黄袍着帝躬六军谋逆尔何功太平三百年基业都在当时涕泣中

龙德故宫怀古一十四首

常怪韩王智数多不从太祖据山河黄流岂是天为堑青屋谁知是帝罗

国是当时总是非强将商鞅作臯夔莫言天变浑无畏不见雷轰党籍碑

蔡京奸计假荆公绍述虽同事岂同不向岭南消祸本更从海上立奇功

禁絶苏文碑尽磨中原不使见东坡牛童马走能传诵若比烧时数更多

觉察伊川不着书更将伪学重相诬至今江左传伊洛依旧堂堂一大儒

铜党纷纷快老奸败盟更欲复燕山当时若使无边衅不在权臣即宦官

人间未省有金国地底唯知幸铁楼忽见城头鹧鸪舞卖花声断不胜愁

万岁山来穷九州汴堤犹有万人愁中原自古多亡国亡宋谁知是石头

复国诛讐事岂难背城借一据河山汴梁更不回头望直送枉黄到浙间

少康一旅便南奔畀付英雄国可存宗泽云亡李纲罢衣冠不复到中原

却许邦昌为纪信浑将秦桧作程婴甘心江左为东晋长使英雄气不平

金人不敢驻幽燕刘豫犹令帝八年若守汴梁和且战关河一半尚能全

建炎新焰起江东寃血青城尚几重闽越两王还有後天教太祖继高宗

帅府雄开不即真宋州跃马趣曹门只将京国为根本百战能令社稷存

宫人斜

椒壁摧颓隐野蒿妖狐笃簌噪空壕美人一夜为黄土郕国夫人甲第高

宿邯郸

青蔬白饭力加餐且慰行人行路难莫向梦中还说梦世间何处不邯郸

射雁

惊鸿数点乱长空金镞高穿带响雄部曲尽看鞭指处冷云一字落秋风

味真庵

世间有味非真味味到无时却是真一食万钱难下箸箪瓢陋巷是何人

感兴

不得意事十八九可与言人百二三无虑无愁一樽酒短屏高枕日东南

帅正堂

秋渚芙蓉澹澹香新亭爽气酿新凉晚风吹断溪南雨一片金烟挂夕阳

晓渡沙河

马渡潺潺石子滩山头晓月烂银盘一天清兴重回首霜露满鞍风水寒

长芦舟中遇风四首

海风栗栗刮鲸涎吹裂西南一半天暝色忽开随酒散浪花和月上船舷

铿铿急雨射狂澜两岸隂风蔓草寒云脚半天拖海气断虹忽落着飞湍

杯盘楚楚下中流风顺帆轻暮霭收忽忆黄河轰敛日翠绡凉月转船头

斥卤谁知草木蕃桑连平野麦连村渔人遥指碧云际碣石东边是海门

赠渔者二首

一尺新鲂绿柳穿渔人馈我不论钱斫开细雪银膏莹旋折黄芦爇晚烟

短短芦芽小小蒲临流举网得嘉鱼船头拨剌犹然活试问前村有酒无

曹南道中憇关帝祠书事二首

传闻哨马下江陵青草湖南已受兵关帝祠前重回首荆州底事到今争

白汗翻瓶马不前緑隂还得解鞍眠尘容突兀祗何事六月长途又一年

寓目

错莫坤灵惨不春抢攘戈戟閙风尘可怜万里中原土一段荆榛愁杀人

秋夕

心事悠悠逐去鸿梦魂渺渺入西风无边木叶无穷恨一夜秋容满镜中

宿黄陂县南

茅屋欹斜竹迳荒稻畦残水入方塘营屯未定斜阳下雁点秋烟不着行

稻糯今年分外成家家凖备乐昇平谁知未获还抛却天着丰年待北兵

贤王渡江

鱼入王舟动日华水天一片紫金霞渡江千古谁能得恰到中原第四家

渡江中流赠杨宣抚

策马南来便渡江临流举酒望贤王舟中赖有娄师德无浪无风到浒黄

幽兰轩

手杀官奴志自强孤军百折竟夭亡君臣义尽平日死絶胜迎降轵道傍

太白入斗

闻说长庚是使星近来偏向斗牛明天宫太史无多语玉帛交驰不用兵

宿旧县【故盱眙也】

无风无浪片帆轻总道昇平在此行却向淮南望淮北断鸿声里断烟横

胜游

好处相逢是胜游两年霜後到江头盃盘狼籍西风老橙橘香中过一秋

邵伯藕

蛟人折向水晶宫却着金刀截玉筒齿颊氷浆流不尽洒然嚼碎雪玲珑

霜後芙蓉

憔悴江头秋牡丹南人弃掷北人看明妃出塞胭脂冷霜满琵琶泪满鞍

烛花

江城深夜作轻寒金粟堆盘蜡炬残应是灯花怜久客故随人意报平安

闻归鸟

来时随雁向南来雁北回时人未回至竟行藏岂由已且添温水浴疎梅

正月三日见月

小雪初晴卵色天虚庭揺曳动江烟忽闻归雁惊回首新月梅梢又一年

送江梅还伴使

坐席凝尘昼掩门客怀牢落阻江滨春来不见花消息却着残梅送主人

凌晨

凌晨听鹊暮听鸦梦里关河枕上家应是皇州春色满胆瓶昨夜也开花

感兴

鞍马匆匆改馆来芙蓉开罢海棠开梁间笑杀新来燕去了重来尚未回

佛顶橙

玉人解作软金盃刳尽金犀气未回满酌琼醅歌水调碧云高兴一天来

仪真馆後园茙葵

开彻茙葵夏景深半墙红锦卧堂隂雨荒苔老无人迹倾尽区区向日心

扬子

扬子江边不见江江声随雨入寒牕凭谁载酒寻苏二赤壁矶头白鸟双

馆中春晚

春去春来总不知杨花谁使入帘帷偶然得句还惊悟却是今宵梦里诗

花落深庭日正长蜂何撩乱燕何忙匡牀不下凝尘满消尽年光一炷香

八月十六日晓起见月

冷云收尽月当西过却秋宵已失期何事天公太相妬只教人看不圆时

闻雁

触处关心总可伤五年束手坐空堂江深月黑风雨急一雁飞鸣有底忙

橄榄

半青来子味难夸宜着山僧点蜡茶若是党家金帐底只将金橘送流霞

江静

江静天寒不启关梅华开却月丹残拟将斗柄占星岁牕隙檐头细细看

梅

欲吐檀心却倒垂梅花只看半开时折来细嚼还重嗅歌罢离骚更咏诗

忆酒友

三年独酌楚江滨醉里乾坤梦里身周顗近来添一斗坐中不见洛阳人

喜雨

过时无雨已为灾七月才闻起怒雷但得山田稻畦满不须霶霈入城来

不寐

梦境都非得意时觉来谁与论襟期蠨蛸竟夜不成网费尽千丝与万丝

十様小菊

孤根如线耐霜侵浪蘂还开玉与金为问西风缘底事一枝同气不同心

馆人饩雁

持节江头久食鱼馆人供雁意踟蹰呼儿细看云间足恐有中原问讯书

芙蓉小酌

轻纱白紵不胜单缭乱江云作小寒乘兴更须倾一斗芙蓉宜向雨中看

窞池

半池泥水不曾清一撮鱼针也自生好雨竟无风日恶门前空说大江横

二月一日雨中看梅

紫树青条玉几丛半开半落不禁风看梅何必前村雪二月江南烟雨中

示马德璘

当年驻马石牀边老父相逢已结缘须向桑田最佳处挂冠神武卜终焉【乙卯秋食于广平逆旅一老父挟方书数策与之语逹者也及使宋其子德璘从行似不偶然故为示此】

示孔晋

十五从戎已自奇更当磊落振襟期咸宁曾建中兴业本是汾阳帐下儿

丁卯岁元日

青春白发坐相催草草杯盘浅浅梅爆竹烟寒箫鼔噎隔墙飞过纸钱灰

真州沙瘴

侵晓烟煤半抹墙急烧煮酒嚼盐姜真州城里多沙瘴人道淮东小法场

立秋夜有感

月边一夜火西流云白天青万里秋朔雁今朝离瀚海定从何日到江头

丁卯新馆寒食无花四首

折残魏紫戴姚黄香尽河阳与洛阳刚向江头覔春色几年孤馆对空墙

四围击柝锁重扉春去春来总不知肠断东城中酒後春衫走马拂花枝

八年寒食总无家三月清明不见花屋角映阳看荠菜墙隂拨土覔蒿芽

阳和浑不到空齐深院无人长緑苔为报监门暂开锁少分春色入门来

馆内幽怀

狂花野梦满疎篱恨杀丝瓜结子稀独立无言解蛛网放他蝴蝶一双飞

伴使西计议送牛酪

深凝碧椀玉脂香轻结酥皮蜡面黄斫雪径调倾一椀大江忽在铁林傍

新馆木犀

欲将金粟插银壶沉麝看来气韵麤为问西风能记否好香曾到故乡无

观哺乳燕

黄口嗸嗸竞食时一双忙杀尚嫌迟遥怜待哺诸儿女更比乌衣分外饥

观牡丹菊有感

黄花唤作牡丹菊又唤芙蓉秋牡丹幸自拒霜全晚节强为春色亦应难

戊辰七夕

只见星杓挂月鈎银河依旧隔牵牛遥怜玉雪佳儿女泪满西风乞巧楼

戊午岁作一贯图戊辰冬十月晦始成

十载方成一贯图恍然才见未生初仲尼没後遗言絶且读遗书莫着书

读尧典

关雎风雅三千首尧典文章第一篇从此圣人都不说且休便论伏羲前

读王旦传

祸本谁知自二王玉清未了又储祥一瓶珠卖万人命剃发披缁未易偿

即事

网罗蚊蚋一蠨蛸终日经营何太劳纵好未能包六合大鹏依旧九天高

蒸开柳眼中宵热落尽桃花半晓霜五月绵衣休便送江头天气不寻常

梦游木香洞府

月牕青锦麝尘寒梦遶烟条露蘂看但觉身轻似蝴蝶种香风物异槐安

暮春二首

扬子杨花雪打门运衙花树緑藏人花开花落年年事看取人间不尽春

重围雨久塌苍苔火铺喧呼着棘栽唯有东风难禁约隔墙吹过落花来

五言絶句

同阚彦举南湖晚步四首

月出东南隅湖涌黄金波清风飒然至奈此良夜何太白吐金气水楼清霁寒悠悠半沧海月出浮云端荷花临水殿绮月转帘腰晚吹动银管暮凉生翠绡清风凌八极虎豹天门开长虹忽中断海窟明月来

送阚彦举

长风吹短褐浪起鱼龙腥万里一樽酒送客东湖亭

促织

乱聒霜前夜忙催机上秋无衣汝何益重作旅人愁

晓寒

列列牕分曙霜鸡噤不鸣只疑沧海冻还使日难生

即事

短衣歌永夜长劒倚高秋近爱东家子无忧乐白头

大城南

柳拂春烟白花融晓日红萧萧玉衔马沙上踏轻风

陵川集卷十五








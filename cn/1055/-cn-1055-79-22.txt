【前杭州司理参军范衮可卫尉寺丞充堂后官制】

敕：朕观两汉名臣，多或出于丞史小吏。非夫丞史之能出名臣也，乃知古虽吏属，亦必选用贤材焉。今中书丞相之职，比古公府曹掾之制，吏员已为简阙，欲任其事，岂不择人？故诏铨衡，俾其慎选。具官范衮：有司来上，以尔为材。进尔诸丞，往率乃职。古人可慕，无自怠焉。可。


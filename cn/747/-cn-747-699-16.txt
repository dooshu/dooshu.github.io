○赐缘连诸镇密诏意

近者寇孽初平，海内无事，方欲永弓矢，保生人，国远开边，诚非朕志。然盛衰倚伏，皆有其时，古人云：“圣人无巧，时变是守。”盖惜其时也。昔汉武帝命将出师，轻赍深入，耗中国三十馀年，竟不得臣伏匈奴，荡定沙漠，此未得其时也。至宣帝值匈奴百年之运，因坏乱危亡之机，单於稽道，三代称藩，锋燧不设，连城晏开，此遭遇其时也。近则回鹘常以兵助中国，有戡难之功，朝廷累降姻亲，岁致缯絮，因我为缘，振服诸蕃，百有馀年，最为强盛。及本国衰乱，种落流离，景附北边，犹为桀骜。因其入塞，暂举偏师，遂大破穹庐，却收公主，归降甚众，枭戮至多，一国销亡，易於拉朽，岂非得其时也！今吐蕃未立赞普，已是三年，将相猜携，自相攻击，缘边兵马，颇已抽归。想其城镇皆空，守备多阙，倘彼斗战未定，自有党仇，一国之中，疑惧相半，则备连城守，固有异心。计卿军镇，必有旧人，谙练边事，深入探，来往是常，易知隐伏之情，足见存亡之兆。宜精意选练，务得其人，切须识见精专，诚信可保，资以财帛，俾其阴通。自陇山、天宁关北至萧关、原州、安乐州、乌兰桥等，皆是贼之险路，入寇要津，各要知兵马多少，何人主领。如兵数寡少，人心动摇，乘此危机，必易为计。多设反间，密用奇谋，使自归心，岂劳兵力，观衅而动，取若拾遗。此兵法所谓不战而屈人之兵，善之善也。国家河西、陇右四镇一十八州，皆是吐蕃因中国有难，相继陷没，今当其破灭之势，正是倚伏之期。取乱侮亡，圣人远略，斯乃以直报怨，非是不守和盟。想卿精忠，必达此旨。故令刘专往，亲谕朕怀。卿宜选练师徒，多蓄国食，使器甲犀利，烽火精明，尺籍伍符，尽无虚数。务修实效，勿显事机，制之间，尤须密静。诏书有所不尽，皆已指示使臣。勉建良图，副兹委遇。


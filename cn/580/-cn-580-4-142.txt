列传第一百四十二 列女中


△白氏　胡孝女〔任仲文妻林氏〕　宁居斌妻独吉氏〔韩筠妻刘氏〕　傅贺妻陈氏〔刘似之妻徐氏〕　张氏女〔高氏〕　李景文妻徐氏　秦闰夫妻柴氏　郑琪妻罗氏　陈淑真　左友白妻龙氏　焦士廉妻王氏〔杜氏　萧氏〕　柯节妇　月娥丁氏　钟节妇　刘冀之　义烈女朵那　韩氏女　胡妙端　梁王女阿衤盍公主〔女僧奴〕　脱脱怀氏　辛瑜妻傅氏〔史五妻徐氏〕　张春儿　秦笔妻　吴妙宁　孔胥妻周氏　张贞　吴良正〔贾善妻宋{新女}〕　何妇贺氏　费元琇　杨节妇吴氏　陆焘妇赵氏　徐谢氏　李氏〔黄元珪妻俞氏　谢氏　赵氏〕林克成妻陈氏　刘公翼妻肃氏

白氏，太原人。夫慕释氏，弃家为僧。白氏年二十，留养姑不去，绩纴以供日膳。夫一日还，迫使他适，白断发誓不从。夫不能夺，乃去。姑年九十卒，竭力营葬，画姑像祀之，终身。

胡孝女泰，海盐人，匠氏女也。母沈氏，患手足挛，积年不愈。家人侍疾者咸厌倦，泰旦夕奉盥栉溲矢，起卧必抱扶之。兄娶妻，与母析居，泰遂及。其婿留母家，以养母。至顺间，岁荐饥。泰夜佣，作织纴以养母，至翦发鬻之，以赡不足。闻郡人戴甲母有疾，刲胸肉疗之得差。一日，俟家人出，即引刃刲胸肉，杂他肉以进，因病创。沈氏年且七十，病如故。泰侍疾三十余年，益加谨。初，泰许嫁宋氏子，疾弗良，或谓泰宜离婚，泰不从，卒嫁之。执妇道甚谨，夫亦化其义，视外姑如母。

又任仲文妻林氏，宁海人，家贫。年二十八而寡，姑患风疾，不良于行。林氏旦暮扶，侍惟谨。抚育三子，皆有成。年百又三岁卒。

宁居斌妻独吉氏，杨州总管独吉礼之女。居斌河内人，为枢密院断事官，卒于京师。独吉氏扶其丧归河内，庐墓下三年。礼部旌其门曰贞节独吉氏之门，表其坊曰贞节坊。

又韩筠妻刘氏，绛州正平人。筠父病，碾药，石堕伤足，竟中风死。刘氏抚一子一女，皆成立。筠死时，刘氏年二十七，嫠居六十年，乃卒。礼部旌之。

傅贺妻陈氏，东阳人。贺卒，陈氏年二十四，家贫以纺绩养其姑。三年，姑又卒，陈氏哀毁逾常。内外因怜其无子而贫，劝之改适。陈氏矢于众曰：“吾宁饿死，不肯幸生。”逾五年，奉舅姑与贺之柩而葬之，以从子为贺嗣，乡党贤之。

又刘似之妻徐氏，兰溪人。归似之，逾年有孕，而似之卒。俄举一男，名潜。徐氏泣而誓曰：“刘氏之家，幸而不坠。吾敢有二心乎？”潜生二子一女，亦早卒。姑妇俱以节行为乡人所重。

张氏女，高邮人。贼陷高邮，知女有姿，叩其家索之，女方匿复壁间。贼将害其父母，女不得已乃出拜贼，贼即以女行，女欣然从之。过桥，投水死。

有高氏妇者，同郡人也。携其女从夫出，避乱道旁空舍，脱金缠臂与女，且语夫令疾行，夫挈女稍远，乃自经。贼至，焚其舍。夫抵仪真，夜梦妇来告曰：“我已死，彼焚其舍矣。”其精爽如此。

李景文妻徐氏，名彩鸾，浦城徐嗣源之女。略通经史，每诵文天祥六歌，必为之感泣。至正十五年，青田贼寇浦城，徐氏从嗣源匿山谷。贼至，持刀欲害嗣源，徐前曰：“此吾父也，宁杀我。”贼舍父而止徐氏。徐氏语父曰：“儿义不受辱，今必死，父可速去。”贼拘徐氏至桂林桥，拾炭题诗壁间，有“惟有桂林桥下水，千年照见影形清”之句。乃厉声骂贼，投于水，贼竞出之。既而乘间，复投水死。

秦闰夫妻柴氏，晋宁人。闰夫前妻遗一子，尚幼，柴氏抚养如己出。未几，柴氏有一子。闰夫死，家事日微，柴氏辛勤纺绩，遣二子就学。至正十八年，贼犯晋宁，其长子为贼所掠，既而得脱。初在贼时，有恶少与县人张福为仇，往灭其家。及官军至，福诉其事，事连柴氏长子，法当诛。柴氏引次子诣官泣诉，曰：“往从恶者吾次子，非长子也。”次子曰：“我之罪可加于兄乎？”鞫之，至死不易其言。官反疑次子非柴氏所出，讯之他囚，始得其情。官义柴氏，为言曰：“妇执义，不忘其夫之命；子趋死，而能成母之志。此天理人情之至也。”遂免其长子，次子亦得不死。二十四年，有司旌其门，并复其家。

郑琪妻罗氏，名妙安，信州戈阳人。幼聪慧，能暗诵《列女传》。年二十，归琪。琪大家同居百余口，罗氏执妇道无间言。琪以军功擢铅山州判官，罗氏封宜人。至正二十年，信州陷，罗氏度戈阳去州不远，必不免于难，辄取所佩刀淬砺，令铦甚。琪问“何为？”对曰：“时事如此，万一遇难，为自全计耳。”已而兵至，罗氏自刎死，时年二十九。

陈淑真，富州陈璧女。璧故儒者，避乱移家龙兴。淑真七岁能诵诗鼓琴。至正十八年，陈友谅寇龙兴，淑真见邻媪仓皇来告，乃取琴坐牖下弹之，曲终泫然泣曰：“吾绝弦于斯矣。”父母怪，问之，淑真曰：“城陷必遭辱，不如早死。”明日贼至，乃自投东湖，水浅不死。贼抽矢胁之上岸，淑真不从，贼射杀之。衣带有刺绣字，词曰：“海水群飞，不二其行。湖水澹澹，之子澄清。视刃视饴，见衣见清。”

左幼白妻龙氏，永新人。幼白少负才名，以父荫为江西广济库使。后至元丁丑卒于军。龙氏年二十九，即翦发，勺水不入口。柩至，迎于十里外，徒跣号痛，亲挽舟以前。哭奠，五年不离几席。尝折海榴一枝，插瓶供几上。旬日视之，根枿勃然。邻妇感慕，皆效节不嫁。翰林承旨欧阳立为书“榴萱”二字以表之。子二人善咏，皆力学世其家。

焦士廉妻王氏，博兴人。养姑至孝。至正十七年，毛贵作乱，官军竞出虏掠。王氏被执，绐曰：“我家墓田有藏金可取也。”信之，随王氏至墓所。王氏哭曰：“此我死所，非藏金所也。”乃与妾杜氏皆遇害。

又刘公翼妻萧氏，济南人。至正十八年，毛贵陷济南，萧氏自缢死。

柯节妇陈氏，长乐石梁人。至正二十一年，海贼劫石梁，其夫适在县城。陈氏为贼所执，且行且骂，贼乱捶之，挟以登舟，骂不已，自投江中。其父方卧病，见女至，呼之不应，骇曰：“吾岂梦邪？”既而有自贼中归者，言陈氏死状，乃知其鬼也。明日尸逆流而上，止石梁岸旁。时盛暑，尸已变，其夫验其背有黑子，乃恸哭曰：“是吾妻也。”舁敛之。

月娥丁氏，西域人，孝子丁鹤年之姊。少聪慧，通经史。及长，归葛通甫。冢妇卢见月娥德逾于巳，一日，率诸妇诸女请曰：“愿以诸妇诸女属之娣，幸蚤莫教之。”月娥告以妇道，及援引古烈女，示以为则。既而豫章群盗起，城陷，月娥叹曰：“吾生簪组世家，其忍出犬彘下邪？”遂抱所生女赴水死。诸妇诸女咸曰：“彼之死必安于义，吾可幸生乎？”亦相与死水中，凡九人。时夏暑，尸七日不沈，颜色如生。郡人骇异，议曰：“十节同志死，不可异圹。”乃于故居之南黄池里作巨穴，同葬焉，题其石曰：“十节墓。”

钟节妇，宜阳黄氏女。年十六为钟秉敬妻。秉敬父义昭雄勇，当红巾贼起，乡民赖保全者数万户。既而贼大至，父子战死。贼闻妇美，将强室之。以兵躏其里，妇随里民匿石洞中，曰：“汝等同祸，以我故，然义不可令乡里同死，吾当自为计。”遂出，临小石潭，即自投潭中。众遽救，幸不死。乃诳贼曰：“投潭中死矣。”贼大怒，曰：“死以其首至。”众惧无计，或曰：“婢雪儿有貌，可令之代。”众然之，乃饰婢，使出拜，曰：“此钟相公女也，愿献之将军。”贼喜，拥之去，号曰娘子。妇得免，然竟以悸卒。

刘冀之，衡水曹泰才之妻也。年十二，通古文《孝经》，见《小学》书，固请读之，母不许。一日，闻诸兄诵《内则》，至“姆教，婉娩听从”，复请于母曰：“此亦女子事。”遂通经义。及笄，适泰才。红巾陷河朔，曹故大家，避兵县西聊城村。贼掩至，见刘美，驱之去。刘曰：“妇人从一而终，二夫且不可，况贼乎！”贼乃出金珠置前，被以文绮，刘手裂之。贼拥上马，坠地者数四。贼怒，绳其项，系马后曳之。刘以爪据地，头触石流血，骂贼死。

义烈女朵那者，杭州畏兀家女奴也。至正中，寇陷杭。至其家，无所得，乃反接主妇柱下，拔刀砺颈上。诸婢皆散走，女独身覆主妇，请代死。且谓贼曰：“汝利吾财，岂利杀人哉！凡家之货宝，皆我所掌，主母固弗知。若免主母死，我当悉与汝不吝。”寇解主妇缚，女乃出金玉等置堂上，寇争相攫。取已，而又欲污之。女持刀自刎，曰：“我主二千石，我誓不奴他姓，况汝贼乎！”贼舍之去。女泣拜主妇，曰：“妾受命主管钥，今全身而失主人之财物，非义也。”遂自杀。人莫不难其义烈。

韩氏女，保宁人。年十七，遭明玉珍兵乱。韩为所掠，乃伪为男子服。既而果被获，隶军中七年。后从玉珍兵攻云南，遇其叔父，赎归成都。适尹氏，犹处子也。人皆称为韩贞女。

胡妙端，嵊县人，适剡溪祝氏。至正二十年春，为苗军掠至金华，义不受辱。乘间啮指血，题诗壁上，赴水死。苗帅服其节，为立庙祀之。邑人颜曰：“烈女庙。”

梁王女阿衤盍公主，大理段功妻也。功初袭为蒙化知府。明玉珍自蜀分兵攻云南，梁王及行省官皆走，功独进兵，败之。梁王深德功，以公主妻之，授云南行省平章政事。功自是不肯归。或谮之梁王曰：“段平章心叵测，盍早图之？”梁王密召公主，谓曰“功志不灭我不已，今付汝孔雀胆，乘便可毒之。”主潸然私语功曰：“我父忌阿奴，愿与阿奴西归。”因出毒示之，功不听。明日邀功东寺演梵，阴令番将格杀之。公主闻变，大哭，欲自尽。王防卫甚密，因悲愤作诗曰：“吾家住在雁门深，一片闲云到滇海，心悬明月照青天，青天不语今三载。欲随明月到苍山，误我一生路里彩。吐噜吐噜段阿奴、施宗施秀同奴歹。云片波潾不见人，押不芦花颜色改。肉屏独坐细思量，西山铁立霜潇洒。”竟死。

功女僧奴将适建昌阿黎氏出，手刺绣文旗属功子宝，曰：“我自束发，闻母称父冤，恨非男子，不能报。此旗所以识也。”人皆敬其志节。

脱脱怀氏，枢密副使燕帖木儿妻。明兵入云南，燕帖木儿败，驰归，氏闭门不纳。曰：“尔受梁王厚恩，兵败不死，何以见为！”乃鸠其二子一女，命侍者曰：“我死，尔举火焚屋，毋令辱我。”遂饮鸠卒。

辛瑜妻傅氏，诸暨人。瑜以军兴期会迫死道上，傅蒲伏抱尸归，号泣三日夜，尸有腐气，犹依尸呵舐，冀复苏。已入棺，至啮其棺成穴。及葬，投身圹中，母强挽之出，嘱侍婢谨视之。阅数日，绐婢具汤沐，既而失所在。明日婢汲井，见二足倒植井中，乃傅也。

又史五妻徐氏，定远人。五为义兵百夫长。兵至，五战死。氏求夫积尸中，莫能识。以口吮血，辨验得实，载之归。治大棺将殓，乃沐浴，自经其侧。

张春儿，叶县军士李青妻也。青临阵负伤，归曰：“吾殆矣，汝可善事后人。”春儿截发示信曰：“妾生寒门，颇晓大义，君勿忧。”比青卒，哭之，垢面流血。旋谕匠者，造大棺，尽纳夫之衣服，匠如其言。将敛，春儿自经庭下，家人共殡之。

秦笔妻，江阴人，失其姓氏。笔遭乱，挈妻依同郡朱判官璚居吴中。笔病卒，贫无以敛。璚为具棺衾，且思所以恤养其妻。其妻泣谢曰：“良人以艺游搢绅间，诗书礼义之教，妾亦尝与闻矣。妾以未亡故累乡长者，其如义何？”璚加慰之，夜哭益哀，自经死。璚为合葬而表其墓。

吴妙宁，上海人。年二十一，赘同里张氏子。邑大姓以叛党连坐其父，妙宁泣曰：“吾父苟无地为解，族其赤矣。吾不遄死，祸延良人，悔孰甚！”即投环死。俄征系吏至，闻已没，<*日昔异而去。时人为之谣曰：“红羊年，黑鼠月。张妇吴，俨遗烈。九山风酸泖波血，二气舛错愁云结，一树梅花惊飘雪。”

孔胥妻周芙，江阴人。孔素无乡曲誉，众以通贼诉于官。胥度不免，密书与妻早为计，庶免军配。周神色不乱，言笑平常，乃具酒馔祭舅姑，延亲戚剧饮。是夕，素服自缢死。

张贞，建康张叙女，嫁海县周曹，坐法下狱瘐死。先是，贞在徒籍中，惧配军，投秦淮河而死。及周尸过秦淮河，贞涌浮水上，面如生。人皆曰：“此张训导女也。”闻者哀之。

吴良正，义乌儒家女。姑嗜酒，家固贫，必力致之，姑醉乃已。姑卒未殡，贼至，家人悉窜，吴独侍侧。人呼曰：“汝不爱头？”吴曰：“姑未殡，妾就刃下死，不悔。”抚棺长恸，兵义之，释去。

又有乌伤里贾善妻宋{新女}，性沈默。家饶于赀，平日事贾甚谨。明兵驻兰溪，贾携{新女}避浦阳城窦山乡。无赖乘时肆掠，俄突至。{新女}惧侵己，掷袖银于地，投绝涧死。

何妇贺氏，永新州人。蕲兵陷吉安，杀其夫，将污之。贺曰：“妾闻师令严，淫虐者斩以徇。汝独不惧死乎？”兵以言诸帅，帅议聘焉。届期帅且至，贺闭户不纳，啮指血题诗曰：“泾渭难分清与浊，妾身不死死红巾。孤儿尚忍更他姓，烈女何曾事二人！白刃自挥心似铁，黄泉欲到骨如银。荒村日落猿啼处，过客闻之亦怆神。”遂引刃自断其喉，犹端坐不仆。帅排户入，见之惊去。

费元琇，上海人，江阴知事杨州朱道存妻。先是，江阴乱，元琇依父居松江。苗军掠郡城内，苗军手刃将入犯之。元琇叱曰：“我夫见勤王事，汝辈奚敢犯我！”投钗珥于地，苗攫之去。既而苗沓至，欲驱迫就道。元琇度不免，乃攀堂楹厉声曰：“苗狗毋辱我！”遂遇害。爪入楹木，血沁于指。

杨节妇吴氏，湖州人。年二十五，有殊色。至正丙午秋，明兵逼胡州，吴自度必不免，乃携二子投苕水中。逾月城破，父媪见其母子并浮水上，咸嗟异焉。

陆焘妻赵氏，印县人。焘与赵隐居瓢湖，兵猝至，焘夫妇舍舟登岸，兵逼之，伤刃者三，遂仆淖中。赵跃投淖同死。

徐谢氏名蠲，松江宦家女。素凝重，不妄言笑。苗兵毁掠，谢从夫逃，适与苗遇，驱之行。时里闬少艾，被絷者相属。谢阻板桥，遽厉声曰：“桥有柱，我侬趋救，可乎？”苗怒斫其肩，以号于众。既而悔曰：“彼乌泾之清，济也。”相与唶唶而去。

李氏，行军镇抚彭九万妻，吉水人。至正戊申，五溪苗突入城，李及其子友谅皆被执，驱之行，不从。胁以刃，不动。问所求，李曰：“我命妇也，有死而已。”因语友谅曰：“刎无刃，经无索，奈何？”谅曰：“当激贼怒以就死。”李乃极口大骂，苗怒杀之。有赵氏妇者，抱婴儿匿县学中，苗强污之，不可，死于礼殿南。血模糊，影留殿阶不灭，划去复存。后人立石以志其处。

又黄元珪妻俞氏，山阴人，贼火其庐，将拥氏去。氏跃入火中死。

同时谢氏，为张弥远妻，亦遭兵执，不屈而死。

林克成妻陈氏，福宁人。至正末兵乱，陈氏奉姑匿山洞中，后潜依母家，收克成一家遗骸葬之。时年二十四，母欲其改适，陈氏泣曰：“弃幼稚而改嫁，吾必不为也。”于是养姑抚子，卒存林氏之后。有司旌之。

刘公翼妻萧氏，济南人。至正十八年，毛贵兵至。萧氏曰：“妾誓先死。若城陷被执，悔将何追！”亡何城陷，萧缢死。





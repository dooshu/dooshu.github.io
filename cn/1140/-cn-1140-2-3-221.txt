独酌寄张尔成少参【商丘城东作】

朔风一夜霜华新高原草衰色胜银文雅台东晩沽酒【商丘有文雅台】短歌独酌生悲辛君期大梁饮十日中涂改辙会无因汴城百万殉河伯夷门山阜湮沙尘梁园修竹成灌莽白日黄狐蹲怒人开尊虚左纵结客文章长物谁相亲人生万锺转眼尽岳游双屐随闲身多君意气自湖海资我仆马无逡巡珊瑚作鞭碧玉杖上穷嵩顶下颍滨惜哉咫尺龙门失行过百里余悔嗔囊中收得岳云在临风会放周八垠茅堂药径重洒扫还山解带题松筠江乡此日好风味稻蟹丰脂鲂细鳞安得致君江阁坐缓倾五斗新诗陈歌成酒气指头出谁谓吾曹愁贱贫


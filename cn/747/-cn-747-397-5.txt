○对初税亩判

〈所司初税亩，怨者实多，佥议罪其变法，中尉云匪躬之故，两执不同。〉

什一而税，周道如砥；二吾不足，鲁政斯坏。国家邻善以化，宝谷而理。上下皆给，不学算车移人；邕和大来，惟知手舞足蹈。嗟尔加税，昧我大猷，曾不慕於若尧，坐贻陷於大桀。将谓浚我，有司何取於匪躬？宁有盗臣，中尉且多於尸禄。傥能率法，抑有前闻，若苟而为，斯亦奚问？


24　孝宗以近習察大臣　敬大臣與大臣從臣之説　皇朝文鑑所取多諫書　徐鉉君臣論等諫書


孝皇獨運萬機，頗以近習察大臣。中庸或問「敬大臣」之説，大事記吕成公祖謙撰。「大臣從臣」之説，皆以寓箴諷之意。文鑑所取，如徐鼎臣名鉉。君臣論、文潞公晁錯論、蘇明允任相論、秦少游石慶論之類，皆諫書也。

【全云】文鑑所以可貴在此。

【元圻案】朱子中庸或問曰：「夫勞於求賢而逸於得人，任則不疑而疑則不任。如置之大臣之位，而又恃小臣之察以防之，吾恐上之所以猜防畏備者愈密，下之所以欺罔蒙蔽者益深。所謂偏聽獨任、御下蔽上之姦，將不在於大臣，而移於左右，其爲國家之禍，尤不可勝言者矣。」〇吕成公大事記曰：「周赧王五年，客卿謂秦武王曰：『張儀之貴不得議公孫郝，則從臣不事大臣矣；公孫郝之貴不得議甘茂，則大臣不事近臣矣。』」解題曰：「大臣、從臣之名，始見於此。所謂大臣者，張儀、甘茂也；所謂從臣者，公孫郝也。韓客謂向壽曰：『今王之愛習公也〔一〕，不如公孫郝。』然則當時所謂從臣者，愛習而侍從者也。文、武、成、康之際，侍御僕從罔非正人，列之于六官之屬，曷嘗有内外之間哉？秦乃用其愛習，爲人主私人，其權至與大臣相抗，古無是也。遇昏弱之主，則大臣、從臣表裏締結，合爲欺罔；遇英武之主，如秦武之流，不過防其交通，使之互相伺察而已。雖自以爲得駕馭之術，不知體統舛雜，中外痞隔，致亂之道也。」〇徐鼎臣君臣論曰：「人臣者，在貧賤之中，處疏遠之地，有上下之隔，有左右之蔽。自媒則有暗投之患，因人則無苟合之譽。禮秩之不足則不肯進也，況不禮之哉！」〇文潞公晁錯論曰：「臣讀漢史晁錯之策云：『五帝神聖，其臣不能及，故自親事。』臣謂錯之言乖謬頗甚。若後之人君謂錯言爲是，乃以一身一心兩耳兩目獨任自用，以周天下之萬務，豈不殆哉！又將使厥后自聖，無復察邇言好問之裕。」〇蘇明允任相論曰：「任相之道，接之以禮，然後可以重其責而無怨言。責之重，然後接之以禮而不爲過。禮薄而責重，彼將曰：主上遇我以何禮，而重我以此責也，甚矣。責輕而禮重，彼將遂弛然不肯自飭。故厚禮以維其心，而重責以勉其忠，而後爲相者，莫不盡忠於朝廷而不恤其私。」〇秦觀石慶論曰：「慶爲相時，九卿更進用事，不關決於慶。慶醇謹而已，在位九歲，無能有所正言。嘗欲治上近臣，反受其過，上書乞骸骨，詔報反室，自以爲得計。既而不知所爲，復起視事。嗚呼，此其所以見容於武帝者歟？」〇書録解題總集類：「皇朝文鑑一百五十卷，吕祖謙編。孝廟賜名文鑑。朱晦庵晚歲嘗語學者曰：『此書編次，篇篇有意，每卷首必取一大文字作壓卷〔二〕，如賦取五鳳樓之類。其所載奏議，亦繫一時政治大節。祖宗二百年規模，與後來中變之意，盡在其中，非選、粹比也。』」〇朱子淳熙八年召對摺子云：「士大夫之進見有時，而近習之從容無間。士大夫之禮貌既莊而難親，其議論又苦而難入，近習便辟側媚之態，既足以蠱心志，其胥吏狡獪之術，又足以眩聰明，恐陛下未及施駕馭之策，而先已墮其數中矣。」孝宗之失，朱子嘗顯規之。

〔一〕「公也」，原作「也公」，據四庫本大事記解題卷四乙正。

〔二〕「每卷首」，原脱「卷」字，據四庫本直齋書録解題卷一五總集類補。






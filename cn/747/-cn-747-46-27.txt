○答宰臣等请立皇太子手诏

卿等谟明庙堂，夹辅王室，请正长嫡，以崇储副。称元良之贞，固天下之本，此调主鬯，诚哉是言。但以黎庶不康，甲兵久顿，忧劳旰昃，姑务息人。与众共守，斯为急务，册命之礼，辍而未行。方俟有年，用申盛典，高秋元月，平秩不遥。因其万物之成，继以重离之照，子孙逢吉，是谓大同。伫至此时，依卿所请，宜悉朕怀。


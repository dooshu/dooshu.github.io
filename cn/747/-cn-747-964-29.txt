○定承袭食封奏（贞元八年八月）

准贞元七年三月二十日敕节文，比来食实封人，多不依令式，皆身殁之後，子孙自申请传袭。伏请自今以後，并今日以前应食实封人，并一年内准式具合袭子孙官品年名，并母氏嫡庶，於本贯陈牒。如无本贯，即於食封人本任本使申牒。如合袭人有罪疾及身死者，亦限一周年内申牒。请立以次合袭人，仍俱家口陈牒，请附籍帐，本贯勘责当家及近亲。如实是嫡长，即与责保，准式附贯，然後申省。到後即取文武职事三品正员一人充保。


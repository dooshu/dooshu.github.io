○破虜口外議 【 禦虜口外】

逆虜俺灘席去年刦掠京北之威、資近日市馬?帛之利、誇示迤北羣胡、脅誘塞上妖賊、好為謾辭、包藏覬覦、故於五月二十八日至大同而遽退者。實聚其徒。使覘我之虗實。而歸收其部落。以待入寇之期也。伏唯　聖明御極、道格神天、仁洽寰宇、非獨中原生民讐恨於虜、思一奮劍以殲兇渠、雖其族帳部落、亦有面是心非、觀望成敗而不肯遽進者、故禦虜於口外。制之於初至未定之時。為力似難而實易。何也。進則有重兵阻險之阨。退則有廬帳水草之安。又俺灘恃羣虜之助。有輕我之心。羣虜仗俺灘之強。無備我之實。我出其不意。襲擊俺灘。必破之道。前虜失利既聞。羣虜相率西走。古北以東。自不能至。李靖以三千勁騎擒頡利。霍去病以八百精兵破匈奴。此其比也故曰為力似難而實易。今不出兵早制。使虜踰險。皆有必死趨利之志。在我失據。各懷首鼠進退之憂。戰一虜則眾虜狎至是變主為客也所傷必多。勢必難支。故愚竊以為必不可。


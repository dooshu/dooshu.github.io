○授阎伯刑部侍郎等制

门下：古者参用名儒，典领大郡，或连书课绩之最，则次补公卿之缺。今甄陶政化，黜陟幽明，若二千石理行第一，中朝右职，悬以相待，俾长吏知劝，至公大行。银青光禄大夫婺州刺史本州团练守捉使上柱国阎伯、银青光禄大夫衢州刺史本州团练守捉使乐陵县开国男田季羔等，早以文章侍从，润色纶言，朝夕论思，处正廷议。名高德厚，推重周行，历践藩郡，一其政理。本经卫以制事，参理法以训人，俭以约已而下不劳，静以存诚而吏不扰。风淳俗泰，表率方州，懋能入迁，美选无易。慎平秋典，给事黄门，副予简求，以称厥服。伯可行尚书刑部侍郎，散官勋如故。季羔可行尚书给事中，散官封如故。主者施行。


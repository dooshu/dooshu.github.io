书宋文康公手蹟後

章己丑释褐获出文康夫子门下今三十五年矣辛酉秋以中州之役道过商丘始入拜祠下髣髴其音容万一不可得谛观墨妙怆然者久之夫子宦蹟文章载在国史而书翰又复精妍得古人笔意遭会乱离日侍母太夫人於锋刃间贼不忍加害其书有云高堂无恙万虑皆轻何其仁孝蔼然也昔夫子分巡遵化旋晋蓟抚卒入为相国今牧仲博雅好古为曹郎最名顷又缵旧绪观察通永拳拳惟先人手泽是宝不独以官世其家矣


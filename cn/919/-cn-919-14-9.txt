痈疽叙论

发背痈疽者，该三因而有之。论云：痈疽瘰 ，不问虚实寒热，皆由气郁而成。《经》亦云：气宿于经络，与血俱涩而不行，壅结为痈疽。不言热之所作而后成痈者，此乃因喜怒忧思有所郁而成也。又论云：身有热，被风冷搏之，血脉凝泣不行，热气壅结而成；亦有阴虚阳气凑袭，寒化为热，热成则肉腐为脓者，此乃外因寒热风湿所伤而成也。又服丹石，及炙爆、酒面，温床浓被所致；又尽力房室，精虚气节所致者，此乃因不内外所伤而成也，故知三因备矣。又论云：疖者，节也；痈者，壅也；疽者，沮也。如是但阴阳不平，有所壅节，皆成痈疽。又曰：阴滞于阳，则发痈；阳滞于阴，则发疽。而此二毒，发无定处，当以脉别之，浮洪滑数则为阳，微沉缓涩则为阴。阴则热治，阳则冷治。治之之要，虽有四节八事，所谓初觉，则宣热拔毒；已溃，则排脓止痛；脓尽，则消肌内塞，恶肉尽；则长肌敷痂。次序固明，若不别其因，施治亦昧。故治法中，有用远志宣热者，得非内因乎；至于外因，则用大黄芪；不内外因，则用甘草。世医但泥方书，多用五香连翘与漏芦二汤，更不知三因所自，其可守一法而普攻之。既得其因，又须观病浅深，与证候吉凶，寒则温之，热则清之，虚则补之，实则泻之，导以针石，灼以艾炷，破毒溃坚，以平为期，各有成法。近胡丞得一方，甚宝秘之，持以献洪丞相，丞相与之作序，言重于世，已遍行矣。其方乃《千金》内补散添黄芪 加人参减桂。间有轻者，服之稍效，若真痈疽，为害反甚。内补散当用在第四节，当前服内消等药，俟脓尽，方得投。苟专用之，亦所谓守一法也。孔子不尝未达之药者，良有旨哉。士夫当深味斯言，无轻信医方，误天下后世。谨之谨之。


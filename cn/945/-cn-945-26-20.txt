答舒州孙推官启

某启数日前伏蒙尊慈以灊山诗笔两编曲垂惠贶躭翫之际叹服弥深窃以王粲从军尝闻流咏蒙庄试吏亦复着书颇或名家兼彰传诵其如文多齐气深贻舒缓之讥道异丘门用成恢诡之说非优入於圣域尚垂厥于方来推官员外命世之才为时而出膺五百之运岂媿史迁冠三千之徒独称顔子矧于同气俱负大名一枝连得于桂林两骥并驰於金埒雄词冠古将掞天庭後进望风如登龙坂为斯文之盟主擅当代之师门自屈佐于初筵亦久沉于下位矧羣舒之剧郡控九江之奥区皖伯古城旧主咎繇之祀灊峰胜地曾经汉武之游真仙所凭司命有集灵之宇禅林特盛祖师开说法之堂朱邑桐乡之遗祠麴令望江之旧治着于方志并在郡封标举犹存风流未远自昔登高能赋始为大夫因事陈辞爰称作者故涔阳极浦骚人所以寄怀太邱丰碑伯喈称其无媿窃寻高致实慕前修或奋发雅言建裁丽唱或磨砻翠琰载刻好辞叩寂课虚若玄珠之斯获飞声腾实同华衮之为荣其余珪璧相辉咸韶并奏乍窥武库徒惧于锋鋩初涉天池岂知其涯涘颇同投暗但冀服膺顾惟倦谈靡能尽意其盛制辄留缮写


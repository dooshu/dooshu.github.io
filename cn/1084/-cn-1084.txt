艮斋杂说 - (明清)尤侗




康熙庚午冬至日长洲尤侗自序


遡书契而计之。则六经以下皆说也。然君子语大，天下莫能载焉。立乎上古。以指今日。后有作者。皆其小者矣。汉、唐、宋俱有小说。姑勿论。予纂明史艺文志。至说类约三百七十家。其最多者，陶宗义说郛、陆楫说海、徐武功前四十家小说、谷神子后四十家小说、弇州四部说，其一也。其他丛谭璅语，更仆难数。然或博物君子，有心撰述。则必仰观天文、俯察地理、近取诸身、还取诸物，骋辨于坚白同异，钓奇于山海幽深。若是者，仆病未能，且不暇。

归田数载。耄及健忘。酒阑梦觉。偶忆生平载籍所传。宾客所话。参以臆见。随笔著録。为挥麈之一助。汇而次之。得杂说若于卷。大抵雅俗间出。褒贬不论。洸洋悠谬。可笑人也。昔欧阳公作归田録未成。而序先出。神宗亟索观之。公因其中纪述有碍者。则去数十条。又嫌卷帙太少。乃撮取里巷委屑戏笑不急之事以足之。予之此书。将无同与。然则曷名乎杂说。吾夫子赞易有说卦传焉。有杂卦传焉。合而言之。是为杂说。



◇下庞秀之等诏

昔岁国难方结，疑懦者众。故散骑常侍太子右率庞秀之，履佥能贞，首畅义节。用使狡状先闻，军备夙固。丑逆时殄，颇有力焉。追念厥诚，无忘於怀。侍中祭酒颜师伯、侍中领射声校尉袁愍孙、豫章太守王谦之、太子前中庶子领右卫率张淹，爰始入讨，预参义谋，契阔大难，宜蒙殊报。秀之可封乐安县伯，食邑六百户；师伯平都县子，愍孙兴平县子，谦之石阳县子，淹广晋县子，食邑各五百户。（《宋书·颜师伯传》。）


65　韓愈皇甫湜孫樵文相較　孫樵超過皇甫湜之文　孫樵文謹嚴得史法　皇甫湜文得韓愈奇崛


東坡謂：「學韓退之不至爲皇甫湜，學湜不至爲孫樵。」謝南省主文歐陽内翰啓。朱新仲曰：「樵乃過湜，如書何易于、褒城驛壁、田將軍邊事、復佛寺奏，諸篇皆載於唐文粹。皆謹嚴得史法，有補治道。」

【元圻案】四庫全書總目别集類：「皇甫持正集六卷，唐皇甫湜撰。湜，睦州人；持正，其字也。元和元年進士，仕至工部郎中。其集唐志作三卷，晁公武讀書志作六卷。其文與李翱同出韓愈，翱得愈之醇，而湜得愈之奇崛。」又：「孫可之集十卷，唐孫樵撰。樵字可之，又字隱之，自稱關東人。大中九年進士，歷官職方郎中、上柱國，賜紫金魚袋。樵與王霖秀才書云：『某嘗得文訣於來無擇，來無擇得之於皇甫持正，皇甫持正得之於韓吏部退之。』今觀三家之文，韓愈包孕群言，自然高古，而湜稍有意爲奇，樵則視湜益有努力爲奇之態。其彌有意於奇，是其所以不及歟。」






○上河阳乌尚书启

（一本题云“上河阳乌尚书重胤欲献文启”。）

宗元启：伏以尚书以硕德伟才，代著勋烈。（重胤父承比，事平庐军有功。）两河定乱，（重胤少为潞州牙将，兼左司马。节度使卢从史奉诏讨王承宗，阴与贼连。吐突承璀将图之，以告重胤。元和五年四月，重胤缚从史以献。帐下士持兵合欢，重胤叱曰：“天子有命，从者赏，违者斩。”士敛手还部，无敢动。）三城建功，（宪宗嘉重胤功，擢帅河阳。河阳有三城，故曰河阳三城节度使。元和九年，帝讨淮蔡，诏重胤以兵压贼境。）鼎彝竹帛，未足云纪，进临汝上，控制东方，（元和九年闰八月，以重胤为汝州刺史，充河阳、淮、汝节度使，徙治汝州。）隐然长城，朝野倚赖。宗元虽屏弃遐壤，而饱闻德声。所恨不获亲执鞭弭，（《左传》僖二十三年，晋公子重耳曰：“左执鞭弭，右属。”《尔雅》：弓有缘者为弓，无者为弭。缘，骨饰首末。）以备戎伍，夙夜踊跃，不克宁居。伏以威棱所加，狂狡已震，（狂狡，谓吴元济也。）莫大之绩，重复增崇。小子久以文字进身，尝好古人事业，专当具笔札，拂缣缃，（缣，音兼。缃，音相。）赞扬大功，垂之不朽。瞻望霄汉，恋慕交深。冒黩威严，伏增战越。






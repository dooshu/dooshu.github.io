卷第十七

嘉兴大藏经　石门文字禅

石门文字禅卷第十七

宋江西筠溪石门寺沙门释德洪觉范着

门人觉慈编录

毗陵天宁法云堂校

偈颂

摩阤歌赠干上人

处处三门向南开青山绿水自围褁钟鱼鸣时摊钵盂精粗随分吃些个一生受用只如此何用忙忙脚踏火口闲莫说事留取吞饭颗眼明穿得针要自时补破粥后眠一觉不着溲涨亦不起斋后行数步不是肚膨也打过我不求世人世人不求我时时牵衣领臃肿包头涡一味怯风吹耳朵世上许多人蘖蘖犹如蚁旋磨团团并头争什么一筹输与摩阤板头盘脚坐人言南岳好奇峰七十朵庐山更是好瀑布垂天云净色不受涴殿阁参差如画出万人围绕看登坐汝若学道便成佛汝若不学地狱祸眼看鼻孔也寻常六月日头甚热火一筹输与摩阤看屋卧唤渠挽不来送渠推不可摩阤摩阤无如之何问着不答好哑大哥

读禅要法

天王如来现于世文殊思往问法义便遭贬向铁围山须臾复摄文殊至文殊拜起依位住问我此谪坐何过佛言汝自堕艰难故起现行为不可佛边女子名离意端然入定方七岁又问何以不逐之佛言此女久无意女以无意逐获免十方来众何不遣如来自在神足禅有意测之近成远

送端上人入黄龙

一个面如楪子大眼耳鼻舌分疆界髑髅里面都不言听渠外边争捏怪日用经行坐卧中一段光明没遮盖端上人会不会会与不会俱窒碍如见灵源瞌睡翁石火光中着精彩

好菩萨

好菩萨人中来好菩萨羊中来女娲弄土飞尘埃洛阳楼阁非愿力众生业影空崔嵬苾刍心不在法道鲜衣美食何为哉好菩萨人中来好菩萨羊中来女娲弄土飞尘埃

慎侄来侍求偈

十方都卢是个虎玄沙斫柴见不怖傍却报僧云是汝言中有响今谁悟华林年少相体解庵中与之同行住谁会呼作大小空痴儿见之毛卓竖我居十年无侍者呼唤应时随指顾有人问着是何宗万里无云霜月苦

变禅者归蒋山见佛果乞偈

霸陵将军万人敌射虎饮羽马躄易下马视之辄一笑宁知虎为草中石控弦复射又中的砉然有声箭不入将军但知为石耳坐令疑虎心相失诸方今谁达此机蒋山老勤默而识变公心挂蒋山云浩然欲归约不得洞庭青草水粘天高帆摩空一千尺仰看浪摧碧玉山此时法界毛端集

送逸禅者归荆南见无尽居士

长沙大虫方肉醉倚树痾痒威见尾逸禅来展寂子机举足欲促适其睡后身荆州张曲江解鍜佛祖如老庞如闻去作丹霞问正当一口吸西江西江一口吸得尽是汝法身应有剩要令川客读此诗都作蒋山吞栗硬

警策

汝未办道业何能超尘累但观身精进则知心猛利日中乃当食食不敢尽味夜分而后寝寝不敢熟睡贪入光明想贪证法明智是名心出家是名身出世大哉无累神合此有道器若具所行心件件俱不是而称释氏子动止是羞愧

云庵和尚生辰烧香偈

直心是道无虚假是牛何曾呼作马平生日日常一般但知九旬为一夏声色峥嵘争盖覆法身散失无寻处因缘时节属今朝不用追求全体露七十八年弹指过元来诸数不曾堕南台再拜炷炉香重渠当时不说破

云庵生日空印设供作偈福严南台万寿三老与焉次韵

不见丛林老陕西铁牛生得石牛儿泐潭扑面红尘起四海禅流满肚疑沩山作人热心肺冷处着火人方知龙山说偈聊戏耳万象惊叫天魔悲三生大士视云汉和倡四座知为谁南台拱读万寿笑生机妙语皆临时诸方传诵着精彩不是龙山唱和诗

钦禅者乞偈

三世如来所说开遮或擒或纵一切微尘句偈只明众生日用譬如一室千灯其光不杂不共无色天女击鼓四大部洲头痛一切智智清净开合不成痕缝钦禅一等行脚莫听虏子取奉若说有法可传但作眼见鼻孔

宣上人天真庵

醉李宣道者活计太天真把茅盖头处只就松树身树边有石两三块便与倾倒为比邻眼子崒嵂奇寂寂亦惺惺却倩松风替说法而石侧耳听宣公咄云直饶听得如器盛水泻也是外来之句何如我此横眠坐睡佛祖一齐丧气

题草衣岩

祝融凌寒空方陟缘云径此山翠被重有岩如侧罄拂石聊枕肱便觉诸缘静万瓦粲霜晓千里增目迥石头有高弟衣草却心病千年续灯人谁接悬丝命

送先上人亲潜庵

潜庵九十一自是百岁人造物偶遗漏顿置漳水滨先禅江西来邈得渠侬真展挂雪色壁毛发皆精神三玄合水乳五位透金尘譬如百衲帔岁晚思惠新臊僧不肯信眼肉悬千斤飞兔略燕楚敏若臂屈伸衲子参活意击电飞机轮宁如臊僧徒蠢蠢粘唾津

圭上人两过吾家既去作此

牛鸣马不仰火必就燥地应真隐耽源寂子一再至至言无缘饰大道甚简易三关不却人见者自拟议法身忽有剩佛祖俱丧气君看暮归人径去方掉臂

送亲上人乞食三首

荆簪女工采桑画鸦女衣罗纨赤脚人趁兔鹿着靴人饱食肉百丈出家不害痴一日不作一日饥后生十指不点水得便宜是落便宜亲禅学道不檐板自然公办私亦办新年持钵走衡湘要令一众毛孔香

虽应锋机不是语句鸭寒下水鸡寒上树不妨办众推究自己一手摸鱼一手戽水推开三玄玉锁揩拭同真十智要知天下南台口含三十六齿夜归候门立地笑眼脑痴憨肚里峭缘来点铁成金法白揣与人人不要

以有梦幻身安能躲饥渴剃头舍饰好则以乞为活炼尽世间心方称间披衲格言非汝欺余尘尚诸学吾师三界尊食时亦持钵春风吹湘云万峰寒踢卓出门一句子团团生四角

读龙胜尊者语

鼓声无作者有作必有处乃知毕竟空诳惑凡耳故镜象无生灭生灭则有体乃知毕竟空诳惑凡眼尔以我如实知法无心外者若人见自心一切如幻化

花药英禅师生日其子通慧设斋作此

甲辰腊旦底时节太虚完全无一缺陷虎机参陕右禅骂人觜是新罗铁云居老子最精锐长笑师兄难控制龙象蹴踏非驴堪鹅王择乳非鸭类睡快庵中知见香试焚一铢熏十方不在鼻端空与木毕竟此香何处藏

四偈(并序)

和州褒禅山二禅者甲乙俱学于长老允平平称乙才敏甲忌刻日夕以计倾之平用之作维那甲愈怒以蠢语侵平平不得已用为监院于是乙怨羞列其下不胜其忿首于官曰甲尝焚毁九曜帧子官囚甲甲称平所教坐此平编管利州甲编管洪州甲见余哀诉曰吾未死犹复乙也余悯其为嗔火所焚盖差缘耳始俱学道极善缘也中相忌以私缘差耳终至于累其师作四偈以劝学者此风始不可长也。

妒忌之火焚烧善根增恶果报坏好名闻以着我故见慢增胜瞋所盖缠心不清净大则坏国小则杀身从古至今数如沙尘既会怨憎当衣慈忍如是进者名真随顺

见胜进者心生嫉妒以苾刍相包蛇虺怒不敢以身而先天下三人同行必有师者孔老之圣行已如此奈何怀瞋而称释子子以缘差我故痛告尽世间心乃可学道

瞋恚现行时无明所迷醉不知自之失但见他人是如人在暗处见外不见里大哉圣人学事事必求己

曹溪传祖位夜舂先屈身童子诵句偈乃称曰上人南山证果位天神常伏膺自以本持律不敢称大乘

日用

昼为情缘夜为恶想譬如血脉流注不断笑喜怒骂折旋俯仰我观个中无三界相山河大地与意俱丧十方分身向此安葬耳中有尘捕风缚响舌头无骨如拳展掌婴儿哆啝语无背向终必得物人不敢诳是坚密身独露万象才落意地即同侣伴

八月十六入南昌右狱作对治偈

那落迦中论劫受苦焚铁其地汁铜其柱鱼鲙而脔瓜分而锯于一日夕有万痛楚我避世纷重闭其户而此知识勃然而怒吏收付官于此土住自寻其罪焦芽石女然非天人所能见与自业成熟现行会遇受尽还无无可措虑我作是观上契佛祖

食不继偈

观饿鬼趣论劫饥渴针锋其咽火聚其发昼夜号呼百千死活我常饱暖今暂缺乏当生大悲入此观法

读巘禅师录

白衣微涴辄易觉软泥硬地俱隐脚自家力量那借人了义心头无处着实无一法可相传直语临机休卜度

次韵李商老送杲上人还石门

解弹无弦琴急拍红牙碎得生睹史天冤债有头对须知泐潭禅妙出言诠外猛焰炉中堕指冰箭锋拄处君休昧

永明禅师生日

教乘法檀越宗门禅判官今朝藏不得推出与人看看看夜行只管贪明月不觉浑身露水寒

堕轩

当初二祖说禅拜起依位而立后来百丈听法卷却坐前拜席曹山一堕二目老儿衣穿骨露譬如弹指阁前门开还合如故

枣柏生辰

十世古今圆当念日用当以何法验梦中享尽百年荣黄梁未熟路傍店乃知无明无性体狂逐妄缘颠倒转枣柏指我此妙门故能千偈如瓴建

三月十七老黄龙生辰

黄龙三月十有七天下衲僧信不及尽道三关透者难鼻直眼横谁不识满院东风花不言死生情尽于今日汨罗江上小丛林放意说禅无愧色

黄龙生辰因阅晦堂偈作此

万古知音是今日晦堂古锥口门窄今既不来昔不往桃花落尽春狼籍南台茗碗荐炉香世礼丛林笑未忘只个死生收不得梦中声色谩遮藏

正月六日南安岩主生辰

生死枞然无背面名字由汝舌头转昔日曾死今应生今日是生何不见是俗何故无须发是僧何不着伽梨僧俗死生明不得团栾一句匾如锥

超禅师示众云见闻觉知只可一度

见闻觉知只一度如刀斫水终不破细寻痕迹了无有谓无破处则不可譬如密室风寂然谓风无有俱是过以扇为风则动摇风本不动汝会么

不能争得偈

头颅蘖蘖贪肉脔眼孔巴巴憎妒聚但寻他人是非说不知自己败阙露斗死他年输与我斗生今日不及汝见时先意相不审各自念佛修行去

云庵和尚生日烧香偈

妄见往来颠倒性智入三际刹那定即此名言是污染知为污染心清净此知不属缘非缘一丝不挂鱼脱渊梦幻死生藏不得永夜清宵常现前

戊戌岁元日梦云庵携登塔问答甚多觉而忘之作此

政和八年四十八一念了知一切法颠倒妄想垢消灭平等性智光通达常令现前绝功勋不欲染污差毫发云庵梦中提诲我不然何以同登塔

过张家渡遇云庵生辰

十月十六谁宗旨无声三昧重拈起十方三世侧耳听刹刹尘尘俱解义双林树开荣枯枝宝塔佛分生灭理一丝不挂露堂堂要识云庵今日是

永明禅师生辰

西湖水生洲渚失南屏雪尽峰峦集新春归来谁使令残腊遁逃追不及死生难分后先际古今不与丝毫隔平生说法如雨云说得分明惟此日

赠承天邃岑

长沙大虫今尚在眼吻开合珠光彩妙年凭陵舌翻海衲僧呼作丛林客迩来头有把茅盖栽田博饭自扶耒禅道从他别人会且复闲眠搔痒背

题淡轩

道人口吻最光滑行脚饱参奈粗粝少年尝编诸方禅迩来解毳三只袜世味从来崖蜜甜我此一轩如嚼蜡客来有语但寒温坐久时见眼开合

送澄禅者入蒋山

妙明廓彻圆当念念未圆明颠倒转譬如醉眼旋屋庐屋庐岿然醉目眩要令鹘仑常现前一切时中莫污染昔日蒋山解颠草一字不可饶两点

送忠道者乞炭

水行无声知其深玉瑕不变知其粹逆顺门高欢喜登办心成就一切智杨歧卧榻有真珠杜顺法身无纸被焰上说禅炭里藏不妨道者闲游戏

再送之

出家放旷断爱缘是心清净离盖缠君看铁脊忠道者妙如神鱼初脱渊闲行觑地一笑喜自言拾得南台禅东胜身洲兜一喝惊得山河磨蚁旋

昌禅师瓦翁塔

瓦翁外瓦中旷达未死不妨先建塔心如平地起骨堆聊对时人翻着袜住山送客不过溪瓦径不减石头滑诸方来者莫粗心举步亦须防倒跶

送肇上人还江南省阿尚

穷冬急景江村暮道人千里江南去明宵应宿路傍店败篑枯禅山月吐死生面目无处寻但余体粟空龃龉能知忍冻非他物便可鹘仑吞佛祖

明教梦中作

剑戟光芒星斗动虎方肉醉山岳恐层崖断处一庵深宴坐不言百神悚临际仆地掖而起眼盖丛林气深稳觌面堂堂不覆藏个中无地容思忖

见志

逼塞虚空难躲避笑渠百计苦搜寻至无著力为明见但尽攀缘是肯心顾我竖旗降老病有谁横槊捍丛林木鹅巫峡思前事正惬云岩隔信音

示禅者

庵内不知庵外事坐看来者堕锋机忽思良遂参麻谷大类清平见翠微黄檗棒头宁有法惠超言下便知非意根欲立无存处万象同时把手归

题石头顿斧亭

兀坐等闲酬客问碌砖抛出亦光生欲凭妙语分宾主须识尘机有浊清麟角誉高推独步石头路滑苦难行草庵依旧青松下睡起晴窗拨眼明

十二月二十六日永明禅师生辰三首

世界撮来如粟米根尘劈破似虚空骄嘶铁马追风去锨斗泥牛跃浪中十圣撼摇无缝罅三贤摸索堕盲聋长因此日容瞻仰面目分明岁岁同

刹那思虑不及处智入三世无去来水母有虾方见色芭蕉无耳亦闻雷闲中情垢消磨尽笑里心花造次开今日全身毛孔笑老师带伴与春回

昨日云门曲调分今朝法眼已生孙渠将大地藏针孔汝等诸人甚处蹲块石浮空将压汝一毛在火不曾焚孤猿叫月千岩晓知道当时以眼闻

南安岩主定光生辰五首

老儿饶舌太慈悲此日提纲决众疑解说神光摩顶后分疏死日降生时落人块石悬空住喷火双莲结子迟堪笑年年正月六出群消息少人知

赠以之中击电机不令点画入思惟嘶风木马空成梦喘月泥牛醉未知五蕴完全真死日百骸消散是生时云门函盖乾坤句语默何人遘得伊

南安岩本在长汀岩主年年此日生笑里一毛无间断毫端十字露纵横未离唇吻成窠曰才落思惟堕堑坑自是定光那借借可怜驰逐并头争

体妙常明自神解不关托境仗缘生从来懒欲当头道恐后空存染污名苦口伤慈成漏泄死时生日太分明堂堂试展岩中像稽首重瞻道骨清

不涉春缘正月六衲僧舍得聚头看大家宜着音容想一笑风吹牙齿寒欲问死生口门窄更分僧俗眼皮宽湘山雪尽千岩晓赠以之中墨未干

老黄龙生辰三首

纲宗壁立大崔嵬魔外闻风胆自摧万古知音今日是三关锁钥一时开从教意气纵横去终解形容寂寞回寄语儿孙着精彩黄龙手段似南台

尘劳山峻铁崔嵬曾向慈明喝下摧解作隐身衣带露不须弹指阁门开三关未透从教去万里追思却再回已坠纲宗谁整顿杖藜今日独登台

同登九仞到崔嵬困极那辞共堕摧待汝狐疑犹豫处当机佛手等闲开昔年成物心空切今日临风首重回满院新晴春已老落花飞絮点池台

德洪自住南台每岁必作一偈致不忘法乳之意今用宣和三年四年韵时五十三矣重惟法道陵夷令人寒心而障缘深重气力绵弱不能支持当有法中龙象乘愿力而来者副此志焉是所愿望法孙德洪题。

云庵生辰十一首(后有政和二年琼南时作)

今年十月十六日老汉行藏世不知石女梦中无死地空花落后记生时无声三昧重闻举入骨风流说向谁妙协当机休拟议电光翻影不容追

一句全提离死生如今非住昔非行若知此老无今古便解临机透识情满院松声霜后好十分山月夜来清儿孙要识吾宗旨只个金刚瞎眼睛

多宝重来应为法塔中全体不鲜陈却思平日分身集何似今朝一句亲略露爪牙藏理窟不留影迹走机轮丛林欲问南阳事我是耽源老应真

一切智虑不及处旷劫无明坏灭时顶相后常光照曜髑髅前略露风规根尘不敢覆藏者生死那能染污之消汝去来颠倒想共瞻遗像入追思

十月月团光到晓蛮烟瘴雨卷晴空石门想像同袍集珠浦行藏异类中钵饭荐陈虚坐设罏香拜奠与谁同曲高唱独知音少鲸浪粘天地脉通

不落思惟离圣凡令君觌露见云庵平生不许当头道今日重闻称性谈老鉴三机酬跛偃洞山一半肯云岩我无奇特报恩德九死归从瘴海南

面目分明画里传浑如父母未生前此真若信同卜智三要方知具一玄无语临机成渗漏粗心开口堕情缘老儿今日亲分付不写题御款识全

空庭丛橘半垂黄绕屋畦蔬又着霜山县人归输井税麦田雪后纵牛羊意行门径欣来客背负茅檐爱夕阳今日故山成怅望鸟残红柿忆分尝

云庵化去二十载今日重闻说法音觌露全身太分晓森罗万象自平沉攀缘路绝无生死栽接情忘透古今此老伤慈真故态依前饶舌老婆心

大地无一法可见云庵露万象中身顽空消殒明方极肉眼遮藏觑不亲苦口老师归寂日知恩弟子庆生辰罏香长伴青灯晓赛却灵山法供真

老师一句扑不破彻底完全为不存何处干戈能胁吓谁家梦幻敬追奔太虚影像藏踪迹大地山河丧胆魂今日与君呈伎俩都将生死鹘仑吞

陈处士为予画像求颂戏与之

吴侬戏入笔三昧老俨分身缣素间平昔垂须曾跨海暮年留眼饱看山肯甘梦幻所折困不受丛林辄见删我不是渠渠是我谩余名字落人寰

次韵杨君所问

学道全无个入头老师曾指路踪由岸如欲上先停棹车若不行须打牛残萼万枝红锦堕暮云一缕碧烟浮为君直截根源说不落春缘会也不

读十明论

了知无性灭无明空慧须从戒定生峰顶世间心已尽莲开幻事观方成尚无欣慕厌除念岂有神通变化情对现色身人不识南风小雨共笼晴

僧问乌喙义

知之百事不改旧欲理情缘一笑哗画水成纹觅生灭盘珠无影计黄斜人言乌喙岂堪食我见饭囊今是沙举措施为头踞地逸群方解世吾家

僧请释金刚经卒轴

杵形中实两头虚法喻初中后善俱九类众生同寂静四重我相顿消除人天但仰悬河辩蚊蚋难藏烈焰殊悟了更须防老汉紫罗帐里撒真珠

题沩山立雪轩

沩山雪晓试凭栏露地牛儿觅转难脱体见前谁对立一尘不受眼空寒日长齿颊茶甘在客去轩窗篆缕残好在少林成想像祖师时展画图看

三月二十八日枣柏大士生辰用达本情忘知心体合为韵作八偈供之时在建康狱中

道不藉劬劳心唯论晓达圆明常了知岂受情想杂如人梦驱驰身自安床榻一句脱思惟大千挂毫发句中开活路要汝到根本如射中百步巧力观者奋箭锋相直时何尝落思忖相逢伫思间雪峰毬子辊人间皆热恼我自不随情一室闲趺坐天魔魂震惊百千大火聚中有片玉清大哉慈忍力妙湛合无生见行常润发种子复难忘倏尔情尘起刹那心境彰譬如镜中女非镜非红妆欲证牛无角当如龟六藏吾闻能障道惟强觉妄知欲得常灵妙直须无失时钟声鸣静夜昼击则生疑踞地真师子风颠漏泄之众生各圆满本觉妙明心常用交神对无令见慢侵霜刀惟切玉妙指但鸣琴若与雪山子经行烟翠深了然心自知法法露全体遣化借灯王引手搏妙喜大用吾亦然何独居士耳万里见神光当以顶后视汝常与智俱自不与妄合其智自神解成就一切觉诸佛方便门众生五欲乐皆依真智生酝造乳中酪

二十九日明白庵主寂灭之日用欲得现前莫存顺逆为韵作八偈

道心固有恒至刚定无欲得饱即酣卧称心良易足清歌一瓢风笑唾千钟禄谁能作九原我欲掖埋玉然灯有法传释迦当即得但闻记别音乃知无所获精真妙平等明告恐疑惑永怀常不轻好心遭捶掷心驰即摄来寂然住正念譬如分身集全身方出现生佛识精聚灭佛游魂变分坐宝塔中贰法君试辨道非止精进此意曾密传宴坐历十劫佛法不现前一乘论知见三兽分圣贤君看娑竭女初不学安禅汝心有罅隙甘受梦幻缚我念无异相魔外分遮莫初缘五欲囚乃得入禅乐自喜如弄猢旁观胆先落火风肆怒嗔万物遭荡焚起止甚自若不受冤债吞六情具三毒安得有罪愆异哉根与境乃得此理存余生老变衰复卧痴爱病默观颠倒因聊复自随顺负暄庆生辰自诳倚年运偶然吐文章朽木生芝蔺业熟会冤憎遂尔遭横逆愿行报冤行遇此真知识用智灭无明以事观色力当登万煆炉乃验真金色

政和二年余谪海外馆琼州开元寺俨师院遇其游行市井宴坐静室作务时恐缘差失念作日用偈八首

一切境界病眼倒见但静意根空慧自现

一切境界随念而至念未生时髑髅是水

道人何故淫坊酒肆我自调心非干汝事

一日不作一日不食谁其嗣之我有遗则

折脚铛子随处安置食无精粗但欲接气

心欲驰散即当摄来大火聚中青莲花开

此障道法上品盖缠是何时节乃复安眠

沙弥嗜乳作乳中虫三篾高道一钵孤风

示禅者二首

刹说众生说三世一切说广大古井波平等红炉雪照用本来同宾主互相摄如圆伊三点不同亦不别

高高峰顶立深深海底行道人行立处尘世有谁争无间功不立渠侬尊贵生强酬颠倒欲火里铁牛耕

岭外大雪故人多在南中元日作三偈奉寄莹中

遍界不曾藏处处光皎皎开眼失踪由都缘太分晓园林忽生春万瓦粲一笑遥知忍冻人未悟安心了昨夜一岁除今朝一岁长如人暗书空点画自想像春风依旧寒底处有来往居士亦赤穷眉毛在眼上传闻岭外雪压倒千年树老儿拍手笑有眼未曾睹故应润物材一洗瘴江雾寄语牧牛人莫教头角露

初入制院

无所住生心佛语祖师意何人赏此音空弦闲妙指清歌饯余年坚卧答万语了知空花间无地容生死

余日渡海即号甘露灭所至问者尤多时作偈答益不解乃告之曰涅槃经云甘露之性食之令人不死若合异物亦能不死维摩经亦曰得甘露灭觉道成又为之偈

万象独露身三世一切说解闻寂静音方见甘露灭从来几生死何处今堆叠不受梦幻缠红罏存片雪

述古德遗事作渔父词八首

万回

玉带云袍童顶露一生笑傲知何故万里归来方旦暮休疑虑大千捏在毫端聚不解犁田分亩步却能对客鸣花鼓忽共老安相耳语还推去莫来拦我毬门路

丹霞

不怕石头行路滑归来那爱驹儿踏言下百骸俱拨撒无剩法灵然昼夜光通达古寺天寒还恶发夜将木佛齐烧杀炙背横眠真快活憨抹挞从教院主无须发

宝公

来往独龙冈畔路杖头暮索闲家具后事前观如目睹非谶语须知一念无今古长笑老萧多病苦笑中与药皆狼虎蜡炬一枝非嘱付聊戏汝热来脱却娘生裤

香严

画饼充饥人笑汝一庵归扫南阳坞击竹作声方省悟徐回顾本来面目无藏处却望沩山敷坐具老师头角浑呈露珍重此恩逾父母须荐取堂堂密密声前句

药山

野鹤精神云格调逼人气韵霜天晓松下残经看未了当斜照苍烟风撼流泉绕闺阁珍奇徒照耀光无渗漏方灵妙活计现成谁管绍孤峰表一声月下闻清啸

亮公

讲处天花随玉麈波心月在那能取旁舍老师偷指注回头觑虚空特地能言语归对学徒重自诉从前见解都欺汝隔岸有山横暮雨翻然去千岩万壑无寻处

灵云

急雨颠风花信早枝枝叶叶春俱到何待小桃方悟道休迷倒出门无限青青草根不覆藏尘亦扫见精明树唯心造试借疑情看白皂回头讨灵云笑杀玄沙老

船子

万叠空青春杳杳一蓑烟雨吴江晓醉眼忽醒惊白鸟拍手笑清波不犯鱼吞钓津渡有僧求法要一桡为汝除玄妙已去回头知不峭犹迷照渔舟性懆都翻了

石门文字禅卷第十七








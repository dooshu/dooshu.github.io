苏沈良方卷七


小还丹


治背疽痈疖、一切脓肿。

腻粉　水银　硫黄同研。各一分。　大巴豆肉四十个(1)。

右将巴豆单覆排铫底，以三物按上巴豆，令平，以瓷盏盖之，四面湿纸封，慎勿令气泄。炭火四面缓缓烧，时于水中蘸铫底，少时又烧，频蘸为善。其盏上底内滴水一点，如大豆，干则复滴，以三滴干为度。候冷，研陈米饮丸作二十三丸，每服一丸(2)，熟水吞下。疏下恶物，以白粥补之。予族父藏此方，未易与人。吴中往往用此活人，曾无失者。才取下即时不痛，其疮亦干。





柞叶汤


治发疽。

柞木叶干。　荷叶干。各四两。　萱草根干。　甘草节生。地榆各一两。

右细剉，每服半两，水二碗，煎去半，分二服，早晚各一服，二服滓并煎作一服(3)。有脓血者、自安脓血在内者、自大肠下未成者，自消。忌一切毒物。有疮者，帖后药。

通明牛皮胶水半升，熬令化。　黄丹入胶中，煮三五沸。各一两。

右放温冷，以鸡羽傅疮口，疮即敛。未成疮者，涂肿处即内消。元丰中，丞相王荆公疽发背，医攻之皆不效，渐觉昏懵不省人事，事已危甚。上元知县、朝奉郎梁彦章有此药，自言其效如神，秘其方，但得药，荆公服之，利下恶物一升许，遂瘥。乃以方献丞相，予从丞相得之。此药常人服之，并不疏转，但逐脓血耳。





治肿毒痈疽


疗肿毒痈疽，未溃令消，已溃令速愈。

草乌头屑，水调，鸡羽扫肿上。有疮者，先以膏药贴定，无令药著疮。人有病疮肿甚者，涂之，坐中便见皮皱，稍稍而消。初涂，病人觉冷如冰，疮乃不痛。





白膏


登州孙医方，善消肿及坠击所伤。

柳白皮半两。洗，阴干。　白蜡四钱。　黄丹二钱。　胡粉　商陆根各三两(4)。　油生，四两；熟(5)，三两八钱。

右先熟油，入柳皮，候变色，去滓，入诸药，数搅，良久下。(6)此药尤善消肿及坠击所伤，登州孙医每以三百钱售一靥。





治痈疽方


忍冬嫩苗一握。　甘草半两，生用。

右忍冬烂研，同甘草入酒一斤半砂瓶中，塞口，煮两食顷，温服。予在江西，有医僧鉴清善治发背疽。得其方，用老翁须。余颇神秘之。后十年过金陵，闻医王琪亦善治疡，其方用水杨藤。求得观之，乃老翁须也。又数年，友人王子渊自言得神方，尝活数人，方用大薜荔。又过历阳，杜医者治疡，尝以二万钱活一人，用千金藤。过宣州，宁国尉王子驳传一方：用金银花。海州士人刘纯臣传一方：用金钗股。此数君皆自神其术，求其草视之，盖一物也。余以《本草》考之，乃忍冬也。古人但为补药，未尝治疽。其用甘草煮饮之法，制方皆同。若仓卒求不获，只用干叶为散，每服三方寸匕，甘草方寸匕，酒煮服之亦可，然不及生者。　忍冬，叶尖茎圆，生，茎、叶皆有毛，田野、篱落处处有之。两叶对生，春夏新叶，梢尖而色嫩绿柔薄；秋即坚厚，色深而圆，得霜则叶卷而色紫，经冬不凋。四月开花，极芬芳可爱，似茉莉瑞香。初色白，数日变黄，每黄白相间，故一名“金银花”；花开，曳蕊数茎如丝，故一名“老翁须”，一名“金钗股”；冬间叶圆厚似薜荔，故一名“大薜荔”。可移根庭槛间以备急。





治痈疽疡久不合方


仆尝读《本草》：露蜂房、蛇蜕皮、乱发各烧灰，每味取一钱匕，酒调服。治疮久不合神验，仆屡试之。烧灰略存性。





云母膏


出《博济方》。

云母光明者，薄揭，先煮。　硝石研。　甘草各四两。　槐枝　柏叶近道者不堪。　柳枝　桑白皮各二两。　陈橘皮一两。　桔梗　防风　桂心　苍术　菖蒲(7)　黄芩　高良姜　柴胡　厚朴　人参　芍药　胡椒子　龙脑草(8)　白芷　白芨　白敛　黄芪　芎䓖　茯苓　夜合花　附子炮。各半两。已上㕮咀，次煎。　松脂　当归　木香　麒麟竭　没药　麝香　乳香各半两。已上为末。　黄丹十四两。罗。　盐花五钱。　水银二两。　大麻油六斤(9)。

右先炼油令香，下云母，良久，投附子。已上药，候焦黄，住火令冷。以绵滤去滓，始下末，皆须缓火。常以柳木篦搅，勿停手。滤毕，再入铛中进火，下“盐花”至“黄丹”，急搅，须臾色变，稍益火煎之。膏色凝黑，少取滴水上，凝结不粘手即下火。先炙一磁器令热，倾药在内，候如人体温，以绢袋子盛水银，手弹在膏上，如针头大，以蜡纸封合，勿令风干，可三二十年不损。发背，先以败蒲一斤、水三升煮三五沸(10)，候如人体温，将洗疮。帛拭干，贴药。又以药一两，分三服，取温酒下，未成脓者即差，更不作疮。瘰疬骨疽毒穿至骨者，用药一两，分三服，温酒下。甚者，即下恶物，兼外贴。肠痈，以药半两，分五服，甘草汤下，未成脓者当时消；已有脓者，随药下脓，脓出后，每日酒下五丸桐子大，脓止即住服。风眼，贴两太阳。肾痈并伤折痛不可忍者，酒下半两，老少更以意加减。五日一服，取尽，外贴包裹，当时止痛。箭头在肉者，外贴，每日食少烂绿豆，箭头自出。虎豹所伤，先以甘草汤洗，后贴，每日一换，不过三贴。蛇狗伤，生油下十丸桐子大，仍外贴。难产三日不生者，温酒下一分便下。血晕欲死，以姜汁和小便半升，温酒下十丸桐子大，死者复生。胎死在腹，以榆白汤下半两，便生。小肠气，茴香汤下一分，每日一服。血气，当归酒下一分，每日一服。中毒，温酒洗汗袜汁，每日一服，吐泻出恶物为度。一切痈疽疮疖虫虺所伤，并外贴。忌羊肉。

《国史补》言有白岑者，疗发背甚验。后为淮南节度使高適胁取其方，然不甚效。岑后至九江，为虎所食，驿吏于囊中得其真方，太原王昇之写以传布。后鲁国孔南得岑方，为“王传号灵方”，今具于后：【原案】原方传写缺。吕君子西华，洛阳人，孤贫无家。著作郎韦颙与其先有旧，以其子妻之。应秀才，五举不第。与同志张元伯入王屋山，时莫知之者。俄西华疽发背，脓血被身，筋骨俱见。告元伯曰：“吾将死矣。幸扶至水傍，俟天命而已。”元伯无可奈何，因从其言，露卧数宿。忽有一胡僧振锡而至，视其疮曰：“膜尚完，可治也。”乃出合中药，涂于软帛上，贴四五日生肌，八九日肉乃平，饮膳如故。僧云：“吾将去，他时虑发此疾，无药疗。”因示其方，约令秘之。西华顿首曰：“微吾师，遗骸丘亩矣。虽力未能报，愿少伸区区，可遽言别乎？”僧曰：“始以君病而来，今愈，吾去矣，安用报为？”乃去，数步之间，不复见。西华归，以事白韦，韦因请其方。西华不与，韦知其终不可得，乃白于考功裴辉卿员外，请以名第啖而取之。裴如其言，西华对曰：“愚修文以求名，不沽方以求进。”竟下第而返。后河南尹闻之，谓韦曰：“有一计取之。”韦曰：“何计？”曰：“陷于法禁，免其罪而购之。”逾月，果罹其罪，狱成，引决。亲喻之，令出其所秘方，可以免雪。西华守死，无求免之色。尹无奈何，乃释之。西华知失考功之旨，又见薄于外舅，虽苦日甚，而文趣转疏。如是经五稔，见黜于春官，乃罢去。薄游梁、宋间，值姨弟李潜尉封丘，淹延半岁。以酒食过量，疽复发，既笃。欲以前方疗之，惧人知之，忧疑阻丧，久不能决。潜知意，乃喻之曰：“闻兄神授名方，今病亟矣，奈何惧潜见方之故，忍死而不治，岂保生承继之意耶？”西华不得已，乃口授之。潜欲审其意，皆三反而复之。及药成，潜亲傅之，寻疾平。乃游荆蛮，不知所之。潜于是手疏五十本，遍遗亲识，以矫西华之僻。前润州金坛县尉得其方，每贮其药，尝游西蜀，活将死者五六人。每欲传其事贴于后，以家故行役，未谐此意。贞元十年冬十月，偶于秋浦与霍愿同诣周南宅，夜话既久，言及方书，遂授之于周南，令志之。

方曰：此发背者，自内而出外者也。热毒中膈，上下不已，蒸背上虚处。先三五日隐脉妨闷，积渐成肿，治出皮肤结聚成脓也。其方如后：【原案】此节文义不甚可解，疑有错落。

白麦饭石颜色黄白(11)，类麦饭者尤佳。炭火烧，取出，醋中浸十遍。　白敛末　鹿角二三寸，截之，不用自脱者。元带脑骨者，炭火烧，烟尽为度，杵为末。各等分。

右并捣细末，取多年米醋于铫中煎，并令鱼眼沸，即下前件药末，调如稀饧，以篦子涂傅肿上。只当疮头留一指面地，勿令合，以出热气。如未脓，当内消。若已作头，当撮小。若日久疮甚，肌肉损烂，筋骨出露，即布上涂药贴之，疮上干即再换。但以膈中不穴，无不瘥。疮切忌手触，宜慎之。刘梦得《传信方》亦有，不及如此之备。





小硃散


治瘾疹久不瘥。每发，或先心腹痛、痰哕麻痺、筋脉不仁。

成块赤土有沙石者，不可用。　当归各等分。

右冷酒调下二钱，日三服，兼用涂药。

护火草大叶者，又名“景天”。　生姜和皮不洗。等分，研。　盐量多少。

右涂摩痒处，如遍身瘾疹，涂发甚处，余处自消。





治发疮疹不透、蓄伏危困者


以人牙齿三五枚，炙令黄，为末，乳香汤调下。余目见两人用之，皆一服瘥，方如上法。一方烧过温酒下亦可。服讫片时疮便透。





柴胡汤


治瘰疬。

柴胡　荆芥穗　秦艽　知母　当归　官桂　藿香　甘松　败龟醋炙。　川乌头炮。　地骨皮　白胶香　白芍药以上各半两。　京芎䓖一两。　苎根湿秤二两，碎剉。

右件药并净洗曝干捣罗为粗末，每服二钱，水一盏，入姜三片、大枣一个，同煎七分，去滓服。早午食后、夜睡各一服。三服滓并煎一服。忌一切鱼面等毒，仍忌房事。不善忌口及诸事者，服此药无验。又用贴疮药：石行根，不以多少为细末，用蜜调如膏药，用贴疮口，两三日一看，频易之。此二方得于华亭陶中夫宰君，中夫先得柴胡一方，用之如神，又于里巷医处得此贴药方，二方相须冥若神契。中夫在华亭，半年之间治二十余人，皆愈。此予寓秀州所目见者。





又方


取鲫鱼长三寸者，去肠，以和皮巴豆填满腹，麻皮缠，以一束稈草烧。烟尽研，硬米粥丸绿豆大，粟饮下一丸。未利，加一丸，以利为度。每日以此为准，常令小利，尽剂乃安。甚者破者效尤速。忌猪肉动风物。





祛风丸


治风毒瘰疬。

皂荚三十枚，十枚火烧过；十枚涂酥炙，去皮子；十枚水浸，槌去滓。何首乌蒸。　干薄荷　玄参各四两。　精羊肉半斤。

右以皂荚水煮肉，使烂，细研，和药为丸梧桐子大。每服二十丸，空心温酒下，薄荷汤亦可。伯父吏部病瘰疬，百疗不瘥，得此乃愈。梁氏老妪颔下有疮如垂囊，服此药囊日消至于都平；闽僧嘉履病瘰疬，服之皆半月愈。此皆予目击者。





地骨散


治恶疮。

地骨皮一物，先刮去浮皮，别收之。次取浮皮下腻白粉为细散，其白粉下，坚赤皮细剉，与浮皮一处为粗末，粗末细散各贮之。每用粗皮一合许，煎浓汁，乘热洗疮，直候药汤冷。以软绵裛干，乃用细散傅之。每日洗贴一次，以瘥为期。梓州路转运判官张君曾当胸下锐骨端隐隐微痛，后月余，渐有小瘰子如豆粒，久之愈大如栗，遂溃脓成疮，痛楚不可卧，每夜倚物而坐至晓，如此三年不瘥。国医仇鼎、沈遇明辈治之，都不验。后赴梓州，行次华阴道中，有旧相识华山道士武元亨来迎，就客亭中见之。元亨首问胸疮如何，张答以未瘥。元亨曰：“尝得一药，效验无比，久欲寄去，不值便人。闻当道过华阴，特来此奉候已数日。今日方欲还山，而公适至，殆此疾当瘥矣。”遂手授此方。张如法用之：始用药洗，极觉畅适异常，淋至夜深，方用散傅疮，遂不痛，是夜得睡至晓。自此每夜一次洗贴，疮不复痛矣。然尚未敛，间或一夜不洗贴，则复发痛，自此用之便不敢阙。凡四个月，疮虽尚在，而起居饮食如常。一旦疮忽痛，通夕不寐，淋之亦痛不止。使人视之，疮中一肉颗如石榴子，痛已渐定。数日间疮口肉已合，自此遂瘥。太学博士马君希孟之弟，亦尝患疮于胸腹间，久不瘥。疮透腹见膜，医皆阁手。得此散，用之即瘥。扬州士人李君在太学，手掌心生一疮，日久掌穿透，惟有筋骨。谒假归广陵，值张梓州，得方服之遂瘥。此药用之惟须久，暂用未瘥，切不可住，但勤施之，日久无不瘥者，要在勤志不怠，乃见奇验。小疔疮肿疼痛，只以枸杞根生剉，煎浓汁热淋亦效。





治癞方


苦胡麻半升。别捣。　天麻二两。　乳香三分。

右荆芥蜡茶下三钱，忌盐、酒、房事、动风物，凡一百二十日。服半月后，两腰眼灸十四壮。此丞相长安公家方，已手医人无数，又尝与方。扬州天长东氏卖此药，遂著于《淮南》。若头面四体风疮肿痒多汁者，只七八服即瘥，予亲试之。





治远年里外臁疮不瘥者


槟榔　干猪粪烧成性。各半两。　龙骨一分。　水银粉少许。

右三物为细末，入水银粉研匀，先以盐水洗疮，熟绢裛干。以生油调药如膏，贴疮，三日一易，三五易定瘥。忌食无鳞鱼鲊、热面。凡胫内外疮，世谓“里外臁疮”，最难愈。此方并前治小肠气方，本建安一军人吴美犯伪印坐死，司理参军王炳之怜其晓事，常加存恤。其人临刑，泣念曰：“生平有两方，治疾如神，常卖以自给，可惜死而不传。”遂以献。炳之屡用有验。予就炳之求，值其远官，数年方得之。许、孙二真人方用定粉，不用水银粉。夏子益方多“地骨皮”一味，并用地骨皮煎汤洗。





火府丹


治下疰脚疮。

甘遂肥实连珠者，一两。薄切，疏布囊盛。　芎䓖一块，剉如豆。

右以纸笼香炉，令至密不漏烟，顶留一窍，悬甘遂囊于窍间。其下烧芎䓖一块，令烟熏甘遂。烧过，更燃一块，芎䓖尽，取甘遂为末。三十岁以上气盛者，满三钱；虚者，平二钱半。羯羊肾一对，㓟开，匀分药末在内，净麻皮缠定，炭火炙熟，无令焦。临卧烂嚼，温酒下，随人酒量，能饮一斗者，可饮五升也。以高物支起双脚，一服即瘥。





疗久疮


右用猪筒骨中髓，以腻粉和为剂，复纳骨中，泥裹，火煨香熟出。先以温盐水浴疮，乃傅之。临安陈令传，极妙。





治疮疥甚者


草乌头一两。每个四破之(12)。　大豆一两半。

右同入沙瓶内，煮极烂。每服一片，豆少许，空腹酒下(13)。予兄之子病疮，遍体拘挛，立不可卧，卧不可起，服此即瘥。





治阴疮痒痛出水久不瘥


出《灵苑》。

铜钱百枚。　乌梅七枚。　盐二钱。

右水一碗半，煎至一碗，热洗。





又方


蜡茶　五倍子等分。　腻粉少许。

右先以浆水葱椒煎汤洗，后傅之。未瘥，再为之。二方相须用之，无不即验。





治癣


久患，用之即瘥。

决明子不以多少。

右为末，加少水银粉为散，先以物擦破癣上，以散傅之，立瘥。





系瘤法


右取稻上花蜘蛛十余个，置桃李枝上。候垂丝下，取东边者捻为线子，系定瘤子。七日，候换，瘤子自落。沈兴宗待制家老姥病瘤如掌拳，用此法系之，至三换，瘤子遂干，一夜忽失所在。天明于枕边得之，如一干栗。袁当时方，瘤落后，以白花蛇头烧灰，和轻粉傅之。





治甲疽弩肉裏甲脓血、疼痛不瘥


出《灵苑》。

胆矾烧。

右先剔去肉中【原案】此句下传写缺，傅药疮上。纵有弩肉，一傅即干落。





续骨丸


出《灵苑》。

腊月猪脂五两。　蜡半斤。以上洗煎。　铅丹罗。　自然铜　蜜陀僧研细。各四两。　白矾十二两。　麒麟竭　没药　乳香　硃砂细研。各一两。

右新鼎中先镕猪脂，次下蜡。出鼎，于冷处下蜜陀僧、铅丹、自然铜，缓火再煎，滴入水中不散，更出鼎，于冷处下诸药，用柳篦搅匀，泻入瓷盆内，不停住手搅，至凝。丸如弹丸，且用笋皮之类衬之，极冷收贮。凡折伤用一丸，入少油，火上化开，涂伤痛处，以油罩护之。其甚者，以灯心裹木夹之，更取一丸，分作小丸，热葱酒下，痛即止。如药力尽，再觉痛，更一服，痛止即已。骨折者，两上便安；牙疼甚者，贴之即止。此方小说所载，有人遇异人得之。予家每合以拯人，无不应验。





神授散


治伤折内外损。

川当归洗净，别捣。　铅粉洛粉最上。各半两。　硼砂二钱。

右同研匀细，每服二钱，浓煎苏枋汁调下。若损在腰以上，先吃淡面半碗，然后取药；在腰以下，即先服药，后吃面，仍不住呷苏枋汁，更以糯米为粥，入药末三钱拌和，摊在纸上或绢上，封裹损处。如骨碎，则更须用竹木夹定，外以纸或衣物包之。长安石使君，一日谒尹至阛阓中，忽有人呼其姓名，石顾之，稠人中不及识。明日过市，复闻其呼，顾其人近在马后。问何以见呼，其人曰：“我无求于人，以尔有难，特来救尔，昨日何以不应？”石辞谢之，欲下马与语，其人止之曰：“市中非下马之所。”褫衣领中出一书授之曰：“有难则用之。”稠人中遂引去。石归视之，乃此方也。石到京师，趋朝，立马右掖门外，为他马所踢，折足坠地，又为马踏手臂折。舁至家，屡气绝，急合此药，服且裹，半夜，痛遂止。后手足皆完复。石子为朝官，知名，关中人往往闻此事。熙宁中府界教保甲，时四方馆使刘君提举，每有坠马或击刺所伤，皆与药，用之即瘥。好事者欲其方，赂主方者，窃得，止有两物，而无当归，汤悉同。后予见两浙提点刑狱使者云：“亲得其方于石君，恐保甲主方者隐其一味耳。”





筋断须续者


旋覆根绞取汁，以筋相对，取汁涂而封之，即相续如故。蜀儿如逃走，多刻筋。以此续之，百不失一。





治骨鲠或竹木签刺喉中不下


出《灵苑》。

右腊月取鲩鱼胆，悬北檐下，令干。有鲠，即取一皂角子许，再以酒一合煎化温啜。若得逆便吐，骨即随出。若未吐，更饮，以吐为度。虽鲠在腹中，日久疼痛，黄瘦甚者，服之皆出。若卒求鲩鱼不得，蠡鱼、鳜鱼、鲫鱼皆可，然不及鲩鱼胆。腊月收者最佳。有逻卒食鸡鲠在腹中，常楚痛，但食粥，每食即如锥刺。如是半年，支离几死，杖而后能起。与此一服，大吐，觉有一物自口出。视之，乃鸡骨，首锐如刺，其尾为饮食所磨，莹滑如珠。





治诸鲠


以木炭皮为细末，研令极细。如无炭皮，坚炭亦可。粥饮调下二钱，日四五服，以鲠下为度。此法人家皆用，予在汉东，乃目睹其神：有刘晦士人邻家一儿，误吞一钱，以此饮之，下一物如大乌梅，剖之，乃炭末裹一钱也。池州徐使君极宝此方，数数用之，未有不效者。近岁累有人言得此方之效，不复悉载。





火烧疮方


《北梦琐言》记火烧疮法：孙光宪家人作煎饼，一婢抱孩子拥炉，不觉落火之炉上。遽以醋泥傅之，至晓不痛，亦无瘢痕。定知俗说，亦不厌多闻。





毒蛇所伤方


《朝野佥载》记：毒蛇伤，用艾炷当啮处灸之，引去其毒气，即瘥。其余恶虫所螫、马汗入疮，用之亦效。



* * *



(1)　四十个：《知》本作“十四个”。

(2)　每服一丸：原本无，据《知》本补。

(3)　一服：《知》本作“末者”。

(4)　商：原本作“当”，据《知》本改。“各三两”，《知》本作“三分”。

(5)　熟：原本作“热”，据《知》本改。下“熟油”同。

(6)　《知》本案：疑有脱文。

(7)　菖蒲：《知》本作“龙骨”。

(8)　龙脑草：原本作“龙脑”，据《知》本改。《知》本案：馆本作“龙脑”，似误。

(9)　大麻油六斤：原本无，据《知》本补。《知》本案：馆本佚。

(10)　一：《知》本作“二”。

(11)　颜色黄白：原本作“色黄”，据《知》本改。《知》本案：馆本“颜色黄”，无“白”字。

(12)　草乌头：《知》本作“川乌”。《知》本案：馆本“草乌头”。

(13)　酒：原本无，据《知》本补。






○紀邊事二 【 邊事】

甘鎮支餉本折間給、萬曆三年冬、應支折色、兵使鄒廷望以金少穀多、邊事之擾大率繇□然苟依常例不□侵漁亦無突生変端之理盡給本色、伍長石明挾要折色、官曰未可得也、明曰不得、吾叛從虜、明日率黨三百餘人、鼓噪以入、大詬廷望慰諭不散、令王別駕給一月金、而眾恨少、焚公門鼓噪以出、廷望窘懦態畢見當此時不得不懦矣。盡與折色。方解、廵撫侯東萊、設法獲明輩六人下獄、餘置不問、事聞、鄒廷望改調臬司、治諸犯罪、依謀叛未行律、石明、董子珮、首惡絞、餘四人從罪、杖百遣徒、侯公以罪浮于律、改依強盜例梟首、章下兵部、譚公議云、細察招情、諸所叛逆、悉巳見之行事。不可謂謀之未行也。若必待其竄入虜中。方謂巳行。恐亦未便。執而誅之。律意必不然。苟以為輕。宜盡律本意。若擬強盜。於律未合。為從四人。罪宜同科。即依強盜。亦不分首從。乃止論流。未免姑息。予時閱疏、語唐老云、石明等以謀叛巳行論、誅意也、第出城而未遠去、不無顧忌之心、或執于途、則無辭矣、亦得安愚以為薄于巳行而浮于未行。其家屬財產免盡本法。則當矣。公不然、後奉　旨如予議、


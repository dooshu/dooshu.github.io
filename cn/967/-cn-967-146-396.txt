李流谦　自离芜湖多阻风是日早次雁汊风顺亟驾帆以行既而稍驶落帆之半晚次

九牛可倒曳，兼旬逆风里。

老来砚笔衰，文思每如此。

篙儿疲晚牵，赤日汗流趾。

峻阪有疾圆，秃羽无纵矢。

朝来日初亮，旗脚忽西指。

竖帆沸群呼，劈浪轻一苇。

路经百家村，鸡豚不敢市。

有客访江浒，疾谈幸其起。

过目不留瞬，倏忽洲渚异。

一日三日程，长年抃而喜。

敏者贵乘便，拙者拱以竢。

齐人诮轲迂，秦亦毒鞅驶。

吾尝为此论，谁肯味无味。

使帆勿尽风，如食勿尽美。

君看赤手人，重负亦俱至。

李流谦


○对瓮负判

〈甲瓮负，被乙荡倒。索陪，乙不伏。〉

惟彼负徒，行者固宜矜避，至於颠仆，荡者岂其故为？甲且有词，愧林宗之妙赏；乙为无状，殊叔宝之情言。谨守既谢於挈瓶，敝漏方忧於射鲋，欲令陪价，须尽事由，必其广陌修衢，往来不接，故为搪突，是有常刑。傥若狭路重，风尘暗起，误而击触，毁亦可矜，刑故则罪合宜加，舍误则陪何足算。但官之议事，贵在量情，言荡非故犯之名，称负乃小人之事，勒陪半价，将谓合宜。


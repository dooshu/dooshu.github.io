○复张孝忠官爵诏

法令者，国之典章；藩岳者，朕之屏翰。封域既列，疆里有经，必守信诚，用永终始。干纪难亏於常宪，念功宜贷於新恩，酌於厥中，是有兹命。义武节度易定观察等使检校司空平章事张孝忠，受委旌钺，作镇方夏。顷兴士旅，擅入边城，朝命既临，不远而复。有过能改，此诚可嘉。是畀左揆之授，俾参论道之职。懋昭来效，勿替旧勋。可检校尚书左仆射同平章事如故。於戏！君人执信，臣人执忠，忠信允叶，邦家乃乂。朕奉祖宗之法，期於慎守；讬王公之上，务以存诚。画野分圻，皆有定制，逾宪章则彼此交恶，保封疆则烝庶获安。偃甲息人，所存者大，咨尔方岳，宏宣永图，各守尔典，钦承王度。勋贤列辟，宜体至怀。


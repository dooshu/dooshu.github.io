○施行恩荫敕

皇王御宇，切在摧恩，臣下尽忠，皆思励节。显祖宗於奕世，耀妻子以荣家。位有高低，事无偏党，方当景运，务洽群心，将宏莫大之规，宜定维新之制。自此在朝臣寮，及藩侯郡守，据理例合得追赠者，新授命後，便於所司投状，旋与施行。封妻荫子，准格合得者亦施行。兼自中兴已来，外官曾任朝班，据在朝时品秩格例，合得封赠叙封，未г恩命者，并与施行。其叙封妻室品荫子孙等，仍命所司一一具格式申奏。其或应得而不与之者，罪在所司官吏，其馀进为斋郎，遇有员阙，据资荫合得先受官者，先与收补，後受官者，据月日依次第施行。如或徇私，公然越次，本人本司官吏，当行责罚。仍令御史台常加访察，不得辄有违越。庶激为臣为子，尽孝尽忠，各守公方，共裨皇化。


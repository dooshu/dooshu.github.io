论外戚封爵疏


今日该文书官丘得用口传圣旨：“皇亲都督同知王伟，着进封伯爵，拟旨来行。钦此。”并将正德二年封庆阳伯夏儒，嘉靖二年封泰和伯陈万言及各子男辈授官事例传示。

臣等恭照圣祖定制，公、侯、伯爵，非有军功，不得滥封。国初如魏、定两公，自以佐命元勋，联姻帝室；彭城、惠安，虽托籍戚里，然亦半有军功。胙土剖符，皆无容议。宣德中季，始有恩泽之封。弘治以来，遂为故事。然实非高皇帝之旧制也。嘉靖八年，世宗皇帝曾诏廷臣会议外戚封拜事理。该府、部等衙门议称：“祖宗之制，非军功不封。夫爵赏者，天下之爵赏，人主所恃以励世之具也。今使椒房之属，与有大勋劳之人，并享茅土，非所以昭有功、劝有德也。今除已封见任者，姑准终身外；此后凡皇亲驸马，俱要查照祖宗旧制，不许夤缘请封。其有出自特恩，一时赏赉者，亦止照祖宗朝故事，量授指挥千百户等官，以荣终身。敢有违例奏请、希图恩泽、妄引洪熙以后事例比乞者，听本部及科道官即时举劾，置之重典，以为贪冒不知止足者之戒。”等因。奉圣旨：“卿等既会议停当，外戚封爵古未有，我皇祖亦未有制典。魏、定二国公，虽为戚里，实开国佐命靖难元勋，难同其功，彭城、惠安二伯，亦有军功居半，都着照旧袭封。其余以为戚里，滥膺重爵，名器既轻，人不知劝，见任的都当查革。但其中有于先朝恩命及已封者，姑与终身，子孙不许承袭。钦此。”此我世祖超世之见，同符二祖，非近代帝王所能彷佛其万一者。嗣后虽曾垂泽安平，许传再世，则以孝烈皇后有翦逆保驾之功，特旨酬赏，非援例进封者也。

臣等窃以为我皇上当英妙之龄，事事皆祗遹先猷，宪章烈祖。则太祖定制，与世祖圣谕，正宜仰稽而效法者。但既有正德以后事例，王伟系中宫至亲，臣等不敢抗违，谨拟传帖，上请圣裁，发下吏部施行。其皇亲子男辈，姑且从容，俟后再有大喜庆事，然后加恩未晚也。臣等谨查嘉靖八年世宗皇帝圣旨及廷臣会议二本，进呈御览，用见先朝恩封外戚始末，伏惟圣明垂览。






121　觀蔡仲之命知周所以興　觀中山王之對知漢興亡　公私之殊決定國家興亡


觀蔡仲之命，知周所以興；觀中山靖王之對，知漢所以亡。周公弔二叔之不咸，方且封建親戚，以蕃屏周；見僖公二十四年左傳。漢懲七國之難，抑損諸侯，以成外戚之篡。心有公私之殊，而國之興亡決焉。

【元圻案】漢書景十三王傳：「中山王，名勝，孝景前三年立。建元三年來朝，天子置酒，勝聞樂而泣。問其故，對曰：『群臣非有葭莩之親，鴻毛之重，群居黨議，朋友相爲，使夫宗室擯卻，骨肉冰釋。斯伯奇所以流離，比干所以横分也。』卒謚靖。」〇景帝紀：「三年春正月，吴王濞、膠西王卬、楚王戊、趙王遂、濟南王辟光、菑川王賢、膠東王雄渠皆舉兵反。」又諸侯王表序曰：「景遭七國之難，抑損諸侯，減黜其官。武有衡山、淮南之謀，作左官之律，設附益之法，諸侯惟得衣食税租，不與政事。至於哀、平之際，皆繼體苗裔，親屬疏遠。是故王莽知漢中外殫微，本末俱弱，亡所忌憚，生其姦心。」






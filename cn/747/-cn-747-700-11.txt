○李回宣慰三道敕旨

敕：成德军、魏博皆出兵甲，俯临贼境，秋气已至，攻取是时，元逵、宏敬，制胜伐谋，必有成算，固须命使，远访嘉猷。又回鹘虽已遁逃，尚存馀烬，今朔风始劲，塞草具腓，犹虑未革枭音，敢怀狼顾，迫於饥窘，复扰连城。仲武久欲荡除，俾无噍类，成其志业，壮彼威，亦在使臣往喻朕意。各宜奋厉，早建殊勋，解甲来还，免彼祁寒之候，止戈除害，庶臻仁寿之期。咨尔帅臣，副兹委遇。宜令刑部侍郎兼御史中丞李回充幽州、镇、魏等道宣慰。


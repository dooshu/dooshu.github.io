吴泳　送长儿盘赴金陵典斛

援以书戒子，子竟不若翁。

陶以诗责儿，儿只如顽童。

房公岂不智，集此书屏风。

堂基未及{左扌右勾}，手泽俱成空。

乃知贵胄门，美业真难终。

子虽有良质，须用磨琢功。

射御亦是学，不妨随元戎。

吴泳

吴泳　送长儿盘赴金陵典斛

皤皤六十翁，碌碌三男子。

阿柴冠尚痴，阿{左木右谷}晬欲死。

盘也年未强，早为贫出任。

家庭所训诲，仕亦当念此。

敬则能蓋官，敏则能决事。

事长如严师，择交必端士。

僮亦人子耳，勿心盛气命。

只效龙伯高，芳名播青史。

吴泳

吴泳　送长儿盘赴金陵典斛

悲莫悲生离，老至悲转切。

阿爹领宾送，诸母持酒别。

大妇前致辞，忽忽颜不悦。

归来眎季女，一夕亦永诀。

人事长如此，有怀向谁说。

泪缘亲爱滋，心以忧患折。

去去勿重陈，秦淮对明月。

吴泳

吴泳　送长儿盘赴金陵典斛

仕历四千石，官联六尚书。

耕无田二顷，居无宅一区。

余岂不念子，皇皇事田庐。

多藏损其志，厚殖益尔愚。

贫乃好消息，此言诚不迂。

子官视庚氏，俸禀颇有余。

痚花会结果，小水长通渠。

吴泳

吴泳　送长儿盘赴金陵典斛

玄云柂榆塞，白露涂枫林。

靡靡秋未夕，边马已南侵。

子方从军去，川陆迥且深。

虎兕嗥旷野，猩猱啸高岑。

独见金城外，迎人柳阴阴。

主人敬爱客，秉义如断金。

好将少年行，转作节妇吟。

吴泳


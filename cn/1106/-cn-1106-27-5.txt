○永州崔中丞万石亭记

御史中丞清河男崔公，（崔公，名能。公尝作《湘源二妃庙碑》，云“州刺史御史中丞崔公”，即此。）来莅永州。闲日，登城北墉，（“闲”，一作“百”。墉，垣也。）临于荒野翳之隙，（，与“丛”同，聚也。）见怪石特出，度其下必有殊胜。步自西门，以求其墟。伐竹披奥，欹侧以入。（“侧”，一作“仄”。）绵谷跨溪，皆大石林立，涣若奔云，错若置棋，怒者虎斗，企者鸟厉。抉其穴则鼻口相呀，（虚加切。）搜其根则蹄股交峙，（“股”，一作“肱”。）环行卒愕，（上七没切。）疑若搏噬。于是刳辟朽壤，翦焚榛，（于废切，与秽同，荒芜也。）决浍沟，导伏流，散为疏林，洄为清池。寥廓泓氵亭，若造物者始判清浊，效奇于兹地，非人力也。乃立游亭，以宅厥中。直亭之西，石若掖分，（掖，肘掖，臂下也。）可以眺望。其上青壁斗绝，沉于渊源，莫究其极。自下而望，则合乎攒峦，（“攒”，当作“Л”，Лヴ，小山貌。峦，小山而锐也。Л，在官切。）与山无穷。

明日，州邑耋老，（年八十曰耋。）杂然而至，曰：“吾侪生是州，是野，眉齿鲵。（，黑白杂也。《诗》：黄发鲵齿。注：鲵齿寿征。鲵，音倪。齿落更生细者。）未尝知此。岂天坠地出，设兹神物，以彰我公之德欤？”既贺而请名。公曰：“是石之数，不可知也。以其多，而命之曰万石亭。”耋老又言曰：“懿夫公之名亭也，岂专状物而已哉！公尝六为二千石，既盈其数。（“盈”，一作“赢”。）然而有道之士，咸恨公之嘉绩未洽于人。敢颂休声，祝于明神。（“祝”下，一有“公”字。）汉之三公，秩号万石，（汉制，三公号称万石。其俸月各三百五十斛。）我公之德，宜受兹锡。汉有礼臣，惟万石君。（孝景时，以石奋为诸侯相。奋长子建、次甲、次乙、次庆，皆以驯行孝谨，官至二千石。于是景帝曰：“石君及四子皆二千石，人臣尊宠，乃举集其门。”且号奋为万石君。）我公之化，始于闺门。道合于古，佑之自天。（《易》：自天佑之吉无不利。）野夫献辞，公寿万年。”

宗元尝以笺奏隶尚书，敢专笔削，以附零陵故事。时元和十年正月五日记。


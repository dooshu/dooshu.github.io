刘宰　挽恭靖司法兄九首

雪压茅茨半欲倾，夜阑犹听读书声。

苍苔翠行迷遗址，尚想寒窗对短檠。

刘宰

刘宰　挽恭靖司法兄九首

日晏炊烟冷屋山，典书糴米奉慈颜。

祗今童稚便安养，一饱谁知有许艰。

刘宰

刘宰　挽恭靖司法兄九首

贤书五上动宸旒，鵰鹗横飞正得秋。

老去刘蕡终不第，时来校尉几封侯。

刘宰

刘宰　挽恭靖司法兄九首

词场士气久衰颓，得丧关心日九回。

但使圣朝闻鲠论，不妨夫子逊论魁。

刘宰

刘宰　挽恭靖司法兄九首

踏遍山崖与水边，要教皇泽下氓编。

祗今桐沬民犹活，问讯南昌尉已仙。

刘宰

刘宰　挽恭靖司法兄九首

羊胜公孙两者间，端人著脚固应难。

法曹賸有梅花句，拂袖何妨载月还。

刘宰

刘宰　挽恭靖司法兄九首

沉酣博塞两防微，男业诗书女治丝。

遗训一编昭日月，宗门于此卜兴衰。

刘宰

刘宰　挽恭靖司法兄九首

双剑齐飞下九渊，更惊白壁堕黄泉。

世间何用知非福，独立斜阳意茫然。

刘宰

刘宰　挽恭靖司法兄九首

论心海内几亲朋，岁晚相依祗弟兄。

夜雨对床无复昔，春风回首独伤情。

刘宰


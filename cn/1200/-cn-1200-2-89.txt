第八十九福利卦〔二阳主事乾天西北〕：三中一下元亨之象

象曰：出门逢福，与善相得，明珠夜照，使我不惑。

颜曰：阳德方亨，又与福会，凡事皆吉，所作皆通。

何曰：既与福会，又为明珠所照，事无不吉，所作皆遂，狱讼无害也。

陈曰：人道刚正，地道又实，福禄兼修，故曰云云。

刘曰：出门福禄，得其与也。明珠夜照，虽幽不瞽也。

此课阳其数而不失序。三之刚明足以照烛幽暗，可谓与善相得者矣。占者凡事大吉。

诗曰：运达功名至，皇恩忽到家。几年桃李树，春发满园花。


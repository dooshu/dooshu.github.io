无题

画阁无人昼漏稀，离悰病思两依依。



钗梁双燕春先到，筝柱羁鸿暖不归。



迎得紫姑占近信，裁成白紵寄征衣。



晚来更就邻姬问，梦到辽阳果是非？



无题

碧玉当年未破瓜，学成歌舞入侯家。



如今憔倅蓬窗里，飞上青天妒落花。

无题

轣辘毡车赴密期，追欢最数牡丹时。



新春欲近犹贪喜，旧爱潜移不自知。



宝镜尘生鸾怅望，钿筝弦绝雁参差。



玉壼莫贮臙脂泪，从湿泥金带上诗。



无题

珠靴玉指擘箜篌，谁记山南秉烛游？



结绮诗成江令醉，橐泉梦断沈郎愁。



天涯落日孤鸿没，镜里流年两鬓秋。



不用更求驱豆术，人生离合判悠悠。

无题

金鞭朱弹忆春游，万里桥东罨画楼。



梦倩晓风吹不去，书凭春雁寄无由。



镜中颜鬓今如此，幕下朋俦好在不？



箧有吴牋三万个，拟将细字写新愁。



无题

半醉凌风过月旁，水精宫殿桂花香。



素娥定赴瑶池宴，侍女皆骑白凤凰。



无题

出茧修眉淡薄妆，丁东环佩立西厢。



人间浪作新秋感，银阙琼楼夜夜凉。




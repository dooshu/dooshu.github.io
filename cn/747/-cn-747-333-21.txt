○对张侯下纲判

〈景张侯下纲不及地武，宾遂贯之，监者谓无揖让之礼，不坐奠丰，上宾袒决而退。〉

国将郊，王有聘享，宴而习礼，射以观德。大侯既抗，敦弓乃坚，天子张熊武之威，诸侯异朱元之杀。不及地武，何所失仪？高其下纲，诚为顺理。然礼崇三让，无闻固请之辞；射有五容，先招不至之诮。虽饮於少，自可奠丰，而献尔发功，方观袒决。於宾微为舍礼，在景何所愆仪？但欲旌能，期於书过。


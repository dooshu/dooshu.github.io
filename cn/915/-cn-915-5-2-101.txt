◇孟达、杨仆降附令（延康元年七月庚辰）

吾前遣使宣国威灵，而达即来。吾惟《春秋》褒仪父，即封拜达，使还领新城太守。近复有扶老携幼首向王化者。吾闻夙沙之民，自缚其君，以归神农；幽国之众，襁负其子，而入丰镐。斯岂驱略迫胁之所致哉？乃风化动其情，而仁义感其衷，欢心内发使之然也。以此而推西南，将万里无外，权、备将与谁守死乎？（《魏志·文帝纪》注引《魏略》，王自手笔令）


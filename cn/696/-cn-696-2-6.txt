雪


其一


札札纷纷弄雨工，紫皇新在蕊珠宫。
初随碧海三更月，旋舞红楼五夜风。
孔雀尾翘金照耀，冰蚕丝织玉玲珑。
年来耕尽蓝田土，止有卢家堂更空。

其二


西母琅玕饲凤凰，粉飘银汉隐红墙。
连宵楼阁能通火，永日帘栊不避香。
三尺鲛人冰作剪，五铢姑射水为裳。
乘鸾萼绿迷云路，指点青溪白石郎。

其三


床引红牙帘钉犀，绛纱淅淅小楼西。
竹房半欲涂云母，椒实全惊吐火齐。
鸳瓦晓深连玉树，凤鞋朝起踏银泥。
依稀不夜城中梦，恨有寒啼碧野鸡。





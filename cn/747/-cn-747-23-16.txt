○幸东都制

三秦九雒，咸曰帝京；五载一巡，时惟邦典。上腴多饶衍之美，仍劳於转输；中壤均舟车之凑，颇闻於殷积。朕所以相时度宜，期於利物者也。况河汴频稔，江淮屡登，二周驰望幸之诚，三川勤徯予之请，然犹未便顺动，且念人劳，期以来年，方议时迈。而顷京辅近甸，膏泽未均，陕雒之交，稼穑亦盛，固不可俟於今日，庶用协乎光天，岂肆心於宴安，期顺人而从幸。两京供帐，宿有储拟，十月涤场，是因暇隙。信可备法驾，整勾陈，清跸崤潼，观风河雒，宜以今年十月四日幸东都，所司准式。


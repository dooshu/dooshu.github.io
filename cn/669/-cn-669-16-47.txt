47　善推其所爲此心之充拓　求其放心此心之收斂


「善推其所爲」，此心之充拓也；「求其放心」，此心之收斂也。致堂曰：「心無理不該。亡而不能推〔一〕，則視之不見，聽之不聞，痒痾疾痛之不知；存而善推，則潛天地，撫四海，致千歲之日至，知百世之損益。」此言充拓之功也。西山曰：「心一而已。由義理而發，無以害之，可使與天地參；由形氣而發，無以檢之，至於違禽獸不遠。」此言收斂之功也。不闔則無闢，不涵養則不能推廣。

【元圻案】致堂之所謂「存」，即易之「寂然不動」也。西山之所謂「發」，即「感而遂通天下之故」也。朱子曰：「人之一心，在外者要收入來，在内者要推出去。孟子一部書，無非此意。」西山曰：「收之使入者，大本之所以立；推之使出者，達道之所以行。」

〔一〕「亡」，元刊本作「去」。






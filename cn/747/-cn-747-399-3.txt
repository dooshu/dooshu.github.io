○对张侯下纲判

〈景张侯下纲不及地武，宾遂贯之，监者谓无揖让之礼，不坐奠丰上，宾袒决而退。〉

六艺崇射，五善遵礼。景也张侯，职效能於栖鹄；宾之遂贯，遽呈妙於啼猿。曾不知策有揖让之仪，饮算行多少之节？下纲不及，如堵奚瞻？监者有知，奠丰是阙。人而无礼，袒决难留，以之观德，从何择士？若不论辜，是诬恒宪。

刘为辅

为辅，彭城人，国子祭酒瑗子。


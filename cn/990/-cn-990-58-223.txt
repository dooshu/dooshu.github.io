孙应时　送别常汉度知县

一廛谁问野人居，三径重迂长者车。

不讶经年忘造请，应怜畏影正逃虚。

举头凫舄双飞去，送目鹏霄万里初。

青琐黄扉对宫烛，相思肯寄一行书。

孙应时

孙应时　送别常汉度知县

一朝倾盖更倾心，颇畏人惊语太深。

乍可陶庐烦送酒，难堪偃室傍鸣琴。

君今此去班群玉，我亦何言吒断金。

啼鴃飞花春又了，萧萧风雨卧山林。

孙应时

孙应时　送别常汉度知县

世缘伤巧亦伤我，万古浮云瞬息过。

唯有平心供日用，妙於养气发天和。

细看局度兼诸老，谁道人才各一科。

卓鲁从来公辅器，攀辕卧辙奈君何。

孙应时


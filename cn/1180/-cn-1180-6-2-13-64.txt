寿司寇王西石


传称老莱子身年七十余，以事耄耋之亲，日戏彩于庭前，为婴儿匍匐之状，其亲悦之。翁今寿登七袠，太夫人垂及百龄。而以八座之尊，承欢膝下；三锡之服，绚烂庭前。又荣备尊养之隆，身系朝野之望。其所以自寿寿亲者至矣。彼田夫逸老之乐，又乌足道哉？

仆忝在葭莩，欣逢盛事。不获厕列末宾，奉觞称庆，谨使布币而献诸左右，惟下执事麾存之。






○碧落赋

散幽情於曩昔，凝浩思於典坟，太初与其太始，高下混其未分。将视之而不见，欲听之而不闻。爰及寥廓，其犹橐，轻清为天而氤氲，重浊为地而盘礴。尔其动也，风雨如晦，雷电共作。尔其静也，体象皎镜，是开碧落。其色清莹，其状冥寞，虽离娄明目兮未能穷其形；其体浩瀚，其势渺漫，纵夸父逐日兮不能穷其畔。浮沧海兮气浑，映青山兮色乱，为万物之群首，作众材之壮观。至妙至极，至神至虚，莫能测其末，莫能定其初。五石难补，九野环舒，星辰丽之而照耀，日月凭之而居诸，非吾人之所仰，实列仙之攸居。尔乃遗尘俗，务遐躅，养空栖无，惩忿窒欲。陵清高而自远，振羽衣以相属。七日王君，永别缑山之上；千年丁令，暂下辽水之曲。别有怀真俗外，流念仙家，抚龟鹤而增感，顾蜉蝣而自嗟，乃炼心清志，洗烦荡邪，凝魂於秘术，驰妙於餐霞。梯非远，天路还赊，情恒寄於绵邈，愿有托於灵槎。


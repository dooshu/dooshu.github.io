◎马浩澜花影集

钱塘马浩澜，号鹤窗，善咏诗，尤工词调。虽皓首韦布，而含吐珠玉，锦绣胸肠，袖然若贵介王孙也。其词名花影集。自序云："予始学为南词，漫不知其要领，偶阅吹剑录中载东坡在玉堂日，有幕士善歌，坡问曰：'吾词何如柳七。'对曰：'柳郎中词宜十七八女郎，按红牙拍，歌"杨柳岸晓风残月"。学士词须关西大汉，执铁板，唱"大江东去"。'缘是求二公词而读之，下笔略知蹊径。

然四十馀年仅得百篇，亦不可谓不难矣。法云道人尝劝山谷勿作小艳词。山谷云：'空中语耳。'余欲以空中语名其集，或曰不文，改称花影集。花影者，月下灯前，无中生有，以为假则真，谓为实犹涉虚也。"徐伯龄言鹤窗与陆清溪同出刘菊庄之门，清溪得诗律，鹤窗得词调，异体齐名，可谓盛矣。［词品］


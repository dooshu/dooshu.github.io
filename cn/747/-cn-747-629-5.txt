○魏郑公征

堂堂魏公，崇节大志。乔干直耸，摩天自致。遭风云时，得霸王器。一言委质，有死无二。抚我则後，各尽其志（尝事李密、隐太子）。沈浮变通，吾道不穷。龙战既息，皇建其极。俾补衮职，其绳则直。谔谔嶷嶷，危言正色，保太宗德。弼违替否，日月不蚀。黜汉霸杂，行周王道。人或有言，秉德不挠（与封德彝廷论）。礼兴乐崇，德洽道丰。保合太和，昭明有融。起四年中，复三代风。言出化成，神哉厥功。伊躬佐商，有耻於汤。公以其志，匡饬圣唐。为唐宗臣，致唐无疆。致唐无疆，永式万邦。


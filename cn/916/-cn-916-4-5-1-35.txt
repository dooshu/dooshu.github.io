【猛虎行（以下杂言。）】

渴不饮盗泉水。热不息恶木阴。恶木岂无枝。志士多苦（《类聚》作苦用。）心。整驾肃时命。杖（《类聚》作振。）策将远寻。饥食猛虎窟。寒栖野雀林。日归功未建。时往岁载阴。崇云临岸骇。鸣条随内吟。静言幽谷底。长啸高山岑。急弦无懦响。亮节难为音。人生诚未易。曷云开此衿。（乐府作襟。文章正宗、群书校补本同。六臣本《文选》注云。五臣作襟。）眷我耿介怀。俯仰愧古今。（○《文选》二十八。《乐府诗集》三十一。文章正宗二下九。本集七。计纪二十四。又《类聚》四十一引阴、心、寻、林四韵。）


第一百十二口舌卦〔二阴相克坤地西南〕：四上四下无吉之象

象曰：东家娶妇，西邻会客，缚猪啾啾，打狗咋咋。戒慎祸患，将成灾厄。

颜曰：事起于会，集其会中，勿预之吉。或有娶妇之礼则吉，取合同好故也。又曰：内外相敌，东家虽有娶妇之礼，西邻尚能会客，两家烹猪扛狗，用相夸竞，徒党计较，并有小吉。然多不足也。

何曰：此卦斗争，及官事、婚姻并输物，乃先乘骑，恐有灾。官事纷纭，行人未还。居家谨慎，防虞火烛。病者宜修福。

陈曰：群阴布于上，下而无应。小人各行其志而不合，惟见是非蜂起，乱散将至，故曰云云。

刘曰：娶妇会客，内外敌也，竞而不让，必有厄也。

此课上下俱至阴，其体相敌。彼娶妇而此会客，竞为欢宴，自恣而无禁也。小人之情，乐极必淫，而忧来矣。故能戒谨则可免祸。不然，必有斗争横逆之事。占者慎之。

诗曰：口舌向门来，终身且慎灾。家中防暗箭，惊恐又伤财。


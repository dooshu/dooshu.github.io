○鹈赋（并序）



余观鹈之为鸟也，形貌丛蔑，尾翮憔陋，乐水以游，随波沦跃，泛然任性，而无患也。



惟鹈之小鸟，托川湖以繁育。翩舍翮以和鸣，匪窘惕于笼畜。氵氵爵池沼，容与河洲。翔而不掩，集而不留。值污则止，遇泽则游。沦潭里以衔鱼，跃浪表而相求。萃不择渠，娱不择川，随风腾起，与涛回旋。沈窜则足拨圆波，浮泳则臆排微涟。率性命以间放，独遨逸而获全。（《艺文类聚》九十二）




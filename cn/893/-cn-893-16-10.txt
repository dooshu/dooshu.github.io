送杨山人归天台





客有思天台，东行路超忽。[一]涛落浙江秋，沙明浦阳月。[二]今游方厌楚，昨梦先归越。且尽秉烛欢，[三]无辞凌晨发。我家小阮贤，剖竹赤城边。[四]诗人多见重，官烛未曾然。[五]兴引登山屐，[六]情催泛海船。[七]石桥如可度，[八]携手弄云烟。

[一]王屮《头陀寺碑文》：“东望平皋，千里超忽。”吕向注：“超忽，远貌。”



[二]《元和郡县志》：浙江，在杭州钱塘县南一十二里。《庄子》云浙河，即谓浙江，盖取其曲折为名。江涛每日昼夜再上，常以月十日、二十五日最小，月三日、十八日最大。小则水渐涨，不过数尺。大则涛涌，高至数丈。每年八月十八日，数百里士女共观，舟人、渔子溯涛触浪，谓之弄涛。浦阳江，在婺州浦阳县西北四十里。出桑溪山岭，东入越州诸暨县。施宿《会稽志》：浦阳江源出婺州浦阳，北流一百二十里入诸暨县。溪又东北流，由峡山直入临浦湾以至海。俗名小江，一名钱清江。



[三]《古诗》：“昼短苦夜长，何不秉烛游?”



[四]小阮，谓阮籍之侄阮咸也。后人谓侄曰小阮，本此。谢灵运诗：“剖竹守沧海。”《太平寰宇记》：赤城山，在台州天台县北六里。《文献通考》：唐李嘉祐别名从一，赵州人。天宝七载进士，为秘书正字，袁、台二州刺史。善为诗，绮靡婉丽，有齐、梁之风，时以比吴均、何逊云。《唐诗纪事》：李嘉祐，上元中尝为台州刺史，大历间刺袁州，与严维、刘长卿、冷朝阳友善。嘉祐有《送从叔阳冰》、《寄从弟纾及侄端》诗，盖三子之族也。



[五]《艺文类聚》：谢承《后汉书》曰：巴祗为扬州刺史，与客坐暗暝之中，不燃官烛。《太平御览》：《会稽典录》曰：陈修字奉迁，乌伤人也，为豫章太守。修性清洁，履约恭俭，十日一炊，不燃官烛。



[六]《南史》：谢灵运寻山陟岭，必造幽峻。登摄尝着木屐，上山则去其前齿，下山则去其后齿。



[七]《晋书》：谢安尝与孙绰等泛海，风起浪涌，诸人并惧，安吟啸自若。舟人以安为悦，犹去不止。风转急，安徐曰：“如此将何归耶?”舟人承言即回，众咸服其雅量。



[八]《法苑珠林》：天台悬崖峻峙，峰岭切天。古老相传云，上有往时精舍，得道者居之。虽有石桥跨涧，而横石断人，且莓苔青滑，自终古以来，无得至者。






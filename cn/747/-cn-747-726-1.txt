○授令狐定右散骑常侍制

敕。前西川节度副使令狐定。夫言语侍从之臣，朝夕论思献纳，必求明诚端厚，文而不佻者，以备吾之顾问。今以定业茂儒素，道光缙绅。恬於晋取之机，郁有贞方之誉。践历华贯，周旋正途。佐台席而筹画居多，登副车而声猷甚畅。从知既久，毕志方归。嘉其委质之诚，宠以附蝉之贵。阮貂换酒，潘直逢秋。既荣高阁之居，亦有达人之美。勉思清切，以遂优游。可依前件。


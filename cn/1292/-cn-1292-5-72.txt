◇　浑邪王降益封霍去病（元狩二年秋）

骠骑将军去病率师攻匈奴，西域王浑邪王及厥众萌，咸相奔率，以军粮接食，并将控弦万有馀人，诛犭尧悍，获首虏八千馀级，降异国之王三十二人，战士不离伤，十万之众，咸怀集服；仍与之劳，爰及河塞，庶几无患，幸既永绥矣。以千七百户益封骠骑将军，减陇西、北地、上郡戍卒之半，以宽天下之繇。

（《史记·卫霍传》，又《汉书·霍去病传》少「幸既永绥矣」一语。）




○请不穷逐窦智纯表

臣遂良言：窦智纯不自循名，陷於险薄既是陛下近亲，由来之所诣委。然智纯戚属使任，女为王妃，结从我，实为故旧。书言昔在唐尧，以亲九族。陛下宪章前事，自须进退以礼。方今刑网宽大，不以疑罪与民。宏基所注箭射舍中，事已非实；智纯自藏独树，状又难明。所以刑部大理，各相得失，陛下已出智纯为开州刺史，便是贬责正当，处分已毕。今之馀事，只是穷逐语言。但智纯戚属，贵望亲姻，既莅职居官，布在朝野，相逢谈说言议是常。兼复其妇积病在床，命悬朝夕，即日刑部官司及在朝士，皆不欲陛下更穷此事。设令实推得智纯自藏独树，诬宏基家人，刑名指归，殊非重大。况又事迹暧昧，犹未分明，若久穷逐，便成苛细，生於物议，亏损至德。如臣愚见，伏愿更施天泽，赦其所短，情存故旧，不失善声。即日在外议论如此，臣猥居谏职，而不敢不闻。尘黩听览，伏增战栗。


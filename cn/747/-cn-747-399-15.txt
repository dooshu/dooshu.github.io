○对孝女抱父尸出判

〈钱塘人孙戬少以迎涛为事，因八月迎涛（一作潮），乘船冲涛船覆至死。戬女媚容巡江哭，以瓜设祭，而因自投江水，抱父尸出。县司以为纯孝，欲立碑，州司不许，乃禁媚容数日（一作月）。〉

海水有期，三秋必壮；江涛可望，八月须迎。孙戬既曰篙工，是称舟子，自言习水，不虑惊风。岂知白马俄奔，空邀伍相；青凫坐覆，忽识冯夷？应同罔象之神，颇异吕梁之子。媚容悲缠容枕草，志切投笺，忽以祠瓜，何殊荐芰？衔心似石，宁怕海童？泣泪如珠，即追泉客。初均洛媛，持弱态以凌波；竟学曹娥，抱沈骸而出浪。论情足为纯孝，抚事不愧[B14A]扬，未题黄绢之词，先置元缧之罪。州司治狱，法恐不然；县请立碑，理应为当。


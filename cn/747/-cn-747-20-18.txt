○幸东都制

咸雒京师，建都惟旧，乃眷时迈，卜征斯在。朕承天纂历，恭己临人。鼎俎虽甘，念疲甿之不足；宫室信美，惕浮户之未安。事内攒於千虑，心外周於万物，则知帝业初起，崤函乃金汤之地；天下大定，河雒为会同之府。周公测景，寔曰土中。总六气之所交，均万方之来贡，引鱼盐於淮海，通秔纻於吴越，瞻彼雒汭，长无阻饥。自中宗入关，於今八载，省方之典，久而莫修。遂使水漕陆輓，方春不息，劳人夺农，卒岁何望？关东嗟怨，朕实闻焉。思欲宁人而休转运，馆谷而就敖庾。加以暑雨作害，灾沸秦川，岁星有福，祥归豫野。朕情深救弊，身岂怀安。博考灵心，审听舆语，上奉天以为孝，下利人以为忠，顺时而动，从众之愿，宜以今年十一月行幸东都。凡厥有司，各恭乃事。至於行从兵马，供顿贮积，务在撙节，勿使烦劳。考使选人，咸令都集东都。宫殿须理，量加补葺，不得烦人。朕本为人而行，非拟劳人自奉，所过州县，无费黎元，亦不得辄有差科，旁求进献。宣布遐迩，知朕意焉。


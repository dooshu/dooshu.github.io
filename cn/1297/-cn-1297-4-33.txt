诡敌第三十三

兵者，诡道也。卷舒万变，虽天地鬼神不可使测之（不可使测之，一作莫能知之）。是故诡敌之道，其术有二。敌使到，以权臣私之，丰宝货露试疑，为结使者之术。使其信我不疑，然后以愤（一作忿）惑之，复以国家事泄（皆以国家虚实，似是而非者），既密，乃反构敌意，料不以我为疑，即以通情于敌君，示举兵期与地，以内应之。待期（一作奇）则以精兵出不意捣其虚，我外通之，其术一也（内虑号皆虚号也，亦为我临兵之害）。募勇敢者以为间，一旦佯为怒，笞之见血，即潜使窜敌。复囚其妻子，俾知之而为怨（一作怒）。我以密事告（亦虚事也），使传闻于敌，诈言以某时当加兵于某处。我潜应其言，及期果与言合。乃阴出锐兵，攻其不意，其术二也。此皆以奇为胜者，兵之要道，不可以不详于此也。


○嗜芰

（已下《楚语》。芰，音枝，菱也。一作“艾”，非是。）

屈到嗜芰。（屈，居勿切。）将死，戒其宗老曰：（家臣曰老。宗老，为宗人者。）“苟祭我，必以芰。”及祥，宗老将荐芰，屈建命去之，（去，羌吕切。）曰：“国君有牛享，大夫有羊馈，士有豚犬之奠，庶人有鱼炙之荐。笾豆脯醢，则上下共之。不羞珍异，不陈庶侈，夫子其以私欲干国之典？”遂不用。（屈到，楚卿。屈建，到之子。自“国君”已下，新附。）

非曰，门内之理恩掩义。父子，恩之至也，而芰之荐不为愆义。屈子以礼之末，忍绝其父将死之言，吾未敢贤乎尔也。苟荐其羊馈，而进芰于笾，是固不为非。《礼》之言斋也，曰：“思其所嗜。”屈建曾无思乎？且曰违而道，吾以为逆也。


◇又陈遣王公之国议

如诏准古方伯选才，使军国各随方面为都督，诚如明旨。至于割正封疆，使亲疏不同，诚为佳矣。然分裂旧土，犹惧多所摇动，必使人心忽扰，思惟窃宜如前。若于事不得不时有所转封，而不至分割土域，有所损夺者，可随宜节度。其五等体国经远，实不成制度，然但虚名，其于实事，略与旧郡县乡亭无异。若造次改夺，恐不能不以为恨。今方了其大者，以为五等可须後裁度。凡事虽有久而益善者，若临时或有不解，亦不可忽。（《晋书·荀勖传》）


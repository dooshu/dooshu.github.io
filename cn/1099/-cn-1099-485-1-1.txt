○鎖合投降疏 【 投降真夷】

題為投降真夷事五月二十六日、據西恊副總兵都督同知張洪謨、稟稱本月十八日、該本職至沙河驛面商黃副將公同責差本營降夷紅旗把總朱友才、并該將夷丁馬代等、督同節次投降真夷孛浪兔等、共一十四名、於二十日從三山營地方大古路口出境、偵探夷情去訖、巳經塘報外、今於二十五日、有前差降夷紅旗把總朱友才等、從本路進境、稟稱哨至境外、離墻約有五百餘里、地名陶墩兔、探得住牧夷官鎖合兒打哈喇等、係滾吉侄男、男婦共約有一百五十餘名、引領巳過盤嶺、才等前來報知、又稱據投降夷官供稱尚有夷官束半、并束半旦見卜得仕等三名、見在老河北山住牧、俟各夷進境安插、仍令各夷前去宣諭招撫等情、稟報到職、據此看得西夷、絡繹來降。實天使歸順。且不煩一矢相加。將來盡入我之樊籠矣。但事関真夷投降重大、本職未敢擅便等因到臣、據此該臣批降夷必為我用命方可收置墻外、請旨定奪、該恊即委的當官細詢來歷、此後應作何安插、詳悉報院、乃為具題、事于夷情、未可草草、仍同黃恊商之、速速去後隨于本月二十九日據該恊張弘謨呈同前事、先于本月二十五日據朱友才等遠哨接獲投降夷官鎖合兒哈喇等、隨帶部落男婦共一百五十餘名口、引領巳過盤嶺緣繇業經稟報訖、今于本月二十七日據報各夷從三山營大古路口進境、該本職會同中後所黃副將商確、即捐資備帶牛酒布物。親詣該堡。隨喚各夷羅于帳前給賞。逐名點過。精壯夷丁呵都庫等四十名。夷婦六十口。老弱男婦四十三名口以上精壯老幼男婦共一百四十五名口。俱一一隔別訊問來歷、以防狡詐之情、當據夷官鎖合兒哈喇等。供稱原係義院口食賞属夷。從來忠順天朝。不意東奴西犯將我等赶逐無路並未隨奴作歹。今因失離巢穴。情願投進看邊報効。各供相同到職據此看得西虜勾奴入犯、罪惡巳不勝誅、即有來降、固無容撫之理、矧狼子野心、真假難料、豈宜收置內地、但見各夷窮無所倚。略似人形。如前果投奴隨束豈無衣無食若此猶甘凍餒。今擕妻挈子來歸。其情似真。誅之誠為不義。恐絕後來之望即欲逐之又虞驅之歸奴添其羽翼計今莫若收一夷實少一夷之患且不煩一矢加遺不必動需功賞寧非中國長便。勝剿多矣。况馭夷操縱。原自有法。權宜置之邊外住牧。徐窺其隱。密察其情。如有真心。可用為我鄉導。將令出哨殺賊。攻其不意。倘或不為我効用。別生戎心。則誅之亦何難是彼既入我之彀中。安能出此牢籠也。今將各夷安插三山營邊外。令其坐口看邊出哨。更可念其窘迫。比照小團山見今属夷米市之賞。每名月例。並或量减。止給青布二疋。白中布三疋。米三斗。以為各夷餬口之資。內有不足。聽其自便採柴砍木度活。俾各夷咸知天朝有神武不殺之仁、體上帝好生之德、倘或傾心報効未必無小補矣、等因到臣、該臣看得受降如受敵、自古慎之况東西二虜。合併以叛中國。何家不與。而欲撫之乎。臣履任來所以一意剿殺。不時出塞斬獲頗多。今離墻五六百里。移帳遠徙。未必非剿之之效也惟是二三零夷。從奴則力有不及。歸順則惧我王章徘徊失路。扌?弃死來投。以鳩形鵠面之人。携妻挈子而至量無他意臣特令處之邊外、恊臣張弘謨議給以坐口属夷撫賞之半、似亦可行、然而臣之意、實不在此、即恊臣容有未知者。用兵一道必先了敵人之情形乃可制勝今試問諸將奴酋近日作何勾當。其前日捲甲而西。半途而返。委属何故。有能言之者耶。三十六家既云住牧遼河。其出沒喜峰青山之間者。誰氏之部。果遂無陰相往來耶。誰為謀臣。誰為猛將。即有种世衡行間之智、亦必預知野利天都今可按名而數耶。其導之者何人。窩之者何地。聚族而謀者何途之出。有能先知而夙戒者耶。若無一焉。祇憑哨馬為耳目。恃騎射角勝負。以文章誇勝略。臣未見其得也。知夷莫若夷飢附飽颺。雖夷之常態。而豢龍養虎。夫豈異人臣於此中思以夷致夷即寓以夷攻夷之法所以盡使收之內地。良有深意。亦欲借此得如上節目。顧用之何如耳。往日撫賞。徒示羈縻。無絲毫益。若以今日之遼行撫賞於駾喙之後。或可得其死命。不則有古人服舍叛誅一法在。又何愛焉。雖然非稍假便宜、抑或奉行不當、臣寧為剿、毋為撫盖學高仁厚之擒阡能羅渾擎而不得、不如學閉関謝西域者之為愈也、


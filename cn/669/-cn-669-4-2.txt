2　高子説詩失義　高子受詩源流　仲梁子孟仲子説詩


徐整云：「子夏授高行子。」即詩序及孟子所謂高子也。以絲衣「繹賓尸」爲「靈星之尸」，以小弁爲「小人之詩」，則已失其義矣。趙岐孟子注云：「高子，齊人。」【原注】謂「禹之聲尚文王之聲」，亦高子也。

【何云】但通其訓詁，而不辨義理之是非，漢儒之爲詩，皆高子也。

【全云】何説過矣，程子何以稱毛公哉？

【元圻案】陸德明經典釋文序録曰：「徐整云：『子夏授高行子，高行子授薛倉子，薛倉子授帛妙子，帛妙子授河間人大毛公。大毛公爲詩故訓傳於其家，以授趙人小毛公。』」又曰：「整，字文操，豫章人，吴太常卿。」〇詩序：「絲衣，繹賓尸也。高子曰：『靈星之尸也。』」正義曰：「高子者，不知何人。公孫丑稱高子之言以問孟子，則高子與孟子同時。趙岐以爲齊人，此言高子則彼是也。」〇李、黄毛詩集解三十九〔一〕：李迃仲曰：「絲衣之詩，繹祭之樂歌也。高子謂祭靈星。據繹祭行於廟門之外，豈復祭靈星耶？高子與孟子同時。小弁，乃孝子之詩也，而高子以爲小人之詩。若高子者，非惟失之於小弁，抑亦失之於絲衣矣。竊謂靈星之祠，無所經見，惟漢高祖郊祀志云『親詔御史令天下立靈星祠』，注張晏云：『龍星左角曰天田，則農祥也，星見而祭之。』高子所謂靈星之尸，豈謂此耶？大抵高子之學，失之固陋，其見於孟子有二，一則公孫丑所言是也，其二謂『禹之聲尚文王之聲』。」〇余兄静軒先生曰：「淮南子主術訓：『君人之道，其猶靈星之尸也。儼然玄默，而吉祥受福。』蓋本於高子。」〇朱竹垞經義考卷一百書齊魯韓三家詩後曰〔二〕：「定之方中注：仲梁子曰：『初立楚宫也。』正義：鄭志答張逸問曰：『仲梁子，魯人，當六國時。』又維天之命注：孟仲子曰：『大哉，天命之無極。』而美周之禮也。趙岐云：『孟仲子，孟子之從昆弟。』則魯之説詩者，不始於浮丘伯也。絲衣序：高子曰：『靈星之尸也。』趙岐注孟子，以爲齊人，則齊之説詩者不始於轅固生也。」

〔一〕「黄」，原作「王」，按宋人李樗、黄櫄有毛詩集解四十二卷，又稱毛詩李黄集解。

〔二〕「齊魯韓三家詩」，按經義考原題作「詩經魯齊韓三家」。






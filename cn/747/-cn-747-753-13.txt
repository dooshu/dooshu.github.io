○淮南监军使院厅壁记

淮南军西蔽蔡，壁寿春，有团练使；北蔽齐，壁山阳，有团练使。节度使为军三万五千人，居中统制二处，一千里，三十八城，护天下饷道，为诸道府军事最重。然倚海堑江、淮，深津横冈，备守坚险，自艰难已来，未尝受兵。故命节度使皆以道德儒学，来罢宰相，去登宰相。命监军使皆以贤良勤劳，内外有功，来自禁军中尉枢密使。去为禁军中尉枢密使，自贞元、元和已来，大抵多如此。

今上即位六年，命内侍宋公出监淮南，诸开府将军皆以内侍贤良有材，不宜使居外。上以为内侍自元和已来，诛齐诛蔡，再伐赵，前年诛沧，旁击赵、魏，且徵师，且抚师，且诰且谕，勤劳危险，终日马上。往监青州新附，卧未尝安，复监滑州，边魏，穷狭多事，今监淮南，是且使之休息，亦不久之，故内侍至焉。监军四年，如始至日，简约宽泰，明白清净，恕惜军吏，礼爱宾客，举止作动，无非典故。暇日唯召儒生讲书，道士治药而已。内侍旧部将校，多禁兵子弟，京师少侠，出入闾里间，俯首唯唯，受吏约束。故上至相国奇章公，下至于百姓，无不道说内侍，称为贤人，此不虚也，宜其侍卫六朝，声光富贵。某谬为相国奇章公幕府掌书记，奉内侍命为厅壁记。某再谢不才不足记序，内侍曰：“掌书记为监军使厅壁记，宜也。”某惭惶而书。时太和八年十月二十一日记。


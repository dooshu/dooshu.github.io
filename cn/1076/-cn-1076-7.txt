卷七

钦定四库全书

历代名臣奏议卷七

明　杨士奇等　撰

圣学

宋哲宗元佑二年平章军国重事文彦博进尚书孝经解奏曰臣伏以皇帝陛下间日御迩英阁令讲官讲尚书又阁之南壁张孝经图出入观览有以见陛下祖述尧舜宪章文武以至德要道孝治天下臣今辄於尚书诸篇中节録十篇及孝经诸章中节録六章进上以备禁中清闲之暇研究义味或时令讲官节録疏义进入上资圣德稽古求治之意臣伏读尚书序云孔子生於周末覩史籍之烦文惧览之者不一遂乃讨论坟典断自唐虞以下讫于周举其宏纲撮其机要典谟训诰之文凡百篇所以恢宏至道示人主以轨范也帝王之制坦然明白以其上古之书谓之尚书然则後代圣帝明王莫不祖述宝为大训恭以皇帝陛下聦明文思稽考古道日御迩英延访经义方命讲官讲解尚书孜孜不倦所以圣德日新比隆尧舜臣以叨侍经筵辄於尚书三十二篇采其切於资益圣治宜於重复温故者凡十篇録进篇别有後序所以发明本篇之大旨所冀便於乙夜之观

尧典尧之圣德荡荡难名而此篇极简要亦仲尼举宏纲撮机要之理如篇之所载者克明俊德以亲九族平章百姓协和万邦分命羲和典掌四时使民务农利用厚生允厘百工庶绩咸熙斯皆後世圣帝明王所宜祖述而模范之临文而三复之故摘其目以叙之

舜典虞舜之德重华协帝故列于二典後世作者虽三王之盛不可及矣篇之所载命禹作司空而下至於四岳十二牧官得其人庶绩咸治流放共工驩兜窜三苖殛鲧四凶人而天下咸服故曰舜有大功二十兹所以重华协帝

大禹谟禹稷臯陶共事舜帝君臣同寅咸有一德故矢厥谟咸厥功曰俞曰都乃君唱臣和之美其谟则有后克艰厥后臣克艰厥臣罔游于逸罔淫于乐任贤勿贰去邪勿疑罔咈百姓以从已欲斯皆上下交儆以成圣功舜禹之所以为圣帝明王以此

臯陶谟臯陶曰允廸厥德谟明弼谐禹曰俞如何臯陶曰都慎厥身修思永禹拜昌言曰俞臯陶曰在知人在安民知人则哲能官人安民则惠黎民怀之臣以舜禹之时君臣谟议之协恭後王所宜为法

益稷此篇所载禹戒舜曰慎乃在位帝曰俞然禹言受其戒禹曰安汝止惟几惟康帝曰吁臣哉邻哉邻哉臣哉禹曰帝庸作歌曰元首丛脞哉股肱惰哉万事堕哉帝拜曰俞臣谓斯言可为深戒

伊训篇云呜呼先王肇修人纪从谏弗咈先民时若居上克明为下克忠惟上帝不常作善降之百祥作不善降之百殃臣以尹之斯言爱其君忠於国可谓至矣有臣如此时君固当尊礼其人信受其训

洪范天地之大法其类有九而敬用五事曰貌言视听思兹乃人君尤当慎思之盖人君言动则左右史书之为法不可不慎也故臣以此篇五事为重

无逸此篇周公以戒成王曰君子所其无逸先知稼穑之艰难文王不敢盘于游田以庶邦惟正之供自今嗣王其无淫于观于逸于游于田故成王服其训戒乃为令王至唐开元中作无逸图置於禁中出入省览以为龟监臣亦尝録此篇为图以进以助圣览伏望曲留睿意

立政周公告于成王曰王左右常伯常任准人自今立政其勿以憸人其惟吉士盖有天下国家所切者任人得贤则治非贤则乱

周官王曰若昔大猷制治于未乱保邦于未危唐虞稽古建官惟百夏商官倍亦克用乂明王立政不惟其官惟其人又戒庶官钦乃攸司慎乃出令以公灭私民其允怀推贤让能庶官乃和不和政厖举能其官惟尔之能称匪其人惟尔不任成王稽古建官为治之本後之帝王所宜详慎

孝经图臣以官忝师保得侍迩英伏覩阁中有仁祖命学士蔡襄所书孝经图张於南壁以便观览有以见仁祖孝德在躬推广以及天下恭以皇帝陛下天资圣德行在孝经尝闻令讲官备録经义进於禁中臣以伏望陛下日省而时思之

彦博又进尚书二典仪劄子曰臣伏覩尚书序曰仲尼讨论坟典断自唐虞以下讫於周所以尧舜二典为书之首篇垂世立教示人主以轨范帝王之制坦然明白可举而行尧舜二典并云曰若稽古帝尧帝舜以谓二帝并能顺考古道而行之乃知人主之圣必由稽古恭惟皇帝陛下日御经筵集讲官说尚书盖聦明文思稽考古道垂意於安天下之安天下之幸甚臣以衰残忝位保傅得侍经阁为幸巳深又不自揆辄於二典之中采掇事义数条兼以训传或理有切近治体亦以愚短之议附之庶几粗有所补夫以齐之覇国而孟轲陈尧舜之道於齐王之前欲勉进之今臣遭尧舜之时陈尧舜之道固其宜矣臣愚不胜区区之诚谨録以上进尧典曰乃命羲和钦若昊天敬授人时　分命羲仲宅隅夷曰阳谷平秩东作　申命羲叔宅南交平秩南讹敬致　分命和仲宅西曰昧谷平秩西成　申命和叔宅朔方平在朔易

臣按帝尧上以敬顺天命下以恭授人时使此羲和氏之四人各居其方以布四时之令春序其农畴兴作之功夏致其生物化育之事秋秩其百谷收成之宜冬察其一岁丰俭之实吏久於职官修其方民变时雍庶绩咸治帝乃命舜历试诸艰

舜典曰钦哉钦哉惟刑之恤哉　流共工于幽州放驩兜于崇山窜三苗于三危殛鲧于羽山四罪而天下咸服　舜曰咨四岳有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉　帝曰弃黎民阻饥汝后稷播时百谷帝曰契百姓不亲五品不逊汝作司徒敬敷五教在寛　帝曰臯陶蛮夷猾夏寇贼奸宄汝作士五刑有服　帝曰畴若予工佥曰垂哉帝曰俞咨垂尔作共工　帝曰畴若予上下草木鸟兽佥曰益哉帝曰俞咨益汝作朕虞　帝曰咨四岳有能典朕三礼佥曰伯夷帝曰咨伯汝作秩宗　帝曰夔命汝典乐教胄子　帝曰龙朕堲谗说殄行震惊朕师汝作纳言出纳朕命惟允　帝曰咨汝二十有二人钦哉惟时亮天功三载考绩三考黜陟幽明庶绩咸熙

臣按舜既绍尧熙帝之载以谓治天下者必先任人人有善恶必先审知故曰在知人在安民故曰知人则哲安民则惠黎民怀之苟不知人则贤愚善恶混淆不分盖善恶不可并用恶人道长则善人道消当须屏去奸恶可以登用善良故其始也先去四凶而天下服然後咨询岳牧而用禹稷臯夔而下二十有二人天下大治又命龙作纳言戒勅之曰朕堲谗说殄行震惊朕师汝作纳言夙夜出纳朕命惟允谗邪之人专在譛毁善良舜深疾之纳言?舌之官出纳王命必在忠信故舜受命而切戒之隋唐以来纳言之名不改隶门下省至於本朝颇循唐制以侍中为门下省官长侍郎为贰并为执政官所选益重必协佥论又曰三载考绩三考黜陟幽明古之任官必在於久久则有功可以考其绩効故先朝之法省寺监官并以三年为任循古之美法也义当遵守如其藉才不次任用则难拘常制臣学术荒浅不足以发明但以狂言圣择冀有少补

彦博又进汉唐故事疏曰臣近者窃闻圣旨令讲筵官间日进汉唐故事各一件以备御览有以见圣德稽古求理之切臣忝预经筵固当粗有裨补辄亦於汉唐史中节録得数事缮写进呈伏望圣慈采览

汉文帝纪赞曰孝文皇帝宫室苑囿车骑服御无所增益有不便辄?以利民尝欲作露台召匠计之直百金上曰百金中人十家之产也吾奉先帝宫室常恐羞之何以台为身衣弋绨【弋黑色绨厚缯】帷帐无文绣以示敦朴为天下先专务以德化民是以海内丰富兴於礼义断狱数百几至刑措鸣呼仁哉

汉武帝问东方朔曰吾欲化民岂有道乎朔对曰尧舜禹汤文武成康上古之事经历数千载尚难言也臣不敢陈近述孝文皇帝之时当世耆老皆闻见之贵为天子富有四海身衣弋绨足履革舄【师古曰革生皮也韦言俭率也】以韦带劒莞蒲为席【师古曰莞今谓之葱蒲以莞蒲为席尚质也】兵木为刃【服?曰兵器如木而无刃言不大治兵器也】衣緼无丈【师古曰緼乱如絮也言内有乱絮上无文采也】集上书囊以为殿帏【师古曰集谓令聚也】以道德为丽以仁义为准【师古曰丽美也准平法也】於是天下望风成俗昭然化也

汉丞相王嘉上疏言孝文帝时吏居官者或长子孙以官为仓氏庾氏则仓庾吏之後也其二千石长吏亦安官乐职然後上下无苟且之意其後稍稍变易公卿以下转相促急又数以改更政事司隶部刺史察过悉劾发扬隂私【悉尽也言大小尽皆举劾过於所察之条】吏或居数月而退送故迎新交错道路中材苟容求全下材怀危内顾一切营私者多二千石益轻贱吏人慢易之或至上书章下【依其所上之章而下令理之】衆庶知其易危【言易可倾危】小失意则有离判之心

汉宣帝谓太守吏民之本数变易则下不安民知其将久不可欺罔乃从其教化故二千石有治效辄以玺书勉励增秩赐金或爵至关内侯公卿缺则选诸所表以次用之【师古曰所表谓增秩赐金爵也】是故汉世良吏於是为盛称中兴焉

臣近曾上言乞刺史县令须满三年一替及尚书吏户刑三部郎官职务尤重须令久任此皆治古之法兼先朝亦不令速迁

汉贾谊云今民卖僮者【如淳曰僮谓隶妾也】为之绣衣丝履编诸 缘【服?曰如牙条以作履缘师古曰编诸若今之织成以为要襻及褾领者也古谓之车马裠其上为乘车及骑从之象也】内之闲中【服?曰卖奴婢阑】是古天子后服所以庙而不宴者也【师古曰入庙则服之宴处则不着盖贵之也】而庶人得以衣婢妾白縠之表薄纨之里緁以编诸【晋灼曰以编诸緁着衣也师古曰緁音妾谓以编诸缏音步千反】美者黼绣【师古曰黼者织为斧形绣者刺为衆文】是古天子之服今富人大贾嘉会召客者以被墙古者以奉一帝一后而节适今庶人屋壁得为帝服倡优下贱得为后饰然而天下不屈者殆未有也【师古曰屈谓财力尽也】且帝之身自衣皁绨而富民墙屋被文绣天子之后以缘其领庶人?妾缘其履【师古曰?谓庶贱者】此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切於民之肌肤欲其亡为奸邪不可得也国巳屈矣盗贼直须时耳然而献计者曰毋动【师古曰言天下安不可动揺】为大耳【如淳曰好为大语者】夫俗至大不敬也至亡等也【师古曰无尊卑之等】至冒上也【师古曰冒犯也】进计者犹曰毋为可为长太息者此也

臣近曾上章以风俗僭侈乞检举制度使上下不僭侈务节俭盖富民之本在於节俭民富矣君孰与不足致太平之风无出此道虽闻巳有施行更望圣慈垂意

唐太宗问褚遂良曰舜造漆器禹雕其俎当时谏舜禹者十余人食器之间苦谏何也遂良对曰雕琢害农事纂组伤女工首创奢淫危亡之渐漆器不已必金为之金器不已必玉为之所以诤臣必谏其渐及其满盈无所复谏太宗以为然因言夫为人君不忧万姓而事奢淫危亡之机可反掌而待也

唐太宗谓侍臣曰夫以铜为镜可以正衣冠以古为镜可以知兴替以人为镜可以明得失朕常保此三镜以防巳过今魏徵殂逝遂亡一镜矣

唐史论魏徵与文皇讨论政术往复应对凡数十万言其救过弼违能近取譬其实根於道义发为律度身正而心劲上不负时主下不阿权幸中不私亲族外不为朋党不以逢时改节不以图位卖忠所载章疏四篇在徵本传可为万代王者法

唐明皇先天元年大猎于渭川侍中魏知古献诗一篇曰常闻夏太康五子训禽荒我后来冬狩三驱盛礼张顺时鹰隼撃讲事武功扬奔走未及反飜飞岂暇翔非熊从渭水瑞翟想陈仓此欲诚难纵兹游不可常子云陈羽猎僖伯谏渔棠得失监齐楚仁恩念禹汤咸熙谅在宥亭毒匪多伤辛甲今为史虞箴遂孔彰明皇嘉之手制诏曰夫诗者志之所之以写心怀实可讽谕人主是故扬雄陈羽猎马卿赋上林爰自风雅率由兹道朕顷自温泉观省风俗时因夏景掩渭而畋方开一面之罗或示三驱之礼躬亲校猎聊以从禽卿遂有箴规正予不迨自非诚欵夙着孰能继於此耶赐物五十段

唐穆宗尝谓侍臣曰国家贞观中文皇帝躬行帝道治致昇平及神龙景龙之间继有内难明皇平定而兴复不易而声名最盛历年长久何道而然宰相崔植对曰前代创业之君多起自人间知百姓疾苦初承丕业皆能厉精思理太宗文皇帝特禀上圣之姿同符尧舜之道是以贞观一朝四海寜宴有房玄龄杜如晦魏徵王珪之属为辅佐股肱君明臣忠事无不理圣贤相遇固宜如此明皇守文继体尝经天后朝艰危开元初得姚崇宋璟委之为政此二人者天生俊杰动必推公夙夜孜孜致君於道璟尝手写尚书无逸一篇为图以献明皇置之内殿出入观省咸记在心每叹古人至言後代莫及故任贤戒欲心归冲漠开元之末因无逸图朽坏始以山水图代之自後既无座右箴规又信奸臣用事天宝之世稍倦於勤王道于斯缺矣建中初德宗皇帝尝问先臣佑甫开元天宝治乱之殊先臣具陈本末臣在童丱即闻其说信知古人以韦弦作戒其益宏多陛下既虚心履道亦望以无逸为元龟则天下幸甚穆宗善其对臣恭以仁宗皇帝圣德勤俭因御前亲试进士以无逸为元龟为赋题乃知圣意所存深远

卢怀慎景龙中上疏其一曰臣闻孔子曰为邦百年可以胜残去杀又曰苟有用我者朞月而已可三年有成尚书云三载考绩校其功也昔子产相郑更法令布刑书一年而人歌之曰取我田畴而伍之取我衣冠而褚之孰杀子产吾其与之三年而人又歌之曰我有子弟子产教之我有田畴子产植之子产而死谁其嗣之终有遗爱流芳史策子产贤者也其为政尚累年而化成况其常才乎臣窃见比来州牧上佐及两畿县令下车布政?终四考在任多者一二年少者三五月遽即迁除不论课最或有历时未改便倾耳而聼企踵而望争求冒进不顾亷耻亦何暇为陛下宣风布化求瘼恤人哉礼义未能兴行风俗未能齐一户口所以流散仓库所以虚空百姓凋弊日更滋甚职为此也何则人知吏之不久则不从其教吏知迁之不遥又不尽其力偷安爵禄但养资望陛下虽勤劳之怀宵衣旰食然侥幸路啓上下相蒙共为苟且而已寜尽至公乎此国之病也此贾谊所谓跖盭之病乃小小者耳此弊久而不革臣恐为膏肓虽和缓不能疗岂跖盭而已哉汉宣帝緫核名实兴理至化黄覇良二千石也就增秩赐金以旌其能而不迁於颍川前代之美又古之为吏长子孙仓氏庾氏即其後也书云事不师古以克永世匪说攸闻臣请诸州都督刺史上佐及两畿县令等在任未经四考以上许迁察其课効尤异者或锡以车裘或就加禄秩或降使临问并玺书慰勉若公卿有阙则擢以劝能其政绩无闻及犯贪暴者免归田里以明圣朝赏罚之信则万方之人一变於道矣致此之美革彼之弊易於反掌陛下何惜而不行哉

三年着作郎兼侍讲范祖禹进经书要言奏曰臣近於迩英阁进讲尝指陈尚书要切之语望陛下因习笔札书之以置坐右臣退而伏思古之人君虽在闲燕之中出入起居必存儆戒左右前後动有箴?所以正心修身自强於德以舜之圣而益戒之曰罔失法度罔游于逸罔淫于乐禹戒之曰无若丹朱傲汤有盘铭武王於席之四端为铭於几杖为铭於衣带为铭於履屦为铭於觞豆为铭於户牖为铭舜汤武王其自修如此而况於後世之君乎今陛下纂承累圣日勤问学若於翰墨之际不出圣人之经略举要言以为明鉴置之左右朝夕观省与夫舜禹之戒汤武之铭其揆一也臣职在劝讲无补毫分苟有愚见不敢不尽谨节略尚书论语孝经要切之语训戒之言得二百一十九事以备圣札所冀陛下手书之目视之心存之庶可以少助进德之万一臣不胜拳拳之愚干冒宸严臣无任惶惧之至祖禹又进古文孝经说奏曰臣伏覩国史章献明肃太后尝命侍读宋绶择前代文字可以资孝养补政治者以备仁宗观览臣职劝讲虽不足以跂望前人髣髴然区区忠益敢不尽愚窃以圣人之行莫先於孝书先於孝经有古文有今文今文即唐明皇所注十八章古文凡二十二章由汉以来唯孔安国马融为之传自余诸儒多疑之故学者?习仁宗朝司马光在馆阁为古文指解一卷表上之臣窃考二书虽不同者无几然古文实得其正故尝妄以所见又为之说非敢好异尚同庶因圣言少关省览伏惟陛下方以孝治天下此乃羣经之首万行之宗傥留圣心则天下幸甚其古文孝经说谨缮写为一册上进干冒宸严臣无任惶惧之至祖禹又进劝学疏曰臣不侍经席已踰两月陛下深居闲燕圣学日勤然臣等无由罄竭愚短补助万一昔唐宪宗不对学士两月李绦奏曰为臣等窃禄偷安之计则便矣其如陛下何今臣之愚窃欲陛下以学为急故敢略陈一二惟陛下留听臣闻孔子曰学如不及犹恐失之扬雄曰学之为王者事其巳久矣尧舜禹汤文武汲汲仲尼皇皇其巳久矣夫学者所以学治天下王者之事也故自尧舜禹汤文武之君皆汲汲於学仲尼虽圣亦皇皇有所不暇此圣人所以不可及也後世继体守文之君生而骄逸不能务学忘其祖宗之艰难累世之勤劳徒见天下无事以为祸乱无从而生或荒耽于酒或盘于游畋或穷奢极侈或轻用民力谄谀日亲忠正日踈人心离贰遂亡其国其所行之迹後世视以为戒自古以来治日常少乱日常多推原其本由人君不学故也天下治乱皆繋於人君之心君心正则朝廷万事无不正故天地顺而嘉应降隂阳和而风雨时古者三公太师太傅太保论道经邦燮理隂阳无他术焉惟正君心而已保保其身体傅傅其德义师道之教训皆所以正君心也如欲心正未有不由稽古好学而能致也臣窃考之前世揆之当今恭惟本朝累圣相承百有余年四方无虞中外底寜动植之类蒙被涵养德泽深厚远过前世皆由以道德仁义文治天下人主无不好学故也太祖皇帝以神武定四方创业垂统日不暇给然而晚年尤好读书尝曰宰相须用读书人陛下试思太祖此言宰相既用读书人则自余执政侍从之臣台谏之职必皆文学之士然後可用外至州县亦必由进士出身乃可委以亲民刑狱之任是朝廷之士皆不可以无学也然则天子岂可以独不知学乎太宗尝谓近臣曰人君当澹然无欲形见於外则奸佞无自而入朕年老无他欲但喜读书用鉴古今成败耳真宗之时益修太宗之业仁宗在位四十二年问学未尝少废今迩英讲读乃仁祖之成规也英宗神宗皆遵守仁宗之法稽古好学陛下所知不幸先帝早弃四海累圣巳成之业任大守重传付陛下陛下嗣位于今四年幸赖太皇太后以至仁盛德母临天下陛下垂拱无为海内晏然当今之务莫如学问之为急也陛下今日学与不学繋天下他日之治乱臣不敢不尽言之陛下如好学则天下之君子皆欣慕愿立於朝以直道事陛下辅助德业而致太平矣陛下如不好学则天下之小人皆动其心欲立於朝以邪谄事陛下窃取富贵而专权利矣君子专於为义小人专於为利君子之得位欲行其所学也小人之得位将济其所欲也用君子则治用小人则乱君子与小人皆在陛下心之所召也凡人进学莫不在於年少之时陛下圣质日长龙德进升数年之後虽欲勤於学问恐不得如今日之专也臣窃为陛下惜此日月愿以学为急则天下幸甚论语记圣人言行之要修身治国之道无不在焉尚书言帝王政事人君之规范也论语虽已讲毕望陛下更加详熟尚书未讲者亦望陛下先熟其文臣等以次讲解及之则陛下圣意巳先有得矣臣不胜拳拳之愚

祖禹又乞置无逸孝经图奏曰臣窃以无逸者周公之至戒孝经者孔子之大训陛下嗣守祖宗鸿业方以孝治天下二书所宜朝夕观省以益圣德昔仁宗皇帝初建迩英阁即书无逸於屏间其後岁久而弊又命知制诰蔡襄书之仁宗曰朕不欲背圣人之言乃置之左方又谕侍读学士丁度取孝经之天子孝治圣治广要道四章对为右图命侍读学士王洙书之又命学士承旨王拱辰为二图序亦令襄书之仁宗尊崇经训如此陛下宜以为法今迩英阁止书图序于屏间而无逸孝经二图不复张列臣欲乞指挥所司检寻如旧图尚在乞置之左右如巳不存则乞特命侍臣善书者书之其蔡襄所书图序从来置在御坐之後昨因修展迩英阁方彻去却书于屏间此图乃祖宗旧物臣窃惜之伏乞依旧张挂三图并列如仁宗朝故事以彰陛下钦明稽古仰遵先烈之意

祖禹又进尚书说命讲义奏曰臣等近进讲尚书说命窃以为君治天下国家钦天稽古修身务学任贤立政至言要道备在此书诚能法之可为尧舜昔太宗皇帝尝曰尚书王言治世之道说命最备特诏孙奭讲此三篇伏望陛下详览深思必有啓廸圣学之益臣等虽罄竭謏闻讲解于前谨辄记録所言编写成册以备寻绎或赐顾问庶几少助聦明之万一其说命讲义三册谨具上进

五年祖禹为右誎议大夫又乞常观图史上奏曰臣伏见仁宗皇帝庆历元年七月出御制观文览古图记以示辅臣皇佑元年十一月御崇政召近臣三馆台谏官及宗室观三朝训鉴图臣窃以古之帝王常观图史以自戒仁宗皇帝讲学之外为图鉴古不忘箴儆以养圣心又图写三朝事迹欲子孙知祖宗之功烈如目覩之二图皆常颁赐臣僚禁中必有本臣愿陛下以永日观书之暇间览此图可以见前代帝王美恶之迹知祖宗创业之艰难不唯有所戒劝易於记省亦好学不倦之一端也

元佑四年中书舍人彭汝砺上奏曰臣闻昔者周成王即位始谋於庙其言忧深思远栗栗悼惧若方陨渊坠谷所以求其臣甚至而羣臣进戒乃反覆曲折独以学问为先务其诗曰念兹皇祖陟降庭止於乎悠哉朕未有艾又诗曰维予小子不聦敬止学有缉熙于光明佛时仔肩示我显德行其君臣可谓知本矣是时周公毕公召公史佚实在左右前後伯禽唐叔实相与周旋而犹有管蔡之祸周之不亡者以此唐太宗取名儒为学士者十八人如房玄龄杜如晦之类是也番宿迭侍相与讨论古今考前王之成败虽闲燕饮食皆与於是在下之情无不达在上之失无不得二君卒为周唐贤君古今事不同体当使内外左右朝夕所以辅拂之者咸备其要则在择人苟非其人犹不如不为之愈也汝砺又奏曰臣闻治乱之几在於好恶好恶之端在於谨其始其始正无所为而不为正其始不正虽有智力不能善其後是以人主必务学学莫大於近正人陛下盛德至行得於天者甚厚见於行事者甚善此非臣下所能窥度深浅也近侍进读儒臣劝讲见闻可谓甚博耆艾在前忠良在後其辅翼可谓甚衆夫学者非徒出於口耳之谓也闻乎其言将见於其行得乎其心将见乎其外今臣下所诵说陛下能昭然不疑乎能沛然有所得乎使诚无疑也使诚有得也固甚善若犹未也是为名而已是为观美而已今延英之对迩英之讲隔於内外见有不得而久限於上下言有不得而尽虽太皇仁圣所以拥护啓佑者甚至然天性之爱不可以责善久矣然则陛下退而与处者其谁欤其使令者其谁乎其妇人乎辅拂之人寡顺从之人衆学问之日少安闲之日多善或莫之告过或莫之谏臣甚惧所以辅成圣德者或未备也记曰三王四代惟其师诗曰自天子至於庶人未有不须友以成者然则师友不可无久矣然则如之何曰尊有道者择有德者不使柔邪权谲之士间厕於其间闲宴与俱言动使相接焉简上下之分势尽君臣之底里问以所疑而无隐质之所欲而无间有善焉使必告告焉而必从有过焉使必谏谏焉而必改如是而不尧舜如者未之有也惟陛下留意无忽汝砺又论人主尽道在修身修身在正学奏曰臣闻之孟子曰欲为君尽君道欲为臣尽臣道二者皆法尧舜而已尧舜之治至矣上达日月星辰旁施草木虫鱼幽格鬼神外薄四海远及于万世其原则修身而已书曰克明俊德以亲九族九族既睦平章百姓百姓昭明协和万邦黎民於变时雍其本末施设次序可谓彰明较着而自汉迄唐千数百年有为者衆而终不能窥其髣髴非圣人所为终不可及盖後世为之不至而已以区区千里之齐其君盖不过中人孟子之为臣非其道不陈於前故其言曰不以舜之所以事尧事君不敬其君者也不以尧之所以治民治民贼其民者也孟子欺乎哉修身无他在乎学而已大学之道始於诚意正心终於治天下盖古人以天下为不可胜治故所治者一国而已以一国为不可胜治故所治者一家而已以一家为不可胜治故所治者一身而已又以一身为不可胜治故所治者一心而已心正故身正身正故无所不正此其守甚约而其施甚博其源甚近而其流甚远其事甚难而其理甚易然心至微者也至危者也古人譬之盘水焉正错勿动湛浊在下而清明在上则足以见须眉而察理矣微风过之湛浊动乎下清明乱乎上则不足以得夫形之正也心亦如是矣至虚而能受至神而甚察苟有蔽之则有不能别黑白矣蔽欺之言入则是非有不得其正私比之言入则喜怒有不得其正功利之言入则取与有不得其正便佞之言入则好恶有不得其正此学之大戒也恭惟陛下圣学所得固自拔於世俗之表惟加之意而已敷求硕德以侑劝讲容纳正言以闻过阙思之至于谨辨之至于明问之至于博积之以渐要之以久持之以不倦行之至于不巳其本正矣事至而不惑物来而能名回环而观惟陛下所欲为而已二帝三王之盛盖不跂而至也诗云俾尔弥尔性似先公酋矣性人所有也盖有不能充而成之者又曰学有缉熙于光明光明性所有也缉之熙之在学而已书曰学于古训乃有获盖学莫如师古又曰念终始典于学言学之不可一日巳也臣愚亡识惟陛下幸察右誎议大夫朱光庭乞召讲官询访以进圣学奏曰臣闻孔子曰吾十有五而志于学周颂曰日就月将学有缉熙于光明由此言之圣人未有不学而至于道也恭惟皇帝陛下生知之性天纵之圣聦明睿智与日增新然而正当孔子志学之年成王缉熙之旦强勉学问则可以大就尧舜之德矣臣愚乞陛下每五日一次退朝之後清闲之燕召讲官于便殿亲发圣问询访人君之所先务古今之治乱可以为法可以为戒者三五事同召执政大臣坐而论道自来年正月为始如此则圣学日进君道日隆尧舜之德不难至矣伏望太皇太后陛下日劝皇帝陛下专心圣道以致盛德

五年御史中丞梁焘论进学之时不可失上奏曰臣闻自天子至於庶人皆以修身为本本乱而末治者未之有也故曰身修而家齐家齐而国治国治而天下平古之圣人未有不以修身而为本者也书之称尧曰克明俊德以亲九族九族既睦平章百姓百姓昭明协和万邦黎民於变时雍克明俊德者自明其德修身之谓也九族既睦者家齐之谓也百姓昭明者国治之谓也协和万邦黎民於变时雍者天下和平之谓也其始则正心诚意而不出方寸之间其终则德业滂洋而遍满天下是圣人之道所持者约而所致者广也有天下者能知尽心致力於此而後可以奉天享国矣夫明德者孰先而能焉必曰学而已矣礼曰大学之道在明明德谓人君有清明之德必由学以发之然後能光被四表格于上下以此知虽天子之尊而能成圣者其必由学乎说命曰王人求多闻时惟建事学于古训乃有获盖事不稽古从政则迷是君人者不可以无学也又曰惟学逊志务时敏厥修乃来允怀于兹道积于厥躬盖学之在身非一日而致由积善以成之是学之时不可以失也恭惟皇帝陛下受天明命早有万国日就月将学以成圣此其时也愿择吉日诏开经筵优接劝讲进读之臣使从容反复治乱之事究先王之藴辨历代之蹟无惜圣问再三询考使圣心晓然无疑日新一日可底大成愿加圣意无忽臣又愿陛下万机之暇留思经筵讲读群臣所论之事以考政事之从违得失以裨皇帝陛下之聦明屏远声色造次不忘古训博厚高明与天地并德臣不胜拳拳恳切之至

焘又上宣仁皇后劄子曰臣恭惟陛下以大公至正之心保护皇帝周密严谨委曲纎悉起居寝食之间无不留神而注意如天地久於其道无一日之或怠也诚有大功於宗社有大德於天下矣陛下锺爱皇帝如此其至然而特为其爱之小者非所谓大爱也所谓大爱者在成其圣德尔成圣德者其必由学也仰惟陛下之聦明非不知其大爱之以成德而独以为皇帝冲眇而未暇学乎今皇帝圣年十五齿亦已长矣自古人君远则十五而冠冠者谓有成人之道在庶人则为童子在天子则为成人何也谓王教之本不可以童子之道理焉故必责善而进之以成人是以古之学者十五入大学谓七八之数隂阳?而志明可以学矣志巳明则当识其至善而远其所不善故孔子曰吾十有五而志於学皇帝清明在躬天禀英异以圣人志学之时稽焉则不可以不学也以天子成人之道望焉则不可以多暇也伏愿陛下当天春布德之元王正授政之始面勉皇帝早开经筵召见儒臣谈经读史从容赐对熟复古今宫中遴选茂俊之人以诱掖讲说审择谨厚之人以辅视兴寝服勤道义为聦明睿知之德踈远纷华为康寜寿考之资习之既久乃如自然至若诚意喜书正心乐道终副海内圣神之望不贻宸衷宵旰之忧协成静治为太平之真主焉然则陛下他日退托深宫还辟自处保护之慈有始有卒佑我大宋万世无疆之休而功德於此足矣诚清衷素所属念者臣敢妄论以发之亦惟陛下亟行而无疑非独臣之愿乃天下之愿非独臣之幸乃天下之幸臣不胜惓惓

八年五月七日端明殿学士兼翰林侍读学士左朝奉郎守礼部尚书苏轼同吕希哲吴安诗丰稷赵彦若范祖禹顾临等奏曰臣等猥以空踈备员讲读圣明天纵学问日新臣等才有限而道无穷心欲言而口不逮以此自愧莫知所为窃谓人臣之纳忠譬如医者之用药药虽进於医手方多传於古人若巳经效於世间不必皆从於已出伏见唐宰相陆贽才本王佐学为帝师论深切於事情言不离於道德智如子房而文则过辨如贾谊而术不踈上以革君心之非下以通天下之志但其不幸仕不遇时德宗以苛刻为能而贽谏之以忠厚德宗以猜疑为术而贽劝之以推诚德宗好用兵而贽以消兵为先德宗好聚财而贽以散财为急至於用人听言之法治边驭将之方罪巳以收人心改过以应天道去小人以除民患惜名器以待有功如此之流未易悉数可谓进苦口之药石鍼害身之膏肓使德宗尽用其言则贞观可得而复臣等每退自西阁即私相告言以陛下圣明必喜贽议论但使圣贤之相契即如臣主之同时昔冯唐论颇牧之贤则汉文为之太息魏相条鼂董之对则孝宣以致中兴若陛下能自得师莫若近取诸贽夫六经三史诸子百家非无可观皆足为治但圣言幽远末学支离譬如山海之崇深难以一二而推择如贽之论开卷了然聚古今之精英实治乱之龟监臣等欲取其奏议稍加校正缮写进呈愿陛下置之坐隅如见贽面反复熟读如与贽言必能发圣性之高明成治功於岁月臣等不胜区区之意

知河中府范百禄论黄帝尧舜养生禔身之道上奏曰臣伏以陛下留心大学之道日就月将渊源精微积善成圣以至於高明光大无所不通此乃宗庙社稷之休天地元元之福而太皇太后丰功盛德也臣千载之遇实与四方生灵同兹庆幸然臣区区管窥犹愿有所献焉者诚以为圣主之学诗书礼乐之大道德仁义之实与夫一祖五宗之典法谟训英谋睿烈既日陈於前而饫闻於上然犹有不可一日而离者盖又有黄帝尧舜之道存焉人主欲尊其慕尚必行三圣人之道傥未知师三圣人之所以养生禔身以永保天下生民之福以长固国家无穷之休则何以致行三圣人之遗心余积也哉凡三圣人所以养生禔身之要布在方册诗书周易传记百家灿然备载皆可参考臣愿诏经筵讲读官讨论采掇自古黄帝尧舜以来帝王养生禔身可法之言可行之事於双日所进故实内时以一二上资圣览或意义有所未显亦宜雍容敷绎以闻愿陛下观其所以致福夀康寜之术取法而行之览其反此而致不善者规警而戒之孔子曰少之时血气未定戒之在色易颐之象曰君子以谨言语节饮食言语犹节而况其余乎臣戆愚匹夫之虑不足以为陛下至计方出守外郡远去阙庭臣子之心不胜悃愊伏惟留神省察

绍圣元年曾肇乞选端良博古之士以参讽议奏曰臣闻玉虽美追琢然後成珪璋金虽坚砥砺然後成利器人主虽有自然之圣质必赖左右前後磨砻渐染所闻正言所见正行然後德性内充道化外行以之知人则无不明以之举事则无不当故周公之戒成王自常伯常任至於虎贲缀衣趣马小尹左右携仆百司庶府必皆得人以为立政之本穆王之命伯冏亦曰命汝正于羣仆侍御之臣懋乃后德交修不逮遴简乃僚无以巧言令色便僻侧媚其惟吉士下至西汉犹诏郡国岁贡吏民之贤者以给宿卫则虎贲之任也出入起居执器物备顾问皆用士人如孔安国之掌唾壶严助朱买臣之专应对则左右携仆之任也虽用人有媿于古亦一时之盛矣其後唐太宗平定四方有志治道则引虞世南等聚於禁中号十八学士退朝之暇从容宴见或论往古成败或问民间事情每言及稼穑艰难则务遵勤俭言及闾阎疾苦则议息征徭以至讽诵诗书讲求典礼咨询忘倦或至夜分若夫军国几微时务得失则责之辅相悉不相干其上下相与之际如此是以後世言治独称贞观惜其一时之士不以尧舜三代之道啓廸其君故其成就止此夫以贞观之治犹须招集贤能朝夕亲近然後成功又况有志於其大者乎伏惟皇帝陛下聦明慈惠有君人之德沉静渊默有天下之度方且躬亲听断励精为治其志大矣臣谓宜於此时遴选忠信端良博古多闻之士置诸左右前後以参讽议以备顾问陛下听政之余引之便坐讲论经术谘询治道不必限其日时烦其礼貌接以诚意假以温顔庶使人得尽情理无不烛於此增益圣学裨补聦明渐染磨砻日累月积循习既久化与心成自然於道不勉而中於事不思而得非僻之习异端之言无自而入矣如是而施之任人则邪佞者远忠直者伸以之立事则言而为天下则动而为天下法其於盛德岂曰小补之哉与夫深处法宫之中亲近执御之徒其损益相去万万唯陛下留意毋忽

哲宗时起居舍人王岩叟因侍讲奏曰陛下退朝无事不知何以消日哲宗曰看文字对曰陛下以读书为乐天下幸甚圣贤之学非造次可成须在积累积累之要在专与勤屏绝他好始可谓之专久而不倦始可谓之勤愿陛下特留圣意

侍读苏颂请诏儒臣讨论唐朝故事奏曰臣闻前事不忘後事之师也在昔圣帝明王莫不以稽考古道为有国之先务故能享御永世垂无疆之休然往古所行或文或质施之今日各有所宜臣窃观国朝号令风采超迈百王原其典章文物刑名法制大抵沿袭唐旧其间或有损益亦不相远然唐之事迹纷纶无统史官所记善恶咸俻善者可以为规彠恶者可以为商鉴往在庆历之初仁宗皇帝因臣僚上言请留意近代典故遂诏儒臣检讨唐朝故事日进五条曾未朞岁省阅迨遍尝闻德音宣谕近辅以为有助听断臣伏见陛下祗绍先烈勤劳万几治理之间多用仁宗故事外则迩英讲读经史内则臣僚进献封事古今得失之迹忠贤治安之策固以溢黈聦而积渊虑矣而臣愚管之见犹有所陈者诚见陛下稽古奉先之心孶孳不怠故敢复僭越而尽言也臣闻之荀卿之言曰道不过三代道过三代谓之荡言其远而难信也本朝去唐正同三代其事近而易考所宜宸扆之留听也臣欲望圣慈特举庆历故事诏史官学士采録新旧唐书中列帝所行之事与夫羣臣献替之言每日上奏数事清燕之间特赐览观所冀萤烛末光增辉日月臣不胜惓惓之愿

李荐上论曰臣闻効一官可谓卑矣古之人必曰学而优则仕治一邑可谓微矣古之人必曰君子学道则爱人子使漆雕开仕曰吾斯之未能信盖以学之弗优不敢効官尹何为邑子产以为未闻政学盖以学而後从政乃可治邑彼子路使子羔宰费孔子以为贼夫人之子子路复曰有人民社稷焉何必读书然後为学孔子恶其佞夫効官治邑必由学而後可况奄有四海为天下君乎一日二日万机何以俾有条而不紊万邦有衆何以俾乐推而不厌一言其几兴丧繋之好恶所示靡然成俗如之何俾百工熙哉庶事康哉鸣呼为君实难可不学欤乾之九二曰学以聚之问以辨之寛以居之仁以行之君德也古之圣君任贤所以能不贰去邪所以能不疑作福所以能赏善作威所以能罚恶盖以圣人之道折衷之断然晳矣所以能折衷圣人之道者由其中有学问以为之主也高宗既旧学於甘盘复师资於傅说观其好学之诚意则曰尔交修予罔予弃予惟克迈乃训可谓勤矣此所以为商之高宗成王席文王之大谟继武王之大烈观其好学之诚意则曰日就月将学有缉熙于光明佛时仔肩示我显德行可谓勤矣此所以为周之成王於皇有宋本支百世世有哲王故天纵陛下之圣德温文日就天诱陛下之宸衷睿智夙成仁爱孝恭出於天性是皆生知天毓受道之质矣重念承平累圣之业御兹九有之师欲致乎治必先乎学学也者致治之道也古之圣贤不可得而见矣其言具载方册要之皆王者事尔人臣学之期以致君人君学之自致其治故天地之情隂阳之理吉凶之变失得之故备在乎易而卦者时也一治一乱或美或恶初不可齐乱可使治恶可使美察理之变为时之主惟君乃能之臣愿陛下学易则体乾御坤进阳退隂观道设教运神合德使天下之时常为泰而无至于否常为晋而无至于剥天子之学易固当如此一国之事繋诸侯之本天下之事形四方之风美盛德告成功者皆在於诗四诗之名各辨其实不敢诬也臣愿学诗则为政之大而无入於小雅为政以正而无沦於变雅无若东周降於国风必使功德终美於颂天子之学诗固当如此夫尊王正法谨始善终详天地之烖祥着君臣之美恶者无尚於春秋臣愿陛下学春秋则师治而戒乱赏善而罚罪常为知孔子者无为罪孔子者夫尧舜禹汤文武成康之世其典谟训诰誓命之文百王之心迹治乱之大略者无尚于书臣愿陛下学书则考稽古之得失操制今之法令皇步帝骤王驰覇骛一皆得之陛下欲以正六职以治六官必也学夫周礼然後百工允厘庶绩咸熙巍巍乎其有成功矣陛下欲以正其威仪详其辞令必也学夫仪礼然後五礼之合制见於典章文物之间六仪之中节见於动容周旋之际焕乎其有文章矣陛下又当发挥孔孟之正道锄薙百家之邪说在亹亹而已乾之象曰天行健君子以自强不息诗曰勉勉我王纲纪四方惟陛下不倦以终之则日进无疆圣益圣矣天下幸甚伏惟陛下有圣人之材而居圣人之位能进圣人之学以充圣人之道则功利天地泽及万世可侔德商宗周成矣虽然陛下有好学之诚而无进学之说陛下有望道之意而无明道之人则或博而寡要劳而无功故陪卿之列宾师之选不可不慎臣愿不可与迂儒共学迂儒好为太高不经之论将使陛下畏道之难行或自画矣不可与佞儒共学佞儒好为苟合过情之誉将使陛下志满假而轻道术或自圣矣愿陛下妙选忠义正直博学守道之士以备顾问则用力少而见功多适道正而为利博天下幸甚

历代名臣奏议卷七








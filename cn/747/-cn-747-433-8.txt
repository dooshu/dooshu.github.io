○陆文学自传

陆子名羽，字鸿渐，不知何许人也。或云字羽名鸿渐，未知孰是？有仲宣孟阳之貌陋，相如子云之口吃，而为人才辩笃信，褊躁多自用意，朋友规谏，豁然不惑。凡与人宴处，意有所适，不言而去，人或疑之，谓生多。及与人为信，虽水雪千里，虎狼当道，而不愆也。上元初，结庐於苕溪之滨，闭关对书，不杂非类，名僧高士，谈宴永日。常扁舟往来山寺，随身惟纱巾藤鞋短褐犊鼻，往往独行野中。诵佛经，吟古诗，杖击林木，手弄流水，夷犹徘徊，自曙达暮，至日黑兴尽，号泣而归。故楚人相谓，陆子盖今之接舆也。始三岁露，育乎竟陵大师积公之禅院。自幼学属文，积公示以佛书出世之业。子答曰：“终鲜兄弟，无复後嗣，染衣削发，号为释氏，使儒者闻之，得称为孝乎，羽将授孔圣之文可乎？”公曰：“善哉子为孝，殊不知西方染削之道，其名大矣。”公执释典不屈，子执儒典不屈，公因矫怜无爱，历试贱务。扫寺地，洁僧厕，践泥污墙，负瓦施屋，牧牛一百二十蹄。竟陵西湖无纸，学书以竹画牛背为字，他日问字於学者，得张衡《南都赋》，不识其字，但於牧所仿青衿小儿，危坐展卷，口动而已。公知之，恐渐渍外典，去道日旷，又束於寺中，令其翦榛莽，以门人之伯主焉。或时心记文字，懵然若有所遗，灰心木立，过日不作，主者以为慵惰鞭之。因叹岁月往矣，恐不知其书，呜咽不自胜。主者以为蓄怒，又鞭其背，折其楚乃释。因倦所役，舍主者而去，卷衣诣伶党，著《谑谈》三篇。以身为伶正，弄木人假吏藏珠之戏。公追之曰：“念尔道丧，惜哉！吾本师有言，我弟子十二时中，许一时外学，令降伏外道也。以我门人众多，今从尔所欲，可缉学工书。”天宝中，郢人於沧浪道，邑吏召子为伶正之师。时河南尹李公齐物出守见异，捉手拊背，亲授诗集，於是汉沔之俗亦异焉。後负书於火门山邹夫子别墅，属礼部郎中崔公国辅出守竟陵郡，与之游处凡三年，赠白驴乌、帮牛一头，文槐书函一枚。白驴、帮牛襄阳太守李忄登见遗，文槐函故卢黄门侍郎所与，此物皆已之所惜也。宜野人乘蓄，故特以相赠。洎至德初，秦人过江，子亦过江，与吴兴释皎然为缁素忘年之交。少好属文，多所讽谕。见人为善，若已有之；见人不善，若已羞之。苦言逆耳，无所回避，由是俗人多忌之。自禄山乱中原，为《四悲诗》，刘展窥江淮，作《天之未明赋》，皆见感激当时，行哭涕泗。著《君臣契》三卷，《源解》三十卷，《江表四姓谱》八卷，《南北人物志》，十卷，《吴兴历官记》三卷，《湖州刺史记》一卷，《茶经》三卷，《占》梦上中下三卷，并贮於褐布囊。上元辛丑岁，子阳秋二十有九。


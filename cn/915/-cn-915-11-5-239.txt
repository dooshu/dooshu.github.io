◇遗曹虎书

皇帝谢伪雍州刺史：神运兆中，皇居阐洛。化总元天，方融八表。而南有未宾之吴，治为两主之隔。幽显含嗟，人灵壅阏。且汉北江边，密迩乾县，故先动凤驾，整我神邑。卿进无陈平归汉之智，退阙关羽殉节之忠，婴闭穷城，忧顿长沔，机勇两缺，何其嗟哉！朕比乃欲造卿，逼冗未果，且还新都，飨厥六戎，入彼春月，迟迟扬旆，善修尔略，以俟义临。（《南齐书·曹虎传》）


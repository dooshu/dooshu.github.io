○授柳公绰襄州节度使制

门下。江汉之间，襟带之重，历考前载，咸称上游，滨七泽之川源，为一方之都会。抚封命帅，匪易其人。朕所以属意忠贤，达於寤寐，思宏至理，畅合元元。是用选兹廉平，付以疆土，允叶佥议，庸归至公。银青光禄大夫尚书左丞相柳公绰，儒门令绪，文苑宏才。器含刚坚，质抱沉厚。临事有断，龙泉挺霜雪之锋；处身无瑕，大宝蕴云虹之气。间者擢居台阁，累守方隅，长沙流易简之风，鄂渚肃鼓鼙之令。及典司馈运，牧长京畿，铨综庶官，纪纲百度，咸能举其典则，奉以周旋。顾惟公忠，朕所嘉尚。今乃命尔，仗兹旌旄，镇岘首之城池，抚襄阳之耆旧。於戏！昔羊叔子以宽厚宏其化，杜征南以文雅播其猷，人到於今，往往称叹。勉尔终始，嗣乎风流，罔俾二臣，独辉专美。霜台峻秩，人部荣班，载光超擢之恩，式崇连帅之拜。服我嘉尚，尔其钦哉！可检校户部尚书襄州山南东道节度等使。


67　師保萬民乃君相之職　二南之化以身教　内則之篇以言教


「上帝降衷于民」，内則「后王命冢宰降德于民」，降德所以全所降之衷也。「元后作民父母」而「作之師」，冢宰建六典而教典屬焉，故曰：「周公師保萬民。」此君相之職也。二南之化以身教，内則之篇以言教。

【全云】二南是道德，内則是齊禮。

【集證】朱子曰：「周禮太宰掌建邦之六典，而二曰教典，則教民雖司徒之分職，而冢宰無所不統，故以其重者言之。」






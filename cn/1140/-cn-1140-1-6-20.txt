顾贞誉先生墓志铭

蕲州处士顾重光先生年七十有五以康熙癸卯十一月二十七日卒逾年其子景星书来请志其墓中之石先生讳天锡重光其字明福建按察司副使讳阙之孙通判南昌讳大训之子其先崑山人远祖讳士徵为元进士总管蕲州路遂家蕲六传至阙与其兄问皆嘉靖进士官并藩臬有显名先生挺特喜壮略学无专家初冠通书礼春秋着三礼三传集解为文露崖崿光焰当世闻人钜公亟叹为奇益喜自负试有司益困辄愤甚尝傅粉狂走挽伶人拍歌啸号不自禁爱茂林大水载书孤艇旬日不归病下血辄斗许久之北游为国子生亟赏於祭酒朱公之俊积试有闻太仆卿米公万锺馆於海淀之勺园从游以子弟转客天津讲礼河间保定二郡着戴儗四卷是时弟子日进而天下兵日扰再试北闱不中叹曰难将作矣盍归隐先生喜着书论经史尤涉意天文历算医卜导引之书试之往往验尝论明大统历刻漏之误与西洋历学失得缕分髪析人莫能知卒亦不用崇祯戊寅四月月犯荧惑大司马杨公嗣昌以後宫藩镇为言先生闻之曰是占贵臣出大将死也杨卒死於寇如其言其後流寇渡河蕲黄间灾异叠见先生课家人负担环室走为避乱计癸未正月寇屠蕲而先生家获全甲申闻国变上殉社稷痛哭不食者二日尝着历代改元考二十一史评论五经说等书修蕲州志又避兵居淀湖为隐骚四章诘曲郁奥不忍卒读盖劳人义士之所为饮泣也岁饥尝辟谷嚼侧柏叶饮水鹿裘石几冠鸡羽冠冬以氊裹腕录书养雄鸡五七皆有名目鸡亦不雊至八九年声如老人欬初鸣即起坐服气久之数岁不复卧不与人通着素问灵枢直解冬病作下血索冠履危坐曰吾去矣童子勿扶叩齿而逝顶蒸蒸然热逾时明旦侇歛屈信如生遗命合以瓦缸曰毋棺毋怛化毋受吊奠毋刑牲毋封毋树今厝於时思圃之贞节坊子一人即景星博学能文辞女二人适名族孙男七人皆幼先生少失父母鞠於刘氏姊尝以贞节被旌终身母事之执其丧甚哀所着书存者二百二十三卷藏於家士大夫汪蘅等痛先生学行不为世用私諡曰贞誉先生国人以为然铭曰

知道之将芜发愤以着书知国之将墟卷迹以全躯知生之必徂守静以致虚是殆与造物者为徒而吾侪之区区安知其所如


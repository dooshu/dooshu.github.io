120　嚴父莫大於配天　明堂非以考配


嚴父莫大於配天。神宗聖訓云：「周公宗祀，乃在成王之世。成王以文王爲祖，則明堂非以考配明矣。」【原注】自唐代宗用杜鴻漸等議，明堂以考肅宗配上帝，一時誤禮非祀，無豐昵之義。

【元圻案】玉海四十九：「起居舍人林虙編集神宗大猷丕訓，爲一百門二十卷，上之，名元豐聖訓。」〇通鑑唐紀代宗廣德二年：「正月，禮儀使杜鴻漸奏：自今祀圓丘方丘，請以太祖配，祈穀以高祖配，大雩以太宗配，明堂以肅宗配。從之。」〇續資治通鑑長編二百四十神宗熙寧五年：「十一月，上問：『今明堂乃配先帝，如何？』王安石曰：『此乃誤引「嚴父」之説，故以考配天。夫孝經所謂「嚴父」者，以文王爲周公之父，周公能述父事，成父業，得四海懽心，各以職來助，明堂宗祀，得嚴父之道故也。若言宗祀，則自前代已有此禮。』上曰：『周公宗祀，乃在成王之世。成王以文王爲祖，則明堂非以考配明矣。』」






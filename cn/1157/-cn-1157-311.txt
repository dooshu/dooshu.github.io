●卷三百十一　物异考十七

○毛虫之异

周穆王征犬戎，得四白狼四白鹿以归。自是荒服者不至。

《春秋》庄公十七年"冬，多麋。"刘歆以为毛虫之孽为灾。刘向以为麋色青，属青祥。麋之为言迷也，盖牝兽之淫者。时庄公将取齐之淫女，天戒若曰，勿取齐女，淫而迷国。不悟，卒取之。其後淫于二叔（庆父、叔牙），终皆诛死，几亡社稷。董仲舒指略同。京房《易传》曰："废正作淫，大不明，国多麋。"

汉明帝时，昌邑王贺闻人声曰"熊"，视而见大熊。左右莫见，以问郎中龚遂，遂曰："熊，山野之兽，而来入宫室，王独见之，此天戒大王，恐宫室将空，危亡象也。"贺不改悟，後卒失国。

後汉章帝建初七年，获白鹿。安帝延光三年，扶风言白鹿见雍。颖川言白鹿及白虎二见阳翟。　顺帝阳嘉元年十月中，望都、蒲阴狼杀童儿九十七人。时李固对策，引京房《易传》曰："君将无道，害将及人，去之深山全身，厥灾狼食人。"陛下觉悟，比求隐滞，故狼灾息。　桓帝永兴元年，张掖言白鹿见。　延禧五年，惊马逸象突入宫殿。　永康元年，西河言白兔见。灵帝建宁中，群狼数十头入晋阳南城门齧人。　光和三年正月，虎见乐平观，又见宪陵上，齧卫士。蔡邕封事曰："'政有苛暴，则虎狼食人。'"

魏明帝青龙四年，司马懿获白鹿，献之。

吴孙权赤乌六年，新都言白虎见。　九年五月，鄱阳言虎仁（《瑞应图》曰："白虎仁者，王者不暴虐，则虎仁不害也。"）。

晋武帝太康六年，南阳献两足贞。此毛虫之孽也。识者为其文曰："武形有亏，金兽失仪，圣主应天，斯异何为！"言兆乱也。京房《易传》曰："足少者，下不胜任也。"干宝以为："兽者阴精，居於阳，金兽也。南阳，火名也。金精入火而失其形，王室乱之妖也。"六，水数，言水数既极，火慝得作，而金受其败也。至元康九年，始杀太子，距此十四年。二七十四，火始终相乘之数也。自帝受命，至愍怀之废，凡三十五年焉。　七年十一月丙辰，四角兽见於河间，河间王顒获之以献。天戒若曰，角者，兵象也，四者，四方之象，当有兵象起於四方。後河间王遂连四方之兵，作为乱阶，殆其应也。　怀帝永嘉五年，蝘鼠出延陵。郭景纯筮之曰："此郡东之县当有妖人欲称制者，亦寻自死矣。"其後吴兴徐馥作乱，杀太守袁琇，馥亦时灭，是其应也。　成帝咸和六年正月丁巳，会州，郡秀孝於乐贤堂，有紝（居筠反。）见於前，获之。孙盛以为吉祥，夫秀孝，天下之彦士，乐贤堂，所以乐养贤也。自丧乱以後，风教陵夷，秀孝策试，四科之实。紝兴於前，或斯故乎？哀帝龙和元年十月甲申，有麈入东海第，百姓讙言曰："主入东海第。"识者怪之。及海西废为东海王，乃入其第。　孝武太元十三年四月癸巳，祠庙毕，有兔行庙堂上。天戒若曰，兔，野物也，而集宗庙之堂，不祥莫之甚焉。

石虎时，郡国前後送苍麟十六，白鹿七。虎命司虞张曷柱调之，以驾芝盖，列於充庭之乘。

苻坚末年，猛兽及狼食人，行路断绝。

苻生既立，猛兽及狼大暴，昼则断道，夜则发屋，惟害人而不食六畜，一年杀七百馀人。百姓苦之，皆聚而邑居，为害滋甚，遂废农业，内外汹惧。

慕容超祀南郊，将登坛，有兽大如马，状类鼠而色赤，集於圜丘之侧，俄而不知所在。须臾大风暴起，天地昼昏，其行宫羽仪皆振裂。

宋文帝元嘉二十八年秋，猛兽入郭内为灾。

梁武帝天监六年三月，有三象入建邺。　中大同元年，邵陵王纶在南徐州卧内，方昼，有狸斗於阁上，堕而获之。至太清中侯景之乱，将兵援台城，至锺山，有蛰熊无何至，齧纶所乘马。毛虫之孽也。纶寻为王僧辨所败，亡南阳，为西魏所杀。中大同中，每夜狐鸣阙下，数年乃止。京房《易飞候》曰："野兽群鸣，邑中且空虚。"俄而国乱，丹阳死丧略尽。元帝承圣元年十二月，淮南有野象数百，坏人室庐。宣城郡猛兽暴食人。

陈後主祯明中，狐入床下，捕之不获。京房《易飞候》曰："狐入君室，室不居。"未几而国灭。

魏明元帝神瑞二年，射白熊於颓牛山，获之。　太武太延元年，白兔见於渤海。

东魏孝静武定三年九月，豹入邺城南门，格杀之。　五年八月，豹又上铜爵台。京房《易飞候》曰："野兽入邑，及至朝廷若道，上官府门，有大害，君亡。"是岁东魏师败於玉壁，神武遇疾崩。

北齐後主武平二年，有兔出庙社之中。京房《易飞候》曰："兔入王室，其君亡。"按庙者，祖宗之神室也。後五岁，周师入邺，後主东奔。　三年，邺都、并州并有狐媚，多截人髪。　武平中，朔州府门外，无何有小儿脚迹，又拥土为城雉之状，时人怪而察之，乃狐媚所为，渐流至并、邺。与武定三年同占。是岁，南安王思好起兵於北朔，直指并州，为官军所败。郑子饶、羊法暠等复乱山东。武平末，并、邺诸州多狼而食人。《洪范五行传》曰："狼贪暴之兽，大体以白色为主，兵之表也。又似犬，近犬旤也。"京房《易传》曰："君将无道，害将及人，去之深山以全身。厥妖狼食人。"时帝任用小人，竞为贪暴，残贼人物，食人之应。寻为周军所灭，兵之象也。

隋炀帝大业四年，张掖获元狐。

唐高宗永徽中，河源军有狼三，昼入军门，射之，毙。　永淳中，岚、胜州兔害稼，千万为群，食苗尽，兔亦不复见。元宗开元三年，有熊昼入扬州城。肃宗乾元二年十月，诏百官上勤政楼观安西兵赴陕州，有狐出於楼上，获之。代宗大历四年八月己卯，虎入京师长寿坊宰臣元载家庙，射杀之。虎，西方之属，威猛吞噬，刑戮之象。　六年八月丁丑，获白兔於太极殿之内廊。占曰："国有忧。白，丧祥也。"　德宗建中三年九月己亥夜，白虎入宣阳里，伤人三，诘朝获之。　贞元二年乙丑，有野鹿至含元殿前，获之；壬申，又有鹿至含元殿前，获之。占曰："有大丧。"四年三月癸亥，有鹿至京师西市门，获之。　八年正月，鄂州献白鹿。　宪宗元和十年五月，临碧院使奏，寿昌殿南获白鹿麑，进之。　穆宗长庆二年五月，有自吐蕃至者，称陇上自去岁以来，出异兽如猴，而腰尾皆长，色青，迅猛，见蕃人即捕而食之，遇汉人则否。　开成四年四月，有獐出於太庙，获之。　昭宗天祐元年九月，汴州进白兔。

後汉隐帝乾祐二年五月，颍州进白兔。三年正月，有狐出明德门，获之。比常狐毛长，腹剩二足。五月，太白进白兔。

後周世宗显德三年，颍州进白兔。

南汉刘鋹时，有野兽触宫中寝门。

宋太祖建隆三年五月，有象至黄州黄陂县，匿林木中，食民苗稼，又至安、复、襄、唐州践民田，颇为患。遣使捕之。明年十二月，於邓州南阳县获之，献其齿革。乾德二年五月，有象至澧州安乡、澧阳等县，又有象涉江入岳州华容县，直过闤闠。十月，又有象至澧州澧阳县城北。　五年有象自至京师（群臣表贺，以为巨兽由远方而来，国家当抚有海南之兆也。未几，广南平）。　开宝八年四月，陕州平陆县鸷兽伤，人遣使捕之，生献数头。十月，江陵府白昼虎入市，伤二人。太宗太平兴国三年，果、阆、蓬、集州虎为害，遣殿直张延钧捕之，获百数。俄而巴州七盘县虎伤人，延钧又获七，以皮为献。　七年，越州虎入萧山县民赵训家，害八口。雍熙四年五月，有犀自黔南入万州，民捕杀之，获其皮角。晁化元年十月，桂州虎伤人，诏遣使捕之。　至道元年六月，凤州梁泉县虎伤人。二年九月，苏州虎夜入福山寨，食守卒四人。　真宗咸平二年十二月，黄州长折村二虎夜斗，一死，食之殆半。占云："守臣灾。"明年，知州王禹偁卒。　六年十月乙丑，有狐出皇城东北角楼，历军器库至夹道，获之。潭州献白鹿，颖州献白麑，单州献白獐，开封府大唐县献黑兔，沂州献紫兔。大中祥符元年五月，封禅经度制置使王钦若言，泰山旧多虎，自兴功以来，虽屡见而未尝伤人，悉相率入徂徕山而去。九年三月，杭州浙江侧有虎入税场，巡检俞仁祐挥戈杀之。神宗熙宁元年九月，抚州获白兔。十二月，岚州获白鹿。　四年九月，庐州获白兔。徽宗政和五年十二月，安化军获白兔。　宣和元年二月，淄川获黑兔。　七年秋，有狐由艮岳直入御中，据御榻而坐，诏毁胡王庙。"狐"与"胡"同音。高宗绍兴十年春，有野豕入海州，市民刺杀之。时州陷虏，夏，镇江军帅王胜攻取之。明，年和，戎以其郡属虏，悉空其民渡江。後二十年，有二虎入城，人射毙之，虎亦搏人。明年，魏胜举州来归，亦徙民如昔。虎、豕，皆毛孽也。《汉志》龚遂曰："野兽入宫室，宫室将空，危亡象也。"　十一年，随州大洪山有跛虎久为人患。近毛孽也。十三年，南康县雷雨，群狸震死岩穴中，岩石为碎。绍兴中，句容县有狸毛色如虎。孝宗乾道七年，潮州野象数百为群，秋成食稼，农设阱田间，象不得食，率其群围行道车马，保伍积榖委之，乃解围。晁熙二年，江州马当山群狐掠人。　十年，滁州有熊虎同入樵民舍，夜，自相搏死。　光宗绍熙元年三月，临安府民家猫生子，一首八足二尾。　四年，鄂州武昌县虎为人患。虎，西方之属，威猛吞噬，刑戮之象。　五年八月，扬州献白兔。侍御史章颖劾守臣钱之望以孽为瑞，坐黜。占曰："国有忧。"白，丧祥也。与唐大历六年获白兔同占。是岁，光宗皇帝晏驾。宁宗庆元三年，德兴县群狐入民。舍皆毛孽也。

○麒麟（驺虞）

《春秋》哀公十四年春，西狩于大野，叔孙氏之车子鉏商獲麟（大野，在高平鉅野東北，大澤是也），以为不祥，以赐虞人。仲尼观之，曰"麟也。"然後取之。《公羊传》："何以书？""记异也。""何异尔？""非中国之兽。麟者，仁兽也。有王者则至，无王者则不至。有以告者，曰有麕而角者。孔子曰：'孰为来哉？'反袂拭面，涕沾袍，曰：'吾道穷矣（麟，太平之符，圣人之类。时得麟而死，此亦天告夫子将没之徵，故云尔）。'"　《榖梁传》："西狩获麟，引取之也（言引取之者，解经言获也。传例曰诸获者皆不与也。今言获麟，自为孔子来鲁。引而取之，亦不与鲁之辞也）。狩地，不地不狩也。非狩而曰狩，大获麟，故大其適也（適犹如也之也，非狩而言狩，大得麟，故以大所如者名之也。且实狩当言冬，不当言春）。其不言来，不外麟於中国也。不言有，不使麟不恒於中国也。"

汉武帝元狩元年冬十月，行幸雍，祠五畤。获白麟，作《白麟之歌》。

後汉明帝永平十一年，麒麟出。安帝延光三年，颖川言麒麟见阳翟。　四年，东郡言麒麟见濮阳。

吴孙权赤乌元年，武昌言麒麟见。

晋武帝泰始元年，郡国言麒麟见。　二年，麒麟又见。咸宁五年二月甲午，白麟见於平原。九月甲午，麒麟见於河南。　太康元年四月，白麟见於顿邱。愍帝建兴二年，麟见於襄平。成帝咸和八年，麒麟、驺虞见於辽东。

石虎时，郡国送苍麟十六（详见《毛虫之异》）。

梁武帝天监十年，荆州言驺虞见。

隋文帝开皇四年，渝州获兽似麋，一角四蹄。

唐高宗龙朔三年十月十六日，绛州麟见。二十六日，含元殿前麟趾见。至来年改麟德。　宪宗元和七年十一月，梓州上言，龙州界嘉禾生，有麟食之。每来，一鹿引之，群鹿随焉，光华不可正视。使画工就图之，并嘉禾一函以献。文宗太和元年十一月，河中奏，当管虞乡县有白虎入重峰观。按《瑞应图》，义兽也，一名驺虞，王者德至鸟兽，泽同幽冥，则见。

蜀王建元年，驺虞见武定。三年十月，麟见璧州。永平二年六月，麟见文州。　三年正月，麟见永泰。五月，驺虞见璧山，有二鹿随之。四年，麟见昌州。

宋太宗太平兴国九年，岚州献牡兽一角，似鹿，无斑文，角端有肉，性驯。诏群臣参验。有散骑常侍徐铉等援引国史以为麟，上言曰："案《春秋》曰紝身而有角者，麟也。《春秋感精符》曰麟一角者，明海内同一主也。《公羊传》曰上有圣帝明王，天下太平则麟见。今国海内一统，故仁兽出，实王者之大瑞。"宰相宋琪、李昉等同其义，皆奉表称贺。　徽宗雍熙二年闰九月，坊州献一角兽，如岚州麟。而牡《瑞应图》云，牡曰麒，牝曰麟。　政和五年、重和元年、宣和二年三年，　宁宗庆元三年，俱有牛生麒麟事（详见《牛异》）。

○马异

伏牺氏有天下，龙马负图出於河，遂法之以画八卦（注：龙而形象马也）。

《左氏传》定公十年，宋公子地有白马四，公嬖向魋，魋欲之，公取而朱其尾、鬣以予之。地怒，使其徒抶魋而夺之。魋惧将走，公闭门而泣之，目尽肿。公弟辰谓地曰："子为君礼，不过出境，君必止子。"地出奔陈，公不止。辰为之请，弗听。辰曰"是我诳吾兄也。我与国人出，君谁与守。"遂与其徒出奔陈。明年，俱入於萧以叛，大为宋患，近马祸。

史记秦孝公二十一年有马生人，昭公二十年牡马生子而死。刘向以为皆马祸也。孝公始用商君攻守之法，东侵诸侯，至於昭王，用兵弥烈（师古曰："烈，猛也。"）。其象将以兵革抗极成功，而还自害也。牡马非生类，妄生而死，犹秦恃力疆得天下，而还自灭之象也。一曰，诸畜生非其类，子孙必有非其姓者，至於始皇，果吕不韦子。京房《易传》曰："方伯分威，厥妖牡马生子。亡天子，诸侯相伐，厥妖马生人。"

汉文帝十二年，有马生角於吴，角在耳前，上乡。右角长三寸，左角长二寸，皆大二寸。刘向以为马不当生角，犹吴不当举兵向上也。时吴王濞封有四郡五十馀城，内怀骄恣，後卒举兵，诛灭。京房《易传》曰："臣易上，政不顺，厥妖马生角，兹谓贤士不足。"又曰："天子亲伐，马生角。"武帝元鼎四年秋，马生渥洼水中（李斐曰："南阳新野有暴利长，当武帝时遭刑，屯田燉煌界，数於此水旁见群野马中有奇者，与凡马异，来饮此水。利长先作土人，持勒〈革半〉於水旁。後马玩习，久之代土人持勒〈革半〉收得其马，献之。故神异此马，故云从水中出也。"），作《天马之歌》。　太初四年春，贰师将军李广利斩大宛王首，获汗血马来（应劭曰："大宛旧有天马种，蹋石汗血。汗从前肩髆出，如血。号一日千里。"师古曰："蹋石者，谓蹋石而有迹，言其氾坚利。"）。作《西极天马之歌》。　成帝绥和二年二月，大厩马生角，在左耳前，围长各二寸。时王莽为大司马，害上之萌自此始矣。哀帝建平二年，定襄牡马生驹，三足，随群饮食，太守以闻。马，国之武用，三足，不任用之象也。後侍中董贤年二十二为大司马，居上公位，天下不宗。哀帝暴崩，太后收贤印绶，贤自杀，王莽代之。

後汉更始二年二月，车驾发雒阳，欲之长安，司直李松奉引，车奔，触北宫铁柱门，三马皆死。马祸也。时更始失道，将亡。　桓帝延禧五年四月，惊车与逸象突入宫殿。近马旤也。时桓帝政衰缺。灵帝光和元年，司徒长史冯巡马生人（《风俗通》曰："巡马生胡子，问养马胡苍头，乃奸此马以生子。"）。京房《易传》曰："上亡天子，诸侯相伐，厥妖马生人。"後冯巡迁甘陵相，黄巾初起，为所残杀，而国家亦四面受敌。其後关东州郡举兵相攻，天子西移，王政隔塞。其占与京房同。　光和中，雒阳水西桥民马逸走，遂齧杀人。时公卿大夫及左右数有被诛者。

晋武帝太康元年，辽东有马生角，在两耳下，长三寸。按刘向说曰："此兵象也。"及帝晏驾之後，王室毒於兵祸，是其应也。京房《易传》曰："臣易上，政不顺，厥妖马生角，兹谓贤士不足。"又曰："天子亲伐，马生角。"《吕氏春秋》曰："人君失道，马有生角。"及惠帝践祚，昏愚失道，又亲征伐成都，是其应也。　惠帝元康八年十二月，皇太子将释奠，太傅赵王伦骖乘，至南城门，马止，力推之不能动。伦入轺车，乃进。此马祸也。天戒若曰，伦不知义方，终为乱逆，非傅导行礼之人也。　九年十一月戊寅，忽有牡骝马惊奔至廷尉讯堂，悲鸣而死。天戒若曰，愍怀冤死之象也。见廷尉讯堂，其天意乎。　怀帝永嘉六年二月，神马鸣南城门。　愍帝建兴二年九月，蒲子县马生人。京房《易传》曰："上亡天子，诸侯相伐，厥妖马生人。"是时，帝室衰微，不绝如线，胡狄交侵，兵戈日逼，寻而帝亦沦陷，故此妖见也。　元帝太兴二年，丹阳郡吏濮阳演马生驹，两头自项前别，生而死。司马彪说曰："此政在私门，二头之象也。"其後王敦陵上。成帝咸康八年五月甲戌，有马色赤如血，自宣阳门直走入於殿前，盘旋走出，寻逐莫知所在。己卯，帝不豫，六月，崩。此马旤，又赤祥也。是年，张重华在凉州，将诛其西河相张祚，厩马数十匹，同时悉无後尾也。　安帝隆安四年十月，梁州有马生角，刺史郭铨送示桓元。按刘向说曰，马不当生角，犹元不当举兵向上也。元不悟，以至夷灭。

石季龙在邺，有一马尾有烧状，入其中阳门，出显阳门，东宫皆不得入，走向东北，俄尔不见。术者佛图澄叹曰："灾其及矣！"逾年季龙死，其国遂灭。

慕容廆有骏马曰赭白，有奇相逸力。石虎之伐棘城也，皝将出避难，欲乘之，马悲鸣踶齧，人莫能近。皝曰："此马见异先朝，孤常仗之济难，今不欲者，盖先君之意乎！"乃止。虎寻退，皝益奇之。至是，四十九岁，而骏逸不亏，隽比之鲍氏骢，命铸铜以图其象，亲为铭赞，镌其旁，置之蓟城东掖门。是岁，象成而马死。

梁末，侯景僭号江南，每将战，所乘白马，长鸣蹀足者辄胜，垂头者辄不利。西川之役，马卧不起，景拜请，箠之，竟不动。近马祸也。景因此败。

陈宣帝大建五年，衡州马生角。《五行传》以为兵象，败亡之表。吴明彻师，败为周师所虏。

北齐文宣天保中，广宗有马，两耳间生角，如羊尾。京房《易传》曰："天子亲伐，则马生角。"四年，契丹犯塞，文宣亲御六军击之。

隋炀帝大业四年，太原厩马死者大半，帝怒，遣使按问。主者曰："每夜厩中马无故自惊，因而致死。"帝令巫者视之。巫者知帝将有辽东之役，因希旨言曰："先帝令杨素、史万岁取之，将鬼兵以伐辽东也。"帝大悦，因释主者。《洪范五行传》曰："逆天气，故马多死"。是时，帝每岁巡幸，北事长城，西通且末，国内虚耗，天戒若曰，除厩马，无事巡幸。帝不悟，遂至乱。十一年，河南、扶风三郡，并有马生角，长数寸。与天保初同占。是时，帝频岁亲征高丽。恭帝义宁元年，帝在江都宫，龙厩马无故而死，旬日，死至数百匹。与大业四年同占。二年五月戊申，有马生角，长二寸，末有肉。角者，兵象。

唐高祖武德二年十月，王世充伪左仆射韦霁马生角，当项。　高宗永隆二年，监牧马大死十八万匹。马者，国之武备，天去其备，国将危亡。　武后文明初，新丰有马生驹，二首同项，各有口鼻，生而死。又咸阳牝马生石，大如升，上微有绿毛。皆马祸也。元宗开元十二年五月，太原献异马驹，两肋各十六，肉尾无毛。　二十五年，濮州有马生驹，肉角。　二十九年三月，滑州刺史李邕献马，肉鬃鳞臆，嘶不类马，日行三百里。德宗建中四年五月，滑州马生角。文宗太和九年八月，易定马饮水，因吐一珠，以献。开成元年六月，扬州民明齐家马生角，长一寸三分。　武宗会昌元年四月，桂州有马生驹，三足，能随群於牧。　懿宗咸通三年，郴州马生角。十一年，沁州绵上及和川牡马生子，皆死。京房《易传》曰："方伯分威，厥妖牡马生子。"　僖宗乾符二年，河北马生人。中和元年九月，长安马生人。二年二月，苏州嘉兴马生角。　光启二年夏四月，僖宗在凤翔，马尾皆咤蓬如篲。咤，怒象。　文德元年，李克用献马二，肘膝皆有鬣，长五寸许，蹄大如七寸瓯。

宋太宗太平兴国三年，灵州献官马驹，足各有二距。雍熙二年，虔州吏李祚家马生驹。足各有二距。　四年，鄜州直罗县民高英家生马，前两足如牛。端拱二年，夏州民程真家马生二驹。　真宗大中祥符九年十二月，大名监马生驹，赤色，肉尾无鬃。徽宗宣和五年，马生两角，长三寸，四足皆出距。时北方正用兵。　高宗绍兴八年，广州西海僡有海兽如马，蹄鬣皆丹，夜入民舍，聚众杀之。明日海溢，环村百馀家皆溺死。近马祸也。　五年，广西市马，全纲疫死。　孝宗淳熙六年十二月，岩昌西马、金州马皆大疫。十二年，黎、雅州献马，有角长二寸。京房《易传》曰："臣易上，政不顺，厥妖马生角，兹谓贤上不足。"光宗绍熙元年二月丙申，右丞相乘马早朝，入禁扉，马毙。近马祸也。　宁宗嘉定五年正月，右丞相入贺於东宫，马惊堕地，衣帻皆败，相额微损，事与上同。

○牛祸

《春秋》宣公三年，"郊牛之口伤，改卜牛，牛死"。刘向以为近牛祸也。时宣公与公子遂谋杀子赤而自立，又以丧娶，区霿昏乱。乱成於口，天犹恶之，生则不飨其祀（谓郊牛伤死），死则灾燔其庙（成三年，新宫灾。新宫，宣之庙也，以新成故云）。董仲舒指略同。

秦孝文王五年，斿朐衍（朐衍，地名），有献五足牛者。刘向以为近牛祸也。先是，文惠王初都咸阳，广大宫室，南临渭，北临泾，思心失，逆土气。足者，止也，戒秦建止奢泰，将致危亡。秦不改，至於离宫三百，复起阿房。京房《易传》曰："兴繇役，夺民时，厥妖牛生五足。"

汉景帝中六年，梁孝王田北山，有献牛，足生背上。刘向以为近牛祸。先是，孝王骄奢，起苑方三百里，宫馆阁道相连三十馀里。纳邪臣羊胜之计，欲求为汉嗣，刺杀议臣爰盎，事发，免诛，犹有恨心，内则思虑霿乱，外则土功过制，故牛祸作。足出於背，下奸上之象也。犹不能解，发疾暴死，又凶短之咎也。

後汉明帝永平十八年，牛疫死。　章帝建初四年冬，京都牛大疫。时窦皇后以宋贵人子为太子，宠幸，令人伺求贵人过隙，以谗毁之。帝不知太后不善，厥咎霿也。

晋武帝太康元年，幽州塞北有死牛头语。近牛祸也。是时，帝多疾病，深以後事为念，而託付不以至公，思瞀乱之应也。按师旷曰："怨僁动於人，则有非言之物而言。"又其义也。京房《易传》曰："杀无罪，牛生妖。"　惠帝泰安中，江夏张骋所乘牛言曰："天下乱，乘我何之！"骋惧而还，犬又言曰："归何早也？"寻後牛又人立而行。骋使善卜者卦之，谓曰："天下将有兵乱，为祸非止一家。"其年，张昌反，先略江夏，骋为将帅，於是五州残乱，骋亦族灭。京房《易传》曰："牛能言，如其言占为凶。"《易萌气枢》曰："人君不好士，走马被文绣，犬狼食人食，则有六畜言。"时天子诸侯不以惠下为务，又其应也。　元帝建武元年七月，晋陵陈门才牛生犊，一体两头。京房《易传》曰："牛生子二首一身，天下将分之象也。"是时，愍帝蒙尘於平阳，寻为逆胡所杀。元帝即位江东，天下分为二，是其应也。　太兴元年，武昌太守王谅牛生子，两头八足，两尾共一腹，三年後死。又有牛一足三尾，皆生而死。按司马彪说，"两头者，政在私门，上下无别之象也。"京房《易传》曰："足多者，所任邪也；足少者，不胜任也。"其後王敦等乱政，此其祥也。　四年十二月，郊牛死。按刘向说《春秋》郊牛死曰："宣公区霿昏乱，故天不飨其祀。"今元帝中兴之业，实王导之谋也。刘隗探会上意，以得亲幸，导见疏外。此区霿不睿之祸。　成帝咸和二年五月，护军牛生犊，两头六足。是冬，苏峻作乱。七年，九德人袁荣家产犊，两头八足二尾共身。桓元之国，在荆州诣刺史殷仲堪，行至鹤穴，逢一老公驱青牛，形色瓌异。桓元即以所乘牛易取，乘至零陵泾溪，骏驶（所吏反）非常，息驾饮牛，牛迳入江水不出。元遣人觇守，经日无所见。於後元败被诛。

梁武陵王纪祭城隍神，将烹牛忽有赤蛇绕牛口。牛祸也。象类言之，又为龙蛇之孽。鲁宣公三年，牛之口伤，时以为天不享，弃宣公也。《五行传》曰："逆君道伤，故有龙蛇之孽。"时纪虽以赴援为名，而实妄自尊亢。思心之咎，神不享，君道伤之应。果为元帝所败。

陈宣帝太建三年，监豫州陈桃根献青牛。

後魏孝文承明元年，牛疫，死伤大半。

北齐後主武平二年，并州献五足牛。牛祸也。《洪范五行传》曰："牛土应，宫室之象也。"帝寻大发卒，於仙都苑凿池筑山，楼殿间起，穷华极丽。功始就而国亡。

後周武帝建德六年，阳武有兽三，状如水牛，一黄，一赤，一黑。赤与黑者斗久之，黄者自傍触之，黑者死，黄赤俱入河。近牛祸也。黑，周所尚色。死者，灭亡之象。後数载，隋代周，旗牲尚赤，戎服以黄。

隋文帝大业初，恒山有牛，四脚膝上各生一蹄。其後建东都，筑长城，开沟洫。

唐高宗调露元年春，牛大疫。京房《易传》曰："牛少者榖不成。"又占曰："金革动。"　武后长安中，有献牛无前膊，三足而行者。又有牛膊上生数足，蹄甲皆具。武太后从姊之子司农卿宗晋卿家牛生三角。中宗神龙元年春，牛疫。二年冬，牛疫。先天初，洛阳市有牛，左胁有人手，长一尺，或牵之以乞丐。元宗开元十五年春，河北牛大疫。　代宗大历八年，武功、栎阳民家牛生犊，二首。　德宗贞元二年，牛疫。　四年，郊牛生犊，六足。足多者，下不一。　七年，关辅牛大疫。　懿宗咸通七年，荆州民家牛生犊，五足。　十五年夏，渝江阳有水牛生驴驹，驹死。僖宗光启元年，河东有牛人言，其家杀而食之。　二年，延州肤施有死牛复生。

宋太祖乾德三年至真宗天禧五年，州县上言民间牛生二犊、三犊者，凡一百二十二。　太宗太平兴国九年七月，知乾州卫昇献三角牛。　仁宗天圣迄英宗治平，牛生二犊者三十二、三犊者一。　神宗熙宁三年距元丰八年，郡国言民家牛生二犊者三十五，生三角者一。　哲宗元祐元年距元符三年，郡国言民家牛生二犊者十有五。　徽宗大观元年，阆州、达州俱言牛生二犊。　政和五年七月，安武军言，信都县民范济家牛生麒麟。　重和元年三月，陕州言牛生麒麟。　宣和二年十月，尚书省言，歙州歙县民鲍珙家牛生麒麟。　三年五月，汝州梁县民邢喜家牛生麒麟。　高宗绍兴元年，绍兴府有牛戴刃突入城市，触马，裂腹出肠。时卫卒多犯禁屠牛者，牛受刃而逸，近牛祸也。　十六年，静江府城北二十里，有奔犊触人於壁，肠胃流地，牛狂走，两日不可执，卒以射死。牛祸也。　十八年五月，邛州依政县牛生二犊。　二十一年七月，遂宁府牛生二犊三。　二十五年八月，汉州牛生二犊。　孝宗淳熙十二年，临安府仁和县良渚有牛二首四足，七日而死。馀杭县有犊二首一身。光宗绍熙十四年春，淮西牛大疫死。宁宗庆元元年，淮、浙牛多疫死。三年，饶州乐平县田家牛生犊如马，一角，麟身，四尾，农民以不祥杀之，或惜其为麟。同县万山牛生犊，人首。








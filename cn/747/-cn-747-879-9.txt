○李匡明舒州刺史制

敕：通议大夫守御史大夫柱国赐紫金鱼袋陇西县开国子食邑五百户李匡明，向缘时望，命长宪台。既历岁时，亦闻敬慎。方伫茂绩，以光大猷。遽睹拜章，固辞重位。俾全宠遇，宜辍准绳。尚赖分忧，无忘守节。可检校司徒兼御史大夫使持节舒州诸军事守舒州刺史充本州团练使，馀散官赐邑如故。


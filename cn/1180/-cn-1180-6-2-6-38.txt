答蓟镇吴环洲


闻俺酋病甚，有如不起，则疆场之事不免又费一番经理。黄酋近日穷居塞外，动静何如？将来局面，当作何状？今宜预思所以处之之术。

又属夷长昂，三贡不入，屡在边外捉人挟赏。昨蓟人捕得其叔长秃，即欲斩以报功。仆闻，即使人止之，令其借此以制伏长昂。若彼能伏罪补贡，誓不再扰，亦即赦而弗诛，照旧抚赏。但长昂与青把都为婚，幸公示意青酋，令其传意长昂，输诚效顺，勿复作歹，自取灭亡。

盖蓟镇近日抚赏，视昔不同，皆仆为之处画。其段布诸物，皆美好堪用者，到即给赏。而边吏只畏怯，贼情大小，必以上闻。得贼必杀，或启衅端。须得诸夷守约，彼此相安，则蓟患永纾，而西虏之贡市益坚矣。






文集卷十五

<集部,别集类,明洪武至崇祯,东里集>

钦定四库全书

东里文集卷十五　　　　明　杨士奇　撰墓表

香山县丞彭公墓表

鸣呼古人所与共治天下者必择士而任之凡内外大小百执事之职非士不与是以职修而治兴後世杂刀笔吏与士并用至有谓士迂阔无益於世者夫爲士而不知道知道而不适用诚无益於世然取士亦察於其内何如焉耳可以什一遂废千百哉若今香山县丞彭公出乎士也其所以修於身施于人者皆有以发明斯道士果无益於世哉公讳豫字与志一字叔介吉之泰和人其先徙自长沙宋宁宗时曰惟孝诣阙献赋周丞相必大杨学士万里谢谏议谔交荐其才得官不受而去公之七世祖也祖某父某公自幼已岐嶷异常儿稍长读书知以明道爲务初吴文正公以性命之学授虞文靖公文靖公以授乡贡进士安成刘云章先生公往从学云章先生久而益有所得云章先生殁益严奉先生之教动息语默必由於矩度澄心玩微手不释卷茹素饮洁懙懙自足非其人不接也一时流俗亦皆目公倔强乖刺公既孤特寡偶而持之愈坚南雄守尝辟公教官金州守奏公才行可用徵诣京师皆以疾辞後数年始就聘万安训导以上书言事擢香山丞香山在岭南海岛之间地远而俗嚚前之爲县者率尚猛治公至一务寛施训以善道久而民益化服缘海诸卫屯兵暴横爲民害往往择民膏腴田诬以荒废据占自利郡县不能制公独毅然曰此细民所资以共公赋给私家者且夺民欺上着在国典有不还所侵田必执不贷兵知公不可犯闻所言悉还之县有大猾恒持长吏短长揺撼以骋前此县长吏皆缩手不敢诘公悉捕寘诸法奸宄歛迹海寇常刼掠民妇女赀货出没儵忽不可踪迹民苦之公爲方略教民掩捕讫公去寇无入境者濒海岁旱衆祷不应公自外来曰岂有爲文具而能格天者乎即自斋沐致祷越二日大雨沾足明年复旱公复祷雨亦如之县民舍火且延及官廨公叩头向之反风火灭民习不乐学虽已久立学官生徒廪食十数年有不能通知语孟章句者公稍暇即诣学督视诸生为之启谕诱掖不数年有与宾兴而登仕者民始知学之贵在官六年年已七十以老疾乞致仕既得请未行某月某日卒于京师永乐六年也明年某月某日葬某里某原娶某氏继室某氏皆先卒子男一某孙男若干某某公居家事亲孝执丧三年不御酒肉人未尝见其启齿待族人有恩尝嫁孤女振贫乏皆曰此在我当然性简淡无他嗜好惟宝爱其宗谱与先世手泽文字踰於拱璧尝语其子若孙曰知爱此则能爱身矣闻有存其先世及刘云章先生片文只字虽百里外不以寒暑奔走求録遇乡人子弟必教之礼义忠信尝以岁更长繇赋里中教里民复其所生之姓者数家民贫不能输赋竭已力代之输不责偿焉盖公之所爲厚於民者初不待香山而後见已如使公之见用不止於香山又使士之用世治民皆如公之香山士之效岂不暴着於天下彼不爲公者不足言而公仅止於香山而已呜呼惜哉余故论次公平生大槩表诸墓道以告其後之人而亦岂独其後之人之当知哉

工部屯田主事郭君墓表

君姓郭氏讳原琳字贡仲郭氏万安下驿里名家其先居泰和城西後徙龙泉之金田至继之徙下驿又至如村晴川昭明贡仲之曾大父大父父也昭明敦厚有行洪武中礼部侍郎张衡荐其材於朝徵至援例得归娶泰和陈氏生二子贡仲其仲也体貌魁伟而淳厚坦亮外和内庄喜愠不见辞色未尝举口及人过失盖望而知爲厚重君子也孝友行于家忠信徵於乡从永丰唐斐先生受诗经爲太学生居无几告归养亲後十余年终亲丧复还太学遂擢工部屯田清吏司主事居官不严而肃莅事以勤待下以恕凡所董治事必先集冬官卿及其贰咸礼重之下之人皆乐爲之用不肯欺之三载考最奉命徵薪炭山东时山东岁屡歉贡仲一意绥抚未尝督责之民更感激趍事是时奉命徵物山东不下百余人而以清谨寛厚称裁三四人贡仲其一也永乐壬寅六月廿三日以疾卒於长山县官爲歛殡之而发视其装无所有唯所齎公牍及遗训其子之书而已享年五十有六娶张氏子男三楫矩渊女一嫁罗仲钧孙男女各四楫渊以其卒之明年走长山启殡归葬於乡而楫来北京以翰林修譔曾鹤龄所述事状求余文表墓呜呼贡仲吾姑夫陈白石先生女兄之子总角读书依舅氏往还与余好也既长暌隔不相见殆三十年始再会於南京贡仲爲人简澹未尝一涉迹达官之门虽同乡郡识之者无几人而闲暇辄过余或留止宿谭论以乐不厌也来北京仅一见而有山东之别夫孰计其遂永诀耶贡仲之贤且材无所施不宜又孰计其竟止於此耶抑造物者之意与民之所欲恶异耶不然何夺吾贡仲之遽也吾因之又有感焉万安之贤而材如张衡之清峻彭与明之亷慎郭士道之刚介其达也皆有以及人虽衡仕至少宗伯与明至大理丞士道至京尹皆达矣而皆不久而遂卒吾与贡仲语盖未尝不共嗟咨悼惜之而致疑於造物者夫孰计贡仲又奄然遽已耶则余於贡仲之没不能忘情此三人者亦贡仲之意也

欧阳允贤墓表

允贤讳贤欧阳氏也仕至南京国子助教永乐壬寅十一月初三日卒於官其世家吉安泰和邑西蜀江里其先与文忠公同出吉州刺史琮其曾大父孚先大父以定父观澜允贤洪武庚午以书经中江西乡试明年会试中教官选授严州府学教授居无几丁内囏服阕改兴化府学教授永乐元年陞国子助教其爲敎授严条约以励诸生一时学校之爲师弟子者率弃本无实而记録旧文以资进取徼幸得之而既懵於学术往往不见重於世允贤恒旦暮衣冠坐讲堂中取四书经传为诸生解析反覆使逹於本原然後以其所得发爲文辞而爲定其可否在太学亦然允贤兼通诗春秋论说之际诸生非其讲下者皆乐就而聼焉有疑未通者皆往质问允贤亦乐爲之倾写盖自祭酒司业以下咸礼重之而祭酒胡公遣子从之学太学生之始至者素已闻欧阳先生亦多愿从之助教九年考最考最复职者皆援例自陈得陞衆谓允贤盍自陈曰吾尝戒学者宜安命乃今自蹈耶卒不自陈於家有孝弟之行爲人坦夷直谅遇事是是非非亦喜为人解纷排难文章取逹意而止尝曰刻深藻绘非吾所长亦非吾所愿也邂逅朋侪知已相适竟日忘返而讲论道德之余其志未尝不在生民忧深思远之意每溢出言表盖闻者鲜不迂阔视之呜呼岂其然哉允贤德足以惠民量足以客物明足以烛几公足以爲政盖无施而不可惜乎其一教官而止也虽承允贤之教者於爲邑为郡为藩不少矣考夫足以发其道而惬其志者固少也呜呼允贤可以易得哉允贤卒时其父春秋九十有二康健无恙也而允贤仅五十有五而止其命也夫其配贑州府学训导刘一清先生之女子男六哲莆涧洧淳莆先卒女二长嫁萧九德次嫁康頮哲頮皆永乐十九年进士孙男三允贤之葬也翰林侍读王君直铭之矣其弟监察御史和在京师求余表其墓余交允贤尤久知之尤深其没也尤悲之故最其行与志之大者使归刻焉

故国子博士王君墓表

北京国子监博士王复原字子复洪熙元年九月某日卒於官既归葬其乡吉泰和灉江里其子韶勤复走北京诣余拜且泣曰先子之藏也侍读学士王先生爲铭掩诸幽矣不肖孤窃念世盖有生不沾一命行不加庸衆人率得名望贵人表扬於不朽者先生不肯寻常苟有论述而先子亦尝以经术用於时列於朝矣表墓之文非先生其奚属敢布其哀恳余曰嗟乎子复吾友也其没也吾哭之恸宜其子之於我乎属也王氏家泰和之西鄙世业书诗爲儒师自其祖父以上皆不仕父志德积善蚤丧子复虽少不以孤窘而怠於学晨夕寒暑自策励稍长闻同郡谢子方先生深於易裹粮从之谢讲下生率常百数十辈而驰骛文辞进取之习得其支叶者爲多若用志沈潜必探求本根者仅十数辈子复其一也子复是时已日有负挟出圭角谢先生亦奇视之洪武丙子选江西乡试第七後四年会试礼部选教官第一授广东化州学正时岭以南郡县学比比乏师子复尽心其职化州之学者始有所兴起而浸渍及其旁近县学亦多九载用绩最超陞北京国子监博士更铲削锋锐爲和易又九载以最陞七品禄仍博士职预修五经性理大全诸书书成受厚赐及修太宗文皇帝实録诏简有才识通史学者舘阁儗子复未奏而子复得风疾遽不起子复爲人俭约真率无崖?嗜爲文章在监学十余年求文者日接踵户外未尝有厌倦意所着文集若干卷藏于家享年若干二子即韶勤皆有志于学呜呼王氏於余还往之厚者子复及其弟敬先敬先爲人率直闓爽惇义薄利前三年敬先没于蜀余每与子复追忆之而悲岂谓於今又悲子复也则余之爲此文也友道之感何独子复哉何独子复哉

赠徵仕郎户科给事中夏君墓表

钱唐有处士曰夏仲寔没十年矣宣德三年以子时贵赠徵仕郎户科给事中时奉前詹事府少詹事邹济所爲仲寔葬铭因中书舍人许鸣鹤求表其墓仲寔讳忠本王氏子所生父士祖母夏氏生三男子其仲仲实也外祖某舅某皆无後父母命仲实爲舅後承外家之祀遂氏夏云有孝友之行少时所生父母病闻人言刲股食之可愈每刲股煮液进之父母没皆哀毁治丧祭尽诚斥去一切浮靡无益之费处兄弟恭爱待族人有恩或导之复王氏者嘅然叹曰岂非笃我乎礼哉顾先考妣治命敢背弃乎王氏宗子在而先妣之父母与兄莫爲主祀者矣我夏出也彼其有灵庶几尚於我乎感通而忍委去之乎乃已仲寔淳厚简静乐俭素治家能肃恒勤事以率下交朋友信处乡?谦逊怡然犯而不校力施济以守善自名晚喜老聃氏书终日玩诵不厌盖年五十有五而卒其卒以永乐十七年十一月三十日娶陈氏封太孺人子男四长即时举进士爲户科给事中温厚端慎爲缙绅所重次敏次逊次观女三孙男三女四呜呼世之骋智巧角声利奔走驰骛惟日不足欲爲无穷不朽之图卒之一旦与草木同泯灭不能有毫髪可以饬躬而裕後者多矣若仲实非有踔絶之志能迈伦之材勇谨谨焉蹈善务义以终其身生有令称没有余庆其相去辽远不待明者可知然所趋率在彼而不在此何耶如所趋率仲实亦奚必明法律张吏治而後可以兴理耶故爲表之以劝

樵雪居士墓表

江隂县学教谕陈孟旦来北京以其姻家子王熊所状乃祖樵雪居士世出事行求表其墓余览之而叹曰呜呼此吾故人也其平生风流文采隽爽阔逹楚楚出辈行今可复得哉王氏家泰和邑东一舍外梅冈之麓其先长沙人南唐时有爲法曹於吉州者留居庐陵甲村数世徙梅冈至讳某号约斋者兄弟皆有科名於宋约斋与文丞相□家有万丈楼盖庋丞相之书云又四世至道济博学工诗赋不慕闻逹日与贤士大夫游翛然出尘之韵也娶曾氏生四男子其季樵雪也讳环字伯彰幼勤问学既壮有志用世已而叹曰柰何违吾亲之养而骛乎外哉其事亲孝处兄弟敬爱从兄子朋清尚絶俗至老恭爱尤?一味之甘必共於宗族育孤葬贫靡不尽心於乡?周急济乏虽数不厌尝岁旱里人羣祷久弗应慨然曰文具能感通耶更三日不雨禾尽死民则何望即自斋洁致诚露祷翊日大雨沾足晚益恬於隐而嫉流俗之污也自号樵雪居士缙绅儒生有过邑东鄙而不之樵雪者率自意欿然而樵雪所交游皆时闻人樵雪卒於永乐癸卯二月廿四日享年六十有九娶罗氏清湖名族有贤行子男二长三纲先卒次三纪孙男七熊其长也曾孙男女各二樵雪之葬以卒之岁某月日樵雪虽老书册不释手尤喜为诗歌自娱尝一至南京莫夜过余时梁用之陈孟洁闻之皆来会四人者相见不复作寒温间阔语辄论诗相倾写酒酣放爲嘲谑夜漏尽二十刻未已终不片语及世事天未明樵雪不辞启户径去呜呼孰谓遂此为永别耶樵雪不可复得而孟洁用之皆已去世顾独余在虽未死亦何有裨当世耶孟洁用之墓皆余铭之樵雪之墓余能已於言耶

陈廷杰墓表

莆田陈廷杰儒君子也唐会稽王揆其所自出也宋吏部尚书仁璧其五世祖也龙门居士讳某莲塘居士讳某其曾祖祖也元以书经举乡贡号梅岩讳某其考也林氏有淑行其妣也贤其讳廷杰其字安顺翁其晚年别字也色庄而气和内仁而外方居心不欺致乡有古道之号者其爲人也年十三闻其父艰危徒步裹粮走数百里从之备历险阻卒奉父以归父母殁时家甚贫能排衆人苟且之议而极力致丧葬之具於坚久至老死孝思不少衰者其诚于子职也爲学官率五鼓兴衣冠坐师席讲授竟日不倦夕乃息庙学圮坏必倡率缮完两考乡试必致其公召修永乐大典考閲讐校必究心暨老且病必致恭朝谒不废者其诚於臣职也恸兄观持亷谨爲陕西参政卒而官责其家偿帑钱数万缗遂罄其室奁具代偿以免兄之妻子於穷厄恤宗姻孤者为之育训贫者为之嫁娶爲之丧葬者其德之施於内也守令有所咨政必辅诸厚乡有顾掾者客于京师雅相慕而未始相识顾一旦疾急属左右必请见至则顾己不能言惟数目床间囊意若有属者为探囊得白金五十两语顾曰爲悉致若子顾即暝目後召其子归之子拜奉三之一爲谢不受南康邂逅岭外人自京师还以病爲同舟者所弃舁归舍予饮食医药戒家人谨视之且移文其家不报竟死又爲治歛葬者其德之施於外也早从乡先生治春秋明圣人笔削之旨历究圣贤之书而力拒老佛者其学也於论着尚古赋咏尚选而家有困学箴抱拙稾聨芳集者其文也谕学者必务孝弟忠信真知实践而讲析必畅理者其所施教也结庐西山岩瀑之间以耕以学而时乘黄犊读书消揺冈原之上者其初所栖隐也由莆田邑学训导爲清河湖口南康三邑敎谕者其後所历官也洪熙乙巳季春之朔北京文明门之旅次其卒之岁月日及处也七十有三其享年也方氏其配淮其子也淮所营某乡某原其藏也士行修诸身施诸人无怍於先民可质於鬼神者其藏宜有表也循淮之请而述行以求表者其门生前章贡守张珂也

东阿县儒学训导黄先生墓表

东阿县儒学训导黄先生讳珏字某别字憺翁其先自江夏徙南康之都昌宋隆兴进士讳灏从朱文公受道学国史有传者其七世祖也元盛时与虞文靖范文白游讳石者其曾祖也祖讳慥钱唐县学教谕父讳某南安道源书院山长母叶氏白鹿书院山长青叟之孙先生生於元季兵乱之际稍长而端重喜学时举家窜匿岩谷中山长公爱之取瓦石书孝经论语授之手捧瓦石诵不辍口十余岁益有志而家贫然松明以继昼盛寒衣薄则拥衾危坐率过夜分乃寐金华朱悦道通濓洛性命之学而德行淳笃爲星子知县先生从之游甚见许与倾底里以授之朱官满而迁裹粮往从卒业洪武乙丑县令承聘爲学训导躬勤以率诸生而优柔化导诸生翕然起而从之後多成名以去益广学舍加于旧?丁内囏服阕改上海县学训导寻丁外囏服阕陞南陵县学教谕无几调安东县学徵修永乐大典被旨试文章先生第一盖将用之而以老疾辞大典成受赐赉复还安东其纂修居京师六年而安东之学者科举不及数考满循例降训导吏部侍郎师公审察一时教官学行无踰先生者遂奏授东阿东阿师公乡邑也明年陕西布政司聘考乡试又二年卒於东阿永乐壬寅八月二十五日也春秋六十有六娶高氏子男二森磊女一淛江布政司参政熊本诚其壻也孙男二女一先生天资淳笃既传其家学又得良师躬勤而弗懈於经史百氏皆究极旨归尤用志理学而务实践其事亲孝亲丧三年不饮酒食肉服除而哀不衰友爱诸弟与人交久而敬犯而不校其仪貌俨雅而温厚坦然端静有容望而知爲有德者也恒语其学者曰昔文公先生谓我先人此心要日与义理相亲吾未尝斯须敢忘也泊於嗜欲布衣蔬食终身不渝惟好学之志自幼壮至老死如一日所着有锺陵槀庐南集江海遗编在公志素行日纪其归葬也祭酒胡公爲之铭曰不愧郭有道者吾友余正安尤知先生间以所述事状及其子森来拜请表于墓而刑部侍郎张公亦告士奇曰吾东阿黄训导文行於今诚不多见宜必得子之文士奇与先生往还十余年其始识之翰林是时天下老师硕儒皆以纂修召至而先生表然衆人之中前年从南京入朝行道所经数千里所得府州县学其师道之可称者先生一人焉耳恒窃自叹师道立则善人多安得天下之爲师者人人皆黄先生也则於表之诚宜而不复以辞赠奉直大夫礼部祠祭员外郎易君墓表

易之先宜春人至宋礼部尚书祓徙潭州尚书孙逊卿爲筠州録事又徙上高録事孙兴国司户仁则又徙万载君之高祖也曾祖理祖俊父谷珍母彭氏三子长泰亨次震亨君其季也讳复亨字子谦自幼明爽頴悟未齓已知趍学日记诵过人长而益勤博涉羣书喜爲诗駸駸有造诣矣遭元季兵乱阖门窜匿深僻兄弟时出负米归养仓猝道遇寇寇共目子谦仪貌而聆其论议知非常人衆强拥之去拜之曰吾侪迫於世难不得已图自全而爲此也愿屈公爲主谋策吾将惟公言是听公毋爲辱焉子谦力谢不能不听既不可脱则晓之曰丈夫举事当力用仁义救民水火庶几可以得人心如不务此而一志厉民祸败随之矣非自善之道也衆皆唯唯遂爲所胁由茶陵至安福子谦睹其所爲无非剽敓虽有言百不一听一夕脱身独走从间道去国朝平定宇内其父已殁乃与二兄奉母归乡里而家业尽废毁兄弟辛勤拮据治田庐渐复于旧伯兄举茂才仲兄辟江西行省掾後皆坐累谪死子谦独留奉母而教育兄之遗孤男女七人皆成立爲毕婚嫁家日益裕筑别业邑东坞溪之上有园林之胜名其奉亲之堂曰夀蘐而躬勤孝养作书舍其侧市书数千卷其中爲教子之资而自号坞溪樵者盖将终身焉洪武中有司举子谦孝亷以亲老固辞母春秋九十余尚康健无恙忽得疾子谦昼夜侍汤药不去侧夜屡焚香吁天祈母安母卒哀毁而居丧秉礼子谦爲人恭愼重厚能辍有余赈不给凡於济民利物事亦皆尽心邑岁举乡饮必宾礼之殁於永乐乙酉五月十三日享年六十有四葬徐山之原娶小圃龙氏益清之子性行慈淑族姻仪之後十有二年四月初十日卒享年如其夫祔葬夫墓之右子男三监镡节女二长嫁辛轼次嫁阴阳训术龙和孙男四女六节永乐乙未进士授行人陞礼部祠祭员外郎宣德七年蒙恩赠其父奉直大夫礼部祠祭清吏司员外郎其母宜人於是节奉事状求文表墓节自登第於余往还其爲人温温淳实交久而敬不衰盖观节可知其父况其父之存诸心见诸言行彰着若此者乎是宜表也

萧坦行甫墓表

靖江府右长史萧用道坦行甫既得痹疾奏乞归乡里便医药忤旨降宣府鹞儿岭巡检至宣府疾日益明年七月十四日卒於官永乐壬辰岁也先在靖江时自度疾不可起预爲墓志迨易箦之前二日取酒觞同官诀别又预作祭文自道其平生而寓夫全归无遗憾之意其可爲逹也矣既归葬于乡後廿有三年其子晅来求表墓萧杨世婚姻家士奇与坦行甫兄弟在乡里相交好在京师同馆舍今之知坦行甫者独士奇深比五六年士奇两扈从巡边至宣府经鹞儿岭下马入巡检司顾眎其山川景物黯然萧条莾苍而追思坦行甫平昔志意未尝不低徊感恻而继之以涕泪也则表墓士奇何辞萧氏出南齐西昌侯叔诔之裔世家西昌邑西柳溪之上其七世祖森宋衡山县丞高祖古山曾祖静安祖方平皆通儒隐居终身父尚仁学者称正固先生尊爲经师尝徵至京太祖高皇帝与语重之特授潭府长史固辞除平凉府学训导徙居邑北之栗园里元配杨氏士奇从姑也继罗氏生坦行甫初讳遵字用道後以字行遂别字坦行云自少英特不凡负奇气读书日数千言治尚书而诸经子史皆博通下笔爲文滔滔咸有根据一时同辈莫或过之正固先生没其学者皆就坦行甫卒业後多举进士去建文初诏郡县举怀才抱德者吉安知府朱仲智举坦行送诣京师试文章翰林擢靖江府直史授承直郎时靖江悼僖王好学得坦行雅敬重之所言多见听用召入翰林修类要太宗文皇帝靖内难之师已渡淮在廷公卿仓惶失措坦行甫与衡府纪善周是修上书论大计指斥用事者误国书下廷臣及两人议用事者怒盛气以诟两人两人屹不爲动左副都御史练安言国事至此尚不容言者乎顾所论吾过有即改无则加勉诟者愧而止文皇帝既嗣天位命翰林及王府儒臣考阅洪武实録坦行甫与焉事竟赐钞时诏百司复旧制罢直史司爲谘议所改坦行谘议无几陞谘议所爲长史司遂陞右长史授奉议大夫永乐元年从王之国桂林初至凡国中祭祀所需下有司备其後凡祭祀之需府寮属皆劝王下有司备坦行曰初至仓猝不能自备可一行之不可以再且祀神在致吾诚使人代备物非诚况未请於朝而擅使民非制乃止後坦行进表诣京师王府竟下有司备祭物事闻长史以下皆得罪王始悔不用坦行言坦行数言於王宜务善纳言以厚德奉法爱人以保福又启陈八事曰愼起居寡嗜慾勤学问养德性简鞭朴之刑无侵下人之利常接府僚以通羣情简择谨厚之人以备差遣又作端礼体仁遵义广智四门箴以进王问四门之名遗信何也对曰五常之信犹五行之土实有仁义礼智之德即信在其中王又问古今人多好名何也其意以讥坦行之屡有言对曰君子必不好名名与寔譬诸影与形有形斯有影有实斯名随之矣河间东平皆有实德故其令名在世与日月同一悠久惟殿下勉夫在已之实耳凡於进讲之际必反覆敷畅其旨坦行负直气侃侃能面折人过失未尝稍屈已求合一语不合掉臂去不顾而嫉脂韦软媚人耻与同列事亲孝以禄不逮养在公遇盛宴馔未尝醉饱於族姻有恩於朋友有信义性澹素一绣衣入朝则服公退布袍蔬食不改处士时爲政逹於大体所着诗文数十卷藏於家春秋五十有五娶康氏继彭氏子男六望朏旰晅晦昊晅宣德二年进士吏部文选主事女四其壻严颀龙粲杨鵷罗溶粲礼部祠祭主事孙男若干世之仕者巽愞不振久矣盖士以气爲主而以理充之则无往不直考坦行甫躬之所蹈位之所施其正直刚毅之气可爲仁且勇哉可爲仁且勇哉

东里文集卷十五








27　江漢女德見周俗　范滂母德見漢俗


江、漢之女，不可犯以非禮，可以見周俗之美。范滂之母，勉其子以名節，可以見漢俗之美。

【元圻案】周南漢廣序正義曰：「作漢廣詩者，言廣德所及也。言文王之道，初致桃夭、芣苢之化，今被於南國，美化行於江、漢之域，故男無思犯禮，女求而不可得，此由德廣所及然也。」〇後漢書黨錮傳：「范滂，字孟博，爲清詔使，登車攬轡，慨然有澄清天下之志。建寧二年，大誅黨人，詔下急捕滂等。即自詣縣獄。其母就與之訣，曰：『汝今與李、杜齊名，死亦何恨！既有令名，復求壽考，可兼得乎？』滂跪受教。」






长发

七章，一章八句，四章章七句，一章九句，一章六句


首章讲：此亦祭宗庙之诗。言：我商今日抚有天下，其受命固本于汤，岂非自汤始也？其所由来者渐矣。





浚哲维商，长发其祥。

浚，是深。哲，是智。祥，指受天命。盖惟深足以潜天下之机，惟明足以见天下之赜，此浚哲之德也。君之所以格天，而天之所以眷君者，皆在于是焉。今自我商言之，世世有浚哲之君，而其受命之祥，发见已久，非一朝一夕之故者矣。





洪水芒芒，禹敷下土方。外大国是疆，幅陨既长。

洪，大也。芒芒，亦大貌。敷，治也。外大国，远方诸侯之国。疆，境界。何以见之？尧时洪水芒芒，禹遍治下土之水，尽其疏凿之功，以外大国为中国之境，兼尽疆理之务，而宇内之幅陨由之以广大。





有娀方将，帝立子生商。

娀，乃契之母家。子，即契。斯时也，有娥氏之国势方大，帝于是立有娀之女。其子曰契者，于以造商室焉。

二章讲：夫天既命契而造商室矣，而为司徒以敷教其事何如哉？





玄王桓拨，受小国是达，受大国是达。

玄，深微。桓，武也。拨，治也。达，通也。但见我玄王也，具武勇之资，足以胜治民之任。其受小国则教化达焉，而小国以宜也；其受大国则教化达焉，而大国以宜也。





率履不越，遂视既发。

履，是礼。越，过也。视，即示。发，应也。若此者而岂徒哉？盖玄王以身率由于典礼之中，而不过越。举凡所谓亲义序别，信者无非其所身有者也，而所以为民之式者，已无不备矣。是以遂示其民，民皆发以应之，五品逊而百姓亲，小国大国之无不达，不以此乎？是契有浚哲之德，而一代受命之祥，已基于此矣。





相土烈烈，海外有截。

相土，契之孙。截，齐一也。延至相土，载嗣侯服，有烈烈显盛之德，继契而为司徒。教化之行海外，咸归于皇极之中，于是人心截然而整齐矣。是相土有浚哲之德，而一代受命之祥，已延于此矣。

三章讲：





帝命不违，至于汤齐，汤降不迟。

违，去也。齐，会也。降，生也。不迟，当其时也。夫商之先祖，既有明德，是以天命未尝去之，以至于汤。正值天命去夏归商之会，而汤之生也应期而降，适当其时而不迟焉。





圣敬日跻，昭假迟迟，上帝是祗。

跻，升也。迟迟，不息意。祗，敬也。夫既得圣人之时矣，然岂徒恃其天，而人之不继哉？但见其以礼制心，以义制事，圣敬日以跻升，以至昭格于天，犹迟迟不息，而惟上帝之是敬焉，则又纯圣人之敬矣。





帝命式于九围。

式，法也。九围，九州也。夫生得其时，则天命已有所属；敬极其至，则格天又有其本。于是上天畀之以君师之任，使代夏而有天下，以为法于九围之中。则浚哲之德，其传自玄王、相土者，至此而益光。而受命之祥，其始自玄王、相土者，至此而有成矣。

四章讲：然以敬德受命之实，果何如哉？





受小球大球，为下国缀旒，何天之休。

球，乃所执之玉。缀，结也。旒，乃旂之垂者。休，是福。彼九围之国，必有所执之玉也。汤则受小国大国所贽之玉，而为人心所系属，不为下国之缀旒乎？夫人心所属即天命所及，是以有荷天之休矣。





不竞不絿，不刚不柔，敷政优优，百禄是遒。

竞，强也。絿，缓也。敷，施也。优优，宽广意。遒，萃也。然此非天有私于汤也，盖汤本其圣敬之跻，以敷布其政也。不偏于竞，不偏于絿，不偏于刚，不偏于柔，而适得其中正之则，盖优优然而宽裕矣。是以人心所属，天休荷而百禄是遒也，岂徒然哉？

五章讲：





受小共大共，为下国骏厖，何天之龙。

共，贡也。骏厖，马能负载。龙，宠也。九围之国，必有所共之贡也。汤则受小国大国所供之贡，而为人心所负戴，不为下国之骏厖乎？夫人心所戴，即天宠所及，是以有荷天之宠矣。





敷奏其勇，不震不动，不不竦，百禄是总。

敷奏，如言大奋。勇，武也。震，惊也。动，摇动。，恐也。竦，惧也。总，集也。此亦非天有私于汤也，盖汤本其圣敬之跻，以敷奏其勇也。不失之震，不失之动，不失之，不失之竦，而莫非仁义之师，盖外不扰民，内不怯己矣。夫是以人心戴天宠荷，而百禄之是总也，岂徒然哉？

六章讲：吾以当时奏勇之事言之。





武王载旆，有虔秉钺。如火烈烈，则莫敢我曷。

虔，敬也。秉，执也。钺，斧钺。烈烈，炽盛。曷，当也。武王肃将天威，载白旆、秉黄钺以征不义，但见无敌之威，如火之烈烈，孰敢有当其锋而遏之者哉？





苞有三蘖，莫遂莫达，九有有截，

苞，是本。蘖，旁生者。遂，遂其恶。达，达其志。截，齐也。是故当时有一本之苞，与夫旁生之三蘖者，若夏桀之肆于上，韦、顾、昆吾之党于下，皆莫得以遂其恶，而九有之大，皆截然归商矣。





韦顾既伐，昆吾夏桀。

韦、顾、昆吾，三国皆桀党。然汤之伐桀，岂其得已哉？吾观其行师之序，则初伐韦，次伐顾，次伐昆吾。盖先灭其党，欲桀之惧祸而自改，汤得以终守为臣之节也。夫何夏之稔恶如故，于是兴鸣条之师以伐夏桀焉。初岂有心于利天下，而遽以伐之哉？盖上帝眷其敬德之纯，而命之以式九围，汤亦不得而辞之矣。我商受命而有天下，肇于契，衍于相土，而后成于成汤，信乎其祥之长发也。

末章讲：夫汤之受命，虽本于德，然所以辅之者，岂无其人乎？





昔在中叶，有震且业。允也天子，降于卿士。

叶，世也。震，惧也。业，危也。允，信也。天子，指汤。降，生也。卿士，指伊尹。昔在中叶，有震且业之时，汤也道足以济天下之溺，勇足以除天下之暴，允矣天下之大君也。然天以不生圣臣以辅之，王业无自而成也，于是降之以卿士。





实维阿衡，实左右商王。

阿衡，伊尹官名。左右，辅弼也。商王，指汤也。实维阿衡之伊尹也。是伊尹也，实推其天民先觉之德，以左右商王焉。凡其政之敷也，勇之奏也，莫非其赞襄之力矣。是一代王业之成，夫岂偶然哉？

夫契有浚哲之德，而天命以基；相土有浚哲之德，而天命以大；汤有浚哲之德，而天命以受，祖功宗德之不可忘如此！吾人于登歌之顷，乌容已于揄扬哉？






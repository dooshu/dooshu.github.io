○为凤阁侍郎王方庆进南齐临轩图表

臣某言：臣家有齐帝临轩图，是南齐袁倩下手所画，私门传宝，以为妙绝。伏惟圣情兼尚，睿鉴旁周，稽古轶於虞聪，幽求过於魏览。万几多暇，百代可知，或厌游娱，傥存观省。臣暮年多幸，得奉休明，窃谓珍奇，无容隐默，近从京宅取到，不获早以上闻，今谨诣阙随状奉进。轻尘旒，伏用惭惶屏营之至。


◎食鳖食鼋

常熟葛友匡，为里中富翁，一生好食鳖，常买数十头养于瓮中，以备不时之需。一日，独坐中堂，闻瓮中作人语云："友匡，汝欲灭尽我族乎？汝月内当死而不自知，尚欲害许多性命乎？"友匡大怒曰："见怪不怪，其怪自坏。"乃尽烹而大啖之。不十日果死。又吴门有富翁者，拥资巨万，其子某好食异味。一日宴客，市得巨鼋，庖人将杀之，见鼋垂泪，以白某，请放之河。某怒，遂持刀自断其首，首甫堕地，忽跃至梁上，咸异之。遂烹而食之，味极美，以半馈其姻家，以半宴客。某仅尝数脔，即目眩神迷，但见屋梁上皆鼋首，扶至寝室，则床帐皆满矣。某自言曰有数百鼋来咬其足，痛不可忍。叫号三日而死。


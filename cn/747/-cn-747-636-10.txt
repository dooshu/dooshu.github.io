○去佛斋论

故温县令杨垂为京兆府参军时，奉叔父司徒命，撰集《丧仪》。其一篇云《七七斋》，以其日送卒者衣服於佛寺，以申追福。翱以杨氏《丧仪》，其他皆有所出，多可行者，独此一事伤礼，故论而去之，将存其馀云。

佛法之染流於中国也，六百馀年矣。始於汉，浸淫於魏、晋、宋之间，而澜漫於梁萧氏，遵奉之以及於兹。盖後汉氏无辨而排之者，遂使夷狄之术，行於中华，故吉凶之礼谬乱，其不尽为戎礼也无几矣。且杨氏之述《丧仪》，岂不以礼法迁坏，衣冠士大夫与庶人委巷无别，为是而欲纠之以礼者耶？是宜合於礼者存诸，愆於礼者辨而去之，安得专已心而言也？苟惧时俗之怒已耶，则杨氏之仪，据於古而拂於俗者多矣。置而勿言，则犹可也，既论之而书以为仪，舍圣人之道，则祸流於将来也无穷矣。佛法之所言者，列御寇、庄周所言详矣，其馀则皆戎狄之道也。使佛生於中国，则其为作也必异於是，况驱中国之人举行其术也。君臣、父子、夫妇、兄弟、朋友，存有所养，死有所归，生物有道，费之有节，自伏羲至於仲尼，虽百代圣人，不能革也。故可使天下举而行之无弊者，此圣人之道，所谓君臣、父子、夫妇、兄弟、朋友，而养之以道德仁义之谓也，患力不足而已。向使天下之人，力足尽修身毒国之术，六七十岁之後，虽享百年者亦尽矣，天行乎上，地载乎下，其所以生育於其间者，畜兽、禽鸟、鱼鳖、蛇龙之类而止尔，况必不可使举而行之者耶？夫不可使天下举而行之者，则非圣人之道也。故其徒也，不蚕而衣裳具，弗耨而饮食充，安居不作，役物以养已者，至於几千百万人。推是而冻馁者几何人可知矣。於是筑楼殿宫阁以事之，饰土木铜铁以形之，髡良人男女以居之，虽璇室、象廊、倾宫、鹿台、章华、阿房弗加也，是岂不出乎百姓之财力欤？昔者禹之治水害也，三过其门而不入，手胼足胝，凿九河，疏济洛，导汉汝，决淮江而入於海，人之弗为蛟龙食也，禹实使然。德为圣人，功攘大祸，立为天子，而传曰“菲饮食，恶衣服，卑宫室，土阶高三尺”，其异於彼也如是。此昭昭然其大者也，详而言之，其可穷乎？故惑之者溺於其教，而排之者不知其心，虽辨而当，不能使其徒无哗而劝来者，故使其术若彼之炽也。有位者信吾说而诱之，其君子可以理服，其小人可以令禁，其俗之化也弗难矣。然则不知其心，无害为君子，而溺於其教者，以夷狄之风而变乎诸夏，祸之大者也。其不为戎乎幸矣。昔者司士贲告於子游曰：“请袭於床。”子游曰：“诺。”县子闻之曰：“汰哉叔氏，专以礼许人。”人之袭於床，失礼之细者也，犹不可，况举身毒国之术，乱圣人之礼，而欲以传於後乎？


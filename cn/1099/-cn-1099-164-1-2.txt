○遼東兵變疏 【 處遼東兵變】

次崖既以大同軍変建議與大臣不合至是又力爭當討竟得罪左官欽州臣聞人臣有出力以定邦國之是。而不係乎疏與戚。犯忌諱以决天下之大計。而不顧乎利與害。　明主所當虛納深詧、不可以泛然視者、臣希元是也、臣所謂國是大計、今日遼東之變是巳、夫遼東之變。盖自大同了事之日。臣巳知其有矣。豈特遼東。沿邊諸鎮以及天下。皆將為遼東也。何也、大同犯卒。敢行稱亂。　朝廷合三鎮之兵攻之。半年不能克。而卒苟且了事。雖得首惡數十人。桀惡如馬昇楊林者卒莫如何。反仗其力以了事。諸鎮奸雄。必謂　朝廷果無能為。輕侮之心起于此矣。一有觸發。則奮攘而起。事勢固然。今之遼東是也。不然都御史或有不當。亦是常事。五十畝官田。殊無大故。何至縳執窘辱。犯順干紀之若是。豈非侮　朝廷乎。遼東之難未巳。廣寧之變繼起而益甚焉。聞呂經被辱。無所不至。皆非人力所可受。要不如一死之為快。呂經何足惜。所可惜者　朝廷耳。聞兵部差官。亦被囚繫。迹其狂悖雖大同未有如是之甚者。臣意本兵大臣。宜與　國同憂。為　國討賊。使姦謀以折禍亂不生。然後為忠于人國也。如今所處。宛轉支吾。終屬姑息。叛卒之志。不殺而益驕。　朝廷威令。不振而益削。臺諫交章而若罔聞。邊聲日急而不以入告。臣不知何說也。臣揣其意、不過苟且彌縫、圖目前之安耳。夫圖目前之安、而忽　社稷之至計、貽將來之大患、此不忠之大、何也、天下之都御史一也。此而可辱。孰不可辱。天下之軍一也。此而可叛。孰不可叛。此言法之所當問非都御史之激變故其罪尤不可赦也且遼東之作變。以查撥官田也。而出于都指揮之呈請。必是法所當問也。在各邊諸軍事。豈無當問如遼東者乎。亦將作變乎。其勢將使天下官田。聽其匿占。天下諸軍。聽其不法。皆無人敢問朝廷法令不行于諸軍。都御史擁虛器于上。而亦不必設矣。　國家體統。天下事勢。不知將何如。故曰圖目前之安。忽　社稷之至計。貽將來之大患者此也。今之所以重于舉事者。亦有懲于大同之役。謂叛卒終不可克耳。此大非也。夫大同之事非叛卒終不可充乃制帥之誤　陛下也。何也。攻城下策兵家謂之不得巳。故古之善攻者。必運智出奇。使敵不知其所守。然後可以得志。故兵法曰。出其不意攻其無備。又曰。伐人之國而不攻。取人之國而不毀。昔呂蒙伏兵白衣搖櫓以取關羽李愬雪夜入蔡州以擒吳元濟此善攻也。郤永之攻大同也。奇策不聞。即其行兵。反以固彼人之志。俾併力致死以抗我師。如殺南關居民一節。尤其首害事者。替樂毅旬月之間。下齊七十二城。三夫不能得志於守死之即墨。况劉郤能得志于大同乎。此劉源清郤永之誤　陛下也。劉卻巳矣。使代之者當軍帥新更之始。正城中久困。眾心易慮之時。若能如裴度之誓不與賊俱生。再需旬月。相機制勝。豈不可收桑榆之功。乃不運一籌。以因人成事。僉謀未定。遽撤我兵。使九仞之功。虧于一簣。　朝廷討賊。大義不明于天下。姑息之政巳成。遂啟今日之禍。此張瓚之誤　陛下也。　陛下不悟三臣之誤。謂叛卒果不可克。今日遼東之變。又從而再誤焉。　國威大損。後患將成。此臣所以憤憤不能自己。而有言也。今遣大臣往彼查勘。臣觀叛卒之意。欲　朝廷不問。直赦其罪耳。必欲推究事由。坐以笞扑薄罰。彼猶不受况重于此者乎。臣度今日事勢。决在于用兵。舍用兵而苟且彌縫以求息事。臣見彼如驕子。愈養愈驕。將無所不至。四方效尤。乘間而動。將來愈難收拾。其機皆在于今之一舉。誠不可不慎也。然向方不得志于大同。今又欲快心于遼東。大同失事之臣尚在。又欲得人以為用。此不惟　陛下疑之。雖舉朝臣工亦疑之。非惟舉朝臣工疑之。雖臣亦疑之也。然臣有以解　陛下之疑者。請言之。夫大同之不克。明為三臣之所誤耳。使有如呂蒙李愬其人。豈至于是。因匪人之誤事。遂疑叛卒之難克。此不察之過亦未有以啟　陛下者。臣聞宣府延綏大同之兵。尚可徵調。其間將佐尚有可用者。如不可調。焉用養彼為哉。且堂堂天下。豈患無兵。然則古人以一旅而復國者何也自古雖極削弱之國。若能自立。猶可以得志。如漢蜀之于曹魏。東晉之于苻秦可見也。况　國家全盛之力。而當區區仰給于我之叛卒。有何難乎。要惟在于得人耳。臣又聞遼東事體。與大同異。大同北臨強虜。為我捍蔽。大同受攻。討叛之舉亦須兼論事勢或誘強虜以自解。遼東塞外之夷。如朵顏諸衞。皆我臣屬。必不黨彼讐我。又地形隔絕必不能越遼東數千里而為我患。此其大異也。又遼東二十五衛所。不輸斗粮尺帛於我。而歲費　朝廷八十萬。且其塞外之夷。歲仰器用賞賜于我。吾絕遼東不與通。東夷失利。必怨望而為彼患。彼不能一日安。其勢終必服屬于我。此其異也。夫遼東事體。既異大同。今日事勢。又不容巳。此臣所以斷今日之計决于用兵也。至于用兵之事、其間軍馬錢粮、指揮調度、節目固多、然其要在　人主剛斷于上、以耐心行之、慎擇制帥、而委權于彼、吾不遙制、則綱舉而目自張矣、凡此蔡功。惟斷乃成。言能斷也。高宗伐鬼方。三年有賞于大國。言能耐也。丈人吉旡咎。長子帥師。言擇將也。將在軍。君命有所不受。言委權也、率是行之、而事有不濟者。臣未之覩也。


陆游　急雨

阴云屯硖口，急雨过城头。

白舫投沙峡，青帘卷市楼。

漂摇争阖户，壅溢共疏沟。

抽得驱蝇手，题诗慰旅愁。

陆游

陆游　急雨

触热支离老病增，忽看东北片云兴。

疾雷载雨输膏泽，茂树生风洗郁蒸。

采药喜逢岷下客，说诗曾对剡中僧。

坐令身在羲皇上，绕坐何烦更设冰。

陆游

陆游　急雨

云从西南兴，风自东北至；

老农占雨候，速若屈伸臂。

乱点俄打窗，新凉已生袂。

经旬苦肺渴，得此亦少慰。

呼儿持故襦，买酒具一醉。

薄言煮园蔬，雉兔未可议。

陆游

陆游　急雨

炎炎赤日当空烧，簿书围坐如居窑。

黑云压檐忽迢巃，急雨鼎来风驾潮。

弹压旱气苏枯焦，祝融退听不敢骄。

父老歌舞看稻苗，杀鸡买酒更相邀。

我亦巾褐凉萧萧，酒醒点滴闻梧蕉。

珍簟不御扇罢摇，安用万里登凌歳。

陆游

陆游　急雨

急雨清风发土香，灵台如受宝犀凉，

华胥一枕蘧然觉，却听蝉声送夕阳。

陆游

陆游　急雨

蜗庐四壁仅容身，赫赫炎曦不贷人。

正喜风清三伏暑，已看雨压九衢尘。

寒泉不减中{左氵右霝}味，贡茗初尝正焙新。

安得凌空双健羽，径随猿鹤上嶙峋？

陆游


秋日杂感（客吴中作十首）


其一


满目山川极望哀，周原禾黍重徘徊。
丹枫锦树三秋丽，白雁黄云万里来。
夜雨荆榛连茂苑，夕阳麋鹿下胥台。
振衣独上要离墓，痛哭新亭一举杯。

其二


行吟坐啸独悲秋，海雾江云引暮愁。
不信有天常似醉，最怜无地可埋忧。
荒荒葵井多新鬼，寂寂瓜田识故侯。
见说五湖供饮马，沧浪何处着渔舟。

其三


万木凋伤叹式微，何人犹与赋无衣。
繁霜皓月阴虫切，画角清笳旅雁稀。
阮籍哭时途路尽，梁鸿归去姓名非。
南方尚有招魂地，日暮长歌学采薇。

其四


桑田海水两悠悠，汗漫常思历九州。
星汉清深孤客夜，风云萧瑟大荒秋。
穹庐毳帐连天起，野马黄羊匝地游。
纵与尚平探五岳，短衣蓬鬓不胜愁。

其五


金阙珠楼瑞霭中，天门端拱万方同。
凤城南锁黄河隘，鸟道西回紫塞通。
三市铜驼愁夜月，五陵石马恸秋风。
玉泉不识朝宗意，依旧东流入汉宫。

其六


妖躔芒角扫黄图，望帝魂归定有无。
轩后衣冠成异代，湘妃珠玉竟先驱。
虚传龙种还天阙，空见旄头入上都。
何日侍臣亲洒泪，手披荒草问金凫。

其七


南台西苑柳如丝，凤辇龙舟向晚移。
春燕俄惊三月火，昏鸦空绕万年枝。
橐驼尽系明光殿，苜蓿新栽太液池。
苦忆教坊供奉伎，短箫横笛谱龟兹。

其八


双阙三山六代看，龙蟠虎踞旧长安。
江陵文武牙签尽，建业风流玉树残。
青盖血飞天日暗，黄旗气掩斗牛寒。
翩翩入雒群公在，剩有孤臣泪未乾（一作阑）。

其九


故宫楼阁照江清，细柳新蒲日日生。
霜老莲房残望苑，风飘槐叶下台城。
仙人露掌饥乌集，玉女窗扉蔓草平。
回首蒋陵松柏路，按鹰调马不胜情。

其十


经年憔悴客吴关，江草江花莫破颜。
岂惜馀生终蹈海，独怜无力可移山。
八厨旧侣谁奔走，三户遗民自往还。
圯上隆中俱避地，侧身怀古一追攀。





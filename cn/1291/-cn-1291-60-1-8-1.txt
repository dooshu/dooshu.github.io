【淮南王】

〖《诗纪》云。乐府列在晋拂舞歌。〗

乐府云。崔豹《古今注》曰：淮南王。淮南小山之所作也。淮南王服食求仙。遍礼方士。遂与方士相携俱去。莫知所往。

小山之徒。思恋不已。乃作淮南王曲焉。）

淮南王。自言尊。百尺高楼与天连。后园凿井银作床。金瓶素绠汲寒浆。汲寒浆。饮少年。少年窈窕何能贤。扬声悲歌音绝天。我欲渡河河无梁。愿化双黄鹄还故乡。还故乡。入故里。徘徊故乡苦身不已。繁舞寄声无不泰。徘徊桑梓游天外。

（〇《宋书》乐志。《晋书》乐志。《乐府诗集》五十四。《文选》补遗三十四。广《文选》十二。《诗纪》六。又南《齐书》乐志引尊、连、梁、乡四韵。）


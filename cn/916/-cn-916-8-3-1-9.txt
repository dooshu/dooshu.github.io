【清河民为宋世良谣】

〖北史曰：後魏宋世良。孝庄时为清河太守。才识闲明。尤善政术。郡东南有曲堤。成公一姓阻而居之。群盗多萃於此。人为之语云云。世良施八条之制。盗奔他境。人又谣云云。〗

宁度（《御览》作使。）东吴会稽。不历成公曲堤。（○北史宋隐传附宋世良传。《乐府诗集》八十七作曲堤谣。《御览》四百九十九。《诗纪》百九作曲堤谣。）

曲堤虽险贼何益。但（《御览》作得。）有宋公自屏迹。（○北史宋隐传附宋世良传。《乐府诗集》八十七作曲堤谣。《御览》二百六十二。《诗纪》百九作曲堤谣。）


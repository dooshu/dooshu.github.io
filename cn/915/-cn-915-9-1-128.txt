◇四求言诏（大同二年三月庚申）

政在养民，德存被物，上令如风，民应如草。朕以寡德，运属时来，拨乱反正，倏焉三纪，不能使重门不闭，守在海外，疆埸多阻，车书未一，民疲转输，士劳边防，彻田为粮，未得顿止，治道不明，政用多僻，百辟无沃心之言，四聪阙飞耳之德听，州辍刺举，郡忘其治，致使失理负谤，无由闻达，侮文弄法，因事生奸，肺石空陈，悬锺徒设。书不云乎，股肱惟人，良臣惟圣？实赖贤佐，匡其不及。凡厥在朝，各献谠言，政治不便於民者，可悉陈之；若在四远，刺史二千石长吏，并以奏闻，细民有言事者，咸为申达。朕将亲览，以纾其过。文武在位，举尔所知，公侯将相，随才擢用，拾遗补阙，勿有所隐。（《梁书·武帝纪》下）


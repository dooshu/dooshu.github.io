奉赠学士方坦庵先生

今代词场客，惟公号宿儒。
寸心惟简易，五字肯榛芜。
折节收时辈，新声屈小巫。
谁言今老大，随意总欢娱。
侍从前朝旧，文章此日须。
衣冠黄绮在，经术董刘俱。
汗血皆龙种，生毛并凤雏。
谈迁联史阁，元凯竞天衢。
幔捲云依槛，庭閒花满株。
养分光禄膳，客醉步兵厨。
含笑看斑彩，高吟废杖扶。
异书横短榻，胜气拂长须。
北牖眠潇洒，西山翠有无。
閒来饲鱼鸟，兴剧满江湖。
好尽樽前酒，沧洲趣不孤。



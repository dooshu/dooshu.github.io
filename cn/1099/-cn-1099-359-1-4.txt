○清理固原屯田事 【 固原屯田】

照得固原一鎮、自各邊視之。本為內地。其屯田與民相等。耕穫之利多享其成。但於各　王府功臣牧地及苑馬寺草場。阡陌參差。疆界混雜。蚕食兼併之患。其來已久。况先年提督馬政衙門、廣招牧軍、寬其賦役、以致屯丁暗將屯田、投入監苑、避重就輕、蔓引株連、日益月甚、近該總督右都御史王崇古、在監牧之官則云失牧地在有司則云失屯田此陝西屯牧兩妨也因各官各司其事故耳先年楊文襄自馬政都御史改廵撫陝西仍兼馬政此時馬政修舉而屯田亦不擾也洞察奸弊、委官清查、遡流窮源悉有成緒、惟靖河洮岷等處地方、番虜交侵、迄無寧歲、而糧額之不均、科差之日煩、猶有不忍言者、臣就事採訪、倍覺惻然、隨督同該道及軍衛有司等官、悉心講畫、究其始終、參諸百慮之詳、附以一得之見、謹條列上　請、　一酌新增以求實用、查得固原衞先年查出拋荒地五百三十九頃、每地一頃、招軍一名一共軍五百三十九名、靖虜衞拋荒地八百四十頃軍二頃則地力存餘人力不足所謂鹵莽而耕也江南壯農止可人十畝耳每地二頃、招軍一名、共軍四百二十名、當明例初行。聽募者紛然響應。各謂地多而軍少任意採擇。當亦有餘。各衞摘其姓名。倉卒開報。業巳題　請矣。及著實清查、有名巳入冊而無尺寸之地、或雖有地、多不足頃畝、其間鹻薄不堪耕種者、又十之四五、甚或牽連別軍屯地、用強告奪、互起紛爭、此虛實混淆、皆所司空文相應之過也、合行委官從實丈勘、凡地之有無多寡、及肥瘠堪否耕種、盡數查出、定為差等、或彼此搭配、或酌量開除、毋懸虛名、致滋實害、此非樂為紛更之勞、乃所以示均平之法也、再照給地招軍。以資戰守之用。最為救時之良策。但查應募者多係豪猾之人。每遇調操。頂名應役。弓馬器械。點視全無。欲令其徒手格鬪。豈不難哉。况時值秋防、正農事西成之日、即家有強壯、悉從事南畝、顧此失彼、勢難兼全、若量從寬减。徵糧入倉。免其征調。惟警急坐派守城。似為官民兼利也。　一處拋荒以免流移、查得靖虜衞屯地、多係沙磧、肥瘠難齊、槩以一頃派糧六石、草九束、地畝銀一錢、其間完納者十一、包賠者十四力不能支、逃流者已十之五六、查先年屯軍二千三百名、今已逃亡一千五百一十六名矣、該衞孤懸河上、與套虜為比隣、屯地荒蕪、尺籍消耗、每念及此、可為寒心、合行委官丈量、除係腴地、及頃畝俱足照常外、其餘通行清理、照地派糧、先定三等九則、以為額數、或應搭配、或應處補、或應開豁、或應免科、務令因人而派地。因地而徵糧。毋強責包賠。逼其逃竄。仍填造魚鱗冊、以備查考、此不特清查屯地、亦所以聯屬人心、為守禦地方計也、　一寬差役以恤屯丁、查得臨洮蘭河等衞、每軍給地一分、地一分者或五十畝或一百二十畝為一分也即以五十畝論收入止十石則一畝僅收二斗矣此地力不盡之故計所入多不過十石、自每年屯糧外、舊有局料草價蓆墊地畝樁朋等銀、此外並無別項差役、而地畝樁朋、亦不過解貯太僕寺、以備各軍買補之費、猶可勉強支持、近年來邊境多事、差役日繁、以均徭則有上中下門則諸銀差矣。而所吏屯頭旗甲庫禁水夫兵牌城夫諸力差皆不能免也。若指揮千百戶、既查餘丁跟用、復編派伴當、索見面月錢、是亦不可以巳乎、以茶法、則每地一分、寄養一馬、每一月未解、則供草料一月、力巳難勝矣、及解各邊、并苑太二寺、一有倒死、即責追賠、夫道路之遠近不一、番馬之強弱難齊、其倒死亦非觧軍之所能必也、此豈可不曲為之處乎、屯丁人數有限、而前後召募新軍、搜括無寧時、每一戶多至六七名、少亦不下二三名、甚則戶無空丁、盡編行伍、每年調操防守衣甲弓馬之費、誠不忍言、况兼管屯官溪壑之慾無窮、科斂之弊百出、如地畝每畝銀一錢、有收至二三錢者、屯糧每斗先取樣糧一升、仍要尖斛加耗、甚或官旗攬納加倍徵收、復以違限問罪為名、指稱名色、酷意誅求、雖經嚴禁、視為虛談、凡此皆屯軍之深累。在各邊間有之。皆未至若此其甚也。查　國初紅牌事例。內開一錢不許擅科。一夫不許擅役。故屯政具舉。豈如今日之浚削無已乎。合通行各該守廵兵備道、著實查議凡軍衞屯田。除辦額糧草、及地畝銀外、其餘各色科差、某項應存、某項應革、盡將屯地內應徵本色折色、及均徭合辦數目、刊刻由帖、逐項開填、該衞用印鈐葢、送道掛號、給屯丁遵照完納、凡一項報完、即監收官於帖內明註完訖二字、給還執照、如有額外多科一錢一物。許指實陳告以憑參提、　一定矢?見畫以興鹽利、照得西漳二縣鹽額、計每年課銀不下二千兩、除漳縣成法存、無容別議外、惟西和縣鹽井、去該縣九十里、原無廵視專官、以致兼併侵漁、無從禁捕、此監守之官、不可以曠遠而廢也、原額竈丁逃亡、強半包攬煎辦、私販盛行、此僉補之法、不可以格例拘也、往年鹽井深濬一十二丈。近來坍塞。僅六丈有奇。井淺其半。則水勢漸减。而鹽亦因之。此開墾之功。不可緩也。井泉凝密。則鹽味滋深。今甜水相侵。真味漸散。此防遏之功不可少也。貧難竈戶、私賣課鹽、商人守支、動多缺乏、遂使搭配之額、徒有虛名、竟無實數、况鹽易消折、勢難持久、此支領之規、不可不定也、今宜委該縣首領官、往來廵察、每月將查理事情、開報分守道查考、凡商竈利病責成處分、不許營私襲弊、苟且因循、則兼併侵漁、當自此釐革矣清審竈丁調停斟酌、正身者照舊應役包攬者即時革退、逃絕者另行僉補、如果正戶消耗、間擇民戶殷實者酌量頂充、則課程不患其不舉矣、鹽井漸淤、亟行濬治、凡應用木石人夫、查佑明實、動支官銀、及時脩舉、則井復其舊、水當有餘、而鹽利可以取盈矣、甜水之患、首當隔絕、或近穿一井、而曲防以遏其源、或徑鑿一渠、而疏導以分其勢、則甜水之來路既斷。而井泉不失其常矣。商人鹽課。先於舊冬報納。即於新春守支。鹽方出井。諸商環視於其間。非惟竈丁不得侵費。而消折包陪之害。亦於是可免矣。再照漳縣塩井、去縣治三里許、指顧所及、百弊易清、惟逃絕竈丁、隨時僉補、應與西和並行、其往年解納課銀、事屬該府、近議改委商人、多以險遠為累、今查蘭靖地方、歲有防秋之役、動調客兵糧料多缺、其鹽井課銀、即存留該府、以備支用、似為得策、

皇明經世文編卷之三百五十九終








向子諲


子諲字伯恭，临江（今江西清江）人。自号芗林居士。生于元丰八年（1085）。元符初，以恩补官。政和五年（1115），知咸平县。宣和六年（1124），淮南东路转运判官。高宗朝，历徽猷阁直学士，知平江府。寻致仕，号所居曰芗林。绍兴二十二年（1152）卒，年六十八。有酒边集。

满庭芳

岩桂风韵高古，平生心醉其间。昔转漕

淮南，尝手植堂下。芗林此花为多，戏作是

词，当邀徐师川诸公同赋。

月窟蟠根，云岩分种，绝知不是尘凡。琉璃剪叶，金粟缀花繁。黄菊周旋避舍，友兰蕙、羞杀山樊。清香远，秋风十里，鼻观已先参。

酒阑。听我语，平生半是，江北江南。经行处、无穷绿水青山。常被此花相恼，思共老、结屋中间。不因尔，芗林底事，游戏到人寰。

又

岩桂芗林改张元功所作

瑟瑟金风，团团玉露，岩花秀发秋光。水边一笑，十里得清香。疑是蕊宫仙子，新妆就、娇额涂黄。霜天晚，妖红丽紫，回首总堪伤。

中央。孕正色，更留明月，偏照何妨。便高如兰菊，也让芬芳。输与芗林居士，微吟罢、闲据胡床。须知道，天教尤物，相伴老江乡。

蓦山溪

绍兴乙卯，大雪行鄱阳道中

瑶田银海。浩色难为对。琪树照人间，晓然是、华严境界。万年松径，一带旧峰峦，深掩覆，密遮藏，三昧光无碍。

金毛狮子，打就休惊怪。片片上红炉，且不可、将情作解。有无不道，泯绝去来今，明即暗，暗还明，只个长不昧。

又

王明之曲，芗林易置十数字歌之

挂冠神武。来作烟波主。千里好江山，都尽是，君恩赐与。风勾月引，催上泛宅时，酒倾玉，鲙堆雪，总道神仙侣。

蓑衣箬笠，更着些儿雨。横笛两三声，晚云中、惊鸥来去。欲烦妙手，写入散人图，蜗角名，蝇头利，着甚来由顾。

又

老妻生日作，十一月初七日

一阳才动，万物生春意。试与问宫梅，到东阁、花枝第几。疏疏淡淡，冷艳雪中明，无俗调，有真香，正与人相倚。

非烟非雾，瑞色门阑喜。再拜引杯长，看两颊、红潮欲起。天教难老，风鬓绿如云，对玉笥，与芗林，岁岁花前醉。

水龙吟

绍兴甲子上元有怀京师

华灯明月光中，绮罗弦管春风路。龙如骏马，车如流水，软红成雾。太一池边，葆真宫里，玉楼珠树。见飞琼伴侣，霓裳缥缈，星回眼、莲承步。

笑入彩云深处。更冥冥、一帘花雨。金钿半落，宝钗斜坠，乘鸾归去。醉失桃源，梦回蓬岛，满身风露。到而今江上，愁山万叠，鬓丝千缕。

又

甲子季冬丁亥，冒雪与晁叔异、刘子驹

兄弟，皆北客，同上雪台，登连辉观。梁使

君遣酒，仍与北梨俱醉芗林堂上，相与联句

云：西北通无路，东南偶共期，穿林行鸟

路、踏雪噍鹅梨。吴大年方病起，不能同此

乐。得大年水龙吟词，过之。夜归，月色如

昼，亦赋一首

梦回寒入衾裯，晓惊忽堕瑶林里。穿帷透隙，落

花飞絮，难穷巧思。着帽披裘，挈壶呼友，倚空临水。望琼田不尽，银涛无际，浮皓色、来天地。

遥想吴郎病起。政冷窗、微吟拥鼻。持笺赠我，新词绝唱，珠零玉碎。馀兴追游，清芬坐对，高谈倾耳。晚归来，风扫停云，万里月华如洗。

八声甘州

中秋前数夕，久雨方晴

恨中秋、多雨及晴景，追赏且探先，纵玉钩初上，冰轮未正，无奈婵娟。饮客不来自酌，对影亦清妍。任笑芗林老，雪鬓霜髯。

好在章江西畔，有凌云玉笥，空翠相连。懒崎岖林麓，则窈窕溪边。自断此生休问，愿瓮中、长有酒如泉。人间是，更谁得似，月下尊前。

又

丙寅中秋对月

扫长空、万里静无云，飞镜上天东。欲骑鲸与问，一株丹桂，几度秋风。取水珠宫贝阙，聊为洗尘容。莫放素娥去，清影方中。

玄魄犹馀半璧，便笙篁万籁，尊俎千峰。况十分端正，更鼓舞衰翁。恨人生、时乎不再，未转头、欢事已沉空。多酌我，风华好处，浩意无穷。

水调歌头

大观庚寅闰八月秋，芗林老、顾子美、

江彦章、蒲庭鉴，时在诸公幕府间。从游

者，洪驹父、徐师川、苏伯固父子、李商老

兄弟。是夕登临，赋咏乐甚。俯仰三十九

年，所存者，余与彦章耳。绍兴戊辰再闰，

感时抚事，为之太息。因取旧诗中师川一二

语，作是词。

闰馀有何好，一年两中秋。补天修月人去，千古

想风流。少日南昌幕下，更得洪徐苏李，快意作清游。送日眺西岭，得月上东楼。

四十载，两人在，总白头。谁知沧海成陆，萍迹落南州。忍问神京何在，幸有芗林秋露，芳气袭衣裘。断送馀生事，惟酒可忘忧。

又

廛隐寄示与洛滨老人及筠翁过最乐堂醉

中秋月，用鄙韵，有妙唱。复赋一首，庶异

时不为堂上生客耳

我生六十四，四度闰中秋。碧天千里如水，明月更如流。照我洛滨诗伯，携手仙卿廛隐，阆苑与同游。人醉玉相倚，不肯下琼楼。

芗林老，章江上，几回头。剩欲探鹤瀛海，聊下越王州。直入白云深处，细酌仙人九酝，香雾尽侵裘。共看一笑粲，以写我心忧。

又

再用前韵答任令尹

飘飘任公子，爽气欲横秋。向日携诗过我，知不是凡流。筑室清江西畔，巧占一川佳处，胜士日追游。邀我出门去，柱月上新楼。

烂银盘，从树杪，出云头。好是风流从事，同醉入青州。须信人生如幻，七十古来稀有，销得几狐裘。谁似芗林老，无喜亦无忧。

洞仙歌

中秋

碧天如水，一洗秋容净。何处飞来大明镜。谁道斫却桂，应更光辉，无遗照，泻出山河倒影。

人犹苦馀热，肺腑生尘，移我超然到三境。问姮娥、缘底事，乃有盈亏，烦玉斧、运风重整。教夜夜、人世十分圆，待拚却长年，醉了还醒。

满江红

奉酬曾端伯使君，兼简赵若虚监郡

雁阵横空，江枫战、几番风雨。天有意、作新秋令，欲鏖残暑。篱菊岩花俱秀发，清氛不断来窗户。共欢然、一醉得黄香，仍叔度。

尊前事，尘中去。拈花问，无人语。芗林顾灵照，笑抚庭树。试举似虎头城太守，想应会得玄玄处。老我来、懒更作渊明，闲情赋。

虞美人

与赵正之宛丘执别，俯仰十有馀年。匆

谩相逢，又尔语别，作是词以送之。时正之

被召

淮阳堂上曾相对。笑把姚黄醉。十年离乱有深忧。白髮萧萧同见、渚江秋。

履声细听知何处。欲上星辰去。清寒初溢暮云收。更看碧天如水、月如流。

又

明年过彭蠡，遇大风，行巨浪中。用前

韵寄赵正之及洪州李相公，兼示开元栖隐二

老

银山堆里庐山对。舟子愁如醉。笑看五老了无忧。大觉胸中云梦、气横秋。

若人到得归元处。空一齐销去。直须闻见泯然收。始知大江东注、不曾流。

又

中秋，与二三禅子方诵十玄谈，赵正之

复以长短句见寄，乃用其韵语答之，兼示栖

隐宁老

澄江霁月清无对。鲁酒何须醉。人怜贫病不堪忧。谁识此心如月、正含秋。

再三涝漉方知处。试向波心去。迢迢空劫勿能收。谩道从来天地、与同流。

又

梅花盛开，走笔戏呈韩叔夏司谏

江头苦被梅花恼。一夜霜须老。谁将冰玉比精神。除是凌风却月、见天真。

情高意远仍多思。只有人相似。满城桃李不能春。独向雪花深处、露花身。

蝶恋花

和曾端伯使君，用李久善韵

推上百花如锦绣。水满池塘，更作溅溅溜。断送风光惟有酒。苦吟不怕因诗瘦。

寻壑经丘长是久。晚晚归来，稚子柴门候。万事付之醒梦后，眉头不为闲愁皱。

又

百花洲老桂盛开，张师明、程德远携酒

来醉花下，有唱酬蝶恋花，亦次其韵

岩桂秋风南埭路。墙外行人，十里香随步。此是芗林游戏处。谁知不向根尘住。

今日对花非浪语。忆昨明光，早辱君王顾。生怕青蝇轻点污。思鲈何似思花去。

鹧鸪天

寿太夫人

戏彩堂深翠幕张。

南颸特地作微凉。

葵花向日枝枝似，

萱草忘忧日日长。

门有庆，福无疆。

老人星与酒生光。

殷勤更假天吴手，

倾泻西江入寿觞。

又

番禺齐安郡王席上赠故人

台埭初逢两妙年。

瑶林玉树倚风前。

疏梅影里春同醉，

红芰香中月一船。

长怅恨，短因缘。

空馀胡蝶梦相连。

谁知瘴雨蛮烟地，

重上襄王玳瑁筵。

又

豫章郡王席上

两个鸳鸯波上来。

一纟呙杨柳掌中回。

已愁共雪因风去，

更着繁弦急管催。

含浅笑，劝深杯。

桃花气暖眼边开。

司空常见风流惯，

输与山翁醉玉摧。

又

绍兴己未归休后赋

露下风前处处幽。

官黄如染翠如流。

谁将天上蟾宫树，

散作人间水国秋。

香郁郁，思悠悠。

几年魂梦绕江头。

今朝得到芗林醉，

白髮相看万事休。

又

旧史载白乐天归洛阳，得杨常侍旧第，

有林泉之致，占一都之胜。芗林居士卡筑清

江，乃杨遵道光禄故居也。昔文安先生之所

可，而竹木池馆，亦甚似之。其子孙与两

苏、山谷从游。所谓百花洲者，因东坡而得

名，尝为绝句以纪其事。后戏广其声，为是

词云

莫问清江与洛阳。

山林总是一般香。

两家地占西南胜，

可是前人例姓杨。

石作枕，醉为乡。

藕花菱角满池塘。

虽无中岛霓裳奏，

独鹤随人意自长。

又

有怀京师上元，与韩叔夏司谏、王夏卿

侍郎、曹仲谷少卿同赋

紫禁烟花一万重。

鳌山宫阙倚晴空。

玉皇端拱彤云上，

人物嬉游陆海中。

星转斗，驾回龙。

五侯池馆醉春风。

而今白髮三千丈，

愁对寒灯数点红。

又

戏韩叔夏

只有梅花似玉容。

云窗月户几尊同。

见来怨眼明秋水，

欲去愁眉淡远峰。

山万叠，水千重。

一双胡蝶梦能通。

都将泪作梅黄雨，

尽把情为柳絮风。

又

老妻生日

玉篆题名在九天。

而今且作地行仙。

挂冠神武归休后，

同醉芗林是几年。

龟游泳，鹤蹁跹。

疏梅修竹两清妍。

欲知福寿都多少，

阁皂清江可比肩。

又

咏红梅

江北江南雪未消。

此花独步百花饶。

青枝可爱难为杏，

绿叶初无不是桃。

多态度，足风标。

蕊珠仙子醉红潮。

绝怜竹外横斜处，

似与芗林慰寂寥。

又

绍兴壬戌中秋前数夕与杨谨仲,鲁子明,

刘曼容及子驹兄弟待月新桥

驾月新成碧玉梁。

青天万里泻银潢。

广寒宫里无双树，

无热池边不尽香。

承露液，酿秋光。

直须一举累千觞。

不知世路风波恶，

何似芗林气味长。

又

绍兴戊辰岁闰中秋

明月光中与客期。

一年秋半两圆时。

姮娥得意为长计，

织女欢盟可恨迟。

瞻玉兔，倒琼彝。

追怀往事记新词。

浩歌直入沧浪去，

醉里归来凝不知。

又

曾端伯使君自处守移帅荆南，作是词戏

之

赣上人人说故侯。

从来文采更风流。

题诗谩道三千首，

别酒须拚一百筹。

乘画鹢，衣轻裘。

又将春色过荆州。

合江绕岸垂杨柳，

总学歌眉叶叶愁。

减字木兰花

绍兴辛未冬温，腊前梅花己谢去。明日

立春，今夕大雪。程德远弟来自龙舒，张师

言寄声相问，有怀其人

青松翠筱。一夜攲倾如醉倒。

残腊能佳。落尽梅花见雪花。

诗崖酒岛。何日登临同笑傲。

未老还家。饱历年华有鬓华。

又

绍兴壬申春，芗林瑞香盛开，赋此词。

是年三月十有六日辛亥，公下世。此词，公

之绝笔也

斜红叠翠。何许花神来献瑞。

粲粲裳衣。割得天孙锦一机。

真香妙质。不耐世间风与日。

着意遮围。莫放春光造次归。

阮郎归

绍兴乙卯大雪行鄱阳道中

江南江北雪漫漫。遥知易水寒。

同云深处望三关。断肠山又山。

天可老，海能翻。消除此恨难。

频闻遣使问平安。几时鸾辂还。

秦楼月

芳菲歇。故园目断伤心切。伤心切。无边烟水，无穷山色。

可堪更近乾龙节。眼中泪尽空啼血。空啼血。子规声外，晓风残月。

少年游

别韩叔夏

去年同醉，酴醾花下，健笔赋新词。今年君去，酴醾欲破，谁与醉为期。

旧曲重歌倾别酒，风露泣花枝。章水能长湘水远，流不尽、两相思。

西江月

番禺赵立之郡王席上

风响蕉林似雨，烛生粉艳如花。客星乘兴泛仙槎。误到支机石下。

欢喜地中取醉，温柔乡里为家。暖红香雾闹春华。不道风波可怕。

又

吴穆仲与法喜以禅悦为乐，寄唱酬醉蓬

莱示芗林居士，有“见处即已，无心即了”

之句，戏作是词答之

见处莫教认著，无心慎勿沉空。本无背面与初终。说了还同说梦。

欲识芗林居士，真成渔父家风。收丝垂钓月明中。总是神通妙用。

又

绍兴丁巳，遍走浙东诸郡，遂作天台、

雁荡之游，政黄柑江鳐时，足慰平生。时拜

御书芗林之赐，因成长短句，寄朱子发、范

元长、陈去非翰林三学士，以资玉堂中一笑

得意穿云度水，及时斫玉分金。兹游了却未来

心。怪我归迟一任。

居士何如学士，翰林休笑芗林。个中真味少知音。不是清狂太甚。

又

政和间，余卜筑宛丘，手植众芗，自号

芗林居士。建炎初，解六路漕事，中原俶

扰，故庐不得返，卜居清江之五柳坊。绍兴

癸丑，罢帅南海，即弃官不仕。乙卯起，以

九江郡复转漕江东，入为户部侍郎。辞荣避

谤，出守姑苏。到郡少日，请又力焉，诏

可，且赐舟曰泛宅，送之以归。己未暮春。

复还旧隐。时仲舅李公休亦辞舂陵郡守致仕，

喜赋是词：

五柳坊中烟绿，百花洲上云红。萧萧白髮两衰翁。不与时人同梦。

抛掷麟符虎节，徜徉江月林风。世间万事转头空。个里如如不动。

又

山谷作酴醾诗，极工，所谓“露湿何郎

试汤饼，日烘荀令炷炉香”。取古人语以况

此花，称为著题。余三十年前，与晁之道、

狄端叔诸公醉皇建院东武襄家，酴醾甚盛，

各赋长短句。独记余浣溪沙一首云：“翠羽

衣裳白玉人。不将朱粉污天真。清风为伴月

为邻。枕上解随良夜梦，壶中别是一家春。

同心小绾更尖新。”真成梦事。此垞此花不

殊，而心情老懒，无复当时矣，勉强作是词

云：

红退小园桃杏，绿生芳草池塘。谁教芍药殿春光。不似酴醾官样。

翠盖更蒙珠幰，薰炉剩熨沉香。娟娟风露满衣裳。独步瑶台月上。

又

老妻生日，因取芗林中所产异物，作是

词以侑觞

几见芙蓉并蒂，忽生三秀灵芝。千年老树出孙枝。岩桂秋来满地。

白鹤云间翔舞，绿龟叶上游戏。齐眉偕老更何疑。个里自非尘世。

南乡子

大雪韩叔夏坐中

梅与雪争姝。试问春风管得无。除却个人多样态，谁如。细把冰姿比玉肤。

一曲倒金壶。既醉仍烦翠袖扶。同向凌风台上看，何如。且与芗林作画图。

浣溪沙

宝林山间见兰

绿玉丛中紫玉条。

幽花疏淡更香饶。

不将朱粉污高标。

空谷佳人宜结伴，

贵游公子不能招。

小窗相对诵离骚。

又

渔父词，张志和之兄松龄所作也，有招

玄真子归隐之意。居士为姑苏郡守，浩然有

归志，因广其声为浣溪沙，示姑苏诸友

乐在烟波钓是闲。

草堂松桂已胜攀。

梢梢新月几回弯。

一碧太湖三万顷，

屹然相对洞庭山。

狂风浪起且须还。

又

戏呈牧庵舅

进步须于百尺竿。

二边休立莫中安。

要知玄露没多般。

花影镜中拈不起，

蟾光空里撮应难。

道人无事更参看。

又

荆公除日诗云：“爆竹声中一岁除。东

风送暖入屠苏。千门万户瞳瞳日，争插新桃

换旧符。”东坡诗云：“老去怕看新历日，

退归拟学旧桃符。”古今绝唱也。吕居仁诗

有“画角声中一岁除。平明更饮屠苏酒”之

句，政用以为故事耳。芗林退居之士年，戏

集两公诗，辄以鄙意足成浣溪沙，因书以遗

灵照

爆竹声中一岁除。

东风送暖入屠苏。

瞳瞳晓色上林庐。

老去怕看新历日，

退归拟学旧桃符。

青春不染白髭须。

又

岩桂花开，不数日谢去，每恨不能挽

留。近得海上方，可作炉薰，颇耐久

醉里惊从月窟来。

睡馀如梦蕊宫回。

碧云时度小崔嵬。

疑是海山怜我老，

不论时节遣花开。

从今休数返魂梅。

又

老妻生日

星斗昭回自一天。

疏梅池畔鬥清妍。

蟠桃正熟藕如船。

叶上灵龟来瑞世，

林间白鹤舞胎仙。

春秋不记几千年。

又

堂前岩桂犯雪开数枝，色如杏黄，适当

老妻生朝，作此以侑觞

瑞气氤氲拂水来。

金幢玉节下瑶台。

江梅岩桂一时开。

不尽秋香凝燕寝，

无边春色入尊罍。

临风嗅蕊共裴回。

又

和曾吉甫韵呈宋景晋待制。宋有二小姬，

小桃、小兰

绿绕红围宋玉墙。

幽兰林下正芬芳。

桃花气暖玉生香。

谁道广平心似铁，

艳妆高韵两难忘。

苏州老矣不能狂。

又

再用前韵寄曾吉甫运使

霭霭停云覆短墙。

夭夭临水自然芳。

猗猗无处着清香。

珍重蓦山溪句好，

尊前频举不相忘。

濠梁梦蝶尽春狂。

又

简王景源、元渤伯仲

南国风烟深更深。

清江相接是庐陵。

甘棠两地绿成阴。

九日黄花兄弟会，

中秋明月故人心。

悲欢离合古犹今。

又

绍兴辛未中秋，王景源使君乘流下萧滩，

舍舟从陆。芗林老人以长短句赠行

樽俎风流意气倾。

一杯相属忍催行。

离歌更作断肠声。

衮衮大江前后浪，

娟娟明月短长亭。

水程山驿总关情。

生查子

绍兴戊午姑苏郡斋怀归赋

我爱木中犀，不是凡花数。

清似水沉香，色染蔷薇露。

芗林月冷时，玉笋云深处。

归梦托秋风，夜夜江头路。

又

与客醉岩桂下，落蕊忽堕酒杯中

月姊倚秋风，香度青林杪。

吹堕酒杯中，笑靥撩人小。

芗林万事休，独此情未了。

醉里又题诗，不觉花前老。

临江仙

绍兴庚申，老妻生日。幼女灵照生于是

岁。女子亦有弄璋之喜

新月低垂帘额，小梅半出檐牙。高堂开燕静无哗。麟孙凤女，学语正咿哑。

宝鼎剩熏沉水，琼彝烂醉流霞。芗林同老此生涯。一川风露，总道是仙家。

七娘子

山围水绕高唐路。恨密云、不下阳台雨。雾阁云窗，风亭月户。分明携手同行处。

而今不见生尘步。但长江、无语东流去。满地落花，漫天飞絮。谁知总是离愁做。

减字木兰花

维摩住处。竟日缤纷花似雨。

更有难忘。十里清芬扑鼻香。

当年疏傅。借问赐金那用许。

何似归艎。宝墨光芒万丈长。

又

年年岩桂。恰恰中秋供我醉。

今日重阳。百树犹无一树香。

且倾白酒。赖有茱萸枝在手。

可是清甘。绕遍东篱摘未堪。

清平乐

芗林之居，岩桂为最。比得公是先生清

平乐词云：“小山丛桂。最有留人意。拂叶

攀花无限思。露湿浓香满袂。别来过了秋

光。翠帘昨夜新霜。多少月宫闲地，姮娥与

借馀芳。”因赋一首

幽花无外。心与芗林会。绿髮相看今老矣。不作浅俗气味。

露叶薿薿生光。风梢泛泛飘香。称意中秋开了，馀情犹及重阳。

又

岩桂盛开，戏呈韩叔夏司谏

吴头楚尾。踏破芒鞋底。万壑千岩秋色里。不耐恼人风味。

而今老我芗林。世间百不关心。独喜爱香韩寿，能来同醉花阴。

又

奉酬韩叔夏

薄情风雨。断送花何许。一夜清香无觅处。却返云窗月户。

醉乡麴米为春。荆州富贵中人。肯入芗林净社，玉山屡倒芳茵。

又

赠韩叔夏

银钩虿尾。一似钟繇字。吏部文章麟角起。自是惊人瑞世。

西垣准拟挥毫。不须苦续离骚。政看翻阶红药，无忘丛桂香醪。

又

答赵彦正使君

人间尘外。一种寒香蕊。疑是月娥天上醉。戏把黄云挼碎。

使君坐啸清江。腾芳飞誉无双。兴寄小山丛桂，诗成棐几明窗。

又

郑长卿资政惠以龙焙绝品。余方酿芗林

春色，恨不得持去，戏有此赠

芗林春色。杯面云腴白。醉里不知天地窄。真是人间欢伯。

风流玉友争妍。酪奴可与忘年。空诵少陵佳句，饮中谁与俱仙。

更漏子

雪中韩叔夏席上

小窗前，疏影下。鸾镜弄妆初罢。梅似雪，雪如人。都无一点尘。

暮江寒，人响绝。更着朦胧微月。山似玉，玉如君。相看一笑温。

点绛唇

芗林老人，绍兴甲寅中秋，与二三禅子

对月宝林山中，戏作长短句，俗呼点绛唇

绿水青山，一轮明月林梢过。有谁同坐。妙德毗卢我。

石女高歌，古调无人和。还知麽。更没别个。且莫分疏破。

又

代净众老

此夜中秋，不向光影门前过。披衣得坐。无佛众生我。

没鼓打皮，借问今几和。还知麽。就中两个。鼻孔谁穿破。

又

代香严荣老

不昧本来，太虚明月流辉过。令行独坐。高下都由我。

玉轸无弦，谁对秋风和。还知麽。老庞一个。识得机关破。

又

代栖隐昙老

折脚铛中，二时粥饭随缘过。东行西坐。不识而今我。

坏尽田园，终日且婆和。还知麽。锥也无个。肘露衣衫破。

又

复自和

不挂一裘，世间万事如风过。忘缘兀坐。皮袋非真我。

随色摩尼，朱碧如何和。还知麽。从来只个。千古扑不破。

又

别代净众

荆棘林中，浪夸好手曾穿过。不起于坐。畐塞虚空我。

问路台山，婆子随声和。还知麽。石桥老个。些子平窥破。

又

别代香严

春浪桃花，禹门三尺平跳过。死生不坐。变化须归我。

山起南云，北雨声相和。还知麽。点点真个。块土何曾破。

又

别代栖隐

脱落皮肤，故人南岳峰前过。只知闲坐。千圣难窥我。

明月澄潭，谁唱复谁和。还知麽。锦鳞没个。莫触清光破。

又

别自和

绿水池塘，笑看野鸭双飞过。正当呆坐。纫鼻须还我。

尽日张弓，许久无人和。还知麽。难得全个。不免须明破。

又

世传水月观音词，徐师川恶其鄙俗，戏

作一首似之

冰雪肌肤，靓妆喜作梅花面。寄情高远。不与凡尘染。

玉立峰前，闲把经珠转。秋风便。雾收云卷。水月光中见。

又

重九戏用东坡先生韵

无热池南，岁寒亭上开新宴。青山芳甸。尽入真如观。

举酒高歌，人在秋天半。晴空远。寒江影乱。何处飞来雁。

又

病卧秋风，懒寻杯酒追欢宴。梦游都甸。不改当年观。

故旧雕零，天下今无半。烟尘远。泪珠零乱。怕问随阳雁。

又

今日重阳，强挼青蕊聊开宴。我家幾甸。试上连辉观。

忆着酺池，古塔烟霄半。愁心远。情随云乱。肠断江城雁。

又

重阳后数日，菊墩始有花。与诸友再

登，赋第四首

莫问重阳，黄花满地须游宴。休论夷甸。且作江山观。

百岁光阴，屈指今过半。霜天晚。眼昏花乱。不见书空雁。

又

王景源使君宠示岩桂长短句，拟和一首

春蕙秋兰，断崖空谷终难近。何如逸韵。十里香成阵。

倾盖论交，白首情无尽。因君问。新声玉振。更觉花清润。

又

再赋示王景源使君

璧月光辉，万山不隔蟾宫树。金风玉露。水国秋无数。

老子情钟，欲向香中住。君王许。龙鸾飞舞。送到归休处。

又

再次王景源使君韵，赋第三首

明月山头，古香吹堕青林底。世情无味。伴我千岩里。

诗老风流，也向花留意。歌新拟。调高难比。半坐分君醉。

采桑子

芗林为牧庵舅作

霜鬚七十期同老，云水之乡。总挂冠裳。闲里光阴一倍长。

况逢菊靥篱边笑，风露中香。报答秋光。自有仙人九酝觞。

一落索

春风吹断前山雨。行云归去。暂来须信本无心，回首了无寻处。

欲问个中玄路。阿谁能语。澄江霁月却深知，把此意、都分付。

如梦令

余以岩桂为炉薰，杂以龙麝，或谓未尽

其妙。有一道人授取桂华真水之法，乃神仙

术也。其香着人不灭，名曰芗林秋露。李长

吉诗亦云：“山头老桂吹古香。”戏作二

阕，以贻好事者

欲问芗林秋露。来自广寒深处。海上说蔷薇，何似桂华风度。高古。高古。不著世间尘污。

又

谁识芗林秋露。胜却诸天花雨。休更觅曹溪，自有个中玄路。参取。参取。滴滴要知落处。

卜算子

临镜笑春风，生怕梅花妒。疑是西湖处士家，疏影横斜处。

江静竹娟娟，绿绕青无数。独许幽人子细看，全胜墙东路。

又

中秋欲雨还晴，惠力寺江月亭用东坡先

生韵示诸禅老，寄徐师川枢密

雨意挟风回，月色兼天静。心与秋空一样清，万象森如影。

何处一声钟，令我发深省。独立沧浪忘却归，不觉霜华冷。

又

重阳后数日，避乱行双源山间，见菊，

复用前韵。时以九江郡恳辞，未报

时菊碎榛丛，地僻柴门静。谁道村中好客稀，明月和清影。

天地一蘧庐，梦事慵思省。若个知余懒是真，心已如灰冷。

又

督战淝水，再用前韵第三首示青草堂

胶胶扰扰中，本体元来静。一段澄明绝点埃，世事如泡影。

歇即是菩提，此语须三省。古首无人著脚行，禾黍秋风冷。

又

复自和赋第四首

千古一灵根，本妙元明静。道个如如已是差，莫认风番影。

枯木夜堂深，默坐时观省。月落乌鸡出户飞，万里关河冷。

三字令

春尽日，雨馀时。红蔌蔌，绿漪漪。花满地，水平池。烟光里，云影上，画船移。

纹鸳并，白鸥飞。歌韵响，酒行迟。将我意，入新诗。春欲去，留且住，莫教归。

长相思

绍兴戊辰闰中秋

年重月，月重光。万瓦千林白似霜。扁舟入醉乡。

山苍苍。水茫茫。严濑当时不是狂。高风引兴长。

南歌子

柳眼风前动，梅心雪后寒。年光浑似雾中看。报答风光无处、可为欢。

一曲聊收泪，三杯强自宽。新愁不耐上眉端。怕见长安归路、懒凭栏。

减字木兰花

无穷白水。无限芰荷红翠里。

几点青山。半在云烟晻霭间。

移舟横截。卧看碧天流素月。

此意虚徐。好把芗林入画图。

南歌子

江左称岩桂，吴中说木犀。水沉为骨郁金衣。却恨疏梅恼我、得香迟。

叶借山光润，花蒙水色奇。年年勾引赋新诗。应笑芗林冷淡、独心知。

又

绍兴辛酉病起

病著连三月，谁能慰老夫。萧萧短髮不胜梳。风里支离欲倒、要人扶。

秋月明如水，岩花忽起予。旋白酒入盘盂。报答风光不醉、更何如。

又

韩公圭近有提举广东市舶之命，假道清

江，执别年馀，忽尔相逢，喜甚，因赋是词

云

我入三摩地，人疑小有天。君王送老白云边。不用丹青图画、上凌烟。

喜揽澄清辔，能同载酒船。相逢忽谩别经年。好是两身强健、在尊前。

桂殿秋

秋色里，月明中。红旌翠节下蓬宫。蟠桃已结瑶池露，桂子初开玉殿风。

朝中措

王景源使君生日坐上偶作

满城腊雪净无埃。触处是花开。天上琼林珠树，谁知夜半移来。

黄堂荐寿，请君著意，和气潜回。化作一江春酒，都将注入尊罍。

菩萨蛮

天仙醉把真珠掷。荷翻写入玻璃碧。雨过酒尊凉。红蕖苒苒香。

飞来双白鹭。屡作僛僛舞。山鸟起清歌。晚来情更多。

好事近

绍兴辛未病起见梅

多病卧江干，过尽春花秋叶。又见横斜疏影，弄阶前明月。

呼儿取酒据胡床，尚喜知时节。宜与老夫情厚，有鬓边残雪。

又

用前韵答邓端友使君

风劲入平林，扫尽一林黄叶。惟有长松千丈，挂娟娟霜月。

使君和气动江城，疑是芳菲节。忽到小园游戏，见南枝如雪。

减字木兰花

登望韵亭

两峰对起。象阙端门云雾里。

千嶂排空。虎节龙旂指顾中。

箫韶妙曲。我试与听音韵足。

借问谁传。松上清风石上泉。

又

翠鬟双小。绿绮朱弦心未了。

画戟森间。玉子纹楸手共谈。

不妨扶老。未说他年无限笑。

且要忘忧。莫问今朝胜几筹。

又

梅花盛开，走笔戏呈韩叔夏

腊前雪里。几处梅梢初破蕊。

年后江边。是处花开晚更妍。

绝知春意。不耐愁何心与醉。

更有难忘。宋玉墙头婉婉香。

又

韩叔夏席上戏作

谁知莹澈。惟有碧天云外月。

一见风流。洗尽胸中万斛愁。

剩烧蜜炬。只恐夜深花睡去。

想得横陈。全是巫山一段云。

又

千山万水。望极不知何处是。

小院回廊。梦去相寻未觉长。

绝怜清瘦。雪里梅梢春未透。

常记分携。雨后梨花晓尚啼。

又

去年端午。共结彩丝长命缕。

今日重阳。同泛黄花九酝觞。

经时离缺。不为莱菔髭似雪。

一笑逢迎。休觅空青眼自明。

满庭芳

政和癸巳滁阳作，其年京师大雪

天宇长闲，飞仙狂醉，挼云碎玉沉空。谢家庭院，争道絮因风。不怕寒生宝粟，深调护、犀幕重重。瑶林里，疏梅献笑，小萼露轻红。

瑞龙。香绕处，云间弦管，尘外帘栊。须烂醉流霞，莫诉千钟。闻道蟠桃正好，蓬瀛路、消息潜通。飞琼伴，偷将春色，分付入芳容。

水调歌头

赵伯山席上见梅

天公深藏巧，雪里放春回。不到闲花凡草，都付与疏梅。独立水边林下，萧萧冰容孤艳，清瘦玉腰支。触拨暗香动，风味欲愁谁。

姮娥携，青女过，夜阑时。瑶冠琼珮，粲然一笑亦何奇。剩欲举觞对饮，不怕月明霜重，寒色著人衣。只恐邻笛起，化作玉尘飞。

梅花引

戏代李师明作

花如颊。梅如叶。小时笑弄阶前月。最盈盈。最惺惺。闲愁未识、无计定深情。十年空省春风面。花落花开不相见。要相逢。得相逢。须信灵犀，中自有

心通。

同杯勺。同斟酌。千愁一醉都推却。花阴边。柳阴边。几回拟待、偷怜不成怜。伤春玉瘦慵梳掠。抛琵琶闲处著。莫猜疑。莫嫌迟。鸳鸯翡翠，终是一双飞。

殢人娇

钱卿席上赠侍人轻轻

白似雪花，柔于柳絮。胡蝶儿、镇长一处。春风骀荡，蓦然吹去。得游丝、半空惹住。

波上精神，掌中态度。分明是、彩云团做。当年飞燕，从今不数。只恐是、高唐梦中神女。

玉楼春

宛丘行□□□□之园见梅对雪

记得江城春意动。

两行疏梅龙脑冻。

佳人不用辟寒犀，

踏雪穿花云鬓重。

真珠旋滴留人共。

更爇沉香暖金凤。

只今梅雪可怜时，

都似绿窗前日梦。

又

与何文缜、倪巨济、王元衷、苏叔党宴

张子实家。侍人贺全真妙绝一时

云窗雾阁春风透。

蝶绕蜂围花气漏。

恼人风味恰如梅，

倚醉腰肢全是柳。

细传一曲情偏厚。

淡扫两山缘底皱。

归时好月已沉空，

只有真香犹满袖。

鹧鸪天

与徐师川同过叶梦授家

小院深明别有天。

花能笑语柳能眠。

雪肌得酒于中暖，

莲步凌波分外妍。

钗燕重，髻荷偏。

两山斜叠翠连娟。

朝云无限矜春态，

暮雨情知更可怜。

又

宣和己亥代人赠别

斗帐欢盟不计年。

谁知蓦地远如天。

何曾一霎离心上，

怎得而今在眼前。

鱼不断，雁相连。

可无小字寄芳笺。

薄情已是抛人去，

更与新愁到酒边。

又

同前

说著分飞百种猜。

泥人细数几时回。

风流可惯曾孤冷，

怀抱如何得好开。

垂玉箸，下香阶。

凭肩小语更兜鞋。

再三莫遣归期误，

第一频教入梦来。

又

浅浅妆成淡淡梅。

见梅忆着傍妆台。

书无鸿雁如何寄，

肠断摧归作麽回。

千种恨，百般猜。

为伊怀抱几时开。

可堪江上风头恶，

不放朝云入梦来。

又

几处秋千懒未收。

花梢柳外出纤柔。

霞衣轻举疑奔月，

宝髻攲倾若坠楼。

争缥缈，鬥风流。

蜂儿蛱蝶共嬉游。

朝朝暮暮春风里，

落尽梨花未肯休。

踏莎行

政和丙申九江道中

霭霭朝云，矜春态度。楚宫梦断寻无路。欲将尊酒遣新愁，谁知引到愁深处。

不尽长江，无边细雨。只疑都把愁来做。西山总不解遮栏，随春直过东湖去。

鹊桥仙

合卺风流，擘钗情态，压倒痴牛騃女。今年云外果深期，想却笑、人间离苦。

萦愁叠恨，青山绿水，杳杳重重无数。寻常犹有梦能来，到此夜、无寻梦处。

虞美人

政和丁酉下琵琶沟作

濛濛烟树无重数。不碍相思路。晚云分外欲增愁。更那堪疏雨、送归舟。

雨来还被风吹去。陨泪多如雨。拟题双叶问离忧。怎得水随人意、肯西流。

又

去年不到琼花底。蝶梦空相倚。今年特地趁花来。却甚不教同醉、过花开。

花知此恨年年有。也伴人春瘦。一枝和泪寄春风。应把旧愁新怨、入眉峰。

又

宣和辛丑

去年雪满长安树。望断扬州路。今年看雪在扬州。人在蓬莱深处、若为愁。

而今不恨伊相误。自恨来何暮。平山堂下旧嬉游。只有舞春杨柳、似风流。

又

绮窗人似莺藏柳。巧语春心透。声声清切入人深。一夜不知两鬓、雪霜侵。

何时月下歌金缕。醉看行云住。懒将幽恨寄瑶琴。却倩金笼鹦鹉、递芳音。

更漏子

题赵伯山青白轩，时王丰父、刘长因同赋

竹孤青，梅酽白。更着使君清绝。梅似竹，竹如君。须知德有邻。

月同高，风同调。月底风前一笑。翻碎影，度微香。与人风味长。

又

鹊桥边，牛渚上。翠节红旌相向。承玉露，御金风。年年岁岁同。

懒飞梭，停弄杼。遥想彩云深处。人咫尺，事关山。无聊独倚栏。

鹊桥仙

七夕

澄江如练，远山横翠，一段风烟如画。层楼杰阁倚晴空，疑便是、支矶石下。

宝奁琼鉴，淡匀轻扫，纤手弄妆初罢。拟将心事问天公，与牛女、平分今夜。

南歌子

代张仲宗赋

碧落飞明镜，晴烟幂远山。扁舟夜下广陵滩。照我白蘋红蓼、一杯残。

初望同盘饮，如何两处看。遥知香雾湿云鬟。凭暖琼楼十二、玉栏干。

鹊桥仙

飞云多态，凉颸微度，都到酒边歌处。冰肌玉骨照人寒，更做弄、一帘风雨。

同槃风味，合欢情思，不管星娥猜妒。桃花溪水接银河，与占断、鹊桥归路。

南歌子

郭小娘道装

缥缈云间质，轻盈波上身。瑶林玉树出风尘。不是野花凡草、等闲春。

翠羽双垂珥，乌纱巧制巾。经珠不动两眉颦。须信铅华销尽、见天真。

又

梁苑千花乱，隋堤一水长。眼前风物总悲凉。何况眉头心上、不相忘。

因梦聊携手，凭书续断肠。已惊蝴蝶过东墙。更被风吹鸿雁、不成行。

卜算子

东坡先生尝作卜算子，山谷老人见之云：

类不食烟火人语。芗林往岁见梅追和一首，

终恨有儿女子态耳

竹里一枝梅，雨洗娟娟静。疑是佳人日暮来，绰约风前影。

新恨有谁知，往事何堪省。梦绕阳台寂寞迴，沾袖馀香冷。

菩萨蛮

鸳鸯翡翠同心侣。惊风不得双飞去。春水绿西池。重期相见时。

长怜心共语。梦里池边路。相见不如新。花应解笑人。

又

政和丙申

娟娟明月如霜白。鳌山可是蓬山隔。恨不及春风。行云处处同。

暖香红雾里。一笑谁新喜。知得远愁无。春衫有泪珠。

又

袜儿窄剪鞋儿小。纹鸳并影双双好。微步巧藏人。轻飞洛浦尘。

前回深处见。欲近还相远。心事不能知。教人直是疑。

南歌子

雨过林峦静，风迴池阁凉。窥人双燕语雕梁。笑看小荷翻处、戏鸳鸯。

共饮菖蒲细，同分彩线长。今朝真不负风光。绝胜几年飞梦、绕高唐。

减字木兰花

政和癸巳

几年不见。胡蝶枕中魂梦远。

一日相逢。鹦鹉杯深笑靥浓。

欢心未已。流水落花愁又起。

离恨如何。细雨斜风晚更多。

秦楼月

虫声切。柔肠欲断伤离别。伤离别。几行清泪，界残红颊。

玉阶白露侵罗袜。下帘却望玲珑月。玲珑月。寒光凌乱，照人愁绝。

生查子

与王丰父、郑曼卿兄弟嵩山道中

月在两山间，人在空明里。

山色碧于天，月色光于水。

心闲物物幽，心动尘尘起。

莫向动中来，长愿闲如此。

又

春心如杜鹃，日夜思归切。

啼尽一川花，愁落千山月。

遥怜白玉人，翠被馀香歇。

可惯独眠寒，减动丰肌雪。

又

近似月当怀，远似花藏雾。

好是月明时，同醉花深处。

看花不自持，对月空相顾。

愿学月频圆，莫作花飞去。

又

春山和恨长，秋水无言度。

脉脉复盈盈，几点梨花雨。

深深一段愁，寂寂无行路。

推去又还来，没个遮栏处。

又

赠陈宋邻

娟娟月入眉，整整云归鬓。

镜里弄妆迟，帘外花移影。

斜窥秋水长，软语春莺近。

无计奈情何，只有相思分。

又

相思懒下床，春梦迷胡蝶。

入柳又穿花，去去轻如叶。

可堪岐路长，不道关山隔。

无赖是黄鹂，唤起空愁绝。

望江南

八月十四日望为寿，近有弄璋之庆

微雨过，庭院净无尘。天上秋期明日是，人间月影十分清，真不负佳辰。

称寿处，香雾绕花身。玉兔已成千岁药，桂华更与一枝新。喜气满重闉。

浣溪沙

冰雪肌肤不受尘。

脸桃眉柳暖生春。

手搓梅子笑迎人。

欲语又休无限思，

暂来还去不胜颦。

梦随胡蝶过东邻。

西江月

微步凌波尘起，弄妆满镜花开。春心掷处眼频来。秀色著人无耐。

旧事如风无迹，新愁似水难裁。相思日夜梦阳台。减尽沈郎衣带。

点绛唇

南昌送范帅

丹凤飞来，细传日下丝纶语。使君归去。已近沙堤路。

风叶露花，秋意浓如许。江天暮。离歌轻举。愁满西山雨。

丑奴儿

宣和辛丑

无双亭下琼花树，玉骨云腴。倾国称姝。除却扬州是无处。

天教红药来参乘，桃李先驱。总作花奴。翠拥红遮到玉都。

如梦令

午夜凉生翠幔。帘外行云撩乱。可恨白蘋风，欲雨又还吹散。肠断。肠断。楚梦惊残一半。

好事近

中秋前一日为寿

小雨度微云，快染一天新碧。恰到中秋佳处，是芳年华日。

冰轮莫做九分看，天意在今夕。先占广寒风露，怕姮娥偏得。

又

怀安郡王席上

初上舞茵时，争看袜罗弓窄。恰似晚霞零乱，衬一钩新月。

折旋多态小腰身，分明是回雪。生怕因风飞去，放真珠帘隔。

采桑子

人如濯濯春杨柳，彻骨风流。脱体温柔。牵系多情尽未休。

最怜恰恰新眠起，云雨初收。斜倚琼楼。叶叶眉心一样愁。

清平乐

滁阳寄邵子非诸友

云无天净。明月端如镜。乌鹊绕枝栖未稳。零露垂垂珠陨。

扁舟共绝潮河。秋风别去如梭。今夜凄然对影，与谁斟酌姮娥。

浣溪沙

花想仪容柳想腰。

融融曳曳一团娇。

绮罗丛里最妖娆。

歌罢碧天零影乱，

舞时红袖雪花飘。

几回相见为魂销。

又

赵总怜以扇头来乞词，戏有此赠。赵能

著棋、写字、分茶、弹琴

艳赵倾燕花里仙。

乌丝阑写永和年。

有时闲弄醒心弦。

茗碗分云微醉后，

纹楸斜倚髻鬟偏。

风流模样总堪怜。

又

王称心效颦，亦有是请，再用前韵赠之

曾是襄王梦里仙。

娇痴恰恰破瓜年。

芳心已解品朱弦。

浅浅笑时双靥媚，

盈盈立处绿云偏。

称人心是尽人怜。

又

一夜凉颸动碧厨。

晓庭飞雨溅真珠。

玉人睡起倚金铺。

云髻作堆初未整，

柳腰如醉不胜扶。

天仙风调世间无。

又

政和壬辰正月豫章龟潭作，时徐师川、

洪驹父、汪彦章携酒来作别

璧月光中玉漏清。

小梅疏影水边明。

似梅人醉月西倾。

梅欲黄时朝暮雨，

月重圆处短长亭。

旧愁新恨若为情。

又

连年二月二日出都门

人意天公则甚知。

故教小雨作深悲。

桃花浑似泪胭脂。

理棹又从今日去，

断肠还似去年时。

经行处处是相思。

又

政和癸巳仪真东园作

花样风流柳样娇。

雪中微步过溪桥。

心期春色到梅梢。

折得一枝归绿鬓，

冰容玉艳不相饶。

索人同去醉金蕉。

又

守得梅开著意看。

春风几醉玉栏干。

去时犹自惜馀欢。

雨后重来花扫地，

叶间青子已团团。

凭谁寄与蹙眉山。

又

酴醾和狄相叔韵赠陈宋邻

翡翠衣裳白玉人。

不将朱粉污天真。

清风为伴月为邻。

枕上解随良夜梦，

壶中别是一家春。

同心小绾更尖新。

又

两点春山入翠眉。

一纟呙杨柳作腰肢。

语音娇软带儿痴。

犹省当来求识面，

隔帘清唱倒琼彝。

真成相见说当时。

又

姑射肌肤雪一团。

掺掺玉手弄冰纨。

著人情思几多般。

水上月如天样远，

眼前花似镜中看。

见时容易近时难。

又

云外遥山是翠眉。

风前杨柳入腰肢。

凌波微步袜尘飞。

倚醉传歌留客处，

佯嗔不语殢人时。

风流态度百般宜。

又

许南叔席上

百斛明珠得翠蛾。

风流彻骨更能歌。

碧云留住劝金荷。

取醉归来因一笑，

恼人深处是横波。

酒醒情味却知麽。

相见欢

亭亭秋水芙蓉。翠围中。又是一年风露、笑相逢。

天机畔。云锦乱。思无穷。路隔银河犹解、嫁西风。

又

桃源深闭春风。信难通。流水落花馀恨、几时穷。

水无定。花有尽。会相逢。可是人生长在、别离中。

又

腰肢一缕纤长。是垂杨。泥泥风中衣袖、冷沉香。

花如颊。眉如叶。语如簧。微笑微颦相恼、过迴廊。

最高楼

无双亭下，琼树正花敷。玉骨莹云腴。已知倾国无能比，除非天上有仙姝。到扬州才见，是处俱无。

比碧桃、也无二朵，算丹桂、止是一株。千万卉，尽花奴。天教芍药来骖乘，一春桃李作先驱。尽红遮绿拥驻江都。








○塩法議九 【 此一條議復淮揚二府食塩舊額】

我朝典制行塩。各有定額、率由稍愆、即至不可收拾隆萬之間、理塩、法者、莫不以龐尚鵬為稱首、然多務權宜而違　祖制、雖暫疏于一時、終起釁于後日、其他如套搭抵驗、內商宿怨、厚增引價、邊商見德、德怨不同、總為壅滯之囮、茲且無暇深論、姑以淮揚二府食塩論之、淮安府額該行塩三萬六千餘引。揚州府額該行塩三萬引。此　祖制也。舊例俱係各州縣僉報舖戶。在于儀淮二所架下分買。掣過單塩。裝赴本州縣拆賣。隆慶二年、該總理塩法都御史龐尚鵬、因據舖戶訴稱官塩價貴、私塩價賤、小民圖便買食、舖戶累併不堪、遂將二府額鹽、題請改派湖廣江西并直隸廬鳳池太等府帶賣訖、夫官塩價貴。累併舖戶。此敝在行法者。非敝在法也。稍一變而通之。自當疏理。顧盡將二府額塩。不行一引。毋乃懲噎而廢食乎。是淮揚之廢舊額。盡食私塩。非制也。自尚鵬始也。至隆慶六年、廵塩御史張守約、慮民間盡食私塩、殊非法紀、于揚州府派塩五千引、淮安府派塩三千引、僉報舖戶、盡支場塩、然稽掣未嚴、多捆滋弊、自是以後、更改不常、或支場塩、或抽單塩、每府减為一千餘引、而仍一引不行、或兩府復八千引之舊、而民間稱便、夫以兩府之地。幅員數千里。人民億萬家。每府止行一千餘引。非法也。即兩府共行八千引。亦非法也。獨以迫近海場。私塩遍地禁絕之法稍與外省不同豈可將典制額塩弁髦廢之。從來塩臣條議此事、疏頗繁多惟萬曆十三年、蔡時鼎塩法漸弊之疏、內議食塩一款、甚得變通之宜、可以行官塩、復　祖制、近時塩臣多采用之、即兩府小民、亦人人願食官塩、思用時鼎之策、而無如時套拘牽、捕役勒害也、何也、時鼎疏中、大畧謂兩府地廣民稠。盡食私塩非法但令舖戶買下單塩、其價既高、而私塩價賤、貿易不行、於是舖戶有破產以包賠者、葢商賈為利而來。必不可抑之使減價以賣。閭閻擇價而食。亦不能強之使增價以買不得巳而令其虧賠者。惟有舖戶而巳。每一僉報、百弊叢生、富豪勢要、接踵而請託、姦書猾吏、假手而脫漏、至留以應役者、皆中下孤弱之戶、每塩一引、賠銀一兩有餘、故歷年以來、每州縣派引百餘者、只買三四引、三四百引者、只買十餘引、徒有賣引塩之名。而無消積引之實。乃以滋舖戶之擾。益私販之利、長捕役之姦、臣旦夕計慮、無如一轉移之間、使淮揚之民、舍守支之重值者而盡食出場之少費者最為合乎人情。便于事體。於是詳立矢?見則。備行各属僉報舖戶。先令備完價銀。前赴運司買引。親自下場關支。裝運出場。不必隨單赴掣。即令放橋壩委官總攝其事。亦如掣塩之法。一體秤驗。凡遇舖戶納完餘銀。驗有庫收。方與掣放。納完割沒。方准開行。仍于每引量加斤數。使其所賣。足償所費。此時鼎二府食塩之議、臣部為之覆奉　欽依者、即句溧四縣食塩、舊買儀真架下單塩、價高不行、盡食浙塩、致虧淮課、時鼎亦為比照、淮揚事例、加斤減值、刊立矢?見則、迄今遵行、惟淮揚二府、紛更不齊、常致扞格、今竟不銷官引一張、豈以數千里大郡。廢法若此。任鹺政者、固不能辭其責、而攤官引于各省直、使私販縱橫則龐都御史實作之俑也、自龐尚鵬攤撒之後、或稱行八千引、或稱行三四千引、其實一引未之能行、則今欲驟增多引、彼奸宄之徒、不曰議復于舊額、反謂創始于新增、合宜開列款目、條析請　旨、以便遵守、一曰酌引數、夫塩何為而稱法也、凡事予之以法、即不狥乎人情、而無有不玩、若尚鵬攤淮揚之引、即予之以非法矣、則數萬固不能行、即數千亦不能行、又何怪其然者、今欲嚴禁私販、改行官引、大修塩政。則二府雖近塩場。亦豈塩法不通之地。如句溧四縣。雖近浙塩。處置得宜。官塩常通。今照四縣之法。修明二府塩政、决無不可以復舊額者。遵照舊額。淮安府行三萬六千引、揚州府行三萬引、共六萬六千引、使其調劑有方振刷得體、如彼句溧四縣、私塩自無不革、官引自無不行、若必假以寬政、狥以時情雖欲行一引不能矣、一曰議買引、從來二府與江南四縣之塩、惟利于食塩。而不利于單塩。但地方各官。慮食塩在單塩之外。別買引目。則食課在單課之外。別有徵解是以單塩食塩。沿革不常。今議別無徵解。第一意調停食塩、令其常行無弊、本部决無加徵之理、惟是買引一節、未容紊亂、葢每年額引七十萬五千一百八十引、既于正行見引中用之矣、其附疏積引、又各買有邊引、或見買囤戶之引矣、今淮揚二府、新行六萬六千引、買于何處、惟彼囤戶所積邊引甚多。該運司既巳查明刊冊次序發賣。每年先儘內商未買邊引者買之。次令淮揚二府買六萬六千餘引。則又銷積滯之一端矣凡囤戶引價、一以四錢為率、不必如邊引五錢五分也、其江南句溧六縣、食塩之引、查塩法事宜中、巳在七十萬五千一百八十引內、照舊買新引、赴場支塩、無容別議、一曰議餘銀、該道謂江南六縣、食塩四二千四百二十八引、每引納餘銀七錢、共該銀二萬九千六百九十兩、有零、例不解京、專貯司庫、以備歲買倉鈔之用、及查事宜矢?見則、六縣食塩之引、原在七十萬五千一百八十引額數內、則此引宜買邊商新引、此引餘銀、宜凑六十萬正數解京、庶乎額引之外、不另多增四萬餘引、正塩之內、又可减行四萬餘引之塩、亦恤內商之一大端也、惟淮揚二府、新行六萬餘引、其引既不在額引之內、則其餘銀、不必例解、如令例解、是加增于六十萬外矣、據道臣謂餘銀引價比之單塩、俱减三分之一、夫見引之價八錢五分、今減至四錢、不止三分之一、則引價輕矣、淮南餘銀七錢、今議減去一錢、以六錢為凖、合正餘價不過一兩、而塩包斤重、則比照句溧四縣、酌地遠近為增多少、其賣塩之價。務與私塩相等。毋致偏重毫釐。使奸販因而攙奪。酌量每包減值以賣。得價幾何。備值以買。為費幾何。務令有利息而無虧賠。又嚴禁勢豪之占窩、痛怯市棍之挾害、則正引决無不疏、餘銀决無拖欠者、此項餘銀。卻聽專貯司庫。以備買倉鈔之用。邊商一到。速給回邊。即復追完內商引價。補足司庫。循環不絕。以甦邊困。此長久之策也。一曰革功蹟、今淮揚二府各州縣不食官塩。而盡食功蹟塩夫功蹟即私塩之別名也其為塩政大蠹有萬萬不可復行者。葢所謂功蹟者。自其屢獲私塩。足塩斤起數者言也。然必大行官塩。而後可辨其孰為官。孰為私。摘發其私者擒拿入官。方可謂之功蹟若不行官塩。而曰本縣盡食功蹟塩。不知功蹟從何得來。此尤與于私塩之甚者既在捕役為功之首必在小民為怨之叢罪之魁今盡裁革功蹟名色。悉令各州縣買賣官塩計口授食、庶人人知　朝廷不棄此兩郡于法外、大小均安、共食官塩、誰復罹捕兵嚇詐荼毒之苦、且灶有剩塩。盡得售于官商。何致積而不得散。甘心私販私賣。自取敗亡之禍者。故革功蹟。行官塩。為利大矣一曰嚴稽掣、往御史張守約懲私塩之非法、議令僉報舖戶、領引下場、關支食塩、法非不善、但稽掣之法未備、遂至多捆大包、重復影射、無所止極、况又追收之令不嚴、復使拖欠引價、侵沒餘銀、終難徵完、於是後之人、以食塩為戒、復行單塩、單塩之價買之則倍于場塩。賣之則六七倍于私塩。私塩必不可禁。而官引必不可疏。職是故耳且單塩之夾帶可禁食塩之夾帶獨不可禁耶江南六縣食塩。抽掣夾帶。稽查影射。至今行之。何獨江北不可。謂宜查照時鼎前疏、備行各属、僉報舖戶、先令備完價銀、前赴運司、遵照刊冊、序買邊引、每引價銀以四錢為率、親自下場關支、裝運出場、不必隨單赴掣、即今放橋壩委官總攝其事、亦如掣塩之法、一體秤騐、凡遇舖戶納完餘銀、每引皆以六錢為率、驗有庫收、方與掣放、納完割沒、方准開行、仍于每引、比照江南六縣、量加斤數、使其所賣足償本外、均有利息、人豈有不踊躍樂趨者、且先納引價。然後給引。先納餘銀。然後騐放。則拖欠侵沒之弊既革。過橋壩委官。嚴于秤掣。則大包影射之姦自無所容。此惟悉照時鼎往矢?見、節節加嚴、自然行如流水、自今部文到日、該塩法道臣查照舊額、堅持必行、葢前議兵哨連營、則私塩絕矣、今復議革功蹟議嚴夾帶則一切弊塩、俱無所從出矣、弊塩無所從出則兩府軍民。將淡食乎。雖欲不趨官塩。不可得者。要惟調劑得宜、僉報有法、使舖戶不苦虧賠、小民不病重價、則官塩之行、非獨為國計、亦重民瘼也


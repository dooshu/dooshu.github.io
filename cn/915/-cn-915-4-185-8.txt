◇尚书箴

皇皇圣哲，允敕百工，命作斋栗。龙为纲言，是机是密。出入朕命，王之喉舌。献善宣美，而谗说是折。我视云明，我听云聪，载夙载夜，惟允惟恭。故君子在室，出言如风，动于民人，涣其大号，而万国平信。《春秋》讥漏言，《易》称不密则失臣。兑吉其和，巽吝其频。《书》称其明，申申其邻。昔秦尚权诈，官非其人，符玺窃发，而扶苏陨身。一奸愆命，七庙为墟。威福同门，床上为辜。书臣司命，敢告侍隅。（《古文苑》。案：《艺文类聚》四十八作「扬雄」）


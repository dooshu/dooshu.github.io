【从历数】

〖从历数者。言孙权从图□之符而建大号也。当汉有所思。〗

从历数。于穆我皇帝。圣哲受之天。神明表奇异。建号创皇基。聪睿协神思。德泽浸及昆虫。浩荡越前代。三光显精耀。阴阳称至治。肉角步郊畛。凤凰栖灵囿。神龟游沼池。图谶摹文字。黄龙觌鳞。符祥日月记。览往以察今。我皇多哙事。上钦昊天象。下副万姓意。光被弥苍生。家户蒙惠赍。风教肃以平。颂声章嘉喜。大吴兴隆。绰有馀裕。（○同上○逯案。浩荡越前代句。代字与前后不韵。原文应作世字。盖唐人避讳改代字。）


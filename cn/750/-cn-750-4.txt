卷四


【党怀英：词作5首】

○青玉案

癸巳暮冬小雪，家集作

红纱绿蒻春风饼。趁梅驿、来云岭。紫桂岩空琼窦冷。佳人却恨，等闲分破，缥缈双鸾影。一瓯月露心魂醒。更送清歌助清兴。痛饮休辞今夕永。与君洗尽，满襟烦暑，别作高寒境。

○感皇恩

赋叠罗花

碧玉捻柔条，蓝袍裁叶。明艳黄深软金叠，道装仙子，谪堕蕊珠仙阙。为春闲管领，花时节。汉额妆秾，楚腰舞怯。襞积裙馀旧宫褶。东君著意，留伴小庭风月。任教鶗鴂唤，群芳歇。

○鹧鸪天

云步凌波小凤钩。年年星汉踏清秋。只缘巧极稀相见，底用人间乞巧楼。天外事，两悠悠。不应也作可怜愁。开帘放入窥窗月，且尽新凉睡美休。

○感皇恩

一叶下梧桐，新凉风露。喜鹊桥成渺云步。旧家机杼，巧织紫绡如雾。新愁还织就，无重数。天上何年，人间朝暮。回首星津又空渡。盈盈别泪，散作半空疏雨。离魂都付与，秋将去。

○月上海棠

用前人韵

傲霜枝袅团珠蕾。冷香霏、烟雨晚秋意。萧散绕东篱，尚仿佛、见山清气。西风外，梦到斜川栗里。断霞鱼尾明秋水。带三两、飞鸿点烟际。疏林飒秋声，似知人、倦游无味。家何处，落日西山紫翠。

以上五首见中州乐府

【邓千江：词作1首】

○望海潮

上兰州守

云雷天堑，金汤地险，名藩自古皋兰。营屯绣错，山形米聚，喉襟百二秦关。鏖战血犹殷。见阵云冷落，时有雕盘。静塞楼头，晓月依旧玉弓弯。看看定远西还。有元戎阃令，上将斋坛。区脱昼空，兜零夕举，甘泉又报平安。吹笛虎牙间。且宴陪珠履，歌按云鬟。未拓兴灵，醉魂长绕贺兰山。

中州乐府

【杜仁傑：词作2首】

○太常引

碧幮冰簟午风凉。都是好风光。独自守空床。泪滴了、千行万行。别时情意，去时言约，刚道不思量。不是不思量。说着后、教人语长。

○朝中措

汴梁三月正繁华。行路见双娃。遍体一身明锦，遮尘满面乌纱。车鞍似水，留伊无故，去落谁家。争奈无人说兴，新来憔悴因他。

以上二首见元草堂诗余卷上

【段成己：词作63首】

○满江红

张丈信夫林亭小酌，感事怀人，敬用遁庵兄韵

光景催人，还又是、西风吹袂。青镜里、满簪华发，不堪憔悴。一月几逢开口笑，十年滴尽伤时泪。倩一尊、相对说清愁，花前醉。初未识，名为累。今始觉，身如寄。把闲情换了，平生豪气。致主安民非我事，求田问舍真良计。看野云、出岫却飞回，元无意。

○满江红

新春用遁庵兄韵

料峭东风，吹醉面、向人如旧。凝伫立、野禽声里，无言搔首。庭下梅花开尽也，春痕已到江边柳。待人间、事了觅清欢，身先朽。菟裘计，何时有。林下约，床头酒。怕流年不觉，鬓边还透。往事不堪重记省，旧愁未断新愁又。把春光、分付少年场，从今后。

○满江红

偶睹春事阑珊，谨用遁庵登鹳雀楼韵，以写所怀

点检花枝，风雨外、雪堆琼矗。春去也、朱丝弦断，鸾胶难续。眼底光阴容可惜，旧游回首寻无迹。对青山、一饷倚枯藤，滩声急。人已老，身犹客。家在迩，归犹隔。纵语音如旧，形容非昔。芳草绵绵随意绿，平波渺渺伤心碧。到愁来、惟觉酒杯宽，人间窄。

○满江红

遁庵兄以闵菊乐府见示，三复之余，倚歌和之

谁把秋香，偏著意、植根姑射。尘土外、鲜鲜元有，可人容质。日久渐随芜共没，岁寒还与松同洁。傲新霜、还有两三枝，天应惜。巾自漉，醅微白。人已老，欢犹昔。爱此花不负，渊明清节。醉里不知人世换，悠然独倚西风立。问一中、时复慰穷途，何如泣。

○大江东去

寄卫生袭之

干戈蛮触，问渠争直有，几何而已。毕竟颠狂成底事，谩把良心戕毁。生穴藜床，磨穿铁砚，自有人知己。摩挲面目，不应长为人泚。过眼一线浮华，辱随荣后，身外那须此。便恁归来嗟已晚，荒尽故园桃李。秋菊堪餐，春兰可采，免更烦邻里。孙郎如在，与群共枕流水。

○大江东去

送杨国瑞西归

西风汾浦，雁初飞，秋水渺茫无际。有底忙时来复去，泛若虚舟不系。篱菊将开，村醪初熟，且住为佳耳。笑言相答，个中吏隐无愧。岁月不贷闲人，君颜非少，我发白如此。好把金杯休去手，万事惟消沉醉。日转山腰，马嘶柳外，歌阕行人起。凭高西望，相思目断烟水。

○大江东去

赠答杨彦衡

暮年怀抱，对水光林影，欣然忘食。推手功名非我事，闲处聊为闲客。世故多虞，人生如寄，一榻容安息。鬓丝千丈，谁家机杼堪织。三径松菊犹存，诛茅剃秽，时借邻翁力。酒满芳尊山满眼，此意无今无昔。平地风波，东华尘土，不到幽人席。兴来独往，溪南还又溪北。

○木兰花慢

元宵感旧

金吾不禁夜，放箫鼓，恣游遨。被万里长风，一天星斗，吹堕层霄。御楼外、香暖处，看人间、平地起仙鳌。华烛红摇勒，瑞烟翠惹吟袍。老来怀抱转无聊。虚负可怜宵。遇美景良辰，诗情渐减，酒兴全消。思往事，今不见，对清尊、瘦损沈郎腰。惟有当时好月，照人依旧梅梢。

○满庭芳

斋居有感，继遁庵兄韵

鏖战文场，横挥笔阵，万言一策平边。青云稳步，逸气盖贤关。致主尧虞堂上，真儒事、直欲追前。回头错，闲中风味，一笑觉都还。百年都几日，何须抵死，著意其间。寻一丘一壑，此固无难。遁迹月萝深处，风吹梦、不到长安。浑无事，床头睡起，檐日己三竿。

○望月婆罗门引

清明后，醉书於史氏之别墅

东风袅袅，飞花一片点征衣。等闲耗损香霏。春去春来无迹，静里几人知。问沈郎何事，带减腰围。功名愿违。算此计、未应非。剩把闲愁殢酒，幽兴裁诗。溪山好在，怅眼中、渺渺故人稀。回首处、清泪如丝。

○望月婆罗门引

繁华梦断，吹花风起却添衣。满庭红雨霏霏。独倚绳床微叹，此意竟谁知。怅西园转眼，翠幕成围。事无长违。觉四十九年非。便好忙开蒋径，细和陶诗。风流已置，抚遗编、三叹赏音稀。人不觉、弦断朱丝。

○望月婆罗门引

翼日，封生仲坚见和，因复用韵以答

小窗睡起，晓寒特地怯春衣。篝炉坐拥残霏。滚滚愁来何处，独有两眉知。倩一尊聊尔，为解重围。赏心莫违。桃李事、转头非。几曲升平旧谱，数首新诗。花开正好，算一番、风雨未应稀。舒醉袖、惹住游丝。

○望月婆罗门引

晨起，与仲坚偶坐，少焉雨作，其声洒洒然，绝似文场下笔时。因借前韵，戏成一篇

蹉跎岁晚，床头铁砚已生衣。破窗雨送轻霏。暗里随风入夜，花上早先知。听一时下笔，鏖战文围。天心不违。更问甚、是和非。便着春衫换酒，醉墨题诗。逢场作戏，觉赏心、乐事未全稀。还自叹、虫吐余丝。

○望月婆罗门引

仲坚复见和，文势亹亹，殊觉逼人，可谓不负忍穷矣。而其言若有所感，因取旧韵述己意以答之。虽知荒於辞章，犹贤於无所用心也

长安倦客，不堪重整旧朝衣。天香尚带余霏。盖世虚名何用，政尔畏人知。爱青山屋上，面面屏围。十朋弗违。好事外、卜皆非。办取残年香火，暇日歌诗。东涂西抹，笑颠狂、如我向来稀。休看镜、鬓发成丝。

○江城子

季春五日，有感而作，歌以自适

百年光景霎时间。镜中看。鬓成斑。历遍人间，万事不如闲。断送余生消底物，兰可佩，菊堪餐。功名场上税征鞍。退时难。处时安。生怕红尘，一点污儒冠。便恁归来嗟已晚，那更待，买青山。

○江城子

阶前流水玉鸣渠。爱吾庐。惬幽居。屋上青山，山鸟喜相呼。少日功名空自许，今老矣，欲何如。闲来活计未全疏。月边渔。雨边锄。花底风来，吹乱读残书。谁唤九原摩诘起，凭画作，倦游图。

○江城子

幽怀追和遁庵兄韵

昔年兄弟共弹冠。转头看。各苍颜。千古功名，都待似东山。慷慨一杯风露下，追往事，叙幽欢。晨霞翠柏尚堪餐。养余闲。未全悭。十丈冰花，况有藕如舡。醉里忽乘鸾鹤去，尘土外，两癯仙。

○江城子

东园牡丹盛开，二三子邀余饮花下，酒酣即席赋之

水南名品几时栽。映池台。待谁开。应为诗人，著意巧安排。调护正须宫样锦，遮丽日，障飞埃。晓风吹绽瑞云堆。怨春回。要诗催。醉墨淋漓，随手洒琼瑰。归去不妨簪一朵，人也道，看花来。

○行香子

书舍偶成

自叹劳生。枉了经营。到而今、一事无成。不如闻早，觅个归程。向渭川渔，东市卜，富春耕。眼底浮荣。身外虚名。尽输他、时辈峥嵘。得偷闲处，且适闲情。有坐忘篇，传灯录，洗心经。

○月上海棠

次遁庵兄继玉清韵

酒杯何似浮名好。一入枯肠泰山小。唤省梦中身，鶗鴂数声春晓。昂头处，几点青山木杪。人生得计鱼游沼。视过眼光阴、向来少。须卜一枝安，笑月底、惊鸟三绕。无穷事，毕竟何时是了。

○月上海棠

重九之会彦衡赋词侑觞，尊兄遁庵公与坐客往复赓歌，至於再三，语意益妙，殆不容后来者措手。彦衡坚请余继其后，勉为赋之

黄花未入渊明手。日搅空肠几回九。山色绕吾庐，犹是当年明秀。忘言处，此意何曾在酒。等闲莫把良辰负。恨不见不生旧亲友。三径久荒凉，东篱下、落英谁嗅。伤时泪，不觉沾襟渍袖。

○月上海棠

老来还我扶犁手。想豪气十分已无九。都把济时心，分付与、一时英秀。还自笑，潦倒犹堪殢酒。从前枉被虚名负。何似尊前圣贤友。纤手斫金虀，一嚼不妨时嗅。颓然醉，卧印苍苔半袖。

○月上海棠

冬至后一日，独居无悰，复用前韵

光阴输与闲人手。屈指穷冬又初九。风雪拥柴门，竹外一枝梅秀。醅瓮熟，似笑渊明止酒。溪山旧约吾无负。便结无情岁寒友。民味尽醇醲，掩鼻向伊慵嗅。蓬茅底，有手何妨且袖。

○月上海棠

诗社诸君复相属和，又不免步韵献笑

秋风鹤发双龟手。不如意事十常九。蓬籊映闲阶，嗟丛菊汝奚为秀。衡门掩，问字无人载酒。永惟道德初心负。向上将求古人友。三叹抱遗编，蔼余馥残膏谁嗅。趣时样，竟衒羔裘豹袖。

○鹧鸪天

重九日用遁庵兄韵

那得工夫上酒楼。谁能皮里更阳秋。但教闲事心头少，免致清霜镜里稠。休咄咄，尽悠悠。佳时来往亦风流。百年光景无多子，请向尊前听解愁。

○鹧鸪天

手段惭非五凤楼。题诗把菊负清秋。黄柑旋拆金苞嫩，白酒新篘玉液稠。身外事，付悠悠。牛山何必涕空流。不如且进杯中物，一酌能消万古愁。

○鹧鸪天

豪气消磨百尺楼。忧来一日抵三秋。故人落落晨星少，新冢累累塞草稠。思往事，去悠悠。夕阳回首忽西流。叶声偏入愁人耳，声本无心人自愁。

○鹧鸪天

上巳日陪遁庵兄游青阳峡

虢虢春江走怒雷。翠岩千丈立崔嵬。山英似与游人约，尽放浮云一夕开。倾绿酒，坐苍苔。大书岁月记曾来。直将酩酊酬佳节，挽住春光不放回。

○鹧鸪天

不恤枯肠殷夜雷。一杯胸次失崔嵬。暂将平昔看书眼，移向溪山好处开。从健到，卧莓苔。明朝有酒更重来。百年光景无多子，烂醉溪头得几回。

○鹧鸪天

冷卧空齐鼻吼雷。野禽呼我上崔嵬。幽怀毕竟凭谁写，笑口何妨对酒开。岩锁茑，径封苔。爱闲能有几人来。虚名盖世将安用，引断长绳唤不回。

○鹧鸪天

三月寒潭未起雷。临流照影笑崔嵬。诗无好句颐难解，尊有芳醪手自开。山下石，水边苔。春风来似不曾来。酒阑偶趁飞花去，路断前溪笑却回。

○鹧鸪天

再游青阳峡，奉和遁庵兄韵

行彻南溪到北溪。山回转马合长围。花如有旧迎人笑，云自无心出岫飞。挥醉墨，带烟霏。婆娑醉舞拂青丝。昔时心赏今犹在，但恐风流异昔时。

○鹧鸪天

瀑布岩前水满溪。青阳庙下四山围。歌残白雪云犹伫，舞落乌纱鸟忽飞。迷晚色，锁晴霏。野花如绮柳如丝。一尊不惜颓然醉，明日重来已后时。

○鹧鸪天

立春后数日，盛寒不出，因赋鄙语，敬呈遁庵兄一笑

摆脱浮名尽自闲。人间万事一蒲团。归田老去方知乐，行路今来始觉难。山雪盛，草堂宽。客床辗转若为安。甫能望得春消息，一夜东风特地寒。

○鹧鸪天

谁伴闲人闲处闲。梅花枝上月团团。陶潜自爱吾房好，李白休歌蜀道难。林壑静，水云宽。十年无梦到长安。五更门外霜风恶，千尺青松傲岁寒。

○鹧鸪天

那得茆斋一饷闲。地炉敲火试龙团。头从白后弹冠懒，脚自顽来应俗难。尘世窄，酒杯宽。百年转首一槐安。是非藏谷何时了，隐几西窗月色寒。

○鹧鸪天

堂上幽人睡自闲。门前声利聚为团。花香恼梦寻无处，诗句撩人写复难。空自叹，倩谁宽。惊鸟三绕几时安。青山隔岸迎人笑，旧有盟言且莫寒。

○鹧鸪天

上巳日，会饮卫袭之家园

千古兰亭气象豪。当时座上尽英髦。林藏修竹依山静，花逐流觞信水漂。悲往事，乐今朝。虽无丝竹有风骚。回头一笑还尘迹，莫厌尊前醉洵醪。

○鹧鸪天

殢酒偿春笑二豪。题诗品物愧时髦。心如幽鸟忘机静，身似虚舟到处漂。须富贵，是何朝。一杯聊慰楚人骚。逢花堪赏应须赏，座有佳宾尊有醪。

○鹧鸪天

和答寻正道

鹏翼翩翩去路遥。归来羞费楚词招。读书未免终投阁，沽酒何妨暂过桥。风与月，不须邀。时来闲处伴推敲。儿童也笑翁慵甚，睡起床头日已高。

○临江仙

继遁庵兄韵

十载龙门山下路，梦魂不到京华。此身著处便为家。穷通吾有命，不乐复何耶。万事尊前供一笑，浩然逸兴无涯。诗人休更咏丘麻。东风吹酒醒，冷眼看飞花。

○临江仙

四十六年弹指过，苍颜换却春华。在家居士已忘家。谁人知此意，袖手向毗耶。世故驱人何日了，漂流不见津涯。软肠一钵有胡麻。纷纷身外事，渺渺眼中花。

○临江仙

田间闲步偶成

管领韶华成老丑，有情争似无情。芒鞋竹杖葛衣轻。悠悠身外事，寂寂水边行。眼底光阴犹是梦，何须身后虚名。仰天一笑绝冠缨。东风归路稳，十里暮山青。

○临江仙

李山人寿

浊酒一卮歌一曲，大家留住秋光。片云轻护晓来霜。殷勤篱下菊，满意为君香。四海干戈犹未定，此身底处安藏。醉中闻说有真乡。便从今日数，三万六千场。

○临江仙

暮秋感兴

浊酒一杯歌一曲，世间万事悠悠。闲来乘兴一登楼。西风吹叶脱，尽见四山秋。自古兴亡天不管，屈原枉葬江流。寸心禁得许多愁。莞然成独笑，白鹭起沧洲。

○临江仙

转眼荣枯惊一梦，百年光景悠悠。浮生扰扰笑何楼。试看双鬓上，衰飒不禁秋。古往今来多少事，一时分付东流。五更枕上调清愁。笛声何处起，明月蓼花洲。

○临江仙

走遍人间无一事，十年归梦悠悠。行藏休更倚危楼。乱山明月晓，沧海冷云秋。诗酒功名殊不恶，个中未减风流。西风吹散两眉愁。一声长啸罢，烟雨暗汀洲。

○临江仙

自笑荒才非世用，功名都付悠悠。断肠怕上夕阳楼。萧萧枫叶下，漠漠苇花秋。日月未知忙底事，东生又复西流。古人不见使人愁。秋兰无处采，流水满芳洲。

○蓦山溪

卫生袭之寿

杏花半吐，花底香风度。杨柳袅金丝，拂晴波垂垂万缕。东君着意，付与有情人，山下路，水边村，总是堪行处。春光几许。不用忙归去。呼取曲生来，把闲愁、一时分付。大都是醉，三万六千场，遇有酒，且高歌，留取青春住。

○蝶恋花

卫生袭之生朝，遁庵兄作歌词以寿之。余独无言，袭之执卮酒坚请不已，勉用兄韵以答其意

点检东园花发未。蝶绕芳丛，馥馥香浮蕊。买酒酬春君有地。不妨日涉聊成趣。身世虚舟元不系。浮利浮名，是甚闲情味。花下一杯方得意。人间万事宜姑置。

○蝶恋花

明日，卫生见和，复次韵

燕子归来寒食未。脉脉桃花，微露胭脂蕊。回想旧游歌舞地。狂诗颠酒当时趣。白日长绳谁可系。老去情怀，事事都无味。倦鸟知还非有意。忙时宜用闲时置。

○浪淘沙

惜花

好个杏花时。只怕寒欺。东君无意惜芳蕤。雨横风狂都不管，尽被禁持。瘦损一分肌。着甚医治。一天春恨没寻思。怎得丁宁双燕子，说与教知。

○朝中措

偶出见墙头杏花，喜而赋之

无言脉脉怨春迟。一种可怜枝。最是难忘情处，墙梢微露些儿。十分细看，风流却在，一半开时。政要东风抬举，莫教吹破胭脂。

○南乡子

卫弟行之寿

兰玉卫诸郎。我见白眉子最良。说似向人人不会，何妨。静里谁知竹有香。岁月没商量。暗地催人两鬓霜。三万六千须实数，休忙。才是东风第一场。

○南乡子

薛宝臣生朝俱用薛氏实事

郡姓记君先。鸟鹊翔飞瑞自闲。闻在儿时人已惮，他年。又作河东一凤传。佳政讼分缣。看赋春游第几篇。蹑屩谁为门下客，休叹。欲换先生苜蓿盘。

○木兰花

重阳前几日，篱下始见菊放数花，嗅香挼蕊，慨然有感而作，以贻山中二三字

人生行乐须闻早。休惜一尊花下倒。无情岁月不相饶，转首吴霜纷莫扫。佳时苦恨欢悰少。镜里衰颜难再好。试将离恨说渠侬，天若有情天亦老。

○木兰花

不才自合收身早。一座青山成潦倒。蒙头赢得日高眠，落叶满庭慵不扫。杀人四海知多少。留住头皮贫亦好。年年种菊待花开，不道看花人渐老。

○木兰花

莼鲈江上秋风早。四海狂澜惊既倒。明知不是入时人，闭户十年成却扫。故人落落晨星少。红叶黄花依旧好。登临信美自无情，坐觉风光容易老。

○木兰花

醉中昨夜归来早。应怕苍苔瞋健倒。一尊斗健莫蹉跎，过眼光阴如电扫。破除万事心头少。酒自於人情味好。醒时还醉醉还醒，赖得此乡容此老。

○清平乐

薛子余弄璋

东君调度。错怨春迟暮。一叶兰芽今始露。香满君家庭户。抱看玉骨亭亭。精神秋水分明。自是人间英物，不须更试啼声。

○清平乐

送张君美经历之任安西幕

鸡声戒晓。催上长安道。宾幕雍容年正妙。人物风流温峤。政成海泳江涵，门兰剩有余闲。公事不妨行乐，春风韦杜城南。

○诉衷情

史仲恭寿

芹溪清浅舞涟漪。坠钓锦鳞肥。黄花一尊芳酒，万事觉俱非。留晚景，惜香霏。醉时归。最关情处，迎门稚子，一笑牵衣。

○水调歌头

山中偶成，用遁庵兄韵

人生等行旅，能费几春秋。元龙谩矜豪气，百尺卧高楼。昨日青青双鬓，今日星星满镜，转首岁华流。归去便归去，何处觅菟裘。一枝筇，一壶酒，寄真游。姑山玉立千仞，直下看神州。欲语幽情谁可，赖有白鸥知我。尘世尽悠悠。一笑对妻子，出处不须筹。

以上强村丛书本菊轩乐府，兹以景元刊本二妙集校显祖遁庵君与从祖菊轩君才名道业推重一世，值金季乱亡，辟地龙门山中。遁庵君既没，菊轩君徙晋宁北郭，闭门读书余四十年优游。

【段克己：词作67首】

○水调歌头

癸卯八月十七日，逆旅平阳，夜闻笛声，有感而作

乱云低薄暮，微雨洗清秋。凉蟾乍飞破镜，倒影入南楼。水面金波滟滟，帘外玉绳低转，河汉截天流。桂子堕无迹，爽气袭征裘。广寒宫，在何处，可神游。一声羌管谁弄，吹彻古梁州。月自於人无意，人被月明催老，今古共悠悠。壮志久寥落，不寐数更筹。

○水调歌头

迎送神二词，为刘润之赋

清秋好天气，禾黍已登场。群心思答神貺，吉日复辰良。神既来兮庭宇，飒飒西风吹雨，仙伏俨长郎。巫觋传神语，出户舞伥伥。刲肥羜，沥桂酒，奠椒浆。一年好处须记，此乐最难忘。风外渊渊箫鼓。醉饱满城黎庶，健倒卧康庄。夜久群动息，风散一帘香。

○水调歌头

双龙隐扶辇，千骑纵翱翔。云旌翠蕤摩荡，遥指白云乡。风驭飘飘高举，云驾攀留无处，烟雾杳茫茫。小立西风外，似听珮锵锵。暮天长，秋水阔，远山苍。归途正踏明月，醉语说丰穰。但愿明年田野，更比今年多稼，神貺讵能忘。君可多酾酒，吾复有新章。

○满江红

过汴梁故宫城

塞马南来，五陵草树颜色。云气黯、鼓鼙声震，天穿地裂。百二河山俱失险，将军束手无筹策。渐烟尘、飞度九重城，蒙金阙。长戈袅，飞鸟绝。原厌肉，川流血。叹人生此际，动成长别。回首玉津春色早，雕栏犹挂当时月。更西来、流水绕城根，空咽鸣。

○满江红

尘满貂裘，依旧是、新丰羁客。还感慨、中年多病，惟堪眠食。方寸玉阶无地借，诗书勋业休重忆。况而今、双鬓已成丝，非畴昔。兴废事，吾能说。今古恨，空填臆。向南风望断，五弦消息。眯眼黄尘无处避，洗天风雨来何日。待酒酣、慷慨话平生，无人识。

○满江红

寿陈丈良臣

有妫之后，国于陈、庆流苗裔。远世有、异人间出，簪缨不坠。别派中分汾水右，英灵吸尽姑山气。看凤麟、来应太平期，为佳瑞。都未展，经邦志。医与卜，浑余事。把活人手段，此中聊试。德义不孤朋友乐，田园粗了儿孙计。有鬓丝、禅榻老生涯，栖心地。

○满江红

梦庵张君信夫生朝

腊尽春来，还又是、新年入手。人共喜、丹山仙桂。一枝初秀。转首黄金都散尽，酒酣弹铗蛟龙吼。想平生、豪气尚依然，冲星斗。红未透，花枝瘦。人不老，花依旧。老生涯正要，东山歌酒。翠壁峥空山玉立，长河泻浪风雷走。挽山河、胜概入金尊，为君寿。

○满江红

登河中鹳雀楼

古堞凭空，烟霏外、危楼高矗。人道是、宇文遗址，至今相续。梦断繁华无觅处，朱甍碧甃空陈迹。问长河、都不管兴亡，东流急。侬本是，乘槎客。因一念，仙凡隔。向人间俯仰，已成今昔。条华横陈供望眼，水天上下涵空碧。对西风、舞袖障飞尘，沧溟窄。

○满江红

寿卫生行之

春色三分，犹未一、元宵才过。行乐处、软红香雾，未收灯火。杨柳梢头黄尚浅，梅花萼底红初破。待东风、吹绿满瀛洲，愁无那。无一物，为君贺。歌我志，君须和。问人生底事，必须奇货。好对青山倾白堕，休嗟事业违人些。怕他时、富贵逼人来，妨高卧。

○满江红

清明与诸生登西磑柏岗

欲把长绳，维白日、暂留春住。亲友面、一回相见，一回非旧。扰扰胶胶尘世事，不如人意十常九。向斜阳、无语倚危楼，空搔首。活国手，谈天口。都付与，尊中酒。这情怀又是，去年时候。风外纷纷飞絮乱，柳边湛湛长江去。问老来、还有几多愁，愁如许。

○满江红

遁庵主人植菊阶下，秋雨既盛，草莱芜没，殆不可见。江空岁晚，霜余草腐，而吾菊始发数花，生意凄然，似诉余以不遇，感而赋之。因李生湛然归，寄菊轩弟

雨后荒园，群卉尽、律残无射。疏篱下、此花能保，英英鲜质。盈把足娱陶令意，夕餐谁似闾洁。到而今、狼籍委苍苔，无人惜。堂上客，须空白。都元衙，怀畴昔。恨因循过了，重阳佳节。飒飒凉风吹汝急，汝身孤特应难立。谩临风、三嗅绕芳丛，歌还泣。

○满江红

重九日，山居感兴

五柳成阴，三径晚、宦游无味。还自叹、迎门笑语，久须童稚。归去来兮尊有酒，素琴解写无弦趣。醉时眠、推手遣君归，吾休矣。富与贵，非吾事。贫与贱，宁吾累。步东篱遐想，昔人高致。霜菊盈丛还可采，南山依旧横空翠。但悠然、一点会心时，君须记。

○大江东去

和答卫生袭之

道人活计，本清虚挂壁，素琴而已。底事中心尝悁悁，不足一人之毁。人果何尤，天无可怨，政欲求诸己。愧生乎内，赧然其颡流泚。圣道不远於人，步趋进退，谁复能违此。好把藩篱都剖却，看取成蹊桃李。笃敬忠诚，尚行蛮貊，岂不行州里。三薰三沐，为君准拟沉水。

○大江东去

送杨国瑞西行，兼简仲宣生

悲哉秋气，觉天高气爽，澹然寥泬。行李匆匆人欲去，一夜征鞍催发。落叶长安，雁飞汾水，怕见河梁别。中年多感，离歌休唱新阕。暮雨也解留人，檐声未断，窗外还骚屑。满眼清愁吹不散，莫倚心肠如铁。面目沧浪，齿牙摇落，鬓发三分白。故人相问，请君烦为渠说。

○大江东去

次韵答彦衡

无堪老懒，喜春来蔬荀，劝加餐食。底事东君留不住，忙似人间行客。忧喜相寻，利名羁绊，心自无休息。不如闻早，付他妻子耕织。门外柳弄金丝，落花飞不起，东风无力。浊酒一杯谁送我，欢意都非畴昔。致主无心，苍颜白发，敢更希前席。功名蛮触，何须千里追北。

○水龙吟

寿舍弟菊轩

天高秋气初清，姑山汾水增明秀。黄花红叶，输香泛滟，恰过重九。细捻金蕤，旋题新句，满斟芳酒。况人生自有，安排去处，须富贵，何时有。休说山中宰相，也不效、斜川五柳。锄犁自把，山田耕罢，双牛随后。经史传家，儿孙满眼，渐能承受。待与君坐阅，庄椿岁月，作皤然叟。

○汉宫春

纯甫生朝，且有弄璋之喜，赋此以贺

公子归来，笑平生湖海，豪气依然。黄金散尽落魄，谁识当年。世间底物，解挽回、镜里朱颜。人共道，愁须殢酒，几回推向尊前。闻说梦熊初兆，喜一枝慰眼，岁晚留连。蟠桃会须结子，运偶三千。诗书旧业，要他时、分付青毡。□□□庭阶照映，卧看玉树芝兰。

○满庭芳

山居偶成，每与文翰二三子论文把酒，歌以侑觞，亦足以自乐也

归去来兮，吾家何在，结茆水际林边。自无人到，门设不须关。蛮触政争蜗角，荣枯事、不到尊前。应堪叹，清溪流水，东去几时还。此身何处著，从教容与，木雁之间。算躬耕陇亩，在我无难。便把锄头为枕，眠芳草、醉梦长安。烟波客，新来有约，要买钓鱼竿。

○满庭芳

归去来兮，渔歌樵唱，觅愁愁在那边。承流委顺，万事没机关。眼底江山如画，松环抱、修竹当前。君便有，侯封相印，到此也须还。人生消底物，百年都付，茆屋三间。但卷舒以道，到了何难。日月消磨双鬓，中原信、未报平安。蒙头睡，日高慵起，帘影上三竿。

○满庭芳

雪夜用前韵

万籁收声，六花呈瑞，小桥路断江边。笑潮州刺史，匹马蓝关。谩有清名千载，一杯酒、孤负生前。争如我，围炉小酌，和气笑中还。梅梢新月上，芒鞋竹杖，烂赏林间。便销金低唱，欲换应难。勋业何须看镜，蓬窗底、空卧袁安。君须记，游鱼失水，那可上长竿。

○望月婆罗门引

癸卯元宵，与诸君各赋词以为乐。寂寞山村，无可道者，因述昔年京华所见，以望月婆罗门引歌之。酒酣击节，将有堕开元之泪者

暮云收尽，柳梢华月转银盘。东风轻扇春寒。玉辇通宵游幸，采仗驾双鸾。间鸣弦脆管，鼎沸鳌山。漏声未残。人半醉、尚追欢。是处灯围绣毂，花簇雕鞍。繁华梦断，醉几度、春风双鬓班。回首处、不见长安。

○望月婆罗门引

凤城春好，玉箫金管姿游盘。梅妆犹怯轻寒。一曲清平妙舞，掌上看回鸾。渐霓裳欲遍，翠敛春山。良宵易残。歌别鹤、惜余欢。眼底浮华自满，尘涴吟鞍。瘦羊私酒，若真是、京东夫子班。身幸健、敢复求安。

○蝶恋花

寿卫生袭之

二月山城春尚未。柳弄东风，恰吐黄金蕊。占断溪头佳丽地。多君先得闲中趣。我为虚名相绊系。君自深藏，不识愁滋味。世事无劳深着意。年丰酒贱须勤置。

○蝶恋花

闻莺有感

鹈鴂一声春色晓。胡蝶双飞，暖日明花草。花底笙歌犹为了。流莺又复催春老。早是残红枝上少。飞絮无情，更把人相恼。老桧独含冰雪操。春来悄没人知道。

○蝶恋花

寿山人湛然李生

岩菊开时霜信杳。风雨无情，又是重阳了。茆舍疏篱人不到。床头醅瓮生微笑。莫怪住山真小草。颦损蛾眉，愁独无人扫。花底一杯须健倒。醉中听唤卿卿小。

○江城子

甲辰晦日立春

鸡栖行李短辕车。马如蛙。畏途赊。四十九年，强半在天涯。任使东风吹不去，头上雪、眼中花。甘泉宜稌复宜麻。近山洼。更宜瓜。明日新年，闻早健还家。报答春光犹有酒，倾白蚁，岸乌纱。

○江城子

元日有感

数椽茆舍大如蜗。老生涯。寄山家。遮眼文书，随分有些些。自愧行年如伯玉，思往事，尽堪嗟。从他皷吹沸鸣蛙。鬓霜华。晓来加。南北东西，泛若水中槎。此去存身知有道，深自隐，效龙蛇。

○江城子

牡丹

百花飞尽彩云空。牡丹丛。始潜红。培养经年，造化夺天功。脉脉向人娇不语，晨露重，洗芳容。却疑身在列仙宫。翠帷重。瑞光融。烁烁红灯，间错绿蟠龙。醉里天香吹欲尽，应有悟，夜来风。

○江城子

尘事鞅掌，每与愿违，缅怀山林萧散之趣

九衢尘土涴儒冠。镜中看。失朱颜。颠倒囊赀，欲买青山。剩种闲花多酿酒，尘土外，觅清欢。功名余事且加餐。老来闲。岂天悭。铁笛横吹，牛背稳如船。细马更须驮二八，平地上，作癯仙。

○渔家傲

送春六曲

龙尾沟边飞柳絮。虎头山下花无数。花底醉眠留杖屦。花上露。随风散漫飘香雾。老去逢春能几度。不妨且作风光主。明日不知风共雨。回首处。夕阳又下西山去。

○渔家傲

不是花开常殢酒。只愁花尽春将暮。把酒酬春无好问。春且住。尊前听我歌金缕。醉眼看花如隔雾。明朝酒醒那堪觑。早是闲愁无着处。云不去。黄昏更下廉纤雨。

○渔家傲

春去春来谁作主。怨他昨夜江头雨。把酒问春春不语。头懒举，乱红飞过秋千去。芳草澹烟江上路。鹧鸪声里斜阳暮。风外榆钱无意绪。空自舞。如何买得青春住。

○渔家傲

一片花飞春已暮。那堪万点红雨。白发送春情最苦。愁几许。满川烟草和风絮。常记解鞍沽酒处。而今绿暗旗亭路。怪底春归留不住。莺作双。朝来引过西园去。

○渔家傲

诗句一春浑漫与。纷纷红紫俱尘土。楼外垂杨千万缕。风荡絮。栏杆倚遍空无语。毕竟春归何处所。树头树底无寻处。惟有闲愁将不去。依旧住。伴人直到黄昏后。

○渔家傲

断送春光惟是酒。玉杯重捧纤纤手。檀板轻敲歌欲就。眉黛皱。翠鬟暗点金钗溜。自笑而今成老丑。莺花依旧情未旧。杨柳自从春去后。谁抬举。腰肢新也如人瘦。

○渔家傲

正月十四日夜有感而作

灯火萧条春日暮。荒山月上闻村鼓。羁客闲愁知几许。千万绪。人间没个安排处。醉袖翩翩随所寓。泠然便以风为驭。指点虚无云外路。留不住。东将入海随烟雾。

○月上海棠

壬寅冬，躬谒玉清坛下。客有歌月上海棠者，乃玉清作也。词致高远，真游乎方外者也。明年吾友陈子飏过余山中，始为属和，因亦次韵，以简知音

住山沽计宜闻早。身世沧溟一沤小。日月两跳丸，迭送人间昏晓。朱颜换，风雪俄惊岁杪。弊衣旋补荷盈沼。算骑鹤扬州古今少。休苦似吴蚕，刚把此身缠绕。君知否，我自无心可了。

○月上海棠

和答杨生彦衡

小楼舞彻双垂手。便倩雁将书、寄元九。举首望南山，独蛾眉、数峰明秀。人未老，且任高歌对酒。莫将此乐轻孤负。唤明月清风、做三友。纤手折黄花，步东篱、为伊三嗅。英雄泪，醉揾应须翠袖。

○月上海棠

时平无用经纶手。且闲把文章、和欧九。天气湛清秋，便无限、山明水秀。留客饮，但愿尊中有酒。鸱夷到处须亲负。寻山鸟山花好朋友。尘世自薰莸，把瑶英、与君同嗅。西风外，归去长拖布袖。

○月上海棠

同诗社诸君饮芹溪上

闲人不爱春拘管。被东风暗入、罗帏暖。草色近还无，傍溪陡觉金沙软。梅花蕾，风味朝来不浅。十分潋滟金蕉满。□两颊潮红、百忧散。不醉且无归，任门外、玉绳低转。欢娱地，莫道书生冷眼。

○鹧鸪天

九日寄彦衡济之，兼简仲坚景纯二弟

点检笙歌上小楼。西风帘幕卷清秋。绿醅轻泛红萸好。黄菊羞簪白发稠。今古恨，去悠悠。无情汾水自西流。澹烟衰草斜阳外，并作登临一段愁。

○鹧鸪天

酒满金尊客满楼。美人清唱眼波秋。花随酒令筵前散，香逐芳须坐上稠。山历历，水悠悠。百年光景去如流。直须烂醉酬佳节，莫惹人间半点愁。

○鹧鸪天

彦衡诸君皆有和章。因复仍韵以写老怀

不是秋来懒上楼。龙锺诗骨不禁秋。旧欢去我如天远，新恨撩人似发稠。空咄咄，漫悠悠。老来终是少风流。千金买笑佳公子，醉卧琼楼不识愁。

○鹧鸪天

青阳峡对酒

千尺长虹下饮溪。两山环合翠屏围。非鱼定不知鱼乐，得鹿还生失鹿悲。花蔼蔼，絮霏霏。东风不染鬓边丝。百川尚有西流日，一老曾无却少时。

此溪西流故云

○鹧鸪天

古木寒藤荫小溪。溪边更着好山围。波间容与双鸥净，空外飘飖一鶚飞。湍浪泻，万珠霏。风前天棘舞青丝。兰亭豪逸今陈迹，不醉东风待几时。

○鹧鸪天

飐飐轻舟逆上溪。何时柳树已成围。贪看归鸟投林急，不觉残花入座飞。兰棹举，曲尘霏。新荷挽断有余丝。酒酣却对青山笑，面目仓然不入时。

○鹧鸪天

上巳日，再游青阳峡，用家弟诚之韵

瓦釜逢时亦转雷。春江得雨浪崔嵬。不才分作沟中断，偶对溪山一笑开。题姓字，拂青苔。此翁来后更谁来。不须更待移文遣，俗驾闻风已自回。

○鹧鸪天

楼外残云走怒雷。西山晴色晚崔嵬。柳薰迟日千丝暗，花喷温馨一夕开。须席地，更茵苔。素琴横膝赋归来。一觞一咏风流在，牛背如船倒载回。

○鹧鸪天

古狱干将未遇雷。一生肝胆谩崔嵬。不将身向愁中老，剩把怀於笑里开。贤圣骨，长寒苔。群如不饮复何来。便从今日为头数，比到春归醉几回。

○鹧鸪天

莫春之初，会饮卫生袭之家。酒酣，诸君请作乐府，因为之赋，使览者知吾辈之所乐也

幼岁文章已自豪。皤然犹记两垂髦。从教酒债生前有，莫待诗瓢死后漂。三万日，六千朝。百年强半是羁骚。须君自制黄金脍，醉我新篘玉色醪。

○鹧鸪天

酾酒槌牛诧里豪。临流觞咏赋时髦。纷纷世态浮云变，草草生涯断梗漂。愁不寐，夜难朝。广陵散曲屈平骚。从今有耳都休听，且复高歌饮楚醪。

○鹧鸪天

当日元袭气最豪，而今尘土垫冠髦。纷纷落絮随风舞，泛泛轻鸥逐水漂。拚一醉，便千朝。文章休说仆奴骚。春来春去容颜改，轮我花前把碧醪。

○鹧鸪天

七字骊珠句法豪。老夫倒甲堕缨髦。舆薪不见明何谓，雷雨无声麦已漂。穷砚墨，几昏朝。星星鬓发半刁骚。从人笑我冬烘甚，犹可尊前举罚醪。

○鹧鸪天

把酒簪花强自豪。花枝羞上阿翁髦。不教春色因循过，忍为虚名孟浪漂。醒复醉，莫还朝。纷纷四海正兵骚。从渠眼底桑田变，且乐床头拨瓮醪。

○鹧鸪天

和答寻正道

衬步金沙村路遥。归来羞费楚词招。蜂粘落絮行池面，蝶避游丝过柳桥。方外友，仗谁邀。定於驴上作推敲。穷愁正要诗料理，莫问春来酒价高。

○临江仙

寿周景纯

仲蔚门墙蓬＊满，幽居不用声华。丑妻恶妾胜无家。学须勤苦就，富贵岂天耶。鼻垩未除斤未运，相望咫尺天涯。芹溪犹有折残麻。此心终莫展，迟汝对岩花。

○临江仙

三月十日，与诸君约会西园，久而不至，花又狼藉，因赋此以排闷

人道花开春烂熳，花残春便无情。小园独自绕花行。是非何日定，洗耳听江声。芍药牡丹俱不见，风枝犹有残英。阶前梨叶已成阴。所期犹未至，何日倒吾瓶。

○临江仙

幽怀，用前韵

白首老儒身连蹇，不随时世纷华。尽他人笑鲁东家。皇天如欲治，舍我复谁耶。此道未行应有待，何须思虑无涯。男供耕获女桑麻。薄躯何所事，问柳与寻花。

○浣溪沙

寿卫生行之

莫说长安行路难。休歌肮髒倚门边。且将见在斗尊前。人意十分如月满，月明一夕向人圆。年年人月似今年。

○浣溪沙

元夜后一日，史生仲恭久客初还，喜而赋此

马上风吹醉帽偏。一川晴雪袅吟鞭。冷云堆里指家山。慈母已占鸟鹊喜，佳人望月拜婵娟。今宵人月十分圆。

○浣溪沙

寿菊轩弟

白发相看老弟兄。闲身无辱亦无荣。儿孙已可代躬耕。了却文章千载事，不须谈笑话功名。青山高卧待升平。

○诉衷情

初夏偶成

东风帘幕雨丝丝，梅子半黄时。玉簪微醒醉梦，开却两三枝。初睡起，晓莺啼。倦弹棋。芭蕉新绽，徙倚湖山，彩笔题诗。

○生查子

正月上旬夜，梦寐间闻雪作。诘旦起视，但云烟出没，晓山浓淡如画，西望长河，仅一发耳。作长短句，以写一时胜概

淡月晃书窗，夜静云撩乱。欹枕潇潇听雪声，落叶闲阶满。清晓独开门，淡荡东风软。诗句成时堕渺茫，眼底江天远。

○南乡子

寿县大夫薛君宝臣

五福几人全。我见君侯得处偏。素著蔼然乡曲誉，喧传。尽道新官似旧官。五裤复歌廉。竹马儿童更可怜。万室春风和气里，鸣弦。好似今年胜去年。

○最高楼

寿卫生行之并序卫生行之，少流寓兵革中。既长，始知读书，其立志刚，信道笃，而家苦贫。年饥，诸幼满前，虽并日而食不恤也。暇日，与宾友饮酒赋诗为乐。余既嘉其有守，喜为称道。於其始生之日，作乐府以歌咏之，俾观者知吾行之之为人矣。

贫而乐，天命复奚疑。儿女聚嬉嬉。东村邀饮香醪嫩，西家羞馔蕨芽肥。把年华，都付与，锦囊诗。白发青衫，是人所恶。金印碧幢，是人所慕。顾吾道，是邪非。山妻解煮胡麻饭，山音自制薛萝衣。问人生，须富贵，是何时。

○点绛唇

暮秋晨起书所见

爱酒渊明，无钱休对黄花语。一杯谁举。寂寞空归去。屋上青山，山上行云度。悠然处。是中真趣。欲写还无句。

○西江月

久雨新霁，秋气益清，与二三子登高赋之

人与寒林共瘦，山和老眼俱青。琤然一叶不须惊。叶本无心入听。气爽云天改色，潦收烟水无声。夕阳洲外片霞明。涵泳一江秋影。

以上强村丛书本遁庵乐府，兹以景元刊本二妙集校

【范真人：词作1首】

○步步娇

住在古窑墓。行坐立歌舞。捉住这真空，猛悟。自古及今说龙虎。无一无一个人悟。

鸣鹤余音卷六








●大明會典卷之七十一

婚禮五

品官納婦

洪武三年定、凡品官婚娶、或為子聘婦。先遣媒氏通書。次遣使及媒氏行六禮。婦至婿家。主人饗宴送者。明日、謁見祖禰訖。次見舅姑、行盥饋之禮。舅姑饗婦、如家人之儀

納采

前一日、主婚者設賓次於大門外、賓席於廳事。至日、設鴈及禮物於廳及庭。媒氏省視訖。執事者舉禮物進。賓及媒氏從其後。質明、主婚者具祝版告廟以行。賓至女第。媒氏入告。贊者延賓入次。執事者各陳禮物於大門內。女氏主婚者公服出迎於大門外。贊者引賓出次。主婚者揖賓入。賓及媒氏陞自東階。主婚者陞自西階。至廳。賓立於左。主婚者立於右。媒氏立於賓之南。執事者各陳其物於廳及庭。賓及主婚者皆再拜。賓詣主人曰、某官以伉儷之重施於某。某率循禮典。謹使某納采。主婚者曰、某之子弗閑姆訓。既辱采擇。敢不拜嘉。主婚者揖賓就西向坐主婚者東向坐。執事者徹禮物訖。賓復入陳鴈及禮物於廳。賓詣主婚者曰、某官慎重婚禮、將加卜筮、請問名。主婚者進曰、某第幾女、妻某氏出。或以紅羅、或以銷金紙、書女第行年歲。賓辭、將降出。主婚者曰、請禮從者。賓復就坐、遂行飲食之禮、畢。賓降自東階出。主婚者送至大門外

納吉

禮如納采儀賓致辭曰、某官承嘉命。稽諸卜筮、龜筮協從。使某告吉。主婚者曰、某未教之女、既以吉告。其何敢辭納徵

禮如納吉儀。加玄纁束帛函書。賓致辭曰、某官以伉儷之重加惠某官、率循典禮有不腆之幣、敢請納徵。主婚者曰、某官貺某以重禮、某敢不拜受。辭畢。賓即函書授主婚者、主婚者受書以授執事者。主婚者之從者亦以函書進授主婚者、主婚者受以授賓、賓受書以授左右訖。主婚者揖就席。主婚者之執事者各徹禮物

請期

亦與納吉同

親迎

前一日、主婚者設次於大門外。其日、婿父公服告於禰廟。質明、婿具公服親迎。執事者設婿父位於廳之正中。婿父即座。贊者引婿陞自西階、至父座前北面再拜、進立父位前。父命之曰、躬迎嘉偶、釐爾內治。婿進曰、敢不奉命。退復位再拜。媒氏導婿之女家。其日、女氏主婚者公服告廟訖。宴會親戚、醴女如家人禮。婿至門外下馬。媒氏入告、贊者引婿就次。女從者請女盛服就寢門內南坐。贊者引婿出次。主婚者出迎婿於大門之東、西面揖婿入。主婚者入門而右。婿入門而左。執鴈者從婿後至寢戶前北面立。主婚者立於寢戶之東、西向。執鴈者陳鴈於庭。婿再拜。婿出就次。主婚者不降送。婿既出。女父母就正廳南向坐。保姆引女就父母座前北面四拜。父命之曰、往之女家、以順為正、無忘肅恭。母命之曰、必恭必戒、毋違舅姑之命。庶母申之曰、爾悅聽於訓言、毋作父母羞。保姆及侍女導從女出門陞車。儀衛導前。應送者乘車從後。婿先還以俟同牢

女將至婿家。執事者設座於寢室內、婿東婦西。設婿洗一於室之東南、婦洗一於西北。酒案於室之南楹正中設四爵兩巹於酒尊之北、食案二於酒案之北。初昏、婦車至門。保姆請下車。贊者引婿出迎於大門內。婿婦同入、及寢門、婿先陞階。保姆等導婦後陞。入室、婿盥於南洗、婦從者執巾、進水以沃之。婦盥於北洗、婿從者執巾、進水以沃之。盥畢。從者請婿婦各就座。執事者各舉食案於婿婦之前。司尊者注酒。侍女以酒置於案上。婿婦飲訖。徹盞。司饌者進饌。侍女供饌於案。婿婦饌訖。徹饌。再飲再饌如初。侍女以巹注酒進於婿婦前、各飲畢。贊者請皆興、立於座南、東西相向。贊拜。婿婦皆再拜。侍從引婿婦入室易服。婿從者餕婦之餘。婦從者餕婿之餘

廟見

婦至之明日、見宗廟。設主婚者拜位於東階下、婿拜位於其後。主婦拜位於西階下、婦拜位於其後。諸親拜位、男女各於主婚者及主婦後。其日、婦夙興沐浴盛服。主婚者及主婦皆盛服、各就位再拜。贊者引婦進、詣庭中北面立。主婚者陞自東階、詣神位前跪、三上香、三祭酒、讀祝、興。主婚者立於神位西。婦四拜、退復位。主婚者降自東階、就拜位。主婚者以下皆再拜、禮畢

見舅姑

婦既謁廟、見舅姑。執事者先設舅姑位於堂上、舅在東、姑在西。婦沐浴盛服立於堂下、俟舅姑即座。贊者引婦就拜位四拜。保姆引自西階至舅前。侍女奉棗栗授於婦、婦受之置位前案上。降階、復四拜訖。詣姑前奉(暇去日改月)脩如舅前儀。執事者各徹訖。婦退、降自西階至庭下、行四拜禮畢、婦退。舅姑醴婦如家人禮

盥饋

婦見舅姑之明日、行盥饋禮。其日、婦家備盛饌至婿家。婦從者設舅姑位於堂上、食案於堂中。婦夙興沐浴盛服立於庭下。舅姑即座。婦四拜。保姆引婦陞自西階至舅位之南。婦從者舉食案於舅前。執事者以饌授婦、婦奉饌置於舅前。執事者加匕箸、進饌於姑、亦如之。食訖。婦從者徹饌。婦降階就拜位、四拜禮畢。舅姑醴婦、如初。見禮

舅饗丈夫送者

其日質明、主婚者命執事者設賓席於正廳、東西相向。其席位從其賓之數。設酒案於廳之南楹。設食案於酒案之北。賓至。掌次者引賓先就次。主婚者出迎於大門之外。引禮者引賓出次。主婚者揖賓入。賓陞東階。主婚者陞西階。至廳、分東西相向立。贊禮唱鞠躬、再拜。賓主皆再拜、平身。主婚者揖賓各就座。執事者舉食案進供於賓客主婚者之前。進酒進饌如常儀。會畢。賓主俱興。賓立於東階上、西向。主婚者立於西階上、東向。執事者奉幣以授主婚者、主婚者以授賓、賓受以授從者、降自東階、從者奉幣以從。賓出。主婚者送於大門外

姑饗婦人送者

其日、主婚者之執事者、設女賓次於中門之內。設女賓席於後堂、東西相向。設女賓親黨位於女賓之南、西向。設主婦親黨位於主婦之南、東向。設酒案於堂之南楹。設食案於酒案之北。女賓至。掌次者引就次。主婦出迎於次外。女贊引女賓出次。主婦接女賓同入。女賓陞東階。主婦陞西階。至廳、分東西相向立。女贊唱再拜。女賓及主婦皆再拜。主婦請女賓皆就位坐。侍女舉食案進供於女賓主婦之前。進酒進饌如常儀。會畢。女賓及主婦皆興。執事者奉幣以授主婦、主婦受幣以授女賓、女賓受幣、降自西階、以授從者、從者奉幣以從。女賓出。主婦送於門外

庶人納婦

洪武元年、令凡民間嫁娶、並依朱文公家禮行

○又令男女婚姻、各有其時。或有指腹割衫襟為親者、並行禁止

○三年定、凡男年十六、女年十四以上、並聽婚娶。先遣媒氏通言。女氏許之。次命媒氏納采納幣。至期、婿盛服親迎。主婚者禮賓。明日、婦見祖禰畢。次見舅姑。婿往見婦之父母

納采

是日夙興。主婚者告於祠堂雲、某之子某、年已長成、未有伉儷、已議娶某郡某之女。今日納采、不勝感愴。【 若宗子自婚、則自告】

媒氏奉書及禮物往女家、至大門外。主婚者出迎媒氏。媒氏入門而右。主婚者入門而左。陞堂、東西相向立。執事陳禮物於堂上及庭中。媒氏進詣主婚者曰、吾子有惠、貺室於某。某親某有先人之禮、使某請納采。主婚者對曰、某之子惷愚、又弗能教。吾子命之、某不敢辭。從者以書進授媒氏、媒氏奉書以授主婚者、主婚者受書以授左右訖。延媒氏就次。執事者各徹禮物。主婚者遂奉書告於祠堂訖。出迎媒氏陞堂。從者以復書進授主婚者、主婚者以授媒氏、媒氏受書以授執事訖。請退。主人請媒氏以酒饌。請從者於別室。皆酬以幣。使者復命婿家。婿家復告祠堂

納幣請期 【 古有問名納吉。朱子家禮止用納采納幣、以從簡便】

其日、婿氏主婚者、備書及禮物於庭。媒氏省視訖。遂奉書及禮物至女家。主婚者出迎。媒氏入門而右。主婚者入門而左。陞堂、東西相向立。從者陳禮物於堂及庭中。媒氏進詣主婚者前曰、吾子既修好於某、某使某來成禮。主婚者曰、備禮有加、敢不重拜。從者以函書授媒氏、媒氏以授主婚者、主婚者受書以授左右訖。左右以復書進授主婚者、主婚者以授媒氏。媒氏受書、復致命曰、某使某請吉日。主婚者曰、某固聽命。媒氏曰、請以某甲子。主婚者曰、敢不承命。媒氏請退。主婚者留媒氏宴饗、如納采之儀

親迎 【 有故、聽以媒氏往迎】

前期一日、女氏使人張陳其婿之寢室。【俗謂之鋪房】其日質明、婿父盛服以祝告廟訖。父坐於正廳中間南向。子盛服、 【品官子孫假九品服。餘皂衫折上巾】立於父位之西少南、東向。贊禮唱鞠躬、拜興、拜興、平身。婿鞠躬、拜興、拜興、平身。執事者以盞注酒授婿、婿祭酒少許訖。啐酒、以盞授從者訖、興平身、進立於父位前。父命之曰、釐爾內治。往求爾匹。婿進曰、敢不奉命。贊禮唱鞠躬、拜興、拜興、平身。婿鞠躬、拜興、拜興、平身。降出、乘馬、以二燭前導、至女家。司賓延入次。是日、女父母請親戚宴女如家人之儀。婿至。主婚者以祝告於祠堂曰、某之第幾女、將以今日歸於某、不勝感愴。告祝訖。出迎婿於中門之外、揖婿入。主婚者陞東階、西向。婿陞西階、進當寢戶之前、北面。執鴈者陳鴈於階庭。

【無鴈、以他物代】

婿曰、某受命於父。以茲嘉禮恭聽成命。主婚者曰、某固願從命。贊禮唱鞠躬、再拜、平身。婿鞠躬、再拜、平身。贊禮引婿降階出至次以俟。主婚者不降送。婿既出就次。女父母盛服南向坐。侍女導從女至堂上、詣父母前北面立。贊者唱四拜。女四拜。父戒之曰、往之爾家、無忘肅恭。母戒之曰、夙夜以思、無有違命。諸母申之曰、無違爾父母之訓。贊者又贊四拜。女四拜、興訖。侍女導從出門陞輿。二燭導行。婿先乘馬還、俟於門外。婦至門外。贊者請降輿。婦降輿入門北面立。婿出至中門外南面、揖婦同入室。婦從者布婿席於室東。婿從者布婦席於室西。贊者引婿婦至席所、東西相向。贊禮唱拜興、拜興。婿婦皆再拜。婿揖婦就坐。婦從者舉食案置於婿前。婿從者舉食案置於婦前。婦從者斟酒進供於婿、婿受盞飲酒、婿從者斟酒進供於婦、婦受盞飲酒畢。從者以饌進。婿婦皆饌。再飲再饌畢。婦從者以巹斟酒進授婿、婿受巹、婿從者以巹斟酒進授婦、婦受巹同飲畢。婿婦皆興、入寢室。婿脫服、婦從者受之。婦脫服、婿從者受之。婿從者餕婦之餘。婦從者餕婿之餘。主婚者禮男送者於外廳、主婦禮女送者於中堂、各如儀

見舅姑

婦至之明日、謁見舅姑。其日、夙興盛服立於堂下。舅姑坐於堂上、舅位在東、姑位在西。置卓子於舅姑之前。家人男女少於舅姑者、立於兩序。侍女引婦立於東階下。贊禮唱四拜。婦四拜。侍女引婦陞東階至舅位前。侍女以贄幣進授於婦、婦受贄幣奠於卓子上。舅撫之。侍女引婦降階北面立。贊禮唱四拜。婦四拜。侍女引婦就西階下立。贊禮唱四拜。婦四拜。侍女引婦陞西階至姑位前。侍女以贄幣進授於婦、婦受贄幣進奠於卓子上。姑撫之。侍女引婦降階北面立。贊禮唱四拜。婦四拜。贊禮唱禮畢。舅姑醴婦如家人之儀

見祖禰 【 古者三月而廟見。朱子家禮以其太遠、改用三日】

婦至之明日、見于祖禰。 【 無廟者、設神位于廳事中】

設主婚者拜位於東階下北面、婿拜位於後。設主婦拜位於西階下、婦拜位於其後。親屬拜位、各以序分立於主婚者主婦之後。其日、婦夙興沐浴盛服。主婚者及主婦皆盛服。贊禮引主婚者就東階下位次。引主婦就西階下位次。引諸親及婿婦各就位。立定。贊禮唱再拜、平身。主婚者以下皆再拜、平身。贊禮引婦進詣庭中北面立。引禮引主婚者陞自東階。詣神位前。引禮唱跪。主婚者跪。引禮唱上香上香三上香。司香者奉香進于主婚者左、主婚者三上香訖。引禮唱祭酒祭酒三祭酒。司尊者以酒進于主婚者之左、主婚者祭酒畢。引禮唱讀祝。讀訖。引禮唱俯伏、興、平身。主婚者俯伏、興、平身。引禮引主婚者立於神位之西。贊禮唱四拜。婦四拜訖、退復位。引禮引主婚者降自東階、就拜位。贊禮唱鞠躬、再拜、平身。主婚者以下、皆鞠躬、再拜、平身。贊禮唱禮畢。主婚者以下皆退

婿見婦之父母

婦至之明日、婿盛服往見婦之父母。至大門外立俟。贊禮者先入告。婦父出迎於大門外揖婿入。從者執幣從其後。婦父陞自西階。婿陞自東階。至廳、東西相向。婦父在西、婿在東。贊禮唱鞠躬、四拜、平身。婿四拜、興、平身。婦父扶婿興。從者以幣進授婿、婿受幣進於婦父、婦父受幣以授左右。贊禮引婿入至後堂門外少俟。從者執幣以從。婦母盛服出後堂南向立。贊禮引婿入堂前楹北向立。贊禮唱鞠躬、四拜、平身。婿鞠躬、四拜、興、平身。婦母答拜訖。從者以幣授婿、婿受幣進授婦母之左右訖。贊禮引婿出。次見婦黨諸親、皆如賓客相見之禮。婦家設酒饌禮婿、各隨貧富之儀

饗送者、其禮、如品官饗送者之儀

洪武五年詔、古之婚禮、結兩姓之好、以重人倫。近代以來、專論聘財、習染奢侈。宜令中書省集議定制、頒行遵守。務在崇尚節儉、以厚風俗。違者論罪如律

○嘉靖八年題准、士庶婚禮、如問名納吉、不行已久。止倣家禮納采納幣親迎等禮行之。所有儀物、二家俱母過求








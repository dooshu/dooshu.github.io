【唐韩愈罗池庙碑〈长庆中〉】

右《罗池庙碑》，唐尚书吏部侍郎韩愈撰，中书舍人、史馆修撰沈传师书。碑后题云“长庆元年正月建”。按《穆宗实录》，长庆二年二月，传师自尚书兵部郎中、翰林学士，罢为中书舍人、史馆修撰。其九月，愈自兵部侍郎迁吏部。碑言柳侯死后三年庙成，明年愈为柳人书罗池事。子厚以元和十四年卒，至愈作碑时，当是长庆三年。考二君官与此碑亦同，但不应在元年正月，盖后人传模者误刻之尔。今世传《昌黎先生集》载此碑文多同，惟集本以“步有新船”为“涉”，“荔子丹兮蕉黄”，“蕉”下加“子”，当以碑为是。而碑云“春与猿吟而秋鹤与飞”，则疑碑之误也。嘉八年六月二日书。


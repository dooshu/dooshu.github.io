○論外戚封爵疏 【 外戚封爵】

今日該文書官丘得用口傳聖旨皇親都督同知王偉著進封伯爵擬旨來行欽此、并將正德二年封慶陽伯夏儒嘉靖二年封泰和伯陳萬言、及各子男輩授官事例、傳示臣等、恭照　聖祖定訓、公侯伯爵。非有軍功不得濫封。國初如魏定兩公。自以佐命元勳。聯姻帝室。彭城惠安。雖託籍戚里。然亦半有軍功。胙土剖符。皆無容議。宣德中季始有恩澤之封。弘治以來。遂為故事。然寔非　高皇帝之舊制也。嘉靖八年世宗皇帝曾詔廷臣會議外戚封拜事理、該府部等衙門議稱　祖宗之制、非軍功不封、夫爵賞者、天下之爵賞、人主所恃以勵世之具也、今使椒房之屬、與有大勳勞之人、並享茅土、非所以昭有功勸有德也、今除巳封見任者、姑准終身外、此後凡皇親駙馬俱要查照　祖宗舊制、不許夤緣請封、其有出自特恩一時賞賚者、亦止照　祖宗朝故事、量授指揮千百戶等官、以榮終身、敢有違例奏請、希圖恩澤、妄引洪熙以後事例、比乞者、聽本部及科道官即時舉劾、寘之重典、以為貪冐不知止足者之戒、此事亦世宗超見獨断可為萬世法等因奉聖旨卿等既會議停當、外戚封爵古未有、我　皇祖亦未有制典、魏定二國公、雖為戚里、寔開國佐命、靖難元勳難同其功、彭城惠安二伯、亦有軍功居半、都著照舊襲封、其餘以為戚里濫膺重爵、名器既輕人不知勸、見任的都當查革、但其中有于先朝恩命及巳封者、姑與終身、子孫不許承襲、欽此、此我　世祖超世之見。同符二祖。非近代帝王所能彷彿其萬一者。嗣後雖曾垂澤安平。許傳再世。則以　孝烈皇后有剪逆保駕之功。特旨酬賞。非援例進封者也。臣等竊以為我　皇上當英玅之齡、事事皆祗遹先猷、憲章　烈祖、則　太祖定制、與　世祖聖諭、正宜仰稽而效法者。但既有正德以後事例、王偉係中宮至親、臣等不敢抗違、謹擬傳帖上請聖裁、發下吏部施行、其皇親子男輩姑且從容、俟後再有大喜慶事、然後加恩未晚也、臣等謹查嘉靖八年　世宗皇帝聖旨及廷臣會議二本進呈御覽。用見先朝恩封外戚始末。伏惟聖明垂覽。


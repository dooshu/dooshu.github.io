○对厅子判

〈厅子执砚，翻泻物。擒获欲科之。〉

各备尔曹，以供共职，罄输冰操，同洽风规。公府峥嵘具寮瞻瞩，事光文物，掌设防非，犹众派之源流，若提纲而集目。尚恐禽栖入噪，络青琐於傍喧；蛛网交丝，架朱窗而上掩。岂意故为翻泻，用慢章程，德不缮心，罪亦旋踵。违周氏之戒器，水覆绳愆；览刘氏之朝衣，羹倾宥过。法开有误，理亦从宜。








○皇帝为老君修黄斋词

盖闻混漠之先，希夷之表，厥惟至圣，光宅九清，敷澹然冲寂之宗，行不宰无为之教。上自三古，旁逮万区，钦若真风，赞孚成化。粤自经纶之始，洎膺推戴以来，常矢明诚，每申瞻奉，而光灵累洽，祯贶继臻。仙居赐受命之符，显隆基业；宣室发祝祈之念，必至感通。由是风雨常均，氛邪不起，四封无警，百常登。荷恩休，实思昭谢，爰因令序，特启斋坛，三日精严，六时蠲洁，冀凭关奏，上答元功。今则方命师徒，将平凶鬼，犹资道力，俾殄枭巢，借丰隆列缺之威，扫凿齿贪狼之族，更垂熹，永泰寰瀛。不任祝望之至。谨词。


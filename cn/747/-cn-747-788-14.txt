○姚婆墓志

范阳卢鄯幼女姚婆，年八岁，生而颖悟，髫而秀妙。才能言而知孝道，才能行而服规绳，才能诵而讽女仪，才能持而秉针组。动有理致，婉而听顺。衣服饮食，生知礼让。先意承志，不学而能。常期长成必有操行，芳誉流於亲戚之间。何图玉树先秋，花早落。敏而不寿，痛何言耶！以大中六年十月三日，夭於襄州官舍。以明年七月十三日，葬於郑州荥泽县广武原，叔祖赠给事中府君之松贾。冀冥寞之内，魂而知归。以其封树不广，惧年代未远，而邱陇夷平。聊刊片石，以叙其年月与事实。冀千载之后，不至湮沉耳。大中七年七月十三日，前检校礼部员外郎卢鄯记。

李俭

俭，大中二年为幽州节度使掌书记。


【从军行】

〖以下五言。〗

苦哉远征人。毕力干（《类聚》作输。）时艰。秦初略扬（《类聚》作阳。）越。汉世争阴山。地广旁无界。岩阿上亏天。峤雾下高鸟。冰沙固流川。秋飚冬未至。春液夏不涓。闽烽（《诗纪》误作蜂。）指荆吴。胡埃属幽燕。横海咸飞骊。绝漠皆控弦。驰檄发章表。军书交塞边。接镝赴阵首。卷甲起行前。羽驿驰无绝。（《类聚》作羽檄旦暮急。）旌旗昼夜悬。卧伺金柝响。起候（《诗纪》作堠。）亭燧燃。（乐府作烟。《诗纪》同。）逖（《类聚》作悲。）矣远征人。惜（《类聚》作苦。）哉私自怜。（○《乐府诗集》三十二。广《文选》十四。《诗纪》四十六。又《类聚》四十一引艰、山、悬、燃、怜五韵。）


○穆天子宴瑶池赋（以“众仙护仪，灵感斯集”为韵）

昔穆王之御天下，荡志思元，凝然眇然。将以肆车马之远迹，访昆阆之群仙。既而获八骏以为乘，舆六龙而并骛。谓升天可冀，宁为海右之巡；行地无疆，渐出人间之路。弱水已逾，层城是赴。洎夫展王毋之仪容，见列仙之轩辂。绛官元圃，异故乡之楼台；凤舞鸾歌，胜至乐之韶。澄光渺弥，极望瑶池。湛水容之漫漭，荡日采以参差。远近洲，骈罗羽仪。荡荡五云，冒芝田而不散；翩翩三鸟，拂珠树以相随。金液是尝，玉杯是挹。桃杏之花竞秀，蓬瀛之侣遥集。游仙可恋，觉天路之日长；惟帝念归，惧人间之景急。嗟乎！道不可测，理难具形。且复淫神之与骄志，啄腐之与吞腥。固不可以长游仙境，久会众灵。於是回轻轩，反飞。却瞻辽廓而无见，尚闻箫鼓之馀弄。虽周文之歌镐燕，且异寻仙；秦穆之享钧天，常称在梦。此则诣之者身，从之者众。稽彼《异录》，陈兹所窥。後之王者，乐以闻斯。方士彩童，几涉风波之阻；金茎玉露，宁延隙驷之驰。故我後端拱穆清，无为元感。却走马而万方以泰，不出户而八尽览。彼乃轻万里而崇一朝，孰若济群生於屯坎。


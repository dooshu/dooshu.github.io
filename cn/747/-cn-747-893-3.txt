○谏楚文昭王书

殿下长深宫之中，藉已成之业，身不知稼穑之劳，耳不闻鼓鼙之音。驰骋遨游，雕墙玉食。府库尽矣，而浮费益甚。百姓困矣，而厚敛不息。今淮南为仇雠之国，番禺怀吞噬之志。荆渚日图窥伺，溪洞待我姑息。谚曰：“足寒伤心，民怨伤国。”愿罢输米之令，诛周陟以谢郡县。去不急之务，减兴作之役。无令一旦祸败，为四方所笑。

丁思觐

思觐为楚文昭王牙将，累官天策副都军使。谏文昭王不听，扼喉而死。


大诰


昔武王克纣，以殷余民封纣子武庚，命三叔监之。及周公辅成王，三叔流言，周公避位居东。后成王悟，迎周公归，三叔惧，遂与武庚叛。成王命周公讨之，大诰天下。史臣因以名篇。





王若曰：“猷！大诰尔多邦，越尔御事：弗吊！天降割于我家，不少延。洪惟我幼冲人，嗣无疆大历服。弗造哲，迪民康，矧曰其有能格知天命？

猷，是发语辞。多邦，是在外的诸侯。御事，是在内的群臣。吊，是恤。割，是害。历，是国家相传的历数。服，是五服之地。迪，是导。格，是穷究的意思。

周公奉辞讨武庚之罪，乃传王命以晓谕天下，说道：“猷！大诰尔多邦诸侯，及尔左右御事之臣。我周不为天所悯恤，乃降凶害于我家，使武王遂丧而不少待。大思我幼冲之人，继守无疆大历服，自惟知识寡昧，弗能造明哲以导民于安康之地。是人事之显然者，且未能尽，况上天眷命，杳不可测，其安能穷而悉知之，以保此历服于无穷乎？”





“已！予惟小子，若涉渊水，予惟往求朕攸济。敷贲，敷前人受命，兹不忘大功。予不敢闭于天降威用。

已，是承上语词，欲已而不能已的意思。敷，是布。贲，是饰。前人，指武王。闭，是抑遏的意思。

成王大诰多邦，即启其端，而意犹未已也，故又说：“予惟小子，以冲昧为君，下无以奠安民生，上无以凝承天命，夙夜兢兢，常恐不能胜此艰大之责，就如涉渊水而莫知其津涯一般，孜孜焉惟往求所以守成之道，期如涉渊之必济而后已。凡我国家典章法度，贲饰于前者，求以敷布而修明之；武王膺天明命，肇造基业，垂裕后人者，求以增益而开大之。故今日此举，用兵讨罪，非好为劳民动众，亦欲无忘武王之大功，而思以继述其永清大定之烈，不至于失坠耳。况武庚不靖，蔑视我王章，窥伺我土宇，此其得罪于天，乃天诛所必加者，予又岂敢闭抑天降威用，不行讨伐，而坠武王之大功乎？”





“宁王遗我大宝龟，绍天明，即命曰：‘有大艰于西土，西土人亦不静。’越兹蠢。

宁，是安宁。王，即武王，以其克殷而安天下，故当时以此称之。龟谓之大宝，尊重之也。天明，是天之明命。绍，是传命。蠢，是动而无知的模样。

成王又举鬼神前知之事以警众，说道：“昔武王留下大宝龟与我后人，使传上天之明命，以定吉凶。比先问卜之时，即有命说：‘异日东方诸侯，起而作孽，将有大艰难之事于西土，使西土之人，疲于奔命，不得安静。’是武庚未叛，西土晏然之时，而龟已豫告，其兆甚明。今三监倡乱，果蠢蠢然而动，所谓大艰不靖者，于是乎验矣。然则今日之事，天命已定，其可违乎？”





“殷小腆，诞敢纪其叙。天降威，知我国有疵，民不康，曰：‘予复！’反鄙我周邦。

腆，是厚。诞，是大。叙，是统绪。疵，是病。鄙，是轻忽的意思。

成王又说：“武庚特殷之末裔，小小腆厚之国耳，乃不能审己量力，敢经纪其丧亡之绪，欲使绝而复兴。这虽是上天降威，使之自取亡灭，然亦知我国有三叔疵衅，民心不安，故乃乘隙生变，倡为大言说道：‘我将复兴殷业！’而反轻忽我周邦，略无忌惮。其不轨之谋如此，其容以不讨乎？”





“今蠢，今翼日，民献有十夫予翼，以于敉宁武图功。我有大事休，朕卜并吉。

翼日，是明日。献，是贤人。于，是往。敉，是抚。休，是美。

成王又说：“武庚今日蠢动，而今之明日，我民即有贤者十人，皆能明义理识时势，不惮征役之劳，来辅我以往抚定殷邦，继嗣武王所图之功业，使永清大定之烈，复见于今焉。夫得贤人以举大事，我固知其休美，断断乎有万全之策矣。及朕决之于卜，则三龟又皆并吉，与人谋相符，其必胜又何疑哉！夫大艰不靖，卜既有验于当时；大事必休，兆又协吉于今日。此武庚之伐，我所以决胜而必往也。”





“肆予告我友邦君越尹氏、庶士、御事曰：予得吉卜，予惟以尔庶邦，于伐殷逋播臣。

肆字，解做故字。尹氏，是庶官之正。逋播臣，指武庚及其群臣说。

成王又说：“我之东征，既豫兆于当年，又获吉于今日，知卜之断不可违。故我举以告我友邦君及尹氏、庶士、御事说：‘东征之举，非尝试而漫为之也。予已得吉卜，天命昭示，不可违背。予惟以尔庶邦之众，往伐殷逋亡播迁之臣，必使凶孽荡除，东国厎定，然后可以承天意而缵武功也。’”





“尔庶邦君越庶士、御事，罔不反曰：‘艰大，民不静，亦惟在王宫、邦君室，越予小子考翼，不可征。王害不违卜？’

反，是复。王宫，指王家说。邦君室，指三叔说。予小子，是群臣自谓。考翼，是父老敬事者。害不，犹言何不。

成王又说：“我既举吉卜以告尔有众，尔庶邦君及庶士、御事，乃不体我不得已而用兵之意，都复于我说道：‘东征之事，艰难重大，乃国家安危所系，岂可轻举。且今日民之不静，虽是武庚倡乱，究其根源，实以三叔不睦，自启衅端，乃在王之宫、邦君之室，肘腋亲近之地，非由他人，惟宜自反以消弭之，岂可遽尔动众讨伐。予小子固无所知识，至于父老敬事者，都是老成练达的人，也众口一词，以征伐为不可。夫济大事者，神谋固所当稽，人谋尤所当协，王何不违卜而听之于人乎？’汝之复于我者如此，其亦忽神谋而违天意矣。”





“肆予冲人永思艰，曰：呜呼！允蠢，鳏寡哀哉！予造天役，遗大投艰于朕身。越予冲人不卬自恤，义尔邦君越尔多士、尹氏、御事绥予曰：‘无毖于恤，不可不成乃宁考图功。’

允，是信。造，是所为的事。役，是使。卬，是我。绥，是安。毖于恤，是劳于忧恤。宁考，即武王。

成王承上文说道：“东征之举，艰难重大，何待尔群臣言之。肆予冲人，亦何尝不长思及此，但事势有不容已者耳。遂叹息说：信此四国之蠢动，害及鳏寡，岂不深可哀哉！夫此鳏寡之受害，天实悯之。凡我所为除乱安民之事，皆是天之役使，不可推诿者。今日之举，虽曰艰大，其实天以其甚大者遗于我之身，以其甚艰者投于我之身，我冲人既代天有为，亦有不暇自恤者矣。且以人臣之义言之，尔庶邦君及尔多士、尹氏、御事，宜慰安我说：‘事虽艰大，王无过劳于忧恤，我等当分猷共念，相与戮力致讨，以成乃宁考所图之功。’这才是为臣的道理。乃皆诿曰不可征，何其不明大义之甚耶！”夫人君奉天以安民，若坐视民之害而不图其安，是违天也；人臣辅君以安民，若坐视君之忧而不代其劳，是负君也。成王此言，盖以深明君道之重，而所责于群臣之避事者，亦痛切矣。





“已！予惟小子，不敢替上帝命。天休于宁王，兴我小邦周，宁王惟卜用，克绥受兹命。今天其相民，矧亦惟卜用。呜呼！天明畏，弼我丕丕基。”

替字，解做废字。相，是佑。天明畏，言天之明命可畏。丕，是大。

成王因群臣有曷不违卜之言，又谕告之说道：“尔群臣劝我违卜而勿征，然卜何可违也。盖卜以传天命，今上帝命我讨武庚之罪，予小子恭行天讨之不暇，其敢轻废而不遵乎？昔天以眷命休美我武王，兴我小邦周，由百里而有天下。当是时，武王惟卜之用，所以能安受天命，有此无疆之大历服也。今天相佑下民，令其趋吉避凶，况亦惟卜是用，无有举事而不卜者。夫上而观于国祚，下而察于人事，无不用卜者，而我今日独可废乎？”于是又叹息而警动之说：“天命甚明，凛乎可畏。我今推原天意，无非欲我肃将威命，定乱安民，用弼成我丕丕之基，保历服于无穷耳。夫天意如此，尔等劝我违卜，是违天也，可乎哉？”





王曰：“尔惟旧人，尔丕克远省，尔知宁王若勤哉！天毖我成功所，予不敢不极卒宁王图事。肆予大化诱我友邦君：天棐忱辞，其考我民，予曷其不于前宁人图功攸终？天亦惟用勤毖我民，若有疾，予曷敢不于前宁人攸受休毕？”

旧人，是武王时旧臣。省，是记。閟，是否闭不通的意思。毖，是艰难不易的意思。卒、终、毕，都是完全成就的意思。棐，是辅。忱辞，是诚信之辞。宁人，是与武王共安天下之臣，当时谓武王为宁王，故谓其功臣为宁人。

成王因群臣有考翼不可征之言，故又专呼旧人而告之说：“尔等旧人，皆尝逮事武王，必大能远记前日之事，岂不知武王创造基业，若此之勤劳哉！即知武王之勤劳，则必不忍使武功之废坠矣。当今四国蠢动，法令否塞而不通，事势艰难而不易，天之毖我国家者，正欲我奋发有为，以开大前业，是多难兴邦，我成功之所在也。予其敢不仰承天命，戡定祸乱，以完全武王所图之事乎？夫尔友邦君以为不可征者，我皆谆谆然化导劝诱之，非私言也。盖天虽不言，然辅我以诚信之辞，确乎谓叛逆之当讨，考之民献十夫之言，则昭然可见矣。予其敢不思前宁人所图之功，而相与成其终乎？且天以四国之乱，勤劳我民，未尝不矜悯而欲除之；如人有疾一般，必速攻治之使愈，决不欲养患以自苦也。予其敢违天之心，坐视祸患，使前宁人所受休美之命，不自我而成就之乎？然则继述武功，在小子固有不容已之责，而辅君讨乱，在群臣尤有不可诿之义。尔旧人之不欲征者，亦可以深省矣。”





王曰：“若昔朕其逝，朕言艰日思。若考作室，既厎法，厥子乃弗肯堂，矧肯构？厥父菑，厥子乃弗肯播，矧肯获？厥考翼其肯曰‘予有后，弗弃基’？肆予曷敢不越卬敉宁王大命！

逝，是往。厎，是定法，是作室的法度。菑，是反土除草。播，是种。获，是收获。

成王又说：“武庚之伐，岂独天意当从，以人事论之，亦有不得不然者。若昔我之欲往东征，亦谓其事之艰难而日思之，非轻举也，特有见于武功之当继，不可以难而自阻耳。试以作室喻之：为父者既尝厎定广狭高下之法度，则堂构可成矣。其子乃惮于兴作，不肯为之堂基，况肯为之造屋乎？又以治田喻之：为父者既尝反土而菑，辟除草菜，则播获可施矣。其子乃惰于稼穑，不肯为之播种，况肯为之收获乎？子之不肖如此，则敬事之父老，其肯曰‘我有后嗣，弗弃我之基业’乎？夫武王安定天下，立纲陈纪，如作室之厎法，治田之既菑，实望后人为之继述。今三监叛乱，不能讨平，以终武王之功，是堂播且不肯为，况望其肯构肯获，以绵国祚于无穷乎？武王在天之灵，必不肯自谓其有后嗣，能不坠其基业矣。故我不敢不及我身之存，以讨乱安民，抚定武王之大命者，正欲尽堂构播获之责，而为弗弃基之子也。”





“若兄考，乃有友伐厥子，民养其劝弗救？”

民养，是人之臣仆。

成王深责群臣说道：“今日之事，譬如人家，父兄在上，乃有友攻伐其子，为之臣仆者，皆当损躯以救护之，岂可反劝其攻伐而不救乎？今四国构乱，使武王的百姓咸受荼毒。凡为臣下者，即当慷慨出力，奔走救援。乃惮于征伐，阻挠大计，是犹不恤父兄之难，而坐视其子之受患也。岂为民养之道哉？”成王以此责群臣，意亦切矣。





王曰：“呜呼！肆哉，尔庶邦君越尔御事。爽邦由哲，亦惟十人迪知上帝命。越天棐忱，尔时罔敢易法，矧今天降戾于周邦？惟大艰人诞邻胥伐于厥室，尔亦不知天命不易。

肆，是放。爽，是明。哲，是明智之士。十人，指武王乱臣十人说。迪知，是蹈迪其知。易，是违越。戾，是祸。邻，是近。胥，是相。

成王又叹息说：“东征之事，吾计之已审，尔外而邦君，内而御事，皆当舒放其心，勿以艰大而畏阻也。昔纣以昏德乱天下，武王伐之，永清四海，明大命于周邦，是岂武王之自致哉？亦由当时明哲之士，为之辅佐耳。明哲之士为谁？亦惟乱臣十人。迪知上帝黜殷之命，在纣有必亡之机，又迪知天辅我周之诚，在武王有必兴之势，因相与戮力克殷，兴建大业。尔时诸臣，并无敢有违越武王法制，惮于征役者。此十人所以为明哲，而武王所由以爽邦也。矧今武王既丧，天降祸于周邦，四国首倡大难之人，就近相攻于其室，事势危迫如此，尔等旧臣，正当以十人为法，上下协心，共成戡乱之功可也。乃皆以为不可征，欲我违卜，是亦不知上天讨罪之命，不可违越矣，岂不有愧于十人之明哲也哉！”





“予永念曰：天惟丧殷。若穑夫，予曷敢不终朕亩！天亦惟休于前宁人。

穑夫，是去草的农夫。

成王又说：“东征之举，我亦长长思念说道，昔武王伐殷以安天下，纣虽已诛，而殷祀或未遽绝也。今武庚乃倡乱不靖，自取灭亡，是天欲绝其宗祀，如农夫之去草一般，使无余种而后已。今予嗣武王之业，承上天之意，岂敢不讨叛伐罪，除恶务本，以终朕田亩之功乎？我观天意非独休美于宁王，亦惟休美于前宁人，使昔日辅定王业之功，不至遏佚耳。我既欲缵宁王之功，而尔乃不知嗣宁人之休，何哉？”





“予曷其极卜，敢弗于从率宁人有指疆土，矧今卜并吉！肆朕诞以尔东征。天命不僭，卜陈惟若兹！”

极卜，是尽用卜。指疆土，是指麾而定疆土。僭，是差。

成王诰群臣既终，又申明己用卜之意说：“尔群臣欲我违卜勿征，我亦何敢尽欲用卜，敢不从尔勿征之言乎？然而不可苟从者，何也？盖我周之疆土，固武王所受于天，而前宁人之辅佐开创，其功居多。今武庚不靖，则疆土骚动，而前人之功几坠矣。我惟欲率循宁人之功，不使废坠，则当有指定疆土之责，无令四国得以动摇。此我之东征，乃人事不得不然者。就使卜而不吉，犹将伐之，况卜而并吉乎？此我所以不惮烦劳，夫以尔为东征之举也。尔等无谓天意难知，胜负未必，我则谓上天祸淫之命，断乎不差，观卜之所陈，其兆显然已如此矣。夫卜之所陈，即天命之所在，天命其可违哉？”

按：武庚丧邦之余孽，三监王室之懿亲，乃敢鼓煽逆谋，同危社稷，周公奉天讨而临之，其谁敢不从者？然必传王命以诰众，亹亹焉上原天命，下述人事，若不欲违众而独断者。且篇中止斥武庚，不言三监之恶，是讨逆除叛之中，实寓恳恻忠厚之意。故一举而大难厎定，王业永安，岂偶然哉！






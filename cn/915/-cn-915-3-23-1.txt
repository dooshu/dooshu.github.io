◇屏风赋

惟兹屏风，出自幽谷。根深枝茂，号为乔木。孤生陋弱，畏金强族。移根易土，委伏沟渎。飘飘危殆，靡安措足。思在蓬蒿，林有朴敕。然常无缘，悲愁酸毒。天启我心，遭遇微禄。中郎缮理，收拾捐朴。大匠攻之，刻雕削斫。表虽剥裂，心实贞悫。等化器类，庇荫尊屋。列在左右，近君头足。赖蒙成济，其恩弘笃。何惠施遇，分好沾渥。不逢仁人，永为枯木。（《艺文类聚》六十九、《初学记》二十五、《御览》七百一。）


【唐石壁寺铁弥勒像颂〈开元二十九年〉】

右太原府交城县《石壁寺铁弥勒像颂》者，林谔撰，参军房妻高氏书。余所集录古文，自周、秦以下讫于显德，凡为千卷，唐居其十七八。其名臣显达下至山林幽隐之士所书，莫不皆有，而妇人之书，惟此高氏一人尔。然其所书刻石存于今者，惟此颂与《安公美政颂》尔。二碑笔画字体，远不相类，殆非一人之书。疑摹刻不同，亦不应相远如此，又疑好事者寓名以为奇也，识者当为辨之。治平元年端午日书。


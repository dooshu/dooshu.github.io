玄鸟

一章二十二句


首节讲：此祭祀宗庙之乐。言：一代之业，岂偶然哉？必有不世出之君创之前，又必有不世出之君承之后，而要之皆天命也。





天命玄鸟，降而生商，宅殷土芒芒。

玄鸟，即燕子。生商，生契也。宅，居也。芒芒，大也。是故我商之生，今固衍其盛矣，而生商之始，谁则开之哉？乃天命玄鸟，降于郊禖之前，因而生商焉。由是当夫唐虞之时，为司徒以敷五教，遂膺有国之封，而宅殷土之芒芒也。我商之生，其始于此矣。





古帝命武汤，正域彼四方。

古帝，上帝。汤有武德，故曰武汤。正，治也。域，封境也。我商之业，今固享其成矣，而创业之绪，谁则造之？盖维昔上帝以汤有武勇之德，足以式于九围，于是乃命之爰革夏正，而正域四方之广也。我商之业，其成于此矣。

二节讲：夫上帝即命汤以正域四方矣。





方命厥后，奄有九有。

方，四方。厥后，诸侯。九有，九州也。是以天命所在，人不能违，而四方无不受命之诸侯，而政教号令一禀王法也。人心既归，土宇自属，而凡有无不为其所奄有，而绥甸要荒皆入其版图也。





商之先后，受命不殆，在武丁孙子。

先后，指汤。武丁，是商高宗。夫人心土宇皆天所以命有德也。今无不方命奄有之则，商之先后其受命，亦孔固而不殆乎。惟其受命不殆，是以遗泽之远，至于武丁孙子，犹得以赖其福也。

三节讲：夫先后之命固在武丁孙子，而武丁之中兴何如哉？





武丁孙子，武王靡不胜。

彼智勇锡而圣武昭，汤尝以武王作号矣。今武丁孙子亦袭武王之号，但见其武勇之德，足以拨乱反正而无所不胜，固视之汤而有光矣。





龙旂十乘，大糦是承。

大糦，乃黍稷。承，奉也。夫德既有光于前，而业亦不替于后。以是德而联属乎人心，则庙祭一行，群后毕集，皆建交龙之旂、驾十乘之车，皆奉大糦以为王祭之供矣。其人心如是，视之方命厥后之日，不犹旧乎？

三节讲：





邦畿千里，维民所止，肇域彼四海。

邦畿千里，此是王者所都之地。止，居也。域，封域。以是德而维持乎土宇，则邦畿千里，惟民所止，固适遵先王之制而不敢过；而其封域所及，则极乎四海之广而无外矣。其土宇如此，视之奄有九有之日不如故乎？

四节讲：





四海来假，来假祁祁。景员维河，殷受命咸宜，百禄是何。

祁祁，人多也。景，山名。员，周也。夫人心不改，而四海极来格之多；土宇如故，而景山皆大河之绕。则此人心土宇之命，汤以武德受于前，固无不宜矣。今武丁亦以武德而抚有人心之众，土宇之广，则其受命不咸宜乎!夫天命所在，即百禄所在也。天命攸归，而百禄咸属其负荷，殆与汤之百禄是遒者相匹休矣。武丁中兴之功如此，而与契之生商、汤之造商者，不其克配矣乎？圣祖神孙，后先相继盛德大业，启佑无疆。登歌之顷，乌敢忘所自哉？






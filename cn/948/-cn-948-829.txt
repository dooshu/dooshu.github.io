陆游　东篱杂题

终日在东篱，清和适此时。

莺声如妒梦，花气欲撩诗。

爱客茶新蹍，留僧饭别炊。

流年随手过，不觉近期颐。

陆游

陆游　东篱杂题

深居远悔吝，简事养精神。

曳杖一萧散，待茶时欠伸。

风生丛竹啸，露坼野花新。

自作东篱後，经旬不过邻。

陆游

陆游　东篱杂题

昨日一花坼，今朝一草生。

深林鸠妇聒，高栋燕巢成。

熟果檐间堕，残书枕畔横。

庵居澹无事，作意领新晴。

陆游

陆游　东篱杂题

南陌归虽人，东篱兴又新。

无求觉身贵，好俭失家贫。

引水常终日，栽花又过春。

桃源不须觅，已是葛天民。

陆游

陆游　东篱杂题

沟声流激激，篱影立疏疏。

平旦来浇药，临昏尚看鱼。

比邻怪疏索，风月伴踌躇。

安得王摩诘，凭渠画草庐？

陆游


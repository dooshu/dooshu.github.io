高宗肜日


祭之次日又祭，叫做肜。商高宗尝行肜祭于祢庙，其日有雊雉之异。贤臣祖己，因进戒高宗，欲其修德弭灾。史臣录其语为书，即以“高宗肜日”名篇。





高宗肜日，越有雊雉。

越字，是发语辞。雊，是鸣。雉，是野鸡。

史臣记高宗肜祭祢庙之日，忽有雉鸡飞来，鸣于鼎耳之上。夫雉本野鸟，而鸣于庙中，殆天以是警高宗黩祀之失也。





祖己曰：“惟先格王，正厥事。”

祖己，是当时贤臣。格，是正。

祖己感雊雉之异，将进戒于高宗，先自家商量说：“凡天降灾祥，必应于事，而人事得失，皆本于心。今王黩祭于祢庙，其事固为失矣，而推原其故，实自媚神求福之一念启之。我今进戒，必先格王之非心，而后正其所失之事。庶几王心易悟，而吾言易入也。”祖己之言如此，可谓得进谏之道矣。





乃训于王，曰：“惟天监下民，典厥义。降年有永有不永，非天夭民，民中绝命。

典字，解做主字。义，是行事合宜。年，是寿数。永，是长。

祖己欲先格王心，乃训戒于高宗，说道：“天之监视下民，其祸福予夺，惟主于所行之义与不义。如其义，则天降之年必然长永；如其不义，则天降之年必然不永。故人之不获永年者，非天无故夭折其民，乃民之所行不义，而中道自绝其命耳。夫寿夭之数，皆由自致如此。然则祈天永命之道，亦惟务民之义而已，何必谄渎鬼神为哉！”盖人主富贵已极，其所欲者寿耳。高宗祷祠之举，未必不以祈年请命为先。故祖己言此，以破其媚神徼福之心，诚格心之第一义也。





“民有不若德，不听罪。天既孚命，正厥德，乃曰‘其如台’。

若德，是顺理。听罪，是服罪。孚字，解做信字。孚命，是以妖孽为信验而告戒之。台字，解做我字。

祖己说：“斯民之中，有等不顺乎理，而肆意妄为，又不服其罪，而饰非拒谏，及天既以妖孽为信验而告戒之，欲使恐惧修省，以改正其德，于此而知所警焉。天犹未遽绝之也。乃复悍然不顾，以为妖孽之生，特出于偶然耳，其将奈我何。如此，则终陷于不义之归，而天必诛谴之。所谓民之不义而自绝者如此。然则人君于天戒之临，可不深自儆省，而自恕以为不必畏哉！”





“呜呼！王司敬民，罔非天胤，典祀无丰于昵。”

司，是主。胤字，解做嗣字。丰，是厚。昵，是亲近。

祖己既格王之心，至此乃直正其所失之事，叹息说道：“天以斯民而付之王，王之职，主于敬民而已。凡重民生，恤民隐，兢兢然不敢自肆者，乃王之事也。舍此而徼福于神，岂王之事乎？况祖宗列圣虽有亲疏远近之不同，然无非继天之统，为天之嗣。吾王承其后而主其祭，只当一体孝敬，岂可专顾私恩，而独丰厚于亲近之祢庙乎？夫不务敬民而务渎神，一失也；不并隆于祖而独丰于祢，又一失也。天心仁爱，故出灾变以告之，雊雉之异有自来矣。王可不戒哉！”高宗此时，必是专祭于其父小乙之庙，而有越礼以用情者，故祖己戒之如此。






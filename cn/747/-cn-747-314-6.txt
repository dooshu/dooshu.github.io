○平原公遗德颂（并序）

维上帝降灵为贤，弼我大邦。钧明说望，协斯陈谟，仗钺出师，丕赫厥勋。大君以距岭缘湖八州之域，天下震扰，此邦全宁，内辅宗师，外饫军旅，咽颐荆越，锺以眷右，乃命平原宾护东宫而尊大之。师长邦宪，肃清华夷，朱畅毂，平原戾止。秋霜伊何？视我直方。春雨伊何？宏我恺悌。公张氏讳镐，字从周，河内儒家。时贤荐让，诏书徵起，三年之间，位登将相。吉甫、方叔，平原兼之。间岁临海狂顽覆浙左，陷上饶，皖寇徒，残害长吏，潜逼锺陵、宜春，盗帅家兵遍山。吏不敢问，人愁苦之。公默麾偏师，勿骇吾人，无声无色，群凶枭夷。下遂其顺，上遂其仁，咸曰不有平原，遑恤吾身。平原之政，以类而举。是邦胡冤？公薨於镇。八州文武，吏人老幼，途哭家祭，不能举首。夫山倾川竭，未为成灾，大臣盛德舍荣，即哀灾之大者。刻颂之义，发乎心，播乎声，施事为教，感哀为德。公故吏侍御史博陵崔贲文明、殿中侍御史昌黎韩洄幼深、监察御史赵郡李惟岳谟道、大理寺丞王士华子秀、尚书刑部员外郎前袁州刺史张澹惟清、袁州别驾吴郡陆调牧臣，及耆寿袁维清、彭正运、施希廷、李开云、百姓彭、潘玉等一十二人，咨余为颂。抚石而泣，故其词也哀：皇矣明王，求公於野。官在谏省，将锄悖凶。谓公有勋庸，授公肃宗。纳为辅翼，专征獯戎。或蹇或通，易简昭融。帝命平原，八州是封。深湖大江，宣布睿德。淳此下国，荡除妖贼。安其父子，爰及家室。时万时亿，山川出。生此元臣，献岁发春。三灵化醇，今则逝矣！南方愁辛，呜呼平原！如其仁，如其仁！


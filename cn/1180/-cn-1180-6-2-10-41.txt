答辽东周巡抚


李帅用奇出捣，使贼狼狈而返，乃孙膑走大梁之计。比前长定之捷，杀降以要功者不侔矣。功懋懋赏，国家自有彝典。诸公运筹决胜，功岂容泯？少选，当请旨加恩，不敢蔽也。

但李帅去年曾馈我以厚礼，虽当即谢却，然恐鳞翼或有差池。且不肖于渠，奖提爱护，意固不为不厚，然以为国家，非敢有所一毫市德望报之心也。渠诚以国士自待，唯当殚忠竭力以报国家，即所以酬知己，不在礼文交际之间也。渠不知鄙意，以为有所疏外。会间，幸一譬晓之，以安其心，坚其志。便中草草。






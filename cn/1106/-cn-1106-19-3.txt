○吊乐毅文

（晁无咎曰：《吊乐毅文》者，宗元之所作也。乐毅，其先曰乐羊。燕昭王以子之之乱，而齐大败燕，昭王怨之，未尝一日而忘报齐也。乃先礼郭隗，而毅往委质焉，以为上将军，下齐七十馀城。田单间之，毅畏诛，遂降赵。以书遗燕惠王曰：“臣闻圣贤之君，功立而不废，故著于《春秋》；勇知之士，名成而不毁，故称于后世。”公伤毅之有功而不见知而以谗废也，故吊云。是以附诸《变骚》，一本作《吊乐生》文。）

许纵自燕来，曰：燕之南有墓焉，其志曰（志谓石刻。）“乐生之墓”。余闻而哀之。其返也，与之文使吊焉。

大厦之骞兮，风雨萃之。（骞，坏也。）车亡其轴兮，（大厦与轴，皆以喻毅。）乘者弃之。呜呼夫子兮，不幸类之。尚何为哉？昭不可留兮，道不可常。畏死疾走兮，（此即上所谓畏诛降赵之意。）狂顾傍徨。燕复为齐兮，（赵封毅于观津，号望诸君，尊宠毅以警动燕。齐田单与燕军战，逐燕北至河上，尽复齐地。）东海洋洋。嗟夫子之专直兮，不虑后而为防。胡去规而就矩兮，卒陷滞以流亡。惜功美之不就兮，俾愚昧之周章。岂夫子之不能兮，无亦恶是之遑遑。仁夫（《记·檀弓》：穆公曰：“仁夫公子重耳”。字本此。）对赵之悃款兮，（乐毅奔赵，赵与之谋伐燕。毅曰：“臣尝事燕，不敢闻命。”）诚不忍其故邦。君子之容与兮，（《离骚》：聊逍遥兮容与。）弥亿载而愈光。谅遭时之不然兮，匪谋虑之不长。跽陈辞以陨涕兮，（《离骚》：扌监茹蕙以掩涕兮，沾余襟之浪浪。跪敷衽以陈辞兮，耿吾既得此中正。跽，长跪也。）仰视天之茫茫。苟偷世之谓何兮，言余心之不臧！（“言”，一作“信”。）


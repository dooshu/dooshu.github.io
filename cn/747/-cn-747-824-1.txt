○代陈蠲谢崔侍郎启

某启。户部郑郎中伏话郑隐先辈专传侍郎尊旨，伏蒙於新除永乐侍郎处特赐荐论。跪对吉辞，拜聆嘉耗。感激兢悚，罔知所容。某词学疏芜，进取乖拙。一叨贡士，累黜名场。足间之刖处纵横，额上之点痕重叠。今春伏遇侍郎精求俊彦，历选滞遗。某又名碍龙头，迹乖豹变。都由薄命，翻负至公。以此怔忪莫宁，惶惑无己。在良时而自失，於异日以何归。谓一生而便可甘心，叹二纪而徒劳苦节。岂料侍郎坚垂记录，确赐恤伤。令後人而副取前心，指陋质而说为遗恨。将使蔡经之骨，终系仙家。士燮之魂，却还人世。盖施阴德，岂止阳功。喜极翻惊，感深唯泣。明年春色，致身虽出於他门。今日恩光，碎首须归於旧地。


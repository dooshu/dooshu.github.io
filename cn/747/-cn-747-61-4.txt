○遗诏

朕以薄备，嗣膺宝祚，执圭璧以奉九庙，垂衣裳以临万邦，十有六年於兹矣。赖天地敷祐，宗社降灵，内有百辟卿士，外有州牧方伯，文武并用，忠贤叶心，以弼予一人，以康彼兆庶。戡翦群慝，廓清九围，方保和平，共登仁寿。而万务所逼，六气或侵，遘疾有加，至于大渐，用申顾命，式合典谟。皇太子恒，天纵睿哲，日跻诚敬，惟孝惟友，克宽克仁，必能承祖宗之丕训，守邦家之鸿业。宜令所司具礼，於柩前即皇帝位。仍以司徒兼中书令宏摄冢宰，应诸道节度观察防御等使及诸州刺史，寄任尤切，并不须赴哀。皇帝易月之制，皆依旧典。文武官等，朝晡哭临，十五举音。其丧仪及山陵制度，务从俭约。呜呼！始终常礼，奚可甚哀？汉文至言，朕所遵慕。咨尔将相，洎中外腹心爪牙之臣，其敬保元子，惟怀永图，以缵我高祖太宗之耿光，无废朕命。


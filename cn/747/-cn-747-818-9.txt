○授李思敬宣武军李继颜保大军节度使制

门下。洋源奥区，重镇。近境深联於甸服，长川古号於塞门。念斯节制之雄，眷乃察廉之寄。必资才杰，用赴选求。乃者雕阴，实惟戎事。壁垒具劳於九拒，干戈仅遍於四封。姑务安人，爰从易地。具官李思敬，练达韬钤，振扬威望。保风雨不渝之操，得宽猛相济之机。奉上诚专，康时绩茂，常蓄持危之志，雅推御众之能。具官李继颜，骁勇驰声，刚柔蕴用。负致君之全略，逞迈俗之宏规。克秉义方，幼知忠孝。发黄间而破敌，麾白羽以临戎。并早沐恩荣，俱分忧寄。不乏循良之称，亟彰持重之名。继成襦之歌，显著山河之誓。今则俾之迭处，用叶厥宜。公台不改其华资，终始各思其竭节。於戏！土田共广，爵秩互荣。当逊志以保家，勉输诚而佐国。勿恃险以生事，宜恭已而守常。服我宠光，无忘敬慎。思敬可某官，继颜可某官，主者施行。


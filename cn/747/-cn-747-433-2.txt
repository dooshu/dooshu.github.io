○涛之灵

荷水为珠，其圆也非规，而不可方者，离乎著也。烬火为轮，其常也非环，而不可断者，疾乎连也。背日喷乎水，成虹霓之状，而不可直者，齐乎影也。汲江酿乎酒，应波涛之涌，而不可停者，均乎气也。片雨滴海合沧溟，而不可殊者，得其一也。寂心归空同太虚，而不可分者，会其天也。日月有合璧之元，死生有循环之端，定合璧之元者，知薄蚀之交有时；达循环之端者，知死生之会有期。是故月之掩日而光昏，月度而日耀；日之对月而明夺，违封而月朗。是故死之换生而魂化，死过而生来；生之忘死而识空，生忘而死见。然则月之明，由日之照者也；死之见，由生之知者也。非照而月之不明矣，非知而死之不见矣。且薄蚀之交，不能伤日月之体；死生之会，不能变至人之神。体不伤，故日月无薄蚀之忧；神不变，故至人无死生之恐者矣。有之非未无也，无之非未有也，且未无之有而不有，未有之无而不无，斯有无之至也。故今有之忽无，非昔无之未有；今无之忽有，非昔有之未无者，异乎时也。若夫无彼无有，连既往之无有而不殊；无此有无，合将来之有无而不异者，同乎时也。异乎时者，待以为必然，会有不然之者也。同乎时者，代以为不然，会有必然之者也。影之问乎光曰：“吾昧乎体之阴，君昭乎质之阳。君之初，吾之馀；君之中，吾之穷；君之没，吾之灭；君之清，吾之明。何君之好无恒，俾吾之令无常与？”光之答乎影曰：“子在空而无，在实而有，在翼而飞，在足而走，在钩而曲，在弦而直。子之近乎烛，出子体之外；子之远乎镜，入吾质之内。子之自无恒，岂吾之独常欤？虽然，子之同，抑吾之可通，吾怪吾之尤者，虽吾亦不知之。何哉？吾遇阳燧之抱，倒乎子之面；吾罗遭之蚀，曲乎子之背。吾将问诸造化，穷理尽性，而不知者，命也夫？”影笑之曰：“君第收光，吾将灭影。有之与无，由君之与，吾何背何正，妄推造化之命哉。”

默之来也，默曰一，寂能一之。默曰二，寂能二之。默之一也无，寂之一也有。默之二也，无有，寂之二也有无。一之一也，不离乎二；二之二也，不离乎一。然则知寂之不一，明默之不二者，斯为之颠倒一矣。夫真一者，无一无二，无寂无默无是四者，又无其无，斯谓之真无矣。夫能游乎真无之域者，然後谒乎真一之容者焉。夫游乎真无之域，谒乎真一之容者，乃见乎诸无矣。寂於是谓默曰：“若夫诸无者，人莫能名焉，吾强为之名者，曰太无之寰。夫太无之寰者，人无能谥焉，吾强为之谥者，子能听之乎？”曰：“能”。寂於是乎端容节气，湛然不语，久之而两忘。默之悟曰：“向也吾闻其名矣，又见其无也；今也吾闻其谥矣，未见其无也。斯之谓之太无之谥耶？”寂之觉曰：“适吾与子为微谈，而子果闻诸，子可谓明微矣。”自默之还也，而寂为之绝谈。

王契

契字佐卿。


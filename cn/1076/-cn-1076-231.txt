卷二百三十一

钦定四库全书

历代名臣奏议卷二百三十一

明　杨士奇等　撰

征伐

宋神宗元丰四年判河南府太尉文彦博论西事奏曰近闻西师已还中外但知时暂歇泊而未有分屯解甲之旨人情忧疑皆虑王师必有再举之计老臣受国恩深义同休戚齿髪如此无复觊望唯有区区欲报之意不能缄默辄为陛下言之臣窃观陛下临御以来选抜将校训齐师徒修治器械储峙糗粮皆衆智所不及近世所未有比者夏人昏乱自致天讨陛下赫然命将出师以伐其罪师行以来捷音屡上虽未能覆其巢穴系其君长而师行有纪所遇辄克羌人遁逃莫敢抗堂堂之锋天威神武震慴四夷战功之多近世未有然而数路进军兴动大衆弥历累月馈挽不赀诸路之民疲於供给将士尽忠竭力为朝廷奋不顾身间关死亡冲突寒苦备极勤劳臣以谓国威既已振矣将士之力亦已殚矣百姓供馈亦已竭矣为陛下今日之计正当劳徕将士安拊百姓噢咻其疾痛补完其疮痍使得苏息按甲养威以全前日之胜如此则外足以惩艾远人内足以爱养军民乃宗社无疆之休也今若师徒暂还而复出士气已衰而再皷民力已困而调发复兴诸路深入而转饷益远如此则师之胜败恐未可知而前功或丧此天下之深忧也兼臣在洛中津遣陕西军须不少亦闻陕西事体颇详皆言百姓亦已流离菽粟之价腾踊今冬二麦多不下种将春农事方兴又复调发不已必恐应副不前有误大计臣而不言孰当言者伏望陛下以天下为度以苍生为心不以尽敌然後为功亟诏班师分屯诸路使朝廷恩威并行军民和附以小羌昏乱如此可以坐待其灭亡矣臣不胜大愿老臣愚忠忧国之心不能自已僭易冒闻不任陨越

五年陕西转运使范纯粹论西师不可再举疏曰臣伏见朝廷聚兵一道以俟西讨将修筑堡寨聚积刍粮为进攻必取之计臣以非才职专馈饷虽前後累与同职官条具事状仰烦圣听然其所论皆区区馈运职事之所当言者至于攻讨得失之势城堡利害之实师期之缓急民情之戚休所以系朝廷天下之体者则非臣之职而前此未之言也臣愚以谓畎亩不忘君者盖臣子之常守况臣世荷国恩久叨器使今事有所覩而心有所怀讵当以非职为间而隐默自欺此臣所以自信不疑而欲言者也臣切闻去年边事之初议者谓夏人惛乱囚辱其长衆怨亲叛席卷可平朝廷大治兵师诸道并进所向力战而贼巢不抜则是与夫议者之言有间矣今朝廷会兵泾原欲为且城且战之计臣以谓精骑二十万聚于一方声势重大彼必清野以避我锋决於他路犯边以为牵制万一乘虚入宼则事可忧兼泾原进筑之衆所食粮米日将万斛所筑城堡不过一二而地里渐远馈运无可继之策时日渐久丁夫有奔溃之虞当此之时势必中罢岂不负陛下兴举之意而系远方观望乎矧所城堡障深在贼疆存守久长岂敢自保此又不可不虑者也朝廷休养民力充实府库久矣去岁兵师一出而公私困弊若此其甚今者再议大举人气事力大非去岁之比若今岁事功不就即来岁又将如何国财民力将何以继此臣所谓攻讨得失之势城堡利害之实者也臣准制置司牒坐到调发时诸路兵马之期皆在六月切计出兵之日决是初秋去岁泾原环庆两路各以九月出兵比至中冬渐以还塞然犹士卒疾冻十亡四五今七月行师方是苦暑以二十万之衆冒犯炎日或被坚御宼或负重力役渇饮难周疟痢多有复当大雨时行之月岂无霖潦之虞臣恐疾病伤残有甚前日内外重兵上系国体此臣所谓师期之缓急者也臣切见去年调夫出界其上等人户有至独出数十夫之家其贫下人户亦须数户共出一夫每夫雇直至百贯文又诸路转运司接续调发至于再三其间冻馁艰辛若遇贼被害死亡凋弊久未可复今兹再籍百姓已谙事势人必骇畏颇有逃散麰麦在陇秋禾将耘妨夺农时适於此日缘军兴大计动须人力臣等蒙朝廷诫以军法责令趣办若人户大段流移关内骚动根本之地事有可忧异日言者必以臣等为归咎之地一身之责无足自爱其如国事何此臣所谓民情之戚休者此也臣切谓朝廷兴计当万全而不当幸一时之无事发而无成前车可鉴臣切与老于边事之人曲折讲议事可寒心而中外之臣妄意朝廷谋身畏祸无有为陛下言者臣独何人特以忠义所激不复以职事为间宁受尽言之罪于今日而不忍被不言之罪于他时故敢以所得衆人之论昧死以闻

晁补之上言曰臣闻杜牧曰国家大事牧不当言实言之有罪则自以其书为罪言安南之举贱臣轻言之亦罪也夫仁怀义率智谋信结而出之以勇阗然而皷堂然而阵身被坚执鋭奋臂大呼以先三军使三军之士进旅退旅如驱羣羊如视婴儿与之往与之来莫知所之若是者臣不能布策挟龟迎日计月望云占风观星候气雷声雨沐虹垂雾横晕珥光恠背建向破从孤击虚六穷三刑生王囚死以察害凶以明利吉使三军之士逆之以止顺之以行不厌不疑至死无所灾若是者臣不能画地聚米相险度夷左青右白前鸟後龟无当天牢无处龙首高陵知逆背邱知向林木之隰葭蒋之陂一迂一直一亟一迟使三军之士所由以入所从以归交挂圯絶不失地宜若是者臣不能驰一乘之车掉三寸之舌不甲不兵以行贼营晓以祸福谕以利害使贼交臂受事屈膝请和可以无战而屈人之兵若是者臣不能深沟高垒清野以待示以所害欲战不可三时务农一时习武百姓家给人足鸡犬相闻使贼不敢南下而猎於岭东出而渔於海彻关弃传内外为一若是者臣不能臣负不能之才五且少孤不幸堕在荆棘泥涂之中荒楚幽秽不得预闻下士之议而私慕庶人所以传语者是以不胜犬马心愿効一言虽然凡所言者亦非曰能之特其理势之然否可道者也自交趾犯顺侵轶郡县溪岭骚然檄书日闻陛下仁爱远民若保赤子忧勤宵旰思所以禁止安集者臣虽不备行列有目有趾莫非王臣故忘其怯懦以自试鈇钺之诛谨参古验今先论其所宜胜与所为未可取者而次条愚计於後以备执事者择焉传曰不先时而起不後时而缩又曰敌加於己不得已而应之谓之应兵兵应者胜陛下以父道育四国四国所宜欢欣咸以子来而交趾不道乃干大顺陛下谋於心谋於卿士以逮庶民设坛授钺应而讨之兵应者胜此其理势必胜一也兵起之初五管莫备贼至城下市合不知而邕州刺史苏缄家世儒者不识金革汗马之劳卒遇大变乃能奋不顾身闭城乘垒连鬬宛转以婴贼锋兵败不屈血染砧几妻子女妇骈头为戮将吏偕死者至数十人远近耸动争欲伏节前驱者此其理势必胜二也陛下即位以来精意武备设监置官以董军器金铁皮革筋簳胶漆精良百选刀矟矛枪戟楯蔽橹矢弩胄铠鼓旗笳角凡军之须一切素具北益黄河之水以满隋渠南尽豫章之木以为舩一?所载当中国车数十量舳舻相衔以济南师此其理势必胜三也交趾之地不过中国一大郡叫呼跳梁不足以越千里疲弊空窭不足以支数岁陛下神武天旋雷动莫不蠢然况此小宼制之得术捐五管一城足以当贼有余何至哓哓以烦执事者今析中国之衆五一以伐之如举岱山压鸟卵此其理势必胜四也陛下谋臣计士布列中外适一事命一将皆试可乃遣而比岁更武举之科亲延於廷诹以计策天下小儿孺子莫不踊跃愤悱争试劒驰马指画论议以希功名其作新振起亦勇气百倍矣交趾儌外小国其人腥臊杂处非素知兵能出奇合变也乍聚乍散非有常性钞掠夺击与边人争一旦之命此如攫鸟逸兽虽角牙爪觜轻利足奋而不知人能以机械罔罟获之此其理势必胜五也虽然胜可万全而有未可取者此事之情不可不察也陛下方拓西疆指图授筭以取熙河六城如探怀中物敌逃遁不敢窥境上将狃近功士饱新赏带甲十万乘胜南指有轻交趾心臣以谓姑无谓交趾小蜂虿有毒不可忽也传曰鸟穷则啄兽穷则?人穷则诈昔鲁人与邾人战鲁卑邾不设备而御之邾人败鲁使我军不知察此交趾示弱以坚我我廹其穷使奸谋得恃此其理势或未可取一也中国隂阳之中土气和适其生物如之故极寒甚热皆是伤病百越之地少隂多阳其人疏理鸟兽希毛故性能暑三月五月春草黄茅岚雾瘴氛上炎下潦飓风之所扇鼓且土多毒虫蚺蛇沙虱过而踣者犹十三四焉今以举大军宿之其间久而不召强者病弱者死奚暇争功利哉此其理势或未可取二也古者兴师十万日费千金故军无辎重则亡无委积则亡无粮食则亡臣请以汉贾捐之所论羌军质之暴师曾未一年兵出不踰千里费四十余万大司农钱尽乃以少府钱续之今交趾之远非特羌军也且辍畿内禁卒及调河北京东戍兵五六万以伐之倍道兼行三月而後至以臣计之人日糒二升则五万人之费日千石也行三月日千石舍未毕陈未定而十万石之粟去矣使其淹回未有成绩其为费可胜言哉孙子曰智将务食於敌食敌一锺当吾二十锺秆一石当吾二十石此计平地千里之法也今以京师直交趾五倍而言之则何啻二十锺二十石而後可以当贼之一矧其俗又非专以五谷为养也木实草根鱼鼈蚌蜃之为餔且其土之所出足以给其人安坐而待我若此虽十年不病阙食也传曰粟不如者勿与持久持久非远行之利此其理势或未可取三也平陆之军习於车攻闲於骑鬭蹈蹂厚土大步疾走左旋右折出入往来荡荡坦坦不可障厄而以之入於东南之幽前则重山後则复溪左则大阜右则深谷积石丛筱车以摧轮马以败蹄择土计地若不容足纵行则絶首尾衡行则絶两翼往不知所返而贼生死其地其人如猱狖下上坂险筋力百倍於华人倏起忽止适去已至从之如抟景不可得也传曰不用乡导不能得地利地利者兵之助故孟子所记亦先地利而後天时而将士非素知此其理势或未可取四也畿内禁卒固天下之材选赏罸素信约束素明拳勇亦当百矣然臣窃计之设比营而择或取左遗右或取右遗左参差不齐聚为一军则少非同巷长非并舍赉赐不偕受调发不俱行虽一之以旗鼔昼战目不能以相识夜战声不能以相知则临事难济而河北京东之卒又半杂新军尫孱贫窭不任田亩徒博饮酒计穷力尽之人乃起而为兵一旦遂驱之战不惟不足胜戈甲为病而其往也皆有戚戚羇旅之怀夫战勇气也气不盈不可必胜此其理势或未可取五也凡此较然易见虽五尺童子能道之而臣所以独不自已区区为国私忧过计者非以交趾果能为足拇病也以谓远劳王师战久不决则事将不能无弊不可不察也夫交趾实古扬州之南境自三代盛时列荒服之外不及以政秦并天下略定扬粤以谪戍守五岭与越杂处以至汉而任嚣尉陀亦数以其地叛当是时有闽越东越南越东瓯西瓯谓之百越交趾百越之儌也其国距洛阳南万一千里人皆雕题文身项髻徒跣俗相习以鼻饮父子男女同川而浴今其地负海倚山阻险僻迂师行之道可以为正为奇为伏者非特一途而已也盖汉初遣王恢韩安国击越亦一出豫章一出会稽时唐蒙亦使越越人食蒙以蜀枸酱蒙归因又上书通夜郎浮船?柯以出越人不意其後路博德为伏波将军出桂阳下湟水按图湟水盖出於连州杨仆为楼船将军出豫章下潢浦按图潢浦盖出於广州故归义越侯二人为戈船下瀬将军出零陵下漓水按图漓水盖出於桂州驰义侯?巴蜀罪人下?柯?柯即唐蒙所通道起夜郎者也於是五将军咸会越人或降或亡南越平为九郡至建武中交趾女子侧贰叛马援将平之援始自合浦缘海而行随山刋道盖千余里如浪泊禁溪无功居风下隽壶头之路凡图记可见往往援所行也今其计谋所长不可得而知所可知者其出入往来死生之地髣髴具在师行所从不可不察也臣又以今言之居後踵前固不必皆出前人之旧而其大槩濒湖以南要害之地朝廷因以分屯迭进至於明越余杭海上诸郡负海无障塞中国所素不虞者臣愿亦粗修守御备游宼凡此非特以待交趾而已臣又以今料之使贼能为狂计固不出於三若外有合交据关守隘以老我师我顿兵絶儌之下旷日持久欲战不可引去则贼又复至回军转阵返而赴之贼又入保如初如是数年则边人未有息肩之期此计上也若开关辟户误我以利诳我以弱设计诱我且战且却我易而不戒乃亟入之以堕贼计中贼度我归远以奇兵断後我进无所得欲退不能此计中也若弃关不守鼓行出隘唐突侵轶疾战自快轻勇悍亟分散四击大则劫城小则掠屯其入吾之地恐不深其争吾之利恐不及我主彼客彼轻我重我衆彼寡虽强可虏此计下也贼出上计利在贼出中计利害半出下计鱼烂亡矣臣又以今料之贼必不能出上计何则海外远国固非交趾之弱所能恃虽近有羣獠又非固为交趾役也况敢侮王国乎意者辅车相依唇亡齿寒有不自安之心今臣姑置远者而不论论羣獠之近者则亦不可无所以待之今见朝廷举大兵欲灭交趾彼其中能无介然疑似之心哉臣独计以谓诚能择使者如郦食其司马相如陆贾班起等辈乘馹持节以寛大镇之告以朝廷诛叛逆贼即伏行罢兵矣能从中国讨贼及反间致头首者计所得以赏以身从者赏以身以家从者禄以家以乡从者封以乡以县从者侯以县纵不能悉从可以少定其志则是不战而贼之形已窘矣臣又料之贼无他助其上计不能悉用或者犹参上计而杂中计参上计据关守隘以老我师我虽衆无所用之请以大军当其冲虚张形势以疑贼而隂择精兵为三四间道絶径或薄其左或突其右设奇取之兵法所谓攻其所不守也昔蜀姜维拒劒阁邓艾乃潜自隂平行无人之地七百里凿山通道崎岖险絶以氊自裹轮而下士卒皆缘崖攀木鱼贯而进卒降刘禅此设奇者也杂中计开关辟户以诱致我我虽衆亦无必入请留大军屯其後而以骁鋭佯从之轻足利兵以为前行分屯析队伏於两傍勿薄勿廹远而挑之偶胜无追不胜疾归弃金遗鼓拔衆以驰贼贪吾获可邀於厄卒前遇伏其衆必覆兵法所谓引而去之令敌半出而击之利者也昔北戎侵郑公子突曰使勇而无刚者尝宼而速去之君为三覆以待之戎胜不相让败不相救先者见获必务进进而遇覆必速奔从之遂破戎师此设伏者也贼出上中而不利将悉衆偕出以徼幸於其下计是固中国之利也请克日而取之昔魏祖伐关中贼每一部至魏祖辄喜破贼诸将问其故魏祖曰关中道远贼若依险阻征之不一二年不可下也今皆来集衆虽多军无适主一举可灭诸将皆服语曰连鸡不俱栖可离而解贼衆之谓也此三说者譬之丸不能出於盘其大槩如此然兵无常数故随所动而应之前必有减竈之说而後继之者得以起添竈之智顾为陛下将者何如耳贼出下计而又不利将大走远遁亡海絶道以保窟穴臣请按甲勿从或曰按甲勿从何以立威於天下曩士卒所以犯晨夜冒白刃者惧不胜使幸胜奈何几举而弃之且贼窘穷无所知此如两鼠鬬穴中将勇者胜臣则以谓不然两鼠鬬穴中将内鼠胜且欲抟贼大海之间其势必与之相从於舟楫夫使吾三晋齐鲁之人失夷旷而为楼船鬬舰浮之狂澜之中平居无事目乱心悸而况乘以仓猝微风揺樯一夫荡橹我衆骇矣又何暇与之校强弱胜负哉盖前世语水战以谓越人能入水负舟而杜牧所传郑年者能没海履其地五十里不噎今海上贾人亦往往遇水宼凿舟沈焉此其非中国所用以取胜故也故臣请按甲勿从而更设策修备以待之且陛下富有天下地渐日月之窟府笼山海之藏非以交趾羸?安定勾漏靡零曲阳比带稽徐西于龙编朱?封溪望海卑陬不毛方尺围寸之地为足有也又非以交趾生犀驯象古贝文螺琥珀翡翠鼊皮鲛革蕉紵桂蠧诙奇不法殚琐极细之物为足宝也不得已而问其罪足以威慑小宼使之悔过効顺归命中国而已贼既定臣请循古更选仁厚勇略堪任将帅者以为五管诸州刺史太守以岁月镇抚其民而因其家之可任者置土兵如保甲以时教习土兵之外乃募游军而就择将吏其地平居无事谨养而善别之以周知其心有故王臣失势欲复见其功者聚为一卒有死事之人昆弟欲为之报仇者聚为一卒有贫穷忿怒将使其志者聚为一卒有故赘壻人虏欲昭迹扬名者聚为一卒有故胥靡负犯之人欲逃其耻者聚为一卒加赐而时慰焉使之居其地服其俗安其水土便其械用因其粮食得以无烦执事而坐制其弊乃可以得志此百世之计也臣身非安南将吏民庶又不亲与交趾接也安能周知其虚实短长利害所在曰今日出某道取某屯明日出某道取某聚某道可以为正某道可以为奇某道可以为伏意者其大槩理势之所在故臣得以臆计胷度而妄议焉若夫知己知彼每举不殆与敌变化循环无穷提军挈衆动於九天之上此则大将军之任非臣所得而前知也臣愚疎外不知事体昧死陈愚计

哲宗即位守门下侍郎司马光请革弊劄子曰臣伏见陛下自临政以来夙夜孜孜以爱百姓安国家为事盖善治疾者必究其所来攻其所急救之欲速去之欲尽臣观今日公私耗竭远近疲弊其原大槩出於用兵夫兵者凶器天下之毒财用之蠧圣人除暴定乱不得已而用之耳自有唐中叶藩镇跋扈降及五代羣雄角逐四海九州瓜分麋溃兵相吞噬生民涂炭二百余年太祖受天明命四征弗庭光啓景祚太宗继之克成厥勲然後大禹之迹悉为宋有於是载戢干戈与民休息或自生至死年及期颐不见兵革吏守法度民安生业鸡鸣狗吠烟火相望可谓太平之极致自古所罕侔矣及神宗继统材雄气英以幽蓟云朔沦於契丹灵夏河西专於拓跋交趾日南制於李氏不得悉张置官吏收籍赋役比於汉唐之境犹有未完深用为耻遂慨然有征伐开拓之志於是边鄙武夫窥伺小利敢肆大言只知邀功不顾国患争贾余勇自谓卫霍不死白面书生披文按图玩习陈迹不知合变竞献奇策自谓良平更生聚敛之臣捃拾财利剖析秋毫以供军费专务市恩不恤残民各陈遗利自谓研桑复出相与误惑先帝自求荣位於是置提举官强配青苖多收免役以聚货泉又驱畎亩之人为保甲使舍耒耜习弓矢又置都作院调筋皮角木以多造器甲入养保马使卖耕牛市驵骏而农民始愁苦矣部分诸军无问边州内地各置将官以领之自知州军緫管钤辖都监监押皆不得关预舍祖宗教閲旧制诸射法效远服机械陈图竞为新奇朝晡上场罕得休息而士卒始怨嗟矣置市易司强市推取坐列贩卖增商税色件及菜果而商贾始贫困矣又立賖贷之法诱不肖子弟破其家又令民封状增价以买坊场致其子孙邻保籍没赀产不能备偿又增茶盐之额贱买贵卖强以配民食用不尽廹以威刑破产输钱又设措置河北籴便司广积粮谷於临流州县以备馈运教兵既久积财既多然後用之而承平日久人已忘战将帅愚懦行伍骄惰加以运筹决胜者乃浮躁巧伪之士不知彼已妄动轻举是以顿兵灵武力疲食尽自溃而归执兵之士荷粮之夫暴骨塞外且数十万筑堡永洛怠忽无备纵宼延敌阖城之人翦为鱼肉曾未足以威服敌国而中国先自困矣先帝深悔其然厌截截谝言思番番良士及下哀痛之诏息兵富民奄弃天下此臣所为痛心疾首泣血追伤者也伏惟皇帝陛下肇承基緖太皇太后同听庶政首戒边吏毋得妄出侵掠俾中外两安今契丹继好秉常纳贡乾德拜章征伐开拓之议皆已息矣则此置提举官散青苖敛免役钱点教保甲置都作院养保马置将官市易司封状买坊场增茶塩额措置河北籴便司皆为虚设陛下幸诏臣民各言疾苦其已至者千有余章未有不言此数事者足以为天下公患衆人所共知非臣一人之私言也利害着明皎如日月何所复疑而羣臣犹习常安故惮於更张虽颇加裁损而监司按堵将官具存保甲犹教阅保马犹养饲边州屯戍不减军器造作不休茶盐新额尚在差役旧法未复是用兵虽息而公私劳费犹未息也如此因循不知改辙数年之後万一遇水旱大饥盗贼羣起其为国家忧患岂敢尽言哉伏愿陛下断自圣志凡王安石等所立新法果能胜於旧者则存之其余臣民以为不如旧法之便者痛加厘革虽非一日可行之事欲乞陛下宣谕执政令因臣民上封事熟议利害进呈以圣鉴裁决而行之昔夏遵禹训商用汤法周循文武之典盖创业垂统之王贻厥孙谋後世所宜谨守不可失也若凡百措置率由旧章但使政事悉如熙宁之初则民物熙熙海内太平更无余事矣议者必曰革弊不可仓猝当徐徐有渐此何异使医治疾而曰勿使遽愈且勿除其根原使尽也其为医者谋则善矣其为疾者谋奚利哉

李廌上慎兵论曰臣闻兵不可好好兵者嗜杀人者也战不可忘忘战者弃民者也臣尝原兵之理我克敌敌克我要之各有相伤为民父母奈何使民两自相伤中道无罪而霣生哉万一正不获意则权必用武乃济然後哀矜怆恻而用之以犯难难平即止非复可玩此以杀止杀以战去战之术也司马法曰不违时不历民病所以爱民也不加丧不因凶所以爱夫民也冬夏不兴师所以兼爱其民也後之人君岂恤是哉争城则战矣争地则战矣争长则战矣争利则战矣小忿则战矣违言则战矣代翕代张代存代亡民不加多率以战死独何辜哉今日暴原野之白骨乃昔日暴原野白骨之子孙也人君当视人犹已以己推人则好战之心自平夫士卒之痛思己之痛士卒之伤思己之伤矢石在前白刃在左右法令在後万死之间幸於一生其危心如何彼贵贱虽异位而喜惧好恶之心无二况复杀一人则父母妻子失所而无依者数人或至於杀其子孙则嗣续遂絶者夫推爱物之心犹不忍暴殄天物况人乎不战而屈人兵者正慎於此故观无衣之诗然後见兴师之情观扬之水之诗然後见屯戍之思观葛生之诗然後见战殁之感迨夫民日益寡国日益削力日益屈财日益殚於是恻然哀恫其前非殆矣主父偃曰务战胜穷武事未有不悔者岂特悔而已祸亦随之夫三世为将道家犹且忌之况好兵之主乎故祸莫大乎好兵好兵之心有二曰幸曰侈孔子曰不仁者不可以长处乐不可以久处约惟乐与约处之实难自匹夫至於天下国家其召祸之渐均生於有余不足有余则侈心生不足则幸心生幸心之祸在厥身侈心之祸在子孙今夫国廹小而鲜长虑财褊急而多妄计贪而无谋勇而无礼惟试侥幸於一战万一偿志於是乎幸心生矣幸心一生故不量力不度德而所较非其敌志徒大心徒劳而所求非其道如卵投石如指挠沸自求危难屠其城夷其社覆其宗絶其嗣者踵相及孟子所谓缘木求鱼必无後灾以若所为求若所欲後必有灾是也不足为有天下者道若夫燕安闲暇财丰力富旁视四顾无一不可惟外事四夷然後快意於是侈心生矣侈心一生故好大喜功而不以生息元元为念穷兵黩武惟以无伐功为愧自求忧患困役伤财得寸损尺怨满天地而祸及子孙衆仲所谓兵犹火也不戢将自焚者是也前王既以此致凶咎後王当以此为龟监古之好兵无功而其主非贤者不足道好兵而贤且有功者莫若汉孝武唐太宗夫孝武席高祖文景之余休太仓有红腐之粟内府有贯朽之钱故放心肆欲玩兵耀武以事疆场内则有期门羽林孤儿佽飞骑士之兵外则有六郡良家材官之士緫节制以统军则有卫将军之智提孤军以深噪则有若霍骠骑之勇又有李广程不识苏建贰师安国严助李息徐自荀彘之徒以帅偏师杨仆路博德李蔡王恢李陵李沮公孙贺公孙敖之徒以将别部击匈奴救东瓯平南粤诛昆邪平西羌伐朝鲜征大宛乃置朔方沧海武威儋耳?牁乐浪等二十四郡厥勋伟哉太宗以英雄神武戡定祸难以基王业自偏禆小校至於为帝大小战无虑累百未尝挫衂有若李积李靖柴绍卫孝节薛万彻之徒以平突厥有若道宗道彦樊兴宗段志元高甑生之徒以平吐谷浑有若侯君集薛万均之徒以平高昌有若李袭誉李大亮之徒以平延陀有若牛进达之徒以平吐蕃有若郭孝恪之徒以平焉耆有若李子和齐善张士贵张德宝上官怀仁之徒以平诸獠有若契苾何力阿史那杜尔之徒以平龟兹邦国既底定诸盗既剿絶其余勇故气犹未肯宁晚命马周李积张俭张亮为将统十六緫管之兵复远驾辽海亲征高丽厥勋伟哉以汉武唐太宗之伐功度越前世所杀敌人固不可亿数然士卒物故亦已多矣故君子曰戾太子父子庶人承乾兄弟之衅实由於此臣故曰兵不可好祸莫大於好兵好兵之祸既无近殃则慎用兵而重民命者其得福必永矣或曰子论兵而以好兵之祸为先奈何为惊人主心兵可去乎臣曰知战可慎民可爱兵可蹔而不可玩祸可去福可就然後可以用兵矣书所谓知稼穑之难乃逸之意欤故曰仁者爱人恶人之害人义者循理恶人之乱纪以兹为兵意是乃仁术又安可去太祖皇帝昭受昊天之成命市不易肆兵不血刃与汉唐百战以得天下固已异道五宗相承奉之以德虽间用兵兵出有名未尝有汉唐之侈心则基福而远祸也其已久矣陛下绍大统继大烈可垂拱无为以荷天休然内宁必戒外居安必虑危故战不可忘兵未可去战虽不可忘当念民命之可重兵虽未可去当念好兵之贻祸鉴眎汉唐之侈心缉熙祖宗之多福故有曰今太平可恃四夷无虞宜毁兵革销锋镝者自弊之论也愿陛下勿听或有曰今太平有余四夷可讨除宜兴师旅辟土地是召祸之论也愿陛下勿听臣愿陛下妙选将帅必求其良训练士马必致其精谨烽候缮甲械积刍粟完城垒以待四圉不害中国之为强脱若婴吾宪吾以逸待劳以直待曲真天子之兵也钦宗靖康元年兵部侍郎李纲上言曰臣伏领御批降付臣僚所上奏劄不知何人所陈皆与臣意暗合乃知今日不为无人在陛下采其说断而行之而已唐韩愈有言不赦不疑唯天子明凡此蔡功惟断乃成正谓此也易於谦之上六称利用行师征邑国於师之上六称大君有命开国承家小人勿用盖谦之极非利用行师不足以济功师之成非戒用小人不足以保治今陛下之於金人卑辞厚币靡不顺从其谦极矣然金人骄悖愈甚其势非用师不能有济以臣料之不得已而用兵其功必成然功成之後在陛下以小人为戒而已臣愚伏望圣慈深考圣人之言断自渊衷无为浮议所动则大功一成中国数十年可以无强敌之患不然忧未艾也所降奏劄更容臣来早将上面禀圣训谨録奏知御史中丞许翰上言曰臣闻敌方驻营朔野闚兵太行而种师道兵距河未渡此挫师之鋭而示敌以弱臣以为非便昔董卓自言讨先零日留司马刘靖屯兵安定以为声势虏欲断卓归道小击辄开者以安定有兵故也虏谓安定当数万人不知但步骑四千而已故知兵之势要恃声援非必实加之也今我控扼狼车而大兵渡河号十万衆此足以震敌人之心而增诸镇之气欲战则可以及事欲和则易与之讲此贤於老师不用而纵敌残暴何啻万万也愿陛下下臣之言诏大臣与种师道熟议其便然臣累论种师道今不可废已蒙圣慈许令师道制置河北戎事之机间不容发而逮今十三四日未闻施行今虽用师道言恐亦未必能尽其心以朝廷任之不专信之不一故也更望睿断早图任之翰又论战曰臣伏见金人退师以来朝廷搢绅上恬下嬉幸於无事恃以为安而臣独窃终夜不寐方以为忧夫以强敌之性贪惏无厌而我既示之以弱开之以利不过一二岁势必复来自所割三镇疾驰三日则突骑犯都城飞尘入宫阙矣当此之时金帛不可复得土地不可复割边鄙之师不可复召智能之士不可复图万世之变可胜言哉今闻姚古等兵已次国郊切谓陛下可以阃外之事制於将帅若遣一介之使可下下之使不可下则用兵不疑臣尝熟计我战而胜则蒙福无穷战而不胜则北厄井陉西断太行内守大河国固无患敌以残弊将归之兵力必不能取三镇故我胜亦利不胜亦利此可决战一也敌欲既盈将骄卒懈时益暄浊人马喘汗以我方鋭击其墯归此可决战二也我衆彼寡以十当一反顾者诛旋踵者斩使威令既必则罢弱者奋况於关陕百战之士外诱以金缯而内激以愤耻破敌必矣此可决战三也种师道持重名将今虽老疾智略足恃议者见其木讷若无策画此盖不以口击贼者昔赵括论兵其父奢不能难也而奢谓括将必败赵师宋文割据江左闻王元谟论兵飘飘有伊洛间意及使之望风奔溃闻师道自少沈毅盖自天性介胄之士瞋目语难自古而然未可遂疑况今济以姚古必能相与成功此可决战四也陛下仁圣诚动万姓义感三军人人思为国死以涤中原之耻而发七庙之愤夫天时易失而人心难收陛下今不乘此利势後必悔之此可决战五也今全躯保妻子之臣务在张敌声势虚喝恐劫苟安目前遗患万世此其意亦无他不过虑战不胜则咎归议者使身不利今一主和身保无患明年盛秋敌骑复来则必诿曰国家事敌不至不得归咎和者奸回自营孰便於此非复有为陛下宗庙社稷长虑却顾者也夫一胜一负兵家常势要观大计如何尔议者以姚平仲前日妄动小衂以谓王师不可复用传曰凡此蔡功唯断乃成故愿陛下断之而已矣

翰又论三镇曰臣伏见王师既行而庙筭未定此疑事也古今盖未有能以疑事成功者故朝廷之意惑则将帅之心不一将帅之志分则士卒之气不锐断而必行鬼神避之此精诚之力也陛下欲断今日之议当究为和与战卒将如何而已矣其中小小利钝非大计之所系也昔汉高帝蜀先主皆号聦明神武为一代之英雄考其用兵败北无数然其志气挫而愈厉绌而更扬者大计已定於中斯其所以为英雄者也陛下欲决和议则臣愿陛下取太史公记虞卿传览其往复此往古之鉴也方今若失三镇二十州之地则天下之势已断西北无河东则陕西不可守无河朔则汴不可都计不过谋渡江南臣考永嘉渡江能为东晋者乃有王导谢安英贤相继扶危救倾仅能立国而中原邱墟遂陷邻敌使世无王导谢安之才或有而不见施用则东晋割据犹恐未易为也借使能为东晋宗庙可复立也社稷可复建也盗入陵寝取一抔土则将若何言而至此可流涕陛下永念方来之艰则今日虽复劳动天下犹不得已何者择祸莫若轻也或者以为太祖即位以来未有江南晋蜀而卒能混一区宇臣以为不侔太祖生长兵间非若陛下继体守文建隆将士百战精鋭非若方今将不素养兵不素练也敌在掌握纵而不取使益张大复何以敌不得以太祖言故凡守和之计以国与人者也陛下欲决战议则臣之所陈可战者五已具于前奏矣今使敌不辞城则渡河之师当战战则必有漕运之役有应援之兵有厄据之要皆当素治不计小却但责成功而後将帅志一而士卒气奋三镇之守有死无二若我以疑遣将帅以苟行则精鋭已亡矣何以取胜凡今为和议者苟取目前之无事则又未必可取臣闻西北之民人人相语曰吾属与其为虏则宁南向作贼死且为中原鬼使三镇之衆发忿怨怼入为宼攘非小变也故姑息目前亦未为得况又方来之患未知所税驾与自古用兵必有异议成王之时周公东征民献有十夫予翼而已其他罔不反曰艰大晋武与杜预谋取江南大臣贾充等皆力争之独一张华赞定大计唐宪宗用武元衡裴度谋讨淮西盗杀元衡朝廷震恐请罢裴度以安诸镇宪宗大怒讨蔡益急唐之威令自是复振周世宗初即位汉引契丹入宼河东世宗自将御之宰相冯道固争不得周之功烈自是遂兴书曰惟克果断乃罔後艰陛下所以疑者度衆必以姚平仲前日之无功自持其说臣近问种师道平仲所以不利者师道为臣言刼寨之法不用大兵当小扰之使自蹂藉而後可乘又地势入横河中度兵隘桥此利诱使出战不利以兵入鬬也臣是以知师道之有谋故前日之功失在不用老将而用骁勇不恃谋将而恃辞说非兵不当用也昔石晋开运之变契丹始入败不穷追冬复大来遂陷都城国朝景德契丹入宼澶渊之役亦不穷追而卒和亲夫开运景德驱逐之策同而成败之效异者何也开运之时中国方弱而示之以畏故敌复来景德之间中国正强而受之以和故敌遂定今议者不鉴开运纵敌之患而欲为景德之寛大则可谓不知时矣陛下何不试使议割地者身任数年敌不复入臣知议者必将难之夫为国不保数年之安而欲定万世之策必不然矣愿下臣章使有定议

晁说之出狩议曰居其所而衆星拱之者北辰也乃一夕不居其所随衆星以流焉天将无四时也啇诗不云乎邦畿千里惟民所止肇域彼四海非邦畿以止民也实止民以为邦畿也其能止千里而近者斯能域彼四海之远也若夫千里不为我畿则四海将为他人域矣周诗亦曰价人维藩大师维垣大邦维屏大宗维翰怀德维宁宗子维城无俾城坏无独斯畏伤厉王失是道也民不怀德而城坏矣乌覩文武成康之绩哉是故国君死社稷礼也後世有以身保一州勇扞一城者为希世伟烈无他焉不学礼之过也闻之国君死社稷矣而大王去邠诗人不刺焉何也曰大王去邠以兴周也时则商之衰世也纪侯大去其国春秋又不贬焉何也曰纪侯去其国以存其祀也时则周之衰世也若使当商周之治君盛世则纪侯者玉帛朝贡之不暇宁论於其国去不去耶春秋於纪侯信不贬矣而於周王则有讥焉书曰天王狩於河阳盖天王无出出则自絶於天下也天子之孝在天下诸侯之孝在一国所任不同所责亦异也汉文帝时老上单于自将十四万骑入萧关烧回中宫候骑至雍烽火通甘泉宫可谓危矣帝乃躬擐甲胄思亲征焉其後匈奴复大入帝亲劳军至覇上及棘门而在细柳则黄舆屈而不得驱矣未闻其轻出狩也既而景帝立一日中七国同反帝命周亚夫窦婴将三十六军以伐之有张羽之力战韩安国之持重韩颓当之功冠诸侯而赵涉剧孟邓都尉辈为之谋画七国王侯之首可指日而旌之也惟帝之断足以诛御史大夫晁错其势足以使太常袁盎使吴其明足以容周亚夫之不奉诏以梁委吴亦未闻其轻出狩也唐明皇有始无卒昏淫不道固非文景之比而国家之盛不减文景时也一旦安禄山以范阳平卢河东之师率同罗奚契丹室韦十五万衆反范阳取河北陷东京克桃林而潼关失守则不告宗庙不顾九族不谕百官身与宫宦数十人掲衣而奔才行四十里而无食饮与征徒并饥寒越明日军士不肯行则斩宰相缢妃子仅行中道散去者衆赖劒南骡纲至以甘言强之而前不敢言骑骡之疲也受辱於馈食之田父诉诚於献酒之微臣悲歌酸鼻若悔而不悔唐室自是倾矣其後肃宗幸岐代宗幸陕德宗幸奉天皆修明皇故事也末有僖昭之出则春秋之不贬也昔禄山之初叛也四方郡县有不从贼者皆倚东平太守嗣吴王祗以起兵其终赖太子即位於灵武以固天下之基业则民心於帝岂不愿其留而无出哉梁武帝区区好无益之名窥无实之利专以登叛人为谋末纳侯景十有四州之地自谓坐获非常之大功也不知其相朱异纳景之赂其子正德通景之谋长江不足以为险而朱雀航石头城与浮苴等也景逼帝坐白刃交前而景徒能焚宫室辱妃主杀百官曾不自保其首领也梁室不碎於景之手者武帝坐朝如故而未尝议及奔亡苻坚之秦军声国势据中原以威百戎非江左可拟也鋭气以攻衰微之晋戎卒六十万介马二十七万下蜀汉之舟师拥幽冀之陆骑军实万里齐声并进晋谢石之师不足以当其十二之一而石琰幼度伊辈风流清谈之师不足以当苻融张蚝慕容暐垂姚苌辈熊虎百战之将而融阵逼淝水从幼度之诱一动而奔溃不可制止融擒而坚仅以身遁姑得道洛阳而入长安曾不安席而复出五将山姚苌执之幽于新平别室而缢死靳传国宝以陈义问尹纬以怜才於时垂与子宝中道叛而燕复以兴乞伏父子继以陇右叛而秦以立句町王以河南叛姚苌以万年叛慕容冲兵起於帐下慕容暐变发於会中诚可惧矣向使坚收散卒不去长安任权翼苻越之忠谋督张蚝石越毛当苻飞龙之力战则何遽有五将之辱新平之祸使秦遂亡乎执事者鉴汉文景不出而隆盛唐明皇出而衰亡梁武不出而存苻宣昭出而亡则一反覆手间天下之利害断可知矣又有往古实迹可按而为执事言者燕太祖文明帝以新造之邦出师小胜而激石虎之赵大阵以临之一日亡其二十余城於赵赵兵将逼所都之棘城皝惧欲出亡其帐下将慕舆根谏曰王一举足则成彼赵之王业中赵之计矣今国家固守坚城其势百倍事之不济不失於走奈何望风委去为必亡之理乎元菟太守刘佩曰事之安危系於一人大王当自强以厚将士不宜自弱也其谋臣封奕曰虎凶恶已甚鬼神共疾祸败之至何日之有今空国远来攻守势异戎马虽强无能为也顿兵积日衅隙自生但坚守以竢之耳燕乃以刘佩之力战大败赵师终为大国视石虎不义以死也是尤今日之所当知者也所谓尼雅满斡哩雅布者非石虎之俦也其凶淫不道则过之我不可一举足以自弱而成贼计惟坚守以成百倍之势而视其明神诛殛可也况我祖宗基业之固宗庙社稷之灵今天子之勤俭图治固非新造之燕可同日语也亦窃有可惧者今之谋臣视封奕如何其战将视刘佩又如何执事者未宜忽於斯也又如燕幽帝慕容暐屡败於晋大司马温之师矣温乘胜至枋头暐惧焉与太傅评谋奔龙城赖吴王垂请出战曰若其不捷走未晚也果大破温於襄邑而得晋之夀春焉此则危甚矣无足为执事者陈之也今之谋臣必不为慕容评而我将视慕容垂又如何执事者复宜念之也是二者盖有前比矣光武初在河北得邯郸信都二郡之助而兵衆未合议者多言可因信都兵自送西还长安独邳彤曰若明公无征伐之意则虽信都之兵犹难会也明公既西则邯郸城民不肯捐父母背城主而千里送公其离散亡逃可必也光武不复西而卒因二郡以一天下也方光武创业之初犹不肯散亡二郡之衆而固守河北执事者谓今累圣重光之基业可不恤京师之衆散亡而固守天下乎嗟夫皝去棘城暐奔龙城则燕虽兴而复亡也光武轻去河北则不能中兴而汉不得复有天下也执事者幸少念之也或曰晋元帝之亡也保江东而兴王业胡为而不可曰元帝以琅邪王渡江而即帝位非驱黄屋以东廵也其所以即帝位者又岂特藉江山之固哉中原名德之士王导周顗之属不忘中原之故国相与慷慨垂涕而立宗庙於荆?之中耳是时东晋之地南抵夀春北极彭城东至洛阳如使元帝居洛阳之旧都收中原之遗英则彼刘渊石勒辈果何有哉请以二事明之东晋之初兴也弱矣刘琨遥奉朝廷之威命无日不战於刘石间几兴而败且使琨不死则灭刘以兴晋阳杀石勒以固河北而洛阳长安皆晋之归也祖逖志在中原琨之所畏也其在豫州百姓襁负而至将士乐为致死力敌人不敢窥兵石勒遣吏护其母墓黄河以南复为晋有略地千里复户万计惜逖不能自成其渡江之志而卒也晋之末尤衰矣大司马温之师犹足以至覇上刘裕之师又足以入长安况在元帝初兴乎其初则未有定分争先破竹之势也其後则强箭之末饮羽之势也琨逖二人者元帝可用而不能用之以一天下者也温裕二人者不生於元帝之时使之効忠佐王者也执事者当念琅邪王渡江失计如此况以天子之尊为江东之举乎岂不惜哉昔人所谓目前可验天下共知之事区区所陈往事是也其在本朝则章圣皇帝因契丹再入河北不西狩蜀不南狩金陵上有毕士安之深谋下有高琼之竭忠而成之於宼凖之决策不复徘徊而径幸澶渊其流福天下至今赖之也是则不待说之之言而执事者宿知之矣

历代名臣奏议卷二百三十一








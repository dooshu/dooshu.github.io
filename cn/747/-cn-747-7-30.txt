○授高延寿高惠真官爵诏

西戎贤相，宠光秦册；北夷嗣子，荣珥汉貂。羁以长缨，用表元功之大；掩兹宏网，式昭天覆之博。高丽位头大兄理大夫后部军主高延寿、大兄前部军主高惠真等，并马韩酋长，鳀海英髦。分羲景於扶桑，数钟天厌；窃封疆于孤竹，自贻神怒。临危转祸，率众来降，申其膝行之敬，成其面缚之礼。向风举踵，良足可嘉，咸宜收其俊才；嗣鸟官於郯子，录其成效，映龟组於梅鋗。延寿可鸿胪卿，惠真可司农卿。


召见纪事


先是，礼部以圣体大安，遵旨择于初九日，请皇上视朝，已奉俞允。至初八日，遣文书官至内阁谕臣居正：“朕明日御朝，切欲与先生一见，奈先生前有旨，不在朝参之列，明日未朝之时，先于平台召见。说与先生知之。”

是日黎明，臣入见于平台。致词云：“恭惟圣躬康豫，福寿无疆。臣犬马微衷，不胜欣庆。”叩头称贺。上说：“朕久未视朝，国家事多劳先生费心。”臣对言：“臣久不睹天颜，朝夕仰念。今蒙特赐召见，下情无任欢忻。但圣体虽安，还宜保重。至于国家事务，臣当尽忠干理，皇上免劳挂怀。”上云：“先生忠爱，朕知道了。”随赐银五十两，彩币六表里，烧割一分，酒饭一卓。臣叩头称谢。

上又谕云：“先生近前，看朕容色。”臣承旨，至御座前跪。上亲执臣手。仰见天颜和粹，玉音清亮，不胜忻忭。上又说：“朕日进膳四次，每次俱两碗，但不用荤。”臣对云：“病后加飧，诚为可喜。但元气初复，亦宜节调，过多恐伤脾胃。然不但饮食宜节，臣前奏疹后最患风寒与房事，尤望圣明加慎。”上云：“今圣母朝夕视朕起居，未尝暂离，三宫俱未宣召。先生忠爱，朕悉知。”

上又说：“十二日经筵，其日讲且待五月初旬行。”臣谨承旨，叩头而退。始鸣钟御门，百官致词称贺云。






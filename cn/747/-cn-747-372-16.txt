○货泉议

臣伏奉今月二十一日敕，欲不禁铸钱，更令百僚详议可否者。夫钱之兴，某来尚矣，将以平轻重而权本末。齐桓得其术而国以霸，周景失其道而人用弊。考诸载籍，国之兴衰，实系於是。陛下思变古以济今，欲反经以合道，而不即改作，询之刍荛，臣虽蠢愚，敢不荐其闻见？古者以珠玉为上币，黄金为中币，刀布为下币。管仲曰：“夫三币，握之则非有补於暖也，舍之则非有损於饱也。”先王以守财物，以御人事，而平天下也，是以命之曰衡。衡者，使物一高一下，不得有常，故与之在君，夺之在君，富之在君，贫之在君。是以人戴君如日月，亲君如父母，用此术也，是为人主之权。今之钱，即古之下币也。陛下若舍之任人，则上无以御下，下无以事上，其不可一也。夫物贱则伤农，钱轻则伤贾，故善为国者，观物之贵贱、钱之轻重，夫物重则钱轻，钱轻由乎物多。多则作法收之使少，少则重；重则作法布之使多，多则轻。轻重之本，必由乎是？奈何而假於人？其不可二也。夫铸钱不杂以铅铁则无利，杂以铅铁则恶，恶不重禁之，不足以惩息。且方今塞其私铸之路，人犹冒死以犯之，况启其源而欲人之从令乎？是设陷而诱之入，其不可三也。夫许人铸钱，无利则人不铸，有利则人去南亩者众；去南亩者众，则草不垦；草不垦，又邻於寒馁，其不可四也。夫人富溢则不可以赏劝，贫馁则不可以威禁，故法令不行，人之不理，皆由贫富之不齐也。若许其铸钱，则贫者必不能为，臣恐贫者弥贫而服役於富室，富室乘之而益恣，昔汉文帝之时，吴氵鼻诸侯也，富埒天子；邓通大夫也，财侔王者，此皆铸钱之所致也。必欲许其私铸，是与人利权而舍其柄，其不可五也。陛下必以钱重而伤本，工费而利寡，则臣愿言其失，以效愚计。夫钱重者，由人日滋於前，而炉不加於旧。又公钱重，与铜之贾颇等，故盗铸者破重钱以为轻钱。钱轻禁宽则行，钱重禁严则止，止则弃矣，此钱之所以少也。夫铸钱用不赡者，在乎铜贵，铜贵在於采用者众。夫铜以为兵则不如铁，以为器则不如漆，禁之无害，陛下何不禁於人？禁於人则铜无所用，铜无所用则铜益贱，贱则钱之用给矣。夫铜不布下，则盗铜者无因而铸；无因而铸，则公钱不破。人不犯死刑，钱又日增，必复利矣。是一举而四美兼也，惟陛下熟察之，谨议。


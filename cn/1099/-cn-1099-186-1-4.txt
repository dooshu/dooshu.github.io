○哈密疏 【 興哈密復塩法】

竊見近日兵部覆題西番通貢事宜、尚有遺慮、臣謹陳其畧、請自　聖裁、謹按永樂年間、封哈密為忠順王、一以斷北狄右臂、二以破西羌交黨、外以聯絡戎夷、察其逆順、而撫馭之、內以藩屏甘肅而衛我邊郡、古帝王制外夷、安中夏之良策也、自土魯番攻陷哈密、奪我金印據我城池、屢年經畧、未見底定、前次都御史陳九疇建議曰、欲制西番、使獻還城池、湏閉關絕貢、葢謂西番仰命中國。惟通貢貨易也。若絕不通貢。則彼也欲茶不得。發腫病死矣。欲麝香不得。蛇虫為毒。麥禾無收矣。是故閉關絕貢。所以扼西番之喉咽而制其死命也。惟彼貢路不通。死命不救。遂常舉兵、擾我甘肅。破我寨堡。殺我人民。邊臣苦于支敵之不給也。復有開關通貢之議。奉　旨若土魯番有悔罪真正番文、獻還哈密城池、獻還人口、即許通貢、將因通貢之機。廣戎夷遷善之路也。中國待夷狄之體也。今西番求貢、尚書王瓊譯進番文一十餘紙、俱裔夷小醜之語、無印信足徵之辭則土魯番未有悔罪之實可知也彼未悔罪。遽許通貢。恐戎心益驕。後難駕馭。而邊患愈滋也。可虞者一也。哈密城池。雖稱獻還。乃無番文足據。不知後日作何興復。或者遂有棄置不問之議。夫土魯番之無道也。圖我哈密久矣。我遂棄置不問。彼愈得志。將刼我罕東。誘我赤斤。掠我?沙。外連北狄。內擾甘肅而邊患遂博矣。可虞者二也。牙木蘭者。土魯番腹心也。擁帳二千稱降于我。然在牙木蘭。則曰來降也。在土魯番書。則曰不知彼去向也。以事理觀焉豈有擁帳二千遠來款塞彼乃不知也安知彼非詐降。餌以誘我。他日犯邊。則曰我納彼叛人。彼來報復也。又曰我不歸彼叛人。彼不歸我哈密也。自是哈密永無興復之期也。彼擁眾坐大。而我之邊患。愈無休息矣。可虞者三也。牙木蘭之降也。廩餼口食。仰給于我。費巳不小矣。猶曰羈縻之策。不得巳也。若土魯番擁眾叩關曰。取彼叛人也。將驅牙木蘭而與之也。彼則詭曰。降也以投生也。今出則死而不肯去將從而納之耶。恐為內應。而有肘腋之憂。土魯番擁兵于外。牙木蘭為變于內。即甘肅危矣。可虞者四也。此臣所以為西邊慮也。或曰今陝西飢荒。甘肅孤危。尚慮不保。雖棄哈密可也。論事得宜可以折異同之口臣則曰保哈密所以保甘肅也保甘肅所以保陝西也若曰哈密難守。則棄哈密。然則甘肅難守。亦棄甘肅可乎。因棄甘肅。併棄臨洮寧夏可乎。西北二邊與虜為鄰。退尺寸則失尋丈。是故疆塲棄守之義。不可不慎也。矧　聖明在上。將涖中國撫四夷。追復帝王之盛。以增光祖宗。乃勸　皇上輕棄祖宗疆塲可乎。或曰然則漢棄珠厓。宣德間棄交阯。不可耶。臣則曰、南北事体自是不同不得相比北狄南蠻。體勢則殊。珠厓交阯。吾欲棄之。置之化外而巳。彼不吾毒也。若西北二邊。則據險以守。我失險則虜得險矣賊虜據險。則中國大患。遂無窮巳。宋人西失靈夏。北失幽燕。國遂不振。然宋人且以漢棄珠厓藉口。是其學術殺天下也。可不戒乎。交阯自秦漢迄唐入中國為衣冠文物之邦者。千年矣。非土官州郡化外之夷之比也。楊士奇援漢棄珠厓例棄之。乃陋儒當權。上下宴安。貨賂公行。紀綱不振。舉版圖十郡之地。棄置不守。葢若考作室。乃不肯堂者也宣宗時物力猶足守交南舉而棄之二楊不得辞其責楊士奇者　太宗皇帝罪人也又足法乎或曰哈密自成化九年失之。二十年收復。弘治六年失之。十一年收復。正德六年復失之。襲封忠順王者。且降于土魯番矣。今雖取還城池。無人與守矣。勞中國以事外夷。恐非計也。臣則曰保全哈密。則赤斤罕東聲勢聯絡。西戎北狄。並受制馭。若失哈密。則土魯番酋併吞諸戎。勢力日大。我之邊患日深是故保哈密所以保中國也不得巳也昔者　太宗皇帝之立哈密也。因胡元遺孽。力能自立遂立之借之虗名我享實利者也今哈密之嗣。三絕矣。天之所廢。人誰興之。此論更達事机議者必求哈密之後。乃立焉。亦見其固也。苟于諸夷。求其雄傑。足以守我城池。護我金印。和戢諸戎。修我貢職。力能自立。即可因立之矣。固不必求胡元之孽也。或曰弘治六年。土魯番酋要我封爵矣。求我主哈密矣。然則爾時何不因遂立之。乃必求胡元遺孽。啟數十年之紛紛耶。臣則曰土魯番酋志吞哈密。併為一國遂霸西戎。且連北狄爾時若假之封爵。是虎而借之翼也若析為兩國而控制之亦其可也今遣間諜告諸西戎曰。中國所以閉關絕貢。非爾諸戎之罪也。土魯番不道滅我哈密。蹂我疆塲將興問罪之師焉。故先閉關。制其死命。爾諸戎無罪。不得通貢。實土魯番之故也。爾諸戎有併心共力。破滅土魯番。即封爾為忠順王。授爾金印。以主西戎。又因牙木蘭之來降也諭之曰。爾舊則土魯番之腹心也。今降則我中國之藩翊也。爾力能立于哈密乎。即以封爾。三年之後爾能和戢哈密。即授爾金印。為忠順王。長為中國衛。則主哈密者。雖非胡元之裔。亦不失我中國封爵之體矣權以通變。變以從時。是固邊將之任也。閫外之責也。　朝廷勿與知焉。假之便宜之權。可也。或曰今忍棄哈密。豈得巳也。甘肅去年銀一錢、易粟四升、今銀一錢、僅易粟二升矣、軍士空腹、救死不贍、在甘肅且凜凜、何有于哈密、臣曰、此則戶部之罪也。昔我　太宗皇帝之供邊也。悉以鹽利。其制鹽利也。鹽一引輸邊粟二斗五升。是故富商大賈。悉于三邊自出財力。自招游民。自墾邊地。自藝菽粟。自築墩臺。自立保伍歲時屢豊菽粟屢盈。至天順成化年間。甘肅寧夏粟一石。易銀二錢。時有計利者曰。商人輸粟二斗五升。支鹽一引。是以銀五分。得鹽一引也。請更其法。課銀四錢二分。支鹽一引。銀二錢。得粟一石。鹽一引。得粟二石。是一引之鹽致八引之獲也。戶部以為實利。遂變其法。凡商人引鹽。悉輸銀于戶部。間有輸粟之例亦屢行屢止且雖輸粟亦非復二斗五升之舊矣商賈耕稼。積粟無用。輟業而歸。墩臺遂日頹壞。堡伍遂日崩析。游民遂日離散。邊地遂日荒蕪。戎虜入寇。一遭兵創。生齒日遂凋落。邊方日遂困敝。今千里沃壤。莽然蓁墟。稻米一石。直銀五兩。皆鹽法更弊之故也。然則欲足邊糧。其復　太宗鹽法乎。或曰輸粟支鹽。則邊方日墾。邊民日繁。邊粟日多。鹽價亦平。輸銀支鹽。則邊地日荒。邊民日耗。邊粟日少。鹽價亦貴。若然。則安邊足用之長策。莫善于　太宗皇帝之鹽法矣。戶部何為不行乎。此戶部之所以爭不肯輸粟而欲輸銀也臣曰輸粟于邊利歸邊民輸銀于戶部利歸戶部今戶部之徵鹽銀也。計銀一萬。加耗千兩。下自吏胥皂卒。上而郎署卿佐。蚕食餌利焉若行輸粟之令戶部失耗銀之利矣是故謹守弊法。不肯復　太宗令典也。皆臣愚博采眾謀。復相辨詰過不自揣。其為狂瞽者如此。伏惟　陛下、敕問兵部、土魯番叩關求貢、有何印信悔罪番文、哈密城池、作何興復、牙木蘭來降。其誠其偽、作何料理、務出萬全之策、勿墮狡戎之謀、再　敕戶部甘肅邊糧、累年缺乏、若何為目下振救之策、若何為經久饒贍之策、詳畫上聞、取裁　聖斷、臣愚且見中國尊安、萬世永賴區區裔夷之向背、付之邊臣一叱咤定矣、不煩　聖明轉側之勤也、


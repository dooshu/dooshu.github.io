龚侯判义子生心

南陵县曾祥，

「状告为逆叛事：身老子故，将媳李氏，凭媒招孙育养老，一毫财礼，身并未索。过门三载，抚若亲生。岂今顿起祸心，毁仓盗谷，启笥窃衣，运财物归家，不怃孤老，思将仇报。老命惶，恳天究治。上告。」

孙育诉曰：

「状诉为两难事：母生二子，弟幼继伯。身贫未婚，凭媒入赘曾祥媳为妻。议工三载作聘，工满求归。触诬逆叛。痛思家贫母老，再无次丁。欲终事样，弃母则不孝﹔欲归养母，背义则不祥。情极两难，叩天裁豁。上诉。」

龚侯审云：

「曾祥子死，以媳招孙育为妻，遂欲强留养者，此所谓出而诱雉者。岂知母子天亲也，祥安得以无子之媳，而羁系有母之子哉！但入赘之初不索财礼，祥之恩亦育所当报者。合给银五两，以赡残年。其妇从夫，祥勿留阻。」


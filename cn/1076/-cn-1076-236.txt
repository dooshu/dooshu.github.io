卷二百三十六

<史部,诏令奏议类,奏议之属,历代名臣奏议>

钦定四库全书

历代名臣奏议卷二百三十六

明　杨士奇等　撰

任将

赵孝成王立七年秦与赵兵相距长平时赵奢已死而蔺相如病笃赵使廉颇将攻秦秦数败赵军赵军固壁不战秦数挑战廉颇不肯赵王信秦之间秦之间言曰秦之所恶独畏马服君赵奢之子赵括为将耳赵王因以括为将代廉颇蔺相如曰王以名使括若胶柱而鼓瑟耳括徒能读其父书传不知合变也赵王不听遂将之将行其母上书言於王曰括不可使将王曰何以对曰始妾事其父时为将身所奉饭饮而进食者以十数所友者以百数大王及宗室所赏赐者尽以予军吏士大夫受命之日不问家事今括一旦为将东向而朝军吏无敢仰视之者王所赐金归藏於家而日视便利田宅可买者买之王以为何如其父父子异心愿王勿遣王曰母置之吾已决矣母因曰王终遣之即有如不称妾得无随坐乎王许诺

魏乐羊为将而攻中山其子在中山中山之君烹其子而遗之羮乐羊坐其幕下而啜之尽一杯文侯谓覩斯赞曰乐羊以我之故食其子之肉赞对曰其子之肉尚食之其谁不食乐羊既罢中山文侯赏其功而疑其心汉高祖为汉王时入蜀韩信亡楚归汉滕公言於汉王拜为治粟都尉汉王未之奇也信数与萧何语何奇之至南郑诸将行道亡者数十人信度何等已数言上上不我用即亡何闻信亡不及以闻自追之人有言上曰丞相何亡上大怒如失左右手居一二日何来谒上上且怒且喜骂何曰若亡何也何曰臣不敢亡也臣追亡者上曰若所追者谁何曰韩信也上复骂曰诸将亡者以十数公无所追追信诈也何曰诸将易得耳至如信者国士无双王必欲长王汉中无所事信必欲争天下非信无所与计事者頋王筞安所决耳王曰吾亦欲东耳安能欝?久居於此乎何曰王计必欲东能用信信即留不能用信终亡耳王曰吾为公以为将何曰虽为将信必不留王曰以为大将何曰幸甚於是王欲召信拜之何曰王素慢无礼今拜大将如呼小儿耳此乃信所以去也王必欲拜之择良日斋戒设坛场具礼乃可耳王许之诸将皆喜人人各自以为得大将至拜大将乃韩信也一军皆惊

汉文帝十四年冯唐为中郎署长事文帝文帝辇过问唐曰父老何自为郎家安在唐具以实对文帝曰吾居代时吾尚食监高祛数为我言赵将李齐之贤战於钜鹿下今吾每饭意未尝不在钜鹿也父知之乎唐对曰尚不如廉颇李牧之为将也上曰何以唐曰臣大父在赵时为官卒将善李牧臣父故为代相善赵将李齐知其为人也上既闻廉颇李牧为人良说而搏髀曰吾独不得廉颇李牧时为吾将吾岂忧匈奴哉唐曰主臣陛下虽得廉颇李牧弗能用也上怒起入禁中良久召唐让曰公奈何衆辱我独无闲处乎唐谢曰鄙人不知忌讳当是之时匈奴新大入朝那杀北地都尉昂上以敌寇为意乃卒复问唐曰公何以知吾不能用廉颇李牧也唐对曰臣闻上古王者之遣将也跪而推毂曰阃以内者【此郭门之阃也门中橛曰阃】寡人制之阃以外者将军制之军功爵赏皆决於外归而奏之此非虚言也臣大父言李牧为赵将居边军市之租皆自用飨士赏赐决於外不从中覆也委任而责成功故李牧乃得尽其智能遣选车千三百乘彀骑万三千百金之士十万【直百金言重】是以北逐单于破东部灭澹林西抑强秦南支韩魏当是之时赵几覇其後会赵王迁立其母倡也王迁立乃用郭开谗卒诛李牧令顔聚代之是以兵破士北为秦所禽灭今臣窃闻魏尚为云中守其军市租尽以飨士卒私养钱五日一椎牛飨宾客军吏舍人是以匈奴远避不近云中之塞虏曾一入尚率车骑击之所杀甚衆夫士卒尽家人子起田中从军安知尺籍五符【吏卒斩首以尺籍书亦什伍之符约节度也】终【日】力战斩首捕虏上功幕府一言不相应文吏以法绳之其赏不行而吏奉法必用臣愚以为陛下法太明赏太轻罚太重且云中守魏尚坐上功首虏差六级陛下下之吏削其爵罚作之由此言之陛下虽得廉颇李牧弗能用也臣诚愚触忌讳死罪死罪文帝说

成帝时光禄大夫执金吾辛庆忌坐小法左迁云中太守後徵为光禄勲时数有灾异丞相司直何武上封事曰虞有宫之奇晋献不寐【晋献公欲伐虞以宫之奇在寝不寐】卫青在位淮南寝谋故贤人立朝折冲厌难胜於亡形【厌抑也未有祸难之形豫胜之也厌音於叶反】司马法曰天下虽安忘战必危夫将不豫设则亡以应卒【卒读曰猝谓暴也】士不素厉则难使死敌是以先帝建列将之官近戚主内异姓距外故奸轨不得萌动而破灭诚万世之长策也光禄勲庆忌行义修正柔毅敦厚谋虑深远前在边郡数破敌获虏外夷莫不闻廼者大异并见未有其应加以兵革久寝春秋大灾未至而豫御之庆忌宜在爪牙官以备不虞

东汉光武时更始大司马朱鲔等盛兵据洛阳又并州未安光武难其守问於邓禹曰诸将谁可使守河内者禹曰昔高祖任萧何於关中无复西頋之忧所以得专精山东终成大业今河内带河为固户口殷实北通上党南迫洛阳寇恂文武备足有牧人御衆之才非此子莫可使也乃拜恂河内太守行大将军事光武谓恂曰河内完富吾将因是而起昔高祖留萧何镇关中吾今委公以河内坚守转运给足军粮率厉士马防遏他兵勿令北度而已

时赤眉延岑暴乱三辅郡县大姓各拥兵衆大司徒邓禹不能定乃遣冯异代禹讨之车驾送至河南赐以乘舆七尺具劒勅异曰三辅遭王莽更始之乱重以赤眉延岑之酷元元涂炭无所依诉今之征伐非必略地屠城要在平定安集之耳诸将非不健鬬然好虏掠卿本能御吏士念自修勅无为郡县所苦异顿首受命引而西所至皆布威信弘农羣盗称将军者十余辈皆率衆降异

马援在交趾尝饵薏苡实用能轻身省慾以胜瘴气南方薏苡实大援欲为种军还载之一车时人以为南土珍怪权贵皆望之援时方有宠故莫以闻及卒後有上书譛之者以为前所载还皆明珠文犀马武与於陵侯侯昱等皆以章言其状光武怒援妻孥惶惧不敢以丧还旧茔裁买城西数畒地槀葬而已【权葬故称槀】宾客故人莫敢予会前云阳令同郡朱勃诣阙上书曰臣闻王德圣政不忘人之功采其一美不求备於衆故高祖赦蒯通而以王礼葬田横大臣旷然咸不自疑夫大将在外谗言在内微过辄记大功不计诚为国之所慎也故章邯畏口而奔楚燕将据聊而不下【燕将攻下聊城人或谗之於燕燕将惧诛因保守聊城不敢归】岂其甘心末规哉悼巧言之伤类也【末规犹下计也】窃见故伏波将军新息侯马援拔自西州钦慕圣义间关险难触冒万死孤立羣贵之间傍无一言之佐驰深渊入虎口岂頋计哉【谓援使隗嚣也】宁自知当要十郡之使徼封侯之福邪八年车驾西讨隗嚣国计狐疑衆营未集援建宜进之策卒破西州及吴汉下陇冀路断隔唯独狄道为国坚守士民饥困寄命漏刻援奉诏西使镇慰边衆乃招集豪杰晓诱羌戎谋如涌泉埶如转规遂救倒悬之急存几亡之城兵全师进因量敌人陇冀略平而独守空郡【守音式授反】兵动有功师进辄克诛锄先零缘入山谷猛怒力战飞矢贯胫又出征交址土多瘴气援与妻子生诀无悔吝之心遂斩灭徵侧克平一州间复南讨立陷临乡师已有业未竟而死吏士虽疫援不独存夫战或以久而立功或以速而致败深入未必为得不进未必为非人情岂乐久屯絶地不生归哉惟援得事朝廷二十二年北出塞漠南渡江海触冒害气僵死军士名灭爵絶国土不传海内不知其过衆庶未闻其毁卒遂三夫之言横被诬罔之谗【韩子曰庞共与魏太子质於邯郸共谓魏王曰今一人言市有虎王信乎王曰否二人言王信乎王曰否三人言王信乎曰寡人信龎共曰夫市无虎明矣然三人言诚市有虎今邯郸去魏远於市谤臣者过三人愿王熟察之】家属杜门葬不归墓怨隙并兴宗亲怖栗死者不能自列生者莫为之讼臣窃伤之夫明主醲於用赏约於用刑高祖赏与陈平金四万斤以间楚军不问出入所为岂复疑以钱谷问哉夫操孔父之忠而不能自免於谗此邹阳之所悲也【鲁听季孙之说而逐孔子】诗云取彼谗人投畀豺虎豺虎不食投畀有北有北不受投畀有昊此言欲令上天而平其恶惟陛下留思竪儒之言无使功臣怀恨黄泉臣闻春秋之义罪以功除【公羊传曰夏?项孰减之齐?之曷为不言齐?为桓公讳也以桓公尝有继絶存亡之功故君子为之讳也】圣王之祀臣有五义【礼记曰夫圣王之制祀也法施於人则祀之以死勤事则祀之以劳定国则祀之能御大灾则祀之能扞大患则祀之】若援所谓以死勤事者也愿下公卿平援功罪宜絶宜续以厌海内之望臣年已六十常伏田里窃感栾布哭彭越之义【前书曰彭越为梁王栾布为梁大夫使於齐越以谏反枭首洛阳诏有收视者捕之布使还奏事越头下祠而哭之】冒陈悲愤战栗阙庭

南阳太守杜诗自以无劳不安久居大郡求欲降避功臣乃上疏曰陛下亮成天工克济大业偃兵修文羣帅反旅海内合和万世蒙福天下幸甚唯匈奴未譬圣德威武二垂陵虐中国边民虚耗不能自守臣恐武猛之将虽勤亦未得解甲櫜弓也夫勤而不息亦怨劳而不休亦怨怨恨之师难复责功臣伏覩将帅之情功臣之望冀一休足於内郡然後即戎出命不敢有恨臣愚以为师克在和不在衆陛下虽垂念北边亦当颇泄用之昔汤武善御衆无故忿鸷之师陛下起兵十有三年将帅和睦士卒鳬藻今若使公卿郡守出於军垒则将帅自厉士卒之复比於宿卫则戎士自百何者天下已安各重性命大臣以下咸怀乐土不雠其功而厉其用无以劝也陛下诚宜虚缺数郡以俟振旅之臣重复厚赏加於久役之士如此缘边屯戍之师竞而忘死乘城拒塞之吏不辞其劳则烽火精明守战坚固圣王之政必因人心今猥用愚薄塞功臣之望诚非其宜臣诗伏自惟忖本以史吏一介之才遭陛下创制大业贤俊在外空乏之间超受大恩收养不称奉职无效久窃禄位令功臣怀愠诚惶诚恐八年上书乞避功德陛下殊恩未许放退臣诗蒙恩尤深义不敢苟冒虚请诚不胜至愿愿退大郡受小职及臣齿壮力能经营剧事如使臣诗必有补益复受大位虽析珪授爵所不辞也惟陛下哀矜帝惜其能遂不许之

章帝时中郎将郑衆为耿恭已下洗沐易衣冠上疏曰耿恭以单兵固守孤城当匈奴之冲对数万之衆连月踰年心力困尽凿山为井煮弩为粮出於万死无一生之望前後杀伤匈奴数千百计卒全忠勇不为大汉耻恭之节义古今未有宜蒙显爵以厉将帅及恭至雒阳鲍昱奏恭节过苏武宜蒙爵赏於是拜为骑都尉以恭司马石修为雒阳市丞张封为雍营司马军吏范羌为共丞余九人皆补羽林

灵帝时镇贼中郎将朱儁与荆州刺史徐璆及南阳太守秦颉合兵万八千人围黄巾贼帅赵宏自六月至八月不拔有司奏欲徵儁司空张温上疏曰昔秦用白起燕任乐毅皆旷年历载乃能克敌儁讨颍川以有功效引师南指方略已设临军易将兵家所忌宜假日月责其成功帝乃止儁因急击宏斩之

魏明帝时司马懿将伐辽东散骑常侍何曾上疏曰臣闻先王制法必全於慎故建官受任则置副佐陈师命将则立监贰宣命遣使则设介副临敌交刃又参御右盖以尽思谋之功防安危之变也是以在险当难则权足相济陨缺不豫则才足相代其为国防至深至远及至汉氏亦循旧章韩信伐赵张耳为贰马援讨越刘隆副军前世之迹着在篇志今太尉奉辞诛罪精甲鋭锋步骑数万道路迥阻且四千里虽假天威有征无战宼或潜遁消引日月命无常期人非金石远虑详备诚宜有副今北军诸将及太尉所督皆为寮属名位不殊素无定分统御之尊卒有变急不相镇摄存不忘亡圣达所裁臣愚以为宜选大臣名将威重宿着者成其礼秩遣诣北军进同谋略退为副佐虽有万一不虞之变军主有储则无患矣帝不从

吴周瑜病因上疏曰当今天下方有事役是瑜乃心夙夜所忧愿至尊先虑未然然後康乐今既与曹操为敌刘备近在公安边境密迩百姓未附宜得良将以镇抚之鲁肃智略足任乞以代瑜瑜陨踣之日所怀尽矣乌程侯建衡元年陆禕初为黄门侍郎出领部曲拜偏将军凯亡後入为太子中庶子右国史华核表荐禕体质方刚器干强固董率之才鲁肃不过及被召当下径还赴都道由武昌曾不回頋器械军资一无所取在戎果毅临财有节夫夏口贼之冲要宜选名将以镇戍之臣窃思惟莫善於禕

晋武帝时刘元海於魏已为任子在洛阳文帝深待之泰始以来王浑又屡言之於武帝帝召与语大悦之谓王济曰刘元海容仪机鉴虽由余日磾无以加也济对曰元海仪容机识实如圣旨然其文武才干贤於二子远矣陛下若任之以东南之事吴会不足平也帝称善孔恂杨珧进曰臣观元海之才当今惧无其比陛下若轻其衆不足以成事若假之威权平吴之後恐其不复北渡也非我族类其心必异任之以本部臣窃为陛下寒心若举天阻之固以资之无乃不可乎帝默然後秦凉覆没帝畴咨将帅上党李憙曰陛下诚能发匈奴五部之衆假元海一将军之号鼓行而西可指期而定孔恂曰李公之言未尽殄患之理也憙勃然曰以匈奴之劲悍元海之晓兵奉宣圣威何不尽之有恂曰元海若能平凉州斩树机能恐凉州方有难耳蛟龙得云雨非复池中物也帝乃止

东晋元帝太兴二年着作郎虞预以寇贼未平当须良将上疏曰臣闻承平之世其教先文拨乱之运非武不克故牧野之战吕望杖钺淮夷作难召伯专征玁狁为暴卫霍长驱故隂阳不和擢士为相三军不胜拔卒为将汉帝既定天下犹思猛士以守四方孝文志存钜鹿冯唐进说魏尚复守诗称赳赳武夫公侯干城折冲之佐岂可忽哉况今中州荒弊百无一存牧守官长非异域之族类即寇窃之幸脱陛下登阼威畅四远故令此等反善向化然奔军降徒轻薄易动强寇未殄益使难安周抚陈川相系背叛徐龛骄黠无所拘忌放兵侵掠罪已彰灼昔葛伯违道汤献之牛吴濞失礼锡以几杖恶成罪着方复加戮龛之小丑何足不灭然豫备不虞古之善教矧乃有虞可不为防为防之术宜得良将将不素简难以应敌夀春无镇祖逖孤立前有劲虏後无系援虽有智力非可持久愿陛下谘之群公博举於衆若当局之才必允其任则宜奨厉使不頋命旁料冗猥或有可者厚加宠待足令忘身昔英布见慢恚欲自裁出观供置然後致力礼遇之恩可不隆哉诚知山河之量非尘露可益神鉴之虑非愚浅所测然匹夫嫠妇犹有忧国之言况臣得厕朝堂之末蒙冠带之荣者乎後魏明元帝时并州寇数万家南掠河内遣将军公孙表等率师讨之败绩太宗问羣臣曰并寇纵暴人衆不少表等已不能制若不早诛则良民大受其祸今既盛秋不可为此小盗而复兴衆以废民业将若之何玄伯对曰表等诸军不为不足但失於处分故使小盗假息耳寇衆虽盛而无猛健主将所谓千奴共一胆也宜得大将军为贼所服信者将数百骑就摄表军以讨之贼闻之必望风震怖夀光侯建前在并州号为威猛羣丑畏服诸将莫及太宗从之

孝明帝时四中郎将兵数寡弱不足以襟带京师任城王拓跋澄奏宜以东中带荥阳郡南中带鲁阳郡西中带弘农郡北中带河内郡选二品三品亲贤兼称者居之省非急之作配以强兵如此则深根固本强干弱枝之义也灵太后初将从之後议者不同乃止澄又奏曰固本宜强防微在豫故虽有文事不忘武功况今南蛮仍犷北部频结来事难图势同往变脱暴勃忽起振动关畿四府羸兵何以防拟平康之世可以寄安遗之久长恐非善策如臣愚见郎将领兵兼緫民职省官实禄於是乎在求还依前增兵益号将位既重则念报亦深军郡相依则表里俱济朝廷无四頋之忧奸宄絶窥觎之望矣卒不纳

孝武帝时天下多事尚书右民郎路思令乃上疏曰臣闻国之大事唯祀与戎戎之有功在於将帅三代不必别民取治不等五伯不必异兵各能克定有汤武之贤犹须伊望之佐尧舜之圣尚有稷契之辅得其人也六合唾掌可清失其人也三河方为战地何者动之甚易静之至难窃以比年以来将帅多是贵宠子孙军幢统领亦皆故谊托附贵戚子弟未经戎役至於衔杯跃马志逸气浮轩眉攘腕便以攻战自许及临大敌怖惧交怀雄图鋭气一朝顿尽乃令羸弱在前以当鋭强壮居後以卫身兼复器械不精进止不集任羊质之将驱不练之兵当负险之衆敌数战之虏欲令不败岂有得哉是以兵知必败始集而先逃将又怖敌迁延而不进国家便谓官号未满重爵屡加复疑赏赉之轻金帛日赐帑藏空虚民财殚尽致使贼徒更增胆气益盛生民损耗荼毒无聊主叹臣哀何心寝食臣虽位微窃不遑舍臣闻孝行出於忠贞节义率多果决德可感义夫恩可劝死士今若舍上所轻求下所重黜陟幽明赏罚善恶捜徒简卒练兵习武甲密弩强弓调矢劲谋夫既设辩士先陈晓以安危示其祸福如其不悛以我义顺之师讨兹悖逆之竖岂异砺萧斧而伐朝菌鼓洪炉而燎毛发虽愚者知其不旋踵矣敢以愚短昧死陈诚

唐高宗仪凤中吐蕃数盗边太学生魏元忠上封事洛阳宫言命将用兵之要曰天下之柄有二文武而已至制胜御人其道一也今言武者先骑射不稽之权略言文者首篇章不取之经纶臣观魏晋齐梁才固不乏然何益治乱哉养由基射能穿札不止鄢陵之奔陆机识能辨亡无救河桥之败断可见已夫才生於世世实须才何世而不生才何才而不资世故物有不求未有无物之岁士有不用未有无士之时也志士在富贵与贱贫皆思立功名以传于後然知已难而所遇罕士之怀琬琰就煨尘抱栋干困沟壑者悠悠之人直覩此士之贫贱安知其方略哉故汉拜韩信举军惊笑蜀用魏延羣臣觖望此富贵者易为善贫贱者难为功也昔汉文帝不知魏尚贤而囚之知李广才而不用乃叹其生不逢时夫以广之才天下无双时方岁事匈奴而卒不任故近不知尚广之贤而远想廉颇李牧冯唐是以知其有而不能用也此身为时主所知不得尽其才也晋羊祜谋举吴贾充荀朂沮之祜叹曰天下事不如意十常七八以二人不同终不大举此据立功之地而不获展其志也布衣之人怀奇抱策而望朝奏夕召岂易得哉臣愿历访文武五品以上得无有智如羊祜武如李广而不得骋其才者乎使各言其志毋令久失职又言人无常俗政有治乱军无常胜将有能否兵为王者大事存亡系焉将非其任则殄人败国齐段孝玄有言持大兵如擎盘水一致蹉跌求止可得哉周亚夫坚壁以挫吴楚司马懿闭营而困诸葛亮此皆全军制胜不战而却敌是知大将临戎以智为本今之用人类将家子或死事孤儿进非干略虽竭力尽诚不免於倾败若之何用之且建功者言其所济不言所来言其所能不言所藉若陈汤吕蒙马隆孟观悉出贫贱而勲伐甚高不闻其家世将帅也故隂阳不和揠士为相蛮貊不廷擢校为将今以四海之广亿兆之衆岂无卓越之士臣恐未之思乎又赏者礼之基罚者刑之本礼崇则谋夫竭其能赏厚则义士轻其死刑正故君子朂其心罚重则小人惩其过赏罚者军国之纲纪政教之药石吐蕃本非强敌而薛仁贵郭待封至弃甲丧师脱身以免国家寛政罪止削除网漏吞舟何以过此虽陛下頋收後効然朝廷所少岂此一二人乎夫赏不劝谓之止善罚不惩谓之纵恶臣诚疏贱干非其事岂欲间陛下君臣生薄厚哉正以刑赏一亏百年不复故国无赏罚虽尧舜不能为今罚既不行赏复难信故议者皆谓比日征行虚立赏格而无其实盖忘大体之臣恐赉勲庸竭府库留意锥刀以为益国所谓惜毫厘失千里者也且黔首虽微不可以欺安有寓不信之令设虚赏之格乎自苏定方平辽东李积破平壤赏既不行勲亦淹废岁月纷淆真伪相错臣以吏不奉法慢自京师伪勲所由主司过也其则不远近在尚书省中然未闻斩一台郎戮一令史使天下知之陛下何照远而不照近哉神州化首文昌政本治乱攸在臣故冒死而言夫明监所以照形往事所以知今臣请借近以为谕贞观中万年尉司马玄景舞文饰智以邀乾没太宗弃之都市後征高丽緫管张君乂不进击贼斩之旗下臣以为伪勲之罪多於玄景仁贵等败重於君乂使早诛之则诸将岂复有负哉慈父多败子严家无格虏且人主病不广大人臣病不节俭臣恐陛下病之於不广大过在於?父斯日月一蚀也又今将吏贪暴所务口马财利臣恐戎狄之平未可旦夕望也凡人识不经远皆言吐蕃战前队尽後队方进甲坚骑多而山有氛瘴官军远入前无所获不积谷数百万无大举之资臣以为吐蕃之望中国犹孤星之对太阳有自然之大小不疑之明暗异域虽无知亦知爱其性命岂有前尽死而後进哉由残迫其人非下所愿也必其战不顾死则兵法料敌能鬬当以知筭取之何忧不克哉向使将能杀敌横屍蔽野敛其头颅以为京观则此虏闻官军钟鼓望尘却走何暇前队皆死哉自仁贵等覆师丧气故虏得跳梁山谷又师行必藉马力不数十万不足与虏争臣请天下自王公及齐人挂籍之口人税百钱又弛天下马禁使民得乘一大马不为数限官籍其凡勿使得隐不三年人间畜马可五十万即诏州县以所税口钱市之若王师大举一朝可用且虏以骑为强若一切使人乘之则市取其良以益中国使得渐耗虏兵之盛国家之利也高宗善之玄宗天宝六载李林甫欲杜边帅入相之路以朔部不知书乃奏言文臣为将怯当矢石不若用寒族朔部朔部则勇决习战寒族则孤立无党陛下诚以恩洽其心彼必能为朝廷尽死上悦其言始用安禄山

天宝十四载安禄山请以蕃将三十二人代汉将韦见素因极言禄山反已有迹所请不可许上不悦竟从禄山之请杨国忠见素後复言於上曰臣有筞可坐销禄山之谋若除禄山平章事召诣阙以贾循吕知诲杨光翽分领范阳平卢河东节度则势自分矣上从之已草制而不发

玄宗时特进盖嘉运破突骑施还诏为河西陇右节度使因令经略吐蕃嘉运以新立功日酣遨未赴屯尚书左丞相裴耀卿言於帝曰嘉运精劲勇烈诚有余然臣见其夸言骄色窃忧之恐不足与立事今盛秋防边日月已薄当与军中士卒相见若不素讲虽决在一时恐非制胜万全之义且兵未及训不能知法士未怀惠不可共心使幸而有功非师出以律之善又万人之命倚於将示不得已故凿凶门而出今酣呶朝夕胖肆自安非爱人忧国者不可不察苟不易帅宜严诏申约以督其行帝乃促嘉运诣部卒无功还

代宗大历六年副元帅李抱玉上言凡所掌之兵当自训练今自河陇逹于扶文绵亘二千余里抚御至难若吐蕃两道俱下臣保固汧陇则不救梁岷进兵扶文则寇逼关辅首尾不赡进退无从愿更择能臣委以山南使臣得专备陇坻诏从之

大历十四年崔宁在蜀十余年至是入朝吐蕃与南诏合兵三道入寇诸将不能御州县多陷上忧之趣宁归镇杨炎言於上曰蜀地富饶宁据有之贡赋不入与无蜀同若其有功则义不可夺是蜀地败故失之胜亦不得也不若留宁发范阳戍兵杂禁兵往击之何忧不克因得纳亲兵於其腹中蜀将必不敢动然後更授他帅使千里沃壤复为国有是因小害而收大利也上遂留宁

德宗时翰林学士陆贽上奏曰曲环所领一军悉是朱泚部曲或顷在凤翔所管或本从河朔同来後因汴宋用兵权抽赴彼应援所以行营将士犹举幽陇为名今之元凶乃其旧帅岐下则楚琳助乱蓟门则朱滔党奸独此偏师摽然河上其营幕则寄于他土其家属则?於匪人又属汴路奸虞浚城陷覆粮饷屡絶资装久殚士卒常情固难安处是宜溃归旧管否则散适乐郊而曲环抚之悉无离叛孤军自守亦不苟从处危能安闻难辄赴甚推齐肃累着功勲近日将帅之中罕有如环之比考其才节絶有过人但缘羇寓多时穷匮转甚继陈章奏言极酸辛告急朝廷则力未能救求哀郡府则人莫见忧览其辞情可为流涕若失於应接则终以危亡良将义从实在深惜愿陛下不以常人遇之不以常事遣之方今势可相资唯有江左完实恐须密勅韩滉切令赡恤此军器甲衣粮咸使周足因赐刘洽手诏亦委加意保持若得自存必有成绩非艰难无以表特操非英圣不能全异才有功见知人必悦劝臣不胜区区为国奨善拯危之意谨啓事以闻谨奏

贽又论两河及淮西利害状曰内侍朱冀宁奉宣圣旨缘两河寇贼未平殄又淮西凶党攻逼襄城卿识古知今合有良策宜具陈利害封进者臣质性凡钝闻见陋狭幸因乏使簪组昇朝洊承过恩文学入侍每自奋励思酬奨遇感激所至亦能忘身但以越职干议典制所禁未信而言圣人不尚是以循循默默尸居荣近日日以愧自春徂秋心虽怀忧言不敢发此臣之罪也亦臣之分也陛下天纵圣德神授英谋明照八表思周万务犹虑阙漏下询刍荛此尧舜舍已从人好问而好察迩言之意也臣每读前史见开说纳忠之士乃有泣血碎首牵裾断鞅者皆以进议见拒恳诚激忠遂至发愤踰礼而不能自止故也况今势有危迫事有机宜当圣主开怀访纳之时无昔人逆鳞颠沛之患傥又上探微旨虑匪悦闻傍惧贵臣将为沮议首尾忧畏前後頋瞻是乃偷合苟容之徒非有扶危救乱之意此愚臣之所痛心切齿於既往是以不忍复躬行於当世也心藴忠愤固愿披陈职居禁闱当备頋问承问而对臣之职也写诚无隐臣之忠也谨具件如後惟明主循省而备虑之岂有微臣独荷容纳之恩实亿兆之幸社稷之福也臣本书生不习戎事窃惟霍去病汉将之良者也每言行军用师之道頋方略何如耳不在学古兵法是知兵法者无他见其情而通其变则得失可辩成败可知古人所以坐筹樽俎之间制胜千里之外者得此道也臣才不逮古人而颇窥其意是敢承诏不默辄陈狂愚伏以克敌之要在乎将得其人驭将之方在乎操得其柄将非其人者兵虽衆不足恃操失其柄者将虽材不为用兵不足恃与无兵同将不为用与无将同将不能使兵国不能驭将非止费财翫寇之弊亦有不戢自焚之灾自昔祸乱之兴何尝不由於此今两河淮西为叛乱之帅者独四五凶人而已尚恐其中或有傍遭诖误内蓄危疑苍黄失图势不得止亦未必皆是处心积虑果为奸逆以僭帝称王者也况其余衆盖并胁从苟知全生岂愿为恶若招携以法悔祸以诚使来者必安安者必久斯道积着人谁不怀纵有野心难驯臣知其从化者必过半矣舞干格苖岂独虚言假使四五凶渠俱禀枭?之性其下同恶复有十百相从是皆卒伍庸流闒茸下品其志好不过声色财货之乐其材用不过蹴踘距踊之能其约从缔交则迭相侮诈以为智谋其御衆使人则例质妻孥以为术数斯乃盗窃偷安之伍非有奸雄特异之资以陛下英神志期平壹君臣之势不类逆顺之理不侔形势之大小不伦师徒之衆寡不敌然尚旷岁持久师老费财加筭不止於舟车徵卒殆穷於闽濮笞肉捶骨呻吟里闾送父别夫号呼道路杼轴已甚兴发已殚而为将帅者尚曰财不足兵不多此微臣所以千虑百思而不悟其理也未审陛下尝徵其说察其由乎股肱之臣日月献纳复为陛下察其事乎臣愚无知实所深惑遂乃过为臆度辄肆讨论以为克敌之要在乎将得其人驭将之方在乎操得其柄将非其人者兵虽衆不足恃操失其柄者将虽材不为用今以陛下効其明圣群帅畏威虽万无此虞然亦不可不试省察也陛下若谓臣此说盖虚体耳不足徵焉臣请复为陛下效其明徵以实前说田悦唱乱之始气盛力全恒赵青齐迭为唇齿陛下特诏马燧委之专征抱真李芃声势相援于时士吏畏法将帅感恩俱藴胜残尽敌之诚未有争功邀利之衅故能累摧坚阵深抵穷巢元恶幸脱於俘囚凶徒几尽於锋刃臣故曰克敌之要在乎将得其人驭将之方在乎操得其柄此其明效也田悦既败力屈势穷且皆离心莫有固志乘我师胜捷之气蹑亡虏伤夷之余比於前力难易百倍既而大军遂驻遗孽复安其後馈运日增师徒日益于兹再稔竟不交锋量兵力则前者寡而今者多议军资则前者薄而今者厚论气势则前者新集而今者乘胜度攻具则前者草创而今者缮完计凶党则前者盛而今者残揣敌情则前者鋭而今者挫然而势因时变事与理乖当易而反难当进而中止本末殊趣前後易方顺理之常必不如此臣故曰将非其人者兵虽衆不足恃操失其柄者将虽材不为用此自昔必然之效但未审今兹事实得无近於此乎在陛下熟察而亟救之耳固不在益兵以生事加赋以殄人无纾目前之虞或兴意外之患人者邦之本也财者人之心也兵者财之蠧也其心伤则其本伤其本伤则枝干颠瘁而根柢蹷抜矣惟陛下重慎之愍惜之今师兴三年可谓久矣税及百物可谓繁矣陛下为之宵衣旰食可谓忧勤矣海内为之行齎居送可谓劳弊矣而寇乱有益翦灭无期人揺不宁事变难测是以兵贵拙速不尚巧迟速则乘机迟则生变此兵法深切之戒往事明着之验也夫投胶以变浊不如澄其源而浊变之愈也扬汤以止沸不如絶其薪而沸止之速也是以劳心於服远者莫若修近而其远自来多方以救失者莫若改行而其失自去若不靖於本而务救於末则救之所为乃祸之所起也修近之道改行之方易於举毛但在陛下然之与否耳傥或重难易制姑务持危则当校祸患之重轻辩攻守之缓急臣谓幽蓟恒魏之寇势缓而祸轻汝洛荥汴之虞势急而祸重缓者宜图之以计今失於屯戍太多急者宜备之以严今失於守御不足何以言其然也自禄山称乱首起蓟门中兴已来未暇芟荡因其降将即而抚之朝廷置河朔於度外殆三十年非一朝一夕之所急也田悦累经覆败气沮势羸偷全余生无复远略武俊蕃种有勇无谋朱滔卒材多疑少决皆受田悦诱陷遂为猖狂出师事起无名衆情不附进退惶惑内外防虞所以才至魏郊遽又退归巢穴意在自保势无他图加以洪河太行御其冲并汾洺潞压其腹虽欲放肆亦何能为又此郡凶徒互相劫制急则合力退则背憎皆是苟且之徒必无越轶之患此臣所谓幽蓟恒魏之寇势缓而祸轻希烈忍於伤残果於吞噬据蔡许富全之地益邓襄卤获之资意殊无厌兵且未衂东寇则转输将阻北窥则都城或惊此臣所谓汝洛荥汴之虞势急而祸重代朔邠灵之骑士自昔之精骑也上党盟津之步卒当今之练卒也悉此强劲委之山东势分於将多财屈於兵广以攻则旷岁不进以守则数倍有余各怀頋瞻递欲推倚此臣所谓缓者宜图之以计今失於屯戍太多李勉以文吏之材当浚郊奔突之会哥舒曜以乌合之衆扞襄野犲狼之群陛下虽连发禁军以为继援累勅诸镇务使协同睿旨殷忧人思自效但恐本非素习令不适从奔鲸触罗仓卒难制首鼠应敌因循莫前此臣所谓急者宜备之以严今失於守御不足陛下若察其缓急审其重轻使怀光帅师救襄城之围李芃还镇为东都之援汝洛既固梁宋亦安是乃取有余救不足罢关右赋车籍马之扰减山东飞刍挽粟之劳无扰则祸乱不生息劳则物力可济非止排难於变切亦将防患於未然徵发既停守备且固足得徐观事势更选良图此於纾乱解纷抑亦计之次也议者若曰河朔群盗尚未殱夷傥又减兵必更生患此盖好异不思之说耳臣请有以诘之前岁伐叛之初唯马燧抱真李芃三帅而已以攻必克以战必强是则力非不足明矣洎迟留不进乃请益师於是选神筞鋭卒以继之而李晟往矣犹曰未足复请益师於是徵朔方全军以赴之而怀光往矣几遣加半之戍竟无分寸之功是则师不在衆又明矣然而可托以为解者必曰王师虽益贼党亦增曩独田悦宝臣今兼朱滔武俊臣请再诘以塞其辞曩之田悦宝臣皆蓄鋭养谋剧贼之方强者也寻而田悦丧败宝臣殱夷虽复朱滔武俊加於前亦有孝忠日知乘其後是则残势不滋於曩日王师有溢於昔时又明矣曩以太原泽潞河阳三将之衆当田悦朱滔武俊三寇之兵今朱滔遁归武俊退缩唯此田悦假息危城设使我师悉归彼亦才能自守况留抱真马燧足得观衅讨除是则减兵东征势必无患又明矣留之则彼为冗食徙之则此得长城化危为安息费从省举一而兼数利惟陛下图之谨奏

贽又奏曰贼泚稽诛保聚宫苑势穷援絶引日偷生怀光緫仗顺之师乘制胜之气鼓行芟翦易若摧枯而乃寇奔不追师老不用诸帅每欲进取怀光辄沮其谋据兹事情殊不可解陛下意在全护委曲听从观其所为亦未知感若不别务规略渐相制持唯以姑息求安终恐变故难测此诚事机危迫之秋也固不可以寻常容易处之今李晟奏请移军适遇臣衔命宣慰怀光偶论此事臣遂泛问所宜怀光乃云李晟既欲别行某亦都不要藉臣犹虑有飜覆因美其军盛强怀光大自矜夸转有轻晟之意臣又从容问云昨发行在之日未知有此商量今者从此却回或恐圣旨頋问事之可否决定何如怀光已肆轻言不可中变遂云恩命许去事亦无妨要约再三非不详审虽欲追悔固难为辞伏望即以李晟表出付中书勅下依奏别赐怀光手诏示以移军事由其手诏大意云昨得李晟奏请移军城东以分贼势朕缘未知利害本欲委卿商量适会陆贽从彼宣慰回奏云见卿论叙军情语及於此仍言许去事亦无妨遂勅本军允其所请卿宜授以谋略分路夹攻务使叶齐克平寇孽如此则词婉而直理顺而明虽蓄异端何由起怨臣初奉使谕旨本缘粮赐不均偶属移军事相谐会又幸怀光诡对且无阻絶之言机宜合并若有幽赞一失其便後何悔追伏望圣聦速垂裁断谨奏贽又奏曰怀光当管师徒足以独制凶寇逗留未进抑有他由所患太强不资傍助比者又遣李晟李建徽杨惠元三节度之衆附丽其营无益成功秖足生事何则四军接垒群帅异心论势力则悬絶高卑据职名则不相统属怀光轻晟等兵微位下而忿其制不从心晟等疑怀光养寇蓄奸而怨其事多淩已端居则互防飞谤欲战则递恐分功龃龉不和嫌衅遂构俾之同处必不两全强者恶积而後亡弱者势危而先覆覆亡之祸翘足可期旧寇未平新患方起忧叹危切实堪疚心太上消慝於未萌其次救失於始兆况乎事情已露祸难垂成委而不谋何以宁乱李晟见机虑变先请移军就东建徽惠元势转孤弱为其吞噬理在必然他日虽有良图亦恐不能自拔拯其危急唯在此时今因李晟愿行便遣合军同往托言晟兵素少虑为贼泚所邀藉此两军迭为掎角仍先谕旨密使促装诏书至营即日进路怀光意虽不欲然亦计无所施是谓先人有夺人之心疾雷不及掩耳者也夫制军驭将所贵见情离合疾徐各有宜适当离者合之则召乱当合者离之则寡功当疾而徐则失机当徐而疾则漏策得其要契其时然後举无败谋措无危势今者屯兵而不肯为用聚将而罔能叶心自为鲸鲵变在朝夕留之不足以相制徒长厉阶析之各竞於擅能或建勲绩事有必应断无可疑解鬬不可以不离救焚不可以不疾理尽於此惟陛下图之

贽又奏曰钦漵奉宣圣旨省卿所奏蕃军退归及关中体势理皆切当甚慰朕怀然浑瑊李晟等诸军须有商量规画令其进取朕见欲遣使宣慰卿宜审细条疏速奏来者臣闻将贵专谋兵以奇胜军机遥制则失变戎师禀命则不威是以古之贤君选将而任分之於阃誓莫干也授之以钺俾专断也夫然故军败则死衆战胜则策勲不用刑而师律贞不劳虑而武功立其於委任之体岂不博大哉其於责成之利岂不精核哉自昔帝王之所以夷大艰成大业者由此道也其或疑於委任以制断由已为大权昧於责成以指麾顺旨为良将锋镝交於原野而决策於九重之中机会变於斯须而定计於千里之外违令则失顺从令则失宜失顺则挫君之严失宜则败君之衆用舍相碍否臧皆凶上有掣肘之讥下无死绥之志其於分画之道岂不两伤哉其於经纶之术岂不都谬哉自昔帝王之所以长乱繁刑丧师蹙国者由此道也兹道得失兵家大枢当今事宜所系尤切盖以寇盗充斥乘舆播迁人心有观变之揺王室无自固之重秦梁回缭千里而遥临之以威则力势不制授之以策则阻远不精顷者骤降诏书教谕群帅事无大小悉为规裁及乎章表陈诚使臣复命进退迟速率乖圣谋岂皆乐於违忤哉亦由传闻与指实不同悬筭与临事有异故也设使其中或有肆情奸命者陛下能於此时戮其违诏之罪乎臣窃恐未能也陛下复能夺其兵而易其将帅乎臣亦恐未能也是则违命者既不果行罚从命者又未必合宜徒费空言秖劳睿虑匪唯无益其损实多何则时方艰屯下陵上替凡在执干戈而卫社稷者皆自谓勲业由已义烈发心安於专行病於羁制陛下宜俯徇斯意因而委之遂其所安护其所病敦以付授之义固以亲信之恩假以便宜之权待以殊常之赏其余细故悉勿关言所赐诏书务从简要慎其言以取重深其托以示诚言见重则君道尊托以诚则人心感尊则不严而衆服感则不令而事成其势当令智者骋谋勇者奋力小大咸极其分贤愚各适其怀将自効忠兵自乐战与夫迫於驱制不得已而从之者志气何啻百倍哉夫君上之权特异臣下者唯不自用乃能用人其要在顺於物情其契在通於时变今之安契颇具於兹傥蒙究思或有可取谨奏

宪宗元和四年上令左军中尉吐突承璀统神策军讨王承宗节制诸道兵马翰林中缕陈从古无令中人统镇师徒诸道受其节制者师出不律军必无功前後谏论一十八度後宰相论亦不允遂依上旨乃令学士李绦撰白麻其日绦又进状称事实不可适有进旨召学士梁守谦上手执一纸文书云宰相悉言可任承璀而学士不肯如何遂令中书出勅踰岁承璀果无功旋师更宠授开府仪同三司依前中尉绦谓诸学士曰绦谬蒙恩奨超越诸公当悉报恩不頋获罪今吐突啓用兵之端无擒敌之効伤人费财贻国大耻亏损圣德汚辱史策此事须上论不敢回避履危之际绦自上疏不敢有累诸公遂上疏极谏其略曰且其扰改师徒陷没将校衆请群议必谓陛下正其刑典惩之後来今返极宠荣重加崇秩已後更有败军失律之将蹈利干赏之夫则何以处之若诛之则罪同而罚异王法之不一也若舍之则保身而翫敌国典之不行也伏望心割不忍之恩举不刋之典责无功之罪追不次之荣使备边之将有所惩劝当危之士无复頋望实天下幸甚

翰林学士白居易上奏论吐突承璀职名曰自昨日来臣与李绦等已频论奏又奉宣令依前定者臣实深知不可岂敢顺旨便休伏望圣慈更赐详察臣伏以国家故事每有征伐专委将帅以责成功近年以来渐失旧制始加中使命为都监顷者韩全义讨淮西之时以贾良国为都监近日高崇文讨刘辟之时以刘贞亮为都监此皆权宜且为近例然则兴王者之师徵天下之兵自古及今未有令中使专统领者今神策军既不置行营节度使即承璀便是制将又充诸军招讨处置使即承璀便是都统岂有制将都统而使中使兼之臣恐四方闻之必轻朝廷四夷闻之必笑中国王承宗闻之必增其气国史记之後嗣何观陛下忍令後代相传云以中官为制将都统自陛下始伏乞圣虑以此思之臣又兼恐刘济茂昭及希朝从史乃至诸道将校皆耻受承璀指麾心既不齐功何由立此是资承宗之计而挫诸将之势也伏乞圣虑又以此思之臣伏以陛下自春宫以来则曾驱使承璀岁月既久恩泽遂深望陛下念其勤劳贵之可也陛下怜其忠赤富之可也至於军国权柄动关於治乱朝廷制度出自於祖宗陛下宁忍徇下之情而自隳法制从人之欲而自损圣明何不思於一时之间而取笑於万代之後今臣忘身命沥肝胆为陛下痛言者非不知逆耳非不知危身但以蝼蚁之命至轻社稷之计至重伏乞圣虑又以此思之陛下必不得已事须用之即望改为都监且狥旧例虽威权尚重而制度稍存天下闻之不甚惊听如蒙允许伏望速宣与中书改为诸军都监臣不胜忧迫恳切彷徨之至吐突承璀率师出讨王承宗既而兵老不决居易又上言陛下讨伐本委承璀外则卢从史范希朝张茂昭今承璀进不决战已丧大将希朝茂昭数月乃入贼境观其势似隂相为计空得一县即壁不进理无成功不亟罢之且有四害以府帑金帛齐民膏血助河北诸侯使益富强一也河北诸将闻吴少阳受命将请洗涤承宗章一再上无不许则河北合从其势益固与夺恩信不出朝廷二也今暑湿暴露兵气熏烝虽不頋死孰堪其苦又神策杂募市人不忸于役脱奔逃相动诸军必揺三也回鹘吐蕃常有游侦闻讨承宗历三时无功则兵之强弱费之多少彼一知之乘虚入寇渠能救首尾哉兵连事生何故蔑有四也事至而罢则损威失柄秖可逆防不可追悔亦会承宗请罪兵遂罢

宪宗时白居易又论孙璹状曰伏以凤翔右辅之地控压陇蜀乂近国门最为重镇承前已来多择有功勲德望者为之节使昨者孙璹忽除此官臣缘素未谙知不敢轻议可否及制下之後甚不惬人心孙璹虽久从军不闻有大功効自居禁卫亦无可称至於姓名衆未知有纵有才略堪任将帅犹宜且试於小镇不容便授此重藩岂唯公议之间以为过当亦恐同类之内皆生幸心况今圣政日明朝纲日举每命一官一职人皆侧耳听之则除授之间深宜重慎今孙璹已受成命未可遽又改移待到凤翔观其可否已後不可不审伏惟圣聦留察

居易又论张奉国状曰奉国当徐州用兵之时已有殊效及李錡作乱之日又立大功忠节赤诚海内推服近来将校少有比伦已蒙圣恩授金吾大将军以示奨劝以臣所见更宜与一方镇以感动天下忠臣之志以摧慑天下奸臣之心何者奉国之事无人不知方镇之荣无人不爱若奉国更得节度使天下闻知人皆为贪宠荣谁不争效忠顺万一若一方有事一帅负恩则麾下偏裨竞为奉国乱臣贼子不敢不息一则明劝忠贞一则闇销祸乱圣人机柄正在於斯今奉国闻已有年亦宜速用事不可失臣深惜之然以奉国未曾为理人官恐未可便授大镇若近边次节度有要替处奉国最为得宜谨具奏闻谨奏

敬宗宝历元年朝廷得刘悟遗表议者多言上党内镇与河朔异不可许李绦上疏曰兵机尚速威断贵定人情未一乃可伐谋刘悟死已数月朝廷尚未处分中外人意惜此事机所幸刘从谏未尝久典兵马而昭义素贫必无优赏其衆必不尽与从谏同谋但速除近地一将令兼程赴镇使从谏未及布置新使已至潞州则军心自有所系矣今朝廷久无处分彼军不晓朝廷之意犹豫之间若有奸人为之画策虚张赏设军士觊望尤难指挥伏望速下明敕宣示军衆奨其从来忠节赐新使缯五十万匹使之赏设续除从谏一刺史必无违拒臣常熟计利害决无即授从谏之理时李逢吉王守澄计议已定竟不用绦等谋

宋太宗淳化二年李惟清迁给事中充盐铁使遂以帐式奏御太宗曰费用若此民力久何以堪如何减省即便裁度惟清曰比开宝军兴之际其数倍多盖以将帅未得其人边事未宁屯兵至广也臣闻汉有卫青霍去病唐有郭子仪李晟西北望而畏之如此则边事息而支用减矣望慎择将帅以有威名者俾安边塞庶节费用上曰彼一时此一时也今之西北变诈与古不同选用将帅亦须深体今之机宜韩彭虽古之名将以彼时之见制今之敌亦恐不能成功今纵得人未可便如古委之此乃机事卿所未知也

真宗咸平元年右司谏孙何上奏曰臣远祖武有言曰将者人之司命国家安危之主盖得其人则用无弱卒战无坚敌失其人则祸有不测宗社攸寄黎民所赖其委任而尊崇之也故有筑坛告庙而授者有推毂分阃而遣者军功爵赏皆决於外参佐僚属许之自辟昔赵衰举郤縠於晋侯曰敦诗书而说礼乐晏婴荐穰苴於齐侯曰文能附衆武能却敌非谓弯弧击劒蒙轮拔?矜匹夫之勇决一旦之命也历代将帅多出儒者臣不敢援引三代请以炎汉之後言之光武有邓禹先主有诸葛亮西晋有羊祜杜预东晋有祖逖谢玄苻坚则有王猛後魏有崔浩梁则有谢艾隋则有高熲至於唐室儒将尤多若郭元振之镇陇右狄仁杰之帅河北裴度之平淮蔡温造之定兴元此数臣者皆有尊主庇民之功善始令终之德一时武臣未有出其右者朱梁後唐以马上为治文武之柄离为二文者专治笔砚耻言军旅之事武者狃习戈戟罕有帷幄之谋交相是非坐观成败今塞北有未宾之狄河西有强项之羌偶未成擒病在此耳夫善师不阵上将伐谋事权宜专号令贵一古者元戎之外余皆偏裨悉授指踪且无頋望近代加以副贰参以监临事有嫌疑动相牵制而为将者又多武人崛起军候稍迁恩不足以怀四远威不足以御群校鲜有司马之兵法韩信之谋画亚夫之持重关公之勇敢或逗遛而翫寇或险果而轻敌强敌假息事皆由此历观前代之备边也或振旅薄伐或整兵深入或取赡於军市或因粮於敌境或以屯田周给或以轻齎自随而士皆宿饱师出无敌亦有旁招小国近抚诸蕃或厚赂以结其心或反间以收其効不困已之士卒不竭已之馈饷计中术内使之挫衂晁错有言曰用蛮夷攻蛮夷中国之长筭故陈汤因乌桓而郅支灭任延藉西域而匈奴败未闻空荒之地使者旁午动息之间赢粮景从臣尝窃筭国家士人之衆土地之广已百倍於羌虏而兵戈屡动未能垂藁街之首辇运交驰未能撤榆塞之警其故何哉盖选将之术任人之道或有所未尽者也今之节度使昔之大行台今之都部管昔之大緫管将帅列衔至今犹带度支营田等使者盖元戎之任无不统摄也原其责成之道欲使民不告劳师有必胜且耕且战足食足兵也爰近代始有供军粮料之名随军转运之目使额既衆适从无所司计者不知尺籍伍符之数握兵者不恤飞刍挽粟之苦群口交沸互相督责托称上旨而实戾成筭动必中覆而大费官帑陛下何惜上将之旗鼓通侯之印绶不於文资大臣择访委以节制而使此二敌时耸边方唯祀与戎斯为大事唯名与器必在得人改而更张正在今日伏愿陛下洞开城府妙选公卿勿俾武人擅其权勿使中使挠其事阃外之漕挽一以付之境内之租赋?利一以与之使其有牛酒而犒军有黄金而倾敌旧所谓监陈先锋之类咸取偏将为之仍令禀其节度果用是道臣见幽蓟之故地河湟之旧墟三年之内皆为国家郡县与夫列校齐駈近臣迭往不可同年语矣难者或曰利器不可以示人大柄不可以归下此又胶柱之常谈也夫为国者患贤之不得不患权之分保民者患边之不宁不患将之重苟得其人则可以寄社稷之事况疆场之任乎苟非其人则州县之职亦不可委况貔貅之衆乎陛下若谓今之武臣宣力已久不可勃然改革自可伺其秩满俟其员缺互以儒将代之统兵醻其前劳改授近地况文武参用典故具存亦非圣朝创立此制太祖以不杀之略降巴蜀平昇润下荆湖太宗以非常之谋取并汾朝吴越来漳泉丰功厚利炳在信史天其或者留此二敌啓发神武待陛下而荡平剪灭之不可稽诛如此之久也斯事机要非小臣所当议然备位谏列受诏谠言苟此际不能罄竭狂瞽即尸禄旷官甚矣沥恳章奏惟陛下特达而行之

真宗时李迪为翰林学士召对龙图阁命迪草诏徐谓迪曰曹玮在秦州屡请益兵未及遣遽辞州事第怯耳谁可代玮者迪对曰玮知唃厮罗欲入寇且闚关中故请益兵为备非怯也且玮有谋略诸将皆非其比何可代陛下重发兵岂非将上皇圣号恶兵出宜秋门邪今关右兵多可分兵赴玮帝因问关右兵几何对曰臣向在陕西以方寸小册书兵粮数备调发今犹置佩囊中帝令自探取目黄门取纸笔具疏某处当留兵若干余悉赴塞下帝頋曰真所谓颇牧在禁中矣未久唃厮罗果犯边秦州方出兵复召迪问曰玮此举胜乎对曰必胜居数日奏至玮与敌战三都谷果大胜帝曰卿何以知玮必胜迪曰唃厮罗兵远来使谍者声言以某日下秦州会食以激怒玮玮勒兵不动坐待敌至是以逸待劳也臣用此知其胜帝益重之

时议者欲以金缯啗契丹使攻元昊御史中丞贾昌朝曰契丹许我有功则责报无穷矣力止之乃上言曰太祖初有天下监唐末五代方镇武臣土兵牙使之盛尽收其威权当时以为万世之利及太宗时将帅率多旧人犹能?威灵禀成筭出师御寇所向有功近岁恩幸子弟饰厨传钓名誉多非勲劳坐取武爵折冲攻守彼何自而知哉然边鄙无事尚得自容自西羌之叛士不练习将不得人以屡易之将驭不练之士故战则必败此削方镇太过之弊也况亲旧恩幸出即为将素不知兵一旦付以千万人之命是驱之死地矣此用亲旧恩幸之弊也今杨崇勲李昭亮尚任边鄙望速选士代之方镇守臣无数更易刺史以上宜慎所授以待有功此捄弊之一端也

历代名臣奏议卷二百三十六








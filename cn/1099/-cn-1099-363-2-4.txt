○題免雲南加增金兩疏 【 雲南加金】

題為懇乞　聖明俯免增金、以昭儉德、以蘇遠方民困事、本年十一月二十一日、該本部將雲南布政司差官管解足色金一千兩、九成五色金五百兩、八成色金五百兩、共二千兩、送內承運庫交收、奉　聖旨這金進的遲、還著彼處尋買九成五色金五百兩、八成色一千兩、通共四千兩、限八月初旬進為例、欽此、臣等查得萬曆二年以前、雲南每年二次進金二千兩、三年九月十七日進一千兩、十二月十二日又進一千兩、四年十二月初十日并進二千兩、五年十二月十五日進二千兩、六年十二月初四日進二千兩、七年十二月二十一日進二千兩、八年十二月二十日解到金二千兩、本月二十五日進訖、臣等因觧到甚遲、恐悞年終恭　進、催行撫按將今年金二千兩、于十一月初旬差官領解到部、視之近年、若為早、視之數年猶為遲、撫按官及臣等委有遲緩之罪、荷蒙皇上不加譴責、定限每年八月解進、臣等不勝感激即當欽遵　明旨行文彼中、照數尋買、但查得雲南地方、夷民雜處、土多不毛、我　太祖初定中原、各省直俱派起運內庫錢粮、獨雲南悉與免派、後有獻鏤金床者、又命亟毀、之、此皆怙冐萬里之深仁、昭垂萬世之　聖德、誠　聖子神孫、所當恪遵而不可忘者、列聖相承、惟　郊廟祭器、恭上　徽號、及冊封中宮親王、例該用金、數亦不多、故四海常賦、十庫正供、備查舊案、並未有歲派解金者、至嘉靖初年、始進金一千兩、十三年以後、加成色金一千兩、熟于典故然後可以論事後奉嘉靖四十五年及隆慶六年詔書、又將雲南採取金兩停止。是進金原非一定之例也。今奉旨于二千兩之外、復加二千、考之　祖制、既非正供、又著為例、尤出額外。據撫按奏內、金雖解于雲南、原不產于雲南、因本部行之布政司、該司責之府州縣、徧將居民僉編金戶、每數家幫貼一名、每一名派金數兩、非買于土夷、則買于鄰省、奔走數千里之外、尋問數百家之中、言之惻然可動　主聽積釐成分。積分成錢。經年累月。凑足一兩。因內多散碎低假、必外加數兩。鋈煎數番。方敢交官。及司府試驗成色不足。復令倍加。再行傾銷。務求足色。計一金之所費。盖不止于數金也、價銀派干稅粮差發等項、每金一兩、給銀六兩五兩、鋪戶私自包賠、多至二倍三倍、故一金報完、而金戶中人一家之產巳傾矣、至于等候防護之費。沿途逓送之費。又必銀數十兩。方致金一兩。及委官解到部。恭進御前。交付該庫。雖止有此數。若前項收買之難。包賠之苦。　陛下深居九重。豈盡知之乎。節年所進、庫中有無存積、臣等雖不及知、但未聞不敷支用而驟加一倍、若以為預備郊廟祭器。則節年神庫所貯。一一見存、若用備非旹賞賜。則每年進金花銀一百萬兩。外。加買辦銀二十萬兩。巳為有餘。惟宮闈增造首飾。歲所必用。若量一年之所入。自足為一年之用。似不必倍取而後足用也。?　高皇后聞輸元府庫金寶至京奏　太祖曰。貨財非可寶、帝王自有。寶。每見人家產業厚。則驕侈生。國家不同、其理無二、誠恐驕縱生于奢侈、危亡起于忽微、故伎巧為喪國斧斤。金玉為蕩心鴆毒。詳味斯言、引高后以例聖母也誠萬世母儀、婦道之懿範也、今增造首飾、耗之甚易、不過侈一旹之美觀買金遠方、括之甚難、皆係百姓之膏脂、且分外加派、又無停期、年復一年、有司追收急迫、小民出辦不前、弱者轉徙。黠者生變。土夷乘機搆釁有如往歲調兵防守。於旹倍煩朝廷處置、聞雲南數遭旱災、年荒穀貴、一金止易粟一石因道里隔遠、撫按未敢奏聞、臣等欲議加賑恤、以彼中庫藏空虛、亦未敢凟請、今復增派金至二千兩。仍前四千兩、計之每年該派價銀四五萬兩、前　皇上軫念蘇松災傷特發帑銀七萬。以活飢民、奈何加數萬之銀于災傷之地、而忍視萬里呼天之赤子乎、且事必干係國家之典章、與生民之休戚、一旹議定。世守不刊。始謂之例。號之為例則其害不止一旹今取金非惟正之供。加派非惠民之政。著以為例。後世何觀。况內庫供用之數、節年漸踰于舊例者、不可勝紀、今又增買前金以為年例臣等若阿順不言、致虧　皇上節用愛人之德。是上負　國恩、不忠之甚者、臣等寔所不敢、亦所不忍也、伏望　皇上念雲南民困可憂。思後來年例難繼。將今定金數　俯賜停買、得旨宮中歲用不敷且著加九成金一千兩進來容臣等行撫按官將舊進金兩、每歲于八月中解進俾南服蒼生、詠歌　聖德、遙祝　聖壽、且令萬世之下、仰　皇上恭儉之德、與　太祖先後繼美、實臣等區區一念之朴忠也、


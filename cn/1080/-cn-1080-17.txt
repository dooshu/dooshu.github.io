●大明會典卷之十七

田土

凡田土。

國初至今、多寡不一。載在冊籍可攷。其間科則陞降、收除、開墾、召佃、撥給、有定例。詭射、侵獻、有嚴禁。各宮勳戚寺觀田地、及草場苑牧、有額數。備列于後洪武二十六年、十二布政司、并直隸府州田土、總計八百五十萬七千六百二十三頃六十八畝零

浙江布政司田土、計五十一萬七千五十一頃五十一畝

江西布政司田土、計四十三萬一千一百八十六頃一畝

北平布政司田土、計五十八萬二千四百九十九頃五十一畝

湖廣布政司田土、計二百二十萬二千一百七十五頃七十五畝

福建布政司田土、計一十四萬六千二百五十九頃六十九畝

山東布政司田土、計七十二萬四千三十五頃六十二畝

山西布政司田土、計四十一萬八千六百四十二頃四十八畝零

河南布政司田土、計一百四十四萬九千四百六十九頃八十二畝零

陝西布政司田土、計三十一萬五千二百五十一頃七十五畝

四川布政司田土、計一十一萬二千三十二頃五十六畝

廣東布攻司田土、計二十三萬七千三百四十頃五十六畝

廣西布政司田土、計一十萬二千四百三頃九十畝

雲南布政司田土 【 原無數目】

應天府田土、計七萬二千七百一頃二十五畝

蘇州府田土、計九萬八千五百六頃七十一畝

松江府田土、計五萬一千三百二十二頃九十畝

常州府田土、計七萬九千七百三十一頃八十八畝

鎮江府田土、計三萬八千四百五十二頃七十畝

廬州府田土、計一萬六千二百二十三頃九十九畝

鳳陽府田土、計四十一萬七千四百九十三頃九十畝

淮安府田土、計一十九萬三千三百三十頃二十五畝

揚州府田土、計四萬二千七百六十七頃三十四畝

徽州府田土、計三萬五千三百四十九頃七十七畝零

寧國府田土、計七萬七千五百一十六頃一十一畝

池州府田土、計二萬二千八百四十四頃四十五畝

太平府田土、計三萬六千二百一十一頃七十九畝

安慶府田土、計二萬一千二十九頃三十七畝

廣德州田土、計三萬四十七頃八十四畝

徐州田土、計二萬八千三百四十一頃五十四畝

滁州田土、計三千一百五十頃四十五畝

和州田土、計四千二百五十二頃二十八畝

弘治十五年、十三布政司、並直隸府州、實在田土、總計六百二十二萬八千五十八頃八十一畝零

浙江布政司田土、計四十七萬二千三百四十二頃七十一畝七分七釐

江西布政司田土、計四十萬二千三百五十二頃四十六畝六分七釐

湖廣布政司田土、計二百二十三萬六千一百二十八頃四十六畝六分二釐

福建布政司田土、計一十三萬五千一百六十六頃一十七畝七分九釐

山東布政司田土、計五十四萬二千九百二十九頃三十七畝六分三釐八毫

山西布政司田土、計三十九萬八百九頃三十三畝九分三釐

河南布政司田土、計四十一萬六千九十九頃六十八畝四分七釐

陝西布政司田土、計二十六萬六百六十二頃八十一畝八分零

四川布政司田土、計一十萬七千八百六十九頃六十二畝六分五釐零

廣東布政司田土、計七萬二千三百二十四頃四十六畝一分六釐

廣西布政司田土、計一十萬七千八百四十八頃一畝七分零

雲南布政司田土、計三千六百三十一頃三十五畝

貴州布政司田土、自來原無丈量頃畝。每歲該納糧差、俱於土官名下總行認納、如洪武年間例

順天府田土、計六萬八千七百二十頃一十三畝五分零

永平府田土、計一萬四千八百四十四頃五十七畝六分零

保定府田土、計三萬五千五百二十九頃五十畝八分零

河間府田土、計二萬四千二百二十頃七十一畝八分零

真定府田土、計三萬八千九百八十頃六十五畝四分零

順德府田土、計一萬三千八百二十二頃五十五畝九分零

廣平府田土、計二萬二百三十八頃一十四畝二分零

大名府田土、計五萬一千九百九十三頃六十二畝六分零

延慶州田土、計一千五十九頃四十二畝四分零

保安州田土、計三百四頃五十七畝七分零

應天府田土、計六萬九千九百七十四頃八畝零

蘇州府田土、計一十五萬五千二百四十九頃九十七畝八分二釐六毫

松江府田土、計四萬七千一百五十六頃六十一畝八分八釐六毫

常州府田土、計六萬一千七百七十七頃七十五畝五分六釐四毫

鎮江府田土、計三萬二千七百二十二頃三十五畝一分零

廬州府田土、計二萬五千四百三十頃四十五畝九分零

鳳陽府田土、計六萬一千二百六十二頃六十六畝七分零

淮安府田土、計一十萬一千七十三頃七十三畝四分零

揚州府田土、計六萬二千二百九十七頃七畝一分五釐

徽州府田土、計二萬五千二百七十七頃五十二畝九釐零

寧國府田土、計六萬六百八十二頃九十一畝六釐零

池州府田土、計八千九百一十九頃六十三畝一分五釐零

太平府田土、計一萬六千二百四十三頃八十三畝二分零

安慶府田土、計二萬一千八百九十頃六十六畝一分零

廣德州田土、計一萬五千四百四頃二十九畝八分零

徐州田土、計三萬一十二頃二十二畝八分零

滁州田土、計二千九百一十二頃八十三畝八分零

和州田土、計一萬一千八百九十一頃六十九畝五分零

萬曆六年、十三布政司、並直隸府州、實在田土、總計七百一萬三千九百七十六頃二十八畝零

浙江布政司田土、共四十六萬六千九百六十九頃八十二畝四分八釐零

江西布政司田土、共四十萬一千一百五十一頃二十七畝一分一釐零

湖廣布政司田土、共二百二十一萬六千一百九十九頃四十畝一分

福建布政司田土、共一十三萬四千二百二十五頃六分七釐零

山東布政司田土、共六十一萬七千四百九十八頃九十九畝六分八釐二毫

山西布政司田土、共三十六萬八千三十九頃二十七畝二分一釐

河南布政司田土、共七十四萬一千五百七十九頃五十一畝九分九釐零

陝西布政司田土、共二十九萬二千九百二十三頃八十五畝一分零

四川布政司田土、共一十三萬四千八百二十七頃六十七畝二分三釐零

廣東布政司田土、共二十五萬六千八百六十五頃一十三畝六分六釐

廣西布政司田土、共九萬四千二十頃七十四畝八分零

雲南布政司田土、共一萬七千九百九十三頃五十八畝八分零

貴州布政司田土。除思南石阡銅仁黎平等府、貴州宣慰司、清平凱里安撫司、額無頃畝外。貴陽府、平伐長官司、思州鎮遠都勻等府、安順普安等州、龍裡新添平越三軍民衛、共五千一百六十六頃八十六畝三分零

順天府田土、計九萬九千五百八十二頃九十九畝九分零

永平府田土、計一萬八千三百三十九頃四十六畝五分零

保定府田土、計九萬七千九十五頃五十畝八分零

河間府田土、計八萬二千八百七十二頃一十九畝八分零

真定府田土、計一十萬二千六百七十五頃六畝零

順德府田土、計一萬四千二百四頃四畝八分零

廣平府田土、計二萬二百三十八頃三十八畝五分零

大名府田土、計五萬六千一百九十六頃六十畝八分零

延慶州田土、計一千五十九頃四十二畝四分零

保安州田土、計三百四頃七十二畝七分零

應天府田土、計六萬九千四百五頃一十四畝零

蘇州府田土、計九萬二千九百五十九頃五十畝五分三釐零

松江府田土、計四萬二千四百七十七頃三畝三分八釐零

常州府田土、計六萬四千二百五十五頃九十五畝一分六釐零

鎮江府田土、計三萬三千八百一十七頃一十三畝八分零

廬州府田土、計六萬八千三百八十九頃一十一畝

鳳陽府田土、計六萬一百九十一頃九十六畝七分零

淮安府田土、計一十三萬八百二十六頃三十六畝八分零

揚州府田土、計六萬一千八十四頃九十九畝七分

徽州府田土、計二萬五千四百七十八頃二十七畝五分零

寧國府田土、計三萬三百三十頃七十八畝四分零

池州府田土、計九千八十九頃二十二畝七分零

太平府田土、計一萬二千八百七十頃五十三畝三分零

安慶府田土、計二萬一千九百五頃三十畝八分零

廣德州田土、計二萬一千六百七十二頃四十四畝五分零

徐州田土、計二萬一百六十七頃一十六畝四分零

滁州田土、計二千八百九頃、九十六畝八釐零

和州田土、計六千二百一十五頃七十九畝六分零

凡科則陞降。洪武初、令官田起科、每畝五升三合五勺。民田、每畝三升三合五勺。重租田、每畝八升五合五勺。蘆地、每畝五合三勺四抄。草塌地、每畝三合一勺。沒官田、每畝一斗二升

○七年詔、蘇松嘉湖等府田、如每畝起科七斗五升者、減半

○十三年、令減蘇松嘉湖四府重租糧額。舊額田畝科七斗五升、至四斗四升者、減十之二。四斗三升、至三斗六升者、減十之一。俱止徵三斗五升。以下、仍舊

○二十六年定、凡各州縣田土、必須開豁各戶若干、及條四至。係官田者、照依官田則例起科。係民田者、照依民田則例徵歛。務要編入黃冊、以憑徵收稅糧。如有出賣。其買者、聽令增收。賣者、即當過割。不許灑派詭寄。犯者、律有常憲

○又令凡民間有犯法律、該籍沒其家者、田土合拘收入官。戶部書填勘合、類行各布政司府州縣、將犯人戶丁田土房屋、召人佃賃。照依沒官則例收科。仍將佃戶姓名、及田地頃畝房屋間數、同該科稅糧賃錢數目、開報合干上司、轉達本部知數

○永樂三年、令凡開墾官湖、作官田。每畝夏稅麥二升。秋糧米三斗

○宣德四年詔、各處官田、每畝、舊例納糧一斗至四斗者、各減十分之二。四斗一升至一石以上者、各減十分之三

○正統元年、令浙江直隸蘇松等處官田、准民田起科。每畝秋糧四斗一升至二石以上者、減作二斗七升。二斗一升以上至四斗者、減作二斗。一斗一升至二斗者、減作一斗

○景泰七年、定浙江嘉湖杭官民田則例。官田每畝科米一石至四斗八升八合、民田每畝科米七斗至五斗三升者、俱每石歲徵平米一石三斗。官田每畝科米四斗至三斗、民田每畝科米四斗至三斗三升者、俱每石歲徵平米一石五斗。官田每畝科米二斗至一斗四合、民田每畝科米二斗七升至一斗者、俱每石歲徵平米一石七斗。官田每畝科米八升至二升、民田每畝科米七升至三升者、俱每石歲徵平米二石二斗

○成化十七年、令各處軍民人等、有情願承佃空閒官地荒田、及山場水洲者、城市官地、每闊一丈、長三丈、歲納米一石。附近城郭好地、闊二丈、長五丈、歲納米一石。山場水洲、俱照舊例起科

○弘治二年、令應天府上元等七縣、官田糧、每石減耗米二斗五升。民田、每畝勸出米二升。鎮江府丹徒縣官田糧、每石減耗米二斗二升。民田、每畝勸出米二升。丹陽縣官田糧、每石減耗米二斗。民田、每畝勸出米一升。金壇縣官田糧、每石減耗米二斗。民田、每畝勸出米一升二合。太平府當塗等三縣官田糧、每石減耗米二斗五升。民田、每畝勸出米一升。寧國府宣城等六縣官田糧、每石減耗米三斗。民田、每畝勸出米一升。廣德州並建平縣官田糧、每石減耗米二斗。民田、每畝勸出米一升五合

○正德三年令、山東濟南府濱州活鹼官民地土、一千二百七十八頃、四十畝八分四釐二毫、辦納存留、以足常賦。其餘死鹼官民田土、折納布鈔、以寬民力

○五年奏准、差官丈量後軍都督府葦蕩。果係界至內退灘地畝。照依民田事例起科、辦納子粒。備造黃冊一本、奏繳。青冊二本、府部查考。不許一概混占、以致軍民失業

○嘉靖九年令、直隸蘇松常鎮浙江杭嘉湖等府田地科則、只照舊行。不必紛擾。其有將原定則例、更改生奸作弊、通行禁革

○二十年題准、陝西查勘過朝邑縣地方、潼關以西、鳳翔以東、黃河退灘堪以耕種地、二百九十一頃、八十三畝六分、令居民照舊領種。收入實徵冊內。自嘉靖二十年為始。每畝起科三升、夏秋中半、上納邊倉、接濟軍餉凡開墾荒田。洪武初、令各處人民、先因兵燹遺下田土、他人開墾成熟者、聽為己業。業主已還。有司於附近荒田撥補

○又令復業人民、見今丁少而舊田多者、不許依前占護。止許儘力耕墾為業。見今丁多而舊田少者、有司於附近荒田、驗丁撥付

○三年、令以北方府縣近城荒地、召人開墾。每戶十五畝、又給地二畝種菜。有餘力者、不限頃畝。皆免三年租稅

○十三年、令各處荒閒田地、許諸人開墾、永為已業。俱免雜泛差徭。三年後、並依民田起科

○又詔、陝西河南山東北平等布政司、及鳳陽淮安揚州廬州等府、民間田土、許儘力開墾。有司毋得起科

○二十四年、令公侯大官、以及民人、不問何處、惟犁到熟田、方許為主。但是荒田、俱係在官之數。若有餘力、聽其再開。其山場水陸田地、亦照原撥賜則例為主。不許過分占為已有○又令山東概管農民、務見丁著役、限定田畝、著令耕種。敢有荒蕪田地流移者、全家遷發化外充軍

○二十六年、令開墾荒蕪官田、俱照民田起科

○二十八年、令山東河南開荒田地、永不起科

○又令凡民間開墾荒田、從其自首。首實、三年後、官為收科。仍仰所在官司、每歲開報戶部、以憑稽考

○正統三年詔、各處凡有入額納糧田地、不堪耕種、另自開墾補數者、有司勘實。不許重復起科

○景泰三年、令浙江等布政司丁多田少之人、開墾田地。若原係稅額者、俟三年後、仍納本等稅糧

○天順三年、令各處軍民、有新開無額田地、及願佃種荒閒地土者、俱照減輕則例起科。每畝、糧三升三合、草一斤、存留本處倉場交收。不許坐派遠運

○成化二十一年、令遼東地方軍捨餘人等、有開墾不係屯田拋荒土地者、上等田每一百畝、納穀一石、豆一石。中等田、納穀一石、豆五斗

○嘉靖六年、令各處板荒積荒拋荒田地、遺下稅糧、派民陪納者、所在官司、出榜召募。不拘本府別府、軍民匠灶、儘力墾種。給與由帖、永遠管業。量免稅糧。三年以後、照例每畝徵官租、瘠田二斗。肥田三斗。永免起科加耗。及一應田土差役。其概縣原陪稅糧。即以所徵官租、歲報巡撫衙門、照數扣減

○八年、令陝西拋荒田土最多州縣、分為三等。第一等、召募墾種、量免稅糧三年。第二等、許諸人承種。三年之後、方納輕糧。每石照例減納五斗。第三等、召民自種。不徵稅糧。拋荒不及三分、有附近、及本裡本甲本戶人丁、堪以均派帶種者、勸諭自相資借牛種。極貧無力者、官為措給。責令開墾。不必勘報○又令陝西撫按官、將查勘過西安延慶等府田土、果係拋荒、無人承種者、即召人耕種。官給與牛具種子。不徵稅糧。若有水崩沙壓、不堪耕種者、即與除豁

○十三年題准、各處但有拋荒堪種之地、聽召流移小民、或附近軍民耕種。照例免稅三年。官給牛具種子。不許科擾。如地主見其開種成熟、復業爭種者、許赴官告明、量撥三分之一給主。二分仍聽開荒之人承種。各照畝納糧。十年之上、方行均分。敢有恃強奪占者。官司問罪枷號。仍不准撥給

○三十六年、令拋荒田地、集招土著寄住、及原業人戶開墾。每年終、將招過人戶、開過荒田、資給過牛種、徵收錢糧數目、具奏查考

○萬曆二年議准、甘州拋荒堪種地畝、見今召人墾種。俟至萬曆六年、量徵租銀一百五兩六錢八分二釐五毫、以准年例。以後永為定規

○十一年議准、陝西延寧二鎮、丈出荒田。但不在屯田舊額之內者、俱聽軍民隨便領種、永不起科。各邊但有屯餘荒地堪墾者、俱照例行

凡召佃撥種地土。正統五年、令北直隸府州縣、將富豪軍民人等包耕田地、除原納糧田地外。其餘均撥貧民、及衝塌田地人戶耕種、照例起科。其貧民典當田宅、年久無錢取贖。及富豪軍民占種逃民田地。待復業之日、照舊斷還原主

○景泰四年、令廣西人民有被蠻賊劫殺遺下田土者、各該有司取勘撥給無田及丁多田少之家承種。二年後照例起科

○弘治二年、令順天等六府入官田土、俱撥與附近無田小民耕種起科。每名不過三十畝

○嘉靖十一年題准、薊州永平一帶沿邊關營拋荒山場地畝。查照冊籍。果係有糧、原為民業者、令附近軍餘承佃、認納民糧。其冊籍不載、並原係附近官山官地者、撥給附近正軍耕種。量收輕稅。作為屯田餘地。其建昌等營、裁革鎮守守備內臣遺下地土房屋、係占奪者、給還原主、當辦糧差。係官山官地、分給貧軍耕種。量收稅價、以充各邊賞勞修理公用

○十三年題准、陝西鎮守太監裁革、原有養廉地一百五十四頃五十七畝四分三釐、並園圃菜地果樹、總計定稅科糧、共二千四百六十二石一斗七升七合。行令原佃軍民承種。附入實徵冊內。隨民田徵收。稅糧折價、以備

韓府祿米支用

○十四年題准、將通州新城西南角曬米廠地四頃八十畝召佃。每畝定租銀一錢二分。歲該銀五十七兩六錢。該州依期徵完解部、送太倉銀庫交納。遇通倉修理公廨糧跳等項、呈部支用。其牆垣樹株盜伐損傷、責令佃戶陪補

○十五年議准、陝西中護衛河外境外地九頃、糧一百八石。拋荒田二十五頃五十畝、糧三百六石。撫按官召人佃種。每畝徵銀一錢、以備軍儲

○二十一年議准、寧夏鎮近年撥與總兵官東紅花等莊田三頃六十二畝、並革任太監所遺廟兒等灘荒田二頃七十二畝、內副總兵一頃五十畝、遊擊將軍一頃二十二畝、俱原係軍餘開墾屯田。行令照數退出、聽巡撫衙門照舊給與軍民人等佃種、辦納糧草。其各邊將官、能使虜騎不敢臨邊住牧、於邊外能自開地者、任其開墾耕種。不在此例

凡查豁稅糧田土。正統四年奏准、浙江江西福建、並直隸蘇松等府、凡官民田地、有因水塌漲去處、令所在有司逐一丈量。漲出多餘者、給與附近小民承種、照民田則例起科。塌沒無田者、悉與開豁稅糧

○成化七年、令湖廣河南二布政司流民遺下平川田地、分撥各州縣土戶丁多有力、及田少之家、承種起科。若深山大谷、新開田土、原係應禁山場者、俱與開豁稅糧

○嘉靖十五年詔、各處水塌沙壓等項田地稅糧、負累人戶陪納、曾經具奏者。撫按官查勘明白、照例除豁。各衛所有釋放軍伍、遺下屯糧負累官旗陪納者。亦與查勘除豁

○又題准、甘肅鎮體勘過水衝沙壓、趹斷溝渠、及隔在境外、甘州前後永昌涼州鎮番莊浪西寧古浪等衛所、實屯起科、措辦邊儲田地、共六百七十九頃六畝一分六釐二毫。該糧六千九百五十九石九斗七升四合四勺六抄。照例除豁、以蘇民困。或日後水退。堪以耕種。仍舊召入陸續佃種、以備軍儲

凡各官田土。嘉靖八年題准、查勘過豐潤縣

仁壽宮餘地、九百一十四頃三十七畝有零。泊南泊北、梁城所東、及水泊餘地、共九百八十頃、九十九畝有零。蘆葦地、一千三百二十二頃九十三畝有零。行令該縣、俱照原擬輕重則例、徵銀解部、以備邊儲

○又題准、查勘過

仁壽清寧未央三宮官地、六十二處堪種、並蘆葦徵銀不等地、計一萬六千一十五頃四十七畝零。歲該徵租銀三萬七千八百三兩五錢九分零。內

仁壽清寧二宮、比原額勘多銀五千三百九十四兩三錢零。

未央宮比原額勘少銀二千六百二十二兩三錢零。各州縣照例徵銀、另批解部收候。係原額者、年終類進。係勘多者、除補

未央宮勘少額數外。餘補各宮災免、補湊進用

○二十年議准、順天等府、寶坻、豐潤、武清、靜海、興濟五縣、水占荒鹼。勘減

仁壽清寧二宮官地銀五千三百四十五兩五錢四分零。將通州大興等州縣原入官備邊勳戚等項地租銀、四千一百二十二兩八錢六分五釐七毫六絲七忽、改補。及將原勘多餘、備補各宮災免銀二千七百七十一兩九錢八分七釐一毫九絲五微六纖五渺數內摘補外。其餘備補災免銀一千五百四十九兩三錢五釐四毫二絲六忽三微一纖五渺、仍存補湊進用。二宮前項水占荒鹼田土、改作入官備邊。候水退、另行召佃、徵銀解部

○又題准、三宮原額、及新改補地土子粒銀兩、自本年為始、至二十五年止、通借濟邊支用

○萬曆二年奏准、仁壽清寧未央三宮莊田、坐落順天河間等府。每年額徵子粒銀三萬七千八百三兩五錢九分零。內除

未央宮莊田、量撥供奉景陵香火、每年該銀九百八兩九錢五分七釐四毫。實該進銀三萬六千八百九十四兩六錢三分八釐零。前項官莊田地、俱係膏瘦。每畝止徵課三分、或二分。坐落各該地方畝數、逐一丈量。將清查出田土、改正過姓名、佃種地畝、應納子粒、備細造冊奏繳。仍造青冊一樣四本。一送戶部。一留屯田御史。餘留該府州縣、以後再有延欠奸豪。該州縣按名徑申屯田御史處治

凡勳戚寺觀田土。洪武十五年、令天下僧道常住田土、不許典賣

○正統十三年、令各處寺觀僧道。除洪武年間置買田土。其有續置者、悉令各州縣有司查照散還於民。若廢弛寺觀遺下田莊、令各該府州縣踏勘、悉撥與招還無業、及丁多田少之民。每戶男子二十畝。三丁以上者、三十畝。若係官田、照依減輕則例、每畝改科正糧一斗。俱為官田。如有絕戶、仍撥給貧民。不許私自典賣

○景泰三年、令各處寺觀田土、每寺觀量存六十畝為業。其餘撥與小民佃納稅糧

○成化十六年、令福建僧寺、及有寺無僧田土、每寺除徵糧、及百畝以下、其多餘田地、給與小民領種

○嘉靖八年、令各撫按官、委官查勘所屬州縣原額稅糧內、絕戶無徵、并沙壓崩陷若干。就將所在原無糧差寺田、盡數查出、照例起科。遇造黃冊。編入里甲、一體納糧當差、以補前數。不許勢豪之家、乘機侵奪

○又令各撫按官、查有荒廢寺觀、無僧行住持。及遺下田產、無人管業者。照彼中時價、召人承買。改名入冊、辦納糧差

○九年題准、查勘過順天保定河間真定廣平順德六府、所屬通州大興等六十七州縣、勳戚內臣寺觀莊田、共四百一十九處。計地四萬四千一百二十五頃四畝七釐八毫五絲七微七塵。除原係官民草場糧地、例該退給。及雜占自種蘆葦等項外。實堪耕種徵銀不等地、二萬八千六百六十五頃二畝九分零。照例每畝徵銀、上則三分。中則二分。中下則一分五釐。下則一分。解部給領。其順天保定河間廣平四府、所屬昌平大興等三十六州縣。勳戚等官、開墾置買、不行報官納糧。與旁枝等項應革莊田。并各莊田內、量出多餘地土。及先年查勘還官莊場、同鷹房司革過草場等項、共一百九處。計一萬三千二百八十四頃一十七畝二分六釐九毫五絲五忽五微九塵。除雜占不堪耕種外。堪種徵銀不等地、五千二百六十二頃八十二畝六分一釐二絲七忽七微七塵。另築封界。量地減輕。徵銀解部。轉發太倉銀庫、接濟邊餉。管莊人役、盡數取回。如違照例問發邊衛充軍。各寺觀莊田、亦於佃戶內、審立莊頭一人、收解該州縣給領。不許僧道自行收租

○十六年題准、福建廢寺遺田、實係拋荒者、召佃納租。依期與民糧帶徵。若係有僧行住持、編入里甲、納糧當差者、俱令照舊管業

○二十一年題准、福建各寺觀田土、已賣者、俱要收入承買人戶內、納糧當差。見在者、若盈五頃、抽田一頃。五十頃、抽田十頃。仍給僧道掌管。每畝除糧外、納租銀一錢備賑。不及前數者、勿論

○隆慶二年、令元佑宮季修閱視具奏等規、盡行停止。莊田盡數追奪還官。就令原佃人戶承種。照依原額、徵納租銀。每歲行承天府委官管收。專備修築堤岸之用

凡草場牧地。正德十六年、令各馬房倉場監督主事、不妨原務。提督該房官旗人等。將原馬房地土、查明頃畝。設立封堆。開挑濠塹。呈部照驗。仍時常踏勘查考

○嘉靖八年題准、查勘過正陽等九門外苜蓿草場地、共一百三頃七十二畝四分七釐二毫三忽八微七塵。除原牧馬水占不堪耕種外。實該堪種地一百頃九十四畝六分四釐二毫七絲一忽八微七塵。內存留四十頃、分為四總。每總、地十頃、把總官一員、軍人三十名、照舊種辦苜蓿、以供內廄喂養。多餘官軍、退回差操。其餘每畝、上則徵銀五分。中則四分。下則三分。歲該銀三百兩八錢三分六釐。召佃徵銀解部。該監不得干預○又題准、查勘過御馬草場五十七處、實在地、共三萬三千三百六十二頃五十九畝零。除雜占水鹼、並存留牧馬外。實該徵解備買草料地、二萬五千九百五十六頃七十四畝零。並原備給修理公廨地、四百三十頃。俱每畝徵銀三分。除修理公廨銀一千二百九十兩、馬房自行徵收外。草料地銀七萬七千八百七十兩二錢四分零、照例召佃。徵解戶部支用。有餘、留備災傷。其歲派北直隸山東河南各馬房料草、以後斟酌免派。量減原價。徵銀解部。轉發太倉交納。莊頭佃戶、務審編殷實充當、上等官地不過二頃。中等不過一頃五十畝。下等不過一頃。莊頭不過四頃。仍置立印信文簿三本、備開各戶種地徵銀數目。一送戶部。一送該府。一收貯該州縣、備照查考

○又題准、查勘過東直門裏外、並吳家駝牛房草場、實在堪種地、四百六十三頃八十七畝九分七釐三毫四絲七忽。歲該租銀一千六百八十七兩七錢二分四釐二毫五絲一忽四微五纖。蕃牧所徵完解部、給領買補牛隻。西琉璃廠羊房草場空閒地、九頃六十五畝九分九釐六毫一絲四忽。歲該租銀三十兩。司牲司徵完、解光祿寺支用。順義縣北草場東上林苑監良牧署養牲地、二千六百四十頃七十六畝三分五釐七毫九絲九忽九微五塵。並水田九十一畝八分五毫一忽八微。房屋一百三十五間。歲該租銀七千九百四十七兩六錢七分一釐二毫四絲一忽七微八纖五渺。俱上林苑監徵完解部。聽給光祿寺買辦。如有支餘銀兩、候各該地方災傷補給

○又題准、安州等處牧馬草場地、一百一十九頃九十畝五分、外鷹房按鷹地、九十八頃七十一畝四分。差官丈量。召民佃種。照草場事例、每畝徵銀三分、解部、送太倉銀庫、作正支銷

○又令興州左、興州右、興州前、遵化、東勝右、忠義中、開平中、寬河、梁城等九衛所、秋青草地畝銀兩、改派大潤庫上納。放支山海薊州鎮朔等衛、遇例改選指揮千百戶等官、折俸

○十年、令提督屯田御史、及各該主事、將各馬房草場地土依原冊內頃畝數目、自召佃後為始、照例徵銀解部。轉送太倉銀庫交收、以備草料支用。若有豪猾不行解納、及多占者、問罪

○十三題准、清查過

御馬監並壩大等二十馬房草場、及馬神廟香火地、五十七處、共地三萬一千五百五十九頃四十九畝零。除雜占地三千一百三十三頃一十六畝零、存留牧馬地一千八百八十四頃五十七畝、修繕馬營地一百三十頃、及大馬往回住牧漷縣草場地一十七頃七十二畝、免南水占地三十六頃外。該戶部徵收子粒者、二萬一千七百五十七頃二十四畝零。屬

御馬監徵銀修理公廨者、四百三十頃。其餘拋荒鹼薄、未經召佃者、四千一百七十頃六十九畝零。

【萬曆六年冊報、各馬房徵銀地二萬二千四百八十頃五十五畝三分一釐零。戶部徵銀地一萬九千七百九頃五十畝零。徵銀四萬六千八百七十九兩一錢四分三釐零。御馬監修理公廨地二千七百七十一頃四畝零。徑自徵銀八千三百一十三兩一錢三分零】

○三十二年、令勘過大名廣平二府牧地、三千一百二十五頃二十一畝七分零。內除拋荒等項。堪種地、歲徵銀八千九百三十五兩四錢七釐零。分別夏秋二稅、徵解太倉、專備京營馬匹草料

○隆慶六年、令陝西苑馬寺牧地、實有五萬五千三百二十二頃二十六畝一分零。內川地一萬二千一百二十頃零。坡地三萬一千九百三頃零。山地一萬一千三百七頃零。將七苑冊開見在馬一萬六百七十四匹。除駒騾一千九百四匹、例不給地。議每騍馬一匹、定給川地一百三十畝。兒騸馬一匹、各給川地五十畝、坡山地五十畝。川地不足苑分、每頃或給坡地一頃五十畝、或給山地二頃、抵算。共該除一萬二千三百五十一頃一十九畝二分零、除外。川地五千三百九十二頃零、每頃議徵銀六錢。坡地二萬八千二百八十三頃零、每頃議徵銀四錢。山地九千二百九十四頃零、每頃議徵銀三錢。共徵銀一萬七千三百三十七兩四錢八分零。又將節年另議混互不明、分爭不已地土、照例起科、共二千二百五十八頃。該銀九百八十三兩一錢六分零。俱查照徵收、專備軍餉、扣抵固原年例軍餉

○又令苑馬寺牧地、照依原擬、分別川坡山三等。定擬徵銀數目、立為定額。每年收解固原兵備道、專備軍餉支用。本部將應發該鎮年例銀內扣除

凡詭寄投獻等禁例。洪武初令、凡民間賦稅、自有常額。諸人不得於諸王、駙王、功勳大臣、及各衙門、妄獻田土山場窯冶、遺害於民。違者治罪

○十五年、令各處奸頑之徒、將田地詭寄他人名下者、許受寄之家首告。就賞為業

○十八年令、將自己田地、移坵換(土商)、詭寄他人。及灑派等項。事發到官、全家抄沒、若不如此。靠損小民

○正統九年奏准、順天府所屬地土有限。今後公侯駙馬伯等官、在京年久。及外夷人員、曾經撥地安插住坐者。不許奏討田地

○天順二年、敕皇親公侯伯文武大臣、不許強占官民田地起蓋房屋。把持行市、侵奪公私之利。事發、坐以重罪。其家人、及投託者、悉發邊衛永遠充軍

○成化二年題准、公侯駙馬伯及勳戚大臣之家、有將官民地土、妄稱空閒、朦朧奏討。及令家人伴當、用強侵占者。行移法司、先將抱本奏告人、拏問如律。干礙主使教令人員、奏請拏問。仍追究報地投獻之人。該府州縣官阿附權勢、容令占種、不即具奏者。事發、一體究治

○弘治二年、令皇莊、及皇親公侯駙馬伯等官莊田。如遇災傷。俱令照依民田災傷分數徵收。其各處

王府、不許置買田地、霸占民業

○三年奏准、今後如有皇親、並權豪勢要之家、奏討地土。非奉旨看了來說。一切立案不行。仍要追究撥置主謀之人、參送問罪。本部仍行都察院、轉行巡視五城、及巡按御史、出榜曉諭、禁約軍民人等、敢有投託勢要之家、充為家人、及通同旗校管莊人等、妄將民間地土投獻者。事發、悉照天順並成化十五年欽奉敕旨事例。問發邊衛永遠充軍

○十一年、令今後額辦錢糧田地、不許

王府奏討

○十三年題准、凡軍民人等。將爭兢不明、並賞過、及民間起科、僧道將寺觀各田地、朦朧投獻

王府、及內外官勢之家、捏契典賣者。投獻之人、問發邊衛永遠充軍。田地給還寺觀、及應得之人管業。其受投獻家、長並、管莊人、參究治罪。山東河南北直隸各處、空閒地土。

祖宗朝俱聽民儘力開種、永不起科。若有占種投獻者、悉照前例問發

○十五年議准、各王府

皇親侯伯莊田地土店肆等項。如有強奪侵占。並管莊人役、生事害民。撫按官拏問發遣。應參奏者參奏

○嘉靖六年詔、戶部通行各撫按衙門、轉行各司府州縣官。民間田地、悉照冊籍應當糧差。查出奸弊、即為究治改正。不許一概丈量改科。自立新法、生事擾民

○又詔勳戚之家、除

欽賜莊田之資養贍外。再不許聽信撥置、將有主之業、朦朧陳乞、違者、許本部該科、參究處治

○八年奏准、清查部科道等官、將各該勳戚田土、盡數查出。內有世遠秩降、果係宗派、照舊不動外。若世遠、本房子孫已絕、傍枝影射冒占者、於內量存三分之一、以為修墳辦祭之資。其餘盡革入官。照例徵銀解部、以備邊餉。其戚畹開墾置買田土、欺隱不行報官者。比照功臣田土律例、一體追斷

○又令雲南總兵官田土。果係先年給賜者。將正數莊民、計田分戶、佃納子粒。如有額外侵占民業、並投獻等項、悉照例退給軍民住種、納糧當差。一應投充影射莊戶、嚴加查究。積年極惡、照例發遣○又議准、受獻田土之人、與投獻人、一體永遠充軍。事干勳戚。追究管莊佃僕。永為定例

○又議准、甘肅各衛所湖場。撫按等官查照節次題准禁革事例、通行本鎮。鎮總副參遊守等官、如有相承占據者、即照馬房迷黑二湖、退出還官、一體免罪。如有仍前霸占抗違者、參奏治罪。仍會委各道風力官員、將闔鎮草場、通查坐落遠近四至頃畝。已經給撥者、聽便。或開墾。或採草納糧。其餘盡行給撥衛所官軍、採草牧放

○十一年題准、陝西地方入官莊基地土。如有豪強占種。即令自首還官、賣銀貯庫、認納無主糧差。違者、從重問擬。仍追花利

○十二年、令各撫按官、清查邊江濱海草場、塗田、灘地、山場、湖蕩、蘆洲、沙洲、並寺觀田地等、被官豪大戶奪占者、不分新舊、入官變賣、積穀以備賑濟。公文到日、限一月以裏、自首退出。敢有執吝。在京官員、並在外五品以上官、指名參奏。其餘徑自處治。通行造冊奏繳

○二十二年、令各邊鎮守養廉地土。論畝收稅。俱貯都司專備總督大臣取用犒賞。如有勢豪占種、及官府侵欺者、許其首正。遞年花利、並免追究違者、從重治罪

○二十四年題准、各王府除

欽賜地土不動外。其空閒官田、並軍民徵糧地土、敢有私自投獻、捏契典賣者、許被害之人告發。所在官司、即與丈量明白改正。還官給主。投獻之人、照例問發

○三十九年、令宣慰土司越境收種田土。無知軍民、互為投獻者。撫按官將土司查究。軍人目把人等、各照例發遣。田土價銀入官

○四十三年、令河南各王府郡王而下。但有置買民田者。盡數查出、附與原賣各裡甲項下。即以佃戶的名、編立戶籍。凡正雜差役、俱要與平民一體派編。先將查過田糧造冊二本。一本啟親王。一留有司、以便稽查。民間有願將田地、賣與宗室者、先將田糧數目報官、以憑附冊編差。違者、以投獻論

○隆慶二年令、天下有王府去處。或有儀賓軍校、誘引奸豪、投獻田宅。及宗室公然借名置買、恃強不納差糧者。有司驗契查實。先將投獻人依律究遣。田宅入官。另給軍民管種輸租、以補各宗祿糧之缺。中有宗室執留占吝。就照民間編納差糧則例、儘數抵扣應得祿糧。方行補給。有司濫受饋遺、阿縱不舉者、撫按糾劾重治

○萬曆十二年題准、昌平州地土。除撥給

陵莊果園。及勳戚莊田外。其見係民間耕種者、永為州民恆產、不許勳戚奏討

給賜

凡各王府有莊田。在京

王府有養贍及香火地。

公主郡主及夫人有賜地。公侯伯有給爵、及護墳地。又有給賜聖賢後裔、及安插夷官各不等。有特賜者。有世守者。有退出者。不能具載。止載常行例於左

凡賜勳戚莊田。成化六年題准、各王府及功臣之家、欽賜田土佃戶、照原定則例、將該納子粒、每畝徵銀三分。送赴本管州縣上納。令各該人員關領。不許自行收受

○嘉靖七年題准、查勘過順天等八府各項莊田。除額外多占、遵奉查給軍民。其餘悉聽照舊管業。今後應賞地土。隨品級定制。凡遠遺莊田。別其世之親疏、量為裁革。至於戚畹開墾置買、不行報官納糧者。照功臣律例、一體追斷

○十年題准、勳戚莊田。議定徵銀解部。上地徵銀三分。中地二分。下地一分五釐。如有司不行用心徵解。過限三月不完者、府州縣管糧官住俸。半年不完者、府州縣掌印官住俸。十月不完者、布政司管糧官住俸。一年不完者、布政司掌印官住俸。仍要填註循環文簿、依限送部查考

○十六年、敕差科道部屬官各一員、前去會同巡按、查勘八府莊田。但自正德以來、朦朧投獻、及額外侵占者、盡行查出。各依擬給主召佃。管莊人員、盡數取回。著管屯田僉事、兼帶督管。該徵稅租、照依原定則例、折收銀錢。原係

皇莊者、解部類進。係

皇親者、赴部關領。不許自行收受

○二十九年、令凡公主國公下莊田。世遠者、以十分為率、內儘一處、撥給三分。其餘七分、盡數追出還官、徵銀解部、以補官莊備邊之需。若爵級已革。除補足宮莊額數外。餘剩地畝、照例徵銀解部濟邊。或量留五分、給與的親承繼人員管業、以備護墳香火之用。其餘五分還官。寺觀太監下、自買營造丘隴、奏免糧差地、不及三頃者、容令照舊。若至三頃之外、量免其養馬均徭差役。每畝督辦納子粒三分、解部

○隆慶二年題准、以後奏請莊田。乞欽定數目撥給。其年遠勳戚、行屯田御史、查自封爵之日為始、傳派五世、親服已盡者、止留莊田百頃。或枝派已絕。並爵級已革。盡行追奪還官

○又題准、元勳後裔、傳派五世者、原議百頃之外、今再留一百頃。如係勳戚相半者、再留五十頃

○萬曆九年議准、勳戚莊田、五服遞減。勳臣止於二百頃、已無容議。惟戚臣、如始封本身為一世。子為二世。孫為三世。曾孫為四世。曾孫之子為五世。以今見在官品為始。以今見留地數為准。係二世者、分為三次遞減。係三世者、分為二次遞減。至五世、止留一百頃為世業。如正派已絕。爵級已革。不論地畝多寡。止留地五頃。給旁枝看守墳塋之人

○又題准、勳戚莊田。有司照例、每畝徵銀三分。解部驗給。如有縱容家人下鄉、占種民地、及私自徵收、多勒租銀者。聽屯田御史參究

凡賜聖賢後裔。景泰二年、給還顏孟二廟祭田六十頃。又增給田二十頃。佃戶各十家

凡給賜夷官。正統元年、撥賜河間府等處、安插外夷官員田土、指揮一百五十畝。千戶一百二十畝。百戶所鎮撫一百畝

○九年、令外夷歸附官員、未曾安插、該給田土者、都督二百五十畝。都指揮二百畝。指揮一百五十畝。千戶衛鎮撫一百二十畝。百戶所鎮撫一百畝

○又令迤北來降夷人。每人撥與德州田地五十畝

○十二年、令西北歸附夷人、每人撥地八十畝、耕種自給

○天順六年詔、以沙州衛、苦峪城西北地、阿千卜刺、直至苦峪川邊地。分給赤斤蒙古衛、永遠耕種

○嘉靖十三年、令以肅州衛迤北空地、一十六頃五十畝、給寄住哈密都督(白匕)吉孛刺等耕種。免其糧差

農桑

國初農桑之政。勸課耕植、具有成法。初皆責成有司。歲久政弛。乃稍添官專理。其例具後凡課種。

國初令天下農民、凡有田五畝、至十畝者、栽桑麻木綿各半畝。十畝以上者、倍之。田多者、以是為差。有司親臨督視。惰者有罰。不種桑者、使出絹一疋。不種麻者、使出麻布一疋。不種木綿者、使出綿布一疋

○洪武元年奏准、桑麻科徵之額。麻每畝八兩。木綿、每畝四兩。栽桑者、四年以後有成、始徵其租

○四年、令各府州縣行移提調官、常用心勸諭農民、趁時種植。仍將種過桑麻等項田畝、計科絲綿等項、分豁舊有新收數目開報○十八年議、農桑起科太重。百姓艱難。令今後以定數為額。聽從種植。不必起科

○二十一年、令河南山東農民中、有等懶惰不肯勤務農業、朝廷已嘗差人督併耕種。今出號令、此後止是各該里分老人勤督。每村置鼓一面。凡遇農種時月。五更擂鼓。眾人聞鼓下田。該管老人點閘。若有懶惰不下田者、許老人責決。務要嚴切。督併見丁著業。毋容惰夫遊食。若是老人不肯勤督。農民窮窘為非。犯法到官。本鄉老人有罪

○二十五年、令鳳陽、滁州、廬州、和州、每戶種桑二百株。棗二百株。柿二百株

○二十六年定、凡民間一應桑株、各照彼處官司原定則例、起科絲綿等物。其絲綿每歲照例折絹。俱以十八兩為則、折絹一疋。所司差人類解到部。劄付承運庫收納、以備賞賜支用。其樹株果價等項。並皆照例徵收錢鈔。除彼處存留支用外。其餘錢鈔、一體類解戶部。行移該庫交收。仍將存用數目、出給印信通關、具本入遞奏繳。本部查領附卷作數。其進納絹疋錢鈔一節。俱照依後項金科課程條款、一體施行

○二十七年、令天下百姓、務要多栽桑棗。每一里、種二畝秧。每一百戶內、共出人力挑運柴草燒地、耕過再燒。耕燒三遍、下種。待秧高三尺、然後分栽。每五尺闊、一壟。每一戶、初年二百株。次年四百株。三年六百株。栽種過數目、造冊回奏。違者、發雲南金齒充軍

【此條舊見工部今載此】

○正統八年、令各處不出蠶絲處所、每絹一疋折銀五錢、解京支用凡設官勸農。宣德二年、添設浙江錢塘、仁和、海寧、新城、昌化、嘉興、海鹽、崇德、八縣縣丞各一員、治農

○成化元年、添設河南山東等布政司參政各一員、所屬各府同知一員、職專提督人民栽種耕耘。又預備倉糧糴買勸借

○九年、添設蘇松常鎮湖五府通判、並所屬長洲等縣縣丞各一員、勸農

○十年、添設山東布政司參政一員、專理勸農

○十一年、添設直隸祁、安、滄、冀、深、趙州、判官各一員、平谷、滿城、容城、完、雄、深、澤、束鹿、高陽、新安、河間、獻、阜城、肅寧、任丘、東光、故城、南皮、慶雲、真定、井陘、獲鹿、元氏、靈壽、稿城、欒城、無極、平山、阜平、南宮、新河、棗強、武邑、饒陽、安平、武強、柏鄉、隆平、高邑、臨城、贊皇、寧晉、衡水、沙河、南和、平鄉、廣宗、任、唐山、鉅鹿、內丘、永年、曲周、肥鄉、雞澤、廣平、邯鄲、成安、威、元城、大名、南樂、魏、清豐、內黃、濬、滑、長垣縣、主簿各一員、江西南昌、新建、豐城、進賢、建昌、臨川、崇仁、樂安、新喻、新淦、廬陵、吉水、永新、泰和、永豐、安福、新昌、鄱陽、樂平、餘干縣、主簿各一員、湖廣、沔陽、荊門二州、判官各一員、黃岡、麻城、江陵、監利、棗陽、衡山、安仁、慈利縣、主簿各一員、河南、光州判官一員、尉氏、榮澤、商水、夏邑、新野、淅川、新安、西平、信陽、確山、新蔡、息縣、主簿各一員、應天府溧陽、溧水、二縣主簿各一員、俱勸農

○十九年、添設山西布政司參政一員、專理農務

○二十一年、添設海泰二州判官各一員、鹽城、沐陽、贛榆縣、主簿各一員勸農

○弘治十七年、裁革山東提督勸農參政

○正德元年、裁革湖廣衡州府安仁縣勸農主簿

○嘉靖六年詔、江南等處、各該撫按官、通行所屬府州縣。原設有治農官處。不許營幹別差。責令著實修舉本等職業。專一循行勸課。原無官處、定委佐貳官一員帶管。果有實效、具奏旌擢。如或因循廢職。作罷軟、罷黜

○十二年議准、南直隸撫按官、於淮揚二府、定委佐貳官一員、帶管開墾荒田、招撫鹽徒歸農

○十五年、添設直隸淮安府通判一員、治農、兼管水利

○十八年、添設浙江湖州府通判一員、住劄所屬烏鎮地方、分理詞訟。追徵錢糧。弭捕盜賊。兼管治農、水利

○二十三年、添設鳳陽府通判一員、治農。並責令淮安徐州督農官、於各州縣鄉社、分設農耆等役、開治荒地、招撫逃民

災傷

國朝重恤民隱。凡遇水旱災傷、則蠲免租稅、或遣官賑濟。蝗蝻生發、則委官打捕。皆有其法云

凡報勘災傷。洪武十八年令、災傷去處、有司不奏。許本處耆宿、連名申訴。有司極刑不饒

○二十六年定、凡各處田禾、遇有水旱災傷。所在官司、踏勘明白、具實奏聞。仍申合干上司、轉達戶部、立案具奏、差官前往災所覆踏是實。將被災人戶姓名、田地頃畝、該徵稅糧數目、造冊繳報。本部立案、開寫災傷緣由、具奏○永樂二十二年、令各處災傷。有按察司處、按察司委官。直隸處、巡按御史委官。會同踏勘

○成化十二年、令各處巡按御史、按察司官、踏勘災傷、係民田者、會同布政司官。係軍田者、會同都司官

○弘治十一年、令災傷處所。及時委官踏勘。夏災不得過六月終。秋災不得過九月終。若所司報不及時、風憲官徇情市恩、勘有不實者。聽戶部參究

○萬曆九年題准、地方凡遇重大災傷。州縣官親詣勘明、申呈撫按。巡撫不待勘報、速行奏聞。巡按不必等候部覆、即將勘實分數、作速具奏、以憑覆請賑卹。至於報災之期。在腹裏地方、仍照舊例、夏災限五月、秋災限七月內。沿邊、如延寧甘固宣大山西薊密永昌遼東各地方、夏災改限七月內。秋災改限十月內。俱要依期從實奏報。如州縣衛所官申報不實、聽撫按參究。如巡撫報災過期、或匿災不報。巡按勘災不實、或具奏遲延。併聽該科指名參究。又或報時有災、報後無災。及報時災重、報後災輕。報時災輕、報後災重。巡按疏內、明白從實具奏。不得執泥巡撫原疏、致災民不霑實惠

凡蠲免折徵。洪武元年、令水旱去處、不拘時限、從實踏勘。實災、稅糧即與蠲免

○成化十九年奏准、鳳陽等府被災。秋田糧以十分為率、減免三分。其餘七分。除存留外。起運者、照江南折銀則例、每石徵銀二錢五分、送太倉銀庫、另項收貯備邊。以後事體相類者、俱照此例

○弘治三年議准、災傷應免糧草事例。全災者、免七分。九分者、免六分。八分者、免五分。七分者、免四分。六分者、免三分。五分者、免二分。四分者、免一分。止於存留內除豁。不許將起運之數、一概混免。若起運不足、通融撥補

○十七年議准、蘇松災傷。起運不前。暫將一年在京各衙門官員月糧米、每石折銀八錢。該在南京本色祿俸、每石照舊折銀七錢。其南京各衙門官員俸糧、每月除米一石、折銀八錢。其餘並南京各衛倉糧、俱每石折銀七錢。漕運糧米、折銀二十萬石、每石兌運七錢。改兌六錢。各解交納

○嘉靖五年、令鳳陽等處被災州縣稅糧、照例除免。應解物料、暫且停徵。兩廣鹽價、留四萬兩接濟應用

○七年奏准、北直隸八府災傷。將本年分夏稅、不分起運存留、盡數蠲免。其秋糧、視被災分數、仍照舊例行

○十六年題准、今後凡遇地方夏秋災傷。遵照勘災體例、定擬成災應免分數。先儘存留。次及起運。其起運不敷之數。聽撫按官將各司府州縣官庫銀兩錢帛等項、通融處補。及聽折納輕齎。存留不足之數、從宜區處。不許徵迫小民、有孤實惠

○二十三年題准、各處災傷。漕運正改兌糧米四百萬石。除原額折銀、並薊州天津倉本色照舊外。其餘本色、以十分為率、七分照舊徵運糧米。三分折徵價銀。每正兌米一石、連蓆耗。共徵銀七錢。改兌米一石、連蓆耗、共徵銀六錢

○三十一年、以黃河淹沒安東縣治。令該縣應派改兌折銀。移派該府別州縣。該縣止派支運

○三十二年奏准、河南災盜地方。量行折徵。兌米五萬石內、於臨清倉支運三萬石、德州倉支運二萬石、以補漕運之數

○三十三年題准、淮鳳災傷。將未完改兌糧、待麥熟後、止徵折色

○四十三年議准、淮揚徐州災傷。改折嘉靖四十四年應運四十三年分、兌運改兌秋糧。淮安所屬邳州、海州、鹽城、山陽、睢寧五州縣、各准三分。安東、贛榆、□陽、宿遷、桃源、清河六縣、及徐州所屬蕭縣、各准五分。徐州、並碭山、沛縣、豐縣、及揚州府所屬興化縣、各准六分。徵銀解部。備放官軍折色支用

○萬曆十二年議准、以後地方災傷。撫按從實勘奏、不論有田無田之民、通行議恤。如有田者、免其稅糧。無糧免者、免其丁口鹽鈔。務使貧富、一體並蒙蠲恤

凡賑濟。洪武十八年、令天下有司。凡遇歲饑。先發倉廩賑貸。然後具奏○二十七年、定災傷去處散糧則例。大口六斗。小口三斗。五歲以下、不與

○永樂二年、定蘇松等府水渰去處給米則例。每大口、米一斗。六歲、至十四歲、六升。五歲以下、不與。每戶有大口十口以上者、止與一石。其不係全災、內有缺食者、原定借米則例。一口、借米一斗。二口、至五口、二斗。六口、至八口、三斗。九口、至十口以上者、四斗。候秋成抵斗還官

○六年、令福建瘟疫死絕人戶、遺下老幼婦女兒男。有司驗口給米。稅鹽糧米各項、暫且停徵。待成丁之日、自行立戶當差

○八年、令被災去處、人民典賣子女者。官為給鈔贖還

○正統五年、令各衛所屯軍、有因水旱子粒無收缺食者、照缺食民人事例賑濟。候秋成還官

○七年、令各府州縣一應贓罰入官之物、俱於年終變賣在官。候秋成糴糧、預備賑濟

○九年、令揚州府江潮泛漲渰死人民、量給鈔錠收瘞

○景泰四年奏准、山東河南江北直隸徐州等處災傷。令所在問刑衙門、責有力囚犯、於缺糧州縣倉、納米賑濟。雜犯死罪、六十石。流徒三年、四十石。徒二年半、三十五石。徒二年、三十石。徒一年半、二十五石。徒一年、二十石。杖罪、每一十、一石。笞罪、每一十、五斗

○成化二年奏准、今後若有侵欺賑濟銀糧。或將官銀、假以煎銷均散為名、卻乃插和銅鉛、給與貧民者、一體解京發落

○六年、敕差堂上官二員、一員往順天河間永平三府、一員往真定保定一府、災傷地方。設法招撫賑濟。如本處倉糧缺乏。許於附近通州天津涿州保定等處倉分量給。及搬運接濟。其一應差徭、俱暫優免

○又奏准、將京通二倉糧米、發糶五十萬石。每粳米、收銀六錢。粟米、五錢。以殺京城米價騰貴。再將文武官吏俸糧、預支三箇月

○弘治二年議准、順天河間永平等府、水災渰死人口之家、量給米二石。漂流房屋頭畜之家、給與米一石

○十四年、令徐淮二倉、各撥米三萬石、臨清倉撥四萬石、分派附近被災處所賑濟

○嘉靖元年、令將太倉銀庫見貯銀兩、差官秤盤二十萬兩、運赴陝西蝗旱地方支用

○二年、令將滸墅鈔關收貯嘉靖元年秋冬二季、二年春夏二季、共四季銀兩、照數查取在官。類解南直隸巡撫衙門、相兼原查餘鹽等銀、通融賑濟災傷地方

○又令將湖廣正德十四年起、至嘉靖二年止。解京銀三萬五千兩、給發賑濟荊州府、荊門、石首等州縣旱災

○又令將嘉靖三年分淨樂宮庫藏。查盤節年所積香錢、暫支二千兩、賑濟湖廣地方旱災

○五年奏准、湖廣地方災傷。將合屬各預備倉原積穀米雜糧八十二萬石。銀四萬兩。並太和山嘉靖四年五年分香錢銀兩、見在實數、十分內、摘取六分、酌量輕重賑濟

○六年奏准、貴州災傷。凡遇軍職犯該立功罪名者、每一年、納米十石。省令在衛閒住。年限滿日、方許帶俸差操。納過糧米、存留備賑。豐年停止

○七年奏准、河南災荒。將所屬庫貯各項錢糧動支、及准留改折兌軍米十萬石、賑濟被災府饑民又

諭巡撫官、督令司府州縣等官、將極貧人戶、先儘見在倉糧。量為給賑。若有不敷。將各項官銀給發。災輕去處、照例徵免輸納。其兌軍起運不可缺者、將兩淮等運司鹽價銀兩、及各處先因別項徵納、今未用者、酌量派補運納。如有不敷。仍將太倉收貯官銀、動支百餘萬兩、派發送去、以備代補起運、及賑濟二項支用。事完、造冊奏繳

○八年、令撫按官曉諭積糧之家、量其所積多寡、以禮勸借。若有仗義出穀二十石、銀二十兩者、給與冠帶。三十石、三十兩者、授正九品散官。四十石、四十兩者、正八品。五十石、五十兩者、正七品。俱免雜泛差役。出至五百石、五百兩者、除給與冠帶外。有司仍於本家豎立坊牌、以彰尚義

○又題准、災傷地方軍民人等、有能收養小兒者、每名日給米一升。埋屍一軀者、給銀四分。鄰近州縣、不得閉糴

○又題准、各災傷地方守巡官、查審流民。大口給穀二三斗。小口一二斗。令各速還原籍

○九年、令各處運司、將在庫無礙官銀、及贓罰銀兩、趁時收買米穀。別倉收貯。委官守掌。如遇饑饉。運司將極貧灶丁、查照有司賑濟事例、呈巡鹽御史動支。若有不敷。各該有司查明、與民一體賑濟

○十年、令支太倉銀三十萬兩、賑濟陝西

○又奏准、陝西災傷重大。令各州縣官員戒諭富室、將所積粟麥、先扣本家食用。其餘照依時價、糴與饑民。若每石減價一錢、至五百石以上者、給與冠帶。一千石以上、表為義門。被災人民、逃出外境者、招集復業。倍與賑濟銀兩。官給牛種。隆冬時月。饑民有年七十以上者、添給布一疋。動支官銀、收買遺棄子女。州縣官設法收養。若民家有能自收養、至二十口以上者、給與冠帶。州縣官各於養濟院、支預備倉糧、設一粥廠。就食者、朝暮各一次。至麥熟而止

○十一年題准、凡遇賑濟、除各衛所上班官軍、自有應得月糧外。其原無糧餉軍餘、或父母妻子極貧者、查審的當、與州縣饑民、一體給放

○十四年、令將太和山嘉靖十年以前香錢、並均州貯庫銀二千六百餘兩、盡數發湖廣布政司賑濟。並補給祿糧月俸支用。今後香錢、除正用外、果有羨餘、歲歲儲積、以備凶荒賑濟

○二十九年、令進京避虜貧難人口、每名給蓆一領。按日給米一升

○三十一年、令大同全災衛所、預放官軍月糧兩月。仍以該鎮煤稅鹽稅等銀、及預備倉糧、賑濟

○三十二年議准、徐淮水災。減免有田有戶之人、應納稅糧五萬石。其見在淮徐兩倉米麥、專給與無田無戶之人。或不敷。將淮徐附近府州縣、該起運兌改、及各處見運到淮漕糧內、照數截撥補給

○又令發京通二倉挨陳梗粟米各一萬五千石、賑濟河間保定水災

○又以河南寇災。令發預備倉糧、及事例民兵等銀、給賑。仍從衛河、赴臨清倉、動支寄收漕運糧米三萬石、裝至衛輝府、酌發被災各州縣收頓。候明春青黃不接、散賑

○又令勸諭殷實鋪行給領官銀。或不敷。聽於臨清倉折糧銀、借支二萬兩、作為糴本。前往鄰近有收地方、收買糧米聽賑。仍立為均糴之法。照依原買腳價、聽從過得人戶、易買自濟。或互為貿遷、相兼接續賑糶

○三十八年、令發太倉銀六萬兩、賑薊遼饑荒。另發銀五萬兩、以給牛種

○又令將新運停泊天津、應派通倉漕糧、撥八萬石、運發薊州。轉運山海。令山海以東應賑人戶、自來搬運。其廣寧遼陽金復海蓋隔遠處、於真保地方、易買騾頭。就令遼陽見調薊州防秋步軍、回日順帶馱運備賑

凡捕蝗。永樂元年、令吏部行文各處有司。春初差人巡視境內。遇有蝗蟲初生。設法撲捕。務要盡絕。如是坐視、致使滋蔓為患者、罪之。若布按二司官、不行嚴督所屬、巡視打捕者、亦罪之。每年九月行文。至十一月再行。軍衛、令兵部行文、永為定例

○宣德九年、差給事中、御史、錦衣衛官、往山東、河南、打捕蝗蟲








楚调怨诗


明月》　（东阿王词，七解）

明月照高楼，流光正裴回。上有愁思妇，悲叹有余哀。（一解）

借问叹者谁？自云客子妻。夫行逾十载，贱妾常独栖。（二解）

念君过于渴，思君剧于饥。君为高山柏，妾为浊水泥。（三解）

北风行萧萧，烈烈入吾耳。心中念故人，泪堕不能止。（四解）

沉浮各异路，会合当何谐？愿作东北风，吹我入君怀。（五解）

君怀常不开，贱妾当何依。恩情中道绝，流止任东西。（六解）

我欲竟此曲，此曲悲且长。今日乐相乐，别后莫相忘！（七解）





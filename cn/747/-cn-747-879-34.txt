○安陆郡公景逵检校司空太府少卿制

敕：夫太上立德，其次亲亲，能兼之者鲜矣。惟是具美，属於我朝。某孝友资身，贞干为质。守枢机而无悔，居富贵而不骄。蔼然善声，成此嘉器。朕肇袭丕业，广覃庆恩。矧有名臣，近在宗属。是用假以空上，列於亚卿。仍进崇阶，并示优宠。於戏！行为民则，尔其忽忘。爱克厥威，朕不敢尚。服我多训，永扬令图。


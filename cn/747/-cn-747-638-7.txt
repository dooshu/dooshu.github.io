○陆歙州述

吾郡陆亻参，字公佐，生於世五十有七年矣。明於仁义之道，可以化人伦厚风俗者馀三十年。连事观察使，观察使不能知，退居於田者六七年。由侍御史入为祠部员外郎，二年出剌歙州，卒於道，贞元十八年四月二十八日也。凡人所不能穷者，必推之於天，天之注膏雨也，人心以为生旱苗然也，雨与苗运相违，或雨於海，或雨於山，旱苗不得仰其泽。惟人也亦然，天之生俊贤也，人之心以为拯憔悴之人然也，贤者与憔悴之人时不合，或死於野，或得其位而道不能行，憔悴之人不得被其惠。膏雨之降也适然，贤者之生於时也亦然。运相合，旱苗仰其泽，憔悴之人赖其力，傅说、甘盘、尹吉甫、管夷吾之类也；时勿合，膏雨降虽终日，贤哲生虽比肩，旱苗之不救，百姓之弗赖，颜子、子思、孟子、董仲舒之类也。故贤哲之生自有时，百姓之赖其力天也，不赖其力亦天也。呜呼！公佐之官，虽升於朝，剌於州，其出入始二年，道之不行，与居於田时弗差也。公佐之贤虽日闻，其德行未必昭昭然闻於天子，公佐是以不得其职，出剌一州，又短命道病死，天下之未蒙其德固宜矣。然则天之生君也，授之以救人之道，不授之以救人之位，如膏雨之或雨於海，或雨於山，旱苗之不沐其泽者均也。故君子不得其位以行其道者，命也，其亦有不足於心者耶？得其道者穷居於野，非所谓屈，冠冕而相天下，非所谓伸，其何有不足於心者耶？


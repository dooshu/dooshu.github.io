2　晏元獻謝昇王記室表　衣存缺衽饌去邪蒿　周公誡伯禽　衣成必缺衽宫成必缺隅


晏元獻謝昇王記室表云：「衣存缺衽，式贊於謙沖；饌去邪蒿，不忘於規諫。」閻按：「去邪蒿，北齊邢峙傅太子事。」韓詩外傳周公誡伯禽曰：「衣成則必缺衽，宫成則必缺隅。」

【元圻案】北齊書邢峙傳：「峙遷國子助教，以經入授皇太子。厨宰進太子食，有菜曰邪蒿，峙去之曰：『此菜有不正之名，非殿下所宜食。』顯祖聞而嘉之。」〇周公語，亦見説苑敬慎篇。






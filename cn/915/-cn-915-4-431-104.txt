◇沛相杨统碑（建宁元年三月）

君讳（缺九字）富波君之（缺）子也。（缺）天阙性少有令问，敦（缺）孝以敕内，（缺）名行以修外。绍（缺二字）烈隆构厥基。既仕州郡，会孝顺皇帝西巡，以掾史召见。帝嘉其忠臣之苗，嚣其之质，诏拜郎中，迁常山长史，换楗为府丞。君虽诎而就之，以顺时政，非其好也，乃翻然轻举。皋司累辟，应于司徒，州察茂才，迁鲷阳侯相、金城太守。德以化圻民，威以怀殊俗，慕义者不肃而成，帅服者变衽而属，疆易不争，障塞无事，功显不伐，委而退焉。直南蛮蠢迪，王师出征，以君文武备兼，庙胜先战，拜车骑将军从事。军还策勋，复以疾辞，后乃徵拜议郎、五官中郎将、沛相。天吏之治，副当神人，秩礼之选，举不逾贤。故望大和则俟生毓，严霜则畏辜戮，欣悦竦栗，宽猛必衷。遭贵戚专权，不称请求，考绩不论，徵还议官。年五十六，建宁元年三月癸丑遘疾而卒。朝廷愍惜，百辽叹伤。（缺）民遐尔，莫不陨涕。故吏戴条等，追在三之分，感秦人之哀，愿从赎其无由，庶考斯之倾仪，乃镌石立碑，勒铭鸿烈，光于亿载，俾永不灭。其辞曰：

明明杨君，懿铄其德。其德伊何？克忠克力。勤止厥身，帅（缺）靡革。谟兹典犹，道以经国。班化黎元，既清且宁。武棱携贰，文怀遐冥。远人斯服，介士充庭。刚柔攸得，以和以平。勋迹藐矣，莫与争光。甘棠遗爱，东征企皇。念彼恭人，焉永伤。立言不朽，先民所臧。载名金石，贻于无疆。（《隶释》七）


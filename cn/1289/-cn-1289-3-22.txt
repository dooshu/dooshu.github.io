腹自期门上直两乳夹不容两旁各一寸五分下行至冲门凡十四穴第二十二


期门，肝募也，在第二肋端，不容傍各一寸五分，上直两乳，足太阴、厥阴、阴维之会，举臂取之。刺入四分，灸五壮。

日月，胆募也，在期门下五分，足太阴、少阳之会。刺入七分，灸五壮。《气府论》注云：在第三肋端，横直心蔽骨旁各二寸五分，上直两乳。

腹哀，在日月下一寸五分，足太阴、阴维之会。刺入七分，灸五壮。

大横，在腹哀下三寸，直脐旁，足太阴、阴维之会。刺入七分，灸五壮。

腹结，一名腹屈，在大横下一寸三分。刺入七分，灸五壮。

府舍，在腹结下三寸，足太阴、阴维、厥阴之会。此脉上下入腹络胸，结心肺，从胁上至肩，此太阴郄，三阴阳明支别。刺入七分，灸五壮。

冲门，一名慈宫，上去大横五寸，在府舍下，横骨两端约纹中动脉，足太阴、阴维之会。刺入七分，灸五壮。






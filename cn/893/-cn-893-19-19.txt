酬王补阙惠翼庄庙宋丞泚赠别





诗题疑有舛错。按：睿宗子申王㧑，开元八年薨，谥惠庄太子。宋泚必为惠庄太子陵庙丞者也，翼则王补阙之名耳。“惠翼”当作“翼惠”为是。



学道三十春，自言羲皇人。[一]轩盖宛若梦，云松长相亲。偶将二公合，复与三山邻。[二]喜结海上契，自为天外宾。鸾翮我先铩，龙性君莫驯。[三]朴散不尚古，[四]时讹皆失真。勿踏荒溪波，朅来浩然津。[五]薜带何辞楚，[六]桃源堪避秦。[七]世迫且离别，心在期隐沦。酬赠非炯诫，[八]永言铭佩绅。[九]

[一]《宋书》：陶潜尝言，五六月北窗下卧，遇凉风暂至，自谓是羲皇上人。



[二]《韵会》：“将，与也。”三山，蓬莱、方丈、瀛洲也。见《大鹏赋》注。



[三]颜延年诗：“鸾翮有时铩，龙性谁能驯。”李善注：“许慎曰：铩，残羽也。”



[四]朴散，谓淳朴之风散失也。



[五]朅，发语声，详见十三卷注。



[六]王勣《游北山赋》：“荷衣薜带，藜仗葛巾。”薜带，用屈原语。屈原既为楚所放逐，迁于沅、湘之间，作《九歌》，其《山鬼》一章云“被薜荔兮带女萝”，盖指山鬼而言，此用其意，指屈原以薜荔为带矣。



[七]桃源在武陵，见一卷注。



[八]班固《幽通赋》：“又申之以炯戒。”颜师古曰：“炯，明也。”



[九]《论语》：“子张书诸绅。”何晏注：“绅，大带也。”邢昺疏：“子张以孔子之言，书之绅带，意其佩服毋忽亡也。”以带束腰，垂其余以为饰，谓之绅。






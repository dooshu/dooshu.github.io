23　滅人之國乃自滅


秦莊襄王元年，滅東周。三年，始皇立，閻按：「秦本紀爲『四年』，此從六國表。」而伯翳之秦亦滅〔一〕。二世元年，廢衞君，是歲諸侯之起者五國，三年而秦亡。然則滅人之國，乃所以自滅也。

【何云】元滅宋而國亡於瀛國之子，亦可異矣。

【又云】天道有不可誣，非妄爲報應之説。

【元圻案】史記秦楚之際月表「秦二世元年，七月，楚隱王陳涉起兵入秦。八月，武臣始至邯鄲，自立爲趙王。九月，項梁號武信君；齊王田儋始；沛公初起；韓廣自立爲燕王；魏王咎始」，起者七國。此云五國者，蓋以沛公非諸侯後，而項梁初起亦不假楚號也。

〔一〕「伯翳」，元刊本作「柏翳」。






陈造　次韵赵帅五首

平时花酒费诗催，块坐愁城谁为开。

六辈妖姬十从事，先生亲遣斩关来。

陈造

陈造　次韵赵帅五首

前知红药翻阶处，别许金腰一朵开。

名在金瓯花会得，即看飞诏下天来。

陈造

陈造　次韵赵帅五首

一昨波光修禊事，宾奁俯枕玉奁开。

重游鸥鹭应偷眼，定记曾陪杖屦来。

陈造

陈造　次韵赵帅五首

红药主人修月手，渌樽许为故人开。

肯教客子如王式，一听骊驹却悔来。

陈造

陈造　次韵赵帅五首

南游可待再书催，芍药酴釄陆续开。

看自花开到花落，红蕖时候却归来。

陈造


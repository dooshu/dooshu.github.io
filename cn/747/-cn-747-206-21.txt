○冰壶诫（并序）

冰壶者，清洁之至也，君子对之，示不忘乎清也。夫洞澈无瑕，澄空见底，当官明白者，有类是乎？故内怀冰清，外涵玉润，此君子冰壶之德也。

玉本无瑕，冰亦至洁，方圆相映，表裹皆澈：喻彼贞廉，能守其节。凡今之人，就列称臣，当官以害剥为务，在上以财贿为亲。岂异夫象之有齿，以焚其身；鱼之贪饵，必曝其鳞？故君子让荣不忧，辞满为珍，以备其德，以全其真。与其浊富，宁比清贫？吴隐酌泉，庞参致水，席皮洗帻，缦袍空里，虽清畏人知，而所知远矣。嗟尔在位，禄厚官尊，固当耸廉勤之节，塞贪竞之门。冰壶是对，炯诫犹存，以此清白，遗其子孙。


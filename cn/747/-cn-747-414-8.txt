○李涵再使河北制

敕：书有施命，以诰四方，礼有育志，以巡邦国，明王所以垂拱而天下理者，非家至而日见之也。实赖腹心耳目之臣，审训命於外，俾德泽教化，敷於四海。情有所达，事适其宜，上下交畅，则天地之和应矣。喻我朝旨，寄於宗英。银青光禄大夫行尚书兵部侍郎襄武县开国公李涵，志以足言，学於古训，安和好敬，慎静尚宽。服居大僚，常所亲信，每授重寄，必扬休声。往以幽蓟渤碣之闻，戎府方州之大，俾付王命，以亲诸侯。至於再三，秉此纯一。尽人臣之节，罔或辞难；徇国家之利，岂惮勤远。信以协诚，惠以交福，周爰咨度，不遑启处，朔陲，宁晏，敬赖亲贤。今以侯伯之勋劳，师人之戍守，顾其忠效，宜有抚巡。高选中朝，允兹佥论，驾以丞相之副，增其原隰之华，时维懋哉，无替厥服。可兼御史大夫充河北宣尉使，馀如故。


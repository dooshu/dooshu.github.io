○钱徽司封郎中知制诰制

敕：中台草奏，内庭掌文，西掖书命，皆难其人也，非慎行、敏识、夙学、懿文四者兼之，则不在此选。祠部郎中翰林学士钱徽，蔼然儒风，粲然词藻，缜密若玉，端直如弦。自参禁司，益播其美，贞方敬慎，久而弥彰，应对必见於据经，奏议多闻於削藁，迨今六载，其道如初。嘉其忠勤，宜有迁擢，俾转郎吏，仍参纶阁。兹乃荣奖，尔其敬承。可依前件。


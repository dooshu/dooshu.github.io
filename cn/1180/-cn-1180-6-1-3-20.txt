进职官书屏疏


窃以安民之要，在于知人；辨论官材，必考其素。顾人主尊居九重，坐运四海，于臣下之姓名贯址尚不能知，又安能一一别其能否而黜陟之乎？朝著之间，百司庶府尚不能识，又安能旁烛于四方郡国之远乎？考之前史，唐太宗以天下刺史姓名书于御座屏风，坐卧观览；唐宣宗知泾阳令李行言之贤，书其名于殿柱，不次擢用；我成祖文皇帝，尝书中外官姓名于武英殿南廊；仁宗昭皇帝亦命吏部尚书蹇义、兵部尚书李庆，具各都司、布政、按察司官履历，揭于奉天门西序。良以舆图辽廓，官府分罗，身既难以遍历，故托之标记以广其明；知既难以周知，故操其要约而运诸掌。君，心也；臣，股肱耳目也。人之一心，虽赖股肱耳目以为之视听持行，而心之精神，亦必常流通于股肱耳目之间，然后众体有所管摄，而各效其用。此明君所以总条贯而御人群之要道也。

仰惟皇上天挺睿明，励精图治。今春朝觐考察，亲奖廉能；顷者吏部奏除，躬临铨选，其加意于吏治人才如此。顾今天下疆里，尚未悉知；诸司职务，尚未尽熟，虽欲审别，其道无由。臣等思所以推广德意，开发圣聪者，谨属吏部尚书张瀚、兵部尚书谭纶，备查两京及在外文武职官，府部而下，知府以上，各姓名籍贯及出身资格，造为御屏一座。中三扇，绘天下疆域之图；左六扇，列文官职名；右六扇，列武官职名。各为浮帖，以便更换。每十日，该部将升、迁、调、改各官，开送内阁。臣等令中书官写换一遍。其屏即张设于文华殿后，皇上讲读进字之所，以便朝夕省览。如某衙门缺某官，该部推举某人，即知其人原系某官，今果堪此任否？某地方有事，即知某人见任此地，今能办此事否？臣等日侍左右，皇上即可亲赐询问，细加商榷。臣等若有所知，亦得面尽其愚，以俟圣断。一指顾间，而四方道里险易，百司职务繁简，一时官吏贤否，举莫逃于圣鉴之下。不惟提纲挈要，便于观赏；且使居守守职者，皆知其名常在朝廷左右，所行之事，皆得达于宸聪。其贤者，将兢兢焉争自焠厉，以求见知于上；不才者，亦将凛凛焉畏上之知，而不敢为非。皇上独运神智，坐以照之，垂拱而天下治矣。臣等谨将所制职官御官一座，随本上进。伏乞敕下该衙门进收，如法张设，恭请圣明俯览，以少尽臣等因事纳忠之诚。

（奉圣旨：览卿等奏进职官书屏，欲朕周览舆图，审察众职，诚知人安民要务，具见匡弼之忠，朕心深用嘉悦。围屏着进收设于文华殿后，以便朝夕省览。该衙门知道。）






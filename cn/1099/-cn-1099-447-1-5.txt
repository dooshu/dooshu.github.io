○邊塩壅滯疏 【 邊塩】

該本道看得延鎮兵馬雲屯、賴召買塩引接濟軍需、歲有常額、往時召集山西商人、樂認淮浙二塩、輸粮於各堡倉、給引前去江南投司領塩發賣塩法疏通邊商獲利、二百年來、未聞壅滯、乃至於今、商人党守倉等、苦稱邊塩不通、引積無用、家家虧本、懇詞求退本道再三曉慰、則皆泣愬山西之大賈皆去、土著之資本幾何、原買舊引、堆積不行、財本已竭、今泒新引、力不能承、死徙無門、細詢其故、葢緣江南塩吏塩官失政、城社之徒。依附為姦。巧立名色。恣肆漁獵。弊竇多端。如邊塩每引每包重至五百五十斤例也。而彼塩每引每包重至二千五百斤。人情孰不欲利。孰肯舍多而就少乎。是彼得利四倍。而邊塩利少。無人承買。坐困一也。邊塩堆積三四年方得發賣。亦例也。而彼塩朝中暮鬻。無容堆積。人情孰不急於趨利。誰肯舍速而就緩乎。是彼獲利捷徑。而邊塩遲滯。無人承買。坐困二也。塩誌開載商塩必挨單順序。候塩院委官盤掣。而後發賣。彼塩不登單目。任意中發。既免守候之艱。又無掣盤之費。人皆樂趨。所以邊塩壅滯。引不得售。坐困三也。且彼塩發賣。執有小票。聯艚販運。江浙吳楚之間。何處不到。夫行塩之地有方。食塩之人有限。彼之餘塩。既已盛行。雖有邊塩。尋無買主。坐困四也。先年塩法通行。私塩盛行邊商無利又守候不得支掣則必减價以售引于內商而止?帚矣故袁世振為兩淮疏理時先以庫銀應邊商使之朝引至而夕得價不至守候而减價售于內商也或邊商安於故土。不樂遠涉。則有南商來邊收買塩引引亦無壅今小票便而得利廣。誰肯驅馳數千里遐荒之路。而貿引乎。近年以來。塞上無南商之跡矣。邊商迫於官刑。納粟中引。無人承買。齎至江南。秣守累月。盤纒罄盡。雖減價而不得售。坐困五也。邊方淮塩。每引官價五錢、并在彼加納餘價共七錢五分。今江南價銀。止得四錢四分。是虧折本銀三錢一分。邊方浙塩。每引官價銀三錢五分。今江南價銀。止得一錢六分。是虧折本銀一錢九分。然皆強而後售。共計淮浙二十二萬六千餘引。虧短價銀五萬七千餘兩。四五年間。不能周轉還鄉。坐困六也。如此六蠹。率由私塩偏行。小票通而官引滯。所以山西之商。忿折資本。盡歸原籍。土著之商。力窮難支。迯亡過半。止餘見在數家、號呼告退、新塩引目、節行催泒、並無一人承認、三路塩粮、所藉以佐軍儲者、盡化烏有、司餉者日夜皇皇、束手無策邊事至此深可寒心、呈乞早為題　請、疏通塩法、庶士無枵腹之虞、而商免向隅之泣、等因到臣、該臣看得河套十萬黠虜。朝夕睥睨。伺我之隙。邊長一千二百餘里。擺以五萬餘軍。分陴固守。荷戈待戰。晝夜戒嚴。未得頃刻休也。所以奮不顧身。為　國家禦虜者。恃有此月餉耳。月餉之所以充足者。恃有此塩商耳。今南方塩法阻滯。商塩不行。塩引不售。塩商不願赴邊納粮中引。則軍餉無所從出。三軍枵腹荷戈。何以責之竭力禦虜。意外之虞。臣等有不忍言者矣。今邊商迯者十去其八。見在數人。又復思迯。臣等惟　皇上聰明神聖於　國家大計、明如指掌、倘知塩法之壞、至於撓邊計。禍封疆、赫然振奮、及時整理、不待臣等辭之畢矣乞　敕下戶部從長酌議、熟數利害、覆　請施行


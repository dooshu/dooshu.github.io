刘克庄　有感

跸移退保一隅偏，幅裂才馀半体全。

恰见测圭营洛邑，忍看披发祭伊川。

胡行如鬼无逃地，帝剖为羓得罪天。

直待健儿归洗甲，补还几觉北窗眠。

刘克庄

刘克庄　有感

策策秋声起树枝，遥怜塞下雁来时。

宁闻中夜荒鸡舞，肯拾他人竹马骑。

短剑旧曾交侠客，小诗犹足将偏师。

无情却是青铜镜，刚照书生两鬓丝。

刘克庄

刘克庄　有感

我与昔贤生异世，昼思夜梦两微茫。

掉头随雾入东海，被发乘风下大荒。

仙伯已寻丹灶地，武皇亦返白云乡。

惟应诗卷留天地，宝气虽埋斗有光。

刘克庄

刘克庄　有感

向来涉笔赋长杨，辱赐天家七宝床。

黄吻少年评宿士，白头宫女说先皇。

走章台马曾游冶，攀鼎湖龙竟渺茫。

纵使老婆强搽抹，安能更复入时妆。

刘克庄

刘克庄　有感

残羯如蜂暂寄窠，十年南北问干戈。

穹庐昔少曾居汴，莫府今犹未过河。

越石不生谁可将，奉春再出亦难和。

忧时元是诗人识，莫怪吟中感慨多。

刘克庄


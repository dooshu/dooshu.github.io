67　湯始改正朔　鄭玄謂自古改正朔


孔安國謂湯始改正朔，鄭康成謂自古改正朔。葉少藴云：「甘誓已言三正，則子、丑、寅迭以爲正者尚矣。」【原注】「爰革夏正」，林少穎謂：「革正之事，古未嘗有，蓋始於湯，而武王因之。」

【元圻案】舜典「正月上日」，正義曰：「鄭康成以爲：帝王易代，莫不改正。堯正建丑，舜正建子，此時未改堯正，故曰『正月上日』。即位，乃改堯正，故云『月正元日』，故以異文。先儒王肅等以爲惟殷、周改正，易民視聽，自夏已上，皆以建寅爲正。此篇二文不同，史異文耳，孔意亦然。」〇春秋隱元年正義曰：「鄭康成依據緯候，以『正朔三而改』，自古皆相變，如孔安國以自古皆用建寅爲正，唯殷革夏正而用建丑，周革殷命而用建子。杜無明説，未知所從。」〇英華四百六十三武后改正朔制曰：「伏羲、高陽、有周皆以建子之月爲正，神農、少昊、陶唐、有殷皆以建丑之月爲正，軒轅、高辛、夏后、漢氏皆以建寅之月爲正。今推三統之正，國家得天統，當以建子之月爲正。宜以永昌元年十有一月爲載初元年正月，十有二月改臘月，來年正月改爲一月。」〇書録解題：「石林書傳十卷，尚書左丞吴郡葉夢得少藴撰。」四庫全書不著於録，蓋已佚。林少穎之説，見尚書全解十六。






○因水旱表请逊位



臣以朽暗，器非经国，过荷先帝援擢之恩，又蒙陛下殊常之遇，猥以轻才，窃位宰禄，不能上谐阴阳，下厘庶政，致使水旱愆和彝伦失序，辕弱任重，夕惕惟忧。臣闻王者则天建国，辨方正位，司必量才，官惟德举。台傅之重，参理三光，苟非其人，则灵曜为亏。尸禄贻殃，负乘招悔，由来常道，未之或差。以姬旦之熏圣，犹近则二公不悦，远则管蔡流言，况臣等宠缘戚来，荣非才授，而可久点天官，尘蔽贤路！是以中年拜表，披陈丹款。圣恩齿旧，未忍遐弃，奄冉偷荣，愆责弥厚。自待罪鼎司，岁馀辰纪，忝昌宰衡，七载于兹。虽乃心经略，而思不周务，至令二方干纪，跋扈未庭，同文之咏，有惭盛汉。深乖先帝托付之规，甚违陛下垂拱之义。臣虽不敏，窃闻君子之言，敢忘虞廷避贤之美，辄循雨疏知止之分，谨送太宰、大司、马、太傅司徒章绶，惟垂昭许。（《晋书·载纪·慕容传，时境内多水旱，慕容恪慕容评并稽首归政，请逊位还第云云，不许，遂断其让表，恪评等乃止，又见《十六国春秋》二十八。）

鲁昌

昌，代郡人，仕慕容，为征虏将军。




跛解元


顺德梁福草比部九图，为秀才时，以玉堂人物自况。某科秋闱后，意尤自得。揭晓之前一夕，梯贡院墙，瞰填榜故事。填榜自第六名起，至全榜填竟。监临主司退座，更衣少息，然后再出，补填前五名。梁瞰填全榜毕，试官已退座，终不睹己名，意气嗒然；加以跨墙露座，终夜未息，倦极欲盹。忽闻唱名第一名梁九图，喜极，忘此身之在墙巅也，一跃欲起，颓然坠墙外。家人舁之归，一足已跛矣。遂以书画著述终其身。






卷六十三 宝部


宝

金人（出《神异经》）【眉批】以下金钱之属。

西方日官之外有山，长十余里，广二三里，高百余丈。其山皆黄金，色殊美，不杂土石，不生草木。上有金人，高五丈余，皆纯金，名曰金犀。入山下一丈，有银。又入一丈，有锡。又入一丈，有铅。又入一丈，有丹阳铜。丹阳铜似金，可锻以作错涂之器也。

成弼（出《广异记》）

隋末，有道者居于太白山，炼丹砂，合大还成，因得道。有成弼者，给侍十余岁，而不告以道。弼后以家艰辞去。道者遗之丹十粒，一粒丹化十斤赤铜，则黄金矣，足以办葬事。弼乃还，如言办葬讫。弼有异志，复入山见之，更还求丹。道者不与。弼乃持白刃劫之。既不得丹，则断道者两手；又不得，则刖其足。道者颜色不变。弼滋怒，则斩其头。及解衣，肘后有赤囊，开之，则丹也。弼喜，持丹下山。忽闻呼弼声，回顾，乃道者也，谓弼曰：“汝终如吾矣。”弼大惊，因不见。弼既得丹，多变黄金，家遂殷富，则为人所告，云弼有奸，捕得。弼自列能成黄金，非有他，故也。唐太宗问之，召令造黄金。金成，帝悦，授以五品官，敕令造金，要尽天下之铜乃已。弼造金，凡数万斤而丹尽。其金所谓大唐金也。百炼益精，甚贵之。弼既艺穷而请去。太宗令列其方，弼实不知。帝谓其诈，怒，胁之以兵。弼犹自列，遂为武士断其手。又不言，则刖其足。弼窘急，且述其本末，亦不信，遂斩之。而大唐金遂流用矣。

裴谈（出《纪闻》）

裴谈为怀州刺史。有樵者入太行山，见山穴开，有黄金焉，可数间屋。樵者喜，入穴取金，得五铤，皆长尺余。因以石窒穴，且志之。又数日往，则迷其处。樵者颇谙山谷，即于洛城怀州，造开石物锤凿数车。州有崔司户，知而助之。将往开，而谈妻有疾，请道家奏章请命。道士忽传天帝诏曰：“帝诏裴谈，太行山天藏开，比有樵夫见之，吾已遗金五铤，命其闭塞。而愚人贪得，将加锤凿。若开不休，有祸无益。【眉批】天有私藏，天亦爱钱矣，何况于人？此州崔司户，与之同心。汝急止之，妻疾自瘳矣。”谈大异之，即召崔子问故，果符所言。乃没其开石之具，妻寻有间。

【总评】《稽神录》：建安卖薪人正钱瓮，事相类。又《王氏纪闻》：唐先天中，有田父牧牛嵩山而失其牛，求之不得。忽见山穴开，钱盈其中。田父入穴，负十千而归。再往，迷失道。逢一人谓曰：“汝牛值几何？”曰：“十千。”人曰：“汝牛为山神所得，已尝尔价，何为复寻？”言讫，忽不见。田父悟，乃归。

邹骆驼（出《朝野佥载》）

邹骆驼，长安人。先贫，尝以小车推蒸饼卖之。每胜业坊角有伏砖，车触之即翻，尘土涴其饼。驼苦之，乃将斫去十余砖，下有瓷瓮，容五斛许，开看，有金数斗，于是巨富。其子昉，与萧佺驸马善，时人语曰：“萧佺驸马子，邹昉骆驼儿。非关道德合，只为钱相知。”

赵怀正（出《酉阳杂俎》）

汴州百姓赵怀正，住光德坊。大和三年，一日，有人携石枕求售，赵妻贺以一环获焉。赵夜枕之，觉枕中如风雨声，因令妻及子各枕一夕，则无所觉。赵枕，辄复旧，或喧悸不得眠。其子请碎视之。赵言：“脱碎之无所见，是弃一百之利也。待我死后，尔必破之。”经岁余，赵病死。妻令毁视之，中有金银各一铤，如模铸者。所函铤处，其模似预曾勘入，枕无丝发隙，不知从何而入也。铤各长三寸余，阔如巨指。遂货之，办其殓及偿债，不余一钱。

柳积（出《独异志》）

柳积，字德封，勤苦为学，夜燃木叶以代灯。中夕，闻窗外有呼者。积出见之，有五六人，各负一囊，倾于屋下，如榆荚，语曰：“与君为书粮，勿忧业不成。”明旦视之，皆汉古钱，计得百二十千，乃终其业。宋明帝时，官至太子舍人。

文德皇后（出《谈宾录》）

钱有文如甲迹者，因文德皇后也。武德中，废五铢钱，行开元通宝钱。【眉批】开元通宝，亦云开通元宝。此四字及书，皆欧阳洵所为也。初进样日，后掐一甲迹，因是有之。

王清（出《酉阳杂俎》）

元和初，洛阳村百姓王清佣力，得钱五锾，因买田畔一枯栗树，将为薪以求利。经宿，为邻人盗斫，创及腹，忽有黑蛇举首如臂。语人曰：“我王清本也。汝勿斫。”其人惊惧，失斤而走。及明，王清率子孙薪之，复掘其根下，得大瓮二，散钱实之。王清因是获利而归。十余年巨富，遂甃钱成龙形，号“王清本”。

燕昭王（出《王子年拾遗》）【眉批】以下珠。

燕昭王坐握日台，时有黑鸟白颈，集王之所，衔洞光之珠，圆径一尺。此珠色黑如漆，而悬照于云日，百神不能隐其精灵。此珠出阴泉之底，泉在寒山之北，圆水之中。有黑蜯飞翔。此蜯千岁一生，珠渐轻细。昭王常怀握此珠。当盛暑之月，体自轻凉，号曰“销暑招凉珠”。

汉高后（出《剧谈录》）

高后求三寸珠，仙人朱仲在会稽市贩珠，乃献之，赐金百觔。鲁元公主私以金七百觔，从仲求珠，复献四寸者。

鲸鱼目（出《述异记》）

南海有珠，即鲸目瞳，夜可以鉴，谓之夜光。又龙珠，龙所吐也。蛇珠，蛇所吐也。南海俗云：“蛇珠千枚，不及一玫瑰。”言蛇珠贱也。玫瑰，亦珠名。越人俗云：“种千亩木奴，不如一龙珠。”越俗以珠为上宝。生女名珠娘，生男名珠儿。合浦有珠市。

珠池（出《岭表录异》）

廉州有大池，谓之珠池。每年刺史修贡，自监珠户入池采老蚌，剖而取珠。池在海上，疑其底与海通，极深莫测。又取小蚌肉，贯之以篾，曝干，谓之珠母。脯之以荐酒。肉中有细珠如粟，乃知珠池之蚌，随其大小，悉胎中有珠矣。

少城珠（出《酉阳杂俎》）

蜀石笋街，夏中大雨，往往得杂色小珠。俗谓地当海眼，莫知其故。蜀僧惠嶷曰：“前史说，蜀少城饰以金璧珠翠，桓温恶其太侈，焚之。”所拾小珠，时有孔者，得非是乎？【眉批】事亦僻。

青泥珠（出《广异记》）

则天时，西国献毗娄博义天王下颔骨及辟支佛舌，并青泥珠一枚。则天悬额及舌，以示百姓。额大如胡床，舌青色，大如牛舌。珠类拇指，微青。后不知贵，以施西明寺僧，布金刚额中。后有讲席，胡人来应讲，见珠纵视，目不暂舍。如是积十余日，但于珠下谛视，而意不在讲。僧知其故，因问：“欲买珠耶？”胡云：“若见卖，当致重价。”僧初索千贯，渐至万贯。胡悉不酬，遂定至十万贯，卖之。胡得珠，纳腿肉中，还西国。僧寻奏闻，则天敕求此胡，数日得之。使者问珠所在。胡云：“已吞入腹。”使者欲刳其腹。胡不得已，于腿中取出。则天召问：“贵价市此，焉所用之？”胡云：“西国有青泥泊，多珍宝。但苦泥深，不可得。若以此珠投泊中，泥悉成水，其宝可得。”则天因宝持之。至玄宗时犹在。【眉批】我之无用，彼之有用，何为留之。

水珠（出《纪闻》）

大安国寺，睿宗为相王时旧邸也。即尊位，乃建道场焉。王尝施一宝珠，令镇常住库。寺僧纳之柜中，殊不为贵也。开元十年，寺僧造功德，开柜阅宝物，将货之，见函封曰：“此珠直亿万。”僧共开之，状如片石，赤色，夜则微光，光高数寸。持至市中，令一僧监卖，试其酬直。居数日，贵人或有问者。及观之，则曰：“此凡石耳，何妄索直？”皆嗤笑而去。僧亦耻之。十日后，知其夜光，或酬价数千矣。月余，有西域胡人，阅寺求宝。见珠大喜，顶戴于首。胡人，贵者也。使译问价，僧曰：“亿万。”胡人因是迟回而去。明日又至，译谓僧曰：“珠价诚直亿万，然胡客久，今有四千万求市，可乎？”僧喜，与之谒寺主。寺主许诺。明日，纳钱四千万贯，市之而去。仍谓僧曰：“有亏珠价诚多，不贻责也。”僧问胡从何而来，此珠复何能也。胡人曰：“吾大食国人。王贞观初通好，来贡此珠。后吾国常念之，募有得之者，当授相位。求之七八十岁，今幸得之。此水珠也。每军行休时，掘地二尺，埋珠于其中，水泉立出，可给数千人，故军行常不乏水。【眉批】中国未必知宝，此珠可以无贡。自亡珠后，行军每苦渴乏。”僧不信。胡人命掘土藏珠，有顷泉涌，其色清冷，流泛而出。僧取饮之，方悟灵异。胡人乃持珠去。

上清珠（出《酉阳杂俎》）

肃宗为儿时，常为玄宗所器。每坐于前，熟视其貌，谓武惠妃曰：“此儿甚有异相，他日亦吾家一有福天子。”因命取上清玉珠，以绛纱裹之，系于颈。是开元中罽宾国所贡，光明洁白，可照一室。视之则仙人玉女，云鹤绛节之形，摇动于其中。及即位，宝库中往往有神光耀日。掌库者具以事告。帝曰：“岂非上清珠耶？”遂令出之，绛纱犹在。因流泣，遍示近臣曰：“此我为儿时，明皇所赐也。”遂令贮之以翠玉函，置于卧内。四方忽有水旱兵革之灾，则虔恳祝之，无不应也。

五色玉（出《酉阳杂俎》）【眉批】以下犀玉之属。

天宝初，安思顺进五色玉带；又于左藏库中得五色玉。上怪近日西贡无五色玉，令责安西诸蕃。蕃言此常进，皆为小勃律所劫，不达。上怒，欲征之。群臣多谏，独李林甫赞成上意，且言武臣王天运谋勇可将。乃命天运将四万人，兼统诸蕃兵伐之。及逼勃律城下，勃律君长恐惧请罪，悉出宝玉，愿岁贡献。天运不许，【夹批】何意？即屠城，虏二千人及珠玑而还。勃律中有术者，言将军无义不祥，天将大风矣。行数百里，忽惊风四起，雪花如翼。风激海水成冰，四万人一时冻死，唯蕃汉各一人得还。具奏，玄宗大惊异。即命中使随二人验之。至海测，冰犹峥嵘如山。隔水见兵士尸，立者坐者，莹彻可数。中使将返，冰忽消释，众尸亦不复见。

珊湖（出《西京杂记》及《述异记》《洽闻记》）

汉宫积草池中有珊瑚，高一丈二尺，一本三柯，上有四百六十三条，是南越王赵佗所献，号曰烽火树。【夹批】名不佳。夜有光，常欲然。

又郁林郡有珊瑚市，海客市珊瑚处也。珊瑚碧色，一株株数十枝，枝间无叶，大者高五六尺，尤小者尺余。蛟人云：“海上有珊瑚宫。”汉元封二年，郁林郡献珊瑚妇人。帝命植于殿前。谓之女珊瑚，忽柯叶甚茂。至灵帝时树死，咸以为汉室将衰之征也。【眉批】国家咎征附见。

又箖国海，去都城二千里，有飞桥，渡海而西，至且兰国。自且兰有积石，积石南有大海，海中珊瑚生于水底。大船载铁网下海中。初生之时，渐渐似菌。经一年，挺出网目间，变作黄色，支格交错。高者三尺，大者丈余。三年色青，以铁钞发其根，于舶上为绞车，举铁网而出之。故名其所为珊瑚洲。久而不釆，却蠹烂糜朽。【眉批】腐材岩穴，同一可惜。

犀角（出《岭表录异》《酉阳杂俎》）

犀三毛一孔，大约似牛而猪头，脚似象，蹄有三甲，首有二角。一在额上，为兕犀；一在鼻上，较小，为胡帽犀。鼻上者，皆窘束而花点少，多有奇文。牯犀亦有二角，皆为毛犀。俱粟文，堪为腰带。千百犀中，或偶有通者，花点大小奇异，固无常定。有偏花路通者，有顶花大而根花小者，谓之“倒插通”。此二种亦五色无常矣。若通白黑分明，花点奇差，则价计巨万，乃希世之宝也。又有堕罗犀，犀中最大，一株或重七八斤。云是牯牛额上者，必花多是撒头豆点。色深者堪为，散而浅，即拍为盘碟器皿之类。又有骇鸡犀【夹批】群鸡见之惊散。辟尘犀【夹批】为妇人簪梳，一尘不着。辟水犀【夹批】此犀行于海，水为之开，在雨露中不湿。明犀【夹批】处暗有光。此数犀，但闻其说，不可得而见也。

犀之通天者必恶影，常饮浊水。当其溺时，人赶不复移足。角之理，形似百物。或理不通者，是其病。然其理有倒插、正插、腰鼓。倒插者，一半巳下通。正者，一半巳上通。腰鼓者，中断不通。故波斯谓牙为白暗，犀为黑暗。南海郡舶主说：“本国取犀，先于山路多植木如徂杙。”云犀前脚直，常椅木而息。木烂折，则不能起。犀角，一名奴角。刘孝标言：“犀堕角埋之，人以假角易之。”

犀导（出《续齐谐记》）

晋东海蒋潜，尝至不其县，见林下踣一尸，已臭烂。乌来食之，辄见一小儿，长三尺许，来驱乌。乌乃起。如此非一。潜异之，乃就看之。见死人头上著通天犀导，乃拔取之。既去，众乌争集，无复驱者。潜后以此导上晋武陵王。王薨，以衬众僧。王武刚以九万钱买之。后落褚太宰处。褚以饷齐故丞相豫章王。王死后，内人江夫人遂断以为钗。每夜，辄见一儿绕床头啼叫云：“何为见屠割，必当相报，终不独受枉酷。”江夫人恶之，月余遂薨。

魏生（出《原化记》）

唐安、史定后，有魏生者，少以勋戚，历任王友，家财累万。然交结不轨之徒，由是穷匮，为士旅所摈。因避乱，将妻入岭南。数年，方宁后归。舟行至虔州界，因暴雨息后，登岸肆目，忽于砂碛间见一地，气直上冲数十丈。从而寻之，见石片如手掌大，状如瓮片，半青半赤。试取以归，致之书箧。及至家，故旧荡尽，无财贿以求叙录，假屋以居。市肆多贾客胡人等。旧相识者哀之，皆分以财帛。尝因胡客自为宝会。胡客法，每年一度与乡人大会，各阅宝物。宝物多者，戴帽居于坐上，其余以次分列。【眉批】乃知以财列亦夷狄之法。召生观焉，生忽忆所拾得物，怀之而去。亦不敢先言之，坐于席末。食讫，诸胡出宝。上坐者出明珠四，其大逾径寸。余胡皆起，稽首礼拜。其次以下，所出者或三或二，悉是宝。至坐末，诸胡咸笑，戏谓生：“君亦有宝否？”生曰：“有之。”遂出所怀以示之，而自笑。三十余胡皆起，扶生于座首，礼拜。生初谓见谑，不胜惭悚。后知诚意，大惊异。其老胡见此石，亦有泣者。众遂求生，请市此宝，恣其所索。生遂大言，索百万。众皆怒之：“何故辱吾此宝！”加至千万乃已。潜问胡：“此宝名何？”胡云：“此是某本国之宝。因乱，遂失之，已经三十余年。我王求募之。云：‘获者拜国相。’此归皆获厚赏，岂止数百万哉！”问其所用。云：“此宝母也。但每月望，王自出海岸，设坛致祭之，以此置坛上。一夕，明珠宝具等皆自聚，故名宝母也。”生得财，倍其先资。

珍玩

玉杯（出《十洲记》）【眉批】以下玉器。

周穆王时，西戎献玉杯，光照一室。置杯于中庭，明日水满杯，香而甘美。斯仙人之器也。

连环羁（出《西京杂记》）

汉武帝时，西毒国献连环羁，皆以白玉作之，玛瑙石为勒，白光琉璃为鞍。安在暗室中，尝照十余丈，其光如昼。

玉龙子（出《明皇杂录》）【眉批】以下玉。

天后尝召诸皇孙坐殿上，观其嬉戏。因出西国所贡玉环钏杯盘，列于前后，纵令争取，以观其志。莫不奔竞，厚有所获。独玄宗端坐，略不为动。后大奇之，抚其背曰：“此儿当为太平天子。”因命取玉龙子以赐。【眉批】后恐唐子孙，杀之殆尽。既心异玄宗，竟不加害。帝王之兴，天命已定，虽天后亦如之何！玉龙子，太宗于晋阳宫得之，文德皇后常置衣箱中。及大帝载诞之三日，后以珠络衣褓并玉龙子赐焉。其后尝藏之内府。虽广不数寸，而温润精巧，非人间所有。及玄宗即位，每京师闵雨，必虔诚祈祷。将有霖注，逼而视之，若奋鳞鬣。开元中，三辅大旱，玄宗复祈祷，而涉旬无雨。帝密投南内之龙池，俄而云物暴起，风雨随作。及幸西蜀，车驾次渭水，将渡，驻跸于水滨。左右侍御或有临流濯弄者，于沙中得之。上惊喜流泣。自后每夜中，光彩辉烛一室。上既还京，为小黄门私窃，以遗李辅国，常置柜中。辅国将败，夜闻柜中有声。开视之，已亡其所。【眉批】一物去留而休咎若告，亦灵矣哉！

玉辟邪（出《杜阳编》）

肃宗赐李辅国香玉辟邪二，各高一尺五寸，工巧殆非人工。其玉之香，可闻数百步。【眉批】香玉。锁之于金函石柜中，不能掩其气。或以衣裾悮拂，芬馥经年。纵浣濯数四，亦不消歇。辅国常置之坐侧。一日，方巾栉，而辟邪一则大笑，一则悲号。辅国恶其怪，遂碎之为粉，投于厕中。自后常闻冤痛之声。其辅国所居安邑里，芬馥弥月犹在。盖舂之为粉，愈香故也。不周岁而辅国死焉。始碎辟邪，辅国嬖奴慕容宫，知异常物，隐屑二合。鱼朝恩不恶辅国之祸，以钱二十万买之。而朝恩将伏诛，其香化为白蝶，冲天而去。【眉批】咎征附见。

软玉鞭（出《杜阳编》）

德宗尝幸兴庆宫，于複壁间得宝匣，中获玉鞭。其末有文，曰软玉鞭。即天宝中异国所献也。瑞妍节文，光明可鉴。虽蓝田之美，不能过也。屈之则首尾相就，舒之则径直如绳。虽以斧锧锻斫，终不伤缺。德宗叹为神物，遂命联蝉绣为囊，碧蚕丝为鞘。碧蚕丝，即永泰元年东海弥罗国所贡也。云其国有桑，枝干盘屈，覆地而生。大者连延十数里，小者亦荫百亩。其上有蚕，可长四寸，其色金，其丝碧，亦谓之金蚕丝。纵之一尺，引之一丈。反捻为鞘，表里通莹如贯瑟，虽并十夫之力，挽之不断。为琹弦，鬼神愁。为弩弦，则箭出一千步。为弓弦，则箭出五百步。【眉批】箭出远近，力使之也，弦能乎？上令藏于内府。至朱泚犯禁阙，其鞭不知所在。

重明枕 神锦衾（出《杜阳编》）

元和八年，大轸国贡重明枕、神锦衾。云其国在海东南三万里，当轸宿之位，故曰大轸国。重明枕，长一尺二寸，高六寸，洁白逾于水精。中有楼台之状。四方有十道士，持香执简，循环无已，谓之行道真人。其楼台瓦木丹青，真人簪帔，无不悉具，通莹焉如水睹物。神锦衾，水蚕丝所织，方二尺，厚一寸。其上龙文凤彩，殆非人工。其国以五色石甃池塘，采大柘叶饲蚕于池中，始生如蚊睫，游泳其间。及长，可五六寸。池中有挺荷，虽惊风疾吹不能动，大者可阔三四尺。而蚕经十五日即跳入荷中，以成其茧，形如方斗，自然五色。国人缫之，以织神锦，亦谓之灵泉丝。上始览锦衾，与嫔御大笑曰：“此不足以为婴儿绷席，易能为我被耶？”使者曰：“此锦之丝，水蚕也。得水即舒，水火相返，遇火则缩。”遂于上前，令四官张之，以水一喷，即方二丈，五色焕烂，逾于向时。上叹异，却令以火逼之，须臾如故。

汉太上皇剑（出《王子年拾遗记》）【眉批】以下剑。

汉太上皇微时，常佩一刀，长三尺，上有铭，其字虽难识，疑是殷高宗伐鬼方时作此物也。太上皇游丰沛泽中，有人欧冶铸。上皇息其傍，问铸何器。工人笑曰：“为天子铸剑，勿泄。”上皇谓为戏言，了无疑色。工曰：“今所铸铁，钢砺难成。若得翁腰间佩刀杂而冶之，即成神器，可以克定天下，星精为辅佐，以歼三猾。水衰火盛，此为异兆也。”上皇曰：“余有此物，名为匕首，其利难俦。秦昭襄王之时，余行，逢一野人于路，授余云：‘殷时灵物，世世相传。上有古书，记其年月。’”工人曰：“若不得此匕首和铸，终为鄙器。上皇即解腰间匕首投炉中。俄而烟焰冲天，日为昼暗。及剑成，工人视之，其铭面存，叶前疑也。工人即持剑授上皇。上皇以赐高祖。高祖长佩于身，以歼三猾。及天下已定，授吕后，藏于宝库之中。守藏者见白气如云，出于户外，如龙蛇。改其库名曰“灵金藏”。及诸吕擅权，白气亦灭。

【总评】按《异苑》：晋元康三年，武库火，烧汉高祖斩蛇剑、孔子履，咸见此剑穿屋飞去，莫知所向。不知斩蛇剑即上皇所铸否？

宋青春（出《酉阳杂俎》）

唐开元中，河西骑将宋青春骁果暴戾，为众所推。西戎尝岁犯边境，青春每临阵，必独运剑大挥，执馘而前，未尝中锋镝。西戎惮之，一军咸赖焉。后吐蕃大北，获生口数千。军帅令译问：“衣大虫皮者，尔何不能害之？”答曰：“但见青龙突阵而来，兵刃所及，若叩铜铁，以为神助也。”青春乃知剑之灵。青春死后，剑为瓜州刺史季广琛所得。或风雨后，迸光出室，环烛方丈。哥舒翰镇西凉，知之，求易以他宝，广琛不与，因赠之诗曰：“刻舟寻已化，弹铗未酧恩。”

张祖宅（出《朝野佥载》）

唐乾封中，有人于镇州东野外见二白兔，捕之，忽却入池，绝迹不见。乃于入处掘之，才三尺许，获铜剑一双，古制殊妙。【眉批】白兔青龙的对。于时长史张祖宅以闻。

符载（出《芝田录》）

唐符载，文学武艺双绝。常畜一剑，神光照夜为昼。客游至淮浙，遇巨商舟舰，遭蛟作梗，不克前进。掷剑一挥，血洒如雨，舟舸安流而逝。后遇寒食，于人家裹秬粽，粗如桶，食刀不可用，以此剑断之讫，其剑无光，若顽铁，无所用矣。【眉批】譬之君子，避辱而隐。

破山剑（出《广异记》）

有士人耕地得剑，磨洗诣市。遇胡人求买。初还一千，累上至百贯，士人不可。胡随至其家，爱玩不舍，遂至百万。已克明日持直取剑，会夜佳月，士人与其妻持剑共视，笑云：“此亦何堪，至是贵价？”庭中有捣帛石，以剑指之，石即中断。及明，胡载钱至，取剑视之，叹曰：“剑光已尽，何得如此！”不复买。士人诘之。胡曰：“此是破山剑，唯可一用。吾欲持之，以破宝山。今光铓顿尽，疑有所触？”士人夫妻悔恨，向胡说其事。胡以十千买之而去。

汉宣帝（出《西京杂记》）【眉批】以下镜。

汉彩女常以七月七日夜，穿七针于开襟楼，俱以习之。宣帝被收，系郡邸狱，臂上犹带史良娣合采婉转丝绳，系身毒国宝镜一枚，大如八铢钱。旧传此镜照见妖魅，得佩之者，为天神所福。故宣帝从危获济。

王度（出《异闻集》）

隋汾阴侯生，天下奇士也。王度常以师礼事之。大业七年五月，度自御史罢归河东，适遇侯生病革。临终，赠度以古镜，曰：“持此，则百邪远人。”度受而宝之。镜横径八寸，鼻作麒麟蹲伏之象，绕鼻列四方。龟龙凤虎，依方陈布。四方外，又设八卦。卦外，置十二辰位而具畜焉。辰畜之外，又置二十四字，周绕轮廓，文体似隶，点画无阙，而非字画所有也。侯生云：“二十四气之象形，承日照之，则背上文画，墨入影内，纤毫无失。”举而扣之，清音徐引，竟月方绝。侯生常云：“闻黄帝铸十五镜，其第一横径一尺五寸，法满月之数也。以其相差，各校一寸，此第八镜也。”其年六月，度归长安，至长乐坡，宿于主人程雄家。雄新受寄一婢，甚端丽，名曰鹦鹉。度既税驾，将整冠履，引镜自照。鹦鹉遥见，即便叩首流血云：“不敢住。”【眉批】狸妖附见。度因召主人问其故。雄云：“两月前，有一客携此婢从东来。时婢病甚，客便寄留，云还日当取。比不复来，不知其婢由也。”度疑精魅，引镜逼之，便云乞命，即变形。度即掩镜曰：“汝先自叙，然后变形，当舍汝命。”婢再拜自陈云：“某是华山府君庙前长松下千岁老狸，大行变惑，罪合至死，遂为府君捕逐，逃于河渭之间，为下邽陈思恭义女，蒙养甚厚，嫁与同乡人柴华。与华意不相惬，逃出韩城，为行人李无傲所执。无傲，粗暴丈夫也。遂将鹦鹉游行数岁，昨随至此，忽尔见留。不意遭逢天镜，隐形无路。”度又谓曰：“汝本老狐，变形为人，岂不害人也？”婢曰：“变形事人，非有害也。但逃匿幻惑，神道所恶，自当至死耳。”【眉批】此镜照真狸不死，照伪人之狸则死。然则与其为伪人，宁真狸耳！度又谓曰：“欲舍汝可乎？”鹦鹉曰：“辱公厚赐，岂敢忘德。然天镜一照，不可逃死。但久为人形，羞复故体。愿缄于匣，许尽醉而终。”度登时为匣镜，又为致酒，悉召雄家邻里与宴谑。婢顷大醉，奋衣起舞而歌曰：“宝镜宝镜，哀哉予命。自我离形，于今几姓？生虽可乐，死必不伤。何为眷恋，守此一方！”【眉批】此狸甚达。歌讫再拜，化为老狸而死。一座惊叹。大业八年四月一日，太阳亏。度时在台直，昼卧厅阁，觉日渐昏。诸吏告度以日蚀甚。整衣出镜，觉镜亦昏昧无光。度以宝镜之作，合于阴阳光景之妙，叹怪未已。俄而光彩出，日亦渐明。比及日复，镜朗如故。自此之后，每日月薄蚀，镜亦昏昧。其年八月十五日，友人薛侠者获一铜剑，长四尺。剑连于靶，靶盘龙凤之状。左文如火焰，右文如水波，光彩灼烁，非常物也。侠持过度曰：“此剑侠常试之，每月十五日，天地清朗，置之暗室，自然有光，傍照数丈。明公好奇爱古，愿与君今夕一试。”度喜甚。其夜果遇天地清霁。密闭一室，与侠同宿。度亦出宝镜，置于座侧。俄而镜上吐光，明照一室，相视如昼。剑横其侧，无复光彩。侠大惊曰：“请内镜于匣。”度从其言。然后剑乃吐光，不过一二尺耳。侠抚剑叹曰：“天下神物，亦有相伏之理也。”是后每至月望，则出镜于暗室，光尝照数丈。若月影入室，则无光也。岂太阳、太阴之耀，不可敌也乎？【眉批】惟相伏，所以为神物。其年冬，兼著作郎，奉诏撰国史，欲为苏绰立传。度家有奴曰豹生，年七十矣，本苏氏部曲，颇涉史传，略解属文。见度传草，因悲不自胜。度问其故。谓度曰：“豹生常受苏公厚遇，今见苏公言验，是以悲耳。郎君所有宝镜，是苏公友人河南苗季子所遗于公者。苏公爱之甚，临亡之岁，戚戚不乐，召苗生谓曰：‘自度死日不久，不知此镜当入谁手。今欲以蓍筮一卦，先生幸观之也。’便顾豹生取蓍。苏公自揲布卦。卦讫，苏公曰：‘我死十余年，我家当失此镜，不知所在。然天地神物，动静有征。今河沠之间，往往有宝气，与卦兆相合，镜其往彼乎？’季子曰：‘亦为人所得乎？’苏公又详其卦云：‘先入侯家，复归王氏。过此以往，莫知所之也。’”豹生言讫涕泣。度问苏氏，果如豹生之言。故度为苏公传，亦具言其事于末篇。论苏公蓍筮绝伦，谓此也。【眉批】苏绰善筮附见。大业九年正月朔旦，有一胡僧行乞而至度家。弟出见之，觉其神彩不俗，更邀入室，而为具食。坐语良久，胡僧谓曰：“檀越家似有绝世宝镜也，可得见耶？”曰：“法师何以知之？”僧曰：“贫道受明录秘术，颇识宝气。檀越宅上，每日常有碧光连日，绛气属月，此宝气也。贫道见之两年矣。今择良日，敬欲一观。”镜出之。僧跪捧欣跃。又谓曰：“此镜有数种灵相，皆当未见。但以金膏涂之，珠粉拭之，举以照日，必影彻墙壁。”僧又叹息曰：“更作法试，应照见腑脏。所恨卒无药耳。但以金烟薰之，玉水洗之。复以金膏珠粉，如法拭之，藏之泥中，亦不晦矣。”遂留金烟玉水等法，行之无不获验。而胡僧遂不复见。其年秋，度出兼芮城令。令厅前有一枣树，围可数丈，不知几百年矣。前后令至，皆祠谒此树，否则殃祸立及也。度以为妖由人兴，淫祀宜绝。县吏皆叩头请度。度不得已，从之。然阴念此树当有精魅所托，人不能除，养成其势。乃密悬此镜于树间。其夜二鼓许，闻厅前磊落有声，若雷霆者。遂起视之，则风雨晦冥，缠绕此树。电光晃耀，忽上忽下。至明，有一大蛇，紫鳞赤尾，绿头白角，额上有王字，身被数创，死于树。度便下收镜，命吏出蛇，焚于县门外。仍掘树，树心有一穴，于地渐大，有巨蛇蟠泊之迹。既而妖怪遂绝。其年冬，度以御史带芮城令，持节河北道，开仓粮赈给陕东。时天下大饥，百姓疾病。蒲陕之间，疠疫尤甚。有河北人张龙驹，为度下小吏，其家良贱数十口，一时遇疾。度悯之，赍此入其家，使龙驹持镜夜照。诸病者见镜，皆惊起云：“见龙驹持一月来相照，光阴所及，如冰著体，冷彻腑脏。”即时热定，至晚并愈。以为无害于镜，而有济于众，令密持此镜，遍巡百姓。其夜，镜于匣中冷然自鸣，声甚彻远，良久乃止。度心独怪。明早龙驹来谓度曰：“龙驹昨忽梦一人，龙头蛇身，朱冠紫服，谓龙驹：‘我即镜精也。名曰紫珍。常有德于君家，故来相托。为我谢王公，百姓有罪，天与之疾。奈何使我反天救物？且病至后月，当渐愈，无为我苦。’”度感其灵怪，因此志之。至后月，病果渐愈，如其言也。大业十年，度弟自六合丞弃官归，将遍游山水，为长往之策。度涕泣止之。意已决，必不可留。不得已，与之决别。求所宝镜为赠。度曰：“吾何惜于汝。”即以与之。得镜，遂行，不言所适。至大业十三年夏六月，始归长安，以镜归。谓度曰：“此镜真宝物也。辞兄之后，先游嵩山少室，降石梁，坐玉坛。属日暮，遇一嵌岩，有一石堂可容三五人，栖息焉。月夜二更后，有两人：一貌胡，须眉皓而瘦，称山公；一面阔，白须眉长，黑而矮，称毛生。谓曰：‘何人斯居也？’曰：‘寻幽探穴访奇者。’二人坐，与谈久，往往有异义出于言外。疑其精怪，引手潜后，开匣取镜。镜光出而二人失声俯伏。矮者化为龟，胡者化为猿。悬镜至晓，二身俱殒。龟身带绿毛，猿身带白毛。【眉批】龟猿怪附见。即入箕山，渡颍水，历太和。视玉井，井傍有池水，湛然绿色。问樵夫，曰：‘此灵湫耳。村闾每八节祭之，以祈福祐。若一祭有阙，即池水出黑云大雹，浸堤坏阜。’引镜照之，池水沸涌，有雷如震。忽尔池水腾出，池中不遗涓滴。可行二百余步，水落于地。有一鱼，可长丈余，粗细大于臂，首红额白，身作青黄间色，无鳞有涎，龙形蛇角，嘴尖，状如鲟鱼，动而有光，在于泥水，困而不能远去。谓蛟也，失水而无能为耳。刃而为炙，其膏有味，以充数朝口腹。遂出于宋汴。汴主人张琦家有女子，每入夜，哀痛之声不堪。问其故，病来已经年岁。停一宿，及闻女子声，遂开镜照之。痛者曰：‘戴冠郎被杀。’其病者床下，有大雄鸡死矣。乃是主人七八岁老鸡也。【眉批】鸡怪附见。游江南，将渡广陵扬子江，忽暗云覆水，黑风波涌，舟子失容，虑有覆没。携镜上舟，照江中数步，明朗彻底，风云四敛，波涛遂息。须臾之间，达济天堑，跻摄山岭。或攀绝顶，或入深洞，逢其鸟环人而噪，熊当路而蹲。以镜挥之，熊鸟奔骇。是时利涉浙江，遇潮出海，涛声振吼，数百里而闻。舟人曰：‘涛既近，未可渡南。若不回舟，吾辈必葬鱼腹。’出镜照，江波不进，屹如云立。四面江水豁开五十余步，水渐清浅，鼋龟散走。举帆翩翩，直入南浦。然后却视，涛波洪涌，高数十丈，而至所渡之所也。遂登天台，周览洞壑。夜行佩之山谷，去身百步，四面光彻，纤微皆见。林间宿鸟，惊而乱飞。还履会稽，逢异人张始鸾，授《周髀》《九章》及明堂六甲之事。与陈永同归。更游豫章，见道士许藏秘，云是旌阳七代孙，有咒登刀履火之术。说妖怪之次，更言丰城县仓督李敬慎家有三女遭魅病，人莫能识。藏秘疗之无效。故人曰赵丹，有才器，任丰城县尉。因过之。丹命祇承人指停处。谓曰：‘欲得仓督李敬慎家居止。’丹遽命为主礼。因问其故。李曰：‘三女同居堂内阁子，每至日晚，即靓妆炫服。黄昏后，即归所居阁子，灭灯烛。听之，窃与人言笑声，及至晓眠，非唤不觉。日日渐瘦，不能下咽。制之不令妆梳，即欲自缢投井。无奈之何。’令引示阁子之处。其阁东有窗，恐其门闭难启，昼日先刻断窗棂四条，却以物支拄之如旧。至日暮，李报曰：‘妆梳入阁矣。’至一更，听其言笑。拔窗棂子，持镜入阁照之。三女叫云：‘杀我婿也！’初不见一物。悬镜至明，有一鼠狼，首尾长一尺三四寸，身无毛齿。有一毛鼠，亦无毛齿，其肥大可重五斤。又有守宫，大如人手，身披鳞甲，焕烂五色，头上有两角，长可半寸，尾长五寸已上，尾头一寸，色白，并于壁孔前死矣。【眉批】鼠狼守宫怪附见。从此疾愈。其后寻真至庐山，婆娑数月。或栖息长林，或露宿草莽。虎豹接尾，豺狼连迹。举镜视之，莫不窜伏。庐山处士苏宾，奇识之士也。洞明易道，藏往知来。谓曰：‘天下神物，必不久居人间。今宇宙丧乱，他乡未必可止。吾子此镜尚在，足为卫，幸速归家乡也。’然其言，即时北归，便游河洛。夜梦镜谓曰：‘我蒙卿兄厚礼，今当舍人间远去，欲得一别。卿请早归长安也。’【眉批】镜亦不忘故人。梦中许之。及晓，独居思之，恍恍发悸，即时西首秦路。今既见兄，不负诺矣。终恐此灵物，亦非兄所有。”数月，还河东。大业十三年七月十五日，匣中悲鸣，其声纤远。俄而渐大，若龙咆虎吼，良久乃定。开匣视之，即失镜矣。

唐中宗（出《朝野佥载》）

唐中宗令扬州造方丈镜，铸铜为桂树，金花银叶。帝每常骑马自照，人马并在镜中。

李守泰（出《异闻录》）

唐天宝三载五月十五日，扬州进水心镜一面，纵横九寸，青莹耀日。背有盘龙长三尺四寸五分，势如生动。玄宗览而异之。进镜官扬州参军李守泰曰：“铸镜时，有一老人，自称姓龙名护，须发皓白，眉如丝，垂下至肩，衣白衫。有小童相随，年十岁，衣黑衣，龙护呼为玄冥。以五月朔忽来，神采有异，人莫之识。谓镜匠吕晖曰：‘老人家住近，闻少年铸镜，暂来寓目。老人解造真龙，欲为少年制之。’遂令玄冥入炉所，扃闭户牖，不令人到。经三日三夜，门左洞开，吕晖等二十人于院内搜觅，失龙护及玄冥所在。镜炉前获素书一纸，文字小隶云：‘镜龙长三尺四寸五分，法三才，象四气，禀五行也。纵横九寸，类九州分野。镜鼻如明月珠焉。开元皇帝圣通神灵，吾遂降祉。斯镜可以辟邪，鉴万物。秦始皇之镜，无以加焉。’歌曰：‘盘龙盘龙，隐于镜中。分野有象，变化无穷。兴云吐雾，行雨生风。上清仙子，来献圣聪。’吕晖等遂移镜炉置船中，以五月五日午时，乃于扬子江铸之。未铸前，天地清谧。兴造之际，左右江水忽高三十余尺，如雪山浮江。又闻龙吟，如笙簧之声，达于数十里。稽诸古老，自铸镜以来，未有如斯之异也。”帝诏有司，别掌此镜。至天宝七载，秦中大旱，自三月不雨至六月。帝亲幸龙堂祈之，不应。问昊天观道士叶法善【眉批】叶法善逸事。曰：“朕敬事神灵，以安百姓。今亢阳如此，朕甚忧之，亲临祈祷不雨，何也？卿见真龙否乎？”对曰：“臣亦曾见真龙。臣闻画龙四肢骨节，一处得以真龙，即便有感应。用以祈祷，则雨立降。所以未灵验者，莫不类真龙耳！”帝即诏中使孙知古，引法善于内库遍视之。忽见此镜，遂还奏曰：“此镜龙，真龙也。”帝幸凝阴殿，并召法善祈镜龙。顷刻间，见殿栋有白气两道，下近镜龙。龙鼻亦有白气，上近梁栋。须臾充满殿庭，遍散城内。甘雨大澍，凡七日而止。秦中大熟。帝诏集贤待诏吴道子，图写镜龙，以赐法善。

陈仲躬（出《集异记》）

唐天宝中，有陈仲躬家居金陵，多金帛。仲躬好学，修词未成。携数千金，于洛阳清化里假居一宅。其井甚大，常溺人。仲躬亦知之。以靡有家室，无所惧。仲躬常习学不出。月余日，有邻家取水女，可十数岁，怪每日来于井上，则逾时不去，忽坠井而死。井水深，经宿方索得尸。仲躬异之。闲日窥于井上，忽见水中一女子，其形状少丽。依时样妆饰，以目仲躬。凝睇之际，以红袂半掩其面微笑。妖冶之姿，出于世表。仲躬神魂恍惚，若不支持，乃叹曰：“斯为溺人之由也。”遂不顾而退。后数月炎旱，此井水不减。忽一日水竭。清旦，有人叩门云：“敬元颖请谒。”仲躬命入，乃井中所见女子也。仲躬与坐，讯曰：“卿何以杀人？”元颖曰：“妾非杀人者。此井有毒龙。自汉朝绛侯居于兹，遂穿此井。洛城内有五毒龙，斯其一也。缘与太一左右侍龙相得，每为蒙蔽。【眉批】受左右蒙蔽，何贵？太乙吾未敢信。天命追征，多托故不赴集。好食人血，自汉以来，杀三千七百人矣，而水不耗涸。某乃国初方坠于井，遂为龙所驱使，为妖惑以诱人，用供龙食。甚于辛苦，情非所愿。昨为太一使者交替，天下龙神尽须集驾。昨夜子时，已朝太一矣。兼为河南旱，勘责三数日方回。今井内已无水，君子诚能命匠淘之，则获脱斯难矣。若然，愿终君子一生奉养。世间之事，无不致。”言讫，便失所在。仲躬当时即命一亲信，与匠同入井，嘱曰：“但见异物即收。”至底无别物，唯获古铜镜一枚，阔七寸七分。仲躬令洗净，贮匣内，焚香以奉之，斯所谓敬元颖也。一更后，元颖忽自门而入，直造烛前设拜。谓仲躬曰：“谢生成之恩，照浊泥之下。某昔本师旷所铸十二镜之第七者也。其铸时，皆以日月为大小之差。元颖则七月七日午时铸者也。贞观中，为许敬宗婢兰苕所堕。以此井水深，兼毒龙气所苦，人入者闷绝，故不可取，遂为毒龙所役。幸遇君子正直者，乃获重见人间耳。然明晨内，望君子移出此宅。”仲躬曰：“某已用钱僦居。今移出，何以取措足之所？”元颖曰：“但请君子饰装，一无忧也。”将辞去，仲躬复留之，问曰：“汝安得有红绿脂粉状乎？”对曰：“某变化无常，非可具述。”言讫，即无所见。明旦，忽有牙人叩户，兼领宅主来谒仲躬，便请移居，并夫役并足。未到斋时，前至立德坊一宅中，其大小价数，一如清化者。【眉批】镜能出神，为人立宅，更奇！其牙人云：“价直契本，一无遗缺。”并交割讫。后三日，其清化宅井，无故自崩，兼延及堂隅东厢，一时陷地。仲躬后文战累胜，为大官。有所要事，未尝不如移宅之效也。其镜背有二十八字，皆科斗书。以今文推而写之曰：“维晋新公二年七月七日午时，于首阳山前白龙潭铸成此镜，千年在世。”于背上环书，一字管天文列宿。依方列之，则左有日而右有月。龟龙虎雀，并如其位。于鼻四旁题云“夷则之镜”。

元稹（出《三水小牍》）

唐丞相元稹之镇江夏也，常有人登黄鹤楼，遥望其江之湄，有光若残星焉。遂令人棹小舟，直诣光所，乃钓船中也。询彼鱼者，云：“适获一鲤，光则无之。”其人乃携鲤而来，公命庖人剖之，腹中得镜二，如钱大，而面相合。背则隐起双龙，虽小而鳞鬣爪角悉具，精巧，且常有光耀。公宝之，置卧内箱之中。及相国薨，镜亦亡去。

渔人（出《原化记》）

苏州太湖入松江口，唐贞元中，有渔船十余，下网取鱼，一无所获。网中得物，乃是镜而不甚大。渔者忿其无鱼，弃镜于水。移船下网，又得此镜。渔人异之，遂取其镜视之。才七八寸，照形悉见其筋骨脏腑，溃然可恶。其人闷绝而倒，众人大惊。其取镜鉴形者，即时皆倒，呕吐狼籍。其余一人，不敢取照，即以镜投之水中。良久，扶持倒吐者既醒，遂相与归家，以为妖怪。明日方理网罟，则所得鱼多于常时数倍。其人先有疾者，自此皆愈。询于故老，此镜在江湖，每数百年一出。人亦常见，但不知何精灵之所为也。

真阳观瑞炉（出《玉堂闲话》）【眉批】炉。

新浙县有真阳观者，即许真君弟子曾真人得道之所。其常住有庄田，颇为邑民侵据。唐僖宗朝，南平王钟传据江西八州之地。时观内因修元斋，忽有一香炉自天而下。其炉高三尺，下有一盘，盘内出莲花一枝，花有十二叶，叶间隐出一物，即十二属也。炉顶上有一仙人，戴远游之冠，着云霞之衣，相仪端妙。左手搘颐，右手垂膝，坐一小磐石。石上有花竹流水松桧之状，雕刊奇怪，非人工所及。其初降时，凡有邑民侵据本观庄田，此炉即蜚于田所，放大光明。邑民惊惧，亟以其田还观，莫敢逗留。南平王闻其灵异，遗使取炉，至江西供养。忽一夕失炉，寻之却在旧观。道俗目之为瑞炉。故丞相乐安公孙偓南迁，路径此观，留题，末句云：“好是步虚明月夜，瑞炉蜚下醮坛前。”其炉如金色，轻重不定。寻常举之，只可及六七斤。曾有盗窃之，虽数人亦不能举。至今犹在本观。而不能复蜚矣。

集翠裘（出《集异记》）【眉批】裘。

则天时，南海郡献集翠裘，珍丽异常。张昌宗侍侧，则天因以赐之。遂命披裘，供奉双陆。宰相狄仁杰，时入奏事，则天因命仁杰与昌宗双陆，曰：“卿二人赌何物？”狄对曰：“争三筹，赌昌宗所衣毛裘。”则天谓曰：“卿以何物为对？”狄指所衣紫袍。曰：“臣以此敌。”则天笑曰：“卿未知此裘价逾千金。卿之所指，为不等矣。”狄起曰：“臣此袍，乃大臣朝见奏对之衣。昌宗所衣，乃嬖幸宠遇之服。对臣之袍，臣犹怏怏。”则天业已处分，遂依其说，而昌宗心赧神沮，气势索寞，累局连北。狄对御，就脱其裘，拜恩而出。至光范门，遂付家奴衣之，促马而去。【眉批】豪甚。

宝木（出《广异记》）【眉批】琵琶槽。

卫公李德裕，常有老叟诣门，引五六辈舁巨桑木请谒。德裕异而出见。叟曰：“此木某家宝之三世矣。某今年耄，感公仁德，且好奇异，是以献耳。木中有奇宝，若能者断之，必有所得。洛邑有匠，计其年齿已老，或身已殁，子孙亦当得其旨。设非洛匠，无能有断之者。”【眉批】此叟既知洛匠，何不剖木？公如其言，访于洛下，匠已殂矣。子随使而至，注视良久，曰：“可徐而断之。”因解为二琵琶槽，自然有白鸽，羽翼嘴足，巨细毕备。匠料之微失，厚薄不中，一鸽少其翼。公以形全者进之，自留其一。

铁筩 笔管（并《杜阳编》）【眉批】筩。笔。

唐丞相令狐因话奇异之物，自出铁筩，径不及寸，长四寸。内取小卷书于日中视之，乃九经并足。其纸即蜡蒲团。其文匀小，首尾相似。其精妙难以言述。又倾其中，复展看轻绢一匹，度之四丈无少，秤之才及半两，似非人世所有。

故德州王使君椅家有笔一管，约一寸，粗于常用笔管。两头各出半寸以来，中间刻《从军行》一幅，人马毛发，屋木亭台远水，无不精绝。每一事，刻从军行两句。若“庭前琪树已堪攀，塞外征人殊未还”是也。似非人功。其画迹若粉描，向明方可辨之，云用鼠牙刻。故崔郎中文，有《王氏笔管记》。

方竹杖（出《桂苑丛谈》）【眉批】杖。

唐润州甘露寺僧某者，道行孤高，名重江左。李卫公德裕廉问日，常与之游。及罢任，以方竹杖一枝留赠焉。方竹出大宛国，坚实而正方，节眼须牙，四面对出。李所宝也。及再镇浙右，其僧尚在。公问：“竹杖无恙否？”僧对曰：“已规圆而漆之矣。”公嗟惋弥日。

四宝宫（出《西京杂记》）【眉批】以下杂宝。

汉武帝为七宝床、杂宝案、杂宝屏风、杂宝帐，设于桂宫。时人谓之四宝宫。

李辅国（出《杜阳编》）

李辅国家藏珍玩，皆非世人所识。夏即于堂中设迎凉草，其色类碧，而干似苦竹，叶细而不凋。盛暑刺之窗户间，凉自至。凤首木，高一尺，而雕刻如鸾凤之形。虽严凝之时，置于高堂大厦中，而和煦之气，如二三月，故别名曰常春木。纵以烈火焚之，终不焦黑。二物或出于薛王宅。《十洲记》云：“火林国出也。”

月镜（出《王子年拾遗》）

周灵王侍臣苌弘，巧智如流，因而得侍。长夜宴乐，或献异方珍宝，有玉人镜石。此石色白如月，照面如雪，谓之月镜。玉人皆有机，自能转动，谓之机妍。苌弘言于王曰：“圣德所招也。”故周人以弘媚谄而卒杀之。

秦宝（出《西京杂记》）

汉高袓初入咸阳宫，周行府库，金玉珍宝，不可称言。其所惊异者，有玉五支灯，高七尺五寸，下作蟠螭，以口衔灯。灯燃则鳞甲皆动，焕炳若列星而盈室焉。复铸铜人十二枚，皆高三尺，列在一筵上，琹筑笙竽，各有所执，皆结华彩，若生人。筵下有二铜管，上口高数尺，出筵后。其一管空，一管内有绳，大如指。使一人吹空管，一人纽绳，则琹筑笙竽皆作，与真乐不异焉。【眉批】生人能乐者尚少，况铜人无气，安得成调乎？所传妄矣！玉琹长六尺，安十三弦，二十六徽，皆七宝饰之。铭曰：玙璠之乐。玉笛长二尺三寸，二十六孔，吹之则见车马山林，隐隐相次。息亦不复见。铭曰昭华之管。有方镜广四尺，高五尺九寸，表里洞明。人直来照之，影则倒见。以手掩心而来，即见肠胃五脏，历历无碍。人有疾病在内者，则掩心而照之，必知病之所在。又女子有邪心，则胆张心动。秦始皇帝常以照宫人，胆张心动，则杀之也。【眉批】更胜守宫。高祖悉封闭，以待项羽。羽并将以东，后不知所在。

延清室（出《拾遗记》）

董偃常卧延清之室，以画石为床，盖石文如画也。石体盛轻，出郅支国。上设紫瑠璃帐，火齐屏风。列灵麻之烛，以紫玉为盘，如屈龙，皆杂宝饰之。视者于户外扇偃，曰：“玉石岂须扇而后清凉耶？”侍者屏扇，以手摹之，方知有屏风也。偃又以玉精为盘，贮冰于膝前，玉精与冰同洁澈。侍者以冰无盘，恐湿席，乃和玉盘拂之，落阶下，冰玉俱碎。偃更以为乐。此玉精，千涂国所贡也。武帝以此赐偃。

张华（出《拾遗记》）

晋张华撰《博物志》四百卷，奏武帝。帝曰：“卿博识无伦，然记事采言，多所浮妄。昔仲尼不言怪力乱神，今可芟截浮疑，分为十卷。”即于御前赐青铁砚。此铁是于阗国所献，铸为砚。又赐麟角管。此辽西国所献也。侧理纸，万番南越所献也。汉言陟厘，陟厘与侧理相乱。南人以海苔为纸，其理纵横斜则，因为名焉。

扶余国三宝（出《宣室志》）

会昌元年，扶余国贡三宝：曰火玉、曰澄明酒及风松石。火玉色赤，长半寸，上尖下圆，光照数十步，积之可以燃鼎。置之室内，冬则不复挟纩。澄明酒，色紫如膏，饮之令人骨香。风松石，方一丈，莹彻如玉，其中有树，形若古松偃盖，凉飙生于其间。至盛夏，上令置于殿内。稍秋气飕飕，即命引去。

马脑柜 紫瑰盆（出《杜阳编》）

武宗起望仙台，更修隆真室，舂百宝屑以涂地，瑶楹金栱，银槛玉砌，晶荧炫耀，看之不足。内设玳瑁之帐，火齐之床，焚龙光之香，荐无忧之酒，此皆他国所献也。渤海贡马脑柜，方三尺，深色如茜。所作工巧，无以为比。帝用贮神仙之书，置之帐侧。紫瑰盆，量容半斛，内外通莹。其色纯紫，厚可一寸，举之则若鸿毛。帝嘉其光洁，遂处于仙室，以和药饵。

万佛山（出《杜阳编》）

上崇释氏教，乃舂百品香，和银粉以涂佛室。遇新罗国献五色氍毹及万佛山，可高一丈。上置于佛室，以氍毹籍其地。氍毹之巧丽，亦冠绝于时。每方寸之内，即有歌舞之乐，列国山川之状。或微风入室，其上复有蜂蝶动摇，燕雀飞舞。俯而视之，莫辨其真假。万佛山雕沉檀珠玉以成之。其佛形大者或逾寸，小者八九分。其佛之首，有如黍米者，有如菽者。其眉目口耳，螺髻毫相悉具，而辫缕金玉水精，为幡盖流苏，庵瞻卜罗等树，抅百宝为楼阁台殿。其状虽微，势若飞动。前有行道僧，不啻千数。下有紫金钟，阔三寸，以蒲牢衔之。每击钟，行道僧礼拜至地，其中隐隐，谓之梵声，盖关在乎钟也。其山虽以万佛为名，其数则不可胜计。上置九光扇于岩间。四月八日，召两街僧徒入内道场，礼万佛山。是时。观者叹非人工。及见有光出于殿中，咸谓之佛光，即九光扇也。

玳瑁盆（出《杜阳编》）

宝历元年，南昌国献玳瑁盆、浮光裘、夜明犀。云其国有酒山紫海。山有泉，其味如酒，饮之甚醉，则经日不醒。紫海水色如烂椹，可以染衣。其鱼龙龟鳖，砂石草木，无不紫焉。玳瑁盆可容十斛，外以金玉饰之。及盛夏，上置于殿内，贮水令满，遣嫔御持金银杓，酌水相沃，以为嬉戏。浮光裘，即紫海色染其地也，以五彩丝蹙成龙凤，各一千三百。仍缀以九色真珠。上衣之以猎于北苑，为朝日所照，而光彩动摇，观者皆眩其目。上亦不为之贵。一日，驰马从禽，忽际暴雨，而裘无纤毫沾濡，方叹为异物。夜明犀，其状类通天犀，夜则光明，可照百步。覆缯十重，终不能掩其耀焕。上遂命解为腰带。每游猎，夜则不施蜡烛，有如昼日。

奇物

谢灵运须（出《国史异纂》）

晋谢灵运须美，临刑，施于南海祇洹寺，为维摩诘须。寺人宝惜，初不亏损。中宗安乐公主，五月斗百草，欲广其物色，令驰取之。又恐他人所得，因剪弃其余，今遂绝。【眉批】作业。

杨妃袜（出《国史补》）

玄宗至马嵬驿，令高力士缢贵妃于佛堂梨树之前。马嵬媪得袜一只，过客求而元之。百钱一观，获钱无数。【眉批】袜犹如此，人将若何？

荆根枕（出《闻奇录》）

贾人张弘者，行至华岳庙前，忽昏懵，前进不可，系马于一金荆树而酣睡。马惊，拽出树根而走。寤，逐而及之。树根形如狮子，毛爪眼耳足尾无不悉具。乃于华阴县求木工修之为一枕，献于庙。守庙者常以柜锁之。行人闻者，赂守庙者百钱，始获一见。








○补授儒官诏

昔勋华肇政，仁义居先，殷周创基，教学成本。朕嗣立鸿基，裁成丕绪，如临於海，罔知攸济，思得学徒，用康庶绩。而顷岁所敦，先诸圣教，青襟方领。未达至怀。唯欲思辕固以加班，想高堂以授秩，斯文寥落，去之弥远，深加发虑，称朕意焉。儒官员阙，即宜补授，其馆博士助教，节级赐物，三馆学士，有业科高第景行淳良者，所司简试，俱以名闻。


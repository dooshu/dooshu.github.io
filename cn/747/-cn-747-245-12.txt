○为凤阁李侍郎进瑞牛蒙赐马表

臣某言：臣昨轻率愚下，进瑞牛一头，今蒙恩赐良马一匹。伏惟陛下道超万古，化穆三神，故得天壤荐成，纲明归奉，植物动类，变形质而呈休；羽族毛群，革音容而表贶。万为盈数，化成於大武之元；白者粹文，焕炳於纯离之畜。斯自天灵命，旷代殊祥，实上圣之元符，在微臣而何力？猥蒙宸奖，曲被皇慈，移灭没於帝闲，降权奇於御皂。汉宫流赭，遂出於玉台；轩后飞黄，俯回於驰道。岂直衣冠同羡？固亦妻子相惊，臣亦何人，冒斯殊宠？惟当附兹骥尾，希自励於疲驽；托此龙媒，庶长承於驱策。无任悚戴之至，谨奉表陈谢以闻。


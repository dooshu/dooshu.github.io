○上河阳李大夫状

不审自拜违後尊体何如？二十五翁尚书挺生公族，作范儒流，践履道义之门，优游名教之乐。伏计颐卫，无爽康宁，此盖人所祷祠，神保正直。下情伏增忭贺之至。富平重镇，成皋巨防。自顷太守非魏尚之才，司马失穰苴之令，坐隳戎律，乾没军租，谁谓殷若长城，翻见尽为敌国。二十五翁允膺宸眷，出总藩条。心作灵台，潜运黄公之略；手为天马，暗开元女之符。单车以驰，杖节而入，尽羁骇兽，先殪捷猿。然後苏彼疲羸，惠此鳏寡，免飞刍免粟之弊，除横征擅赋之门。昨者故侯，实有逆子，敢因微策，密有他图。人得而诛，天夺之魄，尽穷馀党，半在中权。此际诚合绝洹水之波，腥长平之草。二十五翁曲分兰艾，大别淄渑，飞魂不冤，枯骨犹愧，此真所谓仁者之勇无敌，丈人之师以贞。名冠百城，功高一代。

而又梁园竹苑，素多词赋之宾；淮浦桂，广集神仙之客。以思柔之旨酒，用顺气之和声。初筵有仪，一石不乱。某才非掷地，辩乏谈天，著撰不工。王隐文宁逮意，懒慢相会；嵇康志有所安，而早预宗盟。又连姻媾，曲蒙赏会，略过辈流。况拔自州人，升为座客，将何以咏歌盛德，祗奉深恩？冒不容，顾瞻自失。

伏以仍世羁宦，厥家屡迁。占数为民，莫寻乔木；画宫受吊，曾乏弊庐。近以亲族相依，友朋见处，卜邻上国，移贯长安。始议聚粮，俄沾厚赐，衣裾轻楚，匹帛珍华，负荷不胜，推让何及。虽娄公说汉，不问乎褐衣帛衣；而孔子观周，亦资於一车二竖。策微往哲，事过前修，倘非因不失亲，爱忘其丑，退惟蹇薄，安所克堪？白露初凝，朱门渐远。西园公子，恨轩盖之难攀；东道主人，仰馆谷而犹在。丹霄不泯，白首知归。伏惟终始怜察。


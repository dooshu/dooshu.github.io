○覆湖廣巡撫李楨袪浮頗之習以振風紀疏 【 風紀】

看得李楨條陳二事、均有裨于時政、合就開立前件議擬上請定奪、

計開

覆疏共四條今節采其二

一文具太冗、前件、臣惟世之治也、以質不以文、尚行不尚言、今天下之尚言、而入于文也極矣詔旨太輕人心太玩即如簡牘細事、屢奉明旨、尚沿舊習、至于條議覆奏。委為繁冗。甲可乙否。朝更夕易。悉布而下之四方。以致薄書填委實無補于理亂之數今巡撫李楨欲清文移。而探其原于覆疏者。臣等誠不能辭其責、請乞　皇上申飭大小臣工、務崇實政無尚虛文、事有數言而可盡者。勿浮蔓其詞。有節經建白而方在奉行者。毋勦襲其語。有滯碍而必不可行者。勿輒議紛更。寧簡毋繁。寧質毋華。臣等議覆悉照此行、如有仍餙空言、煩瑣可厭者、臣等立案不行、因以殿最其人、期于言必可行。行必可久。不然則臣等所為覆楨疏者。抑又贅詞也。

一體統大褻、前件臣惟國家所以命令臣下、恃有紀綱耳、上無假借、下無僣踰故指臂相使、而法令易行也、而一二熟軟之士、外以狥人為悅、而內以自便其私、遂卑巽其禮、諛媚其詞久之則以為固然、稍有執持、反謂倨傲、夫居常而業巳漸褻其體、臨事而安肯獨持其法、以致名分倒持事體牽制、誠有如巡撫李楨所云者、合候命下、行撫按各官、務各秉風稜、正身率屬、凡監司之于郡縣、有方正自持。凜不可犯者。必端人也。即薦達之。有惟務側媚决裂體統者。必非端人也。即論斥之。凡相見禮儀、俱遵照憲綱行事。一切迎送餽遺慶賀宴會。悉為禁止。大抵上下相臨。寧過于嚴。勿過于褻。以此品隲當思過半矣。伏候聖裁。


○谢遣供奉上医尚药视疾表

沙门元奘言：元奘拙自营卫，冷疹增动，几至绵笃，殆辞昭运。天恩矜愍，降以良医，针药才加，即蒙瘳愈。驻颓龄於欲尽，反营魄於将消，重睹昌时，复遵明导，岂止膏肓永绝，腠理恒调而已。顾循庸菲，履荷殊泽，施厚命轻，罔知输报，唯凭慧力，庶酬冥祉。元奘犹自虚[QVXX]，未堪诣阙陈谢。无任竦戴之至。谨遣弟子大乘光先奉表以闻。


◇代梁贞阳侯与荀昂兄弟书

张佛奴至，未枉还告，但以劳悒。夫兴亡继绝，往帝之通规，分灾恤患，圣王之恒典。自敦庞既散，诈伪萌生，时托亲邻，信有浇慝。大齐道冠三皇，风高九代，仁信之本，关于至诚，言与之恩，由于孝德。孤谬蒙殊奖，还嗣本朝，敕论分明，言誓殊重，若使邦家克定，境内无虞，凡广陵历阳，皆许见还，白水黄河，屡奉然诺，彝章礼数，莫不优华，斯乃不世之殊恩，宁是悠常之恒事？王太尉勋逾吕望，德冠伊衡，凡厥英谋，算靡遗策，岂容当滔天之巨寇，违大国之隆恩？计彼贤明，必当不尔。卿维兄及弟，莫非雄才，江外风尘，不染凶寇，贾氏三虎，岂独贵于前，荀家八龙，信服在于今日。近者州司不道，或致流言，朝听矜明，已如前及，想谋元宰，善保良图，南道主人，以相付也。见所答东海徐湛书，粗具来意。昔桓凭莒众，文用秦政，是假邻国之威，以备非常之变；若使江东宰匠，具领齐恩，时命封疆，远相迎接，故当携诸旧隶，率我宾游，朝服簪缨，直拜园寝，梁人望国，自合水而浮舟，齐师言归，指沧江而回旆，如其彼相，未悟良机，将恐戎麾，遂践京邑，若其求成取败，岂谓和风，龙马云旗，差不相涉。一二复令张佛奴口具，相见在近，此不多及。萧渊明疏。（《文苑英华》六百八十六。）


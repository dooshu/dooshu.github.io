下泉

四章，章四句


首章讲：王室陵夷，而小国困弊，故诗人作此。曰：小国恒视王室以为安危，故王泽不流，则民生日蹙。君子目击时事，不能不为之感慨矣！





冽彼下泉，浸彼苞稂。

冽，寒也。下泉，下流之泉。苞，丛木。稂，幼草。彼泉水本以润物也，今以寒冽之下泉，而浸彼苞稂，则冱寒之气多，而苞稂为之见伤矣。然则王室本以庇小国也，今也王室陵夷，则威令不行，而小国为之困弊，不犹是耶？





忾我寤叹，念彼周京。

忾，叹声。周京，天子所居者。夫冽彼下泉，则浸彼苞稂矣。我当此陵夷之时，则忾然寤叹，以念彼周京矣。盖以周京之微弱，使小国无庇覆，而坐受其弊，感时触物之际，恶得不忾然以悲哉？

二章讲同。





冽彼下泉，浸彼苞萧。忾我寤叹，念彼京周。

萧，蒿草。

三章讲同。





冽彼下泉，浸彼苞蓍。忾我寤叹，念彼京师。

蓍，筮草。

末章讲：夫今日之困，固有以重吾之忾叹矣，而追思昔日，则何如哉？





芃芃黍苗，阴雨膏之。

膏，润泽也。彼黍苗芃芃然而美，非自美也，由有阴雨以膏之耳。然则小国怡怡然而安，不自安也，由有王室以庇之耳。





四国有王，郇伯劳之。

夫芃芃黍苗既美矣，又有阴雨以膏之，不益美乎？况四国有王以庇之，既安矣，又有郇伯以劳之，宣其德泽，布其威令，使大有所畏，而小有所恃，不益安乎？若在于今，则日益困弊，欲求如昔日之安，而不可得矣。悲伤忾叹之念，乌得不恻然于思古之下也耶？






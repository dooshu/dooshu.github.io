○为人作奏薜芳充支使状

右件官蕴蓄公才，精勤吏道，文章史传，无不该通。大历末则与臣及徐泗节度使张建封同事故马燧作判官。建中三年，曾以公事直言，不合其意，遂被奏授交城县令。及有政绩然，疲羸悉安，征赋皆办。臣以其四居畿令，两任法官，有学有才，堪为宾佐，委令推断，无不详平；与之筹画，多所裨益，相谙相识，二十馀年。滞屈最深，实希荣奖。伏望天恩特赐改官，充臣观察支使。


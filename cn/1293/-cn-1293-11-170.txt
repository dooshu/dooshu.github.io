○高望曾词

诗贵用韵，韵宜稳宜响。不响则虽首尾完善，中有好句，终觉口齿滞涩。词韵虽宽於诗，然有一句两句，句句用韵者，有多至数句方用韵者，一韵不响，通篇减色矣。仁和高茶庵明经［望曾］与谭君仲修先後游闽，均工长短句。仲修善小令，茶庵善慢词，其押韵尤响。南湖怀古探春慢云：“流水当门，乱山绕郭，危亭高耸云表。款竹寻僧，穿林访艳，几度吟踪曾到。十里香尘路，更谁识、故侯园沼。一袈裟地犹存，粉围香阵都杳。休问平原野老。叹玉照堂欹，空斜照。断塔埋烟，残碑蚀雨，满目萋迷荒草。一觉繁华梦，怅回首，劫灰如扫。惟有梅花，迎人依旧含笑。”题金冬心画梅隔溪梅令云：“一枝瘦骨写空山。影珊珊。犹记昨宵，花下共凭阑。满身香雾寒。泪痕偷向墨池弹。恨漫漫。一任东风，吹梦堕江干。春残花未残。”十四寒，哑韵也，押之妥协，便有馀音。如易前词杳韵作渺，意则犹是，而韵哑矣。


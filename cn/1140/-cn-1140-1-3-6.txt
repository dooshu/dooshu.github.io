重修黄山谷先生祠堂记

施而为政发而为言君子之所以垂世行远者也其人有足传则所居不必有奇蹟而一言一事俎豆之不衰岂非其风流余韵入人者深与昌黎之於袁子瞻之於登到郡不过数十日膏泽未究去而民祠之凤之在冈麒麟之在郊景星卿云之在天所见必书人争覩之以为快贤人君子亦犹是也故其所生之郷所仕之地及其所游处往往追思而俎豆之况其被泽既久予人以不忘者乎於乎後之闻其风者可以兴矣山谷先生令泰和数年史称治尚平易不与诸县争盐筴吏不悦而民以安盖吏议之与舆颂其不相蒙久矣民之良牧岂有赫赫可纪哉郡志载其政事之暇穷搜溪谷过胜处辄题墨今考其集中西昌诗颇少而快阁盖偶然之作无意求工者前人之阁遂举而归之先生且建祠其旁与阁相终始屡废而必兴士大夫追和其诗至於今不絶夫山谷之名得子瞻而振卒不免文史之祸迁谪以死然小人能厄以迁谪不能掩其文词使不传於後世则小人之忌之厄之者亦徒矣其诗为当时所宗尚称西江诗派予未能多读独爱其书法而其杂着文词多湛深性命之言非词翰诸家所及故虽殁於谪所超然蝉蜕不以生死累其心子瞻所谓独立万物之表而亟推其行谊文章有以也壬寅之秋予尝登快阁时久雨江涨四望廓然凭栏移日而祠之芜秽久矣且假阁为仓廪委积狼藉乃斥而修之与司李胡君各出其力以属萧生伯升会邑令置仓别所阁既聿新祠用修举予喜为书其事嗟夫山谷岂以祠重哉


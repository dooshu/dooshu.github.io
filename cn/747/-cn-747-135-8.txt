○谏欲观起居纪录表

臣子奢言：今月十六日，陛下出圣旨，发德音，以起居纪录，书帝王臧否，前代但藏之史官，人主不见，今欲亲自观览，用知得失。愚以为圣德在躬，举无过事，史官所述，义归尽善，陛下独览起居，於事无失，若以此法传示子孙，窃有未喻。大唐虽七百之祚，天命无改，至於曾元已後，或非上智，但中主庸君，饰非护短，见时史直辞，极陈善恶，未必省躬罪已，唯当致怨史官。但君上尊严，臣下卑贱，有一於此，何地逃刑？既不能效朱廷折，董狐无隐，排霜触电，无顾死亡，唯应希风顺旨，全身远害。悠悠千载，何以闻乎？所以前代不观，盖为此也。其或有未允，谨以奏闻，伏待刑宪。


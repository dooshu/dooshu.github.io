困學紀聞三箋序


深寧先生文集百二十卷，今世不可得見。其存者，玉海部帙最巨，尚有附刻於玉海之後者十餘種，而碎金所萃，則爲困學紀聞。顧其援引書籍奥博，難以猝得其來歷，太原閻徵君潛丘嘗爲之箋，已而長洲何學士義門又補之。斯二箋者，世宗憲皇帝居潛藩，皆嘗充乙夜之覽。近年，祁門馬氏以閻本開雕，而間采何説以附之。桐鄉汪氏又以何本開雕，誠後學之津梁也。潛丘詳於考索，其於是書最所致意。然筆舌冗漫，不能抉其精要，時挾偏乖之見，如力攻古文尚書，乃其平日得意之作，顧何必嘵嘵攙入此箋之内，無乃不知所以裁之耶？義門則簡核，而欲高自標置，晚年妄思論學，遂謂是書尚不免詞科人習氣，不知己之批尾家當，尚有流露此箋未經洗滌者。歲在辛酉，予客江都，寓寮無事，取二本合訂之，冗者删簡，而未盡者則申其説，其未及考索者補之，而駮正其紕繆者，又得三百餘條。江西萬丈孺廬見之嗟賞，以爲在二家之上。予學殖荒落，豈敢與先輩争入室操戈之勝，況莫爲之前，予亦未能成此箋也。胡身之謂小顔釋班史，彈射數十家無完膚，而三劉所以正小顔者正復不少。是書雖經三箋，然闕如者尚多有之，又安知海内博物君子不有如三劉者乎？予日望之矣。乾隆壬戌二月既望，後學全祖望撰。






○賀太子太保戶部尚書熙齋高公序 【 司農】

熙齋高公、為戶部尚書、六載考績天官卿、以聞上嘉之、錫賫駢蕃、先是有特命加公太子少保、至是復荷溫旨褒獎、晉秩太子太保云國朝監前古三公不備官、太子師保、及三孤為文臣之極、嘗以待名德耆舊不輕授、非左右毗贊有大勛勞、則列卿九載奏最、始得與、寔異數也、　皇上神聖、百司奉職、救過不給、一不當任使、恩威叵測、大臣日惴惴、歷再考無譙何葢鮮、而戶部職度支、稱塞尤難、或一歲數易、故自嘉靖改元、尚書在戶部最久、上眷顧最深、荷殊遇躋崇階耳目所覩記、公一人而巳、燕趙當圻服、密邇德化、名世翊運、夙號多賢、今文武紳紱布列朝著、足彰一時之盛、乃聞望德業、八郡士咸首推公為表儀、茲豈非扶輿間氣所鍾、膺昌熾之會、而傑出者與、按周禮地官曰、司徒掌邦教、夫十有二教、鄉三物五禮六樂、賓興飲射之典、今悉隸大宗伯、而戶部所領、貢賦泉粟出內、本天官司會、太府諸屬事、視司徒所掌稍異、然班秩得次冢宰、固地官階也、　高皇帝初定天下、尤加意是任、至垂誡令甲、惟恐參以匪人、其慎重如此、公奮迹近甸、於民隱吏弊、罔不周悉、自左右侍郎、總督太倉、兼理西苑農務、協贊部事、至尚書先後十載矣、凡閭閻賦役艱苦、邊饟急緩盈縮、征榷通塞利病、供億品式劑量、匪直熟于見聞、而委曲詳密。參互鉤稽。具有區畫。比歲諸省被菑轉輸不繼邊警告棘、養兵之費倍益恒額、又縣官供需取辦、賈人應受直度支方蟻聚以待、帑藏無見儲、加賦豫徵、既虞騷動、一切權宜、條格率從議寢、計靡所出、賴公調停其間。倉猝籌應。属吏受成分理。幸無乏。興沮格之譴。間有怠僨。公即疏名劾斥有差。雖嫌怨勿恤焉。邇者上疏陳會計之數曰戶部歲入民運。及征榷額課。不過二百二十餘萬。各邊主客兵食歲例。及京師百官六軍奉給。內府供應祈祀諸需、予平賈歲費。當三百七十萬有奇。出浮於入。此言聞之熟矣軍興煩費司農何以支持歲月常一百五十餘萬請申飭邊臣。覈實用。究侵冐。以懷永圖。因條列定經制。便宜數事。皆得報可。公溫恭篤恪、簡在有素、故就事極論。雖懇切直致。不以為迕。夫君臣相遇。從古難之。誠不夙孚。或徒欲危言激辭。冀有轉移。殆目論耳。　皇上總攬獨斷、臣下賢不肖洞詧無隱、惟於公信之深、任之專、言聽計從異數洊加、莫與為比、公感不世之遇、夙夜匪懈、軍國至計、昔人所稱、因其勢、循其理、以其漸微為之節贊、歛財以邦經、贊制用以邦式、皆將次第施行之此其會千載一時也、余喜觀明良之遇、知窮變通久之机。在是也。敢預頌公所以酬主恩慰天下者。竊為斯世斯民慶。

皇明經世文編卷之三百三終








63　漢儒言詩多異説


小弁，趙岐孟子注謂伯奇之詩：「伯奇仁人，而父虐之，故作小弁之詩曰『何辜于天』，親親而悲怨之辭也。」全云：「此乃韓詩，與黍離之説合。」又謂鴟鴞之篇刺邠君。全云：「邠君即指成王，誤以爲刺耳。」蓋漢儒言詩多異説。論衡書虚篇亦云：「伯奇放流，首髮早白。詩云：『惟憂用老。』」

【元圻案】孟子「仁則榮」章，趙岐注云：「言此鴟鴞小鳥，猶尚知天未陰雨，而取桑根之皮以纏綿牖户。刺邠君不如此鳥。」〇逸齋詩補傳論篇目曰：「小弁之序曰：『太子之傅作。是時太子宜臼見棄，故有是詩。』而趙岐釋孟子，乃以爲伯奇之詩。中山王劉勝亦以爲伯奇，蓋皆指吉甫之子伯奇也。案詩曰：『踧踧周道，鞠爲茂草。我心憂傷，惄焉如擣。』蓋憂周室之將亡，真太子體國之言。若吉甫之子，安得被棄而憂周室？則趙岐、劉勝之説非矣。」〇後漢書王充傳：「充，字仲任，會稽上虞人也。好論説，著論衡八十五篇，二十餘萬言。」






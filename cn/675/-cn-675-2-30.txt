卷三十 咏茶门

唐赵璘《因话录》载其家兵部君性尤嗜茶，能自煎，谓人曰：“茶须缓火炙，活水煎。”坡有“活水还须缓火煎”，恐亦用此。《黄常明》[《溪诗话》卷七]

五代时郑遨《茶诗》云：“嫩芽香且灵，吾谓草中英。夜臼和烟捣，寒炉对雪烹。维(罗)忧碧粉散，常见绿花生。最是堪珍重，能令睡思清。”范文正诗云：“黄金碾畔绿尘飞，碧玉瓯中翠涛起。”茶色以白为贵，二公皆以碧绿言之，何耶？《三山老人语录》[《渔隐丛话》前集卷四六]

茶之佳品造在社前；其次则火前，谓寒食前也；其下则雨前，谓谷雨前也。佳品其色白，若碧绿者乃常品也。茶之佳品，芽蘖细微，不可多得；若此(取)数多者，皆常品也。茶之佳品，皆点啜之；其煎啜之者，皆常品也。齐己《茶诗》云：“甘传天下口，贵占火前名。”又曰：“高人爱惜藏岩里，白瓿封题寄火前。”丁谓《茶诗》曰：“开缄试新火，须汲远山前(泉)。”凡此皆言火前，盖未知社前之品为佳也。郑谷《茶诗》曰：“入坐半瓯轻泛绿，开缄数片浅含香。”郑云叟《茶诗》曰：“维(罗)忧碧粉散，尝见绿花生。”沈存中论茶谓“黄金碾畔绿尘飞，碧玉瓯中翠涛起，宜改绿为玉，翠为素。”此论可也。而举“一夜风吹一寸长”之句，以为茶之精美不必以雀舌鸟嘴为贵。今案：茶至于一寸长，则其芽叶大矣，非佳品也。存中此论曲矣。卢仝《茶诗》曰：“开缄宛见谏议面，手阅月团三百片。”薛能《谢刘相公寄茶诗》曰：“两串春团敌夜光，名题天柱印维阳(扬)。”茶之佳品，珍输(逾)金玉，未易多得，而以三百片惠卢仝、以两串寄薛能者，皆下品可知也。齐己诗：“角开香满室，炉动绿凝铛。”丁谓诗曰：“末细烹还好，铛新味更全。”此皆煎啜之也。煎啜之者，非佳品矣。唐人于茶，虽有陆羽为之说，而评论未精。至本朝，蔡君谟《茶录》既行，则持论精矣。以《茶录》而核前贤之诗，皆未知佳味者也。《三山老人语录》[同上]

唐以前茶惟贵蜀中所产。孙楚歌云：茶出巴蜀。张孟阳《登成都楼诗》云：“芳茶冠六合，溢味播九区。”他处未见称者。唐茶品虽多，亦以蜀茶为重，然惟湖州紫笋入贡。每岁以清明日贡到，先荐宗庙，然后分赐近臣。紫笋生顾渚，在湖、常二境之间。当采茶时，两郡守毕至，最为盛会。杜牧诗所谓：“溪尽停蛮棹，旗张卓翠苔。柳村穿窈窕，桃涧渡喧豗。”刘禹锡：“何处人间似仙境，春山携妓采茶时。”皆以此。建茶绝无贵者，仅得挂一名尔。至[江]南李氏时渐见贵，始有团圈之制；而造作之精，经丁晋公始大备。自建茶出，天下所产皆不复可数。今出处壑源、沙溪土地相去丈尺之间，品味已不同，谓之外焙；况他处乎？则知虽草木之微，其显晦亦自有时。然唐自常衮以前，闽中未有读书者，自衮教之，而欧阳詹之徒始出，而终唐世亦不甚盛。今闽中举子常数倍天下，而朝廷将相公卿每居十四五。人物尚尔，况草木微物也。顾渚涌金泉，每造茶时，太守先祭拜，然后水渐出；造贡茶毕，水稍减；至供堂茶毕，已减半；太守茶毕遂涸。盖常时无水也。或闻今龙焙泉亦然。苕溪渔隐曰：北苑，官焙也，漕司岁以入贡，茶为上。壑源，私焙也，土人亦入贡，茶为次。二焙相去三四里间。若沙溪，外焙也，与二焙相去绝远，自隔一溪，茶为下。山谷诗云：“莫遣沙溪来乱真。”正谓此也。官焙造茶，常在惊蛰后一二日兴工采摘，是时茶芽已皆一枪。盖闽中地暖如此。旧读欧公诗有“喊山”之说，亦传闻之讹耳。龙焙泉即御泉也。水之增减亦随水旱，初无渐出遂涸之异。但泉水(味)极甘，正宜造茶耳。《蔡宽夫诗话》[同上]

蜀中数处蜀(产)茶，雅州蒙顶最佳。其生最晚，在春夏之交，其地即《书》所谓“蔡蒙旅平”者也。方茶之生，云雾覆其上，若有神物护持之。《东斋纪事》[同上]

茶，古不著所出，《本草》云出益州。唐以蒙山、顾渚、蕲门者为上品，尚杂以苏椒之类。故李泌诗云：“旋沫翻成碧玉池，添苏散出琉璃眼。”遂以碧色为贵。止曰煎茶，不知点试之妙，大率皆草茶也。陆羽《茶经》统言福、建、泉、绍(韶)等十州所出者其味极佳而只(已)。今建安为天下第一。《遁斋闲览》[同上]

郑可简以贡茶进用，累官职至右文殿修撰，福建路转运使。其侄千里于山谷间得朱草，可简令其子待问进之，因此得官。好事者作诗云：“父贵因茶白，儿荣为草朱。”而千里以从父夺朱草以予子，哓哓不已。待问得官而归，盛集为庆，亲姻毕集，众皆赞喜。可简云：“一门侥幸。”其侄遽云：“千里埋冤。”众皆以[为]的对。是时贡茶一方骚动故也。苕溪渔隐曰：余观东坡《荔支叹》注云：“大小龙茶始于丁晋公而成于蔡君谟。欧阳永叔闻君谟进小龙团，惊叹曰：君谟士人也，何至作此事！今年闽中监司乞进斗茶，许之。”故其诗云：“武夷溪边粟粒芽，前丁后蔡相笼加。争新买宠各出意，今年斗品充官茶。”则知始作俑者，大可罪也。《高斋诗话》[同上]

《诗》云：“谁谓茶(荼)苦。”《尔雅》云“槚，苦茶”，注：“树似栀子。今呼早采者为茶(荼)，晚采者为茗，一名荈，蜀人名之苦茶(荼)。”故东坡《乞茶栽》诗云：“《周诗》记苦茶(荼)，茗饮出近世。初缘厌粱肉，假此雪昏滞。”盖谓是也。六一居士《尝新茶》诗云：“泉甘器洁天色好，坐中拣择客亦佳。”东坡守维扬，于石塔寺试茶诗云：“禅窗丽午景，蜀井出冰雪。坐客皆可人，鼎器手自洁。”正谓谚云三不点也。《苕溪渔隐》[同上]

叶涛诗极不工，而喜赋咏，尝有《试茶诗》云：“碾成天上龙兼凤，煮出人间蟹与虾。”好事者戏云：“此非试茶，乃碾玉匠人尝南食也。”《西清诗话》[同上]

唐相李卫公好饮惠山泉，置驿传送，不远数千里。而近世欧阳少师作《龙茶录序》称，嘉祐七年，亲享明堂，致斋之夕，始以小团分赐二府，又(人)给一饼，不敢碾试，至今藏之，时熙宁元年也。吾闻茶不问团锷(銙)，要之贵新；水不问江井，要之贵活。千里致水，真伪固不可知；纵令识真，已非活水。自嘉祐七年壬寅，至熙宁元年戊申，首尾七年，更阅三朝而赐茶犹在，此岂复有茶也(味)哉！苕溪渔隐曰：“壬午之春，余赴官闽中漕幕，遂得至北苑观造贡茶。其最精即冰(水)芽，细如针，用御泉水研造。社前已尝贡余，每片计工直四万钱。分试，其色如乳，平生未尝曾啜此好茶，亦未尝尝茶如此之早也。”唐子西《斗茶记》[同上]

鲁直诸茶词，余谓《品令》一词最佳，能道人所不能言，尤在结尾三四句。词云：“凤舞团团饼。恨分破，教孤令。金渠休(体)净。只轮慢碾，玉尘光莹。汤响松风，早减二分酒病。　　味浓香永。醉乡路，成佳境。恰如灯下，故人万里，归来对影。口不能言，心下快活对(自)省。”《苕溪渔隐》[同上]

东坡诗：“春浓睡足午窗明，想见新茶如泼乳。”又云：“新火发茶乳。”此论皆得茶之正色矣。至《赠谦师点茶》则云：“忽惊午盏兔毫班，打作春瓮鹅儿酒。”盖用老杜诗：“鹅儿黄似酒，对酒爱鹅儿。”若是则色黄，乌得为佳茗矣？今《东坡前集》不载此诗，想自知其非，故删去之。同上[同上后集卷一一]

腊茶出于建、剑，草茶盛于两浙，两浙之品，日注为第一。自景祐已后，洪州双井白芽渐盛。近岁制作尤精，囊以红纱，不过一二两，以常茶十数斤养之，用辟暑湿之气，其品远出日注上，遂为草茶第一。苕溪渔隐曰：醉翁又有《双井茶诗》云：“西江水清江石老，石上生茶如凤爪。穷腊不寒春气早，双井芽生先百草。白毛囊以红纱碧(碧纱)，十斤茶养一斤芽。长安富贵五侯家，一啜犹须三日夸。”蔡君谟好茗饮，又精于藻鉴，答程公辟简云：“向得双井四两，其时人还，未识(试)，叙谢不悉。寻烹治之，色香味皆精好，是为茗芽之冠，非日注、宝云可并也。”涪翁尤誉双井，盖乡物也。李公择有诗嘲之，戏作《解嘲》云：“山芽落硙风回雪，曾与尚书破睡来。勿以姬姜弃憔悴，逢时瓦釜亦鸣雷。”又《答黄冕仲索煎双井并简王扬休》诗云：“江夏无双乃吾宗，同舍颇似王安丰。能浇茗碗湔祓我，风袂(神)欲挹浮丘公。吾宗落笔赏幽事，秋月下照澄江空。家山鹰爪是小草，敢与好赐云龙同。不嫌水厄幸来辱，寒泉汤鼎听松风。”同上[同上]

世言团茶始于丁晋公，前此未有也。庆历中，蔡君谟为福建漕，更制小团，以充岁贡。元丰初，下建州又制密云龙以献，其品高于小团，而其制益精矣。曾文昭所谓“莆阳学士蓬莱仙，制成月团飞上天”，又云“密云新样尤可喜，名出元丰圣天子”是也。唐陆羽《茶经》于建茶尚云未详，而当时独贵阳羡茶，岁贡特盛。茶山居湖、常二州之间，修贡则两守相会山椒，有境会亭，基尚存。卢仝《谢孟谏议茶诗》云“天子须尝阳羡茶，百草不敢先开花”是已。然又云：“开缄宛见谏议面，手阅月团三百片。”则团茶已见于此。当时李郢《茶山贡焙歌》云：“烝之馥(护)之香胜梅，研膏架动声如雷。茶神(成)拜表贡天子，万人争喊春山摧。”观研膏之句，则知尝为团茶无疑。自建茶入贡，阳羡不复研膏，只谓之草茶而已。《葛常之》[《韵语阳秋》卷五]

昨夜梦参寥师携轴诗见过，觉而记其《饮茶》两句云：“寒食清明都过了，石泉槐火一时新。”梦中问：“火固新矣，泉何故新？”答曰：“俗以清明淘井。”当续成诗，以记其事。[东坡《渔隐丛话》前集卷四六]









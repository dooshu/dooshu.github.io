○一為修舉馬政事 【 馬政】

臣嘗考之載籍、唐初鳩括殘騎。僅得牝牡二千匹。肇自貞觀。訖於麟德。四十年間。至七十萬餘匹。垂拱以後。馬耗太半。開元初。稍稍修復。始二十四萬。至十三年乃四十三萬。議者謂其監牧之置得其地。監牧之官得其人。而牧養之有其法也。今其地固陜西之地當時領牧事者。張萬歲王毛仲之流耳。竊意生當□洽全盛之朝。名為儒者。其所建立。豈宜出張萬歲王毛仲之下。然稽之事勢。實有不同。唐都關中。所置八坊四十八監。初在岐豳涇寧間。後分析列布河西豐曠之野。繇京度隴。跨隴西金城平凉天水數郡。即今西安鳳翔平凉鞏昌臨洮諸府之地。員廣數千里。其間善水草腴田皆隸之故其馬蕃盛如此我朝定都北京、永樂四年、以陜西地宜畜牧、乃詔開設監苑、其始規畫。亦甚宏遠。與唐制無大相異。苑馬寺所轄六監每監轄四苑。威武監所轄武安隆陽保川泰和四苑。在平凉府開城隆德二縣地方。同川監所轄天興永康嘉靖安勝四苑。在開城縣及慶陽府安化縣地方。熙春監所轄康樂鳳林香泉會寧四苑。在臨鞏二府隴西會寧狄道金縣地方。順寧監所轄雲驥昇平延寧永昌四苑。在延安府保安縣及慶陽府安化縣地方。盖亦跨陜西數郡二千餘里之地後皆革去。止存長樂靈武二監。又革去弼隆慶陽安邊三苑。今見存牧地。在開城通渭二縣地方者。不過環數百里。又有衛所屯田。及王府功臣草塲。參雜其間。况原設牧軍數少。臣故謂事勢不同者此也。量力處置故事不迂濶成效可期然不以供京師。以供陜西各邊戰士之用。宜無不足。惟監牧非人。牧養無法。坐是頹廢。上廑宵旰之憂。臣竊謂西安鳳翔諸內郡。編戶日繁。版籍已定。固難別議。臨鞏二府。土曠人稀。原設監苑處所。必有空閒不畊之地。宜修復者、謹當深察利害、徐議可否、及馬政一切事宜、應施行者、徑自施行、應具奏者具奏定奪外、今將切要二事、先行條具上請、乞勑兵部覆奏行之、臣不勝幸甚、

計開

一增種馬以廣孳息、查得永樂四年、開設監苑衙門兵部節奉欽依事例、上苑牧馬一萬匹。中苑七千匹。下苑四千匹。當時種馬及後來孳生數目。雖不可考。而原擬養馬定規。卻是如此。臣今遍歷兩監六苑、酌量草塲廣狹、軍額多寡、戶口盈縮、事勢難易、議處得開城苑原額恩隊軍人四百四名、安定苑原額恩隊軍人二百六十五名、俱草塲寬濶、水泉便利、地宜畜牧、堪為上苑、使官得其人政令修舉、各牧養萬馬、誠不為難、廣寧苑原額恩隊軍人二百一十八名、後因添設固原州衛草塲地方、各占修城郭、及撥為屯地萬安苑原額恩隊軍人、雖止九十四名、草塲亦頗寬濶、俱堪為中苑、黑水苑係甘肅苑馬寺遷撥恩軍一百六名、草塲逼窄、清平苑原額恩隊軍人一百三十三名、地狹土瘠、人無生業、俱止可為下苑、前項苑分、恐不能遽如原定養馬之數、大要開城安定二苑、俱可牧馬一萬匹、萬安苑可牧馬五千匹、廣寧苑可牧馬四千匹、清平苑可牧馬二千匹、黑水苑止可牧馬一千五百匹、通計六苑、除每歲給軍騎操外、可常牧馬三萬二千五百匹、足勾陜西三邊之用、國初之盛、諒無以逾此、然欲廣孳息。必先多畜種馬種馬既少。則孳生遽難收効。查得各苑見在馬二千二百八十匹、堪作種者止有一千三百餘匹、臣今將倒失虧折馬匹、隨宜追補、及弘治十六年分茶易種馬、通止可勾三千匹、必須增置七千匹。共種馬萬匹。以兩年一駒計之。五年之內。可勾前數。將來孳息。牝復生牝。駒復生駒。源源不絕。數十萬匹之數。可計歲而得矣。及看得西寧洮河等衛茶易番馬。以之給軍騎操。固濟邊用。以之作種。則風土異宜。孳牧多損。養馬軍人。甚以為累。必須收買內地馬匹。易於牧養。成効可圖。且西人以畜牧為生。要在不虧其直。自然樂售。考之周官馬質。掌質馬量三物。葢三代盛時民有餘畜者官以價直易之養之閑廄之中。以備不時之用。意正如此。臣欽奉勑旨、雖許其設法增添、但陜西地方軍民、邇年以來、困於虜變、困於歲飢、困於轉輸、困於修築、公私匱竭、帑藏空虛、別難措置、查得弘治二年為因種馬數少、兵部奏准、將太僕寺收貯馬價銀一萬二千兩、送發陜西、收買種馬二千匹、發寺牧養、合無比照前例、支取太僕寺馬價銀四萬二千兩、差官於平慶臨鞏等府衛地方官員軍民之家、收買堪以作種好馬七千匹、派發各苑孳牧、如有倒失虧欠、隨即追補、前項太僕寺儲蓄銀兩、本為濟邊之用、且如各邊奏討銀四萬兩。不過收買戰馬四千匹。較之孳牧之利。何如暫費而大蠲。惟　陛下裁之、

一增牧軍以便畜養、切照陜西苑馬寺兩監六苑、原額養馬恩隊軍人、軍養十馬則兩監原額止應養一萬二千餘馬矣共一千二百二十名、見在七百四十五名、在逃事故等項四百七十五名、縱使勾補完足、數亦不多。若不增置牧軍。則畜養乏人。難收蕃息之効。查得養馬恩軍、係先年將各處有罪人犯發充隊軍例於各衛丁多有力軍人內選撥、緣陜西各該衛所行伍空虛、征操備禦、尚且缺人、似難額外增補况各苑天氣高寒。地土磽燥。生理素少。又鮮有居室。多在崖窯堡洞住坐。腹裏軍人解補者。隨到隨逃。不安其業。馬政廢弛。亦多由此。訪得各府衛州縣百姓軍餘。多有逃來各苑地方潛住。年久不當差役。又無官司管束查考。往往別生事端。及至被人告發、卻行調躲、因無戶籍、無憑挨捉、歲復一歲、為數漸繁、夫物聚則必爭。爭則易於生亂。今不為之所。將來恐貽他患。此等流民、論法俱該問罪發遣、回還原籍當差、但念其故鄉生計巳失。無可復之業。而此地依棲既久有可戀之資。必盡法處之。非死則散而為盜耳。若編為養馬軍人。給撥草塲地土。使之住牧。則官有畜養之役。民無驅逐之苦。且其耐貧寒習畜牧比與新撥隊軍萬萬不同公法私情。似為兩便欲通行查拘編發、誠恐愚民無知、畏懼罪責、驚擾藏匿、急難濟事、臣已經遵奉勑諭便宜處置事理、出給告示曉諭、但有逃來潛住人民。許其赴官投首。與免治罪。量其人丁多寡給與草塲地土。領養官馬。依例科駒。就近編入該苑籍冊內帶管。及行守備固原都指揮僉事苗英固原州知州岳思忠、查訪招諭去後、續據逃民赴臣投首、情願養馬者、巳及百名之上、俱暫收發各苑、聽候給地領馬外、近訪得前項逃民、節年多有投在平凉各郡王將軍中尉等府、及儀賓之家、跟隨使用、娶妻生子、出入府第、生事害人、官司莫能禁治、有告發者、各府輒稱先年收買家人、不肯歸斷、緣王府招集外人。明有禁例。乞敕該部查議宗室收買家人、有無事例、果於禮法有礙、通查平凉各郡王將軍中尉等府、及儀賓之家、并楚肅二府馬營草塲莊所家人、除例應得者不動外、但有收集各處逃來軍民、投托作為家人者、俱照例問發邊衛充軍、如此、既以增公家畜牧之人。又以杜私門招集之釁。仍乞查照永樂年間發充恩軍事例、今後北直隸山東河南山西陜西法司問擬人犯、有例該邊衛永遠充軍者俱發各苑永遠牧馬、連原額及新收發軍人、共及三千名之數具奏停止、以三千之軍人。牧三萬之種馬。孳息既廣。戶丁亦增。不出十年。數十萬匹之盛。不難致矣。


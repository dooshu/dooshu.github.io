○周元植除凤翔监军制

敕。控秦塞之西，扼胡苑之左，乃眷岐、陇，为国藩墙，命以监抚，宜崇班秩。凤翔监军使银青光禄大夫右领军卫大将军员外置同正员上柱国汝南郡开国公食邑二千户赐紫金鱼袋周元植，事君以敬，处仕无私，节操凌霜而不雕，肝胆开忠而洞见。谦以自得，高而益兢，累监三军，推诚一贯。言念西塞，未得高枕，用其声实，以护藩垣。夫处於兵戎，予今诫汝，无怨不过於远利，伏众莫若於律身，立事成功，酬恩垂美，在此二者，汝其勉之。宠以内省之崇，仍兼将军之贵，往服休命，无忝恩荣。可守右监门卫大将军知内侍省事，散官勋封赐如故，依前监凤翔节度兵焉。


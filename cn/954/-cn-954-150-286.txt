陈宓　上潘舍人德久

惭愧西湖处士身，强縻珪组向南闽。

旌旗夹道浑闲物，句律横空别有神。

严濑旧题追古昔，奚囊白首更清新。

年来乘喜三回见，一代于今有几人。

陈宓

陈宓　上潘舍人德久

气大词雄擅百家，长江衮衮见浮楂。

襟怀有道颜长玉，谈笑为春物自花。

飘逸大书追渴骥，联翩行字更飞鸦。

夜陪馀论清肝胆，不羡乘风七碗茶。

陈宓


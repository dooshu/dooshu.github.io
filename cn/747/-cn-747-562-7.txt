○银青光禄大夫守左散骑常侍致仕上柱国襄阳郡王平阳路公神道碑铭

惟路氏远有代序，自隋尚书兵部侍郎讳衮，四代而至冀公。冀公讳嗣恭，以小邑萧关令发闻，开元受赐更名，书于太史。治行灵州，终功南邦，享有丕祉，绍开厥家。官至兵部尚书，封冀国公，薨赠尚书有仆射司空。

公讳应，字从众，冀公之嫡子。用大臣子谨饬擢至侍御史著作郎。选刺虔州，割余雩都，作县安远，以利人属。凿败滩石，以平赣梗。陶甓而城，罢人屡筑。诏嗣冀封，又加尚书屯田郎中，进服色，遂临于温，筑堤岳城横阳界中，二邑得上田，除水害。拜尚书兵部郎中兼御史中丞淮南军司马，改刺庐州，又甓其城，人不岁苫。入为尚书职方郎中兼御史中丞，佐盐铁使。使江东有功，用半岁历常州，迁至宣歙池观察使，进封襄阳郡王。至则出仓米，下其估半，以廪饿人。蜀辟诛，行军千五百人于蜀。李将反，以闻，置乡兵万二千人；反，命将期以卒救湖、常，坐牢江东心。以无助败缚。作响山亭，营军左右，权丞相善之，其说响山石。居宣五年，以疾去位，校其仓，得石者五十万余，府得钱千者八十万。公之为州，逢水旱，喜贱出与人；岁稔，以其得收，常有赢利：故在所人不病饥，而官府蓄积。

元和六年，天子悯公疾，不可烦以职，即其处拜左散骑常侍，以其禄居。其岁九月望，薨于东都正平里第，年六十七。明年，葬京兆万年少陵原，夫人荥阳郑氏。既，其子临汉县男贯与其弟赏贞谋曰；“宜有刻也。”告于叔父御史大夫廊坊丹延观察使恕，因其族弟进士群以来请铭，遂以其事铭曰：

冀公之封，维艰就功。襄阳继大，启庆自躬。于虔洎温，厥绪既作。以及职方，遂都邦伯。朝夕人事，下完上实。师于其乡，邻寇逼屈。营军响山，墙屋修施。褒功刻表，丞相之辞。受代而家，叙疏及迩。病不能廷，食禄卒齿。凡代大家，维艰其保。既显既愿，戒于终咎。伊我襄阳，克慎以有。延畀后承，莫不率守。有墓于原，维树在经。以告无期，博士是铭。


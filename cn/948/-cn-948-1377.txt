陆游　航海

我不如列子，神游御天风；

尚应似安石，悠然云海中。

卧看十幅蒲，弯弯若张弓。

潮来涌银山，忽复磨青铜。

饥鹘掠船舷，大鱼舞虚空。

流落何足道，豪气荡肺胸。

歌罢海动色，诗成天改容。

行矣跨鹏背，弭节蓬莱宫。

陆游

陆游　航海

我老卧丘园，百事习慵惰，

惟有汗漫游，未语意先可。

或挂风半帆，或贮云一舸，

趁潮乱鸣橹，过碛细扶柁，

近辄凌烟海，自笑一何果。

邂逅得奇观，造物岂付我？

古湫石蜿蜒，孤岛松磊砢。

湘竹閟娥祠，淮怪深禹锁，

鬼神骇犀炬，天地赫龙火。

瑰奇穷万变，鲲鹏尚么麽。

纷纭旋或忘，追记今亦颇。

作诗配齐谐，发子笑齿瑳。

陆游


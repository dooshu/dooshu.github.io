绛桃


绛桃者，济南妓也。居鹊华桥，有殊色，声华藉甚。鸨居为奇货，非十金不容问鼎，求见者贽一金。某老翁时至其妆阁，至则盘桓竟日，不言去，及夕乃行。殊朴愿，语不及亵。绛桃雅重之。一日，薄暮至，时值溽暑，解外衣挂壁间。俄延至掌灯时，忽有醉客汹汹至，喧嚷于外室。翁曰：“此酒鬼，吾当避之。”窬窗而遁，遗壁间衣。醉客入，扰攘良久，始各散去。绛桃顾见翁遗衣，将为拾袭之，举之而重。察之，泥质也，大骇而呼。婢媪坌集，相顾诧怪，阖院均谓妖魅。舁置院中，纷扰不宁者竟月。而翁自是亦不再至，迄不知为何怪也。






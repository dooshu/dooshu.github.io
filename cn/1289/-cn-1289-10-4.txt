热在五脏发痿第四


〔一〕黄帝问曰：五脏使人痿，何也？岐伯对曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺气热则叶焦，焦则皮毛虚弱急薄著，著则生痿 矣。故心气热则下脉厥而上，上则下脉虚，虚则生脉痿，枢折瘛，胫肿而不任地《素问》瘛作挈，肿作疭 。肝气热则胆热泄，口苦，筋膜干，筋膜干则筋急而挛，发为筋痿。脾气热则胃干而渴，肌肉不仁，发为肉痿。肾气热则腰脊不举，骨枯而髓减，发为骨痿。

问曰：何以得之？对曰：肺者，脏之长也，为心之盖，有所亡失，所求不得，则发为肺鸣，鸣则肺热叶焦，发为痿 。悲哀太甚则胞络绝，胞络绝则阳气内动，发则心下崩，数溲血，故《本病》曰：大经空虚，发为肌痹，传为脉痿；思想无穷，所愿不得，意淫于外，入房太甚，宗筋弛纵，发为筋痿，及为白淫，故《下经》曰筋痿生于肝使内也。有渐于湿，以水为事，若有所留，居处伤湿，肌肉濡渍，痹而不仁，发为肉痿，故《下经》曰肉痿者，得之湿地。有所远行劳倦，逢大热而渴，渴则阳气内伐，内伐则热合《素问》作舍 于肾，肾者水脏，今水不胜火，则骨枯而髓空，故足不任身，发为骨痿，故《下经》曰骨痿生于大热。

问曰：何以别之？对曰：肺热者色白而毛败，心热者色赤而络脉溢，肝热者色苍而爪枯，脾热者色黄而肉蠕动，肾热者色黑而齿槁。

问曰：治痿者独取阳明，何谓也？对曰：阳明者，五脏六腑之海，主润宗筋，宗筋者，主束骨而利机关。冲脉者，经脉之海，主渗灌溪谷，与阳明合于宗筋，阴阳总宗筋之会，会于气冲，而阳明为之长，皆属于带脉，而络于督脉，故阳明虚则宗筋纵，带脉不引，故足痿不用。治之，各补其营而通其腧，调其虚实，和其逆顺，则筋脉骨肉各以其时受月则病已矣。

痿厥，为四末束闷，乃疾解之，日二；不仁者十日而知，无休，病已止。

〔二〕口缓不收，不能言语，手足痿 不能行，地仓主之。

痿不相知，太白主之。一云身重骨痿不相知。

痿厥，身体不仁，手足偏小，先取京骨，后取中封、绝骨，皆泻之。

痿厥寒，足腕不收， ，坐不能起，髀枢脚痛，丘墟主之。

虚则痿 ，坐不能起；实则厥，胫热膝痛，身体不仁，手足偏小，善啮颊，光明主之。






衡陣法

昔太公三才之天陣，於卦屬乾宮。則孫子之雁行陣，吳起之鵝鸛陣，武侯之衡陣。取其連接如秤衡故名。《左傳》曰：「鄭翩願為鸛，其御願為鵝。」是也。法曰：舉雕旗，聞八鼓音，以中部前曲進前，出為首。其後曲次之，與前部前曲、後部前曲并出前。前部後曲左斜，官曲相隨；後部後曲右斜，官曲相隨。右部卻次後部後曲，皆右斜，亦官曲相隨；左部卻次前部後曲，皆左斜，亦官曲相隨。校尉、司馬部後居地如法。城丘之所利於衡陣，衡陣利繞也。


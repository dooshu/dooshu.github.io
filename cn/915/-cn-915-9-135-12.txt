◇饼说

宋公至长安，得姚泓时故太官丞程季者，了了人也。公曰：「今日之食，何者最先。」季曰：「仲秋御景，离蝉欲静，变变晓风，凄凄夜冷，臣当此景，唯能说饼。」公曰：「善。」季乃称曰：「安定噎鸠之麦，洛阳董德之磨，河东长若之葱，陇西舐背之犊，抱罕赤髓之羊，张掖北门之鼓。然以银屑，煎以金铫，洞庭负霜之橘，仇池连蒂之椒，调以济北之盐，锉以新丰之鸡，细如华山之玉屑，白如梁甫之银泥，既闻香而口闷，亦见色而心迷。」公曰：「善。」（《艺文类聚》七十二，《御览》八百六十。）


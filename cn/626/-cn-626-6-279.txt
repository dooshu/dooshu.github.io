夏少师言六首

【雪夜召诣高玄殿】

迎和门外据雕鞍，玉蝀桥头度石栏。

琪树琼林春色静，瑶台银阙夜光寒。

炉香缥缈高玄殿，宫烛荧煌太乙坛。

白首岂期天上景，朱衣仍得雪中看。

【苑中寓直记事四首】

水风清透芰荷香，会景庭中捧御床。

朱箔黄帘垂四面，银灯宝炬列千行。

涌玉亭前夜放舟，碧荷香静雨初收。

遥看北岸红烟里，水殿珠帘尽上钩。

黄金盘子爇龙涎，波面风来香满船。

银烛光摇帘影细，水晶宫里夜朝天。

新赐文舟泛碧澜，扣舷容与得奇观。

菱暐簇簇团花锦，荷盖亭亭翠玉盘。

【侍上奉圣母观九龙池】

驻跸灵湫上，依岩帐殿开。

雨从龙洞作，云拥凤舆来。

玉窦春鸣溜，金潭昼殷雷。

翠华清樾下，天语赐徘徊。


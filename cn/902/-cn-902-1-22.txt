哭吴都督六首

其一

星隐中台坼，天高北斗斜。
阵图传鹳鹤，战地隐龙蛇。
故垒虚寒月，灵（一作云）旗捲暮霞。
五湖风雪夜，尊酒哭平沙。

其二

幕府归何地，孤臣血未乾。
杜鹃江月苦，精卫海潮寒。
烟草空残壁，云山旧筑坛。
孟尝宾客散，齐铗为谁弹。

其三

知己功名尽，伤心叩九阍。
馀光留日月，遗恨满乾坤。
湖海门生谊，荆榛国士恩。
滔滔江水阔，万里独招魂。

其四

丞相门谁扫，公孙阁不开。
白龙千古恨，黄犊几人哀。
江海犹生气，风尘未尽才。
云（一作灵）旗排浩荡，毅魄独归来。

其五

野哭樵苏径，浮家战伐年。
画图空（一作传）督亢，虚冢像祁连。
白草荒春月，青燐大泽烟。
渔灯明两岸，犹是水犀船。

其六

感交悲故吏，绕指痛孤臣。
有客留沧海，无人哭寿春。
王孙城下饭，公子属车尘。
知己今谁报，高歌泣鬼神。
附：《天启崇祯两朝遗诗》录叶绍袁《哭吴日生》云：「南阳奇士著渔阳，大厦将兴陨栋梁。八阵未能歼舍鼠，三军曾亦殪天狼。江山坠冷千秋月，冠剑飞残九日霜。忠武祠前今日泪，断桥回首忆孙郎。」


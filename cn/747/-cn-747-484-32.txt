○谢停赐口脂等表

臣某言：伏奉今月十七日手诏，“以诸道每年合送口脂及尺，既非厚赐，未足伸恩，以方镇，劳烦，道路为敝，一例停罢，贵适便宜，以示臣者。”恩自九天，泽同万宇。伏读诏旨，仰荷皇明。臣某中谢。臣闻务其大者舍其细，存其广者遗其狭。故先师有宁俭之教，《礼》经有必简之文。陛下诚切爱人，志於求瘼。口腊香泽，岂均雨露之濡；尺寸度数，曷比乾坤之大？以道途劳费，传置将迎，鉴在事先，虑周物表，去烦就省，约已便人。合简易於二仪，烛休明於四裔。臣谬居分正，获奉德音，忭荷之诚，倍万恒品。无任感戴悦怿之至！谨奉表陈谢以闻。臣某诚欢诚喜顿首顿首。谨言。


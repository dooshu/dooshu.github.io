【与王龙图〈益柔，字胜之〉九通】

△一〈嘉元年〉

某启。中间辱书，承冬凛冽体气清康，深慰瞻渴。益州张侍郎不久当至，衰病区区，犹须更旬浃，始遂休息，因欲请补江西尔。前蒙示谕京东事，备悉。早出暮归，临纸忙迫，无暇及他。惟新阳自爱。前削殊不闻有议论，奈何奈何。

△二〈嘉二年〉

某启。急足至，辱书，承此初暑体气清和，差慰瞻想。所云少朋俦宴处为乐，此乃在处皆然，何独济也？京师固多相识，然人事区区，病患忧煎，亦无暇于从容，料得常态只如此也。求移，能少安之为善。《会要》深欲续送上，为付一书吏装褫，遂取不得。京师吏人顽慢，不言可知，勿怪勿怪。为儿子久病，羸弱非常，人还，且此为谢。

△三〈嘉二年〉

某启。专介辱书，承涉夏秋，体气清适。暑雨为孽，古所未闻，救灾恤患，事匪一端。某言不足为人信，才不足为时用，徒耗廪禄，每自咄嗟而已。承见谕，实当今之实患也，其如言之不见信何！他非相见，莫尽所怀。稍寒，惟当以时保啬。

△四〈嘉二年〉

某启。人至，辱书，承尚留兖。寒凝，喜体况清佳。杜公清节笃行，每恨文字不称，不意胜之见爱如此。近亦有一二家作志，裴少监家当自寄去；明复当归葬于故里，亦可就得之；原叔志，续当录去。《会要》为此中书吏稽迟，又且送五册去，不惮频来取也。新诗因人乞，数篇乱道，亦当录呈。深寒，公外加爱。人还，草草。

△五〈嘉五年〉

某再拜。昨日已入省，且喜尊候胜常，脚疮遂愈。此正是治内之时，亦犹寇贼过后，讲修武备，虽非先见，亦所以御后来之患也。吾侪相戒，言难取信，盖各自须有少病痛尔。呵呵。然非此无以献忠，幸深思也。无由相见，聊奉此咨问。大热遂如此，衰病不能支。入夏便患口齿，昨日食数大杏，今日腮颊肿痛，针刺出血，不能尝食。若此，是将奈何奈何。

△六〈嘉八年〉

某启。前日辱访别，但多愧荷。以昭陵虞主未还，在礼不当饮酒，无由会话少时，益以为恨。承已登舟，节气遂尔寒凝，惟希加爱为祷。《集古录序》鄙文无足采，第君谟笔法精妙，近时石刻罕有也。薄酒四器，聊助待宾，不罪轻浼。皇恐皇恐。

△七〈治平二年〉

某启。公私匆匆，久阙致诚。辱书，感慰，兼审经寒动履清胜。京东物俗比二浙殊绝，必稍为便。然久淹于外，此在位者之责，而朋友蔽善之罪，其何敢逃！某窃位于此，已六七年，白首碌碌，初无补报，而罪责无量，谤咎独归。自春首已来，得淋渴疾，癯瘠昏耗，仅不自支。他人视之，若不堪处。况以残骸勉强，情绪可知。久不通问，因书辄敢自道。胜之知我，必见哀怜。深寒，事外惟冀以时自爱。

△八

某启。辱示二诗，诵读数四，意趣深远。所谓朋友讲习之益，正当佩服，何谓迂邪？然谓贤而能书为不幸，又似过之，正宜谓不幸与工同其垂名可也。因所示，乃知平日论议，犹有形迹。愚拙所短固多，幸常赐教可也。苟有未然，却当相难，正如此，然后为友益矣。姑话及此，不罪忉忉。

△九〈熙宁四年〉

某承见谕诗义。晚年迫以多病，不能精意，苟欲成其素志，仅且了却，颇多疏谬。若得一经商榷，何幸如之。闲居少人力，俟录一二拜呈，但虑方居禁职，无暇及此也。某目、足为苦，秋深尤剧。尚赖休闲，足以安养，余生之幸。


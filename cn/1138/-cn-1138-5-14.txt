赠梁翀霄太保

昭代推英略，元臣有壮猷。
熊飞占渭水，虎卧奠江州。
家世丰岐旧，功名耿邓俦。
长鲸来瘴海，封豕起青丘。
烽火连京口，帆樯遍石头。
军书当警急，裘带自优游。
一鼓收铜马，三驱出火牛。
搴旗争半渡，挥扇坐中流。
星落黄龙舰，风清白鹭洲。
西京驰露布，南顾慰宸旒。
书奏惊三捷，伻来锡二卣。
轩悬宁异数，带砺誓同仇。
洗甲中泠水，铭勋北固楼。
白猿初入汉，素雉已归周。
棨戟青油幕，桑麻绿野畴。
铙歌杨柳曲，笳吹菊花秋。
下濑戈船寂，高斋翰墨稠。
精严称玉律，潇洒动银钩。
狸首军容壮，鹅群笔阵遒。
已传黄石法，未许赤松游。
卫霍谁轩轾，邹枚喜唱酬。
执鞭欣御李，广厦幸依刘。
醇酒思公瑾，仙人识邺侯。
锦堂围蹴鞠，银甲擘箜篌。
暂策青骊去，还瞻紫气浮。
伫闻麟阁诏，天子借前筹。


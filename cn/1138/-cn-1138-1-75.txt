赠别曹秋岳太仆

其一


伊余狂未减，君岂拙无徵。
雨雪馀梁苑，川原望灞陵。
时危轻白璧，道在有朱绳。
故国莼鲈思，怀哉张季鹰。

其二

未暇浮沧海，从人阅市朝。
诸侯初列第，使者旧乘轺。
哀笛孤城急，云帆极浦遥。
不须歌桂树，忌讳到渔樵。

其三

浩叹思今古，同悲去住身。
乾坤馀我辈，睥睨竟何人。
词赋还哀郢，危言屡借秦。
李侯终不贱，醉尉莫须嗔。

其四

杯酒论交日，天隅岁宴时。
怀人三秀草，伤乱七哀诗。
塞管黄沙暗，江枫白雁迟。
晨风有高翼，弋者更何疑。

其五

家国苍茫外，江河感慨中。
露台方系马，碣石有飞鸿。
风雨金人掌，文章白虎通。
艰难商出处，贳酒向新丰。

其六

谁信昆崙坼，虚言阊阖开。
风尘淹国士，日月老卿才。
封事留丹槛，藏书号玉杯。
伤心孝武纪，弓剑有馀哀。

其七

世事宜高枕，悲凉倚暮笳。
酒人还击筑，迁客赋怀沙。
问俗青骢马，思归白鹿车。
尤知君子意，终是恋烟霞。

其八

秉烛藜床夜，芳樽对浩歌。
朱门俨似昔，青眼自无多。
天意摧龙性，人情厌雀罗。
西山微雪后，佳句示羊何。

其九

李子多沉思，龚卿雅好文。
一时悲越鸟，千里隔江云。
落日明驼影，西风班马群。
愁心何所寄，为吊望诸君。

其十

彩仗天闲内，曾闻君马黄。
感时歌小宛，讽谏托长杨。
大雅翻淩替，群才日陆梁。
冥鸿自千里，矰缴未须防。

其十一

何用哀时命，悬黎本易污。
文章羞绛灌，世态漫萧朱。
霜满蛟螭匣，风惊朝夕乌。
扁舟曾有约，双买白蘋湖。

其十二

自得高阳侣，常怀杜曲游。
徵诗容裋褐，留客醉箜篌。
鸿雁三更榻，星河百尺楼。
汉家恩泽表，若个已封侯。

其十三

平生山水癖，似悔未抽簪。
自爱吴都赋，相怜漆室吟。
酒杯堪跋扈，宦迹合浮沉。
惆怅燕昭客，高台独至今。

其十四

卜筑穿清沼，孤亭号采山。
到来看鸟立，相与饭鱼还。
双阙参差外，诸峰窈窕间。
一从辞二仲，不复更跻攀。

其十五

按郡乘骢日，为郎执戟年。
狂歌七子后，埋照众人前。
玩世心元苦，归田赋已传。
向来多感慨，诵尔远游篇。

其十六

丧乱频回首，兵戈愿息机。
仆臣天马颂，山鬼薜萝衣。
谣诼人偏幻，行藏事易违。
悬知鸳水上，鸥鸟贺君归。

其十七

麋鹿元吾侣，冰霜见汝情。
所思唯古处，最忌是浮名。
客难东方朔，人轻稷下生。
浊醪常共引，叹息向孤檠。

其十八

战伐何时息，浮生此际难。
谁云愁可畔，翻觉恨无端。
越峤归前梦，吴钩醉后看。
怜君豪宕意，珍重切云冠。

其十九

逢人真不易，食昴事仍虚。
暂乞文园令，休裁叔夜书。
世人矜跃马，贱子学为渔。
他日山中讯，还应赠揭车。


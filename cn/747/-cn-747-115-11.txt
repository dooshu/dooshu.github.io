○翰林学士公事并归中书舍人诏

六典云：“中书舍人掌侍奉进奏参议表章，凡诏旨刺敕，玺书策命，皆案故事。起草进画，既下则署而行之。其禁有四：一曰漏泄，二曰稽缓，三曰违失，四曰忘误。所以重王命也。”古昔已来，典实斯在，爰从近伐，别创新名，今运属兴王，事从师古，俾仍旧贯，以耀前规。其翰林学士院公事，宜并归中书舍人。


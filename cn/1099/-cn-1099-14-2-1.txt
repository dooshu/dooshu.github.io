○河清頌 【 并序　河清】

永樂二年、冬十二月十七日、至永樂三年春正月十八日、黃河水清、凡數百里。於是秦王及高平王相繼奉表稱賀　上謙讓弗居、群臣固請、咸謂不可不承天心、以虛靈貺、遂俯狥輿情、受賀于奉天殿、慶協神人、歡騰朝野、猗歟盛哉、誠亘古以來、非常之奇遇也臣伏念自古王者政平、地出醴泉、聖人在位、海不揚波、禎祥所見、必有非偶然者、矧今　皇上以天縱聖神、削平內難、簡賢命良、省刑薄賦、恩覃乎遠邇、德被乎??虫魚至和氤氳、充滿無間、由是嘉禾生、仁獸至、野蠒成、神龜出、然猶未足以擅厥美。廼致黃河水清。綿亘數百里。豈非天意、欲以彰　皇上之潔白一心、澄清九有、內體乾德、外著陽剛、故特以此而為休徵之應哉、是盖不獨為　皇上一身之慶、而且為華夏億兆民之慶、不獨為　朝廷今日之祥、而且為宗社千萬世之祥矣、臣原吉忝綴六卿、獲瞻盛事、雖匪才淺學、莫克稱揚、然忻忭之餘、不容自默、謹拜手稽首、而獻頌曰、於皇　太祖。孔神孔武。受命自天。奄有下土綱陳紀立。禮備樂明。熙熙皞皞。民樂太平。帝??馭上征、作賓于帝。群姦肆欺。搆難生厲。穆穆我　皇應天順人。嗣承寶曆。大命維新。廼揚聖謨廼闡舊制。億兆止?帚心。蠻夷奉贊。餘祲屏息。至和誕敷。天錫靈貺。用作真符。既有嘉禾。復有仁獸。野蠒神龜。迭見先後。所發未艾。黃河載清。亘數百里。湛徹虛明。華彩畢呈。光輝交煥。澡浴日星。涵濡雲漢。無污不滌。無垢不消。無微不鑑。無蘊不昭。造化周旋。孰為臻此。垂象從類。以彰厥美。繫　皇秉心。淵淨潔澄。日新又新。　聖德孔宏。爰熙庶務。昭融洞徹。光臨下土。如彼日月。體信達順。上格于天。天道不違。因河以宣。彼河斯清。匪氷所發。維皇治功。維　皇心法。治功心法。曷徵于河源深流長遺祉之多。　聖子神孫。繩繩繼繼。於千萬年。永配天地。


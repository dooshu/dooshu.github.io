○敕四镇节度王斛斯书

敕四镇节度副大使安西副大都护王斛斯及将士已下：万里悬军，属此狂寇，屡有攻战，能挫凶威，远闻义勇，孰不增气？卿等激励将士，为国尽诚，决命寇仇，成名当代，奇功壮节，何谢古人？矢石之，见危致命，良深嗟叹，重其忠烈。又闻朱惠中箭，今复何似？善须救疗，使得不殂。前令具奏阵亡将士，欲加褒赠，卿宜识此意，即以实闻。近日与贼交锋，临阵杀敌，事须优赏，亦即奏来。所云贼等请和，仍尚顿兵北岭，此虏奸诈，首尾百端，外示求和，内将诱我，卿所防虑，皆中其心。然则盖嘉运北庭近亦深入，颇有所获，想彼知之。虏庭乍闻，当合惊骇，务须分兵守境，诸处防虞，乌合之胡，岂堪劳役？必将自溃，势亦不久。苏禄傥或觉此，革心请和，亦复量宜，以时开纳。仍与嘉运计会，必取良图。近所加兵，且应支用，临事制变，岂待言之。今将绯、紫袍各二十领，若有殊功应须速赏，并委卿量事赐之。冬中极寒，卿及将士已下并平安好，遣书指不多及。


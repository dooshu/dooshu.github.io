东佘草堂为董得仲作

其一


第九峰头云树多，幽人卜筑傍岩阿。
乱流几曲随鸥鸟，古木千章带女萝。
花事阑珊无那晚，酒筹历落不妨苛。
阿戎雅欲留髡醉，坐爱春山点翠螺。

其二

广川绝学有春秋，抱膝端居不下楼。
别馆却邻何水部，新衔自署董糟丘。
高阳客至开三径，庐岳僧来共一舟。
十亩之间多胜赏，黄鹂芳草正堪游。


○授李固言门下侍郎同平章事制

惟昔太宗聪明睿圣，克致治平；惟魏徵左右文祖，叶建皇极。矧朕寡薄，思绍丕烈，旁求魏徵之比，寘诸岩廊，庶裨不逮，用厎於道。御史大夫李固言，生於山东，瑞此王国，爰在下位，早扬直声。介然无朋，中立不惧。文经邦俗，行表人伦。和峤负栋梁之材，辛毗有骨鲠之操，便蕃华贯，光启令图。日者徵自近郊，延於便殿，言多方格，道不容回。嘉谟有伦，正色无挠，朱弦畅疏越之韵，美玉呈特达之姿。洎长宪台，弥彰休问，固可以斟酌理本，变调化源。畴咨佥同，梦卜斯协，命尔予翼，倚为股肱。登於黄枢，参我大政，尔当一乃心志，罄贯忠贞。澄清品流，旌别淑慝，俾四夷左衤任。咸宁吾教，侯伯卿士，各称厥官。罔曰难理，惟其至公；罔曰弗能，惟其悉力。钦哉戒哉！无忝前良。可门下侍郎平章事。


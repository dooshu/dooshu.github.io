自当


自当，蒙古人也。英宗时，由速古儿赤擢监察御史。录囚大兴县，有以冤事系狱者，其人尝见有橐驼死道傍，因舁至其家醢之，置数瓮中。会官橐驼被盗，捕索甚亟，乃执而勘之，其人自诬服。自当审其狱辞，疑为冤，即以上御史台。台臣以为赃既具，是特御史畏杀人耳，不听，改委他御史谳之，竟处死。后数日，辽阳行省以获盗闻，冤始白，人以是服其明。泰定二年，扈从至上都，纠言参知政事杨庭玉赃罪，不报，即纳印还京师。帝遣使追之，俾复任。即再上章劾庭玉，竟如其言。以劾奏平章政事秃满迭儿入怯薛之日，英宗被弑，必预闻其谋，不省，乃赐秃满迭儿黄金系腰，自当遂辞职。改工部员外郎，中书省委开混河，自当往视之，以为水性不常，民力亦瘁，难以成功，言于朝，河役乃罢。

会次三皇后殂，命工部撤行殿车帐，皆新作之。自当未即兴工。尚书曰：“此奉特旨，员外有误，则罪归于众矣。”自当曰：“即有罪，我独任之。”未几，帝果问成否。省臣乃召自当责问之。自当请自入对。既见帝，奏曰：“皇后行殿车帐尚新，若改作之，恐劳民费财。且先皇后无恶疾，居之何嫌。必欲舍旧更新，则大明殿乃自世祖所御，列圣嗣位岂皆改作乎？”帝大悦，语省臣曰：“国家用人，当择如自当者，庶不误大事。”特赐上尊、金币，迁吏部员外郎。帝欲加号太后曰太皇太后，命朝堂议之。自当独曰：“太后称太皇太后，于典礼不合。”众皆曰：“英宗何以加皇太后号曰太皇太后？”自当曰：“英宗孙也，今上子也，太皇太后之号孙可以称之，子不可以称之也。”议遂定。迁中书客省使，俄改同佥宣政院事。

文宗即位，除中书左司郎中。有使持诏自江浙还，言行省臣意若有不服者。帝怒，命遣使问不敬状，将悉诛之。自当言于丞相燕帖木儿曰：“皇帝新即位，云南、四川且犹未定，乃以使臣一言杀行省大臣，恐非盛德事。况江浙豪奢之地，使臣或不得厌其所需，则造言以陷之耳。”燕帖木儿以言于帝，事乃止。既而升参议中书省事。燕帖木儿议封太保伯颜王爵，众论附之。自当独不言。燕帖木儿问故，自当曰：“太保位列三公，而复加王封，后再有大功，将何以处之？且丞相封王，出自上意，今欲加太保王封，丞相宜请于上。王爵非中书选法也。”遂罢其议。拜治书侍御史。

初，文宗在集庆潜邸，欲创天灵寺，令有司起民夫。江南行台监察御史亦乞剌台言曰：“太子为好事，宜出钱募夫，若欲役民，则朝廷闻之非便也。”至是文宗悉召江南行台监察御史，俾皆入为监察御史，而欲黜亦乞剌台。自当谏曰：“当陛下在潜邸时，御史尽心为陛下言，乃忠臣也。今无罪而黜之，非所以示天下。”乃除亦乞剌台佥宪湖南。文宗尝欲游西湖，自当谏曰：“陛下以万乘之尊而泛舟自乐，如天下何？”不听。自当遂称疾不从行。文宗在舟中，顾谓台臣曰：“自当终不满朕此游耶？”台臣尝奏除目，文宗以笔涂一人姓名，而缀将作院官闾闾之名。自当言：“闾闾为人诙谐，惟可任教坊司，若以居风纪，则台纲扫地矣。”文宗乃止。已而出为陕西行台侍御史。

顺帝初，除福建都转运盐使。先是，自当为左司郎中时，泰定帝尝欲以河间、江浙、福建盐引六万赐中书参议撒迪，自当执不可，仅以福建盐引二万赐之。至是，自当复建言盐引宜尽资国用以纾民力。时撒迪方为御史大夫，不以为怨，数遣人省自当母于京师所居。既而丁母忧，居间久之，复起为浙西肃政廉访使。时有以驸马为江浙行省丞相者，其宦竖恃公主势，坐杭州达鲁花赤位，令有司强买民间物，不从辄殴之。有司来白自当，自当即逮之械以令众，自是丞相府无敢为民害者。寻召为同佥枢密院事。寻复为治书侍御史、同知经筵事。宁夏人有告买买等谋害太师伯颜者，伯颜委自当与中书、枢密等官往宁夏鞫问，无其情，乃以诬罔坐告者罪。伯颜怒，自当前曰：“太师所以令吾三人勘之者，以国法所在也。必以罪吾三人，则自当实主其事，宜独当之。”伯颜乃左迁自当同知徽政院事。

自当历事四朝，官自从仕郎累转至通奉大夫，常衎洁在位，刚介弗回，终始一节，有古遗直之风。然卒以是忤权贵而不复柄用，君子皆惜焉。






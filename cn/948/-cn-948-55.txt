陆游　悲秋

病後支离不自持，湖边萧瑟早寒时。

已惊白发冯唐老，又起清秋宋玉悲。

枕上数声新到雁，灯前一局欲残棋。

丈夫几许襟怀事，天地无情似不知。

陆游

陆游　悲秋

烟草凄迷八月秋，荒村络纬戒衣裘。

道人大欠修行力，平地闲生尔许愁。

陆游

陆游　悲秋

秋灯如孤萤，熠熠耿窗户；

秋雨如漏壼，点滴连早暮。

我岂楚逐臣，惨怆出怨句？

逢秋未免悲，直以忧国故。

三军老不战，比屋困征赋。

可使江淮间，岁岁常列戍？

陆游

陆游　悲秋

一抛蓑笠雪溪舟，八载梁州复益州。

才破繁华海棠梦，又惊摇落井梧秋。

晓班无复趋行殿，晚境惟思老寝丘。

病肺经旬疏酒盏，愁来惟是上南楼。

陆游

陆游　悲秋

形骸枯槁病侵陵，少睡长饥一老僧。

霜夜羁愁更无赖，莫收书策且留灯。

陆游

陆游　悲秋

萧萧衰鬓点新霜，人静房栊易断肠。

等是闭门愁里过，任教风雨坏重阳。

陆游

陆游　悲秋

残年孤寂不禁秋，醉自凄凉醒更愁。

富贵空成守钱虏，吾今何止百宜休。

陆游

陆游　悲秋

小雨帘栊惨淡天，醉中偏藉乱书眠。

梦回有恨无人会，枕伴橙香似昔年。

陆游


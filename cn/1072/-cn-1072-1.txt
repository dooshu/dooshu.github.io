大明仁宗昭皇帝宝训卷之一




光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅

敬天 

○洪熙元年正月癸未以遇冬不雪敕公侯伯五府都督六部尚书侍郎都察院都御史曰朕以眇躬托于臣民之上忧悯元元勤于夙夜而自今迄冬时雪不降来年无遂吾农柰何夫二气之乖由朕德凉薄大臣与国同体爕理之助诚有赖焉朕方惕厉自省卿等亦懋脩乃职用赞辅予庶以导召和气康济兆民夫爱民惟诚可以动天愿共勉之钦哉毋忽

○丙戌赐三公及六部尚书天元玉历祥异赋 

上初得此书以示侍臣曰天道人事未尝判为二途有动于此必应于彼朕少侍 

太祖每教以慎脩敬天朕未尝敢忘此书言简理当左右辅臣亦宜知之遂命刊印 

上亲制序曰在天为五行在人为五事五事脩则休徵应失则咎徵应天人感应之机神矣惟天心仁爱人君常示变以警之惟明君必敬天于所警皆有惕厉脩省之诚未尝忽也此编明于天人之际审矣朕嗣承天序祗若天道动静云为恒慎诸此股股大臣与国同体欣戚相均今各以赐之非惟使达夫吉凶之几亦庶几其爕理之助云

圣孝 

上为世子时 

太宗皇帝举兵靖难奉命居守旦暮督治守备及御敌之具每四鼓以起二鼓乃息左右或以过勤为言者答曰

君父身冒艰险在外此岂为子优逸时且根本之地敌人所必趋者岂宜不为豫备而凡有所施为必禀命 

仁孝皇后乃行 

○永乐十一年七月庚子千秋节时 

上监国南京先日礼部请行庆贺礼 

上曰 

车驾在北京予不得 

君父前躬致礼乃可受群臣礼耶其止之自是千秋节遇车驾巡狩并免礼 

○永乐十八年十一月丙寅 

上为皇太子过凤阳谒祭 

皇陵毕周步陵旁望 

仁祖纯皇帝所遗石农器顾侍郎张本学士杨士奇曰国家帝业所自也徘徊久而后退既退陵下耆老进谒悉赐酒馔慰劳之有知

太祖龙兴时事者留从容与语至夕加赐优厚已而顾士奇等叹曰知当时事者益鲜矣盖 

上重 

祖宗事率如此 

○永乐十九年正月辛卯 

上为皇太子初至北京礼部尚书吕震言于 

上曰殿下前在南京数遣中官进保进奏牍每至輙有殿下过失上闻而皆其妄言今宜疏此人 

上曰过失吾岂能无今 

至尊既不信之我又可于此人计较耶卒寘之 

○永乐二十一年十一月丁亥 

上为皇太子闻内侍黄俨江保数造危语譛之 

太宗皆不听 

上召左春坊大学士杨士奇至文华殿语之故因叹曰天可欺乎非赖 

至尊圣明尚得在此哉士奇对曰殿下益宜自处尽道 

上曰尽心子职而已他有何道 

○永乐二十二年八月丙寅敕谕礼部臣曰 

皇考大行皇帝圣德神功追配 

太祖统御天下二十余年恩德在民万世永赖 

皇妣仁孝皇后母仪四海寅奉 

宗庙协隆化理而尊号未上无以称朕孝思及天下臣民尊仰不忘之心其与群臣定议请谥于南郊 

○九月癸未礼部尚书兼太常寺卿吕震奏 

　太宗皇帝遗命丧服一如 

太祖高皇帝仿汉制以日易月今已踰二十七日请 

上释衰服服乌纱冠素服黑角带临朝 

上不听命与六部都察院详议以闻震与六部都察院共奏 

上宜服素冠黑角带群臣皆从君服 

上曰 

梓宫在殡朕何忍辶□处易自是临朝素冠麻衣麻绖朝退仍衰服 

○十一月庚辰 

上谓侍臣曰守成之主动法祖宗斯鲜过举书曰监于先王成宪其永无愆后世为嗣君者往往作聪明乱旧章而卒至丧败不救可为鉴戒朕十余岁侍

太祖皇帝侧亲见作祖训屡更改易而后成书是时秦晋周世子皆在 

太祖闲暇即召太孙及诸世子于前分条逐事委曲开谕之皆持身正家以至治天下之要道为天子为藩王能每事遵守岂有不福禄永远者朕寤寐不忘今已命司礼监刊印将赐诸子及弟侄侍臣对曰

陛下此心即 

太祖皇帝之心也 

○己丑太子太保兼礼部尚书吕震奏冬至节请御正殿受贺 

上曰 

梓宫在殡山陵未终因时兴慕哀恸愈切庆贺之礼岂所宜言敕免贺 

○洪熙元年正月壬午敕礼部太常寺臣曰钦惟 

皇祖太祖高皇帝受命 

上天肇兴皇业 

皇考太宗文皇帝中兴 

宗社再奠寰区 

圣德神功咸配 

天地易曰殷荐上帝以配祖考朕崇敬 

皇祖 

皇考永惟一心今年正月十五日大祀 

天地神祗奉 

皇祖 

皇考配神仍著典章垂范万世如敕奉行 

教皇太子 

○洪熙元年二月壬子 

上谕华盖殿大学士杨士奇等曰东宫开讲筵盖欲皇太子日闻正道养成德性讲官当以大经大法进说其前史所载非圣贤之道无益于治者勿言

○四月丙午赐皇太子图书并书谕曰朕惟祖孙父子于天伦最重是以祖之于孙父之于子其亲爱天下莫加焉亲爱之而期以富贵寿康盖天下之同情而推明所以长保富贵寿康之道以期之者圣人之心也尔朕嫡长子

皇考太宗皇帝嫡长孙也自幼岐嶷粹美 

皇考最所钟爱鞠育提训朝夕膝下诚以尔为远大之器而可付以 

社稷人民之重者也故随事垂训皆圣人之至道帝王之大经恩德广厚譬诸天地之化岂易名言乃永乐甲辰之春亲征北虏车驾将发子孙咸在

天颜穆清顾尔谓朕曰古之令主于盘盂剑几皆有铭用自警也人之行莫大于中正况为人之上者乎吾以人主中正四字为宝押师还制以赐之俾之自勉逮六师凯旋不幸

皇考宾天朕已承 

遗命正大统册尔为皇太子皇太子者天下之本系主器之重必有令德用克钦承惟中兴正为德之本谨遵

皇考成志制为宝押以授尔其＜棥心＞敬之哉中正体用一也不偏不倚无过不及天下万善皆原于此隆古帝王传授之要皆在于此人以中正存诸内则发于喜怒哀乐无非道也以中正施诸行则形于动静云为无非德也而于君人者之施盖又广矣中天下而立以正天下之表其可不敬于内不慎其发哉故以中正诚身则身尊以中正治家则家齐惟中正之人是亲则君子益进小人益远惟中正之言是听则善道日闻而谗謟日退行赏以中正则恩不滥而人皆＜棥心＞功行罚以中正则刑不滥而人皆畏罪以中正施政教则治道可成而俗化可兴以中正施命令则万姓服从而四夷效顺君人之道莫此为要尔＜棥心＞敬之其笃念朕

皇考与朕所亲爱期望之心而敬服膺之以系 

宗社生民之望于永远哉 

睦亲 

○永乐二十二年九月乙酉增诸王禄米 

上谓户部尚书夏原吉曰朕诸叔在者无几诸兄弟惟赵王居京师余皆守藩于外朕旦夕在念帝王之治莫先亲亲况朕新嗣太位于此尤当加意其加诸王岁禄于是周府加米五千石通前二万石悉支本色宁府原禄一万石悉支本色庆府加米九千石通前一万石悉支本色代府加米千五百石通前二千石悉支本色沈府加米七千石通前万石内本色米六千石余折钞唐府加米千七百石通前五千石悉支本色辽府加米千石通前二千石悉支本色肃府加米五百石通前一千石悉支本色秦府原禄一万石内加米四千五百石通前五千石支本色余五千石折钞伊府加米千七百石通前二千石悉支本色靖江王加米七百石通前一千石悉支本色汉赵二府各加米二万石通前三万石仍岁加钞十万贯晋济熺给米三千石

赐晋济熺书曰念昔与兄朝夕同侍 

皇祖同学讲习又同饮食起居兄弟之怀夙夜惓惓兹特送翼善冠二金箱玳瑁带一龙文袍服纻丝纱罗衣材九袭白金三百两钞六千锭纻丝二十疋表里锦九疋罗二十表里纱二十疋胡椒苏木三千斤厩马二十匹及令户部岁给米三千石用伸亲亲之情

○十一月壬午韩王冲＜火或＞襄陵王冲炑乐平王冲烋各献诗颂 

上览毕以示侍臣曰韩王兄弟文词皆有可观亦其资性聪敏务学所致王者之学虽不在文然能留心于此不役志于他斯亦可尚遂赐敕奖谕曰览王诗颂词明理畅足见勤学好文之笃诵之至再嘉叹不已诸弟皆有淳笃明敏之资自今益潜心载籍用志古之贤王使东平河间不得专美前代岂不伟哉赐白金钞币有差

○甲申加各长公主号及岁禄 

上谓礼部户部臣曰朕 

皇考同气至亲惟诸叔诸姑今诸叔之子皆已册封诸姑在南京朕即位之初虽尝有分赉而名号未加朕心有歉其加宁国长公主及怀庆大名南康永嘉含山汝阳宝庆七长公主皆为大长公主仍议增其岁禄于是户部礼部议奏增宁国大长公主岁禄米三百石通前二千三百石内一千三百石支本色余折钞南康大长公主原禄米一千二百石内九百石支本色余折钞加怀庆大名永嘉含山汝阳宝庆六大长公主各禄米二百石通前一千二百石内九百石支本色余折钞从之

○己丑靖江王府辅国将军赞侃赞偕来朝班朝臣之下 

上顾见之谕鸿胪寺臣曰赞侃兄弟虽朕侄然宗亲岂宜过列疎远其令班于驸马都尉之次著为令 

○洪熙元年正月庚辰赐汉王高煦衮服皮弁服书曰世子至言贤弟衮服皮弁服皆旧欲易新者今已制完颛人送去相望悬切其善调摄以副同气之怀世子令于此月十二日归并报知之

○三月辛卯遣中官赐汉王高煦袍服材书曰违阔隔岁怀思益深兄弟至亲岂不欲朝暮晤聚共天伦之乐但以藩屏之重未遂斯志顾于同气情当何如想在贤弟心不异此兹以寒暑袍服材九袭专人致意贤弟亮之赐赵王高燧亦如之

○甲午赵王高燧奏王府旧存禄米十二万石在京乞官为运赴彰德 

上命户部于彰德附近仓内支粳米十二万石给之赐书答赵王曰贤弟有所欲为义当从  但目下军民之困未苏京师输运不足者亦不以劳之念王府日用不可缺已敕户部于彰德附近仓内支粳米十二万石送王府王府之米在京者朝廷留用庶几两便

戒饬宗室 

○洪熙元年二月辛酉赐书周王橚曰春和计尊履纳福今宗室诸王男长未婚女长未嫁盖多有之侄虽居忧制斯事固恒在念已令所司预办仪物但丧服一除即为举行今归德卫送至府中内使赵信等为婚礼扰民今悉发回府若有因此事别遣在他处者亦须取回庶免下人之议盖朝廷与王国本出一家礼无大异惟叔

先帝同气最亲于今宗室最长侄叨承天位所望于叔者凡事为诸王表仪侄所行事有过不及亦望匡翼此中心之诚惟叔亮之

○甲子晋王济熿及平阳王美圭互奏争连伯滩田赐书济熿曰得奏田事兄亦检阅 

先帝时贤弟及平阳王所奏具见本末今仍遣人往蒲州从寔审视绘图来观贤弟亦令一的当人同往务尽公道庶几将来处置得中古人有言易得者田地难得者兄弟孟子曰亦有仁义而已兄于贤弟心相好也亲爱之言想惟亮察又遣书谕兄济熺曰前平阳王言连伯滩田虽已与之昨晋王亦言在

先帝时曾奏此事今检阅不为无据已遣人往蒲州从公审视图画来观兄亦宜令平阳王遣一的当人至彼务尽公道庶几将来处置两得其中古人有言兄及弟矣式相好矣无相犹矣往事悉可置度外也盖时济熺犹诉诸弟昔所构诬未已云

○四月戍申命华阳王悦燿居武冈州悦燿蜀献王第一子素放肆不顺为父所恶父薨悦燿诬奏蜀长孙友堉悖逆怨诽十数事意在去友堉则王位以次及已敕召友堉廷辨未至而

太宗皇帝晏驾 

上即位察知其诬复命友堉嗣蜀王而召悦燿悦燿至犹执奏友堉前过 

上厉色曰尔两人行事蜀人所共知不可掩况可欺朝廷乎以庶孽而怀夺嫡之志天道果与之乎 

宗庙神灵亦祐之乎抵其奏于地叱之下悦燿惶恐退明日复入奏请授护卫指挥千百户子弟及女户官并请以流官为世袭

上曰朝廷之制护卫官当升降者从王具奏郡王安得专之不听已而 

上谕侍臣曰鸾枭不可同处矣遂赐书悦燿曰尔与友堉本一气至亲既情义乖违同处必至相处伤湖广武冈州民淳俗厚盖善地也尔往居之岁给尔禄米二千石内一千石支本色余折钞其体朕惇睦之心安意以行仍贮丝罗各十五表里白金二百两钞一万贯敕蜀王友堉令遣人送华阳王家属赴武冈完聚其平日随从之人悉还之然须厚资给以尽事叔之道

严祀礼 

○永乐九年闰十二月甲戌 

上为皇太子浙江台州府言比文庙及学并按察分司廨宇因海风倾塌欲重建之而频年水旱民力不逮见有没入官屋请撤为之

上谕工部臣曰庙祀先师何惜于此而取没入屋材其文庙令有司别采材作之儒学及按察司听撤旧材为之

○永乐二十二年十二月戊辰太常寺卿王勉劾奏通政使司通政使尹必用当省牲郊坛而令参议顾谦代行皆属不恭时监察御史方紏必用他事

上曰御史所言特其一时之误情可恕礼莫重于祀 

天而省牲不敬岂可复居是职于是必用谦皆下狱 

○己巳 

上谕礼部臣曰朝廷崇祀神祗悉有旧典主其事者当致虔恭以祈嘉贶福黎庶颇闻天下郡邑应祀坛宇岁久倾垫多不脩治甚非昭神明之道其饬有司修缮凡祭器祠宇并须坚致洁净所用物料悉出公帑毋歛民仍令巡按御史及按察司官以时点视违者罪之

○洪熙元年正月癸未以大祀南郊 

上御奉天门文武群臣受誓戒毕 

上进分献官谕之曰事神之道岂独临事之际则致诚敬要其奉天子民之心积累于平日者皆已孚达鬼神所以祭则受福朕以菲德上承

祖宗主典神夭所与协恭承 

天休者公卿百执事也尚体朕心敬亮天工仁恤斯民庶几克享天心风雨顺调年谷丰稔使斯民蒙福亦昭我君臣共事之美钦哉

○四月己未行在太常寺卿杨溥奏牺牲所见畜羊少请给钞遣官于出产之处市买 

上曰能爱人而后可以事神朝廷事神之道岂当惜费比年有司不达大体于市牺牲但准洪武中价值凡物值随时低昂岂有一定之理今民间诸物视洪武时直率增数十倍而祀神之物独仍旧值民怨于下神其享乎自今供祀牺牲悉准在京时值给钞往市如于所产之处时值不足则就所在有不系赃罚钞内补给畿内从巡按御史在外从按察司官监市毋致扰民

仁政 

○永乐二十二年十月甲辰 

上谕礼部臣曰 

皇考临御数诏有司存恤鳏寡郡邑皆有养济院比闻率是文具居屋敝坏肉粟布絮不以时给栖栖饥寒而守令恬不留意尔礼部严诫约之令谨视宜施实惠毋致失所

○庚申增京师百官军士月米先是 

上谕兵部尚书李庆曰国家餋兵必使平时衣食不乏无嗟怨之意则缓急用之得其力今远戍者劳勤操练者亦少暇守卫者常不淂下直间有余丁亦别有差遣不得息在营率妇女幼稚无治生者而月粮止得五斗不足自赡此岂能无嗟怨宜如洪武中例月给一石庆曰如此恐百姓馈运不胜其劳

上曰古者寓兵于民一有调发民间骚动今之民平时虽有餋兵之劳而调发之际免于荷戈被甲晏然安居田里以此校之未为甚劳庆叩首曰此非愚臣所及遂召户部尚书郭资谕曰往年百官军士初扈从来月给米五斗可赡今都于此此曹多有家属矣五斗不足以赡江南运输固艰难然京师百官军士艰难尢甚往往守义者困于饥寒玩法者恣无忌惮卿国之大臣独不为远虑哉朕于文武官及军士月米悉欲加给五斗数年太仓储积皆卿所掌不乏用否资对曰不乏遂命增给

○洪熙元年正月辛巳 

上谕兵部尚书李庆等曰马资于国用甚大然尝思之当与民同其利民有即国家之有汉文景时闾巷有马千百为群盖民生乐业庶物咸殖马自蕃息

先帝尝听民间皆畜马然有司急于官马孳息故民不暇于其私今且宽恤之使奉公之外有余力可以及私从容宽暇之久庶几可望民安物阜今后民间畜官马者令二岁纳驹一匹著为令又命大学士杨士奇等曰须以诏书行之

○四月丁卯敕行在户部曰山泽之利当与百姓共之故比者特弛西山樵采之禁令闻有拔本而取者于古人斧斤以时之义何如宜禁止之

恤民 

○永乐七年五月壬申朔 

上为皇太子监国南京角□羊州安邑县儒学教谕自威言安邑民饥流徙吏不知恤旱伤田稼而科徵不已民实窘困无所告其税粮乞折收钞帛庶少苏息之

上览之曰守令民之父母艰难困苦当用心拯救使不失所今艰难如此而不知恤又重以徵歛岂为民父母之道命户部停徵税粮今巡按监察御史治县官坐视民瘼之罪命吏部曰威为教官餋民非其职而能忧民可嘉其以为安邑知县

○永乐八年三月乙亥 

上为皇太子监国南京右副都御史虞谦给事中杜钦启頴州及頴州卫军民缺食请发廪赈贷 

上遗人驰谕之曰军民困乏待哺嗷嗷卿等尚从容启请待报汲黯何如人也亟发仓赈之勿缓 

○永乐十八年十一月己丑 

上为皇太子过邹县见民男女持筐盈路拾草实者驻马问所用民跪对曰岁荒以为食 

上恻然稍前下马入民舍视民男女皆衣百结不掩体灶釜倾什不治叹曰民隐不上闻若此乎顾中官赐之钞而召乡之耆老问所苦具以实对辍所食赐之时山东布政使石执中来迎责之曰为民牧而视民穷如此亦动念否乎执中言凡被灾之处皆已奏乞停今年秋税

上曰民饿且死尚及徵税耶汝往督郡县速取勘饥民口数近地约三日远地约五日悉发官粟赈之事不可缓执中请人给三斗曰且与六斗汝毋惧擅发廪吾见

上当自奏也 

○永乐二十一年八月丁丑 

上为皇太子监国谕户部尚书郭资曰今年南北直隶并山东郡县水旱之处粮刍皆无出而有司徵索不已甚为朝廷怨其悉蠲之

○永乐二十二年九月庚辰以河南黄河泛溢祥符陈留鄢陵太康阳武原武诸县多伤禾稼敕免今年税粮马草仍命都察院左都御史王彰都指挥同知李信往镇抚军民

上谕彰曰卿任朝廷耳目之寄且河南乡邦下情郁不上达久矣凡有可以利安军民者悉具奏来各府州县亦须周历咨访庶几得民之情

○工部奏脩兵器请徵布漆于民 

上曰兵器不可不脩但方下诏恤民民瘼未苏何忍复有徵歛其官给价钞市之 

○丙戌凤阳五河等县奏雨水没田稼 

上谓户部尚书夏原吉曰农民劳苦至秋成为水所伤既无自给不可复徵其税其遣人核实今岁粮刍悉免之

○庚寅通政使司左通政乐福言奉命治水苏松嘉湖杭常六府今岁六府田稼有伤于水者请宽其税俟来岁并徵

上曰今岁以恤民故宽之若来岁并徵民输亦难其令以钞布代输 

○乙未 

上谕兵部尚书李庆曰今太仆马增数倍而畿民一夫或畜三匹四匹者毕力于此故有耕桑尽废衣食不给甚可矜悯其以分给诸卫所及临边戍卒俾牧养乘习以待用亦军民两便也

○十月癸卯通政使言山东民运粮至通州张家湾因民家火延粮舟悉毁官府责偿甚急民无所出奏丐缓徵

上谕户部曰山东数年水旱民穷今又厄于此宜宽恤之其令每粮一石准输钞四锭 

○丙午山东布政使司言登莱诸郡今岁雨水伤麦其前岁所逋税乞令民以他物代输 

上命户部议所以宽贷之户部言今国用不足 

上曰君民一体民贫岂可不恤宜从所言其永乐二十年所逋税悉蠲之二十一年税令以钞贷输 

○戊申通政使司请以四方雨泽奏章类送六科收贮 

上曰祖宗所以令天下奏雨泽者盖欲前知水旱以施恤民之政此良法羙意今州县雨泽奏章乃积于通政司上之人何由知又欲送六科收贮是欲上之人终不知也如此徒劳州县何为自今四方所奏雨泽至即封进朕亲阅焉又谕之曰为近臣当究事理恤民难毋徒苟应故事也

○癸丑顺德府广宗县奏今岁雨水下田伤稼颇多乞宽其租税 

上谓户部臣曰比登莱诸郡雨水伤麦已蠲其永乐二十年逋税二十一年所逋者令折输钞广宗可准此例宽恤之若俟核实而行则民困于有司之督责其速行之而后令巡按御史审实不实者罪之自今各处有告灾者悉准此例

○乙丑山西浑源州奏民逃徒者百余户其田荒废而岁额未除请以均分见在之民 

上曰民穷甚故逃今以分见在之民是欲其皆穷而逃也命户部速除税额若民有愿耕者或逃者复归就耕则三年后徵税

○十一月癸酉 

上谕户部尚书夏原吉等曰土民所恃以衣食者今所在州郡奏除荒田租得非百姓苦于征徭相率转徙欤抑年饥衣食不给或加以疫疠而死亡欤自今一切科徭务樽节仍命有司凡政令不便于民者条具以闻被灾之处早奏赈恤有稽违者守令处重罪

○洪熙元年正月己亥遣布政使周干按察使朝概参政叶春巡行应天镇江等八府察民利病赐敕谕曰朕祗奉鸿图君临兆庶惓惓夙夜康济为心而南方诸郡尤廑念虑诚以民众地远情难上通今特命尔等巡视应天镇江常州苏州松江湖州杭州嘉兴八府其军民安否何似何毙当去何利当建审求其故具以实闻尔等必公必勤毋徒苟应故事庶副朕忧悯元元之意钦哉

○三月辛未朔敕守南京襄城伯李隆曰军民久劳宜俾休息况东作方兴不可妨其农务所运营造木植已过仪真埧者令运至北京未过埧者俱于龙山厂收贮敕南京工部亦如之

上敕户部工部曰连年民力疲于转输朕夙夜思所以休息之今北京库藏所贮足给用度已令各处见角□羊钱帛金银铜铁等件未过仪真埧者俱贮于南京库藏如已过埧听来其原泒纳北京之粮仍令儧运

○壬辰罢徐州等处买羊毛时有自南京来奏事者 

上召至榻前问道途所过百姓安否何如首以是对立命所司罢之 

○四月壬寅免山东及淮安徐州今年夏税秋粮之半停罢一切官买物料时有至自南京者 

上问道路所过民情何似对曰淮安徐州及山东境内民多乏食而有司徵夏税方急遂召问少师蹇义所对亦然

上坐西角门召大学士杨士奇等令草诏悉免其今年夏税及秋粮之半官买物料一切停罢士奇对曰 

皇上俯恤民穷诚出于圣仁若斯事亦可令户部工部与闻 

上曰姑徐之救民之穷当如救焚溺不可迟疑有司虑国用不足必持不决之意卿等姑勿言命中官具楮笔令士奇等就西角楼书诏

上览毕即命用玺已遣使赍行 

上顾士奇曰汝今可语户部工部朕悉免之矣左右或言地方千余里其间未必尽无收亦宜有分别庶不滥恩

上曰恤民宁过厚为天下主可与民寸寸计较耶 

○敕平江伯陈瑄曰累岁军民运木植劳勤朕甚悯之今自仪真至通州沿河木植悉皆停运就所至去处堆垛令人看守军民悉散遣归其差去管运官不许以堆垛为由迁延不归以扰害百姓违者罪之

○甲辰敕南京太监王景弘曰朕以来春还京今遣宫匠人等前来尔即提督将九五殿各宫院凡有渗漏之处随宜脩葺但可居足矣不必过为整齐以重劳人力

○丁未都察院右副都御史弋谦等陛辞敕谕谦曰往年采木者必先虗奏数目及当起运之际仓卒采办以足虗奏之数厉民为甚近命内官谢安侍郎杨和等往四川起运水次堆积之木朕虑安等复蹈前非特命尔往巡视但据今实堆积水次者即起运来如有比先虗奏之数今已赦其罪不问不可再采以补此数只从实起运如有不遵朕命仍前劳人采补者即枷钉差人解来治以重罪

重农 

○永乐七年三月辛未 

上为皇太子监国南京谓户部侍郎古朴曰今夏气将至农事正急闻输赋之人骤于京师久不得归此必所司贪贿故生事阻滞其速榜谕凡运赋所过官司不即放行所至仓官不即收受者皆罪不贷

○永乐八年五月辛卯 

上为皇太子监国南京刑科右给事中耿通言骁骑等卫仓坏运粮至者露积久而亏折多工部侍郎陈寿等不预修理宜正其罪

上曰岂独亏粮又妨农务令寿等亟修仓收纳遣民归治农 

○永乐二十二年五月丁丑 

上为皇太子监国浙江台州府临海县启广济等处河道淤塞水闸颓坏乞脩浚 

上谕工部臣曰春秋慎用民力而讥不时可令农隙脩筑 

○十月辛酉五城兵马指挥司言比日京城军民私宰牛甚众请重罚以警之 

上曰愚人苟图目前之利更不恤刑罚命三法司自今私宰牛者十倍时值追钞仍治私宰之罪时钞法滞故权为此令

○十一月甲戌 

上谕户部尚书夏原吉曰钞法不通两日与卿等商略未决朕思之稼穑问农丝枲问妇此事须询之闾阎市井间庶尽委曲可揭榜通衢令官吏军民中凡有所见许诣阙自陈或赴通政司投进言当者从之否者不罪

○甲子湖广等布政司左参政黄泽等来朝各上章言事 

上谕之曰朕所以求言者盖欲闻民情休戚吏治贤否比来言者多举末节细务而于民情吏治鲜及之盖文具塞责而已甚非朕意尔等方面大臣当有体国忧民之心宜为朕举其要且切者不然何以称尔之职遂命礼部会议泽等所言以闻

褒直言 

○洪熙元年正月丁酉密云中卫旧城坍塌七百余里奏请脩筑 

上曰今东作将兴未可以妨农事姑俟秋成 

○四月壬子鲁王肇煇奏本府居室损漏欲令护卫官军脩理请停今岁护卫屯田免其子粒赐书答曰屯田国之大政

皇祖 

皇考制为万世不易之法兄初即位岂可遽违以询贤弟之请且诏书已定独于贤弟更之众其谓何况子粒仍充本卫军粮于王府固自有益也居室损漏者可俟农隙脩之

求贤 

○永乐二十二年十月乙卯 

上命吏部令在京七品在外五品以上文官及知县县于五品以下见任官及军民中访举德性淳笃行止端方或材能出众政绩显著或文学有称识见优远者量材擢用若有蔽贤及滥举者论罪如律所举之人后犯赃罪举者连坐又谕之曰朝廷比年数下诏举贤而奉行者率多狥私背公或以贿赂举或以亲故举所得实用十不三四政事何由而理生民何由而安自今必严举主连坐之法庶得实材

○十一月甲申廷臣奏举官者 

上谕之曰君以求贤为务臣以荐贤为忠虽圣人用人不求备随才大小皆有所用然天下之大其间岂无庶几皋夔颜曾之徒诚得一人胜千百人尔等为朝臣宜体朕此意悉心访求勿苟狥私情而不顾公义古人言举能其官惟尔之能称匪其人惟尔不任朕亦以此观尔遂命吏部自今以荐举至者必试而用之

○洪熙元年四月庚戌郑府长史司审理所审理正俞廷辅言科举之弊乞加慎选 

上谕礼部臣曰所言当理其即行之又曰科举之士须南北兼取南人虽善文词而北人厚重比累科所选北人仅得什一非公天下之道自今科场取士以十分论南士取六分北士四分尔等其定议各布政司名数以闻

用人 

○永乐二十二年八月甲子 

上以文官员冗命吏部汰之曰古称官不必备惟其人今过冗矣且贤否廉污混淆无别廉污无别则廉者之心或怠君子小人并处则小人之势常胜且诸司令堂上正官在外令巡按监察御史及按察司明公廉察凡贤材者留其贪刻庸鄙及老疾者悉送吏部罢之自今吏部宜精选勿滥

○九月乙酉升灵壁县丞田诚为州判官仍令佐灵壁县事初诚以丞九年考绩诣京师县人父老诣阙言诚居官廉能抚字有方乞复职

上谕吏部尚书蹇义等曰县官亲民苟得人当加秩而久任之俾一县蒙福今民既愿留之即其政可知遂有是命

○十二月辛亥书各都司布政司按察司官姓名于奉天门西序先是 

上谕吏部尚书蹇义兵部尚书李庆曰庶官贤否军民休戚之所系唐太宗书刺史之名于屏朝夕省览闻其有善政则各疏于下故当时所用之人皆思奋励致治效斗米三钱外户不闭

皇考亦尝书中外官姓名于武英殿南廊闲暇观之今五府六部之臣朕朝夕接见得询察其贤否若都司布政司按察司官朕既不尽识之又不悉其姓名虽或闻其贤否邪正既久不能不忘为臣有善而上忘谁肯自勉有不善而上忘之谁肯自戒如此国家何以望治效尔吏部兵部具各都司布政司按察司官姓名履历揭诸西序朕得闲暇观之以考察其行事而黜陟焉至是悉书之

上顾义等曰卿等更须用心以副图治之意 

○洪熙元年三月辛巳 

上谕吏部臣曰刑狱系人死生近日刑官有以贪贿败者有以深刻败者盖颠倒是非民苦冤抑天灾人谴彼必不免但简用之者亦得辞其咎欤自今刑官必择廉明公正谨厚之士无俾憸人得肆枉滥

○五月戊寅升贵池县典史黄金兰为本县知县初金兰以考绩至京邑民父老诣阙言其施政宽厚有爱民心请复其任

上曰能致民数千里乞留是不负朝廷任使矣遂有是命 

命官 

○永乐二十二年八月戊午命英国公张辅等掌五军都督府谕之曰卿等皆 

先朝勋旧故托以股肱心膂其一乃志力以无愧职守 

○己未置太师太傅太保阶正一品少师少傅少保阶从一品 

上谕吏部尚书蹇义曰此 

皇考之制也 

皇考圣明天纵可不置此官予历事未广不无望于傅保卿等免之遂命义为少保 

○壬戌加镇守云南黔国公沭晟太傅赐敕谕曰卿国家至亲且老成有德望今朕嗣位之初方资毗辅之重特命卿为太傅尚念

皇祖 

皇考之大德悉心尽力用佐眇躬嘉谋嘉猷勿以道远而或略朕虗已以俟焉赐晟钞二万贯彩弊表里各十

○洪熙元年正月己卯建弘文阁于思善门作印章命翰林院学士杨溥掌阁事翰林侍读王进等佐之 

上亲举印绶溥曰朕用卿等于左右非止助益学问亦欲广知民事为理道之助卿等如有建白即以此封识进来

○庚寅命都指挥使张杰等任外职 

上谕之曰尔等事 

皇考多历艰难朕初嗣位岂不欲尔旦夕在左右然念尔皆老成人涉历多而智识明今用补外职非徒使享富贵汝有材能亦得展布以助益国家盖今最要者爱餋士卒严固守备而正己以表下各往勉之

○四月戊辰命郎中李子潭等分往总兵官杨武侯薛禄等处专理军机文书赐敕谕之曰朕命将御边其军务之殷重在严谨而文墨所寄尤重得人今以尔等重厚达于文理特命往各总兵官处凡其军中机密文书从总兵官同尔整理必谨严慎密不可泄漏其总兵官调度军马发号施令等事尔一切不得干预总兵官宜以礼待尔尔亦宜循守礼法不可轻慢庶几协和相济以成国事钦哉

求言 

○永乐二十二年九月丁亥 

上谓翰林儒臣曰为政所大患者上下之情不通比来朝野物议何如凡军民中利有当兴害有当革者卿等悉为朕言当审其可否即行之庶几少纾人困

庚寅 

　上谕鸿胪寺卿杨善等曰朕初即位凡吏治贤否民情休戚皆欲闻之而四方远者无由尽达自今方岳大臣来朝即皆引见朕亲问之庶几以悉下情

○戊戌赐少傅兼吏部尚书蹇义少保兼华盖殿大学士杨士奇太子少傅兼谨身殿大学士杨荣太子少保兼武英殿大学士金幼孜银图书各一其文曰绳愆紏缪仍谕之曰卿等皆国家旧臣祗事

先帝二十余年又事朕于春宫练达老成今朕嗣位军国之务重须协心赞辅凡政事有阙或群臣言之而朕未从或卿等之言朕有不从悉用此印密疏以闻毋惮于再三言之君臣之间尽诚相与庶几朝无阙政民无失所而朕与卿等皆不负

祖宗付托之重义等顿首受命 

○十一月甲戌 

上以在廷文武群臣进言者寡敕谕之曰朕以菲德承大统君临亿兆顾天下之广庶务之繁岂一人所克独理亦惟赖文武贤臣相与协德共图康济矧属亮阴之际尤切倚毗之心是以嗣位之初首诏中外旁求直言此实意也而涉月累旬言者无几夫京师首善之地四方之所视法今有民困于下而不得闻毙胶于习而不知革为国以得贤为重事君以进贤为忠今居官者或贪杂处贤否无别其何以望治效典兵者或部伍不实纪律不肃其何以严防御仕者之禄不足而冗食之员甚众法吏所尚乎恕而罪人或困于深文推之百司之务夫岂皆适于中近者如斯何以法远岂非宪纪不振言路犹壅夫有功必赏有罪必罚贤者必进不肖者必退至公之典朕不敢私卿等皆受国家股肱心膂之寄无以直言而虑后谴君臣同体相与至诚必有嘉谋嘉猷辅朕不逮庶副倚重贤人君子之意

○丙子 

上召大兴宛平二县官谕之曰朕即位之初首罢不急之务以纾民力尔为京县亲民官正宜加意抚绥使民先受其惠比闻在京百姓犹有困于徭役者此皆尔等不职之故昨敕群臣询民瘼固有知而不言者亦有欲言而不知者尔切近民非不知也而亦不言何也今与尔约三日凡民间何事便何事不便悉具来闻朕为尔处置若复坐视不理必罪不贷因顾侍臣叹曰朕忧悯百姓蚤暮不忘而一城之中犹上下不通如此况数千里外哉古人所以戒无逸也

○丁亥 

上御西角门阅京官诰词顾大学士杨士奇杨荣金幼孜曰卿三人及蹇尚书夏尚书皆 

先帝亲任旧臣朕方倚以自辅凡朕所行卿等朝夕共见有未尽善皆当尽言朕见前代人主有一履帝位輙自尊大恶闻直言左右之人虽素所亲信亦畏威顺旨缄默取容或贤良之臣言之一再而不见听亦退而绝口以图自全君臣之间各谓永享富贵然未久皆至祸败朕与卿等当深以为戒君臣一体始终同心庶几可以以共图利安遂取五人诰词御笔增二语云勿谓崇高而难入勿以有所从违而或怠曰此朕实心卿等勉之士奇等稽首曰此

陛下圣德臣等其敢不勉 

上悦 

○十二月辛亥 

上谕户部尚书夏原吉曰钞法不通两日与卿等商略未决朕思之稼穑问农丝枲问妇此事须询之闾阎市井间庶尽委曲可揭榜通衢令官吏军民中凡有所见许诣阙自陈或赴通政司投进言当者从之否者不罪

○甲子湖广等布政司左参政黄泽等来朝各上章言事 

上谕之曰朕所以求言者盖欲闻民情休戚吏治贤否比来言者多举末节细务而于民情吏治鲜及之盖文具塞责而已甚非朕意尔等方面大臣当有体国忧民之心宜为朕举其要且切者不然何以称尔之职遂命礼部会议泽等所言以闻

褒直言 

○永乐二十二年九月壬辰平江伯陈瑄上言七事 

上览奏以付翰林臣曰瑄言皆当令所司速行又曰大臣能用心如此亦难遂降敕奖谕之敕曰朕嗣承大统君国子民之心夙夜惓惓卿所陈数事皆今切务览之再三良契于怀已敕所司施行惟卿忠爱之诚嘉念不忘特兹奖谕想宜知悉敕下左右或言瑄亦常谈无足烦宠褒者

上曰武臣能言及此难得且今皆惧言出得罪所当奖掖以导之古人尚买死骨吾此举岂不远过之哉 

○十一月丙申翰林院学士杨密＜锍-釒＞言事 

上嘉纳之御劄奖谕曰览卿所奏为国家之计诚合朕心但望卿始终如一知无不言相朕政治以承天休感卿忠恳特用酬报今赐卿彩币一双宝钞一千贯卿其领之

○己亥少傅兼华盖殿大学士杨士奇密疏言事 

上嘉纳之御劄奖谕曰览卿所奏导朕以仁助朕以德欲朕为唐虞之君惜俊良共成王化此金石之言诚忠良股肱之臣也朕朝夕虑卿等以朕尊居宸极畏有谴责不肯进言今览所奏朕甚欣喜足□□尉于衷但望卿始终如一知无不言以副朕委托之意共成王道之美朕深感卿特赍卿白米十石彩币二表里宝钞二千贯实章眷待非应故事卿其领之

○洪熙元年正月癸酉召大学士杨士奇杨荣金幼孜黄淮谕曰为君以受直言为贤为臣以能直言为贤不受直言则过益增不能直言则忠不尽如昨日朝会从吕震所请今悔何及赖卿等同心遂免此悔自今卿等遇朕行有未当但直言之毋以不从为虑各赐钞一千贯文币一表里

改过 

○永乐二十二年十一月庚子 

上御右顺门谕杨士奇曰近日觉得群臣意思多好朕或乘快意发落事有过处朝退思之方自悔而外间已进文字来甚惬朕心士奇对曰宋臣富弼有言愿不以同异为喜怒不以喜怒为用舍

上曰然书云有言逆于汝心必求诸道朕恒存此心间群臣所言有咈意者朕退必自思或朕言有失亦未尝不悔士奇对曰成汤改过不吝所以为圣人

上曰朕有不善患未知之知之不难于改此卿所知也 

○洪熙元年正月己丑命给朝觐官孳牧马初兵部尚书李庆以畿内之民困于牧餋官马乃建白请令山东山西河南陕西浙江江西湖广七布政司及南北直隶府州县文武衙门每官一员给马一匹就令牧养其孳生准民间例无者追陪都司布政司按察司及卫所府州县正官给儿马佐贰首领官给骒马俱从太仆寺及都司布政司提督考较用宽畿内之民

上命与群臣议庆覆奏群臣议皆合遂下令中外凡官员至京者于兵部给马时朝觐官在京已给过半有近臣力为

上言事体不便者 

上大悟时陕西按察使陈智亦曰按察司官受太仆寺提督牧马是风宪受制遂敕兵部曰初群臣所议本欲便行民今审思之诚有未当盖国家以禄待士使牧民也今以马责其孳牧非惟失礼臣之体将有亏折贻害无已遂使廉者难保其操行贪者得假此扰民况以下诏宽恤民间牧马令二岁纳一驹岂复于官犹责孳牧纵使各府州县大小官一皆牧马总约不及数千其于朝廷补益几何今朝觐官但已领马者就依洪武中钦给官马例给之不问孳息未领者悉止勿给

○三月丁丑 

上以灾异屡见而进言者鲜敕谕文武群臣朕以眇躬处亿兆之上天下之大政务之繁殆难独理是以数诏求言冀匡不逮此朕之实心也自即位以来臣民上章以数百计未尝不欣然听纳言之而当即与施行苟有不当未尝加谴群臣所共知也间因大理寺少卿弋谦所言过于矫激多非实事朕一时不能概于心而群臣有迎合朕意者交章奏其卖直请置诸法朕皆拒而不听令谦就职但免朝参而自是以来言者盖少岂以为无事可言欤抑怀自全之计而退为默默欤今自冬不雪春亦少雨阴阳愆和必有其咎岂无可言而为人臣者惟念保身何以为忠朕于谦一时不能含容未尝不自愧咎尔文武群臣亦各思以君子之道自勉摅其嘉谋嘉猷凡于国家军民利有未兴毙有未革及政令有未当者咸直言之勿以前事为戒而有所讳庶几君臣相与之义弋谦朝参如故

明治体 

上初为世子 

太祖皇帝召 

上及秦晋周三世子朝夕亲教训之历试诸事尝命分阅中外臣民奏疏 

上独取其切于兵民疾苦及关 

宗社大计者白之 

太祖览之称善其间有一语一字之谬者悉置不以白 

太祖指示之曰尔忽之耶对曰不敢忽顾小过失不足以渎 

天听 

太祖喜曰孙有君人之度哉 

○永乐八年五月甲午 

上为皇太子监国南京吏科给事中陶玮有罪下狱时玮启其乡一工匠不赴公役而私贾于外 

上曰尔以是为忠耶朝廷置六科虽以考察奏牍防闲欺蔽亦欲闻政事之阙失下人之休戚今朝廷政事兵民休戚岂无当言者皆未闻汝言而琐琐及此岂汝尝有私憾乎命刑召匠讯之刑部还言匠已役满将归暂贾以给路费其家居与玮邻素有私忿盖诬之遂下玮狱

○永乐二十二年八月己未锦衣卫指挥使王节等奏比来校尉上直屡失所悬铜牌铜牌所凭关防出入者请治之以惩

上曰昨日下诏赦有罪今日遽罪赦前事何以示信其勿治遂谕六科及三法司曰令信则民从不信则民贰国家使人用信为本故昨日降诏惓惓在信尔等各务遵守毋致朕食言以失人心

○洪熙元年三月壬申周王橚奏欲以河南都司衙门与汝南王家属居住遗书答曰 

祖宗建置都司总制一方所系非轻不敢移易汝南王家属至可于三护卫衙门内择一宽阔者居之此为得宜

兴学 

○永乐二十二年十月丁卯礼部引群县岁贡生奏送翰林院考试 

上召大学士杨士奇等谕曰朝廷所重安百姓而百姓不得蒙福者由牧守匪人牧守匪人由学校失教故岁贡中古事不通道理不明十率七八此岂可授安民之寄自今宜戒因循之弊严考之本经四书义不在文词之工拙但取有理致者如或难得即数百人中得一人亦可盖取之严则无学者不复萌侥幸之望而有向进之志矣

○十一月壬申 

上谕礼部臣曰太学聚天下之士教之以备任用盖因其已成而益充之今郡县岁贡生率记诵陈言以图侥幸求其实学百无二三尔礼部宜敕有司督学官严训诲必通经成才方得充贡盖学者先立根本于乡学然后进充广于太学若在乡学全未有成而望有成于国学焉有此理

○十二月甲辰 

上谕吏部臣曰师儒之职不可滥授此欲其成就人才德古以模范称之模范不正其所造器何能得正比来国子生务实学者甚少大率于诸司历事苟延岁月以图出身固是学者志趣卑下亦由师范失职所致卿等每引选国子监官皆循资格升之不闻举一道德老成之士如何望太学之师皆得人自今慎重其选

大明仁宗昭皇帝宝训卷之一终 





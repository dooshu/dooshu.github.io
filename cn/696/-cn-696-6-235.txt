寄密云赵匡谷中丞


潮河川南尘漠漠，墙子岭头夜吹角。
檀州健儿逞一战，杀气昏腾满幽朔。
赵公司马尚书郎，虬髯猿臂气莫当。
尔时玉几临明光，召来论事声激昂。
飙然一骑遍三协，归来未卸铁裲裆。
至尊色喜催赏赐，鸦翎宝钞内锦装。
高牙大纛卢龙幕，悉护诸军九关钥。
平原公子本雄豪，金城老将多方略。
倚剑长看古北云，移兵欲断黄崖壑。
佽飞白日捉生归，小队黄昏射雕约。
秦家筑塞古应稀，汉家和亲事已非。
昔日长缨怀壮志，此时白羽公当挥。
春风运转亡胡月，马毛如猬胶弦折。
黄金罗绮百橐驼，回首红妆尽呜咽。
可教万骑轻兵掣，骨都当户翻然灭。
男儿封侯岂奇绝，当使风烟靖辽碣。
忆昔射策游皇都，周旋豫章诸大夫。
坐中袁侯与杨子（袁宪副临侯、杨太史伯祥），共公轰饮常欢呼。
袁侯方平汉南贼，杨子独身取单于。
况有开府佩虎符，社稷颇赖群公扶。
伊予踯躅愁江湖，何时麟阁分画图。





卷十五


钦定四库全书

石湖诗集卷十五

宋　范成大　撰

初发桂林有出岭之喜但病余更觉登顿至灵川疲甚自叹羸躯乃无一可偶陆融州有使来书此寄之

桂林独宜人无瘴古所传北客守炎官恃此以泰然堂高惬宴坐讼简容佳眠不计身落南璿柏三囘天今朝逐出岭欢呼系行纒罝兎脱丰草池鱼跃清渊那知多病身久静反怀安长风荡篮舆帘箔飘以翾灵泉路吃蹶仆夫告頳肩我亦头岑岑中若【原阙】蚁旋走投破驿宿强饭不下咽兹事未渠央万里蜀道难十年故倦游况乃成华颠蚕老当作茧不茧夫何言

甘棠驿

万里三年醉岭梅东风刮地马头回心劳政拙无遗爱惭向甘棠驿里来

灵泉【驿後有龙惠泉】

泉螭无语笑经过欲拊焭鳏奈拙何孤奉明思虽出岭欢顔终少汗顔多

严关【或谓之炎气迥人守险处朔雪多不入关关内外风关桂殊人以为南北之限也】

囘看瘴岭已无忧尚有严关限北州裹饭长歌关外去车如飞电马如流

施进之追路出严关且写予真戏题其上

唤渡牂柯瘴水滨严关关外又逢春神仙富贵俱何在且作全家出岭人

兴安乳洞有上中下三岩妙絶南州率同僚饯别者二十一人游之

山水敦夙好烟霞痼奇怀向闻乳洞胜出岭更徘徊雪林缟万李东风知我来华裾绣高原故人纷後陪系马玉溪桥嵌根豁崔嵬荡荡碧瑶宫水泉漱墙隈芝田溉石液深畦龙所开匄我一掬悭頮此炎州埃仍呼轮袍舞醉倒瑞露盃但恐惊山林腰鼔轰春雷薪翁杂饷妇圜视欢以咍兹岩何时凿阅世几刼灰始有此客往後会真悠哉南游冠平生已去首犹囘岁月可无纪三洞俱磨崖会有好事者摩挲读苍苔

铧觜【在兴安县五里所秦史禄所作也迎海阳水叠石为坛前锐如铧冲水分南北下为湘漓二江功用奇伟子交代李德远尝修之】

导江自海阳至县乃弥迤狂澜既奔倾中流遇铧觜分为两道开南漓北湘水至今舟檝利楚粤径万里人谋敓天造史禄所经始无谓秦无人虎鼠用否耳紫藤纒老苍白石溜清泚是间可作社牡酒百世祀修废者谁欤配以临川李

大通界首驿

愚悃无华敢自欺寸诚珍重吏民知东风重倚庭前树送别人情似到时

陈仲思陈席珍李静翁周直夫郑梦授追路过大通相送至罗江分袂留诗为别

相送不忍别更行一程路情知不可留犹胜轻别去二陈拱连璧僊李瑚琏具周子隽拔俗郑子秀风度嗟我与五君曩如栖鸟聚偶投一林宿飘揺共风雨明发各飞散後会渺何处栖鸟固无情我辈岂漫与班荆一炊顷听此昆弟语把酒不能觞有泪若儿女修程各着鞭慷慨中夜舞功名在公等癯儒老农圃

怀桂林所思亭

篸山奇絶送归时曾榜新亭号所思桂水秪今湘水外他年空有四愁诗

罗江

岭北初程分外贪惊心犹自怯晴岚如何花木湘江上也有黄茅似岭南

初入湖湘怀南州诸官

今晨入湖南冈土绦以紫厥壤既殊异风气当称此囘思始安城旧籍赘楚尾实惟荆州隶零陵之南鄙时雪度严关物色号清美倘以土宜观尚非清湘比何况引而南焦茅数千里向我作牧时客过不停轨憧憧走官下既至辄咎悔书来无别语但说瘴乡鬼我今幸北辕又念泉君子怀哉千金躯博此五斗米作诗讽方来南游可以已车轮倘无角吾诗亦金柅

清湘县郊外杂花盛开有怀石湖

午行清湘县妍煖春事嘉柴荆閙桃李冥冥一川花故园岂少此愈此百倍加我宁不念归顾作失木鸦百年北窗凉安用天一涯君恩重乔岳敢计征路賖乡心与官身凿枘方聱牙橘柚走珍贡何如系匏瓜明当复露奏天日临幽遐倘许清江使曳尾还污邪

珠塘【未至清湘二十里】

茂林鸟乌急坡长驴驮鸣坐舆犹足痹负笈想肩頳废庙藤遮合危桥竹织成路傍行役苦随处有柴荆

题湘山大施堂【山中祖师号无量夀真身塔在焉】

重倚春林泪竹枝南游风物鬓成丝难寻桂海千峯梦更了湘山一段奇来去别无心外法行藏休问塔中师若论大施门前事竿木逢场且赋诗

清湘驿送祝贺州南归

海内交情两断金离歌倡和俱吴音桃花如雨暮春酒竹箭有筠他日心万里书来蜀道易四愁诗成湘水深田园将芜各蚤计一棹五湖能见寻

清湘驿送王柳州南归二絶

南归北去路茫茫不是行人也断肠可惜湘江春夜月落花时节照离觞

我已兼程无脚力君犹追路有襟期从今月下共花下谁复醉吟先和诗

七里店口占

分手暮江寒徘徊立马看寻常相见易倍觉别离难全守支耀卿饮钱七里倅杨仲宣复携具至深溪酌别且乞余书走笔作此兼寄耀卿

店舍烟火寒尘沙亭堠远嫣红糁芸緑春事亦已晩年芳去踆踆江水来兖兖故人潇湘逢留落一笑莞已张七里饮更出深溪饯草间艳红粉竹里趣?传故意如许长由来共乡县愧我不能觞负此离歌啭别愁满天末不醉何由遣却忆支使君风前白波卷

深溪铺中二絶追路寄呈元将仲显二使君

贺州归去柳州还分路千山与万山把酒故人都别尽今朝真个出阳关

祗有南风卷路尘断无南客送车轮故人合在潇湘见却向潇湘别故人

戏题愚溪

碧湍漱白石沄沄复汤汤既为人所愚安用尔许忙我昔曾经过重来已三霜无事趼双足奔走宁非狂溪流到江平翻笑客路长岂不有岁晩乞身还故乡

初泛潇湘

六桨齐飞急下滩碧琉璃上雪花翻越来溪色清如此只欠矶头一钓竿

湘口夜泊南去零陵十里矣营水来自营道过零陵下湘水自桂林之海阳至此与营会合为一江

我从清湘发源来直送湘流入营水故人亭前合江处暮夜樯竿矗沙尾却从湘口望湘南城郭山川恍难纪万壑千岩诗不徧惟有苍苔?屐齿三年瘴雾亦奇絶浮世登临如此几湖南山色夹江来无复瑶篸插天起坡陀狠石蹲清涨澹荡光风浮白芷骚人魂散若为招伤心极目春千里我亦江南转蓬客白鸟愁烟思故垒远游虽好不如归一声鶗鴂花如洗

南台瑞应阁用壁间张安国韵

冲雨上山头临云看山脚松间一弹指开此宝楼阁草鞵方费钱拂子不暇握小偈出雷音千古惊猿鹤

湘潭

暮雨樯竿县一湾长官立马水云间风吹江沫浮浮去谁在沙头闭户闲

泊长沙楚秀亭

雨从湘西来波动南楚门不知春涨高但怪江水浑舟行风打头陆行泥没鞍且登裴公台半日心眼寛

题岳麓道乡台

山外江水黄江外满城緑城外杳无际天低到平陆长烟贯楚尾远势带吴蜀故园东北望游子阑干曲

寄题潭帅王枢使佚老堂

孺子沧浪濯缨处千载新堂来卜邻潦收无波彻底静东湖之水堂中人蒙阳花谱胜洛下竹西药阑来海濒新篁緑沉桂丹渥岳立奇石苍苔皴赏心满眼伴闭户天风夜下扶车轮胸中种蠡妙经济鬓须白雪朱顔春苍生未佚身未老斯堂未可忘斯民四年西略可万世孤撑独立扛千钧匹马幡幡恃天日危言岌岌愁鬼神浮生蚤休信不恶持此欲去非吾闻客游潇湘逢骑吹知公已为苍生起公今少劳佚者多湛辈乃可寒江蓑【王公自言堂去东湖顷步新得彭州牡丹扬州芍药丹桂猫头竹并徐氏五怪石列堂下】

湘隂桥口市别游子明

马首欲东舟欲西洞庭桥口暮寒时三年再别子轻去万里独行吾蚤衰遥忆美人湘水梦侧身西望劒门诗老来不洒离亭泪今日天涯老泪垂

竈渚

白鱼出水卧银刀紫笋堆盘脱锦袍扪腹将军犹未快棹船西岸摘蒌蒿

大波林

湖路荒寒又险艰大千空水我居间篙师晩始分南北指点青青汉口山

连日风作洞庭不可渡出赤沙湖

金沙堆前风未平赤沙湖边波不惊客行但逐安稳去三十六湾涨痕生沧洲寒食春亦到荻芽深碧蒌芽青汨罗水饱动荆渚岳麓雨来昏洞庭大荒无依飞鸟絶天地惟有孤舟行慷慨悲歌续楚些彷佛幽瑟迎湘灵黄昏惨淡檥极浦虽有渔舍无人声冬湖落此暂住春潦怒长随佣耕吾生一叶寄万水况复揺落浮沧溟渔蛮尚自有常处羁官方汝尤飘零

寄题贑江亭【陈季陵贑州书云新作此亭泉使李正之题其榜要予诗】

二水之会新作亭主人文章子墨卿我记斯亭且不朽千载当与文俱鸣题榜谁欤汉使者风流好事饰儒雅平生两君吾故人安得系马亭堦下鼔旗西征上奔泷所思不见心难降瞿塘纵有文鳞双爱莫致之章贡江

浯溪道中

江流去不定山石来无穷步步有胜处水清石玲珑安得扁舟系絶壁卧听渔童吹短?弄水看山到月明过尽行人不相识

夜泊湾舟大风雨未至衡州一百二十里

阿香搅客眠夜半驱疾雷空水受奇响如从船底来嘈嘈雨窗閙轧轧风柁开睡魔走辟易耳界愁喧豗有顷飘骤过滩声独鸣哀灯婢烛囊衣篙师理樯桅烦扰到明发村鸡亦喈喈

泊衡州

客里仍哦对雨吟夜来星月晓还隂空江十日无春事船到衡阳柳色深

步入衡山

应有人家住隔溪緑隂亭午但闻鸡松根当路龙筋瘦竹笋漫山凤尾齐墨染深云犹似瘴丝来小雨不成泥更无骑吹喧相逐散诞闲身信马蹄

重游南岳【焚香镇南殿过铨德观醮注生祠庭观道君玉符王七及八角玉印经方四寸许文日注生真君玉印雨中登山游南台福严至瑞应掷鉢天柱诸峯之上寒甚病衰不至上封而返】

舍舟得马如驭气步入青松三十里我从蛮岭瘴烟来不怕雨云埋岳趾忆昔南征欵庙庭往来无恙神所祉当时巳有归田愿帝临此心如白水煌煌南正馆於东手握八觚温玉玺骏奔灊霍左右辅好生不杀扶炎纪崇禋竣事晓坛空跻攀小试青鞋底不知云磴几千丈但见漫山白龙尾石头招我上南台瑞应阑干天半倚福严钟声过桥来彷佛三生如梦里堂中尊者已先去苔鎻岩扉何日啓竹嫌硗确老逾瘦松畏高寒蟠不起癯儒尚病怕深登幽讨未穷行且止我评七十二高峯郁律穹窿少观美俨然可瞻不可玩往往雄争如负扆乃知岳镇盖深厚不与他山争秀伟区区献状眩儿童乳洞淡岩真戏耳

四明人董峄久居岳市乞诗

祝融峯下两逢春雨宿风餐老病身莫笑五湖萍梗客海边亦有未归人

三月十五日华容湖尾看月出

云销澧阳风月生岳阳水谁推赤金盘涌出白银地徘徊忽腾上蹀蹀恐颠坠稍高轮渐安飞彩到篷背晶晶浪皆舞靥靥星欲避兜罗世界网普现无边际官居束户庭有眼如幻翳向非行大荒宁有此巨丽乘除较得失漂泊非左计妻孥竞驩譁渠亦知许事

钓池口阻风迷失港道

囘风打船失西东柁痴?弱无适从三老号呼铁缆坠招头挝鼓驱鱼龙千篙撑折百丈断日暮稍与洪相通推移寻尺力千里时有黄?来言功康庄大逵世不乏乃独蹇产涛波中一官横起险易相刹那忧喜随儿童涨湖连天远目断且复加饭追萍蓬蒲团坐煖看香?作止任灭如顽空

鼎河口枕上作

漂泊离巢燕弯跧负殻蜗瘦嫌莞席硬老觉画屏奢报道帆当落传呼鼔已挝且投人处宿未到已闻蟇

安乡县西晩泊

水濶鸟乌倦墟寒童仆饥一湾村县过百折暮江迟晓梦孤灯见春隂病骨知简书宁不畏旅力奈先疲

澧阳江

顺流下沅江溯流上澧浦水深兰芷寒漂揺惮风雨采采不盈掬何由寄远渚洞庭浮天白遐瞩莽吴楚有怀独晤叹?声与人语暮夜即维舟苍茫定何许

澧浦

苇岸齐齐似碧城江船罨岸逆风行緑苹白芷俱憔悴惟有蒌蒿满意生

澧江渔舍【安乡澧阳之间自兵火後疮残犹未复】

狡窟空来四十年沿江犹自少炊烟茫茫旷土无人问芦荻春深緑满川

孙黄渡【自此登陆至公安渡江过沙头】

舍舟从陆更间关径仄仍荒亦未乾?刺近人牢闭眼泥涂兀马紧扶鞍茶山盗薮路程恶麦壠人家怀抱寛担仆舆夫尽劬瘁病翁那得更加餐

潺陵

舟横攸河水马滑潺陵道百里无鉏犁闲田生春草春草亦已瘦栖栖晩花少落日见行人愁烟没孤鸟老翁雪髯鬓生长识羣盗归来四十年墟里迹如埽莫讶土毛稀须知人力槁生聚何当复兹事恐终老人言古战场疮痍猝难疗谁使至此极天乎吾请祷

将至公安

前村後村啼杜宇伴人忧煎与人语云寒日薄春一梦地濶天低泪如雨我马虺隤我仆痡岂不怀归畏简书公安县前酒可沽不如且听提胡卢

公安渡江

食罢雨方作起行泥已深伴愁多楚些吟病独吴音莫怨马蹄滑须愁蚕事侵梅黄时节是未可决晴隂

荆渚堤上

原田何莓莓野水乱平楚大堤少人行谁与艺稷黍独木且百岁肮脏立水浒当年识兵烬见赦几樵斧摩挲欲问讯恨汝不能语薄暮有底茫沙头听鸣?

渚宫野步题芳草

草色沐新雨緑润如得意披拂欲生烟苒苒着巾袂天涯各芳春秦吴千万里故人攀桂枝今夕念游子

发荆州【自此登舟至夷陵】

初上篷笼竹笮船始知身是劒南官沙头沽酒市楼煖径步买薪江墅寒自古秦吴称絶国於今归峡有名滩千山万水垂垂老只欠天西蜀道难

虎牙滩【又名金门十二倍属夷陵】

倾崖溜雨色惨淡水墨画辛夷碎花县瘣木老藤挂翠莽楚甸穷黄流蜀江下一滩今始尝三峡此其亚雨点鼔士掺云腾挽夫跨惊心度石林破眼见村舍牛眠草色里犬吠竹林罅步头可檥船安稳睡残夜

峡州至喜亭

断崖卧水口连冈抱城楼下有吴蜀客樯竿立沧洲雨後涨江急黄浊如潮沟时见出峡船铙鼓噪中流适从稠滩来白狗连黄牛涡濆大如屋九死争船头人鮓尚脱免虎牙不须忧

初入峡山效孟东野【自此登陆至秭归】

峡山偪而峻峡泉湍以碕峡草如毨毛峡树多樛枝峡禽惟杜鹃血吻日夜啼峡马类黄狗不能长鸣嘶峡晓虎迹多峡暮人迹稀峡路如登天猿鹤不敢梯仆夫负嵎哭我亦呻吟悲悲吟不成章聊赓峡哀诗

土门

污泥汨峻阪狠石卧中路睥睨无敢前趦趄屡却顾长绳引篮舆前挽後推去吏士更叫号作气欲飞度颠坠较分寸商略营蹞步须臾气亦竭一一汗如雨

桃花舖

老蕨漫山凤尾张青枫直干如攒枪山深岚重鼻酸楚石恶淖深神惨伤隂崖风生吹客急草中枯株似人立昳晡卓幕先下程将士黄昏始相及

覆盆岭

三登三降冈始断一步一休日欲斜浊酒半瓶不得煖覆盆有舖无浆家

小望州

峯头高絶邻四瞰若窥井小山万蚁垤大山拊其顶丛霄一握近罡风振衣冷似闻天人语笑我雪垂领曩侍玉案香委佩太清境独下赤城戏俯仰一枰顷岂其厌晨华嗅此腥腐鼎挥手谢天人伶俜愧孤影来偿茧足债尚欠界天岭老矣且勌游归期行可请

大望州

望州山头天四低东瞰夷陵西秭归峡江微茫细如带江外千峯青打围黄牛庙矶石如劈想看惊湍虎须白水行陆走俱险艰安得如鸟有羽翼

一百八盘

畴昔辞桂林自谓已出岭蜕蝉蛮烟中恍若醉梦醒今来峡山路步步蹑云顶仍闻蚯蚓瘴顾与峤南等平生行路难惊浪兀漂梗迷涂兹益远鸟道非人境老矣法当佚怀哉迹可屏拜手天东南亟上归田请

火墨坡下岭

清晨入岑蔚岚重寒飕飀忽闻黄鹂语方悟麦始秋旅食法当瘦远行人所愁况复深山中不与和气游苦辛那敢惮病悴良可忧徒忧亦无益聊作商声讴

八场平闻猿

清猿泠泠鸣玉箫三声两声高树梢子母联拳传枝去忽作哀厉长鸣号天寒林深山石恶行人举头双泪阁雪涧琴心未足悲须写峡中肠断时【琴曲有雪涧闻猿】

钻天三里

非冈非岭复非坡黄鹄不度吾经过妻孥下行啼且笑联手相携如踏歌风吹汗乾人力尽屐齿与石方相磨钻天三里似千里四十八盘将奈何

蛇倒退

山前壁如削山後崖复断曏吾达陇首如海到彼岸那知下岭处栗甚履氷战牵前带相挽缒後衣尽绽健倒辄寻丈徐行厪分寸上疑缘竹竿下剧滚金弹岂惟蛇退舍飞鸟望崖反稍喜一径平犹有千石乱仍逢新烧畲约略似耕畔心知人境近颦末百忧散山民茆数把鬼质犊子健腰鑱走迎客再拜复三叹谓非人所蹊官来定何干倘为饥火驱平地岂无饭意者官事迫如马就羁绊我乃不能答付以一笑粲

大了隘

峡行五程无聚落马头今日逢耕凿麦苗踈瘦豆苗稀椒叶尖新柘叶薄家家妇女布纒头背负小儿领垂瘤山深生理却不乏人有银钗一双插

石湖集卷十五








陈与义　次韵光化宋唐年主簿见寄二首

茂林当日映群贤，也唤畸人到席间。

弃我便惊车辙远，怀君端合鬓毛班。

梦中犹得攀珠树，别后能忘倒玉山。

遥想诗成记来日，笔端风雨发天悭。

陈与义

陈与义　次韵光化宋唐年主簿见寄二首

高人主簿固非宜，天马何妨畧受韟。

会有梅花堪寄远，可因莼菜便怀归。

相如未免家徒壁，季子行看嫂下机。

且复哦诗置此事，江山相助莫相违。

陈与义


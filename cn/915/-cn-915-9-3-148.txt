◇玄圃园讲颂（并序）

窃以宝山峻极，骀足未窥，惠海遥波，轻舟讵泛。故以探沙乱妙，类杵迷形，百代同昏，千年谁启。皇上托应金轮，均符玉镜，俯矜苦习，续照慈灯，鹤禁还春，龙泉更晓，玄水跃祥，丹陵写电，功韬火宅，德覆云衢，智惠之光，犹初日照，忍辱之力，如明月珠，天成地平，遐肃迩穆，泽漏无底，化行靡外，沧河镜渌，碧海调氛，停瑞气於三辰，泛祥烟於五节，鳞羽被解罗之泽，黎元沐至仁之道，正化潜通，法轮常辅。类空镜之传虚，犹悬河之泻润。储君德彰妙象，体眷春琼，视膳间辰，遨游心法，搦管离章，既便娟锦缛，清谈论辩，亦参差玉照，夏启愧德，周诵惭风。乃於玄圃园，栖聚德心之英，并命陈徐之士，抠谈永日，讲道终朝，宾从无声，芳香动气，七辩悬流，双因俱启，情游彼岸，理惬祗园，灵塔将涌，天花乍落，於时藏秋仲节，丽景妍辰，气冷金扉，（《艺文类聚》作「气含金扇」。）霜浮玉宇，（《艺文类聚》作「管」。）圣慈冲口，独幸胜地，朱堂玉砌，碧水银沙，鸟弄翅（《艺文类聚》作「鸣」。）於琼音，树葳（《艺文类聚》作「藏」。）蕤於妙叶，掖水穿流，蓬山写状，风生月殿，日照槐烟。纲叨籍殊宠，陪奉末尘，预入宝楼，窃窥妙简，凫藻喜忭，独莹心灵，敢作颂云：

皇仪就日，帝道昌云。化隆垂拱，德蔓鸿芬。机乘八解，道照三坟。巍巍荡荡，万代一君。重离照景，玉润舒华。七净标美，三善称嘉。降兹法雨，普洽生芽。涟漪义水，照曜文花。芳园，天宫类宝。析论冥空，玄机入道。密宇浮清。（《艺文类聚》作「清幽」。）重关相藻。日映金根。（《艺文类聚》作云。）风摇银草。肩随接武，握宝灵珠。皆抽四照，并按九衢。顾惟多缺，徒奉瑛瑜。终如燕筑，更似齐竽。（《文苑英华》七百七十二，又见《艺文类聚》七十六，《广弘明集》二十。）



卷十三

◎简文帝（六）


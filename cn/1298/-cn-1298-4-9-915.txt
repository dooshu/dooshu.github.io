舒懋育鳅鱓

临安浙江人舒懋、以卖鱼饭为业。多育鳅鱓瓮器中。旋杀旋烹。一日发瓮失所蓄。遍寻之。乃悉缘著屋壁。累累欲上。而无所届。缭绕虬结可畏。懋甚惧。取投诸江。誓不复杀。而易为蔬馔。经数月。所入殊薄。不足以赡家。乃如其故。俄又失二物所在。因汲水见密蟠井中。不暇顾省。拾取而烹之。时乾道五年春也。及秋疫作。尽室皆死。懋独不然。但遍身生疮。每疮辄有鳅鱓头喙突出。痛楚特甚。后一月乃死。


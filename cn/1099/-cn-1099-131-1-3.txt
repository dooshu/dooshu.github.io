○辭封爵普恩賞以彰國典疏 【 辭免封爵】

南京兵部尚書王守仁謹　奏為辭免封爵普　恩賞以彰國典事、臣于正德十六年十二月十九等日。節准兵部吏部咨、俱為捷音事、節該題奉　聖旨江西反賊勦平、地方安定、各該官員功績顯著、你部裏既會官集議分別等第明白。王守仁封伯爵、給與誥券、子孫世世承襲照舊參贊機務、欽此、王守仁封□建伯、奉天翊衛推誠宣力守正文臣、特進光祿大夫柱國、還兼南京兵部尚書、照舊參贊機務、歲支祿米一千石三代并妻一體追封欽此、前後備咨到臣、俱欽遵外、臣聞　命驚惶、莫知攸措、竊念臣以凡庸、誤受　國恩在正德初年、以狂言被譴、　先帝察其無他、隨加收錄、荐陟清顯繆膺軍旅之寄、猥承廵撫之乏、後值寧藩肇變、臣時適嬰禍鋒義當死難、不量勢力、與之掎角、賴　朝廷威靈、幸無覆敗、既而讒言朋興、幾陷不測臣之心事。未及自明。　先帝登遐、無階控籲、乃幸天啟　神聖、　陛下龍飛、開臣於覆盆之下、而照之以日月、憫惻慰勞、至勤　詔旨、憐其烏鳥之情、使得歸省、推　大孝之仁、優之以存問、超歷常資、授以留都本兵之任、懇疏辭免、　慰旨益勤、在昔名臣碩輔鮮有獲是於其君者。而况於臣之卑鄙淺劣、亦將何以堪此乎、今又加以封爵之崇臣懼功微賞重、無其實而冐其名憂禍敗之將及也、夫人主於嚬笑之微、不以假於匪人、而况爵賞之重乎、人臣之事君也、先其事而後其食食且不可、而况於封爵乎、且臣之所以不敢受爵。其說有四。然亦不敢不為　陛下一陳其實。寧藩之敗實天啟世廟此亦文成立功之本夫寧藩不軌之謀積之十數年矣持滿應機而發。不旬月而敗。此非人力所及也。上天之意。厭亂思治。將啟　陛下之神聖。以中興太平之業。故蹶其謀而奪之魄。斯固　上天之為也而臣欲冐之。是叨天之功矣。其不敢受者一也。先寧藩之未變。朝廷固巳陰覺其謀。故改臣以提督之任。假臣以便宜之權。使據上游以制其勢。故臣雖倉卒遇難而得以從宜調兵。與之從事。當時帷幄謀議之臣、則有若大學士楊廷和等、該部調度之臣、則有若尚書王瓊等、是皆有先事禦備之謀。所謂發縱指示之功也。今諸臣未蒙顯褒。而臣獨冐膺重賞。是掩人之善矣。其不敢受者二也。變之初起。勢焰焻熾。人心疑懼退沮當時首從義師。文成恨恨于心者惟此一事其餘三事俱借言耳自伍文定邢珣徐璉戴德孺諸人之外。又有知府陳槐曾璵胡堯元等。知縣劉源清馬津傳南喬李美李楫及楊材王冕顧佖劉守緒王軾等。鄉官都御史王懋中編修鄒守益御史張鰲山伍希儒謝源等諸人。臣今不能悉數其間、或摧鋒陷陣。或遮邀伏擊。或贊畫謀議監錄經紀。雖其平日人品。或有清濁高下。然就茲一事而言固亦咸有捐軀効死之忠戮力勤王之績所謂同功一體者也。今賞當其功者固巳有之。然施不酬勞之人尚多也其帳下之士若聽選官雷濟、巳故義官蕭禹、致仕縣丞龍光、指揮高睿、千戶王佐等、或詐為兵檄以撓其進止。壞其事機、或偽畫反間以離其心腹。散其黨與。陰謀秘計。葢有諸將士所不與知。而辛苦艱難。亦有諸部領所未嘗歷者。臣於捷奏本內。既不敢瑣瑣煩瀆。今聞紀功文冊。復為改造者多所刪削。其餘或力戰而死於鋒鏑或犯難而委於溝渠。陳力効能者。尢不可以枚舉。是皆一時號召之人臣於顛沛搶攘之際。今巳多不能記憶其姓名籍貫復有舉人冀元享者為臣勸說寧濠。反為奸黨構陷。竟死獄中。以忠受禍。為賊報讐。抱冤齎恨。實繇於臣。雖盡削臣職移報元亨。亦無以贖此痛。此尤傷心慘目。負之於冥冥之中者。夫倡義調兵。雖起於臣。然猶有先事者為之指措。而戮力成功。必賴於眾。則非臣一人之所能獨濟也。乃今諸將士之賞。尚多未稱。而臣獨蒙冐重爵。是襲下之能矣其不敢受者三也。夫周公之功大矣。亦臣子之分所當為。况區區犬馬之微勞。又皆偶逢機會。幸而集事者。奚足以為功乎。臣世受　國恩。虀身粉骨。亦無以報。繆當提督重任。承乏戎行。苟免鰥曠况又超擢本兵。既巳叨冐踰分。自臣近年以來。憂病相仍神昏志散。目眩耳聾無復可用於世。兼之親疾顛危。命在朝夕。又不度德量分。自知止足。乃冐昧貪進據非其有。是忘巳之恥矣。其不敢受者四也夫殃莫大於叨天之功、罪莫甚於掩人之善、惡莫深於襲下之能、辱莫重於忘巳之恥、四者備而禍全、故臣之不敢受爵非敢以辭榮也。避禍焉爾巳。伏願　陛下鑒臣之辭、出於誠懇、收還　成命、容臣以今職、終養老親苟全餘喘於林下、以所以濫施於臣者普於眾。以明賞罰之典。以彰大小之功。以慰不均之望。以勵將來効忠赴義之臣。臣死且不朽矣。不勝受　恩感激、懇切願望之至


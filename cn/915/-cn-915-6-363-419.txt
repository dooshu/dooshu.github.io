○晋平西将军周处碑



君讳处，字子隐，义兴阳羡人也。氏胄曩兴，焕乎坟典，华宗往茂，郁其简书，启三十之洪基，源流定鼎，运八百之远祚，枝叶封桐，轩盖列于汉庭，蝉冕播于阳羡，二南之价，传不朽而纷敷；大护之音，声无微而必显。山高海阔，其在斯焉。祖宾少，折节早亡。吴初召谘议参军，举郡上计，转为州辟从事别驾、步兵校尉、光禄大夫、广平太守。父鲂，少好学，举孝廉、吴宁国长、奋威长史、怀安钱塘县侯、丹阳西部属国都尉、立节校尉，拜裨将军、三部都督、太中大夫、临川豫章鄱阳太守。君晋故散骑常侍新乎广汉二郡太守，封关内侯，簪绂扬名，台阁标著，风化之美，奏谏为能。应往路讴□□□□亭亭孤美，灼灼横劭，徇高位于生前，思垂名于身後。遂以卒意不违，应期出辅，洋洋之风，俯冠来叶，巍巍之盛，仰继前贤。君乃早孤，不弘礼制。（年末弱冠。）膂力绝于天下，妙气捉于人间，骑猎无畴，时英式慕。纵情寡偶，俗弊不欣，乡曲诬其害名，改节播其声誉。（遂来吴事余，厥弟灌然受诲，向道朝闻。）方励志而淫诗书，便好学而寻子史，文章绮合，藻思罗开。吴朝州县交辟太子洗马、东观左丞中书右丞、五官郎中左右国史，靖恭夙夜，恪居官次，迁尚书仆射、东观令太常卿、无难督，匡熙庶绩，朝廷谧宁，使持节大都督涂中京下诸军事，封章浦亭侯，国犹多士，君实得贤，汪洋庭阙之傍，昂藏寮审之上，射兽功犹见显，刺蛟名乃远扬，忠烈道自克修，义节情还永布，琳琅梓杞，璧栋梁。（君著《默语》三十篇，及《风土记》，并撰《吴书》。于是吴平入晋，王浑登建业宫，酾酒既酣，因谓君曰：诸人亡国之馀，得无戚乎，君对曰：汉末分崩，三方鼎立，魏灭于前，吴亡于後，亡国之戚，岂惟一人，浑乃大惭。）仕晋稍迁总统。初入拜谘议郎，除讨虏护军新平太守。（抚和戎狄，叛羌归附，雍土美之，转为广汉太守，郡多滞讼，有经三十年不决者。虔立评其枉直，一朝决遣，以母年老罢归，寻除楚内史，未之官，徵散骑常侍，处曰，古人辞大不辞小，乃先之楚，而郡既经丧乱，新旧杂居，风俗未一，处孰以教义，又检尸无玉，及白骨在野，收而葬之，然後就徵，远近称叹。及居近侍，多所规讽，迁御史中丞。）正绳直笔。（凡所纠劾，不避宠戚，梁王彤违法，处深文案之，及氏人齐万年反，朝臣恶其强直，皆曰：处吴之名将子也，忠烈果毅。）庶僚振肃，英情天逸，远性霞骞，陕北留棠。遂有二天之咏，荆南渡虎，犹标十部之书。寻转散骑常侍轻车将军，回轮出于新平，士女挥泪，褰帷望于广汉，鸡犬靡喧，振兹威略，宣其惠和，晋京遥仰，部从迎钦。是时氐贼作逆。（有众七万，屯于梁山。）朝廷推贤，以君才兼文武，诏授建威将军，以五千兵奉辞西讨，忠概尽节，不顾身命。（乃赋诗曰：去去世事已，策马观西戎。藜藿甘梁黍，期之克令终。言毕而战，自旦及暮，斩首万级，弦绝矢尽，播系不救，左右劝退，处案剑怒曰：此是吾效节授命之日，何以退为，我为大臣，以身殉国，不亦可乎。）韩信背水之军，未遑得喻，工输萦带之势，早拟连踪，莫不梯山架壑，纟强负来归。戎士杆其封疆，农人展其耕纤，秋风才起，追战勇于雷霆，春水方生，挥锸同于云雨。（有脱文。）立功立事名将名臣者乎。（元康九年，旧疾增加，奄捐馆舍，春秋六十有二，天子以大臣之葬，师传之礼，亲临殡壤。建武元年冬十一月甲子，追赠平西将军，封清流亭侯，谥曰孝，礼也。赐钱百万，葬地一顷，京城地五十亩为第，又赐王家田五顷，诏曰：处母年老，加以逆旅远人朕每悯念，给其医药酒米，赐以终年。）以太兴二年岁在己卯正月十日葬于义兴旧原，南赡荆岳，崇峻极之巍峨，北睇蛟川，睿清流之澄澈，娶同郡盛氏。有四子：靖、、札、硕，并皆志性纯孝，过礼丧亲，坟前之树，染泪先枯，庭际之禽，闻悲乃下，遂作铭曰：



周南著美，岐山表灵。叶繁汉室，枝茂晋庭。皎皎夫子，奇特播名。幼有异行，世存风烈。早驰问望，晚怀耿节。颇尚豪雄，升名禁闼。舍爵策熏，允归明哲。辉赫大晋，封豕多故。式扬庙略，克清天步。海滨既折，江淮亦激。汉水作藩，条章斯布。俗哥揆日，人谣何暮。忠贞作相，追踪绛侯。将亭嘉茂，扰掩芳猷。潜光阳甸，返旆吴丘。旧阙虽入，乡路冥浮。从荣制墓，终非昼游。春墟以绿，清淮自流。深沈素，缭绕朱旒。玄堂寂寂，黄泉悠悠。书方易折，家揭难留。镌兹幽石，万代千秋。（碑拓本，案，碑在宜兴孝侯庙，题陆机撰，王羲之书，唐元和六年，义兴县令陈从谏重树，据文有太兴二年语，明非陆机撰，反覆观之，其骄俪对偶，当属旧文，馀则唐入以新修晋书及他说添补，今以旧文当格，其添补文旁注，以别异之。）




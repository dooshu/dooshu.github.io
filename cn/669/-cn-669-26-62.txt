62　學我者易持效子者難工　以難工易持行文本張竦


張竦答陳遵曰：「學我者易持，效子者難工〔一〕。」陳無己爲秦少游字序云：「行者難工，處者易持。」吕成公書趙忠定父行實後云：「處者易持，出者難工。」皆本張竦之意。

【元圻案】遊俠傳：「陳遵，字孟公，杜陵人也。遵與張竦俱爲京兆吏，相親友，常謂張竦：『足下諷誦經書，苦身自約，不敢差跌；而我放意自恣，浮湛俗間，官爵功名，不減於子，而差獨樂，顧不優邪！』竦曰：『人各有性，長短自裁。子欲爲我亦不能，吾而效子亦敗矣。雖然學我者易持，效子者難將。』」〇陳後山集十一：秦少游字序云：「秦子曰：『往吾少時，如杜牧之强志盛氣，好大而見奇。讀兵家書，乃與意合，謂功譽可力致，而天下無難事，於是字以太虚，以導吾志。今吾年至而慮易，不待蹈險而悔及之，願還四方之事，歸老邑里，如馬少游，於是字以少游。常試以語公，又以爲可，於子何如？』余以爲取善於人，以成其身，君子偉之。且夫二子，或進以經世，或退以存身，可與爲仁矣。然行者難工，處者易持。牧之之智得，不如少游之拙失也。」〇吕成公遺集六書趙路分行實後云：「趙侯至性馴行，隆洽飭備，蹈儒者之所難。自著作君以昌言冠大庭，世或謂隱德，待其子而發，是殆不然。侯之所以自致者，如水必寒，如火必熱，政使名不出家，於侯何損？乃若著作君忠愛敦篤之意，隱然行於政事文學之中，其所從來遠矣。處者易持，出者難工，馳騁當世，萬變錯陳。其視前人之素風淳矩，若奉槃水而涉春冰，然則著作君之紀載，豈徒顯揚爲不朽計哉？抑將泝洪源，景高山，晝誦夜思，期無忝所生云爾。」

〔一〕「工」，元刊本作「將」。






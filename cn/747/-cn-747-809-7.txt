○注愍征赋後述

武宣之间籍显地者，虽无如梁韩数公以雅实自任，而能振拔後进。然士大夫宴游之倦，犹或时道文学以助执事者。而卢君尚以搀摈致愤於累千百言，亦犹虎之饵毒，蛟之饮镞，其作也。虽震邱林鼓溟涨，不能决其咆怒之气。且科爵之设，是多得於彼而少丧於此。侈其虚而歉其实，彼或充然自喜，而又以拱默相持。曾不知日月没於晷刻之间，蝇翔而萤腐耳。然则著明幸於弃默，而能以《愍征》争於千载之下，吾知彼之作者，有呕血不能逮之者矣。其所得何如於彼哉？且上至圣哲，下至豪特之士，得於文学者多矣，岂以一灵运之狂，而可沮辱天下之奇伟哉？况面墙而悖谬者，何翅於此耶？愚前述虽已瓷道其遒壮凄艳矣，而终不能掩其方外之致。以是掷笔狂叫，寄之他生。又尝著《濯缨引》，以雪词人之愤，其旨亦属於卢君。且凡禀精爽之气，是或有智谋超出群辈，一旦愤抑肆其笔舌，亦犹武人逞怒於锋刃也。俾其无所控告，驱於仇敌，必贻国家之患矣。然则据权而蔽善者，得不常以此危虑哉？


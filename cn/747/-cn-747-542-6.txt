○为人作荐昭州刺史张状

右，臣伏准贞元六年十一月八日敕旨，自今以後，诸州刺史县令以肆考，如理术尤异，实效可称，考满日委观察使录事迹以闻，特加奖擢者。前件官守文惟谨，持法甚精，清廉有馀，贞固无比。臣伏见岭南，风俗惰懒，苟避征徭，易成逋窜。张忧人若己，理郡如家；劝课农桑，置立保社；移风为敦厚之境，徵赋无惨急之名。周旋六年，其道一致。臣猥司廉察，忝守方隅，以所见闻，恳须甄录。


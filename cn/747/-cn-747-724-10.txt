○授段文昌中书侍郎平章事制

门下。眷求辅弼，期在济时。必惟才臣，乃克成务。况端洁刚毅，可以肃具寮；敏裕周通，可以熙庶绩。外无饰虚之体，中有效实之诚，简於朕心，乃命以位。朝散大夫守中书舍人翰林学士武骑尉赐紫鱼袋段文昌，门袭忠勋，器包才杰，广而不杂，峻而能温。修词每掇其菁英，所尚者风格；发言必探於指要，所贵者变通。识古今理乱之原，知遐迩利病之本。自掌文翰苑，列籍金门，出入五年，恭勤一致。属朕初承宝命，屡进嘉猷，谅我忧惕之怀，竭其公忠之力。昨因召见，更用咨询，造膝之言，注意斯得。必能奉将明之大任，申献替於虚襟。爰升鼎铉之司，冀展舟楫之用。於戏！万务之始，九有所瞻，将致治平，可不兢励。尔其夙夜惟虑，辅道朕躬，使四夷咸宾，百度惟。阜俗必苏其疲瘵，审官无郁其贤能，理当详於几深，道当固於久大。惟自诚可以化物，惟克己可以律人。勉哉戒哉！无忝我首命之重，可守中书侍郎同中书门下平章事。


○敕吐蕃赞普书

皇帝问赞普：朕与彼国，既是旧亲，近年以来，又加盟约，如此结固，仍有猜嫌，明知异域之心，亦难可保。比者所有信使，惟知怨此相违，自料国家，何负於彼？至於突骑施，蕞尔丑虏，顷年恃我为援，幸至今日，而敢辜恩，朕未即诛之，待其恶积。赞普越界与其婚姻，前者以意向道，即云寻已告绝，朕亦委信，以为必然，今定婚如初，党恶可见。又莽布支西出，朕具知之。今窦元礼往彼，问以何故，又道别缘他事，为此遣还。其人实将兵西向，拟行攻取，前後诈妄，言与事违，念在目前，得不叹恨？夫人之所以为贵者，以其有信有礼，国之所以能强，亦云惟信与义。若言不可信，义不可亲，虽在匹夫，尚多耻愧，何况君长，能无情乎？彼突骑施，人面兽心，偏僻荒远，见利则背，与亲实难，赞普背朕宿恩，共彼相厚，应非长策，可熟思之。又比来观彼事意，有殊往日，惟任计数，以此为能，今与突骑施和亲，密相结托，阴有赞助，而傍作好人，如此潜谋，亦非远计。所欲为患，不过边庭，且边鄙之於中国，如毫毛之在身耳，以彼戎狄，侵我毫毛，虽实无多，何须有损？朕所以殷勤和好，欲静边人。君国之心，不能妄也。亦与赞普累代旧亲，幸无大故，不宜轻绝。今边镇兵马，不可不防，彼亦有之，与此无别。既不先举，自足知心，从前所言，岂有虚也？秋晚稍冷，赞普及平章事首领百姓并平安好，遣书指不多及。


外所因论

夫六氵㸒者，寒暑燥湿风热是也。以暑热一气，燥湿同源，故《上经》收而为四，即冬伤寒，春温病；春伤风，夏飧泄；夏伤暑，秋 疟；秋伤湿，冬咳嗽。此乃因四时而序者，若其触冒，则四气皆能交结以病患。且如温病，憎寒发热，不特拘伤寒也，冒风暑湿，皆有是证。但风散气，故有汗；暑消气，故倦怠；湿溢血，故重着。虽折伤诸证不同，经络传变咸尔，不可不知。飧泄亦然。《经》曰：寒甚为肠癖。又热湿久客肠胃，滑而下利，亦不止于伤风； 疟诸证，亦以寒暑风湿互络而为病因，初不偏胜于暑也。咳论以微寒为咳，热在上焦咳为肺痿，厉风所吹，声嘶发咳，岂独拘于湿也。由是观之，则知四气本乎六化，六化本乎一气，以运变而分阴阳，反则为六氵㸒。故《经》曰：阴为之主，阳与之正。逆之则为病，乃乱生化之常矣，常则天地四塞矣。治之必求其本，当随交络互织而推之。所谓风寒、风温、风湿、寒湿、湿温，五者为并；风湿寒、风湿温，二者为合；乘前四单，共十一变，倘有所伤，当如是而推之。又兼三阳经络亦有并合，能所简辨，甄别脉证，毫厘不滥，乃可论治。非通明氵㸒化邪正之精微，其孰能与于此。


第五十七从心卦〔众阳尊阴兑泽正西〕：四上三中一下复泰之象

象曰：玄灵在上，下无谗人，百事通流，皆得归真。

颜曰：凡事从心，得人助之。又曰：阴居上位，众阳所尊，祸去福来，事由祭祀。此卦祭宗庙大吉，家门安泰，永保无咎。

何曰：孕生男，行人立至，口舌病，宜祭祀求福则瘥。田蚕收，大吉利，秋宜用事。

陈曰：群阴在上，而人道强盛，阴阳相得，更一阳在下，所处皆安，故曰云云。

刘曰：玄灵在上，阴上升也，下无谗人，阳道亨也。

此课四阴在上，而下二位皆阳，故为玄灵之象，三中一下，各当其位。阳刚无阴，无谗人也，是为百事流通之象，占者诸事皆吉，行人即至。

诗曰：名利寻常事，争如未易图。时来兼运好，不用费工夫。

又曰：神象居尊位，人心且顺时。自然归正道，犹赖众扶持。


○三会醮词

臣获奉正真，参受元，内期修炼，以保身心，外冀威灵，以穰灾，依科佩受，早遂宝持。但虑世务所拘，尘机所役，斋戒之日，朝谒有亏，修行之辰，香灯或阙。善功未立，过咎易彰，真气灵官，未垂应，元司天府，谴责不专。三命五行，灾衰未荡，旦夕忧惧，冰炭在怀。今以上会之辰，天官考校之日，功过善恶，巨细无遗。是敢沥恳披心，虔诚悔过，精修醮礼，拜奏章文。伏惟众圣垂慈，赦其愆咎，降流灵应，销解灾凶。三部吏兵，常加护，动息康泰，永亨利贞，即仰荷法真官济护之恩。


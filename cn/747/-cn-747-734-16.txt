○上寿州李大夫书

昔者燕昭以千金市骏骨，而百代称之。非直朽骨之可贵也，意必在将来之良而已矣。今亚之仰阁下之风而进於前，恭闻阁下又不以朽钝而顾之，宁鄙人之宜顾也，其名得无将来乎？是鄙人之价冒千金也，幸甚幸甚！今有傍徨之诚，敢露肝胆，伏惟听察之。亚之前应贡在京师，而长幼骨肉，萍居於吴，无咫尺地之居，以自托其食给。旦营其昼，昼营其暮。如是凡三黜礼部，得黜辄归。自二月至十一月，晨驰暮走，使仆马不以恙，即且碌碌。如有一日霜露得欺，气体失理，则一室向门之心无望矣。今忘辛勤之劳，扶挈长幼，丐食而西。虽已及哺口，然犹困其所储，不能自给，但涕泣语空，无有所仰。又度天下王公，希可以此言告者，乃阁下耳。伏惟分一日之泽以濡之，无使亚之复为朽骨所笑。谨再拜。








王义山　书永嘉嘉禾驿

老来倦跻攀，悠悠憩山侧。

层岚轶穷霓，纡萦困行客。

崖倾觉巑巇，径曲盘险迫。

石老枕云根。桥横界野色。

海峤吞暝晖，松标挂辰极。

残烟罩成幄，长波曳如帛。

天际鸟知还，溪涧鱼自适。

几忘物无我，卢淡意常寂。

泛观穷壤间，天亦局于迹。

荣华忽雕枯，俯仰逃今昔。

倾羲倏再旦，急轨等寄驿。

王义山


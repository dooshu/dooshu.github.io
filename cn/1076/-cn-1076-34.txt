卷三十四

<史部,诏令奏议类,奏议之属,历代名臣奏议>

钦定四库全书

历代名臣奏议卷三十四

明　杨士奇等　撰

治道

宋仁宗时通判泾州尹源作唐说及叙兵十篇上之其唐说曰世言唐所以亡由诸侯之强此未极于理夫弱唐者诸侯也唐既弱矣而久不亡者诸侯维之也燕赵魏首乱唐制专地而治若古之建国此诸侯之雄者然皆恃唐为轻重何则假王命以相制则易而顺唐虽病之亦不得而外焉故河北顺而听命则天下为乱者不能遂其乱河北不顺而变则奸雄或附而起德宗世朱泚李希烈始遂其僭而终败亡者田悦叛于前武俊顺于後也宪宗讨蜀平夏诛蔡夷郓兵连四方而乱不生卒成中兴之功者田氏禀命王承宗归国也武宗将讨刘稹之叛先正三镇絶其连衡之计而王诛以成如是二百年奸臣逆子专国命者有之夷将相者有之而不敢窥神器非力不足畏诸侯之势也及广明之後关东无复唐有方镇相侵伐者犹以王室为名及梁祖举河南刘仁恭轻战而败罗氏内附王熔请盟于时河北之事去矣梁人一举而代唐有国诸侯莫能与之争其势然也向使以僖昭之弱乘巢蔡之乱而田承嗣守魏王武俊朱滔据燕赵强相均地相属其势宜莫敢先动况非义举乎如此虽梁祖之暴不过取霸于一方耳安能强禅天下故唐之弱者以河北之强也唐之亡者以河北之弱也或曰诸侯强则分天子之势子何议之过乎曰秦隋之势无分于诸侯而亡速于唐何如哉或曰唐之亡其由君失道乎曰君非失道而才不至焉尔其亡也臣实主之请极其说唐太宗起艰难有天下其用臣也听其言而尽其才故君臣相亲而至治安以及後世视太宗由兹而兴虽其圣不及而任臣纳谏之心一也君有太宗之心臣非太宗之臣上听其下或不能辨其奸下惑其上无所不至所以败也何哉夫君一而臣衆大圣之君不相继而出大奸之臣则世有之大圣在上则奸无所容其臣莫不贤苟君之才不能胜臣之奸则虽有贤者不能进矣如是虽未至於失道犹失道也明皇非不欲天下如贞观之治而驭臣之才不能胜林甫之奸於是有禄山之祸德宗非不欲平暴乱安四方而君人之术不能胜卢杞之邪於是有朱泚之变以至于僖昭其心皆欲去乱而即治也而才不逮於明皇德宗辅臣之奸邪或过於林甫卢杞求国不亡安可得已然迹其事君岂不有失道乎于时天下非无贤由君不能主听也故至贤之主与失道之主其兴其亡皆自取之此系乎君者也中才之主其臣正胜邪则治而安邪胜正则乱而亡此系乎臣者也然则唐之亡非君之为臣之为也其叙兵曰唐杜牧当会昌中河朔用兵尝为文数篇上论历代军事利害继以本朝制兵用将之得失下参以当时事机牧儒者位不显其术未尝试然识者谓牧知兵虽古名将不能过今观牧所着大要究极当世之务不专狃古法使时君可行而易为功此其善也今兵之利钝所以与唐世异者唐自中世以来诸侯皆自募兵训练出攻入守上下一志故讨淮西青冀沧德泽潞之叛以至四征夷狄大率假外兵以集事朝廷所出神策禁军不过为声援而已故所至多有功今则不然国家患前世藩镇之强凡天下所募骁勇一萃於京师虽滨塞诸郡大者籍兵不踰数千每岁防秋则戍以禁兵将帅任轻而势分军事往往中御愚谓此可以施於无事时镇中国服豪杰心苟戎夷侵轶未必能取胜也何则兵主於外则勇主於内则骄勇生於劳骄生於逸夫外兵所习尚皆疆场战鬭劳苦之事死生之命制之於将故勇勇而使之战则多利内兵居京都日享安逸加之以赏赉未尝服甲胄荷戈戟不知将帅号令之严故骄骄而劳之则怨以之战则多钝若唐之失失於诸侯之不制非失於外兵之强故有骄将罕闻有骄兵今之失失於将太轻而外兵至於不足以应敌内兵鲜得其用故有骄兵不闻有骄将且唐之所失者势也今之所失者制也势也者不得已也制也者可为而不为者也然则为今之计当如何曰稍革旧制大募豪勇益外兵之籍俾足以战敌以内兵为声势重边将之任使专一军之事而不得连州郡之势斯可以获近利而亡後害也

文彦博进无为而治论曰臣顷因奏事亲闻德音谓古称无为而治者必当先有为而致无为臣虽即时仰对曰虞舜垂衣而治者亦皆先有为而後无为诚如圣意臣退而伏思曰陛下有尧舜求治之心而臣愚无臯夔致君之术夙夜惭惧啓处不遑又以奏对之际蹇讷未周谨寻前典所述虞舜之德着於简牍仰尘鉴观庶几愚忠上禆圣政仲尼曰无为而治者其舜也欤夫何为哉恭己正南面而已先儒之解以谓任官得其人故无为而治考於虞书则舜之始也流共工於幽州以其心狠貌恭足以惑世也放驩兜於崇山以其掩义隐贼党於共工也窜三苗於三危以其贪冒食货崇侈不才也殛鲧於羽山以其顽嚚傲狠治水无功也四罪而天下咸服兹所谓去邪不疑而罚当其罪也於是询四岳以谋政治辟四门以求衆贤明四目逹四聦以广视听於天下命禹作司空以平水土弃为后稷以播百谷契作司徒以敷五教臯陶作士以典五刑垂作共工益作朕虞伯夷作秩宗以典三礼夔典乐以教胄子龙作纳言出纳朕命惟允既命以官因戒勅之曰各恭其职乃能立天下之功然後三载考绩三考黜陟幽明庶绩咸熙兹所谓任贤勿贰而官得其人也夫明四目达四聦去四凶命庶官其勤至矣得不谓之先有为乎及夫庶绩熙天下服垂衣裳正南面而已得不谓之後无为乎臣究观经史之载舜之至德也有大功二十举十六相去四凶也十六相谓八元八凯稷契臯夔之伦去四凶则朝廷无奸邪之党举十六相则左右皆贤哲之辅如是而天下不治者未之有也故后世圣帝明王莫不劳於求贤而逸於致治劳於求贤则先有为也逸於致治则後无为也恭以陛下绍祖宗之丕基行尧舜之至化黜邪远佞去四凶之志也求贤审官举十六相之意也然而一日万务尚劳宵旰兹乃臣愚不称职之効也臣以为方今之务正在谨守祖宗之成法使爵赏刑罚不失其当耳爵赏当则奸邪无功者不敢侥幸而希进刑罚当则贵近有罪者不敢请求而苟免纪纲正而朝廷尊号令行而天下服如此则陛下高拱穆清之中无为而与虞舜比隆而下视三代之盛矣

天章阁待制知谏院包拯上疏曰臣非材备位谏职思所以为补报者惟言责而已然言不激切则不足开宸虑而补圣政谨条上七事皆当今之要务词理鄙直惟陛下留神省察

一事臣伏以陛下天纵寛仁海纳谋议是者取而施用非者存而掩覆羣下见圣度闳博不以是非皆能容受故奸邪敢肆矫妄持难明不然之事巧饰厚诬使人无由自辨而默受排斥之祸致陛下明有所蔽疑贰忠良率以此也夫忠良见疑则忠义之臣欲竭节尽忠补报陛下者皆惧谗畏祸不敢挺然当国家之事矣由是隂奸得计滋长敝病不惟有亏圣德致害时政一旦缓急乏才贤以使陛下持大任将谁付之臣愿陛下听纳羣下谋议之际留神深察如有持难明不然之事巧饰厚诬於人者请付有司责其明辨使真伪不杂是非较然则忠邪自分天下庶几於理矣

二事臣伏闻近岁以来多有指名臣下为朋党者其间奋不顾身孜孜於国奬善嫉恶激浊扬清之人尤被奸巧诬罔例见排斥故进一贤士必曰朋党相助退一庸才亦曰朋党相嫉遂使正人结舌忠直息心不敢公言是非明示劝戒此最为国之大患也夫圣明在上未尝闻有朋党朋党之来大抵起於衰闇故汉之党锢始安帝而极於桓灵唐之朋党由穆宗而甚於文武是皆衰闇之际以陛下用心图治功同尧舜讵可如汉唐衰闇之际而致有朋党乎斯乃臣下务相倾轧自快其志加诸人不顾破坏陛下事业者也在昔刘向进谏於汉元帝曰孔子与顔渊子贡更相称誉不为朋党禹稷与臯陶传相汲引不为比周何则忠於为国无邪心也又曰贤人在上位则引其类而聚之於朝在下位则思与其类俱进臣谓刘向之言垂千余年谈者以为至当臣诚学向者也不忍以熙洽之朝有朋党之说亏损至德蔽塞大明臣实痛伤不能已也臣愿陛下端虑以临下推诚以格物循名以核其实因迹以照其心使忠者邪者情伪毕见勿以朋党为意则君子小人区以别矣

三事臣伏闻顷岁大臣颛政颇恶才能之士有所开建则讥其近名或云沽激欲求进达遂使才能之士莫敢自効纵能不顾忌讳指陈事理固亦困於沮挠无得而施用矣且名者圣贤之所贵也孔子曰君子疾没世而名不称焉贾子曰烈士徇名人不顾名何以趋善圣人所以贵也夫羣下虽衆然士有志於国家之急者甚少其能处心积虑图报於上又困於近名之说是则志士仁人终无以奬进矣岂陛下之心哉此诚顷岁大臣之罪也臣愿陛下但顾其所否臧而亟行之勿以近名沽激求进为念则人得以尽其心矣

四事臣闻议者云陛下颇主先入之说臣以陛下通照於事务得情伪理必无之万一或有臣止可过虑而议不可闻之而不言也臣谓帝王行事但顾理道之如何尔固不计於先入後陈也必若主先入者以为是耶则奸罔之人逞其敏捷或巧中人或隂图事惟恐居其後矣得不惑乱於耳目哉臣愿陛下采纳羣议之际但顾其事之是非裁之以当则先入之患息矣

五事臣伏见近日以来科禁多有疑下之意如举御史须荐二员上自点定仍有在京与外任之拘及见任二府曾举奏之人亦不详论至於中书枢密院止许旬假见客及不许百官廵厅台谏官不得私谒并与刑法官接见雪罪叙劳之人等事皆非帝王推诚尽下之美致也以陛下至德难名待物无间方将拟迹尧舜固非汉武雄猜多忌之比也斯盖不识大体之臣过防谬论上误陛下臣恐书之史册?讥万古愿陛下速革近制推大信於 羣下以景佑初年之政为法则尽美矣

六事臣伏见近岁以来灾异备至天象谪见地理倾震虫蝗为孽水旱作沴连绵三数年未已而河北最甚其次利州京东西两浙河东路循环皆备大患矣以陛下焦劳求理恐一物失其所持此寅畏宁不感召和气格上天之福禄乎然而致如此者盖大臣不能同寅协恭知无不为切救时弊而陛下志虑亦或有疑沮未能委任忠贤以成垂拱之美也方今诸路饥馑万姓流离府库空虚财力匮乏官有数倍之滥廪无二年之蓄兵率骄惰敌国盛强即不幸继以凶年加之小寇则何人可以倚仗而枝梧哉臣所以夙夜怵惕思进苦言冀开悟陛下而不能已已也臣愿陛下切留宸虑密以事诏今之执政谁能尽心敢救天下之弊敢当天下之责者果得其人愿陛下主张而委任之其隂拱循默持禄?容妬嫉贤能以一己为计者宜速罢免毋俾久塞要路则化危为安变艰为易如反掌矣陛下固不可失此时而不为倘失此时而不为祸变一发则虽欲为而不可为矣惟陛下深存念之

七事臣伏见近岁以来多有窜逐之臣或以无辠或因小祸或为隂邪排陷或由权要憎嫉吹毛求其疵点洗垢出其瘢?罪罟是繁刑网大密甚伤清议大鬰舆情昔匹夫含怨三年亢阳匹妇怀愤六月飞霜近岁窜逐之人讵止匹夫匹妇之伦也得不逆和气召灾沴乎陛下固宜矜体而深惟之传曰使功不如使过盖负责之人自分废絶不能振起一旦为明主弃瑕录用则其自奋图报倍万常人愿陛下诏近岁窜逐之臣有才行効实而本无过累洎坐累获罪之轻者或加牵复或加宠擢如此则圣造洪覆同天之仁使排陷憎嫉之风不复为矣

开封府推官三司盐铁判官苏绅陈便宜八事一曰重爵赏先王爵以褒德禄以赏功名以定流品位以居才实未有无德而据高爵无功而食厚禄非其人而受美名非其才而在显位者不妄与人官非惜宠也盖官非其人则不肖者逞不妄赏人非爱财也盖赏非其人则徼幸者衆非特如此而已则又败国伤政纳侮诒患上干天气下戾人心灾异既兴妖孽乃见故汉世五侯同日封天气赤黄及丁傅封而其变亦然杨宣以为爵土过制伤乱土气之祥也二曰慎选择今内外之臣序年迁改以为官滥而复有论述微効援此希进者朝臣则有升监司使臣则有授横行不问人材物望可与不可并甄录之不三数年坐致清显如此不止则异日必以将相为赏矣三曰明荐举今有位多援亲旧或廹於权贵甚非荐贤助国为官择人之道若要官阙人宜如祖宗故事?班簿亲择五品以上清望官各令举一二人述其才能德业陛下与执政大臣参验而擢之试而有効则先赏举者否则黜责之如此则人人得以自劝又选人条约太严旧制三人保者得迁京官今则五人旧转运使提点刑狱率当三人今止当一人旧大两省官岁举五人今才举三人升朝官举三人今则举一人旧不以在任及所统属皆得奏举今则须在任及统属方许论荐驱驰下僚未免有贤愚同滞之叹也四曰异章服朝班中执技之人与丞郎清望同佩金鱼内侍班行与学士同服金带岂朝廷待贤才加礼遇之意宜加裁定使采章有别则人品定而朝仪正矣五曰适才宜古者自黄散而下及隋之六品唐之五品皆吏部得专去留今审官院流内铨则古之吏部三班院古之兵部不问官职之闲剧才能之长短惟以资历深浅为先後有司但主簿籍而已欲贤不肖有别不可得也太宗皇帝始用赵普议置考课院以分中书之权今审官是也其职任岂轻也哉宜择主判官付之以事权责成其选事若以为格例之设久不可遽更或有异才高行许别论奏如寇准判铨荐选人钱若水等三人并迁朝官为直馆其非才亦许奏殿如唐卢从愿为吏部非才实者并令罢选十不?一是也六曰择将帅汉制边防有警左右之臣皆将帅也唐室文臣自员外郎中以上为刺史团练防御观察节度等使皆是养将帅之道岂尝限以文武比年设武举所得人不过授以三班官使之监临欲图其建功立事何可得也臣僚举换右职者必人才弓马兼书筭策略亦责之太备宜使有才武者居统领之任有谋画者任边防之寄士若素养之不虑不为用也七曰辨忠邪夫忠贤之嫉奸邪谓之去恶恶不去则害政而伤国奸邪陷忠良谓之蔽明明不蔽则无以稔其慝而肆其毒矣忠邪之端惟人主深辨之自古称帝之圣者莫若唐尧然而四凶在朝圮毁善类好贤之甚者莫若汉文然而绦灌在列不容贤臣愿监此而不使毁誉之说得行爱憎之徒逞志则忠贤进而邪慝消矣八曰修预备国家承平天下无事将八十载民食宜足而不足国用宜丰而未丰甚可怪也往者明道初虫螟水旱几徧天下始之以饥馑继之以疾疫民之转流死亡不可胜数幸而比年稍稔流亡稍复而在位未尝留意於备预之道莫若安民而厚利富国而足食欲民之安则为择守宰明教化欲民之利则为之去兼并禁游末恤其疾苦寛其徭役则民安而利矣欲国之富则必崇节俭敦质素蠲浮费欲食之足则省官吏之冗去兵粮之蠧絶奢靡之弊塞刁伪之原则国食足矣民足於下国富於上虽有灾沴不足忧也书奏帝嘉纳之英宗即位初殿中侍御史司马光上奏曰臣闻王言惟作命不言臣下罔攸禀令陛下以明德令望龙飞受命四海之内延颈倾耳渇闻圣政自践祚以来於今五月而陛下深执谦逊端拱渊默百司奏事一无可否中外之情深为鬰邑曏者犹谓圣躬未安今御殿听政已遵旧式出入起居皆复常度而独於万几未加裁决臣窃惑之诗曰弗躬弗亲庶民弗信弗问弗仕勿罔君子臣愚伏望陛下凡两府及羣臣奏事稍留神省察询访利害议论是非可则行之否则却之使四方翕然瞻仰圣德亿兆羣生不胜幸甚

光又上皇太后疏曰羣生无福大行皇帝奄弃天下皇帝继统哀毁成疾未能亲政恭请殿下同决庶务臣愚伏计殿下念宗庙社稷之重为四海黎元之计不得已而临之非中心所欲也若皇帝圣体不日康宁殿下必推而不居若药石未效则殿下方且緫览万几未暇自安故凡举措动静不可不戒慎留心焉方今天下之势危於累卵小大战战忧虑百端若非君臣同心内外协力夙夜勤劳以徇国家之急则祸难之生岂可胜讳哉夫安危之本在於任人治乱之机在於赏罚二者不可不察也若中外百官各得其人贤能者进不肖者退忠直者亲谗佞者疎则天下何得不安任职之臣多非其人贤能者退不肖者进忠直者疎谗佞者亲则天下何得不危赏不因喜罚不因怒赏必有所劝罚必有所惩则天下何得不治喜则滥赏怒则妄罚赏加於无功罚加於无罪则天下何得不乱然则天下安危治乱不在於它在於人主方寸之地而已矣凡御下之道恩过则骄骄则不可不戢之以威威过则怨怨则不可不施之以恩恩威之道圣人所以制世御俗犹天地之有隂阳损之益之不失中和以生成万物者也夫恩者欲物之亲己也有时而生怨威者欲物之畏己也有时而生慢小人之性恩过则骄骄而裁之则怨矣爵禄赏赐妄加於人则其同类皆曰我与彼才相若也功相敌也彼得之我独不得何哉是出一恩而召羣怨也故曰恩有时而生怨也威严太盛则人无所容刑罚烦苛则滥及无辜则其同类皆曰是过也人谁无之彼既不免行将及我於是乎穷廹思乱为其上者乃更畏恐而求姑息是始於严而终於慢也如是则为人上者岂不至难哉盖善为人上者不然恩必施於有功而罚必加於有罪恩虽至厚而人不敢妬者何也衆人之所与也罚虽至重而人无所怨者何也衆人之所恶也大行皇帝天性至仁羣臣之功或未足言而赏之以厚罪或不可容而罚之至轻善则善矣而小人不识大恩者或几乎骄慢矣臣窃意殿下今兹继而为政必将纠之以严纠之以严诚是也然天下之人涵濡大行皇帝圣泽日久一旦暴加绳检恐骇而离心伏愿殿下徐以义理教之戒之有不听从而尤无良者然後加刑罚焉则谁敢不肃此善之善者也往者大行皇帝嗣位之初章献明肃皇太后保护圣躬纲纪四方进贤退奸镇抚中外於赵氏实为有功但以自奉之礼或崇重太过外亲鄙猥之人或忝汚官职左右谗謟之人或窃弄权柄此所以负谤於天下也今殿下初摄大政四方之人莫不观听以占盛德臣以为凡名体礼数所以自奉者皆当深自抑损不可尽依章献明肃皇太后故事以成谦顺之美副四海之望大臣忠厚如王曾清纯如张知白刚正如鲁宗道质直如薛奎者殿下当信之用之与共谋天下之事鄙猥如马季良谗谄如罗崇勲者殿下当疎之远之不可宠以禄位听采其言也臣闻妇人内夫家而外父母家况后妃与国同体休戚如一若赵氏安则百姓皆安况於曹氏必世世长享富贵明矣赵氏不安则百姓涂地曹氏虽欲独安其可得乎是故政者正也为政之道莫若至公臣愿殿下熟察羣臣之中有贤才则举之有功则赏之虽贱如厮役憎如仇雠远在千里之外皆不可弃遗如此则人谁不劝矣羣臣之中职事不修则废之有罪则刑之虽贵为公卿亲为兄弟近在耳目之前皆不可寛假如此则人谁不惧矣夫为善者劝为恶者惧百官称职万民乐业天下之安犹倚泰山而坐平原也尚何忧哉然後俟皇帝圣体平宁授以治安之业自居长乐之宫坐享天下之养则殿下圣善之德冠絶前古光暎後来虽周之文母汉之明德不足比也臣备员侍从之臣以谏诤为职不胜区区之诚妄冒以闻伏惟殿下置之几席少加听察

治平元年光知谏院又上奏曰臣闻舜与臯陶赓歌相戒以明良为美以丛脞为非盖以王者奄有四海君临亿兆若事无巨细皆以身亲之则所得至寡所失至多矣古语有之曰察目睫者不能见百步察百步者亦不能见目睫非不欲兼之势不可也是以明主緫其大体执其枢要精选贤能任以百职有功者赏有罪者诛故处躬不劳而收功甚大用此道也臣伏见陛下自亲政以来励精求治孳孳不倦未明求衣日昃不食虽大禹之勤劳文王之懿恭无以过此然而政有本末事有细大举其纲则百目张挈其领则衆毛理臣愿陛下先其本後其末急其大缓其细择人而任之此政之本也赏善而罚恶此事之大也陛下当先察羣臣之邪正与其材能之所堪然後思天下有某事不治者当使某人治之其公忠勤恪功效显着者劝之以厚赏奸回惰慢无功败事者威之以严刑如是则万事无不举兆民无不安陛下可以高拱无为而名配尧舜矣至於簿书之烦碎文法之微密钱谷之出纳体例之有无此乃羣臣百吏之所守非陛下所当留意也陛下知舍彼而取此则臣恐徒有大禹之勤劳而不获其功文王之懿恭而不见其治也臣以献替为职遇陛下勤政之初虚心求谏此乃千载一时诚不敢以细末之事烦污聦明伏望陛下深思此道乃自古及今致治之大本勿以为迂阔陈熟之言而忽之则天下幸甚

光又上疏曰臣伏覩皇太后手书已罢听政陛下钦承慈旨独断万几臣闻易曰君子以作事谋始又曰正其始万事理差之毫厘谬以千里陛下虽践阼期年於国家大政犹多所谦抑虽时有处分皆常式小事非天下所以望於陛下者也曏时外间议者皆曰陛下圣体未安倦於听览及知圣体已安又曰陛下上畏皇太后之严欲尽人子之礼避专命之嫌韬藴聦明未敢施设今皇太后举国家大柄尽付之陛下则议者无复可言唯拭目倾耳以瞻望圣政而已矣陛下当此之际治身治国举措云为不可不谨昔杨朱见岐涂而泣谓其可以左可以右所差甚微所失甚大也人主即政之初亦荣辱安危之岐涂也臣故愿陛下留圣心焉臣闻治身莫先於孝治国莫先於公孔子曰孝德之本也又曰不爱其亲而爱他人者谓之悖德不敬其亲而敬他人者谓之悖礼未有根絶而叶茂源涸而流长者也仁宗皇帝以四海大业授之陛下其恩德之大天地不足以为比今登遐之後骨肉至亲独有皇太后与公主数人陛下所当日夜尽心竭力供承抚养以副仁宗皇帝之意曏者皇太后听政之时左右侍卫之人不敢不恪求须之物无敢不备既委去政柄臣窃虑有无识小人随势倾移侍奉懈慢供给有阙则天下之责皆归陛下此不可不留意朝夕省察者也又若有不逞之人於两宫之间刺探动静拾掇语言外如效忠内实求媚以相间鬭者臣愿陛下逆拒其辞执付有司加之显戮诛一人则羣邪自退纳一言则百谗俱进此乃祸乱之机不可不深察也臣闻国事听於君家事听於亲臣愚以为陛下在外朝之时刑赏黜陟之政当自以圣心决之至於禁庭之内取舍赐予事无大小不若皆禀於皇太后而後行陛下与中宫勿有所专如此则内外之体正尊卑之序明慈母欢欣於上臣民颂咏於下矣不然皇太后归政之後若侍卫之人稍有怠惰求须之物小失供拟加以谗邪妄兴离间万一有私毫阙失流闻於外或皇太后忧思不乐内生疾疢则陛下何以胜此名於天下哉虽百善不能掩矣臣故曰治身莫先於孝也洪范於好恶偏党之际六反言之重之至也周任曰为政者不赏私劳不罚私怨大学曰欲明明德於天下者必先正其心有所忿懥则不得其正有所好乐则不得其正陛下奋发宫邸入纂皇极爰自潜跃至於天飞旧恩宿怨岂能尽无然今日即政之初皆不可置於圣虑以害至正也凡人君之要道在於进贤退不肖赏善罚恶而已爵禄者天下之爵禄非以厚人君之所喜也刑罚者天下之刑罚非以快人君之所怒也是故古者爵人於朝与士共之刑人於市与衆弃之明不敢以己之私心盖天下之公议也今以四海之广百官之衆有贤有愚有善有恶比肩接迹杂遝并进臣愿陛下少留聦明详择其间苟有才德高茂合於人望者进之虽宿昔怨雠勿弃也有器识庸下无补於时者退之虽亲昵姻娅勿?也有励行立功为世所推者赏之虽意之所憎勿废也有怀奸犯禁为衆所疾者罚之虽意之所爱勿赦也如此则野无遗贤朝无旷官为善者劝为恶者惧上下悦服朝廷大治百姓蒙福社稷永安不然陛下若专居深宫自暇自逸威福之柄尽委大臣?适目前不为远虑贤愚不分善恶失实则所进者皆平生所亲爱所退者皆平生所不快所赏者皆谄谀而无功所罚者皆忠谅而无罪如此则中外解体纪纲隳紊羣生失所天下可忧矣臣故曰治国莫先於公也此二者荣辱之大本安危之至要臣愿陛下审思而力行之诗云亹亹文王令闻不已陛下诚能行此二者则盛德美誉滂沛洋溢近者传诵远者褒叹不过旬月之间徧於天下达於四夷後日之政如顺风吹毛乘高决水可以不劳而成功矣御史知杂事龚鼎臣上慈圣皇后奏曰臣伏以先帝以万世根本之计择主上立为子实殿下相之自宫车晏驾殿下衔哀隐苦定策於须臾立主上为天子主上缠忧遇疾大臣无所取决请殿下共听庶政从容辅养数月自中都至於夷夏奠枕如昔者皆所赐也今主上圣躬既豫车驾两立宜於此时诏罢两府帘前奏事以终始天地之功则太姒太任之事何足道哉

鼎臣又上奏曰臣闻之於传曰未信而谏则以为谤己臣今进说于殿下者其几是与然臣备位外庭才微身贱俟见信而後言盖无期矣此臣所以犯贤哲之诫冒谤讟之嫌惓惓而不能自已者也惟殿下留神裁察臣於正月十九日尝奏疏乞还政事讫未蒙施行臣之所言固朝廷之大议殿下之深益夫何未之思也今物议喧然疑有谗间交进故两宫之情似有未甚通者夫以天下与人犹或疑之则何以信於人哉审如是臣窃以为过矣且一饭之恩匹夫未之敢忘况皇帝以明睿之资贯通古今而受人天下者乎臣谓殿下今日黜远谗间使不得前则慈孝之声明日并隆於天下矣至於忠谗之辨古今以为难臣独谓之不然何则从容和解掩所不及欲殿下母子安康者忠言也掲一为十似是而非使殿下心志荧惑者谗也此岂可谓之难辨哉臣前疏谓殿下积行累功於数十年间一旦定策援长君以安宗庙乃复犹豫不断将损盛德者非苟云也顾察之未熟尔今天象差忒旱虐为变臣恐元元艰食盗贼浸起四方宁谧或不可常朝廷能中外一心思消弥之术为制御之策则庶几其忧不大惟人事动于下则天谴形于上殿下当断之於心复辟于皇帝则朝廷之事体正事体正则天下之疑忧解疑忧解则和气应和气应则纬象之忒旱虐之变可消而制驭之策可为殿下退就安荣挹万世无穷之福不知念此而玩信谀词忘忽至计怀万万必无可虑之疑岂不累睿哲先见之明乎今皇帝康复已久仁宗祥练踰四十日亿兆延颈以听明诏事若早定可视於今古议不时决且贻诮於当世殿下顾利害如何哉况事不出於遗制非殿下之本意窃为殿下惜之臣恐缙绅之士章疏交上言涉讥诋而後图之美名大业亏缺已多实不知先事之善也殿下勿以臣言轻所陈者肺腑之素藴勿谓臣职卑所持者人臣之公论惟殿下?臣两章极精而虑之则臣之言不为谤讟而可以?信矣此疏不敢露於人谨於外题状奏以闻

赵瞻自都官员外郎除侍御史上疏曰英断独化人主至权也审至权者当主以天下之公心揆之以天下之正论如是而後权可一也若夫积久之弊陛下其思焉刑赏施设之失可革则革号令言动之过可止则止辅相赖其用宜责其効台谏知其才宜信其说兵柄宜削诸宦官边议宜付诸宿将盖权不可矫而为也以从天下之望耳英宗称善

知制诰郑獬上奏曰伏见陛下初即位四方传闻以谓陛下聦明英断同符太祖也有志之士莫不投袂叹息倾望陛下之风采然自授政以来号令所发蹈常习故不闻赫然有以鼓动天下者始以圣躬微疾犹足以为辞玉膳既复尚恭默而不言者实未知所谕将以隂拱自晦徐观天下之动而后出而制之耶则於此殆将周岁万机之变槩可见矣将以慕商宗之节思得圣人而后用以为政耶传说何可数有哉果无之则遂一世而不言耶将以左右牵制动有畏惮而不敢明为之耶则二府大臣与禁庭侍从皆足以寄腹心又何疑而不与之谋耶是三者皆非所以为术也非帝王南面听断之大权也先皇帝时纯用仁德以涵育万物及其久也盖有偏而不举者矣夫仁主爱义主断犹春之为生而秋之为杀也生而不杀则万物溃烂而不成其如岁功何陛下承先皇之仁爱宜用义断以整齐天下所谓义断者主柄也今夫唯唯而不断可否决於辅臣则主柄屈而不尊如辅臣朴忠不敢乱大法而为陛下奉行条例止可閲日月而已一旦有卼臲谁可横身为陛下当大事者乎万一奸人朋比参厕於其间则天下之大势去矣陛下眡今日为治耶乱耶必以为乱则边兵不试境内无跋扈强臣孰谓之乱必以为治则威令寖削大纲解而不缉孰谓之治是治与乱正在陛下留意之秋也右顾则为治左视则为乱盖陛下一举首而天下治乱之势分矣陛下何不日求贤者与之图议今所与共大政者不过七八辅臣则所闻所见尽於此而已矣乌能穷天下之聦明哉古者谋及卿士清问下民询于刍荛於是羣言集而治道成乃欲以七八辅臣之言而望大治岂不为阔略哉臣愿陛下特诏天下许尽所言有可采者与之召对至於臣下进见少赐数刻之景访以得失虚意以来之精察以审之明断以行之庶几天下之势将乱而复治矣如其优游泯默日复一日有志之士解体而去士望去则民从而去陛下尚欲恃四海之衆而保万世之安乎臣实不胜愚者之虑

吕大防为监察御史里行首言纪纲赏罚未厌四方之望者有五进用大臣而权不归上大臣疲老而不得时退外国骄蹇而不择将帅议论之臣禆益阙失而大臣沮之疆场左右之臣有败事而被赏举职而获罪者同知谏院吕诲上慈圣皇后奏曰臣恭以殿下保佑圣子积三十年辅翊邦政又逾期月寰区泰定庙社安固慈恩至矣功德大矣然而成全圣德是惟艰哉以万机浩繁殿下劳心焦思曾未少休非所以燕怡福寿之本也况皇帝躬亲治事勤励如此在於圣虑可以慰安臣愚以谓东殿帘帷宜五七日一御谘询大臣无俾旷事庶少均暇逸於翊政之道亦无所损当在沈机奋於独断豫宣教命诞告明庭外形谦逊之宜中遂优游之乐上顺天道下厌羣情享是全美岂不休哉仰祈聦悟天下幸甚

诲又上奏慈圣皇后曰臣伏覩殿下近降手书以皇帝既安坚罢同政圣子恭孝遂成母志虽前世有还明辟之事亦未闻期月而成辅翊之功廼形谦逊之旨休声茂实当垂光於万世矣然闻外议以符宝未归於上前臣有以知非殿下之意焉何则国政犹不欲其久而复眷留符宝哉万一所司行遣之间稍有稽缓涉此议论甚非有益於圣躬亦恐前降书旨或未孚於中外则有累全德始终之际不可不谨尔臣所以沥恳而言万死无避唯祈监照天下幸甚

三司使蔡襄上国论要目十二事曰明礼二帝三王相因作礼乐以正民性革其非心使之寡罪而远刑通万世之法也秦任兵刑而弃礼乐汉魏至晋日用干戈礼典残缺至于亡隋尽矣唐兴四方治定欲有所为制作虽具朝廷之礼时亦修举而风教习尚各随其俗五代祸乱日不遑暇专以刑治之宋兴百五十余年太祖太宗平天下皆以兵威助治真宗皇帝与契丹结好之後遂至无事朝廷礼文罔不修举仁宗皇帝好生恤刑泽及禽兽然四方之俗未闻由礼尚专用法法者网罗过咎而施刑耳臣请以一二事言之冠昏丧葬礼之大者冠礼今不复议婚礼无复有古之遗文而丧葬之礼尽用释氏独三年月日则类古矣臣请集大儒鸿博之士约古制而立今礼使百官万民皆有等夷便而易行远罪省刑之一途也曰择官圣人能无为而治天下天下之事至衆也何以无为而能治之百官无不为也百官修职则万务举矣何以致百官之职毕举在择官也择官在於?士今之取士所谓制科者博学强记者也进士者能诗赋有文词者也明经者诵经文而对题义者也是三者得善官至宰辅皆由此也资?以恩不问能否下至军职以战功流外吏胥以岁月三班所入鞭朴刑戮之人无所不至?士之法淆杂至此一旦使之入官小者治一务大者治兵民欲其各得其理犹驱车而水行也然行之已久不可毕革当渐节所取之路又於历任察其材能稍旌奬之庶几可劝其为人害者去之而已曰安民古之治世百姓各安其所士农工商各得其分量取其力以供公上上使之以时而民不倦是故百姓上以奉天子下以养父母蓄妻子其力有余故安其所也不妄作为故得其分也然而学者不原其本不考其实以谓民饥则哺之寒则衣之天下之衆虽尧舜不得济也是有忧世之意而民愈不安也臣谓今之民至无禁也太平日久民有智能者乘时趋利为农则兼并为商则高下取天时人力之大者遂以富强奢靡冒法出於王公之上此古所谓乱俗之民可诛者也而法莫之禁虽有禁者亦莫之信民相趋效不知纪极不贪不已此民妄为而不安其分者也天时水旱尧汤不能免之然而民有备故不害也今天下郡县水旱争发仓廪以济之又曰振贷以假於民随而倚阁经赦除放谓之恤民其意善矣其策疎矣古之治世役民不过三日其不役者出三日之庸此百姓所以奉公上也今百姓有幸有不幸其居濒河岁以丁役过重此不幸也天下生齿脱漏亦有不输一钱以助官者至於水旱流移又出仓廪以济之赋入有程散施无极国何得而不贫国既贫矣民又不安其所岂所谓安民哉臣故谓学者不原其本不考其实者以此必曰安民禁奸豪均民力使民各得其分而安其所是谓安民曰正陵慢贾谊之说曰人主之尊如堂人臣如陛陛高则堂高矣盖人主之於天下其势渐高至於极尊民不可得而慢者由其羣臣等级之差渐而至也先皇帝仁爱如天包容万物虽有触冒讥斥者多亦矜恕至有侮慢朝廷自以为直臣以谓人主开受直言盖盛德之事若肆讥斥而无人臣之礼此不可恕也天子可得而慢其下宰臣百官复可等级之差借如两府大臣陛下所尊礼而优待之也日於漏舍或雪罪之人或求恩赏所求不得如意诋讦讥刺务以为能大臣难与较是非也但隐忍容之以为常事京师寮属能侵长官天下州军佐官能拒长吏皆以材名之风俗如此所谓下陵上者也又有甚於此者士大夫之有怨憎党以相朋造作谤毁或为歌诗传於都下或移书啓於言事之门隂幽暗昧被毁之人无由辨明甚者摇动公卿以希货赂古之所谓清议公论岂如此耶此在可嫉者也陛下省留圣听因事正之易如反掌曰辨邪佞知人则哲帝尧犹以为难尧圣人也曷难於知人曰人之难知虽圣人必审谨也进说之臣万端人主以要道得之附随人主之意而不论理道之是非此佞臣也附托权要之势因事自媒其身此邪臣也多引前事之美专为高论不顾今世难行此迂阔之臣也多取衆人之誉舍违公道不为国家久计此奸诈之臣也其言忠其事实此鲠直之臣也无所附依进退自守此公直之臣也陛下进一忠直退一邪佞则天下莫不慕忠正而丑邪佞矣惟陛下博访问则天下幸甚曰废贪赃传曰廉吏民之表今夫食禄而治官材与不材出於天性不材者不可强之使材虽废职可恕也至於凭恃官威因缘为奸求?赃贿以曲为直上负朝廷之用下为百姓之害是其心岂复所畏哉古之圣明之主所深患之也近年之俗以容贪赃为长者视其虐民害物若无有也何则凡赃吏皆狡恶之人虽欲发摘其过恶必须下狱然後置之於法既断之後彼赃吏必须称寃理雪朝廷必於近郡别令鞫勘当时一狱之人尽须追呼或经月时禁系对词百姓已不胜其苦矣若只依前案彼赃吏者必又再雪朝廷又须别推劾一狱之人又须追扰如此百姓何以当赃吏之辨而受此苦毒例皆引虚自认或经赦宥才得免脱是以百姓被害不死不休赃吏雪赃不尽不已监司之官以是莫敢轻发贪赃之吏自以为得意嗟乎百姓何罪惟陛下怜之贪吏何人惟陛下察之又有不敢赃求自为营利者臣自少入仕于今三十年矣当时仕宦之人粗有节行者皆以营利为耻虽有逐锥刀之资者莫不避人而为之犹知耻也今乃不然纡朱怀金专为商旅之业者有之兴贩禁物茶盐香草之类动以舟车懋迁往来日?富足夫贪人日富而居有田宅岁时有丰厚之享而清廉刻苦之妻孥饥寒自非坚节之士莫不慕之贪人非独不知羞耻而又自号才能世人耳目既熟不以为怪管子曰礼义廉耻国之四维今风俗之坏是四维不举伏惟陛下察贪赃者废之清廉者奬之则亷耻兴矣曰强兵今天下大患者在兵禁军七十万厢军约五十万积兵之多仰天子衣食五代而上至秦汉无有也祖宗以来无有也真宗与北方通和以後近六十年河北禁军至今十五万陕西自元昊叛增兵最多至今十九万天下诸路置兵不少臣约一岁緫计天下之入不过缗钱六千余万而养兵之费緫五千万是天下六分之物五分养兵一分给郊庙之奉国家之费国何得不穷民何得不困然今之兵不可暴减固当有术以消之又当有术以精练之其说至多难以遽言陛下敕两府大臣博求其弊渐讲其术以为长久之策今之为政此第一事曰富国或曰何以富国今天下之广四维万里可谓大矣农田商贾茶盐酒税银铜金铁之类莫不推之可谓察矣笼天下之利至纎至悉宜乎府库充牣不可胜计然後为得今则每有支费常遣使诸路仅能自给者此何故耶曰养兵一百二十万自古无有也岁入日少而岁出益多或曰何谓也曰兵日益多官日益冗财物有限而支费无涯此所以贫也然则富国有术乎必先用意於兵然後可言富国之术臣故曰今之为政强兵为第一事富国为第二事或曰为政止於此乎曰非也自此而始曰去冗治天下者如治家凡民之家随其富贫视其族属几何一岁之费几何宾客之资公上之须复用几何度其家之所入然後量力而出之如是乃可以为家计也不如是其家无以自给则族属不得其安矣今治天下乃不如是宰相不知兵枢府不知财用三司使守藏也岁了一岁便为办事不幸有边境之急必?於民譬之家计是不度所入不量所出国不富实陛下未得高枕而优游臣故谓兵冗为大其次又有官冗今且以转官一事言之太祖太宗朝任官者或有功劳或有誉望则拔任其人人莫不劝然以孤远守常之人湮沈不迁者有之真宗设三年磨勘之法然後孤远守常之人与夫权要图进之士无异也日月既久渐以成俗虽有长材异能出衆人者有小过累未可迁也但能饮食言语於人无忤者数日必迁此三年一迁之法今为大弊也祖宗时卿监郎中无数十人观今班簿姓名可见也天下州军三百余处合入知州军凡几何人局少员多每至差除待阙须一二年通判知县之类率如此真宗时选人磨勘有迁京官者有不迁者仁宗时但无过咎无不转官官冗如此岂有不思变更之术也哉去冗百端此二者最大愿陛下熟思之渐求消冗之说曰原赏古之所谓赏者有大功则赏之临兵戎者前死有荣退生有辱虽小功必赏以其履死地也今之臣一切务赏何谓赏所谓酬奬者是也守土之臣刺史县令招徕逃户磨勘税赋皆其职所当为也不修其职罪当罚也今有为之者必自陈而求赏不立赏格则不为也天子敛生民之财以禄之分职位以宠之借威权以使之可谓至矣而於常事动则求赏天子岂与羣臣为市道哉至於茶盐酒税之局物物皆有赏格下至吏人百姓莫不皆然此为政之弊也战功必赏也捕贼之法必赏也功异於常者可赏也其余无名酬奬可渐罢之以正官守之法也曰任材凡人之材各有所能不一等也一人之智兼治数局时有不能也有文词之职有吏治之职有兵戎之职有财利之职夫有吏治之材使之临兵戎之事则时有不能也有财利之术使之论朝廷之事则时有不能也今世用人大率以文词进大臣文士也近侍之臣文士也钱谷之司文士也边防大帅文士也天下转运使文士也知州郡文士也虽有武臣盖仅有也故於文士观其所长随而用之使其所能则不能者止其术莫善於还词令之职还於文士讲说之职还於文学典礼之职还於博士兵戎之职还於武士吏文之职还於法吏金谷之职还於财利臣所谓还者与其能者不以一人之智兼责之也若夫宰辅大臣必兼衆能文学之士皆其出身忠义之节皆其素立故不论也不明法律不可也不知军旅之情不可也不知边疆险易之数不可也不知金谷利病不可也不知礼典之旧不可也是故其人陛下知其难也得人则爱重之又於羣臣询谘而择之臣故谓任材者明天子之事也曰正刑圣人可谓爱民矣可谓谨刑矣杀人者可杀矣疑或贷其生者州郡有一误杀人者一狱所干官吏停废窜逐无有贷者古先帝王谨刑不过是矣原其所因好生之德及於下也重刑诚审矣而刑之轻者罚及无罪天下之官皆得施杖笞於其部通判职官於州之吏民皆可笞朴由是观之民无全肤可谓滥刑矣天下州县有长吏京师百司有长官有罪之人可归於长吏长官则不敢妄刑也律有监临主司不合行罚敇许执衣白直得施小杖臣窃谓天下州县官司京师百司唯执衣白直令依敇科罚其余公事各随所属长吏长官行之一岁计之可减妄行千万人矣臣愿陛下明敇法官议之理当如何若律敕可行则行之必重其罚则不敢违也

英宗时王安石为着作郎兼国史实录院检讨编修官尝上疏言古今之治本乱阶更为倚伏以治易乱则反掌而可治以乱易乱则乱去而复生人主公听则治偏信则乱故事归於朝则治归内廷则乱问百辟士大夫则治问左右近习则乱大臣公心无党则治植党行私则乱大臣正小臣廉则治大臣汚小臣贪则乱

历代名臣奏议卷三十四








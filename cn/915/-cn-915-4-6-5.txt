◇增封东海王臻诏（二年）

东海王臻以近蕃之尊，少袭王爵，膺受多福，未知艰难，而能克己率礼，孝敬自然，事亲尽爱，送终竭哀，降仪从士，寝苫三年。和睦兄弟，恤养孤弱，至孝纯备，仁义兼弘，朕甚嘉焉。夫劝善厉俗，为国所先。曩者东平孝王敞兄弟行孝，丧如礼，有增户之封《诗》云：「永世克孝，念兹皇祖。」今增臻封五千户，俭五百户，光启土宇，以酬厥德。（《后汉·东海王强传》）


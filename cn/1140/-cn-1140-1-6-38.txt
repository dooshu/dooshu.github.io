傅节妇墓志铭

傅节妇姓吴氏十七归当涂傅光箕箕力学善病婚未逾月朝夕侍药饵居岁余羮股进数四不起遂矢以死殉父母愍其少寡无子也欲夺之绐归宁强留于家使媒妁为言不听则迫胁之又不听乃谋絶其舅姑以它事构傅怨妇归傅傅果怒拒之曰若父仇我何妇为节妇号哭于野终不纳妇归吴吴又不与食衆皆曰是其穷无归也不守必矣节妇泣请其母曰假我数椽吾宁独饿终不以一溢米累父母乃于庭隟葺茅室日夜女红给饘粥邻媪怜饷之弗受岁祲餐腐柤以活积数岁买一女奴晨樵暮汲拮据冻饿相守者四十余年康熙辛亥十一月十七日病且死属曰归我尸于傅同穴瞑矣言讫而卒年六十今将以壬子三月某日合葬如其言兄士瑜属予表之於乎妇从一而终义也节妇无子无食难乎其为节也于傅于吴皆见逐夺之者百而之死靡它也不吴食而吴是居嫠不可无依也死而归傅终从夫也君子以是难节妇且俾其夫光箕藉以名焉吴子两若既传其事余为之铭铭曰

其生同欢曾不累月其卒同归万古之宅

学余堂文集卷二十一







学余堂文集卷二十二

钦定四库全书

学余堂文集卷二十二

翰林院侍读施闰章撰


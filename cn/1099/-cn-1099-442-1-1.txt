○贈少司馬郝公總督薊遼序 【 薊遼總督】

比歲疆場多事、邊人未息肩、而島夷起東南、實為封豕以洊食我屬國、　天子東顧咨嗟、用廷臣言、簡雲中郝公總督薊遼諸邊、閫以外皆屬焉、公之被命自遼左中丞往、故遼左諸大夫以贈言屬不佞、不佞反覆時事、而知　天子之所以命公重也、葢今日薊遼之勢與昔異。昔之難難在虜而巳。今虜形緩。倭形急議者亦遂急倭而緩虜。此形有緩急情不可知也其後倭卒不能為遼患倭來而吾力疲於戰。虜且犄我。倭不來而吾力疲於守。虜亦且玩我。是謂以倭兼虜難。比者出塞之師。遼與薊十居其六。夫少出師則不足以當一戰。盡銳以出。則守備虗。有如間道而乘我不備則為害滋大。是謂以戰兼守難。南接齊北控燕。其間薊以錯遼。海以錯陸不可以預設地預設地則不當又不可不預設地不預設地則疏習水者未必習其地。習其地者未必習水。是謂以海兼陸難。京輔四十年不被虜。二百年不備倭。今既驟而強之於兵。又驟而強之於倭、軍操其急。勢必踞而乘民。民憤其擾。勢必懼而訛兵。而官環其中。勢必意而低昂其民與軍。是謂以兵兼民難此四兼者。皆前所無今所難也。而愚以為在公則易耳葢天下有兼任、有兼才、以偏才當兼任則難、是亦一論以兼才當兼任則惟兼乃易耳趙廣漢治京兆以為亂吾治者三輔也。使吾得兼治之則差易也。故以滕薛則勞以齊楚則逸此言偏任難。兼任易也。公起自雲中、習兵事、為名御史、經略邊關、歷官中外、仗金?戊遼左、以迄于今、此其視虜也。如在目中。而其視倭也。猶之乎視虜。戰與守兩相推。海與陸兩相應。兵與民兩相衛而備倭與備虜兩相為用。四兼者誠難。在公直易耳。自經略出塞。而廷臣遂謂朝廷以倭屬宋公。以虜屬公。夫經略專在倭耳乃制府則何所不兼也。明主御臣必有所專有所兼專者待兼者而重。制府未必經略重。而經略得制府始重。　國家倚兩公如左右手。而經略之須制府。如左之須右。右善捍則左無患。吾未見四兼者之足為公難也。請賦桑扈之卒章以贈、而擬采芑之什觀成功焉、


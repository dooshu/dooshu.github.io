【赠汲郡太守诗（八章）】

於穆皇晋。豪彦实蕃。天罔振维。有圣贞观。鸣鸟在林。良骏即闲。萃彼俊□。时亮庶官。

抑抑奚生。天笃其淳。芳颖兰挥。琼光玉振。沈机照物。妙思考神。思我善问。观德古人。

善问伊何。惠音孔韶。肇允衡门。翻飞宰朝。肃雍芳林。芬响凌霄。穆矣和风。育（群书校补作扇。）尔清休。

亦既有试。出宰邦家。之子于行。民固讴歌。风澄俗俭。（群书校补作险。）化静世波。芒芒既庶。且乐于和。

我有好爵。既成尔服。入赞崇华。遂登帷幄。时文圣宰。天祚方谷。朔风徽止。鸿渐云狱。

悠悠斯民。三代直道。我求明德。惟奚攸考。缉熙晖章。天禄来保。惠心无兢。丰化有造。

乐只君子。茂德攸绥。嗟我怀人。式是言归。聿言来集。如翼斯挥。日（当作曰：）予不惠。照尔清晖。

职思既殊。亦各有司。念我同僚。悲尔异事。之子之远。悠悠我思。虽无赠之。歌以言志。（○本集二。《诗纪》二十六。）


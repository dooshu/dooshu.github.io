○李肇可中散大夫郢州刺史王镒可朗州刺史温造可朝散大夫三人同制

敕：朝请大夫使持节沣州诸军事沣州刺史上柱国赐紫金鱼袋李肇等：乃者李景俭使酒获戾，而肇等与之会饮，失於检慎，宜有所惩，由是左迁，分为郡守。今首坐者既复班列，缘累者亦当徵还，但以长吏数易，其弊颇甚，况闻三郡皆有政能，人方便安，不宜迁换，故吾以采章阶级，并命而就加之，盖汉制进爵秩降玺书慰劳良二千石之旨也。尔当是命，得不勉哉。


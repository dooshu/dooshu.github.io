张纲


纲字彦正，金坛人。生于元丰六年（1083）。政和四年（1114），以上舍及第，释褐辟雍正。绍兴初，历起居舍人、中书舍人、给事中。奉祠十馀年致仕。秦桧死，起为吏部侍郎。二十六年（1156）参知政事。二十七年（1157）出知婺州。二十八年（1158）复致仕。乾道二年（1166）卒，年八十四，谥章简。有华阳集，中有长短句一卷。

念奴娇

次韵张仲远，是日醉甚，逃席

论思厌久，动莼鲈清兴，轻辞丹极。佩玉腰金归故里，光照湖山秋色。八座仪刑，九重尊宠，才大今词伯。汉家豪俊，一时谁是勍敌。

三径旧日家声，华堂深稳处，频开瑶席。春在壶中真自有，一境珠宫仙掖。谭塵挥风，罚筹如猬，数困尊前客。故应元放，举杯狂醉轻掷。

二

次韵李公显木樨

多情宋玉，值西风摇落，悲秋时节。赖有幽芳深解意，的白乐枝头争发。欲语含羞，敛容微笑，心事如何说。暗香时度，卷帘留伴霜月。

谁为赋写仙姿，挥毫落纸，有尊前词客。独倚阑干须信道，消得孤吟愁绝。补阙骚经，拾遗香传，顿许居前列。品题多谢，一枝当为君折。

青门饮

京师送王敏求归乡

疏柳飘零，暮鸦寒集，都门送客，斜阳影里。野色沉沉，翠微隐隐，遥指故乡云外。聚久交情厚，对西风、争忍分袂。饮散宾朋，画船去也，平芜千里。

因记。小轩无寐。观夜月凭阑，共论深契。绛帐清闲，杏坛优暇，当念宴游同醉。南北烟波远，愿无忘、音书频寄。未知名宦拘人，异日相逢何地。

蓦山溪

甲辰生日

小窗开宴，草草杯盘具。欢喜走儿童，庆生朝、一年一度。风光好处，恰是小春时，香泛泛，酒醺醺，一曲歌金缕。

吾今已醉，解作醒时语。千里念重亲，望家山、云天尽处。深深发愿，只愿早休官，居颜巷，戏莱衣，岁岁长欢聚。

临江仙

次韵陈少阳重九

绿蚁浮觞香泛泛，黄花共荐芳辰。清霜天宇净无尘。登高宜有赋，拈笔戏成文。

可奈园林摇落尽，悲秋意与谁论。眼中相识几番新。龙山高会处，落帽定何人。

二

坚生日

追想京都全盛日，蓬弧初记生时。朝来朱绂照庭闱。谁知衰谢老，还有宁馨儿。

休记蓝田生美玉，举杯听取歌词。年方强仕未应迟。高风轻借便，一鹗看横飞。

满庭芳

生日

十月风光，小春时候，宴堂初启朱筵。博山云润，风细袅晴烟。坐有文章公子，争吟唱、诗满花笺。帘帷里，时闻笑语，今日间生贤。

郎潜。虽未贵，虚名自有，清议推先。更那堪、高堂重庆兼全。占取人间乐事，何必羡、玉带貂蝉。飞觞处，深深更祝，龟鹤永齐年。

二

荣国生日

风轧云低，寒催腊近，画堂和气先春。玳筵初启，佳会庆生辰。漏转高张宝炬，重帘邃、深炷炉薰。欢声里，清歌闲发，一曲绕梁尘。

慈闱，春不老，山河象服，恩被丝纶。占人间荣贵，兰玉诜诜。便好金尊尽醉，殷勤劝、须满十分。深深愿，斑衣拜舞，千岁奉灵椿。

万年欢

荣国生日

岁晚寒凝，正蓂舒四叶，梅吐孤芳。庆诞佳辰，开筵盛集萱堂。合坐春回锦绣，卷帘处、花簇笙簧。除乐禁、初许闻韶，应时欢宴何妨。

人言富贵最好，算有谁能兼，福寿康强。自是仙姿，天教占取恩光。百和重添宝炬，十分劝、频举瑶觞。仍教画、家庆新图，要看兰桂成行。

浣溪沙

荣国生日四首

罗绮争春拥画堂。

翠帷深处按笙簧。

宝奁频炷郁沉香。

海上蟠桃元未老，

月中仙桂看馀芳。

何须龟鹤颂年长。

二

腊日银罌翠管新。

潘舆迎腊庆生辰。

卷帘花簇锦堂春。

百和宝薰笼瑞雾，

一声珠唱驻行云。

流霞深劝莫辞频。

三

象服华年两鬓青。

喜逢生日是嘉平。

何妨开宴雪初晴。

酒劝十分金凿落，

舞催三叠玉娉婷。

满堂欢笑祝椿龄。

四

安人生日

过隙光阴还自催。

生朝又送一年来。

宴堂深处强追陪。

眼眩岂堪花里笑，

眉攒聊向酒边开。

与君同醉莫辞杯。

点绛唇

荣国生日二首

飞雪初晴，晓来佳气生庭户。宝薰笼雾。帘幕香风度。

鹤髮龟龄，堂上潘舆驻。花深处。缓歌金缕。莫惜杯频举。

二

罗幕重重，画堂迎腊和风转。玳筵高展。知是群仙宴。

银鸭香浮，红袖翻歌扇。金杯劝。深深祝愿。争把蟠桃献。

江城子

和吕丞送进士赴省

宝津楼下柳阴重。画桥东。戏鱼龙。闻喜当时，开宴盛仪容。遥想新年寻故事，扶醉帽，夕阳中。

可怜衰鬓飒霜丛。借酡红。遣愁浓。梦入长安，惊起送飞鸿。直下青冥休避路，九万里，看抟风。

绿头鸭

次韵王伯寿

敛晴烟。桂花如水轻寒。宴中秋、朋簪来会，满筵绿鬓朱颜。罄尊罍、兴吞海量，妙歌吹、声彻云端。独念衰残，强陪欢笑，恍然感旧觉悲酸。功名志，黄粱晓梦，老去奈何天。休追悔，天应教人，赢取身闲。

想姮娥、情都如旧，也须知我贪欢。奈潘鬓、霜蓬渐满，况沈腰、革带频宽。月有重圆，人谁长健，一回相见一回难。王夫子，看君风度，何不早弹冠。莫学我，年年对月，扶病江干。

二

次韵陈季明

爱家山。坐来心与云闲。念平生、功名有志，暮年多病知难。眷簪缨、未容引去，奈猿鹤、久已催还。松菊关情，莼鲈引兴，昔人高韵照尘寰。细追想，山林钟鼎，从古罕兼全。归来好，皇恩赐可，拂

袖欣然。

望西清、犹叨法从，梦魂宁隔台躔。莳七松、便为小隐，开三径、且乐馀年。宾友相过，鸡豚为具，从容聊作饮中仙。君试听，阳春佳阕，今日恰新传。休辞酒，从教醉舞，踏碎花毡。

感皇恩

休官

解组盛明时，角巾东路。家在深村更深处。扫开三径，坐看一川烟雨。故山休笑我，来何暮。

苦贪富贵，多忧多虑。百岁光阴能几许。醉乡日月，莫问人间寒暑。兴来随短棹，过南浦。

朝中措

安人生日

年时生日宴高堂。欢笑拥炉香。今日山前停棹，也须随分飞觞。

东阳太守，携家远去，方溯桐江。把酒祝君长健，相随归老吾乡。

二

前年十二月十八日入对，遂除吏侍。今

在婺州，腊月十八日也

前年初对大明宫。寒律转春风。几度乡关归梦，催成两鬓霜蓬。

山州岁晚，还逢令节，空记前踪。莫遣酒兵相向，愁城生怕频攻。

三

腊日

休惊初腊冻全消。旬日是春朝。梅吐芳心半笑，柳含青眼相撩。

风光如许，那知太守，老去无聊。乘兴方思把笺，归心已逐轻桡。

凤栖梧

安人生日

五日小春休屈指。花发西轩，早已传春意。应为高堂催燕喜。一枝得得来呈瑞。

绮席初开云幕邃。兰蕙腾芳，人生蓬壶里。寿酒满斟那惜醉。锦囊行拜恩封贵。

二

雨洗轩庭迎晚照。黄菊才芳，未觉秋光老。怪底烘堂添语笑。姮娥此夜来蓬岛。

献寿新词谁解道。满眼儿孙，著语皆争巧。潋滟金杯休惜釂。追欢不怕霜天晓。

三

婺州席上

风动飞霙迎晓霁。银海光浮，宴启群仙会。骑省流芳谁可继。尊前看取连枝贵。

华髮衰翁羞晚岁。未报皇恩，尚忝专城寄。酒入愁肠应易醉。已拚一醉酬君意。

四

癸未生日

老去光阴惊掣电。生长元丰，试数今谁健。多谢天公怜岁晚。清时乞得身闲散。

忆昔生朝叨睿眷。台馈颁恩，内酒当筵劝。今日衰残欢意鲜。举杯目断尧天远。

五

丁宅二侍儿

缓带垂红双侍女。彩凤衔来，秀色生庭户。转蕙光风香暗度。回眸绰约神仙侣。

寡和清歌声激楚。夜饮厌厌，劝我杯频举。只恐酒阑催暮雨。凭谁约断阳台路。

好事近

梅柳

梅柳约东风，迎腊暗传消息。粉面翠眉偷笑，似欣逢佳客。

晚来歌管破馀寒，沉烟袅轻碧。老去不禁卮酒，奈尊前春色。

菩萨蛮

上元

重帘卷尽楼台日。华灯万点欢声入。老病莫凭阑。一城星斗寒。

艳妆翻舞雪。目眩红生缬。不是故无情。羞君双鬓青。

二

南山只与溪桥隔。年来厌著寻山屐。卧对曲屏风。淡烟疏雨中。

功成投老去。拚作林塘主。万事不关心。酒杯红浪生。

清平乐

上元

红莲照晚。花底明人眼。无限游人谁惜倦。只有衰翁心懒。

笙歌缓引更筹。更阑客散添愁。香雾半窗幽梦，烟波千里归舟。

人月圆

壬午生日，时初遇会庆节，至翌日小集

封人祝望尧云了，归路蔼欢声。何妨明日，开筵笑语，聊庆初生。

官闲岁晚身犹健，兰玉更盈庭。持杯为寿，从教夜醉，谁怕参横。

西江月

壬午生日

易老方惊岁晚，难禁又报生朝。从他华髮转萧萧。且共尊前一笑。

为具随宜饾饤，烘堂不用笙箫。只烦欢伯散无憀。醉里追回年少。

惜分飞

次韵丁希闵

年少春心花里转。只恐飞花片片。沉醉归深院。妓衣何用令高卷。

要看梁州初入遍。放出楼中舞燕。有眼何曾见。看来未足重开宴。

减字木兰花

安人生日

思堂醇酎。满酌金杯争献寿。

记取年时。头白成双唱旧词。

莫言秋晚。五日小春黄菊绽。

折一枝来。纶诰金花要并开。








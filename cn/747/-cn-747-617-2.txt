○资州献白龟赋（以“泰平将洽，神物效灵”为韵）

皇帝在位十五载，西人献异龟於王庭。匪青黑以饰体，特洁白而成形。融彩可嘉，且不溷於五色；呈祥有异，讵止齐乎四灵。盖以我皇，行化无外。止戈偃武，人绥道泰。升至德於元穹，降殊祥於神蔡。且夫龟者禀先知之异，白者表司杀之方。岂天意兴威於有截，俾臣下受命而无将。西土是生，实西方而主义；被甲以至，犹带甲以来王。不然，何以爱纯容，皎素甲。皓霜华而浃洽。炯玉质，辉金精。凝雪彩之清贞。泳灵沼而冰静。息泰阶之砥平。足使孟津之鳞，耻捷乎素鬣；越裳之雉，羞奋於翘英。矧乎禀殊姿，体异貌。陋三足之为美，匪六眸以是效。其用也，或协圣人之心；其动也，克符智者之乐。然後知戏朝之虎不足征。衔钩之狼不足神。彼驹来思，徒称皎皎；尔兽至止，虚擅谆谆。未若兹瑞，德无与邻。应天之命，昭王之仁。非椟中之毁弃，不莲上以因循。将顺乃元穹以呈其贶，曷思乎绿水而返其身。则彼宁王有遗，元绪又安得而比伦。向非我皇，从道不弗。必将混於介族，讵得分为理物。宜乎冠异纪首灵篇，且无使其湮郁。


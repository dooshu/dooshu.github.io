15　五星聚者有三　天文地理與王道變革


沈約宋志：「五星聚者有三：周將伐殷，聚房；齊桓將霸，聚箕；漢高入秦，聚東井。周、漢以王，齊以霸。」見天文志。襄陵許氏名翰，字崧老。謂：「恒星不見，星隕如雨，齊桓之祥也。沙鹿崩，晉文之祥也。桓將興而天文隳，文欲作而地理決，王道之革也。」

【全云】果爾，則天固不以爲祥也。

【元圻案】許氏之説，吕本中春秋集解取之。注已見卷六第十七頁〔一〕。

〔一〕按見本書卷六第三三「齊桓之將興也」條注。






第九十八回　白禽飞来报冤枉



断云：



阿吴妒忌遭迁配，刘氏申冤托白禽。



雪理以为残妇戒，包公正直鬼神钦。



传说包公守开封府时，京城有一富家，姓吕名君宝，祖上豪富，积下金帛巨万，侍妾数十人。有一妾名曰惜惜，原是湖广襄阳府人氏，生得十分美貌，颇通文墨。当初君宝在襄阳为商之时，因八月中秋赏月，相遇于东街文魁坊下。二人两相留意，各有不忍舍之情，更深方散。次日，君宝与家人小二商量，访问东街刘牙侩。牙侩云：「此女子是对门刘长官之女。刘长官为因去年出征，死于沙场，至今其母与惜惜同居，做些小生业度活。」君宝道：「彼若肯将惜惜嫁与我，他母我养之终身不至落剥。」牙侩应诺，即去见张妈妈议亲事。阿张意下要见君宝人物如何，方肯将女儿嫁他。



次日，牙侩对君宝说知。君宝欢然，穿着齐整，来拜望张妈妈。阿张见吕君人才出众，即肯因承。刘惜惜在帘后张见，正是日前月下相会之人，不胜欢喜。君宝既回店下，过数日使牙侩下了聘礼，便入赘于刘惜惜家。二人相会之夕，极尽欢悦。



未半年，君宝带刘惜惜母女转家，见正妻吴氏。吴氏之父为团练使，他倚官仗势，朝夕寻事相闹。刘妈妈悔之不及，气闷身死。阿吴见惜惜之母已亡，妒忌愈生。君宝甚爱惜惜，不能庇他。吴氏每日频频打骂，惜惜忍受不过，一日自缢而死。君宝忧念恸切，遂密地埋葬了。年余，惜惜冤魂不散，忽变作一个白禽飞去。



一日，小塘村有一人，捕得白飞禽一只，奇异可爱，遂擎去献包拯。拯一见大喜，问其人名姓，答云：「姓曾名景，住居小塘村。」拯赐之酒与钱一贯。景拜谢而去。拯遂令李吉笼养此禽。



一日，不觉跳出笼外飞去。李吉烦恼，遂追逐至君宝家书院前柳树上，栖泊良久，飞入池水中。李吉归告于拯。拯曰：「此必有缘故。」即差人去淘干池水，看有何物？」公吏回报：「锄地深五尺余，见有棺木，内有一妇人，年方二八。」拯即随差官检验妇人尸骸。官吏回报：「妇人身上有数痕伤，及项下有麻绳缢痕。」拯追唤君宝来问根原。君宝复道：「此是吾妾，因去年身死，葬于池畔。」拯道：「既是汝妾，缘何遍身打伤，项下又有麻绳缢痕，从实说来。」君宝推不肯招，拯又差人追唤其妻阿吴到厅根究之。



阿吴惊惧，供具：「是本家一妾，名惜惜，因奴打骂，他遂自缢而死。」拯判云：「惜惜系是逼勒而死，本合偿命为是。阿吴编管邻近军州居止，永不得回乡；君宝系治家不正，减一等，罚铜钱伍佰贯入官。」



嗟乎！若无包公之明，刘氏之冤，从何雪哉。此亦可为残暴妒妇之警耳。




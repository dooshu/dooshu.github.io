49　胡文定久仕罷職　朱文公立朝四十日　道重爵輕故立言不朽


胡文定公自登第逮休致，凡四十年，實歷不登六載。此胡致堂先公行狀語。朱文公五十年間，歷事四朝，仕於外者僅九考，立於朝者四十日。此黄勉齋朱子行狀語。道義重而爵位輕，所以立言不朽。

【元圻案】胡文定公於哲宗紹聖四年丁丑中進士第，高宗紹興二年壬子以論朱勝非罷職。朱子於高宗紹興十八年戊辰中進士第，寧宗慶元二年以御史沈繼祖誣朱子十罪落職罷祠，四年戊午乞致仕。〇宋劉時舉續資治通鑑寧宗慶元六年〔一〕：「三月甲子，朱熹卒。朱子平居惓惓，無一念不在於國。然謹難進之禮，厲易退之節，故其與世動輒齟齬。自筮仕以至屬纊，五十年間，歷事四朝，仕於外者僅九考，立於朝者四十日。道之難行也如此。」〇無名氏宋史全文二十八：「光宗紹興五年閏十月戊寅，侍講朱熹以上疏忤韓侂胄罷。朱子以十月辛卯入見，中間進講者七，内引留身奏事者再，面對賜食者一，在朝甫四十六日。」

〔一〕「慶元」，原作「廣元」，據四庫本續宋編年資治通鑑卷一二宋寧宗一改。






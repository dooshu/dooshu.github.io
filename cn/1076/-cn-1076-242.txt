卷二百四十二

钦定四库全书

历代名臣奏议卷二百四十二

明　杨士奇等　撰

马政

宋太宗端拱元年国子博士李觉上奏曰臣闻冀北燕代马之所生敌国之所恃也故制敌之用实资骑兵为急议者以为欲国之多马在啗敌以利使重译而至焉然市马之费岁益而廐牧之数不加者盖失其生息之理也且敌人畜牧转徙驰逐水草腾驹游牝顺其物理由是浸以蕃滋也暨乎市易之马至於中国则絷之维之饲以枯槁离析牝牡制其生性玄黄豗隤因而减耗宜然矣又不同中国之马服习成性食枯刍处华廐率以为常故多生息日无耗失古者用赋之法六十四井出戎马四疋车一乘牛十二头天子畿方千里提封百万井除山川城池邑居苑囿三十六万井不输赋外六十四万井出戎马四万疋兵车万乘此赋马之数也诸侯大者马四千疋车千乘故称千乘之国卿大夫者马四百疋兵车百乘故称百乘之家则天下之广诸侯之衆戎马之赋多矣是以唐尧暨晋皆处河北而北敌不能为患由马之多後世戎马悉从官给是以匈奴历年为患由马之少也故晁错说文帝劝农功令民有车骑马一疋者复卒三人谓免三人甲卒之赋也至武帝七十年间衆庶街巷有马千百成羣乘牝者摈而不得会聚此则马皆生於中国不闻市之西北也今军伍中牡马乘多而孳息之数尤鲜者何也皆云官给秣饲之费不充又马多产则羸弱驹能食则侵其刍粟马母愈瘠养马之卒有罪无利是以驹子生乃令饮灰而死其後官司知有此蠧於是议及养驹之卒量给赏缗其如所赐无几而尚习前弊今切揣量国家所市戎马直之少者疋不下二十千往来资给赐予复在数外是贵市於外国而贱弃於中国非理之得也国家纵未暇别择牝马以分蓄牧宜且减市马之半直赐畜驹之将卒增为月给俟其後纳马即止焉则是货不出国而马有滋也大率牝马二万而驹收其半亦可岁获万疋况复牝又生驹十数年间马必倍矣昔猗顿穷士也陶朱公教以畜五牸乃适西河大畜牛羊于猗氏之南十年间其息无筭况以天下之马而生息乎

仁宗庆历四年知谏院余靖上奏曰臣伏覩国家自来於河东陕西沿边等处估买蕃马近自西贼不庭以来买马数少不足国用此盖中国久隳马政不能蕃息至于专仰西蕃之马以成此弊臣谨按诗书已来中国养马蕃息故事乃知不独出於西蕃也秦之先曰非子居犬丘好马及畜善养息之周孝王召使主马於汧渭之间马大蕃息犬丘今之兴平汧渭今之秦陇州界也周官校人之职春执驹以养血气夏攻以防蹄啮卫文公居河之湄以建其国而诗人歌之曰騋牝三千不言牡而言牝则牝为蓄息之本也卫则今之卫州也诗人又颂鲁僖公能遵伯禽之业亦云駉駉牡马鲁今属兖州左氏云冀之北土马之所生即今镇定并代皆其地也月令季春之月乃合累牛腾马游牝于牧仲夏之月游牝别羣则絷腾驹亦秦人之马政也汉之太原有家马廐一廐万匹又楼烦北地皆出名马即今之并岚石隰界也武帝出攻匈奴官私马十四万匹於汉之马最为多矣唐以沙苑监最为宜马即今之同州也又案唐自贞观至麟德中国马四十万匹开元中置七坊四十八监半在秦陇绥银则知古来牧马之政修之由人不在於地臣窃见今之同州及太原已东相卫邢洺皆有马监其余州军牧地七百余所伏乞特降敕旨於羣牧使所都监判官等内差一员往监牧旧地相度水草丰茂去处拣择孳生堪牧养马专差人员牧于四远牧放一依周官月令之法务令蕃息别立赏罚以明劝沮庶几数年之後马蓄蕃盛

嘉佑五年羣牧使宋祁上劄子曰河北孳生监马母数少逐年有妨孳配勘会麟府州马最宜孳生准先降条贯其马作五等收买第一等一十八疋端至第五等各减一疋後来宣命於逐等上例各减绢二疋第一等马见今只有十六疋端蕃汉兴贩人户别无利润致骒马转少窃恐诸监每年渐见孳茂阙额有误将来支配诸军本司今相度其麟府州所买五等骒马欲乞权於旧条未经减绢牧马五等价内将第三等以上各特添绢二疋第四第五等各特添一疋仍令逐场买马及三五十疋旋计纲上京赴估马司交割从本司再行拣选埒为好马杂马两等转送孳生诸监添助蕃息臣等又见汉武帝时为将军骑马少乃令天下诸亭养马岁课孳息即知权宜立法古今一体如将来诸监母马数足即却依元降条贯施行一则招来兴败人户将好马中官二则三数年内孳生驹口渐多准备缓急支填战马无阙取进止

宋祁又上奏曰臣顷年为羣牧使其时曾擘画欲於诸监市母马合见马共成五七万疋一岁大约得驹五万不出五年得二十五万就中破死损十分之二得驹二十万於二十万中选出负驮马十分之五得战马十万疋以为中国有此马可与敌国相驰逐使闻风畏威不敢有闚边境意是时西事已定朝廷求安便忽略此事有司指擿臣奏以为迂阔但言放牧之地侵损民间膏腴田畴有损无益於是寝废且马者兵之本仓卒求之不可得若无事时岁月孳养临事乃无阙乏臣欲乞选左右名臣议羣牧养马法收还牧放旧地多列廐庌检详新旧条约择取便宜如臣所请具为新制及罢河东陕西马禁许民间与蕃落自相货买及许天下民养马敕州县不得计在货财之限其牧马臣且以十年为期若岁岁孳养当得二十万疋而天下百姓所养马亦益多假令西北二边敢为风尘则我兵足马健与之角战诚不足畏今天下马军大率十人无一二人有马而所习伎艺与步兵不同缓急不堪移充步人使唤今军人无马是国家虚养此兵有名无实臣旧知牧马数不多於中选取战马即又数目益少此事最为用兵切务伏乞朝廷深以为意

宋祁又上奏曰西北二边所以能抗中国者惟以多马而人习骑此二边之长也中国马少又人不习骑此中国之短也每至敌来作过则朝廷常以所短敌所长是以十战十负罕有胜理今议者但欲益兵破敌不知无马且不能为兵也用兵七年终不闻讲牧马之制此宁朝议未之思乎今羣牧司管河北凡十监其五监畜孳生马五监畜大马然未尝有数登十万疋者何其弱也今河北洺卫相北京五监之地皆水草甘凉可以蕃息但官非其人不能尽法牧养何者马数虽增未之赏马数虽耗未之罚急则括买民马苟以充数既不可用徒有刍秣之费驱之边境未战而冻死者十八九矣又闻河北洺州广平旧有三监今惟一监存焉欲望朝廷差有智识近臣按求旧地复为三监澶州旧有东平监水草地气与洺相一体亦可兴复此二监合河北六监通为十监每监以一万疋为定额如国家牧养得人则五年之间可以自养及额余数则可以分入河南郑许西京三监及在京骐骥院天驷天廐诸监坊矣同州沙苑一监地尤宜马今却只畜大马不令孳育殊乖所宜欲望朝廷许将父草马五千就沙苑分左右两监委官益占官地谨加牧放五年之间亦可得数万七年之後可支陕西缘边诸州战马之阙矣

欧阳修上奏曰臣所领羣牧司近准宣差吴中复王安石王陶等同共相度监牧利害事窃以国马之制置自祖宗岁月既深官司失守积习成弊匪止一时前後因循重於改作今者幸蒙朝廷因言事之官有所陈述选差臣寮相度更改臣以谓监牧之设法制具存条目既繁弊病亦衆若只坐案文籍就加增损恐不足以深革弊源如欲大为更张剏立制度则凡於利害难以遥度必须目见心晓熟於其事然後可以审详裁制果决不疑盖谋於始也不精则行於後也难久况此是臣本职岂敢辞劳欲乞权暂差臣仍於吴中复等三人内更差一人与臣同诣左右厢监牧地头躬亲桉视至於土地广狭水草善恶岁时孳牧吏卒勤惰以至牝牡种类各随所宜棚井温凉亦有便否向何以致马之耗减今何以得马之蕃滋既详究其根源兼旁采於衆议如此不三数月间可以周遍然後更将前後臣寮起请与衆官参详审处与其坐而遥度仓卒改更其为得失不可同日而论也臣又窃思今之马政皆因唐制而今马多少与唐不同者其利病甚多不可悉举至於唐世牧地皆与马性相宜西起陇右金城平凉天水外暨河曲之野内则岐豳泾宁东接银夏又东至於楼烦皆唐养马之地也以今考之或陷没边裔或已为民田皆不可复得惟闻今河东岚石之间山荒甚多及汾河之侧草地亦广其间草软水甘最宜牧养往时河东军马常在此处牧放今马数全少闲地极多此乃唐楼烦监牧地也可以兴置一监臣以谓推迹而求之则天池三监之地尚冀可得又臣往年因奉使河东尝行威胜以东及辽州平定东见其不畊之地甚多而河东一路山川深峻水草甚佳其地高寒必宜马性及京西唐汝之间久荒之地其数甚广欲乞更下河东京西转运司差官就近於辖下访求草地有可以兴置监牧处如稍见次第即乞朝廷差官与羣牧司官员同共往彼踏行擘画若可以兴置新监则河北诸监内有地不宜马处却可议行废罢惟估马一司利害最为易见若国家稍捐金帛则劵马利厚来者必多於其多中时得好马若有司惜费则蕃部利薄马来渐少兼亦好马不来然而招诱之方事非一体亦须知其委曲欲乞特差羣牧司或礼宾院官一员直至秦州以来体问蕃部劵马利害凡此三者虽暂差官比及吴中复检閲本司文字讲来商议未就之间已各来复可以参酌相度庶不仓卒轻为改更如允臣所请乞赐施行

六年欧阳修为枢密副使又上奏曰臣为学士日兼充羣牧使朝廷以马政久弊差吴中复等与臣共议利害欲有改为未见得牧地善恶多少难为废置欲乞差官先且打量牧马草地次臣遽蒙恩擢在枢府所有牧马利害商量未了事件臣有愚见方欲条陈今闻诸监所差官各将前去窃缘监牧帐旧管地甚多自来界至不明官私作弊积久为民间侵占耕种年岁已深昨已差高访等根括打量人户多称父祖世业失却契书无凭照验但追呼搔扰而已今若更行根究必亦难明徒为追扰未见其利民先被害臣欲乞令差去官只据见在草地逐段先打量的实顷畒明立封标界至因便相度其地肥瘠宜与不宜牧马其废置更改候逐官回日令相度牧马所据利害擘画申奏其已为民间侵耕地土更不根究盖以本议欲以见在牧地给与民耕岂可却根究已耕之地重为搔扰至於民间养马等事利害甚多臣当续具奏闻其不根究侵耕地土一事伏乞先赐指挥

仁宗时中书舍人丁度言祥符天圣间牧马至十余万其後言者以天下无事不可虚费遂废八监然犹秦渭环阶麟府文州火山保德岢岚军岁市马二万二百匹补京畿塞下之阙自西鄙用兵四年所收三万而已马少地闲坊监诚可罢若敌平马归则不可阙今河北河东京东西淮南皆籍丁壮为兵请令民畜一战马者得免二丁仍不计资产以升户等则缓急有备而国马蕃矣

神宗熙宁五年枢密使文彦博论监牧上奏曰臣闻国之大事在祀与戎戎事之中马政为重马之有牧其来尚矣禹贡之莱夷作牧周官之牧田任远郊之地宣王中兴之主则有考牧之诗僖公遵伯禽之法则有在垧之颂盖日中而出所以遂物性而生息也汉唐之盛苑监实繁祖宗以来修举甚至七八十年蒐补取用源源不絶熙宁元年陛下特降诏旨剏置南北监牧使设官振职其制益严若有未至自当增修而近时议者多不深究本末熟详利害乃欲赋牧地与农民敛其租课散国马於编户责其孳息即不知所赋之地肥瘠皆可畊乎所敛租课丰凶皆可得乎复不知户配一马絷之维之皆可蕃息乎既不蕃息则後将可继乎或谓监牧之马率多少弱既非齐力难胜具装且马既蕃庶必有驽良量材用之所得不少张万岁典牧最为盛多以至马直一缣若计所直岂皆良马又谓缘牧所费殆将不赀岁月计之有损无益臣尝谓计河北监户岁入牧地之租可充吏兵之费所不足者亦无几焉唯河南诸监所入尚少渐增地利亦可自充如此则仰给度支者不多所收马课亦不少大率草马二万岁收六课为驹一万二千三岁之中若失其半犹得六千疋驽良相参匹直十五千是岁获九万贯此就小计之所得不少矣今若取一时浮浅之议则废之甚易他时却欲复祖宗之制则兴之甚难坊监廐库棚庌井泉官廨营房七八十年经营成就若废罢之後荡然一空却欲复之功费愈大如向时废罢茶法自後议欲复故而园户雕残场务破坏言者虽衆竟不能复必若采废置之言即乞委详练典故奉行马政臣寮博求利害而审处之利百则变乃无後悔臣总领国马于今八年虽未及蕃息而颇究利病伏望圣慈裁察

六年文彦博又论保马曰诸州郡坊郭第四等户县郭第三等乡村第二等以上户生计从容皆须养马以代徒步之劳其物力高则养马愈多此皆不待官中劝率召募固已家有而户畜矣若先时更使等第畜马定以匹数须壮嫩及格尺者居常任民骑出入岁时亦不得勾点烦挠一旦官中须要给以元契之直可旦暮而集人自乐输比之急暴而科买利害不侔矣今四等以上人户类出役钱所出役钱之多悉在上等人户今若蠲减上等租税则下等户所出不充顾役之用必见阙事民既知缓急必取马於民安得不家牧户畜以应一日之督责哉丁产簿法以三岁一造今非其时又频岁灾伤民流徙者衆今若非时重造徒成搔扰若伺候至丰年行之未晩

哲宗时陈次升奏曰臣伏覩近降朝旨给牧地召人户情愿养马事条约虽已详备然元初只缘知邢州张赴同任县尧山县知县等起请指挥河北东西京东西京西北河东路提刑司府界提举司遂有此施行更不令转运提刑司相度及只是因邢州以谓置监养马不便其余路并依此施行马为国用所系甚大措置之始宜在详审今赴之所见只是一州利害其他路分或有不同今朝廷不令提转立定条制令河北河东西五路依此施行臣切虑诸路各有利害为是朝廷不令监司相度又是已行之命不敢申禀兼赴既有申奏以人户请佃牧地为官养马人户或有不愿赴以州郡之势须令投?则法行之始或有不便必为民害臣闻舆议以谓牧地邻近人户若得膏腴之地必有愿者若去牧地稍远虽得其地难以往彼耕种必非所愿兼一顷之地所直不多马或倒死其马及官格尺者不下四五十缗此恐人又非所愿兼牧地先是已有人承佃今不愿养马遽然夺去必致失所臣欲望朝廷明降指挥令诸路若有利害不同许令申禀州县若抑令人户作情愿投状养马者令监司按劾施行法行之後永久无弊

高宗建炎元年尚书右仆射李纲上言曰臣窃以马之於军旅其用大矣而马政之不修未有如近年者自监牧之法废而为给地牧马州县行文具以塞责民间养羸瘠以充数而茶马司惟以博易珠玉为事无良马焉燕山陷没北边之马又皆为敌国所得夫金人专以铁骑取胜而中国之马耗亡如此何以御之臣顷在密院尝献言请括买天下之马及许客人结揽陕西纲马赴京师其说谓凡养马者必是上户及吏人医官僧道之流立三等价下州县括买之未为厉民而旬月之间数万之马可具凡以济一时之乏又陕西纲马管押至京馈养不时死损过半令客人结揽则逹者必多又请复监牧之制而朝廷许令相视监牧结揽纲马如所言独不行括买之令靖康末金人既破京城首下令取马违者诛族凡得马万余疋而京师之马为之一空是吾所有者不能用之而反以资敌得不为失计乎今行在之马不满五千可以披带者无几权时之宜以奋张军容非括买不可宜先下令非品官将校不许乘马然後诏州县籍有马者以三等价取之严隐寄之法重骚扰之禁奉行有绪稍激劝之则数万之马尚可得也又命陕西四川茶马司益市马而广西邻特磨道亦有可市者募客人结揽送纳以给诸军及分给沿河江淮间帅府要郡然後举行祖宗监牧之制择官委之待以岁月则马不患乎不蕃庶可以足军旅之用

绍兴六年翰林学士朱震上言乞谕广西帅臣凡市马当择谨厚者任之毋遣好功喜事之人以啓边衅异时南北路通则渐减广西市马之数庶几消患於未然诏从之

高宗时吕颐浩奏曰臣世为北人闻诸宿将皆曰平原浅草可前可却乃用骑之地骑兵之一可御步兵之十山林川泽出入险阻乃用步之地步兵之一可御骑兵之十自金人南牧以来中原之兵与金人相持未交锋而辄奔溃者以平原旷野金人骑兵衆而中国骑兵少故也昔马伏波於交趾得骆越铜鼓乃铸为马式因表曰行天莫如龙行地莫如马遂铸铜马式於鲁班门外号曰金马门又西汉元狩年以後不复击匈奴者以汉马少故也恭惟陛下临御以来留意马政然关陕诸州半陷北敌四川道路通塞不常战马难到行在惟广西一路与西南诸蕃接连密迩黎雅等州日近纲马节次到来诸军颇以谓堪备出入行阵欲望明诏有司於邕州置买马司差有风力臣僚一员充提举官收买纲马契勘四川秦凤路祖宗以来以茶易马故川路各有茶马司窃闻西南诸蕃贵重中国绢帛每岁不惜十万缣可以买马数千匹今欲御扞强敌经理中原较量轻重十万缣或可辍那所有起发纲马事乞命有司采访秦凤路茶马条法参酌施行

中书舍人洪遵论买马博易劄子曰臣摄承密旨窃见川路西和阶文州买马以岁计之凡七十五纲为马三千七百五十疋十数年来茶马司以茶绢博易珠犀等物以致岁计匮乏不免低价买马不择驽骥惟务足额发纲之时已有病者况於陆行万里经涉岁月比其至此大半瘦瘠曾不旋踵即有损毙不惟押纲吏卒空靡俸赐徒有买马之名而无实効虽近降指挥住罢博买他物窃虑循袭未革臣愚欲望圣慈戒饬茶马司今後专一收市驵骏临当发时常切察视无令胥史并缘为奸以病马充数庶几上驷沓来可备廐圉不致耗费官钱虚增道路供亿之烦所有黎叙长宁南平等州及广西邕州应干买马去处径拨赴诸军者亦乞一例施行洪遵缴罗殿蕃进马指挥又上言曰臣窃见比年以来川广收市驵骏以给内外诸军未尝有阙今来罗殿蕃剏乞贡马於祖宗故事元未之有此固陛下圣德休明远人慕化乐输方物以示怀德书之史策诚为太平盛事然臣悾悾愚见窃有所疑敢摭其五事为陛下言之邕州旧与交人为市每岁得马分给江上诸军虽於诸道颇为烦费然循习既久民以为常今若剏於宜州受罗殿马又须於邕马不经由处合置新驿州县受弊其事一也臣询之知马者云马出夏国者为上部落者次之茶马司所买熙河马又次之川产杜生马为下至於南蕃所产虽外貌权奇其实昂首而不能俯每行三数十里辄已喘乏徒为观美则可以之战阵则又远出川马之下其事二也邕州所市交马积有岁年金帛酬之不为不至然蛮人无厌小不如意则愆期邀价多以物货滥恶为辞今罗殿蕃自云逐年亦卖马於横山近与毗那国为仇道路梗塞遂由宜州此一偏之说固不可信安知其非交趾属部或与之有隙借重中国以自救解或交人欲生衅诡为此计异日得以归曲於我其事三也吕愿忠帅广西贪功生事招诱南丹州莫氏使之纳土当时朝廷醲赏过於军功而种类未补官者尚百余峒至今纷纭不已今罗殿蕃欲入贡乃因南丹遣山子效用晓报则献马之计岂其素心将来恃恩望报恐非莫氏之比其事四也邕州守臣例於衔内带安抚都监及提点买马公事置司设属每岁买马帅司又遣干官同莅其事所费不赀宜州守光盛志在幸赏若遂此请将来必乞与邕为比又增远方之害其事五也且罗殿所称曾於咸平二年元佑二年以来自南平军入贡臣恭考国朝会要及实録是二年间只有张罗二蕃入贡初无罗殿之事臣窃详今来指挥令广西帅宪司共议如於边界不致生事及宜州置场委有利便方许保明可谓洞究利病然臣窃恐边隅之臣不务远虑乘朝廷指挥颇向其说必遣人深入蕃界啗以厚利今日以往马必踵至将来虽欲为之限约固不可得宜州多事必自此始正使岁得千马何足以为天廐重轻而令南方久安之地遂贻无穷之弊此臣所以私忧过计不能自己伏望圣慈特轸宸抱行下宜州只依广西经略司所陈今後遇罗殿蕃马入界如愿中卖则令就邕州横山塞贸易或系进贡则须令齎祖宗以来所获告勅牌印之类辩验即许照旧例从南平军路入贡所有前件録黄臣未敢书名行下谨録奏闻

孝宗时四川宣抚节度使虞允文上言曰臣闻用兵不可以无马市马不可以非其地有百万之兵无马以壮军势而用其胜力於追犇逐北之际与无兵同有十数万之马不生其水土而驯知其人心服习其道里与无马同臣尝考古验今而得其明效者如汉任尚之讨西羌屯兵二十万旷日无功虞诩以为兵法走不逐飞而虏皆用骑来如风雨去如发弦我以步追之势不相及若市马万骑则追尾截疾而大功可立尚用其计以有丁奚城之胜如晋侯用郑小驷庆郑以为乘异产以从戎事及惧而变将与人易晋侯弗听以有韩原之败况今日之事敌以多马为强我以无马为弱强弱之所以异三尺之童皆知之马政其可以不议哉国家盛时陕西买马岁以四万匹为额自失熙秦之地始措置於文黎二郡盖用不得已之策也以二十年计之银币茶锦之费亡虑数千万而马之出蜀不死者有几至分隶诸军而存者今又有几自去年夏秋尽得熙秦故地而蕃户之马可诱而致殆天相陛下恢复之机也若岁得一二万匹以佐军用其视文黎所得孰优孰劣马纲之所历道路孰远孰近而马之死於半途者又孰少孰多也臣愚以为若损文黎州马额之半而藉其金币之费而尽力於西边之马则文黎之责轻而可以拣择熙秦之得多而可以为百战百胜之实用昔唐魏元忠谓西蕃恃马力以为强若增价市之乃是损彼之强为中国之利王忠嗣为河西陇右节度高估马价而西蕃争卖马由是戎马少而唐兵益强如二臣者可谓知重轻矣臣比闻敌载银二十万买马於西边伏望圣慈特出睿断早赐施行不独本朝兵势赖以盛强而亦潜消西北二边之患也

荆湖北路安抚使张孝祥上奏曰臣窃惟中兴以来马政不修岁岁博买其费巨亿而诸军之马愈更乏少此则牧养之道未得其宜故也今朝廷方议置监欲还祖宗之旧若措置得宜则省国用振军威制敌国於是乎在盖政事之大者不可苟且尝试而为之也今若诸军分养则与前日之拨纲马略同诸军苟於得马不复为经久之计一二年後稍有折阅则又将以辞自解谓荆襄非宜马之地如此则东南长无牧养之利必资诸蛮而後可耳臣愚欲望圣慈特出聦断於近臣中不问文武择知马者一二人令行荆襄淮南境中与诸军帅守臣寮深图地土水草之宜国朝以来所置监牧已行故事参酌去取具以上闻取自圣裁专置一司付以事权严为黜陟之科责其成功如此则宣抚司所买四千匹不为虚费假以岁月朝廷真得牧马之用须至奏闻者敷文阁待制四川置制使范成大奏曰臣勘会赵楙劄子乞缓黎州一年马额令臣相度以闻臣自到官以来蜀人言黎州买马利害者甚多大抵与赵楙今来所陈相类事理明白衆论如一委是可行但虑议者必谓祖宗时西北马多不赖西南夷马为用故止以为羁縻蛮夷之术与今日事势不可臣稽之蜀人之论则以为权免立额示以不急使蛮人不得挟以为重反邀中国而蛮人所须茶彩之类皆是朝夕急须其所产马不卖之中国将安所用故不患其马之不来正如赵楙之说臣窃谓衆论既皆如此不若且用其说密谕提举买马官权与不拘岁额若蛮马自如常年而至有司既不怵於殿最可以拣择良骏其价亦可少平恐亦未必不及额也年岁之外果见成効则遂可久行边州稍重外侮渐消於制御弹压蛮夷之术至为利便万一缘此马不时至别议改法亦不为晩更合取自睿断施行

知夔州王十朋奏状曰准枢密院劄子枢密院奏知夔州张震申所有四川宣抚司措置川蜀马纲改移水路事件委有未便去处申乞详酌施行奉圣旨除打造舟船外其余事件并令吴璘管办其舟船令王某疾速应副臣契勘马纲利害前知夔州张震及诸司论列已详其中利害之大者莫过於财与力二者皆出於民臣自入境以来切见夔峡之间土狭民贫面皆菜色衣不蔽体非江浙荆湖诸路之比为监司守令者傥能皆劳心抚字无一毫之扰犹恐不能活之况今马纲之害极重财力必当大困臣滥居牧民之任不敢不以实闻今来茶马司及宣抚司所买马每岁计一万八百余匹约计二百一十六纲本州若循环起发合用船三十余只每只打造约费八百余千马船易坏势须一年一易计一岁之费为钱三万六千缗自夔至归水路二百四十里每纲梢工水手约九十人较一岁之终为工一万八千人每人口食顾钱约五百文上下水约一十五日通一岁计之当费钱十二万贯草料批劵亦不下二万余缗较一岁之间费於马纲者盖十五六万贯矣本州三县所管梢工水手不满四五百人若循环不替所少犹半必当役农民而为之而夔之民力既困如此若又从而役之必有流离转徙之患本州每年财赋之入不满二十万合起上供折估经总制及官兵请给皆在其内今马纲之费侔於所入之赋虽曰令吴璘管办岂能赏所费十之一二财非天降地出又必取之於民而夔之民贫如此财何自而出耶以一州推之则一路诸路之困又可知矣况水路正行瞿塘灧澦之险又有恶滩二十余节水势湍急濆漩颇多马性善惊闻滩声汹涌必致跳跃不可控驭撼动舟船必有覆溺之患臣昨在饶州亲见马纲经过涉咫尺之渡中流遇风十死八九况千里之至险耶若舍舟用陆则自夔至峡皆重岗复岭上倚絶壁下临断崖行人攀缘鼓栗汗下遇雨泥滑尤不可行非特有害於人兼亦非马之利若欲削平险阻便马之行非惟重困民力又恐有害控扼之险非所以保护全蜀也臣所论利害皆是目见苟坐视一路生灵之困不以奏闻则上孤陛下任使之意将负不忠之罪矣伏乞圣慈特降睿旨令马纲复行旧路以安远人不胜大幸

十朋又上疏曰臣伏蒙圣恩颁赐御劄谓军机之务马政为先臣仰见陛下居安虑危不忘武事修车马而备器械盖欲如周宣复古之时又谓撁驾之役并用厢禁军贴以吴璘正兵皆不科扰於民臣又仰见陛下仁心爱民如武王之不忘远也又谓回船泝流颇费程限须多作番次免致稽滞又令臣身率以先共图成効又足以见陛下虽居九重之深洞见四方万里之远闾阎疾苦无不备知不以臣为愚不肖不足以备使令戒敕丁宁俾输犬马之効况臣蒙误恩擢居帅阃固当身先卒伍不惮勤劳然臣蝼蚁之诚不敢隐默马纲改行水路为巴蜀之病臣前已具奏及监司帅臣皆已力言之不敢再渎天听若夫撁驾之役易民以兵道路皆知陛下之仁心以臣愚见参以舆议则亦有未便者蜀江号天下之至险与其他水路大不相侔瞿塘灧澦及诸恶滩密如竹节巴峡之民生长於水者以舟楫为家梢濆撇旋攲桅侧柂於波涛汹涌之间习知水道之曲折操舟若神犹不免时有覆溺之患彼卒伍辈自少长黥涅坐食军门与水性素不相谙一旦强以牵挽必至触石破碎人马俱毙无疑矣又三峡束江断崖絶壁挽舟者无所寘足攀缘而过如猿猱然兵卒岂能为之况宣司正兵皆西人尤不善操舟虽贴无益马纲之来急若星火州县既无可以牵驾之卒官吏以获罪为惧其篙工水手必不免役民以充之虽圣旨不欲科扰於民其势不得不至於科扰又夔峡为四川门户长江上游正赖此曹守御控扼以壮天险之势然土狭人稀厢禁军类多缺额诸州每以招填不足为忧重以出戍於夷陵防秋於诸处者非一所存无几若又役以撁驾疲於往来以无几之卒伍应无穷之马纲非惟耗费钱粮妨废教阅正恐州郡空虚因致意外之患非细事也况茶马司岁发马一百六十纲而宣司不与焉除自五月至八月江流泛溢瞿塘不可上下舟航当戒谓之住夏一岁之间可发岁额之马者凡八月每月计二十纲每纲用三船每船用十五人十纲为一番则用四百五十人上下二番则倍之为三番更替则又倍之臣所论者一州乃马纲已经过而目所亲覩者尔马纲过夔府一路者凡六州通而计之则每番计二千七百人上下番计五千四百人三番更替计八千一百人若更欲多作番次非惟兵不足用而舟舰亦无臣所治者夔州也夔为帅府系屯兵之地而数犹不足其他如涪忠万等州厢禁军多者不过四五百人少者二三百人归州所管止百余人其间又有剩员半分癃老疾病者居其半若尽駈而为梢工水手为一番且犹不足况欲多作番次耶臣愚以为不若且行旧路舍危就安或以山险马瘏为虑宜於鄂渚汉阳诸处置监以休息之壮者发至行在病者留以牧养水草既便马必蕃育亦可以为江淮荆襄警急之备固亦无害其为马政之修也臣非不欲率先奉行以荅知遇实以马纲行水利少害多他日或致生事上贻陛下西顾之忧则臣误国欺君之罪不容诛矣况此事干数路所系非轻伏望圣慈出臣此奏令两府大臣议之参酌施行不胜大幸

员兴宗议国马曰臣闻固国之方在於置卫置卫之实在於市马使四边得才干之吏有司有责实之政马何由而不至卫何由而不备虽因古之法时增损之臣亦以为有余矣盖五代之末监牧多废官市多阙国马遂不蕃庶自我国家之兴遂大葺治每岁遣使多方命官太宗皇帝兴国之初诏市一十七万咸平已後其政大修诸坊诸军积至二十余万饲马兵校多至万有六千遍至刍藁亦近七十余万标占坊监亦总四万余顷捡示牧事纎悉至此可谓备矣虽周之初设养校之官多牧庾之职亦不敢望吾祖宗之世也恭惟陛下丰德大业随弊指顾应时宁一只如川秦牧事尤切加意务选清强之吏远以莅之此乃国政总核之实也臣固蜀人曾吏牧司市马西方躬见其事敢为陛下言之盖川秦所分市马之地陕西则阶文西和等州四川则黎叙南平等处每处置务每务置官内陕西只就宕昌博易至要至便然臣观川秦博马之物不过数四有锦有茶又有紬绢陕西则多用茶而少用锦四川则多用锦而少用茶随其所需有无相济是宜良驷来者接踵然招诱无方间不得人蕃客不至马额渐阙何也市马者数病未去也陕西买马之物惟仰茶货蕃部既已中马一旦得茶或乏旅费依旧以茶当缗前此监吏渐与收茶支钱时时称提自重其货迩来不能矣茶货一轻何从致马此一病也茶自蜀中出关经兴利等州然後渐至宕昌盖近二千余里铺兵沿路摘叶代茶虽有明禁无由遏止以至博马之际蕃部多方退难此二病也市马必置门户之人盖犹中国之牙侩也假如良马一驷直一百五十余千则必中卖二百以上贯门户之人及本务吏胥之徒四分取一官失其货私取其利此三病也马司下卖引所市丝织锦分支机户及其市锦分科三等马司出上等之锦价多得中等之锦色盖胥吏与锦户有无相通暗相资取锦物既恶折博艰难此四病也市马之初虽曰羁縻远人见马支物然而不至如近时监买不职以病为壮以短为长以齿多为齿弱如黎雅等州至马司未满千里每遇送纲不乘不骑道死相望况更万里纲运其可保乎此五病也臣愚伏望陛下孚炤上项川秦市马五病严谕牧司自今四川胥吏牙侩铺兵之类一复犯此乞罪不贷使折博之物无不良监买之吏无不职则蕃部之马无不至矣臣又闻议者且欲更张从夔路水运小臣未知信否也其大利害小臣固所难窥然天行莫如龙地行莫如马今欲水行似违其性也昔欧阳修尝言蜀中珍货贡物多不出三峡盖峡水春夏湍悍有仆溺之忧惟麄恶之物则轻从三峡人亦多视为弃物也马政国家之本官吏其敢视为弃物乎或者谓国家近时轻齎纲运尚从此路不知纲运或担或囊盘滩避险临时般出措置非一经从鸟道亦似无害羣马之来其积如山固不可由荦埆之径滩险又终可保乎又夔路深山最为穷薄钱粮藁草未易常足驿廐皂栈未易创置兵人牧卒遇小州县未免搔渎恐约束未定虑在岁月之後也臣不知其说矣小臣无知窃以为荆襄之路未有大害未易更易臣愿朝廷紬绎而察之臣愚知贡诚天阙因言川秦市马五病其终敢辄及此惟陛下裁赦

理宗时守汉阳黄干奏曰臣窃见马政国之大事也騋牝三千卫国以兴思马思徂鲁人颂之则其关系诚为不轻国家所用之马西取於蜀南取於广皆在数千里之外博易之费道里之费一马之入动数百千其所得甚艰所费甚巨一有缓急无马可用开禧年间敌骑压境旋行收买驾骀下乘亦以备数平居暇日可不思所以处之乎窃见汉阳管内有马监一所马之自蜀来者憇息於此五日而後行守臣亦预点检之责臣尝亲至其地见马监之前有所谓孳生监者乃鄂州大军昔日所创方其盛时马之蕃息可以足军中之用今监皆颓败不复有马矣汉阳为郡土壤甚广风气甚劲水草甚饶若委之守臣使之兴复旧监以为牧马之地给降本钱收买江北所产之马而蕃息之差拨兵卒使任牧养之责数年之间生息蕃盛猝有缓急即可为用与夫求之於至远之地买之於仓卒之际其利害相去远矣如臣之愚未必深晓世务更乞行下总领所同鄂州都统司相度施行

金宣宗时张行信为泾州管内观察使上尝谕宰臣曰自张行信降黜卿等遂缄默自今宜各尽言毋复畏忌行信始至泾即上书曰马者甲兵之本方军旅未息马政不可缓也臣自到泾闻陕右豪民多市於河州转入内地利盖百倍及见省差买马官平凉府判官乌库哩桓端市于洮州以银百铤几得马千疋云生羌未波诸部蕃族人户蓄牧甚广盖前所遣官或抑其直或以势陵夺遂失其和且常患银少所以不能多得也又闻蕃地今秋薄收鬻马得银辄以易粟冬春之交必艰食马价甚低乞令所司辇银粟于洮河等州选委知蕃情达时变如桓端者贸易之若捐银万两可得良马千疋机会不可失惟朝廷亟图之

元世祖时赵天麟上策曰臣闻昔者圣人之开天也去其害人者而已驱猛兽而远之服畜兽而役之故角者能触而拘之以福衡蹄者能踶而驭之以绁绊以尽天下之力以全天下之才夫中人之产未踰十金於是恐所用之有阙旁思而周虑之惧临时之或歉设备而预防之岂有过哉皆其宜也况乎应千年之河水居巍然之神器立万世子孙之业讵宜无备云乎哉臣窃以名鹰俊犬异毛鸟兽国家之所宜弃也反以收之駞羊牛马其用甚重此皆国家之所宜广也反不广之岂爱駞羊牛马之不及鹰犬哉亦由於袭太平之世而因循弗虑故也武王胜殷放牛於桃林之野归马於华山之阳然与方今其势有不同也方今四征不息粮饷未停就使櫜弓矢而不用戢干戈而不起则安知他日无罚罪之事哉则牛马之不可暂阙也明矣至元癸巳括士民之马而拘之郡出榜文称上司之语而谓官酬其直也马既颁军直又不酬士民失望臣非但以国家之弃信而伤之抑亦由国家之不修马政临急取士民之御者故伤之也谨按唐太宗时有马千匹太仆少卿张万岁掌之自贞观至麟德四十年间马七十万六千匹以致八坊之田千二百三十顷募民耕之以给刍秣八坊之马分为五十六监及明皇时国马益耗乃以空名告身市马於远方才复二十余万匹命王毛仲领内外闲廐至开元十三年乃有四十二万匹牛羊称是由此观之畜牧之多寡但以留意故也伏望陛下精思缓急之务灼明备用之源凡鹰犬之类可纵者纵之凡鹰坊等职可罢者罢之凡駞羊马牛宜以御府缯帛及空名告身於四远之地及中华之境市而收之凡所市之马谅宜仿古制立天驷监以孳育之凡牛羊駞等谅宜立羣牧所以蕃殖之凡刍秣之具谅宜择良地募民耕以给之若然则可以富国可以强兵可以俯宣王考牧之诗而小之可以思汉武伐宛之事而笑之矣

顺帝至顺二年监察御史陈思谦上言军站消乏佥补则无殷实之户接济则无羡余之财倘有征行必括民间之马苟能修马政亦其一助也方今西越流沙北际沙漠东及辽海地势高寒水甘草美无非牧养之地宜设置羣牧使司统领十监专治马政并畜牛羊数年之後马寔蕃盛或给军以收兵威或给站以优民力牛羊之富又足以给国用非小补也

历代名臣奏议卷二百四十二








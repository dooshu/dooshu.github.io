○處置地方事 【 遷移韓慶二府郡王】

窃惟陝西乃關中重地、屯駐軍民、比之別處、數常加倍本處額徵稅粮馬草子粒有恨、供給不前、每年戶部送江南諸處折粮銀十萬兩、河南送大布十萬疋、前來輳用、僅彀支持、未見充足、一遇邊方有警、奏聞鹽粮等項、緩不及事未免動勞軍民、見丁儹運粮草。父去子來、車摧牛斃、苦不可言、臣等會勘得平凉韓府、及寧夏慶府、二處郡王、極臨邊境、宗支繁盛、儀賓數多、因城池窄狹、府地無處可容、不免終要分析、見今歲用祿米、該五萬二千六百餘石、又有護衞儀衞司群牧所長史司等衙門旗校人等俸粮、不在此數、二府轉輸腹裏粮儲、因是路遠、每一石約有二三倍之費、人民實難供給、查得往年該陝西廵撫官建言要將各處郡王府。照依山西晉王代王二府郡王事例。那移腹裏地方。該禮部奏候豐年另行議奏定奪、緣陝西人民邊運困苦巳極。邊地腹裏祿米多寡一也而腹得省轉運之費如使早量遷移人民歲免萬石轉運則受恩多矣。若待豐年議奏定奪。公文展轉。事終難成。如蒙乞敕禮部奏行各府長史司各教授、啟王自陳、該部仍擇腹裏迤南、見有府地、及水次便益、易於供給去處、奏請遷移就祿、益厚親親、且將存省陝西稅粮、以供邊儲、以固邦本、計其遷國之費不及一年之供實為便益。


○為北虜納欵執叛求降疏 【 納欵機宜】

臣會同廵撫大同右僉都御史方某議、照天下有道、守在四夷聖王法天、治大一統、惟茲北虜、種類寔繁、稟氣剛厲、帝王不能臣、歷代不能綏、自古為中國患、始盛於六朝之分治、再盛於胡元之混一、天命　皇祖、掃除逐北、復中華帝王之統、再命　成祖三犂虜庭、奠萬年夷夏之防、二百年來、每緣胡運之盛衰、馴致邊疆之安危、在弘治初年、小王子尚有自大同三貢之例。先撫臣許進誌錄具存。在嘉靖初年。亦嘗開馬市數年。稍示羈縻制御之策。聽其強弱去來。惟有因其勢而禦防之耳。惟茲俺答黠酋、雄據漠北、侵擾九邊、攻城陷州、越關犯薊、其收用中國妖逆、搶虜番夷部落、年逾六十、眾至十餘萬、東脇朵顏三衞為嚮導、西調河套吉囊子孫為羽翼、歲遇秋高、狡謀紏犯、震驚　畿輔、流毒九邊、征之勢難蕩平、禦之每患寡分、兵疲于入衞、財匱於供邊、仰廑　君父之憂、下貽軍民之害、皆此酋為之禍首、茲者仰仗　天心助順、聖武布昭、孽孫那吉偶以小忿而求降、獟子黃台吉既肆突犯而被挫、遂使老酋坐伐強索之謀。頓興效順之念。臣等適當其難。身任其危。仰遵　廟謨。誓同撫鎮。多方宣諭。委曲開誘。當老酋厭兵悔禍之時。適黃酋畏死戒侵之運。既巳投、詞納欵。仍各專使懇乞。冀得授一爵之寵榮。永為　皇明之藩夷。查照國初忠順王舊制、及西番土魯番沙壇滿速及沙速王近例、似應俯順夷情、量為封錫、定其歲貢之額期。示以賞賚之等第。俾其統率諸酋。各居漠北。永為番國。免貽邊患。聿光　皇朝大一統之盛治。式昭　聖明賓四夷之至德。在　朝廷不惜一命之渙頒。於國威為益振。在邊疆可絕驕虜之侵擾。於國體為益尊。責以執送叛逆。許以生還那吉。并黃台吉亦如那吉量授一官、以固結其父子祖孫之心。是假以位號。以羈縻胡虜。非以鱗介而易我冠裳也。但封錫之典。上關國制。未可輕允。或先給二酋以賞賚。嘉其納欵之誠。責令另具真正番文。如各國體式。奉表稱臣。後議封爵。先令執送逆犯趙全、及弟趙龍丘富孽子丫頭李自馨劉四劉五、其周元楊孟秋俺答既稱各以軍民被虜。原未教誘攻戰。伊欲留用寫字。姑容在虜令其書寫番文。教道禮式。先許遣還那吉以昭威信。其善後之圖。責在疆場。既須慎始。尤當慮終。夫夷狄之服食雖與中國異。而日用之布帛鍋釜。不能不資中國以為用故連年深入搶鹵凡民間銕器衣物無所不擕今一旦許其通貢。則酋首歲有優賞。自可充用。絕其搶掠。則虜中萬眾。衣食將無所資。而沿邊刁搶鼠竊之患。勢必難免。故虜使於乞和之初。即有求討鍋布之懇。必須許以市易以有易無則和好可久而華夷兼利。查得各邊如遼東開元建昌肅州西番諸夷。限其開市之時月。估其物價之定值。擇其邊外近地。各設守市官兵。許其兩平貿易。以濟華夷。嚴應禁火藥兵刅諸物通販之禁。立奸民圖利詐騙之罰。庶虜眾不困於衣食。而鼠竊之患可免矣。再照夷虜之性、鷙急而狐疑。兵家之機。易失而難轉。今老酋急於得孫。誓絕羣言。矢志納欵。冀得名號。雄于醜類若一失其望則孫亦不恤而憤必狂逞雖防禦之具。未敢坐弛。其疆場之擾。勢必延蔓。伏乞　勑下兵部、會同禮部廷臣、早為集議定擬上請、　勑示臣等遵奉施行、豈惟趙全等叛逆。即可立致正法。則俺荅未死之年。那吉承繼之後。必將感恩思報。誓絕侵擾。疆場幸甚、臣等幸甚、


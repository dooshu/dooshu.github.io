梅尧臣　观水

秋水漫长堤，郊原上下迷。

孤城闭板筑，高树见巢栖。

耳厌蛙声极，沤生雨点齐。

渚间牛不办，谁为扫阴霓。

观王介夫蒙亭记因记题蒙亭

五年将五十，尚未暇读易。

一闻蒙亭说，乃见适所适。

维时明进退，岩不在泉石。

野服制升越，山庖盛鸡跖。

床头龙唇琴，案上科斗籍。

风物稍佳时，把酒会三益。

况以兄为郎，仕也人岂迫。

重之爱之深，自匪逢时客。

梅尧臣


◎雷异

嘉庆壬申，广东新宁县某村兄弟二人，有妹，已适人。兄四十未娶，弟曰："兄不娶将绝嗣，盍鬻弟以娶妇。"兄曰："得妇而失弟，不可以为人，不如其无妇也。"村中有富翁，闻而义之，语兄曰："吾正需佣，今与若三十金，若弟为我佣而当其息。弟得食，若得妇，不两利乎？他日有金，可赎也。"从之。新妇入门，久之，窃疑夫故有弟，今何在？夫泣语以故，妇曰："得妇而失弟，不可以为人，不如其无妇也。"妇谋诸父，展转得三十金，藏诸笥，将促其大赎弟。既而索之，亡矣，愤而自缢。葬日，其小姑哭送之，忽雷震棺开，妇活而小姑死，金掷诸地。盖小姑归宁，知嫂藏金处，阴窃之，而嫂不疑也。遂以棺葬小姑，而以金赎其弟。事见吴鸿来孝廉（应逵）《雁山文集》。


○迎春奏

黑帝历穷，帝命青帝嗣其公。皇帝备牲牢鼓钟，迎飨于郊东。贱臣樵，寓疏太常上奏曰：天有四时，陛下实行之，是天乘陛下政令明昏而为燠寒也。青帝何功，而飨乎宽空？春之日，陛下廪以时出，帛以时恤，则蘖芽弩拔，勾萌毕达矣。夏之日，陛下农事无所夺，山麓无所伐，则草木壮茁，国无夭札矣。秋之日，陛下狱无曲决，畋无围杀，则霜露不失节，万物固结矣。冬之日，陛下地气不掘泄，室屋不彻发，则丰隆不敢击越，百蛰塞穴矣。圣人之时，日南无骄阳，启蛰无繁霜，斗北无伏阴，火西无滞霖。淫昏之世，反膏而波，反冰而花，雹伤螟啮，旱赤雨血。是陛下政令出乎修明，则寒暑运行。政令出乎淫昏，则灾祥屡臻。其可忽乎？臣又闻陛下与人为春，得革惨作和，起生华，喜满其家，沃穆欢咳，如暖景时开，树色烟光，觉葱龙芳苍。陛下与人为秋，得愁刮人魄，风日冷白，栗栗萧索，觉庭槐枯落。陛下与人为夏，得变成襦，嘘烬作炉，驹驱辙结，杂还噎楔，门如三伏热。陛下与人为冬，得举眦不见日，冻薄人骨，间间戚戚，灯青火白，无蹄辙迹。顾陛下左右皆春，天下病悴者众也。陛下肘腋皆热，中国病冻者众也。岂陛下用心有颇焉，陛下苟能平其心，虽泽不周，惠不均，天下无恨言。不然，天将视陛下心而燠寒也。


○诛受贼伪官达奚珣等诏

人臣之节，有死无二。为国之体，将而必诛。况乎委质贼庭，宴安逆命，耽受宠禄，淹延岁时。不顾恩义，助其效用，此则可宥，法将何施？达奚珣等：或受任台辅，位极人臣；或累叶宠荣，姻联戚里，历践台阁，职通中外。夫以犬马微贱之畜，犹知恋主；龟蛇蠢动之类，皆能报恩。岂曰人臣，曾无感激，有靦面目，事於寇雠，乱臣贼子，何以过也？自逆贼作难，倾覆邦家，凡在黎元，皆含愤怒，杀身殉国者，不可胜数。此等黔首，独背国恩，岂可列在崇班，荷兹禄位，不思君亲之分，唯与凶逆同心。受任於枭獍之间，谘谋於豺虺之辈，静言思此，情何可矜？朕志在含宏，法务宽贷。然凶恶之类，自招其咎，人神所弃，天地不容。原其本心，皆合殊列，就中情状，仍有处分。达奚珣等一十八人并宜处斩，陈希烈等七人并赐自尽，前大理卿张均特宜免死，长流合浦郡。


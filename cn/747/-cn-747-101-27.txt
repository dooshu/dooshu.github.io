○求贤诏

朕闻历代帝王，首推尧舜；为人父母，孰比禹汤。睿谋高出於古先，圣德普闻於天下。尚或卑躬待士，屈已求贤。俯仰星，虑一民之遗逸；网罗岩穴，恐片善之韬藏。延爵禄以徵求，设丹青而访召。使其为政，乐在进贤。盖繇国有万机，朝称百揆，非才不治，得士则昌。自朕光宅中区，迄今三载，宵分辍寐，日旰忘餐，思共力於庙谋，庶永清於王道。而乃朝廷之内，或未尽於昌言；军旅之间，亦罕闻於奇策。眷言方岳，下及山林，岂无英奇，副我延伫。诸道都督观察防御使等，或勋高翊世，或才号知人，必於涂巷之贤，备察刍荛之士。诏到可精搜郡邑，博访贤良，喻之以千载一时，约之以高官美秩。谅无求备，唯在得人。如有卓荦不羁，沈潜自负，通霸王之上略，达文武之大纲，究古今刑政之源，识礼乐质文之变，朕则待之不次，委以非常，用佐经纶，岂劳阶级。如或一言拔俗，一事出群，亦当舍短从长，随才授任。大小方圆之器，宁限九流；温良恭俭之人，难诬十室。勉思荐举，勿至因循。俟尔发扬，慰予翘渴。仍从别敕处分。


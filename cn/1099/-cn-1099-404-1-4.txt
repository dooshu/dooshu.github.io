○邊將因循積玩疏 【 邊報】

臣窃惟全陜四鎮、惟甘固多事、而流虜為害、獨甘肅為然、盖流虜驛騷甘肅者其由有三。虜欵之後。將領苟安無事。斥堠不修。墻臺未峻。虜易憑陵。一也。流虜借路用賄買求。一出封疆。便為無事。且設宴以迎。餙幣以贈。有求必得。無欲不遂。虜之貪竇日開。二也。虜入侵掠。不行拒堵。虜巳出邊。復貽重賄。故朝搶掠而夕饋餉。西蹂躙而東金帛。士氣日消。虜情日縱。三也。積玩若此。虜何所憚而不借路不侵掠耶。更可恨者、失事則隱匿不報、無事則為虜張聲、稍有微功、則肆為矜伐、臣奉命經略、深知此弊、故流虜借路有禁、諸將委靡有禁、至于邊垣斥堠、亟行修築有示今臣入河西三月矣、驕酋巳創、塞虜遠移、五郡一時可謂寧謐、然虜王雖有東止?帚之信猶復遲遲費經畫而後返也今虜王感畏恩威。巳遣使求路刻期東止?帚。惟是地方將領哨探一節、大有關係、而邊將積習、牢不可破、其意若以為虜馬果至。則謂我巳哨報。無奈眾寡不支。虜若無踪。則謂虜本入犯。因我有備遠去。殊不知將官可漫然而傳。督撫則未敢恝然不信也。盖聞聽一亂。調度必錯。臣實慮之。故任事之初、首以為戒、申嚴號令、不啻再三、及于類報虜情疏內、亦備言之、臣歷任邊陲、先後二十餘年、習知武弁狡態、故每事審酌、不輕憑信、如去冬臨河遊擊原進學塘報、十二月初七日、扯力克吉囊永邵卜三枝達賊七八千騎、聚結擺羊戎劄營、吉囊達賊三千、住杏兒溝腦、遣精兵五六百、直撲黃河、要犯河州等情、臣以為扯酋方遣使認罪、繹絡不絕、吉囊闖邊、甫遭大創矣、奚為不數日、而又犯河州、隨委原任總兵劉承嗣等、親王所報地方查勘、自西寧以至洮河一帶境外。並無虜賊情形。其他沿邊將領、報虜結聚、聲言入犯、及火真二酋、將犯洮河、種種虗妄。不可盡數。若非臣熟思詳審。堅持定見。則士馬勞於調遣糧餉糜於坐費。倉皇失策。為虜窺笑。臣竊謂目中虜情在火真瓦剌等酋、或先年戕戮副將、或近時侵犯河洮、罪大惡極、法所必誅、臣調兵集餉、議勦業有次第、惟俟虜王東歸。即可相機舉事。諸部情形不可不悉故詳載之在套虜卜失免遭剉之餘、竄跡西海、節據塘報火真等酋、亦畏威遠徙、莽掜二川、似無虜跡。在松虜著力兔與賓兔妻安居巢穴、且將先年收搶番族、相繼送回、益見恭順、雖宰僧流牧西寧境外、乃聞卜酋被創、即冐雪山之險、宵奔西海、近亦受卜失兔之托、遣使赴臣代懇、寬容認罪、俟講罰事完即與卜酋一併回巢、臣巳容其講處、俟虜使再至、另行操縱外、賈撫亦有奏疏一書以其事皆詳于鄭公疏中故不采又據延鎮廵撫賈仁元宣諭套虜得卜酋母太虎罕同回書、亦巳為子服罪、在莊禿賴巳至甘鎮邊外、繼見卜酋失利、旋即東回、據報巳同青把都抄胡把漢剌叭等酋徙帳鎮番境外昌寧湖迤東矣、此皆甘固虜情。大較哨探極明。而耳目極真者也。又若諸番向為虜用。臣多方鼓舞極力招撫向也屬番附虜。相率為生番。今則生番背虜。投我為屬番。據贊畫部道等官、及西寧兵備所報、收獲生番、四十餘族、所統番眾、巳二三萬餘計矣、臣俱分別、賞其頭目、給之白旗劄付、以示安撫、復懇賞鼓舞、令之赶馬殺賊各番無不懽呼踊躍、期破此虜、見行該道查議中馬事規俟議定另行疏請、而河州族番、且有擒斬來獻者、是皆宗社寵靈　皇上威德、疏上得旨邊鎮偵探不得訛傳以亂軍机違者□治也故兵威一振、膽落百蠻、殊非地方文武官員所能致力於其間者也、


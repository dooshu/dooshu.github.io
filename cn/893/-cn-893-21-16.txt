登梅岗望金陵，赠族侄高座寺僧中孚





《太平寰宇记》：梅岭岗，在升州江宁县南九里，周回六里。《舆地志》云：在国门之东，晋豫章太守梅赜家于冈下，故民名之。《景定建康志》：梅岭岗，在城南九里，长六里，高二丈，上有亭，为士庶游春之所。《江南志》：聚宝山，在江宁府城南聚宝门外，其东岭为雨花台，山麓为梅冈。晋豫章内史梅赜家于此。旧多亭榭，自六朝迄今，为士人游览胜地。高座寺，在江宁府雨花台梅岗，晋永嘉中建，名甘露寺，西竺僧尸黎密据高座说法，世谓高座道人，葬此，故名。或云晋法师竺道生所居。



钟山抱金陵，[一]霸气昔腾发。天开帝王居，[二]海色照宫阙。群峰如逐鹿，奔走相驰突。江水九道来，[三]云端遥明没。时迁大运去，[四]龙虎势休歇。[五]我来属天清，登览穷楚、越。[六]吾宗挺禅伯，特秀鸾凤骨。众星罗青天，明者独有月。冥居顺生理，草木不翦伐。烟窗引蔷薇，石壁老野蕨。吴风谢安屐，[七]白足傲履袜。[八]几宿一下山，萧然忘千谒。[九]谈经演金偈，[十]降鹤舞海雪。时闻天香来，[十一]了与世事绝。佳游不可得，春去惜远别。赋诗留岩屏，千载庶不灭。

[一]《江南通志》：钟山，在江宁府东北，一曰金陵山，一曰蒋山，一名北山，一名元武山，俗名紫金山，周围六十里，高一百五十丈。诸葛亮对吴大帝云“钟山龙蟠”，指此。



[二]曹植诗：“壮哉帝王居，佳丽殊百城。”



[三]《书·禹贡》：“荆州，九江孔殷。”孔安国注：“江于此州界，分为九道。”琦按：今之九江，仅有其名，九派之迹，邈不可见。盖川渎之形，不能无变迁故也。详见十四卷注。但金陵去九江甚远，即使唐时水脉未改，然登梅岗而望九江，亦岂目力之所能及，诗人夸大之辞，多过其实，往往若此矣。



[四]何晏《景福殿赋》：“乃大运之攸戾。”李周翰注：“大运，天运也。”



[五]龙虎势，谓龙蟠虎踞之势。



[六]金陵之地，古为吴地，其西为楚，其南为越。



[七]吴风，谓吴人风俗。《晋书·谢安传》：玄等既破苻坚，有驿书至，安还内，过户限，心喜甚，不觉其屐齿之折。谢安屐，是借用其事。



[八]《神僧传》：释昙始，关中人，出家以后，多有异迹。足白于面，虽洗涉泥水，未尝沾湿，天下咸称“白足和尚”。长安人王胡，其叔死数年，忽见形，将胡遍游地狱，示诸果报，谓曰：“已知因果，应当奉事白足阿练。”胡遍访众僧，惟见始足白于面，因而事之。



[九]《北史》：郦道约好以荣利干谒。



[十]偈，释氏韵词也。佛所说之偈，谓之金偈。



[十一]《华严经》：雨众天花、天香、天末香。






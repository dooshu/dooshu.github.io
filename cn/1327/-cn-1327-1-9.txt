李乙


新会海滘乡（按“滘”字为字典所不载，粤人读若“窖”。洼地积潦处，或水边湾曲处，均曰滘，地名多用之，大抵粤中俗字也），李姓聚族而居。李甲者，夙行敦谨，朴愿自守。族豪某，诬为盗，遂陷于法。

其弟乙忿极，而势力非其敌，无如何。遂尽货其田庐，挟资走肇庆，为小负贩。乡距肇庆二百三十里也。乙日荷担市上，售香烛冥镪之类。而于担中暗置铁焉，复以沙囊裹两胫，均日增其量。如是者五年。委担释囊，则轻如猿猴。而市上之人，亦无不识新会李乙者矣。

乙瞰月晦日，至所识肆，贳香烛等物，故作絮絮谈。谓：“吾侪业此，月惟盼朔望日，烧香者众，可多赚几文钱。至于常日，则无殊坐吃也。”语已，携物去。俟日暮，尽释两胫沙囊，怀利刃返新会，抵其乡，才半夜。急叩族豪之门。阍人启户，识其为乙也，问：“何事？”曰：“余有急难求救于汝主，乞速通报，余不吝酬也。”阍人入告，豪已睡，披衣起，问故。乙曰：“汝识我耶？”曰：“汝乙也，胡不识？”乙曰：“知吾来意耶？”曰：“不知。”曰：“吾为兄复仇来也！”声未绝，遽出利刃刺其心，刃出于背，释手遂行。家人阻之不及，追之亦不及也。乙奔返肇庆，仅黎明。荷担出，俟于邑庙之门。高要令来拈香，乙故犯其卤簿，且口出恶言。令怒，捉之入署，责而释之。乙复负贩如故。

越数日，新会令牒高要索乙。高要令捕乙至，示以牒。乙顿首呼冤曰：“小人以晦日贳华于某肆，以朔日犯卤簿获罪，而彼杀人者以晦夜之半，彼此相距二百余里，小人岂能飞耶？”令审之确，遽释之。

停辛茹苦者五年，卒手刃仇人，而自脱于祸，乙真人杰哉！






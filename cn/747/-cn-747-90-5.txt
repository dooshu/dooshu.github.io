○贬杜让能梧州刺史制

辅弼之事，安危所属，大则调阴阳以期昭泰，次则抚夷夏以务洽平。俾比屋之可封，致乃后於无事，兆人允赖，百辟具瞻。苟异於斯，则将安用？扶危启运保乂功臣开府仪同三司守太尉兼门下侍郎同中书门下平章事充太清宫使宏文馆大学士延资库使兼诸道盐铁转运等使上柱国晋国公杜让能，轩裳贵胄，礼乐清门，蹈姬孔之康庄，迈韦平之阀阅，夙推重望，早历华资。洎陟台司，亟更年籥，方谓伟儒，克承大任。而乃首居帷幄，轻议干戈，弃卿士之臧谋，构藩垣之深衅。启询之际，证执弥坚，果至兵集甸畿，人散都邑。尚赖祖宗垂祐，贤智叶谋，顿悟朕心，别施制命。询彼舆人之论，咸推上相之尤，须示典章，用息腾沸。尚居列郡，式重大臣，可贬梧州刺史。


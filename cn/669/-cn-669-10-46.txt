46　陳同甫春秋屬辭　中國不與戎狄共禮文　聖人以國事爲王事　父子大義不以夫婦而廢　夫婦常禮不以强弱而加　陳同甫發明經旨簡而當


陳同甫春秋屬辭：「『公會戎于潛』、『公及戎盟于唐』，隱二年，桓二年。曰：聖人不與戎狄共中國，故中國不與戎狄共禮文。『齊侯使其弟年來聘』、隱七年，桓三年。『鄭伯使其弟語來盟』，桓十四年。曰：諸侯以國事爲家事，聖人以國事爲王事。『鄭世子忽復歸于鄭』、桓十五年。『許叔入于許』，桓十五年。曰：不能大復國于諸侯，則力不足以君國；不能公復國于諸侯，則義不足以有國。『公如齊納幣』、莊二十二年。『大夫宗婦覿用幣』，莊二十四年。曰：父子之大義，不以夫婦而遂廢；案：杜預注：「公不使卿而親納幣，母喪未再期而圖昏，非禮也。」夫婦之常禮，不以强弱而有加。『鄭伯逃歸不盟』、僖五年。『鄭伯乞盟』，僖八年。曰：去就不裁於大義，則舉動無異於匹夫。僖五年左傳正義：「釋例曰：『國君而逃師棄盟，違其典儀，棄其章服，群臣不知其謀，社稷不保其安，此與匹夫逃竄無異，故例在上曰逃。』」『宋公會于盂』、『戰于泓』，僖二十一年、二十二年。曰：與夷狄共中國者，必不能與夷狄争中國。公羊僖二十一年傳：「宋公與楚子期以乘車之會，公子目夷諫曰：『楚，夷國也，强而無義，請君以兵車之會往。』宋公曰：『不可。吾與之約以乘車之會，自我爲之，自我墮之，不可。』終以乘車之會往，楚人果伏兵車，執宋公以伐宋。」〇胡傳：「夫盟主者，所以合天下之諸侯，攘夷狄，尊王室者也。宋公欲繼齊桓之烈，而與楚盟會，豈攘夷狄、尊王室之義乎？」『盟于翟泉』、僖二十九年。『晉人秦人圍鄭』，僖三十年。曰：鋭於合諸侯者，必有時而惰；工於假大義者，必有時而拙。晉文翟泉之會，尋踐土之盟，且謀伐鄭也。鄭上年會温朝王，今一不預盟，即加之兵，晉、秦同役而不同心，卒不能得志於鄭也。『狄圍衞，衞遷于帝丘』、僖三十一年。『衞人侵狄，衞人及狄盟』，僖三十二年。曰：避夷狄之兵，以見小國之無策；要夷狄之好，以見中國之無霸。胡傳：「衞爲狄所滅，東徙渡河，齊桓公攘夷狄封之。而衞國忘亡，今又爲狄所圍，避狄難也。而中國衰微，夷狄强盛，衞侯不能自强於政治，晉文無却四夷、安諸夏之功，莫不見矣。」『遂城虎牢』、襄二年。『戍鄭虎牢』，襄十年。曰：公其險於天下，所以大霸者制敵之策；陸氏春秋集傳微旨卷下：「淳聞於師曰：『諸侯之大夫，取他國之邑，相與而城之，非正也。城虎牢以安中國，息征伐，故聖人許之，而不繫之於鄭也。』」歸其險於一國，所以成霸者服叛之功。蘇氏轍集解曰：「諸侯既城虎牢〔一〕，非鄭地矣，而繫之鄭，諸侯將服鄭而歸之，故致其意也。」『城杞』、襄二十九年。『城成周』，昭二十三年。曰：大夫之於諸侯不自嫌，城杞之役，合十一國之大夫。則列國之於王室何以辨？」穀梁傳：「天子微，故諸侯之大夫相率而城之。」〇胡傳：「不曰城京師，而曰城成周，與列國等矣。」其發明經旨，簡而當。

【元圻案】葉水心書龍川集後曰：「同甫集有春秋屬辭三卷，放今世經義破題，乃昔人連珠、急就之比，而寄意尤深遠。」

〔一〕「城」，原作「成」，據四庫本蘇轍春秋集解卷九襄公改。






○蚌鹬相持赋（以洛城风日为韵）

水滨父老，以渔弋为事。常持钓缗，荷缴；旦浮涧，晚氵斥伊洛。乱平溆之磷磷，步清流之凿凿；匪畋鱼以为务，将钓国而为托。异戕忽而害生，时自毙而方搏；亦犹守兔者目注於卢犬，挟弹者志在於黄雀。斩长鲸而四海宴如，得巨鱼而千里餍若。夫一举而擒两，固功全而利博；同不狩而获多，齐不耕而自获。讶彼老蚌，含胎孕明；鹬是翔禽，翼迅体轻。或依岸而开合，或遵渚而飞鸣；既相遇於兹地，亦相残於此生。鹬以利嘴为锷，蚌以外骨为坚城；鹬以蚌为腐肉可取，蚌以鹬为微禽可营。鹬曰：“今日不雨，必剖蚌之腹；蚌曰明日不出，必丧鹬之精。并相持而坎难，俱莫知其困并。彼渔父闻而造曰：“危哉二虫！吾见尔命之将绝，吾知尔力之已穷。胡不潜泳於深水？胡不乘高於大风？何故枯骇於波际？何故落翮於沙中？乃携以俱归，释此双疾；利其美用，取其彩质。鹬有羽兮，彩映华冠；蚌有珠兮，光照巨室。虽假物类以为用，诚亦辨说之良术。庄生寓语於前古，是用广之於今日。


伐檀

三章，章九句


首章讲：此诗美贤者励志作也。言：恒人苟且之心，多起于困穷之日；而怨尤之念，易生于失望之余。惟魏之贤者，则不然矣。





坎坎伐檀兮，寘之河之干兮，河水清且涟猗。

坎坎，用力之声。檀，木可为车者。干，水涯也。涟，风吹水成文也。猗，语词。彼其坎坎然用力伐檀，将以为车行陆，而食力于车也。今乃寘之河干，而河水清涟，则车无所用。其食力之志不遂矣。





不稼不穑，胡取禾三百廛兮？不狩不猎，胡瞻尔庭有县貆兮？

一夫所居曰廛。他人处此，鲜有不悔其伐檀之非计者。彼其志，则以我之伐檀以为车，犹之稼穑以得禾，狩猎以得兽也。若不稼不穑，胡取禾有三百廛之多？不狩不猎，胡瞻尔庭有县貆之兽？是伐檀之事，在我所当为者如是耳。至于河干之寘，则适然之遇，惟安之而已矣，我何悔其事之非计也耶？





彼君子兮，不素餐兮。

君子，指贤者。素，空也。夫不以食力不遂者自悔，而益以事之当为者自励。则是君子之心，宁劳而无功，必不肯无功而食人之食。此先难后获之志，敬事后食之心也。彼君子者真能不素餐兮，夫岂有非分之求哉？

二章讲同。





坎坎伐辐兮，寘之河之侧兮，河水清且直猗。不稼不穑，胡取禾三百亿兮？不狩不猎，胡瞻尔庭有县特兮？彼君子兮，不素食兮。

伐辐，代木以为车辐。侧，水边。直，是波文之直。十万曰亿，是禾秉之数。兽三岁曰特。

末章讲同。





坎坎伐轮兮，寘之河之漘兮，河水清且沦猗。不稼不穑，胡取禾三百囷兮？不狩不猎，胡瞻尔庭有县鹑兮？彼君子兮，不素飧兮。

伐轮，伐木以为车轮。沦，是小风水木文转如沦。囷，圆仓。

吁！以魏风颓靡之日，而有励志之贤者，可谓不溺于流俗矣。诗人述而美之，其亦秉彝好德之心也欤！






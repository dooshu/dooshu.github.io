卷十七　崇祯十四年辛巳

薛国观赐死

正月，故大学士薛国观，奏辩袁恺诬劾，出礼部主事吴昌时之意，上不听。八月，国观赐死，籍其家。国观性褊刻，用温体仁荐，自佥宪骤登政府，欲结于上。会上忧用匮乏，因导以借助。曰外则乡绅，臣等任之，内则戚畹，非出自独断不可，微以李武清为言，遂密旨措四十万金。李氏尽鬻其所有，追比未已，戚畹人人自危。因皇子病，众倡为九莲菩萨之言，云上薄待外戚行夭折且尽，上大悔惧。国观又忤太监王化民，遂败。诛中书舍人王升彦，籍其家。初国观以升彦通赂免官，命伺其卯，则升彦至，执之下狱，升彦为吴昌时甥，临刑呼曰：此舅氏所作，我若有言，即累名教矣。时国观事发于东厂，佥云昌时实启其机。　　上临御以来，诛经略袁崇焕、庶吉士郑鄤、总督杨一鹏、总理熊文灿及兵部尚书陈新甲，赐宰相薛国观与周延儒缢，可谓英断矣。

国观为大臣，不以正道辅君，而以搜籍进主，害人者徒自害耳。至武清虽富，亦应酌量三四万金，而遽加十倍，毋乃过乎？况悉鬻所有，亦可已矣。犹尔追比，能无寡恩之议耶！

召周延儒　　辛巳四月，召前大学士周延儒、张至发、贺逢圣入朝，至发辞不出。逢圣出不久，以病归。惟延儒受事。初，延儒既罢，丹阳监生贺顺、虞城侯氏共敛金，属太监等冀乘间得复相，至是召用。主事吴昌时之力居多，延儒德之。

延儒之再召也，其子奕封，梦故母吴氏被发悲泣，谓尔父切勿赴京，赴必有祸，奕封觉，以语延儒。延儒不听。后如梦言。吁！何如至发不出之为高耶？是冬十月，特设裕国足奇谋异勇科，谕朝臣谘访征辟，称朕破格旁求之意，夫召宰相而延儒非其人，谕征辟而奇异不一见，非君负臣，实臣负君耳。

幸学

辛巳八月十九日，上视学释奠礼成，步至东西庑，遍阅诸儒先神位，因召礼部侍郎王锡衮、蒋德璟、司成南居仁三臣谕之曰：宋儒周、程、张、朱、邵六子有功圣门最大，今称以先儒，位在汉唐诸儒下，礼殊未称。尔部会同詹翰等官议所以尊崇之。至六子格言，即督令儒臣编纂成书，以宏圣教。是岁九月，即汇集六子诸书，开馆编纂，至尊崇位号，廷臣多有章奏，孔尚则云：朝廷多故，未能一时定议，故未即奉行。尚则宣圣六十四代孙。崇祯庚辰进士。　　内臣王德化　　上幸太学，以重修告成也。先期司礼监太监王德化奉命率群臣习仪时，比之唐鱼朝恩讲经，元李邦宁释奠事。

九月，改东厂提督京营者，亦称总督。十一月，禁朝臣私探内阁、迩内侍。于是待漏俱露立，毋敢入直舍。十二月，敕停内操，敕内臣无干外政，申戒廷臣毋交通近侍。

上之所向，下趋尤甚，率习仪称总督，俨以将相之职授珰矣。虽欲禁敕廷臣勿通，岂可得乎？　　黄道周遣戍

辛巳十二月，高道周、解学龙遣戍；初，刑部尚书刘泽深拟道周瘴戍，再奏不允。因上言曰：道周之罪，前两疏已严矣。过此，惟有论死。死生之际，臣不敢不慎也。自来论死诸臣，非封疆，则贪酷，未有以建言诛者。今以此加道周，道周无封疆，贪酷之失，而有建言受戮之名，在道周固得矣，非我皇上覆载之量也。且皇上所疑者党耳，党者是诸臣实事，道周具疏空言，一二臣工未始不相与也。今且短之，继而斥之，乌有所谓党，而烦朝廷之大法耶？去年行刑时，忽奉旨停免，今皇上岂有积恨于道周，万一转圜动念，而臣已论定，噬脐何及，敢仍以原拟上。上从之。

先是，疏上，屡严驳，声息汹汹，而曾莫必其命。黄景昉拉同乡蒋德璟、王家彦谒谢升公请之。升太息曰：死矣，迟秋为幸。闻之失色。总阁承韩城毒焰之后，余威尚震，武陵方以督辅出柄，得宣督，遂入为中枢，同憾道周前疏刺骨，同年费县、井研、谊漠如滑县，且下石矣。会周延儒新召至，众喁喁想望风采。道周前此褫职，属延儒为政。颇内媿。至是，诸名流力怂恿之，婉为开释，得免死，改永远戍。道周在狱中，手写孝经百余本，流传为宝，所著易象正书，直于血肉淋漓、指节垂断之时成之。二十图、六十四象，正天心，出月窟，自二三高足外，鲜能传其学者。董子繁露，邵子皇极，方之褊矣，沈酣易象，晚若前知，其以都事里居，不免缧绁，既就逮，送者有萧萧易水之咏。道周曰：无忧，但书完三千纸者出矣。卒验。戍楚辰州，取道杭之大涤山，与诸生极论朱、陆同异，过九江病雪，更取易象正删定之。曰：后世谁复定此者？间犹省身世，中夜酸凄，自己已出得褫革。丙子出得累系，九死一生，以望六之年，荷戈赴伍，命也如何。　　李自成陷河南府

辛巳正月二十六日壬寅，李自成围河南府，福王募死士力战，斩获颇多。总兵王绍禹兵有呼于城上者，贼亦呼而应之。绍禹兵执副使王充昌于城上，绍禹驰解之。诸军曰：贼在城下，总镇其如我何？挥刀杀守陴数人，贼缘堞而上，叛兵迎之，贼入，福及王世子惧，缒城走，士民被杀者数十万，贼焚福王府，执副使王充昌已下，俱不死。惟一典史不屈见杀。自成发藩邸及巨室米数万石，金钱数千万，赈饥民。丁酉，自成迹福王所在执之。并执前兵部尚书吕维祺。维祺谓王曰：名义甚重，毋自辱。内官崔升，甫十三岁，劝王宁死勿屈。抱王不去。贼杀王，并见害。王体肥，重三百余筋，贼置酒大会，以王为菹，杂鹿肉食之，号福禄酒。王讳常洵，神宗之子，世子讳由崧，即弘光，逾城得免，奔于怀庆，又破永宁，杀万安王。变闻，上震怒。逮总兵王绍禹磔之，藉其家。兵科张缙彦奏福王身死社稷，守国大义，日月争光，葬祭宜厚从之。吏科章正宸奏闯贼从四川来，兵部尚书陈新甲急奏贼自秦来，不自川来。盖嗣昌方奏扼贼于川，言从川来，则责在嗣昌也。吕维祺，字介孺，号豫石，河南府新安县人。生时有梦月入怀之祥。万历壬子、癸丑，联举乡、会，初授兖州司，李莲妖变起，兖城卒赖以全，鲁人肖像祀焉。己未以卓异征入，为吏部郎，天启甲子告归，究心伊雒性命之学，与冯从吾善。从吾每称为明道后一人。会逆魏建祠，勒令乡绅助工，维祺曰：士风扫地矣。卒不与。珰深衔之，因嗾御吏诋维祺讲学，将中以危法，适熹庙崩中侵。崇祯戊辰，言官交荐，起尚宝卿，改太常正卿，升南京兵部尚书。常概言钞法之妙，可以足国。终不见用。论者惜之。己亥，贼自汝宁来，赤凤阳，犯皇陵，折而西，陷巢庐江。一支北出，陷颖川。维祺遣都督赵世臣，以兵三百人守关山，溃走乌衣。南京大震。廷议多咎维祺，遂以考察夺职家居。至是，贼陷雒阳，被执大骂以死。赠太子少保，荫一子入监。弘光朝，谥忠节。　　南京铸钱，旧有夹铸之弊，每炉加私铜数十筋，官与匠分之。维祺谓速铸，则利在官，迟则夹铸多而利在下。旧三十日一铸，特改十五日一铸，连放盐米共十八日，凡两月三铸，停炉之日，必尽放匠役出之，铸速而私钱少。

二月，自成搜掘富室窖藏，席卷子女玉帛，捆载入山，以书办邵时昌为总理官，令守河南府。巡抚李仙风侦知贼去，引兵至城下。时昌闭门拒守，寻开门迎官军仙，风收时昌斩之。

钱祚征骂贼(附唐启泰)

钱祚征字君远，号锡吾，以举人历官至汝州知州。汝为贼出入孔道，又有土贼万人，依山为巢，祚征简乡勇衙兵得千余人，佯为贼将计，忽夜半开门出，从间道逾山，各抵其巢，贼方纵饮不为备，急击大破之。策贼众难尽诛，乃释其俘招之。其魋鲁加勤等遂降。汝人少休。十四年正月，贼犯汝州，祚征中流矢，力疾乘城督战。二月四日大风霾，城上以炮击贼，风逆火反楼堞尽焚，贼乘之入。祚征被执，大骂不屈，为贼击刺无完肤乃死。　　时有唐启奏，举人，官至宜阳知县。十四年，贼陷宜阳，启泰不屈遇害，与祚征皆掖人。　　李自成陷归德

三月十六日未刻，自成至河南归德府，舁?攻城，终夜如雷。十七日辰时，新城破，旧城遂不守。贼入，将城垣拆毁，悉为平地。贼营延亘六十余里，上以白布覆幕，望之如茶，使百姓担百货入营中，此归德难民所述。

牛、宋降自成

辛巳四月，河南府卢氏县贡生牛金星，向有罪当戍边，李岩荐其有计略，金星遂归自成。自成以女妻之，授以右相。或云金星。天启丁卯举人，与岩同年，故荐之。金星引故知刘宗敏为将军。又荐术士宋献策。献策，河南永城人，善河洛数，初见自成，袖出一数进曰：十八孩儿，当主神器。自成大喜，拜军师，献策面狭而长，身不满三尺，其形如鬼，右足跛，出入以枚自扶，军中呼为宋孩儿。一云浙人，精于六壬奇门遁法，及图谶诸数学。自成信之如神：余如拔贡顾君恩等，亦归自成，贼之羽翼益众矣。

罗汝才合自成　　七月，罗汝才不合于张献忠，自内乡走邓州，与李自成合，时自成有众五十万，复得汝才，军益炽。

傅宗龙骂贼

五月，赦兵部尚书傅宗龙，以右侍郎督陕兵讨贼。九月初四日丁丑，宗龙与保督杨文岳，合兵击李自成，败绩，保定兵宵遁。文岳夜奔项城，宗龙兵食尽，乃杀驴马饷军，马驴复尽，杀贼其尸分啖之。十八辛卯夜，潜勒兵溃围出，诸军星散，贼追获之，执至项城下，贼呼于门曰：我秦督官军也，请启门纳秦督。宗龙大呼，我秦督也，不幸堕贼手，左右皆贼耳，毋为贼所绐。贼抽刃击宗龙，中脑而仆，复厉声骂贼，斫其耳鼻，死城下。贼获衣甲器械无算，遂陷项城。屠之。项城县属开封。

宗龙可谓志士仁人矣。

刘国能自刎

九月，李自成、罗汝才，合兵陷叶县，降将刘国能守叶，自刎死。其妻先死，其子方八岁，闯贼入城，抱置膝上，欲收养之不从。自解所带小刀刎死，复陷泌阳。　　刘国能一门死难，实足千古，所最奇者，八岁小儿自刎，史书所未载，以知贼中，尽有忠臣义士。惜国家不能早用耳。

李自成称闯王

自成既入洛，撰九问九劝诸伪词，号召群盗，勾引乱民，遂为闯王。辛巳，自成独雄一部，汝才改称曹操营。

予思古之伪号多矣，未有以闯名者，称之自高迎祥始。或云：闯者，马出头貌，马出头，是主字在马上也。取马上定天下意。然止可为马上之主，不能拱坐称主也。故宋献策有云：我主不过是马上皇帝，其意亦见及此矣。盖伪号初设，莫不有数存焉，然迎祥作逆十载，势既横且久矣，而世终未闻称高闯王，仅知有李闯王者，前此犹未甚也。及自成破洛以后，而始甚矣。人第知闯王为自成，而不知始于迎祥。抑第知自成为闯王，而不知始于卯、辰之际也。故特着之。使世知闯之所自，与号闯之非无说也。

李自成兵逾百万

张献忠纠诸贼，会李自成河南诸土寇，以兵毕赴，自成众逾百万。

贼兵逾百万，势孔炽矣。宗社危如累卵，当时廷臣，犹若处堂燕雀。何哉！

昔人有言：人不可以无势，天下之事，势而已矣。当献忠在房竹，自成附之，及自成复振，献忠又会之，强弱宁有定乎？　　左良玉屠临颍

十月，左良玉兵至临颍，临颍，为贼守，良玉攻破，屠之。尽获贼所掠。自成怒，合兵攻良玉。良玉退保郾城，自成围之，良玉率兵拒守，贼陷襄城。

李自成陷襄城

十一月，自成复陷襄城，巡抚汪乔年、守将李万庆，死之。乔年号岁星，遂安人，天启壬戌进士，官提督三边佥都御史。先是，乔年于陕西发自成先冢，得小蛇即斩以徇，誓师进兵，将援郾城，抵陕县，时襄城新破，乔年迟疑不敢进，襄城贡生李永祺，率邑人出迎官军，自成闻之，解郾城之围来迎战。乔年身中数矢，一军尽覆，以数百人入城，居守五日，襄城复陷。乔年自刎未死。被执见杀。三万余众，尽被屠戮。自成深恨诸生，遂劓刖百九十人。又购永祺，永祺匿免，屠其族人九家，杀守将李万庆。万庆乃降将射塌天也，累功至副将，至是自成陷襄城杀之。诏赠都督同知荣禄大夫，主祠襄城。

乔年发墓斩蛇，都任锉骨粪猪，可谓二快。　　自成陷南阳

自成再破秦师，获马二万，降秦兵数万，乘胜围南阳。数日而陷。总兵猛如虎奋勇出战，歼贼数千，既城破，犹持短刀巷战，至唐府门，望北拜，口称负恩，被贼杀死。唐王遇害；知府邱懋素骂贼不屈，合室见杀。参将刘士杰、游击郭关、守备猛先捷，俱战死。太监刘元斌，率军救河南，闻南阳陷，仍拥妇女北去，纵兵大掠，杀樵汲者论功。俄上命御史清军元斌仓皇，悉沈妇女于河。及明年十月，元斌诛，以其纵军焚劫也。

是岁二月，自成围开封，督臣丁启睿，率诸将左良玉、虎大威等集兵朱仙镇，与自成战，全师皆溃。六月，闯、曹分兵东南，一败官军于枣阳，复回豫，郾城一战，贼众折伤，适十一月汪乔年败，十二月自成复围汴，官军败绩于水坡，贼势张甚。

自成陷河南州县

十二月，李自成连陷洧州、许州、长葛、鄢陵。鄢陵知县刘振之力绌，衣冠再拜自刎死。贼陷禹州，徽王遇害。自成屯朱仙镇，时内乡、镇平、唐县、新野，俱降于贼。邓州知州刘振之死焉。　　刘振之，字而强，号冰壶，慈溪人。曾祖父及兄，俱为名臣。振之弱冠补诸生，崇祯庚午举人，出黄道周门。三上公车不售，因爱东阳山水，遂受教谕，升鄢陵知县。因言东阳士风日恶，不久将变起，甫去而难作。人服其先见。治鄢陵以恤民为务，时流寇充斥，军士过邑索粮者，迫县宰万状，至缚之去，父老啼号奔救，敛赀以犒，始释归。邑中有通贼者，言城小不支，降之便，振之正色叱之，城陷，谒先圣，秉笏坐堂上，贼至，索印不与。贼置雪中三日，犹骂不绝口，贼斫之十余刀，乃死。事闻，赠太仆少卿，黄道周额其门日“忠孝大儒”。振之生平留心圣学，事继母毛，有古孝行。自己未岁，书片楮藏之笥中，每岁加纸护之，至是家人启其封，则不贪财，不好色，不惜死，三语也。卒年五十六年。

人惟财，色二事，孽障缠绵，一当生死关头，便有许多系恋，观刘公藏笥格言，真所谓看得破，跳得过者矣。无欲则刚，亹其然乎。　　段增辉，字含素，商邱人。以贤良辟召，不就。辛巳，贼至，率乡人捍御，贼再攻乃克，被执不屈死。而乡官原任简讨马刚中，字九如，崇祯甲戌进士，为贼支解。工部郎中沈试，字君明，官生，遇贼大骂，胁降不从，贼以乱梃击死。

贼至睢州，乡宦通政使李梦宸，号元驹，崇祯辰进士，自经死。贼皆赴宅罗拜，咸叹为有德仁人。

监军兵部主事余爵，字天有，颖川人，崇祯辛未进士、率兵援沛，力战被执，骂贼不屈，与侄敦华同死。

张献忠毁驿道

辛巳正月，张献忠、罗汝才，渡违河而东往，新开驿毁，驿道人烟断绝者七百里。初，贼南窜，万元吉欲从间道出梓潼，扼归路以待贼，杨嗣昌不听，檄诸军蹑贼急追，诸将尽向泸州，贼折而东返，归路尽空，不可复遏。贺人龙顿兵广元不进。十二日乙丑，猛如虎率诸将击贼于开县，连胜之，献忠凭高而望，见后军无继，因以精锐绕谷中，出官军后，驰而下，左军先溃，士杰等皆战死，前军全覆，如虎突战溃围而出，马仗军符尽失。嗣昌在云阳，闻开县失利，始悔不用元吉之谋也。

南北略编年不编月，故猛如虎战死一事，已载于前，而此复载之者，前以自成及之，此以编献忠事及之也。他卷仿此，但自成陷南阳，刘士杰战死，而此亦战士杰战死，未知是一是二。

张献忠陷襄阳　　初，庚辰六月，左良玉擒献忠妻孥，与徐以显、潘独鳌等送襄阳狱。襄阳知府王承曾，素纵酒渔色，见献忠妾，悦之，故疏其防，及辛巳，献忠、汝才走当阳，郧抚袁继咸，悉兵扼贼于房竹，贼走宜城，侦襄阳无备，密知杨嗣昌檄至，邀于路，取檄简二十骑伪为公差。二月初五日己酉，夜漏四鼓，叩襄阳城门，巡道张克俭见符验启关，贼入，即挥刀大呼杀门者，城中先伏贼百余，俱起应之，破狱出，以显独鳌等。独鳌者，应山诸生，富而吝，县令婪其财，使人讦其不法，独鳌愤甚，越狱投贼。献之文移，皆出其手。时贼纵火光烛天，大队疾驰至，城中大乱，门洞开。初六日庚戌昧爽，贼尽入城，王承曾突围走，署襄阳事李天觉，城破，北面叩首，置印于案，自经。推官姜曰广，被执大骂不屈，与兵备副使张克俭俱死之。贼焚襄王府端礼门，执襄王，献忠据坐王宫，坐王堂下，劝之以卮酒曰：吾欲断杨嗣昌头，而嗣昌远在蜀，今当借王头，使嗣昌以陷藩伏法。王其努力尽此一杯酒。因缚王杀之。投尸火中。福清王常澄逃免，潜遣人索王尸已烬，仅拾颅骨数寸以归，贼杀宫眷并贵阳王常法，尽掠宫女，发银十五万以赈饥民。襄阳守兵数千，军资器械山积，尽为贼有。初左良玉屡破贼，掠其辎重尽蓄之许州，为献忠袭取。良玉在郧，厝家口赀畜于襄阳，至是复尽为献忠有。良玉闻之，同郧抚袁继咸发兵驰援，已不及。初九癸丑贼渡江，破樊城。十五己未，陷当阳陕县。二十一日乙丑，陷光州新野。

妻孥心腹，俱在狱中，献岂须臾忘之耶？况宜城为襄阳属邑，相距当不甚远，王承曾悦妾疏防，张克俭夜半启户，抑何愚也。

杨嗣昌自经

辛巳二月初二丙子，嗣昌在荆闻变，惭愤自缢于军。时，河南已陷，福王遇害，嗣昌度不免，遂自尽。廷臣交章论劾，上下其议，礼部侍郎蒋德璟，谓其奸欺误国，请用嘉靖中仇鸾例，斫棺戮尸。然上竟不之罪。当嗣昌之在蜀也，安坐顺庆公署，题扁自旌，大书盐梅上将。迨泸州破后，连陷数邑，嗣昌犹在醉梦，命多备索子绑贼。蜀中争传笑之。上以襄阳失陷，左良玉违制避贼，削职戴罪平贼。逮郧抚袁继咸入京。继咸立朝负直声，督学山西，备兵淮阳、武昌，所至以清惠称。吏民歌思之。至是，合辞叩阍。继咸亦出嗣昌手书，明己无罪，寻察其枉，赦之。继咸号临侯，江西袁州府宜春县人，天启五年乙丑进士，嗣昌既缢，四月甲子，进陕督丁启睿兵部尚书，代嗣昌督师剿贼。

嗣昌不能制贼，诚为有罪，然一死亦已矣。律以仇鸾，毋乃已甚，宜上之不从也。　　张、罗屠随州

辛巳四月二十五日庚午，张献忠、罗汝才合兵陷随州，知州徐世淳合门被杀，吏民屠戮不遗，血流成浍。徐淳，字中明，嘉兴人，父以建，兵部侍郎。淳，通象纬数学，万历戊午，以春秋荐于乡，累试南宫不第，遂赴选，署永嘉县教谕。刘香余孽，出没海上，淳多出方略得安。因除重庆推官，督师征饷万斛，过五日，以尚方剑从事。淳立办，会蜀人疾其强直，改随州知州。时献、闯二贼方炽，随为兵冲，淳将行，语其子肇森、肇梁曰：贼隳突襄邓及随。随三破之余，然郢之肩背也，守随所以卫陵寝。吾必死于此矣。十三年十月莅随，与州人歃血关庙誓以必死，乃缮南城谯楼，寝处其下，慨然谓僚属曰：身与公等枕戈待敌，以此楼为死所矣。明年辛巳四月，贼陷襄阳，躏德安，获谍斩之，贼知有备，悉众力攻，三走使至郢告急，巡道赵某抵章于地弗顾，巡抚发一游击率兵援随，赵勒之守郢，留弗遣。淳不食不解甲五日，再盟于关庙告哀。二十五日，贼急攻南城潜师入道，隳北城以入，淳遣肇梁埋印廨后墙下，勒马巷战，矢贯于颈，刀属于颊，眼鼻横断堕马，左手掣佩刀、右手握印箱，贼枪刀交下，陷胸断股而死，肇梁趋至，拊尸顿踄，哭且骂，贼驱至老营杀之。且死疾呼州人告以埋印处，妾赵氏、王氏臧获，十八人皆死。贼驱赵出，不可，先杀其所抱幼女申姑，断其八指，骂益厉，贼刃之。推土石碎颅而死。淳死之三日，吴人石琳求得其尸，敛之，赵氏尸与申姑相抱不解，胸着布囊，函金刚经三寸许，遂并棺以敛。而肇梁尸卒不可得。巡道以阻援自讳，欲没其死事状，荆西道力持之，楚抚按乃上其事，肇森亦诣阙陈请，赠太仆少卿，赐祠祭葬，荫一子入监，肇梁附祭随、嘉二祠。

戊寅二月，献忠破随州，王焘自缢，至是复陷，徐渟死之。王、徐二公，后先济美，诚足并传千古，亦不幸中之幸也。然徐死尤烈，而民之罹祸亦更惨矣。夫自寅迄巳，不越四载，两被献毒，岂天之阨运使然耶！　　张献忠陷泌城等处

辛巳六月初六庚戌，贼陷宿松、英山，献忠，汝才攻信阳，获左兵旗帜，令群贼袭以入泌城，陷之。七月，贼陷英山，丁启睿大破贼于麻城，汝才走合自成。总兵黄得功兵叛西走，投献忠。献忠陷郧西。九月，献忠众散于南阳，以数百骑奔李自成。自成将杀之，汝才以五百骑资献忠，献忠东奔。至十月，献忠纠贼会自成。

献之行兵，其来也如风雨之骤至，其去也若鬼蜮之难知，故数月间，或驰江北，或趋楚豫，蹂躏三省，令官兵追遂不暇，即孙子所云出其所不趋，趋其所不意，避实击虚之法。将帅堕其术中，而不觉耳。徐以显尝教献忠孙吴兵法，自是进不可御，退不可追，事事与虚实一篇相应，真猾贼之难制者。

山东李廷实　　辛巳正月二十八日甲辰，山东土贼李廷实、李鼎铉，陷高唐州。时山东盗起，所在向应，京畿道梗，省直饷粮数百万俱阻于兖州。东平吏胥倡乱，迎贼以入城据之。巡抚王国宾檄总兵刘泽清，破东平贼，复其城。二月，东寇益炽，徐德数千里，白骨纵横，又旱蝗大饥，民父子相食，行人断绝。己丑，鲁王捐金数万，募兵防盗。三月，革王国宾职，命杨御藩、刘泽清会兵剿曹濮贼。五月设徐、临、通、浑四镇护漕，以防东寇，及明年壬午正月，盗始平。

河南袁时中　　辛巳正月，河南土贼艾一、侯二、侯四，啸聚数千人，封邱知县击破之。二月二十一日丙寅，土寇陷新野。二十二日丁卯，陷河阴。据之。游击高谦攻围七昼夜，拔之。是月，土贼瓦子，一斗谷等，尽归于李自成，合攻开封。五月，河南土寇袁时中，聚众至二十万人，江北窥凤泗，群盗蚁附，总督朱大典击败之。贼弃牲畜宵遁。丁酉总兵刘良佐，简骁骑迫击五十里，贼大奔。尸撑交横，弃仗满阡陌。二十万众鸟兽散。及十五年八月，徐镇游击赵崇新与时中讲抚于夏邑，为贼所绐，被杀。时中复佯就抚诏许之。时中出不备，突入，执萧县知县以去。至十六年五月，时中为自成所杀，小袁营遂灭。时中起于草野，至有众二十万，三载而亡。

泰安土寇

泰安土寇十余万，所至燔掠，屠戮婴稚无遗，抄劫至扬州南沙河店，毁漕船十六艘，复东北行，徐州贼合之，围丰县。

志异

辛巳正月二十六日壬寅，黄雾四塞，日青无光。嘉兴城声震如雷，时曰城愁。二月，山西偏头关天鸣。六月，两京、山东、河南、浙江旱蝗。无锡实录云：立春后积阴二月，霪头如注，河渠皆溢，二麦捐收，及秋苦复旱，米价腾贵，贫民不能举火，采蓳及草以食，道馑相望邑令酌议官粜焉。然拥挤籴殊甚，强而近者，一日两籴以市利；弱而远者，不能得其一焉。

时，徽州米价尤贵，其地山浮于田，故苦旱。十三年庚辰，五两二钱一石。十四、十五两年，五两一石。至顺治八年辛卯，米缺，七两五钱一石，犹和糠一斗，水一斗，实米止八斗耳。每日富室，人食米三合，婢女俱流境外。

是年上而江北，下而苏杭，饥民相枕于道。六月，米价二两七钱，后至三两二钱，麦价二两二钱，油每筋八分。








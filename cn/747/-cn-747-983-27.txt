○对元衣判

〈季冬命元衣督护，贞来岁之庆。人作而扬火，以非青纯而不致墨。执法告阙於太常，诉云：“主巾笥者之过。”〉

道月戒期，周乎四海；卜年贻庆，稽彼十朋。人职在巫咸，用方心而考吉；材均季主，负图背而知来。拂此元衣，异夫青纯，有殊命宝，何能致墨？执法以簪笔弹珠，且问九江之锡；主司以巾笥藏骨，莫辨千年所留。既亏玉兆之献，须抵金科之罚，徒为薄诉，谁之过欤？


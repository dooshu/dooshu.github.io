◎廖王太夫人

吾乡廖氏，以阴德发祥，前录已详述之。近廖钰夫尚书由京旋里，过浦城，与家大人坐谈之顷，复述其祖母王太夫人者，本贫家女，归吾祖，随任台湾，饱历风涛之险。时时以济物为心，家居，每训子侄以莫作自了汉。后余表兄郑苏年师每述此语以授门徒，谓出自王太夫人之遗训也。平日尝谓家人曰："汝等怕雷，而我独怕风。"众皆莫喻其故，然每遇非常大风，太夫人必斋肃长跪庭中，口喃喃若有所祝。即深夜寒宵，亦必披衣肃跪，默祝不辍，直至风息始起。家人有窃听之者，似云侬家内外亲串，现在并无求利求名浮江泛海者，而在江海舟中因风惊恐死生呼吸者，天下定不乏其人，愿风神及早息怒，以全人命云云。事后问之，亦不言其所以然。盖行之数十年如一日焉。家大人闻之，肃然曰："此真圣贤立达同人饥溺由已之公心，不谓于女流中得之。漆室鲁女之忧，不是过矣。"不再传而以科第起家，簪绂辅世，宜哉！


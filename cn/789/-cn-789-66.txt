【附录】 太仙漫稿


目录


例言……567

陶胄妖梦记……568

和尚桥记……574

段倩卿传……575

蕊珠宫仙史小引……585

双龙钏铭并序……591

欢喜佛……594

书袁痴恶作剧……598

大虫……600

记河间先生语……607

心影说……610

记鬼……612

陆心亭祠记……615





例言


或谓阅《段倩卿传》，须待之两月之久，未免令阅者沉闷否？余曰不然。间尝阅说部书，每至穷奇绝险，即掩卷不阅，却细思此后当作何转接，作何收束？思之累日而竟不得，然后接阅下文，恍然大悟，岂不快哉！又尝阅至半篇，逆料此文转接收束自当如是云云，不料下文竟有大不然者，则尤快之不暇，又何沉闷之有。

小说始自唐代，初名“传奇”。历来所载神仙妖鬼之事，亦既汗牛充栋矣。兹编虽亦以传奇为主，但皆于寻常情理中求其奇异，或另立一意，或别执一理，并无神仙妖鬼之事。此其所以不落前人窠臼也。

昔人谓画鬼怪易，画人物难，是矣。然鬼怪有难于人物者，何也？画鬼怪初时凭心生象，挥洒自如；迨至千百幅后，则变态穷而思路窘矣。若人物，则有此人斯有此画，非若鬼怪之全须捏造也。故予作漫稿，征实者什之一，构虚者什之九。





陶胄妖梦记


中州名士陶胄，以寇乱毁其家，流徙邯郸，赁居大觉寺观音阁，嗒然无与为侣，日就僧两餐，退则高枕而卧。阁上几一、榻一，青箱外无长物。两壁绘地狱变相，鬼物狞恶。中供观音宝座，高尺有咫；座后屏风六扇，绘故事：一为“易水荆卿”，一为“东山谢傅”，一为“温泉杨妃”，一为“海上苏武”，其中二扇为观音所蔽，不可见。

胄常仰首注目，颠倒冥想。一日，昼寝未熟，倏觉身栩栩然飞上屏风，四顾六街三市，对霤连甍，车如水，马如龙，士女如云，且骇且喜。信步游瞩，过一酒家，有轰饮者，窥之面善，既而悟为荆卿。其隅坐者高渐离也，秦武阳坐其下。

胄方徬徨，荆卿遽招手，纳胄上坐。高渐离飞一觥来，胄立尽之。秦武阳起，自著犊鼻裈当垆炙彘肩，擘一肘掷胄令啖。酒酣耳热，脱帽露顶，秦武阳复作夜叉舞，荆卿挥手呜呜歌，高渐离击筑和之，相与大笑乐甚。忽酒家胡仓皇报曰：“章邯引军三十万压城下矣！”众愕然出视，则妇孺号哭，老弱奔窜，阖市鼎沸。一骑传呼：“太子来。”旌斿羽葆，拥一冠玉少年驰而过。荆卿、高渐离、秦武阳皆仗剑从去。

胄无所归，遥望烽火照城阙，戈矛如林，蔽山而下，惶急失足，踣而寤，身卧故榻，鼓声咚咚犹在耳。起坐谛听，则沙弥叩关呼胄晚餐也。初谓妖梦，不甚措意。既饭而寝，觉有人促之起，曰：“夫人宣召陶学士。”

胄不解所谓，惘惘从之。但见鸟啼花落，日丽风和，万户千门，迷不知处。视其人，乃中官，似相识者。俄睹殿宇，上接云汉，朱门洞开，碧幌高卷，六七侍女望见，曰：“陶学士来矣。”争入禀白。中官辞而退，令胄待命于阶下。

须臾，侍女传夫人命，引胄入。夫人年二十许，明珰翠羽，珠翘四垂，秾艳庄严，倾绝一世。胄伏地拜谒，夫人微笑顾侍女。侍女奔走设席，粉黛云从，脍炙雾沛，引胄坐夫人肩下。胄惶恐辞不敢，夫人又笑，侍女强曳之，乃坐。

酒三行，侍女出斗巵，教胄为夫人寿。胄捧巵战栗，失手坠地，惭惧跪谢。夫人益怜之，命勿加罪。因罢酒，侍女引胄过别室盥漱。胄私问夫人何人，侍女曰：“嘻！虢夫人而不识也？”胄始悟向之中官为高力士，问之良确。又问：“夫人召我何意？”侍女摇首曰：“不知。”再问，则皆走且笑曰：“谁谓学士 ，亦乔作懵懂人赚人语！”

会一侍女坌息奔至，众乃推胄曰：“去！去！”谑浪而出，五步一楼，十步一阁，缦回缭曲以达于洞房。侍女止帘外，胄逡巡入，微窥夫人，相隔一绛罗帐，濛濛如笼朝雾。喘息初定，蹑足登床，心摇摇不复可制，既而寐，寐而觉，旭日曈曈满窗矣。布衾角枕，安所得虢夫人。起视屏风，所谓虢夫人者，目欲笑而口欲言，酷肖所见。私幸奇遇，虽梦亦得，秘之不以告人。

日既晡，坐而假寐，欲续前梦。初无所得，久之，乃若踽踽行旷野，黄沙漫漫，愁云翳天日。奄至一城，牛首马面者森列门内，胄骇而退。一鬼卒捽之入冥府，伏墀下，仰见冥王坐殿上，面铁色，旁判官捧册进，呼胄问姓名讫，即命付“油铛狱”。胄大呼无罪，判官笑置不理。

鬼卒驱胄去，见铁床方丈，炽火其下。先有一人锻其上，宛转叫号，竟体焦烂，皮片片粘床面。既而捉之下，挞胄使登。胄哀啼觳觫，却不前。鬼卒怒，以巨叉刺其腰，捺之于床，心肺煎灼，精血沸腾，块然一身，伸缩无地，然苦不得死。顷之，亦取下，鬼卒复驱之见冥王。冥王命付“转轮”。

胄启判官，愿投生虢夫人为儿。判官笑曰：“毋多言，畀尔好去处。”一鬼卒出皮囊如五石瓮，张其口向胄；一鬼卒擒胄倒掷于囊中而缄之。薅恼迷闷，殆不可过，极力摆扑，囊破头脱，始闯然堕，即有人提而绷于怀中，自顾已为婴儿。仰而睇其母，貂冠狐氅，不知谁何。隅坐而执烛者，须眉皓然，左手杖节，节旄飘零如蝴蝶，盖苏武云。

胄大恨，不乳而号。武哺以酪浆，勿纳。其母呜拍令卧，胄遂首触其母之怀，号不止。闻其母絮絮语，若咎武之卤莽者。武不服，而数其母不善视儿。其声嘈杂，颇不耐之。又若有牵其臂而摇之者，胄嗔甚，夺臂殴之，不意所殴者非苏武，乃沙弥方呼胄晚餐。问胄：“得毋梦魇耶？乃喁喁作声何也？”

胄惨淡而起，嗟讶久之。是夜，心惕惕然恐其复梦，不敢寝。旦而倦甚，姑试隐几，则城垣俨然，金书“酆都狱”三字，精光照目，骇极反奔，乃又苍莽无际，不知所之。忽恍然悟曰：“此乃梦，非真境。”于是存神定想，自谓已醒，回顾酆都狱，城垣犹是也，而金书三字乃“华清宫”耳。遂大喜，翻咎向时之误，款步径入，意虢夫人当在是。历门数重，直抵寝殿，阒其无人。胄惧，踯躅不进，闻娇莺声出于绮疏，曰：“甚个莽儿郎，敢大胆犯宫禁！急捉勿失！”左右夹室趋出七八内侍，缚胄而掷诸地。即有高髻袍裤者纷然来，或唾之，或蹴之，相视而笑。

胄虽不识，试呼“念奴姐救我！”众闻而大哗，且为念奴羞。念奴愠曰：“谁以若为弟而姐我！”倒持麈尾击胄尻，胄瞑其目而呻。念奴曰：“诈也！”击益急。众劝曰：“不如付高公扑杀此獠。”立闻传呼高公。高公一见，惊曰：“安得唐突陶学士！”亲解胄缚而起之，曰：“莫怕，莫怕。”

胄识为高力士，且愧且谢。高力士命小黄门送陶学士诣虢夫人第，胄感甚，遂别高力士从小黄门行。然耳边闻沙弥呼胄早餐，其声近而逼。胄故不应，而心急足违，蹇沥濡滞。小黄门行益迅，瞬息不见，惟见己身犹在观音阁中。胄愤怒，叱沙弥去，返而觅枕中秘，窅然无所睹矣。胄念：“此自吾精诚未至，非虢夫人遐弃我也。”遂凝聚调摄以致之。

翌旦，有鼠出于观音座下，跳踉奋啮。胄恐伤丹青，撼屏风而惊之。鼠遁入屏风后，作小语问曰：“谁耶？”似是念奴声。又曰：“莫理他。”则虢夫人声也。胄亟自陈：“我陶学士。盍度我？”遂见屏风上有门訇然开，虢夫人援之手以登，念奴犹嬉笑于其侧。

胄直前拥虢夫人，夫人诃曰：“急色儿乃敢尔！”胄谢曰：“好梦不时有，惧或失之，宁获戾耳。”念奴曰：“ 学士煞可哂，真也而以为梦。”胄尚不信，洎乎缱绻绸缪，确似真者，醒而忆之，历历可记。胄喜极，日与虢夫人相期于梦中，殊自得也。

会虢夫人初度，张乐开宴，念奴引永新见胄，极歌舞以相娱。未终阕，乃见高力士排闼入，曰：“祸事，祸事！安禄山反于渔阳，上皇西幸巴蜀，速扈驾毋悮！”言毕竟去。

虢夫人惊悸失措，顾令家人经纪车马，而家人离散，无一存者，仅得一病马与薄笨车于厩。虢夫人挈念奴、永新坐其中，而胄为御，出延秋门，望见千乘万骑，掩映于长林丰草间，隐隐翠华在焉。

胄从之，濒及之矣，忽有羝羊崛起于道左，千百维群，角触蹄啮，蹂躏冲突，如风雨之飒沓，如波涛之砰湃，马蹶车覆，不知所为。胄见有持节而指麾于后者，似是苏武，姑号救焉。苏武亦望见之，曰：“是吾儿也。”以节驱羊而羊退。

胄稍定返顾，则已失虢夫人，复泣而求拯于苏武，武许诺。然而金鼓之声，旌旗之色，又皇然起矣。向所望见之千乘万骑皆倒戈浴血，望风反奔，高力士披发徒跣，掖翠华而东窜。其后有追者，然非安禄山，乃太子丹与荆卿也。胄呼之不应，赴之不及，一时镞矢丛集，血飞肉薄，刀光一挥，身首异处。胄自谓死矣，而不知非死也，梦也。徐起审视，万籁俱寂，一鸟不鸣，日色亭午矣。

顾胄自是不得寐，寐则憧憧扰扰于前后左右者，不知凡几：或从苏武牧羊而为匈奴拘囚，或从高力士扈从明皇而为安禄山合围，或从荆卿奉太子丹与章邯决战于城下。虽遇虢夫人、念奴、永新，惟相与诉告恸哭，牵率奔走而已，欲求一夕之少休息而不可得也。

胄既厌苦之而不能绝，方其流离颠沛，飘忽飞扬，虽知为梦，而若有甚不容已者，必至奇危绝险，计无复之，而后得救；然得救矣，而憧憧扰扰于前后左右者如故也。最后至一处，前阻于河，后迫于兵，几不免，幸有一渔舟渡之，追者无如何。

胄登彼岸，惊定而喜。喜其天朗气清，惠风和畅，芳草鲜美，落英缤纷，俨然别一天地。偶得一山而登之，山上楼阁高下，鳞次栉比，中有二人，葛巾鹤氅，手执麈尾，对坐围棋。胄观焉，局罢而胄亦醒，神志闲逸，得未曾有。

胄私念此必谢傅东山也。其黑甜乡之“桃花源”乎？比再至，则东山无恙，围棋未终。胄方隐谢傅身后，乃有一骑周驰而呼于山下，曰：“秦兵且至！”谢傅失色，投袂而起，胄将乘间逸去。而明皇、荆卿、苏武各帅所部，围之数重，旗戟林立，戎马潮涌。胄为所掠，转战奔走于其间，积恐怖、焦劳、哀痛、迫切诸苦恼而病，病且殆。沙弥劝其皈佛祈福，胄念良是，稽首观音座下，愿持斋诵经以求免于厄。

祷毕，果见大士丈六金身与善财、龙女降自天际，诏胄曰：“妖深矣，不治且祸尔！”遂檄召冥王判官为将军部其下，牛首马面者为队长，帅十八地狱饿鬼，轮叉掉斧以伐妖。妖氛炽甚，谢傅合明皇、荆卿、苏武等亟肆多方以为战。散而复集，去而复来，惝恍离奇，不可方物。胄益炫惑瞀乱，病如故，梦亦如故。

既而病大渐，自度不起，但恨祟我者不知为何妖，爰诣主僧，具以实告。僧大笑曰：“是非妖也，尔也！妖可治，尔之妖不可治！当尔之目无所视，耳无所听，心无所思，魂无所营也，尔固莹然如玉，湛然如水，寥然廓然如太虚，安所得妖而祟之？尔乃以视听思营与画为缘，日构一画中之人物、事实、景象而属目焉，倾耳焉，动其心以及其魂焉，为之欣戚爱憎喜怒哀乐，至于颠倒起灭，倏忽变幻，而不能以自主，于是乎有妖。然而是妖也，生于尔之耳目心魂，借尔之视听思营以豢养之，尔又从而喜怒、爱憎、欣戚、哀乐以授之柄而假之术，非尔之妖而何？尔将遁逃于东山，是入妖之所居而以为去妖也；尔将求助于大士，是学妖之所为而以为胜妖也。有是理乎？然则所以治尔之妖者，尔自知之矣，尔自能之矣。”

僧之言未毕，而胄乃蘧然觉，霍然愈。





和尚桥记


余友曹子甡孙，自郾赴新郑，道经长葛之孝子桥。或曰：是和尚桥也。盖乾隆末年，里有郭孝子为和尚筑是桥云。

孝子幼丧父，母与某寺僧有私。孝子数几谏，母内自惭，然不能绝。孝子知母之不能绝僧也，阴禁不令通。僧故善媚，捧 沃盥，惟母所欲；母亦昵事僧，无所不至。自绝僧后，母日思望，居不安，食不饱，寝以成疾。孝子惧，反招致僧以奉母，而母始瘳。

里故郑地，溱洧环村北，阻僧所居寺。僧祁寒夜来，不免厉揭；既就孝子家宿，胫股若冰雪。母谓僧为己故，益痛惜之，自以腹熨贴令暖，齿震有声，闻于孝子。孝子曰：“吾之忍而出此者，凡所以为母也。今若此，不为之所，且重得疾。”于是鸠工作桥。“孝子桥”以是名。他村相谩者，乃曰“和尚桥”。

既而母卒，孝子既哭而息，仰天叹曰：“吾之忍而出此者，凡所以为母也。母今死矣，吾将有以报吾父。”乃以讽经召僧。僧至，即灵前手刃之，首官请罪。官廉得情，拟流三年。呜呼！孝矣。

一说：僧即孝子父。父故无赖，以事遣戍，祝发而逃。孝子请返初服，不许，然犹时归家信宿，孝子阴卫护焉。桥当孔道，名济众桥，孝子借其家财以筑之，非有他也。





段倩卿传


金陵大姓钮氏无子，惟一女，花冠绣褓，珍若拱璧；七岁，剧于门前，为拐儿所掠，徙卖武陵显宦樊氏。樊夫人御之虐，鞭挞炮烙无完肤。樊戚段夫人怜女慧，乞为养女，命名倩卿，教之诵诗，一过辄了了，十二岁作《西湖赋》，凡五千言，才标艳帜噪戚里。

樊夫人悔且妒，为其侄闻人某求婚于段。闻故暴横无赖，段夫人婉谢之。既而适邑名士项子才，项亦宦族，家中落。倩事姑惟孝，治事惟勤，闲与子才唱和，则钩心斗角不肯让。子才尝有事姑苏，口占一诗留别。倩立答之，叠和至四十馀章犹未已。子才对案挥毫，倚装不发，舟子促之三，始大笑出门去。倩复遣苍头追赠一章挑之，子才不能答。

闻涎倩艳，从子才游，微讽子才出妻。子才怒，叱绝之。闻大惭，诬告项氏为白莲教乱党，系子才狱。倩令苍头谓子才曰：“郎为妾故至此，妾心何安！幸谢郎，毋以妾为念。”夜引练带自经。婢觉，奔告项夫人，急解救始苏。

闻与狱吏谋，必杀子才以绝倩望。倩闻，捶胸惨痛，饮卤汁升许，涕泣拜辞项夫人曰：“媳妇不死，郎祸未艾，婆婆可怜，乞舍媳妇急救郎！”项夫人大惊曰：“媳妇何得造次，当别自议。”毒发，奋身自掷，十指挝地，血濡缕，然竟无恙。

俄闻子才瘐死狱中。倩曰：“天乎，吾不能复生矣！”趋赴井。项夫人追抱之，曰：“媳妇苦矣，独不为婆婆少缓须臾耶？”倩不得已，强起治丧，誓事姑以终馀年。闻亦无如何也。

期月，项夫人有侄邵某来谒姑，因留信宿。邵亦名士，钦倩志节，作《烈妇行》献倩。倩感甚，答一绝鸣谢。由是唱予和汝，诗筒如织，婢疲于奔命，文心相交，固结莫解，间杂俳谐，无猜无忌。邵将行，作《文君篇》，以相如自况。倩惶惑不能自持，乘夜逾垣从邵遁，留书谢项夫人。项夫人焚其书，讳不究。

邵挈倩入都，道出兖州，白莲教揭竿煽乱，齐、豫响应。逻骑掠倩并缚邵，献其魁。邵泥首乞命，倩怒，戟指大骂，嚼舌血喷魁面，魁令骈斩之。倩且行且骂，回顾邵战栗状，叱之曰：“若枉男子，贻妇人羞，吾悔识若矣！”

邵既杀，忽传魁令，赦倩畀韦将军。即为群婢媪拥入一院落，修篁丛柳，回廊曲池，别一天地。婢媪添香送茗，杂沓左右。

顷之，传呼将军来，履声橐橐。将军者戎服入，望倩遥拜，且曰：“齐、豫间峨博冠带麾下者何限，独一女子抗节不屈，愧杀哉！”倩他顾不答。将军叱婢媪出，自言韦姓，彦名，备官总镇。“彦不难一死以报国，顾寂寂者所不甘耳，宁隐忍以求济吾事，皇天后土，实鉴此心。夫人胆略智勇，管见一斑，天殆假手于夫人以靖国难，彦得附夫人之骥尾，蔑不济矣。夫人岂有意乎？”倩度韦无他，问计安在。韦耳语良久。倩诺，歃血定议。

翌日，韦引倩艳妆进于魁，因置酒大会，群盗咸集。魁令倩纠酒，一歌三酹，筝不停声，群盗颠倒尽醉。魁拥倩入房，一襁儿见倩嬉笑，扑倩怀索乳，倩抱儿昵就魁。魁乐甚，解农磅礴而卧。倩悉屏诸侍妾，自闭门背灯兀坐，拍儿令勿啼。

夜半，残月在窗，城鸦乱飞，闻炮声殷殷然，倩乃置儿起。魁犹昵昵作呓语，倩漫答之，急拔床头剑直刺魁，热血射倩面。倩拭去，复力决魁首。已而火光烛天，阖城鼎沸，韦率官军排闼入矣。倩始出，以魁首交韦，仍返抱儿，与韦坐堂皇，籍其子女玉帛，惟所抱儿以倩故漏网。捷闻，韦以功擢提督，请假省墓。倩无所归，姑抱儿从韦偕返。

韦故闽人，有妻善妒，谓倩为贼妇，屏不齿。韦不得已，赠倩千金令别去。倩索一婢名阿兰者，使挈儿以行。惘惘出门，不知何适之善。南入粤，渡韩江，夜被盗劫，次潮州逆旅，进退维谷。久之，旅食无所偿，主人申逐客令。弱息睘睘， 儴道左，有钱媪见而怜之，假馆授餐焉。倩感媪甚，以针黹佐薪水资。媪乃从容谓倩曰：“娘子旅居，无一线眷属，岂长久计哉？娘子惯弄翰墨，当是女才子。何不宏开画阁，延揽人才，与此间诸名士角逐词坛，俾屈艳班香咸奔走于石榴裙下，而后妙选三五好儿郎，引为知心交，缓急有所恃，不强如为他人作嫁衣裳哉？”倩无词以答。

明日，媪复言：“老身为娘子游扬于宏文社，诸名士无不愿一见娘子者。”倩惊曰：“嘻！阿姥何卤莽乃尔！”媪笑曰：“娘子太面重。”自是，韩江诸名士络绎请见，见者皆有贽，贽丰者酬一诗一画，薄者一茶而已。

有宏文社监课沙长甫者，倩怜其贫而才，独不受贽。沙黠甚，能以目听，以眉语，捧 沃盥，事事可倩意，倩不能须臾离，留司内记室，俨伉俪焉。

一日，诸名士大会于宏文社。倩见沙作，辄红勒之。自戏作《祭鳄鱼赋》及《韩江竹枝词》以示沙，沙因就正于山长。山长曰：“斲轮老手也，诸君非其伦。”诸名士大惊，会议奉倩为宏文社盟主，位次山长。每会，倩严妆临社据高座，诸名士环侍称老师，请讲解题旨。文成，复捧卷呈正，阅无瑕，然后汇送山长。倩或拟作一卷，必弁诸首为多士程式。诸名士有梓其诗文稿者，必乞倩为之序，且大书简端曰：“女学士段倩卿夫子鉴定。”倩自著《锦云楼集》十二卷，续集四卷，未付梓，为书肆窃刊。两粤士大夫家圭臬奉之。

福宁梅太史，年少科第，读倩文，千里造访。倩一见倾倒，委身事之。沙妒其逼，谤倩于同社友生。倩忿曰：“卿事师有犯而无隐，非吾徒也。”以故益疏沙。而诸名士恒姗笑倩。倩不自安，会梅擢襄阳太守，倩将偕往，钱媪请举家相从，倩乃以兰归沙，使媪抚儿，从太守之任。

钱媪有子名升，太守倚之如左右手，自与倩唱和，不治事。倩曰：“是速官谤也。”为之黜猾吏，惩奸民。太守听讼，倩乔妆男子服，侍案侧，片言立决，案无留牍，狱无稽囚。又授计钱升选率干役，擒三十年之逋犯，而盗风熄。大吏以为能，三年以卓异举。

忽报白莲教馀孽流窜入境，太守惴惧。倩檄文武官分守四关，己则额巾腰刀，短衣窄袖，慷慨登陴当贼冲。贼架炮攻城，垣裂，守卒惊走，倩手斩走者一人，令舁空棺实土障溃处，城复完。太守但在署课儿读，命衙役探报贼耗。贼薄城营，倩遣健儿夜缒城入营，顺风纵火。贼乱，自蹂践相杀死者数千，犹未退，复联络民团，内外夹击，始仓皇遁。

倩望见黄袍贼，自发大炮殪之，伏尸如山，获刀仗铠甲无算。奏凯旋署，百姓夹道焚香罗拜，太守降阶躬迓而入。文武官诣辕献俘，倩竟坦然受之，太守恧颜慰劳而已。越七日，谍报白莲教主统大队压境，声言寻仇。倩骤闻失色，既登陴望贼氛恶，则又笑曰：“狐鼠耳，不足忧也。”部署文武，竟自归署，据床酣寝，太守呼之不应。夜半始起，徬徨绕室中，唏嘘太息，不知何为，达旦，忽切齿怒曰：“倩卿，倩卿！安得为龌龊儿作生活哉！”于是整衣出，令吏盛治供帐，而置酒为太守寿，自检针缝革囊。太守曰：“寇深矣，若之何？”倩笑曰：“吾自有计。”

及晡，贼警益逼，文武官诣辕请令。倩传令退休，太守不敢诘，醉而卧。倩徐起，窥镜掠鬓匀脂粉，紫袄绣裆，束芙蓉绡，顾残酒连举三巨觥，拔佩刀就灯下拂拭之，竟揎袖揭帐，枭太守首，贮革囊，扃其室。呼仆绾马，挂囊马首，单骑出北城，月色昏黄，柝声四起，径诣贼营称“谒大王”。贼拥入帐，倩敛衽拜曰：“大王应天顺人，提三尺剑取天下，顾谁与共天下者？妾才可以佐征诛，妾貌可以充妃嫔。昨闻大王来，妾乃私心窃喜，谨具襄阳十万户，再拜献大王帐下，惟大王辱收焉。”出革囊，捧太守首跪进王。王大喜，挥兵临城，不攻而克。

倩引王直入官廨，呼吏具筵宴，出紫金盏酌王，呼万岁，自搊琵琶歌俚曲为王娱。王悦甚，倩因丐王出太守尸，葬之以礼，已，复说王曰：“妾侍大王左右，不过一婢子耳，若执干戈为前驱，恐兵气不扬，为大王累。不若置妾于天津要隘，为大王号召英杰，储积糗粮，布威信于天下。大王略定中原，义旗北指，妾当与大王会猎于燕都城下，然后卸甲乾清宫，沐皇恩而濡帝泽。惟大王图之。”王慨然曰：“嗟乎！此天赐我娘子军也。”

居五日，倩辞王将行。王大设以饯之。酒三行，倩捧巵泣拜曰：“妾行矣，愿大王毋念妾，妾必有以报大王。”王执手呜咽，左右皆欷歔，莫敢仰视。

王选健儿五人从倩去。倩挈儿与钱升母子俱发，北至河上，夜于舟中醉健儿酒，以佩刀授钱升，示以意。升手颤，倩奋袖夺刀而前，斩其三。刃缺，手亦颤，急易刃以左手，始馘而弃于河。既渡，折而西，绕道入蜀，止于成都。出襄阳宦囊所积金，置沃壤，治甲第，居然大家矣。

成都人妒其富，且疑之。倩寓书于潮州，呼沙长甫挈眷来蜀。沙自倩去，家益贫，阿兰为质金钗以成行。既至，倩为谋，女兰而婿沙，馆诸西院，令儿师沙课举子业。儿七岁，慧甚，《论语》成诵矣。倩以儿从己姓为钮，名之嗣宗。

居数年，大乱咸平，天下安堵，倩命沙权主家政，而辅之以钱升；自与钱媪率仆婢买舟归武陵。询戚族，惟项夫人在，鹤发牛衣，匍匐灶下。倩伏地抱膝，号恸欲绝，但言：“媳妇万死，令婆婆至此！”项夫人抚倩肩背，哭不能言，良久始道：“媳妇去后，白莲下窜，万户一炬，段夫人死兵燹，稿葬葛岭下。”倩曰：“是皆媳妇之罪也。”

倩于是往祭段夫人，而奉项夫人以归。北抵金陵，访钮氏，不得。道出山东，舍舟而陆，闻韦彦以罣误未补官，访诸省会，相见汍澜。韦以犹子礼事项夫人，盛设款宴，而置酒于别室，独与倩饮，各述往事。

韦言妻死子殇，一官万里，欲留倩理内务。倩不肯，反教韦弃官往蜀，“我家即君家也。”韦亦不可，议不决。夜分入帏，唧唧私语。倩骂韦：“无情郎忍不一顾我！”韦不得已，请假五月从倩返。至家，倩以正寝居项夫人，而馆韦于东院。沙长甫亦屈意事韦，内外上下无间言。

嗣宗少长，能文，从成都诸名士游。诸名士目之为“文坛小飞将”。沙为通贿于太学生钮子贤，纂入钮氏宗谱，遂以成都籍入庠。

倩令沙与嗣宗入都应顺天试，而日与韦纵酒，强拉阿兰入座。猜枚射覆，喧呶笑谑，声彻堂上。项夫人亦闻之，不问也。久而益肆，一黠婢名红儿为觥录事，群婢繁弦急管，呜呜歌秦声侑酒。入夜，张锦幄，灯火如昼，衣香鬓影，氤氤氲氲，与笙歌相缭绕。倩嬲兰以冕旒龙衮为明皇，自为醉杨妃，作华清出浴妆，演《长生殿·小宴》一折，令韦为高力士。宫娥跪进杨妃酒，倩忽顾令高力士代饮，韦骇，笑走不顾。倩令宫娥夹持之，将灌其耳。韦急曰：“我饮，我饮！”红儿唱谢恩，韦即叩头呼万岁，倩笑不能仰。韦屈一膝，正色曰：“娘娘无礼，万岁宜遣奴婢以薄笨车送归寿邸。”众哄堂。倩醉甚，不复终曲，兰掖之入房。韦为倩缓裳褪舄；因调兰，竟聚麀焉。

韦留四月馀，将行，愁叹于倩侧。倩知之，沃碧玉斗酌韦，曰：“生平三五知己，惟君在耳。我不能往，君不能来，不知何时复得相见！”相对凄怆，惨不成欢。明日，倩出千金壮行色，又脱汗衫亲着韦，泣而曰：“见衫如见我也。”韦既去，倩不复饮酒。

嗣宗捷礼部，报至家，项夫人大喜，而倩终忽忽若有所失。嗣宗寓京邸，耽狎邪游，沙不能禁。明年南宫报罢，恋恋不欲归，沙密书告倩。倩怒，遗书责之曰：“若父不幸早世，若煢煢鲜兄弟，若祖母暨母惟若是赖。祖宗之灵，如天之福，一举及第，若乃逾闲荡检，为门户忧。若即不自爱，独不念若母乎？独不念若祖母乎？且若犹记九岁时篝灯读《春秋》不熟，若母不忍若勤苦，纺绩佐若课，夜夜闻乌啼声，若祖母寝不安席，五夜虑若饥，自起炊饼啖若乎？”

嗣宗得书感泣，即日束装从沙归，拜见祖母，趋母所，伏地捧倩足痛哭，陈悔悟状。倩亦泣而慰藉之，又急为缔姻于御史涪州尹大受之女。

嗣宗年十八，恩科捷南宫，入翰林，请旨归娶。新妇尹姑，婉丽亦能文，事倩如母。明年，举一雄，名曰祖荫，祝项夫人也。

嗣宗服官都中，时周尚书声势烜赫，尹大受其门下士，嗣宗夤缘拜小门生，且为祖荫求婚其女孙，遂以尚书力迁给事中。于是倩以田宅、钱货、丁口簿籍付尹姑，曰：“吾今含饴弄孙，不复关家政矣。”

尹姑既受命，倩日唤撮弄、般运、角觝、评话、弹词等杂剧演阶下，抱祖荫凭栏观听，以自消遣，既而弃去，萧然有远游之志。乃裹粮襆被，从一赤脚婢，篮舆入峨嵋。抵山趾，舍舆而步，扪萝攀葛，如猱而升，历八九峰。潺潺者泉，清澈鉴眉目；谡谡者松，如夭矫龙奋爪攫拿。日暮，聚落叶展襆卧崖畔。夜半，忽闻千军万马，崩腾砰湃，倏飒冲突而至，惊起四顾，则残月隐林隙，鸟鹊不飞，寻其声起山下，风过而峡鸣也。

倩乐，蹴婢，鼾不起，自徬徨久之。东方白矣，天光霼然，大雾蓊起，拉婢登崖，出雾背者三尺。云族四出，往来匼匝，浩浩渺渺，一望千里。婢跃舞大叫，倩怪问，婢曰：“如此好天地，那得不令奴欢喜！”倩大笑。

日出雾消，望见最高峰瀑布一道界其腰，倩指曰：“此必佳境。”婢欣然去，峰嵸巃，循级而上，倩足及婢肩，峰半，磴愈仄，受足不一尺，扪壁禹步，造其巅。东望蜀江一线，环绕如襟带；西望倮僰诸蛮在咫尺间，而向来诸峰皆 嵝矣。婢曰：“有村落焉，炊烟缕缕不绝。”倩曰：“树也。”婢曰：“有怪兽焉，狰狞踞前峰上。”倩曰：“石也。”婢曰：“有浮屠焉，突兀插天际。”倩曰：“峰也。”千态万状，目不暇给。夕阳在树，犹依依不忍去。

忽闻松篁间窸窣作声，倩与婢回首愕顾。突一老僧曳杖出，见倩合十曰：“娘子无恙，亦识老僧否？”倩视僧非他，乃白莲教主，惊悸失措，支吾久之，始作喜状曰：“闻大王捐躯靖难，今尚在人间耶？”僧笑曰：“娘子饥矣，盍顾我。”

倩不得已，从去。峰回磴转，一石室方丈，土灶支岩，獐兔熟矣；瓦罂挂壁，白酒湛然。僧席地中坐，令倩与婢分左右坐，各饱啖讫。僧掀髯曰：“老僧待娘子久矣，幸为老僧了一劫。”倩问：“何谓也？”僧曰：“老僧惑图谶，奋袖田亩，纵横半天下，罪戾滋重，晚盖靡及，愿伏斧锧以谢天下。”遂出佩剑，血腥犹莹莹然，自伸颈令倩刺。倩骇曰：“大王修真了道，徜徉天年，此亦英雄末路之所为，何至求死妇人，为天下笑。”僧曰：“此非娘子所知。娘子爱我者，娘子一挥手，则老僧受赐多矣。”倩受剑，终忸怩谢不敢。僧哂曰：“娘子辣手安在，乃不能决一降王之头？”倩闻言，爽然若失，因出尺帛蒙僧面，始掣剑而刺之。

僧既死，趺坐不仆。婢猬缩阶下。倩出视，月东升矣。鬼啸猿嗥，凄动心魄，呼婢舁石，实其室令满，而以剑刻石题姓名，皇皇终夜，哭拜而别。

倩颡泄如雨，面无人色，急与婢寻径归。至家，又恍惚不宁者累日。红儿乘间进巵酒，倩饮而醉，醉而卧，陶然乐之。

会韦书来，遗倩熊掌驼峰，豹胎猩唇。倩按《食谱》自燔炙而餍饫之。惜酒不得佳者，令干仆四出求名酒；且厚赏渔者，猎者，令时献水陆异味。倩谓：“八珍浪得名耳，独鱼为上上品，酒则锦江春第一，小蜂蜜和蔗浆次之。”倩又私语红儿曰：“吾夜梦大王冕旒迎我而笑，又梦老僧舞剑山中。吾闻佛家有忏悔法，吾将持《多心经》矣。”遂屏荤酒，朝暮喃喃诵《多心经》。暇则摭拾羲、轩时事，作说部一百回，复改纂生平诗文，自序付梓，题曰“段倩卿全集”若干卷，“别编诗馀”八卷，“传奇”四种，“鸟兽虫鱼谱”十六卷，“随笔”二十四卷，命阿兰、尹姑分校。

忽祖荫以惊风一夕殇，尹姑哭告倩。倩急摇手戒家人弗声，潜瘗诸屋后蔬圃，别取钱升三岁儿，令尹姑抚字之为祖荫。因资遣钱媪一家归粤。

尹姑以痛儿病，倩别命沙续校。而倩亦病，心摇摇如悬旌，面赤吻燥，夜不能寐。沙与兰侍汤药，犹坐床侧校不辍。倩怜之，病少间，令沙值寝，修旧好也。洎乎全集刊竣，倩覆勘不当意，曰：“是乌足以为吾重！”遂束高阁，咄咄不乐。红儿谏曰：“人生行乐耳，自苦奚为哉？”因以铅汞之说进于倩，倩笑置之。沙亦曰：“灶下黑奴，天后之薛怀义也，弃置不御，亦可谓暴殄天物也已！”

倩色动，夜令红儿引黑儿入闼，一接大悦，谓沙曰：“吾乃今而后知天地之大也。”沙曰：“何谓也？”倩曰：“星辰日月之流行，雷雨风云之变化，以至三江之浩荡，五岳之崔巍，蓬莱、弱水之缥缈迷离，可望而不可即者，莫不于枕籍间得之矣！”沙叹曰：“旨哉斯言！”

于是倩筑室于蔬圃隙地，居诸婢之能歌者，使凝妆倚门诱少年为乱，择壮伟进于倩。倩次第其上下床，上者禁脔不得近，下者泽及诸婢。荒淫期年，髓枯肌槁，神志瞀乱，昼夜不得眠，医者辞不药。倩知疾亟，检服御珍玩赠少年歌婢而遣去之，飞书都中呼嗣宗归，命之曰：“善事若祖父母，勿哀毁灭性，贻九原忧。”再命曰：“割某庄田八百亩，建成都书院；发某典钱三千万，赈济豫饥民。此二大事，谨志之。”三命曰：“必葬我峨嵋山麓，植梅花万株墓道间，勿惑堪舆，勿延僧道。”遂以某月日疾终内寝。

姑项夫人哭之恸。子嗣宗躃踊号啕，缞麻卧苫块。媳尹姑、女阿兰伏灵帏啜泣。孙祖荫呱呱膝下。婿沙长甫泪如血。一家内外上下，哀戚尽礼。及殡，太亲家周尚书祭，亲家尹大受祭，表弟韦彦祭，宗侄钮子贤祭，嗣宗之同年同寅皆致祭。少年黑奴等祭，曰“沐恩义男”，歌婢红儿等祭，曰“沐恩女弟子”。棚阁云连，旙幢翳天日，夹道观者咸啧啧。

成都太学诸生相谓曰：“钮太夫人有大功德于乡里，宜有以坊表之。”倡议摊捐建钮太夫人庙于峨嵋山上，中塑倩像，旁列者为尹姑、阿兰。载之祀典，春秋报赛以为常。嗣宗辞不获。既落成，箫鼓迎像，成都士女香火祷祝，络绎如归市。至今驱车过峨嵋山下者，犹以鞭指金碧楼阁为钮家庙云。

天目山樵曰：“吾不知作者胸中有几斗块垒，乃下笔记段倩卿事！”蕲生曰：“吾尝见友生扇头书倩卿《韩江竹枝词》，犹记‘蜑雨蛮风归不得，箫声呼起绛桃魂’二句。”





蕊珠宫仙史小引


蕊珠宫仙史，百环髻，重台履，退红云罗帔，亭亭玉立，望之如神仙中人。其母侠女也，好结客，酒池肉林，履舄交错。客或请一见仙史，母令幼女入白，仙史辞，母自强挟之出，则颐红欲涡，眉翠不画，若不胜幽怨者。客品头题足，颠倒不知所为。仙史恚甚，怼其母。母谢客，率二女屏居蕊珠宫，朝夕斋鱼粥鼓声相闻，泊如也。

云锦公孙负灵均之忧，幅巾茧袍，从一奚奴，载果罍酒榼，往听黄鹂声。过蕊珠宫，见仙史于荼蘼花下，脉脉无言，心心相印，如珊瑚碧树，掩映庭除。母自碧纱窥见，抵掌呼曰：“何处大胆郎君，践人闺闼！”公孙惊却退，母笑曳入室，治具款之。仙史不能饮，以茗代。公孙口占一律，中一联云：“碧玉小家犹待字，郁金少妇是同庚。”仙史次韵答之，更唱迭和至十余章，押“庚”字，有“香国前身荀奉倩，玉堂小劫李长庚”，“石化望夫衔杜宇，津迷妒妇买仓庚”，“织女机丝抽乙乙，紫姑钗盒卜庚庚”之句。公孙曰：“卿咳唾皆珠玉，真粲花舌也！”母曰：“老身不识一‘丁’字，当呼小妮子来。”遂去。

顷之，一垂髫女郎搴帘入，依仙史肘下。仙史曰：“妹子作么生，发蓬蓬乃尔？”女摇首曰：“不作么生。”公孙曰：“此卿妹子耶？年几何矣？”仙史曰：“妹子字玉芙，年十四矣，憨跳如婴儿，君不齿冷耶？”公孙曰：“‘秋水为神玉为骨，芙蓉如面柳如眉’，可为卿咏。”玉芙曰：“割裂名字，颠倒参差，当浮一大白。”公孙辞不能。玉芙曰：“请以曩言为令，举一美人名，集唐、宋诗二句，裁对不工，填字不整者，罚。”公孙曰：“诺。我便说碧玉。集玉溪生诗：‘碧草暗侵穿苑路，玉琴时动倚窗弦。’（李商隐） ”玉芙曰：“绛桃为昌黎婢。集刘克庄、徐中行诗：‘老年绛帐聊开讲’（刘克庄） ，‘家住桃源稳卜居’（徐中行） 。”仙史曰：“《无双谱》不当遗刘无双。集玉局、青莲诗：‘无数云山供点笔’（苏轼） ，‘双悬日月照乾坤’（李白） 。”公孙曰：“可怜金谷坠楼人。集韦庄、白居易诗：‘为我尊前横绿绮’（韦庄） ，‘偶然楼上卷珠帘’（白居易） 。”玉芙曰：“绿珠可对紫玉。集卢纶、王仲衡诗：‘紫陌夜深槐露滴’（卢纶） ，‘玉堂昼永暑风微’（王仲衡） 。”仙史曰：“此令大难，吾不说矣。”

公孙更请易者。玉芙曰：“只说一字，分一为三，异声而同韵。”公孙曰：“如何？”玉芙曰：“如一‘谖’（十三元） 字，分之为‘言’‘爰’‘谖’，三字各一声而同属元韵。”公孙曰：“我说‘碧’（十一陌） 字，‘珀’‘石’‘碧’皆陌韵。”仙史曰：“我说‘簇’（一屋） 字，皆屋韵。”玉芙曰：“我说阳韵‘琅’（七阳） 字。”公孙曰：“我说‘虹’（一东） 字。”玉芙曰：“虫音卉，当罚。”公孙曰：“玉旁作王，不当罚耶？”一笑而罢。

玉芙健谈，极诙诡，尺牍觞政，猜枚射覆，靡不精妙。仙史谈词雅对，含情邈然，如嚼橄榄，如啖江瑶柱，然亦谐甚。玉芙娓娓千百言。仙史初嘿嘿，徐出片语中肯綮，玉芙哑然失笑不自禁。仙史遇公孙厚，善揣公孙意而不令知。公孙私谢之，辄不承，乱以他语。虽密迩如伉俪，而俨容庄语，终不及乱。

公孙时以一诗挑之。仙史置不甚览，若不解者。公孙以是思念懊恨，久之，而恹恹病矣。仙史令侍儿往视公孙，得其情，大不忍，商诸母，检云母笺，题回文《菩萨蛮》上阕寄公孙，令足成之。其词云：“笛楼高处何寥寂，寂寥何处高楼笛？来日即花开，开花即日来。”公孙得词狂喜，续下阕云：“暮云溪外树，树外溪云暮。明月逐人行，行人逐月明。”

明日，公孙过访蕊珠宫。母逆诸门，曰：“痴儿情急矣！”径引之登西楼。仙史坐海红罗帐中，唤之不出，母自扶令隅坐。须臾，罗绮云从，脍炙雾沛。母起，抚公孙背曰：“好为之，毋负老身一片婆心也。”下楼去。

仙史微窥公孙，公孙举杯相属，睛光一掷，双眥荧荧，垂首拈带，默不一语。玉芙蹑足隐仙史后，张两手示公孙揶揄之。公孙笑而起，漫推窗曰：“枇杷晚翠也。”玉芙突起曰：“我出一令。”仙史愠曰：“婢子吓煞人！”飞一觥罚之。玉芙笑引觞曰：“举《千字文》一句，贯《西厢记》、时宪书，要叶韵，如枇杷晚翠，晓来谁染霜林醉？赤黄紫。”仙史曰：“此何难！驱毂振缨，听杜宇一声声，不宜出行。”公孙曰：“辰宿列张，一天星斗焕文章，金匮玉堂。”仙史曰：“自是瀛洲学士语，我辈殊寒乞相。”玉芙曰：“此何难！束带矜庄，吏部尚书多名望，宜上表章。吏部尚书不较翰林先生冠冕多耶？”仙史曰：“利嘴该打！亲戚故旧，画堂箫鼓鸣春昼，宜结婚姻会亲友。”玉芙曰：“阿姊红鸾动矣。”仙史骈两指击其腕，曰：“犹尔耶！”玉芙笑脱走，遥伸手作势曰：“假惺惺勿作态，少间两口儿成亲也。”

仙史遽起，欲拧其嘴，联翩下楼。公孙亦离席，令侍儿撤筵卷罽，烧双红烛如臂。久之，漏声丁丁然，三星照秋千院宇。仙史姗姗来，悄问：“睡乎？”公孙曰：“未也。”仙史移烛入帏，出罗绡覆几。公孙微喻其旨，走笔赋定情词一章，分唐帝之金钿，献温家之玉镜，五百年风流公案一笔勾矣。于是公孙居西楼累月。

仙史能诗古文辞，有所作，自以蝇头小楷录存之。已而辑为一卷，覆校不当意，辄焚弃之。既焚则必悔，悔而复作。精音律，善琴，尝按琴曲填工尺，令玉芙以洞箫和之，作《琴箫合谱》。又善歌，不轻发声，虽公孙不得闻，然闻玉芙歌，辄摘其误而厘正之。第荏弱，力不能运肢体，愁艳幽邃，鬟垂黛接，其常度也。一日，意不适，凝妆拥衾。母问：“儿病乎？”曰：“儿无病。”母拍咻之，曰：“儿乐与郎君戏，亦自任也。”顾公孙曰：“妮子惯娇惰，大累煞人，幸郎君善视之，莫事卤莽，令妮子气苦。”公孙目视仙史，微笑不答。玉芙曰：“阿母亦大小心！几曾见裙带间事要阿母赞一筹者！”母笑曰：“老身饶舌，笑煞郎君矣！”

母去。玉芙袖一纸授公孙，曰：“吾为阿姊拟一方，请参酌之。”上平列八药名，曰：天南星（丈人） ，防风（司马牛） ，荆芥（棘子成） ，马兜铃（毕战） ，车前（接舆） ，千金子（王孙贾） ，干姜（陈辛） ，路路通（屋庐连） ；左书“各隐一《四书》人名”。公孙捉笔旁注丈人、司马牛、棘子成、毕战、接舆、王孙贾、陈辛、屋庐连，问玉芙然否；复书一律于其后，曰：“故乡红豆最相思（南子） ，满眼韶光二月时（景春） 。京兆燕支翻画本（朱张） ，太真妆束损腰肢（瘠环） 。桃花尽日浑无语（长息） ，杨柳当年绰有姿（张仪） 。前度刘郎开径望（晨门） ，剪刀风信报春迟（泄柳） 。”玉芙曰：“此亦南子、景春、朱张、瘠环、长息、张仪、晨门、泄柳八人名。关会一何巧耶！”

翌日，仙史起，玉芙出灯谜示仙史。仙史曰：“此亦得为令否？”玉芙曰：“可以《四书》一句贯《水浒传》一百八人名。”公孙曰：“此自旧令。前人有‘日月逝矣“时迁”；曾子曰唯，“鲁达”’二条。为之继者，不亦难乎？”仙史曰：“姑试为之。”玉芙曰：“我先吹起铁叫子来。如鼓瑟琴，‘乐和’。”公孙曰：“从大夫之后，‘武松’。”仙史曰：“服周之冕，‘戴宗’。”公孙曰：“玉盒子底配玉盒子盖，压倒花和尚矣！足矣，虽有佳语，不是过矣。”遂罢。

及公孙赴试金陵，买舟束装，往辞仙史。仙史之母饯公孙于西楼。公孙曰：“今日行何令？”仙史曰：“不栉进士，不解呫哔体裁，请一效颦可乎？”公孙曰：“何谓也？”仙史曰：“举眼前物命题，集《四书》二句，作一破。”公孙随指笔为题。仙史曰：“鲁班门前掉大斧，莫要笑否？‘拔一毛而利天下，可以为文矣’（笔） 。我便出砚。”公孙曰：“‘一卷石之多，其取友必端矣’（砚） 。”

适舟子索川资，公孙出番面银钱与之，遂以番钱为题。玉芙熟视良久，矍然曰：“我得之矣！‘不能成方员，未有孔子也’（番钱） 。”公孙拍案叫绝。然而相对凄怆，醉不成欢。

日晡而公孙行矣。抵金陵，寓桃叶渡，余与同邸。公孙作歌寄仙史，余读而征其事。公孙缅述甚悉，嘱余为之记。既脱稿，谓公孙曰：“斯文散漫无收束，他日当为君续作前后记。但愿君莫学张君瑞，令吾文落《会真记》窠臼。”其长歌曰：

淡烟楼阁摇疏钟，桃花人面年年红。

夹道鸾花竞箫鼓，江南无处无春风。

柳絮横桥夕阳渡，曲栏低亚回廊互。

琵琶门巷乳莺饥，鹦鹉帘栊睡 怒。

珊珊环珮回云 ，手把一朵瑶池莲。

明珠十斛不敢献，霞光抱月照四筵。

脉脉含情不回首，一腔春思浓于酒。

脸晕羞红妒杏花，眉凝愁翠欺杨柳。

珊瑚钩系珍珠絛，凤头鞋子重台高。

合欢裤花白菡萏，流苏带结青葡萄。

冰雪为肌玉为骨，琴心雪句清且越。

助妆阿母怜赐花，添香侍儿学拜月。

同心锦字璇玑文，汗光脂泽香氤氲。

毾 不温麝脐烬，赠我一握巫山云。

月明二八星三五，丁丁漏水冬冬鼓。

靓妆在臂香在衣，玉枕犹横燕钗股。

我为蝴蝶卿为花，画栏珠箔是我家。

朝朝暮暮醉春色，梦魂不度秋千斜。

侬颜如花怨啼鸟，郎心如蝶迷芳草。

秋娘一曲《金缕衣》，等闲风月辜年少。

橹声欸乃芦花汀，笙囊寂寞玻璃屏。

鸳鸯三十六飞去，王孙之草何青青？

银烛高烧海棠睡，薄荷香重狸奴醉。

燕子不来花乱飞，一缄遥寄青衫泪。

我愁霜鬓卿未知，卿瘦玉颜令我思。

何当载酒共明月，却话剪烛西窗时！

侬心与月随郎去，月照郎心与侬语。

关山断雁叫西风，小楼月落郎何处？





双龙钏铭并序


官媒潘媪，出入官绅闺闼。其子阿长，银工也，尝为乡宦张氏作金钏，双龙夭矫若飞动，尾镌作者名。

一日，媪偶诣张夫人絮话。夫人以女病，留媪佐家政。张翁恶佛、老如寇雠。女病甚，夫人私出金钏，令干仆持向庵院忏佛祈福。翌晨，仆以疏纸归报。病旋瘳，媪辞而归。适东邻土娼乔妆倚门首，手招媪与语，臂钏锵然作声。媪因索观，识为张氏物，问何来。曰：“是缠臂而缠头耳。”媪心知仆，但默默。

阿长夜起如厕，见西邻无赖子踞墙头。呼问何作，则摇手。长畏其暴，潜闭户寝。明日，喧传娼家失盗金钏等物。母子私相告，戒勿泄。

岁暮，长有事南乡，渡黄浦，同舟囊家以金钏示长曰：“无赖某将以偿博债，值几何矣？”长知张氏物，曰：“吾昔手制也，值百贯。”囊家大喜，舟抵岸，争先登，滑 倾跌，晚潮汹涌，顺流西下。急呼渔舟救起，则金龙悠然逝矣。

越十馀年，张翁抱孙，缔姻于南乡儒医顾氏，媪为之媒。顾因荐媪于某大户司内庖，又荐长于银楼会计。有古董客寓银楼下，烂铜碎玉，罗列几案。长尝过谈，瞥见玻奁罩双钏，似张氏物，而土花斑驳，鳞爪隐现；及审镌字良确，问安得此。客曰：“出自黄浦渔父网中，余以足陌钱得之。”长曰：“嘻！尔大福哉！”乃为一磨治，竟灿灿矣。客惊喜，遽怀出求售，暮而归，神气沮丧。长问何如，客顿足曰：“莫说，莫说！道遗之矣。”相与扼腕无如何。

是夜，大户司阍者大言曰：“毋怪相士言运大佳，顷市上归，紫姑姑怜我戆，赐我金，会当牲帛答神贶。”袖掷双金钏几上，众啧啧。媪拾视，惊曰：“此张氏物，我识之。尔速弃，不然，且祟尔！”阍者哂曰：“婆子直梦呓，张氏物能不胫走百十里耶？”阍者典钏于质库，箫鼓赛神，大醉裸卧，因病疫，辞大户归，传染母妻子女，邀顾翁治之，三月，金尽而病愈。媪曰：“何如！不有钏，安得病。”

未几，媪亦病。阍者曰：“何如！虽有病，安得钏。”大户令长扶母归。媪问阍者购质券，将献张夫人。阍者曰：“质库闭矣，安用券为？”

媪既归，病若失；因入县署请小夫人安，遇总管邀入室，密言“主人盛怒，将黜退余。乞小夫人为缓颊，出明珠百颗，不腆为小夫人寿”。媪见小夫人，具述总管意。小夫人怒曰：“若多受质库金，而以戋戋者绐我耶！”媪踉跄出，总管复出双金钏，介媪进。小夫人始笑而诺。

他日，小夫人入郡署，问郡夫人病。媪闻，亦往请郡夫人安。谈次，女公子见小夫人钏，把臂玩弄，爱不能置。小夫人慨脱相赠，女公子大喜鸣谢。小夫人辞去，媪留侍汤药。郡夫人病日起，而女公子忽以暴病殂。郡夫人悼甚，检生平服御为殉。会太守挂冠去，葬女南山之阳。于是伏龙卧南阳者十馀年。迨粤寇告警，盗贼蜂起，有夜发南山太守女墓者，媪闻，骇叹而已。

顾念避寇携细弱为累，令媪往说张翁，完儿女事。张翁然之，卜吉焉。顾令长作钗环数事，工竣，长赍往，则聘医之使者负行李在门，顾已倚棹河干矣。长交钗环讫，顾拉长作旅伴。舟发，出黄浦，直达吴淞江口，使者挟顾及长登海艘。怪问何往，不答。乘风扬帆，海天茫茫，渺不知其所止。历三昼夜，抵一岛，竹树环匝，楼阁嵸 ，烟火千百家。顾惴惴，与长涉其巅。甲第如王者居，主人葛巾野服，揖客于堂，曰：“寡女不幸，病且殆，惟先生活之。”令侍姬引顾入闺闼，销金帐底，露玉指纤如削。顾诊毕，疏方而出。浃辰，病竟瘳。主人喜，盛设款顾；别宴长于庑下。

酒酣，主人左顾颐动，一姬趋而入。少顷，环珮玲珑，绡縠参差，群姬拥一女子出。主人曰：“先生汝再生父，毋腼腆。”施红氍毺，女子四拜呼“义父”。主人留顾治岛民疾，顾以嫁女辞。女子脱臂钏云：“为阿姊助妆。”

顾却不获，便起言别，主人令前使者送先生。复乘海艘，至吴淞江口，使者反命，顾独与长买舟归。长见钏，惊愕曰：“嘻，金碗复出人间矣！主人岂劚墓贼耶？”顾戒毋妄言。

及亲迎之夕，媪率彩舆登张氏堂，合卺成礼。花烛在房，管弦在户，四座皆亲朋。新妇拜见太公婆，张夫人偶睹新妇臂上钏，双龙尚夭矫，惟金色黯淡；审龙尾有“潘长”二字，讶似故物。媪忽矍然起，抵掌曰：“噫，龙有灵矣！流离转徙于三十年间，而卒归其故主，岂非天哉，岂非天哉！”爰历述往事，闻者咋舌太息。张翁荐钏于庙而为之铭曰：

天地之间，物各有主；非我所有，一毫莫取。

龙而有知，舍我谁归？子子孙孙，永宝用之。





欢喜佛


月儿，齐娼女也，姿首甲闾里，发黝黑如漆，双翘不盈握。十四岁，为无赖子阿囡诱入非想庵，强奸焉。月儿嚎叫无应者，竭力撑拒不胜，为所污。事讫，月儿曰：“若何为者！若见爱，亦大佳。若明日来我家拜见我母，好合有日也。”阿囡疑，不敢往。

一日，月儿乘舆出，道遇阿囡，引归家，厉声责之，且怨且愤。阿囡自挝其颊，始欢好，自是日往来。母知之，令月儿梳笼，月儿辞。母怒，禁阿囡不得入门，而月儿自若也。

其东邻徐都宪之公子逃塾，耽狎邪游。都宪戒之，不听，怒挞而逐之。公子无所归，匍伏门外，哭失声。月儿闻之，矍然曰：“何声之悲也！”出见公子，问所苦，公子呜咽不能语。月儿大悲，抱公子项以入，顾谓母曰：“母不欲得钱树子耶？徐公子自是天上人，顾获谴于其父，不得近，愿我母饮食之，宾兴伊迩，公子才藻当有知者，捷则母得值，儿亦有以报母矣。”母韪之，舍公子于别院。

公子伤重疮溃，臭秽不可迩。月儿自拂拭吮咂之。公子感甚，泥首于枕为谢。月儿俟其瘳，日课之读如严师，夜荐寝俨伉俪焉。阿囡妒甚，纠诸无赖子乘夜排闼入。母惊逸，将犯公子。月儿跃起，呼阿囡曰：“若何为者！若敢损公子一毛发，我血溅若衣矣！”攫剪刀自拟其喉。阿囡惧，不敢前。月儿曰：“若去矣！若有言，明日会曩所。”诸无赖子无如何，与阿囡一哄去。

明日，月儿独赴非想庵会阿囡，因曰：“我何负于若？我所不得于母心者，徒以若耳。若有心，请俟异日。”阿囡要之盟而别。

既而徐公子赴省试，月儿典钏珥送之行。灯花鹊喜，朝暮皇皇，比泥金帖至，一家欢跃。公子归，诣月儿拜之，月儿以鼓乐送诸其家。徐翁大喜，自往谢，求月儿为子妇。月儿笑曰：“儿岂公子偶耶，翁休矣！”母怼其迂，月儿终不许。徐翁报之千金，母乃大慰。

月儿召阿囡与议，令委禽焉。阿囡贫，不能备礼，竟不果。于是月儿名噪甚，世家豪族争求婚，而卒无当者。

同里宋部郎之仆曰陆升者，自媒于月儿。月儿曰：“是吾偶也。”诺之。升择吉迎娶，引见宋部郎。部郎见月儿艳，惊绝。他日，独召月儿絮絮语不休，月儿微笑不答。部郎知可动，令升赍书闽、粤，而夜诣其家。月儿纳之。部郎昵月儿甚，日调笑为乐，度升将归始去。升微闻之，以问月儿，月儿具实告。升怒，缚月儿悬于梁，鞭之三百。月儿愠曰：“我何负於若，若乃挫辱我，我必告若主人！”升愈怒，以针刺其股，血淋漓，月儿闭目不一呻。升去，邻媪入，解其缚。月儿忍痛急走告部郎，部郎笑曰：“升敢尔，吾有以处升矣！”

月儿裂裈示以股，曰：“我以若故，狼藉殆死；若无一言相慰而笑，何也？”部郎谢过。月儿曰：“我所以告若者，欲令若知我痛耳，非敢仇我夫也。若第婉谕之，俾毋虐我足矣。”部郎佯诺。

比月儿去，而部郎令豪奴七八辈，缚陆升于市，送诸县，诬为盗。县官不容辨，榜掠惨酷，两踝肉尽脱。月儿闻之，已下狱矣，复趋告部郎，而门闭不得入；坐阶下大哭。行道者问得故，皆唏嘘为泣下。

部郎患之，阴令婢媪扶归其家。部郎亲往慰劝，令毋自苦。月儿哭曰：“我何罪？我夫复何罪？若不慊于我夫，杖之梏之亦惟若，必欲得而甘心焉，则刀锯鼎镬，受戮若前，若之惠也；假手于狱吏奚为者！且若计亦左矣，若将使我熟视其夫之死而 颜以事若耶？即事若矣，而死一夫易一夫，若独何心能晏然已耶！”部郎忸怩不能答而去。

月儿日夜哭不绝声。阿囡叩门唁之，月儿为述颠末。阿囡曰：“此亦大快事，何哭为！”月儿唾其面。阿囡曰：“哭复何用！非我，谁为若复斯仇者？”竟绝裾去。

夜半，阿囡挟匕首逾垣入部郎家，揕部郎之头而囊之出，以示月儿。月儿审视惊绝，呼曰：“若奈何戕我主人，若陷我矣！”阿囡惧，欲遁，月儿抱持之。邻舍闻声集视，拘入县。县官心知其故，囚阿囡而释陆升。月儿曰：“是为吾故也。”日探阿囡于狱，且纳橐 焉。

升亦德阿囡甚，为之上下营救。月儿大怒，骂曰：“是戕若主人，若不仇而德之，若真无人心者！吾不若夫矣！”走归依母居。

徐公子既娶而鳏，招月儿至家司内记室，修旧好焉。公子召陆升舍诸庑下，升以公子力出阿囡，引见公子，公子并舍之。升启公子，愿得偶灶下婢，而以月儿奉裳衣。公子喜，商诸月儿。月儿怒，投袂起曰：“吾以若为人，若乃日夜计陷我，禽兽之不若！吾终为若所算耳！”悻悻出门，陆升长跽而遮要之，始止。然自是不与公子言，避道而行。公子遥见，哀之。月儿曰：“诚知相爱，宁不感公子！公子知我者，人各有心，奚嬲焉！”公子矢天日。

是夜，月儿诣公子室，曰：“枕席焉，箕帚焉，足矣；舍其旧而新是谋，又何以事公子？”遂与公子约，刚日外宿，柔日内宿。陆升终不自安，私与阿囡谋，伪怒月儿而反目，请公子命贾于闽，买蛋女为妇，令阿囡先归报。月儿不之信，升竟携蛋妇归。月儿询得实，戟指大骂，奋身自掷以求死。公子令婢媪掖入室，劝之，不听。夜半，解带自缢，复得救不死。

比晓，公子入视，则两鬓挦发殆尽，见公子，伏地求为尼。公子哭，月儿亦哭，陆升闻而奔视亦哭。于是送月儿于非想庵为尼。

庵主甚喜月儿，谓是佛种，群尼皆匿笑。久之，公子来，月儿引入禅室，留与乱。陆升来，亦与乱。群尼闻之，谤于庵主，庵主置不问。群尼大哗，治具大会诸父老，告以故，将逐月儿。

月儿忿甚，攘臂争曰：“公子吾主人，陆升吾夫，纳之自吾分耳。我何罪而逐我？”诸父老掩耳不欲闻。月儿叹曰：“若辈不足与论理，吾去矣！”自牖跃出，屹立阶除，忽不动；抚之，僵矣。诸父老乃大惊，相与罗拜而去。徐公子令匠金其体以奉于龛，题其眉曰“欢喜佛”云。





书袁痴恶作剧


葺城有袁痴者，不知其名字，相传为康熙间进士，善恶作剧，故目之曰“袁痴”云。尝筑精舍一楹，欲用鸡卵白砑地，适有村竖提卵盈筐唤卖。袁呼之径入精舍，令竖以两臂环抱一几，而虚其中以置卵；计数既毕，堆几如山。袁曰：“吾去取钱来。”比袁去，则一瘈狗咆哮出，村竖惊窜，鸡卵散落满地。袁佯颦蹙曰：“吾安用是破卵为？”村竖惶急乞怜。袁笑曰：“若为吾刮垢磨光，吾仍稍给若值，可乎？”村竖为之工作累日。

袁妻尝挈女伴观剧。袁心弗善也，而不能禁，因从而怂恿之；炸咸鲞作鲙，令多啖，毋使饿；煎浓茶满瓯，令多饮，毋使渴。既往，列坐台前。俄而内急思遗，忸怩作态。袁复扬言曰：“天热人众，汗臭入脑，当闻鼻烟，以清鼻观。”遂以烟壶进，令多闻，毋使受暑。诸女伴不知其计。喷嚏一声，泉流如注。台下观者如堵墙，皆大哗笑。其妻惭怒，至于反目。

有所亲遣苍头致书于袁，遇袁于门，而苍头不识也，卒然问：“袁痴安在？”袁漫应之，接书入。顷之，舁一大裹出，谓苍头曰：“此余家藏至宝，尔主人欲借一用；但质极松脆，磕破须要偿也。尔将去，当为尔束缚于背。”苍头唯唯，负而归，竭蹶十馀里，气急败坏，汗出如浆，以报命于主人。主人不解所谓，发裹视之，则一石臼也。大书其上云：“来人无知，呼我袁痴；无法可治，以石压之。”苍头闻之，涕笑交作。

袁尝令其仆催租，一里正詈之曰：“荒岁尚催租耶？袁痴莫是吃屎否？”仆以告袁，袁衔之。一日，令仆呼里正来。里正以为公事也，欣欣然见袁于精舍。袁与寒暄久之，忽报客至，袁乃出会客，随手阖其扉，加键焉。里正兀坐以待，日昃而袁不至，腹且饥，辘辘作声，徬徨四顾，见书厨中贮不托四枚，取食之。俄而袁至，即问：“得毋饥乎？”里正嗫嚅以不托对。袁大骇，顿足曰：“祸我矣，祸我矣！我恶鼠啮书，故置砒于不托中，将以毒鼠也。若食之，奈若何？”里正亦骇，求计。袁急令仆问医家，何药可以解砒毒。仆去旋返，曰：“医家云：‘惟屎解砒毒最良。’”袁令舁屎桶至，以木杓授里正。里正情急惮死，俯挹而餍饫之。既而据桶一吐，始止。定移时，徐问袁有何公事。袁嗔目叱之曰：“无他，唤若来吃屎耳。”里正始悟为曩言之报也。

尝闻父老言，袁为人不甚刻核，但事事常恐为人所侮弄，遂不觉己实侮弄人尔。呜呼，此其所以为痴也欤？





大虫


燕市有强丐，一手托铁钵，跷足怪呼，市侩畏如虎，呼之曰“大虫”。

大虫一身是胆，四海为家。入蜀，度巫峡，抵成都，饥三日矣，号于市，市哗为狂，无飨者。过一质库门，掷钵廊下。司事问何为，大虫曰：“借我一贯钱疗饥耳。”司事怒且笑，曰：“吾那得钱借汝！隔巷阎王殿判官两肩瑟瑟负金钱，盍借诸？”大虫亦怒，提铁钵婆娑舞，洞其垣，碎其门。一市大噪，莫敢撄其锋。

一斑白叟闯然入，牵大虫臂，曰：“毁瓦画墁，亦将以求食欤？傎矣！”大虫欲格之，而臂如缚。叟出白金两锞掷司事，曰：“葺尔墙屋，此得直否？”司事拱手谢不敢。

叟挈大虫去，登酒楼。大虫拜问邦族。叟曰：“祖居西山，号铁棒师。”大虫曰：“真吾师也，请执贽为弟子。”叟喜曰：“从我游，衣锦餍粱肉，何嗷嗷为？”呼酒对饮。

大虫既醉饱，从叟出城三十里，荒漠无人烟；入西山，复崎岖十馀里，峭壁千仞当其冲。叟挟大虫于胁下，腾踔如猿猱。登其巅，有石柱贯铁 ，下垂绝壑，不见底。大虫战栗，瞑其目。叟复挟之，缒而下。大虫起视，四围乱峰如屏幛，连甍对霤，因庵为屋，犬声狺狺，男女群来慰问。叟指虬髯者为毒龙；深目豭喙者为飞天夜叉；广额隆准而羽衣者为丧门神，吾弟也；蛮衿秃袖颀而长者吾嫂，曰黑蛮子；短衣窄裤足如箩者吾妻，曰野猪婆；子曰小鬼儿；女曰袅袅儿：嬉笑跳跃，环绕左右。拥入舍，接踵者复十馀辈，皆属目客。叟口呼指点，面目类奇特。最后一女郎，野花堆鬓，肤白肌瘦。叟曰：“是红犵狫，吾侄也。”

叟命张宴，烧红烛如椽，男女促膝团坐，弟子百馀人列坐廊下。酒酣，丧门神拔佩剑起舞，烛影低亚，电光缭绕四座，冷风扑肌，耳边鬓丝飘动，大虫危坐战栗。叟急止之，爰设酒阵。

丧门神韬剑入座，与大虫搏，大虫避三舍。毒龙索战，为大虫挫，再接再厉。飞天夜叉攘臂出，大虫益戒严，一发而中，夜叉作气整旗鼓，复三战三捷。夜叉大吼，益走险不可制。野猪婆曰：“南风不竞，搏虎者必冯妇也。”既交绥，大虫薄而进，野猪婆佯窜匿，相持久不决，俄而奇兵突起，直捣黄龙府。大虫不能御，且战且北，遂拔赵帜立汉帜焉。

忽闻隔座哗笑声，惊问，则飞天夜叉挑红犵狫战，大败，降军内乱，脏神不能制，一溃而横决也。众哄堂。叟命弟子扶夜叉去，大虫亦兴辞，因罢酒。

明日，叟呼大虫诣演武厅，四壁戈戟森列，举铁锤大于斗，教大虫舞。大虫强有力，喜武事，一月尽其技。叟喜曰：“红犵狫笄矣，《白圭》之赋惟汝谐。”大虫拜谢，涓吉合卺。红犵狫精悍便捷，日与大虫弄锤为戏。又两月，竿头进焉。叟曰：“可矣。”择日大会于演武厅，刑牲郊天，歃血寻盟。其祝词曰：“惟某月日，西山铁棒师代天行道，取成都质库，敢告山川上下神祇。尚飨。”既竣，叟率家人弟子越岭出山，惟丧门神及弟子留守。

至城下，叟令飞天夜叉帅弟子伏濠堑，而散其众分道入城，聚阎王殿。夜三鼓，叟祷殿上，曰“大吉”，率众疾趋质库前。叟飞入重垣，斩关迎众入内库，令群弟子登楼运辎重，令袅袅儿姊弟执芦管登屋瞭望，令大虫夫妇巡逻防御，令野猪婆妯娌守后门，叟自与毒龙守前门。灯火如昼，重门洞开，捆载担负，如风扫箨，如涛卷雪。忽芦管呜呜作鬼声，红犵狫知有警，呼大虫赴援，则见守库教师帅巡夜夫围野猪婆妯娌苦战。大虫奋双锤突围入，红犵狫继之，教师佯败走，大虫等合追及之。教师反戈转战，巡夜夫复围攻之，大呼酣斗不肯退。

倏见毒龙掣匕首，飞落檐际，揕教师首，碎其冠。教师惊，距踊登屋，毒龙、红犵狫亦登屋追之。巡夜夫仓皇窜匿，大虫排闼搜捕，见司事三四辈瑟缩左厢下。大虫笑曰：“阎王殿判官请尔会计金钱去也。”挥锤骈击，顶踵糜烂焉。黑蛮子曰：“娇客太憨生，芦管为变徵声，班师矣。”大虫从出见叟，毒龙、红犵狫继至，曰：“教师南遁矣。”叟曰：“嘻！是将以官军截劫我也。”令群弟子舁辎重，野猪婆妯娌护之先行；令袅袅儿姊弟速去东城楼纵火。

叟帅毒龙、大虫、红犵狫徐步过阎王庙，则燎炬烛天，步骑大至，教师引游击官跃马冲出。叟自断后，且战且走，出西城。飞天夜叉帅弟子突起月城中，毒龙返斗，夹攻教师；大虫战游击，游击却，大虫从之，遂陷阵。红犵狫望见，手短剑猱进，游击挥大刀迎斫之。红犵狫不及避，跃起丈馀，以一足踹游击肩，游击颠马下，大虫锤落颅裂。叟横戈立土桥督战，遥望东城火起，挥戈呼曰：“我军破东城矣，儿辈努力！”官军一哄溃走。

叟挥众围教师，飞天夜叉舞两斧逼教师戈，而跃及肘下。教师掣戈刺之，夜叉斧起戈折，教师据鞍一跃，越围遁。叟振旅还山，东方明矣。丧门神迎于壁上曰：“半里外松篁掩映间，负半段枪不冠而靴者，谁也？”叟曰：“莫教师否？”呼问，果教师，“来胡为者？”教师曰：“来请死耳！死于官毋宁死于盗。”叟曰：“能从我游乎？”教师再拜曰：“固所愿也。”

叟大喜，掖之起，联臂越岭，会演武厅。群弟子列货阶下，叟命入库，大宴庆贺。酒三行，丧门神起，以铁箸叉鸡卵啖教师，教师承以吻，衔箸吐于几。毒龙起，以匕首 蒸豚啖教师，教师舐以舌，衔匕首吐于几。飞天夜叉矍然曰：“某爱教师甚，无以为教师欢。”拔佩刀裂裈，劙股肉如掌，炙熟而进于教师；教师跪受之，而揎袖劙臂肉以为报，夜叉亦跪受之。皆大笑为乐。

叟既得教师，以大虫、红犵狫师之，以毒龙之女弟妻之。官责捕急，西山逻者如织，而盗窟晏然。

居久之，红犵狫举一雄，大虫喜，抱儿诣叟。叟试使啼，曰：“非我种也。”黑蛮子喜曰：“老娘苦思儿心炙，天殆为老娘馔矣。”就攫儿卸襁褓，儿大啼。红犵狫长跪乞命。黑蛮子怒曰：“痴婢子恶用是呱呱者为！”遂捧儿腰，咬儿肾，吸儿血，儿啼急声嘶不忍闻。大虫愕眙，红犵狫含涕不敢诤。复劈儿股，刳儿腹，嚼儿肝，呜咂有声。大虫忿且怒，红犵狫目止之。俄而探心出，肢体掷阶下，徐笑而去。大虫蚩蚩立，红犵狫入室。大虫哭曰：“此何世界！直罗刹其面而豺狼其心者！”红犵狫摇手，曰：“毋饶舌，醢矣！”大虫缄其口而呜咽饮泣，红犵狫耳语曰：“郎有异心矣，妾不敢从，亦不敢言。盍谋诸教师？是天下有心人也。”大虫乃夜诣教师室，告以情，教师熟视，颔首而已。他日，又诣之，教师曰：“毋饶舌，醢矣！”大虫嘿然。

既而教师袖寸函授大虫，令投嵩山少林寺痂道人：“余师兄也。”大虫商于红犵狫，绐叟他事，请假三月。叟笑曰：“莫逃否？”大虫曰：“息壤在彼。”叟命红犵狫送诸山下。

大虫别去，抵嵩山，入少林寺，问痂道人。一沙弥云：“居紫霞洞。”大虫绕出寺后，乃见道人披破衲，蹲达摩壁下，曝曦扪虱。大虫跪进教师书，道人张口吞之，而曝曦扪虱如故。落日长天，林苍崖紫，道人引大虫入紫霞洞，皆席地尸寝。大虫恍惚觉道人曳其臂曰：“起，起！”仰见石隙有光，跃而出，乱山四围，明月如昼，曲池平林，红桥碧栏，梵王宫突兀天际，楼台灿金碧焉。顾道人，则紫袍金冠，挈大虫升大雄殿。琉璃灯下，一胡僧趺坐，鼻穴隐雷，睫丝牵电，道人稽首侍其侧。大虫张皇四顾，良久，僧出定，乃云：

“善哉，善哉，我佛如来，照见三千大千世界一切众生，于虚空中，忽焉生聚；生聚既久，便生贪黩；贪黩不已，作诸嗔怨。以嗔怨故，则相争竞；以争竞故，则相寇仇。既为寇仇，以至贼害；既已贼害，遂又报复；循生迭起。杀人之父，人杀其父；杀人之兄，人杀其兄；杀人之妻，人杀其妻；杀人之子，人杀其子。一切众生，坠堕其中。从于一劫，乃至二劫，三劫，四劫，遂经千劫。天地有尽，报复无尽；日月有尽，报复无尽；江海有尽，报复无尽。于是尊者即从座起，涕泗悲泣，重白佛言：‘大慈世尊，如是众生，云何解脱？’佛言：‘善哉！汝善思维。我今当说：如是众生，应得解脱。具大智识，施大愿力，乃发阿耨多罗三藐三菩提心，皆将入于无馀涅盘而灭度之。种种色声香味触法，种种眼耳鼻舌身意，消除净尽，无复萌蘖，还于虚空，是谓解脱。’尊者闻之，始大欢喜。即说咒曰：‘南无喝罗 哪陀罗揭谛唵娑婆呵。’”

诵毕，道人顶礼，率大虫下阶，复曳其臂，曰：“起，起！”五色云冉冉生足下，抟扶摇而上之，风露秋高，萧然无声，俯窥茫茫，渺不知所底止。顷之，飘飘堕山下，命大虫“坐待此，我去也”，一瞥不见。

大虫踞石假寐，心怦怦，忽张目，冥冥无所见。惟闻道人鼾如雷，觉身在紫霞洞中。自诧怪梦，扪壁出，倏焉，万树萧森，月色午矣，复入洞，倚壁待旦。俄而呼号声，奔走声，喧满崖谷。惊起，遥见西山烟焰涨天，火烈风猛，山鬼怒啸，神鸦乱飞。大虫痴立凝望，欻若一鸟飞而下，回顾，红犵狫也。拭泪曰：“痂师惨哉，屠儿家矣！”大虫惊叹。

方慰藉间，道人、教师握手谈笑翩然来。大虫迎拜，相与联袂，蹑云归梵王宫，献捷于胡僧。僧曰：“大虫多情种，有缘哉红犵狫，惟痂也拂拭之。”

众辞出，散步登观音阁，凭栏纵目。教师曰：“十年来肮脏风尘，不复识嵩云秦树矣。”道人曰：“弟忆卧云亭赌酒阵时耶？如此良夜，幸有故人。相见依依，安能寂寂？”爰戟指画壁作扉，叱之，豁然开，四女郎双鬟窈窕，楚楚可人，自扉出，布绣幔，施锦罽，烧银烛，拂琼筵，脍炙蒸腾如雾沛。道人与教师上坐，命大虫、红犵狫坐其次。

女郎行酒进炙，衔杯则清且冽，下箸则甘且旨。道人复仰天招手者三，但见彩云一朵西南来，金支翠旗，光景明灭，鸾凤锵鸣，群仙翩翩而来下，箫韶一声，中一美人执芙蓉，舞《霓裳羽衣曲》，烟蕤舒其左，云绡荡其右，珰羽玲珑，绮縠参差，风雾回旋，万花错落。大虫咄咄曰：“大好剧！”引觞尽。道人壮之，命女郎酌以玻璃斗，三酹而脐膈奇暖，目饧吻沥，惝恍迷离，不能自主，耳边犹闻歌吹声，缥缈如天上而已。

比大虫醒，不见道人，日光一线射紫霞洞壁上，惘惘如有所失，匍匐出洞，则道人方裸体从群儿颠扑为戏。大虫失笑，道人怒，突前搏大虫，倒掷崖下，崖陡不知几何寻，而肢体无所伤。大虫度有异，姑归复命教师。未及蜀，道遇教师、红犵狫，相见悲喜。教师曰：“余将从痂师逝矣。”红犵狫亦招大虫从道人隐；而大虫辞教师，将挈犵狫归燕。议不决，教师曰：“尔辈大有事，勉之！他日相见，未晚。”遂落落去。

红犵狫谓大虫曰：“山中窖金当无恙，盍取诸？”因折还蜀。入西山，谷中村落皆灰烬，残支断体零落瓦砾中，夕阳不红，寒鸦竞噪，惟石室岿然独存，一尸负墙屹立，有铁丸洞其胸，抚之，干腊矣。红犵狫哭失声，与大虫劚庵下土三尺，石池盈丈，满中皆不动尊也，凡五往返，始运毕。曳尸填窖，覆以土，车载还燕，于是置沃壤，治甲第，俨大家焉。

期年，红犵狫生子，为大虫纳妾媵，自闭户趺坐，喃喃诵不辍。一日，谓大虫曰：“痂师有命，余将立大功于国家，能壁上观乎？”大虫诺，束装南行。

时白莲教煽乱，东南戒严。红犵狫与大虫入山东，夜登泰山，遥望贼营屯十里外，繁星满野，旌旗飞扬。红犵狫指磐石，令大虫“坐待此，我去矣”，一瞥不见。

顷之，贼营中灯火闪乱，军马历历绕营走三匝；忽闻红犵狫呼曰：“我去矣；好视儿女，毋相念。”大虫惊起，见红犵狫提髑髅立最高峰顶。大虫呼与别，摇手竟去不顾。大虫睘睘归，后其子登贤书。大虫年九十馀矣，犹叩铁钵歌《莲花落》，矍铄如少年。





记河间先生语


河间先生探赜索隐，博极群书，安阳公子厚币聘之。公子席丰履厚，姬妾数辈皆艳冶，列屋而居，然好学，不嗜声伎。弱冠能读等身书，尝以疑义质诸先生，先生与之上下论议，甚相得也。

长夏溽暑，公子病疟，语谵。医者见其神志瞀乱，束手不药，家人扰攘彻夜。翌旦，公子忽霍然起，促召先生。先生至，问病何似。公子曰：“仆固无病，但有一异事，愿与先生一行访之。”先生曰：“诺。”及戒途，御者请所自。公子曰：“往江南徐州青龙山下访祝三官。”

祝三官者，徐州老梨园也。少时粉白登场，倾绝一世，善演《荆钗》《琵琶》等杂剧。年六十，始脱籍，挈其妻卜筑青龙山下。有以肴核相饷者，犹能歌一曲以侑觞。一夕大醉，裸卧，其妻觉其体渐冰，摇之已僵，竟不复苏。梨园诸徒醵钱殡之，逾月而葬。既葬而安阳公子至，问祝三官。曰：“死矣。”公子既祭其墓，复唁其妻，大集梨园诸徒而觞之以酒。

酣酒，公子令两人 笛挝鼓，己则引吭而歌。甫发声，梨园诸徒大惊曰：“何酷似我祝三官？”公子大笑，遽止酌而言曰：“诸君以仆为何人？仆即祝三官也。”众请其说。

公子曰：“当时觉魂出于舍，御风而行，一息千里，爽豁心目。既而至一甲第，历门数重，有少年卧病内寝，环而侍者如堵墙。方趑趄间，少年遽起相搏，扭结不解，与之俱仆，遂迷惘不复省忆。比寤，则身已非徐州之祝三官而为安阳之公子矣。”

河间先生闻之曰：“此即所谓借尸还魂，古有之矣。”公子曰：“唯唯，否否，仆虽为祝三官，然固安阳公子也。公子父官冢宰，母封夫人，某年娶某御史女，某年及第，历历如昨日事；所异者，祝三官父某母某养媳某，某年父母偕没，遂与养媳成婚，某年乃隶乐部，亦历历如昨日事。以为借尸还魂，则诗古文辞，祝三官所不习者，仆则能之；以为非借尸还魂，则管弦词曲，安阳公子所不习者，仆又能之。先生多闻博识，敢问古亦有是事否乎？”先生怃然曰：“嘻！异哉！吾闻有夺人之舍而逐其主人矣，未闻有秦越一家，兼容并包者也。”

于是公子厚赐梨园诸徒金，且置墓田百亩，以赡祝三官之妻，然后与先生返安阳。

先生阴察公子所为。公子日犹泛览经史，傍及诸子百家，勤苦如曩日。夜则张灯高宴，设红氍毹，令姬妾歌舞为乐；有不工者，公子自曼声度之，且口讲指画以正其误。曩日公子未始为此，先生尝微规之。公子曰：“仆亦不自解，但觉此中颇有佳趣，故乐此不为疲耳。”

如是者三年，公子复病疟，僵卧一昼夜而苏，复促召先生。先生至，问病何似。公子流涕曰：“安阳公子舍我而去矣，今某真祝三官也。”先生请其说。

公子曰：“昨梦门外乘凉，忽闻大声若雷，惊而仆地，则觉身如瓜裂，分为二体，确知己为祝三官而彼乃安阳公子，招之偕返，见尸在床上，某即一跃入口，翩然如飞鸟之投巢。公子怯不敢登，某欲挽之而不可。比寤，耳边如闻公子相唤声，而公子竟长已矣。”先生曰：“嘻！异哉！死者不生而生，生者不死而死，是一是二，吾乌乎测之？”

自是公子遂废读。先生试叩以所读书，竟瞠目不复识一字，益纵酒渔色，荒淫无度。既而斗鸡走马，蹴鞠呼卢，狎客狡童，闻风麕集。先生正色相戒，公子内自惭，然不能听。先生怒，拂袖辞去。公子留之，曰：“某与安阳公子周旋三年，浃洽无间，今虽化去，常用怆怀。公子所敬信者惟先生；某承公子之志，事先生无失礼，先生即恝然于公子？愿先生少安，某幸甚，公子亦幸甚。”先生曰：“公子之事余也，相勗以道义，相饷以诗书，可谓厚矣。今公子一反平生所为，又何所取于余而不去乎？余不去，是大失公子事余之初心，恐为公子所窃笑也。敢辞。”

公子沉吟良久，乃曰：“无已，请以千金为先生寿。某前生行秽而业贱，先生所知也；幸先生毋漏言，重为安阳公子辱。”

先生却其金而归，其所亲怪先生之交不终。先生始缕述其事如右，且曰：“此事公子初不以为辱，而祝三官乃自讳之，其怙恶不悛可知矣。”





心影说


吾乡有大姓，为无赖子所鱼肉，登门叫骂，辱及祖父。大姓忿甚，与其所亲谋，必毙之而后快。所亲曰：“毙之易易，与吾百金，了其事矣。”

大姓出金，坚嘱勿泄。所亲持金去，召无赖子至，示以金而语之曰：“大姓仇汝实甚，募有能杀汝者予百金，汝其危哉！”无赖子涕泣曰：“小人具有天良，岂敢仇大姓，徒以饥寒号呼，冀博升斗以延残喘耳。”所亲曰：“然则为汝计，愿得百金而远遁乎？抑宁死而不悔乎？”无赖子愿得金，拜谢而去，潜踪邻邑，以百金作小负贩，渐小康，且娶妻生子矣。而所亲报命于大姓，则谓“已杀之而泯其迹”。自是无赖子果不复至，大姓遂深信之。

越二十年，大姓病，瞀乱中见无赖子披发吐舌，颈血模糊，引牛首马面者排闼直入，絷铁索锵然作声，欲加于大姓之项。而大姓之祖若父环泣求免，赠以钱帛，且许经忏超拔。鬼卒不可，曰：“宽尔三日限，三日后，不尔恕也。”与无赖子悻悻去。

大姓急召其所亲。所亲至，见阶下焚冥镪，积灰如山，中堂梵呗声琅琅，与钟鼓相应；入室视病，大姓泫然曰：“二十年前事，今日发矣！”所亲不解，问何事。大姓叹曰：“死耳！死耳！复何言？”所亲益惶惑。家人乃泣述无赖子索命状。所亲大骇曰：“无赖子今尚未死，安得索命？”爰述曩时赠金事。

大姓犹未信，所亲遣急足召无赖子。无赖子始挈其妻子旋里，见大姓，拜于榻下，且谢曰：“曩时蒙惠厚资，藉复故业，妻子皆君所赐，感且不朽，又何仇焉？”

大姓熟视狂笑，病遂霍然。既而曰：“是不知何处黠鬼，幻形为祟？我将讼诸冥府以勘其事。”于是缮疏数百言，诣东 庙求炼师诵于神前。炼师阅竟大笑，晓大姓曰：“此尔自祟尔，鬼何与焉？尔以一朝之忿，欲杀无赖子，病已中于尔心矣。久之，忿既平，则念其无罪而悔心生；又久之，悔益切，则虑其复雠而惧心生。悔惧交作于一心，倏忽往来，颠倒起灭，斯幻象呈焉。幻象者，心之影也；如火如日，如镜如水，感于此必应于彼，果报之说由此而起。又何鬼之能祟？”

大姓闻之，流汗浃背，遂不果讼。





记鬼


洛阳孝廉秦大受，耆儒也。子名景山，亦名诸生，性倜傥，然秉父教，狷洁自好，无敢以非礼干之者。又一女，名景玉，慧丽绝伦，幼从景山读，遂能诗。景山课妹如弟，昕夕吚唔，甚相得也。

景山将赴秋闱，束装辞父，以定省委妹，且戒毋荒嬉废读。景玉噭应之，景山乃驱车而去。讵抵汴浃辰，忽得父手书曰：“自尔去后，尔妹景玉暴病而殇，殡葬事讫，不必悲念”云云。景山大恸，伤妹之未字而早世，又虑妹死父孤，谁欤承色笑者？草草终场，兼程遄返。

一日薄暮，距逆旅七八里，忽闻榛莽中有呼者，曰：“来者莫是洛阳秦秀才否？”景山视其人，似是青衣。祗候道左，鞠跽致辞曰：“主人遣某迎秀才，愿枉驾就馆舍。”问：“主人为谁？”则曰：“见自知之。”遂控驴歧道而行，转瞬至一甲第。青衣报曰：“秦秀才至矣。”门内奔走传呼，如迓贵客。

须臾，中门訇然开，青衣迎景山入中堂。景山问：“主人安在？”曰：“顷即至矣。”

景山深异之，坐待移时，始见婢媪数辈笼纱灯导一女子，冉冉自内出，遥望态度神情酷类其妹，大骇。趋前谛视，果景玉也，心知遇鬼，顾友爱綦笃，初不怖畏，卒然谓景玉曰：“兄以为不得见妹矣，妹今乃在此耶？”景玉俯仰呜咽不能言，久之，泣而曰：“事已至此，复何言哉！惟念兄知妹深，遇妹厚，故留此以待兄。逆知兄今日当来，特令苍头冒嫌相邀，与兄一诀，妹亦从此逝矣。”景山亦泣曰：“妹将焉往？老父所生兄妹两人，父之爱妹甚于爱兄。兄与妹相见于此，不知老父在家思妹何似。妹宜从兄觐父，以续前缘。”景玉摇手曰：“难矣！难矣！妹虽去，父之顾复，兄之诲导，未尝一刻去怀；但恨妹罪孽深重，负父负兄，虽父兄不以妹为不肖而弃妹，妹决不欲父兄为妹之故而重有所累。妹宁背德辜恩，销声绝迹，以谢父兄，惟父兄鉴之。”景山曰：“嘻！是何言欤？妹即不复归，当思所以慰老父。老父达人，保无猜忌；妹既一见老父，然后听妹所往，何如？”景玉蹙 曰：“兄何不谅妹之甚也？使父见妹，无益于父，徒增烦恼，故不为耳。兄为老父计，可检妹所居阁中书籍，针黹，服御，玩好之属，付之一炬；并传命家人绝口不道妹遗事，其庶几乎！”

景山度妹无归理，沉吟而长叹曰：“兄妹相依十七年矣，当时高堂风雨，共砚分灯，老父顾而乐之，尝谓关图有妹，曹昭有兄，此景此情往来心目，而今而后宁复闻深夜诵诗声耶？”景玉复泣曰：“妹肠断矣！兄勿再言。曩事如尘，何堪回首？唯是同胞契阔，异地遭逢，当与兄作一夕话。”言次，顾令婢媪布席授餐。景山虽不怖畏，然思冥显不同道，尘羹土饭，未免伤生，峻辞却之，曰：“兄为恋父，未敢久留；区区之心，妹当见谅。妹若有所未了事，即乞告兄，兄将行矣。”

景玉闻之，欲言又止者三，既而抚膺惨痛，泪如雨下，牵景山之衣而恸哭曰：“兄竟舍妹去耶！何遽也？妹固大有事，然不敢求兄；兄如念妹之不幸，第毋责妹足矣。惟记一细事：妹床头镂金箱中，有历年所作古今体诗副稿一本，此妹生平心血，暂存兄处，或遇选家节取一二语，传世不朽，感荷匪浅。”

景山慨诺，趋出。景玉送之及门，又曰：“妹之方寸棼如乱丝，非不欲尽言于兄，实不知从何处说起。兄归，幸为妹传语白父，但道妹无状，不获瞻依膝下，罔极之报，期诸来世。愿老父林泉颐养，努力加餐，毋以妹为念。”

景山不禁惨然，拂衣登车，辚辚遂发，犹闻景玉顿足失声曰：“已矣！兄去矣！悔无及矣！”景山在车中大哭。既抵逆旅，御者逡巡请曰：“既是兄妹，何不餐宿一宵？”景山曰：“嘻！是非人，乃鬼也。”因语之故。御者失色曰：“顷幸未知，若知是鬼，不几惊煞人耶！”

及至家，老父无恙，方与客对弈。景山趋进拜谒，历述途中遇鬼事。未竟，父遽叱曰：“莫乱道，世安得有鬼，殆梦魔耳。”景山唯唯不敢辨。

客去，父呼景山于隐处，谓之曰：“尔所遇者，何尝是鬼。尔妹不肖，与某大户少子有私；尔去，乘间夜遁，惟一婢知其详。余不欲扬家丑，乃鬻婢于远方，而以空棺野葬掩耳目，实未死也。”景山追忆景玉之言，爽然自失，曰：“是矣！是矣！”





陆心亭祠记


粤西赛氏儿，喜演剧，生旦净丑靡不擅长，又矫捷如猿猱，能于屏风上行，凡踩索，缘竿，舞盘，承瓮诸觝戏咸习焉。年十七，从里中恶少游，狎妓纵博倾其家，遂为盗。顾不屑与群盗伍，独往独来，飞行绝迹，所至辄结草为蜻蜓留其室，以示别于群盗。人皆以“绿蜻蜓”呼之，实不知为赛氏儿也。惟赛妻夜半梦醒，往往失其夫所在，起视户牖扃钥如故，迨晓，则夫又俨然共枕矣。疑而诘之，不以实告。妻因 曰：“妾知之矣，君奚讳焉？顾家虽贫，一瓯浆水粥未便饿死，何至出此下策贻妇人羞乎？”

绿蜻蜓大惊，谓其妻有异心，弃去不顾。自是，绿蜻蜓之踪迹无定矣。初游闽、浙，历皖、楚，止于齐、豫间，谈笑周行，无罣无碍。遇巨室，则胠箧如探囊；有贫乏者，反赒给之，皆以蜻蜓为志。故恨之者刺骨，感之者亦刺骨。

巨室尝夜会于酒家，谈及绿蜻蜓，拍案痛詈，皆欲得而甘心焉。隔座有翩翩美少年引觞独酌，顾之微笑，初未尝通一语。顷之，如椽之烛无故倏灭，急呼酒家以火至，则少年已不知所往，而巨室之帽檐各插蜻蜓一枝，飘飘如金步摇，相视失笑；既而曰：“是儿虽狡狯，亦失算甚矣。向特患不识耳，今则按图索之，又何难焉？”皆曰：“善。”乃图其形而榜诸市，曰：“有能得绿蜻蜓者，予千金。”

绿蜻蜓益大笑之，易容改装以出，老少男女肥瘦妍媸任意为之，惟妙惟肖，虽数遇捕役，竟瞠目若无睹焉。自是绿蜻蜓之面目无定矣。

当时齐、豫间有市语曰：“尔欲得一‘绿蜻蜓’耶？”盖谓“绿蜻蜓”为千金之数云。绿蜻蜓则大怒曰：“是小觑我绿蜻蜓也！”以此雠齐、豫，攘窃特甚，桑枢蓬户均不免焉。濒行，谓人曰：“我今得什伯‘绿蜻蜓’矣。”闻者从而谄谀之，孰知其为虐谑哉？

绿蜻蜓未尝至滇，滇民忽哗传“绿蜻蜓至矣”。绅董大惧，筹防议缉，阖省戒严，梆鼓铃铎之声彻夜不绝。绿蜻蜓闻之讶甚，遂南入滇。既至，见其凋敝朴陋，室如悬磬，野无青草，慨然悯之，出所得于齐、豫者，大振其民。民怀其惠，私建生祠，请示姓字。绿蜻蜓笑曰：“我绿蜻蜓也。”滇民题之曰“陆心亭祠”，至今犹存。

振事既竣，尚余千金，绿蜻蜓复慨然念其妻焉。其妻独居数年，益贫乏，无以自存。忽见一丐媪，曳杖蹒跚，踵门求饮，妻往灶下取勺水授之。媪坐阶下，攀话良久，已去又回顾，曰：“床头些少物可作生计，毋苦也。”妻怪甚，反而觇其箧，则累累皆白镪，有蜻蜓斜飐于枕上，始忆丐媪之貌酷类其夫，物色之，已杳矣。其妻遍告诸邻里，欲觅其夫以归，邻里亦疑其夫为绿蜻蜓。而绿蜻蜓自滇返粤，不欲重为桑梓患，深自敛戢，晏然相安，故卒不可得。惟某质库失羔裘数十袭，亦有蜻蜓在焉，主人心知绿蜻蜓所为，不甚穷究。

一日，有书生白袷青鞋，手折叠箑，闯然入，呼主人曰：“贼得矣，速捕之。”主人大喜，亲率捕役从书生往，获其七，送县刑讯，直承不讳。官问：“谁为绿蜻蜓？”则皆曰：“无有。”官怒，必欲得绿蜻蜓所在。书生鞠跽而前曰：“绿蜻蜓不必问，此无与绿蜻蜓事；若辈欲假名以缓捕，聊一效颦耳。”官犹未信。书生曰：“是不难辨，绿蜻蜓所取惟黄白，区区者非其所欲；且穴壁坏门，直是无赖贼行径，曾谓绿蜻蜓而为之乎？”官曰：“诚然。然尔何以知绿蜻蜓之深也？”书生笑曰：“不敢欺，我即绿蜻蜓耳。”一言而堂上下惶骇错愕，不知所为。

绿蜻蜓遂趋下阶，从容翔步，历门数重，竟无一人止之者。然绿蜻蜓知其妻觅之亟，恒惴惴有戒心。且自顾生平，志得意满，方将大行其道，以传世不朽，乃去而之京师。

京师人初不知有绿蜻蜓，一时库帑窖藏亡失无算，而莫能测其由，遂以为九娘子为祟。九娘子者，四牌楼下之灵狐也，好事者祠而奉之，报赛惟谨。绿蜻蜓尝入其祠，仰瞻九娘子像，风裳雾珮，仿佛天仙化人，退而效其妆；往往星月皎洁，屹立人家屋脊上。或惊而大呼，即一瞬不见。被盗之家皆以香火鼓乐送蜻蜓归诸祠，殿上四壁积蜻蜓数百枝，临风翔舞，作攫拿状，因从而徽号曰“蜻蜓九娘子”。

绿蜻蜓居京师十余年，席丰履厚，埒于王侯。偶遇同里恶少，下车握手，与相狎妓纵博如曩时。既而恶少财不继，瞷绿蜻蜓多金，诱而酖之。绿蜻蜓坦然共饮，不为疑，须臾，竟毙。搜其腰橐，得草所结之蜻蜓。恶少乃大惊曰：“嘻！岂即我大恩人绿蜻蜓耶？误矣，误矣！”亟以医来解救，弗及，抚尸号恸，如丧所生。即以橐中金市衣衾棺椁，葬于高原，复酾酒而祭之曰：“我不负君，君何绐我！今我将从君于九原，非敢求谅于君，亦聊以明我心耳。”言讫，触树而死。京师以为义士，并瘗之。既而有知之者。

盖恶少与赛某少相狎，长相优，独未尝为盗。恶少贫，赛某屡遗之金而不令知，恶少衔绿蜻蜓之恩而以不识绿蜻蜓为憾。洎恶少遇赛某于京师，妒赛某之富而致之于死。赛某死，然后知赛某之为绿蜻蜓。故恶少惭悔痛恨，以死殉之。呜呼，亦不义甚矣！

后有滇人落魄京师，私祷于绿蜻蜓之墓，梦绿蜻蜓以蜻蜓赠之。由是所向无不利，三年获金巨万，辇金归滇，重修陆心亭祠，令塑匠肖蜻蜓九娘子立像于殿上，配为夫妇。绿蜻蜓首微俯，怀中绷一狐；九娘子侧睨欲笑，手持蜻蜓一枝，引狐相扑。刻划点缀，奕奕有神。鼠偷狗窃之徒祷之如响。






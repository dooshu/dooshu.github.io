○绣阿弥陀佛赞（并序）

十二因缘之中，生死循环，忧悲蕴聚，非天人大圣以利刃断之，慈航济之，则沦胥颠覆之不给矣。惟阿弥陀佛化行西方，其号极乐，有生之乘念，感化之由，（一作则由於斯）。今兹功德者，清信女士陇西李氏为亡夫襄陵尉荥阳郑君再期之为也。女士归郑，一周星而孀，凡事舅姑以孝，从娣姒以敬，佐夫以义，拊下以仁。隐约终窭，至於昼哭卫风《硕人》、《柏舟》之诗，实兼痛焉。初郑君旅人於晋，因以筮仕，成命甫行，禄未及而大病。女士方侍姑於吴，承讣加痛，宏誓徼福，荐於冥冥。纫针缀缕，叶用五采，青莲白毫，仿佛颦呻。彼二大士，列侍左右，容交光，炳耀煌煌。发於心，成於手，阿な跋致，其远乎哉！郑固善士，妻又吾伯舅之女子子也。得周知之，因以赞曰：

西方大圣，乘念则至。写彼相好，导兹志气。冥助无方，以成郑志。


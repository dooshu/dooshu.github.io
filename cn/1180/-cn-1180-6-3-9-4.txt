游衡岳记


《山海经》，衡山在《中山》之经，而不列为岳。岂禹初奠山川，望秩犹未逮与？《舜典》：“南巡狩，至于南岳。”今潇湘苍梧，故多舜迹。殆治定功成，乃修禋祀与？张子曰：“余登衡岳，盖得天下之大观焉。”

十月甲午，从山麓抵岳庙。三十里石径委蛇盘曲，夹以虬松老桂，含烟裊露，郁郁葱葱，已不类人世矣。余与应城义河李子先至。礼神毕，坐开云堂。湘潭会沙王子，汉阳甑山张子，乃从他间道亦至。同宿。是夜，怳然若有导余升寥廓之宇者。蹑虹梯，凭刚飙，黄金白玉，幻出宫阙；芝草琅讦，璨然盈把。殆心有所忆，触境生念云尔。

乙未晨，从庙侧右转而上，仄径缥缈，石磴垂接，悬崖巨壑，不敢旁瞬；十步九折，气填胸臆。盖攀云扪天，若斯之难也。午，乃至半山亭。亭去岳庙十五里。五峰背拥，云海荡漾，亦胜境也。饭僧舍，少憩。复十五里，乃至祝融。初行山间，望芙蓉、烟霞、石廪、天柱诸峰，皆摩霄插云，森如列戟，争奇竞秀，莫肯相下。而祝融乃藏诸峰间，才露顶如髻。及登峰首，则诸峰顾在屐底，若揖若退，若俯若拱。潇湘蒸江，一缕环带。因忆李白“五峰晴雪”、“飞花洞庭”之句，盖实景也。旁睨苍梧九疑，俯瞰江汉，纮埏六合，举眦皆尽。下视连峦别，悉如培蚁垤，不足复入目中矣。同游五人，咸勒石纪名焉。暮宿观音岩。岩去峰顶可一里许。夜视天垣诸宿，大者或如杯盂，不类平时所见也。

晨登上封观。海日初出，金光烁烁，若丹鼎之方开。少焉，红轮涌于海底，火珠跃于洪炉，旋磨旋莹，苍茫云海之间，徘徊一刻许，乃掣浮埃而上。噫吁嘻，奇哉，伟与！山僧谓此日澄霁，实数月以来所无。往有好事者，候至旬月，竟不得见去。而余辈以杪秋山清气肃，乃得快睹，盖亦有天幸云。然心悚神慑，不能久留。遂下兜率，抵南台，循黄庭观，登魏夫人升仙石。西行四十里，得方广寺。方广在莲花峰下，四山重裹如瓣，而寺居其中。是多响泉，声彻数里，大如轰雷，细如鸣弦。幽草珍卉，夹径窈窕。锦石斑驳，照烂丹青。盖衡山之胜，高称祝融，奇言方广。然涧道险绝，岩壑幽邃，人罕至焉。暮谒晦庵、南轩二贤祠，宿嘉会堂。夜雨。

晓起，云霭窈冥，前峰咫尺莫辨；径道亦绝，了不知下方消息，自谓不复似世中人矣。止三日，李子拉余冲云而下，行数里所，倏见青云霁日，豁然中开。问山下人，乃云比日殊晴。乃悟向者吾辈正坐云间耳。又从庙侧东转十余里，得朱陵洞，云是朱陵大帝之所居。瀑泉洒落，水帘数叠，挂于云际。垂如贯珠，霏如削玉，飞花散雪，萦洒衣襟。岩畔有冲退石，大可径丈。列坐其次，解缨濯足，酌酒浩歌。当此之时，意惬心融，居然有舞雩沂水之乐，诚不知簪袚尘鞅之足为累也。是日，石棠李子亦自长沙至，会于岳庙，同返。

自甲午迄辛丑八日，往来诸峰间。足穷于攀登，神罷于应接，然犹未尽其梗概也，聊以识大都云。张子曰：昔向平欲俟婚嫁已毕，当遍游五岳。嗟乎！人生几许时，得了此尘事？唯当乘间自求适耳。余用不肖之躯，弱冠登仕，不为不通显。然自惟涉世酷非所宜，每值山水会心处，辄忘返焉，盖其性然也。夫物唯自适其性，乃可永年。要欲及今齿壮力健，即不能与汗漫期于九垓，亦当遍游寰中诸名胜，游目骋怀，以极平生之愿。今兹发轫衡岳，遂以告于山灵。






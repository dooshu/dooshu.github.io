商山路

旧商山路多有鸷兽，害其行旅，适有骡群早行，天未平晓，群骡或惊骇。俄有一虎自丛薄中跃出，攫一夫而去，其同群者莫敢回顾。迨至食时，闻遭攫者却赶来相及。众人谓其已碎于銛牙，莫不惊异。竞问其由，徐曰：“某初衔至路左岩崖之上，前有万仞清溪，溪南有洞，洞口有小虎子数枚顾望其母，忻忻然若有所待。其虎置某崖侧，略不损伤，而面其溪洞叫吼，以呼诸子，某因便潜伸脚于虎背，尽力一踏，其虎失脚，堕于深涧，不复可登。是以脱身而至此。其兽盖欲生致此人，按演诸子，是以不伤。　真可谓脱身于虎口。危哉危哉！（出《玉堂闲话》）


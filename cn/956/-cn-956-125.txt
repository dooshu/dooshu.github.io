方回　次前韵赋隐居二首

昆冈玉火脱焚如，万事灰心此定居。

今古真成一梦耳，行藏略算十年余。

曾微实誉歌来暮，岂可虚言赋遂初。

邂逅乘车还戴笠，未妨多病故人疏。

方回

方回　次前韵赋隐居二首

举世纷如自泊如，荒园僻巷闭门居。

总干和鼎非吾事，啖茹燃萁不愿余。

林下一声蝉噪处，山间十日雨晴初。

空阶剩放苔痕长，始信先生屐齿疏。

方回


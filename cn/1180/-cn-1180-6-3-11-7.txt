七


陆象山言：“唐、虞之时，道在皋陶。”今观虞廷之臣，所为陈谟献说，唯皋陶之言至为精粹。“知人”“安民”二语，乃万世治天下者之准则。以九德甄别人才，以率作考成，保泰守业，无一语不关切治道。当时禹经理九州，十余年在外，宅揆之任必属之皋陶。故舜与之论道论治，其言独多。虞廷至治，实皋陶致之。后舜赞其功曰：“俾予从欲以治，四方风动，惟乃之休。”禹曰：“皋陶迈种德，德乃降，黎民怀之。”后世独见舜士师之命，遂言皋陶终身为刑官，殆不然也。禹之推让，恳切谆至，必有以服其心者。但皋陶赞襄左右，默运机衡，功在不显。而禹平成永赖之绩，昭塞宇宙，故舜因天下之心以命之。其实亦心知皋陶之德之盛也。禹之时，皋陶必已不存，使其尚在，禹岂舍之而传子乎？后世惟伊尹学术事业可与并称，至于周公稍觉多事矣。






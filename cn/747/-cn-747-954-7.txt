○同人于野赋（以“君子之道，何往不通”为韵）

善本身修，名由道长。惟君子之所履，遇同人而遂往。不修其正，诫邪枉於出门；既叶於心，视野郊於指掌。守柔以处，亦何後而何先；秉健而行，谅无偏而无党。盖以居谦不躁，应上潜通，欲垂文於天下，须立志於胸中。合雾开，孰无机於豹变；声驰响答，皆有意於雷同。必使量统含宏，义资探讨，包利贞而共济，顾言行而相保。情田波注，将符若水之时；德宇馨香，用法如兰之道。乃言六二是乘柔之主，九五为行健之资，乘乎柔而何刚敢夺？行乎健而何往不之？况能辨方知类，视险如夷，念同气以遵彼，实忘言而在兹。於以审吉凶，较能不，始居中而体正，终处上而为首。理方求友，喻伐木以攸宜；义在同心，於断金而谁有？所期利比浮，悠然莫分，光於身者曰“道”，声於教者曰“文”。故得退无失位，进得其群，将果行以育德，候移忠而事君。则知福应无他，元亨由己，理契和顺，心惟知止。不然，何以风偶会，咸为得路之人；悔吝不生，尽似同舟之子？别有励志弥久，劳谦已多，既考之於六位，亦化之於四科。且如今日之进也，道如之何？


○論理財疏 【 理財】

一通錢法、言足國必先富民。欲富民。必重布帛菽粟而賤銀。欲賤銀。必制為錢法。增多其數。以濟夫銀之不及而後可。今之議錢法者。皆曰鑄錢之費。與銀相當。朝廷何利焉。臣以為歲。鑄錢一萬金則國家增一萬金之錢流布海內。鑄錢愈多。則增銀亦愈多。此藏富之術也。又謂錢雖鑄。民不可強。夫錢者泉也。謂其流行而不息也。今之錢惟欲布之于下。而不欲輸之于上。故其權恒在市井而不在朝廷又識以年號。亦不免有壅而不通之患。臣愚請朝廷歲出工本銀一百二十萬。分發兩京工部。及南北直隸各布政司。所在開局設官。專任其事。此法極可行有識者屡言之而卒不行者官吏利于輕資也其所鑄錢。即以備次年官軍俸粮兼支折色之用以後鑄錢益多。則工本當益省。錢制必輕重適均。每錢十文。直銀一分。不足則稍重其制。錢鑄五文。直銀一分。其錢俱以大明通寶為識。期可行之萬世。從前嘉靖等錢。及先代開元等錢。或行或否。悉聽民便。新錢盛行。舊錢當自止。布錢之日。令民得以錢輸官如稅粮起運折色。則銀六錢四。存留折色及官軍俸粮罪贖糸?氐價。俱從中半收錢。如此則百姓。皆以行錢為便。雖欲強其用銀而不可得矣。一嚴吏治言催科之令、即龔黃卓魯不廢、今有司以姑息而獵名、監司以寬大為得体、上下廢弛、逋負日多、宜敕該部申明　祖宗徵粮法例、先朝寬大奸民勢恣意積欠故公為此言若今日專以此課吏矣在有司必以任內徵粮之分數為賢否、在監司必以任內督粮之分數為殿最凡遇陞遷考滿行取、撫按官嚴加查覈、必徵解及數者、乃許離任、不及數者、留任追徵或疏名參論、其或以修舉職業、督責稍嚴、遂致怨謗者、撫按宜加体察、舉剌一本至公、則任事任怨、自有其人、而吏治烝烝起矣、一重蠲征言今雖民貧吏慢、而蠲征之令亦太數、夫良民奉法而供賦以為常、敝民便化而逋賦亦以為常、在上者槩議蠲免。是朝廷曠蕩之恩。不足以勸善而反以惠奸也。臣愚請自今國家非有大慶。地方非有重灾。不得輒議蠲免。其恃頑多逋者。有司嚴法繩之。不得有所寬貸。則良民不至獨累。而敝民亦知畏法。一查額糧、言國家眾建衞所。棊列中外、除錦衣衞及各護衞儀衞司蕃牧所、其在外衞所、通計額軍三百一十三萬八千三百名、而武官之數不與焉。其始軍無缺伍。糧有定額。而食常足。今中外馬步官軍大約止可八十四萬五千有奇。而糧餉積欠。遠者一二年。近者數月。兵益少而糧益乏。臣所未解也。臣嘗見福建歲派糧剩銀止十萬兩至四川兩廣皆無之、大抵百姓逋負、乞勑戶部通行有司清查、原設衞所官軍糧餉登耗之數。及會算原額起運存留錢糧造冊送部。與撫按官查理。則天下之額餉可清。一肅屯政嘗邊屯諸臣之議備矣。未及腹裏也腹裏當國初右武、田畝膏膄、實收子粒、足以充軍食之半、且可省坐派存留民糧、以其半輸邊、臣嘗見蜀府有二護衞屯田之利。富甲天下。今　國家屯田幾百倍于蜀。而又設官任其事。乃所徵屯種。曾不足禆軍餉之什一。則法之廢也。葢今之屯田。軍得賣買。勢豪兼并。名在實亡。武臣不得任法。憲臣亦復怠事。雖有住奉降級之例。多寢不行。遂使　朝廷以天下之屯田。不能當蜀府之兩衞。可慨也。臣請敕該部行各撫按官嚴督屯田道、及管屯都司、備查額數、凡係占據及兼并者、悉奪還官、分撥軍士、視其丁力壯弱、以為多寡、催徵子粒、毋容逋負、其管屯與掌印官、有催徵不及數者、俱住俸降級不貸、屯田僉事歲報撫按覈實、仍報戶部稽查、則責成既嚴、屯政可舉、

皇明經世文編卷之三百二十二終








【太常博士周君墓表〈皇五年〉】

有笃行君子曰周君者，孝于其亲，友于其兄弟。居父母丧，与其兄某、弟某居于倚庐，不饮酒食肉者三年，其言必戚，其哭必哀，除丧而癯然不能胜人事者，盖久而后复。自孔子在鲁，而鲁人不能行三年之丧，其弟子疑以为问，则非鲁而他国可知也；孔子殁，而其后世又可知也。今世之人，知事其亲者多矣，或居丧而不哀者有矣；生能事而死能哀，或不知丧礼者有矣；或知礼而以谓丧主于哀而已，不必合于礼者有矣。如周君者，事生尽孝，居丧尽哀，而以礼者也。礼之失久矣，丧礼尤废也。今之居丧者，惟仕官、婚嫁、听乐不为，此特法令之所禁尔。其衰麻之数，哭泣之节，居处之别，饮食之变，皆莫知夫有礼也。在上位者不以身率其下，在下者无所望于其上，其遂废矣乎！故吾于周君有所取也。

君讳尧卿，字子俞，道州永明县人也。天圣二年举进士，累官至太常博士。历连、衡二州司理参军，桂州司录，知高安、宁化二县，通判饶州。未行，以庆历五年六月朔日卒于朝集之舍，享年五十有一。皇五年某月日，葬于道州永明县之紫微冈。曾祖讳某。祖讳某。父讳某，赠某官。母唐氏，封某县太君。娶某氏，封某县君。

君学长于毛、郑《诗》，《左氏春秋》。家贫，不事生产，喜聚书。居官禄虽薄，常分俸以宗族朋友。人有慢己者，必厚为礼以愧之。其为吏，所居皆有能政。有文集二十卷。

君有子七人：曰谕，鼎州司理参军；曰诜，湖州归安主簿；曰谧、曰讽、曰、曰说、曰谊，皆未仕。呜呼！孝非一家之行也，所以移于事君而忠，仁于宗族而睦，交于朋友而信，始于一乡推之四海、表于金石示之后世而劝。考君之所施者，无不可以书也，岂独俾其子孙之不陨哉！


○朱隐士图赞

隐士朱君记《灵池县图经》云：朱桃槌者，隐士也，以武德元年，於蜀县白女毛村居焉。草服素冠，晦名匿位，织履自给，口无二价。後居楝平山白马溪大磐石山。石色如冰素，平易如砥，可坐十人。石侧有一树，垂阴布护於其上，当暑炽之月，兹焉如秋。桃槌休偃於是焉。有好古之士，多於兹游。朱公或斩轮以为资。前长史李厚德，後长史高士廉，或招以弓旌，或遗以尺牍，并笑傲不答。太子少保河东薛稷为之图赞云：

先生知足，离居盘桓。口无二价，日惟一餐。筑土为室，卷叶为冠。斩轮之妙，齐扁同欢。


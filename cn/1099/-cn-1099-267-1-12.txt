○江北設險方畧論 【 江北設險】

淮揚二郡。介于江淮之間。東瀕大海。賊舟出沒。三面隄防為難。　緊要重地護衛不妨過于稠密國初備禦之制。淮安設衛二。內属所五。外属所五。揚州設衞三。內属所十四。外属所三。復建兵府。雖職司轉漕。實示控扼之勢。葢南北之咽喉。非他郡比也。愚考其地形。起自東南蓼角嘴。以抵姚家蕩。綿延三四百里。除安豐等三十六塲。俱在腹內。不為要害。要害之地。通州狼山以東及北乃大海洋一望無際倭舶從此入犯甚便沿邊備禦之策不容緩矣乃通州也。狼山也。楊樹港裏河鎮也。餘東餘西等塲也。蓼角嘴呂四塲也。掘港新閘港也。廟灣劉庄金沙塲也。其尤要者有三。曰新塲出入至近。逼近揚州也。曰北海所從以通新閘港。且有鹽艘聚泊也。曰廟灣其為巨鎮而通大海口也。當事者須設把總三人。一駐新港。一駐北海。一駐廟灣。更用陸路遊擊一員。駐劄海安。則東可以控狼山通州海門之入而西可以捍衞揚州矣。


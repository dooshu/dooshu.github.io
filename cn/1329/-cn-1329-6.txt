扶鸾


扶鸾之戏，恒有所见，而究难测其理之所在。谓为术士之手法欤，则文人亦有能为之者，或亦有以童子为之者，其非手法可知；谓必符箓之灵，则世上乌有如许神仙，且任一人呼之使来，挥之使去也？儿时，诸长辈偶集家祠为此，群问休咎。戏谓余曰：“童子亦有所祷耶？”余曰：“欲叩终身事耳。”乩即盘旋动，作一古装人，长髯岸帻，当风植立，回首却顾，衣褶须眉，栩栩欲活。复判二语曰：“其中真妙处，尽在小桃源。”今四十余岁矣，一无所验，此又何耶？坛设祠中累月，忽一日，曾叔祖璞完公临坛，遍斥群从之不肖者。自是众惧，毁其坛。观于此，又不敢尽拟为子虚也。






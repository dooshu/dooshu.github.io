○章怀太子良娣张氏神道碑

惟兰有香，惟玉有璋，可吉其梦，可劳其弄。故禀离成女，祥归太子之家；自震为男，业盛天人之邸：因以贵者，德其全与？我唐章怀太子有良娣曰南阳，张氏之子也。王守礼之母也。初章怀封於雍，良娣选以入，後章怀谪於巴，良娣随而迈。王锡元社，建黄扉，良娣坐华茵，驱香毂：虽逶迤失於偕老，而契阔存乎与成。始十四奉吾夫，逮笄年而转茂；终六十四违吾子，当卦数而同极：非婉娩淑慎之则，含章尚柔之令，孰臻於此矣？若画堂清兮罗幕薰，匮照曜兮结氛氲，杲杲之日，英英之云，荩良娣之才之美，是效是则。洁素罔捐於箧，炜彤益昭於管，雩颜不竞，徽范自持，处独蔼如，顾俦芬若。施於积善，睹从梁驷马之藩；贻厥累仁，传相汉七貂之绪。

隋上仪同甘泉府别将严之曾孙，侍御史睦州刺史详之孙，朝议郎行桂州都督府始安县令明之女也。曾构郁起，昌澜远激，去迁南国，俨西鄂之丰碑；来应东朝，署西京之戚里。不然，何谓尔女士，从以孙子，而允为袂之良乎？及母仪可宗，臣轨伊励，师以俭约，戒於盈荡，洛滨无祓除之事，泾上无粲美之物。衣锦裳，宁吾所好，击锺鼎食，唯尔之兢，俾吾王忠肃恭懿，既明且哲，志於道者，本於教也。粤景龙二载孟夏之月，遘疾弃养於京延康第之寝。洎景光华，春雨自叶，睦於我则先受九族，慈於王则每深十起，永其锡类，众悦以人，礼物朝遣，使臣廷命。金紫光禄大夫行鸿胪卿赵承恩、银青光禄大夫尚书左丞元柬持节册赠曰章怀皇太子良娣，於陵邑，礼也。

呜呼！山疑鹤驾，地即乌号，太子宾帝之馀，高宗在天之所，衣冠道德，密近属於陪乘；光表阙茔，殊远嫌於好内。又典地司空王守礼，幼承法度，长被晖光，九仞之堂，咸曾氏而逾蹙。万家之域，小韩王之不纲：所以傍翠炎，伏奏丹墀。天子孝理之风，已周於品物；孝思之德，况及於兄弟，敕礼部尚书苏采询为言。由是稽旧闻，讨前训：位不之易，禄不之重，而莫顾者，郑媵之足称也；信不负心，义不虚事，而竟死者，越嫔之可徵也。或彰君之隐过，或徇已之微直，曷如有始有卒，知柔知刚，艰虞则持操服勤，富贵则谒诚循礼。夫诠一行者，尚纪图书；具三从者，岂遗刊刻？其铭曰？

天祚肯唐，於昭烈光兮。土分五色，作我藩国兮。雷震百里，维皇元子。元子伊何？匪淑不娣。厥娣伊何？终温且惠。桂宫甲观之声迹，竹苑平台之往昔。车已折兮我未亡，鼎其新兮子为王。子既王兮我为太，殷圣造兮沐嘉会。岁不与兮时迅奔，华榱坏兮托寝园。崇於上哀，松柏被於长原。子哀哀兮篆碑於是，亲永永兮殁代如存。


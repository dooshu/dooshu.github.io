○受禅制

门下：继明嗣德，王者所以承天，尊祖奉先，圣人所以崇孝。敬上之礼，著乎重华；月朔之祠，袭乎文命。猗欤作颂，发流濬哲之祥；清庙升歌，思表配天之业。历选前载，可得而言。我国家首出开元，继文膺统。七代观德，至道洽於生人；三后在天，垂裕光於后嗣。太上皇帝道超寰表，功轶帝先，名言不测於乾行，仁智不知於日用。累让神器，非以黄屋为尊；俯膺大宝，盖为苍生屈志。黎人於变，淳化斯登，载怀脱屣，畴咨菲薄。竭让德之志，天眷莫回，陈拜首之诚，中襟逾邈。遂以寡昧，祗践宸居，循顾绍庭，载深寅畏。爰撰初吉，躬展肃雍，虔肆献之仪，申大号之典。神保之飨斯洽，介福之道攸宣。亿兆同欢，人祗同庆。恭承圣训，申兹霈泽。可大赦天下。


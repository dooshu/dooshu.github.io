西湖叹

山围碧水堤桥好，西湖一曲天下少。
波光云气变阴晴，玉笛银筝接昏晓。
三春桃柳乱如烟，十里芙蕖绕画船。
游女争过玛瑙寺，少年遗却珊瑚鞭。
南渡繁华长若此，一朝歌舞归流水。
兰舟渐少葑田多，饮马千群夕阳里。
岳王古庙飞青燐，处士孤山愁杀人。
呼鹰走狗无遗鹤，陵树园花尽作薪。
黄尘日日昏林麓，野老哀吟愁踯躅。
夜来急雨洗两峰，可怜依旧湖光绿。



辰星入列宿占第三十八

角：水乘左角为旱，乘右角为水。一曰：为水、兵战。水守角，王者刑罚急。水守角，大水滂滂，人民往来，舟船相望。留两角间，关梁阻塞，军有兴国庭者，边戎阻塞。

亢：水入亢，其国病疫。水守亢者，国有忧，天下大乱。水守亢，逆行不顺，其色明大，政未行。水逆行守，为中兵。一云：五星守亢为中兵。

氐：水入氐，贵臣暴忧，法官有狱事。水乘氐右星，天下有大水大兵；乘氐右星，天子有自将兵于地野外。

房：水入房十日，成句巳，为大人恶之，以赦解之。水守房，天下水火起，不则有兵。水守房，为胡兵发。水守房，有白衣之会。

心：水守心，以水灭火，三日不去，主服药酒，忠臣相戮，山川大溃，水溢滂滂。水守心，大水滂滂，天下失纲。水守心，为火，时多盗贼，人民相恶。水守心，天下大败，易主姓氏。水守心，大臣戮主，水逆留犯守乘凌心，王者起，内贼乱，臣下有谋易位天子者，权宗室得势大臣。

尾：水入尾，天下大水，江河决溢，鱼盐贵三倍。水入尾天江，天下水。水守尾箕，后宫有省罢者。一曰：后宫有罪者。水守尾，大饥，人相食，民异其国，君子卖子，妃后乱。

箕：水入箕，天下大赦。水入箕，大人当之。水守箕，若动角芒，贵者有弃，自相灭。水守箕，七日以内祸灾起，若有疾风解之，消。

南斗：水入南斗中，大臣诛。一曰：不用兵众而有天下。水守斗，有兵，赤而角，天下败；白而大，裂地，相贿赂为利；异而小，其国亡。水守斗，有兵，易政改朔。水留南斗，所守之国当诛。

牵牛：水入牛，五谷不成。水守牛，水涌为败久，牛多死。水守牛，臣谋其上。水常以冬朝于牛，当朝不朝，名曰失律；二时不朝，名曰失政；三时不朝，名曰五谷不登。

女：水入须女守之，其国当娶妇嫁女事，若他国来进女者。水守女，为万物不行。水守女，为后夫人有变，妾立。水守女，女主御世，天下大赦，其国水，国大乱。

虚：水犯虚，其邦多水灾。水守虚，政令急，天下大乱，天下虚，大人忧。水守虚，若角动青色，臣有欺君者，有兵丧于国内。水守虚，有女灾，丁壮行徭，妻子独居，万民坐虚。

危：水守入危，奸臣谋。水守危，有大水，有大丧。水守危，皇后忧疾，兵丧并起。

营室：水入营室，天下大兵乘水，欲攻王侯之国，不出百二十日，水守室，天下诸侯发动于西北。

东壁：水犯东壁，王者刑急法深，朝廷忧愁，国有盖藏保守之事。水守壁，兵革起，入壁守之，奸臣有谋。

奎：水入奎，有决泄之事，名水有绝者。水守奎，外国之王入御中道。水守奎，天下多灾为旱，万物五谷不成，有兵灾。水守奎，王者忧，大人当之。

娄：水守娄，若角动赤黑色，臣有争色而起兵者。水守娄，多水灾；水守娄，外国之主入御中。水入娄犯守之，王者刑法急，大臣当诛，必有下狱者。

胃：水犯胃，天下谷无实，以为饥忧。一曰为乱。水守胃，且有急令。一曰国主当之。水逆行胃，天下有兵，仓库空虚。水星犯胃，国安宁。

昴：水乘昴，且有亡国，有谋主之变。若行其北，西夷有毒霜早降，岁有疾疠。水犯昴乘之，兵起，为民害。水乘昴，若出北者，为阴国有忧，若胡王死。水入昴中，有三丈水，留二十日，若六十日，守昴中，国开门，有大客，国政大危，易政令，若自来。水守昴毕，东南行至天街，及至五车，为边兵发，有赦。

毕：水犯毕，出其北阴国有忧；出南，南国有忧，水入毕口，各伺其出日而数之。期二十日，为兵发始入处，率一日期十日，为军罢。水入毕口，边有兵。一曰：其国易政。水出毕阳则旱，出毕阴则水，为政令不行。水守毕，山水溃，河大溢，潦大至。水犯附耳，兵起，若将相有丧忧也，不即免退。

觜：水入觜中，伺其出日而数之。期二十日，兵发，伺始入之处，率一日期十日，罢军。水入觜，子归其母，君臣和同。水守觜，为万物不成。一曰：旱，五谷不成，大人忧。又曰：不出百日，天下大饥。水守觜，多水灾。水犯觜，不可动众行兵。一曰：有反臣，不出百日，天下水，赵国尤甚。

参：水犯参，贵臣强。水守伐，星移南，胡入塞；星移北，胡出塞。水守参，天子不可以兵动众，国必有反臣。水守参，有赤星守参中，边有兵。水宿参，若宿伐，为有反臣。

东井：水入东井，若星进，兵进。水守井，为火灾。水守井，若角动，色赤黑，为水起兵；色黄润泽，天子善令。若色变者，大人忧，天下有名水绝，所为绝者，逆行而入之。水守东井，胡兵起，五谷霜损，其国尤甚，岁大恶。守钺，大臣诛，斧钺用，省兵起。水受期不东井，朝舆鬼，五谷不登。

舆鬼：水犯舆鬼，有兵。一曰：犯天质，兵起。水犯天尸，贵臣有罪；犯四星，天子当之。水守鬼，大人不祭祀之事。

柳：水入天库，以水起兵。水入柳，天下米贵，马贵，先潦后旱。水守柳，即岁不收。水守柳，为反臣，中外兵，以德令解之。水守柳，贵臣得地，后有德令，不出九十日。

七星：水守犯七星，有君置太子者。水留七星，为天下大忧之，中兵。水犯七星，即兵内乱起。若守二十日已上，有水。水守七星，贵人有罪，若法官有忧也。水守犯七星，三月已上，贼臣在侧，若叛臣，皆九十日应。

张：水守张，天下水兵起。水守张，若角动，有臣伤其君；色赤，有兵出。水守张，为反臣，中外以兵，德令解，谓赦令也。水入张，若守，水入火，为逆理犯上，天下不安，下谋上，多斗讼，若多疾。

翼：水入翼中，兵大起。水守翼，水入火，逆理，贵有忧，若大臣戮，又水旱之灾。星入其度，当位者退之，以消天意，王者以赦除咎。水守翼，大水兵起，色白，京师兵起；色黄，事成；色青黑，死事。

轸：水入轸中，为火起。水守轸，天下大变，贵人多死。一曰：国有丧。水守轸，万物五谷不成。水守轸，为反，中外兵，以德令解之。水守轸，戚臣凶。


【拟四愁诗四首】

〖并序○以下七言。〗

昔（《诗纪》无昔字。）张平子作四愁诗。体小而俗。七言类也。聊拟而作之。名曰拟四愁诗。其辞曰：（《诗纪》无此三字。）

我所思兮在瀛洲。愿为双鹄戏中流。牵牛织女期在秋。山高水深路无由。愍予不遘婴殷忧。佳人贻（《御览》作美人赠。）我明月珠。何以要（《御览》作报。）之比目鱼。海广无舟怅劳劬。寄言飞龙天马驹。风起云披飞龙逝。惊波滔天马不厉。何为多念心忧泄。（○玉台新咏九。《诗纪》二十二。又《御览》四百七十八引珠、鱼二韵。）

我所思兮在珠崖。愿为比翼浮清池。刚柔合德配二仪。形影一绝长别离。愍予不遘情如携。佳人贻我兰蕙草。何以要之同心鸟。火热水深忧盈抱。申以琬琰夜光宝。卞和既没玉不察。存若流光忽电灭。何为多念独蕴（《诗纪》作郁。）结。（○玉台新咏九。《诗纪》二十二。）

我所思兮在瀛昆。愿为鹿{鹿巨}（《诗纪》云。一作蛩。）窥虞渊。日月回耀照景天。参辰（《诗纪》作差。）旷隔会无缘。愍予不遘罹百艰。佳（《御览》作美。）人赠（玉台作贻。）我苏合香。何以要之翠鸳鸯。悬度弱水川无梁。申以锦衣文绣裳。三光骋迈景不留。鲜矣（《诗纪》作似。）民生忽如浮。何为多念只自愁。（○玉台新咏九。《诗纪》二十二。《御览》四百七十八引香、鸯二韵。）我所思兮在朔方。愿为飞燕（玉台作雁。）俱南翔。焕乎人道著三光。胡越殊心生异乡。愍予不遘罹百殃。佳人贻我羽葆（《诗纪》作葆羽。）缨。何以要之影与形。永增（玉台作增冰。）夏结繁华零。申以日月指明星。星辰有医日月移。驽马哀鸣惭不驰。何为多念徒自亏。（○玉台新咏九。《诗纪》二十二。）


西湖竹枝词

其一

外湖游遍里湖游，南北峰高水面浮。
弱柳新栽成絮少，不教飞去惹人愁。

其二

侬作葛洪井中水，郎似飞来峰上云。
怪他昨日成轻薄，载酒偏浇苏小坟。


西湖竹枝词 其三

荷叶横塘官路斜，吴姬日出浣春纱。
儿家种莲取莲子，嘱付游人莫采花。

其四

西陵松柏已无林，天竺山头日欲阴。
同向三生石畔拜，与郎世世结同心。

其五

郎渡钱塘妾段桥，春花秋月可怜宵。
妾心似海愁无岸，不向江头去看潮。

其六

白玉搔头紫玉箫，香车细马木兰桡。
但留歌舞长如旧，拚取黄金作（去声。）六桥。



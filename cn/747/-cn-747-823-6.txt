○刑部郑郎中启

滔学异生知，才非夙构。虽叨进取，莫俟遭逢。郎中模楷词林，梯航名路。每虑或遗於片善，常忧不采於一言。比者伏蒙曲念虚芜，荣流咳唾，诲以磨铅未至，刻楮非工。冥心於雪夜花朝，空徵六义。属意於国风王泽，罔造二南。将令罢课缘情，回从体物。伏自穰城去骑，灞岸归蹄。时迈青阳，景融朱火。於是凝神扣寂，闭迹探幽。盖希副非次之恩知，非敢切平生之志业。昨者伏遇南宫拜命，北阙朝天。岂惟上贺於高翔，仍喜旁陈其末艺。永期指教，毕愿攀依。而以浅近怀惭，雕镌积愧。前而复，决以还疑。空眷恋於门墙，竟迟回於书幕。今则难逃皎镜，须诣平衡。冀分妍鬼之姿，式定重轻之品。伏惟特固朝暾之旨，俯怜夕死之心。荐赐发言，重将辨惑。临风股栗，伏纸心忡。倾写依投，不任激切。试赋一轴，谨诣宅祗候陈献。


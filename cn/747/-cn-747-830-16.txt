○止戈为武赋（以“和众安人，是为武德”为韵）

书契天设，文明日新。将究止戈之义，式彰为武之仁。足还太素，寿我生灵。志肃三军，欲致理而臻乎至理。论归八法，见古人而教以今人。昔者楚庄，薄诸晋国。小臣请筑乎京观，厥王乃陈乎道德。谓临戎制敌，胜不在乎干戈。示子传孙，事宜归於翰墨。且武也者，战而不阵，师惟在和。考其字以因明所自，止其戈而焉用其戈。愿剑戟而器於农耕，贤哉若彼。问军旅而对以俎豆，圣也如何。矧乎伏羲画卦以穷微，苍颉造书而允中。能会意以无怠，实临文而可讽。下破山而加点，理绝乘危。上拟成以无人，诚为动众。以五兵为武者，非武之资。合两字为武者，是武之奇。当用究言其不用，有为讵及於无为。鸟迹斯验，人情可窥。亦胄普（疑）而明焉，其仪不昧。秋悬心而愁矣，厥义咸知。是宜遵史籀之文，赞升平之主。两阶屡舞以称圣，七德修而曰武。亦何异威而不猛，宥刑而夏楚宁施。舍之而藏，得象而筌蹄奚睹。今我后洞穷经之旨，知为君之难。功不宰而八蛮自服，书同文而万国咸安。列圣摧凶，我则怀远而柔迩。前王伐罪，我则去杀而胜残。故得文物重新，妖氛自弭。庐人之百炼宁问，吕望之六韬可委。士有偶明，试而赋上获赞皇风而之是（缺）


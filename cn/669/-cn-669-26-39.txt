39　周勃亞夫爲相業過韋平


平當傳云：「漢興，唯韋、平父子至宰相。」愚謂周勃、亞夫父子爲相，事業過韋、平遠甚，班孟堅其忘諸乎？

【全云】昭、宣以後大司馬是輔政者，乃真宰相。所謂丞相，則具官耳。

【元圻案】漢書平當傳：「平當，字子思。哀帝即位，徵當爲御史大夫，至丞相。子晏以明經歷位大司徒，封防鄉侯。漢興，唯韋、平父子至宰相。」又韋賢傳：「韋賢，字長孺。宣帝本始三年，代蔡義爲丞相，封扶陽侯。少子玄成復以明經歷位至丞相。玄成，字少翁，永光中，代于定國爲丞相。」〇周勃于吕后時誅諸吕，亞夫于景帝時平吴、楚。






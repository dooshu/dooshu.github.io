○条陈三铨事例奏

臣伏见今年三铨选人并行事官等，内有冒名入仕，假荫发身。或卜祝之徒，工商之类，既淄渑之一乱，谅玉石之宁分。盖以伪朝已来，蠹政斯久，猾吏承宽而得计，非才行货以自媒。上下相蒙，薰莸同器。遂使寒素者多遭排斥，廉介者翻至湮沉。不唯显紊於官箴，抑亦颇伤於治本。近以注拟之後，送省之间，引验而已有异同，僭滥而果招论讼。将敷至化，须塞幸门。臣欲请别降条流，特行厘革。许其潜相觉察，互有告陈。若真伪之能分，即赏刑之必举。应见注授官员等，内有自无出身入仕，买觅鬼名告敕，及将骨肉文书，指改名姓；惑历任不足，妄称失坠，押彼公凭；或假人荫绪，托形势论属安排，参选所司，随例注官者；如有人陈论，勘鞫不虚者，元论事人特议超奖。如未合格人或无名驳放者，便承为滥人所授官资，其所犯人下所司简格处分。如同保人知保内有冒名滥进之谋，亦许陈首。若递相盖藏，被别人论告，并当驳放。其铨司阙头人吏，如被形势迫胁，主张逾滥选人，及自己不公，亦许陈首，并与放罪。若被人论告，当行朝典。兼恐见任官及诸道选人身死，多有不肖子孙将出身历任告敕货卖与人，自今後仰所在身死之处，并须申报本州，令录事参军於告敕上分明书身死月日，却分付子孙。兼每年南曹及三铨停滞，多及周岁，致选人广作京债，经费倍多，致其到官必不廉慎。此後至春来，并须公事了绝。若更逗留，当加责罚。所有惧罪逃移者，仰所司具录名姓申奏，请终身勿齿。兼牒本贯州县，各令知悉。或有条流未尽处，仰所司简长定格，别具条奏。


○贈大司馬邢崑田平倭奏凱序 【 平倭】

今上御極二十年、倭始發難于朝鮮、朝鮮急、西向委國于　天子、天子出師救之、七易歲、再易本兵、四易制府、三易大將、若攻之、若封之、皆罔功、　天子乃命邢公以大司馬往視師、賜之劍曰、大將以下不用命皆斬、公既至軍中、標劍登壇、乃誓師曰、必破倭、有死無二、當是時、倭巳破慶尚道、軍晉州、傅其國都、公趣中丞楊公、大將軍麻公、夜馳入王京城、而以檄隨其後曰、吾徵天下兵百萬且至矣、倭望風宵遁、是年冬公所徵兵將皆會、公以計縻行長、急擊清正、三破之壓其壘而軍、清正乞和、公曰、吾受降不受和、此中有隱諱不盡語會天大雨、我師解而歸、倭復收合餘燼以棲于島山、議者齮楊中丞、語侵公、　天子不為動、命公濟師、公以一將軍縻清正、以水兵圍行長、石曼子率諸路倭來援、公授諸將方略邀擊大破之、石曼子殲焉、禽偽九州都督正成、先後斬首五千級、倭赴海死者無算、海上之倭跡如掃矣捷聞　天子曰、以天下之福、使朕得行誅暴之義、興繼之仁、惟督臣撫臣功、諸將士良苦暴露、幕府急覈功狀以聞君子謂是役也、於域內有大功三。而斬獲不與焉。中國所患苦倭與虜耳。倭急攻朝鮮。朝鮮且亡。朝鮮亡。倭且鄰虜以倭之狡遠交近攻近交遠攻其長技也倭資虜眾。虜資倭狡。翕而出不意。則我諸邊皆受兵古人通西域以制虜今日救屬國以制倭倭自南。虜自北。即使偶發而畸至。彼謀不合。我力不分。于中國自疥癬耳。此萬世之功一。大兵。大役之剡也。大役。大亂之府也。故度遼橫海之役。天下往往騷動以及于亂。我虛諸邊以兵。虗中原以餉。控弦之士十萬而餉稱是。器具稱是。離畝而飛輓。並海而城守。費又稱是。幾歲而兵不頓財不索者。自公破倭。將歸鎮。士歸伍。農歸畝。久勞得息。久役得返。父子兄弟夫婦熙熙相保、此生不復見兵革。海內外無他虞。此萬世之功二。朝廷天覆。四夷斤斤守臣禮無如朝鮮。桀驁敢為逆。久持而不解。無如倭順命者不能使存衡命者不能使亡則何以臨萬國觀此能不使人有墮武之歎耶載籍以來。亦有出師大海外救人者否。主上之于朝鮮。起死而肉白骨也。存一亡國。摧一強國。以風示四夷之君長。莫不稽首內向。罔敢越志。　天子恭巳受重譯之朝國勢強。國體尊。此萬世之功三。　國家破倭之功。無如劉將軍劉將軍者劉江也胡司馬。劉將軍以斬首八百爵通侯。倭以風?炎風至。偶一戰而勝耳。胡司馬綏定江南。所當倭不過數千。半中國亡命。其酋長非有成謀也。我又自戰其地。自食其粟。其于今日之事。勞逸相倍。所當眾寡強弱相什。而勛伐相百也。說者曰倭酋關白死。此乃事實其言也隱而核故諸路倭皆解去余以為成大功直論功耳攻堅與攻瑕。摧強與侮亡。不問也。呂氏不死。周太尉不入北軍。溫不死。李存勗不入汴。成敗亦惟天所授。我奉天討賊。仗天誅是天贊我也即使良平謀。衛霍將。寧能違天。當公出師時。關白尚無恙。議不反顧。行不旋踵。我攻堅而倭瑕。我摧強而倭亡。此非公之乘時而時為公用也。以　天子威靈。掃境內而屬公。討豫定。土豫附。陰褫其魄而顯奪其氣。形見勢屈而走耳此數言深為得体議者不務宣布國家威德妄張倭形勢貶諸將成勞解戰士體非所以揚休美勵戰功示四夷垂萬世也葢　國家威德遠矣。以隋唐之全力。人主自將不能使巳殘之朝鮮亡主上命一司馬能使巳亡之朝鮮存朝鮮易與耳。元世祖當混一之初以數萬渡海之眾不能一矢以加倭我當承平之餘使數萬渡海之倭不能一矢以加我吾不暇論幕府之功。遠軼先臣。而誦　主上神武出前代遠也。倭事初起也。始議戰。巳而議封。巳復議戰守。議撤兵。議功罪。章數十百上。　天子下廷臣議。廷臣所不能決。　天子獨決之。閫以外　天子以?督撫。兵交于原。議戰于朝。督撫所不能持。天子為力持之。進退不中制。威福不下操。假便宜。寬文罔。期于盡敵而後返。下令如風。持議如山。故公得展布四體。亡所顧慮。以成戡定之烈。向微　主上獨斷。議不知幾更。兵不知幾卻。公之身且不知何所置之。嗟嗟世議何極之有。功之未成則曰是固不可成也。既成即曰是不難。非但不難。且亡功。非但亡功。且有罪。此言亦可歎倭不退且以不退罪之倭退即以退罪之自始事至今日。非明主斷之而誰斷者。由斯以談。則前所稱三大功者。非邢公之功。而　天子之功也。公既振旅以還、行飲至禮、　天子必臨軒延見功臣、即問公何以破賊、公前具言盡　天子威靈、神聖所暨也、少間而後以范文子山太傅之說進、以　主上料敵、何幽不洞燭、以　主上決策、何事不割斷、惟　聖主為能外內無患、亦惟　聖主可為忠言、惟公與二三大臣圖之、公之屬若部若道若鎮皆執榼承飲以勞旋率、而項公命不佞為之辭、輒論次其事以賀、


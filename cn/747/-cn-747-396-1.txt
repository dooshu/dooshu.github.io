○对吏脱帻判

〈得丁为吏，脱帻挂县门而去，断不应为。〉

学古入官，式著坟典；陈力就列，闻诸圣人。丁则鲰生，颇为高尚。钦陶公之五斗，初闻折节；同方朔之一囊，且安卑位。作劳州县，早结梁生之悲；挂帻公门，晚慕伯鱼之操。赍季鹰而命驾，不俟秋风；想仲翁之辞荣，近归萝月。江湖道逸，狎鱼鸟而为群；龟墨信荣，将松菊而齐致。况大君有命，廊庙须才，旌帛日贲於邱园，山林不容於隐Т。欲将无闷，未可即依。


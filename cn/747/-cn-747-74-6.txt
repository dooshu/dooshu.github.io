○赐义成军节度使凉国公李听立德政碑敕

卿代光棨戟，寄重旌麾，集勋庸於一门，统兵农於四镇。政经允洽，智略宏宣，勤事累朝，忠诚一贯。今滑台雄郡，白马古津，控扼洪河，密迩清洛。南并郑圃，旁带颍川，田畴之咏继闻，萑蒲之徒已化。国侨昔美，今则嗣之，眷言休嘉，每用怀想。据守义所奏，大将及三军官吏僧道耆寿百姓等，感卿惠政，咸请立碑。翰林学士宋申锡，学识优深，文词雅赡，已令撰述。必尽功庸，刊石旌贤，庶谐朕意，想当知悉。春寒，卿比平安好，遣书，指不多及。


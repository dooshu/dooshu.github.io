○代韦永州谢上表

臣某言：伏奉月日制书，除臣永州刺史，以月日到州上讫。受命若惊，临职弥惧。臣以无能，累更事任，神州赤县，实所备尝，过量逾涯，每深兢惕。不谓圣恩推择，滥驾朱轮。禄秩徒增，讵施乳哺之惠；服命虚受，宁兴襦裤之谣？况此州地极三湘，俗参百越，左衽居椎髻之半，可垦乃石田之余。旷牧守于再秋，弥骄犷俗；代征赋于三郡，重困疲人。分灾本出于一时，积弊遂逾于十稔。抚安未易，知法出而奸生；子育诚难，惧力劳而功寡。夙夜忧切，不敢遑宁。庶当宣布天慈，奉扬神化。以日系月，傥或有成，少裨恺悌之风，用答生成之造。无任感恩陨越之至。


○处分杨虞卿敕

三司推勘吏部逾滥官事，其间要切节目，皆如台案。李賨过状称：杨虞卿奴受钱三百千，勘是前年虞卿察知，自送府县，奴已决责，钱亦纳官。又称送钱并买婢等事，悉无证据。但虞卿两年专判曹务，伪滥六十馀人，连甲图空，近日无例，遂令禄位受制胥徒，虽能续自举明，终失从前钤辖。况勘官知伪，久不公论，隐阙报铨，每将私用。公私且乖於较下，事理固难於守官，宜停见任，馀准前敕处分。


郭印　和余时升周子美江雨有怀雨不绝诗韵各赋一首

天作淫雨似秋中，沾湿恐侵河伯宫。

螟螣欲伤禾黍秀，鼋鼍尚快波涛风。

谁驱天际乱云墨，且放山巅晴日红。

有酒亟来相就饮，流光一去大江东。

郭印

郭印　和余时升周子美江雨有怀雨不绝诗韵各赋一首

檐前万点落珠玑，乳燕梁间嫩学飞。

水汇百川人迹绝，苔封三径马蹄稀。

田塍湓溢禾生耳，薜荔芊绵垣有衣。

江上何偿表兴尽，却乘新涨棹舟归。

郭印


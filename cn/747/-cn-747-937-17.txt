○川主天罗地网醮词

伏闻一气肇胎，三灵资始，乾奇坤偶，定彼阴阳，金革土浮，明其次舍。九兴於坎，戌亥谓之天罗；六起於离，辰巳谓之地网。乃二体沦之所，是两仪代谢之乡，阳伏而不能刚，阴绝而不能继。行年所历，实迫灾期，况天地中和，圆方化育，流形挺质，命世降奇，皆归鼓铸之权，难逭兴衰之数。顾臣凡昧，敢避晦蒙，丙辰当厄会首临，丁巳乃灾期将解。惟兹二岁，实抱百忧，上祝元穹，敢祈销解。仰惟圣鉴，俯念诚祈，显降威灵，大祛灾衅。使乾纲坤纪，息氛於一方；地网天罗，解凶期於小运。行歌击壤，归圣朝朴素之风；束甲弓，副元祖希微之教。永勤香火，以答元慈。不任。


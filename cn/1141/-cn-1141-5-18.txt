庚子冬暮归自广陵阻风述闷

倦客停桡久，羁心野望长。
川涂仍故国，舟楫自它乡。
飘泊惭妻子，逡巡犯雪霜。
山船深坐井，泥岸滑缘墙。
逝矣从迢递，悠哉入渺茫。
石尤风悄悄，江浦雁行行。
旅爨临蛟室，迷津转客肠。
海陬犹甲盾，水战习艅艎。
岛屿黏天碧，藤萝覆石苍。
书囊成几案，药饵代糇粮。
远棹闻巴曲，高怀值楚狂。
物情争惨淡，吾道任昂藏。
飞塔浮云外，孤烟独树旁。
掠波怜翡翠，眠渚羡鸳鸯。
忆昔螭头赋，曾充粉署郎。
年方逾贾董，名或拟班扬。
斗酒燕台醉，微吟郢雪翔。
星轺趋五岭，雀舫过三湘。
箐入蛮居黑，花搴猺洞香。
加餐凭薏苡，驻马憩桄榔。
远愧张骞使，虚传陆贾装。
崎岖连鼓角，骚怨付篇章。
已识驱驰倦，谁言筋力强。
推迁为外吏，陨越惧康庄。
畏俗惩辛螫，谋身类跋狼。
艰难疏旧好，束缚懒词场。
蓬鬓风尘改，家园松菊荒。
残生违皓绮，往事悼膺滂。
戢影看宵月，衔思送夕阳。
三山馀缱绻，六代总悲凉。
出处终何得，渔樵未敢忘。
题诗伴朝夕，晞发近沧浪。



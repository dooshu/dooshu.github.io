金陵先贤祠堂歌

崇祠杰阁南山前，问谁祀者维先贤。
在宋开庆实肇始，旧基结构青溪边。
泰伯以还人四十，封爵姓氏人题镌。
欲延血食垂香火，供祭土田维七千。
重典何时遂湮废，南郊再祀神宗年。
议复维焦及李叶（焦公竑、李公廷机、叶公向高。），祠祭经营分俸钱（谓葛公寅亮。）。
朱堂冠山下俯寺，长干塔影檐端悬。
书屋茅亭次罗列，灿然气象联星躔。
丹雘非徒耀耳目，荐蘋酹酒皆留连。
廉顽立懦此风好，百年芜秽成荒烟。
狐狸所家蛇豕溷，颓墙败棘相钩缠。
存者遗墟半侵没，父老吞声多涕涟。
倔强魏生与张子（谓惟度、南村。），吊古抗言相后先。
佛老精庐塞天下，忍没先贤无数椽。
陈侯磊落能好事，刮磨位置重薰湔。
踵旧增新五十四，曰采舆论无颇偏。
神呵鬼护此正直，孤松独立龙蜿蜒。
百年废绪一朝举，丰碑伟咏千秋传。
于乎前贤诞河岳，上者骑箕魂在天。
缥缈岂应争俎豆，尚德崇功古所虔。
丈夫慨慷追往烈，后有来者其比肩。
不然盛事委草莽，恐使白日昏虞渊。



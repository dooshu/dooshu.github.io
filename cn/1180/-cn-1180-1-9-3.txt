无逸


晏安荒逸，人君之大戒。自古有国家，未有不以勤而兴，以逸而废者。成王以冲年即位，周公恐其耽于逸乐，故作是书以训之，惓惓以法祖恤民为言。史臣记其辞，遂以“无逸”名篇。





周公曰：“呜呼！君子所其无逸。先知稼穑之艰难，乃逸，则知小人之依。

君子，指人君而言。所，是处所，如人住处一般。禾初种叫做稼，既敛叫做穑。小人之依，指稼穑说。

周公陈书以戒成王，先叹息说道：“人君一身，主宰天下，总理万几，一念不谨，遂贻四海之忧；一事有失，或致千百年之患。须要把忧勤敬谨，为安身的处所，动静食息，常在于是，不可暂时离了他，这才是所其无逸。然无逸之道何先？盖天下第一件辛苦的事，莫如稼穑，人君虽身居九重，先须洞烛民隐，知道那农夫每，祁寒暑雨，霑体涂足，自耕耘至于收获，受了许多辛苦艰难，才能饱食暖衣，仰事俯育，有安逸的时候。知此，则知那百姓每倚靠稼穑为生，而凡所以重民之事，恤民之若，自有一日不容少懈者矣。此人君无逸之先务也。”盖继体之君，坐享成业，以崇高为得肆，小民为可轻，多纵情逸乐，而鲜能令终者，故周公于成王惓惓告戒如此。





“相小人，厥父母勤劳稼穑，厥子乃不知稼穑之艰难，乃逸，乃谚。既诞，否则侮厥父母，曰：‘昔之人无闻知。’”

相，是视。小人，是小民。谚，是鄙语。诞，是妄诞。否，是不然。侮，是轻侮。昔之人，譬如说先年的老人，指父母说。

周公又说：“我观那田野小民，其父母尝勤劳稼穑，受了许多艰难辛苦，才得饱暖安逸。其子乃生于豢养，不知今日之安乐，由父母躬勤稼穑之艰难所致，乃恬然自恣，取快目前，习为市井鄙俚之谈。凡出于口者，都不循道理，既又敢为妄诞，凡所行的事都不依法度。不然，则又轻侮其父母，说道：‘比先年老的人，无闻无知，都不肯安乐受用，徒自劳苦而已。’小民之无忌惮如此。”夫此小民出自农家，只为不曾涉历艰难，遂至于轻肆放诞，欺侮父母。况人君生于深宫，长于富贵，稼穑艰难之状既未尝接于耳目，崇高豫乐之事又易以惑其心志，使非深知无逸之道，则必以逸乐为无伤，以祖宗为不足法。丧亡之祸，实基于此，宜周公首举以警戒成王也。





周公曰：“呜呼！我闻曰：昔在殷王中宗，严恭寅畏，天命自度，治民祗惧，不敢荒宁，肆中宗之享国七十有五年。

中宗，是殷王太戊。天命，是天理。自度，是以法度检律其身。

周公举昔之贤君能躬行无逸者以告成王，先叹息说：“人生莫不欲寿，然惟无逸，乃致寿之基，未有好逸乐而能寿者。我闻在昔殷王中宗，其处己则严而庄重，恭而谦抑，寅而钦肃，畏而戒惧，把天命之理当做法度，以自检律其身，无一言一动不循著规矩；其临民则祗敬恐惧，而不敢有一毫怠荒安宁之意。其修己治民，始终一于敬如此，所以他精神气血，收敛完固，无有一切伐性伤生的事，而国脉亦赖之以永延，至于享国七十有五年之久。斯无逸之效也。”





“其在高宗，时旧劳于外，爰暨小人。作其即位，乃或亮阴，三年不言。其惟不言，言乃雍。不敢荒宁，嘉靖殷邦。至于小大，无时或怨。肆高宗之享国五十有九年。

高宗，是殷王武丁。旧，是说他未即位时节。暨字，解做及字。亮阴，是居忧之所。雍，是和。嘉，是美。靖，是安。

周公又说：“古之人君，能尽无逸之道者，在殷又有高宗武丁。当其未即位时，其父小乙恐其生长富贵不知忧勤，乃使他久处民间，与那小百姓每同事劳苦，凡稼穑艰难，闾阎困穷之状，件件都知道。后来起而即位，居小乙之丧，在亮阴中恭默思道，至于三年之久，未尝轻发一言。惟其慎重而不言，所以能密察下情，明习国事，一有号令条教，无不当乎天理，协乎人心，雍然而和顺焉。又且励精图治，兢兢业业不敢一毫怠荒安宁，一心只以治世安民为务。故能使殷之天下，蔚然于礼乐教化之中，熙然于休养生息之内，既极其嘉美，又极其安靖也。于时万邦之民，咸蒙被其德泽，无小无大，莫不欢欣鼓舞，无或有违背而怨谤者。夫能勤政，则收摄精神，即有保寿之基；能和民，则导迎善气，又有长年之助，故其享国至于五十有九年之久。斯亦无逸之效也。”





“其在祖甲，不义惟王，旧为小人。作其即位，爰知小人之依，能保惠于庶民，不敢侮鳏寡。肆祖甲之享国三十有三年。

祖甲，是高宗之子，祖庚之弟。旧为小人，亦指未即位时说。保惠，是保安惠养。鳏寡，是穷民。侮，是轻忽。

周公又说：“古之人君，能尽无逸之道者，在殷还有祖甲。初高宗欲废祖庚而立祖甲，祖甲以为不义，逃于民间，一向与小民出入同事，经历艰苦。其后起来即位，深知小人之依全在稼穑，因此切于爱民，于天下的百姓都要保安惠养，使之各安田里，不肯横征暴敛以戕害之。其间有鳏夫寡妇，人所易忽者，尤加怜恤，不敢轻侮。其敬事勤民之心，始终一致如此，是以精神纯一，内有以养寿源，民物太和，外有以延国祚，故祖甲享国至于三十三年之久。斯亦无逸之效也。”夫寿乃五福之先，人主所深愿而不可必得者。今观殷之三宗，其享国长久，皆以忧勤敬畏得之，则祈年永命之道，固在修德而已。人君可不知所法哉！





“自时厥后立王，生则逸。生则逸，不知稼穑之艰难，不闻小人之劳，惟耽乐之从。自时厥后，亦罔或克寿，或十年，或七八年，或五六年，或四三年。”

时字，解做是字，指殷三宗说。耽，是过于逸乐的意思。

周公又说：“殷之中宗、高宗、祖甲皆以克勤无逸而享国长久。自三宗之后，立为王者，都少长富贵，生来便就安逸。惟其生而安逸，不曾经历田野，出入民间，于农家稼穑艰难之状，一无所知，于小民经营劳苦之情，一无所闻，其所闻见都是耽乐之事。凡声色游田，可以适情娱志者，无所不为，内伐性真，外促国脉，故自三宗之后，都不曾享有寿考。其在位远者不过十年，或七八年，近者五六年，或四三年，耽乐愈甚，则享国愈促，理之自然也。”夫人情莫不欲逸，而所欲有甚于逸者莫如寿，亦莫不恶劳，而所恶有甚于劳者莫如夭。若知忧勤者之必寿，纵欲者之必夭，则岂肯舍其所甚欲，而就其所甚恶哉！周公此言，至为明切，可见古之大臣，既愿其君之圣贤，又祝其君之寿考，其忠爱无已之心如此。





周公曰：“呜呼！厥亦惟我周太王、王季，克自抑畏。

抑，是谦抑。畏，是谨畏。

周公告成王，又叹息说道：“自古无逸之君，岂惟商之三宗为然？厥亦惟我周先代，肇基王迹者，有太王焉；其勤王家者，有王季焉。这二祖都有盛德，其心能自谦抑，贵而不骄，富而能降，不敢有一毫矜夸，又能自谨畏，上严天命，下顾民碞，不敢有一毫放肆。盖人君惟不知谦抑，必至于侈纵；惟不知谨畏，必至于怠荒。此逸欲所自生而败乱所由起耳。我二祖能以抑畏存心，所以能尽无逸之实也。”周公将论文王之无逸，故先述太王、王季，以见其源流之深长如此。





“文王卑服，即康功田功。

卑服，是服用俭薄。即字，解做就字，是专心干理的意思。康功，是安民的事。田功，是务农的事。

周公又说：“我周以艰难创业，至于我皇考文王，又深知稼穑之艰难，自家的服用，件件都裁损简约，凡奢靡华丽之事，非惟不肯为，亦且不暇为。只是专心致志，去干那安民之功与养民之功。明教化、修法令，使百姓每强不凌弱，众不暴寡，个个都得以相安；制田里、教树畜，使百姓每尽力农事，不妨其耕耕收获之时，个个都得以相养。”盖人君若厚于奉己，则必缓于为民。文王务损上而益下，此所以为至德也。





“徽柔懿恭，怀保小民，惠鲜鳏寡。自朝至于日中昃，不遑暇食，用咸和万民。

徽、懿，都解做美字。鲜字，与“先”字同，古字通用。昃，是日西的时候。

周公又说：“人君身居尊位，常骄矜自恣，不察下情，所以把百姓的事不肯留意。文王则不然。以言其德之柔，则宽厚慈仁，蔼然而可亲，柔到个尽美处；以言其德之恭，则谦抑祗慎，肃然而不放，恭到个尽美处。其怀抱保护小民，就如父母之爱子一般。小民之中，有鳏寡无依者，尤加意悯恤，凡施惠周给必以为先，以此等穷民皆天民之无告者，故发政施仁必先及之也。文王之心，在保民如此。是以励精图治，不惮勤劳，每日从早起至于日之中，自中至于日之昃，就是当食的时候也不暇食，一心只要使天下百姓每家给人足，欢然太和，无一夫不获其所，然后其心始慰耳。”夫崇俭素、恤困穷、勤政事，这都是无逸的道理，然惟创业之君，深知小民之艰难，乃能兼尽如此。此周公所以备述文王之事，为成王告也。





“文王不敢盘于游田，以庶邦惟正之供。文王受命惟中身，厥享国五十年。”

盘，是盘桓不舍。游，是游幸。田，是田猎。受命，是为诸侯。中身，犹言中年。

周公又说：“游幸以省风俗，田猎以习武事，国家固自有常制，但人情或以此为乐，而至于纵欲妄费者有之矣。文王未尝不游田，然自省耕省敛之外，未尝敢荒于游，自搜苗狝狩之外，未尝敢荒于田，兢兢业业，若有所禁制而不敢者，所以用度常是撙节，赋敛自然轻省。其庶邦之民所供献的惟是正数，正数之外，如珍奇无用之物，侈滥无名之税，一毫不以横敛于民焉。夫文王不以逸欲病民如此，则既能持己以培养寿源，又能恤民以凝固天眷，故其受命为诸侯时年四十有七，其后享国至五十年，寿数最高，而享国最久。此文王无逸之效也。”





周公曰：“呜呼！继自今嗣王，则其无淫于观、于逸、于游、于田，以万民惟正之供。

则，是法。其字，指文王说。淫，是过。

周公告成王，又叹息说道：“从今以后，嗣王不必远有所慕，惟取法我周文王可也。盖文王不敢盘于游田，以庶邦惟正之供，故德泽深厚，而享国久长。此乃家法所存，子孙当世守而勿失者。王必以此为法则，凡观逸游田之事，虽不能尽无，皆当有节度而不可过。如观以察灾祥，必思玩物之当戒；逸以节劳瘁，必忧听政之或妨；游以省耕敛，必不敢无事而空行；田以讲武备，必不敢非时而轻动，则四者无淫纵之失矣。四者既省，国用有常，故万方之民每岁贡赋，惟取正数之供，自正数外，别无分毫科派以厉民。必如此，方为善法乃祖以尽无逸之道也。”夫观逸游田之不敢过是严于检身的事，万民惟正之供是宽于赋民的事，然必上无过动，而后下无滥取。若人君出入起居稍不中节，则未免劳民伤财，而暴敛横征亦将无所不至矣。此恭俭而取民有制，所以称为贤君也。





“无皇曰：‘今日耽乐。’乃非民攸训，非天攸若，时人丕则有愆。无若殷王受之迷乱，酗于酒德哉！”

无，是禁止之辞。皇，是自宽假的意思。训，是法。若，是顺。则字，也解做法字。愆，是过。酗于酒德，是纵酒的凶德。

周公又告戒成王说：“今王取法文祖，须要常存儆戒之心，毋自宽假说：‘今日且为是耽乐，也无妨害。’殊不知人君一身，皇天监临之于上，万民瞻仰之于下，事事都要合乎天理，当乎人心。若或耽乐，则下非民之所法，上非天之所顺，其害有不可胜言者。由是在位之人都效法此等过逸之行，如商纣酗酒，而臣下化之相率而为酗酒之凶德。盖上行下效，其机如此。吾王其以此为戒，无若商王受之沉迷昏乱，酗于酒德哉！”夫周公告成王，既举文祖以为法，又指商受以为戒，皆自耳目之所及者言之，其警动成王之意切矣。





周公曰：“呜呼！我闻曰：古之人犹胥训告，胥保惠，胥教诲，民无或胥诪张为幻。

胥，是相。惠，是顺。诪张，是诳诞。幻，是变乱名实以眩观听的意思。

周公恐成王未能听信其言，故又叹息而告戒之说：“我闻古时人君，德业已盛，宜无待于良臣之辅助矣。然当时为臣的犹且慎防逸欲之萌，不忘忠益之献，相与陈谟纳谏以训戒告谕之。训告之不足，又相与竭力维持以保养将顺之。保惠之不足，又相与悉心教诲以规正成就之。夫古之人臣，忠爱无已如此，则其君能受尽言可知。所以视听思虑，皆无蔽塞，好恶取舍，不至违悖，自然公足以服群情，明足以烛奸佞。当时之民，个个循法守分，无有一个人敢相与诳诞，变名易实，倡为幻妄之说以眩惑君心者。盖邪正之机，相为消长，人君能任贤纳诲，上下交相饬励，则正气充实，邪说无间可干，自然之理也。然则人君可不亲正人，听忠言，以求尽无逸之道哉！”





“此厥不听，人乃训之，乃变乱先王之正刑，至于小大。民否则厥心违怨，否则厥口诅祝。”

此指上节古人听言之益说。训字、刑字，都解做法字。否，是不然的意思。请神加祸于人叫做诅，以言告神叫做祝。

周公戒成王说：“我所言古人听受忠言之事，正今日所当效法者。王若于此不肯听信，无受言纳谏之诚，则在位的臣亦皆互相仿效，而不尽忠规谏。君暗臣，邪说得行，则必变乱先王之正法，无小无大，都取而纷更之。盖先王之法，最便于民，最不便于纵侈之君。如省刑罚以重民命，民之所便也，其君残忍的却以为不便，要变乱以行其暴虐之政；薄赋敛以厚民生，民之所便也，其君奢侈的却以为不便，要变乱以遂其贪求之志。上有乱政，则下不聊生。那百姓每必以上之所为为不是，其心里必违悖而怨恨，再有不然，其口里必诅祝于神明。为人上者使百姓每心口交怨，其国未有不危者矣。夫不听臣下之忠言，其弊至于如此，治乱存亡之机所系甚大，吾王其可忽哉！”





周公曰：“呜呼！自殷王中宗及高宗，及祖甲，及我周文王，兹四人迪哲。

迪，是蹈。哲，是智。迪哲，是实能行其所知的意思。

周公又叹息说：“天下之事，知之非难，行之为难。稼穑乃小人之依，人君既知之，则必为之经营措处，使小人各得所依，方是实蹈其知者。自昔贤王，惟殷之中宗、高宗、祖甲及我周文王，这四君皆身处崇高之位，而察见民情之隐，于稼穑艰难之事，不徒明足以知之，又能兢业于身心，惕励于政事，或治民祗惧，或嘉靖殷邦，或不侮鳏寡，或咸和万民，是实能蹈迪其明哲，以尽无逸之道者也。吾王可不知所法乎！”盖人主既有仁心，当行仁政。故问人之寒则衣之，问人之饥则食之，然后民被其泽。不然，则是知其饥寒，不与衣食，民何赖焉！这迪哲二字，又《无逸》之纲领，人主所当深思也。





“厥或告之曰：‘小人怨汝詈汝。’则皇自敬德。厥愆，曰：‘朕之愆。’允若时，不啻不敢含怒。

怨，是怨望。詈，是骂詈。皇字，解做大字。愆，是过。允，是诚。含，是藏。

周公又说：“小民至微而可畏，人君若非实心爱民，未有闻怨詈而不怒者。三宗、文王能迪知小民之依，惟恐己有过失，民不安生。其或有人告他说：‘小人有厥心违怨而怨汝，厥口诅祝而詈汝。’则大自敬德，益修其身，于人所诬毁之言，安而受之，说道：‘这本是我的过愆，非彼妄言也。’盖三宗、文王之心，真见得人君为民父母，但有一夫不被其泽，即是自己的愆尤。故以敬德为己任，过言为己责。是其心诚实如是，非但勉强隐忍其怒而不发也。自古贤圣之君，其厚于责己、诚于爱民类如此。”





“此厥不听，人乃或诪张为幻，曰：‘小人怨汝詈汝。’则信之。则若时，不永念厥辟，不宽绰厥心，乱罚无罪，杀无辜，怨有同，是丛于厥身。”

此字指上文迪哲之事说。辟，是君。绰，是大。丛，是聚。

周公又说：“三宗、文王皆迪知民依，故不暇责小人之怨詈，而益敬其德。王于这迪哲的事，或不肯听信，只见人的不是，不能反躬自责，则小人乘间，乃或诳诞，变置虚实来说：‘小民怨汝詈汝。’汝必轻易听信，欲加之罪矣。夫人君父母天下，当以含容为德。今既闻谤言而轻信，便是不能长念为君之道，不能宽大其心，反用那诳诞无实的言语罗织疑似，乱罚那无罪的，杀戮那无辜的。天下之人，受祸不同，同归于怨，都丛集于人君之一身矣，可不畏哉！”盖人君与民一体，民有怨詈，但当引为己责，不可归于民。引为己责，则必能修德以和民；归罪于民，则愤戾愈甚而民心愈离，将至于不可收拾矣。故卫巫临谤而召公以为“防民之口，甚于防川”，正有见于此。君天下者鉴之。





周公曰：“呜呼！嗣王其监于兹。”

监，是视以为法戒。兹字，通指上文说。

周公于篇终又叹息说道：“我所陈这一篇书，法戒大备。如三宗、文王之圣哲当以为法，如后王商受之昏暴当以为戒，享年长短，国家治乱皆系于此。我嗣王不可不监视之也。”

按：《无逸》一篇，以知小民稼穑之艰难为纲领，以崇俭素、节逸游、听忠谏、远谗邪、守法度、容诽谤为条目。周公虽为成王而发，其实乃万世守成之龟鉴，保邦之药石。故唐宋璟手写为图以献，宋仁宗命大书于间，可见贤臣之纳规，明君之鉴古，无切于是书者，所当详览而熟玩也。






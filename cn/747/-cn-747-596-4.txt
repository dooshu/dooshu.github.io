○上郑相公书

将仕郎守国子监四门助教欧阳某，谨斋沐缄书，再拜遣隶子弟，献于相公中衢之车下，庶及乎阁下：当今主上圣明，宰辅贤明，可行已行，可止已止。其或未行未止，非不知也，非不念也，未可行而未可止也。某愚蒙，欲陈所见，则在知之之后，念之之内矣，不敢复言，今斯有言，自言而已。

人有百行修，万事精，内扣潜鸣，外听无声，非不愿用，而人不用，非不愿旌，而人不旌，虽和平之代，至老至死者，相公以为有之乎？某将十有十百有百千有千也。何以若知？自近之耳。某尝读《论语》，得孔子曰：“古之学者为己，今之学者为人。”伤时之学者，不由所学，矜所学也。某虽不敏，伤窃如之。况禀羔羊鸿雁之性，未资训导，而敬顺和合乎教者，十或四五。洁身畏人，直拙自守，始亦以孝弟忠信，约礼从义，人生合尔，博闻游艺，行义修词，人生固然，殊不以有为而为也。幸属昭代，以此官人，敬趋条目，遂希诠择。五试于礼部，方售乡贡进士，四试于吏部，始授四门助教。夫人百行庶几，万事留心，不仕则已，仕则冀就高衡远途，展其素蓄，垂名于后代，播美于当时。匪徒利斗粟，希片帛，救寒暑，给朝夕也。所以利斗粟、希片帛者，不能无之，其将百行庶几，万事留心之流，有所分别也。某非斯人之徒欤？其幕彼人之徒欤？企夫高衢远途也。噫！四门助教，限以四考，格以五选，十年方易一官也。自兹循资历级，然得太学助教，其考选年数，又如四门。若如之，则二十年矣。自兹循资历级，然得国子助教，其考选年数，又如太学。若如之，则三十年矣。三十年间，未离助教之官。人寿百岁，七十者希。某今四十年有加矣，更三十年于此，是一生不睹高衢远途矣。况先三十年，孰知存亡哉？其或素蓄，当在重泉之下矣。忖己方人，所以知百行修，万事精，内扣潜鸣，外听无声，非不愿用，而人不用，非不愿旌，而人不旌，虽和平之代，至老至死者，十有十百有百千有千也。

呜呼！今之高悬爵禄，广设名位，实待乎德行与乎能事也。德行也者，孝悌也，忠信也，不可于公堂斯须而得试也，须渐乎父母昆弟之言，洽乎州闾乡曲之誉。某远人也，父母昆弟，居万里之外；州闾乡曲，在三江之南。孝悌之言，无由渐朝廷之耳；忠信之誉，莫得洽阙下之闻也。能事也者，秉持也，应奉也，不可虚处无任而得呈也，须形乎政令裁制之庸，著乎伎艺使才之致。某冗官也，政令裁制，一月两衙之谓；伎艺使才，二奠陪行而已。秉持之庸，不可形考课之目；应奉之致，是亦绝著选能之见也。纵有颜闵之德，游夏之学，宰我之政事，夫子之文章，其于是也，但父母昆弟自相知，州闾乡曲自相许于海隅岭徼，其奈拳拳之身何？夫大田斯获，而有遗秉滞穗也，万秉稀一，万穗稀一，某岂遂当其一乎？且天地也，命之翅，必与之羽翩，副其巨细，使得飞也；命之足，必与之蹄，称其长短，使得行也。若命之翅，而不与之羽翮，与之而巨细不相副，飞则坠；若命之足，而不与之蹄，与之而长短不相称，行则颠。命适遗之坠，与适遗之颠，则如无命无与也。其庸愚不知造物之旨者，视之则不之怪；其明贤深探理源者，其谓天他何？且邦国也，劝人以德行，用锡之爵禄，必契其分量，使得行道也。耸人以能事，用锡之名位，必权其轻重，使得荣身也。若劝以德行，而不锡之爵禄，锡之而分量不相契，道则屈；若耸以能事，而不锡之名位，锡之而轻重不相权，身则辱。劝适遗之屈，耸适遗之辱，则如无劝无耸也。其庸愚不知政化之旨者，视之则不之怪；其明贤深探理源者，其谓邦国何？

某代居闽越，自闽至于吴，则绝同乡之人矣；自吴至于楚，则绝同方之人矣。过宋由郑，逾周到秦，朝无一命之亲，路无回眸之旧。犹孤根寄不食之田也，人人耘耨所不及，家家溉灌所不沾。其濯乃条枚，成乃华实者，上天至仁之膏泽，厚地无私之阳春乎？相公为上天霖雨，佐厚地发生也，何以处某焉？夫举善不遗于微陋，使能必尽其材器，真宰相之任也。自唐及虞有其人，自夏及商有其人，自周及秦有其人，自汉而降，无代无有，洎国朝历历可数也。相公能以某为手下滥觞乎？似善斯升，真善以至；似能斯拔，真能以来。古人行此，天下归仁也。相公行之哉！行之哉！今则犹古，算度途远，苍皇造次。某惶恐再拜。


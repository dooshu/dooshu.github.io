碧霞元君：

汉明帝时，西王孙宁国奉符县善士石某妻金氏，于中化元年甲子四月十八日子时生，名玉叶。貌端而性颖，三岁解人伦，七岁闻法，礼西王母，十四岁感母教，入山得曹仙长，指入天空山黄花洞修道焉。天空盖泰山，洞即石室处也。三年丹就，元精发而光显，遂依于本山焉。

李谔《瑶池记》：黄帝建岱岳观，尝遣女七人，云冠衣羽，修奉香火，以迎西昆仑。繇是考之，则玉女必黄帝遣七女中之修而得仙者，后世因之祠于山。高诲《玉女考》。

岳顶玉女池侧故有玉女神像，泉源壅浊。宋真宗东封，泉忽涌澈，故祀之。马端临通考，又稗史：汉时仁圣帝前有石琢金童玉女，至五代殿圯，石像仆。至唐，泉泐，玉女沦于地。至宋真宗泰山还次御帐，涤于池内，一石人浮出水面。出而涤之，玉女也。命有司祀之，封天仙玉女碧霞元君。后祠日加广。




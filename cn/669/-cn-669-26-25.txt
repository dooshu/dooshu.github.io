25　樊噲未易輕　一狗屠能之漢諸公不及


淮陰侯羞與樊噲伍，然噲亦未易可輕：何云：「『可』字以意增。」諫留居秦宫，鴻門譙項羽，排闥入見，一狗屠能之，漢廷諸公不及也。

【元圻案】漢書韓信傳：「嘗過樊將軍噲，噲趨拜送迎，言稱臣，曰：『大王乃肯臨臣。』信出門笑曰：『生乃與噲等爲伍。』」〇張良傳：「沛公入秦，宫室、帳帷、狗馬、重寶、婦女以千數，意欲留居之。樊噲諫，不聽。」〇樊噲傳：「噲，沛人也，以屠狗爲事。」又曰：「項羽在戲下欲攻沛公。沛公從百餘騎見項羽，亞父謀欲殺沛公。噲聞事急，迺持盾入曰：『沛公先入定咸陽，暴師霸上，以待大王。大王今日至，聽小人之言，與沛公有隙，臣恐天下解心疑大王也。』項羽默然。是日微樊噲奔入營譙讓項羽，沛公幾殆。」又曰：「高帝嘗病，惡見人，卧禁中，詔户者毋得入群臣。絳、灌等莫敢入。十餘日，噲迺排闥直入，大臣隨之。上獨枕一宦者卧，噲等見上流涕曰：『始陛下與臣等起豐沛，定天下，何其壯也！今天下已定，何其憊也！且陛下病甚，大臣震恐，不見臣等計事，顧獨與一宦者絶乎？且陛下獨不見趙高之事乎？』高帝笑而起。」〇何義門增「可」字，蓋取漢書韋賢傳論「禮文缺微，古今異制，各爲一家，未易可偏定也」、蜀志諸葛傳注引吴張儼默記曰「司馬懿才用兵衆，未易可輕也」句法。案史記：侯嬴曰：「人固未易知，知人亦未易。」後漢：鄭太曰：「何公未易輔也。」蘇老泉權書：「勝負之數，存亡之理，當與秦相較，或未易量。」似不須增「可」字。






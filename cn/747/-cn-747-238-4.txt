○右拾遗陈子昂文集序

昔孔宣父以天纵之才，自卫返鲁，删《诗》、《书》、述《易》道而修《春秋》，数千百年文章粲然可观也。孔子殁二百岁而骚人作，於是婉丽浮侈之法行焉。汉兴二百年，贾谊、马迁为之杰，宪章礼乐，有老成之风；长卿、子云之俦，瑰诡万变，亦奇特之士也。惜其王公大人之言，溺於流辞而不顾。其後班、张、崔、蔡、曹、刘、潘、陆，随波而作，虽大雅不足，其遗风馀烈，尚有典型。宋、齐之末，盖憔悴矣，逶迤陵颓，流靡忘返，至於徐、庾，天之将丧斯文也。後进之士若上官仪者继踵而生，於是风雅之道，扫地尽矣。《易》曰：“物不可以终否，故受之以泰。”道丧五百岁而得陈君。君讳子昂，字伯玉，蜀人也。崛起江汉，虎视函夏，卓立千古，横制波，天下翕然，质文一变。非夫岷、峨之精，巫、庐之灵，则何以生此？故其谏诤之辞，则为政之先也；昭夷之碣，则议论之当也；国殇之文，则大雅之怨也；徐君之议，则刑礼之中也。至於感激顿挫，微显阐幽，庶几见变化之朕，以接乎天人之际者，则《感遇》之篇存焉。观其逸足，方将抟扶摇而陵太清，躐遗风而薄嵩、岱，吾见其进，未见其止。惜乎湮厄当世，道不偶时，委骨巴山，年志俱夭，故其文未极也。呜呼！聪明精粹而沦剥，贪饕桀骜以显荣，天乎天乎，吾殆未知夫天焉，昔尝与余有忘形之契，四海之内，一人而已。良友殁矣，天其丧子！今采其遗文可存者，编而次之，凡十卷。恨不逢作者，不得列於诗人之什，悲夫！故粗论文之变而为之序。至於王霸之才，卓荦之行，则存之别传，以继於终篇云耳。


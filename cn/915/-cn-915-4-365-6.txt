◇灵帝河间旧庐碑

赫赫在上，陶唐是承。继德二祖，四宗是凭。上龟鉴乎羲、农，中结轨乎夏、商，元首既明，股肱惟良。乃因旧宇，福德所基。修饰经构，农隙得时。树中天之双阙，崇冠山之华堂。通楼闲道，丹阶紫房。金窗郁律，玉璧内，青蒲充庖，朱草栖箱。川鱼踊跃，云鸟舞翔。煌煌大汉，合德乾刚。体效日月，验化阴阳。格于上下，震畅八荒。三光宣曜，四灵效祥。天其嘉享，丰年穰穰。《驺虞》奏乐，《鹿鸣》荐觞。一祝致告，福禄来将。永保万国，南山无量。（《艺文类聚》六十四）


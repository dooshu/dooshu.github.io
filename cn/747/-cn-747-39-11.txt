○册突骑施伊里底密施骨咄禄毗伽为十姓可汗文

维天宝三载，岁次甲申，六月癸巳朔十二日甲辰，皇帝诏曰：於戏！覆焘之德，岂隔於华夷；绥怀之道，实贵於忠顺。咨尔突骑施伊里底密施骨咄禄毗伽，承其宗绪，达於智谋，能和众心，以致宁静。载执蕃礼，远效恳诚，节义昭明，深可嘉尚。是用命尔为十姓可汙。往钦哉！尔其懋膺典册，祗奉朝化，蹈此忠信，保於始终。用主於远方，以光其宠命，可不慎欤！


释慧空　送茶化士

建溪深与吉山邻，胜气潜通不在陈。

但看吉山茶椀里，雪花时现建溪春。

释慧空

释慧空　送茶化士

五湖云水访山家，不问亲疏尽与茶。

若省此茶来处者，出门风摆绿杨斜。

释慧空

释慧空　送茶化士

正味森严来处异，丛林多用显家风。

赵州一味客心尽，风穴三巡主意浓。

要使人人开睡眼，且烦小小现神通。

郝源北苑大云际，尽入吉山茶椀中。

释慧空


卷第四

嘉兴大藏经　石门文字禅

石门文字禅卷第四

宋江西筠溪石门寺沙门释德洪觉范着

门人觉慈编录

毗陵天宁法云堂校

古诗

同敦素沈宗师登钟山酌一人泉

钟山对吾户春晓开烟鬟白云峰顶泉绀碧生微澜经年未一酌对客愧在颜两翁亦超放瘦策容跻攀大千寄一瞬境静情亦闲是时天惨憺佳处多遗删立谈共嘲谑豪气破天悭临川冰玉清风流继东山兹游适所愿但恨无弓弯东阳丘壑姿痴绝胆亦顽孤坐巉绝处掉头不肯还天风吹笑语响落千岩闲归来数清境但觉毛骨寒从君乞秀句端为刻斓斑

敦素坐诵公衮乌臼树绝句叹爱不已其诗云三年逐客弄湘流华气遮栏两鬓秋秪有荒寒江上树尚成诗句聚眉头成此寄之

我不识公衮时时见醉墨爱其吐词气人品极英特君看句中眼秀却天下白前辈风流尽尚复余此客世议隘不容道山归未得三年谪湘楚妙语敌山色归来大江南声价长籍籍我亦不羁人梦境聊戏剧要当径寻君已办登山屐想见一秃翁攫攘吾辈侧

提举范公开轩面钟山名曰寸碧索诗

湖山烟翠层千叶青莲拆公家莲菂闲如眼不自觌一登功名途富贵相追迫开轩延爽气拄笏望秀色钟山盘万丈云破见尾脊殷勤度邑屋分此一寸碧升空带青小撑汉螺髻出我亦个中人登览增眼力知公寓逸想喧不碍岑寂给札令赋诗相顾愕坐客愧无莫云词涴公雪色壁

次韵彦由见赠

华亭富文物最后机与云妙年翰墨场唾手立奇勋万物鼻一垩驰扫数挥斤道人出尘者一见过所闻置之缁衣林玉石宛自分能将霅溪昼解追青龙氲超然劲高节冰雪看此君故应知见熟玉骨久受熏天眼视浮俗争奈空煎焚我寻住山侣识子吴江濆人生各有适未易分黠嚚风物亦自私草木俱忻忻何当断岸坞赓歌苍石垠我诗无杰句愧子才逸群此篇颇尚有句意雅而文把玩值清月林影白纷纷高怀亦自放岂以我辈云君看功名事真如过耳蚊行将挂社籍莲沼开奇芬劳君读此诗正如莸与薰

与嘉父兄弟别于临川复会毗陵

君家兄弟万人杰何止才容夸两绝忆昨江南山尽头西津渡口曾相别君时惨然缞制中行将扶护归吴越我亦买舟还故山社燕秋鸿那忽说客中不觉舟壑走迩来飘忽经岁月毗陵那料又相逢喜君美髯冰玉颊竹轩堆髻话临川清论无穷如锯屑意消已觉在秋乡坐令五月失炎热归来喜甚不成寐起步空庭听风叶念君姓名悬睿想吴江未可停舟楫欲看騕褭付王良相鼎烦君为调燮平生无求任所见往往撩人面红冽恃君犹作故人看此诗聊当名纸谒

法云同王敦素看东坡枯木

此翁胸次足江山万象难逃笔端妙君看壁间耐冻枝烟雨楂芽出谈笑想当却立磐礴时醉魂但觉千岩晓恨翁树间不画我拥衲扶筇送飞鸟并作玄沙息影图禅斋长伴炉烟袅王郎自是玉堂人风流合受莺花绕何为爱此枯瘦蘖嗜好果超凡子料为君援笔赋新诗诗成一笑尘寰小

送讷上人游西湖

西湖招提三百六佳处如春在眉目一番雨过吞青空万顷无波鸭头绿望湖楼阁独自登烟霏向背攒寒谷想见襄阳孟浩然此中有句不容续道人生长西山阿骨清气明韵拔俗久居京国厌尘土一夕归心俊如鹄明窗为君研破砚落笔转头风雨速龙山深处如定居就彼结邻容我卜

送僧游泗洲

浊流一千里快写如建瓴解舟东湾桥昼夜不得停忽惊万顷碧一举当眼青自推舴艋窗出步杨柳汀精神觉萧散鹤雏生趐翎僧伽坐阅世层崖登青冥生涯亦何有随处悬盂瓶洗心依老宿湛意终残经回头大梁梦尘迹俱雕零余亦厌久客行趁东扬舲会宿淮山阳话此遭熏蒸看君新句法霜刀新发硎

余过山谷时方睡觉且以所梦告余命赋诗因拟长吉作春梦谣

芭蕉莫寒心欲折密烛华光清夜白春风吹梦正扶摇树高堕落银蟾穴青鸾睡稳云委地桂叶初齐香不竭千门万户金碧开时时忽见如花妾心清别殿闻钟音觉来殷枕哀怨声月廊花影无人问金鸭香消风过亭

郭祐之太尉试新龙团索诗

政和官焙雨前贡苍璧密云盘小凤京华谁致建溪春睿恩分赐君恩重绿杨院落春昼永碧砌飞花深一寸门下宾朋还毕集碾声惊破南窗梦高情爱客手自试春雾脚萦雪花涌聚观诗胆已开张欲啜睡魔先震恐我有僧中富贵缘此会风流真法供定花磁盂何足道分尝但欠纤纤捧七杯清风生两腋月胁澄魂谁与共戏将妙语敌甘寒诗成一吊卢同冢

戒坛院东坡枯木张嘉夫妙墨童子告以僧不在不可见作此示汪履道

雪里壁间枯木枝东坡戏作无声诗霅川谪仙亦豪放酒阑为吐烟云词闹传秀色绝今古正如四月出盆丝老僧遮护不许见敲门游客遭慢欺我来拟看亦乘兴兴尽却还君勿嗤

次韵太学茂千之

君诗清绝若冰壶读之六月失烦暑我虽好吟无逸才空有千篇俗于土料君肺肠饱清秋驭风骑气无何游投毫欲和先噪吻诗源悭涩劳拔搜吾庐题者遍今古今古当以君为优我今即死且无愧先生未识真吾羞

蔡老有志好学识面于京师作此示之

道人西岳来气与秋争晓读书如壁月罅隙必委照当从贤俊游运斤端得妙傥明句中眼王良控騕褭嗟余老渐衰绿发亦加少喜君解妙处见博而知要录余一千篇正可付一笑同归漳水垠乘月答清啸睡起山花开脱履万事了

金陵吴思道居都城面城开轩名曰横翠作此赠之

醉稳琴无弦乃得琴中意诗髯轩无山而有看山味青山随意有那复问城市醉眼看雉堞便觉是横翠因以名吾轩坐卧增爽气春花解言语风松中宫征我来不能辨夕阴满窗几颇怪灵鹫峰颠狂复飞至清啸呼白猿愧我非慧理戏题五字诗平淡出奇伟君应意挑战讵敢摩其垒大胜赋予虚夸词托亡是

余将北游留海昏而余祐禅者自靖安驰来觅诗

莫烟重山翠微风壮松悲吾为五顶游税驾修水湄阿余幽国来细路盘颠危褁饭夜兼程杖笠寒相追入门一调笑如获璧与圭问来何所欲雅意在诗词念余绿发日不减子辈痴是中有何好迷着不自知败煤磨破砚冻笔时呵之诗成思掀豁熟读忘倦疲乃知少年病根蒂老未移双林古禅宇檀越多孝慈明年东游还买山缚茅茨市蔬近易致红饭熟夜炊得饱即甘寝万事付儿嬉子辈当从我林麓相追随十年何足道乐死以为期

游荐福题浅沙泉

六月稻田龟兆坼十日愁霖潦翻室试来岩下酌此泉奇寒一泓无减溢以杯浮之着沙石戏投鲋鱼露尾脊谁令空阶响环佩卧听泠然心境寂诗成窗户湿空翠便觉西山排闼入

岳中暴寒冻损呻吟

由心有痴爱痴爱乃有业因业疾病生痛此百骨节声相成呻吟齿颊空咬龁侧眠看圆扉以手枕匣褉观此心无形安得有业结业结如空华病宁有枝叶方作是念时颠倒想即灭心造古佛样路入法界辙稽首甘露味销此烦恼热

御手委廉访守贰监勘钊庆裕二十三日复收入禁将入狱忧无人供饭有银一两钱六百以付来胜甫胜甫曰此止可办半月过此如何余默计曰有官饭耳

出岳未两月单身寄孤馆别甑容搭馏酬以涤碗盏那知复入狱亲旧无半眼但余半月粮何以供岁晏摩娑没柄杓准拟吃官饭来生空敛眉其室亦喟叹丛林明白老寰宇洪觉范所至神物护尔辈见不惯我说此偈已万象俱称赞

与黄六雷三

我觅应佣者忽得黄与雷结束颇精悍拱喏骇吾侪从余今几日临事见肺怀立身守中直勿自无疑猜为奴不欺主乃是廊庙材何必弄笔语然后为贤哉纷纷贵与贱百年同一杯弛担坐亦汝万事付浮埃

超然携泉侍者来建康狱慰余甚喜作此

堂堂福德相凛凛龙象威天神护戒足山鸟曾巢衣弥天并舆载清凉七帝师其徒今日荣渠心终笑之一钵游人间不言行四时胡为肯至此惊定心愈疑乃知明月净曾不憎污池异哉月旁星随逐相因依群囚手加额雀息瞻梵仪吾亦失沉痾一笑欢解颐

次韵云居诠上人有感

招谤坐多谈近稍遵寡语仰嗟浊恶世友道终愧古君独淡无营诵经如布谷见人作白眼此意吾亦与十年云水间所至每同处旧游虽陈迹历历尚可数更期秋风高结伴湘山去我生无寸长百事仍莽卤不知独何修得与君辈伍无乃造物者不杀念痴鲁云居无所为粥饭听钟鼓不材获饱暖此德荷佛祖诗成自夸笑闻者亦惊顾已决寡语堤事过乃知误毕卓卧瓮边谢琨挑邻女见之独傲然真情人不怒君能识此意吾语亦可恕

大圆庵主以九祖画像遗作此谢之

大圆庵中亦何有但有草座枯藤枝朝来壁间亦图画何从貌此宁馨儿发光抹漆肤琢玉坐睡俯然方拄颐当时两脚不肯举今虽有口如当时知谁逸想寓此意必也高人非画师我遭俗瞋坐多语坐客厌处终不疑兴来曳杖出门去路穷回反无涧溪见之心怍有愧色君以赠我聊针之亦知褊心当服韦命车何必先锋为从今靖然痛坚捍正恐习气时决堤细看忽忆孔北海曾读曹瞒禁酒词

送凝上人

我生风韵无尘埃扬清激浊心不回少年不忍混白黑出言动辄为身灾突汀出岸水必拍乔木颖林风必摧乃知此世要不免毁誉于吾何有哉君今欲脱此等忧献君一策真良谋人言白璧为石头唯唯慎莫分劣优坐中亦复发一语众将环视如仇仇此策简截君牢收饱食熟睡且随流泛然四海无不可人将爱与君同游

谢李商老伯仲见过

破屋如马厩楚囚亦王尼名士连璧来下马气吐霓论高玉屑锯意妙鸡骇犀君看八尺姿一尾抹万蹄弟昆清净妍俱当藉金闺胡为披白帢作队趋尘泥漏风驼止卧跨海鹘方栖何时对陛下道与稷离齐功成归修水春风雨一犁嗟余世不要所至值涧溪愿从诸郎游日涉长灌畦

别潜庵源禅师

宝公禁锁寻常事形如聚墨非实然潜庵去眼十五白再见敬仰加拳拳黄龙今代南阳老而公不减真耽源眉须俱荒气深稳幻灭都尽光浑圆公登八十我才半道义乃尔相忘年西山无时渡漳水洞壑俨在眉目前祝公勿学亮座主兴来径往呼不旋

宿宣妙寺

冲虎困顿归投枕眠烂熳夜晴霜月苦睡美不知旦日高披晓绿万事付衰懒百年炊黍久强半得忧患起临清浅流白发不可拣此生终一壑形胜已入眼明年定来归茅屋并崖瞰掩门无营为一味工寝饭

次韵

我昔度漳海夜浪光熳熳经旬困掀簸饮食借日旦动辄值墙壁更觉归心懒平生百念灰但有身为患卧看生与死两者无可拣那知故园山秀色长在眼爱此清洌崖中有山房瞰会当持老齿嚼此无沙饭

三月喜超然至次前韵

杨柳风萧萧芙蕖晴熳熳水阁试新凉披衣快清旦幽居非养高一榻聊医懒嘿观四大空吾复有何患上人超诣姿丛林得精拣勿嫌白兆村真是人天眼穿云得得来其他空非瞰遂为信宿留与子同朝饭

谢忠子出山

道人弃家年最少毛骨稽山冰雪妙为余远出仙庐峰云晴水寒秋自晓孤风峭世凤增击高谊映人珠自照嗟余苦遭梦幻缠龟囚蚕缚何时了明朝定向旧庐归想见盘空云露小当期半夜立西风月中拾取吹来啸

示忠上人

哑羊苾刍纷作队口吻迟钝懒酬对猛公来自知足天南山爽气增十倍为公放意谈海山神颀透出形骸外八月中秋滋露华千岩尺璧生光彩正当刻志从炉峰看子稳骑元气背

怀忠子

昏花委篝灯夜雨集梧井空房啮饥鼠坏壁咽寒蚓有生独多艰念极泪殷枕亲朋势宜绝丑恶讳闻听弃遗等苦李零落如断梗忠也新数面义已到刎颈愿留广推挤守护轻躯命逐臭宁有理嗜痂亦天性人情骨肉离道义燕秦并相逢百忧中如热啜甘冷气清秋泼山韵胜月夕镜何时一丘壑携子脱尘境风林作清啸追步千峰顶

次韵彭子长刘园见花

我昔海山度寒食虽有花看非故园今年寒食花又见已在故园疑梦魂虚弦丧气念前痛瘴面敢辞增唾痕此生流落坐旷达晚悔坦率加辛勤觉城老子天乞我人品秀拔高摩云定应分身在绛阙想见佩珰裙褶纁君看翰墨吐秀句绿杨春重含朝暾袖中功名未暇探且复行乐追幽欣陋邦忽见洛阳面为谁扶头清露翻残春风日太醇酽发妆初罢争迎门丰肌忍调獭髓医笑涡尚初红潮温谪仙点笔风雨疾少陵眼寒烟雾昏公独寓之一戏耳宁用解语方佐尊夜深秉烛花不睡饮到落月窥金盆情钟耳热意一折赋诗绕纸风雷奔诗成我读辄起舞自忘首秃衣绁柈泠然驭风欲仙去引手便觉天可扪归来僵卧数屋角万象困顿天不言

石门中秋同超然鉴忠清三子玩月

三年窜南荒两过中秋夕月不弃羁囚高义照罅隙凛如寝雪霜但觉炎瘴失梦清不敢归鲸浪溅天白中原一转首心折数弟嫉遥知亦念我看至玉轮侧有生穷至此甘作死生隔今年又中秋气味如夙昔筠溪绕茅庐波影登几席危磴通石门高眺屡顾陟空山夜气升草木正蓊郁超然凛清臞可即不可及华纷落无余但见霜露实三子新间旧学问川增益骏气不受羁奔颿初伏枥人生一大梦聚散两戏剧境岂妍鄙哉而心自南北忽惊西楼高含光下注射林叶动流永楯瓦粲佳色翩然步修径杖履草露湿地坐阒无人但闻虫唧唧清境难抱石秀句为收拾明年当复和胜践要缀续晴阴万里同世路致欣戚付与市朝人举酒相叹息月虽默不言泾渭视喧寂

见蔡儒效

一昨海外归尽见故山侣夫子独未见梦想识风度今日复何日乃获抵掌语犹疑是梦中惊定无所睹欣然诵新诗句法杂今古初如涉微波沙石俯可数忽惊锋刃攒凛然为毛竖可读不可识森严开武库百态出俄顷春破赖缀补词高殆天得那借江山助人间有此客而使衣涴土君看绛阙姿矫不受控御大言蠢上商坐此得龃龉天公聊戏之一官良蹇寓天风吹绿鬓醉眼盖寰宇阎浮一沤耳是身等唾雾功名付揶揄富贵我剧具道山弱水上凝睇隔烟雨夜晴觉天多月好笑起舞引手挽醉袂恐骑紫云去

余自太原还匡山道中逢泽上人与至海昏山店有作

凶衰不祥忧患变卧念余生真自厌向时衣裓识天香朅来唾痕余瘴面故人诃讥岂忽闻新交推挤不容喘子独心翔异众人追逐南来不辞远重逢难取梦中物一欢且喜身俱健忽忆南荒海外时敢料北山松下见莺唇清滑柳困顿醉人春色初醇酽莫凉香雾满村落轩包到榻眠山店我已归休万事足但余老眼遮黄卷静时颀绍痛诫我先须从此焚破砚念子怀亲渡大江枝叶行复登淮甸分携一语有精神行藏直使圭无玷

十六夜示超然

山深久不晴领略三伏暑夜凉闻风泉疑作空阶雨但觉纸窗明不知山月吐阶除偶独立满庭浩风露室闲门未掩时有飞萤度余生愿俱子万壑千岩处艰难百忧中长恐此心负今宵复对榻乐事遽如许地偏心亦远喜俗忧自去风光如辋川窈窕辛夷坞以短暴弟长正坐功名误何如庐山阴一水断世路持远两镜临于中可无睹此诗若散缓熟读有奇趣便觉陶渊明仿佛见眉宇

瑜上人自灵石来求鸣玉轩诗会予断作语复决堤作一首

道人去我久书问且不数闻余窜南荒惊悸日枯削安知跨大海往反如入郭譬如人弄潮覆却甚自若旁多聚观者缩项胆为落僻居少过从闲庭堕斗雀手倦失轻纨扣门谁剥啄开关忽见之但觉瘦矍铄立谈慰良苦兀坐叙契阔谁持稻田衣包此翦翎鹤远来殊可念此意重山岳悃愊见无华语论出棱角为余三日留颇觉解寂寞忽然欲归去破裓不容捉想见历千峰细路如遗索相寻固自佳乞诗亦不恶而余病多语方以默为药寄声灵石山诗当替余作便觉鸣玉轩跳波惊夜壑

余所居寺前有南涧涧下浅池每至其上未尝不诵柳子厚南涧诗又恨东坡不和乃和示超然

驳云漏微日诸峰猿晓时飞檐寄木杪晴瓦暗差差意行爱仓凉地坐休顿疲哀蝉尚泣露积水欲生漪瘴痾余睡色破裓老垂垂心事世途误风神丘壑宜高标谁对我白鸟深自知重来应邂后归去不须期

追和帛道猷一首(并序)

山阴帛道猷诗寄道一有相招之意曰连峰数千里修竹带平津云过远山翳风来梗荒榛茅茨隐不见鸡鸣知有人闲步践其径处处见遗薪始知百世下亦有上皇民政和六年正月十日余已定居九峰而超然辈皆在已无所羡特味猷诗追继其韵使诸子和之。

永怀山阴老漱流味余津幽寻见兰丛苍然出荆榛便欲即之语忘其千岁人归休正吾志理顺如析薪夜舂博饭吃犹胜海南民

次韵公弱寄胡强仲

念昔谪海南路尘吹瘴风未即弃沟壑尚在拴索中亲朋半天下万里不一逢髯胡岂有罪乃肯与我同情亲等昆弟使令惟西东时为解我语道大自不容邵阳雨中别涕泪落无从我伴有形影渠归无仆僮三年锻百巧遂成喑与聋今日复何日岳寺闻楼钟聚观迎万指登睫排千峰黄泉天复见白骨肉已重髯虽未对面音问已喜通夫子佐岣嵝有道如葛洪笔力扛九鼎奇语出遽匆长篇春争丽送我归新丰且约老南岳幅巾追瘦筇拊手辄大笑此计随虚空山林当付我君事侯与公麒麟未易系健鹘那可笼

重阳后同邹天锡登滕王阁

闲中过却重阳节江城风雨吹黄叶与君来游亦偶然聚立西偏读丰碣凭栏眼界得天多雨脚明边飞鸟灭西山向人亦倾倒犯云争来献层叠未归负负无可言相视心知惭在颊会当却立云生处纵望晴江生雉堞尚喜清游不属人故作此诗相暖热

次韵天锡提举

携僧登芙蓉想见绿云径天风吹笑语响落千岩静戏为有声画画此笑时兴夙习嗟未除为君起深定蜜渍白芽姜辣在那改性南归亦何有自负芦圌柄旧居悬水旁石室如仄磬行当洗过恶佛祖重皈命念君别时语皎月破昏瞑蝇头录君诗有怀时一咏

次韵吴提句重九

朝来多爽气柱笏望西山看君此标致合在台阁闲赖有宗之辈文字相往还遥知醉九日红潮生玉颜嗟予抱瘴痾古寺长闭关亦复把霜蕊行嗅赏余闲琢诗偿清境索句常苦艰爱君吐云词端为破天悭气胜起疲堕语妙镌老顽正当作小字明窗写斓斑

劝学次徐师川韵

揭阳滨瘴海苦雾搏蛮烟自古无衣冠安得礼义传韩子见而叹岂是终弃捐选士得赵德讲学与周旋遂为乡里荣士慕旧而先却后三十载才者森排肩东瓯赘华夏西汉为边沿民俗号殷富亦有佳林泉黠者事商贩朴者工力田自隋迄于唐稍知慕华轩乃有欧阳主粹然而出焉古文有师法学问知渊源其后贤者至杂沓盛中原至今号多士富贵争熏天江南佳丽地南昌富山川幽谷抱欧峰西山秀气连地灵秘奇运当有命世贤山辉玉韬石水媚珠怀渊君看乌衣里俊雅争清妍治朝开三舍精拣无遗篇幸当勤灯火无忘临简编会看起白屋宁遭犯青钱大当到三事小当步八砖赵德欧阳生岂独令居前努力各自励请视徐子言穷耕有恶岁惰农无丰年言小可喻大岁晏宜勉旃

送文中北还

瘴海夜成焰鬼关昼常阴栅庐余百家闲见椰子林居人例椎髻豹狼而衣襟语言不可读冥目以意寻居然不可解欲问返如喑君持使者节风彩动云岑轩渠笑时语万籁转笙琴余方卧圆土跫然欣足音相逢春脱手归意不可擒便觉暮雨山扫空烟翠深袍裤洗羊负项背逃芒针乃尔径去亟翩翩出笼禽津渡已挝鼓高帆摩天心行矣勿作恶万事付醉吟当会西林下相对说如今

次韵彭子长佥判二首

我穷亲旧绝君来殆天遣度关一句妙不拨机自转令人意颓然盎如醉黎衍(黎人谓饮酒为衍也)新诗丽吴姬雾鬓风前卷细看发豪放川奔惊地喘才高那可妒默念耳自反不禁数余年三眠蚕欲茧思君谁与同月度微云浅

愁如羊公鹤氋氃费推遣心如旋磨驴日夜团栾转夫子为讥诃譬说颇蔓衍愁心得少休忽作象鼻卷出门无所诣地坐息疲喘路穷辄一笑兴尽复回反风光闻布谷人家初煮茧倚藤望九峰层叠分浓浅

重会大方禅师

霜颅玉骨眉有棱孤风照人虔敬增寒松撼空夜瑟瑟古井吞秋波不兴天柱峰前额加手一别十年弹指久嗟予尘土化征衣爱君坐中舟壑走绳床为拂两头尘响答空岩笑语新人间何从得此客解令寒谷夜生春

大方寺送祖超然见道林方等禅师

道林一身浑是德别来遥知颔髭白尚记山房夜语时睡笑诃讥尽秋色黄龙开二甘露门灵源方等真弟昆道林真珠撒罗帐昭默雾豹方埋文鹅王自应能择乳飞黄颔得王良驭东风吹散岳山云道人明日当归去故人若问老垂垂为言肘骨露麻衣赤头已作齐眉雪自提风帽海山归

义牯

快山山浅亦有虎时时妥尾过行路一竖地坐牧两牯以棰捶地不知顾虎搏竖如鹰搦兔两牯来奔虎弃去回往荷庠挨老树牯相喘视同守护虎竟不能得此竖竖虽不救牯无负一村嚣传共鸣鼓而虎已逃不知处嗟乎异哉两大武高义可与贯高伍令走仁义名妤古临事真情乃愧汝此事可信文公语为君落笔敏风雨

石门文字禅卷第四








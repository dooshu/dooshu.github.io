○为王相公请改六书表（武後时）

臣某言：臣闻两仪定位，法象必在於区分；百物正名，称谓不可以相夺。然则当至公之运，勿用於权；处太朴之辰，宜循其本。臣窃见周官，保氏教国子“六书”，一曰“指事”，二曰“象形”，三曰“谐声”，四曰“会意”，五曰“转注”，六曰“假借”。夫假借者，谓本无其字，假用音者也。昔伏羲氏仰观法於天，俯观法於地，爰造书契，是生文籍。夫书者著也，篆者传也。所以昭著誓言，传之不朽。推义结字，断天下之疑；垂萌示象，纪天下之德。安可穿凿音韵，假溢言词者哉？

自史籀篇亡，李斯简脱，古文有数，物类难周。虽鲁恭王坏孔子之宅，河内女子毁老聃之家，而屋壁之馀，门庭盖。敬侯所写，凋讹於正始之间；汲冢所开，散落於太原之际。由是後儒晚学，苦音训之繁；耆生故老，嗟异同之杂。下兼案牍，旁洎质剂，听受施行，莫能见晓。规模典宪，於何取则？不有厘改，孰导群疑？

当今受神册，铸宝鼎，封禅之隆，固将九皇比德；文章之盛，岂直三代同风。百官以理，万民以察。臣伏见御笔前後所制新字等，神功开合，天地盘旋於笔端；元造运行，日月相望於纸上。玉牒石记，无以校其幽深；《河图》《洛书》，不能方其丽则。臣幸承皇训，亲沐圣猷，窥东国一札之文，奉西京七言之咏。刘德之陈雅乐，虽未澄心；刘傥之学史书，颇尝游目。辄欲循环睿旨，罄竭蒙情。凡所借音，并加新字。将令分有一定，无汨於源流；理或万殊，各随其事业。以此化俗，伫微益於毫厘；以此教人，傥不亏於影响。伏乞上元卑听，至道曲成，矜此庸愚，霈然听许。臣即望以类撰缀，随了进呈，轻触冕旒，不胜惶惕之至。


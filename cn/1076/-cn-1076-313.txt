卷三百十三

<史部,诏令奏议类,奏议之属,历代名臣奏议>

钦定四库全书

历代名臣奏议卷三百十三

明　杨士奇等　撰

灾祥

宋理宗淳佑六年秘书郎高斯得日食应诏上奏曰臣窃惟日食之灾固非小变其在今日尤谓非常盖以岁言之则适在丙午国家阳九之会也以月言之则是谓三始前代之所恶也以日言之则朔日辛卯诗人之所丑也凶烖参会厥咎已彰况未食之前曀隂累日霁於一朝谴告晓然不啻面命既食之後余分逮闇光不及还诹之羣言良非美兆陛下克谨天戒若稽旧典豫思所以饬躬正事?塞大异者罢元会而不讲避正衙而不御却夀觞而不举复下明诏敷求尽言圣心忧劳羣下震恐臣幸以虚薄备数周行怀欲效愚久矣敢不奉诏而悉陈之臣伏覩陛下斥去魁孽更新大化以来夙夜刻厉欲以惩革曩弊改纪庶政非不至也然行之踰年课其成效茫若捕风系影曾未有以少慰海内之望臣窃惑之大奸嗜权巧营夺服将以遂其三世执命包藏睥睨之志陛下惕然觉悟奋独断而退罢之是矣谏宪之臣交疏其恶或请投之荒裔或请勒之休致或议夺其麻而坏之陛下苟行其言亦足以昭示意向涣释羣疑頋乃一切寝而不宣历时既久人言不置然後黾勉传谕委曲诲奸俾於袭经之峕妄致挂冠之请因降祠命苟塞人言抱拥存全如护拱璧夫以蔡京之去俾之谢事又削其十一官而谪之杭凡其乡里姻娅比为死党者如宋乔年叶梦得林摅之徒悉皆逐去不得亲近人谓上意坚定不可回夺矣曾不三年复居相位穷凶极恶以阶政宣之祸今罪与京埒而罚不伤其毫毛又有奸人贪其重贿怵其甘辞於密勿之际日夜乘间伺隙而隂为之地焉是以讹言并兴善类解体谓圣意之难测而大奸之必还莽卓操懿之祸将有不忍言者臣窃为陛下澟澟也皇嗣未建国本久虚顷岁以来言之者唇腐齿落不知其几疏矣陛下始而玩中而疑终而讳焉英宗之选育也仁庙春秋二十有六孝宗之选育也高庙春秋二十有五虽未正名号而圣意固已定矣陛下之年视二祖何如也顾优游不断未有专属非玩欤羣臣立长之论虽涉乎嫌然皆发乎忠诚非有他也而陛下深恠其说非疑欤近者一二小臣论奏及此窃闻宣谕宰执咎进言之烦非讳欤自顷以来诸臣杜口矣日慆月迈罅隙不涂安知无如定陶赂遗後宫求为汉嗣者天下祖宗之天下也陛下受之将以传诸万世其可牵於私系而不以大公至正之心早正而素定乎大臣者贵乎以道事君者也今也献替之义少而容悦之意多知耻之念轻而患失之心重内降所当执奏也则不待下殿而已行滥恩所当裁抑也则不从中覆而据命揣上之不严於絶恶也则进其余党而尝试意上之追仇乎尽言也则择其甚者而排摈嫉正而庇邪善同而恶异任术而诡道乐媮而惮劳凡其过失见於羣臣之论奏者固已不少陛下朞年之间虚心委寄所责者何事而其应乃尔无恠乎望治之勤而收效之迟也台谏者所以主持公是者也祖宗之时言入辄行无所回挠将以养其气也比日以来厌其强聒求以箝之乃有所谓宣谕者焉权凶逸罚交章请罪则谕止之扈带私授抗疏论列则谕止之且陛下以此官为何官耶盖明目张胆立於殿陛以与天子争是非可否者也頋可谕止之与谕之其可止乎王十朋有言绍兴末台谏奉行天子风旨有宣谕使言者有宣谕不得言者台谏之职言不行则去其可受宣谕乎臣谓今日之病何以异此摧其气挫其锐则精神风采亦日销月铄而已矣陛下果何便於此侍从者所以论思献纳补阙拾遗者也祖宗以来蒐揽俊乂列布禁涂朝廷一有阙失言语议论之臣交唱迭和图惟正救是以事无过举今也班联寥落虚位孔多职业隳废气象衰薾国有大事言之而无助争之而无党政之多粃抑此之由谓常世之士果无足以充是选乎则极论纲常一斥不复者其人也执宪端平拚除非类者其人也疏陈三渐力拄阉戚显劾二奸肃清宫禁者又其人也若此数人汉廷公卿孰有出右者诚能聚之本朝岂不足以折羣邪而夺之气今也或弃之而不召或召之而不力天子严惮而不复柬记大臣观望而不敢荐延望实之不收乃徙谓人才乏使而目前之苟可以充数岂可厚诬哉刑赏者国之纪纲也赏公则人知劝刑肃则人知惧人主所以御天下者惟此二柄而已其可使之私且?乎贵介怙亲第赏重复西垣駮正而遂非不省恩旧干泽污玷郎闱琐闼涂归而终置不问赏不私乎近臣毒死谋出权奸国人户知贼岂难得发奸擿伏者非但失职又囊槖之典狱讫威爰书诞谩勅牓挂壁迹捕渺茫朝廷弗竟也三凶流窜令非不严乃有廋伏近畿狎玩国法州郡故纵曾不谁何搢绅传言相与愤惋舜之流四凶族曾不如此刑不?乎兵财者国之大政也治兵莫大於谋帅理财莫先於节用淮阃巽懦擢自权奸趋向既邪缓急难倚今纵不能辍威望臣以代之见大夫之中岂无可任者迁延岁月重於易置岂非忧边思职者之过乎敌窥南徼事已数载边臣父奏日骇听闻夫敌之以斡腹误我久矣而庙堂之上将信将疑应接常缓饬兵卫峙糗粻结边丁抚夷落缮障塞明斥候非知兵者不能办也乃蹈常袭故不急择才臣以畀之万一小夷不支北骑奄至自岭以南无复横草之备乃骇而图之岂将有及之乎军政之阙孰大於此国家版图数年以来荡析几半承平用度不损圭铢譬如衰败之家产垂尽而费如昔虽欲不困不可得已边垂久戍馈饷日繁塩滞楮穷国计大屈此何时也而土木不休好赐无艺白鹤新宫斧斤之声未絶师臣赐第版筑之役将兴闻之道路又谓宫掖之间按明禋之旧比责币帛於版曹贡篚之地既墟至乃辍移他币以应命由是而推横费侈用外庭所不得知有司所不得会者可胜道哉邦财之蠧孰大於此陛下临政愿治非不焦劳而如前所陈无一嗛志可不思其故欤盖自端平亲政以来号曰更化者屡矣然其所谓更化者不过下一诏书易一宰相而已至於大化之本关乎气运之盛衰治道之隆替当更而不更者则固未知思也本者何非陛下之心乎陛下未明求衣寒心销志见於视朝听断之时亲近儒臣询访得失见於旃厦从容之际虽尧舜之兢业文武之忧勤不是过也然闾阎小人妄议圣德或谓谨独之地立意之未诚燕闲之时窒慾之不固货利蚀吾之明者也而不殖之戒未严大奸觊还私献络绎相位偶缺多藏交营君臣之间相觌以货相赂以利此元灵污浊之事岂盛世所宜有哉至於便嬖侧媚之人所以荧惑耳目感移心意者尤足以为清明之累腐夫巧譛而使传几揺妖?外通而魁邪密主隂奸伏蛊互煽交攻陛下之心至是其存者几希矣夫陛下之心大化之本也不於是乎洗濯磨淬力思所以更之乃徒立为虚言亡实之名而谓之更化此天心之所以未当而大异之所以示警也虽然是心之非更之虽在陛下而格之则在大臣陛下断自宸衷并建二相所以责望之者岂特簿书期会之故钱谷甲兵之问而已绳愆纠缪陈善闭邪盖将以为澄源端本之地也舍是不图而汲汲於末流岂足以为贤相哉必力定国本如韩琦挟孔光传以悟上心而犯顔逆指非所惧必决去小人如司马光所谓天若祚宋必无此事而挑怨蹈祸非所恤必止絶内降如杜衍之积至数十连封面还必裁抑嬖幸如陈俊卿之面质上前力去渊觌其能及乎此也则陛下从而听之其不能及乎此也则陛下以此望之庶乎言动造次交警迭规涵养薰陶潜感密悟必使人主一嚬一笑之间无往而不中其度焉夫如是而後大臣之责尽大臣之责尽而後陛下之心正陛下之心正而天下之事始可次第而理矣孟轲曰君子之过如日月之食人皆见之及其更也人皆仰之陛下诚能销变弭殃以彰更化之盛则孟轲所谓更者盍亦反其本矣臣西南寒儒顷以庚子冬雷应诏上封事乞陛下择才并相以是忤史嵩之流落三年不自意得逢陛下更新大化再玷周行目睹岁旦日食之异敢不奉明诏吐其强愚狂瞽干诛惟陛下幸赦

十二年斯得为秘书少监兼侍立修注官进故事曰李丞相沆每朝谒奏事毕必以四方水旱盗贼不孝恶逆之事奏闻上为之变色惨然不悦既退同列以为非问丞相曰吾侪当路幸天下无事丞相每奏不美之事以拂上意然又皆有司常行不必面奏之事後告已之公不荅数数如此因谓同列曰人主岂可一日不知忧惧也若不知忧惧则无所不至矣

臣尝观唐虞盛时大臣进说其君虽平居无事未尝不存警戒之意盖人主不可一日无惧心而保持是心使久而不怠则大臣之责也禹臯陶论治於舜之前舜进禹使之昌言禹不及其他独举前日洪水滔天浩浩怀山襄陵下民昏垫者以为告禹岂自伐其功者哉盖将以保帝舜洚水儆予之心使之不忘一日之惧所谓昌言莫大於此後世大臣鲜能知此义者惟汉魏相粗有见乎此相敕掾史案事郡国及休告从家还至府辄白四方异闻或有逆贼风雨灾变郡不上相辄奏言之夫宣帝之时吏称其职民安其业亦可以言治矣相乃常以逆耳之事告其君使之知所警惧不敢安逸可不谓贤乎我国朝名臣李沆相真宗皇帝每奏事毕必以四方水旱盗贼不孝恶逆之事奏闻上变色不悦同列皆止之而沆不为止且曰人主岂可一日不知忧惧若不忧惧则无所不至矣呜呼沆之此言真可谓得大臣之体矣虽周公作无逸以戒成王何以过此且咸平景德乃国家至隆极盛之际而为宰相者不以已治安为足方以儆戒无虞为心用能弼我祖宗丕丕基传之无穷而施之罔极岂非万世宰相之法哉臣窃见比者江浙闽中诸郡同日大水流杀人民动以万计中外一辞谓非小变然大臣恬然视之未闻有孳孳汲汲推原致异之由图惟弭灾之策为陛下力陈之者一二廷臣不得已而有言亦人臣愿忠职分之常耳颇闻恶其强聒指为张皇抑何居其位而不知其任耶夫魏相李沆居天下无事之时而喜言灾变之事今日大臣当大异较炳之後而恶言灾变之实岂以陛下不乐闻之而頋望以至此乎臣愿陛下虚怀访逮示臣以喜闻警戒之意如舜之进其臣使之昌言庶几自今或有变异有以开广上心博采人言共图销弭之术宗社幸甚

斯得又上奏曰臣待罪蓬山録録无补陛下过听擢之摄承记注辞不获命日夜思惟所以称塞者就列之初适覩国家有非常之异职分所在敢不皇皇汲汲即为陛下言之臣窃见六月以来饶信衢婺台处严陵建寜南劒邵武诸州同时大水败坏官寺屋庐流杀人民以千万计父老咸谓数十百年所无此非小变也陛下可不惕然警惧推原致异之由求以?塞之乎臣观汉儒言灾异谓有某事则有某应皆为必然之理故人或不之信然本朝大儒程颐苏轼朱熹以为感应之理甚精其说不可尽废废之则人主忘警戒之心臣今采摭汉儒所论水灾之应验诸当世行事盖真有若合符者试校举而陈之汉儒谓政令逆时则水失其性雾水暴出百川逆溢坏乡邑溺人民今盛夏之月土木横兴毁彻民居妨夺农务穷昼极夜不得休息百姓以其愁苦之气薄隂阳之和感天地之精致异招殃莫大於此举动逆时如此水安得而不应乎汉儒谓辟遏有德厥灾水水流杀人说者谓辟君也人君壅遏有德使不见用则水灾应之今在外之臣固有尝撄逆鳞一斥不复者有显劾权奸久而不召者当此侍从卿监班列一空之际悉招徕之以补其处可也而宿疑未化开悟惟艰至於诏旨所趣命召所加则不过一二朋邪贪刻之人而已有德壅遏如此水安得而不应乎汉儒谓道人始去涌水为灾道人者有道之人也今陛下招延衆正列于有位天下方以庆历元佑之治望之而因一小人轻蔑学校使师儒望士力争而去若不甚惜比日以来复闻小人有欲陷正臣以变时事者一网尽去有其兆矣善类孤危如此水安得而不应乎汉儒谓诛罚絶理厥灾水其水也雨杀人今陛下寛仁出於天性而草茅扣阍或触黥隶之辟事谓创见闻者惊疑至於州县之间寃狱孔多而辅郡杀士尤其着者道路流传莫不切齿内外台臣以其肺腑噤莫敢言陛下深居九重亦尝知其事乎乃若诛罚所当加者莫垓荥若也则反拥护存全不伤毫髪刑罚絶理如此水安得而不应乎汉文帝後三年蓝田水出流九百余家坏民室八千余所杀三百余人汉儒谓是时匈奴犯北边杀略万余人故有水灾之应往岁之冬宼入淮西大掠而去其所杀者奚翅万人创残之余民气破伤官吏侵渔寃苦无告边民失职如此水安得而不应乎元帝永光五年大水坏乡聚民舍及水流杀人汉儒谓是时帝违古制刑臣石显用事故有水灾之应比年以来刀锯之余气焰日盛士大夫无耻者赴壑投林倚为内主而都邑琐细之讼亦复渔猎以渎圣听发命不衷吏道多杂职此之由刑臣用事如此水安得而不应乎凡此六者非臣臆说质之往牒考之时事信而有证至不诬也陛下安得视为偶然而不亟图所以销弭之乎今避殿减膳罪已求言既寂无闻所下寛恤诏书辞气平缓殊无哀恫恻怛之意二府引咎归政之虚文犹不知改至於处置救灾恤难之事若存若亡未闻有慨然以纳沟由溺为己责如救头然而图之者此臣之所甚惑也程颐有言天地之间有感必有应所应复为感斫感复为应今灾变如此忽而不图臣恐感应反覆殆无终穷不至於大伤败不已况隂盛阳微盖昭然为兵革盗贼小人将起之证而於五胜之运又我国家之所甚恶者乎臣愿陛下深思天戒采用臣言亟下求言之诏博求塞异之方必先罢新寺土木必速反忤旨诸臣必遏絶邪说主张善良必谨重刑辟爱惜士类必加惠边民救其死亡必抑远幸臣絶其干挠信能行此六者不惑不疑则天怒庶乎其可回和气庶乎其可召矣虽然臣复有愚见怀欲吐露已久今天时人事如此其敢复有隐忍不为陛下言之臣观汉成帝时灾异至衆刘向告以销弭之术始终不过以和为言其论治世之事曰衆贤和於朝万物和於野曰朝臣和於内万国驩於外曰诸侯和於下天应报於上其论衰世之事曰幽厉之际朝廷不和祸殃自此始曰朝臣缪戾乖剌灾异数见盖反覆言之至为深切而又以和气致祥乖气致异之说终焉若向者亦可谓善言灾异矣今陛下更新大化厉精思治所望於二相者何如也协恭和衷训诫勉厉非不谆切柰何纎芥之隙不杜佩劒之风浸成谗人交乱其间将至不可复合夫佐人主燮调隂阳何等职分頋不以稷契臯夔济济相逊者自勉而甘心於衰世背戾之风然则乖气致异涌水为灾二相安得不任其咎乎臣愿陛下因天灾之可畏明以利害申谕二相使之各弃细故戮力一心以济国事以回天意二相和则衆贤和衆贤和则万物和如此而犹有变异以为明主之忧臣不信也臣忧爱之深愚戆妄发惟陛下幸赦

斯得又上奏曰臣伏覩御笔以诸郡水灾分命朝臣体访被灾轻重布宣德意且令有司给降钱米赈济仰见圣天子忧念元元不皇寜处之意然臣谓近年以来所在常平义仓例多羽化况当水毁之後储蓄抑又可知若令有司专仰此以充赈给必成文具窃见仁宗皇帝庆历八年河北水灾特出内藏库钱帛令三司转漕斛斗赈赡嘉佑元年河北复被水出内藏库绢二十万匹银十万两赈贷神宗皇帝熙寜元年诏三司支钱五十万贯赐河北转运司应副水灾诸州支用以免科扰民间孝宗皇帝乾道元年浙东西水灾蠲免百姓身丁钱绢於内库纽支拨还户部以充军用祖宗爱民之切於有司赈给之外又捐朝廷内帑钱物以助之实惠及民不为空言所以人心感悦天意易回虽然此非特祖宗已然之事亦陛下之所亲行者绍定二年台州大水命常平使者叶棠移治经理发丰储仓米十万石封桩库钱五十万贯以充赈济修城之用是时楮价四倍於今计五十万为今二百五十万视三祖所捐盖有过之今被灾之地既广旧比固当悉援然亦安可漠然视之而徒责之诸司州郡乎臣窃料陛下痛伤赤子死亡未必不欲捐缗赈之特大臣每事蓄缩逆畏陛下或有所靳而不敢言耳且绍定赈台之事弥远犹能行之曾谓二相之贤而独不能为之乎夫居钧轴之地遇国家大灾变拘文牵俗踌躇頋虑不能稍稍度外行事以慰天下之心而曰国力方屈吾为朝廷惜费殆不得为知务矣臣谓三使者之行当各以二三百万缗自随所至的度被灾轻重均济近郡又当兼给以米庶几实德宣布可以转灾为祥朝廷每造一宫建一寺其费动以数千万计若捐百之一二以活十州数百万生灵之命其为福田利益盖有大於宫寺者矣陛下若以臣言为可采伏乞睿旨降付三省疾速施行

景定五年斯得为秘书少监以彗出应诏上言曰臣伏覩七月六日诏书以彗出柳宿许中外臣僚直言时政缺失者臣一介妄庸受性愚直淳佑末禩蒙陛下擢贰蓬省摄承记言竟以遇事妄发得罪而去已而朱熠沈炎何梦然之徒相与捃拾坐废十年自分此生永诀圣代无复一言关于陛下之听矣不谓垂死之年乃承罪已之诏谆勤恳恻导之使言臣目睹皇天震怒大祸将至其敢畏避权势不声其所怀以负圣明谨沥血忱以羣臣所必不敢言陛下所必不得闻者为献惟陛下幸听臣谨按国史徽宗皇帝崇寜五年正月戊戍彗出西方光芒长十余丈徽庙大惧日进蔬食每夕焚香涕泣至数百拜星没乃止於是慨然深照蔡京之奸不由人言奋自威断即日罢其左仆射凡京所为政事一切罢之除毁党碑凡元佑奸党指挥二十项悉从荡涤停补役住方田废三卫彻圜土更学法复科举罢後苑制造蠲六尚贡物以至茶塩钱法并诏户部议改内外百姓歌謡鼓舞溢于涂巷近世以来以实应天精切勇猛未有过於此者後嗣安得不取法哉陛下数年以来专任一相虚心委已事无大小一切付之果得其人宜乎天心克享灾害不生祸乱不作矣而庚申以来大水为灾浙西之民死者数百千万继以连年旱暵田野萧条物价大翔民命如綫景象急廹至此极矣今又重以非常之异妖星突出光芒竟天夫柳为鹑火火者国家盛德所在而彗出焉其变不小若非朝廷政事大失人心则何以致天怒如此之烈乎臣请得而枚数之祖宗立国一本忠厚大奸巨蠧始加流窜今也大臣轻於用之以怖异己庚申辛酉之间大小之臣追停迁放无月而无威则立矣如斵丧祖宗忠厚之泽何士大夫以仕进为业者也今使刻薄小人吹毛求疵控持扼塞动触新制进退无门旅困颠连有历二三岁竟不得一阙而去者又使轻锐少年数人日夜改七司法煆炼增加自薄趋薄惟恐一人之得进然但能困孤寒耳至已所欲与则虽碌碌下流超资越序而无所忌惮也人才难得自古而然并蓄兼收犹惧乏使今也以意向为用舍以党类为去留自非素出其门皆弃不録遂使怀才抱艺之士沈废流落咨嗟愤怨有锢人於圣世之恨岂不足以伤隂阳之和乎古之大臣皆以下士为贤吐哺握发未尝少懈所以通达下情蒐擥人物共济国事也今不务师古妄自尊大有造光范如谒鬼神越月逾年竟不得通虽有奇才异能何以自见凡此数者皆为陛下失士大夫之心者也自井田既废养兵之费皆仰税租汉唐以来未有能易之者也今也骋其私智市田以饷自谓策略高妙前无古人陛下知其非计尝欲罢之有秋成举行之命彼悍然不頋也白夺民田流毒数郡告牒弃物不售一钱遂使大家破碎小民无依米价大翔饥死相望有司尚谓田恶日更月易无有已时奸佃乘之咸叛其主识者谓异日浙西有乱必自公田始不特若此又四出虎狼之吏使之磨牙张吻啖咋良民柯山一閧远近为之震惊苕水三贪朝廷之所妙选史越翁到郡数旬而聚敛至三百万椎剥之惨不言可知朝廷锄去黥吏本以爱民也不知反以害民一吏就擒视为奇货株连枝蔓殃数十家得钱数百千万而犹未已质妻卖子破产亡躯哭泣载涂臣所亲见堂堂天朝而甘为破落州县摊赖之举凡此数者皆为陛下失畿甸之心者也江汉上流国家重地中兴以後简畀名臣弹压抚摩未始偏废今也举而付之一夫容养姑息如奉骄子颐指气使求得欲从斩劓杀伐徧於湖广监司守令畏慑而不敢争使陛下创残遗民沦坠汤火而莫之救江西湖北岁籴给钱其来已久今亦半给告牒人情寜不汹汹以至市舶尽利而蕃夷怨盐法苛急而商贾怨比日以来复闻广宼赣盗相挻而起凡此数者皆为陛下失远民之心者也然此特臣田间所知万分之一二耳淮海以西岭蜀以东千万人之怨又奚止是哉陛下所恃以有天下者人心而已今大臣尽失之则其相与愁痛号咷哀吁上苍产妖锺孽以警悟陛下以昭示危亡又何足恠哉况近岁以来天生柔佞之徒布在世间立人本朝惟知有权门而不知有君父或称其再造王室或称其元勲不世或直以为功不在禹周公下虚美溢誉日至上前荧惑圣明掩蔽罪恶遂使陛下深居九重专倚一相高枕而卧谓如泰山四维之真可倚不知其下失人心上招天谴乃至於此岂非羣臣附下罔上之所致哉陛下试观五年之间廷绅奏疏不知凡几千百亦有一语事关廊庙者乎意之异已者尽斥位之偪已者尽除上自执政侍从下至小小朝绅无一而非其党虽学校诸生亦复数年噤无一语言路久已荆棘所以养成大臣横逆之气人怨天怒不至於彗出不止也且灾异策免三公汉唐以来视为常事丙申雷变陛下亦尝奋发刚断一日而罢二相今彗星之应至不忍言岂雷发非时之比况人心皇皇万口一辞皆指其人独陛下不悟耳且后妃之家不得为执政官仁宗皇帝之着令也政宣犯之终至祸败陛下违仁宗之令典蹈政宣之覆辙固已不合天心久矣今遇非常之变而又不思改图则亦何时而觉寤哉臣恐自今上天不复谴告而伤败旋至矣臣忠愤所激不胜大愿陛下取崇寜彗出故事反覆披览力见施行因大臣求退而亟许之取庚申以来一切刻薄害人之政即日罢去申严仁宗着令为子孙万世之法而又尽涤圣心力行好事收召真贤昭洗寃魄以答天心以慰人望如此十日而妖星不灭则寸斩臣以谢大臣以戒狂妄臣不敢辞干冒天威不胜震惧之至淳佑十二年国史实録院校勘汤汉以大水应诏上奏曰君心敬肆之分实上天喜怒之由一念之敬上帝临女祥风庆云所从出也一念之肆上帝震怒妖祲隂沴所从生也又火灾应诏上封事曰臣闻任天下之大立心不可不公守天下之重持心不可不敬陛下膺皇天之眷命受祖宗之宝图则不当怀私恩为天下共主为亿兆寄命则不当隆私亲大臣迩臣服休服采皆陛下所倚仗也则不当信私人三省密院皆陛下之朝廷发号布政所从出也则不当有私令四海九州土宇版章皆陛下之仓廪府库也则不当殖私财陛下於皇天祖宗之德弗永念而报答私恩於羣黎百姓之疾苦弗深恤而富贵私亲公卿在廷其信任不若近习之笃中书造命其施行不若内批之专则陛下之立心既未能尽合乎天下之公矣往者陛下上畏天戒下恤人言内则拘制於权臣外则恐怯於强敌敬心既不敢尽弛则私意亦未得尽行比年以来天戒人言既已玩熟而贪浊国柄黩货无厌彼既将恣行其私则不得不纵陛下之所欲为於是前日之敬畏尽忘而一念之私始四出而不可御矣姑以近事迹之定策之碑忽从中出乡未欲亲其文也贵戚子弟参错中外乡不如是之放也土木之祸展转流毒讼牒细故胥吏贱人皆得藉群璫之势彻清都之邃乡不如是之盛也御笔之出上则废朝令下则侵有司乡不如是其多也贿赂之通书致之操乡不如是其章也故凡陛下之所以未能任大守重而至於召怨宿祸者始於立心之未公成於持心之不敬私以为主而肆以行之此所以感动天地而水火之灾捷出於数月之内也陛下得不亟为治乱持危之计而可复以常日玩易之心处之乎

理宗时考功郎官赵景纬以彗出于柳应诏上奏曰今日求所以解天意者不过悦人心而已百姓之心即天心也锢私藏而专天下之同欲则人不悦保私人而违天下之公议则人不悦闾阎之糟糠不厌而燕私之供奉自如则人不悦百姓之膏血日朘而符移之星火愈急则人不悦不公於已而欲絶天下之私则人不悦不澄其源而欲止天下之贪则人不悦夫必有是数者斯足以召怨而致灾愿陛下捐内帑以絶壅利之谤出嫔嫱以节用度之奢弄权之貂寺素为天下之所共恶者屏之絶之毒民之恩泽侯尝为百姓之所愤者黜之弃之择忠鲠敢言之士置之台谏以通关鬲之壅选慈惠忠信之人使为守以保元气之残又必稽乾淳以来凡利源窠名之在百司庶府者悉隶其旧以济经用之急公田派买不均之敝听民自陈随宜通变以安田里之生则人心悦天意解矣人之常情惧心每发於灾异初见之时不能不濳移於谄谀交至之後万一过听左右寛譬之言曲为他说以自解毛举细故以塞责而恐惧之初心弛则下拂人心上违天意国之安危或未可知又曰损玉食不若捐内帑却贡奉之为实避正朝不若塞幸门广忠谏之为实肆大眚固所以广仁恩又不若择循良黜贪暴之为实盖天意方回而未豫人心乍悦而旋疑此正隂阳胜复之会眷命隆替之机也

将作监袁甫上奏曰臣仰惟陛下祗畏天威益隆圣德因风雨震淩之变惕然恐惧以避殿减膳为未足廼亲洒宸翰布告中外俾小大臣僚咸以直言来上圣心笃切已足上格穹苍矣臣昨厠从列兹叨祠廪目击变异痛心疾首虽抱沈痼屏处衡茅其敢以是为解而不思所以仰答清问是用披沥肝膈粗陈管见惟陛下少垂听焉臣闻圣帝明王之世天道顺於上地道寜於下故无疾风苦雨之灾无地震水涌之变此皆盛德感召之所致也而自今夏以来地震屡矣廼七月七日白虹夜见虹飓母也越二日而飓风挟雨大肆威虐人皆曰飓母之见此先兆也臣则曰先兆之见不在乎白虹垂象之时而已着於地震示变之日记曰地载神气神气风霆风霆流形庶物露生且夫天气下降地气上腾於是乎风霆流形发生庶物斯其所谓神气者欤夫何神气之发育乃反为人物之殃不为祥风甘雨乃转而为灾为沴殆有甚可恠者焉土宇者所载之神气也今则漂荡室庐矣民人者所载之神气也今则伤害民命矣物产者所载之神气也今则垂成之稼扫地无余一饱无期饿莩将见矣地震兆其端而飓风煽其毒是其咎果安在欤夫地载神气而圣人之神气实与之相为流通纳于大麓烈风雷雨弗迷作书者以为舜之德即舜之所以为神气也清明在躬气志如神天降时雨山川出云记礼者又引崧高之诗而继之曰此文武之德即文武之所以为神气也成王之神气微有所昏故大风偃禾昭示谴告及夫啓金縢之书发悔过之语而反风起禾见於不旋踵之顷当是时成王之神气其精明与舜同亦与天地同故一念感召如响斯答然则今日之变天道未顺地道未寜震动漂揺灾异交作无庶物露生之应而有荡析摧败之忧陛下盍亦反躬内省岂吾之神气有歉於古之帝王而然欤臣窃谓天覆地载人物处於其中同此一神气也惟天地万物父母惟人万物之灵亶聦明作元后实所以为神气之主也比岁以来兵戈满目乖戾之气上干隂阳西蜀破矣荆襄残矣淮甸抢攘江湖撼揺民人死亡何可胜计今又先之以地震重之以风雨凡平时之林然而生蔚然而茂神气之所发育者率皆憔悴萧条触目酸鼻而又物价翔踊日甚一日民将无所得食直立而须死耳夫民物之生皆地之所载而天之所覆也今天爱其道地爱其宝但见寖衰之形莫覩寖明寖昌之象可不为之寒心哉虽然亦岂无道以处此臣敢科别其条以告陛下夫天下譬犹一身身以神气为主神气精明然後骨力坚强血脉流通吾身可以久安而无疾治天下亦然心源者神气也人才者骨力也兵财者血脉也自一身而宫闱自宫闱而朝廷自朝廷而天下所以主张是者神气也所以运动是者骨力也所以流行是者血脉也陛下一澄其心源则神气充矣一振人才之纲领则骨力强矣一提兵财之体统则血脉通矣故天下之机括惟在陛下之一身而已且端平未更化之前姑置勿论自更化之後陛下所历之艰险变故不为不多而所以动心忍性者不为不至矣不知陛下因灾异而神气遂为之消沮乎抑因警惧而神气愈为之精明乎夫忧窘则怵惕安平则?缓常人之情耳圣帝明王纯一不贰之德则固不当若是也臣愿陛下悼念灾变之可畏深思平日之过愆痛自惩艾以陛下之心对天地之心变异卒起之时固当饬躬自省变异渐息之後尤当兢业自持此心所存栗栗然常若盲风恠雨拔木发屋之变临乎其前絶荒淫之嗜好戒宴安之鸩毒杜羣枉之邪径伸忠贤之正气燕居深处与治朝听览之际同一庄肃妃嫔进御与经帷讲学之时同一敬畏勿以屋漏闇室而自肆当以天鉴孔昭为可惧勿以借曰未知而自恕当以人见肺肝为难欺视听管摄乎天君而毋以外物汨精神几务尽付於至公而毋以私昵寄心腹斥一时寛释之邪说而惟思天下至大至重之责不可有一日之暇逸屏目前玩志之细娯而深念艺祖皇帝之金瓯不可有纎毫之阙损如此则大臣不敢养骄以惰股肱小臣不敢养谀以惑耳目近臣不敢养安以稔萧墙之祸远臣不敢养宼以遗宗社之忧君臣上下置此身於岌岌至危至险之中天地神祗恻然感动将挈而还之於至安至固之域矣臣所谓陛下一澄其心源则神气必充者此也人主无职事惟以进贤退不肖为职史称郭公之所以亡在善善而不能用恶恶而不能去以臣观之郭公之罪固在乎无刚断之勇而其受病之原则在乎未能识善恶之真如使其真知善善真知恶恶则何遽至於亡惟其颠倒错乱莫知适从当用者如转石当去者如拔山卒之正不胜邪忠不敌佞佞邪满朝则忠正路塞是以终陷於亡耳陛下收揽威福凡所进退之人不胜其衆矣昔者所进今日不知其亡往往乍贤乍佞迄无一定之守人谓陛下刚断之不足臣窃窥陛下近年以来未尝不欲用刚也特在乎审而行之耳断在必用者宜施之於君子而勿误施之於小人断在必去者宜施之於小人而勿误施之於君子则得其所谓用刚之实而不蹈郭公之失矣今陛下未能别白贤否之真但惩往时议论纷纷异同之弊遂以安靖为尚然所谓安靖者惟苟同而已矣君所谓可臣亦曰可君所谓否臣亦曰否以苟同为贤其意将以求安靖也殊不知是是非非力争明辩合天理当人心乃所以为安靖阿意顺指媚上谄下无所救正蔑闻箴规则虽求为安靖乃所以为大不安靖耳今灾异数见天怒未释恠证日新民情易摇尚得谓之安靖乎本朝庆历嘉佑间羣臣可否相济至熙丰而并为一谈元佑诸贤亦可否相济至绍符而又并为一谈由今观之孰得孰失人才之委靡至近年极矣臣之愚见窃谓勿以已意为逆顺而以义理为逆顺勿以同异定取舍而以是非定取舍庶乎陛下不受人之欺而国家享得贤之实今也不然脱遇有一任使有一除授则左頋右眄辄兴乏才之叹正如风痹之人纵缓不收四肢百骸不为我用谓之骨力之强可乎陛下赫然圣明照临于上破苟同之说辟大公之途使天下人才踊跃奋迅乃可以固肌肤之会筋骸之束矣臣所谓陛下一振人才之纲领则骨力必强者此也今日急切之务兵财二事而已论者但知逐末忘本臣窃惑焉自古兴王之始奋徒手而运掉一世无兵而立有兵无财而立有财盖其精神志念沉深果断几未至不轻躁以先事势可为不迟疑而失时挫而逾厉弱而益壮则何事不可为何功不可立兵财本一事血脉本相通今析而言之执政各主其一不识兵而非财兵何以养财而非楮财何以办苟不通为一体大作规模洗涤积弊而一新之臣未见其可也厥今中外所养之兵与凡屯戍沿边者不为少矣而犹苦於无兵楮弊布在天下者凡四十千万有奇其数可谓至夥矣而犹窘於无财此岂拘泥常调者所可变而通之哉陛下必思夫兴王之始奋徒手而运掉一世者何术而致此彼惟不以常调处之危中求安死中求生故能易祸为福如反掌之易耳是故患兵之少而言增募者谬说也患楮之不行而言秤提者尤谬说也举朝群臣泛泛如河中木而陛下又未尝毅然振刷有所改作则乌能救今日伤败危亡之天下哉或者乃曰论事易行事难今欲振刷改作必思如之何而发端又如之何而布置又如之何而究竟可也臣应之曰今日非不可振刷改作也特患未肯振刷改作耳如陛下果肯振刷改作必有其道矣且陛下亦尝以自昔人主处艰险危急之极者而思之乎彼口之所食者何食身之所服者何服宫嫔凡几暬御凡几内外有冗官冗吏否乎有滥恩横费否乎兴土木否乎侈宴集否乎献议者或及此则笑曰是不过节用耳所用如丘山而所节仅?埃此迂谈耳臣之所言奚止曰节而已哉直欲陛下如兴王之始奋徒手而运掉一世则必思坐卧仰胆饮食尝胆真如越王勾践可也必思大布之衣大帛之冠真如卫文公可也夫如是天下将曰万乘帝王而所食如是所服如是是真欲兴邦矣是真欲洗一世而更新矣妃嫔耶暬御耶土木耶宴集耶必能奋然大从减省天下传诵曰今日汰某人矣明日又罢某事矣冗官耶冗吏耶滥恩耶横费耶必能确然痛加裁抑天下传诵曰今日下某令矣明日又革某弊矣陛下立心务在必行决不朝作而暮止朝廷论议至当归一寜有甲可而乙否万一左右之臣迎逢陛下之意以为方今事势未至危殆之极何必先为苦节穷蹙之态是说也乃害陛下之俭德者也所宜深警而亟斥之或又以为方今幸而人无横议何必为此纷更张皇之举是说也乃沮陛下之从善者也尤宜明辩而力排之陛下胡不思夫夏少康之兴仅有田一成有衆一旅可谓至狭至微矣尚能振作兴起挽回衰乱之邦复为隆盛之势陛下视少康之时岂不尚易於斡旋运用乎梁武帝为侯景所逼自知必亡乃曰自我得之自我失之亦复何恨呜呼代天作子抚有万方危廹困辱至出此语书之史册贻羞千古当其尚可救药也怠而不奋及其不可支吾也犹不知悔自昔然矣可不惩乎今日之事不问智愚不拘中外同然一辞皆曰巧妇不能为无面饼甚者则曰国将与楮俱敝其虑固苦其言固切而论及於振刷改作则又皆曰陛下犹未之肯也不特陛下未之肯为陛下左右之臣者皆未之肯也毋乃以为妨已而不暇计国乎不思皮之不存毛将安傅计国乃所以为已计也陛下躬率於上将有管晏为时而出如陛下犹欲以平时架漏之具文而施之於伤败危亡之天下则虽有管晏犹不知为陛下计而况未有管晏乎夫管晏孔门之所羞称也今欲求其所羞称者尚不可得陛下亦可反而思之矣人主天下之利势也陛下操赏罚之利势於掌握之内惟在乎善用之则天下何难治之有臣所谓陛下一提兵财之体统则血脉必通者此也抑臣复有献焉上以言求下下以言应上勿谓言为无益也臣窃思今日之事复有十条焉号令率多反汗取轻天下今当谨重其所发一也赏罚未行之始天下已生疑心今当示信而勿惑二也所在军情不安敢於陵犯纪律今当厚恤而严法三也灾变之後小民艰食皆将驱而为盗今当招籴以弭奸四也秋高马肥敌情叵测区处边面已为後时岂容更复悠缓五也督府制阃统体相关所宜戒饬一心以国事而灭私情六也监司按行诸路楮劵徒致烦扰亟宜别行措置七也州县体量田租务在实惠及下以固民志八也湖淮交子尽合易以铜楮通彼所以寛此傥是说可行亦当早有定论九也安边所乏积贮合议区画毋致隂消濳耗十也此十条亦粗足以裨末议然臣不敢掇拾细微以溷圣聦者盖以治天下必使神气精明自然骨力强而血脉通凡此末节有不劳余力而自举者陛下毋以神气之说为迂稽诸天地验诸人事今日之变非向时火灾之比盖火灾仅在京城未为广也今之水灾徧及外方矣不戒于火犹可诿曰居民弗谨遂至延燎水灾非细故也我宋以火德王天下先朝河决为灾犹且上下恐惧况风雨肆虐至於此极陛下其可不奋志力行一反衰薾之光景而为兴隆之气象哉诗曰惟昔之富不如时惟今之疚不如兹又曰我瞻四方蹙蹙靡所骋臣贱性朴愚怀不自已幸值陛下导之使言是以一吐狂僭惟陛下财幸

吏部尚书魏了翁上奏曰臣伏见比日以来天文示异何其稠也六月庚辰流星昼陨其占为覆军为隂谋越十日己丑荧惑入太微垣其占为饥为逆为丧七月戊戍太白经天其占为兵为秦强为不臣此金火二星之变至于今未退也而火廹内垣尤为急切越六日丙午以後金星行入东井夫孽非天作变不虚生陛下亦思所以省已愆回天心乎汉相王嘉谓动民以行不以言应天以实不以文下民微细犹不可诈况於上天神明而可欺乎人皆以为至言臣谓如此言者在二汉以来絶少抑不知民与天一也安有为欺民之事而可以应天亦安有为欺天之事而可以动民者此犹未免於择焉不精然其立言之大意则固已深中乎千有余年应天动民之实病矣臣每见近年以来羣臣封章多言陛下每遇祀飨必逢开霁每有祷祈无不响答而臣尝以为此特浅浅之为见者耳大水大火大兵大盗无岁无之而不此之问乎姑以今年所闻如正月而徐邳覆军二月而惠宼作乱三月而黄陂逐将四月而建辛违命五月而禁卫失伍六月而京口挻褐七月而高邮阻兵封章奏疏非不多矣而不以是为异也不特此也虽乾文示异无月无之亦能尽彻於陛下之听乎陛下闻灾异闻变故未尝不知畏惧也而臣犹有疑於动民以言应天以文则民未可得而动天未可得而应也天未可应臣何以知之以民未可动知之耳民未可动何以知之臣半年之间涉万里长途所接州县民吏语及亲政未有能深信者至江淮以来则忧危之语日闻以此知民未可以虚言动也民未可动则天决不可以虚文应也惟陛下实体而笃行之

权中书舍人王应麟以冬雷上言曰十月之雷惟东汉数见命令不专奸衺并进卑踰尊外陵内之象当清天君谨天命体天德以回天心守成必法祖宗御治必緫威福

洪舜俞进故事曰昔神宗时羣臣请上尊号及作乐神宗以久旱不许羣臣固请富弼言故事有灾变皆彻乐恐陛下以同天节敌使当上夀故未断其请臣以为此盛德事正当以示四方乞并罢上夀从之即日而雨弼又上疏愿益畏天戒远奸佞近忠良神宗亲书答诏曰义忠言亲理正文直苟非意在爱君志在王室何以臻此敢不置之枕席铭诸肺腑终老是戒更愿公不替今日之志则天灾不难弭太平可立俟也

臣闻诗曰文王陟降在帝左右又曰陟降厥士日监在兹上天之心与君接人君之心与天通一陟一降随寓随在初无毫髪之间五事有敬怠则庶徵有休咎其应如响之应声我神祖久旱辍同天节上夀之礼亢阳即日而雨陛下以雷变寝天基节上夀之礼积隂即日而霁夫岂人力所能致哉此心即天心天心即此心也富弼於既雨之後奏益畏天戒远奸佞近忠良盖奸佞之远忠良之近即以畏天戒天意在於进君子退小人人君钦承此意而行则寅畏之实也答诏欲弼不替今日之志君臣交相儆戒宜有以祈天永命也欤臣故亦愿陛下与二三大臣不以天意已回为喜常以天命难谌为惧

许应龙进故事曰刘安世尝言於哲宗之朝曰上天之体虽高而听卑明主所以恶文而尚质与其为祈祷之小数不若图销变之大方愿陛下夙夜祗畏侧身修行特下明诏以示罪已又许中外之臣民极言政事之缺失专委近臣考求其当以施有政命公卿辅弼同寅协恭以思天变开衆正之路塞群枉之门诚备灾之善经应变之至务也

臣谓应天以实不以文兹不易之至论也夫灾异之来天所以警人主苟不讲明乎实政而徒崇尚於虚文其何以转祸为福哉夫避正殿减常膳彻音乐固足以寓兢业之忱验占候谨斋戒严祷祠固足以示禬禳之意然此特应天之文尔必下诏求言以闻已之过失必散财发粟以苏民之疾苦必辅弼之臣同寅协恭而後可以图销弭之方必赏罚之行不僭不滥而後可以起偷惰之习如此则君无失德朝无阙政感召之机当如影响之随矣此则应天之实在今日所当先也窃观近事所谓应天之文虽已备举应天之实尤当加意中外献言盍求其当而施行之必速赈恤虽行宜核其实而给散之必均私谒不行则衆正之路开独断不惑则羣枉之门杜示恩威以驭将士振纪纲以尊朝廷上下一心无有扞格则形声和而天地应有不期而然者昔苏轼有言荧惑犯日以太宗修德而雨足荧惑守心以二圣施仁而退舍盖已然之明验也惟陛下与大臣亟图之

应龙又进故事曰真宗景德三年司天定五月朔日蚀上避正殿既而隂晦不见上语宰相曰此非朕德所致但喜分野之民不被其灾耳高宗绍兴元年日有黑子上曰日为太阳人主之象应天之道以实不以文若朕实德未至徒为文饰恐难动天其在君臣相与尽心行安民利物之事庶几天变不至为灾

臣闻皇天无亲惟德是辅民心无常惟惠之怀苟人心说於下则天变销於上犹影响之相应也夫天佑民而作君君承意以从事苟一念之形必以为民为先一政之施必以害民为戒矜怜抚育布德行惠使无一夫不被其泽则形声和而天地应尚何灾变之足虑自夫阙政舛令有以干隂阳之和故谪见于天以示警戒苟能因灾而惧是究是图举行寛恤之政俾斯民无愁叹怨恨之声犹可以上回天意转妖为祥若徒避正殿减常膳以示贬损而无宠绥四方之意是特循故事耳果何以尽感格之实哉故真宗因日蚀不见不以为朕德所致而惟喜分野之民不被其灾而高宗因日有黑子而欲行安民利物之事者其意盖为是耳比者日官预占薄蚀陛下首颁御札亟率旧章御便朝损珍羞严恭寅畏不遑朝夕复发德音赦过宥罪恤流移而蠲租赋抚士卒而惠鳏寡仁心一形天心随格隂云布濩灵耀靡亏若可以上寛忧虞导迎嘉贶而谦冲退托称庆之礼既不举行复常之请又未俞允虽虞舜之惟时惟几文王之小心翼翼何以踰此然应天以实不以文动人以行不以言必戒谨其所不睹恐惧其所不闻而始终如一然後可以应天必官吏谨於奉行遐迩罔不周徧而不为文具然後可以动人天人之间既和同而无间则开重晕之祥建中兴之业可指日以冀矣

历代名臣奏议卷三百十三








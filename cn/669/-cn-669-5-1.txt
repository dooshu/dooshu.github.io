1　河間獻王得周官　唐太宗盛贊周禮　劉歆蘇綽王安石用周禮　文中子程子知周禮


漢河間獻王得周官，而武帝謂「末世瀆亂不驗之書」，唯唐太宗夜讀之，以爲「真聖作」，曰：「不井田，不封建，而欲行周公之道，不可得也。」人君知此經者，太宗而已。何云：「太宗語出于文中子第十卷，王福畤所録，未可以爲信也。『不封建』下，尚有『不肉刑』三字」。劉歆始用之，案：王莽之王田、市易是也。蘇綽再用之，後周書太祖本紀：「魏恭帝三年，初，太祖以漢、魏官繁，思革前弊，大統中乃命蘇綽、盧辯依周制改創其事，尋亦置六卿官。然爲撰次未成，衆務猶歸臺閣，至是乃命行之。」王安石三用之，宋神宗之青苗、均輸是也。經之蠹也。何云：「唐之立法，皆本蘇綽，不得目爲『經之蠹』。」唯文中子中説魏相篇曰：「如有用我，執此以往。」程伯子告吕與叔曰：「必有關雎、麟趾之意，然後可以行周官之法度。」儒者知此經者，王、程二子而已。

【全云】案唐太宗鋭意封建，有世襲刺史之命，則福畤之言未必妄。雖然，貞觀之治稍可觀，而以言乎先王雎、麟之意何有？無論其父子兄弟事，即如侯君集、張亮反側於廟堂之間，而謂其能封建乎？太子承乾與魏王泰傾奪於嫡庶之際，而謂其能封建乎？衞公、鄂公俱遭讒，李君羨以疑似死，即魏文貞公亦不保始終，而謂其能封建乎？然則太宗亦未必能真知此經也。

【又云】何氏以蘇綽能開貞觀之治，其實唐之治法，亦不盡本於綽也。

【元圻案】王福畤録唐太宗與房、魏論禮樂事，曰：「太宗召房、杜及魏俱入，上曰：『朕夜讀周禮，真聖作也。首篇云：「惟王建國，辨方正位，體國經野，設官分職，以爲人極。」誠哉深乎！』良久，謂徵曰：『朕思之，不井田，不封建，不肉刑，而欲行周公之道，不可得也。』」〇漢書景十三王傳：「河間獻王德以孝景前二年立，修學好古，實事求是。從民得善書，必爲好寫與之，留其真，加金帛賜以招之。所得皆先秦舊書，周官、尚書、禮記、孟子、老子之屬。」〇唐賈公彦序周禮廢興曰：「周禮起於成帝、劉歆，而成于鄭玄，附離之者大半。故林孝存以爲武帝知周官末世瀆亂不驗之書，故作十論七難以排棄之。何休亦以爲六國陰謀之書。唯有鄭玄徧覽群經，知周禮乃周公致太平之跡，故能答林碩之論難，使周禮義得條通。」〇鄭氏樵六經奥論周禮辨曰：「周禮，或謂文王治岐之制，或謂成周理財之書，或謂戰國陰謀之書，或謂漢儒附會之説，或謂末世瀆亂不驗之書，紛紜之説，無所折衷。予謂非聖人之智不及此，惟見其所傳不一，故武帝視爲末世瀆亂不驗之書，而不知好也。自成帝時，雖著七略，終漢迄唐，竟不置學官博士。文中子居家，未嘗廢周禮，太宗讀周禮，謂真聖作，其深知周禮者歟。若夫後世用周禮，王莽敗於前，荆公敗於後，此非周禮不可行，而不善用周禮者之過也。」〇朱子語類：「北周宇文泰及蘇綽有意復古，官制頗詳盡，如租調庸、府兵之類，皆是蘇綽之制。」故義門云「唐之立法，皆本蘇綽」爾。〇葉水心序黄文度周禮五官説曰：「周官既晚出，而劉歆遽行之，大壞矣，蘇綽又壞矣，王安石又壞矣。」






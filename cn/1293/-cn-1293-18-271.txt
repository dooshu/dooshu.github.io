○李威词

闽语多鼻音，漳、泉二郡尤甚，往往一东与八庚，六麻与七阳互叶，即去声字亦多作平，故词家绝少。独龙溪李凤冈太守［威］久任西曹，诗字俱宗山谷，间作小词。後出守广州，乞病归，年八十馀矣。余在漳州，曾录存数阕。对雨千秋岁云：“分蜂时候。孤榻闲长昼。山雨过，轻寒透。发愁潘令改，腰怯休文瘦。午睡醒，惊看窗外梅如豆。索米长安久。只是人依旧。风意峭，云纹绉。萍应池沼满，麦正郊原秀。花事少，鼠姑已殿残春後。”又同安刘芝圃孝廉［逢升］芝生草堂诗，附有数词，眼儿媚云：“莲衣吹堕镜云迷。惆怅蝶来迟。朱阑十二，红桥廿四，立了多时。当时枉织鸳鸯锦，还是苦凝思。最难忘处，初三月约，下九星期。”殊雅洁。馀多粗俚，不仅调舛而已。


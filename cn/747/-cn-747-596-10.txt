○送建上人寻阳司业后留诣泾原刘行军序

建上人自兹而西，更为故人也。巫咸山有道释子建上人，元和之淳，气以类合，休神遂性。曩与少司成阳公得于林栖，公从下风之请，斯縻大君之爵，同方相致，殊途且来。虽羁鸾冥鸿，一飞一笼，遐心远意，终共超旷。游佛庙，赏灵台，壶冰片玉，光洁再裕。来为去始，散实聚终。上人故人有在西土，曰：“大梦未觉，还宜一欢。”陶瓶芒履，此焉而往，东路着首，悠然高云。西之人几日而觌，松柏之下无凡草，之侣无凡禽。西之人岂阳公之俦欤？觏遇之辰，琼玖之列，诗可颂德，睹于斯，其撰之竹帛，傥传，俾后之人知贞元是岁贤人之会二也。


拜大忠祠回咏木棉花　二首


枯木寒鸦吊大忠，力回阳九气熊熊。化身待挽芙蓉劫花能解鸦片烟毒，洒血疑开杜宇宫。

铜鼓哀歌春庙古，铁椎奸魄满庵红。扫除冰雪持炎运，合率群花拜祝融。

阳枢星化木森森，撑柱南天夜不阴。赤制待除花九锡，紫琼分琢玉千林。

五云拥护朝天面花皆上开，万烛光明坠地心。山中民扫落花，云备药材，并可熬油。锦绣江山春一统，西台朱鸟莫哀吟。






154　隱公之卿多不氏　宋昭公大夫多不名


隱公之大夫多不氏，猶可言未命也。宋昭公之大夫多不名，則説者不一矣。

【元圻案】宋王晳春秋皇綱論卿書名氏篇：「隱公之卿多不氏，蓋隱公以庶長自嫌，若同於攝，故所用之卿亦不正命，皆去族以别之。傳曰：『隱不爵命大夫。』此説是也。」〇僖二十五年「宋殺其大夫」，左氏無傳。杜注曰：「其事未聞，於例爲大夫無罪，故不稱名。」公羊傳曰：「宋三世無大夫，三世内娶也。」穀梁傳曰：「其不稱名姓，以其在祖之位，尊之也。」文七年「宋人殺其大夫」，左傳曰：「不稱名，衆也，且言非其罪也。」公羊傳曰：「何以不名？宋三世無大夫，三世内娶也。」穀梁傳曰：「稱人以殺，誅有罪也。」文八年「宋殺其大夫司馬。宋司城來奔」，左傳曰：「司馬握節以死，故書以官。司城蕩意諸來奔〔一〕，效節於府人而出。亦書以官，皆貴之也。」正義曰：「死者不稱名，無罪故也。」公羊傳曰：「司馬者何？司城者何？皆官舉也。曷爲皆官舉？宋三世無大夫，三世内娶也。」穀梁傳曰：「司馬，官也。司城，官也。其以官稱，無君之辭也。」〇三傳之説，已不同如此。至宋儒或各從一傳，或各自爲説，不可殫述矣。王氏論而不斷，蓋闕疑之意。

〔一〕「城」，原作「馬」，據中華本春秋左傳注文公八年改。






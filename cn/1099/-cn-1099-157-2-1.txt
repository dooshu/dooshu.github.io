○治河六柳 【 栽柳護堤】

一曰臥柳凡春初築堤每用土一層即於堤內外兩邊。各橫鋪如銅錢拏。指大柳條一層。每一小尺許一枝。不許稀疏。土內橫鋪二小尺餘。不許短淺。土面止留二小寸。不許留長自堤根直栽至頂。不許間少。　二曰低柳、凡舊堤及新堤、不係栽柳時月修築者。俱候春初用小引橛於堤內外。自根至頂。俱栽柳如錢如指大者。縱橫各一。小尺許。即栽一株。亦入土二小尺許。土面亦止留二寸。　三曰編柳、凡近河數里緊要去處。不分新舊堤岸。俱用柳樁如鷄子大。四小尺長者。用引橛先從堤根密栽一層。六七寸一株。入土三小尺。土面留一尺許。卻將小柳臥栽一層。亦內留二尺外二三寸。卻用柳條。將柳樁編高五寸。如編籬法。內用土築實平滿又臥栽小柳一層。又用柳條編高五寸。於內用土築實平滿。如此二次。即與先栽一尺柳樁平矣。卻於上退四五寸。仍用引橛密栽柳樁一層。亦栽臥柳編柳各二次。亦用土築實平滿如堤高一丈。俱依此栽十層即平矣以上三法。皆專為固護堤岸。葢將來內則根株固結。外則枝葉綢繆。名為活龍尾埽雖風浪衝激。可保無虞而枝稍之利。亦不可勝用矣。北方雨少草稀、歷閱舊堤有築巳數年而草猶未茂者切不可輕忽前法。運河黃河通用。　四曰深柳、前三法止可護堤防漲溢之水。如倒岸衝堤之水亦難矣。凡離河數里。及觀河勢將衝之處。堤岸雖遠。俱宜急栽深柳。將所造長四尺長八尺長一丈二尺長一丈六尺長二丈五等鉄褁引橛。自短而長以次釘穴。俾深二丈許。然後將勁直帶稍柳枝。如根稍俱大者為上。否則不拘大小。惟取長直。但下如鷄子。上儘枝稍長餘二丈者皆可用。連皮栽入。即用稀泥灌滿穴道毋令動搖。上儘枝稍。或數枝全留。切不可單少。其出土長短不拘。然亦須二三尺以上。每縱橫五尺。即栽一株。予前見黃河决處新堤皆掩浮沙而成足□之如踏絮中此不過掩飾以卒一運耳如六柳之說皆見功於數年之後者今人安肯從事耶仍視河勢緩急多栽則十餘層。少則四五層。數年之後下則根株固結。入土愈深。上則枝稍長茂。將來河水衝嚙。亦可障禦。或因之外編巨柳長樁。內實稍草掃土。不猶愈於臨水下埽。以繩繫岸。以樁釘土。隨下隨衝。勞費無極者乎。本院嘗於睢州見有臨河四方土墩。水不能衝者。詢之父老。舉云農家舊圃。四圍柳株伐去而根猶存。彼不過淺栽一層。况深栽數十層乎。及觀洪波急流中。週遭巳成深淵。而柳樹植立。略不為動。益信前法可行。凡我治水之官。能視如家事。圖為子孫不拔之計。即可望成效將來捲埽之費。可全省矣但臨河積年射利之徒殊不便此治水者氏民難與慮始况有為之言乎知其為父老土著之民惟言是聽而不知機緘之有為也。凡目今捲埽斧?堤後遠近適中之處。尤宜急栽多栽數層。審思篤行。共圖實效。勉之勉之。此法黃河用之。運河頻年衝决。緊要去處亦可用五曰漫柳、凡波水漫流去處。難以築堤。惟沿河兩岸。密栽低小檉柳數十層。俗名隨河柳。不畏渰沒每遇水漲既退則泥沙委積。即可高尺餘。或數寸許。隨淤隨長。每年數次。數年之後。不假人力。自成巨堤矣。於沿河居民。各照地界。自築一二尺餘縷水小堤上栽檉柳。尤易淤積成高。一二年間。堤內即可種麥。用工甚省。而為效甚大。掌印管河等官、務宜著實舉行、黃河用之。　六曰高柳、照常於堤內外用麄大長柳樁成行栽植。不可稀少。黃河用之。運河則於堤面栽植以便撁挽。

皇明經世文編卷之一百五十七終








张耒　次韵子夷兄弟十首

暑雨众物成，园林粲垂实。

官闲縻岁月，裨补百无一。

委身作书蠹，检性就僧律。

古味虽未亡，尘埃满琴瑟。

张耒

张耒　次韵子夷兄弟十首

金马聊代耕，浅郎亦为官。

何必歌五噫，遭非如伯鸾。

物生各自遂，萧艾与芝兰。

诗人亦多事，屑屑计鹑貆。

张耒

张耒　次韵子夷兄弟十首

愔愔坐岁晏，忽枉故人书。

颇说清淮滨，卜筑有幽居。

归兴浩满怀，端如果投狙。

功名系遇合，不遇欲何如。

张耒

张耒　次韵子夷兄弟十首

少年初入路，见谓醒日少。

春风牡丹市，走马帽檐倒。

知音君伯仲，骐骥与腰褭。

五年复相逢，但怪酒盏小。

张耒

张耒　次韵子夷兄弟十首

经时不饮酒，廪薄人口众。

人闲多是非，不敢盗邻瓮。

二公洛阳日，想见饮屡痛。

行求放湖海，种秫代官俸。

张耒

张耒　次韵子夷兄弟十首

闲官冷于水，块坐守编简。

时无苏司业，何处见酒盏。

新凉枕簟莹，付睡与双眼。

念我南山苗，经年废锄铲。

张耒

张耒　次韵子夷兄弟十首

文园得武皇，引疾常避事。

佳哉意殊深。遗迹邈不嗣。

扬公漫投阁，不禁问奇字。

致身毁誉外，乃得免疑似。

张耒

张耒　次韵子夷兄弟十首

呦呦中林鹿，那得伏鞍衔。

愧我蕨薇姿，尘埃敝朝衫。

山人不归山，颇被猿鹤谗。

欲追甫白游，千古感至謕。

张耒

张耒　次韵子夷兄弟十首

昔有独醒士，绝口避醲醽。

折杨得众笑，无地至秦青。

周诗念忠嘉，所贵食野苹。

良时不可再，佳人难合并。

张耒


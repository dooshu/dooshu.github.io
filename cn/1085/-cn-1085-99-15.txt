康国

康国。本康居之苗裔也。其王本姓温氏。其人土著。役属于突厥。先居祁连之北昭武城。为匈奴所破。南依葱岭。遂有其地。支庶强盛。分王邻国。皆以昭武为姓氏。不忘本也。俗多蒲萄酒。胜兵三千人。深目高鼻。多须髯。生子必以蜜食口中。以胶置手内。欲其成长口尝甘言。持钱如胶之粘物。习善商贾。争分铢之利。男子二十。即送之他国。来过中夏。利之所在。无所不至。以十二月为岁首。有婆罗门为其占星候气。以定吉凶。至十月。鼓舞乞寒。以水相泼。盛为戏乐。

武德七年。其王屈朮支遣使献名马。

贞观九年七月。献狮子。太宗嘉其远来。使秘书监虞世南为之赋。十一月。又献金桃银桃。诏令植于苑囿。

永徽中。其国频遣使告为大食所攻。兼征赋税。

显庆三年。高宗遣果毅董寄生列其所居城为康居都督府。仍以其王拂呼缦为都督。

万岁通天元年。则天封其大首领笃婆钵提为王。钵提寻卒。又册立其子泥师师。神龙中。泥涅师师卒。又册立其子突昏。

开元初。屡遣使献锁子甲。水晶桮。及越诺侏儒人。胡旋女子。兼狗豹之类。十九年。其王乌勒伽表请封其子咄曷为曹国王。默啜为米国王。许之。二十七年。乌勒卒。遣使册咄曷袭其父位。

天宝三载。又封为钦化王。其母可敦封为郡夫人。十二载十三载。并遣使朝贡。


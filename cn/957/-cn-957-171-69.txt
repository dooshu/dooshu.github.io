王阮　九日陪金市诸友登高阳山二首

途穷已负菊花期，尚得诸公慰所思。

不遣白衣持酒至，共将乌帽入风吹。

紫萸秋浅浮觞少，黄叶山高策杖迟。

却恨社中人阙一，未将汤饼共追随。

王阮

王阮　九日陪金市诸友登高阳山二首

读书怀古恨难逢，不谓斯时乃有公。

心自对谈名利外，士知增价品题中。

一樽此地论文乐，三迳何年结社同。

待得尘踪去留决，别交消息寄东风。

王阮


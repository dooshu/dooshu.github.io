○谢史馆裴相公启

某启，伏以洪钧播物，已在生成。朗鉴通幽，宁期照烛。伏以相公三十五丈熙朝德茂，轨世才高。发言为褒贬之经，回顾是寒暄之律。自叨洪奖，愈切宠惊。近又见户部王侍郎，伏知造化工夫，不遗纤草。丹青润色，偏及偶人。辉华而贱质增荣，感激而雄眸有泪。实以衮家殊弁冕，业继诗书。卷怀於盛壮之时，浮泛於衰迟之日。词科入仕，寻周一纪之星。谏署升朝，亦改四年之火。虽复毛惭腹背，角困藩篱。何尝不砥砺公方，琢磨文术。竟以长沙地窄，难呈宛转之姿。南郡鬼逢，每受揶揄之耻。俄消剥道，显自明恩。霖施而穷泽生流，瑞降而枯条更肄。得不乘风奋力，搦朽申劳。依鲁相之门墙，永随车竖。仰殷宗之左右，长奉鼎梅。卑情无任日夕兢惶生死衔戴之至。


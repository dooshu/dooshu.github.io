○近世节士论

客又谓馀曰：“近世将相，既已闻之矣。敢问士君子身在下位，而义激衰世者，有其人乎？”馀曰：焉得无之，丁生、魏生是也。昔盖宽饶多仇少与，在位及贵戚人与为怨，唯谏议大夫郑昌，愍伤宽饶忠直忧国，为文吏所抵挫，上书曰：“山有猛兽，藜藿为之不采，国有忠臣，奸邪为之不起。”宽饶上无许史之属，外无金张之托，职在司察，直道而行，郑昌可谓好是正直矣。梅福南昌一尉耳，与王章无荐引之私，无游宴之好，当王凤之世，权归外戚，上书曰：“鸢鹊遭害，则仁鸟增逝，愚者蒙戮，则智士远退。”折直士之节，结谏臣之舌，群臣皆知其非，然不敢争，天下以言为戒，最国家之大患也，梅福可谓不畏强御矣。馀顷岁待罪庙堂，六年窃位，而言责之官，执宪之臣，屡荐丁生，称其有清直之操。亦有毁之者，曰“体羸多病，必不能举职”。馀惑是说，未及升之於朝。而一旦触群邪，犯众怒，为一孤臣，独生正言无避，亦郑昌、梅福之比也。昔贯高竟能以不生白王，而高祖贤其然诺，戴就不忍以臣谤其君，而薛安感其壮节，周燕宁恨於不食，陆续岂辞於禁锢，世历千祀，有此几人？魏生为酷吏所逼，终不诎服，词义雅正，有古人之风，亦贯高、戴就之俦也。呜呼！田叔、孟舒，皆位显於朝，而魏生亦舆疾远窜，溘尽道途，疑其幽魂必上诉於天矣。或曰：“自古名节之士，鲜受厚福，岂天意於善人薄耶？”馀曰：非也。夫名节者，非危乱不显，非险难不彰，免全性命者，尚十无二三，况福禄乎？若使不受困辱，不婴楚毒，父母妻子恬然安乐，则天下之人尽为之矣，又何贵於名节者哉？


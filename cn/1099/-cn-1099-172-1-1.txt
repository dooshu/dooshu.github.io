○重明詔懲奸黨以隆新政疏 【 懲奸隆治】

先該兵部為開讀事、題奉　聖旨是、五府所属京衞并在京親軍衛分、便差風勵給事中御史兵部属官各一員、遵照詔旨清查、属錦衣衛者、本衛選委老成官二員、會同清查、又該兵科等科都給事中汪玄錫等、亦為前事、題奉　聖旨是、各該清查官員、務要秉公持正、悉心查革、毋致仍前冐濫、該衙門知道、臣等會同監察御史鄭本、公通行五軍都督府、并錦衣等衞所、查取應革官旗、備細親供文冊、及該武選職方二司、各將節年奏帶舊例、及陞官堂稿、開送前來、又准職方司手本、開稱太監陸誾等、原無奏帶姓名、其錦衣衛、會同委官千戶陳澍李經、通行逐一查對磨筭、應存應革、職級明白、備造文冊、及將查無奏帶、并奏帶舊例、武帝末年武職冐濫奏帶傳陞者甚多及至　世廟查革為之一清然以□擾復量收多等不能如原革之数及寧夏山東河南四川等處、奏帶過多功次冐濫緣由、具本題奉　聖旨是、這冐濫人員、既會同清查明白、并其餘事情該部都看了來說、事下該部、適尚書彭澤應召始至、參詳斟酌、至再至三、謬謂臣等仰承　皇上更化善治之美意、祗奉詔書、裁革冐濫之明條、乃於旬月之間、查革過官員旗役三千一百九十九員名、積年宿蠹、一旦頓清、盖罄竭將順之誠、弼成塞違之治、所謂有君如此、焉忍負之、題奉聖旨是、各該官員旗役都依擬查革、中間係職官革盡職級的、還他官帶閒住、被革人員、朦朧奏辯的、你部裡及該科參奏重治、茲實恭賴　皇上秉乾之健繼離之明、斷自宸衷、法由近始、十七年冐官之弊。湯滌於臨御之初。數千員冗食之徒。釐革於詔令之下夤緣鑽刺者。無所庸其技能。媕婀脂韋者。不敢樹其黨與。真明詔所謂昭德塞違。更化善治。而尚書彭澤等、祗承明命、奉行唯謹、中興大業、千載一時、執此以往、則邊庭無解體之將。戰陣得用命之士。國祚可以靈長。倉庫可以充實。生民可以不至於流離。盜賊可以不至于繁興頹壞之紀綱。可以復振。廢弛之法度可以復張可謂國家百餘年來甚盛之舉也。命下之日。雖五尺童子。猶知稱快。而革盡職級人員。復蒙給與冠帶。並得保全身家。巳從輕典。實荷殊恩。被革之人。俛首帖耳。無復敢有異議矣。詎意社鼠城狐。尚燻炷之難盡。蠅營蚋集。顧驅去而復來。以致明詔之頒甫及一年。革官之令。纔行八月。而劉纘等、乃敢蹈抗違之罪、逞狂悖之詞、引類呼朋、動以數十、抗違奏擾已至再三、侮弄朝廷、蔑弃憲典、左右倖臣、陰為庇護蒙蔽　聖聰、欺罔　天聽、　陛下不亟加誅竄、乃有看了來說之命、夫倖門一開。其勢難塞。臣等窃恐自今巳往。閶闔之排。皆前日冐濫之輩。綸綍之下。盡更改新詔之旨。羣邪相援以干進。小人躡踵以求伸。詔令不行所司終無奉上之公議論徒多大臣終無佐國之實公歛其怨。私受其福。公賣其名。私享其實。將見本部及該司官員。祗供查復冗官。簿書勞瘁。力或不給。而日亦不足矣。欲望其罄竭忠誠。展布四體。修舉邦政。整理戎務。其可得哉。夫今之為郡守邑令者其始至也。必有號令以治一郡一邑之人。守而不變治乃有成使朝令而夕改之。則一郡一邑之人。終不可得而治也。矧　皇上位以帝??飛。文以虎變踐祚之詔。羣聽属心。曾幾何時。而變更紛紛。其何以鼓舞天下哉。且近年以來。俗尚姑息。政務容養。浮薄之人。任耳弃目。一犬吠形。百犬吠聲。轉相傳播。或謂臣等奉行明詔。裁革太嚴。或謂流賊功次。不宜類革。殊不考臣等祗奉詔例、未嘗於條格之外、任情有所栽抑、流賊功次。不犯詔例者。何嘗不存。一資一級。必覈所由或去或留。必求其當載在文冊。頗極詳明。如張永之在寧夏、攘奪邊功以私部下、谷大用陸誾張忠之征河南山東、夤緣特旨、致陞官旗六百餘人、與夫奸細妖言之冤、設立名色之功、傳乞之濫、奏帶之多、選法之壞、紀驗之冐、報功之弊、臣等前者論之詳矣、今姑自劉瓚陸宣等六十九人而言之、明詔革官之條目、一十有三、而劉瓚陸宣等、或一人之身、而十三條皆犯、其不盡然者、則自所犯之條、從而逓減焉、不革於此。必革於彼也。一曰傳陞、則陸宣陸永姚鑑俞昂尹海王慶秦玉有之也。二曰乞陞、則陸宣陸永陸旺陸恕鄧華周海賈文鐸韋章鄧永陶欽有之也三曰例外奏帶。則劉瓚陸宣葉鳳儀楊永通張鑑秦聰甯潤李寰梅張王禮劉和韋縉劉綸秦淮吳瑾姚鑑李彥實高堂張榮蕭義韋章甄忠王良王言馬清田廒陶淮許鋼鄧葉周堂周浩鄧永饒寬朱繼宗陳保賈文鐸吳淮金安王世麒王慶季芳張鑑王晏有之也四曰報効。則蕭韺陸永劉和劉綸陳紀陸旺神政高堂陸恕劉勤杜剛秦琳鄭宏秦鉞秦忠吉方俞昂潘浩尹海秦忠秦玉魏頤鄧葉王晏張信凡不由奏帶者皆是也。五曰一人數處報功、則秦琳之八處蕭通之六處秦玉蕭韺陸永韋章王良之五處陸宣郭銳秦聰張余安鄧葉朱繼宗秦金?戊季芳劉綸之四處葉鳳儀楊永通秦淮吳淮吳瑾王彪劉勤馬清田廒周堂劉永劉樑張榮之三處皆是也六曰一時兩三處報功。則秦聰四川之功方陞而河南之功即至蕭通滄州之功未陞而甘肅遼陽之功又至是也。七曰併功、則陶欽陸永王晏是也。八曰冐籍、則黃璉張信是也。九曰各邊不曾斬首巧立名色、則陸宣郭銳陸永秦琳王禮劉勤蕭義陳保甄忠王良王言張余安田廒鄧葉朱繼宗秦玉是也。十曰兵部擬賞奉　旨陞級、則甯潤秦聰張鑑蕭通韋縉王禮陳恕賈文鐸尹海張信蕭韺劉和是也。十一曰緝捕妖言奸細、并不係臨陣對敵強賊。一應陞授職級。則陸宣秦琳秦聰梅張甯潤吳瑾王言魏頤蕭義張余安吳淮季芳是也十二曰大同應州功次冐濫、則蕭韺秦聰劉和盖松劉樑張信劉綸潘浩韋章張余安是也。十三曰納冠帶。止許於授實職役上加陞。則魏頤之冠帶舍人武舉陞署一級止該署冠帶小旗是也。數內如蕭韺蕭通蕭義太監蕭敬家人也。陸宣陸永陸旺陸恕太監陸誾家人也神政奸黨神周家人也。秦玉秦聰秦琳秦忠秦金?戊太監秦德家人也張余安劉勤太監今降級張永家人也。潘浩太監潘亨家人也。劉和太監劉恭家人也。王彪太監王銘家人也。甄忠太監甄瑾家人也。鄧葉太監鄧敏家人也。田廒田監丞家人也。賈文鐸太監賈和家人也。韋聰太監韋興家人也。周浩周堂太監周景家人也。尹海太監尹生家人也。中間或為錢寧之腹心。或為張銳之牙爪。或為江彬之鷹犬。乘時射利。挾勢害人。正德年間。敗壞國家之典常。變亂　祖宗之法度。盜窃　朝廷之名器。吮剝生民之膏血。虧損海內之元氣致四方之盜賊蜂起。召連年之災異相仍。皆此輩為之也。既幸逃兩觀之誅。當省愆而思過。乃敢鼓三寸之舌。欲誣上以行私。臣等又就其所言而畧辨之。夫詔書內開正德元年以後在京在外官旗軍舍人等。但係例外奏帶報功。除原祖職役照舊。其餘盡行除革。正為各處總兵太監提督總制等官奏帶之濫而言。夫五名三名之例。專言鎮守分守。而侍衞上直人員。不許奏帶之例。則合總制提督等官而言之也。若謂鎮守奏帶有例。而總制等官無例。則查革之明詔。可以廢格。而冐濫之宿弊。何必湔除。况先年事例。豈能盡合　祖宗之舊章。而嘉靖詔條。則為我朝之所未有。今不遵詔旨。乃是昔而非今。謬為引援。肆舞文而弄法。情甚可惡。罪不容誅。其以馬琇李林等比援為例。尤為誕謾之甚。臣等查得馬琇係弘治年間百戶。註調河南鈞州守禦所正德六年、流賊劉六等、攻劫鄉村、本官隨哨斬獲首級五顆、陞副千戶、及因流賊攻圍州城、本官與知州李邦彥、協力戰守、巡按御史勘報、本官部下擒斬數多、守城有功、兵部覆題、與李邦彥各陞二級、陞指揮僉事、並不係奏帶出京人數與韓宸繆瑾劉瑾劉金?戊胡寬既奉傳乞、又非例外報効、一人數處等項、無從查革、安得比以為例、又該兵部題查得官軍就陣擒斬強賊申窰頭等、一百六十餘名顆、該紀功官覈實將官軍李林等六十餘員名、准陞一級、其黃景山等三百餘員名、擬賞、後太監張忠等陳乞又將擬賞人員通行加陞、臣等議將李林等就陣擒斬兵部擬陞者存留、而中間又係一人數處報功、并冐籍等項者、必革無疑、存留之數。盖亦不多。其辭賞乞陞三百餘員名、并緝獲夥內零賊陞級者、盡行除革、今革盡者、妄謂臣等將正德年間於例無碍。存留一二級者。則又比以為例。若此而可比則天順成化弘治年間。亦有冐濫如今日所當革者。臣等又豈違詔例而追革之乎。洗垢求痕。吹毛覓瘢。揮空為有。轉白為黑。提輕當重。引分至尺。何其欺罔之甚耶。且混稱李林等三十員。馬琇等百餘員、不列姓名、殊無根據、徒欲顛倒是非、亂人聞聽、以文其奸耳、臣等職忝所司、先是誤蒙簡命、悉心查革、唯知奉行明詔、無復顧忌、夙夜從事、而臣等亦自謂殫盡心力、庶幾無有遺憾矣、奈何劉纘等、勾連成黨、朋比為奸、借力回天、挾貲通神、朦朧奏辯、既而尚書彭澤等、知明詔之不可不遵、知罔功之不可不革。知公論之不容但已。知臣等之不出於私。力遏群奸。抗辭執奏。中外之人。咸謂　陛下必昭然垂日月之明。赫然震雷霆之怒。必將劉纘等拏送法司置之重典。以為抗違奏擾者之戒。不意　陛下徒是該部之言。而復貰劉纘等之罪。雖於裁革職級。無所改更。而於前後詔旨。尚有未信。夫正德元年以後在京在外官旗軍舍人等。但係例外奏帶。及稱報効。在各邊各處或一人數處。或一時二三處報功。或併功陞授官旗者。除原祖職役照舊。其餘盡皆除革。敢有抗違妄奏者。俱問發邊衛充軍。此　陛下即位之詔也。被革人員有朦朧奏辯的。你部裏及該科參奏重治。此該部覆題臣等所奏。奉　陛下近日之明旨也。且臣等革過劉纘等六十九人職級。無一人非詔例之所當革。該部前後查覆。無一人有所虧枉。今劉纘等兩次奏辯。則是抗違妄奏。既犯明詔問發充軍之條。朦朧奏辯。又犯　陛下參奏重治之旨。此而可饒。則號令不足以示信。法禁不足以懲奸。參奏之言是而重治之法厄而不行奏辯之言非而抗違之情置而不問枉直並存。可否淆亂。臣等切恐四方聞之。得以輕議其新政。且瓚等小人。微如蟣蝨。何足愛惜。而　陛下以身庇之。此盖　陛下左右近倖之人。或納其賄賂。或私其黨與。或欲市私恩。以陰結邪類。或欲假寵昵。以干預朝政。為之巧說陰謀。以誤　陛下也。如蒙伏望　皇上念　祖宗之成法、不可不守、人主之大柄、不可下移近習之言、不可輕信、名器之重、不可假人、嘉靖之詔令、不可漸改、正德之弊源。不可復開、小人之志、不可寖長、天下之事、不可再壞。俯從臣等所言、將劉纘等拏送法司、遵照詔旨、從重處治、則人心知畏、法令不撓、中興之治　陛下可垂拱而成矣、

章給諫奏疏（疏）

章僑


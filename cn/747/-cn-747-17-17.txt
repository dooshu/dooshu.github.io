○册赠豆卢钦望司空并州大都督文

维景龙四年，岁次庚戌，二月（阙二字）朔二十二日，应天神龙皇帝若曰：咨尔故开府仪同三司知军国重事上柱国芮国公致仕豆卢钦望，朕闻古之哲王，必有贤佐。其存也俾乂，谓之奋庸；其殁也不朽，谓之立德。可不然与？尔十纪羽仪，三朝冠冕。专直为操，非法不言；温谦在容，非礼勿履。故能揆路斯穆，台阶以平，而韦贤罢归，疏广辞退。致虚守静，方密道枢，居常待终，竟从冥录。是用辍朝增歔，趋仰兴怀，荣以建旗，正其服衮。今赠司空并州大都督，持节备礼册命，则二仪式奉，九原可作。冀尔魂魄，嘉夫宠数。呜呼哀哉！


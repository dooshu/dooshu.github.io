○对春设土牛判

〈得宜春县门外各随方色造牛耕人，州司科不应，为诉云春前二日。〉

惟彼璇衡，分乎四序；调兹玉管，载启三春。寰中祈<见>土之功，海内伫农祥之应。甲职司铜墨，道洽弦歌；务切耕耘，情深劝勉。洎乎立春之日，望气之辰，为土牛於县门，设耕人於畎亩。随方所造，虽取法於阴阳；候节而为，固无亏於令式。今者四门并造，数次施功，便于春月之中，豫设秋冬之事。禳灾或可，在法难通，州司科以不应，县局乃为申诉。春在两日，虽事分疏；齐复三庙，何如道理？即科其罪，恐涉深文，辄此商量，宁斯折中？请从宽典，伫叶通规。

韩琬

琬字茂贞，邓州南阳人。贺州司马思彦子。举茂才擢第，又举文艺优长、贤良方正连中，拜监察御史，出监河北军兼按察使。开元中迁殿中侍御史，坐事贬官。


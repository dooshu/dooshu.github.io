○答王涯奏准敕详定礼制诏

理道所关，制度最切。近者风俗逾侈，岁月滋甚，人隳本业，用多费财。爰命有司，载举彝制，务从简朴，度可久行，将使尊卑有伦，刑罚少息。其丧葬婚嫁，吉凶礼物，皆有著定，尤闻僣差。虽不在条件之物，亦委所司准令式勾当，仍切加捉搦，不得辄有容纵。军国异容，古今通礼，禁军仗卫杂饰，及诸道节度等使应缘军装衣服，即不在此限。或有留令慢法，委御史台弹奏，当坐长吏，用清颓风。


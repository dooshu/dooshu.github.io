卷八十七

<史部,诏令奏议类,奏议之属,历代名臣奏议>

钦定四库全书

历代名臣奏议卷八十七

明　杨士奇等　撰

经国

宋高宗建炎间编修官胡铨论符离之败疏曰臣闻古者或多难以固其国啓其疆宇或无难以丧其国失其守宇齐有仲孙之难而小白以兴晋有里?之难而重耳以起汉高有平城之难而成帝业光武有王郎之难而兴汉统唐太宗有渭水之难而大业以昌德宗有奉天之难而唐祚益固何则以其畏多难而思所以保其国其操心危而虑患深也城濮之役晋无楚备以败於邲邲之役楚无晋备以败於鄢卫邢无难败亦丧之晋武既平吴何曾知其将乱隋文既平陈房乔知其必亡何则以其恃无难而不思所以固其国其操心不危而虑患不深也故曰或多难以固其国啓其疆宇或无难以丧其国失其守宇岂不然哉陛下思复不戴天之大雠处心积虑誓与敌人不俱生虽古人枕戈尝胆未能远过近者淮上之衂盖天以是厉陛下之志使陛下动心忍性增益其所不能臣有以见天心之爱陛下也笃矣臣愿陛下益强其志毋以小衂以自沮蒐乘补卒休兵息民期於身济大业实宗庙社稷之福

绍兴元年户部尚书叶梦得上奏曰臣准吏部牒?坐都省劄子臣僚上言边事未寜乞大询衆庶?御之筞圣旨令行在职事官以上具所见实封闻奏仍限五日者臣以踈拙不才罪戾废弃之余仰蒙陛下过听收召今者?列六官之长恩厚德大虽在承平无事之时犹当感激奋励图报万一况此中外艰虞陛下焦劳旰食日不暇给之际且复屈已下逮思尽羣筞主忧臣辱义当即死虽其愚陋敢不竭尽犬马之诚或冀千虑一得窃惟金人不道凭陵中国四年于兹矣所举无不中所为无不成卒莫能少挫其锋者岂以荒秽暴起之余越数千里之地虐用其民二十余年叛天逆理流毒于我而我合天下之智真不能与之抗乎其患在於始谋不臧动失机会因循横溃养成其势是以在彼者日益肆在我者日益困于今救之於末为愈难也夫兵机事也不度时不料敌则不可为故机会一失则为之每难於靖康之初矣若以今春视去冬盖又有难者焉去冬所闻出没於陕西河北之间者或曰游骑或曰签军未知主谋揔衆者何人今闻尼雅满尝亲至相州又至濮州又至开德府是主兵者在尼雅满此难者一也去冬以开德府守河我尚恃河以保南境故敌屡撃桥我辄争得之今开德既陷河已非我有则河南之地惟敌所欲往此难者二也去冬河北京东诸郡存者尚衆南倚开德北倚大名东倚东平此三大镇者鼎足相峙而沧州又在其北德博与濮更为唇齿其力犹足以相抗今惟东平岿然独当宋魏之冲沧州孤絶在後此难者三也南京自古最为南北咽喉关键唐安史之乱张廵许远以死守之卒全江淮今又京师粮道所寄沿汴而下距维扬无十日之程视唐利害尤重澶魏既破道途之言皆谓敌骑尝已至楚丘万一遂薄南京则上可絶京师下可廹楚泗此难者四也京东河北诸郡初固皆欲死守故我力虽不能经纪而一方自为婴城之计民社各欲保其乡里者犹有可恃自开德等陷人情震骇皆无固志闻德州乃望风迎降而廵社之民亦或反为之用则见存诸郡岂复可保此难者五也只此三两月之间难易不同又复如此不早为计敌既多得吾地遂择膏腴利便之所以为巢穴重诱吾民胁之以威駸駸四出今日复振则三两月复陷一州以渐及於东南取者不复可得陷者不复可振则三两月之後其救之岂不更难於今日乎又况猖獗之志有不止於此者臣窃观敌前年冬去年春先破西京长安而去冬抽还陕西京西军马未几河北京东诸郡相继遂陷盖其为谋自有次第是必欲潜窥淮甸而惧京西陕西与河北之民踵蹑其後故先去其援今既得志矣则乘间而南不在今春必在今秋若先自单州趋南京次又趋宿州次又自淮阳军趋楚州则沿汴一带皆不可支吾然是特为淮甸虑而已何者我犹可恃江以为之限也若更分兵一自陈颍出和州渡宣化采石以趋金陵一自唐汝出襄阳抵鄂州荆南以处上流则长江之险我亦不得专吾复何以为计哉此臣所以私忧也为今之计必先深戒靖康机会之失然後论起?御之策所为靖康之失者何也固守京师而不知避是也古之帝王一岁而四廵狩初不以为难後世廵狩之礼虽废然事有急缓必不得已而从权者未尝有人主跬步不去王室之义臣在经筵尝因魏惠王迁都於梁之事论之矣以谓王者无故而迁都则不可因事而廵狩则无不可自昔变难扰攘之际未有不因迁避而存遅疑固守而亡故唐明皇以安禄山幸蜀代宗以吐蕃幸陕德宗以朱泚幸梁僖宗以黄巢再幸蜀此五君者虽一时不免奔趋远适之劳而後日皆保安全无事之福惟晋成帝当苏峻之变而不避故危梁武帝当侯景之乱而不避故亡此已事之明验不待深考而知者靖康主谋之臣不知论此乃合迁都廵狩为一事不料敌之弱强不度我之胜负徒袭宣和末议以固守京师为得计已大误矣又复决意谓敌必不再至远则边境未尝为防托力拒之谋近则大河未尝为经画必守之计终岁分争於口舌之间者仅在战和二说以逞其私缓其所可急急其所可缓逮期至事廹始命李回复蹈何瓘之覆辙以数万衆守河而旋设四辅回至则尽溃四辅兵未集敌已过河讫束手不能效一战祸遂至於不可言此天下所以痛心疾首不能释也今扬州则京师也东京京西见存诸郡则边境也长淮则大河也陛下视靖康之失如彼则今日之图其缓急先後宜何如哉且天子居而在京师则以京师为家而外以经营四方出而在外则择外之安存深固之地为家而外以经营四境为家者一定应事之机往来进退而以马上治之固不以所一定者自为域也汉高帝起於汉中东向而当项羽故以咸阳为家而萧何守之咸阳有定而高帝往来进退必至於擒羽者未尝有定也光武起於南阳西向而当羣贼故以河内为家而以宼恂守之河内有定而光武之往来进退必至於诛贼者未尝有定也使高帝不离咸阳光武不离河内不唯天下得失未可必安知无坐困於敌人者哉臣愚以谓今隆佑太后六宫既在钱塘者陛下之咸阳河内所宜为家者也陛下若?家钱塘銮舆进则负江而北退则阻江而南惟便利之所在不必固守维扬以顺动为重陛下与大臣讲此宜详矣今敌猖獗大约已可见臣所不知者朝暮缓急之势也慎重国体固欲举措得宜精审敌情亦必机会中节伏望陛下博通下情广远斥候如势必至於过江则愿以进退顺动之意预?其期亟下诏书明喻中外无幸其不来而使得仓猝乘吾不意所处既定扈从臣子之心安矣四方形势之望强矣则?御之策惟吾力行而已臣谓今日之务有当为而未可为者有不可不为者有不得已而预为者臣闻敌虽得吾两河诸郡然事势犹未成人心犹未一吾能乘其未成未一之际并兵力战复过大河以与河北见在诸郡山寨水寨之衆相为表里因以待衅驱逐使不得安吾境此当为者也然势未可为先且厚慰抚两河然後专事京东京西淮南控扼之地谋其藩篱内拒淮为险以塞南牧之路使不得觊觎此不可不为者也则当速为淮狭而难守江阔而易守万一三路藩篱不能扞而淮不可保必退而守江则镇江金陵与上游荆南襄鄂之地择其要害抗以舟师此不得已而为之者也然不可不预为请试一二陈之今夫敌之骤强诚天假之连年战胜之威百倍於我两至京城如蹈无人之境残破州郡唯其所欲我之不敌亦已审矣而臣方以可复过河驱逐出境者夫较强弱虽在力而论强弱所由致则在理天下无常弱唯理之所在而已我得其理则其气伸其气伸则其势不激而自强不在力之衆也我失其理则其气屈其气屈则其势不挫而自弱不在力之寡也昔後唐庄宗父事契丹阿保机及庄宗之难阿保机谓其使者姚坤曰吾闻此儿有宫婢二千人乐官千人放鹰走狗嗜酒好色任用不肖不惜人民此其所以败也我自闻其祸则举家断酒解放鹰犬罢散乐官我亦有诸部乐官千人非公宴不用由此言之契丹亦人类未可谓冥然全无知识者也及德光援石敬瑭破张逹敬瑭问所以速战而胜者曰吾谓唐兵能守鴈门而扼诸险则事未可知今兵长驱深入而无阻吾知大事必济且吾兵多难久宜以神速破之此所以胜也然则德光虽强亦必视形势地利度其所可济而後决胜宣和之末边臣失计既与敌通又与之来我中国政事之过觇之多矣深谋狡智乘我而重轻之者既已窥於前逮其两入我所以待之者未尝有一事一为当其节彼复谓我无能为而可侮者又有以察於後则饱其吞噬之气以驯致其强者岂无自而然哉今陛下若能监宣和致寇之失而一切尽反之屏声色远谗佞抑侥幸戒奢靡简诛求抚雕瘵凡可以兴衰扶危者无不为左右大臣能承陛下之意深求靖康误国之弊而一切尽矫之收人心作士气择将帅练军伍较地利料敌情凡可以救灾扞患者无不举夫彼既以是觇而乘我亦必以是觇我而知其不可乘既以是察而侮我亦必以是察我而知其不可侮我亦持此以感人而人服率此以用衆而衆从其理一易而气随之彼岂终怙其强我岂终屈其弱乎且周世宗之兴中国契丹之势未有以异也奋然一起以唐晋之兵治唐晋之敌不血刃而复三关虏遁逃折北之不暇强弱之易变於此可见矣窃闻两河山寨水寨之民动以万计其怨敌深入骨髓仰怀祖宗二百年德泽蟠结之久南向号呼以待中国之救者未尝一日而忘我诚能力行前之所陈於内而使人重抚此遗民以收其用於外数月之後徐为大举臣知大势一返当如转圜石於千仞之上王寻之师非不衆而光武破之於昆阳曹操之师非不强周瑜败之於赤壁苻坚之师非不锐而谢玄溃之於淝水事不至此未可以定中兴之期所谓当为而未可为者此也天下之势在州郡州郡能立形势者在将与兵祖宗以来处河北河东陕西三边之术略可见矣緫之有帅命之有将属之有兵以某郡为帅府则与之将者若干人与之兵者若干人险要之地如何为堡寨扞御之卒如何为屯戍如是而守如是而战如是而分如是而合有定法也其自中出者唯选帅命将出师之节而已臣独怪兵兴之後我之境土日蹙则前日号为边面者皆迤逦次迁於腹里而朝廷未尝以三边之法处之除一二大帅之外其余州郡虽与敌境相接犹一用承平故事吏按籍以书生文吏计资考而为之守朝夕所从事犹在簿书狱讼期会往来之间将之有无未尝问也兵之多寡未尝知也忽遇卒变於内盗贼聚於外则时出行在之兵为之诛讨事已复归泰然相忘守一定之法而治不急之务与从容无事之时无以异主兵者不过兵官廵尉为兵者不过弓手疲卒幸而随其守之才或粗能招集军民或其僚属间有可用皆各出於私意自保朝暮帅臣有名无实一旦有事战守无所取谋合散无所听命胜不相闻败不相救如向者颍昌蔡州等诸郡弃城逃遁守臣例不过以力不足藉口朝廷亦莫能诘而日近濮州冀州等处虽能固守外无一兵一骑以为之援亦卒至於陷没而後已以此治边面敌何惧而不吾侵也臣愿亟取淮南京东京西三路要害之郡与敌相近者一以前日三路极边之法治之东则郓州徐州南京西则颍州夀州和州南则唐州襄州荆南各随其远近立为军数或使之召募或为之分隶而命以大将与其帅参治中择近臣明敏宏毅忠信沈远者一人为之揔帅以节制之小郡与偏禆联於大郡大郡与将联於緫帅应州郡常事一皆命之余官守将专领军事各条其所为者上之朝廷为择其可者颁於緫帅而授於所部敌未至则如何守既至则如何战攻某州则某州应援入某地则某州牵制预定成筭日久按习缓急有事举而尽行必使腹心可以相倚臂指可以相及守者如檀道济之在夀阳援者如曹景宗之在锺离撃者如韦叡之在合肥拒者如臧质之在盱眙纵今人才寡少未必皆得如数人然不可不以是求而用之虽未能克敌岂遽以单弱奔溃孤絶陷没乎所谓不可不为而速为者此也保江下策也敌势既未可测则我亦当为不可测之?去年秋始获进对即尝论敌或师河洛分兵鼓行直趋襄沔横据荆渚因我舟楫人卒顺流进逼江左即王濬等入吴之路以为彼之上策自许蔡而南一出历阳径断采石以趋金陵即苏峻所从乱晋本朝曹彬所从下江南以为彼之中策是时河南与京东诸郡尚存敌之去就犹远姑自河洛言之而已今既不止於此则尤当过为之防敢终言其详自古有事於东南未尝不先以舟师出上流盖所以夺我者以势不以力也王濬自益州至荆南作大船连舫百二十?受二千余人以木为城驰马其上及既进自巴丘十四日至牛渚苏峻在历阳即今和州其袭姑孰进慈湖盖今太平州之间由采石而渡我曹彬下李氏亦循用其迹敌骑去春尝已至汝州蔡州矣自汝州入襄州至荆渚自蔡州入光州至历阳固不难则江之可防非一道也然是犹有可言者濬与彬皆中国人也濬在益州作船七年而後成度敌虽得荆南其势未必遽能至是然敌多燕人粗能知书或窃取濬之余意而效之与袭苏峻之故道则亦未易可当但其驱我人而用之吾固亦可以我人而拒之无足惮者若欲自为之谋则弃鞍马而事舟楫舍所长而用所短我视平原易地得筭为终多也唯控扼者如何耳臣尝建议欲以鄂州与荆南别为一路置帅府此实上流控扼之要而襄汉之所从出吴孙氏尝都以拒魏唐始以岳鄂为观察使後陞为节度其意可见若镇江金陵韩滉在唐最为近事筑石头五城修坞壁起建业抵京岘楼雉相望建业即金陵京岘即镇江之境也造楼船三千柁以舟师由海门大阅至申浦复与扬州陈少游以甲士三千临江会于金山当朱泚之乱东南赖以安静今车驾或驻两浙则镇江金陵尤所当先治舟师不讲已久去冬虽尝募海船四百余艘於镇江然而战阵之习未闻其严也镇江之师止可为镇江之用未见金陵所以待上流者江东之俻当以江东之舟与人用之又镇江有子城而无外城未有无城而能守险者今若速以鄂州与荆南各分一路以抗於上而命镇江金陵扬州三帅力举韩滉故事修之以至於下则彼度地之利害较技之短长必有觇而知畏者所谓不得已而预为者此也恭惟陛下以圣神文武之资诞受中兴之业躬履囏勤克己愿治其长虑却顾宜无不至今日复以敌势之廹下询於衆易曰天地设位圣人成能人谋鬼谋百姓与能夫圣人成天地之能而并立於其间者不过明则谋之人幽则谋之鬼而百姓之安危天下之安危也既尽人谋而同其安危则内可以保一己外有以保天下百姓其谁舍之乎洪范九畴其次七稽疑曰汝有大疑谋及乃心谋及卿士谋及庶人谋及卜筮汝则从龟从筮从卿士从庶民从是之谓大同身其康强子孙其逢吉谋衆稽疑之道其效盖如此陛下既用是道则不可不求是效若臣所见常智皆所共察利害得失显然易明窃料陛下亦尝熟计於胷中矣今卿士之言亦或宜有与臣同者陛下果尝计於胷中而臣又言之卿士又同之则愿陛下断而必行耳虽然陛下无乃以方祈请二圣宇文虚中奉使未回意和议可恃不欲重见兵端乎臣以为不然夫靖康所以旷日持久不力为俻者正以耿南仲持和议堕敌计中而不悟今虚中之请成否未可知安可舍目前之急而待万里之报盍姑存其说而不废幸而有成不过虚为之备如其不成固无後悔必欲还二圣非我形势先强彼肯遽有顺从今但自为备非彼见廹我不交锋不可谓之兵端臣智识凡陋思虑短狭不足以仰塞明诏不胜拳拳忧国爱君之诚惟陛下垂惠采择

八年梦得提举临安府洞霄宫上奏曰右臣今月十八日戌时准尚书省递伏蒙圣上恩赐臣诏书一道以敌人初退陛下深怀善後之计俯以攻战之利守备之宜措置之方绥怀之略特加访逮臣材质朽钝识虑褊浅不足上禆大议然念顷岁擢自闲废骤承圣知度越稠人滥闻政事虽奇穷闇拙奉事清光之日无几而眷遇识拔天地生成之赐实与衆异铭镂肺腑久未知报日夕愧负若无所容比者逆臣刘豫敢挟金人称兵内侮犬马之诚虽不胜忠愤而职在散地朝廷成筭非所预知是以不敢犯分妄言姑因职守所当行窃献其末议今敌衆败亡王威始震陛下天纵神武坐制强敌之余尚怀谦慎博询羣议不遗?远曲记孤愚此见陛下战胜而不矜功成而不有舍己从人至诚乐与之意必将上追尧舜文武之用心以还祖宗之盛於此不言臣罪大矣敢殚竭底藴试效万一惟陛下垂惠采择臣闻洪范言人君三德曰正直曰刚曰柔天下之变无穷古之帝王御之不过有二苟非平康之世强弗友则克之以刚燮友则克之以柔而已自陛下即位及今敌凡三入宼其始冲突至於维扬临江而不敢渡明年渡江至於钱塘四明归而立刘豫今遂与豫合谋并兵长驱并至方其临江不敢渡盖不能无畏於我弃而不守故明年复为南渡之计然犹未敢有意中原敌归之後我不即抚定置而不问者累月故始萌其奸计取而与豫我复委而不与之争遽别为此疆尔界视豫真若吾邻迁延顾避入宼者不得撃归顺者不敢纳豫骄於上民絶於下所以偃然自谓得志无复忌惮隂导敌人以图儌幸我愈退敌愈进我愈怯敌愈强此其故何哉殆吾谋臣失计而一於用柔者胜也向使维扬之後有以御之固无钱塘四明之役钱塘四明之後有以御之固无今日之役今幸赖陛下睿明英武赫然独断出敌不意决策亲征是以凶焰首摧狼狈失措旷日持久卒至於遁历岁之失一朝正之天下孰不鼓舞感悦豫计已穷敌气已慑此乃陛下宏济艰难反於用刚之时不可不乘此遂定兴王之业臣前尝妄谓克复大统平定中原当自此始者诚有待於是然为之当有其序盖有进讨之策有招纳之策数路并进一举而荡平之此进讨之策也广敷德意以次而怀徕之此招纳之策也进讨而不及招纳招纳而不及进讨皆未免有偏胜何者进讨之策非兵强将选财丰食足未可遽动招纳之策苟因人心无不可为数年之间欲以郡归有如海州者欲以县归有如宿迁者举衆内附少者数百人多者数千人亦无时而无陛下察此人心岂尝一日忘本朝乎果吾进讨之具无不兼俻举而用之固不为难若犹未也则先招纳後进讨自不失其序臣请言之臣往年待罪江东得豫情实最详豫闒冗凡材年踰七十其子璘狂悖惨刻尤不为其下所伏自行什一法重敛於民外以奉敌岁几三百余万又远事关中疲竭内地民困贪暴痛入骨髓日夜引领以望王师之至其告於吾人者或曰天兵速来过今年则人心慢或曰我非顺番但能以大兵主张得我我无不归此言人所共闻也今敌复以十余万衆屯聚几百日数路骚然强者签为签军弱者聚而转饷调度百色必非豫能素办皆当尽出诛求荷戈带甲三冬暴露非特民怨兵且怨矣非特豫困敌且困矣若陛下以天地大德涵覆无外尽洗从伪之民而一新之许其来归孰敢不从待其昬迷不恭尚怀頋望则临之以兵孰敢不服臣愿陛下与大臣熟议定此二者先下哀痛之诏开喻伪境历叙日者不即抚定之意深自引咎若曰非民忘我我自失之原其沦陷出不得已使廓然皆知陛下待之与豫父子者异则立为赏格以募之以州降者授以州以县降者授以县挺身或举衆来归者处之皆勿失其所命边吏多募信实之人深入传告或说客辩士因其人而动之必有相继送欵如海州宿迁者此吾不血刃而坐复境土之道也益戒有司训练将士储积粮饷若秋冬之间敌与豫复至不过进则攻战退则守?而已前日已事之验固自可见若敌与豫不至而吾民犹有畏敌不即听者则待吾进讨之具?申饬诸路约日齐举而深入之彼孰肯终舍顺从逆舍寛从虐哉豫孤身独立衆散亲离少假岁月非我擒豫则豫必弃而奔敌或吾民有图豫而献者此必至之势也二议既行陛下诏臣四事自存乎其间所谓攻战之利者见可攻而攻见可战而战不可预言但纪律修明士气奋张将帅乐於为用不怀顾郤胜而不骄不用而不墯则在我有常胜之道今之兵勇鋭视前不侔矣尚恐罢冗者未尽汰骄墯者未甚戢将帅之材犹未甚广盖自军兴号为兵者皆大将自募与招安之盗贼贵多而不贵精偏禆亦出其选朝廷藉之为用未尝别自简擢臣愿稍修军律以前後号令约束损益立为法制以整齐之徐令自汰其不足用而诛其不律者统制统领官各使上其材能勲阀朝廷更加审核时抜其能者付之以事或使自当一面兵将无滥法令明肃开阖在上权不偏重则何往而不胜也所谓守?之宜者防秋防冬之事前此戒严则举解严则废未尝修之於无事之日是以事至旋谋亦多苟简文具今要害之地莫大於择人近岁或专委武夫或取之负犯之吏或姑録其人不问所长幸而得人或迁徙无常或不与之兵或有兵无食至於邻比策应牵制相为掎角皆未尝预讲其尤为大害者斥堠不明往岁维扬师在泗州犹疑其非敌今者承州入境而後知之夫以大军会集数月而後兴越数千里而後至尚不及知况其他乎臣愿应守御之地亟择人分任量其守之大小而与之兵与之兵必足其食使各条上方略可自守则如何守自守不足则如何援凡山川险易道里远近镇戍?密控扼急缓详考利害一二规画朝廷与大将择其便利必可行者授之以为成法无事则习之有警则行之少假其权以尽其能久其任以责其效别立探报之法广行收募不必拘以一色使敌情虚实进退皆前期而知无出所不及则何守而不固也所谓措置之方者其目不一要莫先於财用今朝廷之兵付之诸路大将者皆非承平之所有而粮饷调度犹以有司之常法责之转运使否则出内帑之积以济之设有非常之用则旋为经画或不免取於民未有一定之制此岂可久哉天下之财非不足但岁久法弊废而不举及当因时而为之者未讲也唐制诸道贡赋别而为三有上供有留州有送使本朝大略因之上供之外留州者逐州之所用也送使者转运使之所领也唐制财用通而为一本朝转运使所领非两税常入其他皆别为诸司自军兴职守不严事多权宜监司一於侵夺州县一於隐藏苟济目前寖生欺弊盖上供犹有阙者其余遗漏失陷虽朝廷不尽察也臣窃以为宜尽取天下诸司所掌会其实数稍分别之严其上供留州送使之辨应行在支费有定式者以上供责之户部诸镇大将逐月供亿以送使责之转运使别为一司尽緫其余财赋一金以上皆使通领周知其数而斡旋之应户部转运使所不足取以均济他皆籍之以待非常之用参较虚实鈎稽出入凡法令所当变通职守所当分合利害所当兴变有无所当乘除存而封桩转而支移非常法所得拘者一以付之朝廷但制其可否之节取与之度事有专责而权不分则缓急可以取办也所谓绥怀之略者招纳之策既行大者固已举矣更令边吏未收复者勿辄侵扰以待其至已收复者数下诏令蠲其疾苦以慰其心时遣使命导之温言以通其意阜通商贾济其乏絶察吏人害民者去之转徙复业者量借之种粮豫犹敢来争则为出师以扞御其领衆来归者随其多寡授之邻近逃絶户之田旧有官者复其官有才能者时擢而用之则居者不失其所安来者不失其所归也论豫之事所以处中国者不过於是若敌之变诈则不可尽测议者或谓敌黩於用武二十余年武奇迈与尼雅满分国并处自不相制契丹亦有兴者其国已衰弱乃天亡之日必不能再举以仇我或曰彼欲搏噬於我久矣方藉累胜之资跨有燕晋困兽犹闘岂以一败遂不复较豫本无功於敌非有腹心缔固之交导之使来无成而归或惩其轻妄更有废置或惧而改图别出奇诡此皆不可知然臣尝论自古中国与遐裔本不相为盛衰匈奴雄於北方至冒顿而愈炽汉高帝以三十万衆围於平城仅以身免然不害其降子婴诛项籍以有天下至於元成之际五单于争立呼韩邪单于来朝为之改元不复更能窥边而汉亦自是不振夺於权臣矣突厥当隋末控弦百万羣盗悉臣尊之唐高祖藉始毕可汗兵以定乱亦为之屈然不害其父子并兴创建数世之业至宣懿之後素所患者吐蕃破散离析以数十州来降者相继而唐亦廹於藩镇而亡矣中外异域天固限之两盛不能相倾两衰不能相救诚有汉高帝唐高祖父子虽冒顿始毕何害即纷乱如五单于残灭如吐蕃何补元成宣懿之治自靖康以来常患以敌之盛衰为我之强弱故事每拘制不得尽为今敌在万里之外既不可必得其实则亦不必观彼而後为之所陛下以至诚不息之心日新盛德作兴於上小大之臣咸怀忠良国尔忘家公尔忘私奔走於下修明庶政共成内治则敌虽强尚不足畏况於豫乎二圣未还陛下圣孝纯至必有拳拳於敌者然连年遣使初不得其要领今兵端自彼我固有辞非使有所耸动安能惧而悔祸臣久伏田野不知时事管穴所窥实为迂陋干冒天威无任惶惧?切屏营之至

二年布衣吴伸上书曰臣尝读太史公叙布衣王蠋状於田单赞曰昔燕之初入齐闻王蠋贤令军中环画邑三十里无入已而使人谓蠋曰齐人多高子之义吾欲以子为将封子万家蠋固谢燕人曰子不听吾引三军而屠画邑王蠋闻之曰忠臣不事二君贞女不更二夫余岂助桀为暴哉遂自经其颈於木枝自奋絶脰而死臣读至此未尝不废卷涕泣扼腕而太息也何哉齐一小国也且有慷慨忠义之士今天下之大四海之广得无其人乎况天下之士自崇观以来蒙被国家教养虽山林臯壤岩谷海隅靡不承长育而受恩德者矣可以大国之人不如小国之布衣乎臣固有意於是今臣至贫且贱初非以富贵为心爵禄为念又非欲以片言幸陛下之用从而求赏揣臣之心实无纎毫觊觎况臣曾立功於近世者屡矣亦未尝论功而求仕进则今日之言无意於爵赏也明矣无意於爵赏而有言者非它臣恐万世之下罪我圣宋无忠臣义士故以臣所闻所见尽臣之忠竭臣之愚为陛下陈之伏望天慈毕赐睿览不惟臣一身之幸将为社稷之福天下生灵之幸也臣窃观陛下有孝悌之大德而二帝之问不通陛下有汤武之圣明而敌国之陵不已陛下有太王之至仁而土地之封日削陛下躬尧舜之节俭而国用之富不饶陛下震雷霆之天威而盗贼之锋未戢凡此五者非特臣得以疑之使三尺之童有知有识亦将有所惑焉何哉二帝之问不通者臣窃谓非陛下忘父兄之迁也非大臣忘君父之恩也盖亦人力有所不及思虑有所未至焉臣窃观赵王之入燕也使者十辈既不能逹国之音又不能全身於外当时在朝若张耳陈余之徒非不贤也非不谋也独不如一厮养能以片言说燕卒与其君俱载而归今两国之难未解而鼎峙之形已分使者虽数十辈金帛虽数十万能免伪齐之盗乎此遣使不如用厮养明矣敌国之陵不已者臣窃谓陛下忍小耻之太过也示小敌之太怯也盖敌人之性飘忽飞扬若或避之从而陵逼臣窃观苻坚之陵晋也兴师百万力足以移山岳鞭足以填江河谢玄以计沮之败衂淝水设使当时忍耻示怯奔而避之由江迤南当为秦之属郡矣故古人有言曰可以计胜难以力屈即此观之虽得闘将十万不如一谋士明矣土地之封日削者臣窃谓陛下视疆场之太轻任藩屏之太易也臣窃观越王勾践之脱於吴也尝胆以苦其心任贤以广其谋虽一饮一食未尝不以灭吴为念故当时其耻虽大其国虽削数年之间复其疆而雪其耻当今陛下国政之属如大夫种者谁欤军旅之托如范蠡者谁欤然陛下移跸而去之者屡矣百姓从之者如归市虽太王之仁不过此也昔太王之去邠而之岐山今陛下去汴而之吴越迹实似之谋则异也臣未见陛下有辟土地之心复父兄之雠此臣所以晓夜太息为之不平国用之富不饶者臣窃谓陛下千里寄托之非人四方土地之多旷也臣窃观司马宣王之辅魏也先广田蓄然後为灭贼之计当时邓艾着济河之论又陈屯田之利其言以二万人屯淮北以二万人屯淮南合四万之衆且田且守岁入米五百万斛十万之衆可给一年之食臣窃见今日自常润抵界至于大江极目百里尽成荒墟所谓良田不知其几十顷自淮迤南荒芜之田又不知其几千顷疲卒既多冗官不减若於此时且耕且战则军食何患不足矣盗贼之锋不息者臣窃谓陛下姑息之德太厚而杀戮之威不张也臣窃观宓子贱之治单父齐寇至鲁人不及自刈父老请民出刈宓子不许且曰今年亡麦明年可种若使不耕者得麦则其民乐有寇也其言虽小可以喻大今之盗贼未戢亦有乐寇之类臣窃谓盗贼不可不灭昔光武中兴未尝不以讨贼为先故杀之则彼畏而自息招之则彼安而复叛臣以谓用盗贼攻盗贼则草寇无患乎不平矣此五者虽若国之急务然犹未足为陛下轻重臣复见国势如累卵之危生灵有涂炭之厄臣晓夕为之寒心臣窃闻太祖皇帝之有天下也奄有九有席卷八荒东渐于海西被流沙北极单于南底交趾四方四隅罔不臣服当其四夷未宾之初止有中原钱俶望风纳土由是置五王宅以待其自至其後李昱欲以臣属乞为藩屏遣使请命太祖皇帝曰天无二日殿庭之上岂可容鼾睡者是欲天下一家中国一人也明矣创此基业垂之十帝可谓盛哉太平日久偶因边臣失守致使敌人长驱而入赖祖宗之灵社稷之福使兆民有托于陛下当时龙兴南都天下之人皆知陛下孝慈不忍父兄之远播而居其已破之城今此驻跸久在东南之一隅臣窃为陛下疑之不识陛下欲复祖宗之故业乎止欲为东晋之南据乎臣窃谓复祖宗之故业则陛下有万世垂统之基若止於东晋之南据则不过有百年之世祚然百年之计尚恐土地日削社稷日危亦未必安於百年也臣闻自淮迤北见属伪齐自古遐裔不能有中原此金人以中原攻中原者也近世说者必曰朝廷赖伪齐以为藩篱以扞金人臣窃谓不然边圉之患患在手足中国之患患在心腹不识说者将谓伪齐今不为盗能保其子不为盗乎复能保其孙不为盗乎不识伪齐俟金人既定之後去僭伪之大号还土地之故疆乎为复割据中原久假而不归乎若曰臣无伐君则武王何为而并天下若曰国可并立则隋高何为而擒叔宝良由势不两立尊无二上者也昔秦齐之强犹不敢久僭帝号今因金人窃我名器不归他人独授刘豫则知豫必以奸计为金人谋也既为谋主则无臣子之心明矣况人臣之位与人君之尊不可同年而语彼肯舍尊而就卑乎则知刘豫无复纳欵又明矣臣尝譬之巨室之家假人以堂室之奥而自处门廊之隅则居堂室者岂无吞门廊之心乎今刘豫所以卑辞自逊者良由人心未归而羽毛未成尔纵使刘豫止欲割据一方岂不为奸雄开基又况自古南北雌雄之势但见以北并南未闻以南并北者也臣窃观国之所重者三昔我神祖留意太学盖欲笼络天下之英贤而网罗天下之奸雄也陛下驻跸维扬之时犹有随驾学生今悉罢去而刘豫乃为学校以延多士是诱陛下之英贤可知矣今诸军士卒皆河北山东之人其初止因金人所苦故偷生南方望陛下升斗之养也前此两年兵食皆足迩来窃见如刘光世军中士卒一月之粮或阙其半里巷私语皆曰健儿不如乞儿各怀去心悉有窜志而刘豫大彰声势广示富饶省刑薄歛恤衆安民彼思乡之人一有所闻岂不动心是诱陛下之士卒可知矣南北往来商贾如织厚增其利售我物货关市无征阜通无禁既辟商贾之路遂杂五间之徒古人夷关折符使命犹且不通况於往来弗禁者乎臣窃见朝廷内外事无巨细往往皆前期而知此无他从商贾之便者然也从商贾之便则是诱陛下之行旅可知矣诱陛下之英贤则谋谟可得而策矣诱陛下之士卒则战闘可得而用矣诱陛下之行旅则国之虚实可得而知矣臣窃见中国之士子不由科举进者往往多不得齿於仕版至如贫贱之士虽有嘉谟嘉猷非有左右先为之容无因至陛下之前则好名贪禄之士岂不有如齐之心乎臣窃见中国之士卒饱则稍安饥则心离怀乡乐土人情所同又况丘陇之所繋嗜慾之所趋今移北就南岁久无归彼怀土之人岂不有如齐之心乎臣窃见中国之商贾近缘军兴征求百倍为监官者以奉上为心以刻剥为志行旅怨恨痛入骨髄由是百物不通征商又倍至如伪齐取民有制彼贪利亡耻之徒岂不有如齐之心乎凡此三者悉有离心则陛下国势日以孤危臣又见刘麟猖狂尤甚狠戻居多父子异同悖逆若一僭伪二年鼎势已立今刘豫不自量力往往自比文王而以其祸付之於麟陛下若稍缓其岁月彼将先收民心足食足兵形势渐固则中原无复为陛下有矣中原既丧则伪齐反得太祖皇帝奄有中原坐收四方之策矣臣又闻金人重兵悉趋陕西志在吞蜀万一不幸蜀有变动彼将顺流而下水陛并进则陛下岂可复有乘桴之行乎臣闻兵法有曰我不欲战虽画地而守之彼不得与我战者乖其所之也臣窃谓先平伪齐则是乖其所之也又况伪齐有声无实若即伐之如摧枯拉朽尔古人有言曰今不取後世必为子孙忧今之伪齐若不亟平之不特为子孙患臣以为陛下忧也臣伏覩九月有星彗于东南陛下肆赦其文自责可谓上畏天戒之深也臣虽不晓天文疑其非灾何以明之昔楚将公子心欲与齐战时有彗星出柄在齐占者曰柄所在者胜齐恃得柄而不为备所以败绩今柄在东南所谓得胜之道也若不因天时而制胜臣恐复如昔之齐也故曰天与不取反受其咎臣观东南之地本非帝王之都历考古今未有卜世之久者何哉西北之地土厚而水深东南之地山秀而水清故土厚者其山高水深者其流长由古至今卜都於西北者或过乎十世而僭号於东南者未踰於百年是亦土地之厚薄流水之浅深者然也又况吴越之地形势尤薄实非帝王驻跸之地万一未复神京而建康古都亦可以暂驻銮舆臣愿陛下整我六师用张天威特回圣驾临幸秣陵庶渐向於中原无久居於海隅也昔孟子曰王者中天下而立定四海之民故汉高祖用刘敬之策而唐神尧从太宗之谋所以享国日久也臣窃观自古帝王之兴兵权未尝重假於人如高帝光武皆亲御六师独有唐末藩镇之权太重故有朱全忠之祸今陛下亲御之衆不如藩镇之多也臣窃忧之臣愿陛下简练卒伍缮治器甲亲征不庭恭行天罸则擒纵在我而权势不夺臣窃观陛下之兵尚有百万而精鋭之士又有数万若倾国出师又不知其几万设或并力北伐则父兄之仇可复中兴之业可图臣复愿陛下天谋早决如晋之平吴唐之伐蔡断自宸衷不容衆议又况利於人君者必不利於人臣利於人臣者必不利於人君且人臣趋战於敌与坐享於家安危不同是岂弃安而就危乎今遁逃不发逗留岁月皆人臣自便为安逸之谋然而臣则安矣君将危焉此正所谓利於人臣必不利於人君之谓也古人有言曰兵闻拙速未覩巧之久也今伐齐之策万一少迟年岁事必不济何以言之金人之所利者玉帛子女且如蜀中富庶遐迩共知敌人留意必悉衆共攻东北之地屯兵必少加之既立伪齐必以为恃况彼素欺吾怯断不为俻此天以中原归于陛下灼然明矣兵法有曰攻其无俻出其不意此全胜之道也国之安危在此一举陛下若犹豫不断金人得蜀必复立僭割据成国陛下土地止有东南虽有智臣知不能善其後也臣闻之为王者可陞而为帝为帝者不可复降而为王万一止有东南不过为小国之君其去帝业远矣臣愿陛下勿谓力有所未及时有所未至因循苟安以东南自满恐成大祸当以归命侯长城公自安之言为戒也臣窃观周衰之末战国纵横无敢僭帝位者今此刘豫首为乱阶自古首乱者虽不能成事臣恐如汤武驱民者桀与纣也观其姓名复符南宋此亦可虑陛下虽欲忍而容之独如宗庙社稷何独如天下苍生何况刘光世韩世忠皆拥重兵久在江左坐食糜费於国有损若即北伐正所谓因粮於敌者也伏望陛下痛察臣言上以祖宗创业艰难为念下以生灵涂炭为忧焚舟决战如勾践欲杀妻子焚宝器之时誓与三军触战共存共亡则危国可以复安亡地可以复得臣闻之一人有庆兆民咸赖国既倾危百姓虽有糓粟安得而食诸万一出师粮食稍阙亦可权借於民断在一举明喻利害设使尽百姓之储以赡军独不优金人杀而夺之乎臣闻之古人有言曰有叛卒无叛民盖民有业而卒无生故也况卒之所仰者官给钱粮今既财赋不足则兵食不继兵食不继则叛心日生叛心日生正如吴起所谓舟中之人尽为敌国矣今臣伏愿陛下重以军粮为念昔张邦昌僭号之时所幸士卒之心未离而去太平之日未远人怀祖宗之德故未为国患今此离乱积岁士卒暴露日久咸欲息肩正犹水性趋西随所决而流也今若乏食其心必离臣恐大事去矣臣又见近日沿边州军多用武人为守或不识字或不晓法州郡被害莫此为甚而又或起於卒伍或招於贼徒毒心不改逆谋犹存或以州叛而顺番或恃守势而虐民重念祖宗广土四百余郡比为敌人割据将去大半今自淮迤南若守臣不得其人则州郡逐时陷没不知陛下沿边州郡复有几矣臣以谓武人深不可用为郡守至如统兵亦须择其善者若贺若弼有谋将闘将之辨正此之谓也臣尝观柳宗元有言曰削尾大之势者莫如置郡守救土崩之难者莫如建诸侯今之江北可谓土崩矣臣窃见近置安抚大使正如唐之节镇各有属郡亦置部曲有分权之势无补国之威文臣为之则不知兵者有焉武臣为之则贪汚寡谋者有焉设有寇至皆是提重兵以自卫统部伍以奔逃或坐视而不救或伺隙以自便昔唐之割据皆此兆也又况自古以来国破者必易其君国亡者未必易其臣在亡国之为将相者未必不为兴国之将相於人君则有利害在人臣初无损益正如冯道历事四姓是也去此就彼鉴之前代则有冯道验之今世则有杜充陛下於此不可不自为之计也臣窃观周以同姓之亲而昌唐任异姓之权而亡不可不戒臣为陛下计之当今之难莫若以沿边之郡十州之地建一诸侯以宗室之亲者主之彼有人民复有社稷且耕且战足为屏翰上合天数下安边庭金枝玉叶布在四方可以伐敌国之谋可以絶乱臣之望臣前言愿陛下伐齐者策之上也不得已而建诸侯者策之次也舍此二者复有秘策当俟对天顔而後面陈非纸笔得以尽也臣窃见近日遣使未出我疆已为贼刼此乃以武臣守边之祸然所丧虽多似乎天以其策付之陛下矣臣昔见郦食其与唐俭为死间事与今日颇相契合古人用间为上万一陛下以臣前言可采臣愿为食其唐俭出使伪齐说谋将定陛下兴师从而伐之臣虽遭伪齐鼎镬之烹而忠谊可以激砺乱臣贼子臣死之日如生之年也臣窃自料臣死有三陛下怒臣狂愚之言而杀之通衢臣亦死也陛下用臣狂愚之言而遣之死间臣亦死也陛下不聼臣言他日或如王蠋自经於木枝臣亦死也有此三者必死之道臣岂好死而恶生臣实为忠义所激不頋微躯此心愿为圣宋之鬼不忍为伪齐窃国之民也臣又闻主忧则臣辱主辱则臣死窃见大宋未有肯辱肯死者臣复恐为万世笑故以狂愚一得之虑为陛下陈其梗槩昔比干剖心子胥鸱夷二子皆获美名而以恶声归於其主此又非臣之所欲也今臣不贪爵禄不钓名誉不畏诛戮其所欲者欲陛下静而思之欲陛下听而行之庶几上可以回天意下可以收人心况太平之数在年岁间陛下不修太平之业将以太平之业属於谁乎臣之愚忠巳贯日月臣自谓无求於陛下而陛下必有求言於臣矣臣窃观世俗之所好者莫好於富贵今臣视之如浮云故终始以不贪为言况赵孟之贵赵孟能贱之臣万一得为太平之民岂不优乱世之将相乎臣又见鲁仲连谈笑而却秦军平原君欲封之鲁仲连笑而谢曰所谓贵於天下之士者为人排患释难解分乱而无取也即有取者是商贾之士也臣虽不材持此心久矣臣曩於乡曲里巷犹且患难相救危厄相助况於君父艰难之时乎臣窃见近为陛下陈其利害者其志将以求爵禄也其大将以沽名誉也书或再三至于数十往往陛下见之既繁视以为常虽间有奇谋异策想见待遇一槩今臣之书已尽愚衷历陈於前无复再上孔子曰用之则行舍之则藏正愚臣之谓也言甚拙直不事雕琢止取其利害之大意或可或否愿陛下详加择焉

三年吴伸新授监广州寘口场盐税上书曰臣闻天无二日民无二王日并出则争光王并立则争强势不两立尊无二上者也昔刘项共兴争夺相杀卒分雌雄之势陈隋两立强弱相陵遂兴吞并之师故忠人之国者愿杀身以成仁不易朝而事主若商之夷齐齐之王蠋是也今南北有真伪之君淮汴如鸿沟之界忠臣谊士一念及此涕泪交颐臣虽不才而慕夷齐之高风怀前人之卓行昨居畎亩犹存忧国之心今荷宸恩岂忘报称之効臣顷自布衣陈刍荛之言者良由忠诚贯日义在捐躯而陛下不以臣愚不肖听其狂瞽采其愚虑臣自顾无左右先为之容独以片言上逹宸听蒙陛下知臣於草茅之贱命臣以初品之官臣之遭遇又非特贾生马周之比也臣上有垂白之母自受命之後岂不能归拜慈亲夸耀乡曲仰念有君如此之圣如此之贤听谏纳言虽唐虞之主不过如是矣臣当誓报圣恩国尔忘家臣生则愿捐躯如王蠋以激励臣子臣死则愿为厉祟如张巡以殃祻敌人臣之忠义上彻白昴自谓移孝为忠正在此时故虽过门而不入也其勤勤念念唯兴利除害是图虑危求安是务於是游江浙之涂采往来之议视敌人之虚实观国势之安危讲将帅之贤愚论财赋之得失究士卒之能否瞻天时之变动察人事之从违订御侮之後先臣既有所知闻不敢自默复以管见上干天听伏望圣慈察臣无觊觎之心怜臣有忠义之节特赐睿览使臣区区胷臆得以陈前臣虽受僭越之诛赴之鼎镬亦为快幸臣闻之顺天者存逆天者亡迩者金人逞其贪心肆其荼毒驱胁我宋贼杀无辜屠戮生灵发掘坟陇夺其子女攘取金帛虽浮图佛宇名山神像靡不受害观夫彼之暴兴岂不暴亡又况寃杀之气上闻于天毒虐之暴幽及鬼神天将悔祸殄灭有期图?所载死亡无日观其谋谟止於金帛子女而已今天下残破兵火几遍独我西蜀富庶有年敌人窥伺盖亦有日适因险阻未及即下故悉驱金人以为蚁附彼既倾衆以西则刘豫孤然而东豫之孤危得不设诡即此观之敌人虚实不卜而可知也臣闻之中原者天下之根本也四方者中原之枝叶也秦汉之君莫不得中原而後成帝业唐室之乱至于二三如明皇德宗之时是也其乱之甚不过数月或年岁间而皇纲复振者无他良由即复中原则四方易定今陛下以聦明睿智之资应命世千载之运承大统於已危之时振中兴於颠覆之末华夏知图?之有归符瑞表天人之有证是宜中天下而立定四海之民今乃屈翠华之尊而幸蛮海之隅臣未之晓也昔太王居邠以避狄人今陛下居吴以避勍敌太王之所避者特一狄人耳正如兵法所谓不敌则能逃之陛下之所避者复生刘豫独不念国削则身危之谓乎况金人得吾土地不能守得吾人民不可用正为贻患害於刘豫昔元帝渡江终晋之世不能有中原当时僭窃皆异域之人犹且不能制矧今刘豫以中原之人而据中原之位乎臣一思及之略无生意万一刘豫未灭则国之安危不卜而可知也臣闻之将者国之辅也辅周则国必强辅隙则国必弱苟以世胄择人则赵括为名将之後必能全胜苟以勇鋭择人则武信君有战胜之功必能自保今陛下付兵权之重宠爵位之尊不过二三人耳其有道家所忌则赵括之徒可忧也其有战胜而骄则武信君之祸可戒也又况国恃之为安危民恃之为司命岂可不择尝闻古之命将也以谋将为先鬬将为次智将为先猛将为次至於大将则兼智谋而有之尚欲其通古今知成败如孙权之命吕蒙就学是矣又观古之为将者进不求名退不避罪唯民是保唯国是忧故战则必胜攻则必取後世有异此谋靡不覆败昔唐之衰也首因黄巢之乱当时诸道节镇擒一黄巢如摧枯拉朽尔人各坐视留贼邀功卒使唐祚不能支持今刘豫无黄巢之衆而陛下富唐室之兵其如诸将自为之计坐视安危何况夫庸将之见但求利己岂复忧君盖贼灭则将帅无要君之权士卒无频滥之赏其有包藏祸心者则坐观成败恃其主兵渐成跋扈古人师克在和今陛下将士虽衆孰讲廉蔺之欢由此观之将帅贤愚不卜而可知也臣闻之上下征利其国必危今之主将无非营私背公蠧国害民之徒何以明之居於市则有回易之库居於水则有回易之舟所至擅?酤之利则官课为之不登州郡恣无厌之欲则民力为之减耗坐縻廪禄无补事功加之主将利其家则士卒利其身使民无措手足之地孔子曰百姓不足君孰与足古人居则隐兵於农出则因粮於敌且如羊祜之镇南夏也初无百日之粮及至季年有十岁之积曷尝须求国家月费亿计止自营田之利以勤羸弱之兵臣观今之将帅征求市利无所不为止速私家之富靡恤国用之殚况国家所入止有东南数郡其得既少於昔时而其用复倍於曩日良由诸军唯慕虚声不求实效广收羸弱之兵以益请粮之数观其一军之内堪出战者复有几矣备虚名者又复有几矣以有限之物赡无用老弱之卒则财赋之得失不卜而可知也臣闻之人无勇怯唯其所用世之说者必曰吴人怯而汧陇之人勇昔吴王夫差败齐於艾陵辱晋於潢池兵无敌於天下则吴人安得谓之怯苻坚拥百万之衆当淮淝之败草行露宿闻风声鹤唳而恐则汧陇之人安得谓之勇今国家所赖者止知有西北之兵不知有东南之士古人有言曰勇怯在乎法成败在乎智怯人使以刑则勇勇人使以赏则死臣观西北之兵刑不可以威赏不可以劝何哉良由杂乌合之徒混招安之衆刑之太重则去此而就彼赏之太轻则志惰而心离又况诸军无非溃亡之党子女既足金帛亦丰常人之情无子女则以子女为好无金帛则以金帛为贵今二者将既自富士亦不乏彼不待赏而足又将何以劝观今之士卒当其敌人稍息边境蹔寜则偷生戎旅以干廪食若或蹔当移屯骤尔行役且兴怨谤之辞欲生奔北之志况於临敌用命岂不溃亡由此观之士卒之能否不卜而可知也臣闻之蛇虹弥天东晋所以止於吴而不能有中原故曰天垂象见吉凶圣人则之自艰难已来金人猖獗一陷维扬长驱京邑纵肆杀戮陵虐行在社稷之危甚於缀旒赖历数之有归致旧物之不替敌人一去四年不敢加兵盖亦知我宋方兴而未艾也奈何灭裂常经悖逆天道窃神器于刘豫分神州为伪齐虽欲使中原自相攻取而天祚我宋亿兆攸归曾无有二故日月齐明星辰顺纪上则悬象无差次则雨阳协序古人有言曰天视自我民视天听自我民听今讴歌者无不吟讽徽猷狱讼者无不思于圣德由是天意渐回而中兴有兆臣谓天时之得不卜而可知也臣闻之天时不如地利地利不如人和故百姓归往之谓王百姓去之则为匹夫臣窃观京畿陨丧九服崩离天下嚣然将帅士卒鲜不背叛忘君亲之辱偷一时之安大臣或降於敌将士或散为盗辜负国家蔑存忠谊往往十有八九独我宋民怀祖宗之德乐陛下之仁从驾者正犹邠人之归市太王安业者正犹百姓之讴歌大舜衣帛首饰悉图二圣之归凋弊疮痍欲复戴天之报迩无异言远无异望咸有一节初无二心今天下但闻卒叛未闻民叛何以验之臣闻京东之民见属伪齐刘豫行十一之征可谓取民有制民以为虐痛思宋惪南望王师如旱望云箪食壶浆家家为备积糓助粮人人有心巷闻徯后之嗟里有来苏之望民心如此宋复何忧臣以谓人事之和不卜而可知也臣闻之先发制人後发制於人故事有缓急势有先後昔东晋之有全吴者以其得淮南故也当苻坚兴倾国之衆取孤旅之晋设若恃长江之险退堡江左纵使坚衆未即南渡而对垒淮上相持岁月则晋岂复有百年之永乎赖谢安之谋谢玄之锐迎敌於寿春败贼於淝水所谓得先发之道也今淮南虚有屯驻之名而无必战之实重兵皆在江南而轻兵独当淮右万一敌人得计夺我上流奄我淮甸掠我州郡对垒江旁胜负虽若未分而雌雄岂逃一决若坐以相持久於岁月使舟车不能通粮食不相及备前而後寡备左而右寡岂国之利乎今淮南非特唇齿之地实腹心之图臣闻敌人窥我襄汉则陵侮之萌不卜而可知也今夫知敌人之虚实则制人不可不先也知国势之安危则图难不可不豫也知将帅之贤愚则委任不可不择也知财赋之得失则国用不可不图也知天时之变动则天与不可不取也知人事之从违则民利不可不兴也知陵侮之有萌则敌谋不可不伐也臣观天下之情当其事缓之时则可因循及其急廹之际则宜力断今天下可谓急廹矣臣闻之中原者譬如国朝之心西蜀者譬如国朝之腹中原既割据於伪齐西蜀复几陷於勍敌如人之身心腹割裂其能活乎向也国家之难止於安危今也国家之难繋之存亡何哉东南之地不过百郡土地日削形势日卑於天下无三分之二其地狭一也地倾而人衆山多而物稀居中原之一偏其人贫二也其土地薄而不厚其水清而不深无兴王之气非帝王之州三也有此三者虽陛下谦德自保於全吴至仁不争於天下而百万之师坐糜廪禄一岁之间国用不赀设有旱乾水溢之年将如之何又况土地日削则财赋日少财赋日少则何以给士卒之费乎臣窃谓中原不取则帝业不恢中兴无期危亡有兆何则金人虽强实不足虑刘豫虽微其祻可忧且如金人其来有时其居不久来则避之去则复业此不足虑也明矣且如刘豫以臣窃国因敌僭君素无人望唯多诈谋彼以一旅之衆当孤危之时不一平之设有大於刘豫复据一方将何以处之呜呼晋室之乱起於元海继踵僭窃终不能平没晋之世不复故疆今刘豫恃金人之势露不臣之心自揣悖逆与我圣宋必不两立势无俱存彼若以利害痛诱金人进屯淮右虽不交兵纵未南渡无所不?无所不寡两军相持积之岁月必有存亡将何所逃臣以谓先擒刘豫则金人自定昔羊祜有言曰期运虽天所授而功业必由人而成不一大举扫灭则衆役无时得安今陛下国势如彼之危不毅然举兵以决胜负臣恐因循岁月大祸将至臣尝譬之病者沈痾积月而药石自疑服之温则疑其实服之凉则疑其虚虽有医工议论不同处之无断既惑药石迁延岁月殊不知日月既深病亦弥笃逮至膏肓毉所不及臣以谓今之时势存亡显着事理灼然若曰今日未可举兵不知何时而可也兵法有曰不战而屈人之兵善之善也今天下之人皆知以不战为善殊不知力能胜人谋能制人则不战为善臣窃评天下之议者不过曰金人之强昔苻坚非不强也不过曰金人之衆昔王莽非不衆也以苻坚之强王莽之衆光武东晋避之可也不战可也唯其势不可避亦不可不战因其必危必亡之势而为死战却敌之计是以成功臣窃观自丧乱之後未尝接战设或遇敌非因战败多由溃亡今无战胜之功而责人自服不亦难乎又况皮币不足以塞其贪事之以皮币则不得免焉犬马不足以充其欲事之以犬马则不得免焉金玉不足以厌其求事之以金玉则不得免焉和议不足以必其信求之以和议则不得免焉金人反覆陛下知之详矣今又割中原以假刘豫其志不特以中原攻中原也将以并吾土地也非特欲吾土地也将以危其社稷也臣窃谓祖宗创业之艰难累圣继承之不易天下一统垂二百年今鼎足分列於贼臣国势受制於勍敌虽有大江之南已失祖宗之业回首中原神人共怒尚宜力谋克复以雪大耻况彼吞并之萌已兆而危亡之祻将及岂可不为之计也臣闻金人以刘豫为所爱以中原为所谋臣愿先夺其所爱伐其所谋彼必气讋胆丧万一旧恶不悛长驱复来俟其深入誓师血战痛扫丑类彼必蹈苻坚之覆车而陛下享光武之中兴矣昔晋室之强取吴之弱易於反掌议论异同至於数载设非羊祜谋之於前而张华杜预赞之於後岂复成功臣以此知能断大谋者少而乐因循者多也臣尝闻否终则倾物极必反昔光武以数千之衆当王莽百万之师谢玄以七万之卒迎苻坚九十七万之衆强弱固不等矣衆寡固不敌矣卒能败王寻之衆衂苻坚之师者无他正如兵法所谓投之亡地而後存?之死地然後生者也今敌人无王莽苻坚之衆而陛下数倍光武东晋之师加之否终丧乱危於光武东晋之时不一大举其将焉恃又况金人不能自却刘豫不能自灭国论未能佥同将帅未尽乐战唯陛下有宗庙社稷之重继统承休之托上则有君父戴天之雠下则有黔首涂炭之厄利害系乎陛下一人臣前书论冯道杜充详矣伏望应天顺时恭行天罸愿宸衷之独断毋筑室于道谋呜呼二圣蒙尘於沙漠岂不朝思暮想望陛下复中原而为归期宗庙迁移於乱臣岂不幽愁冥忿望陛下复中原以归祭祀陛下幽明有此责望岂可安於东南而不为克复计也臣固知陛下天姿纯孝怀思二圣屡轸圣忧朔望遥瞻愁惨天地盖亦忍耻含羞以图後效虽天聦之屡决奈衆议之不回致使稽遅岁月坐待危亡臣窃观陛下下求言之诏开忠谠之路可谓有意於中兴矣言之悖谬者无罪言之切当者有赏可谓有意於听纳矣今虽赏可采之言未见行可采之事岂左右之臣以谓计不出已功不在身执一偏之见而惑陛下之英断欤不然何其能善善而不能用也今臣所陈痛切可见万一复有议者以臣狂妄沮惑圣断伏愿脍臣之心以谢不忠之臣臣窃观回禄之祸岁岁为灾虽生灵之可伤亦天意之有自然天道幽远人所难测而臣以臆说敢试明之夫火生於寅其旺於午宋火德也驻跸南方正当旺地故其患不在於朝廷而其灾常及於百姓今上象无变而大灾屡焚岂天亦欲陛下归中原以正其位乎不然何其屡祻百姓以为警戒陛下诚能垂日月之明奋乾刚之断念生民之无辜知火德之独旺整我六师克复神京上则顺於天道下则安於百姓则今日之灾安知不为成王之雷风宣王之旱魃反为生民之福也臣又闻国使之来问好虽通以臣料之情亦可虑何则金人反覆诡诈万端可以力胜难以义服今此之来非国有变故则重有须求臣闻道路之言金国近年自相吞噬夫敌人之性反覆不常时则倾心相与时则怒目相视欲其必争可试以利今也子女玉帛富充其国因此争闘乱复何疑万一果如道路之言则刘豫孤立无所救援必藉来使安此人情缓我岁月胡不闻唐俭为使而李靖因之食其为使而韩信袭之已验之祻不可不戒设或无此数谋必将重求割土厚责岁币强我所难夺我必争从之则国削身危违之则起瑕生衅其从与违将何以处臣以此思之昼则忘食夜则忘寝痛为陛下惜也今使命将至不可中辍万一厚有须求臣愿陛下阳诺隂违俟其还报乘其不疑一怒亲征刘豫可擒臣窃观天无变象於上人无离心於下时哉时哉机不可失陛下不於此时亲御六师躬行天讨则必有後时之悔也臣窃见陛下设高爵以宠将而将不加劝竭廪禄以赡军而军不加锐彼敢战之士一岁骄惰於一岁而怀乡之卒一年离心於一年若曰缮甲治兵养锐待时臣未之闻也臣观今之兵权委寄太重且如衆军相呼必曰某姓某家之兵观其称呼自相尔汝度其权势必不统一呜呼食土之毛莫非王民今不知有陛下但知有将帅者无他良由下权太重而上威不张也平居无事既相尔汝互相招诱认为已军万一当敌谁肯相救臣以谓陛下若不收回兵权亲御兆衆方且姑息将帅之不暇岂能却强敌而取中原乎臣观今之士卒已无鬭心其论敢战必不若淮南之民而淮南又不若京东之民臣闻京东之民苦於刘豫思我圣泽犹子怀父大兵临境彼必倒戈自为攻取有征无战但当明其政刑戒其士卒吊民伐罪慎无骚扰若使京东之民自战而胜则吾之士卒岂不怀惭自相激励军威既张士气复振然後躬率劲旅克复故疆夫何难哉臣闻智者千虑必有一失愚者千虑必有一得臣虽至愚岂无一得古人有负日之暄欲献於其君者其谋虽拙其忠可嘉今臣以至愚之言而类负暄之献区区之诚盖亦可见臣非得已而不已者况臣已蒙陛下命之以官夫复何求良由忠唯许国义在救危止知爱君不知斧钺之可畏也止知忧国不頋微躯之存亡也於是譊譊不已复有所言盖臣之忠义能为人之所不能也今臣所陈或有可采愿陛下试臣以难万一忠义之迹言与行违臣甘膏其斧钺以戒天下狂生况臣初非自衒亦非躁进实以国家存亡为忧中原丧乱为念伪齐未灭臣无生理臣恐如夷齐死於国亡之後无补败灭故始以天无二日为喻而终以必擒刘豫为请言虽率尔其理甚明伏望陛下听而纳焉天下幸甚

五年伸授?州信丰县主簿上书曰臣闻人君之御天下有帝者之德必为帝者之业有覇者之略必为覇者之事是故覇者之事不可以为帝者之业帝者之业不可以行覇者之事此上天之所以眷頋下民之所以瞻视亘古及今千万世不能易也恭惟皇帝陛下以天纵上圣之资当艰难颠覆之运国祚中废於金人继体几絶於大宝天未厌宋挺生圣人勍敌虽形吞灭之心而上帝复昭继絶之命维扬追骑会稽乘舟去大驾之匪遥何敌骑之自遁灼见天意遗我神宗无疆之休也上考诸天下视诸民非有帝者之德未易当此今陛下有帝王之德而行覇者之事臣有所不取焉何谓帝者之德天下者太祖太宗之天下也社稷者太祖太宗之社稷也以父传子则上皇多男而天下社稷必不及於陛下以兄传弟则渊圣多弟而天下社稷亦不及於陛下不因兵革之乱则陛下无必传之位不有陛下之圣则我宋无再造之功今陛下以上皇之子而传上皇之位则异乎光武之继汉也以渊圣之弟而传渊圣之位则异乎元帝之继晋也仰观诸天而天无变象是天与之也俯察诸民而民无离心是人与之也以太祖上皇之孙子而当天民之向往不谓有帝者之德可乎何谓覇者之业太伯建国止及七王钱氏据吴不能四世为地则卑去海不远自古非兴王之地於今岂壮帝之居新建太庙营修内庭此未有去吴之心也车驾亲征由苏返杭此未有归国之心也居吴则左右之臣皆便去吴则左右之臣不乐但知重迁不为国计殊不知居吴之久便於苟安不思进取土地促而国削百姓贫而财竭税赋则预借一年度牒则敷及万户始也剥百姓之肤终焉搥百姓之髓造无用之战舟耗国家之财赋虚役工匠殃及良民从官则人人兼侍讲侍读之称在位则録録无修政攘敌之虑隋炀帝之博学李後主之能文不谓覇者之业可乎今大敌在前贼臣僭君以言其数则我宋今岁得其数以言乎时则我宋今岁得其时陛下不於今岁以帝王之德而建帝王之业将以帝王之业属於谁乎臣闻兵法有言曰无恃其不来恃吾有以待之也无恃其不攻恃吾有不可攻也去岁贼臣犯我边境忽然而来倏然而去初非大战亦非小衂将非骤易彼非畏吾之将帅也士非他求彼非怯吾之士卒也何未交锋一夕而遁以臣料之贼人之谋必欲困我师旅耗我粮食示我以怯诱我以利俟我?备必为冲突观其夙谋初尝小攻终或大举京城之围会稽之袭皆用此计度彼今岁必有异图闻彼签军将为鏖战万一来宼何以为备臣闻之将天下之兵者莫如将御天下之将者莫如相今之庙堂但闻取吏部之阙应知识之求起奔竞之风使相府如市往往士大夫相遇则曰今日见丞相干某差遣得之者则曰某有夤缘之旧或瓜葛之亲不得者则曰某无一日之雅无根柢之容间有献一二言者不过目前小利为藉手贽见之礼求其长虑却頋为陛下忧今岁之事则无有也纵使宰执良明而日应干求之不暇亦何暇为陛下思父兄之仇为久远之谋也臣尝闻萧何为高帝进韩信房玄龄为太宗进杜如晦皆以将相之材识之必以将相之材用之今当颠危之时尤宜以此荐人尤宜如此擢用若曰取与未公用舍涉私汨汨於州县拘拘於格法亦何补今日之颠危也昔李吉甫拜平章事泣谓裴垍曰流落远地十有余年後进人物罕所知识卿多精鉴今之才杰为我言之垍陈三十余人数月之间选用略尽当时翕然称吉甫得人崔佑甫代常衮为相除吏多是亲故而当时亦称允当二子者知识不同而任用合公自心无疑故天下是之嗟乎不知其人则当问之既知其人则当任之岂备位之久不闻荐一贤士如韩信如晦以惊世俗之耳目乎臣窃见近日虽有择人之名而无得人之实今日除某监司倅守明日除某台谏侍从未闻拔一贤士拜之大将如谢安之举侄吕蒙之荐友为却敌之计今以无益之除擢为急务而忽敌人入寇之大患臣窃为陛下危之兵法有曰先发制人後发制於人此今日之急计也何谓先发制人臣闻古人之言我利春夏彼利秋冬以我利之时出不意之师分遣将士以寡击衆倍道兼程直趋河朔无扰良民止擒刘豫伐彼隂谋成此大计为万世之良图作今日之上策详观此时伐齐之谋其利有六一曰震陛下雷霆之威二曰成陛下孝悌之心三曰恢陛下帝王之德四曰苏陛下凋瘵之民五曰复陛下祖宗之业六曰省陛下财赋之用万一犹豫不断少缓天诛赦而未伐其害有六一曰损陛下雷霆之威二曰失陛下孝悌之心三曰玷陛下帝王之德四曰困陛下凋瘵之民五曰弃陛下祖宗之业六曰耗陛下财赋之用何谓震陛下雷霆之威自金人猖獗国步艰难兴兵十年车驾屡徙未见敌兵望风逃遁匪由战败多以溃亡致彼贼臣因而僭君使万乘之尊屈临海甸去沧溟之地远无百里其国可谓削也为上皇之後唯陛下一人其身可谓危也今以国削身危之时为焚舟却敌之计胜则擒之否则挠之兹不曰震雷霆之威乎何谓成陛下孝悌之心二帝北迁九年不返岁月易度愁戚难堪不有陛下彼将灰心既立陛下宁不动心念又况久迁遐方混彼异类中原隔阔顿絶音尘陛下虽追思於深宫而天下有所未知陛下虽感泣於九重而异域有所未闻孰若以复父兄之仇为辞迎两宫之还为念使天下晓然臣子感慨知陛下为父兄而取中原知陛下念父兄而为死战兹不曰成孝悌之心乎何谓恢陛下帝王之德孝经曰必有尊也言有父也必有先也言有兄也孝悌之至通于神明圣人之德无以加於孝乎今安於东南虽朝勤夕念思及二圣天下必曰安而忘危存而忘亡将有汉高分羮之讥今趋兵中原虽未胜敌以向二帝天下必曰圣君思父圣君念兄将有四国顺之之美陛下诚能断然大举决尔复仇怀思二圣誓迎两宫身以孝悌率天下而天下必以孝悌为移忠兹不曰恢帝王之德乎何谓苏陛下凋瘵之民东南生灵实吾邦本西北赤子亦吾旧氓东南既困於须求西北亦重於力役干戈未息祻患式同西北赤子虽?伪齐各思旧君东南生灵虽厌科须亦思一战若或师举万全衆役获安陛下归中原而统一师徒渡河朔以因粮救西北於水火拯东南於沟中疮痍少息赋敛稍寛兹不曰苏凋瘵之民乎何谓复陛下祖宗之业中民十金犹世相承祖宗天下岂容自弃又况祖宗得之为至艰累圣守之为不易嗟呼宋祚中微皇天不絶独留陛下以承天休今天下非金人之天下也中原非刘豫之中原也实我太祖皇帝受天明命亿万斯年天意中缺以警子孙刘豫不量擅为已有今以陛下之睿烈凭祖宗之英灵亲御六师恭行天讨擒叛臣如驱羊取故垒若拾芥克复神京中天下而立兹不曰复祖宗之业乎何谓省陛下财赋之用祖宗建国奄有四方陛下迁都僻在一隅以四方之官吏糜一隅之俸以四方之军师蚕一隅之食国用日费於一年财赋日少於一岁今帑藏已空民力已竭取之於国而国已乏取之於民而民已穷金帛不能天降谷粟不能地涌若迟岁月坐食而亡况当财少食乏之时必危必亡之势思其坐尽与之战败等归危亡孰若誓师血战并力首图扫清中原分食天下兹不曰省财赋之用乎臣窃料世之议者必曰取中原非难守中原为难此胶柱调瑟不为国家久远之谋也若或得之臣固有守之之术但恐陛下惮於举兵惑於衆议遅其岁月不能善後尔臣闻去冬车驾亲征廵幸平江及其宼退人望移跸不趋秣陵复还临安天下失望有识共骇人人皆曰赵鼎能劝陛下亲征而不能回奸臣之谋进大驾於建康天下往往以此罪之何哉进幸建康其得有五稽留钱塘其失亦五何谓五得一曰顺隂阳而得时制二曰迎水陆而便舟车三曰因险阻而固其国四曰向中原而絶窥伺五曰近重地而激诸将何谓五失一曰经贼臣之擅废立二曰旷古今而非帝都三曰远诸将而防冲突四曰便安逸而忘父兄五曰偏一隅而费挽漕有彼五得有此五失陛下何惮而不为迁都计也臣闻左右之臣居吴日久室庐之盛台榭之乐饮食之便居处之安陈其异论力留圣驾殊不知为臣则安为君则危陛下岂可不自为之谋也臣尝观农夫之茅庐也择其地得其时面层峦之秀背长冈之?然後耕则遂其求食亦卒其岁既优游於田桑将永保其康止其或处山之巅临水之浒前无所迎後无所据则亦谷不足於昼丝不足於夜农夫之居犹且相其隂阳况夫万乘之尊富有天下宜如何哉今钱塘言隂阳则不顺言风水则卑薄不须远举夫差钱鏐之国秪以苖传逆乱言之亦足为陛下忌岂可恬然自安以从左右之便也矧建康古都昔有王气埋金所镇方册具载臣以谓居秣陵则速兴居钱塘则速祻地势使然亦不可不轸圣虑也臣向论刘豫必叛今果叛矣尝论亲征必胜今果胜矣唯迁都一事陛下未如臣请若从臣言中原克复亦已久矣臣又见近日诸路打造战船劳民动衆耗国损财往往取笑贼臣见嗤勍敌臣来自豫章道路闻愁叹之声居民有逃移之患臣请为陛下略陈其要臣闻造舟之害其说有四一曰不合度而费其工二曰不适用而损其财三曰不可战而费其人四曰致搔扰而妨民时何以言之今之造舟豫章之工已取法於杨么诸郡之工复取式於豫章豫章之工犹未洞晓他郡之匠岂能巧述况夫轮轴之转移高下之增减若使一舟先成衆所共睹随宜增损弃短取长尚恐临当机要不中绳墨今十舟并作衆役同兴所见不同互有巧拙往往施之江湖必不合度此费工之一也其长则二十余丈其阔则二百余尺高及五寻厚方十寸遇风则不可战欲速则不得前火攻则易焚炮攻则易破将欲扞江所用不少将欲破贼已出贼计今一舟之费动以数万若十舟之费不知几万设使可用虽劳民役衆兴一时之利小害何嫌若曰长则去遅高则降风临战之日或不可用此损财之二也轮轴之运用卒数旅战闘之士不容一师今十舟之行须二万人粗能移动二万之卒用之老弱则力不及用之强壮则妨战士古人造楼船作战舸止以声为实今以实为声况夫出战之士犹虑不足岂宜减战士以操无用之舟此费人之三也材植不能天降必取之於州县州县不能自俻必取之於百姓加之督责之官不问有无唯求事集不察可否止欲塞责至如板之大小枋之长短堪两相接者竭家资以贸求贫者?妻孥而逃窜臣闻江西之民因战舟致遁者十有二三今农民在田布种当务若造舟既急督责不已岂不骚动此妨民之四也以一路言之其害如此其他诸路往往皆然所造之舟不下百只所费之直不啻万金观今国用不足民力困竭诸军日费动以千金正宜靳惜财赋薄恤民力岂可使民因此逃移书曰民为邦本本固邦宁孔子亦曰百姓不足君孰与足愿陛下图之臣又闻近日正字已上各举守令此又见用事之臣谬用其心胡不闻孟子曰诸大夫皆曰贤未可也国人皆曰贤然後察之国人之言犹且致察况於诸大夫乎朋党之风其来久矣诸大夫所知不过识其外貌至於心腹不可得而知也不过闻其所言至於所行不可得而知也其或涉於私恩溺於亲旧不无偏见不无妄听知识有所不及荐举由是不公又况贤否溷殽真伪紊杂荐引既多铨择不暇彼既荐举不可不用此既量才不能不繁然後庙堂之事愈多而任用之弊愈甚以臣计之莫若许千里之民举其守百里之民举其令苟便於民民愿举之苟有不便民自受害是岂肯以千百里之害而为私举乎守令既得之至公庙堂亦从而事简遂使宰臣可以留意破敌专为克复之计今若以事之细者小者尽费经纶虽使周公复生聦明有限亦必败事况於中下之才乎臣之愚见痛为执政惜其繁夥之事枉使疲精耗神若提其纲纪緫其凡要分任百辟何事不成臣又见近年宰执之权太重遂使人主之威不震何以验之臣闻天下里巷之谈皆曰结知於人主者不若结知於宰相何哉今之宰执其所引援皆是故旧大则致身侍从次则荐对改官不问人之贤否不究才之短长平日交结者虽贪婪巧佞之徒闒茸鄙薄之辈或居外补或致要途而素昧平生者虽抱伊周之才挟管晏之术功德加乎百姓闻望振於朝廷或弃遐方或沈下僚皆不得而进用矣陛下胡不试回圣虑深思其因自建炎已来身居畎亩忧及国家自进谠言上结主知命之以官其人有几如车千秋之骤进者有几矣如马周之任用者又有几矣若曰言无所补何用命之以官若曰言有可用何为置而不问为复来天下之言为文具官直言之人为虚声乎抑亦主知虽深而掣肘有人乎抑亦宰臣除吏如田蚡而陛下不得自任乎况一言之合于上心一言之寤于圣意必有大过人者若使之尽其所长施於有为略试其难有功则进之无功则黜之亦足以见赏罸明而取与当矣今也采忠谠之论而命之以官自官之外不复任用苟无逹官为之荐引必沉百僚之底是使孤寒无容之人特立独行之士虽有忠义之心何缘自効虽有将相之才何由自试呜呼隗始之事不可复见今以下僚羁言者之身正犹以爵禄钳天下之口臣恐为敌人所笑昔晋文公游猎逐禽而遇农夫老古谏之以猎为过文公受谏而归告武子曰寡人游猎失禽而得善言武子曰其人安在文公曰犹在泽武子曰取其言而弃其人者盗也文公使人迎而礼之古人之於聼言任用尤不忍忽君既知之臣亦助之今君既知之而助之如武子者谁欤况当天下离乱勍敌侵陵不有君子其能国乎今忧国之勤者莫如臣而知臣之忠者莫如陛下窃意左右往往以直言而忌臣而臣往往自负忠谊而疾恶臣若不以敌人未平刘豫未灭为心则将退处林泉老死丘壑陛下虽有安车蒲轮不可得而召矣重惟报国之志大平乱之虑深故譊譊不已今之所陈非敢自荐深以执政之权太重人主之柄不张致天下有结主知不若结知於宰相之说痛为陛下惜也臣前後三书力图刘豫誓不与之俱生将与我国家共安共危共存共亡正犹同舟之子涉于大川风涛沉济患难共之若陛下毅然举兵亲征不庭臣愿为前驱虽使之赴水蹈火皆所乐从若曰饥死首阳经死木枝则将悔其死之晩也今臣不知忌讳不頋死亡献忠陛下人臣之节亦已立矣激切之辞亦已至矣陛下如或不聼恐致危亡不可救药臣愿陛下追臣之官杀臣之身无使伪齐得臣微躯或被杻械未得即死岂不玷臣平生忠谊之行负臣平生忠谊之心兴言及此贯日以之席藁待罪唯陛下少加察焉

六年伸再上书曰五月二十日右文林郎监潭州南岳庙臣吴伸谨斋沐昧死百拜献书于皇帝陛下臣尝读五代史至王朴传观其为周世宗画平边之策其言且曰攻取之道从易者始当时未以为然及我太祖皇帝受天明命削平僭伪一如朴策臣是以知攻取之道贵夫知难知易知坚知脆不特可用於当时固亦可用於今日何以验之臣请借王朴之言为喻朴尝以吴为大而脆以并为小而坚盖李氏割据江南其北带江其东距海其地则广而可挠其人则轻而易摇虽号大国实脆敌也刘氏割据河东左有常山之险右有大河之固北有契丹之援其人则悍而轻死虽号小国实坚敌也故朴以大而脆者为易攻小而坚者为难取易者宜先难者宜後国初所以先吴而後并迄用有成也难易坚脆之策晓然如是用兵之道不能知此虽使旷日持久必不成功往往败绩若王邑不聼严尤之谋至於自毙昆阳是矣臣虽踈逖不才非敢自比王朴然当国步艰难之时正宜输忠効芹愿裨一二况臣昨在畎亩之中已蒙陛下知遇之深臣晓夕思虑补报之心唯有一死臣躯甚微若捐躯有益国家虽赴汤蹈火亦愿自试奈何无左右之容致使臣犬马之力无所施设而臣倾心劳思未尝不为国家虑也今日攻取之术正有难易臣辄以管见上干天聼伏望圣慈毕赐睿览纵使一得之虑未足禆补庙筭亦可以见臣忧国之勤也臣窃见刘豫悖逆天道僭据中原神怒于幽人怨于明天下之人欲将共起而诛之惜乎取之後时灭之太晩臣以谓在绍兴之初擒之极易在今日擒之稍难臣於绍兴之初力乞亲征诛锄僭逆盖恐其滋蔓难图已而果然何以言之在绍兴之初刘豫初僭羽毛未成兵犹未足食亦不继加之金人方有事於蜀中彼且尽鋭以攻四川其实无备於东北当是之时若亲御六师攻其无备出其不意正如迅雷不及掩耳此万全之计擒之所以必易在今之日僭伪既久形势已成又况王师尽屯淮右彼知其力屈势弱必当死请于金人金人以日得万缗之利必应力援於刘豫借使金人不渡大河按兵视两家之弊正用刺虎之术益堕其计擒之所以必难以难擒之时而为必擒之谋臣恐非先後之术也臣窃覩关中之地刘豫认为已有彼方待敌於我西北之备想见弛慢臣欲乞择一偏师用二万人捣其虚以吴玠应之五路之地可传檄而定既得五路蜀中民力亦可少苏此所谓从易者始也又况吴玠坐守四川民力困弊昔诸葛亮且田且守尚不能取中原若田守皆不及亮又如之何万一不为此谋臣恐年岁之间蜀中亦非陛下有也今分遣二万之衆与吴玠会於关中是断刘豫之臂既得关中刘豫自危岁月之间可不战而擒矣若弃易从难臣谓相持师老胜败之机皆未可必臣窃料刘豫之谋秋高马肥彼强亦来彼弱亦来盖强则以势恐之弱则以计挠之皆不过为自固之术尔臣以谓不若号令诸将休兵秣马以佚待劳此又万全之计也臣窃观今之士卒亦渐精鋭其为主将间有勇敢诸军内外谋智之士未闻其人臣闻之易曰天地设位圣人成能人谋鬼谋百姓与能圣人且有谋焉司命所系岂可无也用兵之在谋主有则胜无则负盖亦可验昔汉得三杰而兴楚失范增而亡曹公跣足迎许攸而破冀州陈余舍左车而死泜水用与不用灼然甚明何今日而忽诸臣在绍兴甲寅固尝论列张浚可用陛下察其非辜未几召还果能平湖外之宼然而张浚自秉钧轴出揔帅权下士之誉日减一日与古之名将用心大相辽邈臣窃意其无他欲惩前此信任小人之弊而畏慎之殊不知进见一人闻见果寡机会果暗物理果乖人情果昧则斥之可也谢絶可也其有通当世之务明道德之归谋画如良平议论如许李若一槩遇之得非惩於羮者吹虀之谓欤昔周亚夫得剧孟喜曰吴楚举大事不求剧孟吾知其无能为也本朝纵张元而元昊叛留姚嗣宗而边患息故吴楚成败繋之剧孟边陲安危见於张姚匹夫去就所繋不轻则豪杰之士岂可忽哉臣审订此理不特为张浚惜亦将为陛下惜也何则今天下分裂於贼臣刘豫僭号於中原虽非正君亦似两国豪杰之士可南可北非犹昔日天下一家之时也将多方以罗之重法以禁之尚恐不能尽为我用况於置而不问纵而弗禁者乎臣昨见杜充为宰相顺番遂帅大郡龚若虚以校尉投敌立作郎曹自可诛夷其族朝廷复下所属抚存其家臣每念之未晓其义况夫舍此就彼必不我利今反抚存其家是纵天下之人为杜充龚若虚之徒也既有其人而不能用既去其人而不能禁可痛惜哉臣闻之刘豫声言曰南朝每有一官未阙必三五人共之今我州郡皆以见阙任人不年岁间南方士大夫当尽归我审如此言岂可不察古人有言曰已弃之而资敌者败敌取之而助已者胜在今日不可不虑也臣又见今之都督如张浚者不可多得臣但惜其自任太专待人太薄猜忌太过所谓幕府从事者非亲则旧皆闒茸备员会聚之日不过叙寒温问安否而已其有条陈利害论列可否面折庭诤咸无其人若然则张浚幕客皆是不如已者又安能策得失之计而协济於料敌哉昔韩信非无智谋也见李生则再拜师事之曹公非无智谋也见许子则跣足而迎之今张浚自视与韩曹孰贤果自以为不及则下士之礼岂可怠也臣固欲面见其人箴规其失重以前年春间衆谤并起独臣雪其非辜有此小嫌不无疑忌今若缄默尚恐张浚幕客无一贤士复蹈富平之辙有悞国事臣又安得不为陛下详言之况臣绍兴甲寅曾论张浚忠有余而智不足言犹在耳今若自恃其贤不任谋士复恐败绩欲望圣慈捡会前书及以臣今日所陈明示张浚庶使知其小疵若或改之则韩曹之功不难到也臣闻春秋责备於贤者今日扶持正有望於张浚臣固责之深矣臣忧国之心不能自已或有难臣之谋以谓臣初所上书乞诛刘豫其言则曰万一少迟事必不济今此果然朝廷不用臣言一至於此尚何譊譊未已臣则应之曰臣之存亡与国同其休戚又非其他臣庶之比奋忠竭节尤当先於衆人何以言之臣前後数书皆是乞诛刘豫誓不与之俱生往往刘豫视臣亦为死雠万一国家安则臣亦安国家危则臣亦危臣非畏死臣恐死於刘豫之手无益国事今臣非贪禄躁进沽名钓誉良为天下之大独臣一人与国同其安危至如其他臣下事伪事真略无甚大利害况前有冯道历四姓而不替之鉴伏望陛下痛加察焉不唯臣一身之幸亦将为庙社久长之计也干冒冕旒臣无任俯伏待罪之至臣仲昧死百拜

历代名臣奏议卷八十七








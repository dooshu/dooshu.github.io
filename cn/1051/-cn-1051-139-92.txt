薛师石　渔父词

十载江湖不上船，卷篷高卧月明天。

今夜泊，杏花村，

只有笭箵当酒钱。

薛师石

薛师石　渔父词

邻家船上小姑儿，相问如何是别离，

双堕髻，一弯眉，

爱看红鳞比目鱼。

薛师石

薛师石　渔父词

平明雾霭雨初晴，儿子敲针作钓成。

香饵小，纎丝轻，

钓得鱼儿不识名。

薛师石

薛师石　渔父词

系船兰沚鱠长鲈，白袷方袍忽访吾。

神甚爽，貌全枯，莫是当年楚大夫。

薛师石

薛师石　渔父词

春融水暖百花开，独棹扁舟过钓台。

鸥与鹭，莫相猜，不是逃名不肯来。

薛师石

薛师石　渔父词

夜来采石渡头眠，月下相逢李谪仙。

歌一曲，别无言，白鹤飞来雪满船。

薛师石

薛师石　渔父词

莫论轻重钓竿头，伴得船归即便休。

酒味薄，胜空瓯，事事何须著意求。

薛师石


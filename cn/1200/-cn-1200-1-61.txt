第六十一沈医卦〔群阴蔽阳震雷正东〕：四上四中一下微存之象

象曰：绵绵视息，无有气力。仰面呼天，低头俯地，求之不通，见之不得。

颜曰：惟有一阳，沦没地下，群阴翳之，低头俯地，余生几何？此卦大凶。病者致困，田蚕失望，经求无利，远行逢盗。

何曰：凡事非其所知，叹息而已。居官处私，口舌是非既深，惟当谨守闲退，或出千里可免。官事难解，病者难安，所为不利。

陈曰：上中二位，阴过于盛，过则为殃，一阳在下，仅存喘息，故曰云云。

刘曰：绵绵视息，就沦没也。低头俯伏，穷无告也。

此课一阳翳于重阴之下，困极之象。占病必死，战必败亡。囚难脱，讼不胜，凡事不吉。

诗曰：依旧方成吉，交争必致刑。宁心还守待，莫羡别人荣。

又曰：进步多颠踬，争求致祸危。余生徒叹息，贫困事难为。


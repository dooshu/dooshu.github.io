○善恶须人

善不能自善，人善之然後为善。恶不能自恶，人恶之然後为恶。善恶之成，盖视其所适而已。用其正也则君子，用其不正也则小人。君子小人，宁有面貌哉？比干之生也，与人无异。费无极之生也，亦与人无异。比干之方为谏诤，无极之言为毁佞。彼所出者皆言也，比干之言，非不善也，以不用故，善不能自善。无极之言，非不恶也，以可入故，恶得而为恶。譬刚劲之於朽蠹也，刚劲者以不得地而屈折，朽蠹者幸蟠瘿而入焉。其不可任也如是。


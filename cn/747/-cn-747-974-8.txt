○请设官讲明经义疏（天成四年十二月国子监）

伏以国家开设庠序，比要教授生徒。所以日就月将，知讨论之不废；卜视学，明考较之有程。先生既以亲临学士，岂宜他适？盖以顷者监名虽补，各以私便无常，且居罔离群，则学能敬业。终成孤陋，谁为琢磨？但希托迹为梯媒，只以多年为次第，罔思蚁术，惟俟莺迁，忍淹违养之时，徒积观光之岁。今国家化被流沙渐海，政敷有截无疆，大扇素风，恢张至道。是以重兴数仞，分设诸官，教且有常，业成无忒。而况时物甚贱，馆舍尤多，谅无悬磬之虞，足待撞钟之问。但自学徒所好，可以教亦随机，既欲成名，必须精业。如有好《春秋》者，教之以属辞比事，三体五情，尊王室而讨不庭，昭沮劝而起新旧。其所异同者，则引之以二传也。如有好《礼》者，则教之以恭俭庄敬，长幼尊卑，言揖让而知献酬，明冠昏而重丧祭。其所沿革者，则证之以二礼也。如有好《诗》者，则教之以温柔敦厚，辨之以草木虫鱼，美盛德而刺淫昏，歌风雅而察正变。如有好《书》者，则教之以疏通知远，释之以训诰典谟，思帝德而敬王言，稽古道而建皇极。如有好《易》者，则教之以洁静精微，戒之以躁动竞进。体“十翼”而分六爻，应吉凶而先拟议也。

至於历代子史，备述变通，既属异端，诚非教本。但以适当凝冻，将近试期，欲讲小经，以消短景。今已请尚书博士田亩讲勘《论语》《孝经》，行莫大於事亲，道莫逾於务本。如有京中诸官子弟，及外道举人，况四门博士赵著见讲《春秋》，若有听人，从其所欲。颛俟放榜，别启诸经，既温故而知新，惜寸阴而轻尺璧。颛经者若能口诵，硕学者又得指归。自然縻好爵以当仁，策科名而得俊，幸不孤於选士，冀有益於化风。


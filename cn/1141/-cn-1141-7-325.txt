黑龙潭树下晚集分得浊字呈龚大宗伯

是夕同荔裳、顾庵、绎堂、西樵、周量、阮亭、次山、蘖子、铁夫、青藜、陶季、谷梁。

长安车马间，何处寻岩谷。
朅来帝城隅，突似春江曲。
方泽横松林，西山明竹屋。
晚云薄绛霄，浮动累百幅。
徙席藉芳草，龙潭荫乔木。
窟穴深晦冥，麟角隐盘蹙。
海桐郁拥肿，枯桑炯空腹。
水气与林阴，连天涨寒绿。
主人丘壑怀，金龟换醽醁。
杯从鱼鸟亲，耳谢筝笛俗。
明星悬树颠，宵钟响地轴。
耆旧感漂蓬，聚散如转烛。
苦留永夕欢，颇嗔仆夫促。
妙理在春醪，更酌不辞浊。



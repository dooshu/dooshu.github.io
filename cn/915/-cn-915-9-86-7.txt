◇宋略泰始三叛论

昔齐桓公矜于葵丘，而九国叛，曹公不礼张松，而天下分，一失豪厘，其差远矣。太宗之初，威令所被，不满百里，卒有离心，士无固色，而能开诚心，布款实，莫不感恩服德，致命效死，故西摧北荡，宇内褰开。既而六车献捷，方隅束手，天子欲贾其馀威，师出无名，长淮以北，倏忽为戎，惜乎，若以向之虚怀，不骄不伐，则三叛奚为而起哉？（三叛薛安都毕众敬常珍奇也。）高祖虮虱生甲胄，经启疆场，後之子孙，日蹙百里，播获堂构，岂云易哉？（《通鉴》一百三十二。）


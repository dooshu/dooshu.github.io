○破奚契丹告享陵庙敕

诛有罪，讨不庭，去其毒螫，登於仁寿，固以俯安庶类，仰叶灵心。顷以两蕃背恩，爰命龚伐，精意虔告，顺天行诛。干旄所指，不战而溃；山谷遗类，尽为俘馘。疾如震霆，动若神助。岂非昊穹垂福，陵庙降灵，故得万旅安全，一隅澄晏。就惟昭感之著，先洽顾怀之福，虔奉明灵，载深寅畏。宜令所司择日，发使告享诸陵庙。


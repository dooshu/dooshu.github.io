【供备库副使王道卿可西京左藏库副使制】

朕观春秋之际，公侯卿大夫之谱至数十世而不绝，不徒世其禄尔，惟克劭者，乃不陨焉。近至于唐，将相之后能以勋名自继其家者亦众。秉笔者记之，号称衣冠盛事。噫，古之大族，多良子孙，而今独鲜邪？抑惟人之勉不勉尔。惟汝大臣之子，世为名家，岂不励焉，无俾自坠。有司积日，兹乃叙进。不次之赏，能者得之。汝其勉哉，无忽而怠。可。


○答藩王 【 卻餽】

日者大藩以選婚聞、遣封之期、例在來夏、　天子特念周親、與今歲所彙請諸藩、同日冊命、不以大中為愚不肖、使載節而南、荷大藩顧念使臣大河以北、勞迓之使、即踵相接也、封典竣事、又念使臣遠道風霜、不以筋骨為禮、至日晏勞、行日宴餞、侑之金、悉以數百計、且每辱使命、請詞懇欵、殷勤再三、而大中執其書生之諒、愚不可移、方惧討茲不恭、末從原宥、乃甫田道上、信使前驅。加籩旅核、所為杯盤臺筋之属咸具、而金之為百者五、何其厚也、重以書命、諄諄娓娓、若慮大中之復不敢當、而要之以必不可辭也、顧大中誼不敢當、而必不敢以不辭也、葢大中業巳詔祿于朝。傳食於道。大藩之賜雖受之無所用之方今山海戒嚴。戍卒乘障。其以犒邊邊士比於投醪大惠。也一介馳驅。寧足廑大藩之眷眷而不巳。亦惟曰自　天子所謂我來耳。推此勞使臣之心。為　天子勞軍大敬也。大藩賜履在天地之中。陰陽之會。蒙休襲慶。無蜀之奢魯之妖為大藩憂而遠軫衝邊。力獎王室。大忠也。建藩之始。神祖眷愛特切。廣置莊田連州跨省。今関東陷沒。金甌闕傷。在天之靈。必有恫焉不寧者。而以食租衣稅之饒。佐封椿之不逮。大孝也。以神祖之愛子。先皇之介弟。今　皇上叔父之親。而助邊為諸藩先。大順也。設以數百金者。為無當於太倉之稊米。而大藩初建。食寡用舒。倍之十之百之。惟大藩自命。大義也。數十年以來。忠肝義膽。憤積疑填。大藩之心。尚未白於天下。今乃損國犒邊。令海內聞且見之曰。福藩之不植其私。而以急公家也如此。釋羣疑集衆美、永帶礪。目前無急此者。伏惟不鄙芻細、采而行之、如親受賜、


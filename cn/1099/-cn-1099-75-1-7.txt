○馬政議 【 求牧地】

唐人牧馬。置八坊四十八監。其牧馬在岐豳涇寧間。即今陝西鳳翔府。及西安之邠州。平涼之涇州。慶陽之寧州。其地也募民所耕以為芻秣者。其地止於一千二百三十頃而用其地出以飼七十萬六千匹馬而馬之直。至以一縑易一匹。今其地固在。其中閑田民所不耕者。何止一千二百三十頃而已。本朝於此地立行太僕寺一。及苑馬寺一。以司蓄牧。而苑馬之所轄者。凡三十監。監皆有馬。然監之立。百年於茲矣。而其馬之蕃盛。畧不及唐人之一二。豈無其故歟。臣考唐制。始曰置八坊岐豳涇寧間。其後又曰其始置四十八監也。據隴西金城平涼天水。員廣千里。繇京度隴。置八坊為會計都領。其間善水草腴田皆肄之由此以觀則其所牧之地又若不專在岐豳涇寧也葢跨數州之地。凡其善水草膏腴之田。皆以為牧放之所。而又得人以司之。是宜其馬蕃盛至七十萬之多也。今其地固在。然皆齊民耕種納租之地。一旦奪之以為耕牧芻秣之所。其勢有不可者。然當唐之世民皆不耕田納租乎何養馬如此之多也。乞敕有司循唐人之故迹文襄清理牧地已多失其額矣安能更行派改作牧地耶然租入有限而牧畜之利不貲可損此以益彼也由京兆度秦隴以求夫可放牧之地必不奪之民。必不虧於官。然後行唐人監牧之政。萬一有可行者其於馬政不為無助。

皇明經世文編卷之七十五終








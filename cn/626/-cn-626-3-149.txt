卢兖州熊五首

【舟泛吴淞江】

早发木兰桡，江行趁落潮。

雨分牛脊近，云隔马鞍遥。

弟妹成疏阔，交朋竟寂寥。

谩持昌歜酒，那得客愁消。

【娄江夜泊】

朔风塞雁渡江烟，访旧东游夜泊船。

野水似龙争入海，大星如月独当天。

荒村梦寐清秋夜，乡馆间关白发年。

兵革飘流无定著，渺余何处赋归田。

【吊刘龙洲墓】

征衣破帽老骑驴，籍甚才名总不如。

发愤每陈平虏策，匡君曾上过宫书。

苔封断碣秋烟外，草暗荒祠劫火余。

欲奠椒浆歌楚些，西风落日更踌蹰。

【寄朱伯盛】

白首耽书更不忘，鹄文虫篆烂生光。

高人为赋峨冠石，太史曾题琢玉坊。

野屐蹋云闲看竹，春帘凝雾静焚香。

别来又泛松陵棹，渺渺轻鸥江水长。

【高陵篇（并序）】

高陵者，吴武烈皇帝所葬，在今平江盘门外三里。其妻吴夫人，子长沙桓王，皆附焉。至正廿三年冬十一月，熊与同郡沈征君伯熙父访之。征君因言：“余向曾过此，闻父老言地属沙湖金氏墓，上有木如虬龙然，每阴雨，若鬼物操舟荡漾之状。人或逐之，不见。寻伐树掘地，得金船长二尺许，其怪遂息。距今四十余年矣。”是日徘徊其下，久之而归。因作此诗，且为著辨，以启封殖之端云。

炎精昔衰谢，海内皆鼎沸。

董卓乱天常，曹瞒据神器。

皇图竟沦没，昭烈尚颠沛。

大野龙蛇斗，强弱共吞噬。

有吴起江东，父子迹相继。

破虏既忠壮，讨逆亦猛锐。

发愤兴王业，指顾定吴会。

句章破妖党，长沙掳勇鸷。

灵威慑遐迩，义声薄中外。

叱咤宛颍平，驰骋风霆厉。

园陵赖修塞，山越销氛沴。

徇国誓捐躯，赍恨悲早世。

四叶垂鸿烈，三方开鼎峙。

庙号极尊崇，功德褒显谥。

□□□□□，补益见明智。

当年奉烝尝，同穴祔幽竁。

后代得贤令，洒扫给奴隶。

斯文传至今，读者为歔欷。

讵知岁月久，椎剽堕奸计。

铭传赤乌字，镜括苍螭鼻。

瑰珍付豪敓，遗甓留款识。

或云金龙船，光怪发灵掞。

云旗纷蹇，鬼物啸阴晦。

登陟增感伤，宰木亦斩刈。

骊山锢三泉，徒为身后累。

俯仰千载余，英雄凛生气。

伊谁任封殖，激劝由长吏。

陈诗系风教，拭目睹高谊。

魂兮或可招，欲效楚人{此夕}。

附见卢彭祖（一首）

【先子所作高陵篇藏诸家塾二十馀年一旦触目不能无感焉敬赋古诗一篇以缀其后洪武二十四年岁在癸未彭祖拜首书】

高光宇宙烟尘昏，纲维坠地谁复论。

阿瞒据国挟天子，窥窃神器如盘飡。

那知英雄不容尔，四海义旗相继起。

孙门兄弟真男儿，不比刘家豚犬耳。

况有周郎多智谋，赤壁之功孰与俦。

欲据襄阳以蹴操，可怜修短空悠悠。

坚也多才惜早世，成就奇勋在子弟。

赤乌返葬盘蛇门，三冢累累总相继。

至今烟草青茫茫，父老相过犹陨涕。

樵童牧竖不名闻，相传呼作孙家墩。

或随风雨发光怪，千秋未泯英灵魂。

我今抚卷悲先子，搜幽猎奇应至此。

重为高陵考岁年，再发辉光今日始。


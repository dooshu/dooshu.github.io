贺元旦表四


日启三阳，仰昌时之茂对；阳回六合，忻大运之维新。喜溢臣工，欢腾夷夏。

恭惟皇上心涵太始，德迈古初。钦若昊天，百神歆而受职；懋昭皇极，四海畅以同风。粲然礼备乐和，久矣治隆化洽。惟兹正旦，载启佳辰。诞陈元会之仪，茂衍履端之庆。天临紫极，瞻瑞霭之氤氲；气转洪钧，觉玄风之清穆。盖惟体元居正，是宜申命用休。庆集一人，祥开万物。肇宝历三十一年之首祚，绵瑶图亿千万载之丕基。

臣等职忝成均，躬逢明盛。菁莪乐育，咸仰赖于生成；柏叶称觞，庶少伸于颂祷。伏愿保泰以临天下，处丰而宜日中。新以又新，同戴尧天之浩荡；旦而复旦，永瞻舜日之光华。






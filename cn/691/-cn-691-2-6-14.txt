◎黄琴农述三事

永福黄琴农（义）为余言，其祖海涛封翁系莘田先生之犹子，随同怀兄心庵邑侯在江西高安县署料理，一毫不苟。心庵引疾回闽，封翁将所挟余银购东茶奉兄，其友爱如此。尝制一大袖布袍，饭后即出，沿街检拾残字，日以为常。污秽中有字，尤必细检回家，亲自洗涤。常捡有银物、钱票等件，仍以易钱雇人帮捡。值李方伯（赓芸）莅闽，呈请严禁靴鞋中贴写字迹，大蒙嘉奖。自江西归时，年方五十，无日不以惜字为事。寿至八十二而终，盖三十余年如一日也。未几，其子养九公由举人大挑一等改教职，寿亦至七十余。两孙均游庠，一即琴农。余延在家授读，所述如此。琴农又言，福州惜字社最多，而缘此获报者，指不胜屈。其尤速效者，如介石社之首事林星航（锡赓），家甚贫，每质物雇人捡拾字纸，并力邀同志鸠集工赀，每日以收得百斤为率。不及数，必于次二三日力补足之。行之仅三四年，而星航即于癸卯科登乡荐，甲辰科连登进士。方入乡闱时，有某友知其失馆贫困，为之指引为某生捉刀，因号军阻碍不果，冥冥中若有主之者。同社内如杨姓、吴姓、方姓，亦先后隽云。琴农又曰：吾闽永福县文庙久破损，道光戊子，阖邑捐修，甚崇丽。报部后，邑令加级，董事之子弟多入庠者。壬辰、癸已、乙未、三科，连中进士三人，二黄姓、一林姓，武举一榜，共中三人，盖吾邑从无此盛事。又余尝随宦连城学署，亲见该邑鼎新文庙，辛已乡榜中至六人。道光初，蒙赐圣协时中匾额。有童姓者，独力精制金匾悬挂，即于乙酉科得拔贡生。可知敬圣者一人获吉，即阖邑亦与有荣。尝见有力之家，每于淫祀野庙，无不勉力捐修，为求福计。独至义举当为之事，推诿不前，其子孙不振，宜欲求一衿而不可得也。


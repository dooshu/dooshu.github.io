◇与从弟君苗、君胄书

璩报：间者北游，喜欢无量，登芒济河，旷若发蒙，风伯扫途，雨师洒道，案辔清路，周望山野。亦既至止，酌彼春酒，接武茅茨，凉过大夏。扶寸肴修，味逾方丈，逍遥陂塘之上，吟咏菀柳之下，结春芳以崇佩，折若华以翳日，弋下高云之鸟，饵出深渊之鱼。蒲且赞善，便称妙，何其乐哉。虽仲尼忘味于虞韶，楚人流遁于京台，无以过也。班嗣之书，信不虚矣。来还京都，块然独处，营宅滨洛，困于嚣尘，思乐汶上，发于寤寐。昔伊尹辍耕，郅恽投竿，思致君于有虞，济蒸人于途炭。而吾方欲秉耒耜于山阳，沈钩缗于丹水，知其不如古人远矣。然山父不贪天地之乐，曾参不慕晋楚之富，亦其志也。前者邑人念弟无已，欲州郡崇礼，师官授邑，诚美意也。历观前後，来人军府，至有皓首，犹未遇也。徒有饥寒骏奔之劳，俟河之清，人寿几何？且宦无金张之援，游无子孟之资，而图富贵之荣，望殊异之宠，是陇西之游，越人之射耳。幸赖先君之灵，免负担之勤，追踪丈人，畜鸡种黍，潜精坟籍，立身扬名，斯为可矣。或游言，以增邑邑，郊牧之田，宜以为意，广开土宇，吾将老焉。刘杜二生，想数往来，朱明之期，已复至矣，相见在近，故不复为书。慎夏自爱，璩白。（《文选》《艺文类聚》二十八）


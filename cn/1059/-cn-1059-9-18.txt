○黑厮

黑厮者，陕西按察司隶也。洪武中，有按察使适当朝觐诣京，籍其从者名，黑厮豫焉。俄一夕病死，使将择代者，更造其籍。是夕，恍见黑厮跪白曰：「籍无庸改也，小人虽死，尚能事公。所患潼关难过，公但于关外大呼吾名，即出矣。」许之。比行，所经驿传，百需皆备，诘之则云：「适有隶报公将至，乃令治具尔。」问其状，曰：「肥短而黑。」使心知其黑厮也。出关，呼其名，讫便闻鬼语云：「某已出关矣。」自陕护至淮安，谢不肯行，曰：「都城隍严，某不敢入京师，当止此以候公。」使入朝，以事下吏。久之，黑厮遂降于居民，言：「吾黑厮大王也，当血食此土。」乡民翕然信之，为立庙，凭巫言祸福甚验，祷谢无虚日，巫积所施予至数百金。岁余，使事白，复官。将渡江，黑厮下教于巫曰：「某日某官将至，具宴犒。而所有金悉归之，不者吾且罪汝。」巫不得已，往迎焉，以金献。前一日，使已见黑厮来白己曰：「公谨无泄吾名，惧不为福。」巫至，始受其献。巫不解神意，数问焉，不答。巫随行数百里，固请之，乃以实告。巫愠，归以语乡人，相率投词都城隍诉之，毁其庙，灵响遂绝。


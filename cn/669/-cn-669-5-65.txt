65　漏刻之法　晝夜長短刻數諸説　王昭禹周禮詳解


漏刻之法，晝夜百刻。夏官挈壺氏注：「漏之箭，晝夜共百刻。」易氏祓云：「十二時，每時八刻二十分，每刻六十分。」王昭禹全云：「字光遠，荆公弟子。」云：「寅、申、巳、亥、子、午、卯、酉八時，各八刻。辰、戌、丑、未四時，各九刻。」愚謂易氏之説，與古法合。司寤氏「掌夜時」，注：「謂夜晚早，若今甲、乙至戊。」疏云：「甲、乙則早時，戌、亥則晚時。」愚按：衞宏漢舊儀：「中黄門持五夜，甲、乙、丙、丁、戊夜，今謂之五更。」疏以「戊」爲「戌」，誤矣。馬融以昏明爲限，鄭康成以日出入爲限，有五刻之差。史記正義文。蔡邕以星見爲夜，日入後三刻，日出前三刻，皆屬晝。月令正義文。鄭與蔡校一刻。王伯照云：「晝夜長短，以岳臺爲定。九服之地，與岳臺不同，則易箭之日，亦皆少差。」

【元圻案】文選注：衞宏漢舊儀曰：「晝夜漏起，省中用火，中黄門持五夜。」〇初學記漏刻門：衞宏漢舊儀曰：「五夜，甲夜、乙夜、丙夜、丁夜、戊夜也。」又梁漏刻經云：「至冬至，晝漏四十五刻。冬至之後，日長，九日加一刻。以至夏至，晝漏六十五刻。夏至之後，日短，九日減一刻。或秦之遺法，漢代施用。」邯鄲五經析疑曰〔一〕：「漢制，又以先冬至三日晝，冬至後三日晝，漏四十五刻，夜五十五刻。先夏至三日晝，夏至後三日晝，漏六十五刻。」元嘉起居注曰：「以日出入定晝夜。冬至晝四十刻，夏至夜亦宜四十刻。夏至晝六十刻，冬至夜亦宜六十刻。春秋分晝夜各五十刻，今減夜限，日出前、日入後昏明際各二刻半，以益晝。夏至晝六十五刻，冬至晝四十五刻，二分晝五十五刻而已。」〇堯典正義：「天之晝夜以日出入爲分，人之晝夜以昏明爲限。日未出前二刻半爲明，日入後二刻半爲昏，損夜五刻以裨於晝，則晝多於夜，復校五刻。」〇岳珂九經三傳沿革例曰：「秋官司寤氏『掌夜時』，注：『夜時，謂夜晚早，若今甲、乙至戌。』疏又以『甲、乙則早時，戌、亥則晚時』實其説。獨蜀本作『戊』字。竊謂戊字爲是，而疏則因傳寫之訛而曲爲之説爾。注意正指甲夜、乙夜至戊夜也。」〇王昭禹周禮詳解四十卷，陳振孫曰：「未詳何等人。其學皆宗王氏新説。王與之作周禮訂義，編類姓氏世次，列於龜山楊氏之後，曰字光遠，當爲徽、欽時人。」〇玉海十一：「書目：紹興初，太常博士王普撰官曆刻漏圖一卷并序，言百刻分十二辰，晝夜長短以岳臺爲定。九服之地，冬夏至晝夜刻數或與岳臺不同，則二十四氣前後易箭之日，亦皆少差。」〇伯照，蓋即王普之字。

〔一〕「邯鄲」，即「邯鄲綽」。






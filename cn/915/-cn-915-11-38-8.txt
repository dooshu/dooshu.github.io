◇奏参李琰之等议宗室助祭

臣等参量琰之等议，虽为始封君子，又《祭统》曰：「有事于太庙，群昭群穆咸在，而不失其伦。」郑注云，昭穆谓同宗父子皆来也。言未毁及同宗，则共四庙之辞。云未绝与父子，明崇五属之称。天子诸侯，继立无殊，吉凶之赴，同止四庙。祖祧虽存，亲级弥远，告赴拜荐，典记无文。斯由祖迁于上，见仁亲之义疏，宗易于下，著五服之恩断。江阳之于今帝也，计亲而枝宗三易，数世则庙应四迁，吉凶尚不告闻，拜荐宁容辄预。高祖孝文皇帝圣德玄览，师古立政，陪拜止于四庙，哀恤断自缌宗。（《通典》作「断自宸聪」。）即之人情，冥然符一；推之礼典，事在难违。此所谓明王相沿，今古不革者也。（《魏书·礼志》二。熙平二年，江阳王继表言道武曾孙，宜得预祭。王僧奇议不得祭。李琰之议得祭。侍中、司空领尚书令、任城王澄，侍中、尚书左仆射元晖奏。）


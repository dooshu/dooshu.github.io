卷一百十一



卷之一百十一

洪武十年春正月庚辰朔，上御奉天殿受朝贺，大宴群臣，命妇朝皇后于坤宁宫，锡宴。

以兵部尚书李允为礼部尚书，吏部侍郎陈铭为兵部尚书。铭，处之丽水人，由都督府掾擢照磨，升吏部侍郎，授今官。允真定蠡州人，由元故官授兵部郎中，累迁至今官。铭寻降为兵部郎中。

壬午，命汝南侯梅思祖往济南、青州简阅兵马。

以福建新籍军士三千分隶雷州诸卫。

乙酉，享太庙。

遣官祭功臣于鸡笼山庙。

赐翰林学士承旨宋濂致仕。濂字景濂，金华浦江人，幼聪敏强记，从同郡吴莱、黄溍学，为古文有声。元至正中，有荐濂翰林编脩官者，濂以亲老不就，隐居小龙门山中。岁辛丑，金华既归附，上遣使以书币徵之，与括苍、刘基、叶琛、章溢四人同见，上甚礼重之，擢濂江南等处儒学提举，既而命授皇太子经。甲辰十月，改起居注。乙巳三月，以疾告归，上赐以金帛，太子亦厚遗之。濂归奉表谢，上赐书嘉劳之，其略曰：“先生之师吾子，训饬甚严，是不佞也；以时言讲，解释圣贤之意，是不固也；以忠贞立心，以节俭制行，是得儒者之道也。昔闻古人，今亲见之。”仍侑以文绮。洪武二年，脩《元史》，诏徵濂与翰林待制王祎为总裁官。六月，除翰林学士、亚中大夫、知制诰兼脩国史。三年，以失朝参，左迁编脩。四年，迁国子司业。秋，以议祭孔子礼稽缓，贬知安远县。是年十一月，召还为礼部主事。五年冬，迁太子赞善大夫。六年七月，复命为翰林侍讲学士、中顺大夫、知制诰、同脩国史，仍兼赞善大夫。八月，上命濂与詹同、乐韶凤等纂脩《大明日历》一百卷，又与吴伯宗、朱右等脩《宝训》五卷。每旦侍膳燕见，必命茶赐坐。濂素不能饮，一日侍饮醉，行不能成步。上见而欢甚，为诗赐之，仍命侍臣咸为歌辞，且曰：“使后世知吾君臣同乐如此也。”九年，拜翰林学士承旨、嘉议大夫、知制诰、兼修国史，仍兼赞善大夫。擢濂长孙慎为殿庭仪礼司序班，复召濂仲子璲为中书舍人，子孙联班内庭，儒者荣之。濂既老艰于步趋，上命选良马以赐，复为作《良马歌》，命词臣咸赋之，以示优宠。至是年六十八，上悯其老，赐致仕归乡里。及陛辞，上以《御制文集》赐之，加钞、彩、叚及衣三袭，命其孙慎护至家。濂上表称谢，上复赐手诏答之。自是每岁一朝，至则恩遇之甚厚。十三年，璲以事得罪，濂当连坐，有司请罪之，上以濂旧臣，特命居于茂州。十四年五月，行至夔州卒。所著有《潜溪集》四十卷、《萝山集》五卷、《龙门子》三卷、《浦阳人物记》二卷、《翰苑集》四十卷、《归田集》四十卷。长子瓒与璲俱以能书名。

丙戌，工部奏差张致中上书言三事。其一曰：“监察御史乃朝廷耳目之寄，清要之司，宜精择在朝老成謇谔之士，或有司官属公明廉正者，俾居是职，庶知官民利病，激浊扬清，以佐治化。”其二曰：“京师乃天下都会之地，迩来米价翔踊，百物沸腾，盖由苏、湖等府水涝，年榖不登，素无储积所致。今后宜令各府、州、县设常平仓，每遇秋成，官出钱钞收籴入仓，如遇歉岁，平价出粜。盖米价不踊则物价自平，如此则官不失利，民受其惠矣。”其三曰：“北方郡县开垦荒田，岁有增广而土旷民稀，垦辟有限，所在守令往往责令里甲增报额数，以为在官事迹，罔上损民，甚亡谓也。宜令各处农民自实见垦亩数，以定税粮。庶不有名无实，民力不困，生息益蕃而赋役自增矣。”书奏，上览而嘉之，擢致中为宛平知县。

升两淮都转运盐使司同知潘德为运使。

辛卯，以羽林等卫军士益秦、晋、燕三府护卫。秦府西安护卫旧军一千四百五十一人，益以羽林卫军二千二百六十四人；晋府太原护卫旧军一千六百三十人，益以兴武等卫军二千二百五十一人；燕府燕山护卫旧军一千三百六十四人，益以金吾左等卫军二千二百六十三人。

癸巳，以元诸王伯忽为赣州镇抚，孛罗歹为荆州卫镇抚，俾食俸而不治事。

西安府地震。

甲午，以都督佥事曹震为河南都指挥使。

命浙江等十二布政使司并直隶府州各以其山川险易、地里远近，绘图以进。

丙申，以成都中卫军士二千益贵州卫，及调前、后、左、右四卫军士七百守御黄平。

己亥，罢将作司。

改贵州金筑长官司为安抚司，以长官灸察定为安抚使。

甲辰，上谓中书省臣曰：“官员听选之在京者，宜早与铨注，即令赴任。闻久住客邸者，日有所费，甚至空乏，假贷于人，昔元之弊政，此亦一端。其常选官淹滞在京者，辄经岁月，资用既乏，遂流为医卜，使贤者丧其所守，实朝廷所以待之者，非其道也。自今铨选之后，以品为差，皆与道里费，仍令有司给舟车送之。著为令。”

丁未，罢思文监，以监丞曾秉正为刑部主事。

是月，命都督佥事蓝玉练兵东昌。

融州盗潘宥等作乱，广西卫官军捕斩之。

赐京卫军士帛。

琉球国中山王察度遣其弟泰期等进表贺正旦，贡马十六匹、硫黄一千斤，赐泰期等钞有差。

安南陈煓与占城国构兵相攻，大败于占城境上，煓战死。

高丽遣使至京师，为其故王王颛请谥号。上以颛为其下所弑，敕中书宰臣曰：“朕起寒微，实膺天命，君主中国，当即位之初，遣报四夷酋长，使知中国之有君，而高丽国王王颛闻命即称臣入贡，斯非畏力也，心悦故也。其王输诚数年，乃为臣下所弑，又几年矣，今始来请谥，将以假吾朝命，镇抚其民，且以揜其弑逆之迹耳。所请非诚，不可与也。前所留使者，则归之。”

诏赐苏、松、嘉、湖等府居民旧岁被水患者户钞一锭，计四万五千九百九十七户。

二月己酉朔，遣官祀历代帝王，凡十七位，为五室，共设酒尊三于殿之东南，西向，用祝一，设于神之右。初献毕，读祝，余礼仪仍旧。祝文曰：“皇帝谨遣具官某致祭于太昊伏羲氏、炎帝神农氏、黄帝轩辕氏、帝金天氏、帝高阳氏、帝高辛氏、帝陶唐氏、帝有虞氏、夏禹王、商汤王、周武王、汉高祖皇帝、汉光武皇帝、隋高祖皇帝、唐太宗皇帝、宋太祖皇帝、元世祖皇帝曰：昔者，奉天明命，相继为君，代天理物，抚育黔黎，彝伦攸叙，井井绳绳，至今承之生民多福思不忘，报特祀以春秋，惟帝英灵，来歆来格。尚享！”

庚戍，祭太岁、风云雷雨、岳镇、海渎、山川、月将、城隍诸神。

遣大都督府官祭旗纛。

壬子，遣官享先农，命应天府官率农民、耆老陪祀。其陈设：正、配位各用登一、铏二，余牲币、器物并与二年祭先农同。其仪：祭日，乐舞生就位，献官、陪祭官、执事官各就位。典仪唱“迎神”，协律郎举麾，奏《永和》之曲，献官、陪祭官皆四拜。典仪唱“奠帛，行初献礼”，献官诣盥洗位，搢笏，盥悦，出笏，协律郎举麾，奏《永和》之曲、《武功》之舞，献官诣酒尊所，执事者以爵受酒，献官诣先农神位前跪，搢笏，奠帛，献爵，出笏，读祝官取祝，跪读讫，献官俯伏，兴，平身，诣后稷神位前如上仪，但无祝，复位。典仪唱“行亚献礼”，协律郎举麾，奏《寿和》之曲、《文德》之舞，执事官各以爵受酒，献于神位前。典仪唱“行终献礼”，协律郎举麾，奏《寿和》之曲、《文德》之舞，仪同亚献。典仪唱“饮福，受胙”，献官诣饮福位跪，搢笏，执事者以爵进，献官饮福酒，执事官以胙进，献官受胙，出笏，俯伏，兴，平身，复位，再拜，陪祭官皆再拜。典仪唱“彻馔”，协律郎举麾，奏《寿和》之曲，执事者各诣神位前彻馔。典仪唱“送神”，协律郎举麾，奏《永和》之曲，献官陪祭官皆四拜。典仪唱“读祝官捧祝，掌祭官捧帛馔，各诣瘗位”，唱“望瘗”，协律郎举麾，奏《永和》之曲，献官诣望瘗位，礼毕。其祝文曰：“皇帝谨遣具官某致祭于先农之神：惟神初兴农事，乃种嘉榖，为民立命，万世永赖。今将东作，亲耕籍田，谨以牲醴庶品，用修常祀。”以后稷氏配。其乐章与二年二月祭先农正位同，但不奏进俎曲,又送神曲：“冕衣在列”改为“冠裳在列”云。

癸丑，朝日。

乙卯，复以刑部尚书唐俊为福建布政使司右参政，迁右参政瞿庄为左参政。

丙辰，以秀才徐尊生为翰林应奉。尊生字大年，严之淳安人，博学能文。洪武初徵诸儒编修《元史》及议礼，纂修《日历》，尊生皆与，授以官，固辞归乡里。至是，郡复以秀才荐，授今官。

丁巳，遣御史大夫汪广洋释奠于先师孔子。

以内使徐正等二十八人为尚衣、奉御等职。

以光禄司大官署令萧韶为太仆寺丞，时礼部尚书李允以失职，亦降为寺丞。

戊午，祭太社、太稷。

夜，太阴犯舆鬼。

己未，革北平府香河县，以其地益漷州，改漷州为县；革平谷县，以其地益三河县；复以武清、宝坻二县隶通州。

辛酉，上敕兵部臣曰：“天下卫所军士皆四方之人，乡里既远，贫乏者多，月给廪粟，仅足自给，其有死亡、棺歛之费不能举者必多，使其死无所归，或至暴露，甚非悯下之道也。朕闻文王埋朽骨，天下归仁，况吾之壮士常宣力效劳，岂可使之失所乎？自今凡军士死亡，家贫不能举者，官为给棺葬之。所司著为令。”

壬戌，以翰林院编修傅藻为应奉。

癸亥，皇第十五子植生，妃韩氏出也。

甲子，赈济、苏、松、嘉、湖等府民去岁被水灾者户米一石，凡一十三万一千二百五十五户。先是，以苏、湖等府被水，常以钞赈济之，继闻其米价翔踊，民业未振，复命通以米赡之。

丁卯，上谓省臣曰：“食禄之家与庶民贵贱有等，趋事执役以奉上者，庶民之事。若贤人君子既贵其身，而复役其家，则君子、野人无所分别，非劝士待贤之道。自今百司见任官员之家，有田土者输租税外，悉免其徭役。著为令。”

己巳，遣监察御史吉昌等十三人分巡山东、广西等处。

白虹贯日。

壬申，以北平按察司佥事吕本为礼部尚书。本初为太常卿，坐事罚役功臣庙，寻宥之，出为北平按察司佥事，至是升今官。

以国子生范与辰摄刑部主事，以言事称旨也。

三月己卯朔，国子助教钱宰以年老乞致仕，上许之，敕授文林郎国子博士致仕。敕曰：“朕昔戡定四方，即开学校，延师儒，俾勋贤之子弟、凡民之俊秀莫不从学，教以经史、六艺，明体适用，布列中外，以共保太平于无穷。国子学助教钱宰学问老成，训导有方，在学数年，倬有成效。朕方喜诸生有所矜式，而年满七十，恳辞还乡，特授文林郎国子博士致仕。尔尚师表一乡，训诱后进，以禆治政，庶几不愧古者乡大夫之教，则朕犹有望焉。”宰，会稽人，博学能文，后二十年卒于家。

壬午，以刑部侍郎李浩为湖广按察使，工部主事郑九成为河南按察使，监察御史张机为陕西按察司副使。

甲申，户部奏：“天下税课司局征商不如额者一百七十八处，宜遣中官、国子生及部委官各一人，往核其实，立为定额。”从之。

夜，太阴犯天樽星。

癸巳，以户部侍郎徐铎为平阳府知府，王镛为嘉兴府知府，户部郎中邵善为杭州府知府，刑部员外郎唐蔚为明州府知府，郎中许杰为抚州府知府，前福建行省都事宋诰为临江府知府，工部郎中张允为福宁府知府，户部郎中徐伯善为代州知州。

乙未，诏吏部凡官员亡故者，免其家徭役三年，子孙年长，方堪任用，愿赴京者听。

改荆州府秭归县为长宁县。

夜，太阴犯心宿。

丙申，复永城侯薛显所食禄。显先有过，减其禄，至是复全给之。

戊戌，增置滁阳、仪真、香泉、六合、天长五牧监，滁阳设群二十有二，仪真、六合设群各七，香泉设群八，天长设群四，俱隶太仆寺，计牧种马一万七千三百八十五匹。上谓中书省臣曰：“自古有天下国家者，莫不以马政为重，故问国君之富者，必数马以对。周礼六卿，夏官以司马为职，特重其事也，后世掌以太仆令，仍其旧，又设群监以分其责任，庶名实相副，民不劳而孳息蕃，但恐所司者不为究心，民复怠惰，马政不脩则督责之令行，岂不因马而疲民？国以民为本，若因马而疲民，非善政也。其下太仆寺诸牧监，各令脩职，毋怠所事。”

丁未，上与群臣论“天与日月五星之行”。翰林应奉傅藻、典籍黄麟、考功监丞郭傅皆以蔡氏左旋之说为对。上曰：“天左旋，日月五星右旋，盖二十八宿经也，附天体而不动，日月五星纬乎？天者也？朕自起兵以来，与善推步者仰观天象二十有三年矣，尝于天气清爽之夜，指一宿为主，太阴居是宿之西相去丈许，尽一夜则太阴渐过而东矣，由此观之，则是右旋，此历家亦尝论之。蔡氏谓为左旋，此则儒家之说，尔等不析而论之，岂所谓格物致知之学乎？”

是月，灵壁县民袁亮、蒋开山聚众作乱，官军捕斩之，境内悉定。

夏四月戊申朔。

己酉，享太庙。

命卫国公邓愈为征西将军，大都督府同知沐英为副将军，率师讨吐蕃。先是，吐蕃所部川藏邀杀使者巩哥锁南等，故命愈等讨之。

庚戌，长沙府善化、长沙二县大水。

以户部员外郎赵寅为中书左司郎中。

庚申，赈济宜兴、钱塘、仁和、余杭四县民被水者二千余户，户给米一石。

壬戌，置徐州永固镇巡检司。

以磨勘司令李亨为苏州府知府。

癸亥，以仪鸾司大使叶茂为福建布政使。茂，江陵人，吴元年以军功除拱卫司副使，寻升大使。洪武五年，改仪鸾司副使。七年，升大使。至是，以考最升今官。

乙丑，命翰林院编脩桑慎、陈晟署监察御史。

戊辰，赈济太平、宁国二府民被水者四千四百八十五户，户给米一石。

诏加赠高阳郡公耿再成为泗国公，勋谥如故，诰文同前。初，再成守处州，以苗军元帅李祐之作乱，死于难，累加追赠。至是，上复念之，故有是命。其兄琰尝为参侍舍人，除汝宁卫指挥佥事，卒。子瑜袭职为威州卫指挥佥事，坐事免官，后征南将军杨文征奉议复起瑜为廉州卫指挥佥事，卒，子濂袭。

己巳，济宁府蝗。

禁天下急递铺卒不得私拆公文，窥觇漏洩。时溧水旧镇铺卒有私阅公文、剪裁余纸者，故命禁之。

以儒士王钝为礼部主事。

乙亥，河南陕州同知张域等十四人秩满考最，诏赐之宴，令复职。

是月，故元将也速寇庆阳，庆阳卫兵击却之。

密云卫火，燔庐舍。

泉州民任钧显等作乱，寇安溪县，夺县印而去，泉州卫追击斩之，获其党三百余人。

曲先卫指挥沙剌杀故元安定王卜烟帖木儿，其子板咱失里杀沙剌，以报父讎，既而板咱失里复为沙剌部将所杀。








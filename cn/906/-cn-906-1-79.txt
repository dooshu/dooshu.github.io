齐太庙乐歌


《南齐书·乐志》曰：“宋昇明中，太祖为齐王，令司（马）〔空〕褚渊造太庙登歌二章。建元初，诏谢超宗造庙乐歌诗十六章。永明二年，又诏王俭造太庙二室歌辞。其夕牲，群臣出入，奏《肃咸乐》；牲出入，奏《引牲乐》；荐豆呈毛血，奏《嘉荐乐》；迎神，奏《昭夏乐》；皇帝入庙北门，奏《永至乐》；太祝祼地，奏登歌；皇祖广陵丞、太中大夫、淮阴令、皇曾祖即丘令、皇祖太常卿五室，并奏《凯容乐》；皇考宣皇帝室奏《宣德凯容乐》，昭皇后室奏《凯容乐》；皇帝还东壁，上福酒，奏《永祚乐》；送神，奏《肆夏乐》；皇帝诣便殿，奏《休成乐》；太祖高皇帝室奏《高德宣烈乐》，穆皇后室奏《穆德凯容乐》，高宗明皇帝室奏《明德凯容乐》。”《古今乐录》曰：“梁何佟之、周捨等议，以为《周礼》牲出入奏《昭夏》，而齐氏仍宋仪注，迎神奏《昭夏》，牲出入更奏《引牲乐》，乃以牲牢之乐用接祖宗之灵，宋季之失礼也。”






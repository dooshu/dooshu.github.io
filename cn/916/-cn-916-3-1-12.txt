【苦寒行】

〖乐府解题曰：晋乐奏武帝北上篇。备言冰雪□谷之苦。其后或谓之北上行。盖因武帝辞而拟之也。〗

北上（《白帖》作登。）太行山。艰哉何巍巍。羊肠坂（六臣本《文选》作阪。）诘屈。（《白帖》作曲。）车轮为之摧。树木（《类聚》作垅树。）何萧瑟。（六臣本《文选》作索。注云。善作瑟字。）北风声正悲。熊罴对我蹲。虎豹夹路蹄。谿谷少人民。雪落何霏霏。延颈长叹息。远行多所怀。我心何怫郁。思欲一东归。水深桥梁绝。中路（六臣本《文选》作道。注云。善作路字。）正徘徊。迷惑失故路。薄暮无宿栖。（《文选》注作暮无所宿栖。六臣本《文选》注。五臣作暮无所宿栖。）行行日已远。人马同时饥。（六臣本《文选》作饥。）担（《类聚》作檐。）囊（《初学记》作橐。）行（《初学记》作以。）取（六臣本《文选》注云。五臣作采。）薪。斧冰持（《类聚》作待。）作糜。悲（《类聚》作哀。）彼东山诗。悠悠使（乐府作令。）我哀。（《类聚》作悲。乐府云。右一曲本辞。○《文选》二十七。《乐府诗集》三十三作魏文帝作。《诗纪》十一。又《文选》二十六迎大驾诗注引一句。二十七王明君词注引饥一韵。《类聚》四十一作魏文帝诗。引巍、摧、悲、霏、糜、悲六韵。《初学记》二十六引饥、糜二韵。《白帖》三引首句及摧一韵。○逯案。《诗纪》不载后篇。今据乐府补入。）北上太行山。艰哉何巍巍。太行山。艰哉何巍巍。羊肠坂诘屈。车轮为之摧。（一解）树木何萧瑟。北风声正悲。何萧瑟。北风声正悲。熊罴对我蹲。虎豹夹道啼。（二解）谿谷少人民。雪落何霏霏。少人民。雪落何霏霏。延颈长叹息。远行多所怀。（三解）我心何佛郁。思欲一东归。何佛郁。思欲一东归。水深桥梁绝。中道正徘徊。（《宋书》作裴回。四解）迷惑失径路。暝无所宿栖。失径路。暝无所宿栖。行行日以远。人马同时饥。（五解）担（《宋书》作儋。）囊行取薪。斧冰持作糜。担囊行取薪。斧冰持作糜。悲彼东山诗。悠悠使我哀。（六解乐府云。右一曲晋乐所奏。○《宋书》乐志。《乐府诗集》三十三署魏文帝作。）


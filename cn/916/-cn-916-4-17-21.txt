【有会而作诗】

旧谷既没。新谷未登。颇为老农。而值年灾。日月尚悠。为患未已。登岁之功。既不可希。朝夕所资。烟火裁通。旬日已来。始（曾本云。一作日。）念饥乏。岁云夕矣。慨然永怀。今我不述。後生何闻哉。弱年逢家乏。老至（《诗纪》云。一作岁。）更长饥。菽麦实所羡。孰敢慕甘肥。□如亚九（曾本、苏写本云。一作恶无。）饭。当暑厌寒衣。岁月将欲暮。如何辛苦（曾本、苏写本云。一作足新。）悲。常善粥者心。深恨（何校宣和本作念。曾本云。一作念。）蒙袂非。嗟来何足吝。徒没空自遗。斯滥岂攸（各本作彼。又曾本、苏写本云。一作攸。今从何校宣和本。）志。固穷夙所归。馁也已矣夫。在昔余多师。（○本集。《诗纪》三十五。）


曹勋　和王倅见惠十篇

惟公霄汉资，梢梢摩天翮。

回溪略蹭蹬，乃尔咏葵麦。

会复见轩昂，一笑忘羁客。

曹勋

曹勋　和王倅见惠十篇

有琴写流水，无言道情素。

水寒江海深，川阔牛羊暮。

倒指三十年，犹记潮阳路。

曹勋

曹勋　和王倅见惠十篇

道远一跬步，心勤每侨如。

荷深露初下，翠密红亦疏。

是知诗兴多，剩寄怀人书。

曹勋

曹勋　和王倅见惠十篇

老态念百出，伧客无吴田。

空收静中观，三叠能蹁跹。

以之忘物多，此生休问天。

曹勋

曹勋　和王倅见惠十篇

十篇贲蓬茅，心亲不道远。

内抃如登瀛，外愧稽策蹇。

徒诵碧云句，幽香发芳苑。

曹勋

曹勋　和王倅见惠十篇

若人富文史，皮里罗阳秋。

婉此建安格，当从古人求。

醉侯岂可縻，当封富民侯。

曹勋

曹勋　和王倅见惠十篇

伊昔晋室雄，风流蔼於门。

至今掇危科，儒行归后昆。

子舍江左来，应喜今尚存。

曹勋

曹勋　和王倅见惠十篇

仆顷将明命，三往责{亻苦}矢。

所期宣国威，宁复赋霞绮。

须知处死时，与生亦相似。

曹勋

曹勋　和王倅见惠十篇

嗟嗟困犯难，皎皎心莫改。

而能畏四知，遂复瞻八彩。

又起山林思，浩荡渺江海。

曹勋

曹勋　和王倅见惠十篇

潦倒固久矣，犹涉世纲深。

中经谤嫉人，屡欲魑魅寻。

赫然天日照，敢改藜藿心。

曹勋


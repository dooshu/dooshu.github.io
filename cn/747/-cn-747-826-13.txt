○祭钱塘秦国太夫人（代闽王）

维天复二年岁次壬戌，敬祭於故秦国太夫人之灵。夫生帝王则若文母，方锺至圣。生人臣则若陶母，方降大贤。信夫韬昴宿之耀於胸襟，掬嵩山之气为怀抱，岂容易哉！伏惟明灵天资妇道，神授母仪。金石不足喻其贞明，芝兰不足表其芬馥。训逾孟织，智迈谢围。颜氏子则提育圣人，曹大家则师资诸女。既作闺门之上瑞，乃生英杰於皇家。立旷代之鸿勋，拥两藩之龙节。食则万钱调膳，禄则三世及亲。见彩衣则衣锦之姿，见冰鲤则和羹之味。腾辉女史，兴咏国风。推於古今，实无伦比。乃由懿德，致此大荣。呜呼！灵药难求，流光易谢。本冀霜松而永寿，忽惊风烛以斯零。竟成举世之悲伤，空切至诚之号慕。审知幸攀令嗣，获忝亲邻。论交既契於金兰，抹泣乃同於亲属。辄陈薄奠，用表悲诚。敢冀明灵，依稀歆鉴。


45　爲天吏則可以伐燕


爲天吏則可以伐燕，於楚、漢見之。董公未説漢王之前，以强弱角勝負，所謂以燕伐燕也。三軍縞素之後，則爲天吏矣。仁義之言，齊、梁以爲迂闊者，董公一言，而漢、楚之興亡決焉，注見上卷。可謂豪傑之士。

【閻按】董公之言，賴漢書始得聞。

【元圻案】史記高帝本紀但云「董公遮説漢王以義帝死」，故漢書高帝紀：二年，「至洛陽新城，三老董公遮説漢王曰：『臣聞順德者昌，逆德者亡；兵出無名，事故不成云云。』於是漢王爲義帝發喪，兵皆縞素」。






54　孺子滄浪之歌爲楚聲


孺子「滄浪」之歌，亦見於楚辭漁父。攷之禹貢，漢水東爲滄浪之水，則此歌楚聲也。文子上德篇亦云：「混混之水濁，可以濯吾足乎！泠泠之水清，可以濯吾纓乎！」

【元圻案】葉石林避暑録話下：「禹貢導漾水，東流爲漢。又東爲滄浪之水。滄浪，地名，非水名也。孔氏謂漢水别流在荆州者。孟子記孺子之歌，所謂『滄浪之水可以濯纓』者，楚辭亦載之，此正楚人之辭。」〇酈道元曰：「余按尚書禹貢言導漾水，東流爲漢，又東爲滄浪之水，不言『過』而言『爲』者，明非他水決入也。蓋漢、沔自下有滄浪，通稱耳。纏絡鄢、郢，地連紀、鄀〔一〕，咸楚都矣。漁父歌之，不違水地。」

〔一〕「鄀」，原作「郡」，據中華本水經注校證卷二八沔水改。






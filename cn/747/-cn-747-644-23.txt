○贺蔡州破贼表

臣某言：伏闻蔡州营田招讨使韩全义今月某日大破贼军，斩首擒生，其数至广。臣某中贺。臣闻天覆至大，负慝者必降雷电之讨；君恩至重，失节者须示斧钺之诛。贼臣吴少诚，辄因将帅之权，遂肆豺狼之性。圣恩含忍，久示招携，敢固执迷，未即归罪。今全义亲承睿旨，虔禀圣谟，暂师临境，群凶授首，枭斩元恶，计日可期，廓清淮，在兹一举。臣谬忝地官之职，情同率土之欢，欣快之诚，倍百常品。无任踊跃之至。


◎文帝

帝讳昭，字子上，景帝同母弟。景初中封新城乡侯。正始初为洛阳典农中郎将，转散骑常侍，拜议郎。嘉平初为安西将军，转安东将军，镇许昌，进都督，行征西将军。高贵乡公即位，进封高都侯兼中领军，镇洛阳。正元二年进位大将军，加侍中、都督中外诸军事、录尚书事，代景帝辅政。甘露中加大都督，假黄钺。寻弑高贵乡公。迎立常道乡公，景元四年进位相国，封晋公，加九锡。咸熙元年进爵为王。二年薨，谥曰文王。武帝受禅，追尊曰文皇帝，庙号太祖。有集三卷。


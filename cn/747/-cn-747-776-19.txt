○为河东公谢相国京兆公启

某启：今月某日，得当道万安驿状报，伏承遣兵马使陈朗赍币帛鞍马辟召小男者。未敢寻盟，遽兹闻喜，遐瞻阍闼，恨乏羽毛。伏以自有绅，谁无交结？朋友不全素诺，在古殊多；父子同受深知，当今罕见。岂期令德，图於所难。男曾未成人，才沾下第。办仲谋之菽麦，虽则有馀；况安石之芝兰，窃将不可。忽依大府，便厕英僚。东吴之ㄉ，恐自此始；西园之宴，未知如何。此皆相公以某谬接藩维，久依绳墨，克降由衷之信，将酬事大之心。不然，则安得拔童子於舞雩，礼诸生於白社！身枝获庆，城府知归。感激恩光，丁宁教诫。永言铭镂，尚昧端倪。伏候简书，来至敝邑，则专请张觌评事奉启状申陈。慕义无穷，措辞莫尽。攀附惶戢，不能究陈。谨启。


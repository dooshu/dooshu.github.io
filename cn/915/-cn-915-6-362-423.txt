○谏留任谷宫中疏



任谷所为妖异，无有因由。陛下玄鉴广览，欲知其情状，引之禁内，供给安处。臣闻为国以礼正，不闻以奇邪。所听惟人，故神降之吉。陛下简默居正，动遵典刑。案《周礼》，奇服怪人不入宫，况谷妖诡怪人之甚者，而登讲肆之堂，密迩殿省之侧，尘点日月，秽乱天听，臣之私情窃所以不取也。陛下若以谷信为神灵所凭者，则应敬而远之。夫神，聪明正直，接以人事。若以谷为妖蛊诈妄者，则当投畀裔土，不宜令亵近紫闱。若以谷或是神祗告谴，为国作眚者，则当克己修礼以弭其妖，不宜令谷安然自容，肆其邪变也。臣愚以为阴阳陶蒸，变化万端，亦是狐狸魍魉，凭假作慝。愿陛下采臣愚怀，特遣谷出。臣以人乏，忝荷史任，敢忘直笔，惟义是规。（《晋书·郭璞传》，时暨阳人任谷，因耕息于树下，忽有一人，著羽衣就淫之，既而不知所在，谷遂有娠，积月将产，羽衣人复来，以刀穿其阴下出一蛇子便去，遂成宦者，後诣阙上书，自云有道术，帝留谷于宫中，璞复上疏。）




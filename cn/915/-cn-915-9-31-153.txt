◇弥陀佛铭

法身无象，常住非形；理空反应，智灭为灵。穷寂震响，大夜开冥。眇哉遐寿，非岁非龄。物爱雕彩，人荣宝饰。事俭欲兴，情克累息。至矣渊圣，流仁动恻。顺彼世心，成兹愿力。於惟净土，既丽且庄。琪路异色，林沼煌。靡胎靡娠，化自馀方。托生在焉，紫带青房。眷言安养，兴言遐适。报路虽长，由心咫尺。幽诚曷寄，刊灵表迹。仿佛尊仪，图金写石。遗沱玉沙，乍来乍往。玲珑宝树，因风韵响。愿游彼国，晨翘暮想。七珍非羡，三达斯仰。（《广弘明集》十六）


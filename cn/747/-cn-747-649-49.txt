○授韦珩等京兆府美原等县令制

敕：河阳节度参议兼监察御史韦珩、前怀州武德令李鄂等：昔先王眚灾肆赦，则殊死已降，无不宥免，而受贿枉法者，独不在数，常罪罪之。以此防吏，吏犹有豪夺於人者，朕甚悯焉。日者覃怀有过籍之赋，使吾百姓无聊生於下，非珩等为吾发觉，则吾终不得闻东人之疾苦矣。今美原、蓝田，皆吾甸内之邑，尔其为吾养理生息，以惠困穷，使天下长人之吏，知朕明用廉激贪之意焉。珩可守美原令，鄂可蓝田令。


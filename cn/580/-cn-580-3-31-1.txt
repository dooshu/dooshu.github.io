学校　科举


太宗六年，以冯光宇为国子总教，命侍臣子弟十八人入学，是为建置学校之始。中统二年八月，诏曰：“诸路学校久废，无以作成人才。今拟选博学洽闻之士以教之，凡诸生进修者，仍选高业儒生教授，严加训诲，务使成才，以备他日选擢之用。仍仰各路官司常切主领教劝。”至元六年四月，复诏曰：“事有似缓而实急者，学校是也。盖学校者，风化之本，出治之原也。诸路虽设有学官，所在官司例皆视同泛常，不肯用心勉励，以致学校之事有名无实。由是吏民往往不循理法，轻犯宪章，深不副朝廷宣明教化之意。今遍行各路，如遇朔望，自长次以下各率僚属俱诣文庙，焚香礼毕，从学官诣讲堂，同诸生及愿从学者讲论经史，更相授受，日就月将，教化可明，人材可出。所在乡村镇店，选有德望学问可为师表者，于农隙之时，依法训导，使长幼皆闻孝弟忠信之言，则礼让既行，风化自厚矣。”是年十一月，设提举学校及教授官。七年，命侍臣子弟十一人入学，以长者四人从许衡，七人从王恂。二十三年，集贤直学士程文海言：“臣闻国与天地必需才为用，而人才之盛，非自盛也，全在国家教育之勤，其衰也反是，参之历代可考也。国家自中统建元以来，中外臣僚亦时闻表表伟杰者，皆自往时故老宿儒薰陶浸灌而然，历时既久，以次沦谢。臣不知更十余年后，人物当如何琐琐也。而主论者，恬不知怪，视学校为不急，谓诗书为无用，不知人材盛衰张本于此。盖有旨行贡举法，求好秀才，上意匪不敦切，而佥人辄阴沮之，应故事而集议，凡几作辍矣。无怪乎选任之非才，政治之不理也。今已至此，后当若何？臣愚欲陛下明诏有司，重学校之事，慎师儒之选。京师首善之地，尤当兴建国学，选一时名流，为国人矜式，优以饩廪，隆以礼貌，庶四方观感有所兴起。而名都大邑，教官有阙，不但循常例收庸人而已，必使廷臣推择可以为人表仪者，条具闻奏，令有禄可养而不匮，职比亲民而加优，视教化之废兴为考第之殿最。其诸生有经明行修者，特与蠲免赋役，依正降诏书施行。臣望国家教育有方，多士鼓舞不倦，他日随取随足，无临事乏才之叹，天下幸甚。”奏上，帝韪之。二十四年，立国子学于大都，设博士通掌学事，分教三斋生员，讲授经旨，是正音训；复设助教同掌学事，而专守一斋，正、录申明规矩，督习课业。凡读书，必先《孝经》《小学》《论语》《孟子》《大学》《中庸》，次及《诗》《书》《礼记》《周礼》《春秋》《易》。博士、助教亲授句读、音训，正、录、伴读以次传习之。讲说则依所读之序，正、录、伴读亦以次传习之。次日，抽签令诸生复说其功课。对属、诗章、经解、史评则博士出题，生员具稿，先呈助教，俟博士既定，始录附课簿，以凭考校。其生员之数，定二百人，先令一百人及伴读二十人入学。其百人之内，蒙古半之，色目、汉人半之。是时，集贤院并众官会议学校事宜，定监官四员；祭酒一员周正平；司业二员耶律伯强、砚伯固；监丞一员王嗣能；学官六员，博士二员张仲安、滕仲理，助教四员谢弈、周鼎、靳泰亨、王载；伴读二十人，公选通文学者充之；学生先设一百二十人，蒙古五十人，诸色目、汉人五十人，年十一岁以上；伴读十人，年十五岁以上。各用经、史、子、集诸书于官书内关，学生饮食并一切所需官为应付，俟置学田讫然后开支。一、国子监隶集贤院；一、文庙前件议得合行创建一所，先立学校，大都拨地与国学一同兴筑；一、外道学校，生员成才者申太学，茂异者申集贤院，面奏区用；一、儒户免差徭，迤北路分，除至元十三年选试外，据迤南新附去处，在籍儒户，若有别顶各色别无定夺；其余籍内儒户照纳地税商税外，一切杂泛差徭并行蠲免。诏从之。二十八年三月，命各路各县学内设立小学，选请老成之士教之，或自愿招师，或自从其父兄者听便。其他先儒讲学之地，与好事之家出私钱赡学者，并立为书院，书院设山长一员。凡师儒之命于朝廷者曰教授，路府上中州置之；命于礼部及行省及宣慰司者曰学正、山长、学录、教谕，路州县及书院置之。凡路府州书院设直学，以掌钱谷，从郡守及宪府官试补。直学考满，又试所业十篇，升为学禄、教谕。凡学正、山长、学录、教谕，或由集贤院及台宪等官举充之。教谕、学录历两考，升学正、山长；又历一考，升散府上中州教授；又历一考，升路教授；后又改直学考满为州教授。自京学及州县学以及书院，凡生徒之肄业于是者，守令荐举之，或用为教官，或取为吏属云。至岁贡之法，大德八年，始定国子生蒙古、色目、汉人三岁各贡一人。十年，国子学定蒙古、色目、汉人生员二百人，三年各贡二人。至大四年，定生员额三百人。是年，复立国子学试贡法，蒙古授官六品，色目正七品，汉人从七品；试蒙古之法宜从宽，色目生宜稍加密，汉人生则全科场之制。延祐二年，增生员百人，陪堂生二千人，用集贤学士赵孟朓、礼部尚书元明善等所书国子学贡试之法更定之。一曰升斋等第。六斋东西相向，下两斋左曰游艺，右曰依仁，凡诵书讲说、小学属对者隶焉；中两斋左曰据德，右曰志道，讲说《四书》、课肄诗律者隶焉；上两斋左者曰时习，右曰日新，讲说《易》《书》《诗》《春秋》科习明经义等程文者隶焉。每斋员数不等，每季考其所习经书课业，及不违规矩者，以次递升。二曰私试规矩。汉人验日新、时习两斋，蒙古、色目取志道、据德两斋，本学举实历坐斋二周岁以上充贡举。汉人私试，孟月试经疑一道，仲月试经义一道，季月试策问、表章、诏诰科一道；蒙古、色目人孟月、仲月各试明经一道，季月试策问一道。辞理俱优者为上等，准一分；理优辞平者，为中等，准半分。每岁终，通计其年积分，至八分以上者升充高等生员，以四十名为额，内蒙古、色目各十名，汉人二十名。岁终试贡，员不必备，惟取实才。有分同阙少者，以坐斋月日先后多少为定。其未及等，并虽及等无阙未补者，其年积分并不为用，下年再行积算。三曰黜罚科条。应私试积分生员，其有不事课业及一切违戾规矩者，初犯罚一分，再犯罚二分，三犯除名，从学政、录纠举，其知而不纠举者，从本监议罚。应已补高等生员，初犯殿试一年，再犯除名，从学政、录纠举，其知而不纠举者，亦从本监议罚。应在学生员，岁终实历坐斋不满年岁者，并行除名。除月假外，其余各假并不准。学正、录岁终通行考校应在学生员，除蒙古、色目外，其余汉人生员三年不能通一经者，及不肯勤学者，勒令出学。其余责罚，并依旧规。泰定三年，更积分而为贡举，并依世祖旧制。其贡试之法，从监学所拟，大概与前法略同，而防闲较密云。其学正、录及司乐、典籍、管勾等员，旧例举积分生员充之，后以积分既革，于上斋举年三十以上、学行堪范后学者为正、录，通晓音律、学业优赡者为司乐，幹局通敏者为典籍、管勾。其侍仪舍人，于上中斋举礼仪习熟、音吐洪畅、曾掌春秋释奠、每月告朔明赞、众见其能者充之，至伴读员数。大德七年，定四十人岁贡八人。至大四年，定四十人岁贡四人。延祐四年，定岁贡八人。是后，又命所贡生员，与举人同试于礼部，策于殿廷，又置备榜而加选择焉。

童子举，唐、宋始著于科，然亦无常员。成宗大德三年，举童子杨山童、海童。五年，大都提举学校所举安西路张秦山、江浙行省举张昇甫。武宗至大元年，举武福安。仁宗延祐三年，江浙行省举俞傅孙、冯帖哥。六年，河南路举张答罕，学士完者不花举丁顽顽。七年，河间县举杜山童，大兴县举陈聃。英宗至治元年，福州路连江县举陈元麟。至治三年，河南行省举张英。泰定四年，福州举叶留畊。文宗天历二年，举杜夙灵。至顺二年，制举答不歹子买来的。皆以其天资颖悟，超出儿辈，或能默诵经文，书写大字，或能缀缉辞章，讲说经史，并令入国子学教育之。惟张泰山尤精篆籀，陈元麟能通性理，叶留畊问以《四书》大义则对曰：“无过事父母能竭其力，事君能致其身。”时人以远大期之。

蒙古字学。至元六年秋七月，置诸路蒙古字学。十二月，中书省定颁行条件，诸路府州官子弟入学，上路二人，下路二人，府一人，州一人；余民间子弟，上路三十人，下路二十五人。愿充生徒者，与免本身杂役。八年春正月，诏曰：“间者采近代之制，创为国学，已尝颁告天下。然学者尚少，今复立条画，其令有司明谕四方，庶几多所兴起，以传永久。

一，京师设国子学，教授诸生，于随朝百官、怯薛歹选择子弟俊秀者入学。

一，诸王位下及蒙古千户所，依在前设畏吾儿八合赤例，设立学校。

一，随路所设学校，有愿充生徒者，与免本身差役，回回、畏吾、河西人等愿学者听，不在额设之数。

一，翰林院见设诸官，译写《通鉴节要》颁与国子学诸路教授。

一，符宝郎设蒙古学閟者赤一员，验人口实。

一，省部、台院诸印信及所发铺马札子，并用蒙古字。

一，凡有行程文字，并用蒙古字标写本宗事目，内外诸衙门亦用蒙古字人员充嵒者赤。

一，省部、台院凡有卷目用蒙古字。

一，二三年后选择习学生员，出策题试问，中选者约量授以官职。

一，不得称蒙古字为新字。

十九年，定路府州设教授，以国字在诸字之右。二十年五月，龙兴路提学校官言：“大元一统，蒙古学虽兴，而南北之民，寡于攻习，盖因施不广，用不切之故。”于是中书省议，令诸衙门依例，表章并用蒙古字书写。元贞元年，命廉访司提调诸路蒙古学校。二年，命有司给诸路蒙古学生员饩廪。大德六年，定散府蒙古学生员二十人，上中州十五人，下州十人。八年，定各路教官径保生徒，不得径申国子监，须经本处提调总管府转申翰林院试验考夺，无令似前滥保。十年春二月，增生员廪膳，通前三十员为六十员。至大二年，定伴读员四十人，以在籍生员学问优长者补之。延祐二年冬十月，以所设生员百人，蒙古五十人，色目二十人，汉人三十人，而百官子弟之就学者，常不下二三百人，宜增其廪饩，乃减去庶民子弟一百十四员，听陪堂学业，于见有生员一百名外，量借五十人。置蒙古二十人，汉人三十人，其生员笔札止给三十人，凡二次给之。至回回国子学，至元二十六年，始置。是年五月，尚书省臣言：“亦思替非文字宜施于用，今翰林院益福的哈鲁丁能通其字学，乞授以学士之职，凡公卿大夫与富民之弟子，皆依汉人入学之制，日肄习之从之。”八月，遂置国子学。至延祐元年，复立回回国子监，以其文字便于关防取会数目，令依旧制加意教授。泰定二年，以入学者众，其学官及生员五十余人，已给领膳者二十七人外，助教一人、生员二十四人廪膳并令给之。

医学。中统三年，太医院使王猷、副使王安仁言：“医学久废，后进无所师授。窃恐朝廷取人，学非其传，为害甚大。”乃授安仁金牌，俾往各处设立医学，教授人员依例除免差发，医学生员亦免本身检医差占等杂役，俟学有所成，每月试以疑难，以所对优劣，量加惩劝。至元二十三年，命各道按察司检察医学，依每年降下十三科题目，令医生每月习课医义一道，年终本院考较优劣。大德九年，平阳路泽州知州王称言：窃闻为世切务，惟医与刑。医者司命于人，刑者弼教于世。人以风寒暑泾遘其疾，以放僻邪侈陷其心，须用医以治，施刑以断。医欲明，须玩前贤之经训；刑不滥，在究本朝之典章。今各路虽有医师，学亦系有名无实。宜督责各处有司，广设学校，为医师者，令一通晓经书良医主之，集后进医生讲习《素问》《难经》《仲景叔和脉诀》之类，然亦须通《四书》，不习《四书》者，禁治不得行医，务要成材，以备试验擢用，实为官民便益。”于是大医院定考试之法，一，合设科目。一，各科合试经。书中书省依所议行之。是年，又定医学官罚俸例，各处学校应设大小学，今后有不令坐斋肄业有名无实者，初次教授罚俸一月，正、录罚中统钞七两；再次教授罚俸两月，正、录倍罚；三次教授、正、录取招别议。其提调官，视学官例减等，初次罚俸半月，再次一月，三次两月。若大小生员在学而训诲无法，苟应故事者，初次教授罚俸半月，正、录各罚中统钞五两；再次教授罚俸一月，正、录罚中统钞七两；三次教授、正、录取招别议。提调官，初次罚俸十月，再次三月，三次一月。延祐三年，定试验医人条件，依旧例三年一遍，设立科举试太医，选举三十以上，医明行修、孝友忠信、为众所称者，保结贡试乡试，不限员数，各科目通取一百人，会试取中三十人，所课医义量减二道，第一场本经义一道，治法一道；第二场本经义一道，药性一道，不限字数，试中三十人内一甲充太医，二甲副于举，三甲教授。

阴阳学。至元二十八年，始置诸路阴阳学，依儒学、医学之例，每路设教授以训诲之。其有术数精通者，每岁录呈省府，赴都试验，果有艺能，于司天监内许令近侍。延祐二年，令阴阳人授差依儒、医例考试，其科目曰占算、曰三命、曰五星、曰周易、曰六壬、曰教学、曰婚元占才大义书、曰宅元周易秘奥、曰入宅通真论、曰茔元地理新书、曰茔元总论、曰地理明真论。

太宗九年八月，诏胡都虎、塔鲁忽、讹鲁不朵、札鲁火赤等：“自来精儒业者，二十年间学问方成，古昔张置学校，官为廪给，养育人材。今名儒凋丧，文风不振，所据民间应有儒士，若高等学业，转相教授，庶几人材日出，其中选者并行蠲免差发。委断事官朮忽与山西东路征收课税所长官刘中，遍行诸路，一同监试。仍将论及经义、词赋分为三科，作三日程试，专治一经为一科，能兼者听，但不失文义为中选。其中选儒人，与各处达鲁花赤、管民官一同商量公事。以后照依先降条例，开辟举场考选入仕，续听朝命。”于是得东平杨奂等四千三十人，多一时名士。初，耶律楚材请复科举之制，郭德海亦言之，然为用事者所尼，故诏书虽云“续听朝命”，事复中止。

至元初，诏丞相史天泽条具当行之事，天泽首及科举，亦不果行。四年九月，翰林学士承旨王鹗等，言科举取士最为切务，矧先朝旧典尤宜追述，帝曰：“此良法也。”命左三部尚书与翰林学士议定程式，又议依前代立国学，选蒙古官子弟百人，专命师儒教习经书，艺成然后试而用之。十一年十一月，省臣复启皇太子，以所议科举程式，上奉令旨，准蒙古进士科及汉人进士科，参酌时宜以定法制。然其事迄未施行。二十一年九月，丞相哈剌合孙等言，十一月中书省臣言皆以谓天下习儒者少，而由刀笔吏得官者多，帝曰：“将若之何？”对曰：“宜举行贡举法，凡蒙古人及儒吏、阴阳、医术，皆令以考试进，则用心为学矣。”帝然之。已而，许衡亦议学校科学之法，罢诗赋，重经学，定为新制。虽事未及行，而选举之法已立焉。

皇庆二年十月，中书省臣言：“科举一事，世祖、裕宗累命举行，成宗、武宗寻亦有旨，今不以闻，恐或有沮其事者。夫取士之法，经学实修己治人之道，词赋乃摛章绘句之学，自隋、唐以来取人专尚词赋，故士习浮华。今臣等所拟，将律赋省题诗小议皆不用，专立德行明经科，以此取士，庶可得人。”帝从之。十一月，诏曰：

我祖宗以神武定天下，世祖皇帝设官分职，征用儒雅，崇学校为育才之地，议科举为取士之方，规模宏远矣。朕以眇躬，获承丕祚，继志述事，祖训是式。若稽三代以来，取士各有科目，要其本末，举人宜以德行为首，试艺则以经术为先，词章次之，浮华过实，朕所不取。爰命中书省，参酌古今，定其条例。其以皇庆三年八月，天下郡县，兴其贤者能者，赋于有司，次年二月会试京师，中选者朕将亲策焉。其行事宜：

一，科场，每三岁一次开试。举人从本贯官司于路府州县及诸色户内，推选年二十五以上，乡党称其孝弟，朋友服其信义，经明行修之士，结状举保，以礼敦遣，贡诸路府。其或徇私滥举，并应举而不举者，监察御史、肃政廉访司体察究治。

一，考试程式。蒙古、色目人，第一场经问五条，《大学》《论语》《孟子》《中庸》内设问，义理精明，文辞典雅为中选。用朱氏章句集注。第二场策一道，以时务出题，限五百字以上。汉人、南人第一场，明经经疑二问，《大学》《论语》《孟子》《中庸》内出题，并用朱氏章句集注，复以己意结之，限三百字以上；经义一道，各治一经，《诗》以朱氏为主，《尚书》以蔡氏为主，《周易》以程氏、朱氏为主，已上三经，兼用古注疏，《春秋》许用《三传》及胡氏《传》，《礼记》用古注疏，限五百字以上，不拘格律。第二场古赋诏诰章表内科一道，古赋诏诰用古体，章表参用古体四六。第三场策一道，经史时务内出题，时务不矜浮藻，惟务直述，限一千字以上。

一，蒙古、色目人，愿试汉人南人科目，中选者加一等注授。

一，蒙古、色目人作一榜，汉人、南人作一榜。第一名赐进士及第，从六品；第二名以下及第二甲，皆正七品；第三甲以下，皆正八品，两榜并同。

一，所在官司迟误开试日期，监察御史、肃政廉访司纠弹治罪。

一，流官子孙荫叙，并依旧例，愿试中选者，优升一等。

一，在官未入流品，愿试者听。若中选已有九品以上资级，比附一高，加一等注授。若无品级，止依试例从优铨注。

一，乡试处所，并其余条目，命中书省议行。

祐延元年二月，中书省奏定科举程式条目：

一，乡试中选者，各给解据、录连取中科文，行省处移咨都省，送礼部，腹里宣慰司及各路关申礼部，监察御史、廉访司，依上录连科文申台，转呈都省，以凭照勘。乡试，八月二十日，蒙古、色目人，试经问五条；汉人、南人，明经经疑二问，经义二道。二十三日，蒙古、色目人，试策一道；汉人、南人，古赋诏诰章表内科一道。二十六日，汉人、南人试策一道。

一，会试，次年省部依乡试例，于二月初一日试第一场，初三日试第二场，初五日第三场。

一，御试，三月初七日，前期奏委考试官二员、监察御史二员，读卷官二员，入殿廷考试。每举子一名，委怯薛歹一人看守。汉人、南人试策一道，限一千字以上成。蒙古、色目人，时务策一道，限五百字以上成。

一，选考试官，行省与宣慰司乡试，有行台去处，行省官行台官一同商议选差。如不拘廉访司去处，行省官与监察御史选差。山东、河东宣慰司，真定、东平路同本道廉访司选差。上都、大都省部选差。在内监察御史，在外廉访司官一员监试。每处差考试官同考试官一员，并于见任及在闱有德望文学常选官内选差。弥封官一员，誊录官一员，选廉干文资正官充。誊录试卷并移行文字，皆用朱笔书写，仍须设法关防，毋致容私作弊。省部会试，都省选委知贡举、同知贡举官各一员，考试官四员，监察御史二员，弥封、誊录、对读官、监门等官各一员。

一，乡试，行省十一：河南、陕西、辽阳、四川、甘肃、云南、岭北、征东、江浙、江西、湖广；宣慰司二：河东冀宁路、山东济南路；直隶省部路分四：真定路、东平路、大都路、上都路。

一，天下选合格者三百人赴会试，于内取中选者一百人，内蒙古、色目、汉人、南人分卷考试，各二十五人。蒙古取合格者七十五人：大都十五人，上都六人，河东五人，真定等路五人，东平等路五人，山东四人，辽阳五人，河南五人，陕西五人，甘肃三人，岭北三人，江浙五人，江西三人，湖广三人，四川一人，云南一人，征东一人。色目人取合格者七十五人：大都十人，上都四人，河东四人，东平等路四人，山东五人，真定等路五人，河南五人，四川三人，甘肃二人，陕西三人，岭北二人，辽阳二人，云南二人，征东一人，江浙十人，湖广七人，江西六人。汉人取合格者七十五人：大都十人，上都四人，真定等路十一人，东平等路九人，山东七人，河东七人，河南九人，四川五人，云南二人，甘肃二人，岭北一人，陕西五人，辽阳二人，征东一人。南人取合格者七十五人：湖广十八人，江浙二十八人，江西二十二人，河南七人。

一，乡、会等试，许将《礼部韵略》外，余并不许怀挟文字。差搜检怀挟官一员，每举人一名差军一名看守，无军人处差巡军。

一，提点擗掠试院，廉干官一员，度地安置席舍，务令隔远，仍自试官入院后，常川供职，监把外门。

一，乡、会试，弥封、誊录、对读下吏人，于各衙门从便差遣。

一，试卷不考格，犯御名庙讳偏犯者及文理纰缪，涂注五十字以上。

一，誊录所承受试卷，并用朱书誊录正文，实计涂注乙字数，标写对读无差，将朱卷逐旋送考试所。如朱卷有涂注字，亦皆标写字数，誊录官书押。俟考校合格，中选人数已定，钞录字号，索上元卷，请监试官、知贡举官、同试官对读开折。

一，举人试卷，各人自备三场文卷并草卷，各十二幅，于卷首书三代、籍贯、年甲，前期半月于印卷所投纳。置簿收附，用印钤缝讫，各还举人。

一，就试之日，日未出入场，黄昏纳卷。受卷官送弥缝所撰字号，弥缝讫，送誊录所。

一，科举既行之后，若有各路岁贡及保举儒人等文字到部，并令还付本乡应试。

一，娼优之家及患废疾、若犯十恶奸盗之人，不许应试。

一，举人于试场内，毋得喧哗，违者治罪，仍殿二举。

一，举人与考试官有五服内亲者，自须回避，仍令同试官考试，若应避而不自陈者，殿一举。

一，乡、会试，若有怀挟及令人代作及代之者，汉人、南人居父母丧应举者，并殿二举。

一，国子监学岁贡生员及伴读出身，并依旧制，愿试者听；中选者，于监学合得资品上从优铨注。

一，别路附籍蒙古、色目、汉人，大都、上都有恒产、住经年深者，从两都官司，依上例推举就试；其余去处冒贯者，治罪。

其中选学人，三月初四日，中书省臣奏准，以初七日御试于翰林国史院，定委监试官及诸执事。初五日，各官入院。初六日，撰策问进呈。初七日，执事者望阙设案于堂前，置策题于上。举人入院搜检讫，蒙古人作一甲，序立，礼生导引望阙两拜，赐策题，又两拜，各就次。色目人作一甲，汉人、南人作一甲，亦如之。日午，赐膳。进士纳卷毕，出院。监试官同读卷官，以所对策第其高下，分为三甲进奏。赐进士及第出身各有差。

有元科目取士之制，大略如此，盖创于太宗，定于至元，议于大德，而后成于延祐。是时，平章政事李孟雅为仁宗所委任，力言非科目不足以得士，故朝廷决意举行焉。是年，丞相帖木迭儿等奏：“下第举人，年七十以上者，与从七品流官致仕；六十以上者，与教授；元有出身者，于应得资品上优加之；无出身者，与山长、学正，嗣后概不为例。有来迟不及应试者，未曾区用。取旨。”帝曰：“依下第例恩之，勿著为格。”

泰定元年三月，中书省臣奏：“下第举人，延祐中，命中书省各授教官之职，以慰其归。今改元之初，泽恩宜溥。蒙古、色目人，年三十以上并两举不第者，与教授，以下与学正、山长；汉人、南人年五十以上，并两举不第者，与教授，以下与学正、山长。不愿仕者，令备国子员。后不为例。”从之。

元统二年三月，诏科举取士，国子监积分儒人免役，悉依累朝旧制。是年，增进士名额至百人，左右榜各三人，皆赐进士及第，元之取士莫盛于此。迨至元元年，彻里帖木儿为中书平章政事，首议停科举，参知政事许有王争之，不从。初，彻里帖木儿为河南行省平章政事，会驿请考官，供张甚盛，心滋不悦。故入中书省，以罢科举为第一要政云。二年，礼部侍郎忽里台请复科举取士之法，不听。六年，脱脱为右丞相当国，十二月，诏复行科举，及国子监积分法，生员三年一次，依科举例会试，中者取十八名。至正三年，监察御史成遵言：“请以终场下第举人充学正、山长，国学生会试黜罢者，与终场举人同。”从之。是年，又增乡试备榜，授以学录、教谕等官。十九年，诏定科举流寓人名额，蒙古、色目、南人各十五名，汉人二十名。五月，察罕帖木儿言：“今岁八月乡试，河南举人及各路进兵者，请不拘籍贯，依河南省元定额数就陕西置贡院考试。”从之。二十年，会试举人，知贡举平章政事八都麻失里、同知贡举翰林学士承旨李好文、礼部尚书许从宗、考试官国子祭酒张翥、同考官太常博士傅亨等言：“旧例，各处举人三年一次，取三百人，会试取一百人。今岁乡试所取比前数少，止有八十名，会试三分内取一分，合取三十名。如于三十名外，添取五名为宜。”从之。二十六年，命燕南、河南、山东、陕西、河东等处举人会试者，增其额数，进士及第以下递升一官。




○冰井赋（以“寒井阴固，冰以时入”为韵）

冰井皑兮星岁阑，冰候井於春泮，井含冰而昼寒。其质也，惟至贞而可鉴；其量也，惟极深而可观。夫其碧荧荧，清光炯炯，呀尔莫测，坚尔而静。闭土膏之潜脉，夺霜空之丽景。济时方候其献羔，利物不资于短绠。前王何以贵冰，而邺台尚开乎旧井。下视千尺，旁窥百寻，足使贪夫励志，君子戒心。或以虑危，则取象于履薄；或以思险，则取类于临深。岂徒远自穷谷，而纳于凌阴。其道有恒，其迹无固。当未用也，虽处幽而无闷；当其用也，虽向炎而不惧。纵居井之未深，亦在冰而守素。若乃天地闭，河海凝，风落木，霜寒冰。或呈六出以表符瑞，或因五行而见咎徵。宁比夫在坎[QVDC]而不耀，遇阳和而自升。故知井之为德，莫之可比。爰若汲引，于焉宾祭。是以颁之也遍，出之也时。虽应用而无倦，终待命于有司。东风可解，西陆可期。不以深而见弃，不以轻而见遗。侧玉盘而有望，仰金门而可入。质惟务施，固不恋于深山；道贵能行，亦何惭于改邑。懿夫吾王之政无不修，化无不及。犹虑霜雹之为灾，故冰井所以立。

齐推

推，高阳人。


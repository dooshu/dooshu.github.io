○攢造黃冊事宜疏 【 攢造黃冊】

天下版籍之雖□民無世業而逐末者眾流為飢寒起為盜賊□此故也自在撫綏之耳立禁雖嚴終歸無益然三代而後難言之矣

今天下攢造黃冊、宜清理戶口錢糧、比聞各處逃民、有倚軍衛屯堡、及藏匿別府州縣不回原籍者、請調列榜諭、務在遵守、違者必罪不宥、一各處人戶、或充軍役、幷有垛集充軍、其戶下人丁及貼戶、畏避原藉糧差、匿于衛所屯堡者所司挨查、申報上司、照名行取、都司衛所、占恡不發者、令撫民侍郎廵按御史具奏拏問、一南北二京富戶倉腳夫等役、于京城居住者、多有逃回原籍、及避他處、應天順天二府、即查究挨捕、若親隣里老舉首及自首者、俱免罪、或知而不首、及占恡不發者逮問如律、正逃者發口外充軍、一各府州縣頑民往往逃避地方、該管官務究所逃地方、設法招回復業、善加撫恤、不許生事擾害、一各處若有豪戶及官員軍民之家、衛所屯堡隱藏逃民、許其首送發回、俱免罪、若隱蔽及占恡不發者、逮問如律、一但有遷民及自願為民幷為事發為民在逃者、所司申部挨拏、如有容隱、不行首官發遣者、拏問如律、一各處軍衛有司、常宜省諭旗甲里老人等、除有引客商外、但係他處人民、即報拘審、發回原籍、若縱容不舉、該管旗甲親隣里、俱坐以罪、一逃戶彼處產業巳成、而原籍委無可倚、或年老殘疾、單丁力弱、路遠不能回還、或原籍有人、而戶下子姪、出贅他處、或安于生理、不願回者、許于在有司供報、原係軍民匠籍、行查果無違碍、就彼入籍、若來歷不明、幷原籍尚有產業、丁多力壯、路近可回者、不許一槩收附、變亂版籍、一逃戶復業之後、有被人侵占庄宅田地、即與追還、牛具種子、或有未備、必相周急、若鄉里豪戶、仍問取索私債、幷所司不加撫綏、許撫民等官拏問、仍杖限責令招回復業、一行取逃民、及軍人隱占戶丁、有司里老照冊挨查、仍申上司、及撫民官廵按御史都司布政司按察司、立案拘取解還、如容隱不發、通行紏舉、仍于宣德六年終、各將已取逃戶口數奏聞、一軍職官有陞調改降、及罷職充軍者、原任家属、居久成業、或墳墓在彼及文職官在任病故、幷為事等項、家属不能還鄉、或葬父母于彼、守墳住坐者、許于所在入籍、納糧當差、一福建廣東廣西雲南貴州五布政司、所属逃民數少、俱不添設官員、其三司幷衞所府州縣及土官衙門、凡遇行取逃民軍人貼戶人丁、幷本處人民有逃他境者、俱照前例施行、一天下攢造黃冊、各該衙門將所管人戶丁口錢糧逐一清理、不許朦朧失實、違者究罪、


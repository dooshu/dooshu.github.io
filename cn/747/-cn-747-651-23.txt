○论转牒事

据武宁军节度使王绍六月二十七日违敕擅牒路次州县馆驿，供给当道故监军孟升进丧柩赴上都勾当部送军将官健、驴马等。转牒白一道，谨具如前。又得东都都亭驿状报：“前件丧柩人马等，准武宁军节度转牒，供今月二十三日未时到驿宿者。”伏准前後制敕，入驿须给正券，并无转牒供拟之例。况丧柩私行，不合擅入馆驿停止，及给递乘人夫等。当时追得都勾当押衙赵亻丕到责状称：“孟监军去六月十四日身亡，至七月五日，蒙本使差押领神柩到上都，领得转牒，累路州县，并是馆驿，供熟食、草料、人夫、牛等。”又状称“其监军只是亡日闻奏，更不别奏，只是本使仆射发遣，亦别无敕追”者。谨检兴元元年闰十月十四日敕，“应缘公事乘驿，一切合给正券。比来或闻诸州、诸使，妄出食牒，烦扰馆驿。自今已後，除门下省、东都留守及诸州府给券外，馀并不得辄入馆驿。宜委诸道观察使及所在州县切加捉捕，如违犯，请资官所在勒留，具名闻奏，馀并量事科决。仍具给牒所由牒中书、门下”者，又准元和二年四月十五日敕节文，“诸道差使赴上都奏事，及押领进奉官，并部领诸军、防秋军资钱物官，及边军合於度支请受军资、粮料等官，并在给券，馀并不得给。如违，本道专知判官、录事参军，并准兴元元年十二月十七日敕处分”者。谨详前後敕文，并不令丧柩入驿，及转牒州县供。今月二十四日已牒河南府，并不令供给人、牛及熟食、草料等，仍牒都亭驿，画时发遣出驿，并追得本道牒到在台收纳讫。

右件谨具如前。伏以凶柩入驿，秽触典常；转牒祗供，违越制敕。正仆射位崇端揆，合守朝章，徇苟且之请，紊经制之法，给长行人、畜甚众，劳传递牛、夫颇多，弊缘路之疲人，奉一朝之私惠。恐须明罚，以励将来。伏准前後敕文，给券违越，并合申牒中书、门下，不敢别状弹奏。伏乞特有科绳，其本判官等，准敕并合节级科附。谨具事由如前，伏听处分。具状上中书、门下，谨录状上。


41　建炎後宰相多姦佞　李綱沮於汪黄　趙鼎張浚沮於檜　檜死其黨迭爲相　陽淑消而陰慝長　陰凝冰堅極於似道


建炎，閻按：「高宗初即位，丁未改元。」李綱去而潛善、伯彦相。案：黄潛善、汪伯彦力主幸東南避敵，上意已決。綱謂：「國之存亡，於是焉分，吾當以去就争之。」疏上，留中。遷左僕射。汪、黄當國。紹興，趙鼎、張浚去，而檜相。檜主和議，鼎力求去位。浚論彗星之變，檜怒，令臺諫交論。浚奉祠居永州。檜死，其黨迭爲相。謂万俟卨、湯思退。隆興閻按：「孝宗初即位，癸未改元。」至淳熙，萬機獨運，而大臣充位。吕成公淳熙四年輪對劄子有「陛下聖躬獨勞，而無群臣之助」之語。慶元後，政在侂胄。嘉定後，政在彌遠。端平閻按：「理宗在位十年，甲午改元。」訖景定，更一相則曰更化，然姦臣弄權之日常多。陽淑消而陰慝長，危亡之證，所由來漸矣。陰凝冰堅，極於似道。邵子謂「禍在夕陽亭一語」，何云：「見第十三卷〔一〕。」遂與西晉同轍，哀哉！

【全云】黄東發兩朝政要言之最詳。

【元圻案】賈似道少落魄，爲游博，不事操行，以父涉蔭補嘉興司倉曹。會其姊入宫，有寵於理宗，爲貴妃，遂赴廷對，寖致柄用。西晉之亡由賈充，賈后之父也，故曰「與西晉同轍」。

〔一〕按見本書卷一三第七七「康節邵子西晉吟」條。






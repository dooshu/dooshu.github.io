肠痈证治

痈疽初无定处，随其所发即命名，在外则为发背、发脑；在内则为肠痈、内痈、心痈、肾痈、肺痈、脐痈等。治得其法则生，失法则死。外证易识，内证难明，不可不备述也。肠痈为病，身甲错，腹皮急，按之濡，如肿状，腹无聚积，身无热，脉数，此为肠内有脓，久积阴冷所成也，故《金匮》用附子温之。小腹肿痞，按之痛如淋，小便自调，发热，身无汗，复恶寒，其脉迟紧者，脓未成，可下之，当有血；洪数者，脓已成，不可下。此以内结热所成也，故《金匮》用大黄芪利之。甚者，腹胀大，转侧闻水声，或绕脐生疮，或脓从脐出，或大便出脓血，不治必死。其如五内生疮，亦止分阴阳利而已，不比外痈，须根据四节八事之次第也。《千金》引官羽林妇病，医诊之，其脉滑数，滑则为实，数则为热，滑则为荣，数则为卫，卫数下降，荣滑上升，荣卫相干，血为败浊，少腹痞坚，小便或涩，或复汗出，或复恶寒，脓为已成，设脉迟紧，即为瘀血，血下即愈。更《内经》所载，有 积病。比见有得之二三年，遍身微肿，续乃大肠与脐连日出脓，遂致不救，此亦肠痈之类也，不可不审。

肠痈证治


纪二十 宣宗宣德三年戊申至五年庚戌



纪二十 明通鉴卷二十
纪二十起著雍涒滩，尽上章掩茂，凡三年。
宣宗章皇帝 寅德三年
春，正月，甲午，大祀南郊。丙申，都督陈怀平松潘叛蛮。
怀初至，枭钱宏于军中以徇。寻率诸军连败贼于犵答坝、叶棠关，夺永镇等桥，复叠溪，抚定祁命等十族，又招降渴卓等二十余寨。松潘遂平。
是月，命都督佥事山云佩征蛮将军印，充总兵宫，镇广西。【考异】《明史·本纪》不载、证之《云传》，言：“宣德二年柳庆蛮韦朝烈等
掠临桂诸县。时镇远侯顾兴祖以不救邱温被逮，公侯大臣举云，帝亦自知之.三年正月，命佩征蛮将军印，充总兵官往镇。”据此，则柳庆蛮之叛在二年，因顾兴祖被逮，延臣荐云代之，乃有三年正月之命。《三编》系云镇广西于去年之七月，盖因柳州蛮叛及兴祖被逮牵连并记耳。今据《明史·云传》统系之三年正月下。
初，广西柳州、庆远蛮韦万黄、韦朝传等，聚众劫杀，为民害，诏镇远侯顾兴祖讨之。兴祖以不救交阯被逮，公侯大臣举云廉勇有智略，遂有是命。
时贼方寇掠临桂诸县，聚众保山颠。山峻险，挂木于藤、垒
595 明通鉴卷二十
石其上，官军至，辄断藤下木石，无敢近者。云夜半束火牛羊角，以金鼓随其后，驱向贼。贼谓官军至，亟断藤。比明，木石且尽，众噪而登，遂尽破之。南安、广源诸蛮悉先后下之。寻筑四城、九堡传舍九十余区。广西自韩观卒后，诸蛮渐横，云至始慑服。
二月，戊午，立皇长子祁镇为皇太子。皇子生之八日，群臣即上表请立为太子。皇后亦数上表请早定国本，孙贵妃佯惊曰：“后病痊，自有子，吾子敢先后子邪！”上不允，至是遂立。于是胡皇后始请逊位。
丁卯，上奉皇太后游西苑，登万岁山，奉觞上寿。
是月，御制《帝训》凡二十五篇，曰：“君德、奉天、法祖、正家、睦亲、仁民、经国、勤政、恭俭、儆戒、用贤、知人、去邪、防微、求言、祭祀、重农、兴学、赏罚、黜陟、恤刑、文治、武备、御夷、药饵。”至是成，上自为之序，复题其后以诏子孙。.
三月，癸未，废皇后胡氏，立贵妃孙氏为皇后。
先是上欲废后，召张辅、蹇义、夏原吉、杨士奇、杨荣谕之曰：“朕年三十未有子，今幸贵妃生子，母以子贵，古亦有之，但中宫宜如何处置。”因举中宫过失数事，荣曰：“举此废之可也。”上曰：“废后有故事不？”义曰：“宋仁宗降郭后为仙妃。”上问辅，原吉、士奇：“何无言？”士奇对曰：“中宫母仪天下。群臣，子也，子岂敢议废母。”辅、原吉依回其间，曰：“此大事，容臣等详议以闻。”既退，荣、义语原吉、士奇曰：“上有志久矣，非臣下所能止。”原吉曰：“但当议处置中宫。”士奇意亦动。
明旦，上御西角门，问：“议云何？”荣怀中出一纸，列中宫过失二十事，上览二三事，辄艴然变色，曰：“曷尝有此！宫庙无神灵乎？”士奇对曰：“汉光武废后，诏书曰：异常之事，非国休福。”宋仁宗废后，后亦甚悔。愿陛下慎之！”
596
纪二十
一日，上独召士奇至武英殿，屏左右问处置中宫事。对曰：“皇后今有疾，因其有疾而导之辞让，则进退以礼。”上俞之。乃令后上表辞位，退居长安宫，赐号静慈仙师，贵妃遂得立。
壬辰，录因。
是月，上召蹇义、夏原吉、杨上奇、杨荣等十有八人从游万岁山，命乘马登山周览，赐登御舟，泛太液池。上指御舟曰：“治天下犹此舟矣，利涉大川，卿等之力也。”遂赐宴于西苑。
是时，上方励精求治，诸大臣同心辅政，海内渐臻治平。上乃仿古君臣豫游事，每岁首许百宫旬体，选胜宴乐。上亦时游西苑，诸学士皆从，赋诗赓和，从容问民间疾苦，朝野传为盛事。阿噜台遣使四百六十人来朝，贡马及方物。是时阿噜台数败于卫喇特，部曲离散，率其属东走乌梁海，驻牧边塞。虽岁修职贡，不过穷蹙求抚。而卫喇特自此益强。
夏，四月，癸亥，诏：“凡官民建言章疏，尚书、都御史、给事中会议以闻。”谕曰：“致治之道，莫先于广言路。天下之大，吏治得失，民生休戚，臣民不言，朝廷何由悉知？古人谓明主视天下犹一堂，满堂饮酒，一人向隅而泣，则一座不乐。若令天下有匹夫匹妇不得其所，实为君德之累。今后有建言民瘼者，卿等勿讳。”
是月，吏部尚书蹇义奏裁内外冗员，从之。未几，巡抚浙江熊概请增设杭、嘉、湖管粮布政使，上曰：“粮税自有常。朕方裁抑冗滥，古人言，省事不如省官。”不许。
闰月，壬寅，录因。
免山西平阳府属八州、三十三县旱灾税粮。
会工部郎中李新自河南还，言：“山西民饥，流徙至南阳诸郡不下十万余口，有司遣逐，死亡者多。”上谓尚书夏原吉曰：“昔富弼知青州，民间居处饮食医药，皆为区画，山林湖泊之利，与民共之，所活五十余万人。今乃驱逐使之失所，不仁甚矣！”甲辰，
597 明通鉴卷二十
诏各布政使及府县官：“加意抚绥，随所在发仓廪振之，有捕治者罪之。”
庚戌，王通等至京，文武诸臣交劾其“丧师弃地，请置之法”，又言“山寿曲护叛贼马骐，激变交民”。廷鞫，皆具服。诏与陈智、马瑛、方政及布政使弋谦俱论死，下狱，籍其家。自通外，寿骐罪尤重，而谦实无罪，皆同论，时议非之。廷臣复劾沐晟、徐亨、谭忠逗留及丧师辱国罪，上皆不问，亦无意诛通等，长系待决面已。时顾兴祖至，亦下狱。
五月，壬子，李琦、罗汝敬自交阯还。黎利遣使奉表谢恩，诡称“暠于正月物故，陈氏子孙已绝，国人推利守其国，请俟朝命”。上亦知其诈，不欲遽封也。
辛酉，录囚。
己巳，复遣罗汝敬、徐永达等赍敕谕利及安南国人，令出访陈氏后，并尽还官吏人民及其眷属。
辛未，赠恤交阯死事诸臣。
先是交阯布政使弋谦、以都指挥、同知李任等十二人死事闻，上侧然曰：“大丈夫为国，固当杀身成仁，舍生取义，任等可谓无愧矣！”各加赠官，予诰，赐祭。十二人者：李任、顾福、刘顺、徐麒、周安、蔡颙、何忠、桂胜、易先、刘子辅，及中官冯智。凡得赠恤者十一人，惟陈麟以尝与朱广开门纳贼，死不掩过，故不及。
壬申，免北京被灾夏税。
时真定、顺德、广平所属州县有司奏：“自去年十月至今年夏不雨，麦无秋。”故有是命。
是月，黎利送还官吏百五十七人，蔡福等与焉。
初，黎利攻义安，福与都指挥朱广、薛聚、于瓒、指挥鲁贵、千户李忠等不战而降，福又教贼造攻具以攻东关。时有官军九千余人，欲焚贼营，福告贼，贼尽杀之，遂进攻昌江等城。又598
纪二十
为贼遍说诸城降。至是福与广等六人至京师，鞫之，服罪，皆弃市，籍其家。
交阯之役，土官之被胁降黎利者甚众，亦有助官兵讨贼，及向义自拔来归者。
永乐十七年，四忙土官之役，交阯人陈汝石、朱多蒲从方政讨贼，深人陷阵，死之。又，陶季容者，世为水尾土官，交阯内属，以为土知县，历归化知州，迁宣化府同知。上即位之元年，季容遣所部阮执先等追贼，为贼所获，令执先还招季容，胁以兵，不为动。上闻之，擢宣化知府，降敕奖劳。贼复遣人诱季容，季容执以送沐晟，而导官军败贼于水尾。王通弃交阯，季容帅官属入朝。又有陈汀者，古雷县千夫长，数从方政击贼有功，政信倚之。王通弃地，汀北行，为贼所得，授以官，令守交州东关。汀不从，挈其家九十余人从间道走。贼追之，家属尽陷，汀独身人钦州。上嘉其义，以为指挥，厚赉之。他若土官阮世宁、阮公庭，皆不愿从利，帅所部来归，乞居龙州、陈州之地。上命有司加意抚恤，资粮器用悉给之。【考异】陶季容、陈汀等事均据《明史·王通传》增人。
下刑部尚书金纯于狱。先是纯有疾、上命医视疗，稍间，免其朝参、俾护疾视事、会暑，敕法司理滞囚，纯数从朝贵饮，为言官所劾，上怒曰：“纯以疾不朝而燕于私，可乎？”命系锦衣狱。既念纯老臣，释之，落太子宾客，寻命致仕。
废汝南王有恸、新安王有熺为庶人。有恸、有熺及祥符王有爝，皆周定王橚之庶子也。橚薨，世子有燉嗣，有恸数讦其过，上为书谕之。有恸与有熺诈为有爝与赵王高燧书，系箭上，置彰德城外，词甚悖。都指挥王友得书以闻，诏逮友，讯无迹。召有爝至，曰：“此必有恸所为。”讯之，具服。有恸少与高煦善，建文中，尝诬定王反。文皇即位，定王请诛之，帝不忍，徙之大理，定王老，始归。有熺喜食人肝脑，薄暮伺人于门，掠而杀之。日
599 明通鉴卷二十
未晡，邸前行迹为断。至是亦鞫服，并削爵。宥有爝勿问。
六月，丙戌，免陕西西安、延安、巩昌所属四州、十四县被灾税粮，旱故也。
丁未，遣都御史刘观巡视河道。
先是上朝罢，召大学士杨士奇、杨荣至文华门，谕曰：“祖宗时朝臣谨饬，年来贪浊成风，何也？”士奇对曰：“永乐末已有之，今为甚耳。”荣曰：“永乐时无逾方宾。”上问：“今日谁最甚者？”荣对曰：“刘观。”士奇曰：“风宪所以肃百僚。宪长如此，则不肖御史皆效之。御史奉巡四方，则不肖有司皆效之。”上曰：“然。”寻有是命。
是月，下工部尚书吴中于狱。中以官厂木石遗中官杨庆作私第，甚弘壮。上登皇城，望见之，问左右，得实，遂系狱。寻释之，落少保，夺俸一年。
秋七月，戊辰，录因。
是月，宁王权请乞南昌近郭灌城乡土田，不许。
以通政使顾佐为右都御史。【考异】据《明史·七卿年表》，佐任
右都在是年七月，《三编》亦书之，盖因罢刘观，命之巡河道。又是时右都御史王彰卒、故以佐代之。诸书有记佐任右都于十月者，牵连并记耳。今据《年表》、《三编》。佐前任应天尹，刚直不挠，人比之包孝肃。至是上出刘观，问：“谁可代者？”大学士杨士奇、杨荣荐“佐公廉有威，历官并著风采”。上喜，遂擢是职。
八月，辛卯，罢北京行后军都督府及行部。
初，仁宗将还都南京，因设行府、行部、凡五府、六部、文移申达，必经行府、行部，往往重复稽误。至是命公、侯、伯、尚书、都御史、翰林、学士议。于是张辅、蹇义等言：“北京既有府、部，行府、行部宜罢。”从之。会李友直自四川采木还，改授工部尚书。然诸司尚沿行在称也。
上欲自将巡边，壬辰，召公、侯、伯五军都督府谕之曰：“北600
纪二十
寇每岁秋高马肥必扰边，比来边备，未审何似？东北诸关隘、皆在畿内，今农务方毕，朕将亲历诸关，整饬兵备，卿等整齐士马以俟命。”丁未，车驾发京师，蹇义、杨荣等扈从，张辅、薛禄等分将各兵。渡潞河，驻跸虹桥。谕诸将曰：“朕深居九重，岂不自逸！但朝夕思念保民，故有此行。今渡河道路所经，皆水潦之后，秋田无获，朕甚悯焉！其将士有扰民者，杀毋赦。”
是月，皇次子祁钰生，贤妃吴氏出也。【考异】《明史·本纪》不载，《三编》书之八月，盖是月初三日壬午生也。今增入，为后景泰立张本。
九月，庚戌朔，车驾次蓟州。上览郊原平远，山川明秀，田畴既获，颇多遗秉滞穗，喜曰：“使四处皆如此，朕复何忧！”进其州官，谕之曰：“此汉渔阳郡也。昔张堪为政，民有乐不可支之歌。古今人材，不甚相远，其勉为之！”
辛亥，次石门驿。谍报“乌梁海万众侵边，已入会州”，上谓诸将曰：“此寇无能为。若知朕在此，必惊遁。今须击之，不可失也。惟喜峰口路隘且险，可单骑行。朕以精卒三千为诸将先，出其不意，禽之必矣。”或请益兵，上曰：“兵在精与和，不在多。”乃命赍十日粮以行，使西宁侯宋瑛、武定侯郭玹、丰城侯李贤、都督冀杰屯兵遵化以俟。瑛，晟之次子，兄琥，以洪熙元年坐事夺爵，命瑛袭封。玹，洪武功臣英之孙，贤彬之子也。
乙卯，车驾出喜峰口，文臣惟大学士杨荣从。日暮，抵宽河，与寇遇。上亲射其前锋，殪三人，分铁骑为两翼，夹击之，飞矢如雨，神机炮并发，寇马死者过半，遂大溃。上自将数百骑追奔，其众望黄龙旗，知上在焉，悉下马罗拜请降，皆生缚之，斩其酋渠。命诸将搜山谷，获军器马驼无算。
戊午，飨将士于会州。甲子，班师，癸酉，车驾还京师，上亲制诗歌劳将士，谒告于庙。
冬十月，乙酉，上巡边还，以蹇义、夏原吉、杨士奇、杨荣
601 明通鉴卷二十
四人皆春秋高，赐玺书曰：“古者师保之职，论道经邦，不烦以政。少师义、少傅士奇、少保原吉、太子少傅荣，皆祖宗遗老，畀辅朕躬。今黄发危齿，尚令典烦剧，兼有司之事，非所以优之也。其辍所务，朝夕在朕左右，讨论治理，共宁邦家，其勋阶爵禄并如故。”
是月，下都御史刘观于狱。
观居宪职，以纠十四道御史，劾大理卿弋谦，时论鄙之。而观素不谨，同僚宴乐，声伎满前，又私纳贿赂，诸御史尤而效之，亦贪纵无忌。上既询之杨士奇、杨荣等，即欲治观以肃台政。已，念其三朝旧臣，姑遣之出视河道。于是御史张循理等交章劾观并其子辐诸赃污不法事，上怒，速观父子，以弹章示之。观复上疏自辩，上益怒。出廷臣先后密奏，中有枉法受赇至千金者，观乃引伏，遂下锦衣卫狱。明年，将置之重典，杨士奇、杨荣乞贷其死，乃谪辐戍辽东，而命观随往，观竟客死。其后士奇请命风宪官考察，奏罢有司之贪污者，上曰：“然。向使不罢刘观，风宪安得而肃！”
命中官郭敬镇守大同。
时武安侯郑亨，佩征西前将军印镇大同，治军严肃，抚士卒有恩、而自文皇任宦官监军分镇，遂至擅用威福，激生事端，一时边镇总兵为所胁制，往往畏之。敬至，亨独裁之以理，与议事，无所挠。敬虽不悦，然以此惮之。
十一月，癸酉，锦衣卫指挥钟法保请采珠东莞，上曰：“是欲扰民以求利也。”乃下之狱。
十二月，庚子，广西总兵官山云讨忻城蛮，擒其首谭团，斩首千五百余级，归所掠军民三百八十五人。【考异】据《明史·本纪》，平忻城蛮在是月，证之《山云传》，言“是年之夏”者，因蛮叛牵连并记耳。《纪》盖本之《实录》，今据之。
是岁，封哈密故忠义王弟托欢特穆尔嗣为忠义王。602
纪二十
初、永乐间，封恩克特穆尔为忠顺王。恩克死，以其兄子托克托嗣；托克托死，封其从弟推勒特穆尔为忠义王。俱见前。上即位，推勒死，遣官赐祭，命故王托克托子卜答失里嗣，仍封忠顺王，并遣中官谕之，令遣故忠义王弟托欢特穆尔至京师。上以卜答失里年幼，复以托欢嗣为忠义王，同理国事。自是二王并贡，岁或三四至，奏求婚娶礼币，命悉予之。
四年
春，正月，已未，大祀南郊。
是月，两京地震。【考异】《明史·五行志》，“是年两京地震”，《本纪》书两京地震干正月。《三编》，“北京是年震者三，南京震者七”，皆本《实录》，今据《三编》书之。
上郊祀，御斋宫，召学士杨溥谕曰：“朕每念创业难，守成不易。今幸海内稍安，顾祸乱每生于不虞。迩来群臣，好进谀词，朕颇厌闻。卿宜勉辅朕，勿惮直言。”溥顿首曰：“直言求之非难，受之为难。”上曰：“然。”
二月，已丑，南京守备襄城伯李隆献驺虞二，礼部请表贺，上曰：“朕嗣位四年，民生未能得所。驺虞之祥，于德弗类。”不许。
三月，罗汝敬等自交阯还。黎利复表言：“陈氏无遗种，请别命。”因贡方物及代身金人。又言：“臣九岁女，遭乱离散，后知马骐携归充宫婢。臣不胜儿女私，冒昧以请。”上心知陈氏即有后，利必不言，然终以封利无名。甲戌，复命李琦偕汝敬再往，访求陈氏后，且以利女病死告之。
夏，四月，戊寅，上以书谕宁王权。
时宁王自以大父行，数有干请，上皆以理裁之。至是，又以“宗室将军不宜以禄米定品级”奏，言“高皇帝笃念亲亲，凡宗室子孙，旧无品级，不与异姓同。”又言：“靖江王府将军与诸王同
603 明通鉴卷二十
班，不论品级，皆行君臣礼。”又请“不避斧钺，乞赦高煦”。语多忿戾。上乃自为书责之，其略曰：“来书谓高皇帝子孙旧无品级，今稽之《祖训录》，内载：凡郡王之子授镇国将军三品，孙辅国将军四品，曾孙奉国将军五品，玄孙镇国中尉六品、五世孙辅国中尉七品，六世以下，世授奉国中尉八品。＇是郡王子孙，未尝无品级也。必如王言，则诸王兄弟子侄，同为行列，是无尊卑之分，曷为而可！若靖江府镇国将军与群下相见之礼，则洪武二十九年《钦定礼仪》云：凡镇国将军与驸马、仪宾公侯相见，将军居左，驸马等居右，皆再拜。与文武一品至三品官相见，将军居中，各官拜，将军答拜。四品以下官相见，各官拜，将军坐受。凡遇将军于道，驸马、仪宾、公侯让左并行，文武一品至三品引马侧立，四品以下下马。＇令曰＇镇国将军裔旨＇，称曰“官人＇，别无行君臣礼之说。若如王言，是教子孙越礼犯分。《春秋》之法，天无二日，土无二王，家无二主，岂宜有此！朕自嗣位以来，体祖宗之心，循祖宗之法，不敢毫末有所增损。往者逆贼高煦，包藏祸心，谋为不轨，求朝廷之过不得，辄妄称太祖高皇帝时未尝颁给群臣诰敕，以为擅改旧制，具本指斥，遂举兵反。及被执至京，出洪武中诸司职掌示之，俯首无言，愧悔不及。今王辄有＇不避斧钺，乞为赦免＇之说，宗庙神灵，监临在上，何冤何抑而代抱不平？朕览毕，以示公侯大臣，咸谓＇王意非在此，盖托此为名。不然，何以宣德元年八月之事而至今始发也？＇朕已悉拒群臣之言不听，尚望谨之！或复不谨，非但群臣有言，恐天下亦将言之不已。彼时虽欲朕全亲亲之义不可得矣。”
权得书，乃皇恐谢罪。【考异】《明史·本纪》不载。证之《诸王传》，“宁王以宣德三年请乞南昌灌城田，明年，又论宗室不当禄米定品级，帝怒，颇有所诘责。”即是年四月事。《明史稿》系之戊寅，是也。今据增，并据《凤洲杂编》补谕宁王语。
高煦既不得赦，一日，上偶幸西内视之，高煦伸足勾上路604
纪二十
地。上命舁铜缸覆之，缸重三百斤，高煦顶负之，辄动、乃命积炭于其上燃之。逾时，火炽铜熔，高煦死。诸子皆伏诛。
辛巳，总兵官山云讨浔、柳二州叛蛮，诛从寇二千四百八十人，枭首境上，遂平之。
戊子，命工部尚书黄福、平江伯陈瑄经略漕运。.
初，上即位，命瑄守淮安，督漕运，至是瑄奏：“济宁以北，水道淤塞，计用十二万人疏浚，半月可成。”上念瑄久劳，命福往同经理。大臣督河、督漕，皆自近年始也。
是月，以吏部侍郎郭琎为本部尚书。
初，尚书蹇义，以老，命辍部务，上欲以琎代之。琎厚重勤敏，然寡学术，杨士奇谓宜别选大臣通经术知古今者，上乃止。至是仍以命琎，并谕以吕蒙正夹袋、虞允文材馆录故事。然是时二杨用事，政归内阁。自布政使至知府阙，听京官三品以上荐举、既，又命御史、知县皆听京官五品以上荐举。凡要职选擢，皆不关吏部，琎亦望轻，委蛇受成而已。
五月，壬子，录囚，赦者二千二百余人。
罗汝敬还，奏：“交阯广源州人闵颜、岑斗烈、谭忠谨，初以龙州地归附，授颜本贯知州，斗烈判官，忠谨吏目。黎利叛，三人义不从贼，咸归龙州。颜临终，属其子元成曰：“受天朝官，不可贰心从贼。＇今颜已死，乞悯其忠，量与元成等官职，处之善地。”从之。是月，命元成仍为龙州知州，判官，吏目皆如旧，俱于广西布政司支俸，有司常加抚恤。
六月，甲午，诏：“文吏犯赃，不听赎罪。”时御史王翱言：“官吏害民蠹政，赃犯为甚。今官吏罪无轻重，运砖复职，是贪黩者幸免，廉洁者鲜劝，非为治之道。请自今，赃吏坐死，但许赎罪，不许复官。”从之。
未几，文职有赃罪纳米者，更部请降一级用，上曰：“纳米乃一时之权宜，惩贪为立国之大法。自今官吏犯赃者，罢纳赎例，
605 明通鉴卷二十
仍依律治之。”
己亥，寇犯开平，掠赤城，镇抚张信、百户卢让死之。庚子，命阳武侯薛禄督饷开平。
是月，初设钞关。
初，仁宗即位，户部尚书郭资以太子少师致仕，至是上复召还，仍以原官掌户部事。资言：“钞法不行，由商居货不税，请推广纳钞例。”旧制有商税而无船税，资请“照门摊市肆居商货之例，凡舟船受雇装载者、计所载料之多寡，路之远近，悉征其钞，设关收之”。于是始置漷县、济宁、徐州、淮安、扬州、上新河、浒墅、九江、金沙洲、临清、北新诸钞关，量舟大小修广而差其额，谓之“船料”，不税其货。惟临清、北新则兼收货税，各差御史及户部主事监收。钞关之设，自此始。【考异】《明史·本纪》不载设钞关事，见《食货志》，在是年。《明书》、《吾学编》皆系之是年五月，《三编辑览》系之六月。按请设钞关，乃郭资在户部所请，资以永乐廿二年致仕，是年四月召还，六月以原官掌户部事，见《七卿年表》。今据《三编》系之六月，与表合。
秋，七月，己未，上幸文渊阁，与少傅扬士奇、太子少傅扬荣等论经史，咨政务，悉召诸学士及史官谕之曰：“国史贵详实，卿等宜尽心。”各赐钞有差。
是月，户部上户口登耗之数。上曰：“隋文帝户口繁殖，自汉以来，皆莫能及。议者以在当时必有良法，因享国不永、故无传焉。朕谓隋文勤于政事，自奉俭薄，足致富庶，岂徒以其法哉！大抵人君恭俭，取民有制，则生齿日繁，财赋自然充足矣。”
八月，丁丑，遣郑王瞻埈、襄王瞻墡、荆王瞻枫、淮王瞻墺俱之藩。
己卯，太常卿杨溥以母丧告归，上命中官护行。寻诏起复。九月，癸亥，释顾兴祖于狱。
是月，放免南、北国子监生年五十以上学无成效及老疾者二606
纪二十
百五十三人，令还乡为民。时国子监助教王仙奏言：“学校教养人才，固当讲习经史，至于书数之学，亦宜用心。近年生员止记诵文字以备科贡，其于字学算法，略不晓习。乞令天下学校生员兼习书算，由提调正官按察司巡按御史考试，以备因材之用。”从之。
冬，十月，庚辰，上幸文渊阁，御制诗赐杨士奇、杨荣等。丙戌、上自制《猗兰操》，示大臣曰：“孔子自卫反鲁，伤道之不遇而作《猗兰操》。朕今虑山林岩谷之贤亦有不遇者，辄拟斯篇。夫以人事君，大臣之道也，卿等宜勉副朕意！”
庚寅，大学士张瑛、陈山罢。
初，瑛与山皆以旧恩直机务，无所建白，上浸厌薄之。一日，御门，遥见山趋朝，问杨士奇曰：“山何如人？”对曰：“山虽侍陛下久，然其人寡学，多欲而昧大体。”上曰：“然。往者赵王事朕，几为所误。”至是命山辍阁务，专授小内使书。瑛亦改南京礼部尚书。
甲午，上阅武近郊，召丰城侯李贤等居守，遇机密重务，详议即行，仍驰奏。
乙未，猎于峪口。戊戌，还宫。
十一月，癸卯，诏薛禄仍充总兵官，巡宣府，恭顺侯吴克忠副之，命都督谭广、武安侯郑亨各选士马听调。克忠、恭顺伯允诚之子，洪熙元年进侯爵。允诚，蒙古人，初名巴图特穆尔。旧作把都帖木儿。克忠，初名达兰，旧作答兰。俱以归附，赐更姓名。上去年北巡，命都御史顾佐偕尚书张本等居守，还复赐佐敕令约束诸御史，于是佐纠黜贪纵，朝纲肃然。
居岁余，奸吏奏“佐受隶金，私遣归”，上密示杨士奇曰：“卿不尝举佐廉乎？”对曰：“中朝官俸薄，仆马薪刍资之隶。遣隶，半使出货免役，隶得归耕，官得资费。中朝官皆然，即臣亦然。先帝知之，故增中朝官俸。”上叹曰：“朝臣贫如此！”因怒诉者，欲下
607 明通鉴卷二十
法司治之。士奇曰：“细事不足干上怒。”上乃以吏状付佐，令自治之。佐顿首谢。召吏言：“上命我治汝，汝改行，吾当贷汝。”上闻之，益喜，谓佐得大体。是月，有告佐不理冤狱者，上曰：“此必重囚教之。”命法司会鞫，果千户臧清杀无罪三人，当死，使人诬佐。上曰：“不诛清，则佐法不行。”命磔清于市。
时佐既振举台职，而南京都御史，时擢福建按察使邵玘为之。南京诸司，纵弛亦久，御史贪婪，赃私狼藉。玘至，考察奏
罢不职御史二十余人，纪纲大振，与北院顾佐齐名，宪台为之一肃。
十二月，乙亥，京师地震。
壬辰，罢中官松花江造船之役。先是辽东有警，镇守征虏将军巫凯请罢其役。既而中官复造舟，凯劾阮尧民等，下之吏，遂有是命。
是岁，南京地震者七。免两畿税粮十七万有奇。五年
春，正月，癸丑，大祀南郊。
壬戌，英国公张辅、尚书蹇义、夏原吉等进《太宗仁宗两朝实录》及《宝训》，上御奉天门受之。赐诸臣金币、鞍马有差。【考异】《明史·本纪》不载，《宪章录》、《吾学编》皆系正月，《明书》则书正月壬戌。按夏原吉以戊辰卒，《传》言：“原吉以《实录》成，赐金币，入谢，归而卒。”据此，则壬戌正原吉卒之前六日事。今据《明书》日分。戊辰，户部尚书夏原吉卒。
原吉历事三朝，管度支二十七年，善持大体。人参军务，出惠征巡，诸所献替，率有古大臣风烈。性宽和有雅量，人有善即采纳之，或有小过必为之掩覆。吕震尝倾原吉，震为子求官，上难之，原吉以震在靖难时有守城功，为之请。陈瑄初亦恶原吉，608
纪二十
而原吉顾时时称瑄才。或问原吉：“量可学乎？”曰：“吾少时，有犯未尝不怒。始忍于色，中忍于心，久则无可忍矣。”尝夜阅爱书，抚案而叹，笔欲下辄止，妻问之，曰：“此岁终大辟奏也，笔一下则生死决矣.”与同列饮它所，夜归值雪，过禁门，有欲不下者，原吉曰：“君子不以冥冥堕行。”其慎如此。自奉俭约，三年，从上北巡，上取原吉橐糗尝之，笑曰：“何恶也！”对曰：“军中犹有馁者。”上为之犒将士，寻赐原吉以大官之馔。上雅善绘事，尝亲画《寿星图》以赐，其它图画、服食、器用、玩好之赐无虚日。至是以《两朝实录》成，赐金币、鞍马。旦人谢，归而卒。赠太师，赐谥忠靖，并敕户部复其家，世世无所与。
是月，吏部考察天下朝觐官，黜无能者五十五人，罢归为民，贪污者二十五人，发成边。
二月，壬辰，罢工部采木之役。谕曰：“为国之道，农事为急。今国家无大营缮，当东作时而采运木植不已，岂不有妨农事？凡已采之木，随处堆积。军夫悉罢归衣。”，
癸巳，颁宽恤之令。上以四方屡水旱，召大学士杨士奇，欲蠲免灾粮，宽民间追偿畜马。士奇对曰：“圣念及此，真民生之幸！但今宜宽恤者尚不止此。”因请“免积欠薪刍，量减官田租额，停采买，汰工役，理冤滞，以广德意”。上嘉纳，即命士奇草敕行之。
乙未，清明节，上奉皇太后谒长陵、献陵。【考异】乙未系清明节，是年立春在四年十二月也。《法传录》系清明节于三月下，误。上亲囊鞬以骑导太后辇。行至清河桥，下马扶辇，畿民夹道拜观。陵旁老稚皆山呼迎拜。太后顾上曰：“百姓戴君，以能安之耳。皇帝宜重念！”上奉太后过农家，召老妇问所业，有进蔬食酒浆者，太后取尝之，以与上曰：“此田家味也，皇帝宜知之。”时英国公张辅、尚书蹇义、大学士杨士奇、杨荣、金幼孜，学士杨溥皆扈从，朝太后于行殿，太后慰劳之。既退，上复语士奇曰：“太后为
609 


明通鉴卷二十
朕言：先帝在青宫，惟卿不惮触忤，先帝能从，以不败事。又诲朕当受直言。”士奇对曰：“此皇太后盛德之言，愿陛下念之。”
三月，戊申，上谒陵归，行至昌平之东郊，见道旁耕者，以数骑往视之，禁从者勿警跸。因下马从容询稼穑事，取所执未三推。耕者初不知上也，中官语之，乃惊，罗拜。上顾侍臣曰：“朕三举来，已不胜劳，况常事此乎！人言劳苦莫如农，信矣。”命耕者随至营，人赐钞六十锭。己酉，还宫。次日，上录其语作《耕夫记》，示蹇义、杨士奇等。
辛亥，李琦等自交阯还。黎利遣使贡金银器方物，复饰词具奏，并具头目耆老奏，请令利摄国政。琦等既归，上复以访陈氏裔及还中国遗民二事谕之。然词不甚坚，姑以此缓其封事，待复请而后许之。
丙辰，免山西平阳十九州县去年旱灾田租。丁巳，赐林震等进士及第、出身有差。
是月，楚王孟烷请纳两护卫。孟烷，昭王桢子也。先是平江伯陈瑄密奏：“湖广东南大藩，襟带湖、湘，控引瓯、越，人民繁庶，商贾辐聚。楚设三护卫，自始封至今，生齿日繁，兵强国富，小人行险，或生邪心。请以转漕为名，选其精锐，俟至京师，因而留之，可无后患。”上曰：“楚无过，不可。”孟烷闻之，惧，遂纳护卫二而留其一。上劳而听之。
夏，四月，戊寅，命阳武侯薛禄筑赤城等五堡。先是禄巡边，上言：“永宁卫团山及雕鹗、赤城、云州、独石，宜筑城堡，便守御。”从之。至是诏发军民三万六千赴工，精骑一千五百护之，皆听禄节制。禄濒行，上赐诗，以比山甫、南仲。禄，武人，不知书，以问杨士奇。士奇曰：“上以古贤人待君也。”禄拊心曰：“禄安敢望前贤！然敢不勉图报上恩于万一。”
是月，进杨荣少傅，荣请辞大学士禄，许之。五月，癸卯，追夺赃吏诰敕，著为令。
610
纪二十
丙辰、诏修预备仓，出官钱收籴以备凶荒。
癸亥，擢郎中况钟等九人为知府，赐敕遣之。上以郡守多不称职，会苏州等九府缺，皆雄剧地，命部、院臣举其属之廉能者补之。于是尚书蹇义、胡淡、大学士杨士奇等首荐仪制司郎中靖安况钟，诏以为苏州知府。一时与钟同荐者，户部郎中罗以礼知西安，兵部郎中赵豫知松江，工部郎中莫愚知常州，户部员外邵旻知武昌，刑部员外郎马仪知杭州，陈本深知吉安，陈鼎知建昌，何文渊知温州，九人者皆有治绩，而钟最著云。
六月，己卯，遣官捕近畿之永平、河间蝗。谕户部曰：“往年捕蝗之使，害民不减于蝗，宜知此弊。”因作《捕蝗诗》示之。
是月，迁开平卫于独石。初，洪武三年，李文忠克元上都，设开平卫守之，置八驿，东四驿曰凉亭、泥河、赛峰、黄厓，接大宁古北口；西四驿曰桓州、威虏、明安、隰宁，【考异】《三编·质实》作威自、度安，接独石。文皇四出塞，皆道开平、兴和、万全间，尝曰：“灭此残寇，惟守开平、则兴和、大宁、辽东、甘肃、宁夏边圉，永无虞矣。”已，弃大宁畀三卫，而兴和亦废，开平失援。至是以北寇数犯开平，乃置独石堡，徙开平卫治之。自此蹙地三百里，尽失龙冈、滦河之险，而边地益虚矣。【考异】《明史·本纪》但书四月筑五堡事，而不言徙开平卫。《三编》、《辑览》据《实录》分书五堡之筑在四月，徙开平卫在六月，今据之。诸书皆系移开平、治独石于三年十一月，据薛禄之议牵连并记耳。
朝使自西域还，言：“曲先卫副指挥散即思等，数帅部众邀劫往来贡使，梗塞道途。”上怒，命都督史昭为大将，帅左、右参将赵安、王或及中官王安、王瑾，督西宁诸卫军及安定、罕东之众往讨之。曲先东接安定，洪武时置卫。后遭多尔济巴之乱，部众窜亡，并人安定卫。永乐四年，仍复先朝旧制，分为二，即以安定指挥三即及散即思为曲先卫正、副指挥使。虽频年入贡，而邀劫不已。至是讨之。
611 明通鉴卷二十
复命郑和使西域。上以践阼岁久，而诸番国远者尚未朝贡，乃命和及中官王景宏等复奉命历忽鲁谟斯等十七国。和历事三朝，凡先后七奉使，所历凡三十余国，所取无名宝物不可胜计，而中国耗费亦不赀。故俗传“三保太监下西洋”为明初盛事云。【考异】《明史·本纪》于郑和使西洋及还之日月，皆详记之，独是年使诸番不载，事见《和传》。而《三编》书于永乐二年《目》中，亦言“宣德五年六月与王景宏奉命使西番，历忽鲁谟斯等十七国”，今据增。
秋，七月，癸亥，谕吏部甄别守令。
是月，阳武侯薛禄卒。禄以巡边有功，加太保。至是以筑城有疾召还，寻卒。禄勇而好谋，谋定后战，故所至有功、善抚士卒，同甘苦，人乐为用。赠鄞国公，谥忠武。
八月，已巳朔，日有食之。时当食阴雨不见，礼官请表贺，上不许，曰：“天下之大，京师虽不见，四方必有见者。朕方图修省以答天意，其勿贺。”
己卯，改工部尚书黄福为户部尚书，命总理淮北、河南、山
东屯田事。【考异】《明史稿》书“户部尚书黄福”，《三编》、《辑览》书
“工部”，证之《七卿表》，福本任工部尚书，是年八月，以经理屯田，因改户部、《明史稿》但书“户部”，不言由工部改任，《三编》则径作“工部”。今据《年表》著其改任事，并参本传书之。
先是福上书陈足兵食、省役之要，大略谓：“永乐间，南讨交阯，北征沙漠，加以营建北京，而资用未尝乏。比国无大费而岁用仅给，若不幸有水旱征调，将何以济？请役操备营缮军士十万人，于济宁以北，卫辉、真定以东，缘河屯种，初年自食，次年人收五石，三年收倍之。既省京仓口粮六十万石，又省本卫月粮百二十万石，岁可得二百八十万石。”上善之，下行在户、兵二部议。尚书郭资、张本等言：“缘河屯田实便，请先以五万顷为率，发附近居民五万人垦之。但山东近年旱饥，流徙初复，卫卒多力役，宜先遣官行视，以俟开垦。”上从之，命吏部郎中赵新等经理612
纪二十
屯田，福总其事。既而有言“军民各有常业，若复分营田役，益劳扰。”本等以闻，事卒不行。
是月，上罢朝，谕吏部尚书郭琎等曰：“东汉初，窦融保河西，以孔奋为姑臧长。姑臧最富饶，而奋守甚洁，光武知之，擢奋武都郡丞。夫激浊扬清，为治之道，光武即位，未几举卓茂，又举孔奋，故东汉多循良吏。今天下岂无廉吏？卿等其甄别以闻。”一日，上与学士杨溥论人才，溥对曰：“严荐举，精考课，不患不得。”上曰：“此尚非探本之论。若不豫为教养，则人才日坏，犹浊其源而求其流之清，不可得也。”溥顿首称善。
九月，丙午，擢监察御史于谦、越府长史周忱等六人为侍郎，巡抚两京、山东、山西、河南、江西、浙江、湖广等处。各省专设巡抚自此始。
谦以御史巡按江西，雪冤囚数百。上知谦可大任，至是手书谦名授吏部，擢兵部侍郎，令巡抚河南、山西。又以天下财赋多不理，而江南尤甚，思得才力重臣往厘之，乃用大学士杨荣荐，擢忱工部侍郎，令巡抚江苏诸府。时与谦等同命者，吏部郎中赵新巡抚江西，兵部郎中赵伦巡抚浙江，礼部员外郎吴政巡抚湖广，刑部员外郎曹宏巡抚北畿山东。而谦与忱任最久，绩亦最著云。
乙卯，上巡近郊，命丰城侯李贤、尚书张本、都御史顾佐居守。己未，还宫。
是月，诛前南京御史严皑。初，皑以受赇为御史刘宏道所劾罢官，寻贿刘观，得复职。及顾佐代观，奏黜，谪辽东。逾年，皑自戍所潜还京师，复胁他贿，为佐所奏，且言“皑将谋陷臣”。上怒，命戮皑于市。
冬，十月，乙亥，阿噜台犯辽东，辽海卫指挥同知皇甫斌死之。斌忠勇有智，略遇警、辄身先士卒。闻寇至，驰赴密城东峪御之，自旦至晡力战，矢尽援绝，其子弼以身卫父，俱战死。千
613 明通鉴卷二十
户吴贵，百户吴襄、毛观并骁勇，出必冲锋，至是皆死。斌等虽死，杀伤过当，寇亦引退。事闻，诏有司褒恤。
丙子，上巡近郊。戊寅，度居庸关。己卯，猎于岔道。壬午，驻跸雷家站，召大学士杨士奇、杨荣等问曰：“唐太宗过此，非征辽时乎？”皆对曰：“然。”上曰：“太宗恃其英武而勤远略，此行所丧不少，帝王之鉴戒也。”丙戌，至洗马林，遍阅城堡兵备，遂还。壬辰，车驾至京师。
丙申，蓬星见外屏南，由东南行，经天仓、天庾，凡八日而没。
十—一月，已未，以给事中薛广等二十五人为知府，皆赐敕如况钟等。
是月，总兵官山云讨庆远蛮寇，斩首七千四百，平之。
十二月，庚辰，先夕，大雪盈尺。是日，早朝罢。上喜而成诗，以示群臣，复赐赏雪宴。群臣进贺章，上择其有关警戒者别录之，而自为之序。【考异】赏雪赋诗，诸书多系之十月，惟《宪章录》书十二月庚辰，《纪闻》书之十月庚辰，是时上方巡幸在外，并无途中遇雪事，且书中记于十月壬辰回京师之后，于支倒误，今据《宪章录》。
丁亥，有星如弹丸，见于九斿，色黄白光润，天文家以为含誉星。群臣请表贺，不许。凡旬有五日而隐。
癸已，曲先叛番平。史昭等兵至曲先，散即思先遁。其党托克托布哈旧作脱脱不花等迎敌。诸将纵兵击之，杀伤甚众，生禽托克托布哈及男妇三百四十余人，获驼马牛羊无算。散即思素狡悍，上宥其罪，仍怙恶不悛。至是人畜多损失、乃悔惧。明年，遣其弟贡马请罪，复待之如初，令还居故地，并归其俘。自是西番慑服。
闰月，已未，诏内外诸司：“久淹狱囚者罪之。”【考异】《明史稿》作十二月己未，十二月无已未也。《明史》系之闰十二月已未，与《实录》同，今从之。是时直登闻鼓给事中年富奏：“重囚二十七人以奸614
纪二十
盗当决，击鼓诉冤，烦渎不可宥。”上曰：“登闻鼓之设，正以达下情，何谓烦渎！自后凡击鼓诉冤，阻遏者罪直登闻鼓官，并命法司审录。”
以户部侍郎李昶为本部尚书，明年十月卒。
是岁，两京地震。京师震者一，南京震者四。【考异】《明史·五行志》，“五年正月下子，南京地震，辛酉又震。”《三编》则于是年十二月书“两京地震”、目云“北京震者一、南京震者四。”据此则两京并震在十二月，南京四震，正月两震，十二月一震，此可考者。今据《三编》书于是年之末。
筑浙江海堤。时巡抚侍郎成均言：“海盐去海二里，石嵌土岸二千四百余丈，水啮其石，皆已刓敝。议筑新石于岸内，而存其旧者以为外障，请如洪武中令嘉、严、绍三府协夫举工。”从之。






52　學如牛毛成如麟角出處　蔣濟萬機論


「學如牛毛，成如麟角。」出蔣子萬機論。見太平御覽四百九十六。

【集證】北史文苑傳序「明皇御歷，文雅大盛，學者如牛毛，成者如麟角」，抱朴子極言篇「爲者如牛毛，獲者如麟角」，皆本萬機論。

【元圻案】魏蔣濟傳：「濟，字子通，楚國平阿人。文帝踐阼，濟上萬機論，帝善之。歷官領軍將軍，封昌陵亭侯，遷太尉。」〇唐王棨自名其集曰麟角集，亦取蔣子。






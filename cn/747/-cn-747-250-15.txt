○授王左散骑常侍制

黄门：侍臣之任，朝廷所重，赏善唯速，兼才是先。银青光禄大夫并州大都督府长史上柱国王，志力坚刚，风情慷慨，传为书癖，成诵在心，言应笔精，目悬於手。受一方之委，三军之令，士卒感恩以争效，獯戎灭迹而皆远。功其茂矣，朕实休之，用凭龙豹之韬，更践貂蝉之位。可左散骑常侍兼检校并州大都督府长史，勋如故，主者施行。


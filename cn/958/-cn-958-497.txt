文同　送通判喻郎中

前年为郡得陵时，不谓其州陋如此。

萧条官宇岩岭上，零落民家坑谷里。

西城初入已可厌，窃谓岂堪余所止。

幸逢之彦倅郡事，日月渐深殊可喜。

予以所禀至迂谬，君亦恬然尤自委。

每来聚议一朝罢，各云掩门归隐几。

虽然有时亦为会，此事可知谁得已。

酒肴粗粝妓乐可，况复譫譫满公使。

惟于试茶并看画，以此过从不知几。

幕中有客乃佳士，爱遣高谈听亹亹。

如斯共处五百日，索寞情怀未尝起。

君今官满忽先去，撩动予愁安可柅。

英溪长亭一挥手，自此吴蜀五千里。

谓言川江会北固，中亦有船多上水。

愿君因出到金山，遇此莫忘批纸尾。

文同

文同　送通判喻郎中

晴霞照西城，漠漠卷宿雾。

高空缭危磴，此乃君云路。

吴蜀向万里，上马初一步。

莫言道途远，况已嗟久寓。

今兹有行色，便可到北固。

长亭聊把手，几日更逢遇。

不敢醉君酒，君意实急遽。

惟是送君心，相随亦东鹜。

文同

文同　送通判喻郎中

群居五百日，日日如初见。

一日忽远别，能不成怆恋。

人生三万日，光景若激箭。

何苦于其间，喜愠费颜面。

兹缘胜心在，胸内每交战。

既欲多上人，计校须自炫。

于事固无补，在己亦非便。

仕路繁此徒，可谓丈夫贱。

爱君性浑厚，殊不与时变。

相共为此州，敢说皆尽善。

何尝分彼此，惟务乃职办。

所以将二年，无有长短辩。

为人倘如此，所至复何患。

官满去还台，岂能忘眷眷。

阳关调虽苦，且尽西城宴。

问君到京国，几月方下汴。

予亦想是时，移守至梁甸。

佳音幸见及，西南足邮传。

文同


○郑可吏部尚书制

敕：天官太宰，秩序常尊，自昔迄今，冠诸卿首，非位望崇盛者，不可以处之。而朕即位以来，凡命故相领者三矣，迨此而四，可不重乎？东都留守防御使检校刑部尚书兼御史大夫荥阳县开国公郑，有邴吉之宽裕，子产之恭惠，合而为用，藩辅四朝，故事遗爱，留於官次。国之都府，半在东周，委以保厘，人安吏肃。重烦耆德，入领冢卿。昔魏用崔炎、毛典吏曹，一时之士，以廉节自励；国朝以宋（一作景）、李掌选部，亦能遏绝讹伪，振张纪纲。官无古今，得人则理，吾言及此，欲尔继之。可吏部尚书。


◇战亡者入墓域诏（仁寿元年正月辛丑）

君子立身，虽云百行，唯诚与孝，最为其首。故投主殉节，自古称难，殒身王事，礼加二等。而代俗之徒，不达大义，至於致命戎旅，不入兆域。亏孝子之意，伤人臣之心，兴言念此，每深愍叹！且入庙祭祀，并不废阙，何止坟茔，独在其外。自今已後，战亡之徒，宜入墓域。（《隋书·文帝纪下》）


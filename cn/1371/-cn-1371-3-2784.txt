射的山观梅

射的山前雨垫巾，篱边初见一枝新。



照溪尽洗骄春意，倚竹真成绝代人。



餐玉元知非火食，化衣应笑走京尘。



即今画史无名手，试把清诗当写真。



射的山观梅

凌厉冰霜节愈坚，人间乃有此臞仙。



坐收国士无双价，独立东皇太一前。



此去幽寻应尽日，向来别恨动经年。



花中竟是谁流辈？

欲许芳兰恐未然。




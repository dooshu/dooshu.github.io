118　三光諸義


鄉飲酒義「立三賓以象三光」，注：「三光，三大辰也。天之政教，出於大辰焉。」公羊傳：「大火、【原注】心。伐、【原注】參。北辰【原注】北極。爲大辰。」漢文帝詔：「上以累三光之明。」顔注：「謂日、月、星。」見漢書文帝紀。

【集證】鄉飲酒正義曰：「昭十七年，有星孛于大辰。公羊云：『大辰者何？大火也。北辰亦爲大辰。』故爾雅云：『大辰，房、心、尾也。』大火謂之大辰，北極謂之大辰，是三大辰也。」〇方慤禮記解從顔氏漢書注，則既曰「設介僎以象日月」，又曰「立三賓以象三光」，於義爲複。






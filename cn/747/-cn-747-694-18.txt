○自陈表

臣顷在苫庐，绵历时序，恭守朝旨，罔敢阙违。复奉诏书，令献州郡，迫以三军之势，不从孤臣之心。今天兵四临，王命久绝，白刃之下，难避国刑，殷忧之中，转积衅隙。中由卢从史首为乱阶，兴天下之兵，生海内之乱，既不忠於国，又不孝於家。当其闻父之丧，已变为臣之节，迫胁天使，渎紊朝经。而乃幸臣居丧，败臣求利，上敢欺於圣主，下不顾其死亲，矫情徒见於封章，邪妄素萌於胸臆。今构祸者已就擒获，抱冤者实冀辩明。况臣之一军，素守忠义，横被从史离间君臣，哀号辕门，痛隔中外。伏冀陛下以天地之德，容纳为心，宏好生之仁，许自新之路，顺阳和而布泽，因雷雨以覃恩，追念祖父之前劳，俯观臣子之来效，特开汤网，使乐尧年。








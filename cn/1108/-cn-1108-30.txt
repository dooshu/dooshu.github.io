卷三十

钦定四库全书

柳河东集卷三十

唐　柳宗元　撰

书明责躬六首

寄许京兆孟容书【许孟容字公范元和初再迁尚书右丞京兆尹公谪永州已五年与京兆书望其与之为地一除罪籍时当在元和四年云】

五丈座前伏蒙赐书诲谕微悉重厚欣跃恍惚疑若蒙寐捧书叩头悸不自定伏念得罪来五年未尝有故旧大臣肯以书见及者何则罪谤交积羣疑当道诚可怪而畏也以是兀兀忘行尤负重忧残骸余魂百病所集痞结伏积【痞部鄙切腹中结痛】不食自饱或时寒热水火互至内消肌骨非独瘴厉为也【瘴音障】忽捧教命乃知幸为大君子所宥欲使膏肓沉没复起为人【肓音荒】夫何素望敢以及此宗元早岁与负罪者亲善始奇其能谓可以共立仁义裨教化过不自料懃懃勉励唯以中正信义为志以兴尧舜孔子之道利安元元为务不知愚陋不可力强其素意如此也末路孤危厄塞臲?【一作末路陒塞臲?臲五结切?音兀不安也】凡事壅隔【一作事既壅隔】很忤贵近狂踈缪戾蹈不测之辜羣言沸腾鬼神交怒加以素卑贱暴起领事人所不信射利求进者填门排户百不一得一旦快意更造怨讟【音读】以此大罪之外诃万端【音诋】旁午构扇尽为敌雠【一作便为敌雠】协心同攻外连强暴失职者以致其事此皆丈人所闻见不敢为他人道说怀不能已复载简牍此人虽万被诛戮不足塞责而岂有赏哉今其党与幸获寛贷各得善地无分毫事【一作无公亊】坐食俸禄明德至渥也尚何敢更思除弃癈痼【一无更字】以希望外之泽哉年少气锐不识几微不知当否但欲一心直遂果?刑法皆自所求取得之【一无得之二字】又何怪也宗元於衆党人中罪状最甚神理降罚又不能即死【元和元年五月十七日公母卢氏卒】犹对人言语求食自活迷不知耻日复一日然亦有大故自以得姓来二千五百年代为冢嗣今抱非常之罪居夷獠之乡【獠夷名音潦】卑湿昏雾恐一日填委沟壑旷坠先绪以是怛然痛恨【怛当各切】心膓【一作骨】沸热??孤立未有子息荒陬中【一作荒隅中】少士人女子无与为婚世亦不肯与罪大者亲昵【一作罪人亲昵】以是嗣续之重不絶如缕每当春秋时飨孑立捧奠顾眄无後继者惸惸然【一作栗栗然或作檩檩然】欷?惴惕恐此事便已摧心伤骨若受锋刃此诚丈人所共悯惜也先墓所在城南【一无所字】无异子弟为主独托村邻自谴逐来消息存亡不一至乡闾主守者固以益怠昼夜哀愤惧便毁伤松柏刍牧不禁以成大戾近世礼重拜扫今已阙者四年矣每遇寒食则北向长号以首?地想田野道路士女遍满皂隶佣丐皆得上父毋丘墓马医夏畦之鬼【列子云路遇乞儿马医弗敢辱也必下车而揖之孟子胁肩謟笑病於夏畦夏畦夏月治畦之人畦音擕】无不受子孙追养者然此已息望又何以云哉城西有数顷田树果数百株多先人手自封植今已荒秽恐便斩伐无复爱惜家有赐书三千卷尚在善和里旧宅宅今已三易主书存亡不可知皆付受所重常系心腑然无可为者立身一败万事瓦裂身残家破为世大戮【音戳】复何敢更望大君子抚慰收恤尚置人数中耶是以当食不知辛咸节适洗沐盥漱【盥音管又古玩切】动逾岁时一搔皮肤尘垢满爪诚忧恐悲伤无所告愬以至此也自古贤人才士秉志遵分被谤议【晏本作被谤无议字】不能自明者仅以百数故有无兄盗嫂【汉书人或毁直不疑曰不疑状貌甚美然将毋奈其善盗嫂何也不疑闻曰我乃无兄终不能自明】娶孤女云挝妇翁者【後汉第五伦建武二十九年从怀阳王朝京师帝戏谓伦曰闻卿为吏篣妇翁寜有之耶伦曰臣三娶妻皆无父挝陟瓜切】然赖当世豪杰分明辩别卒光史籍【一作册】管仲遇盗升为功臣【礼记管敬子遇盗取二人焉上以为公臣曰其所游僻也可人也敬子管仲之谥】匡章被不孝之名孟子礼之【孟子公都子曰匡章通国皆称不孝焉夫子与之游又从而礼貌之敢问何也孟子曰世俗所谓不孝者五云云章子有一於是乎】今已无古人之实【一冇为字】而有其诟欲望世人之明已不可得也直不疑买金以偿同舍【汉书直不疑为郎事文帝其同舍有告归误持其同舍郎金去已而同舍郎觉亡意不疑不疑谢有之买金偿後告归者至而归金亡金郎大慙】刘寛下车归牛乡人【东汉刘寛字文饶尝行有人失牛者乃就寛车中认之寛无所言下驾步归有顷认牛者愧而送还】此真知疑似之不可辩非口舌所能胜也郑詹束缚於晋终以无死【国语文公伐郑欲得詹而师还郑人以詹与晋晋人将烹之詹据?耳而疾号公乃命弗杀厚为礼而归之】锺仪南音卒获反国【成九年左氏晋侯观於军府见锺仪与之琴操南音晋侯乃重为之礼使归求成南音楚声】叔向囚虏自期必免【襄二十一年左氏栾盈出奔楚范文子囚叔向乐王鲋见叔向曰吾为子请叔向弗应其人皆咎叔向叔向曰必祁大夫】范痤骑危【痤才戈切骑音奇】以生易死【史记魏世家赵使人谓魏王为我杀范座吾献地王使捕之痤因上屋骑危谓使者曰与其以死痤市不如以生痤市有如痤死赵不与王地则奈何王出之】蒯通据鼎耳【蒯苦?切】为齐上客【高帝诛韩信信曰悔不用蒯通之言帝召通欲烹之通曰犬各吠非其主云云上乃舍之据鼎耳言将烹也至齐悼惠王时曹参为相请通为客】张苍韩信伏斧鑕【鑕铁鍖也音质】终取将相【西汉张苍从沛公攻南阳当斩解衣伏质王陵乃言沛公赦勿斩後至孝文时为相韩信亡椘归汉为连敖坐法当斩适见滕公公奇其言释勿斩其後拜大将】邹阳狱中以书自活【西汉邹阳从梁孝王游羊胜公孙等疾阳恶之孝王怒下阳吏将杀之阳从狱中上书奏王出之】贾生斥逐复召宣室【西汉贾谊洛阳人绦灌之属害之出为长沙玉傅岁余文帝思谊徵之入见宣室】倪寛摈死後至御史大夫【西汉倪寛补廷尉文学卒史以儒生不习事不署曹除为从使之北地视畜其後以议封禅事拜御史】董仲舒刘向下狱当诛为汉儒宗【西汉董仲舒广川人先是辽东高庙长陵高园殿灾仲舒居家推说其意未上主父偃窃其书奏焉於是下仲舒吏当死诏赦之刘向字子政事宣帝为谏大夫献言黄金可成上令典尚方铸作事後不验下吏当死上奇其才得踰冬以减死论】此皆瓌伟博辩奇壮之士能自解脱今以恇怯淟涊【说文恇怯也淟涊垢浊也椘词切典涊之流俗恇音匡淟涊音典忍】下才末技又婴恐惧痼病【一作恐惧病痼】虽欲慷慨攘臂自同昔人愈踈濶矣贤者不得志於今必取贵於後古之着书者皆是也宗元近欲务此然力薄才劣【一作力薄志劣】无异能解虽欲秉笔覼缕【覼缕说文好视也一曰委曲上力禾切下音吕覼当从?俗作尔非】神志荒耗前後遗忘【无放切】终不能成章往时读书自以不至抵滞今皆顽然无复省録每读古人一传数纸以後则再三伸卷复观姓氏旋又废失假令万一除刑部囚籍复为士列亦不堪当世用矣伏帷兴哀於无用之地垂德於不报之所但以存通家宗祀为念有可动心者操之勿失虽不敢望归扫茔域退托先人之庐以尽余齿姑遂少北益轻瘴疠就婚娶求後嗣有可付托即冥然长辞如得甘寝无复恨矣书辞繁委无以自道然即文以求其志君子固得其肺肝焉无任恳恋【一作恳恳】之至不宣宗元再拜

与杨京兆凭书【杨凭传拜京兆尹与李夷简素有隙因劾凭江西奸贜宪宗以凭治京兆有绩但贬临贺尉时元和四年也诲之即凭之子公尝遗诲之书云今日有北人来示将籍田勑是举数十年之坠典必有大恩泽丈人之寃闻於朝今是举也必复大任此书亦云丈人旦夕归朝廷复为大僚考宪宗纪元和五年诏以来岁正月籍田则此书当在五年冬作】

月日宗元再拜献书丈人座前役人胡要返命奉教诲壮厉感发【壮一作?】铺陈广大上言推延贤隽之道【隽音俊】难於今之世次及文章末以愚蒙剥丧顿悴无以守宗族复田亩为念忧悯备极不唯其亲密故旧是与复有【一作是乃为若】公言显赏许【一作取】其素尚而激其忠【一作中】诚者用是踊跃敬惧类向时所被简牍万万有加焉故敢悉其愚以献左右大凡荐举之道古人之所谓难者其难非苟一而已也知之难言之难听信之难夫人有有之而耻言之者有有之而乐言之者有无之而工言之者有无之而不言似有之者有之而耻言之者上也虽舜犹难於知之孔子亦曰失之子羽【家语子羽有君子之容而行不胜其貌孔子曰以容取人则失之子羽子羽姓澹台名灭明】下斯而言知而不失者妄矣有之而言之者次也德如汉光武冯衍不用【冯衍字敬通京兆杜陵人世祖即位论功当封且将召见之为令狐略等谗之竟不获用】才如王景略以尹纬为令史【晋史载记尹纬字景亮天水人先为秦吏部令史及姚苌奔马收纬与尹详龎演扇动羣豪推苌为盟主遂为佐命元功苌既败苻坚遣纬说坚求禅代之事坚问纬曰卿於朕何官纬曰尚书令史坚叹曰卿宰相才也王景略之俦而朕不知卿亡也不亦宜乎景略王猛之字云】是皆终日号鸣大咤而卒莫之省无之而工言者贼也赵括得以代亷颇【史记赵奢传赵孝成王七年秦与赵相拒长平赵使亷颇将攻秦秦数败赵军赵王乃以括为将代亷颇蔺相如及括之母谏赵王以括徒能读父书而父子异心王不听遂将其後果败】马谡得以惑孔明【蜀志马谡字幼常才器过人好论军计诸葛亮深加器异先主临薨谓亮曰马谡言过其实不可大用君其察之亮犹谓不然以谡为参军建兴六年又令统大衆与张合战於街亭为合所破谡音缩起也】今之若此类者不乏於世将相大臣闻其言而必能辨之者亦妄矣无之而不言者土木类也周仁以重臣为二千石【西汉周仁其先任城人武帝立为先帝臣重之仁乃病免以二千石禄归老】许靖以人誉而致位三公【蜀志许靖字文休少与从弟劭俱知名建安十九年先主为汉中王以靖为太傅】近世尤好此类以为长者最得荐宠夫言朴愚无害者其於田野乡闾为匹夫虽称为长者可也自抱关击柝以往则必敬其事愈上则及物者愈大何事无用之朴哉今之言曰某子长者可以为大官类非古之所谓长者也则必土木而已矣夫捧土揭木而致之岩廊之上蒙以绂冕翼以徒隶而【一无而字】趋走其左右岂有补於万民之劳苦哉圣人之道不益於世用凡以此也故曰知之难孔子曰仁者其言也訒孟子病未同而言然则彼未吾信而吾告之以士必有三间是将曰彼知士欤知文欤疑之而未重一间也又曰彼无乃私好欤交以利欤二间也又曰彼不足我而其心我哉兹咈吾事三间也畏是而不言故曰言之难言而有是患故曰听信之难唯明者为能得其所以荐得其所以言得其所以听一不至则不可冀矣然而君子不以言听之难而不务取士士理之本也苟有司之不吾信吾知之不舍其必有信吾者矣苟知之难无有司而士可以顕则吾一旦操用人之柄其必有施矣故公卿之大任莫若索士士不预备而熟讲之卒焉君有问焉宰相有咨焉有司有求焉其无所以应之则大臣之道或阙故不可惮烦今之世言士者先文章文章士之末也然立言存乎其中即末而操其本可十七八未易忽也自古文士之多莫如今今之後生为文希屈马者可得数人希王褒刘向之徒者又可得十人至陆机潘岳之比累累相望【累伦追切】若皆为之不已则文章之大盛古未有也後代乃可知之今之俗耳庸目无所取信杰然特异者乃见此耳丈人以文律通流当世叔仲鼎列天下号为文章家今又生敬之敬之希屈马者之一也天下方理平今之文士咸能先理理不一断於古书老生直趋尧舜之道【之一作大】孔氏之志明而出之又古之所难有也然则文章未必为士之末独采取何如耳宗元自少学为文章中间幸联得甲乙科第至尚书郎专百官章奏然未能究知为文之道自贬官来无事读百家书上下驰骋乃少得知文章利病去年吴武陵来美其齿少才气壮健可以兴西汉之文章日与之言因为之出数十篇书庶几铿锵陶冶时时得见古人情状然彼古人亦人耳夫何远哉凡人可以言古不可以言今桓谭亦云亲见扬子云容貌不能动人安肯传其书诚使博如庄周哀如屈原奥如孟轲壮如李斯峻如马迁富如相如明如贾谊专如扬雄犹为今之人笑则世之高者至少矣由此观之古之人未始不薄於当世而荣於後世也若吴子之文非丈人无以知之独恐世人之高才者不肯久学无以尽训诂风雅之道以为一世甚盛若宗元者才力缺败不能远骋高厉与诸生摩九霄抚四海夸耀於後之人矣何也凡为文以神志为主自遭责逐继以大故荒乱耗竭又常积忧恐神志少矣所读书随又遗忘一二年来痞气尤甚加以衆疾动作不常眊眊然【眊音冒目少精】骚扰内生霾雾填拥惨沮【霾音埋说文风雨土也诗终风且霾】虽有意穷文章而病夺其志矣每闻人大言则蹶气震怖抚心按胆不能自止又【一无又字】永州多火灾五年之间四为天火所迫徒跣走出坏墙穴牖仅免燔灼书籍散乱毁不知所往一遇火恐累日茫洋不能出言又安能尽意於笔砚矻矻自苦【矻丘八切与硈同说文坚也石状】以危伤败之?哉中心之悃幅?结具载所献许京兆丈人书不能重烦於陈列凡人之黜弃皆望望思得効用而宗元独以无有是念自以罪大不可解才质无所入苟焉以叙忧栗为幸敢有他志伏以先君禀孝德秉直道高於天下仕再登朝至六品官宗元无似亦尝再登朝至六品矣何以堪此且柳氏号为大族五六从以来无为朝士者岂愚蒙独出数百人右哉以是自忖官已过矣宠已厚矣夫知足与知止异宗元知足矣若便止不受禄位亦所未能今复得好官犹不辞让何也以人望人尚足自进如其至至则故无憾进取之志息矣身世孑然无可以为家虽甚崇宠之孰与为荣独恨不幸获托姻好而早凋落寡居十余年尝有一男子然无一日之命至今无以托嗣续恨痛常在心目孟子称不孝有三无後为大今之汲汲於世者唯惧此而已矣天若不弃先君之德使有世祀或者犹望延寿命以及大宥得归乡闾立家室则子道毕矣过是而犹竞於宠利者天厌之天厌之丈人旦夕归朝廷复为大僚伏惟以此为念流涕顿颡【写囊切】布之座右【一作下】不任感激之至宗元再拜

与裴埙书【裴埙字行此书皆具惟不详其爵位公时谪在永其书曰河北之师当已平奚虏闻吉语矣考其时盖当吐突承璀诛镇冀王承宗之时事在元和四年书必是年作镇冀自李宝臣本范阳内属奚承宗之先亦契丹人故书云奚虏也】

应叔十四兄足下比得书示勤勤不以仆罪过为大故有动止相悯者仆望已矣世所共弃唯应叔辈一二公独未耳【一作独未下耳】仆之罪在年少好事进而不能止俦辈恨怒以先得官又不幸早尝与游者居权衡之地十荐贤幸乃一售【音授卖也】不得者譸张排恨【譸音輈詶也周书无或譸张为幻】仆可出而辨之哉性又倨野不能摧折以故名益恶势益险有喙有耳者相邮传作丑语耳不知其卒云何中心之愆尤若此而已既受禁锢而不能即死者以为久当自明今亦已矣而嗔骂者尚不能已坚然相白者无数人圣上日兴太平之理不贡不王者悉已诛讨而制度大立长使仆辈为匪人耶其终无以见明而不得击壤鼓腹乐尧舜之道耶且天下熙熙而独呻吟者四五人何其优裕者博而局束者寡其为不一徵也何哉太和蒸物燕谷不披其煦一邹子尚能耻之今若应叔辈知我岂下邹子哉【刘向别録邹衍在燕燕有谷地寒不生五谷衍乃吹律而温气至堪植黍今谓之黍谷】然而不耻者何也河北之师当已平奚虏闻吉语矣然若仆者承大庆之後必有殊泽流言飞文之罪或者其可以已乎幸致数百里之北使天下之人不谓仆为明时异物死不恨矣金川考绩已久独蔑然不迁者何耶十二兄宜当更转右职十四兄尝得【一无二字】数书无恙兄顾惟仆之穷途得无意乎比当大寒人愈平和惟椘南极海玄冥所不统炎昏多疾气力益劣昧昧然人事百不记一舍忧栗则怠而睡耳偶书如此不宣宗元再拜

与萧翰林俛书【据萧俛本传贞元中及进士第又以贤良方正对策异等拜右拾遗元和六年召为翰林学士凡三年进知制诘公在永州此书当是俛为翰林时作其末云倘因贼平庆赏之际得以见白使受天泽盖有望於俛者如此是时吐突氶璀讨王承宗之叛至元和五年七月赦王承宗正有望於贼平庆宥可及罪谪耳】

思谦兄足下昨祁县王师范过永州为仆言得张左司书道思谦蹇然有当官之心乃诚助太平者也仆闻之喜甚然微王生之说仆岂不素知耶所喜者耳与心叶果於不谬焉尔仆不幸向者进当臲?不安之势平居闭门口舌无数况又有久与游者乃岌岌而造其间哉【一作造其门】其求进而退者皆聚为仇怨造作粉饰蔓延益肆非的然昭晰自断於内则孰能了仆於冥冥之间哉然仆当时年三十三甚少自御史里行得礼部员外郎超取顕美欲免世之求进者怪怒媢嫉【媢音冒妬也】其可得乎凡人皆欲自逹仆先得顕处才不能踰同列声不能压当世世之怒仆宜也与罪人交十年官又以是进辱在附会圣朝宏大贬黜甚薄不能塞衆人之怒谤语转侈嚣嚣嗷嗷渐成怪民饰智求仕者更詈【一作言】仆以悦讐人之心日为新奇务相喜可自以速援引之路而仆辈坐益困辱万罪横生不知其端伏自思念过大恩甚乃以致此悲夫人生少得六七十者今已三十七矣长来觉日月益促岁岁更甚大都不过数十寒暑则无此身矣非是荣辱又何足道云云不已祗益为罪兄知之勿为他人言也居蛮夷中久惯习炎毒昬眊重膇【重上声膇他伪切释足肿也】意以为常忽遇北风晨起薄寒中体则肌革瘮檩毛髪萧条瞿然注视怵惕以为异候意绪殆非中国人楚越间声音特异鴂舌啅噪【鴂音决孟子南蛮鳺舌啅音卓】今听之怡然不怪已与为类矣家生小童皆自然哓哓【馨么切】昼夜满耳闻北人言则啼呼走匿虽病夫亦怛然骇之出门见适州闾市井者其十有八九杖而後兴自料居此尚复几何岂可更不知止言说长短重为一世非笑哉读周易困卦至有言不信尚口乃穷也往复益喜曰嗟乎余虽家置一喙以自称道诟益甚耳用是更乐瘖默【瘖音隂说文不能言】思与木石为徒不复致意今天子兴教化定邪正海内皆欣欣怡愉而仆与四五子者独沦陷如此岂非命欤命乃天也非云云者所制余又何恨独喜思谦之徒遭时言道道之行物得其利仆诚有罪然岂不在一物之数耶身被之目覩之足矣何必攘袂用力而矜自我出耶果矜之又非道也事诚如此然居理平之世终身为顽人之类犹有少耻未能尽忘倘因贼平庆赏之际得以见白使受天泽余润虽朽株败腐【株一作枿牙割切伐木余也】不能生植犹足蒸出芝菌以为瑞物一释废锢移数县之地则世必曰罪稍解矣然後召收魂魄买土一?为耕甿朝夕謌謡使成文章庶木铎者采取献之法宫增圣唐大雅之什虽不得位亦不虚为太平之人矣此在望外然终欲为兄一言焉宗元再拜

与李翰林建书【建本传贞元中补校书郎德宗思得文学者或以建闻帝问左右宰相郑珣瑜曰臣为吏部时当补校书者八人他皆藉贵势以请建独无有帝喜擢左拾遗翰林学士此书在永时作也书云前过三十七年与瞬息无异以其年考之当在元和四年作建与崔羣敦诗最厚集中有送羣序尝及之故此书末及裴应叔萧思谦且及敦诗云】

杓直足下州传遽至【传音篆传驿也】得足下书又於梦得处得足下前一次书意皆勤厚庄周言逃篷藋者【藋徒吊切】闻人足音则跫然喜【跫巨恭切】仆在蛮夷中比得足下二书及致药饵喜复何言仆自去年八月来痞疾稍已往时间一二日作今一月乃二三作用南人?榔余甘破决壅隔【一作塞】大过隂邪虽败已伤正气行则膝颤坐则髀痹【颤音战髀音陛痹必至切湿病也】所欲者补气丰血强筋骨辅心力有与此宜者更致数物得良方偕至益善永州於楚为最南状与越相类仆闷即出游游复多恐涉野则有蝮虺大蜂【蝮芳六切说文虫也尔雅谓之蝝】仰空视地寸步劳倦近水即畏射工沙蝨含怒窃发中人形影动成疮疣【一作痏羽轨切疻痏也】时到幽树好石蹔得一笑已复不乐何者譬如囚拘圜土一遇和景出负墙搔摩伸展支体当此之时亦以为适然顾地窥天不过寻丈终不得出岂复能久为舒畅哉明时百姓皆获欢乐仆士人颇识古今理道独怆怆如此诚不足为理世下执事至比愚夫愚妇又不可得窃自悼也仆曩时所犯足下适在禁中备观本末不复一一言之今仆癃残顽鄙不死幸甚苟为尧人不必立事程功唯欲为量移官差轻罪累使便耕田艺麻娶老农女为妻生男育孙以供力役时时作文以咏太平摧伤之余气力可想假令病尽已身复壮悠悠人世越不过为四十年客耳前过三十七年与瞬息无异复所得者其不足把玩亦已审矣杓直以为诚然乎仆近求得经史诸子数百卷常候战悸稍定时即伏读颇见圣人用心贤士君子立志之分着书亦数十篇心病言少次第不足远寄但用自释贫者士之常今仆虽羸馁亦甘如饴矣足下言已白常州煦仆【煦吁句切又况羽切吹也】仆岂敢衆人待常州耶若衆人即不复煦仆矣然常州未尝有遗仆仆安敢先焉裴应叔萧思谦仆各有书足下求取观之相戒勿示人敦诗在近地简人事今不能致书足下默以此书见之勉尽诚虑辅成一王之法以宥罪戾不悉宗元白

与顾十一郎书【观集中送苑论叙谓初与论同荐於京师是岁小司徒顾公守春官之缺而权择士之柄明年春同趍权衡之下并就轻重之试顾公盖少连也今以门下具官致书於顾君意者必少连子也少连传卒年六十三赠尚书左仆射谥曰敬而此书云中山刘禹锡等遑遑忧惕无日不在信臣之门以务白大德顺宗时显赠荣谥扬於天官敷於天下以为亲戚门生光宠则赠谥之荣亦诸门生之力欤传又云始少连携少子师闵奔行在有诏同止翰林院则顾氏子岂师闵耶公时尚谪永州故恳恳犹有酬德之意云一作十一郎】

四月五日门生守永州司马员外置同正员柳宗元谨致书十一郎执事凡号门生而不知恩之所自者非人也缨冠束衽而趋以进者咸曰我知恩知恩则恶乎辨然而辨之亦非难也大抵当隆赫柄用而蜂附蚁合煦煦趄趄【煦吁句切吹也趄千余切赼趄也】便辟匍匐以非乎人而售乎已若是者一旦势异则电灭颷游【颷卑遥切】不为门下用矣其或少知耻惧恐世之人非已也则矫於中以貌於外其实亦莫能至焉然则当其时而确固自守蓄力秉志不为向者之态则於势之异也固有望焉大凡以文出门下由庶士而登司徒者七十有九人执事试追状其态则果能効用者出矣然而中间招衆口飞语譁然譸张者岂他人耶夫固出自门下赖中山刘禹锡等皇皇忧惕无日不在信臣之门以务白大德顺宗时顕赠荣谥扬於天官敷於天下以为亲戚门生光宠不意璅璅者【璅音鎻碎也晋书习凿齿传璅璅常流碌碌凡士】复以病执事此诚私心痛之堙鬰汹涌不知所发常以自恨在朝不能有奇节宏议以立於当世卒就废逐居穷厄又不能着书断往古明圣法以致无穷之名进退无以异於衆人不克显明门下得士之大今抱德厚蓄愤悱思有以効於前者则既乖谬於时离散摈抑【摈必刃切弃也】而无所施用长为孤囚不能自明恐执事终以不知其始偃蹇退匿者将以有为也犹流於向时求进者之言而下情无以通盛德无以酬用为大恨固常不欲言之今惧老死瘴土而他人无以辨其志故为执事一出之古之人耻躬之不逮倘或万万有一可冀复得处人间则斯言几乎践矣因言感激浪然出涕【浪音郎流貌】书不能既宗元谨再拜

柳河东集卷三十








○抚州南城县麻姑山仙坛记

麻姑者，葛稚川《神仙传》云：王远字方平，欲东之括苍山，过吴葵经家，教其尸解，如蛇蝉也。经去十馀年忽还，语家人言：“七月七日王君当来过。”到期日，方平乘羽车，驾五龙各异色，旌旗导从，威仪赫奕，如大将也。既至，坐须臾，引见经父兄。因遣人与麻姑相闻，亦莫知麻姑是何神也。言王方平敬报，久不行民间，今来在此，想麻姑能来。有顷信还，但闻其语，不见所使人。曰：“麻姑再拜：不见忽已五百馀年。尊卑有序，修敬无阶。思念久，烦信，承在彼登山颠倒，而先被记当按行蓬莱。今便往，如是便还，还即亲观，愿不即去。”如此两时间，麻姑来。来时不先闻人马声，既至，从官当半於方平也。麻姑至，蔡经亦举家见之，是好女子，年十八九许，顶中作髻，馀垂之至腰。其衣有文章，而非锦绮，光彩耀日，不可名字，皆世所无有也。得见方平，方平为起立。坐定，各进行厨。金盘玉杯，无限美膳，多是诸华，而香气达於内外，擗麟脯行之。麻姑自言：“接待以来，见东海三为桑田。向间蓬莱水，乃浅於往者，会时略半也，岂将复还为陆陵乎？”方平笑曰：“圣人皆言，海中行复扬尘也。”麻姑欲见蔡经母及妇，经弟妇新产数十日，麻姑望见之，已知。曰：“噫！且止勿前。”即求少许米，便以掷之，堕地即成丹沙。方平笑曰：“姑故年少，吾了不喜复作此曹狡狯变化也。”麻姑手似鸟爪，蔡经心中念言：“背蛘时，得此爪以杷背，乃佳也。”方平即知经心中念言，即使人牵经鞭之，曰：“麻姑者神人，汝何忽谓其爪可以杷背邪？”见鞭著经背，亦不见有人持鞭者。方平告经曰：“吾鞭不可妄得也。”大历三年，真卿刺抚州。按《图经》，南城县有麻姑山，顶有古坛，相传云麻姑於此得道。坛东南有池，中有红莲，近忽变碧，今又白矣。池北下坛傍有杉松，松皆偃盖，时闻步虚钟磬之音。东南有瀑布，淙下三百馀尺。东北有石崇观，高石中犹有螺蚌壳，或以为桑田所变。西北有麻源，谢灵运诗题《入华子冈是麻源第三谷》，恐其处也。源口有神，祈雨辄应。开元中，道士邓紫阳於此习道，蒙召入大同殿修功德。二十七年，忽见虎驾龙车，二人执节於庭中。顾谓其友竹务猷曰：“此迎我也，可为吾奏，愿欲归葬本山。”仍请立庙於坛侧，元宗从之。天宝五载，投龙於瀑布，石池中有黄龙见。元宗感焉，乃命增修仙宇、真仪、侍从、鹤之类。於戏！自麻姑发迹於兹岭，南真遗坛於龟源，华姑表异於井山。今女道士黎琼仙，年八十而容色益少，曾妙行梦琼仙而餐花绝粒。紫阳侄男曰德诚，继修香火；弟子谭仙岩，法尊严。而史元洞、左通元、邹郁华，皆清虚服道。非天地气殊异，江山炳灵，则曷由纂懿流光，若斯之盛者矣？真卿幸承馀烈，敢刻金石而志之，时则六年夏四月也。


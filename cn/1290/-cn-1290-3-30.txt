30.橘

一名木奴。树高丈许，枝多刺，生茎间，叶两头尖，绿色光面，阔寸馀，长二寸许。四月生小白花，清香可人。结实如柚而小，至冬黄熟。大者如杯，包中有瓣，瓣中有核，实小于柑，味甘微酸。其皮薄而红，味辛而苦。有蜜橘、其味最甘。黄橘、扁小多香雾，橘之上品。绿橘、绀碧可爱，不待霜后色、味已佳，隆冬采之，生意如新。朱橘、实小，色赤如火。芳塌橘、状大而扁，外绿心红，巨瓣多液，春熟甚美。包橘、外薄内盈，其脉瓣隔皮可数。绵橘、微小，极软美可爱而不多结。沙橘、细小甘美。冻橘、八月开花，冬结春采。早黄橘、秋半已丹。穿心橘、实大皮光，心虚可穿。乳橘、似乳柑，皮坚穰多，绝酸。油橘、皮似油饰，中坚外黑，橘之下品。卢橘。大如柑，皮厚味酢，多至夏熟，土人呼为壶酒。出苏州、台州，西出荆州，南出闽广，皆不如温州者佳。王敬美云：“闽中柑橘以漳州为最，福州次之。树多接成，惟种成者气味尤胜。”李时珍曰：“橘从矞云外赤内黄，非烟非雾，郁郁纷纷之象。”橘实外赤内黄，剖之香雾纷郁，有似乎矞，故名。韩彦直著《橘谱》三卷。


○答萬思節 【 曆法】

每欲與大洲兄相會、乃欲相與證明絕學、非曆數之謂也、然曆數、自郭氏以來、亦成三百餘年絕學矣、國初搜得一元統、僅能於守敬下乘中、下得幾句註腳、監中二百餘年、拱手推讓、以為曆祖、吾向來病劇中、於此術偶有一悟、頗謂神解、而自笑其為屠龍之技、無所用之、亦嘆世無可語者、近得來書、乃知復有透曉、如大洲者在也、一快一快、但不知大洲所謂透曉、而曆官所不解者、何所指耶、豈所謂曆理者、七政盈縮遲疾之所以然、如元史所載、王恂李謙曆議、及綠督氏革象書之類、獨能洞其精微是曆官秪知其數、而吾輩獨能明其理、遂指此為透曉、而曆官所不解者耶、葢替者太史造曆、能以測定日躔盈縮、月離遲疾、去極遠近渾淪得一天體、在胸隔中、而欲傳之形氣之間、以為曆本、則是以數寸筭子、握住萬古宇宙、轉運葢甚難下手、此子長所謂太初曆、既巳測候而姓與都等、不能為筭之時也、古曆大衍為精、一行和尚、藏卻金針、世徒傳其鴛鴦譜耳、于是守敬獨得一法曰弧矢圜筭、如所謂橫弧矢立弧矢、赤道變為黃道、黃道變為白道者、最為圓杋活法、自此黃赤白三道之畸零可齊、而氣朔之差可定、此法不惟儒生不曉而三百年來曆官、亦盡不曉矣、今監中有一書頗秘、各曰曆源者、郭氏作法根本、所謂弧矢圜術頗在焉、試問之曆官、亦樂家一啞鍾耳、豈大洲所謂透曉、而曆官所不曉者、盖謂此耶、若所指如前說、雖極精微幽眇、猶是儒生套子、所指如後說、雖若九九綴術乃是實得也煩問之大洲、求一轉語見示、當更有請教、夫六藝之學、昔人以為數可陳、而義難知、在今日曆家、卻是義可知、而數難陳、葢得其數而不通其義者有之矣、若謂得其理而不得其數、則施之實用、既無下手處。而并其所謂義者。亦脫空影響。非真際也。雖然、今曆家自謂得其數矣。今曆家相傳之數如曆經立成通軌云云者、郭氏之下乘也。死數也。弧矢圜術云云者。郭氏之上乘也。活數也。死數言語文字也活數非言語文字也、得其活數、雖掀翻一部曆經。不留一字。盡創新法。亦可以不失郭氏之意。得其死數。則挨墻傍壁。轉身一步。倒矣。夫知曆理。又知曆數。此吾之所以與儒生異也。知死數。又知活數。此吾之所以與曆官異也。理與數非二也。數者理之實致用處也。活數死數。非二也。死數者。活數之所寄也。近見一二儒者。亦有意象數之學。然不得其傳。則往往以儒者範圍天地之虗談。而欲葢過疇人布筭積分之實用。不知豈便吃爾葢過了也。後世儒生所論六藝。往往而然。不特曆也。大洲其於吾言有合耶否耶。楊子雲曰。通天地人曰儒。通天地而不通人曰伎。通乎天地之曆數。而未必通乎身心之曆數者又一行守敬輩之所以為蔽也。今未暇論也。雖然。所欲請教於大洲者。其大者百未一舉也。而輒瑣瑣及此。毋乃以我不知務乎。縱言至此。一笑、吾友欲吾舉曆家一二緊要語。與大洲印証。如步日躔中盈初縮末限用立差三十一平差。二萬四千六百。此死數也。又如步月離中用初末限度。一十四度六十六分。此死數也。曆家知據此死數布筭而巳、試求其所以為平差立差之原。與十四度六十六分之數。從恁處起。則知活數矣似此只舉一兩件。更不費辭也。活數者如揲蓍求卦之初。參伍錯縱而陰陽未分者也。死數者。如卦畫巳成之後。為九為六。而陰陽既定者也。


【思颍诗后序〈治平四年〉】

皇元年春，予自广陵得请来颍，爱其民淳讼简而物产美，土厚水甘而风气和，于时慨然已有终焉之意也。尔来俯仰二十年间，历事三朝，窍位二府，宠荣已至而忧患随之，心志索然而筋骸惫矣。其思颍之念未尝少忘于心，而意之所存亦时时见于文字也。

今者幸蒙宽恩，获解重任，使得待罪于亳，既释危机之虑，而就闲旷之优，其进退出处，顾无所系于事矣。谓可以偿夙志者，此其时哉！因假道于颍，盖将谋决归休之计也。乃发旧稿，得自南京以后诗十余篇，皆颍之作，以见予拳拳于颍者非一日也。不类倦飞之鸟然后知还，惟恐勒移之灵却回俗驾尔。治平四年五月三日，庐陵欧阳修序。


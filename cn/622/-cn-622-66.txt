程伟妻

汉期门郎程伟妻，得道者也，能通神变化，伟不甚异之。伟当从驾出行，而服饰不备，甚以为忧，妻曰：“止阙衣耳，何愁之甚耶？”即致两匹缣，忽然自至。伟亦好黄白之术，炼时即不成，妻乃出囊中药少许，以器盛水银，投药而煎之，须臾成银矣。伟欲从之受方，终不能得，云：“伟骨相不应得。”逼之不已，妻遂蹶然而死，尸解而去。（《太平广记》卷五九）


○授王铎兼判户部制

夫足食足兵，古之善政，故赵充国以屯田为上策，诸葛亮用祁连作奇谋，皆前代伐叛之良规，兵家聚众之急务也。况乎命我元老，平彼群凶，必兼才力之司，方济军师之用，赖兹一举，以保万全。诸道行营都统指挥收复京城兼租庸等使权知义成军节度使郑滑等州管内观察等使开府仪同三司守司徒兼中书令判延资库使上柱国晋国公食邑三千户王铎，伟望宏材，宏襟远虑。三登台辅，久领枢机，蔚为社稷之臣，实重岩廊之器。近以京都未克，寇孽尚存，妙算屡陈，忠诚奋发，思登坛以纠合，誓建旆以扫除。朕由是暂辍陶镕，俾专统制。五侯九伯，尽列戎行；猛将谋臣，皆瞻马首。得不分其国柄，委以地征，收租赋於四方，从便宜於万里。军须无阙，天讨必行，副予倚注之怀，全仗庙廊之力。敬承休命，伫策大勋。可兼判户部事，馀如故。


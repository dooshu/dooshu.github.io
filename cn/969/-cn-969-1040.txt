刘克庄　送李漕用之二首

斜飞庆历皇华远，捷出熙宁使指新。

但记欧公更此职，不知赵济是何人。

剡章遍及孤寒士，奋笔先诛聚敛臣。

自叹暮年衰飒甚，羡君老手独埋轮。

刘克庄

刘克庄　送李漕用之二首

汉廷盐铁议交攻，有诏姑惟旧法从。

闻道岭南歌圣主，一如河北感仁宗。

向舒自是堪王佐，桑孔安知富大农。

它日公归奉清问，可无鲠论赞烹封。

刘克庄


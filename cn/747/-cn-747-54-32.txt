○命皇太子即位册文

维贞元二十一年，岁次乙酉，正月辛未朔二十三日癸巳，皇帝若曰：於戏！天下之大，实惟重器；祖宗之业，允属元良。咨尔皇太子诵，睿哲温恭，宽仁慈惠。文武之道，禀自生知；孝友之诚，发於天性。自膺上嗣，毓德春闱，恪慎於厥躬，祗勤於大训，必能诞敷至化，安劝庶邦。朕寝疾弥留，弗兴弗寤，是用命尔继统，俾绍前烈，宜陟元后，永绥兆人。其令中书侍郎同中书门下平章事高郢奉册，即皇帝位。尔惟奉若天道，以康四海，懋建皇极，以熙庶工。无忝我高祖太宗之休命。








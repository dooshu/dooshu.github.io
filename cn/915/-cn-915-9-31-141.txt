◇六道相续作佛义

一切种智，与五道六趣界生，其有受知之分，无分异也。问曰：受知非知邪？答曰：非也。问：此以何为体？答曰：相续不灭是也。相续不灭，所以能受知。若今生陶练之功渐积，则来果所识之理转精。转精之知来应，以至於佛，而不断不绝也。若今生无明，则来果所识转暗。转暗之知亦来应，以至於六趣也。受知之具，随缘受知。知之美恶，不关此受知之具也。问曰：知非知，既闻命矣。受知受知，自是相续不灭。知自然因缘中来，与此受知之具，从理而相关。答曰：有此相续不灭，自然因果中来。有因有果，何得无美无恶乎？（《广弘明集》二十二）


○蚁穿九曲珠赋（以“延一缕以寻之”为韵）

蚁为质兮微眇，珠有窍而虚圆，苟一缕之是系，虽九曲而可穿。当通幽以洞微，莫能贯；俾有条而不紊，蚁可知先。始蠢蠕以中出，稍连绵而外延。岂不以内彼鸿辉，曳兹纤缕，才容小往之径，乍见规行之迂（於武切，曲回貌。见《集韵》）。入惟追曲，穷莹质以诚难；途匪履端，观巧历而可数。宛转而进，萦纡是寻，似登折坂之峻，如出重泉之深。始九折以渐达，终一贯而克任。去似洞中，方游剖蚌之质；动殊床下，奚闻斗牛之音？

是知圣者之使，宛如穷理，诚在小而罔遗，俾入微而有以。蚁周游而在内，进必束身；丝抽缕以贯中，屈如绕指。隔青荧而可见，如遥绕而未已。苟非委实而行之，安得茹柔而展矣？诘屈若兹，周流出之。当曲转之中，才可容；既旁通之後，亦既牵丝。苟柔弱之是引，则缭绕而奚辞？虽云曲径而入，终殊在垤之时。斯则贯累累而匪匹，达规规而如一，求蹊而投彼夜光，出室而曾非时术。兹虫也，小而近智，故可以穿无类之质。


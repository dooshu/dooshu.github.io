○上谏来俊臣构陷无罪书

臣闻陈平事汉祖，谋疏楚君臣，乃用黄金五万斤，行反间之术。项王果疑臣下，陈平反间果行。今告事纷纭，虚多实少，如当有凶慝，焉知必无陈平？先谋疏陛下君臣，後谋除国家良善，恐为社稷之祸。伏乞陛下特回天虑，察臣狂瞽，然後退就鼎镬，实无所恨，臣得殁为忠鬼，孰与存为谄人？如罗织之徒，即是疏间之渐，陈平反间，其远乎哉？


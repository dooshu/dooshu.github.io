玩月呈汉中王


夜深露气清，江月满江城。浮一作游客转危坐，归舟应独行。关山同一照《海录》作点，乌鹊自多惊。欲得淮王术〔一〕，风吹晕已生。

〔一〕淮王：《淮南子》：画随灰而月晕阙。许慎注曰：有军士相围守则月晕，以芦灰环，阙其一面，则月晕亦阙于上。周王褒《关山月》诗：“天寒光转白，风多晕欲生。”庾肩吾《望月》诗：“圆随汉东蚌，晕逐淮南灰。”






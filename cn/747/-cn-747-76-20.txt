○遗诏

朕以寡备，祗守丕业，恭临万宇，迨兹七年。夙夜忧勤，聿修大政，刬除黠虏，通款坚昆，诛稹壶关，擒弁并部。去摩尼坏法，革释氏邪风，免蠹生人，式资正教，渐移时俗，庶及和平。抚育黎元，冀成理道，行化逾切，亲政益勤。寒暑所侵，厥疾斯遘，药石无补，以至大渐。皇太叔叔父之亲，贤长之顺，天资睿哲，圣敬日跻。光扬祖宗，善继休烈，而能内睦九族，外亲万机。德可以宁庶邦，仁可以安百姓，朕之推择，无愧神明，付托得人，顾复何恨。宜令所司具礼，柩前即皇帝位。仍令太尉平章事德裕摄冢宰。军国事重，不可暂阙。以日易月，抑惟旧章，皇帝三日而听政，二十七日而释服。天下节度观察防御使监军诸州刺史，职守非轻，并不得擅离任赴哀。天下人吏百姓，告哀后出临，三日皆释服，无禁嫁婚祠祀饮酒食肉。释服之后，无禁举乐。文武官朝晡临事，十五举音。宫中当临者，非时无得擅哭。汉文薄葬，常所慕之，营奉山陵，备从俭约，勿以金银锦彩缘饰丧具。医人陆行周夺章服及官，与赵全素任从所适。医官郭元已下三人释放，依前翰林收管。五坊鹰犬，除留备蒐狩外并解放。噫！生也有归，人之大数，修短定分，天理惟常。虽古圣贤，无能免者，在乎守其道而知其终，全其义而归其正。节哀顺变，存者不至於伤生；委化观空，逝者无劳於哀痛。素达此理，何足兴嗟。咨尔元老大臣，内外庶位，敬奉皇帝，保宁邦家。布告遐迩，咸使知悉。


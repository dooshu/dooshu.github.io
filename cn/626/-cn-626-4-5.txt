胡阁学广三首

【春日扈从幸北京】

晓随仙仗出时巡，圣主恩深四海春。

万马踏云开辇路，六龙扶日度天津。

阳和布泽初回暖，别苑飞花不动尘。

岂是扬雄能献赋，空惭载笔列词臣。

【送江仲隆】

十年清宦住京畿，白发萧萧老布衣。

乡里交游前辈在，关河离别故人稀。

官桥细柳藏新雨，水驿轻帆背夕晖。

我有愁怀何处遣，秋来日望雁南飞。

【秋日早朝】

秋满都门一雁飞，轻罗初拟试朝衣。

城头鼓角催更尽，阙下星河向晓稀。

佳气入云浮紫殿，新凉先雨到彤墀。

涵濡共际雍熙日，谁识阳和造化机。


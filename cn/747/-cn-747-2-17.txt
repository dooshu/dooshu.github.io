○授张镇周陈知略淮南岭南行军总管诏

三楚之地，江山遐阻；五岭之表，经涂辽敻。自有隋失驭，盗贼交侵，声教莫通，方隅隔绝。朕受图膺运，君临区宇，率土之滨，情均抚字。方今函夏宁乂，文轨大同，尉侯无虞，要荒率职。然而江蠡之泒，咸阻寇戎；闽禺之乡，未闻正朔。左武侯将军黄国公张镇周、大将军合浦县公陈知略，二方首族，早从历任，思展诚效，辑宁州里。镇周可淮南道行军总管、知略可岭南道行军总管，以安抚之。


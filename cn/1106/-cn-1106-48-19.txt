○柳州旧本河东先生集后序

柳侯子厚，实唐巨儒。文章光艳，为万世法。是犹景星庆云之在天，无不钦而仰之。粤惟柳州，乃侯旧治。其如生为利泽，殁为福寿，以遗此土之民者，可谓博厚无穷。然自唐迄今，垂四百年，此邦寂未有以侯文刊而为集者，殆非钦侯英灵而慰侯惠爱，觊其颦笑降鉴而庙食于柳人也。绍兴载岁，殿院常公子正，被命守邦，至谒祠下。退而访侯遗文，则茫然无有，独得石刻三四，存于州治。自余虽诗章记事，所以藻饰柳邦者，亦蔑如尔，又安得所谓全文备集者哉！因喟叹久之，出旧所藏及旁搜善本，手自校正，俾鸠良工，创刊此集。其编次首尾，门类后先，文理差舛，字画讹谬，无不毕理。且委僚属助成其事，未克就，促召公对，眷眷相嘱焉。褫虽不才，实获蹑踪继轨于公之后尘，而喜公乐善之心，付托之语，乃督余工，助成一篑。岂惟不坠侯之伟文，抑亦成公之雅志焉。绍兴四年三月初一日，右朝奉郎、特差权发遣柳州军州兼管内劝农事、借紫金鱼袋李褫序。


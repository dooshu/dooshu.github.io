其二十





昔我游齐都，登华不注峰。[一]兹山何峻秀，绿翠如芙蓉。萧飒古仙人，了知是赤松。[二]借予一白鹿，自挟两青龙。含笑凌倒景，[三]欣然愿相从。

[一]《水经》：“济水又东北径华不注山。”郦道元注：“单椒秀泽，不连丘陵以自高；虎牙桀立，孤峰特拔以刺天。青崖翠发，望同点黛，山下有华泉。”《通典》：齐州历城县有华不注山，其山直上如笋。《山东通志》：华不注山在济南府城东北十五里。不字即柎字，如《诗》“棠棣之华，鄂不韡韡”之“不”，花之蒂也。喻此山孤秀，如华柎之注于水者然。



[二]《列仙传》：赤松子者，神农时雨师也。服水玉以教神农，能入火自烧。往往至昆仑山上，常止西王母石室中，随风雨上下。炎帝少女追之，亦得仙俱去。至高辛时，复为雨师。



[三]司马相如《大人赋》：“贯列缺之倒景兮。”服虔注：“人在天上，下向视日月，故景倒在下也。”张揖注：“陵阳子《明经》曰：倒景，气去地四千里，其景皆倒在下也。”《汉书》：“登遐倒景。”如淳注：“在日月之上，反从下照，故其景倒也。”沈约诗：“一举陵倒景，无事适华嵩。”



泣与亲友别，欲语再三咽。勖君青松心，努力保霜雪。世路多险艰，白日欺红颜。分手各千里，去去何时还。[一]

[一]苏武诗：“努力爱春华。”又云：“去去从此辞。”



在世复几时，[一]倏如飘风度。[二]空闻《紫金经》，[三]白首愁相误。抚己忽自笑，沉吟为谁故。名利徒煎熬，[四]安得闲余步。[五]终留赤玉舄，东上蓬莱路。秦帝如我求，苍苍但烟雾。[六]

[一]陶潜《归去来辞》：“寓形宇内复几时。”



[二]《尔雅》：“回风为飘。”郭璞注：“旋风也。”毛苌《诗传》：“飘风，暴起之风。”《论衡》：“天地之间尤疾速者，飘风也。”



[三]《紫金经》，炼丹之书也。



[四]王逸《九思》：“我心兮煎熬，聊是兮用忧。”



[五]沈约诗：“聊可闲余步。”张铣注：“闲，缓也。”



[六]《列仙传》：安期生者，琅琊阜乡人也。卖药于东海边，时人皆言千岁翁。秦始皇东游请见，与语三日三夜，赐金璧，度数千万，出于阜乡亭，皆置去，留书以赤玉舄一为报，曰：“后十年，求我于蓬莱山。”始皇即遣使者徐、卢生等数百人入海，未至蓬莱山，辄逢风波而还，立祠阜乡亭海边十数处云。此诗古本“昔我游齐都”以下五韵作一首，“泣与亲友别”以下四韵作一首，“在世复几时”以下六韵作一首。萧本合作一首，而解之曰：此游仙诗，意分三节：第一节谓从仙人以远游；第二节谓别亲友而呜咽；第三节是泣别之际，忽翻然自悟而笑曰：沉吟泣别者，为谁故哉?在世几时，不过为名利煎熬耳，于己分上事初何所益。于是决意远游，终当高举，但留遗迹于人间。虽帝王求之，且不可得，岂更复为亲友之恋哉!琦按：中节语意与上下全不相类，当弃世远游，何事犹作儿女子态，与亲友泣别，至于欲语再三咽耶?韦縠《才调集》，只选中四韵作一首，而前后不录，是知古本似未失真，萧本未免误合。但首章语意似未完，或有缺文未可知。朱子谓太白诗多为人所乱，有一篇分为三篇者，有二篇合为一篇者，岂指此章而言耶?今姑仍萧本，俟识者再为定之。






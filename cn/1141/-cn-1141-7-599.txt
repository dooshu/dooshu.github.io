击鼓行戏赠方山人

山人不儒亦不贾，碧树黄花绕庭户。
客到开筵杂俦侣，半醉掀髯为击鼓。
众宾歌吹间搏拊，疾徐应节不差黍。
大声噭噭鸣砧杵，细声嘈嘈乱人语。
音繁调促苦龃龉，激厉崩腾怒如虎。
地维缺陷天难补，人生磊块向谁吐。
不如挝鼓尽清醑，半作英雄半儿女。
尊残飒飒寒夜雨，因君侧耳愁千古。
祢衡祢衡在何许，吾欲呼汝出黄土。



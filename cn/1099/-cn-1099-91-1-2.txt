○雲中寄興詩序 【 雲中督餉】

戶部郎中瀛海戈君勉學之督軍餉於大同也、寶應陶君敬學、作雲中寄興之圖餽之、予惟大同西北重鎮、右雲中地、歷代宿重兵備虜、而我　朝益嚴、常遣宿將建牙于斯而軍實所需、必付中朝才諝之臣、總之、俾以璽書從事、文武大吏、不得與其間為法之嚴在吾勉學者、葢遴選也、方今　聖天子在位、屢以偏師出塞、虜益北徙而諸將亦屢以捷告、烽燧稍閑、牛羊被野、而邊人之晏然足食也久矣、勉學職事之餘、輕駕徐出、以按行其山川、考覈其營田。下馬而坐、展卷而賦四顧悠然、景與情會、而忘其一日之勞、固君子所不廢也、雖然予則有進于是者、夫以吾勉學長身豊頤、氣度軒豁、有封候萬里之相、而又當盛年、立要津、顧可以小就邪、昔張魏公幹辦公事于熙河。徧行邊壘。而進其老挍退卒干頹垣廢堠之下。相與覽觀形勢。指授方略。以詢夫戰守之宜。與其前人成敗利鈍之故。後起疏遠而位將相。受鉞專閫於四方。區畫邊事如指諸掌。卒以成攘夷之功。而名後世。葢古人之所謂寄興者如此。非徒流連光景。以相慰勞而巳。此贈言之意也


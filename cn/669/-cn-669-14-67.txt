92　非孔門弟子辨


蘧伯玉，史記謂「孔子所嚴事」，不當在弟子列。禮殿圖有之，而唐、宋皆錫封從享。公伯寮，非孔子弟子，乃季氏之黨，致堂胡氏之説當矣。家語不列其名氏，蓋自史記失之。家語有縣亶，字子象，史記索隱以爲縣豐，唐、宋封爵皆不及焉。禮記檀弓有縣子，豈其人與？

【閻按】檀弓明著縣子之名曰瑣。

【全云】晉有縣氏，檀弓有縣子，左氏有縣賁父。若仲尼弟子，乃郻亶，非縣氏也。郻即鄡字，故一作鄡亶，蓋以地爲氏者。

【繼序按】史記有鄡亶，而無縣亶。

【集證】史記弟子傳有公伯僚，字子周。正義曰：「家語有申繚子周〔一〕。古史考云：『公伯僚是讒愬之人，孔子不責而云命，非弟子之流也。』」家語弟子解有縣亶，字子象，索隱作「縣豐」。廣韻注作縣亶父，魯人。史記無之。或云即史記之鄡單也。

〔一〕「子」下原衍「譙」字，據中華本史記卷六七仲尼弟子列傳删。






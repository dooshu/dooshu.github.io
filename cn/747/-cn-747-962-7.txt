○授李燧平卢军节度使制

门下，跨千里之山河，察五城之风俗，海物惟错，民庶实繁。作我藩侯，斯为重寄，膺是任选，其惟信臣。通议大夫检校工部尚书兼少府监、充内中尚使上柱国、袭岐国公食邑三千户、实封三百七十户赐紫金鱼袋李燧，钟鼎垂休，勋庸袭庆，擅文武之全致，蕴公忠之大经。用富机权，学赡韬略，智足成务，词能饰身。屡更惟月之曹，亟践执金之贵，峤南著招抚之绩，泾上垂训齐之名。英烈之门，尔实为冠。

於戏！乃祖乃父，克成元勋；惟子惟孙，合异常宠。是用擢尔於优散之地，复尔於节制之雄，拥我朱旗，往镇青社。尔其敷我雨露，修我政刑，竭丹款以事君，推赤诚以御众，虚已接士，倾心礼贤。勿恃贵以自骄，罔厚敛而虐下。使精锐之号，益振於三军；愁叹之音，不兴於百姓。优崇之典，吾何爱焉？俾迁秩於秋卿，仍兼荣於弄印，勉懋休绩，克终令图。可检校刑部尚书、兼青州刺史御史大夫、充平卢军节度使登莱棣州观察处置等使，散官勋封如故。主者施行。


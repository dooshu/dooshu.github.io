○增修学馆制

治道同归，师氏为上，化人成俗，必务於学。俊造之士，皆从此途，国之贵游，罔不受业。修文行忠信之教，崇祗庸孝友之德，尽其师道，乃谓成人。然后扬於王庭，敷以政事，徵之以理，任之以官，寘於周行，莫匪邦彦，乐得贤也，其在兹乎！朕志承理体，尤重儒术，先王设教，敢不虔行。顷以戎狄多虞，急於经略，太学空设，诸生盖寡。弦诵之地，寂寥无声，函丈之间，殆将不扫。上庠及此，甚用闵焉。

今宇县乂宁，文武并备，方投戈而讲艺，俾释菜而为礼，（一作俾释耒以行礼）。使四科咸进，六艺复兴，神人以和，风化浸美，日用此道，将无闲然。其诸道节度观察都防御等使，朕之腹心，久镇方面。眷其子弟，为奉义方，修德立身，是资艺业。恐干戈之后，学校尚微，僻居远方，无所咨禀。山东寡问，质疑必就於马融；关西盛名，尊儒乃称於杨震。负经来学，宜集京师。其宰相朝官及神策六军诸将子弟欲得习学者，自今已后，并令补国子学生。欲其业重籝金，器成琢玉，日新厥德，代不乏贤。其中身虽有官，欲附学读书者亦听。其学官委中书门下选行业堪为师范者充。其学生员数多少，所习经业考试等，并所供粮料，及缘学馆破坏，要量事修理，各委本司条件闻奏。务须详悉，称朕意焉。


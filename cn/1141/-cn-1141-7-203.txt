军家儿（袁州作。）

东家瓜蔓弱，结子过墙去。
墙倾瓜蔓断，瓜落不知处。
谁谓军家儿，亲爱无父母。
但为军户难，生小寄他乳。
阿父既逋亡，军书摄补伍。
不辞行荷戈，差科猛如虎。
官编作运船，破产难支拄。
袁州数百丁，磨灭成黄土。
县吏觅根株，追呼匿无所。
中夜促儿逃，暗驱出门户。
野火延枯桑，那得相怜取。
儿啼夜安归，失足沈寒溪。
朝为怀中儿，夕作沟中泥。



○庄周梦蝴蝶赋（以题为韵）

伊漆园之傲吏，谈元默以和光，表人生之自得，ム万化之可量，万灵齐夫一指，异术吻乎通庄。忘言息躬，辄造逍遥之境；静寐成梦，旋臻罔象之乡。於以迁神，於以化蝶，乐彼形之蠢类，忘我目之交睫。於是飘粉羽，扬翠鬣，始飞飞而稍进，俄栩栩而自惬。烟中荡漾，媚春景之残花；林际徘徊，舞秋风之一叶。

於戏！变化悠悠，人生若浮，希微兮其状方异，恍惚兮其神遂收。虽蘧蘧而复体，尚悄悄以在眸。我岂彼类？彼宁我俦？苟梦非而觉是，诚虚往而实留。且元踪莫觌，真理难求，庄周之梦蝶，而蝴蝶之梦周欤？知元气混然，感通斯众，为生死之异分，量寤寐而中。形因静息，符大辨之不言；神以化迁，异至人之无梦。若夫气为质本，梦与道俱，以我之有，化彼之无，固假寐而倏忽，越百龄以须臾。其在周也，不知蝶之於彼矣；其在蝶也，不知周之於此乎？若然者，万物各得其性，一体或殊其途。有徐徐而龟曳其尾，有察察而狼跋其胡，智者所以自智，愚者所以自愚。则孰能间其巨细？孰能别其荣枯？欲穷庄生梦蝶之理，走将一问於洪炉。


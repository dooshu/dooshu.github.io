69　花竹草是一字至七字詩　竹石是一字至十字詩　張南史詠花詠竹詠草詩　文與可詠竹詠石詩　詞調一七令由來


詩一字至七字，張南史花、竹、草是也。一字至十字，文與可竹、石是也。

【元圻案】文苑英華三百二十三：張南史詠花，一字至七字詩：「花，花。深淺，芬葩。凝爲雪，錯爲霞。鶯和蝶到，苑占宫遮。已迷金谷路，頻駐玉人車。芳草欲陵芳樹，東家半落西家。願得春風相伴去，一攀一折向天涯。」三百二十五：詠竹詩：「竹，竹。被山，連谷。出東南，殊草木。葉細枝勁，霜停露宿。成林處處雲，抽筍年年玉。天風乍起争韻，池水相涵更緑。却尋庾信小園中，閑對數竿心自足。」三百二十七：詠草詩：「草，草。折宜，看好。滿地生，催人老。金殿玉砌，荒城古道。青青千里遥，悵悵三春早。每逢南北别離，乍逐東西傾倒。一身本是山中人，聊與王孫慰懷抱。」〇文與可二詩，宋文鑑取之。〇計敏夫唐詩紀事曰：「白樂天分司東洛，朝賢悉會興化池亭送别，酒酣，各請賦一字至七字詩，以題爲韻。」後遂沿爲詞調，名一七令。〇白樂天詩云：「詩。綺美，瓌奇。明月夜，落花時。能助歡笑，亦傷别離。調清金石怨，吟苦鬼神悲。天下只應我愛，世間惟有君知。自從都尉别蘇句，便到司空送白辭。」






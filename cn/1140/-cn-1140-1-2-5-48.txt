李渭清燕台诗序

诗得之山林易得之都市难非都市之能为诗累也心乎都市者之为累也韩氏称富贵之人意得志满常不暇以为而穷贱布衣屈首局步东西走谒为之又不得吐气二者交病古有据地狂歌避世金马门者虽在京辇其视青山白云殆为不远矣李子渭清其有近乎古者邪渭清以诸生被徵拥书卧僧舍不肯干慁达官近诗多豪逸清远有类乎闲居之所为吾以谓有诗人之风而其家在东武枕藉琅琊极乎沧海嵓林洞壑皆窅然以深吾官二东欲往游而不可得也渭清睠怀耆旧搔首故山往往形之篇什昔周司农栎园观察青州延赏为上客吾友王山长不轻推可独序其诗无靳词嗟乎士贵自立眼前富贵俄顷耳山左旧游举进士能诗者既有田子纶曹升六王仲威诸子李子与即墨杨子六谦又同召至都下不为不遇吾尝挍其文拔最多士今数来论诗诗日有闻苏子瞻之告李方叔谓落其华而成其实毋少得於中而务张其外间举以语二子忻然识之不忘吾喜诸子之足张吾军也夫吾党岂徒以诗雄邪


○杨英灿词

双溪公三甥，长杨蓉裳农部［芳灿］，次荔裳方伯［揆］，均受业谔斋公门下，蔚为通人。先祖西园琐述云：“农部以拔贡生令伏羌，值回匪肆逆，力守危城。甫解严，王兰泉司寇方为观察，提师至，即赋五言长排并纪事诗百韵索和。”好整以暇如此。方伯由召试举人官中书，从福相国［康安］征廓尔喀，所乘马坠崖死，相国赠一马，又为兵士窃食。徒步雨雪中，靴穿足肿，以数金易双履不可得，几绝生还之望。凯旋，擢侍读，外任蜀藩。二公词，司寇已选刻琴画楼词钞，并录入词综二集。三为萝裳司马［英灿］，生稍後，词亦稍逊。然如苏幕遮云：“鬓云松，眉黛敛。百褶仙裙，不耐东风。莲步纤纤罗袜浅。才解相思，已觉腰肢减。麝烟凝，螺掩。小院春深，迟日莺花艳。午梦初回凭画槛。一缕柔情，薄晕潮生脸。”采桑子云：“拥衾坐到三更尽，玉漏丁东。檐马丁东。无限相思魂梦中。年年总是伤憔悴，春也愁浓。秋也愁浓。秋叶春花各处红。”杂之芙蓉山馆璎珞香龛稿中，正恐莫辨。


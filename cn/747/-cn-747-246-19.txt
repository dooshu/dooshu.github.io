○谢许致仕表

臣某言：伏奉恩敕，听臣致仕，服慈造，不胜铭戴。臣本无器识，素乏材能，幸属时来，屡蒙朝奖，虚受荣遇，迄无成绩。光阴渐迫，衰疾常留，二竖频侵，十旬每旷，惧忝腹心之寄，遂陈骸骨之请。天情曲奖，圣泽旁流。殷鼎调梅，虽辍参议；汉藩剖竹，仍叨卧理。百城肇案，六疾弥加，竟亏露冕之功，俄锡悬车之宠。方循初服，退守故园，忘机求汉水之翁，击壤就尧衢之老，歌太平而永日，饮圣泽而穷年。林壑长徉，俟卉木而俱槁；云霄坐隔，仰阙庭而增慕。无任犬马栖恋之至，谨因留守起居使奉表陈谢以闻。谨言。


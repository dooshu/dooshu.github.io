○请放还配流人奏

天德军五城及诸边城配流人等。臣窃见配流人，每逢赦恩，悉得归还，唯前件流人，皆被本道重奏，称要防边，遂令殁身，终无归日。臣又见比年边城所配流者，多是胥徒小吏，或是斗殴轻刑，据罪可原，在边无益。伏请自今已後，流人及先流人等，准长流格例，满六年後，并许放还。所以抵法者足以悛惩，满岁者绝其愁怨。


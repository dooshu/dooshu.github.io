议处史职疏


准礼部手本，该本部题覆翰林院编修张位奏，为恳乞圣明，申饬史职，以光新政事。议照裁定史职，系阁臣题请，合照本官奏内事理，将一应事宜，详行议拟上请，奉钦依到阁，臣等谨钦遵。

议得国初设起居注官，日侍左右，纪录言动，实古者左史记事、右史记言之制，迨后详定官制，乃设翰林院修撰、编修、检讨等官，盖以纪载事重，故设官加详，原非有所罢废。但自职名更定之后，遂失朝夕记注之规，以致累朝以来，史文阙略。昔世宗皇帝尝谕大学士张璁曰：“日每有左史、右史之官，历代因之。我圣祖创翰林之制，亦有编修、修撰之名，但未见居此职者尽乃事云。”是纪录之职，本自备官；旷废之由，实在臣下。即如迩者纂修世宗、皇考《实录》，臣等祗事总裁，凡所编辑，不过总集诸司章奏，稍加删润，隐括成编。至于仗前柱下之语，章疏所不及者，即有见闻，无凭增入。与夫稗官野史之书，海内所流传者，欲事采录，又恐失真。是以两朝之大经大法，虽罔敢或遗，而二圣之嘉谟嘉猷，实多所未备。凡此，皆由史臣之职废而不讲之所致也。

矧我皇上聪明天启，渊哲性成，践祚以来，善鸿鸿猷，班班可述，类非章疏所能尽见。若不及时纪录，奚以章阐盛美，垂法无极？所据申明史职，光复祖制，以备一代令典，在于今日，委不可缺。臣等祗奉明命，仰稽成宪，参酌时宜，谨将一应合行事宜，逐条详列于后，伏乞圣明裁定施行。

计开：

一、议分管责成

照得史臣之职，以纪录起居为重。顾宫禁邃严，流传少实；堂廉远隔，听睹非真，则何以据事直书，传信垂后？看得日讲官密迩天颜，见闻真的；又每从阁臣之后，出入便殿，即有密勿谋议，非禁秘不可宣露者，阁臣皆得告语之。合令日讲官日轮一员，专记注起居，兼录圣谕、诏敕、册文等项，及内阁题稿。其朝廷政事见于诸司章奏者，另选年深文学素优史官六员，专管编纂。事分六曹，以吏、户、礼、兵、刑、工为次，每人专管一曹，俱常川在馆供事，不许别求差遣，及托故告假等项，致妨公务。

一、议史官侍直

谨按礼仪定式，凡遇常朝，记事官居文武第一班之后，近上，便于观听，即古螭头载笔之意。洪武二十四年，定召见臣下仪，以修撰、编修充侍班官，即古随使入直纪事之意。今宜遵照祖制，除升殿例用史官侍班外，凡常朝御皇极门，即轮该日记注起居并史官共四员，列于东班各科给事中之上。午朝御会极门，列于御座西稍南，专一记注言动。凡郊祀、耕耤、幸学、大阅诸典礼，亦令侍班，随从纪录。至于不时宣召及大臣秘殿独对者，恐有机密，不必用史官侍班；但令入对大臣，自纪圣谕及奏对始末，封送史馆铨次。其经筵、日讲，则讲官即记注起居，亦不必另用侍班。

一、议纂辑章奏

照得时政所寄，全在各衙门章奏。今除内阁题稿，并所藏圣谕、诏敕等项，该阁臣令两房官录送史馆外，其各衙门章奏，该科奉有旨意，发钞到部，即全钞一通，送阁转发史馆。至于钦天监天文祥异，太常寺祭祀日期，各令按月开报。其钞本不必如题奏揭帖格式，但用常行白纸，密行楷书，不论本数多寡，并作一封送入。

一、议纪录体例

照得今次纪录，只以备异日之考求，俟后人之删述。所贵详核，不尚文词，宜定著体式。凡有宣谕，直书天语；圣谕、诏敕等项，备录本文。若诸司奏报一应事体，除琐屑无用、文义难通者，稍加删削润色外，其余事有关系，不妨尽载原本，语涉文移，不必改易他字。至于事由颠末，日月先后，务使明白，无致混淆。其间事迹可垂劝戒者，但据事直书，美恶自见；不得别以己意，及轻信传闻，妄为褒贬。

一、议开设馆局

照得东西十馆，原系史臣编校之所，密迩朝堂，纪述为便。今合用东馆近上四所，令史臣分直其中：一起居，二吏户，三礼兵，四刑工。除典守誊录人役，随同供事外，一应闲杂人等，不许擅入。其合用纸札、笔墨、酒饭等项，俱照纂修例给。

一、议收藏处所

照得国史古称为金匮石室之书，盖欲收藏谨严，流传永久。今宜稍仿此意，月置一小柜，岁置一大柜，俱安放东阁左右房内。每月史官编完草稿，装为七册，一册为起居，六册为六曹事迹。仍于册面各记年月、史官姓名，送内阁验讫，即投入小柜，用文渊阁印封锁。岁终，内阁同各史官，开取各月草稿，收入大柜，用印封锁如前，永不开视。

一、议誊录掌管

照得史馆纪录所用誊录典守官吏，见今纂修《实录》，即可通融选用。合将各馆誊录官，选取勤谨善书者二员，专誊秘密文字。行吏部选拨善书帖写办事吏十二名，专为各衙门章牍。拨当该吏四名，专管文册及朝夕启闭馆门，常川供事。满日，各照常送部拨补，不给恩典。

一、议补修记注

伏睹圣明践祚之始，即召见辅臣于平台。二年之春，召见计吏廉能卓异者，面赐奖谕。迩者，以吏兵二部奏除文武职官，又亲临铨选。皆古帝王之盛节。三年之间，鸿猷善政，不可缕数。兹者，旷典修复，亦合将二年以前事迹，追书谨录，用传万世。拟令各官除每日照前供事外，兼将二年以前起居初政，亦照月分曹，以次纂录。其诏敕等项，内阁查付。各衙门章奏，行六科照月类钞一册，送内阁转发。

（万历三年二月二十日奉圣旨：史臣纪录时政，我祖宗成宪具存。但近年任此职者因循旷废，遂成阙典。今宜及时修举。卿等既议处停当，都依拟行。礼部知道。）






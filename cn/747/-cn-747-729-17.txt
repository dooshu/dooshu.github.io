○宪宗不当称祖议

伏惟《礼经》，三代之制，始封之君，谓之太祖。太祖之外，又祖有功而宗有德。故夏後氏祖颛顼而宗禹，殷人祖契而宗汤，周人郊祀後稷，祖文王而宗武王。自东汉、魏、晋，渐违经意，沿革不一，子孙以推美为先。自始祖已下，并有建祖之制。盖非典训，不可法也。国朝祖宗制度，本於《周礼》。以景皇帝为太祖，又祖神尧而宗太宗。自高宗已降但称宗，谓之尊名，可为成法。不然，则太宗造有区夏，理致升平；元宗扫清内难，翊戴圣父；肃宗龙飞灵武，收复两都，此皆应天顺人，拨乱反正，至於庙号，亦但称宗。谨按经义，祖者始也，宗者尊也。故《传》曰：“始封必为祖。”《书》曰：“德高可宗，故号高宗。”今宜本三代之定制，去魏晋之乱法，守贞观开元之宪章，而拟议大名，垂以为训。大行庙号宜称宗。

裴通

通，穆宗朝官少府监。大和时为国子祭酒。


【登终南山拟古诗】

〖《诗纪》云。拾遗作李德林者非。〗

结庐终南山。西北望帝京。烟霞乱鸟道。劣见长安城。宫雉互相映。双阙云间生。钟鼓沸阊阖。笳管咽承明。朱阁临槐路。紫盖飞纵横。望望未极已。瓮牖秋风惊。□岫草木黄。飞雁遗寒声。坠叶积幽径。繁露垂荒庭。瓮中酒新熟。涧谷寒虫鸣。且对一壶酒。安知世间名。寄言朝市客。同君乐太平。（○《初学记》五。文苑英华百五十九。文苑英华二百五作同终南山拟古。《诗纪》百二十七。）


○为杜相公祭崔中丞文

呜呼！子有四教，文行忠信。惟公佩服，终身不磷。惠慈敦厚，温恭淑慎。趋善如流，惟贤是进。公方可与，利用无朕。骥绝尘，青萍淬刃。累参戎府，九牧大郡。教化诹谋，作程垂训。不跻高位，丁引巨衅。茫茫上天，歼我贤俊。呜呼！佑自弱龄，实奉周旋。绸缪出处，四十馀年。昔佐此府，周行接联。佑忝末介，公总中权。朝整金镳，夕同绮筵。挥动盏，沉吟风烟。对博千场，春日秋天。气振耳热，胜负争前。今也冥冥，音容藐然。沉思永痛，涕泣缠绵。呜呼！世且多故，权窆兹地。苟安其宅，岂灵之意。悠悠羸疾，浩浩官吏。无因执绋，远送幽隧。天寒景淑，云愁雁思。倾一卮以写诚，痛百年之永异。


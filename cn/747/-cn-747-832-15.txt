○授前沂王傅赐紫殷盈孙可太子右庶子等制

敕。具官某等。习与性成，至哉夏书之训也。故近则相习，习则相成。国有储君，戒之在习。於其附近，实属上僚，盈孙学本六经，遂达四教。出言行事，常得指归。是以宫相命之，且欲近吾元良。利於所习，其尔必（疑）荷。闻前为博士官，竟不就列。坚求县长，务供养之资。图乐退居，尔能干禄。载典而兴，有所嘉焉。可依前件。


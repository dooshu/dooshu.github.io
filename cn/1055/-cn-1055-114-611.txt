【唐昭懿公主碑〈元和中〉】

右《昭懿公主碑》，孟简撰，皇甫书。公主，代宗女也，号升平公主，嫁郭氏。公主之号，自汉以来始有，谓天子之女礼不自主婚，以公主之，因以为名尔。后世号某国公主者，虽实不以国公为主，而名犹不失其义。唐世始别择佳名以加之，如升平之类是也，已失其本义矣。今此碑乃云“讳升平公主”，“字升平公主”，斯莫可晓也已。治平元年八月八日书。


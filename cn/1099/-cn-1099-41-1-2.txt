○覆時政疏 【 覆陳時政】

頃南京監察御史鄭安等、上言時政八事、八事止覆二事者其餘非兵部事故也其一曰、徙戎狄以安中國、門庭之內。非寇盜所宜居。村落之間。非豺虎所宜伏。萬一四面有警。則彼伺變而動。昔晉人居戎內地。以致五胡雲擾。近日曹欽用達軍謀反。其明驗也。伏望　陛下覽古監今。防微杜漸。凡京畿之內。所置降虜。令該部設法處置或遠徙邊郡。或分置外衛。配隸軍伍之中。治以中國之法。其原管頭目亦調隔別衛分不得羣聚一處坐生其心夫人少則易制。勢分則易弱。庶幾中國底寧。戎心永遏。其一曰、平寇賊以靖邊疆、今天下太平、兵革不用、獨廣西蠻賊作耗。流及廣東。殺掠人民。攻陷城邑。葢由將非其人。兵失其馭。是以人各偷安。莫肯赴鬬。寇至則卻走以避其鋒。寇退則張皇以徼其功。昔狄青宣撫廣南。不再月而破儂智高。近時山雲為總兵。而徭獞不敢出沒。今天下豈無賢將如狄青山雲者。但未有以的知而用之也。夫兩廣雖邊地。然此賊不除。則延蔓之勢。漸不可遏。四夷聞之。恐生他患。乞選良將以滅賊為期仍遣有風力御史體審。先前兵將老師玩寇之故。懲治一二。以警其餘。然後申明軍法凡賊人出入蹊徑。官兵不守把經過地方。官兵不攔截。攻刼堡寨。官兵不固守。所陷城邑。所司不報聞。皆治以重罪如此則法令嚴。而將士奮勇。賊可掃定而邊境獲寧。臣等議以為二事皆有理。但徙戎之論。朝廷往因言者有達官不必動之詔。惟兩廣賊情。宜另遣御史體審。事為可行。


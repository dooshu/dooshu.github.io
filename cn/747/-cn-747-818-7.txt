○授王敬荛武宁军张珂彰义军节度使制

门下。锡以土田，付之旌钺，必择非常之士，载宏不次之恩。况沛泽雄藩，泾川巨镇，委用咸彰於试可，节制宜膺其正名。爰举徽章，式分戎阃。具官王敬荛，夙号将才，早探军志，袭淮流之积庆，挺山立之雄姿。勇实兼人，智能周物。蕴变通之茂用，怀经济之远图。具官张珂，阀阅名门，韬钤秘略。孝友克宣其遗美，忠勤幼阐於令名。剑气干霄，凤音合律。抚士则能均甘苦，惟诚则可贯神明。顷者颁我诏条，各成政化。惠爱亟沾於疲瘵，威声益布於乡闾。爰自主留，弥观奉上。既播褰帷之美，勉承建节之荣。仍俾疏封，用光列镇。噫！硭砀压境，种落连营。握兵符而皆是通侯，掀大旆而具为上将。当思报效，以服恩荣。敬荛可某官，珂或某官，主者施行。


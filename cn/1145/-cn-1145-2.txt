忧时

郁离子忧，须麋进曰：“道之不行，命也。夫子何忧乎？郁离子曰：“非为是也，吾忧夫航沧溟者之无舵工也。夫沧溟波涛之所积也，风雨之所出也，鲸、鲵、蛟、蜃于是乎集，夫其负锋铤而含铓锷者，孰不有所俟？今弗虑也。旦夕有动，予将安所适乎？”须麋曰：“昔者太冥主不周，河泄于其岫且泐，老童过而惴之，谓太冥曰：山且泐。太冥怒，以为妖言。老童退，又蹦语其臣。其臣亦怒曰：‘山岂有泐乎？有天地则有吾山，天地泐，山乃泐耳！’欲兵之，老童愕而走。无几，康回过焉，弗肃又弗防也。康回怒，以头触其山，山之骨皆冰裂，土隤于渊，沮焉。太冥逃，客死于昆仑之墟，其臣皆亡厥家。今吾子之忧，老童也，其若之何？


灵台

四章，二章章六句，二章章四句


首章讲：此述民乐之词也。言能先天下之忧而忧者，斯能后天下之乐而乐。我文王之所以忧民者至矣，而民乐文王之乐果何如哉？





经始灵台，经之营之。

经，量度。营，营表。今夫国之有台，所以望氛祲而察灾祥，时游观而节劳逸者也。吾王之作灵台也，方其兴事之始，经之以度其位次，营之以正其方面。





庶民攻之，不日成之。

攻，是作。不日，是不终日。庶民已来攻之，而不日之间，灵台于是遂成焉。





经始勿亟，庶民子来。

亟，急也。然岂迫于不得已之命，而若是成功之速哉？盖当经始之际，王心常恐烦民，戒令勿亟。而民之乐于竞劝，有如子之趋父事，不召而自来焉，则台之成于不日，固其所哉。

二章讲：





王在灵囿，麀鹿攸伏。麀鹿濯濯，白鸟翯翯。

攸伏，不惊扰。台之下有囿也，王当万几之暇，时在灵囿以自适也。但见麀鹿安其所而濯濯之肥泽，白鸟适其性而翯翯之洁白。鸟兽之咸若，何者而不足以供吾王之游玩耶？





王在灵沼，於牣鱼跃。

於，叹词。牣，是满。囿之中有沼也，王当庶政之余，时在灵沼以自休也。嗟乎！鱼之多也，牣然而充满；鱼之跃也，悠然而自得。鱼鳖之咸若，何者而不足以供吾王之快睹耶？是民乐文王台池鸟兽之乐者如此。

三章讲：然吾王不特有台池鸟兽之乐已也，又何幸吾王之有钟鼓之乐乎？





虡业维枞，贲鼓维镛。

虡，植木。业，如锯齿。枞，彩色。贲，大也。镛，大钟。彼乐不可以无悬也，则植虡于栒端，设业于栒上，而崇牙之饰枞枞然，所以悬钟磬者，有其具矣。乐不可以无统也，则贲鼓列于东序，大镛列于西序，而乐之纲纪以备，所以统众音者，有其具矣。





於论鼓钟，於乐辟雍。

论，即伦字，有伦理也。辟雍，讲学之所。由是以其鼓钟而奏之也，但见钟以宣之，而八音之克谐；鼓以动之，而六律之不乱。於乎此鼓钟也，何如其有伦乎？于辟雍而奏此鼓钟也，但见大射行礼之区，莫非清音之动荡；讲学明伦之地，莫非欢忻之交通。於乎此辟雍也，何如其可乐乎？

末章讲：





於论鼓钟，於乐辟雍。

於乎此鼓钟也，信乎其有伦矣。於乎此辟雍也，信乎其可乐矣。





鼍鼓逢逢，矇瞍奏公。

鼍鼓，以鼍皮为鼓。矇瞍，瞽者。公，是事。然使鼓钟之乐将已，则吾王之乐亦已矣，何以罄吾人之情耶？今也闻鼍鼓之声，逢逢然其和，则知蒙瞍之工，方奏其事。而乐音之奏于辟雍者，其乐盖悠乎而未有艾矣。则吾王之乐将与之俱未艾也，宁非吾人之所深幸耶？是民乐文王钟鼓之乐者有如此，然文王果何以得此于民哉？盖文王能与民偕乐，而使之各得其所，是以其民欢乐之如此也。






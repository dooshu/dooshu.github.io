○论游幸状

〈人君动法於日〉

右，臣窃见近日陛下畋游稍远，还宫近夜。伏以人君动法於日，故日出而视朝，日入而宴息。古人云：“将旦清风发，群阴伏，群以临朝。不牵於色，日将入。”《传》曰：“侍君就房有常节。”伏望陛下深察古人之言，向後游幸，不至侵夜。

〈人君动敬天道〉

古以人君天之所予，常宜奏顺天道，亦犹人臣之事陛下，常须戒慎。臣虽暗昧不知天道，近频见中朝人说：“自秋已来，五星所行，稍失常度。”此皆天意殷勤，儆戒陛下。《毛诗》云：“敬天之渝，无敢驰驱。”又古人云：“动人以行不以言，应天以实不以文。”伏惟陛下稍节驰驱，以顺天意。

以前，臣伏蒙陛下自远镇授之钧衡，若畏避不言，实负恩德。不敢对诸宰臣论奏，谨具密状以闻，不任惶迫切之至。


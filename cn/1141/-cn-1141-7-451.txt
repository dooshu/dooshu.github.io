陈说岩掌院以太夫人忧归泽州

其一
登朝二十载，回首怅孺慕。
曰有北堂亲，倚闾发垂素。
主恩良不訾，返哺义难顾。
凭高怀子舍，一喜百回惧。
揽涕今西奔，凛凛岁云暮。
郁纡风木悲，崎嵚冰雪路。
相送不能言，踟蹰泣如雨。

其二
策足临高衢，壮盛好骋力。
秉德既不回，百尔协贞直。
耿介见篇翰，湛深资衮职。
咫尺接纶扉，衔悲去京国。
天路阻且悠，海陬烽未息。
侍从惟端人，八方消反侧。
良时古所难，灵曜宁西匿。

其三
夙昔共谈宴，玉树难攀援。
绸缪岂在多，悃愫重一言。
去为参与商，内顾心烦冤。
弹冠何足道，知己未敢谖。
惭非经世士，永念归田园。
引领望西北，浮云连塞垣。
驰情谁可寄，徒嗟芳草繁。



○谏征王世充表

国家承丧乱之後，百姓流离，未蒙安养，频年不熟，关内阻饥，京邑初平，物情未附，鼠窃狗盗，犹为国忧，司竹，馀氛未殄，蓝田谷口，群盗实多，朝夕伺，极为国害，虽京城之内，每夜贼发，北有师都，连结胡寇，斯乃国家腹心之疾也。舍此不图，而窥兵函洛，若师出之後，内盗乘虚，一旦有变，祸将不小。臣谓王世充远隔千里，山川悬绝，无能为害，待有馀力，方可讨之。今内难未弭，且宜宏於度外，如臣愚见，请戢兵。务穑劝农，安人和众，关中小盗，自然宁息，秦川将卒，贾勇有馀，三年之後，一举便定。今虽欲速，臣恐未可。

房彦藻

彦藻事李密，为右长史，後从密归唐。


八


○序（四）

【太仓十子诗序】

吾州固昆山分也。当至正之季，顾仲瑛筑玉山草堂，招诸名士以倡和，而熊梦祥、卢昭、秦约、文质、袁华十数君子，所居在雅村、鹤市之间，考之，定为吾州人。盖其时法令稀简，民人宽乐，城南为海漕市舶之所，帆樯灯火，歌舞之音不绝，虾须三尺，海人七寸，至以形诸篇什。居人慕江南四大姓之风，治馆舍，庀酒食，杨廉夫、张伯雨之徒自远而至。呜呼，抑何其盛也！淮张之难，城毁于兵。休息生养百五十载，张沧洲始以诗才重馆阁，与李茶陵相亚，而早死，则弗以其名传。桑民怿、徐昌国家本穿山与凤里，名成之后，徙而去之，则弗以其地传。故至于琅琊、太原两王公而后大。两王既没，雅道澌灭，吾党出，相率通经学古为高，然或不屑屑于声律。又二十年，十子者乃以所为诗问海内。然则诗道之兴，岂不甚难矣哉！

“昔我有先正，其言明且清。”士君子居其地，读其书，未有不原本前贤以为损益者也。挽近诗家，好推一二人以为职志，靡天下以从之，而不深惟源流之得失。有识慨然思拯其弊，乃訾謷排击，尽以加往昔之作者，而竖儒小生，一言偶合，得躐而跻于其上，则又何以称焉？即以琅琊王公之集观之，其盛年用意之作，瑰词雄响，既芟抹之殆尽，而晚岁然自放之言，顾表而出之，以为有合于道，诎申颠倒，取快异闻，斯可以谓之笃论乎？今此十人者，自子俶以下，皆与云间、西泠诸子上下其可否，端士、惟夏兄弟则为两王子孙，乃此诗晚而后出，雅不欲标榜先达，附丽同人，沾沾焉以趋一世之风习。《书》曰：“诗言志。”使十子者不矜同，不尚异，各言其志之所存，诗有不进焉者乎？吾不知世之称诗者，其有当于余言否也？亦聊与十子交勉之而已矣。十子为周肇子俶、王揆端士、许旭九日，黄与坚庭表、王撰异公、王昊惟夏、王抃怿民、王曜升次谷、顾湄伊人、王摅虹友。序之者，梅村吴伟业也。

【田{髟弗}渊梦归草堂诗序】

云间田子{髟弗}渊刻其《梦归草堂诗》二十首，属余序之，于时田子将行矣。余读而叹曰：士游京师，不得所遭而思归者，亦情也。虽然，当其初也，感概不平，咎斯人之莫偶，望望然不可以留；其既也，蹉跎难返，冀知己之一遇，栖栖焉又未可以去也。以彼其为诗，矜长任气，刺物遌时，抗臆而出声，务有以泄越其芒角；已而裴回反侧，惬迫无聊，不能自致于放旷之区，逍遥之宇，适乎情者不免累于境如此哉！

余以观田子则不然，以孝廉计偕来长安，偶不得志于一第，其同时被落者，粮不及赍，马不及秣，见星而行，呼与共载，田子笑弗应，曰：是悻悻奚为者？僦居萧寺中，取当世文人所论著，丹黄而点定之，视一时之人我得丧如无有也。其为诗，于登临赠答之什，天才富捷，伸纸立就，思若宿构，而语必出人，见者惊诧为莫及。王公卿士虚左倒屣，无不知有田子者，且将荐其才为可用，而田子一日戒其行李曰：吾畴昔获吾梦，因决吾归，是不可以濡滞也。遂行。余因有意于田子之为人也。

夫五都声利之区，居之者，其神胶胶，其用扰扰，故乡旧国，思之恤然，言之喟然，人习于梦而不知所以梦。今田子恬泊寡营，夷犹自放，行止进退，一之乎道，而外物不以撄其心，嗒然忘而蘧然觉，此田子所为梦乃所以为觉也，而岂仅发之于诗哉？若田子者，可以归矣！

【董苍水诗序】

余初与云间董遂初先生游，时先朝方行保举法，诸生用荐者集阙下，先生以吏侍郎摄部事，考其德艺而进退之。盖朝廷忧科目不足尽天下士，仿两汉贤良孝弟诸选，搜扬殊尤绝异之材以资世用。诏书既下，士之应命至者，且觊觎不次；乃自宰执以下，凡风纪议论之司，率缘科目以为阶，枝联党附，相与坚持之不可，其付之吏部，不过聊塞上意，授州县之职，为常调而已。先生虽欲力请之，不能也，与余叹息者久之。

后二十馀年，识先生之孙孝廉苍水，偕其兄进士君阆石，俱以才名显其乡，既由科目进矣，坐公事摧挫抑塞而不用。盖当时号为重科目，二百年来，虽有董相、贾傅、相如、子云者复出，非由此涂也弗进。末造艰难，号啕求贤，卒为公卿大臣之所格，盖科目之根据于朝廷，其不可动摇如此。今天下科目之涂渐狭，而其选又渐轻，世家旧族，门户不堕，从式微不振之中，奋身乎有司之举，如二董君者，求什一于千百耳。顾沦落如故，几与岩居穴处者同，其穷困则亦已矣；甚至乡里小儿，胥徒伍伯，直乘气以排之。嗟乎！余游于董氏祖孙间，俯仰三十载，其世事迁变、人材用舍之故，可胜道哉！苍水之所学尤长于诗。云间固才薮，而诗特工，在先朝由经术取士，士之致身者废风雅于弗讲，独云间坛坫声名擅海内。至今日零落尽矣，苍水又起而继之。其才与地既足自拔，而又使之优闲不仕，蕴其肮脏牢落之气，一发之于诗，故讲求益密，而寄托益深，其篇什将为当世所推，不独雄云间也。

董为江南望姓，余犹及见大宗伯文敏公，馆阁老成，文章书画妙天下，然其侪偶异同，犹訾謷翰墨风流，非救时干济者所急，故不究于大用。繇今视之，当时所谓大用者，于文章翰墨，固目为不急而弃之矣，吾不知其救时干济，于世会之得失竟何如也！又胡以服山林蓬蔚之士，而谓士之不由科目者必无其人乎？今以苍水之年少瑰异，天固壅阏之不遽至于通显，俾富贵利达漠然于胸中，益且砺于其所得。然则是编也，直其兴会之寓焉者耳，夫岂足尽苍水哉？余且见苍水学殖之富，行治之修，科名建竖，大展乃祖之所志。然则向之所谓重者毋乃为轻，而今之所谓轻者毋乃为重欤！是在苍水有以自勖焉。

【吴六益诗序】

余留京师三年，四方之士以诗文相质问者无虑以十数，其间得二人焉：于史则谈孺木，于诗则吾家六益而已。孺木之于史也，考据异同，搜扬隐赜，年经月纬，条分而钩贯之。五都之肆，断编废楮，腐烂缺，不可复读，孺木典衣易钱，欣然购之以去。尝策蹇卫，幞被入西山，访旧朝遗迹，草木蒙蔚，碑碣残落，故老仅存之口，得一字则囊笔疾书，若恐失之。会天大雪，道阻粮尽，忍饥寒而归，同舍生大笑之，弗顾。六益之于诗也，自汉、魏以下及三唐诸作，各穷其正变，约其指归，取材宏博，选词丰腴，沉郁顿挫，铿镗鞳，居然自成一家。或闭门蹋壁，拄颊苦吟；或伸纸搦管，刻烛立就。自居长安来，关河宫阙，郊原城市，人事之迁变，日月之消沈，无不发之于诗。此两人者，天资朴厚，一切富贵利达，险巇忧患，皆不以入其胸中，故覃思竭精，能各造其力之所至，虽所好不同，其成就一也。

今春孺木别我以归，未几月，六益又将行矣。余尝念身名颓落，惟读书一事未敢少懈，思得乞身还山，偕孺木键户读史；俟稍有所得，则又携六益入天台，访禹穴，极山川之高深、烟霞之变幻，以助吾诗之所未备，而惜乎尚有所待也。

夫学精于专，荒于杂，夔、旷之于音，工倕之于巧，殚其终身之力，推极窔奥，故足以成名。彼一艺如此，况乎读书立言者之旨哉！今二子之才，毕其苦心，咸诣有专，而余顾欲兼之。余懒且病，见闻散佚，不克有所论著；即兴会所属，形诸篇咏，才退力拙，亦辍而弗为。六益刻其近诗一千六百馀首，余读之能无愧乎？于其行也，序以归之，所以见六益之专，而识余之愧也。

【邹黎眉诗序】

余与梁溪邹子介同举省闱者将四十年，子介之次子于度及其孙黎眉先后从余游，盖余之交于邹氏者三世矣。于度大廷奏名第一，天乃丰其遇而啬之年。予以暇日过惠山，则黎眉所学大进，天才隽逸，深肆力于诗古文词，间出其馀技，笔墨渲染，无不造诸至极，其志气超迈，论辨英伟，有绝出于流辈者。予初叹子介之不及见其子成进士，继又于京师哭于度，私心伤之，今乃知旧门长德，源远流长，其于湖山清淑之气，渟毓而盘礴，子介、于度所不能尽者，将悉以发之黎眉无疑也。

有黄子夏生者，为黎眉友，才相亚而穷困过之。黄子一日造予而言曰：邹子将办装入太学，行有日矣，先生不可以无辞。予曰：昔宋吕文穆公繇对策首选，受知太宗，晚进其侄夷简，遂相继柄用。今以于度为世祖所拔擢，诚使积年资，跻通显，黎眉于其时用近臣子弟身至京师，进平生所为文，其遭逢必有大过人者。今乃从白衣诸生，蹇驴衤菐被，以折旋于博士之前。士之遇合，大小迟速，岂非以其数耶！虽然，太学者，教化之原，人材所自出也。尝试推邹氏之先，不有骋辩而谈天雕龙者乎？上书而连类比物者乎？当周衰学废，汉兴，文、景之世，未遑有所兴起。士生其间，不能逊志鼓箧以从事于《诗》《书》之业，各逞私欲，希尊宠于当世，故有迂怪不经，游谭无实，盛自称许于碣石稷下、梁苑吹台之间，如三四子者，虽各有所长，而风习固已衰矣。

国家遵行先王之制，举天下之士，一志同方，毕归之于学。我东南之人争自濯磨者甚众，只以伏处江介，援引劝诱之不力，废格衰沮，不能自达于通都。其上者甚穴著书，次者客授管记，渐流为唐季之馀习，识者忧之。求其具车马登桥门，奋然欲自进于天子之科目如黎眉者，百未一二数也。嗟乎，人材消长之故，可胜道哉！夫邹子之所善莫过于黄子，然黄子一再试于有司，辄有摧幢息机之意。京师贤公卿大夫见黎眉之才，亦慨然于南士之不鸣不跃者乎？亟思所以收之，其必有道矣。是为序。

【沈伊在诗序】

异时吾友邵僧弥好为人言吴中先贤轶事，曰：石田沈先生之隐相城也，有郡守召之图其树塞门，一郡惊诧：此当呼庸工，奈何以辱沈先生？先生顾不肯祈免，亟囊笔往，图毕辞归，而守不知也。吴文定公匏庵于先生为布衣交，官宗伯，居京师。郡守缘辑瑞入，公首迎问先生起居，守愕眙不能应，退访之，则向者囊笔生也。归而惶恐，执贽谢，先生已逾垣遁矣。僧弥善书画，能诗，性耿介，耻干谒，为余叙述先贤往役不往见之义，庶几于其身亲见之。又自以与余善，窃用石田自许，而取文定望余。乃不幸僧弥早世，而余颓然放废以老，惟追忆亡友之言，为愀怆而已。

今年秋，避客狮林寺中，金昌沈生伊在持所作诗若画来见。生颀而秀，精警有机辩，一时倾其坐人。画学赵承旨，布景设色，超诣独绝，诗亦沉练有法度。问之，则固石田孙也。自来儒雅，诗与丹青为两家，惟石田之画擅名当代，而一时巨公推挹其诗，以为舒写性情，牢笼物态，仿佛少陵、香山之间。今伊在亲其子孙，阅数世，逾百年，一旦起而修明祖业，其诗若画深造而日新者，家法具在，又何俟乎它求哉！虽然，余以伊在之学先生者，不专在诗画，而在其为人。尝试取往事比类观之：今之有司，视文人才士如鸿毛，世无吴文定，即使若文定者复出，曾不足介其一言以为轻重；而今之为士者，于郡县必先谒，谒而任奔走之役，有百倍于绘事者，又何有于不知而后谢，谢而拂衣去之也？然则伊在之学先生者，亦贵乎自重已耳。

世运而往，自石田逮乎僧弥之时，不知其几变，然其时风流文采，犹为当世所矜式；乃抚今追昔者，已慨然前贤之不可作，而况于今日乎？余少与僧弥用诗文书画相砥砺，顾念逝者已矣，老而才退，于所学无所成名，见伊在之年少而才，取三十年前所闻于故友者告之，非图勖勉同志，良以自感也。是为序。

【徐季重诗序】

梅村之西偏曰旧学庵，余与同里诸子读书咏诗其中，昆山徐季重僦邻舍以居，啸歌之声相接，往还十有馀载。余既于役京师，季重亦还其邑之故庐以去。今年相见道旧，出所为诗示余，余读而叹曰：吾闻土山之阳，界溪之上，在昔多隐君子焉。百年以来，名臣巨卿往往间出，独处士未之概见，岂其埋没于风习，不能自振欤？抑流俗之所弗尚，姓名磨灭，不复使之传欤？吾不得而知也。夫儒者处世，不簪绂而贵，非岩穴而高，修身服物，弹琴以咏先王，其声若出金石，虽有家门贵宠，蝉联辉赫，而能退然其中，乘柴车，处僻壤，蓬蔚之宫，鸡豚之社，终其身无不自得，当世景其高行，有铜鞮伯华之风，若季重者，殆其人乎！

庄生有言：“旧国旧都，望之畅然。”夫庄生以道德仁义为蘧庐之一宿，将以遁于无何有之乡，顾犹惓惓于此者，不能已于情也。人孰无情者哉！《小雅·黄鸟》之诗曰：“此邦之人，不我肯谷。言旋言归，复我邦族。”周宣王时，其民初经劳来安集，有流离而失所者，固已少矣，异邦之叹，故士之思见于诗者，如此其切至，无怪乎唐人之羁愁远宦，远歌长吟，悲思而踯躅也。余本昆人，迁而去之者三世矣。当季重侨寓东沧，相与讲榆之雅，比屋城南，有皋亭水木之胜，论心学古，终焉不出。世故牵挽，不克守其匹夫之节，飘蓬劳苦，为别四年，归，而所谓旧学庵者坏墙蔓草，诸子或穷或达，各以散去，季重独于其间返故乡，戢田庐，守坟墓，枕经籍书，于阳城畏垒之滨，逍遥宴娱，以有此诗也，余读之其能无慨于中乎！夫昆山东冈之畔，先参政之丙舍在焉，余将买田一廛，偕季重共为耕，以优游尧、舜之化，斯不可以乐而忘死耶？《黄鸟》之初章，其义盖有取尔也，故以之序季重，且以见余志焉。

【翁季霖诗序】

余读欧阳公《集古录序》，其言物常聚于所好，而得于有力之强，自谓好之已笃，力虽未足，犹勉致之。以余观公之所好，如盘盂、金石、篆籀、分隶诸书，亦重其文焉而已。后有继者，如赵明诚、倪元镇之流，其所访求搜购，为有力之强且十倍焉，然皆取其器，不徒以其文，视公之所好，相去稍有间矣，天下士大夫乃亟称之，良以后生去古既远，庶几睹其物，知其用，俾观者得所考，虽目之好古而文可也。

余尝访友莫釐峰旁，过翁氏之庐，见其堂庑深靓，夹窗助明，雷尊蜼鼎、犀签缥帙以为之陈，雕茵髹几、文竹异石以为之饰，问其家，曰：先人之所遗也，没十馀年矣。琴策在前，罍洗居右，部分而不乱，无纤翳焉。噫！是其聚之可谓有力之强者矣，然非其子孙好文，不能守之完且美也。其中子季霖出所为诗一卷，读之琅琅然，铿金而戛玉。夫生于湖山巨丽之区，能守先业，读父书，以讽咏为乐，若季霖者，所得不既多乎！吾闻翁氏之先，以化迁起家，其后改为任侠，击锺连骑，角狗马之足，与鸡鞠之会，以大耗其资；而季霖之先人慕奇嗜癖，独以之称风流，传来裔。欧公有言：象犀金玉，其能果不散乎？赵明诚、倪元镇即其身遭逢丧乱，荡为云烟，后世犹美其标韵；而况于翁氏若考作室，维涂暨茨，匪徒永保而弗失，又重以风雅之道，为之后先辉映也！

夫诗以流连光景，陶永性情，与好古博物其道为相近。季霖列玩左右，望若神仙，摩挲前人之手泽，而咏歌击节，得是编于高山流水之间，吾知其诗有进而未睹其止也，乃取而著之于篇。








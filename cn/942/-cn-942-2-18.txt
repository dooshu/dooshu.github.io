任守一

先生姓任氏，讳守一，道号自然子。世为京兆鄂县之农家。体干魁梧，胸襟开朗，不拘小节，性喜射猎。一夕梦鬼使摄入阴府，历见罪囚校对拷掠之事。觉而有悟，因毁弓折矢，对天自盟，愿改前非。以新厥德径，诣刘蒋祖庵丹阳宗师门下，求受道业，丹阳斥逐。至於数日，其心益坚。乃纳之，俾就环堵供事。饮膳三载，之问服劳益谨，未尝须臾少懈。丹阳怜之，指授真诀，教以忍辱降心，调炼神气。久之心地虚明，渐有所得。一日跪前告曰：庸鄙凡愚，蒙师开悟，顾无以报，愿垂慈悯，不弃陋拙，更执汲爨三年。丹阳却之曰：汝向时未悟，须当服勤效役，今既有所得，当进汝真功，接引后进。於是先生拜辞，乞食河朔问，道绿日盛。至大定癸卯冬，闻丹阳返真，先生庐墓三载。未几忽召门人曰：昨夕师真有命，令从游道山。沐浴更衣，偷然顺化，即明昌改元四月十四日也。兵后门人移葬于登州蓬莱县百涧村重阳观，构堂设像矣。


◇禅位册

咨尔相国齐王：夫气分形化，物击君长，皇王递兴，人非一姓，昔放勋驭世，沈璧属子；重华握历，持衡拥璇。所以英贤茂实，昭晰千古，岂盛衰有运，兴废在时，知命不得不授，畏天不可不受，是故汉刘告否，当途顺民，曹历不永，金行纳禅，此皆重规袭矩，率由旧章者也。

我祖宗光宅，混一万宇。迄于正光之末，奸孽乘权，厥政多僻，九域离荡。永安运穷，人灵殄瘁，群逆滔天，割裂四海，国土臣民，行非魏有。齐献武王应期授手，凤举龙骧，举废极以立天，扶倾柱而镇地，翦灭黎毒，匡我坠历，有大德于魏室，被博利于苍生，及文襄继轨，诞光前业，内剿凶权，外摧侵叛，遐迩肃晏，功格上玄，王神协德，舟梁一世，体文昭武，追变穷微。自举迹藩於，颂歌总集，入统机衡，风猷弘远，及大承世业，扶国昌家，相德日跻，霸风愈邈，威灵斯畅则荒远奔驰，声略所播而邻敌顺款。以富有之资，运英特之气，顾眄之间，无思不服。图谍潜蕴，千祀彰明，嘉祯幽秘，一朝纷委，以表代德之期，用启兴邦之迹，苍苍在上，照临不远，朕以虚昧，犹未逡巡，静言愧之，坐而待旦，且时来运往，妫舜不暇以当阳，世革命改，伯禹不容于北面，况于寡薄，而可踟蹰。是以仰协穹昊，俯从百姓，敬以帝位，式授于王，天禄永终，大命格矣。於戏！其承历数，允执其中，对扬天休，斯年千万，岂不盛欤！（《北齐书·文宣纪》）


祭敕封翰林检讨陈公文


呜呼！自绮等得侍吾师陈先生，听其语，未尝一日不在岷峨锦水之间者，念翁在也。然翁闻先生之欲归，辄唏不乐，驰书戒使拒而尼之。先生徘徊於邑，欲去不克遂者数年于兹。故翁之没也，先生崩恸殒绝，呕血呼天，不能自止。诚憾夫夙志之有违，而痛乎追养之莫逮也。

夫父子之爱，天性也。人之于子，莫不愿拳跽伛偻，拊之膝下；袒鞠，就之朝夕。然世顾有近之而愈戚，远之而愈欣者。将资父之义，重于承欢；显扬之美，贤于色养耶？嗟乎！身无衡命，顺之而已。苟顺其志，生则悦之，死则安之。夫先生为讲幄近臣，有论思之责，有调护之寄，任大望重如此。翁能以私爱夺之否乎？第令先生奋然决一旦之意，不顾违亲以快其志可矣。翁悦之否乎？不悦则必有拂郁壅阏之怀焉。翁能以寿考终其天年否乎？若先生者，盖所谓抑志以安亲，违心以顺命者也。而又何憾于心乎？

某等游先生之门，悲先生之志。闻翁之讣，盖忉怛悼痛，雪涕而兴哀焉。然又知翁之心，以先生之能顺其意为安且悦也。故瓣香陈词，告翁之灵，并以为先生解。嗟乎！翁而有知，谅亦无逆于斯言乎！






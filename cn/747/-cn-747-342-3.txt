○金紫光禄大夫守太子太傅兼宗正卿赠司空上柱国陇西郡开国公李公神道碑铭

昔周武以二公股肱王室，然而允西土，师保万民者，其惟召公乎？汉室以二傅羽翼储宫，然而亮采东朝，仪型百辟者，其惟萧傅乎？则九德之师，六行之傅，亲贤既美，亦何代无其人哉！陇西公才为国之垣翰，位为天之喉舌，德为朝之元老，行为帝之信臣，盖所谓宗室之间生，士林之杰出者也。公讳齐物，字道用，陇西成纪人。自若水导其灵源，而圣人作；高邱峻其层构，而才子生。元元为宋帝之先，兴圣有勤王之举。盛德弥於百祀，灵根固於千叶。太祖景皇帝功高佐魏，庆始封唐，家崇八柱之勋，地半三分之业，亦犹殷人之祖契、周室之宗文。公即景皇帝之五代孙也，郑王亮之元孙，淮安王神通之曾孙。淮安王皇朝开府仪同三司尚书左仆射，赠司空。磐石开府，介圭锡瑞，成周之晋郑，西汉之勃平。祖孝锐，盐州刺史。父，陇州司仓，赠宏农太守。并清白贻范，仁贤继轨，连华公族，济美专城。公禀乾刚之正性，体坤顺之中德。爰自岐嶷，特锺美秀，俨然王公之量，郁有台鼎之姿，固已超等夷而出群萃矣。神龙初，起家左右千牛备身，历尚辇直长、许州司马、华州司兵。时方振拔，势已飞腾，此则江汉之滥觞、华嵩之覆篑也。丁太夫人忧，公有至性，毁瘠过礼。扶杖於家，哭不绝声者累月；倚庐於墓，衣不解带者终丧。天子特降玺书，就庐慰勉，非常之泽，近古未闻。服阕，授鸿胪丞，除尚辇奉御，迁北都军器监事。太原为一都之雄镇，军器掌五库之禁兵。故乾没之赃，一徵百万；缮完之利，费省巨亿。少尹严挺之连奏课最，擢拜长安令。陆海殷凑，五方浩剧。公以威禁暴，以恕用刑，邑里之人，陶然大化。迁将作少匠、殿中少监、太府少卿、怀、陕二州刺史。虽汉之宗室，不典三河，而周之懿亲，先分二陕。惟良之寄，实在於公。尝以黄河经砥柱之艰，有覆舟之患，遂奏疏九派，凿三门。属役而坚冰大合，兴功而烈火潜炽，不愆於素，若有神焉，人皆以公至诚之所感也。又於石获古铭曰平陆，遂以名县焉。元宗异之，赐貂裘一领、绢三百匹，特加银青光禄大夫鸿胪卿，并公之先陇州府君专城之赠。上尝赐公玉尺一，诏曰：“谓之尺度，可以裁成。卿实多能，故为此赐。”识者知公必将金玉王度，代天之工，岂惟从容九列而已！拜河南尹，仍水陆运使。属左相李公之、尚书裴公宽、京兆尹韩公朝宗与公为飞语所中，公遂贬竟陵郡太守。时陆羽鸿渐随师郡中，说公下车，召人吏告之曰：“官吏有簋不修者，僧道有戒律不精者，百姓有泛驾蹶弛者。未至之前，一无所问。而今而後，义不相容。”数年间，一境丕变，熙然若羲皇之代矣。哀孤重老、有隐逸好道者，常骑马於里巷之中，亲自恤问。量移安康，即日上道，老幼遮拥，不得发者三辰。转汉阳蕲春，其政如一。公虚中自牧，接下愈恭，与物尽推诚之心，正身无气焰之忌。每上春行令，大户阅农，轻裹糇粮，重烦县道，化流江汉，如时雨焉，故郡历数四，课事第一，去思之感，人到於今称之。天宝末徵拜将作监，重授鸿胪卿。纵壑巨鳞，还游旧浦，凌风劲翮，俄返故林，时国忠包藏於内（下阙）


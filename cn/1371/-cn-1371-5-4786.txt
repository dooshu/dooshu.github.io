自勉

曩岁读隐书，妄意慕陶葛，芝房及乳石，日夜躬采掇。



飞举固未能，死籍或可脱。



那知事大谬，发齿将秃豁。



神僊岂弃汝，正坐自迂阔。



余年尚努力，勿待烛见跋。



自勉

学诗当学陶，学书当学颜；正复不能到，趣乡已可观。



养气要使完，处身要使端；勿谓在屋漏，人见汝肺肝。



节义实大闲，忠孝後代看。



汝虽老将死，更勉未死间。

自勉

妄出真成错，归耕惜已迟。



褐温贫始觉，饭美淡方知。



身外元无易，情中自有诗。



穷源那得止，瞑目以为期。

自勉

自信直如弦，残年偶得全。



老犹嗤佞佛，贫亦讳言钱。



旦暮勤鞭策，麈埃痛洗湔。



仍须语儿子，此事要家传。



自勉

臂弱传钞少，心烦记问衰。



读书犹自力，爱日似儿时。



章句分无憾，声形讲不遗。



明年幸强健，闭户有余师。

自勉

归老宁常逸，时时学荷鉏。



室蜼无长物，圃尚有余蔬。



壮志诚衰矣，贫居亦晏如。



为农当世业，安用筑门闾。




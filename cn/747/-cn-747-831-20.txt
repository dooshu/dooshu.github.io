○授宗正卿嗣郑王逊大理卿李克助宗正卿等制

敕。九卿间重而显者，大宗正卿与廷尉，实次奉常焉。易官而处，惟典之章。具官逊等，皆吾属之桢干也。而又荷出相戟之门，逊继分郡符。必闻其政，久历庶位，咸称有材。克助承忠孝之家，践修罔坠。多所该练，扬於缙绅。今载葺京师，敬先宗庙。资乎集事，速以成功。而方备法官，是宜改秩。往趋急务，更在厉精。伏念旬时，狱可知也。我有具律，逊其尽心。可依前件。


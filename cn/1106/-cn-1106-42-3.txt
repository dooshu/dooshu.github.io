○湘口馆潇湘二水所会

（《九域志》，潇水湘水，在祁阳，皆永州县。此馆当在永州也。）

九疑浚倾奔，（九疑，山名在永州界。）临源委萦回。（临源岭，名九疑临源，潇湘所出。）会合属空旷，（会合，谓合流于湘口馆也。）泓澄停风雷。高馆轩霞表，危楼临山隈。兹辰始霁，（，清也。与“澄”同。）纤云尽褰开。天秋日正中，水碧无尘埃。杳杳渔父吟，叫叫羁鸿哀。境胜岂不豫，虑分固难裁。升高欲自舒，弥使远念来。归流驶且广，（驶，音史，疾也。）泛舟绝沿洄。


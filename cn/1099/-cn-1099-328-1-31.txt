○答大同廵撫賈春宇計俺酋死言邊事 【 順義虜情】

奉翰示料度虜情一一中的敬服、今日之事惟當鎮靜處之。隨機應之。勿過為張皇。輕意舉動。致令眾情惶惑。興起事端也。昨督撫欲條議、僕即力止之、俺酋未死數年之前、僕巳逆慮及此、諸公但審偵虜情、有當處者亟以見教、　聖明在上、自有主斷也、虜中無主。方畏我之閉關拒絕。而敢有他變。但爭王爭印。必有一番擾亂。在我惟當沉機處靜。以俟其自定有來控者悉撫以好語使人人皆以孟嘗君為親巳然後視其勝者。因而與之。不宜強為主持。致滋仇怨也。前示丈地均糧查革冐免二事、極其精覈、至于處豁應州民田、尤為妥當、巳属所司議覆優獎矣、


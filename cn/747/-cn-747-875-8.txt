○孙晟谥议

右：伏以孙晟蕴经济之才，有慎重之操。守之以正固，润之以文辞。事先朝居密近之地，登右辅称弼谐之任。周历清显，蔼有闻望。洎北寇侵轶，边郡惊骚。於修德庇民之时，奉执谨乘轺之命。闻其情专报主，动必应机。班彪论中兴在汉，仲尼由大夫思鲁。深践虎狼之国，竞全臣子之节。虽死之日，犹生之年。爰考易名，宣旌尽瘁。孙晟精於文学，达於政事，专以知物，多闻阙疑，岂不谓博物多见乎？为一介之使，奋不夺之节，见危致命，确乎不拔，岂不谓之忠乎？危身奉上曰忠，其孙晟请谥为忠。


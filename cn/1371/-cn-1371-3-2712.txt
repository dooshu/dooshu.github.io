山园晚兴

病骨初轻野兴浓，闲扶拄杖夕阳中。



草枯陂泽涓涓水，木落园林淅淅风。



杨子凄凉老天禄，马周憔悴客新丰。

壮心未与朱颜改，一笑凭高送断鸿。



山园晚兴

传杯谁与豁幽悰？

霜晚黄花未满丛。



过雁一声寒霭外，短篱数掩夕阳中。



易虽病里犹能读，诗到愁边始欲工。



惟有功名真已矣，嬾将华发对青铜。


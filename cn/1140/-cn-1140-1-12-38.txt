寄王昊庐

去岁获侍左右容接勤恳谈讌数四几顾恋不能辞去今日名公卿擅学行如公能复几人乃拳拳於偃蹇需次迂步疎节之人不知先生将何所取也今且以嘉与士大夫者衡校多士矣

帝畿固天下人才根柢得大贤而为之师存独醒于衆醉之中砥颓澜于既倒之後为天下所独难非公其谁近闻言路绳摘学政极为痛切会须我公一洗之耳嵩少之游所过多贤主人登封叶君尤欢甚盖其笃词学重交游出之天性又知为公之故人辱公之推重故也惜其以公事赴洛信宿辄别嵩阳夜雨有诗奉怀道远莫致今藉手贵门人蒋年兄请正自揆疎拙无仕进之念惟辑着小书诗文各十余卷力不能刻又耻以告世俗之人将恐终饱蠧鱼南来州县有可语者或语及之次第分刻不敢谓其可传亦庶几存苦心万一其他干谒之事久谢不敢为矣无可为献嵩山诗不能录谨呈游记数篇伏惟示绳削焉


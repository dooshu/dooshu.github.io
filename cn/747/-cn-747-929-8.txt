○贺雅州进白鹊表

伏睹严道县多功团崇善里百姓李彦韬，於楠树上获白鹊进献者。五行表瑞，见金运之隆昌；百辟同瞻，贺玉京之贻贶。臣某中贺。

臣闻王者正名立训，体乎天意，胜残去杀，慰此人心，则有异木珍禽，来仪朝阙。霜毫动色，绀趾标奇。敛羽呈姿，应见徒夸於汉魏；传声送喜，翱翔显奉於皇明。

伏惟陛下瑞冠百王，功超三古，协序而风调禹律，烛昏而镜满轩台。亭毒万方，再树乾坤之本；照临下土，重悬日月之光，鄙炎汉之息肩，迈唐尧之鼓腹，人歌岁稔，物赖时康。况乃万旅貔貅，千营铠甲，擒凶翦弊，抚弱字孤。雷掀钲鼓之行，黯旌旗之举，发令而雄豪踊跃，申恩而疲瘵昭苏，五星运度以垂休，八海承风而寝浪。遂至山河效祉，禽羽呈祥，远离海上之巢，来对中之阙。观其玉笼乍启，雪姿不惊，望圣苑以回翔，对天慈而鼓舞。往来瑶陛，栖泊珠帘，认素羽以难分，听新声而已熟。不是成桥之侣，殊非绕树之群；既彰团雪之容，实焕来金之盛。伫见干戈载止，奸邪屏除，荡疆场之烟烽，永归北极；静寰区之榛梗，自我西方。信超魏德之雄，更掩汉成之代。

臣获逢昌运，累睹殊祥，辄陈歌颂之词，上浼圣明之鉴。臣谨课《颂圣德纪瑞》诗一首陈进，干渎冕旒，无任之至。


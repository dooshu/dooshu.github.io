○议沙门不应拜俗状

窃以耆山阐化，泛幽津而鼓楫；碧落垂训，趣真境而扬言。德总四天，挺教殊乎欲检；义均一指，资敬异乎常伦。故致礼坚林，至理与恒情别统；屈身河上，元功共即事已乖。是知缁服黄冠，非阙廷之饰；禅林洞府，岂臣子之荣？至於功深利益，道备宏诱，列三乘之旨，则理极四生；示五千之文，则言包万象。执慧刀而割烦恼，弃有欲而习无为，存殁仰其舟航，动植资其含养：性相非研机所尽，希夷岂探赜所穷？况转法轮以翼帝功，则功济尘劫；浮真气而基圣道，则道冠混元：荡乎大乎，固无得而称矣！今欲奖同名教，令依俗礼，纶言既降，谁曰不宜？窃恐高尚之风，因斯遂往；元妙之理，流荡忘归。伏惟陛下爱敬隆於百王，德教敷於四海，凝神体物，宏道为心。何必约此二门，混同真俗之路；限兹两教，乱彼默语之途？戒律既异於恒科，跪拜岂通於常礼？因循之迹，请依恒轨。谨议。

源诚心

诚心，龙朔中官万年县令。


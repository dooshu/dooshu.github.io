○献权舍人书

禹锡在儿童时已蒙见器，终荷荐宠，始见知名。众之指目，忝阁下门客，惧无以报称，故厚自淬琢，靡遗分阴。乃今道未施於人，所蓄者志。见志之具，匪文谓何？是用颛颛恳恳於其间，思有所寓。非笃好其章句，沈溺於浮华。时态众尚，病未能也，故拙於用誉；直绳朗鉴，乐所趋也，故锐於求益。今谨录近所论撰凡十数篇，蕲端较是非，敢关於左右。犹夫矿朴，纳於容范。尝闻昔宋广平之沈下僚也，苏公味道时为绣衣直指使者，广平投以《梅花赋》，苏盛称之，自是方列於闻人之目。是知英贤卓荦，可外文字，然犹用片言借说於先达之口，席其势而後骧首当时。矧碌碌者，畴能自异？今阁下之名之位，过於苏公之曩日，而鄙生所赋，或钜於《梅花》。则沈泥干霄，悬在指顾间。其词汰而喻僭，诚黩礼也。ム游藩之久，凯尚旧而霁严。禹锡惶悚再拜。








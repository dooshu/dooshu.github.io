◇相州战地立佛寺制（开皇元年八月）

门下：昔岁周道既衰，群凶鼎沸，邺城之地，实为祸始。或驱逼良善，或同恶相济。四海之大，过半豺狼；兆庶之广，咸忧吞噬。朕出车练卒，荡涤妖丑，诚有倒戈，不无困兽。将士奋发，肆其威武，如火燎毛，殆亡遗烬。于时朕在廊庙，任当朝宰，德惭动物，民陷网罗，空切罪己之诚，惟增见辜之泣。然兵者凶器，战实危机。节义之徒，轻生忘死，干戈之下，又闻徂落。兴言震悼，日久逾深。永念群生，蹈兵刃之苦；有怀至道，兴度脱之业。物我同观，愚智俱愍，思建福田，神功助。庶望死事之臣，菩提增长；悖逆之侣，从暗入明；并究苦空，咸拔生死。鲸鲵之观，化为微妙之台；龙蛇之野，永作玻璃之镜。无边有性，尽入法门。可于相州战地，建伽蓝一所，立碑纪事。（《历代三宝记》十二，《广弘明集》二十八上）


○素木盘盂铭

先天岁夏五月，蒙恩旨，传还洛京。时韦祭酒丈人任膺居守，尝撰素木盘盂，分诸好事。既至，丈人垂眷犹昔，衔衣抚孤，得拜清颜，诉穷款於此矣。他日复往，又以木器分之，亦颁斯惠。岂散则当弃，木有先容而见知？岂朴则能坚，器有晚成而获赠？睹以为诫，仍邀作铭，退而力鄙，惧不如命。

山有木兮，全真而生。君子器之，审用而成。浑则不矫，受则不盈。辩以文直，牢因素真。抱朴委性，诫奢远名。虑终谋始，能合道精。








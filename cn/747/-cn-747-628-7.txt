○联句诗序

河东柳茂直与予有潘杨之睦，且道义相得也。予兄弟志守拙默，不交当民，晨昏之外，靖专一室，顾我者唯茂直而已。以为切磋盖常事，讨论有冥息，导志气徒然起愤，议世事予欲无言。其或晴天旷景，浩荡多思；永夜高月，耿耿不寐；或风露初晓，若有得；或烟雨如晦，缅怀所思。则何以节宣惨舒，畅达情性，其有易於诗乎？乃因翰墨之馀，琴酒之暇，属物命篇，联珠迭唱。审韵谐律，同声相应，研情比象，造境皆会，亦犹众壑合注，浸为大川，群山出云，混成一气，朗宣五色，微阐六义，虽小道必有可观，其在兹矣。茂直命予序述，存以编简，俾後之观者，知吾党所立之滥觞。


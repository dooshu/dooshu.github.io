辞考满加恩疏


准吏部咨，题请稽考绩以优辅臣事。内称：“臣于万历五年九月内闻臣父忧，奏乞回籍守制。荷蒙皇上谕留，准假归葬，旋诏还内阁。至万历七年十二月二十四日，服满起复，通计前后历任年分，除给假回籍不计外，其余月日皆实在内阁辅政。扣至万历七年十二月十七日止，一品九年满后，又历三年，例应考满给由。”等因。奉圣旨：“卿等说的是。元辅为朕勉留，夙夜在公，忠勤匪懈，实与见任供职者不殊。你部里便查考满恩例，从厚开拟来看。”备咨到臣。

臣伏诵纶音，不胜惶悚。窃惟该部所奏，乃课功常典；臣之所处，则值事之变而酌礼之中，非可以常典概论者也。今且无论臣功之有无与课之殿最，但以事理言之。追忆前年，先臣不禄，臣闻讣之初，五内崩裂，沥血陈情，惟乞一去而已。乃奉圣谕恳留，至于三四。比时臣虽在昏迷中，犹念先帝之顾托未终，圣母、皇上之深恩未报，犬马恋主，实切依依。而乌鸟私情，又有不能自释者，乃不得已而为在京守制之请。仰荷圣慈俯从，又特允归葬。旋即召还，免其朝参，停止支俸，令以素服在阁办事。臣出则综理国事，尽在公之义；入则守其苴绖，执居丧之礼。是臣之不去者，报君恩也；守制者，报亲恩也。士大夫有识者，咸谓皇上之所以处臣，与臣之所以自处，于君臣父子之情，庶几两全而无害矣。然身虽属于公家，事实殊于见任。今乃又计算前后月日，通作实历，积日累劳，循例考满。则事同见任，礼旷居丧，君臣之义虽全，父子之情则缺矣。皇上昔日之所以处臣，与臣之所以自处者，岂不两失之乎？

臣又查得前代典礼与本朝律令，凡夺情起复者，皆居官食禄，与见任不殊，故先年大学士杨溥、李贤等，皆从服中升官考满，以事同见任故也。今臣乃辞俸守制，皇上原未夺臣之情，臣亦未尝于制中起复，比之诸臣，事体原自不同。况前年荷蒙圣恩，以大婚礼成，叙录内阁诸臣，晋秩荫子，独臣以服制未满，特敕该部，俟制满而后题请。是皇上亦谅臣在服制之中，不可以加恩故也。夫既不可以加恩，又独可以考满乎？盖事必揆诸天理之当，即乎人心之安，乃无歉恨，所谓求仁而得仁者。今臣自审，于理欠当，于心未安，故不得不仰控圣明，冀申情款。惟求协夫事理之中而已，非畏人之议己，而故为是喋喋也。

伏望圣慈俯鉴愚诚，特停恩命，敕下吏部，免臣给由，庶臣得以安心供职，而皇上曲全之仁，与微臣自处之义，终为完善，无所亏缺矣。臣于此理，剖析已详，皇上圣明，必垂洞鉴。万望即赐俞允，免致再三陈控，烦渎宸严。臣不胜惶恐战栗、恳切祈望之至。

（奉圣旨：卿昔为朕勉留，夙夜在公，忠勤弥笃，殊勋茂绩，中外所知。该部题请考满加恩，委系彝典。兹览卿奏，辞俸守制与夺情起复不同，朕心更觉洞然。卿之所处，实为恩义两尽，足以垂范万世。特允所辞，以全忠孝大节。至于卿之勋劳，简在朕心，当别有酬眷。吏部知道。）






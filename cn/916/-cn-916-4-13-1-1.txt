【兰亭诗二首】

〖《诗纪》作兰亭集诗。右将军王羲之二首。〗

代谢鳞次。忽焉以周。欣此暮春。和气载柔。咏彼舞雩。异世（帖作代。）同流。迤携齐契。（帖作好。）散怀一丘。（○戏鸿堂帖十。《诗纪》三十三。）

悠悠大象运。轮转无停际。陶化非吾因。去来非吾制。宗统竟安在。即顺理自泰。有心未能悟。适足缠利害。未若任所遇。逍遥良辰会。

三春启群品。寄畅在所因。仰望（诗话作视。）碧（帖作仰□望。要录作仰眺望。）天际。俯磐绿（要录作瞰渌。诗话、《诗纪》同。）水滨。寥朗（诗话作阒。《诗纪》同。）无□观。寓目理自陈。大矣造化功。万殊莫不均。群籁虽参差。适我无非新。（诗话作亲。《诗纪》同。）

猗与二三子。莫匪（要录作非。）齐所托。（汇考作托。）造真探玄根。（要录作退。）涉世若过客。前识（要录作世。）非所期。虚室（汇考作空。）是我宅。远想千载外。何必谢曩昔。相与无相（要录作所。）与。形骸自脱落。

鉴明去尘垢。止则鄙吝（要录作郄。）生。体之固（要录作周。）未易。三觞解天刑。（要录作夭形。）方寸无停主。矜（要录作务。）伐将自平。虽无丝与竹。玄泉有清声。虽无啸与歌。咏言有馀馨。取乐在一朝。寄之齐千龄。

合散固其常。（要录作有。）修短定无始。造新不（帖缺不字。）暂停。一往不再起。於今为神奇。信宿同尘滓。谁能无此（要录作慷。）慨。散之在推理。言立同不朽。河清非所俟。（○戏鸿堂帖十。法书要录十。式古堂书画汇考。又《诗纪》三十三、诗总龟後集十六并引滨、陈、均、亲四韵。○逯案。戏鸿堂帖所载五章之末各夹注其一其二等字。）


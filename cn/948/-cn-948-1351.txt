陆游　海棠

今日春已半，风雨停出游。

缾中海棠花，数酌相献酬。

尚想锦官城，花时乐事稠。

金鞭过南市，红烛宴西楼。

千林夸盛丽，一枝赏纤柔。

狂吟恨未工，烂醉死即休。

那知茅檐底，白发见花愁。

花亦如病姝，掩抑向客羞。

尤物终动人，要非桃杏俦。

东风万里恨，浩荡不可收。

陆游

陆游　海棠

月下看荼醾，烛下看海棠。

此是看花法，不可轻傳扬。

荼醾暗处看，纷纷满架雪。

海棠明处看，滴滴万点血。

陆游

陆游　海棠

谁道名花独故宫，东城盛丽足争雄。

横陈锦障阑干外，尽吸红云酒醆中。

贪看不辞持夜烛，倚狂直欲擅春风。

拾遗旧咏悲零落，瘦损腰围拟未工。

陆游

陆游　海棠

十里迢迢望碧鸡，一城晴雨不曾齐。

今朝未得平安报，便恐飞红已作泥。

陆游

陆游　海棠

蜀地名花擅古今，一枝气可压千林。

讥弹更到无香处，常恨人言太刻深。

陆游


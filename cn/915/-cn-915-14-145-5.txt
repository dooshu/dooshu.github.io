◇答晋王请撰净名义疏书

爰逮累翰，殷勤至法。匹夫行善，止度一身。仁王弘道，含生荷赖。盖登地菩萨，应生大家。所以发心，兴隆大道，曷可量也，孰可比哉？贫道山僧，本怀夙志。于天台旧居，言念无舍，庶因世境安乐，更得寄迹幽林，仰为行道，非唯城邑。近岁谬承人泛，拟迹师资，顾此疏蔽，以非时许。况圣泽日隆，复垂今命，省诸庸鄙，弥匪克堪。贫道禀承师教，禅慧颇持，耳去眼流，如华上水，采听经论，其功既浅，赖荷禅门，凭定修习。比于专学，数论区分。理乃弗违，业乖至熟。自非如来明达，种智高圆，檀林殊能，谁肯双揖。况乎去圣滋远，晓悟甚微。徒欲承恩，惧乖深寄。有招幽谴，兼亏圣德。特愿更回神虑，别俟胜贤，妙果芳因，使无断绝。经称一句染神，历劫不朽。大智慧海，信为能入。固知深解大乘，佛法久住。功德易满，智慧最高。守质抱愚，仰希德览。徒申庸俚，终不自宣。沙门某白。（同上）


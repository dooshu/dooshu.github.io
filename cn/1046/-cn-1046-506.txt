王炎　再和前韵三首

扣头剥啄到吾庐，觉我论才有不如。

道在褐衣怀美玉，文成熟路驾轻车。

而今谈笑不携手，他日寒温徒寄书。

势利之交儿辈事，何须有客佩金鱼。

王炎

王炎　再和前韵三首

穷巷曾勤特地过，澜翻舌本落悬河。

君方迹未离尘土，我亦身尝堕网罗。

幸有吾曹相尔汝，肯教俗子更谁何。

诗成骚雅遗风在，压倒南山白石歌。

王炎

王炎　再和前韵三首

小屈青云富贵身，翻翻倦脚踏街尘。

黑貂久敝岁云晚，鸿雁不来家有亲。

客路山川聊缓带，天关虎豹莫憎人。

一寒元是功名兆，落笔能回桃李春。

王炎


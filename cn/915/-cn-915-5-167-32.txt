◇坐上与杜微书（建兴二年）

服闻德行，饥渴历时，清浊异流，无缘咨觏。王元泰、李伯仁、王文仪、杨季休、丁君干、李永南兄弟、文仲宝等每叹高志，未见如旧。猥以空虚，统领贵州，德薄任重，惨惨忧虑。朝廷主公今年始十八，天姿仁敏，爱德下士。天下之人，思慕汉室，欲与君因天顺民，辅此明主，以隆季兴之力，著勋于竹帛也。以谓贤愚不相为谋，故自割绝守劳而已，不图自屈也。（《蜀志·杜微传》）


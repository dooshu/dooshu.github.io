周祠部玄二十七首

【揭天谣（九首）】

巨灵吹空南斗死，鬼哭如云学流水。

桂阑天影白鹤秋，兔光斜坠三泉里。

泉宫暗虫寒草根，土灯燃露絓黄昏。

铁心九回滴秋血，三十六帝闻俱吞。

帝遣双童去不返，楸梧参差牧马苑。

青烟一点吹六龙，芙蓉吐光海波浅。

西池鹊寒坠灵羽，水嘶粼粼冻王母。

青娥遏云纷玉琚，水帘桃花逗香乳。

紫元双眉牵黛光，颓蒿折玉寿齐长。

风台神人铁作背，哭声酸骨啼秋裳。

彩丝结绳絓秋影，身骑白龙劝天醒。

暗魂斜背南山飞，独立香虫泣空冷。

鱼鳞居次龙堂高，琉璃砌空银烂涛。

波灵泣诉海若浪，腥风卷昼云漕漕。

珠潭沉光瘗神妪，瘦蛟啾啾走沙雨。

仙郎秋袂斑斑啼，泪花凝碧扶桑树。

湘人敲鼓迎二真，娃郎苕绾参差尘。

东风剪雪绡绿水，半天斜露葡萄春。

竹根沿花铸明月，野坟死草泉幽咽。

铜龙玉狗阍重重，东方不高眼穿血。

呼天走马指千里，刺龙血溅秋杯水。

直欲三浇壮士衣，莫教空瘗苔花紫。

白烟戛城滴铅粉，鬼灯翳墙星隐隐。

斜飞败草湿露光，玉门一滴牵秋肠。

商灵参差拾枯骨，晚岁沙头葬明月。

胡姬烂醉黄金钱，簌簌青霜剪归发。

玉鳞琐琐秦家土，凤凰去天窜寒鼠。

载得仙桥度玉关，谁管秋烟星栩栩。

粉窗绮帘十二家，井龙咽火纷栖鸦。

宫姝秃里学秋舞，背客纫珠河影斜。

旧纱银灯翳椒壁，铜辇秋云梦中泣。

石氏珊瑚劝作杯，直卷黄河三千尺。

菱蒲泣露鸳鸯渚，香坟绮罗作尘土。

碧玉斜明五五桥，藕丝流云逆行雨。

堕鸦春绿不胜梳，撩乱芳风浩无主。

杀青欲竟吟鬼妒，苏堤已远波声苦。

白天戛云漏龙歇，九道愁泉土花咽。

衰蛩粉壁牵暗光，残霞堕溪藤葛凉。

苦烟恨骨埋蒿里，哭声水寒凝不起。

青屏玉女断香魂，露黛如啼怨秋鬼。

魂清清，魄濯濯。鸟不号，鱼不跃。

纷水神，激山乐。天亦捶残，地亦摧却。

提携踏青霞，九回吊孤月。

秋台乡树结桐花，千年恨血点泉沙。

鬼灯送客三山下，黄尘清水扶桑斜。

【赋得河桥草色送高大归龙门】

江头微暄冰始开，河桥一夜春风来。

伤心宛似丛台下，青青草色青如苔。

二月三月青门道，积素浮光不堪扫。

酒幔烟中望却无，钓矶水畔看还好。

桥上萧条人几家，芳洲漠漠楚天涯。

暝随断梗飘寒雨，晴逐游丝映落花。

龙门还家孟诸野，清樽惆怅河桥下。

临歧尽醉歌送君，草上片时驻君马。

【答林子山见寄山中】

百年心事共悲欢，浮世风波梦里看。

洛下青山相忆久，郢中白雪独酬难。

将春野路孤莺早，乍雨江城半夜寒。

自愧五陵空学剑，侯门谁复识冯欢？

【寄斋中诸公】

满院飞花积雨晴，春深卧病更伤情。

旧游白社思陶令，归梦青山忆马卿。

水国烟花孤鸟没，官城槐叶一蝉鸣。

南州胜事多乘兴，羸马吟鞭倦独行。

【谢明府宅观妓】

舞换绿罗衣，歌倾白玉卮。

自矜谢公宅，胜似梁王池。

云月弦中醉，天河曲外移。

风流在兹夕，谁不道相宜。

【钱舜举金碧山水图】

风土邻巴国，山河枕蜀城。

层流九折转，积石七盘横。

树影分萤槛，崖光护鸟楹。

绛云全抹曙，紫磴半牵晴。

涧鹿缘苔卧，山猿抱叶行。

镜标岩岫合，衣拂薜萝轻。

旅望迷鸾渚，仙游忆鹤京。

断金秦谷恨，残粉汉宫情。

潇洒浮埃轶，参差倒景清。

岭烟三岛暝，潭雨百花明。

桃水真难写，蓬莱独异名。

何能谐雅兴，端化沐余生。

【小李将军金碧山水图】

池岛疑秦属，云山似洛疆。

四围青嶂合，一望绿川长。

野浦全春树，人家半夕阳。

峰峦看似绣，草木讶闻香。

冻竹澌银雪，寒风落锦霜。

楼思王粲倚，谷忆郑生藏。

石发和烟润，林衣浥露光。

日华初布暖，风信未经凉。

水泛蛟龙迫，岩居豺虎防。

鱼情空渺漠，雁思更微茫。

独浩巢松兴，多怀辟谷方。

天台与蓬岛，对此永相忘。

【送曾译史归山中】

邻霄台下罢登临，一曲离歌泪满襟。

芳草怀人频积梦，流年远别又惊心。

春城雁去余寒尽，野戍花飞暮雨深。

今日远寻陶令尹，青山卧病谢朝簪。

【骠骑席上饯别典监鲍公归长沙】

高馆凉风送别过，膏车秣马谩蹉跎。

玉壶暂醉将军酒，宝剑新弹侠客歌。

楚水夕阳行处远，官桥春树梦中多。

王门到日能相忆，千里愁心竟若何。

【斋居呈陈二高三兼似故人黄玄林敏及从弟】

槐叶阴阴杨柳垂，高斋独坐日斜时。

地经积雨多秋竹，鸟惜残花恋故枝。

卧病山城非中酒，旧游洛社总能诗。

相从每过扬雄宅，一曲阳春慰所思。

【秋咏】

南山闭户绝风尘，旧业依依少四邻。

秋草望中曾独往，野鸥闲里最相亲。

荆门西望迷归客，湘水东流怨逐臣。

荣辱升沉只如此，更将心事问何人。

【寄王校文】

壮游江海总离居，岂料同君岁月疏。

湘水每劳怀旧梦，筠阳曾枉荐贤书。

霜空落叶清砧候，天入平芜白雁初。

自古长沙文化地，圣朝逢掖近何如？

【温陵中秋陈大宅后亭观月】

紫英亭前露欲香，习家池上夜偏长。

醉来见月知何处，还道清光是故乡。

【秦家小慧】

小小持金镜，随妆日几回。

春光能自媚，飞燕莫相猜。

香径缘花扫，寒窗候月开。

长陪云雨态，学梦楚阳台。

【题陈大宅方壶子层层云树图】

昔年曾记秦川客，云树参差去欲迷。

日暮孤舟行不尽，鹧鸪啼过渭城西。

【寄涵江陈韫玉】

南望涵江无尽期，萧条还解忆荆扉。

相思岂道音书少，祇为春来雁北飞。

【春日怀海上知己】

洛中无负郭，渭曲久垂纶。

偶值唐生笑，谁怜蔡泽贫。

莺花迷去路，萍梗度芳春。

寥落怀知己，临风泪满巾。

【九仙山期海上人不至】

久阙东山赏，烟萝欲卧迟。

金霞寻晓望，玉树候秋期。

九鲤何曾返，三花未可窥。

南归有玄鹤，书此报君知。

【赋秋江离思】

女螺江上送征桡，祖帐新凉酒易消。

泽国雁来芳草歇，海天人去碧波遥。

寒山古道迷枫叶，落日愁心断柳条。

圣代只今缝掖贵，行看紫凤上丹霄。


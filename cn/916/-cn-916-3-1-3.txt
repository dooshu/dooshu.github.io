【度关山】

天地间。人为贵。立君牧民。为之执则。车辙马迹。（《广文选》作迹。《诗纪》同。）经纬四极。黜陟幽明。黎庶繁息。于铄贤圣。总统邦域。封建五爵。井田刑狱。有燔丹书。无普赦赎。皋陶甫侯。（《宋书》作刑。）何有失职。嗟哉后世。改制易律。劳民为君。役赋其力。舜漆食器。畔者十国。不及唐尧。采（《宋书》作采。）椽不刘。世叹伯夷。欲以厉俗。侈恶之大。俭为共（《宋书》作恭。）德。许由推让。岂有讼曲。兼爱尚同。疏者为戚。（乐储云。右一曲魏晋乐所奏。○《宋书》乐志。《乐府诗集》二十七。《广文选》十三。《诗纪》十一。）


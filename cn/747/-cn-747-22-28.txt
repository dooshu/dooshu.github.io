○授王晙朔方节度使制

周建司马，以申九法；汉用丞相，兼抚四夷。伐畔柔服，於是乎在。朔方古郡，实曰新邦，虽夷狄已平，河县无事，境邻戎马，地杂坰牧，瞻言备豫，深仗威谋。王睃学综九流，才苞七德，武称敌国，文乃时宗。忧边之诚，所怀必尽。奉上之道，知无不为。出则守於四方，入则式是百辟。辨兹旗物，制我封疆，赏不失劳，举无遗德，俾凭庙堂之策，克平邦国之事。可持节兼朔方军节度大使。其河西陇右河东河北诸军征马，并委晙检察置之。


○祭河南府李少尹文

维长庆四年五月十七日，福建等州都团练副使沈亚之，谨遣郡吏李权，奉酒肴之奠，敬祭於故河南少尹李公之尊灵。夫哲智之达塞兮，系其时之艰通。故孔子厄而周公通，管遇齐而卒业，贾遭汉而不终。呜呼哀哉！古昔何思，所思维时。谟不我进，纲不我维。民不得济，道不得施。虽富且贵，何大用为。夫子之道殁矣，今将遗谁？卷清明之特达，归坏厦而藏之。哀哉尚飨！


封中宪大夫曹公暨王恭人合葬墓志铭

丰润曹氏有长者曰封公象贤以康熙戊午十一月十七日卒于家逾二年淑配王太恭人卒于辛酉正月二十日其冢君广信太守泣而以书属铭予谓太守君哀无尽若两尊人齐年偕老并受封享禄养於乎亦罕矣公讳继祖象贤其字先世出宋武穆公後累迁至丰润自明永乐间伯亮公始亮三传始以仕显不絶大父讳登瀛赠通议大夫考讳士直举明经历知长汀安丘二县以仲子继参贵封中宪大夫继参官袁州知府公其长也数岁丧母有至性见母氏簪珥杯棬辄兄弟相持泣父中宪公怜之终不忍继室少补诸生有大志躯体岸伟叱咤逼人雅善骑射尝思竪尺寸为豪举始从中宪知长汀象洞寇蠭起数千人将逼城下衆汹汹公简壮士登陴固守寇不敢犯其再从令安丘也会登州兵变台檄县转饷时盗贼塞路前运者多被掠公率骑丁前驱皆蓟北健儿途遇十余骑驰突知其暴客也彀弓注矢待之适道旁一雁起应弦而落羣盗相顾咋舌去安丘公叹曰使我儿得将兵数万于封侯何有公既以勇略闻临洮总兵曹变蛟于族次为从叔父请与俱数着奇绩以国变不究用公遂老田间士固有幸不幸哉亡何冢君登第入翰林公封矣出知徽州又遇恩受封公笑曰吾少负气思以武功显不成今得为词臣进秩二千石足矣久之徽州坐事夺级归公谓国家西南方多故义不当即安趋之出得改知广信岁余而公以夀终其始就养于徽也乐其风土留一载归诫曰吾有以自老母苦念我得黄金万不若使民无怨太守君泣拜受命由是能为郡即左官以归郡人拥车枳道奉巵酒张锦幔走送百余里公之教也其守广信又戒之如初嗟今之人货视其子惟筐篚是徵得金多则曰是能养我以视公奚若邪王恭人孝亷明教女得舅姑欢既生子四人犹强为封公置副室张氏举三子遇之悉如己出及封公捐馆舍哀甚诸孙跪进食辄泣曰未亡人复何余年待长儿归与诀吾逝从泉下矣巳而广信君抵舍十三日遂瞑封公生明万历己亥六月五日太恭人後二年生为万历辛丑五月十六日卒年并八十有一子七人鼎望顺治己亥进士翰林院庶吉士刑部员外郎出知徽州广信二府加一级次民望庠生鸿胪寺主簿次斗望拔贡生早卒次人望监生考定州同知并王恭人出次德望庠生伟望令望俱副室张出孙九人鼎望出者廪贡生钊内阁中书舍人鈖监生铭民望出者增监生鏻次錤斗望出者庠生钲鉁次钫人望出者鍠女孙十二人皆适名族曾孙男女各四人某年月日将合葬于某山之原谨书其大者于石铭曰

天与善人惟德是蕃武穆之裔曰仁义存怀宝弗耀亶沃其根令妻夀母施及子孙既贵且贤於昭有闻骈肩耄耋纯嘏斯敦用永幽懿瘗石墓门


杨万里　送丁子章将漕湖南三首

岳麓猿声里，湘流鴈影边。

自天持一节，到日是新年。

身退名逾重，今稀古则然。

黄花非不好，只是插离筵。

杨万里

杨万里　送丁子章将漕湖南三首

湖外游曾漫，荒余好在麽。

山应依样瘦，民岂似田多。

不是无风物，其如费拊摩。

人言补外乐，且道定如何？

杨万里

杨万里　送丁子章将漕湖南三首

半世行天下，同心寡友生。

故人今又去，此意向谁倾。

白发三更语，青灯一点明，

看渠还玉署。老我正归耕。

杨万里


○陈铨选六事疏

今之选司取士，伤多且滥。每年入流，数过一千四百，伤多也。杂色入流，不加铨简，是伤滥也。经明行修之士，犹或罕有正人；多取胥徒之流，岂能皆有德行？即知共务者，善人少而恶人多。有国以来，已四十载，尚未刑措，岂不由此乎？

且官人非材者，本因用人之源滥。滥源之所起，复由入流人失简择。今行署等劳满，唯曹司试判，不简善恶，雷同注官。但服膺先王之道者，奏第然始付选。趋走几案之间者，不简便加禄秩。稽古之业，虽则难知，斗筲之材，何其易进？其杂色应入流人，望令曹司试判讫。简为四等奏闻，第一等付吏部，第二等付兵部，次付主爵，次付司勋。其行署等私犯公坐，情状可责者，虽经赦降，亦量配三司；不经赦降者，放还本贯。冀入流不滥，官无冗杂，但令胥徒之辈，渐知劝勉（其一）。

古之选者，为官择人，不闻取人多而官员少。今官员有数，入流无限，以有数供无限，遂令九流繁总，人随岁积。谨约准所须人，量支年别入流者。今内外文武官，一品已下九品已上，一万三千四百六十五员，略举大数，当一万四千人。壮室而仕，耳顺而退，取其中数，不过支三十年，此则一万四千人，三十年而略尽。若年别入流者五百人，经三十年便得一万五千人，定须者一万三千四百六十五人，足充所须之数。况三十年之外，在官者犹多，此便有馀，不虑其少。今年常入流者，遂逾一千四百，计应须数外。其馀两倍，又常选放还者，仍停六七千人。更复年别新加，实非处置之法（其二）。

儒为教化之本，学者之宗，儒教不兴，风俗将替。今庠序遍於四海，儒生滥於三学，诱掖之方，理实为备；而奖进之道，事或未周。但永徽已来，於今八载，在官者以善政粗闻，论事者以一言可采，莫不光被纶音，超升不次。而儒生未闻恩及，臣故以为奖进之道未周（其三）。

国家富有四海已四十年，百姓官寮，未有秀才之举，岂今人之不如昔人？将荐贤之道，未至宁可，方称多士，遂间斯人，望六品已下，爰及山谷。特降纶言，更审搜访，仍量为条例，稍加优奖。不然，赫赫之辰，斯举遂绝，一代盛事，实为朝廷惜之。（其四）

唐虞三载考绩，黜陟幽明；两汉用人，亦久居其职，所以因官命氏，有仓庾之姓。魏晋以来，事无可纪，今之在任，四考即迁。官人知将秩满，必怀去就；右姓见有迁代，能无苟且？以去就之人，临苟且之辈，责以移风易俗，其可得乎？望经四考，就任加阶，至八考满，然後听选。还淳反朴，虽未敢必期；送故迎新，实稍减劳弊。（其五）

尚书省二十四司及门下中书都事主书主事等，比来选补，皆取旧任。流外有刀笔之人，纵欲参用士流，皆以俦类为耻，前後相承，遂成故事。且掖省崇峻，王言秘密，尚书政本，人物攸归，而多用胥徒，恐未尽铨衡之理。望有革，稍清其选。（其六）


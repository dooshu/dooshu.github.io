129　朱子贊孫燭湖讀通鑑詩　朱子答孫季和書論其詩


孫燭湖閻按：「燭湖，名應時，餘姚孫氏祖之。」讀通鑑詩：「簿書流汗走君房，那得狂奴故意降？努力諸公了臺閣，不須魚雁到桐江。」又曰〔一〕：「清濁無心陳仲弓，圓機聊救漢諸公。末流不料兒孫誤，千古黄初佐命功。」朱文公謂「二絶甚佳」。

【何云】詩不工。

【元圻案】後漢書逸民嚴光傳：「光，字子陵，一名遵，會稽餘姚人也。少有高名，與光武同遊學。及光武即位，遣使聘之，三反而後至。司徒侯霸與光素舊，遣使奉書。光曰：『君房足下：位至鼎足，甚善。懷仁輔義天下悦，阿諛順旨要領絶。』霸得書，封奏之。帝笑曰：『狂奴故態也。』車駕即日臨其館，光卧不起。除爲諫議大夫，不屈，乃耕於富春山。」注：「顧野王輿地志曰：『七里瀨，在東陽江下，與嚴陵瀨相接，有嚴山。桐廬縣南有嚴子陵釣魚處。』」又陳寔傳：「寔，字仲弓，潁川許人也。時中常侍張讓權傾天下，讓父死，歸葬潁川，雖一郡畢至，而名士無往者，讓甚恥之，寔乃獨弔焉。及後復誅黨人，讓以寔故，多所全宥。寔子紀，紀子群，爲魏司空。」〇朱子答孫季和書云：「子陵、仲弓二絶甚佳，嘗觀荀淑能譏刺梁氏，而爽已不敢忤董卓。至彧遂爲唐衡之壻、曹操之臣。人家祖父壁立千仞，子孫猶自倒東來西〔二〕，況太丘制行如此，其末流之弊，爲賊佐命，亦何足怪哉！」〇孫應時，字季和，自號燭湖居士，餘姚人。從學朱子之門，有燭湖集二十二卷，四庫全書著録。

〔一〕「曰」，原脱，據元刊本、清嘉慶本補。

〔二〕「倒」，原脱；「西」下原衍「況」字，皆據四庫本晦庵集卷五四書答孫季和校正。






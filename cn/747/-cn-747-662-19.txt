○孔可右散骑常侍制

敕：昔齐桓公心体懈堕，则隰朋侍；汉成帝亲重儒术，则刘向从。今之常侍，是其选矣，称其任者，惟正人乎。大中大夫守尚书吏部侍郎上柱国赐紫金鱼袋孔，言行谨直，风操端庄，肃然礼容，清庙之器，始自筮仕，迄於天官，虚舟为心，利刃在手，全才具美，时论多之。可使珥貂，立吾左右，从容侍从，以备顾问，隰朋、刘向，岂远乎哉？可右散骑常侍。


答两广殷石汀


辱教满纸，谊同金石。至如放四海而渐进，纳百川以有容。许以同心，作其鼓舞踊跃之气；教思无替，销其跳号拂郁之私。尤见公沉机超识，中才以下所未易窥测者。仆虽浅薄，敢不夙夜以奉良箴。

所幸主上年虽冲幼，聪睿异常。又纯心见任，既专且笃，即成王之于周公，恐亦未能如是也。但自愧菲劣，不足以堪之。目前景象，似觉穆清。自今而往，惟当益积悃诚，恒存兢业，恪循轨辙，按辔徐行耳。

岭表之事一以托公，必无敢摇挠之者，愿懋建奇功，以副舆望。广右府江闻已举事，度郭君才力足以办此。不意怀远又尔臲卼。抚新附之众，不宜持法大急，此亦有司之过也。但古田反侧之人，将视此以为向背，幸留神速处之。






◇诏皮欢喜速城骆谷（太和二年冬）

卿受命专征，薄伐边寇，军威所及，即皆平荡，复仇池之旧镇，破葭芦之新邦，枭擒首逆，克翦凶党，勋庸之美，朕无间然。仇池国之要藩，防守事宜，尤须完实。从前以来，骆谷置镇，是以奸贼息窥窬之心，边城无危败之祸，近由徙就建安，致有往年之役。前敕卿等部率兵将，骆谷筑城，虽有一时之勤，终致永延之固。而卿等不祗诏命，至于今日，徒使兵人稽顿，无事间停，方复曲辞，表求罢下，岂是良将忘身、忧国尽忠之谓也？诸州之兵，已复一岁，宜暂戮力，成此要功。卿等表求来年筑城，岂不更劳兵将？孰若因今兵势即就之，一劳永逸，事不再举也。今更给军粮一月，速于骆谷筑城，使四月尽，必令成就讫。若不时营筑，乃筑而不成，成而不固，以军法从事。（《魏书·皮豹子附传》）


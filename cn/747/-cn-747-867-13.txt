○纪梁公对

天後幽中宗之後，有不下阃闱移六合之志，故徐敬业、唐之奇等於扬州起兵，以兴复唐室。然皆不旋踵而败，遂引用酷吏，开罗织之门，以慑伏内外。一日，狄梁公独对。天後曰：“吾自用俊臣思正来，朝臣知所惧否？”梁公曰：“朝廷小人，不达天命，或有异议。然陛下以木有一实之蠹，将翦树而弃之乎？锦有一点之污，将全匹而燔之乎？养隼者诚欲其鸷於乌鸢乎？鸷於鸾皇乎？鸷而无别，不如不鸷矣。”天後默然。

善恶鉴

众曰善，未必善，观其善之为也。众曰恶，未必恶，观其恶之由也。行诈以自，取媚於小人，其足为善乎？任直以独立，取恶於非类，其足为恶乎？故择善采於誉，则多党者进。去恶信於言，则道直者退。王莽折已以下士，而诸父失其权。彼言善者可凭乎？京房守正以极谏，而嬖幸指为逆。彼，恶者可听乎？故能鉴其善者，必观於众之所恶。能鉴其恶者，必取於众之所善。所以众谓之悖也，非孟子之贤，无以旌章子之孝。众谓之智也，非国侨之明，无以诛史何之诈。呜呼！道之大，非遇於贤明，何常不汨哉？


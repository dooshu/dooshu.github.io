○论教皇太子状

右：臣伏以皇太子是天下之本，为国之贰，今则睿质渐长，犹在深宫，所与近习者，未必皆正人端士，安於逸乐，久则性成。是以古者明王，恐其若此，虽在赤子，先之以教，必使耆儒硕德，为之师保。故《大戴礼》云：“周成王在襁褓之中，太公为之太师，教之顺也；周公为之太傅，傅其德义；召公为之太保，保其身体。是故成王能圣，周道用康。”秦始皇使赵高傅其太子胡亥，因之以台狱，所习者非斩劓人，则夷人之三族也，胡亥即位，秦氏以亡。则明人之性情，莫不由习，若近正人，闻正事，虽欲为恶，固已不忍；若亲近细人，不闻教，谕纵欲行善，犹未知所适：此必然也。胡越之人，生则声同，长则语异，盖声者天然，语者所习，习於胡则胡，习於越则越：故知成於所习，不可不慎。臣伏愿详择典故，徵用名贤，执经劝学，朝夕从事，俾皇太子得於所习，天下幸甚，谨奉状以闻。谨状。


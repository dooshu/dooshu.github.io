答河道潘印川


两奉翰教，领悉。河工效劳诸君，奉旨加恩，铨部以冗，遂忘题覆。兹面促之，始全据具题，请加级升补，一切从优。如五州同，三为贡行，二为吏员。部拟三司首领，仆皆特与府判，他俱类此。盖不如是，不足以劝有功，而厉任事之臣也。《书》言：人之有为有守，汝则念之。仆尝以此入告主上，言国家爵禄以待有功。有功之人，不但宜加以爵禄，还须时时在念，不可忘也。恃爱，具道所以。

游君即加衔，代陈大参督催，为大畀地。运同缺，先已推补。曹俟两淮有缺，即用之。






○赐刘希暹自尽制

敕：合体者君臣之分，二心者天地同诛。构兹乱阶，与众共弃。开府仪同三司行太仆卿兼御史中丞神策军兵马都虞候淄川郡王刘希暹，幸以微谬（阙）荣秩典司禁戎，作我心膂。外中承命，内不尽忠，泄漏朕言，几危吾事。念常任使，冀以自新，分委戎柄，授之经略。而干冒货赂，谿壑无厌。恣以苛刻，师人积怨。辄怀顾望，潜蓄异图，假谈咎徵，上悖天理。诱吾忠良之士，妄言祸乱之端。恶状已彰，情在难恕。赖勋贤竭力，沮发奸凶，遂命公卿，兼之法吏。再三讯鞫，情款昭然，戮尸市朝，未云塞责。氂缨盘水，尚许归全，特从宽典，宜使自尽。朕临驭万邦，於兹九稔。每以外攘夷狄，未戢干戈，常亦推食解衣，躬抚将校。义均休戚，期保终始，明神所知，诚契未负。禁网疏阔，小过必遗，岂虞奸臣，有此干纪。罪成恶稔，以寘严科，天下之法，不可私也。刑其无舍，良用怃然，文武庶寮，宜悉朕意。


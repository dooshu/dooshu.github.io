◇奏对诏访元会问计吏所宜

诏问：明年正旦会，四方计吏入见，临朝当问所宜。浑奏曰：陛下钦明圣哲，光于远近，明诏冲虚，询及刍荛，斯乃周文畴咨之求，仲尼不耻下问也。旧三朝元会前计吏诣轩下，侍中读诏，计吏跪受。臣以诏文相承已久，无他新声，非陛下留心访问（《晋书》作「方国」。）之意也。可令中书指宣明诏，问方土异同所宜，士人贤才秀异，隐伏未达，风俗好尚，礼教之宜。劝农务本，以尽垦殖之利；刑狱清理，得无枉滥之失；郡守长吏，得无侵虐。其勤心治政，为民兴利除害者，训化之绩，授以纸笔，尽意陈闻。以明圣指垂心四远，不复因循常辞。且察其答对文义，以观计吏人才之实。又先帝时，正会後东堂见征镇长史司马、诸王国卿、诸州别驾。今若不能别见，可前诣轩下，使侍中宣问，以审察方国，於事为便。（《艺文类聚》四，《御览》二十九，并引《王浑集》，又见《晋书·王浑传》。）


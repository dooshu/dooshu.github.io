○尔雅叙



夫尔雅者，所以通诂训之指归，叙诗人之兴咏，总绝代之离词，辩同实而殊号者也。诚九流之津涉，六艺之钤键，学览者之潭奥，ゼ翰者之华苑也。若乃可以博物不惑，多识于鸟兽草木之名者，莫近于尔雅。尔雅者，盖兴于中古，隆于汉氏，豹鼠既辩，其业亦显，英儒赡闻之士，洪笔丽藻之客，靡不钦玩耽味，为之义训。璞不揆昧，少而习焉，沈研钻极，二九载矣。虽注者十馀，然犹未详备，并多纷谬，有所漏略，是以复缀集异闻，会卒旧说，考方国之语，采谣俗之志，错综樊孙，博关群言，刂其瑕砾，搴其萧稂，事有隐滞，援据徵之，其所易了，阙而不论，别为音图，用祛未寤，辄复拥清道，企望尘躅者，以将来君子，为亦有涉乎此也。（《唐石经尔雅》）




苏辙


辙，字子由，眉山人。生于宝元二年（1039）。年十九，与兄轼同登进士科。又同策制举，以直言置下等，授商州军事推官。神宗立，上书，召对，为制置三司条例司属官。以忤王字石，徙他职。后坐兄轼诗祸，谪监筠州盐酒税，移知绩溪县。哲宗即位，召入。元祐初，为右司谏，迁起居郎、中书舍人，代轼为翰林学士。寻权吏部尚书、使契丹，还为御史中丞。寻拜尚书右丞，进门下侍郎。绍圣初，出知汝州，再谪袁州，未至，降秩、试少府监，分司南京，筠州居住。又谪化州别驾，雷州安置，移循州。徽宗朝，徙永州、岳州，已而复太中大夫奉祠。蔡京当国，又降居许州。致仕，自号颍滨遗老。政和二年（1112）卒，年七十四。追复端明殿学士。淳熙中，谥文定。有栾城集。

调啸词二首

效韦苏州

渔父。渔父。水上微风细雨。青蓑黄箬裳衣。红酒白鱼暮归。暮归、暮归、归暮。长笛一声何处。

又

归雁。归雁。饮啄江南南岸。将飞却下盘桓。塞北春来苦寒。苦寒、苦寒、寒苦。藻荇欲生且住。

水调歌头

徐州中秋

离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。

坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。

渔家傲

和门人祝寿

七十馀年真一梦。朝来寿斝儿孙奉。忧患已空无复痛。心不动。此间自有千钧重。

早岁文章供世用。中年禅味疑天纵。石塔成时无一缝。谁与共。人间天上随他送。








○置都督不便议

牧伯之命，非不古也。洎汉袭秦，罢侯置守，方制万里，以绥兆人，令出王庭。威行郡国，南海兴利，东海详刑，人以阜安，其流多矣。至汉武帝，初置刺史，秩六百石，掌察墨绶以下；其典绶以上，则不察焉：所以全长吏之威，行不扰之政也。至汉成帝，改置州牧，秩二千石，遂以秩高自守，而功业不著；於是罢州牧，又置刺史。及东汉之时，复置州牧，王纲不振，浸以陵夷，则事之隆，详乎典策。今天下诸州，分隶都督，专生杀之柄，典刑赏之科。若委非其人，授受有失，权柄既重，疵衅或生。又非强弱枝，经邦轨物者也，其新置都督，事恐不便。今巡察御史秩卑任重，御史之流也，委以时巡，奸宄自禁。伏请慎考古道，率繇旧章，法乾元之简易，守前王之令典，俾夫化洽平，务依贞观制度矣。


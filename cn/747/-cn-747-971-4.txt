○朝臣丁忧乞颁赍布帛奏（长兴二年四月中书门下）

尚书都官员外郎知制诰张昭远丁母忧，伏以大臣枕块，有吊祭之恩；群寮寝苫，无慰问之例。高下之位有间，君臣之事无偏。况卿士甚多，有父母者极少，固於孝道，上轸圣怀。张昭远望量与恩赐，自此朝臣或有丁忧，亦乞颁赍。其状寻已印出，今具官员等第支给数目如後。文班左右常侍、谏议、给事、舍人、诸部尚书、太子宾客、诸寺六卿、监察御史、中丞、国子祭酒、詹事、左右丞、诸部侍郎，绢三十匹、布二十匹、粟麦各二十五石。起居、补阙、拾遗、侍御史、殿中监察御史、左右庶子、诸寺少卿、国子监司业、河南少尹、左右谕德、诸部郎中、员外郎、太常博士，绢二十匹、布一十五匹、粟麦各一十五石。国子博士、五经博士、两县令、著作郎、太常、宗正、殿中丞、诸局奉御、大理寺、太子中允、洗马、左右赞善、太子中舍、司天五官正，绢布各一十五匹，粟麦各一十石。左右诸司大将军、左右诸卫将军，绢二十匹，布一十五匹，粟麦各一十五石。左右率府副帅，绢布各一十五匹，粟麦一十石。


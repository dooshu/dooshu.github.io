陟岵

三章，章六句


首章讲：行役孝子思亲作也。意曰：





陟彼岵兮，瞻望父兮。

山无草木曰岵。我也行役在外，违亲一方，欲睹吾父之颜而不可得者。故陟彼岵兮，以瞻望吾父之所在，聊以寄吾不忘父之心耳。





父曰：“嗟！予子行役，夙夜无已。上慎旃哉！犹来无止。”

父曰，想父之言。已，止息也。上，庶几。慎，谨慎。来，归于家。止，不来。夫为父者，爱子之心无所不至。吾父宁不念我而祝之乎？吾想吾父必曰：嗟乎！我子之行役，夙夜勤劳，不得止息，良可深悯矣。然尽瘁于国，固尔之职，而保身亦所当然，庶几其慎之哉！饮食起居必得其节，立身行己必有其方。则善处得全，犹可以来归，无止于彼而不来矣。陟岵瞻望之余，想像吾父念我、祝我之言，意必出于此者。一思及此，盖有益动吾靡瞻之情者，将何如以为心哉？

二章讲同。





陟彼屺兮，瞻望母兮。母曰：“嗟！予季行役，夙夜无寐。上慎旃哉，犹来无弃！”

山有草木曰屺。弃，是死而弃其尸。

末章：讲同。





陟彼冈兮，瞻望兄兮。兄曰：嗟！予弟行役，夙夜必偕。上慎旃哉，犹来无死！”

夙夜之间，与其侪同作同止，而不得自如。吁！孝子既登高以望亲之所在，又想像以拟亲之念己，其不忘亲有如是者。则必能以亲之心为心，而善守其身，以无贻父母之忧矣。






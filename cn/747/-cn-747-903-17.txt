○致僧法雅书

与子同生像季，共属陵迟。悲六道之纷然，愍四生之未悟。子每游凤阙，恒遇龙颜。理应洒甘露於帝心，荫慈於含识。何乃起善星之恶见，鼓调达之恶心？令善响没於当时，鬼迹播扬於後代？岂不以朝含安忍，省纳刍荛？恣此愚情，述斯顽见。嗟子可悲，实伤其类。且自多罗既断，终不更生；析石已分，义无还合，急持衣钵，早出伽蓝，使清浊异流，兰艾殊列，则使群臣息於讥论，梵志寂於谤声，定水噎而更通，慧灯晦而还照。此言至矣，想见如流。








◇赐谥后母诏（七月）

皇后逮事先后，常冀能终始永奉宗庙。一旦殂陨，痛悼伤怀。每自以夙丧二亲，於家门之情特隆。又有心欲改葬父祖，以顷者务崇俭约，初不有言，近垂困，说此意，情益愍之。其使领前军将军骏等自克改葬之宜，至时，主者供给葬事，赐谥母赵氏为县君，以继母段氏为乡君。传不云乎：「慎终追远，民德归厚。」且使亡者有知，尚或嘉之。（《晋书·武元杨皇后传》）


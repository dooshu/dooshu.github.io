赠陈方伯序

宫詹学士陈先生出为山东右布政使一年迁陕西左使以行诸大夫皆怅怅施子裵执手不能语或曰子何恋之深也施子曰微子之问余固不自解也先生官宫詹时以文章名後进者愿得一言引重余时官比部谒以诗善之及先生藩於东送以诗又善之已而余为学使者至则先生为赋诗二章且序余诗已见余校士书又序之皆纒绵勤恳穷流溯源洋洋数千言余性硜鄙疏濶数与世龃龉先生匡之以道掖之以力尝言有诗文若干卷将尽出之属余论次为簿书所夺不果而先生行矣夫以先生之才起家词臣珥笔禁苑其於钱谷簿书固一切置不问而役役焉钱谷簿书是司得微有未尽乎哉

天子即特试廷臣领藩牧既历年所其能不思股肱才哉秦方用兵羽书旁午其民犷悍不驯妇人女子皆习战好鬬岁又洊饥刍饷无出幅员数千里飞挽不继非得武健严酷之人势不足以集事虽然独不见先生所以治齐者乎齐之民急利好诈走死如骛至犷悍不驯也先生至则钱法行盗铸息市肆不扰上下以和中丞直指之按部者罔不首推毂诸司大夫及搢绅先生皆相得甚驩雅善书法人争贮墨汁纨素伺间乞书得则以为幸其见慕如此摄左司数月簿书钱谷无愆期御事和平而政日以举行之既效矣移其治齐者治秦何难焉且秦苦兵荒久矣以鸠形鹄面之遗黎剜肉医疮又不善其拊循申其期会而徒操切是务吾不知武健严酷者之得失何如也夫民肢体也财膏血也疮痍之民黄项槁肤形容憔悴迫而索其膏血立毙耳不若舒其手足导其筋力而後膏血可得而贯输也先生亦移其治齐者治秦可矣何难焉然而余之私恋於先生盖终不能已也时陆大夫石斋出饯闻余言而善之曰是可以赠先生先生行矣


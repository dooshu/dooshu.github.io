方回　閒书二首

年年心事乐陶陶，气不低垂亦不豪。

酒饮八分何必满，棋赢一子便为高。

修行到此元非易，把捉从今更要牢。

缙笏可须烦左手，年年留取剩持螯。

方回

方回　閒书二首

草木归根白露零，寒蛬欲蛰动酸吟。

每惊世事如翻手，难保人生不负心。

旷野嗟嗟三献玉，权门诩诩四知金。

旧来梁上称君子，犹自潜形伺夜深。

方回


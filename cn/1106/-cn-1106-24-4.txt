○送内弟卢遵游桂州序

（昌黎铭公墓云：“舅弟卢遵，涿人。性谨顺，学问不厌。自子厚之斥，遵从而家，逮其死不去。”观公此序信然矣。序云：“以余于南服，来从余居五年矣。”即铭之意。时当在元和四年作。）

外氏之世德，存乎古史，扬乎人言，其敦大朴厚尤异乎他族。由遵而上，五世为大儒，兄弟三人咸为帝者师。（卢植，涿人，后汉时为尚书。植子毓，魏司空。毓子，晋侍中。子志，中书监。志子谌，司空从事中郎。四代有传。谌子偃。偃子昭。昭曾孙靖。靖三子：景裕、辩、光，皆为帝者师，号帝师房。景裕，魏国子博士，齐文襄帝师。辩，西魏侍中、尚书令，周武帝师。光，西魏侍中、将作大匠，恭帝师。详见《元和姓纂》。）其风之流者，皆好学而质重。

遵，余弟也。（遵，公舅之子，又一本作“余弟子也”。）广而不肆，巽而不慑。孝敬忠信之道，拳拳然（《礼记》：得一善则拳拳服膺，而不失之矣。）未尝去乎其中，盖由其中出者也。浸润以《诗》、《易》，动摇以文采。以余弃于南服，来从余居五年矣。未尝见其行有悖乎义，（悖，音佩，又蒲没切。）言有异乎行者。则余之弃也，适累斯人焉。以爱余而慰其忧思，故不为京师游，以取名当世。以桂之迩也，而中丞之道光大，（时御史中丞裴行立为桂管观察使。）多容贤者，故洋洋焉乐附而趋，以出其中之有。夫如是，则宜奋翼鳞，（一无“则”字。）乘风波，以游乎无倪。（倪，分也。）往哉！其渐乎是行也。


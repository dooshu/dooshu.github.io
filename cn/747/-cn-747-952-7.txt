○对观生束判

〈庚补观生，所学未就。其师同算生例，徵束。诉云：“盖伎术不可为例，必其抑纳，遣出几何？”师曰：“算之伎术。”生终不伏。〉

天地设位，羲和配职，节气序分，保章有典，叶四时之明著，授生人之出入。庚来就学，补我观生，朝视祯祥，夜瞻恒象，愿知分野，思辨华夏。未明蜀使之来，尚昧严陵之坐。师徵其礼，同彼算生，以观七宿之功，援引六觚之事。尚乖著业，徒尔受财，虽勤望於束，终难同於伎术。生之不伏，颇同无犯无隐；师之固求，有异惟贞惟一。各宜知理，奚至费词？

张叔弼


○杨词

钱塘女史杨倩玉，名，美而慧。同邑沈声［丰垣］艳其才，聘为妾。中更多故，幸而获偕，即随园诗话所为杨大姑也。传有远山楼词，清平乐云：“离愁满面。转自羞人见。多少泪珠心里咽。搅断柔肠如线。挂帆刚趁长风。霎时分手西东。恨不将身化石，填他江上青峰。”江城子云：“绣帷睡起倚香篝。镜光浮。翠云流。向午恹恹，犹自怯梳头。廿四番风吹欲尽，花纵好，为谁留。背人独上最高楼。卷帘钗。黯凝眸。信道垂杨，难系是孤舟。渺渺关山烟水外，芳草路，织成愁。”命与才妨，能毋致慨。


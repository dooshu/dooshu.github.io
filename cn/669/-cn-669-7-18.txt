44　春秋繁露言爵分五等　附庸以字名人氏爲四等


春秋繁露言爵五等，其分土與王制、孟子同。又云：「附庸，字者方三十里，名者方二十里，人氏者方十五里。」蓋公羊家之説。

【元圻案】繁露爵國篇：「春秋曰荆，傳曰：『氏不若人，人不若名，名不若字。』凡四等，命曰附庸，三代共之。然則其地列奈何？曰：天子邦圻千里，公、侯百里，伯七十里，子、男五十里，附庸字者云云。」〇春秋莊公十年：「荆敗蔡師于莘。」公羊傳曰：「荆者何？州名也。州不若國，國不若氏，氏不若人，人不若名，名不若字，字不若子。」疏：「州不若國，言荆不如言楚。國不若氏，言楚不如言潞氏、甲氏。氏不若人，言潞氏不如言楚人。人不若名，言楚人不若言介葛盧。名不若字，言介葛盧不如言邾婁儀父。字不若子，言邾婁儀父不如言楚子、吴子。」〇四庫全書總目春秋類附録：「春秋繁露十七卷，漢董仲舒撰。繁或作蕃，蓋古字相通。其立名之義不可解。中興館閣書目謂：『繁露，冕之所垂，有聯貫之象。春秋比事屬辭，立名或取諸此。』亦以意爲説也。」






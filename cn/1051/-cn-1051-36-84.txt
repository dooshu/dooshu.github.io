卫宗武　和人杂咏六首

几年抱渴襟，既见名副实。

拟为嵇阮交，愧匪秦晋匹。

风翮翔空冥，远避弋与毕。

污世待澄清，其可事一室。

卫宗武

卫宗武　和人杂咏六首

穷秋菊荐香，小春格破萼。

时卉互芳菲，荣悴异今昨。

忆昔竞芳妍，徵逐困吟酌。

老去厌浮华，雅志在林壑。

卫宗武

卫宗武　和人杂咏六首

铁研穷鑽研，知君用心苦。

撑肠书五车，何异群玉府。

粲然以成章，云锦工织组。

逸气劘屈贾，余子何足数。

卫宗武

卫宗武　和人杂咏六首

世荣易消歇，犹岁多旱涝。

又如红紫芳，焉得四时好。

岂若潜窈深，考古而学道。

葆真育其龢，英华发枯槁，

出处明所宜，慎勿为小草。

卫宗武

卫宗武　和人杂咏六首

矫矫鹤盘空，{左口中邕右隹}{左口中邕右隹}雁鸣旭。

过雨沐遥岑，一日浣尘俗。

久欲抱琴书，栖霞潄澄绿。

刘安鸡犬仙，世岂夫其术。

卫宗武

卫宗武　和人杂咏六首

晴空擘絮云，残雨收线溜。

晨兴咀落英，风露入怀袖。

远水浮秋容，吟墨写难就。

碧山吾老友，扁舟拟访旧。

卫宗武


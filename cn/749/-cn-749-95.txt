陈偕


偕号月境，词综补遗卷五以为即见于淮海集之广陵人陈偕。偕乃高邮人。

八声甘州

芰荷风、涤面恰麦秋，应倒著春衣。渡晓溪云湿，日流尘脚，露滉蛛丝。调翼受风雏燕，弱不解争泥。衬琅玕锦院，竹外蔷薇。

立久阑干凭暖，看行鱼吹沫，波晕平池。藓痕斑础石，渐雨熟梅时。傍短篱、成团粉蝶、掠野花、相逐□高低。忘言处，徽弦乍拂，流水先知。

满庭芳

西湖

岚影浮春，云容阁雨，澄泓碧展玻璃。高低楼观，窗户舞涟漪。别有轻盈水面，清讴起、舟叶如飞。沙堤上，垂鞭信马，柳重绿交枝。

渐残红倒影，金波潋滟，弦管催归。看飘香陈粉，

满路扶携。不尽湖边风月，孤山下、猿鸟须知。东风里，年年此水，贮尽是和非。

又

榆荚抛钱，桃英胎子，杨花已送春归。未成萍叶，水面绿纹肥。沙暖溪禽行哺，忘机处、雏母相随。重帘静，铜壶昼歇，声度竹间棋。

人生如意少，乐随春减，恨为情离。怕牵愁勾怨，渐近金徽。浮世更相代谢，江头明月，渡口斜晖。关情处，摩挲钓石，莫遣上苔衣。








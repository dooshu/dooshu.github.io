○重榮堂記 【 賑荒】

皇帝臨御之初、璽書數下、以恤民為首務、念旱潦之弗時而饑窘之可憫、命所司存間給濟、又分命廷臣四出修備荒之政。於是四方之民。祗體　上心。競出穀于公庾。以為荒歲賑給之助。無間遠邇。風動雲集。傳所謂堯舜率天下以仁而民從之者也。旌褒之命。靡日不下。輝映日月。光華古今。何其盛哉新淦界江里李孟都宣德十年、嘗出穀五百石、縣如制建碑表之、鄉人榮之、正統五年、今刑部侍郎薛君修荒政于江右、重宣　上德、風勵其民、孟都躍然感激、復出穀千五百石事聞　賜璽書旌為義民勞以羊酒孟都祗詣闕謝　命光祿賜酒饌孟都更是異恩荷　天恩之隆厚。歸而命其庋璽書之堂曰重榮。介武選員外郎毛谷英來謁記。以侈　上賜。以永示其後之人。予歎曰此治世盛事也。盖自吾童丱時、嘗聞老長言替我　國家未一區宇也。民困於元季。兵戈寇盜烏散而鼠竄。流離顛蹷。父子夫婦。相視不能相保。所在皆然。文貞之生在元末夫豈計復見今日而為太平之幸民哉言巳且慼且忻。既復曰何以報　上之賜哉。吾謹識之弗忘。而自吾之幼而壯。而老至于今八十年。朝廷清明。禮教修舉。四境晏然。民遠近咸安其業。無強凌眾暴之虞。而有仰事俯育之樂。朝恬夕嬉。終歲泰然而恆適者。　皇上天地之賜。豈可一日以昧報乎。民知體　上心而思效義、此天理之良心有在矣、夫能一為之可書、如一再為之、又其所出者、加倍于前、如孟都然者、尤以見好義之有誠、重榮之堂、其信可書哉、谷英歷官多、明于知人、且屢道及孟都之先人有為通判為長史為縣尹者、皆以忠厚為政、夫譬之木、一本所出、其性無異、則李氏之及人、豈直孟都而巳乎、因幷及之、李氏之後世、尚世承之勿隳、


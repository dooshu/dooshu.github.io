○宴劳勇士诏

朕光宅四海，抚御百蛮，属疆场未宁，军国多费，每欲指挥方略，亲率军师，故召募尔等，拟从朕行。知尔等材力冠群，艺能拔萃，但以不教人战，岂知金鼓之声，授以兵律，方辨干戈之势，所以且遣薛讷等於陇右防御使，令教习尔等。既练韬钤，须明队伍，使投石拔剑，以励威锋，裹粮坐甲，待清逋寇。若能因机立效，遇敌邀勋，酬以官荣，必超格例，然后陪朕舆驾，从戎塞垣，俾尔先驱，敬听后命。今宴劳尔等，并赐钱三千贯，可节级领取，即宜好去。


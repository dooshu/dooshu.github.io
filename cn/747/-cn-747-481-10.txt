○南海举给事中穆质自代状

右。臣伏见前件官才略过人，清贞出众，早居省闼，郁有政声。官叙巳高，时望仍重，爰自出牧，美绩尤彰，正直不回，沉毅能断。伏乞以臣官授之於质，则必能镇静方域，辑和蕃戎，臣之才能，诚所不逮，官谤易召，荣福难叨。伏希圣慈，允兹诚请，则君无妄授之义，臣无虚受之名。不胜恳切愧之至。


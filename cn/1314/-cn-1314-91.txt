第九十一回　卜安割牛舌之异



断云：



牛因去舌徵奇梦，包判冰清竟能伸。



孰谓神明天量远，若存公直自然明。



话说包公守开封时，有民刘全者，住在城东小羊村，以农为业。一日，耕田回来，但见耕牛满口带血，行而气喘。刘全因而详视之，乃知其舌为人割去。遂写状告于拯。包公思之，遂问刘全云：「你与邻里何人有仇？」全无言应对，但告：「望相公作主。」拯以钱五百贯与之，令归家将牛宰杀，以肉发卖与四邻。若取得肉钱，可将此钱凑买牛耕作。全不敢受，拯喝令领受，全受之而去。拯随即具榜张挂：有私宰耕牛者，召人捕捉，官给赏钱三百贯。刘全归家，令一屠开剥其牛，将肉分卖与邻里去讫。其东邻人，姓卜名安，与刘全有夙仇，扯住刘全云：「见今府衙前有榜，赏钱三百贯捕私宰耕牛，你敢违令？」随即缚住刘全，要同去见包府尹，不知刘全怎生解脱？有诗为证：



私挟其仇事可评，谁知包宰似神明。



奸人未识机关伏，一勘尽陈往日情。




却说包拯，一夕睡至三更得一梦，忽遇一巡官带一女子乘鞍，手持一刀，有千个口，道是丑生人，言讫不见。觉来思量，竟不能明此理。次早升厅问事，值卜安来诉刘全杀牛之事，拯猛然思念夜来一梦，与此事恰相符合，巡官想是「卜」字，女子卜，乃「安」字；持刀割，千个口舌也；丑，牛也。想：「卜安与刘全必有冤仇，前日割牛舌者必是此人。」随即将卜安入狱根勘，狱吏取出刑具，置于卜安面前，云：「明实招认，免受苦楚。」卜安惧怕，不得已只得招认，因取蚕茧向刘全借薪柴不允，因此致恨，于七月十三日晚，见刘全牛在坡中食草，遂将牛舌割了。狱吏审实，次日，呈知于拯。拯遂将卜安依条断决，长枷号令一个月，后来发放宁家。




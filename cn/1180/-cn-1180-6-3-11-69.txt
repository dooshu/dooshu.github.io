六十九


皇城北苑中，有广寒殿，瓦甓已坏，榱桷犹存。相传以为辽萧后梳妆楼。成祖定鼎燕京，命勿毁，以垂鉴戒。词人题咏甚多。至万历七年五月四日，忽自倾圮。其梁上有金钱百二十文，盖镇物也。上以四文赐余。其文曰“至元通宝”。按至元乃元世祖纪年，则殿创于元世祖时，非辽时物也。以此见世所传古迹，讹误者多，而信耳者往往据以为真，殊可笑也。






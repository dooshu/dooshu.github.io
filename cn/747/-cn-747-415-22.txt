○中书门下贺礅原紫云见表

臣等言：伏见太原尹北都留守检校工部尚书薛兼训奏，忻州七圣庙内尊容，奉敕移太原府紫微宫安置，昨正月二十九日启告，其时有紫云见，兼金奏之声者。臣闻庙貌尊严，所以追孝，天地明察，则必垂祥。伏惟皇帝陛下全圣人之至德，合神道之设教，受天之命，严龚奉先。明发有怀，载感於文武；菲食致美，必诚於宗庙。序五位而礼顺，刑四海而化光，兹以圣灵在天，缅慕增惕，是有象设，不忘哀矜。永念兴王之地，如闻乐沛之言，远自方州，迁於京邑。克配上帝。高居紫微，当其撰吉之时，爰有奉章之请。百神纷委，万灵朝拜，云浮瑞色，乐协薰风。已含气於潜龙，更和响於翔凤，用彰莫大之孝，以嗣无疆之历。虽周室之既受多祉，汉朝之屡获嘉应，未有祖祢丕，天人合符，若斯之盛也。臣无裨政事，但庆鸿休，不胜跃之至。谨奉表陈贺以闻。








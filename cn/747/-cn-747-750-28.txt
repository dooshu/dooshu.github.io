○进撰故江西韦大夫遗爱碑文表

右，臣奉某月日敕牒，令撰故江西观察使韦丹遗爱碑文。臣官卑人微，素无文学，恩生望外，事出非常，承命震惊，以荣为惧。伏以洪为州府，逾於千年，言念疲羸，常患水火，风俗如此，改革无因。韦丹受朝廷分忧，为百姓去弊，不践旧迹，特建宏谋。凡三年苦心，去千岁大患，兼之灌溉种莳，丰其衣食。渤海、颍川之治，邵父、杜母之恩，校之於丹，未足为比。伏惟皇帝陛下陟降顺帝，施设如神，纳谏若转丸，去恶如反掌。是以兵刑措寝，年谷丰登，而犹念切疲人，及於循吏。缅韦丹已效之绩，慰江西去思之心，特与彰扬，创为碑记。是宜使内直学士，西掖辞臣，振发雄文，流传後代。至於臣者，最为鄙陋，明命忽临，牢让无路，俯仰惭惧，神魂惊飞。臣不敢深引古文，广徵朴学，但首叙元和中兴得人之盛，次述韦丹在任为治之功。事必直书，辞无华饰，所冀通衢一建，百姓皆观，事事彰明，人人晓会。但率诚朴，不近文章。受曲被之恩私，如生羽翼；报非次之拔擢，宜裂肝肠。无任感激恳悃血诚之至。其碑文本谨随状封进以闻。谨奏。


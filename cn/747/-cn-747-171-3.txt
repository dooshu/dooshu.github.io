○陈後主论

长城公器识古人，承平嗣主。观其求忠谠之士，禁左道之人。淫祀妖书，镂薄假物；即古明哲，何以加焉？但强寇临边，南国斯蹙。礼义不举，苛刻日滋；邻好不敦，骄傲是务。嬖妾五十，尽有珥貂之容；丽服一千，咸取夭桃之色。加以贵妃夹坐，狎客承筵。玉貌绛唇，咀嚼宫徵；花笺彩笔，吟咏烟霞。长夜不疲，略无醒日。於时也。隋德甫隆，南被江汉。厚待间谍，羊叔子之倾敌人；不伐有丧，楚恭王之结邻好。加以贺若谋勇，应变如神，擒虎雄风，临机若电。莫不迎刃自裂，听鼓争奔。斩张悌之守迷，降薛莹之知命。紫殿正色，不用袁宪之言；白刃交前，但为无社之计。嗟乎！龙盘虎踞之地，露草г衣；千门双阙之间，风烟歇绝。临江离别之感，赴洛呜咽之悲。五百里之俘囚，累累不绝；三百年之王气，寂寂长空。一国为一人兴，前贤以後愚灭，其来尚矣。

或问曰：“安乐公刘禅，归命侯孙皓。温国公高纬，长城公陈叔宝，并称域中之大。据天下之尊，或衔璧送降，或逃窜就系，必不得已，何者为先？”

君子曰：“客所问者，具在方册，请为吾子陈之，任自择焉。若乃投井求生，横奔畏死，面缚请罪，膝行待刑，是其谋也。马上唱无愁之歌，侍宴索达摩之曲，刘禅不思陇蜀，叔宝绝无心肝，对贾充以不忠之词，和晋帝以邻国之咏，是其才也。纵黄皓，嬖岑昏，宠高壤，狎江总，是其任也。剥面凿眼，孙皓之刑；弃亲即雠，高纬之志。其馀细故，不可殚论。听吾子之悬衡，任夫人之明镜。”客曰：“入井，下策也。”


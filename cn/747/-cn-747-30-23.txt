○赠张说太师诏

宏济艰难，参其功者时杰；经纬《礼》、《乐》，赞其道者人师。式瞻而百度允厘，既往而千载遗范。台衡轩鼎，垂黼藻於当今；徽策宠章，播芳蕤於后叶。故开府仪同三司尚书左丞相集贤院学士知院事上柱国燕国公张说，辰象降灵，云龙合契。元和体其冲粹，妙有释其至赜。挹而莫测，仰之弥高。精义探系表之微，英辞鼓天下之动。昔侍春诵，绸缪岁华：含舂容之声，叩而尽应；蕴泉源之智，启而斯沃。授命兴国，则天衢以通；济用和民，则朝政惟允。司钧总六官之纪，端揆为万方之式。方宏风纬俗，返本於上古之初；而迈德振仁，不臻於中寿之福。于嗟不慭，既丧斯文。宣室馀谈，泠然在耳；玉殿遗草，宛留其迹。言念忠贤，良深震悼，是使当宁抚几，临乐彻悬，罢称觞之仪，遵往襚之礼。可赠太师，赐物五百段。


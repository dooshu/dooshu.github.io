○减东都禁囚等罪敕

献岁肇春，阳和感气，且是发生之日，实惟布德之辰。朕将幸秦京，言离雒邑，既省方以观俗，思宏恩以济人。载念狴牢，又恻襟抱。宜敷宽大之典，用敦祝泣之意。其都城内见禁囚徒，除身犯十恶，及造伪头首，馀杂犯死流等，各减一等，徒以下并放。河南府遭水百姓，前令量事赈济。如闻未能存活。春作方兴，恐乏粮用，宜令王怡检问。不支济者，更量赈给，务使安存。


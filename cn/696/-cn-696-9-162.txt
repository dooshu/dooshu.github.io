估客乐


其一

大艑十丈帆，小舠三尺桨。
侬欲追送欢，江潮不能上。

其二

身著郁林布，知郎归广州。
明珠凡几斛，与侬泪时流。

其三

打鼓发珂峨，波涛横戏谑。
郎携千黄金，只爱他乡乐。

其四

昨得扬州书，不作分明语。
百货从郎买，莫买扬州女。

其五

翡翠出广南，黄金来蜀土。
饰侬侬更愁，愿郎守门户。

其六

赛神梅根渚，烧烛江底红。
郎祝顺潮水，侬祝石尤风。





卷一百九十

<史部,诏令奏议类,奏议之属,历代名臣奏议>

钦定四库全书

历代名臣奏议卷一百九十

明　杨士奇等　撰

勤政

东汉光武每旦视朝日侧乃罢数引公卿郎将讲论经理夜分乃寐皇太子见帝勤劳不怠承间谏曰陛下有禹汤之明而失黄老养性之福愿颐爱精神优游自宁帝曰我自乐此不为疲也

唐贞观十二年太宗谓侍臣曰朕读书见前王善事皆力行不怠其所任用公辈数人诚以为贤然致理比於三五之代犹为不逮何也魏徵对曰今四夷宾服天下无事诚旷古所未有也然自古帝王初即位者皆欲励精为政比迹於尧舜及其安乐也则骄奢放逸莫能终其善人臣初见任用者皆欲匡主济时追踪於稷契及其富贵也则思苟全官爵莫能尽其忠节若使君臣常无懈怠各保其终则天下无忧不理自可超迈前古也太宗曰诚如卿言

敬宗纵弛日晏坐朝山南西道节度使兼平章事裴度谏曰比陛下月率六七临朝天下人知勤政河朔贼臣皆耸畏近开延英益稀恐万机奏禀有所壅阏夫颐养之道当顺适时候则六气平和万夀可保道家法春夏蚤起取鸡鸣时秋冬晏起取日出时盖在阳胜之以隂在隂胜之以阳今方居盛夏谓宜诘旦数坐广加延问漏及己午则炎赫可畏圣躬劳矣帝嘉纳为数视朝敬宗晏朝紫宸入合久不出羣臣立屏外至顿仆谏议大夫李渤见宰相曰昨论晏朝事今益晚是谏官不能移人主意渤请出合待罪会唤仗乃止退上疏曰今日入合陛下不时见羣臣羣臣皆布路跛倚夫跛倚形诸外则忧思结诸内忧倦既积灾衅必生小为旱孽大则为兵为乱礼三谏不听则逃之陛下新即位臣至三谏恐危及社稷

宋真宗咸平三年知兖州韩援上言曰臣伏覩近诏举行转对在外文武羣臣未预次对者各许上章奏事此盖陛下克勤念虑旁采刍荛幅员之间蹈咏斯极伏惟陛下膺运图大握枢御极行一事必遵典礼?一言必访古今三载遏密之中过形哀毁万机听覧之後未尝怠遑每春泽稍愆宿麦未秀必亲临祠观备荐萧芗减御膳以焦劳走使车而旁午并祷羣望尽降五刑昭感上穹必获嘉应虽有祲沴安能为灾然臣辄以葑菲窥测苍昊退循僭越难避鼎镬死罪近者微有亢旱颇伤稼政天其或者得无以太祖太宗二圣在天陛下春秋鼎盛兆民乐业万国来王万一圣心忽生骄佚故暂加灾眚以儆睿聦昔魏徵对唐太宗曰贞观之初闻善若惊五六年间犹悦以从谏自兹厥後渐恶直言此盖讥其渐怠於政也则知勤俭难守骄佚易生人之常情也玄宗开元十五年以後深居高视倦于临御内宠嫔嫱外事征伐连起诏狱无辜诛夷遂至大盗猖獗中原板荡盖亦升平之後骄怠致然也臣伏覩先帝福祚延洪享国长久孜孜勤俭未尝一日旷於万机自端拱以来益励精为理臣尝权塩铁判官得与本使上殿奏事一日先帝从容谓臣等曰大凡於职不可不勤朕每见殿庭兵卒能剩扫一席地剩汲一瓶水必记其姓字夫如是则有以见先帝勤劳庶政片善无遗愿陛下守太祖之丕图遵太宗之遗训兢兢业业无怠无荒臣又闻之图治者在乎远佞人杜谗口书曰堲谗说殄行震惊朕师诗曰取彼谮人投畀豺虎臣观今日朝廷自公相以下悉皆方正无邪佞之徒然事生隐微宜防未兆以陛下聡明神智必无骄佚之虞然愿罔倦烛幽勿使小人乘间而进日谨一日虽休勿休居安虑危在治防乱则天下幸甚

景德三年以刑部员外郎直昭文馆陈充上奏曰臣窃以古先哲王嗣守大业远则汉武帝近则唐玄宗英智天资聡明神授虽茂功克建而至德未周盖以享国年深在位时久倦於勤俭或至怠荒不恤民人多耗国用子孙继统无以取法令德方策布翰无以备书大猷覧其始终良可叹惜恭以皇帝陛下君临寰宇富有春秋无一日晏坐朝无一时倦听政言必合道动必由礼无声伎之好无畋游之娱未尝兴土木之功未尝纳珍奇之贡训练士卒也务宁边鄙不衒於武威编修典籍也用广采掇思益於文德巍巍然荡荡然信无得而名者矣方今天下庶官钱谷刑狱兵农赋租咸遵诏条悉协程式至使小有壅遏自可惩革如人之腠理平适肤革充盈偶生微痾不患难疗臣以为方今天下但恭勤而守之足彰社稷之庆黔黎之幸也然则日谨一日虽休勿休存诸格言斯用垂训伏虑陛下以时当宁泰情有变迁安居九重倦覧万务近习可畏闲邪颇难尚书曰惟王不迩声色道德经曰驰骋畋猎令人心?狂史记曰由余见秦宫室大奢叹曰使鬼为之则劳神矣使人为之则苦民矣尚书曰珍禽奇兽不育於国四者人君之大戒也其或小人乘此而竞进圣治因兹而阙修则追思汉武帝唐玄宗英智聡明而至德未周以为前监乃小臣之所以爱君者也周易曰天行健君子以自强不息夫天道运行无有止息是以四时推移万物生成也圣人之道宜取法上天勤而不息是以政教克举华夏以宁者也臣伏读敕命朝廷之阙遗朕躬之过失并形封奏得以指陈今者朝无阙遗君无过失预伸忠欵必恕罪尤愿陛下长采斯言静思阙义治不忘乱安不忘危则九夷向化百世受祉无出於斯而已矣至如指一小事以为利济陈一短见以为周通臣所不为也仁宗景佑元年监察御史里行孙沔上言曰臣伏闻隐忧而道着功成而德衰涉难则思深而图全居安则志满而自逸上自三王之世两汉之主拨乱者咸臻於至治忧勤者多致於中兴荒淫怠政丧乱相随晋魏以降虐懦无纪臣不敢远引古义愿以唐事明之文皇开基武定大难招吁羣儒确论理体阅弓矢则知政教之微谕金冶以来献替之道房魏诸贤夙夜尽瘁贞观之风终始无玷洎于高宗藉此治平性务寛简事稽裁决外纲隳而无忌远黜内嬖盛而二张用事许李谄上祸厉是阶二十余年变周因武至於明皇治乱尤异开元之治内难方平久在民间深知国害滥官弊事思尽革去故任姚崇宋璟为相庶务毕举遂致化成天宝之後听断稍怠宠幸勃兴奇巧厌溺夷入乱华威不克爱故因林甫国忠盗位纲条不倄以至奔幸此三主事迹一时龟监布在书传可得知闻皆由世乱则思於恭勤时平则败於逸乐势使之然由来者渐故易曰亡者保其存者也乱者有其治者也诗曰靡不有初鲜克有终传曰有始有卒者其惟圣人乎伏惟陛下纂绍宝图务敦渊静韬晦英谋竭伸孝爱而内闱辅政朝制弗经宦寺弄权海宇侧目女谒交驰大道不行而陛下山藏无遗日覆不昭洎庄宪上仙万机独断躬亲大政励精为治投阉寺之巨党罢内降之私恩升擢正臣黜退窃位每旦听政旧邦惟新庭宇再清幅员忻戴将以执之如金石行之为軏輗希陶唐之风袭文景之迹为一代之宏规冠千篇之良史岂不大哉比及周岁颇异曩时内宠艳兴中宫倾易杨尚恃恩权势特盛事由请行言自政出君子小人腹诽窃议幸赖陛下神明议断废黜外宫虽谨正家之道未遑经国之宜功业弗彰简编安在恭闻昔者太祖应天奋陆救生民於涂炭太宗耀德开基平列国之干戈真宗倄文守位下武和戎崇儒议礼封禅告成神德圣功形诗播乐三朝盛事万祀流光今陛下自干蛊十年岂常专已讙言三载足以变风未闻可久传被无穷累岁已来和气稍欝水旱相仍螽螟屡生粟麦不登田畴几废九夏多寒三冬无雪星变上天河决东郡疾病流离生灵困惫民乏兼日之食廪无卒岁之储既庶而富曷其若是正当不足之时岂曰无为之化陛下不可谓无兵革乃?太平政奉简书便为端拱窃恐祸生所忽亡有其存渐至陵夷无时逸豫有唐天宝可谓覆车前春伏见诏书布下每旦亲政故天下之民谓吾君为忧勤率仁之化翘足可待去秋以圣体愆和臣心唘沃爱君有从宜之制双日伸不坐之请交泰之诚遽臻有喜宴安之戒岂可为常且一月之中适减其半庆辰嘉节休沐受厘三分之日复废其一是则一岁之中率无百余日视事宰臣上殿奏可待对止余数刻天下万务得不旷哉虽云汉帝五日一朝则有伏蒲入合?厠与语示无间也唐制三日一坐则有便殿更番浴堂延对信不怠也今退朝之後深宫之中侍左右者刀锯亏残之余悦耳目者绮罗艳冶之色扃钥九重叫阍千仭宸禁昼严乘舆天远固未见欵召名臣清问外事询祖宗之纲纪质朝廷之得失徒修简易之名未益承平之化臣恐其未可也况今之政失於寛而蔽於姑息今之士弛於务而幸於因循是养其惰也夫天下之本者在民民之豪者皆兼并而贫者无置锥之业天下之大者在兵兵之下者负饥寒而骄者不敢役郡守县令臧否无别冗食千万蠧耗靡穷邪佞退而复兴忠谏黜而未用此害之大者也设欲止之於未?救之於将然莫若振纲举目杜渐防微勤俭为先刚断为急权之一去安可再得岂宜崇尚寛大自从清宴若谓怡神养性之方且非耄期倦勤之际臣复以为不然也今陛下春秋鼎盛气志如神释习常之弊加致治之心勤禹汤克己之规敷文武立教之旨振三祖之基为百世之法则垂鸿自我岂不盛欤愿因岁首正朝之始霈然下令诞告多方每旦恭已辨色居位推择大臣讲求古道降以温顔俾之极论精思品藻督责贤否外则逐刺史县令无状老懦贪残之辈以利於民内则罢公卿大夫不才谄佞诡诞之士以肃於朝掖庭之中简去幽旷以来锡羡之庆宦寺之内抑损重任以防昵近之私??施令必审其有害赏功罚罪必思其未平则可使教敦于上民悦于下足以招天地之协气致国家之丰隆皆目前可见之事惟陛下力行而已三王为可侔十圣未足儗何为恃当年而乐自足哉臣迹甚孤危言无忌讳妄陈愚瞽甘俟诛夷然念优处宪台过受丰禄恩自上隆食出民力岂可偷安不思尽节苟一言而万死实以为荣干犯天威臣无任?切待罪之至

英宗治平元年知谏院吕诲乞亲决政事疏曰臣恭闻近日圣体平复中外均庆然万机之事未闻亲决议者谓陛下逊避有所待焉果如是恐未为顺敢不为陛下委曲而陈之且以两汉而下母后临朝者衆皆嗣君冲幼亲为辅翊并坐帘帷之下专其听断幼君既长有复辟之议今日之事有异於是先帝抜陛下於公族之中以贤且长付托之意正为今日也当陛下违豫之时非皇太后内辅则政无所寄大臣建策於国中也然而陛下临朝御前殿百官朝罢两府大臣方至内东门是纲领柄权皆在於手陛下自未专决何所待也臣伏望宸衷感悟无以此为怠唯内勤孝养率中宫尽礼则妇姑之情相接母子之爱益亲躬修政务操守威福日与近臣讲求治道事无过举体斯为顺自然皇太后慰安恩意无间燕适深宫优游清静含饴弄孙不复关政岂非皇太后之心哉臣区区罄于是矣

英宗时知谏院传尧俞上奏曰臣闻乾刚坤柔上下之定分君倡臣和古今之通义恭惟陛下德禀健粹学该治乱日旰论道渊默思政所谓有可致之位而挟可致之资然亲政以来过事谦挹神明之断未甚闻於天下夫舜禹稷卨尚相诫敕今辅弼虽贤安得事事皆善古所谓委任责成者非谓若是与非一切徇之也大臣之言是陛下从之宜也其非是者陛下偶以为然姑行之可也既已知其非矣又从而徇之则人主之柄安在虽愚夫愚妇有不可欺此神明之断所以未甚闻於天下也今禫服未终天下谓陛下信默不言耳?此踰月毕三年之制威福之权倘尚循故辙人将以深浅测陛下伏望议政之际君臣各尽其意非非是是毋相面从间於燕间与羣臣相接总覧衆议以裁处其当罔有适莫务存大公则柄在陛下而威断伸矣臣虽亡状窃揣陛下资性有祖宗之风真勤俭有为之主夫有为者当为於可为之时今四海延颈以待德音不知何惮何嫌而不为也时难得而易失惟陛下不徒悔於他日则天下幸甚

神宗时彭汝砺上奏曰夫乾天下之至健也而其德行常易夫坤天下之至顺也而其德行常简所以成物者至诚而已天地之间其精结而为日月而日月之更为昼夜其气运而为四时而四时之代於终始其形流而为万物而万物迭为盛衰消息未尝或息焉故曰天地之道可一言而尽之也而人君者成位於上下成能於终始其所以范围之道弥纶天地之化辅相天地之宜其所以通天下之志成天下之务定天下之业亦在於至诚而已宋兴百余年天下狃於治安苟简而万几废矣陛下之兴日夜自强不息思欲远至於三代而天下之士亦皆勉焉而日孳孳皆以言责得与闻朝廷议论以事观之疑若少加意焉盖有狱久而不决者有言已进而不省者而後臣知其少怠也如朱炎辈盛南仲陈等多无罪案成下大理寺今踰十月而终未见与夺臣是以知刑狱有滞而未决者也臣去年十一月以书进陛下踰月而复见而书之所陈终未留一夜之观臣是以知言之有进而不省者也夫事固有大於盛南仲之狱而臣之言诚无足以烦圣虑然以此观之知至诚之心减於畴昔凡人言者皆曰天下安且治矣而可以无事此非忠臣也今自朝廷观之法度有所未立其下皆偷安者自府寺观之政事有所未立而吏多冒法自民观之穷困者未苏而流移者未安集自四夷观之而凌犯之罪未诛窥觎之心未塞自财用观之民力方屈国费方迫自学校观之忠信未成而道德未一臣所谓陛下当日夜加励思所以补苴凋瘵之术如此其几也遂玩之以为安治而少怠焉臣恐天下之心复弛矣哲宗元佑二年平章军国重事文彦博进无逸图奏曰臣伏观周公作无逸以戒成王後代圣君皆奉为至戒以成治道以克永世臣又观唐史见宰相崔植对穆宗云玄宗初得姚崇宋璟为宰相二人者夙夜孜孜致君于道璟尝手写尚书无逸一篇为图以献玄宗置之内殿出入观省记念在心每叹古人至言後代莫及故任贤戒欲心归冲漠开元之末因无逸图朽坏始以山水图代之自後既无座右箴规又信奸臣用事天宝之末稍倦於勤王道於斯缺矣今陛下虚心求治伏望以无逸为元龟穆宗善其对臣恭惟皇帝陛下聡明稽古向学思道间日御迩英延儒臣讲读经史臣又观迩英北壁有仁祖朝讲官王洙所写无逸图臣虑禁中或未有此图辄敢写录四轴并一卷上进望於殿内张挂置於几案以便圣覧臣愚不胜区区之至

四年中书舍人彭汝砺上奏曰臣伏惟自古天下废兴存亡见於书者甚备其成未尝不以忧勤其失未尝不以怠忽陛下即位莅政其仁民爱物之心发於诏令见於行事厚矣日月益久然终不能近古殆诚意未加而已听言之道必观以事今察於天地常寒星变河流未息察於财用公私单乏浮费益滋察于有司因循苟简之弊日甚察於风俗廉耻忠厚之风几丧役法既变民人益困边备浸弛强敌方侮选举法坏士迷所向而进言者曰今大安且治是非欺则谀天下大器置之安则安置之危则危安危之几一朝一夕一言一动之间而已盖自古人主飨国既久无至诚恻怛之心上下媮安趣过目前緜緜延延日月以甚固虽无恶政虐刑加於百姓而天下未尝不乱此不可不察也陛下因仁民爱物之心加之以至诚在所可为而必断在所可法而不惑在所可听而必?在所可改而无咎如此则百官有司莫不奋励承诏灾异弊病非所患矣臣虽不肖犹日夜洗心以俟故以至诚之论终之

徽宗大观中吏部侍郎慕容彦逢上奏曰臣备位词掖幸以权记注职事日侍清光伏覩陛下辨色视朝延见羣臣虽雪霰风雾澟洌异常辰正奏隔上殿班传旨特引尝近已初乃罢盛寒畴咨玉色无倦十六日入冬至假陛下御延和引上殿十一班十七日又引十班皆人人頋问曲尽事情告戒丁宁切中机会节假内批降臣寮章疏及有他处分差除络绎不絶臣职在奉行捧读悚?方是时羣臣赐告偃息于家而陛下夙夜省覧忧国爱民未尝暇逸陛下以天纵之圣而勤政若此盖将训廸有司永垂宪度而日历之所纪邸报之所传循旧袭常举其大略而已自非进得陪侍轩墀退得与闻几政何以尽知其详臣愚欲望圣慈以臣所陈降付史馆及进奏院昭示天下传之无穷俾中外官吏廼至民庶闻风胥劝罔不克勤上副陛下宵衣旰食之诚孝宗时礼部员外兼崇政殿说书范成大上奏曰臣闻治天下之道非以无其具之为患而以有其具而不责其成功之为患也譬犹工匠虽有械器杂然前陈而不课其成器之効则与无械器者何异夫兴事造业?号出令之初何尝不长虑却頋殚智竭力再三熟复而後有所为哉推而放之之久则必有偏而不举尼而不行与夫沮抑於下而弗使见功者一听其自然不复过而问焉则曏之所谓殚智竭力而为之者终於徒劳而无补此所以治具虽多而治功愈远也大抵末俗之陋乐宴安而惮改作习委靡而忘振起譬犹王良之御驽马审其衔勒而谨握之犹可维持以行跬步稍弛则蹶踬随之矣故曰一日二日万几无旷庶官天工人其代之此言一日旷官则万事之几必有废失者况其久乎故善治之主不敢一日不用其才焉孜孜业业执其所以为治具者昼夜提策之曰吾前日兴某利其果兴矣乎前日去某害其果去矣乎利宜兴而未兴害宜去而未去无乃吾法制有未善者乎抑亦有沮抑於下而使法制不得行者乎及其利已兴矣害已去矣则又曰其果能久而弗变矣乎虽变而犹可通之以尽利乎夫如是则有所不为为无不成而成亦不坏矣尧舜之治莫要乎二典二典莫盛於赓歌治至於君臣作歌以相戒宜不作不急之语而臯陶之扬言但曰率作兴事谨乃宪钦哉屡省乃成钦哉盖兴事之初不谨宪度固无可行之理宪度谨矣而必继以屡省者盖事不加省则虽成而必隳屡之为言不一而足之谓朝省之暮又省之今日省之明日又省之不知何时而已也二典之治百圣所师臯陶之谟後世莫及撮其枢要初不远於人情而无高世离俗甚高难行之说今圣主将大有为以蹑尧舜之迹观臯陶之歌思过半矣

侍御史王十朋上疏曰臣窃以今日边事未靖正君臣相与有为日不暇给时也窃见朝廷尚循平时故事假故稍多有妨机务臣欲乞陛下未明坐朝日晏而退至於假故之日宜常御便殿不拘早晚引见宰执侍?台谏羣臣赐以从容访问时务事有可采即时施行仍敕朝廷不可似常时作假宰执日入朝堂百僚各任其职庶几事务不废共致中兴不胜幸甚

赵汝愚上奏曰臣伏观唐世人主莫不其始甚勤其终则怠其进甚锐其退亦速若德宗文宗始皆慨然有削平僭乱之志特以用非其人故功不果遂二君不能於此自反图任忠贤以收後效虽元勲旧德见於已试若陆贽裴度皆不获见用而甘心委靡废放不复自振此固无足称者若夫玄宗宪宗皆刚明果断卓然为一代英主自始即位克己用人不数年间功成治定何其易也及其骄纵之心一生则忠言易疏甘言易入於是罢张九龄相李林甫用皇甫鎛弃裴度而盛德大业俱不克终矣其间惟一太宗能用人纳谏始终不倦故贞观之治独盛於唐而魏徵谆谆然犹陈十渐之戒书曰谨厥终惟其始又曰终始惟一时乃日新呜呼艰哉臣仰惟陛下临莅以来二十余载仁孝之行愈久而愈彰勤俭之诚弥积而弥励至於询求阙失奨劝忠良比岁孳孳日恐不逮凡圣德之所成就者视初即位盖益高明光大矣虽成汤之日新又新文王之纯亦不已不足进於是也臣尝究此道其实千古同符顺而行之则以治以安逆而用之则有危有乱陛下圣学高远洞照古今灼知圣帝明王未有不由斯道而能致隆平者也臣愚伏愿陛下笃信而勿疑力行而勿倦尊有德以正朝廷之本容直谏以来天下之言自然士气作成庶职修举王功帝业为无不成矣惟陛下留神幸甚

光宗时赵汝愚上奏曰臣尝历观天下之事物盖未有久而不坏者也然流水不腐户枢不蠧者何哉运动故也惟我国家自祖宗开创以来盖历二百三十有余年如大厦然岁月深矣中更变乱庶事非复旧制今又六十余年矣臣窃观事势固有偏而不起之处兴滞补弊正有赖於今日臣仰惟陛下以神禹之资而受重华付托之重是宜忧勤夙夜兴起治功使功光祖宗业垂後裔而羣臣进言有劝陛下以中外无事优游安静者是皆人臣苟安之利而非国家长久之福也臣诚愚戅不达治体然更历数郡首尾十年自蜀至闽身行万里所见闾阎之内民实困穷郡县之间吏多贪浊风俗玩弊上下苟媮边备空虚事力单弱将帅掊克而不恤其下士卒愁怨而不听其上病弊百出不可尽言诚恐一旦有边鄙之虞水旱之变军旅数起盗贼繁兴虽有智者无以善其後此正贾谊所谓厝火积薪之下火未及然而因谓之安者也臣愚伏愿陛下思王业之艰难念民生之不易慨然?愤志於有为凡前数者之弊勤而思之如饥者之望食病者之望药朝夕砥砺以图安强之效虽陛下有一日之劳而子孙享万年之福宗社幸甚不然臣恐玩岁愒日栋桡梁折曾风雨之不庇矣臣不任惓惓爱君忧国之诚遂忘其狂瞽陛下留神幸甚宁宗时卫泾进故事曰唐宪宗尝曰惟太宗玄宗之盛朕不佞欲庶几二祖之道德风烈何行而至此乎李绦曰陛下诚能正身励己尊道德远邪佞进忠直与大臣言敬而信无使小人参焉与贤者游亲而礼无使不肖与焉去官无益於治者则材能出斥宫女之希御者则怨旷销将率择士卒勇矣官师公吏治辑矣法令行而下不违教化笃而俗必迁如是可与祖宗合德?称中兴夫何远之有言之不行无益也行之不至无益也帝曰美哉斯言朕将书诸绅即诏绦与崔羣钱徽韦洪景白居易等捜次君臣成败五十种为连屏张便坐帝每阅视頋左右曰而等宜作意勿为如此事

臣闻诗称文武始於忧勤终於逸乐言图治於始而享成於终逸乐非宴安之谓也仲虺之告汤曰慎厥终惟其始伊尹之吿太甲曰终始惟一时乃日新盖始勤终怠者人之常情故自昔君臣相与警戒未尝不致谨於斯也宪宗元和初锐意有为慨慕贞观开元之盛李绦吿以正身励己进忠远佞敬大臣亲贤者择将率而任官师行法令而崇教化初非惊世骇俗之说亦无甚高远难行之论而皆修身治国之要道古今不易之至理又谓言之不行行之不尽为无益帝既嘉纳又诏捜次君臣成败列之连屏以便观覧且每頋左右戒以勿为如此事惟帝因绦之言心知惊惧故一时委用忠贤不惑羣议削平僭叛威令几於复振其刚明果断虽天资之美亦忧勤之效也使帝尽行其言殆不止於度越二祖而已柰何淮西既平浸至骄侈信任非人程异皇甫鎛之徒或以羡余或以贿赂相次而进凡绦所言於帝者漫不之省遂使升平之业遽自坠坏史臣有不克终之叹言之不行行之不尽卒蹈绦之戒岂非此心怠忽之所致哉人君临政愿治傥因宪宗之所以得鍳宪宗之所以失听言之际尊其所闻行其所知充而至於高明光大一政令之施设注措一人材之进退用舍本之以至正持之以至公兢兢业业谨终于始而勿为逸豫怠骄之念所移夺则唐虞三代之治可以驯致唐之三君奚足论乎

理宗时李韶为礼部侍郎上疏曰臣生长淳熙初犹及见渡江盛时民生富乐吏治修举事变少异政归私门绍定之末元气索矣端平更化陛下初意岂不甚美国事日坏其人或罢或死莫有为陛下任其责者考论至是天下事岂非陛下所当自任而力为乎左氏载史墨言鲁公世从其失季氏世修其勤盖言所由来者渐矣陛下临御日久宜深思熟念威福自已谁得而盗之哉舍此不为悠悠玩愒乃几於左氏所谓世从其失者知南剑州徐元杰上奏曰臣叨恩收召获对清光不敢以故事具文之言对惟陛下垂听焉臣窃惟天下可虑之势譬之舟泛沧溟非不历惊波怒涛之险幸狂飈之粗息宜同心而共济可也苟以恬静自纾偃仰少憇视罅漏之渗而弗窒睹维楫之亡而弗捄于于然略无诞先登岸之意正恐天大以风其何以支方今之弊无以异此臣闻敌国外患之有无正所以系国之存亡也自古不恃敌之不来恃吾有以待之国势必尊严内治必整饬君臣上下凡见之於严训胥吿者惟曰常谨其在我而已是以唐虞盛时四夷来王实本於无怠无荒之忱蛮夷率服不外乎端德难壬之化当时廷臣吿语首欲其儆戒於无虞之日帝之作歌非夸诩也??乎勅天之命而不敢安臯陶之扬言非溢美也恳恳乎兴事谨宪而不敢怠不特此尔上之所以吿者曰惟时则不玩於惜隂也曰惟几则不忽於谨微也下之所以复者首之以念哉而致其虑终之以钦哉而坚其忱不徒为明良喜起之赓必严於丛脞惰隳之戒夫以泰和气象犹谆切规警如此今果何时视为已安已治而悠悠玩愒得乎陛下与二三大臣以宗社为心是正励志复雠卧薪尝胆汲汲於生聚教训之时也是正忧治危明寝薪厝火皇皇然痛哭流涕之时也陛下一警悟及此则夫?愤立志责躬捄过以先羣下者是又今日之良机也然立志?易消靡救过常易因循叹白日之如飞痛事功之何及慨苍天之罔极怀报称之何穷体认乎天地眷佑之隆感念乎祖宗付托之重悼襄汉之未葺愤淮蜀之未靖陛下必有志於拨乱二三大臣亦必相与坚定夫修攘之规摹而燕安江沱玩敌噬脐者不可不鍳也乱离斯瘼之在念劳来还定之关忧陛下必有志於平治二三大臣亦必相与恢拓夫弘济之事业而民亦劳止谓可少康者不可不戒也臣闻前乎十年圣语尝曰即位以来未曾为祖宗办一事是盖圣志英烈质天地神明而无愧惜其工夫经理之次第不能反而求之以乖陛下之初心而法家拂士所以规切时政者又不能谆勤恻怛以开明夫上下有为必遂之志举世之耆艾骨鲠为之摈弃沦落而无余者则亦甚可惜也虽然事无难易有志竟成鉴旧图新办此心尔陛下以不负天地祖宗为心必示人以予违汝弼之旨二三大臣以不负陛下为心必谕人以勤攻吾阙之求自是而倡之则内外小大之臣亦必洗心涤虑莫不有官师相规之义故夫谨法守之奉者勿求多於道揆之常井然周官法度之中隐然关雎麟趾之意至公血忱对越之实德相与每事而发见凡有动於血气之私必深省而自窒之刻厉坚苦负荷之定力相与叶心而扶持少有隣於便安之适惟深戒而堤防之如是则自上而下无一念而不以天下国家为事无一事而不以天地祖宗为心是盖古者君臣相与克艰之义不惟逸豫惟以乱民其旨如此陛下与二三大臣信能持此之志坚如金石捄此之过疾如雷风则举天下之事势自莫不徐就吾之条理矣虽然臣所谓立志者志於与治同道囘承平之气脉也臣所谓捄过者捄其与乱同事起积坏之膏肓也况夫上而天命之靡常所以祈天而永命者在是下而人心之可畏所以感人而结心者在是臣观圣人之作春秋其於鲁宣之时书灭赤狄书大有年又必书灾异而迭见於先後其意盖亦深矣此古大臣所以日奏四方水旱盗贼之变以警?上心者非过虑也盖有所警?则不敢玩忽入而谨之於存养者皆所以事天出而推之於宠绥者亦所以相帝无敢戏豫敬天怒也而宾筵媟近或以汨清明之气而售其欺者不可以不防治民祗惧畏天命也而田里愁叹得以稔乖戾之证而莫之闻者不可以不察以世教所当身任也必修明乎三纲五常以为扶持有永之道以国事所当时饬也必兢业乎一日万机以寓寅畏自度之敬以至节无艺之费用罢不急之工役去无益之崇尚庶几简静足以宅圣志忧勤足以玉圣躬推而见於酬酢运量之际无往非刚健粹精之德兹皆人事之所当尽而天理之所必契者陛下其深念之舍是则应天以文何以迓续乎天命夫人心不同如其面然公是所在千万人一心也昔者烹阿大夫封即墨大夫齐国大治人人各尽其忱唐之朝廷举措得宜自有以深服乎将帅士卒之心陛下责吏治有诏戒边帅有诏风飞雷厉之下草偃蛰奋宜无留难然以臣观之人心垢玩积习深矣士大夫志富贵而不志功业革其面而不革其心锢於患得患失之己私而爱民爱君之心事无复有矣陛下及是之时勇有立志开忠直之路塞邪枉之门聚贤人君子以肃羽仪择监司帅守以严按察诏二三大臣以包荒冯河之力量于以崇难进易退之风凡忠良明知有欲为而未遂者必意气感动而招徕责三边将帅以备塞御戎之事功于以行信赏必罚之令凡偏裨行伍有轶羣而超衆者必公共蒐举而躐用之如是则内外之所信向盖不但可以作新吏治而已舍是则动人以言何足以感服乎天下今天下大势有可以兴起之机陛下与二三大臣当悠长以思惟至公血诚可以感召和气惟刻厉坚苦可以成就良心则臣所谓?愤立志责躬捄过者虽天且弗违而况於人乎况敌国外患乎臣草茅书生不识忌讳深念受恩罔极无补?埃斋心积忱以对越之心对陛下志於感动不觉言多惟陛下不以故事具文视之则宗社幸甚天下幸甚

洪舜俞进故事曰宪宗尝与宰相论治道於延英殿日旰暑甚汗透御服宰相恐上体倦求退上留之曰朕入禁中所与处者独宫人宦官耳故乐与卿等共谈为理之要殊不知倦也

臣闻人心不可以两用有所慕则有所忘好善者忘酒乐德者忘色八年于外急於拯四海之溺而忘其家日昃不食勤於合万民之和而忘其身所重在此则所轻在彼也方时瘅暑人孰不惟寛凉之是慕宪宗锐於图治议政延英日且旰矣汗透御衣而不頋盖忘其为暑也谦虚以尽大臣之情而无取乎宫人宦官之与处奋励以讲中兴之要而不求乎深宫广厦之自逸社稷生灵之念日切於中凡人情之所共乐者无不忘之其肯以天下之未安为一身之适乎况是时名相皆足以穆天縡经国体所议必非不急细务徒留旰食之听者堂堂两河已尽在规画中矣彼避暑九成而忘其亲生凉殿阁而忘其民心移於物惟欲是纵贤君所当戒也

金世宗时参知政事张汝霖因朝日论事上前世宗谓曰朕观唐史见太宗行事初甚厉精晚年与羣臣议多饰辞朕不如是也又曰唐太宗明天子也晚年亦有过举朕虽不能比迹圣帝明王然常思始终如一今虽年高敬慎之心无时或怠汝霖对曰古人有言靡不有初鲜克有终有始有卒者其惟圣人乎魏徵所言守成难者正谓此也上以为然

历代名臣奏议卷一百九十








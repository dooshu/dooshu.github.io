送李舒章省试之金陵


陇西李生气莫当，心雄志大神扬扬。
数年屏居谷水上，三十始登京尹堂。
忆昔乡里八九人，同时恣意成文章。
海内声名忝陈李，伊予弱翮难雁行。
叹君深沈庙廊器，霜锷辉辉未尝试。
风劲高鶱识皂雕，时危下坂须良骥。
男儿何必早致身，正复难忘天下事。
天子常思度外人，公卿最厌澄清志。
送君西上心悄然，旧京云树秋风前。
淮壖烟露白荒草，鄂渚旌旗红照天。
古来往往徒步士，一朝得策称高贤。
不须置酒新亭座，惆怅中原烽火边。





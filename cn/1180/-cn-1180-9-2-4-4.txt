我行其野

三章，章六句


首章讲：民适其国，依其婚姻而不见㣻恤，故作此诗。言：夫人不幸而处困，介其侧者犹无不哀其穷而收之，况情属亲戚者乎？吾今无望于婚姻矣。





我行其野，蔽芾其樗。

我之行于野中也，依彼蔽芾之樗，以为荫庇之资，此其穷亦甚矣。





昏姻之故，言就尔居。

我于斯时，以为休戚不相关者难以恃赖，于是思婚姻之故，言就尔居。





尔不我畜，复我邦家。

畜，是养。固望其我畜，可暂安于兹土矣。今尔曾不我畜，则将复我之邦家矣，岂可复以亲故望之哉？

二章讲：





我行其野，言采其蓫。

我之行于野中也，求彼恶菜之蓫，以为饮食之需，此其困亦极矣。





昏姻之故，言就尔宿。

我于斯时，以为情义不相维者，不足依倚，于是思婚姻之故，言就尔宿。





尔不我畜，言归思复。

复，返国。意固望其我畜，而可以暂安于此邦矣。今尔曾不我畜，则将言归思复矣，岂可复以亲故怀之哉？

末章讲：





我行其野，言采其葍。

我之行于野中也，言采其葍以为食，不得已亦可见矣。





不思旧姻，求我新特。

特，匹也。而尔乃不思旧姻，顿忘昔日之好。惟求尔新匹，遂笃今日之亲。





成不以富，亦祗以异。

异，作旧字。若此者，尔诚不以彼之富，而厌我之贫，然亦只以彼之新，而异于我之故耳。盖趋富而厌贫，乃人情之薄，尔固有所不为。但厌常而喜新，亦人情之恒，而尔容或有不先矣。然则我今日之就尔居宿，而尔不我畜老，宁非此之故哉？人情改易，不足恃赖，亦良可慨矣夫！






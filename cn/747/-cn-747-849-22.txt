○请节国用表

臣滥承雨露，擢处钧衡，兼叨选部之衔，仍掌计司之重。况中省文章之地，洪炉陶铸之门。臣自揣量，何以当处。是以继陈章表，叠贡情诚。乞请睿恩，免贻朝论。岂谓御批累降，圣旨不移。决以此官，委臣非器。所以强收涕泗，勉遏怔忪。重思事上之门，细料尽忠之路。窃以位高则危至，宠极则谤生。君臣莫保於初终，分义难防於毁誉。臣若保兹重任，忘彼至公，徇情而以免是非，偷安而以固富贵，则内欺心腑，外负圣朝，何以报君父之大恩，望子孙之延庆！臣若但行王道，惟守国章，任人必取当才，决事须依正理，确违形势，坚塞幸门，则可以振举宏纲，弥缝大化，助陛下含容之泽，彰国家至理之风。然而谗邪者必起憾辞，憎嫉者宁无谤议？或虑至尊未悉，群谤难明，不更拔本寻源，便俟甘瑕受玷。臣心可忍，臣耻可销，只恐山林草泽之人，称量圣制。冠履轩裳之士，轻慢朝廷。臣又以国计一司，掌其经费。利权二务，职在捃收。将欲养四海之贫民，无过薄赋。赡六军之劲士，又藉个储。利害相随，取与难酌。若使罄山采木，竭泽求鱼，则地官之教化不行，国本之伤残益甚。取怨黔首，是黩皇风。况诸道所徵赋租，虽多数额，时逢水旱，或遇虫霜，其间则有减无添，所在又申逃系欠。乃至军储官俸，常汲汲於供须。夏税秋租，每悬悬於继续。况今内外仓库，多是罄空。远近生民，或闻饥歉。伏惟朝廷尚添军额，更益师徒。非时之博籴难为，异日之区分转大。窃虑年支有阙，国计可忧。望陛下节例外之破除，放诸项以俭省。不添冗食，且止新兵。务急去繁，以宽经费。减奢从俭，渐俟丰盈。则屈者知恩，叛者从化。弭兵有日，富俗可期。臣又闻治民尚清，为政务易。易则繁苛并去，清则偏党无施。若择其良牧，委任正人，则禁内蒸黎，必获苏息。官中仓库，亦绝侵欺。伏望诫见在之处官，无乖抚俗。择将来之莅事，更审求贤。傥一一得人，则农无所苦。人人致理，则国复何忧。但奉公善政者，不惜重酬。昧理无功者，勿颁厚俸。益彰有道，兼绝徇情。伏望陛下念臣布露之前言，闵臣惊忧於後患。察臣愚直，杜彼谗邪。臣即但副天心，不防人口。庶几万一，仰答圣明。

赵德钧

德钧，本名行实，幽州人。後唐庄宗赐姓名曰绍斌，累迁沧州节度使。同光三年移镇幽州。明宗即位，归本姓，始改名德钧。天成中加侍中，授东北面招讨使，累官至检校太师兼中书令，封北平王。晋祖起义晋阳，末帝以德钧为诸道行营都统，时范延光领兵於辽州，德钧欲并其军，奏请不从，乃遣使契丹，求立为帝。晋祖入立，契丹锁以入蕃，天福二年卒於契丹。


東越祭蛇記又見法苑珠林　　干寶

東越閩中有庸嶺。高數十里。其西北隙中。有大蛇。長七八丈。大十餘圍。土俗常懼。東冶都尉。及屬城長吏。多有死者。祭以牛羊。故不得福。或與人夢。或下諭巫祝。欲得 童女年十二三者。都尉令長。幷共患之。然氣厲不息。共請求人家生婢子。兼有罪家女養之。至八月朝。祭送蛇穴口。蛇出呑囓之。累年如此。已用九女。爾時預復募索。未得其女。將樂縣李誕。家有六女。無男。其小女名寄。應募欲行。父母不聽。寄曰。父母無相。惟生六女。無有一男。雖有如無。女無緹縈濟父母之功。旣不能供養。徒費衣食。生無所益。不如早死。賣寄之身。可得少錢。以供父母。豈不善耶。父母慈憐。終不聽去。寄自潛行。不可禁止。寄乃吿請好劍。及咋蛇犬。至八月朝。便詣廟中坐。懷劍將犬。先將數石米餈。用蜜麨灌之。以置穴口。蛇便出。頭大如囷。目如二尺鏡。聞餈香氣。先 食之。寄便放犬。犬就囓咋。寄從後斫得數創。瘡痛急。蛇因踊出。至庭而死。寄入視穴。得其九女髑髏。悉舉出。咤言曰。汝曹怯弱。為蛇所食。甚可哀愍。於是寄女緩步而歸。越王問之。聘寄女為后。拜其父為將樂令。母及姊皆有賞賜。自是東冶無復妖邪之物。其歌謠至今存焉。






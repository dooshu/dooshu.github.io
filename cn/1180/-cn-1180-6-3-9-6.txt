襄阳府科第题名记


汪大夫守襄阳之三年，诸大令既举，乃惟章表人物，以兴士励俗。取明兴以来，郡中科第之士，总百□十人，出诸属邑者咸附焉，勒石学宫，虚其左方，以俟来者。而余适以使事道汉上，为记其事。

夫自我国家以科目选士，士生此时，即行若由、鱼，才怀管、萧，是亦无由以进。顾一切皆限以科条榘矱，虽绝材奔驷，亦必俯首屈就羁靮。而足力稍后者，又辄有顿踬之虞。故襄阳为楚中巨郡，然二百年来，而阖郡之士登名科第者，才百十人而已，可不谓希觏而阔闻者哉！然余闻之，古之觇国者，恒视其有人无人以为强弱。夫谓国有人者，非肩摩毂击，朝市皆盈也；而无人者，又非宫府左右，尽皆虚也。得士与不得士而已。夫得则以一二人重于千百，不则以千百人轻于一二。故马不必拥轴，要之齐足；木不必蔽乘，要之中墨。夫士恶可以多寡言哉！国初之取士，或拔于台隶，或举于三老，或奋于刀笔。当时号为制科者，率不过百余人。其作为文词，皆据经义，不务剽剥葩藻，乃近时人所共姗笑者。而名卿硕士，往往多出其中。功烈施于后世者，至不可缕数也。今文教大兴，海内向学，于是悉罢诸荐士路，一切网以科第。士争趋阙下，若鱼鳞杂沓，云合雾集。文学彬彬，可谓极盛。然考其功实，顾相悬也。异日者，天子患吏治之不振，增颁制额，广罗英俊，令穷乡鲰邑，皆用科第士以为长吏。其欲兴平致理，盖惓惓焉。乃求之愈多，而呈材愈乏。若是者何？撷华之悦目，固不若摘实之充口。故士之适用，诚不可以多寡论也。

余尝往来襄、汉间，美其风俗。与缙绅大夫处，咸质直重厚，辩于心而讷于口。及闻长老言，前辈风烈，尤为恂实尔雅。大者，以经术取卿大夫，辅翊其世主，功名著于春秋；小者，下至郡邑守令，咸可称述。沨沨乎，固大国之风也！如此，即百□十人，庸可以少称乎哉？夫人材之污隆，由于风俗；乃风俗亦赖人材以成。亢桑抱道，畏垒大穰。绵驹善讴，齐右变俗。故君子之处世，所以制俗者也，非由俗制也。将使浮者挽之以就实，而况实焉者乎？漓者酿之以还醇，而况醇焉者乎？语曰：“不习为吏，视已成事。”后有兴者，考德论世，审名实之所归，察操执之所究，斯亦得失之林已。若曰整齐其故事而已，非大夫意也。






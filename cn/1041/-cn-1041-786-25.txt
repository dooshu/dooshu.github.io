彭龟年　和向倅韵

误身利名场，无异一釜甑。

置之水炎间，谬以力取胜。

人生具天则，发见亦有证。

如水行地中，投隙即流迸。

但恐人欲纵，勃若一民横。

志师傥自强，万虑当退听。

谁能学禅伯，绝物以求定。

吾闻至人言，当识动中静。

万变不可齐，一念终难正。

口耳固在我，视听复谁令。

须从事上学，宁有物外性。

能用使太平，不用我何病。

斯言闻亦多，究竟终未莹。

从今三爇香，愿以公为镜。

彭龟年

彭龟年　和向倅韵

今日若驭风，前日如负甑。

乘兴试一出，意到即为胜。

芗林有高人，能识未病证。

谈锋不可遏，勇若春箂迸。

美名戒多取，夫子无太横。

钟期不世出，谁作山水听。

人生具物则，天命我当定。

起居孰非真，寂灭岂是静。

毫厘不密察，天地失其正。

圣学有终始，谟训严于令。

穷理以致知，持敬乃成性。

倘从口耳学，莫救膏肓病。

大本若不立，宁论语未莹。

涂泽欲自妍，何以逃水镜。

彭龟年


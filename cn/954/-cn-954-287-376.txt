陈与义　雪

穷腊见三白，江南无旧闻。

天上春已暮，尽日花缤纷。

平生虽畏寒，遇雪心所欣。

拥裘未敢出，投隙致殷勤。

窗户忽相照，川陵已难分。

二仪有巨丽，老我不能文。

高吟黄竹诗，薄暮心无垠。

浮屠似玉笋，突兀倚重云。

陈与义

陈与义　雪

仙人手持白鸾尾，夜半朝元明月里。

羽衣三振风不断，下视银潢一千里。

玉轪戴花分后前，欲落未落天恍然。

余标从向人间去，乞与袁安破晓眠。

陈与义


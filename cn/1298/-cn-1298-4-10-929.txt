洞元先生

沈若济、临安人。结庵茅山。以施药为务。宣和间、蒙召对。赐封洞元先生。尝指华阳洞之东隙地。曰、死必葬我于是。其徒以地势汗下为言。不听。绍兴十五年卒。其徒用治命。掘地六尺许。得石板。大书六字曰、沈公瘗剑于此。观者异焉。岂非先有神物告之者乎。佳城漆灯之说。信有之矣。右六事皆汤三益说 。


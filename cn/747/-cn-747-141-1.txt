○明堂议

明堂之作，其所由来远矣。爰自轩唐，逮乎秦汉，有损有益，或同或异，记述参差，莫能详究。今稽诸古训，参以旧图，其上圆下方，复庙重屋，百虑一致，异轸齐归。暨当涂膺，未遑斯礼，典午聿兴，无所取则，裴以诸儒持论，异端蜂起，是非舛互，靡所适从。遂乃以人废言，止为一殿，宋齐则仍其旧，梁陈遵而不改。虽严配有所，祭飨不匮，求之典则，道实未宏。何者？夏禹哲王，致美於祭服；周公大孝，备物於宗祀。圣人设教，夫岂徒哉？然则身处卑宫，神居重屋，斯岂苟求壮丽，崇饰华侈？固亦致孝尊亲之道，因高事天之义，求其远趣，非无深旨。盖以神本虚元，无声无臭，视之不见，听之不闻，既杳冥而莫测，故广袤之度冈知。夫孝因心生，礼缘情立。心不可极，故备物以表其诚；情无以尽，故饰宫以广其敬。宣尼美叹，意在兹乎？自五帝迄今，代有损益，宫室制度，每越旧章，重屋规模，独亏前典。文祖过土阶之俭，世宗逾卑宫之陋。配天致极，理必未安。伏惟陛下以上圣之英灵，承皇天之眷命，一六合而光宅，得万国之欢心，九译之贡既承，明堂之位仍阙。永言殷荐，诚感自中。臣等亲奉德音，预参大议，思竭尘露，增崇山海。凡圣人有作，义重随时，万物斯睹，事资通变。若据蔡邕之说，则至理失於文繁；若依裴所为，则大体伤於质略。求之情理，未臻厥中。今之所议，非无用舍。请为五室重屋，上圆下方，既体有则象，又事多故实。下室备布政之居，上堂为祭天之所。人神不杂，礼亦宜之。其高下广袤之规，几筵尺丈之度，则并随时立法，因事制宜。自我而作，不必师古。图像备陈，决之圣虑，廓千载之疑议，为百王之懿范，不使泰山之下，惟闻黄帝之法；汶水之上，独称汉武之图。则通乎神明，庶几可俟。子来经始，成之不日。谨议。


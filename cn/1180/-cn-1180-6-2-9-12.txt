答宣大王巡抚言蓟边要务


宣、蓟唇齿之势。异时两镇，视如秦、越，虏祸中于蓟，则宣人安枕，虽得虏情，不以实告。今移公于宣者，所以为蓟也。抚、镇协和，文武辑睦，边境之利也。而好事者反以此为忌，往者南中之谤，未必不自此中启之。去岁微闻阅视君亦有此言。今去公于蓟者，所以全公也。近日蓟台有缺，每从司道中进，以其习于蓟事也。而好事者亦用此为忌，每言蓟中之任，皆取总兵所欲者而用之。昨见公移镇，辄私语曰：代者必某人也，是总兵所喜者也。斯言也，不惟不利于总兵，且不利于司道也，故出其不意，而远求于林下之人。乃陈公又仆素所援用者，其人达于事理，不吐不茹，萧规曹随，必获同心之济，故用陈公。则公虽去，犹未去也。仆十余年来，经营蓟事，心力俱竭，今一更置间，而其用意之深如此，他人安得知之？恃公至厚，故敢略陈具概。

新本兵虽颇不悦于蓟人，然亦非故作异同者。况今大事，皆仆面奉宸断而行，渠安能逞其私意，辄有所更张乎？顷闻外间云云，仆即以晓之，渠亦深省。恐彼中将吏，未达此意，或怀疑惧，愿公譬论之也。

近日俺答报土虏东犯，其言不虚。然此时尚热，或就边住牧，窥吾之隙，宜慎防之。人尝笑南兵无用，徒縻厚饷。今若乘其入犯，一战而胜，则群喙自息，而虏亦寝谋。去岁曾属戚总理以援辽之策，乃渠所以复于我者，其计甚迂，殊失鄙望。今虏若窥蓟，则患在头目，又非若于邻之震矣。愿公以义激之，使仆藉手以告于上，且以杜谗谤之口。此机不可失也。






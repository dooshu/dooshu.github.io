○仰山光涌长老塔铭

夫众生者，昼则共一明，夜则共一暗。明不为之缺，暗不为之分。盖众生同一智而共一见也。佛佛相授，祖祖密传。以兹为法，实无法也。仰山心偈，天下泳之，正为此也。然其化导大纲，祖教专用。传袭源流，谓石亭仰山之宗，则涌公嗣其後也。

公法号光涌，丰城县张氏也。诞生之夕，神光照庭。邻人以为珠璧之祥，间而伺之，生男子也。七岁请学儒，诗书礼乐，若有素习。十三请学佛，经论禅智，悉如生知。一旦请游方求师，父母器而从之。於时石亭之膻，风行四海，乃往礼之。石亭为之剃度，复就开元寺真公传净名经密旨。十九诣襄州寿山寺戴公受大戒，遂携瓶锡，遍礼有德。以有间断意，契无间断心。以有生灭身，得无生灭体。石亭有“似驴”之问，涌公有“非佛”之对（石亭堂见诸方学人来，便问：“子来作麽”，学人对曰“礼拜和尚来。”石亭曰：“还见和尚否？”对曰：“见。”石亭曰：“见和尚何似驴？”学人无对。石亭将此语每问折到学人未有能对者。石亭乃问涌公云：“子将作麽？”对曰：“礼拜和尚来。”石亭曰：“还见和尚否？”对曰：“见。”石亭曰：“见和尚何似驴？”对曰：“某甲见和尚亦不似佛。”石亭曰：“既不似佛，似个什麽？”对曰：“若更有所似，与驴何别？”石亭曰：“凡圣两忘，情尽体露。吾有此语来，近二十年无人决了境。子大利根，当自保任，吾不能尽标。子异日可知而自行矣。”）。尝大奇之，谓之肉佛可以化人矣。石亭归寂，公燃第三指以报法，又燃第四指以报亲，皆不群之事也。仍归止於仰之栖隐寺，绍祖风也。洪帅南平锺王闻其名，若禅师家麟凤，无有肩其威德者。遂遣使迎止於府下，使者至，师不起。於是州牧邑尹至，亦不起。已而士民皆来，又不起。乃共诉之曰：“师如不起，贻郡县之咎。”由是不得已而後从之。既至，复馆师於石亭，继美名也。是时为人说法，明色空一相，人佛同种。使士者舍书剑，农者弃耒耜，工者忘纠纟墨，贾者散金玉。万务失绪，官不能禁。师之教化明白也如是。天十四年秋，还如旧隐。升元二年夏，顺化於禅寝，僧腊七十，俗龄八十有九。门人具梵礼塔於山之西南隅，表至德也。

呜呼涌公，王者固召不就，因慈悲而後就之，真天人也。将来者多方求知，犹有弗获，足见涌公不泯其能，盖力救末法之弊尔。入室弟子彦新，执古之士也。任彼肉耳，聆余广誉，不远千里，自袁而来，以行状授余请铭。殊不知人不胜名，文不胜德。然哀其诚悫，强而应之。其辞曰：

佛佛佛，乃真物。自迷误，无得失。曹溪殁，仰山出。曹溪髓，仰山骨。曹溪虚，仰山实。佛兮涌，涌兮佛。








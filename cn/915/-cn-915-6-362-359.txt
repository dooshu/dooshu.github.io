○檄胡文



胡贼石勒，暴肆华夏，齐民涂炭，煎困雠孽，至使六合殊风，九鼎乖越，每惟国难，不遑启处，抚剑北顾，慨叹盈怀，寡人不德。（《文选·丘迟与陈伯之书注引晋中兴书》作幕府不才。）忝荷戎重，师次安陆，经营旧邑，瞻望华夏，暂成楚越，登丘凄览，征夫愤慨，昔叔孙绝粒，义不同恶，龚生守节，耻存莽朝，历纪逋僭，一朝荡定，拯抚黎民，即安本土，训之以德礼，润之以玄泽，信感荒外，武扬八极，先顺者获赏，後伏者前诛，德刑既明，随才攸序，此之风范，想所闻也。（《艺文类聚》五十八）




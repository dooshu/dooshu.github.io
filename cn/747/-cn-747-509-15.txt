○祭杜岐公文

维元和八年岁次癸巳三月甲寅朔二十八日辛巳，礼部尚书权德舆，谨以清酌庶羞之奠，敬祭於故太保赠太傅岐国公之灵。

伏惟体温厚之气，协体和之运，五常用仁，九德在宽。六朝扬历，三后公相。契作司徒，居太保。致位遂志，晏闲显尊。极人伦之寿宠，备君上之恩礼。《传》曰：“行道有福”，《诗》曰：“求福不回”，考祥视履，惟公是已。至若徜徉化元，保合太和，扶道嘉会，将明利泽。渐渍於生民，而隐於视听者，可胜道哉！早辱招辟，仕才初命。顷沐鸿休，职联大任。周旋惠爱，三十佘年。公府闳议，郊居盛集，沧溟沃日之量，清庙礼神之器。四教五福，明哲始终。话言风采，疑在梦想。变化纠纷，何右胜论？常日宾榻，今兹灵位；常日欢言，今兹声泪；常日精爽，今兹魂气；常日鸣驺，今兹骑吹。永去昭代，言归厚地。平生一樽，拜奠欷。尚飨！


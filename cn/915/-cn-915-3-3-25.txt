◇除肉刑诏（十三年五月）

制诏御史：盖闻有虞氏之时，画衣冠异章服以为戮，而民弗犯，何治之至也？今法有肉刑三，而奸不止，其咎安在？非乃朕德之薄而教不明与？吾甚自愧。故夫训道不纯，而惠民陷焉。《诗》曰：「悌弟君子，民之父母。」今人有过，教未施而刑已加焉，或欲改行为善，而道亡繇至，朕甚怜之。夫刑至断支体，刻肌肤，终身不息，何其刑之楚而不德也！岂称为民父母之意哉其除肉刑，有以易之。及今罪人各以轻重不亡逃，有年而免，具为令。（《汉书·刑法志》：齐大仓令淳於公有罪当刑，其少女缇萦上书，天子怜其意，遂下令。）


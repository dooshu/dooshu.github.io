○巫比

巫比言妖孽之至於人，无不诚而惧。士言妖孽之至於国，无不逆而怒。何哉？曰：“巫能前知妖孽之至，不能却明妖孽之由。士能前知妖孽之至，乃能却明妖孽之由。故异也。”巫言可禳，则设淫祀指虚应，故诚於可为，惧於所闻。士言可禳，则杀妲已活比干，故逆於闻，怒於不可为。呜呼！设直士世用之如邪巫，鲠辞国纳之如簧言，则有国有家者，何逮乎患？








○投西边节度使启

某启。某闻天列将星，国分戎律，必命英杰，以专统临。故入则掌骁卫而主亲兵，为王心膂。出则驱隼而驾熊轼，分国土田。苟非敌号万人，谋通七德，孰副拥旌之选，仍当注意之求？伏以尚书勇冠山西，声闻陇右。九天九地之法，夜受於神姝。金箱金柜之书，晓传於灵叟。故得拔剑龙吼，弯弧雁惊。使夷落无喧，干戈尽偃。边烽息焰，塞柝沈声。为天子之长城，断匈奴之右臂。加以文通三变，学洞九流。郭璞神毫，每通於梦想。罗含彩羽，素贮於心诚。时或月满青楼，风清画阁。谢元晖之理郡，不废讴吟。杜元凯之御戎，何妨讲读。而又政惟师古，恩切字人。利刃一挥，乱绳皆理。伫见凤衔仙诏，豹制牙旗。长驱十乘之骁雄，福致一方之黎庶。遐瞻宠渥，不越秋冬。某稷下儒生，天涯客子。远携书剑，来拜旌旗。识马援之须眉，见太初之礼乐。频叨前席，屡听元谈。忧一夫不济其生，耻一物不得其所。义形颜色，照发襟灵。因敢缕血诚，轻尘藻鉴。必希恩察，少赐知怜。某射鹄无功，亡羊有恨。娄敬之衣裘屡敝，张仪之颊舌何为。至於草织衡门，雪封陋巷。蛙鸣灶底，鱼跃釜中。然犹讲树未休，书筠不已。潜修此道，以俟明时。春初将谒朱门，卜行上国。蓍言利见，龟告叶从。径趋沙漠而来，直指旌旗之下。尽披肝膈，布在笺毫。事逼丹诚，言多直致。志同邻女，止希苏代之馀光。身类鲋鱼，惟冀庄周之一勺。干犯清重，无任兢惶。谨启。


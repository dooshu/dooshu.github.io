【被衣为啮缺歌】

〖《庄子》曰：啮缺问道乎被衣。被衣曰：若正汝形。一汝视。天和将至。摄汝知。一汝度。神将来舍。神精将为汝美。道将为汝居。汝瞳焉如新生之犊而无求其故。其言未卒。啮缺睡寐。被衣大说。行歌而去之。〗

形若槁骸。心若死灰。真其实知。不以故自持。媒媒晦晦。（《淮南子》作墨墨恢恢。）无心而不（《淮南子》无而不二字。）可与谋。彼何人哉。（○《庄子》知北游篇。《淮南子》道应训。《诗纪前集》二作被衣歌。）


○又谏营道观疏

臣闻人以君为天，君以人为本；人安则政理，本固则邦宁。自陛下戡翦凶逆，君临宝位，苍生喁喁，以谓朝有新政。今风教颓替，日甚一日，府藏空虚，人力凋敝，营作不息，官员日增。诸司试补员外、检校等官，仅至二千馀人。太府之布帛以殚，太仓之米粟不支。又金仙、玉真等观，造作咸非急务，臣先请奏停，竟亦未止。今岁前水後旱，五不熟，若至来春，必甚饥馑，陛下为人父母，欲何方以赈恤？疗饥拯溺，须及其时。又突厥於中国为患，其来自久，其人本无礼义，焉有诚信？今虽遣使来请结婚，恐豺狼之心，首鼠何定？弱则顺伏。强则骄逆，属草衰月满，弓劲马肥，乘中国饥虚，在和亲际会，窥犯亭鄣，国家何以防之？臣所论者，事甚急切，伏愿特垂详察。


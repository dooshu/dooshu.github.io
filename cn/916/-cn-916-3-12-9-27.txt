【秋风】

〖秋风者。言孙权悦以使民。民忘其死也。当汉拥离。〗

秋风扬沙尘。寒露沾衣裳。角弓持弦急。（《文选》注作急弦。）鸠鸟化为鹰。边垂飞羽檄。寇贼侵界疆。跨马披介胄。慷慨怀悲伤。辞亲向长路。安知存与亡。穷达固有分。志士思立功。思立功。邀之战场。身逸获高赏。身没有遗封。（○《宋书》乐志。《乐府诗集》十八。《诗纪》二十。又《文选》二十八出自蓟北门行注引韦曜集引裳、鹰二韵。）


癡人說夢夢中說夢

僧伽，龍朔中游江淮間，其迹甚異。有問之曰：「汝何姓？」答曰：「姓何。」又問：「何國人？」答曰：「何國人。」唐李邕作碑，不曉其言，乃書傳曰：「大師姓何，何國人。」此正所謂對癡人說夢耳。李邕遂以夢為真，真癡絕也。僧贊寧以其傳編入《僧史》，又從而解之曰：「其言姓何，亦猶康會本康居國人，便命為康僧會。詳何國在碎葉東北，是碎葉國附庸耳。」此又夢中說夢，可掩卷一笑。


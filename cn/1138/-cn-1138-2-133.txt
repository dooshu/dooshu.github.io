送别张登子

其一


信宿高斋意惘然，招魂惊说再生年。
欲销积疢惟呼酒，自笑微躯敢问天。
草阁朝看秦望雪，梅花春放镜湖船。
卜邻傍汝南华馆，抱瓮长歌秋水篇。

其二

莺花三月峭帆孤，闻道相如骑甚都。
北固重临多战垒，黄河西上见平芜。
世情不易容龙性，交道从来在狗屠。
京洛若逢金马客，故人憔悴得知无（谓虎臣也。）。


○日载中赋（以“汉文帝时数如此”为韵）

圣德上通，阳精下赞。经太虚之寥廓，赫流光之耀焕。皇矣广运，德用迈於陶唐；日欤载中，瑞克符於炎汉。其始也，升扶桑以昭晰，拂若木兮氛氲。灼丽景，开祥云。羲仲命官，敬导之功式著；夸父整策，竞驱之势斯分。虽驰骋於灵驭，终感通於圣君。故歌休明者，徵於阳位；察符瑞者，观乎天文。於是翠烟澄霁，白日增丽。流景弭节，飞轮顿势。乌矫翼而却翔，骧龙拥驾而回逝。端乎晷，遽乖测景之司；表乎祥，必俟垂衣之帝。盖所以应仁圣，叶昌期。曾泉既逾，异晨阳之杲杲；昆吾再舍，嘉日驭之迟迟。是则天垂象兮不昧，日辅德兮无私。既载中呈瑞，亦太和效时。远以变化，同诸掌握。苟夙夜而致理，在祯祥而欲数。伊灵气之潜通，岂天听之元邈？日之为美也，无德而言欤；日之为瑞也，有时而效诸？运行必随乎圆盖，昏晓式经乎方舆。昃而复中，在明君兮则尔；中而斯昃，虽壮士兮焉如。我皇播德於彼，表瑞於此。不肃而康哉，无为而乐只。躔次可觌，岂假垣平之片言；昭明有融，宁匹鲁阳之三徙。然鉴於人事兮，谅天道而伊迩。


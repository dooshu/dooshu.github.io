公孙无人

柳下惠之弟跖盗于鲁，鲁国人患之。公孙无人谓展季曰：“舜父瞽瞍而弟象，舜克谐以孝，烝烝乂，不格奸。有诸？”展季恻然无以应。明日而之盗跖，盗跖环甲兵以自卫，揖其兄以入，还而坐，扬扬然问曰：“圣人之聚有道乎？”展季曰：“有。”请问之，曰：“太上以德，其次以政，其下以财。德久则怀，政驰则散，财尽则离。故德者主也，致者佐也，财者使也。致君子莫如德，致小人莫如财，可以君子可以小人，则道之以政。引其善而遏其恶，圣人兼此三者而弗颠其本末，则天下之民无不聚矣。”盗跖怫然曰：“我之聚人也异于是。驱之以白刃，渍之以赤血。从我者与之，其不从我者屠之，焚烧其室庐，芟翦其妻孥，芜其土田，割其恩爱，断绝其顾念，使之不夺不食，舍我奚适。吾将以是横行于天下，而非若长者之迂也。”展季哑然而返曰：“始吾谓人无不肖，皆异于禽兽，繇今观之，殆不若矣。”遂隐于柳下，而别其族曰“柳下氏”。


○人镜赋（以“主圣臣忠，道光贞观”为韵）

金为镜兮，其鉴则明；人为镜兮，其象则精。彼有取其照烛，我方致乎和平。广霁而磨砻既至，酌献而邦家以贞。悬於心则四听（一作聪）常朗，置於握而万方不倾。惟贤任贤，自圣传圣。守之则通幽洞冥，执之乃穷理尽性。致和乐，功逾止水之平；徵古今，道光仁寿之镜。比枢以潜运，挂灵台而韬映。是委照以无疲，每含光而不竞。无鉴於水，自视於人。曷容华之自饰，惟道德之所亲。功匪勤於熔范，义将协於君臣。斯乃至宝，载光皇道。辨物数之纷纷，洞晦冥之杲杲。放之可包乎海岳，卷之可盈乎怀抱。焕乎发蒙，皎若晴空。光甚鉴兮，尘不能翳；德若容兮，物莫能充。以是为臣，则献可替否；以是为镜，则进思尽忠。斯为理兮化洽，斯为交易兮照穷。惟贤圣之光赞，含英华而不散。执一法而不回，仰千龄而殊观。贞明而翘楚角逐，皎洁而群邪冰泮。兹镜也，克念则圣，罔念则荒。播无疆以垂范，披六幽而散光。烛明明而洞洞，历久久而煌煌。圣作物睹，镜清寰宇。验成败之原，知荣辱之主。我镜在德，曾无盘龙之雕；我镜在心，自有山鸡之舞。若然，则皇唐迈德於陶唐，吾君齐圣於文祖。

成表微

表微，元和十四年官蜀王府参军。


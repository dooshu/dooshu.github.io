○授令狐楚中书侍郎平章事制

门下：赞天工而成光济，叶帝力以致昇平，非中和禀气，不能将燮调之道；非诚明在躬，何以膺弼亮之位。况今积袄已弭，而边鄙犹虞；大化方行，而里闾未泰。将欲举百度，甄群材，外抚四夷，内辑诸夏，纳之寿域，被以仁风，代予之勤，其孰克任？眷求斯得，是用命之，河阳三城怀州节度使朝议郎使持节怀州诸军事守怀州刺史兼御史大夫赐紫金鱼袋令狐楚，根於粹厚，著以端明。表山立之庄容，洞泉渟之精识，文高雄富，学茂该通。自顷挥翰掖垣，持囊禁署，尝延造膝，屡竭沃心。发言有诚，临事无惑，蔼是公望，居然国桢。及剖符近郊，兼畅牧人之术；仗节分阃，尤深驭众之方。可谓器适中外，效宣文武。宜展舟楫之用，式登鼎铉之司，管於中枢，持我大柄。於戏！辅翼之任，人臣极崇，未至而众议有归，既处而其名罕副。万务攸托，朕何赖焉？尔其敬听此言，深思其道。行致君之志，始终勿渝，以报国为期，夙夜益励。无俾厥后，有惭知臣。可朝议大夫守中书侍郎同中书门下平章事。


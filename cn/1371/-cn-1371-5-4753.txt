自嘲

僻学论交少，贫居卜地偏。



不逢方谢事，垂老旋希僊。



兀兀醒如醉，昏昏昼亦眠。



却惭农与圃，一饱饯余年。

自嘲

夜作看花梦，朝赋饮酒诗，吾梦固忘矣，诗亦聊自欺。



荒园无隹花，牵牛漫疏篱。



给酒月四斗，一觞难屡持。



悲欢有定数，未至谁得知？



愿从大钧问：一笑在何时？



自嘲

外泽里常粗，元知似瓠壶。



仕因无援困，学为背时孤。

轩盖愁城市，风烟落道途。



它年游万里，不必念归吴。



自嘲

儒生穷事业，老去转荒唐。



长日中分睡，残年有底忙？

书常嬾终卷，诗亦少成章。



忽弃蓬窗去，花前又一觞。



自嘲

华子中年百事忘，嵇生仍坐嬾为妨。

病於荣宦冥心久，老向端闲得味长。



对客欲谈还愦愦，读书才过已茫茫。



青缣帐暖黄紬稳，聊借东庵作睡乡。



自嘲

清心不醉猩猩酒，省事那营燕燕巢。



惟有著书殊未厌，暮年铁砚亦成凹。



自嘲

身见绍兴初改元，百罹敢料至今存。

生涯破碎余龙具，学问荒唐守兔园。



独立未除还笏气，余生犹待阖棺论。



北窗灯暗霜风恶，且置孤愁近酒樽。



自嘲

野老家风子未知，天教甫里出孙枝。



遍游竹院寻僧语，时拂楸枰约客棋。



是处登临有风月，平生扬历半宫祠。

即今个事浑如昨，唤作朝官却自疑。



自嘲

受福元无一羽轻，岂如造物假余生。



抱痾不死跻高寿，遇乱能全见太平。



投渚断鸿常自闵，营巢倦鹊固难成。



乘除亦有堪惭处，记诵文辞误得名。



自嘲

岁月惟迁万事非，放翁可笑白头痴。



此生竟出古人下，有志尚如年少时。



僻学固应知者少，长歌莫问和予谁。



自嘲自解君毋怪，老大从人百不宜。



自嘲

穷途久矣叹吾衰，双鬓新添几缕丝。



身是在家狂道士，心如退院病禅师。



极知勾漏求丹药，不及衡阳卖漉篱。

习气若为除未尽，小轩风月又成诗。



自嘲

壮岁耽书废夜眠，窗明犹在短檠前。



如今自笑摧颓甚，卧看儿曹理断编。

自嘲

少读诗书陋汉唐，暮年身世寄农桑。

骑驴两脚欲到地，爱酒一樽常在傍。



老去形容虽变改，醉来意气尚轩昂。



太行王屋何由动，堪笑愚公不自量。



自嘲

贪禄忘归秪自羞，一窗且复送悠悠。



镜明不为人藏老，酒薄难供客散愁。



正得虚名真画饼，元非大器愧函牛。



年来事业知君否？

高束诗书学问囚。

自嘲

野叟身常杂佣保，茀圃荒庭自锄扫。

小儿耕养堇堇足，大儿游宦垂垂老。



朝餐未破百瓮齑，晚饷犹存两囷枣。



舂粳但傋翁作糜，储帛才堪孙裂褓。



贤愚元自一王尊，痴钝宁论万冯道。



可怜对客犹自矜，谈道能令君绝倒。

自嘲

天公大度一何奇，养此无能老白痴。



宿疾闲愁俱扫尽，美餐甘寝更无时。



蛙鸣庭草何曾问，水半门扉亦不知。



道似婴儿犹有恨，小轩风月独哦诗。



自嘲

长日淡无事，虚堂来远风。



爱眠从病蹇，厌事嬾治聋。



猫健翻怜鼠，庭荒不责童。



尔来添目暗，又免送归鸿。



自嘲

身卧孤村日，年当大耋时。



贫忧偿酒券，嬾悔许僧碑。



轮税质耕犊，饭医烹伏雌。



劳生不须叹，随事且支持。




○谢恩奉宣每遇朝贺不随二教独引对表

臣某言：伏蒙圣慈，以臣每有起居称贺，皆与道众僧人齐班，特降宣旨，令臣自今以後，独入引对，不随众列者。礼加异等，事越常伦，褒称发自於圣心，荣盛独光於道域，隆恩显示，负戴难胜，臣某诚荣诚惧顿首顿首。

伏惟陛下诞睿承天，执符御极，包乾坤而覆载，悬日月以照临。披金镜之光华，无幽不察；调玉烛而亭育，有物皆春。由是露洒天根，泽流地表，肃武功而定氛，桀黠悛心；修文德而服要荒，奸凶革面。毳慕穹庐之俗，冰居穴处之乡，重趼来庭，占风入贡，理定而乐作，功成而礼行，举三代之颓纲，兴百王之坠典，有沿有革，无党无偏。至若群後朝元，垂衣当宁，俨三杰十臣之佐，冠非熊审像之贤，文物羽仪，辉今映古。其或衫羽服，仰丹阶而效嵩呼；白足方袍，列彤庭而申华祝。此时微臣，常依旅进，得面阶，每惊岩壑之微，获在烟霄之上。今则迥隆睿奖，顿革前仪，念臣虽迹预簪冠，而身叨爵秩，清级才移於北省，华资又接於南曹，特令敷奏之时，不杂缁黄之侣，俾其独引，显示优恩。昔者魏重谦之，梁尊贞白，汉称曼倩，秦有子平，礼容靡睹於新规，朝揖皆循於常度。今者降九天之明命，垂万世之宏规。退省幽孱，但切凌兢之感；顾惭纤弱，何胜雨露之恩？惟励丹诚，永酬鸿泽。臣某无任之至。


○为李怀光让起复表（大历十二年）

草土臣某言：伏奉某月日制书，起复授臣某官兼某使，捧对恩命，哀号失图。微臣夙遭凶，幼集荼毒，亡母鞠育，骤历暄寒，三十年间，勤劳备至，俾臣习武，教臣观书，丁宁恳切，仅至成立。自逢昌历，累辱驱驰，待罪朝行，或申微效，皆母之训，以及於斯，凡在辈列，莫不知委。而久从王事，靡有定居，晨昏屡违，甘旨多阙。则臣之於母，所负实深，扣地呼天，万恨何极？伏愿察臣哀迫，许臣终丧，少申子道，无乖企及。无任迷谬崩迫之至。


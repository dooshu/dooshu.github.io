◇吊屈原文（并序）

谊为长沙王太傅，既以谪去，意不自得，及度湘水，为赋以吊屈原。屈原，楚贤臣也，被谗放逐，作《离骚赋》，其终篇曰：「已矣哉，国无人兮莫知我也。」遂自投汨罗而死。谊追伤之，因以自喻，其辞曰：

恭承嘉惠兮，俟罪长沙。侧闻屈原兮，自沉汨罗。造托湘流兮，敬吊先生。遭世罔极兮，乃殒厥身。呜呼哀哉兮，逢时不祥。鸾凤伏窜兮，鸱枭翱翔。茸尊显兮，谗谀得志。贤圣逆曳兮，方正倒植。世谓随夷为溷兮，谓跖乔为廉。莫邪为钝兮，铅刀为。吁嗟默默，生之无故兮。斡弃周鼎，宝康瓠兮。腾驾罢牛，参蹇驴兮。骥垂两耳，服盐车兮。章甫荐履，渐不可久兮。嗟若先生，独离此咎兮。

讯曰：已矣，国其莫我知兮，独壹郁其谁语？凤漂漂其高逝兮，夫固自引而远去。袭九渊之神龙兮，氵勿深潜以自珍。亻面枭獭以隐处兮，夫岂从虾与蛭寅。所贵圣人之神德兮，远浊世而自藏。使骐骥可得系而羁兮，岂云异夫犬羊。般纷纷其离此尤兮，亦夫子之故也。历九州而相其君兮，何必怀此都也。凤凰翔於千仞兮，览德辉而下之。见细德之险征兮，遥曾击而去之。彼寻常之Ж渎兮，岂能容夫吞舟之巨鱼？横江湖之鲸兮，固将制於蝼蚁。（《文选》、《艺文类聚》四十。案《史记·贾谊传》、《汉书·贾谊传》并载此以为赋，今据《文选》编入并录其序，盖本集如此。）


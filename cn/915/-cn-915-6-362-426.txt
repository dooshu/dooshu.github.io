○奏请平刑



臣闻上古象刑，而民不犯，中古明刑，以致刑措。故立刑以禁刑，立杀以去杀，重之以死，所以求其生，峻之以刑，所以轻其死，死由于法轻，生存乎法重，此亡防之成标也。然则刑无轻重，用之唯平，非平法之为难。思在断之为难，是以子皇行戮，刖者忘痛，释之典刑，民无怨色，何者？积之于诚也。案癸酉诏书之旨，专为边城，实之裔土，济当时一切之用，非为经远之法，亦是中夏全平之时，威御足指控制，故可得行之矣。欲役无赖子弟，驱不逞之人，聚之于空荒四维之地，将以固牧圉，未见其利也。且滨接鲸猾，密迩奸薮，退未绝其丘窟之顾，进无以塞其逋逃之门，五流三居，诚古之犯刑，论之于今，事实难行。且律令以跨三代，历载所遵，未易轻改者也。是以刑法不专，则名幸者兴，政令骤变，则人志无系，子产患其如此，故矫先正议事之制，而立刑书之辟，皆所以弼民心而正群惑者也。（《艺文类聚》五十四）




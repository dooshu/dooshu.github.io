○响赋（以“庭下云晚响轻”为韵）

伊二仪之陶甄，览万物之生长，为随方而可见，独不测乎兹响。同夫道之无质，每凭虚而起象。既不睹其洪纤，亦罕知其尺丈。尔乃依声於发，有待而生，触万窍而皆异，会五音而共成。随人心之哀乐，因感召而重轻。至於惊激万变，高卑千转，临牝谷而悲多，因归风而去远。感华钟於霜曙，思孤雁於秋晚，触物类以成态，托空虚以运形。尔其细也，草虫鸣於潜穴；至其大也，震雷作於天庭。离朱拭目而不见，师旷清而可听。尔其响发乎器，必声有假。故器有盈虚，而响为高下，随之则不可究，及之如或可写。信造化之自然，亦焉知其为者。乃有厌处鸡群，穷栖海滨，垂六翮而未举，鸣九皋而不闻。愿托响於星骥，希可彻於高。

张鸣鹤


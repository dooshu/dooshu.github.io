卷三十九 谲智部 诡诈部 无赖部


谲智

魏太祖（出《小说》）

魏武少时，与袁绍好为游侠。尝观人新婚，因潜入主人园中，夜叫呼云：“有偷儿！”人皆出观。帝乃抽刃劫新妇。与绍还出，失道，坠枳棘中，绍不能动。帝复大叫：“偷儿今在此！”绍惶迫自掷出，俱免。【眉批】前二事俱未必实，亦未见阿瞒大手段。又绍年少时，曾夜遣人以剑掷魏武，少下不著。帝揆其后来必高，因帖卧床上，剑果高。【夹批】何不避之？魏武又云：“我眠中不可妄近，近辄斫人，亦不自觉。左右宜慎之。”后乃佯冻。所幸小人，窃以被覆之，因便斫杀。自尔莫敢近之。

晋明帝（出《世说》）

晋明帝单骑潜入，窥王敦营。敦觉，使骑追之。帝奔，仍以七宝鞭顾逆旅妪，扇马屎。王敦追之人见马屎已干，谓帝已去远，仍传玩宝鞭，不复前追。

崔思兢（出《大唐新语》）

崔思兢，则天朝，或称其再从兄宣反，付御史张行岌按之。告者先诱藏宣家妾，而云妾将发其谋，宣乃杀之，投尸于洛水。行岌按，略无状。则天怒，令重按。行岌奏如初。则天曰：“崔宣反状分明，汝宽纵之。我令俊臣勘，汝毋悔！”行岌曰：“陛下委臣，须实状。若顺旨妄族人，岂法官所守？”则天厉色曰：“崔宣若实曾杀妾，反自明矣。不获妾，如何自雪？”行岌惧，逼宣家令访妾。思兢乃于中桥南北，多置钱帛，募匿妾者。数日，略无所闻。而其家每窃议事，则告者辄知之。思兢揣家中有同谋者，乃佯谓宣妻曰：“须绢三百匹，顾刺客杀告者，”而侵晨伏于台前。宣家有馆客姓舒，婺州人，言行无缺，【眉批】言行无缺者正不可信。为宣家服役。宣委之同于子弟。须臾，见其人至台，赂阍人，以通于告者。告者遂称云：“崔家顾人刺我，请以闻。”思兢密随其人到天津桥，料其无由至台。乃骂之曰：“无赖险獠，崔若破家，必引汝同谋，何路自雪？汝幸能出崔家妾，我遗汝五百缣，归乡，足成百年之业。”其人悔谢。乃引思兢于告者之家，搜获其妾。宣乃得免。

刘玄佐（出《国史补》）

汴州相国寺，言佛有汗流。节度使刘玄佐遽命驾，自持金帛以施。日中其妻亦至。复起斋场，由是将吏商贾奔走道路，唯恐输货不及。因令官为簿书，以籍所入。十日乃闭寺，曰：“佛汗止矣！”得钱巨万，以赡军资。

李抱贞（出《尚书故实》）

李抱贞镇潞州，军资匮缺，计无所为。有老僧，大为郡人信服。抱贞因请之曰：“假和尚之道，以济军中，可乎？”僧曰：“无不可。”抱贞曰：“但言择日鞠场焚身，某当于使宅凿一地道通连，俟火作，即潜相出。”僧喜，从之。遂陈状声言。抱贞命于鞠场积薪贮油，因为七日道场。昼夜香灯，梵呗杂作。抱贞亦引僧入地道，使之不疑。僧乃升坛执炉，对众说法。抱贞率监军僚属及将吏，膜拜其下，以俸入坛施，堆于其旁。由是士女骈填，舍财亿计。满七日，遂送柴积，灌油发焰，击钟念佛。抱贞密已遣人填塞地道。俄顷之际，僧薪并灰。【眉批】众不可以欺示，故宁欺一僧以成众信。然此僧亦大有功德矣。数日，籍所得货财，辇入军资库。别求所谓舍利者数十粒，造塔贮焉。

马太守（出《抱朴子》）

兴古太守马氏在官，有亲故人投之，求恤焉。马乃令此人出住外，诈云是神人道士，治病无不手下立愈。又令辩士游行，为之虚声云：“能令盲者明，躄者即行。”于是四方云集，赴之如市，而钱帛固以山积矣。又敕诸来治病者，虽不便愈，当告人已愈。如此，则必愈也。若告人言未愈，则后终不愈。道法正尔，不可不信。于是后人问前来者，辄云已愈，无敢言未愈者。旬月之间，乃至巨富。

振武角抵人（出《玉堂闲话》）

光启中，王卞镇振武，置宴，乐戏既毕，乃命角抵。有一夫甚魁岸，自邻州来此较力，军中悉不能敌。主帅遂选三人，相次敌之。魁岸者俱胜。帅及座客称善久之。时有一秀才坐于席上，忽起告主帅曰：“某扑得此人。”主帅颇骇其言。所请既坚，遂许之。秀才降阶，先入厨。少顷而出，握左拳而前。魁梧者微笑曰：“此一指必倒矣。”及渐相逼，急展左手示之，魁岸者懵然而倒。合座大笑。秀才徐步而出，盥手登席。主帅诘之：“何术也？”对曰：“顷年客游，曾于道店逢此人。才近食案，踉跄而倒。有同伴曰：‘怕酱，见之辄倒。’某闻而志之。适诣设厨，求得少酱握之。此人见酱，果自倒，聊助欢笑耳。”

诡诈

郭纯 王燧（俱《朝野佥载》）

东海孝子郭纯丧母，每哭则群鸟大集，使验有实，旌表门闾。后讯乃是孝子每哭，即撒饼于地，群鸟争来食之。其后数如此，鸟闻哭声以为度，莫不竞凑，非有灵也。

河东孝子王燧家，猫犬互乳其子，州县上言，遂蒙旌表。乃是猫犬同时产子，取猫儿置犬窠中，取犬子置猫窠内，饮惯其乳，遂以为常耳。是知连理木、合欢瓜、麦分岐、禾同穗，触类而长，实繁有徒，并是人作，不足怪焉。

调猫儿鹦鹉（出《朝野佥载》）

则天时，调猫儿鹦鹉同器食，命御史彭先觉遍示百官。传看未遍，猫儿饥，遂咬杀鹦鹉食之，则天甚愧。武者国姓，殆不祥之征也。

唐同泰 胡延庆（俱《国史补》）

唐同泰于洛水得白石紫文云：“圣母临水，永昌帝业。”进之，授五品果毅，置永昌县。乃是将石凿作字，以紫石末和药嵌之。后并州文水县于谷中得一石，还如此，有“武兴”字，改文水为武兴县。自是往往作之，后知其伪，不复采用，乃止。襄州胡延庆得一龟，以丹漆书其腹曰：“天子万万年。”以进之。凤阁侍郎李昭德以刀刮之并尽，奏请付法。则天曰：“此非恶心也。”舍而不问。

则天祯祥（出《朝野佥载》，又《唐国史》）

则天好祯祥，朱前疑上书云：“臣梦见陛下八百岁，头白更黑，齿落更生。”即授拾遗，俄迁郎中。出使回，又上书云：“闻嵩山唱万岁声。”即赐绯鱼袋。未入五品，于绿衫上带之。朝野莫不怪笑。后契丹反，有敕，京官出马一匹供军者，即酬五品。前疑买马纳讫，表索绯。上怒，批其状：即放归丘园。【眉批】快事。愤恚而卒。

司刑寺系三百余人，秋分后无计可作，乃于内狱外罗墙角边作圣人迹，长五尺。至夜半，众人一时大叫。内使推问，对云：“昨夜有圣人见，身长三丈，面作金色，云：‘汝等并冤枉，不须忧虑。天子万年，即有恩赦放汝。’”把火照视，见有巨迹。即大赦天下，改为大足元年。

胡超僧（出《朝野佥载》）

圣历年中，洪州有胡超僧，出家学道，隐白鹤山，微有法术，自云数百岁。则天使合长生药，所费巨万，三年乃成。自进药于三阳宫，则天服之，以为神妙，望与彭祖同寿，改元为久视元年。放超还山，赏赐甚厚。服药之后，二年而则天崩。

安禄山（出《谈宾录》）

玄宗命皇太子与安禄山相见，禄山不拜。因奏曰：“臣胡人，不闲国法，不知太子是何官？”玄宗曰：“是储君。朕万岁后，代朕君汝者。”禄山曰：“臣愚，比者只知有陛下，不知有太子。”左右令拜。禄山始拜。玄宗嘉其志诚，尤怜之。【眉批】便是真志诚，有何用？

李林甫（出《国史》）

李适之初入相，疏而不密。林甫卖之，乃曰：“华山之下有金矿焉，采之可以富国，上未知之耳。”适之善其言，他日从容以奏。上悦，顾问林甫。林甫曰：“臣知之久矣。华山，陛下本命也。王气所在，不可发之，故臣不敢言。”上遂薄适之，因曰：“自今奏事，先与林甫议之，无轻脱。”【眉批】果有此事，林甫何不自奏？适之愚甚矣。自是适之束手矣。

韩全晦（出《北梦琐言》）

唐昭宗以宦官怙权，骄恣难制，常有诛剪之意。宰相崔胤嫉忌尤甚。上敕胤，凡有密奏，当进囊封，勿于便殿面奏，以是宦官不能知。韩全诲等乃访京城美女数十以进，密求宫中阴事。天子不之悟，胤谋渐泄。【眉批】凡进美女、美僮仆者，皆此类也。不可不知。

李庆远（出《朝野佥载》）

中郎李庆远性狡险，初事皇太子，颇得出入，即恃威权。宰相以下，咸谓之要人。宰执方食即来，诸人命坐，即遣一人门外急唤，云“殿下见召”，匆忙吐饭而去。于是请谒嘱事，所求必遂焉。东宫后稍稍疏之，仍潜入仗内，食侍官之饭。晚出外，腹痛大作，犹诈云太子赐瓜，啖之太多，以致斯疾。须臾霍乱，吐出卫士所食粗米饭及黄臭韭齑狼藉。

张祜（出《桂苑丛谈》）

进士崔涯、张祜下第后，多游江淮。常嗜酒。侮谑时辈。或乘饮兴，即自称豪侠。二子好尚既同，相与甚洽。崔尝作《侠士诗》云：“太行岭上三尺雪，崔涯袖中三尺铁。一朝若遇有心人，出门便【眉批】“便”字尚有粘带，改“不”字更快。与妻儿别。”由是往往传于人口，曰：“崔、张真侠士也。”后张以诗上盐铁使，授其子漕渠小职，得堰名冬瓜。或戏之曰：“贤郎不宜作此职。”张曰：“冬瓜合出祜子。”戏者相与大哂。岁余，薄有资力。一夕，有非常人，妆束甚武，腰剑手囊，囊中贮一物，流血殷于外。入门谓曰：“此非张侠士居乎？”曰：“然”。揖客甚谨。既坐，客曰：“有一仇人，恨之十年矣。今夜获之，喜不能已。”因指囊曰：“此其首也。”问张曰：“有酒食否？”命酒饮之。饮讫，曰：“去此三四里，有一义士，予欲报之。若济此夕，则平生恩仇毕矣。闻公气义，能假予十万缗否？立欲酬之，是予愿毕，此后赴蹈汤火，誓无所惮。”【眉批】既曰义士，岂须十万缗之酬？明明破绽，张看不透。张深喜其说，且不吝啬，即倾囊烛下，筹其缣素中品之物，量而与焉。客曰：“快哉！无所恨也。”遂留囊首而去。期以却回。既去，及期不至，五鼓绝声，杳无踪迹。又虑囊首彰露，以为己累。客且不来，计无所出。乃遣家人开囊视之，乃豕首也。由是豪侠之气顿衰。【眉批】究竟不害张豪侠。

大安寺（《玉堂闲话》）

唐懿宗用文理天下，海内晏清，多变服私游寺观。民间有奸猾者，闻大安国寺有江淮进奏官寄吴绫千匹在院，于是暗集其群，就内选一人肖上之状者，衣上私行之服，多以龙脑诸香熏裛，引二三小仆，潜入寄绫之院。其时有丐者一二人至，假服者遗之而去。逡巡，诸色丐求之人接迹而至，给之不暇。假服者谓院僧曰：“院中有何物？可借之。”僧未诺间，小仆掷眼向僧。僧惊骇曰：“柜内有人寄绫千匹，唯命是听。”于是启柜，罄而给之。小仆谓僧曰：“来日早于朝门相觅，可奉引入内，所酬不轻。”假服者遂跨卫而去。僧自是经日访于内门，杳无所见，方知群丐并是奸人之党。

裴玄智（出《辨疑志》）

武德中，有沙门信义习禅，以三阶为业，于化度寺置无尽藏。舍施钱帛，积聚不可胜计。常择一僧监当，分为三分：一分供养天下伽兰增修之备；一分以施天下饥馁悲田之苦；一分以充供养无碍士女礼忏。阗咽舍施，争次不得。更有载钱绢者连车舍去，不知姓名。贞观中，有裴玄智者，戒行精勤，入寺洒扫，积十数年。寺内徒众以其行无玷缺，使守此藏。前后密盗黄金无数，寺众莫之觉也。因僧使去，遂便不还。惊疑所以，观其寝处，题诗云：“放羊狼颔下，置骨狗前头。自非阿罗汉，安能免得偷？”更不知所之。

成都丐者（出《朝野佥载》）

成都有丐者，诈称落泊衣冠，弊服蓝缕，常巡成都市廛，见人即展手希一文，云失坠文书，求官不遂。人皆哀之，为其言语悲嘶，形容憔悴。居于早迁桥侧。后有势家于所居旁起园亭，欲广其池馆，遂强买之。及徙，则见两间大屋皆满贮散钱，计数千万，邻里莫有知者。成都人一概呼求事官人为“乞措大”。

薛氏子（出《唐国史》）

有薛氏二子野居伊阙，先世常典大郡，资用甚丰。一日，木阴初盛，清和届候，偶有叩扉者，启关视之，则一道士也。草履雪髯，气质清古。曰：“半途病渴，幸分一杯浆。”二子延入宾位，雅谈高论，深味道腴。又曰：“某非渴浆者，杖藜过此，气色甚佳，自此东南百步，有五松虬偃在疆内否？”曰：“某之良田也。”道士愈喜，因屏人曰：“此下有黄金百斤、宝剑二口，其气隐隐，浮张翼间。张翼，洛之分野，某寻之久矣。黄金可以分赠亲属甚困者；其龙泉自佩，当位极人臣。某亦请其一，效斩魔之术。”二子大惊异。道士曰：“命家僮辈，悉具畚锸，候择日发土，则可验矣。然若无术以制，则逃匿黄壤，不复能追。令俟良宵，剪方为坛，用法水噀之，不能遁矣。”且戒僮仆无得泄者。问其结坛所须，曰：“徽【眉批】徽，赤黑索也。三百尺。”随方色彩缣素甚多，洎几案炉香裀褥之具。且曰：“某非利财者，假以为法。”又用祭膳十座，酒茗随之，器皿须以中金者。【眉批】破绽。二子则竭力经营。尚有所缺，贷于亲友。又言：“某善点化之术，视黄金如粪土，常以济人之急为务。今有囊箧寓太微宫，欲以暂寄。”【夹批】粪土何用寄？二子许诺，即召人负荷而至。巨笈有四，重不可胜，缄甚严。【眉批】既视金银如粪土，何须严？又破绽。旋至吉日，因大设法具于五松间。命二子拜祝讫，亟令返居，闭门以俟；且戒无得窥隙，某当效景纯散发衔剑之术。脱为人窥，则祸立至。俟行法毕，当举火相召，可率僮仆备畚锸来，及夜而发之，冀得静观至宝也。二子依教，自夜分危坐，专望烛光，杳不见举。不得已，辟户觇之，默绝影响。步至树下，则掷杯覆器，饮食狼藉。彩缕器皿，悉已携去。轮蹄之迹，错于其所。疑用徽束固以遁。因发所寄之笈，瓦砾实中。自此家产困顿。

秦中子（出《缺史》）

秦川富室少年有能规利者，藏镪巨万。一日逮夜，有投书于其户者，仆执以进。少年启封，则蒲纸加蜡，昧墨斜翰，为其先考所遗者，曰：“汝之获利，吾冥助也。令将有大祸，然吾已请于阴隙矣。汝及朔旦，宜斋躬洁服，出于春明门外逆旅，备缣帛，随其年，三十有五，俟夜分往灞水桥，步及石岸，见黄衣者即置于前，礼祝而退，灾当可免；或无所遇，即挈缣以归，急理家事，当为窜计，祸不旋踵矣。”【眉批】万历庚寅年间，吴中亦有此事。少年捧书大恐，合室素服而泣。专志朔旦，则舍弃他事，弹冠振衣，止于春明门外，矜严不寐，恭俟夜分。乃从一仆乘一马，驰往灞桥，惟恐无所睹。至则果有一物，形质诡怪，蓬头黄衣，交臂束膝，负柱而坐，俯首以寐。少年惊喜，捧缣于前，祈祝设拜，不敢却顾，疾驱而回。返辕相庆，以为幸免矣。独有仆夫疑其不直。曾未逾旬，复有掷书者，仆夫立擒之。启其缄札，蒲蜡昧墨如初。词曰：“汝灾甚大，曩之寿帛，祸未塞。宜更以缣三十五，重置河梁。”其家列状始末，诉于官司。诘问具伏，遂置于法。

无赖

韩令珪（出《朝野佥载》）

周令史韩令珪耐羞耻，厚貌强梁，王公贵人皆呼次第，平生未面亦强干之。曾选，于陆元方下引铨。时舍人王勮夺情，与陆同厅而坐。珪佯惊曰：“未见王五。”勮便降阶。令珪眉蹙刺，相慰而去。陆与王有旧，问勮是谁，莫之识也。后吓人事败，于朝堂决杖，遥呼河内王曰：“大哥何不相救！”懿宗目之曰：“我不识汝。”催杖苦鞭，杖下取死。

王使君（出《南楚新闻》）

王凝侍郎按察长沙日，有新授柳州刺史王某者，将赴所任，抵于湘川，谒凝。凝召预宴于宾佐。王启凝云：“某是侍郎诸从子侄，合受拜。”凝遽问云：“既是吾族，小名何也？”答曰：“名通郎。”凝乃谓左右曰：“促召郎君来。”逡巡，其子至。凝诘曰：“家籍中有通郎者乎？”其子沉思少顿，乃曰：“有之，合是兄矣。”凝曰：“昨罢职北海盐院，旋有此授。”凝闻之不悦。既退，凝复召其子谓曰：“适来王君资历颇杂，的非吾枝叶也。”遽征属籍，寻其派，乃有通郎，已于某年某日物化矣。凝睹之怒。翌日，厅内备馔招之。王君望凝欲屈膝，忽被二壮士挟而扶之，鞠躬不得。凝前语曰：“使君非吾宗也。昨日误受君之拜，今谨奉还。”遂拜之如其数讫。二壮士退，乃命坐与餐。复谓之曰：“当今清平之代，此后不可更乱入人家。”在庭史卒悉笑。王君惭赧，饮食为之不下，斯须，踧踖而出。

李秀才（出《因话录》）

唐郎中李播典蕲州日，有李生称举子来谒。会播有疾病，子弟见之，览所投诗，咸播昔应举时所行卷也。既退，呈于播，播亦惊疑。明日，遣其子邀李生从容，诘之，李生色已变，曰：“是某平生苦心所著，非谬也。”子又曰：“此是大人旧制，请秀才勿妄言。”遽曰：“某诚诳耳。二十年前，实于京辇书肆中，以百钱赎得。殊不知是贤尊郎中佳制，下情不胜恐悚。”子复闻于播。笑曰：“此无能之辈，实可哀也。”令子延食书斋。数日后，辞他适，遗之缣缯。是日，播方引见。李生拜谢前事讫，又云：“某执郎中盛卷，游于江淮间，已二十载矣。今欲希见惠，可乎？所贵光扬旅寓。”【眉批】亦是妙人。播曰：“此乃某昔岁未成事所怀之者。今日老为郡牧，无用处，便奉献可矣。”亦无愧色，旋置袖中。播又曰：“秀才今拟何之？”生云：“将往江陵谒表丈卢尚书。”播曰：“贤表丈任何官？”曰：“见为荆南节度使。”播曰：“名何也？”对曰：“名弘宣。”播拍手大笑曰：“秀才又错也。荆门卢尚书是某亲表丈。”生惭悸失次，乃复进曰：“诚若郎中之言，则并荆南表丈，一时曲取。”于是再拜走出。播叹曰：“世上有如此人！”

姓严人（出《因话录》）

唐京兆尹庞严及第后，从事寿春。有江淮举人姓严者，阅登科记误本，倒书庞严姓名。遂赁舟丐食，就谒，投刺称从侄。庞之族人希少，览刺极喜，延纳殷勤，款曲同食。语及族人，都非庞氏之事。庞方讶之，因问：“郎君何姓？”曰：“某姓严。”庞大笑曰：“君误矣严自名严，预君何事？”挥之令去。

霍献可（出《御史台记》）

唐霍献可，贵乡人也。有文学，好诙谐，累迁至侍御史左司员外。则天法峻，多不自保，竞希旨以为忠。献可头触玉阶，请杀狄仁杰、裴行本。裴即献可堂舅也。既损额，以绿帛裹于巾下，常令露出，冀则天以为忠。时人比之李子慎。子慎，则天朝诬告其舅，加游击将军。母见其著绯衫，以面覆床，涕泣不胜曰：“此是汝舅血染者耶！”

宋之（出《朝野佥载》）

唐洛阳丞宋之，初谄附张易之兄弟。易之败，出为兖州司仓，惧罪亡归。与驸马王同皎善，匿之于小房。同皎，慷慨士也。忿逆韦与武三思乱国，言之每至切齿。之于帘下窃听，遣侄昙上书告之，以希韦之旨。武三思等果大怒，奏诛同皎之党。兄弟并授五品官，之为光禄丞，之问为鸿胪丞，昙为尚衣奉御。天下怨之，皆相谓曰：“之问等绯衫，王同皎血染也。”逆韦诛后，俱长流岭南。

乐从训（出《北梦琐言》）

王铎落都统，除滑州节度，寻罢镇。以河北安静，将避地浮阳，与其幕客从行，皆朝中士子。及过魏，乐彦祯礼之甚至。铎之行李甚侈，从客侍姬，有辇下升平之故态。彦祯有子曰从训，素无赖，爱其车马姬妾，谋于父之幕客李山甫。李以咸通中数举不第，私愤中朝贵达，因劝从训图之。伺铎至甘陵，以轻骑数百，尽掠其橐装姬仆而还，宾客皆遇害。及奏朝廷，云：“得贝州报，某日杀却一人，姓王名令公。”其凶诞也如此。彦祯父子寻为乱军所杀。

彭先觉 张德（并《朝野佥载》）

周御史彭先觉无面目。如意年中，断屠极急，先觉知巡事，定鼎门草车翻，得两羫羊。门家告御史，先觉进状，奏合宫尉刘缅专当屠，不觉察，决一顿杖，肉付南衙官人食。缅惶恐，缝新待罪。明日，则天批曰：“御史彭先觉奏决刘缅，不须。其肉乞缅吃却。”举朝称快。先觉于是乎惭。

同时左拾遗张德妻诞一男，私宰一口羊。命诸遗补，杜肃潜囊一肉，进状告之。至明日，则天谓张德曰：“郎妻诞一男，大欢喜。”德拜谢。则天曰：“然则何处得肉？”德叩头称死罪。则天曰：“朕断屠，吉凶不在例。命客，亦须择交，无赖之人，不须共聚。”出肃状以示之。【眉批】快事！肃流汗浃背，举朝唾其面。

【总评】观此二事，威福不测。全不听小人搬嘴，所以一女子革命而天下宴然也。

士子吞舍利（出《尚书故事》）

洛中有僧，得数粒所谓舍利者，贮于玻璃器中。昼夜香火，檀越之礼，日无虚焉。有士子迫于寒馁，因请僧，愿得舍利一观。僧出瓶授与，遽即吞之。僧惶骇如狂，复虑闻之于外。士子曰：“与吾钱，当服药出之。”僧喜甚，遂赠二百缗。乃服巴豆泻下，僧取濯而收之。

张干等（出《酉阳杂俎》）

上都市肆恶少，率髡而肤札，备众物形状，恃诸军，张拳强劫。京兆尹薛元赏，上三日，令里长潜捕，约三十余人，悉杖杀，而尸于市。市人有点青者，皆炙灭之。时大宁坊力者张干，札左膊曰：“生不怕京兆尹，死不怕阎罗王。”又有王力奴，以钱五千，召工札胸腹为山池亭院，草木鸟兽，无不悉具，细若设色。公悉杖杀之。又贼赵武建，札一百六处番印盘鹊等，右膊刺言：“野鸡滩头宿，朝朝被鹘捎。忽惊飞入水，留命到今朝。”又高陵县捉得镂身者宋元素，札七十一处，刺左臂曰：“昔日已前家未贫，千金不惜结交亲。及至栖惶觅知己，行尽关山无一人。”【眉批】此所谓镂臂诗也，今讹传为俚鄙耳。右膊上札一瓠芦，上出人首，如傀儡戏郭公者。县吏不解，问之，言胡芦精也。

蜀赵高 韦少卿（并出《酉阳杂俎》）

李夷简，元和末在蜀。蜀市人赵高好斗，尝入狱，满背镂毗沙门天王。吏欲杖背，见之辄止，转为坊市害。左右言于李。李大怒，擒厅前，索新棒，比杖家打天王，尽则已，数三十余不死。经旬日，袒而历门，乞修理破功德钱。

蜀小将韦少卿，少嗜札青。其权父尝令解衣视之，胸上札一树，树杪鸟集数十。其下悬镜，镜鼻系索，有人止于侧牵之。叔不解，问焉。少卿笑曰：“叔曾读张燕公诗否？‘挽镜寒鸦集’也。”

荆州札者（出《酉阳杂俎》）

荆州街子葛清，勇，自颈已下，遍札白居易诗。段成式尝与荆客陈至，呼观之，令其自解。背上亦能暗记。反手指其札处，至“不是花中偏爱菊”，则有一人持杯临菊丛；“黄夹缬窠寒有叶”，则指一树，树上挂缬窠，文绝细。凡札三十余首，体无完肤，陈至呼为“白舍人行诗图”。

贞元中，荆州市中有鬻札者，制为印，上簇针为众物状，如蟾蝎鸟兽，随人所欲，印之，刷以石墨，疮愈后，细如画。

韩伸（出《王氏见闻》）

渠州人韩伸善饮博，长于灼龟。游谒王侯之门，常怀一龟壳。隔宿先灼，卜来日之兆吉，即博；不吉，即已。又或云某方位去吉，即注。取人钱如征债。多于花柳间落魄。其妻怒甚，时复自来，驱趁同归。尝游谒东川，经年不归。忽一日，聚其博徒，挈饮妓将致幽会。其妻又自家领女仆一两人潜至，匿邻舍，俟其夜会筵合，遂持棒伺于暗处。伸不知，方唱池水清，声未绝，脑后一棒，打落幞头，扑灭灯烛。伸即窜伏。有同坐客，暗中遭鞭挞一顿，不胜其苦。复遣二青衣，把髻子牵行，一步一棒，且决且骂。无何，牵至烛下照之，乃是同坐客。其良人尚潜于饭床之下。蜀人大以为笑，因呼韩为“池水清”。








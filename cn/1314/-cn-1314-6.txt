第六回　判妒妇杀妾子之冤



判云：



陈妻密计毒三人，卫妾含冤对拯伸。



天不容奸惟速报，驱陈作彘儆人心。



话说江州德化县有一人，姓冯名叟，家颇饶裕。其妻陈氏，貌美无子。侧室卫氏，生有二儿。陈氏自思：「己无所出，诚恐一旦色衰爱弛，家中不赀之产，皆妾所有。」心怀不平，每存妒害，无衅可乘。



一日，冯叟自思：「家有余资，若不出外营为，则亦不免为守钱虏耳。」乃谋置货物远行，出往四川经营买卖。冯叟临行，嘱妻陈氏，善亲二子。陈氏口中，亦只应唯而已。



时值中秋，陈氏诒赏月之故，即于南楼设下一宴，召卫氏及二子同来南楼上会饮。陈氏先置鸩毒放在酒中，举杯嘱托卫氏曰：「我无所出，幸汝有子，则家业我当与汝共也。他日年老之时，皆托汝母子维持，故此一杯淡酒，预为我身后之意焉耳。」卫氏辞不敢当，于是母子痛饮尽欢而罢。是夜药发，卫氏母子，七窍流血，相继而死。时卫氏年二十五，长子年五岁，次子三岁而已。当时亲邻大小，皆莫知其故，陈氏乃诈言因暴疾而死，闻者无不伤感。陈氏又诈哭之，尽哀，以礼送葬。而冯叟在外，一日忽得一梦，梦见卫氏引二儿，泣诉其故。意欲收拾回家，奈因货物未脱，不能如愿，是以且信且疑，郁郁不悦。



将及三年之间，适正值包公访察，按临其地，下马升厅。正坐之间，忽然阶前一道黑气冲天，须臾不见天日。晡时虽散，仍不大明朗。包公心甚疑，其必有冤枉。是夜左右点起灯烛，包公困倦，伏几而卧。



夜至三更，忽见一女子，生得姿容美丽，披头散发，两手牵引二子，哭哭啼啼，跪至阶下。包公问曰：「汝这妇人住居何处？姓甚名谁？手牵二子到此，有何冤枉？一一道来，吾当与汝伸雪屈情。」妇人泣曰：「妾乃江州卫氏母子也。因夫冯叟远往四川经商，主母陈氏，中秋置鸩酒，毒妾母子三人。冤魂不散，幸蒙相公按临敝邑，故特哀告，望乞垂怜，代雪冤苦，则妾母子九泉之下，虽死犹生也。」说罢，悲鸣不已。移时再拜而退。



包公次日即唤郑强、薛霸拘拿陈氏当厅审勘。包公曰：「妾子即汝子一般，何得心怀妒忌，害及三命，绝夫之嗣，莫大之罪，又将焉逃？」陈氏悔服无语，包公就拟断凌迟处死。



后阅五载，冯叟归。家畜母彘，岁生数子，获利数倍。将欲售之于屠，忽作人言曰：「我即君之妻陈氏也。平日妒忌，杀妾母子。况受君之恩，绝君之嗣。虽蒙包公断后，上天犹不肯宥妾，复行罪罚，作为母彘。今偿君债将满，未免千刀之报。为我传语世妇：孝奉公姑，和睦妯娌，勿专家事，抗拒夫子，勿存妒悍，欺制妾媵。否则他日之报即我之报也。大抵阴性吝啬，因见自身无子，妾婢有子，家之所有，彼独占享，遂怀嫉忌，僭蓄不仁。殊不知『不孝有三，无后为大』，损妾之子，乃绝夫之嗣也。妇人但顾目前，不思身后，其得罪天地，不亦大乎？故为母彘，警省世人，毋效我之所为，而贻臭于世矣。」远近闻之，肩摩踵接，皆欲兢观，其门为市。当时有歌一篇，以记之曰：



江州陈氏冯家妇，鸷悍狐绥恣嫉妒。劳劳长舌牝鸡晨，废驰三纲全不顾。



己身无子可奈何，徐卿有庆偏房多。不思无后绝夫祀，闺中旦夕操干戈。



景届中秋月轮皎，南楼玩月存奸狡。金杯倾鸩裂肺肠，玉山顷刻房中倒。



荧惑亲邻暴疾亡，夫君况是居他方。讵意冤魂诉包老，拟断报应死幽冥。



公哉天公复报应，陈氏自作还自承。数年罚为一母彘，养子偿债可伤情。



我因妒悍欲专房，至今尚是糟糠畜。忽作人言劝世俗，妇人切莫存奸毒。



聊作短歌入此编，事虽虚言日还真。为恶不如为善好，叮咛告诫闺中人。



欲求子孝父心宽，须识妻贤夫祸少。



锦与居士曰：观此一节，亦可以为世之愚妇、心生嫉妒者之戒。间有媚夫夺宠，妒妾酿非，彼虽祸不及其子息，而求免于贪淫妒悍者难矣哉。




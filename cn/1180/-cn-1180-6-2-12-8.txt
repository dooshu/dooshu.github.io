答甘肃巡抚侯掖川


承示，荫典以令孙承之，法之正也。第公爱子情深，辱在知契，亦宜仰体。但须恳疏乞恩，下部议覆，乃为稳便，不宜以咨行也。因忆徐存翁长郎官生名璠者，初亦以科场事革荫。后在阁考满，荫子中书舍人。例以次子及孙承荫。存翁具疏乞恩，蒙世庙特允，仍以璠荫。此系辅臣特恩，虽不可援以为例，然公久劳边镇，贤郎昔以幼冲为人所误，情亦有可原者。若引罪哀恳，圣慈或亦轸念也。敢布腹心，惟高明裁之。






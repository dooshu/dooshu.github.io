为李书卿感遇【有叙】

李氏世以文辞称生又頴特弱冠为诸生高等然其为文与时人异卒坐废斥予感愤作歌为生进酒

日月明明不照地蒺藜满眼困骐骥欲叩天门扃不开为君怫郁堕清泪老蛟生子真超羣少年胜气驱浮云嗫嚅羞作腐生语一寸泥蟠无处所壮夫魁垒常骨立俗眼揶揄百忧集唾壶击碎歌不扬风雨夜阑鬼神泣青桂引赠丁飞涛弟素涵【有青桂堂集时飞涛谪关外】

青桂团团临緑水香风散入江城里东南孔雀为裵下有寒猿啼不已山人奋袖歌且謡西湖澹澹吴山高艳曲新词半乐府瓌奇诡谲疑离骚有时呜咽抱幽怨弱柳如丝絮如霰歌成流水云不飞曲鼔湘灵人不见君家伯氏吾弟兄唱和西曹金石声黄云沙碛一分手朔风越鸟长哀鸣攀君青桂忧思缓念君连枝肠欲断日月不居关塞长抚膺泪落钱塘满


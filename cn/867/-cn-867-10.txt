卷十（甲戌）


立春前一日與徐鳳木、朱草衣集孟亭溪上草堂，限「春」字

一個溪堂六酒人，先春一日共尋春。羹調小婦粗俱妙，月近元宵舊復新。風作半琴鳴竹外，燈分雙蕊鬬花身。明朝擬踏銀橋市，各戴華陽自製巾。

買梅

為買梅花手自栽，朝衫典盡向蒼苔。笑他絕代高人格，不等黃金也不來。

種梅

十丈春山帶雪量，一枝短襯一枝長。安排要得橫斜致，閑與園丁話夕陽。

看梅

最朝東處枝先發，漸有蜂來雪大飄。同是看梅誰仔細？主人暮暮復朝朝。

才走半梢如白龍，忽抽千朵春雲濃。三更以後看不見，明月一重霜一重。

一般玉露總無私，山北山南分早遲。恰使人心憐舊雨，最開多是隔年枝。

山空養慣高情性，春早長留好歲華。恰惱一林香太遠，教人尋得著吾家。

二月朔日孟亭、筠軒先後探梅，得「探」字

山人無佳懷，花開如生男。眾客具羊酒，開時紛來探。去者將呼車，來者初停驂。去為來者留，一客化為三。巡簷嗅曆曆，繞樹睨眈眈。二月初東風，春心猶包含。一林香破口，幾點珠明簪。梅花如大繭，賓主如春蠶。裹入萬株煙，昵語何喃喃。花開未及白，人飲未及酣。留此飽看眼，待月南山南。

折梅

為惜繁枝手自分，剪刀搖動萬重雲。折來細想無人贈，還供書窗我伴君。

侍兒心性愛風華，爭采仙雲鬢上加。自卷一雙蝴蝶袖，忍寒先仰最高花。

白衣山人畫梅歌贈李晴江

山人著衣好著白，衣裳也學梅花色。人奪山人七品官，天與山人一枝筆。筆花墨浪層層起，搖動春光千萬里。半空月鬥夜明珠，滿山露滴瑤池水。倒拖斜刷雜亂寫，白雲觸手如奔馬。孤幹長招天地風，香心不死冰霜下。隨園二月中，梅蕊初離離。春風開一樹，山人畫一枝。春風不如兩手速，萬樹不如一紙奇。風殘花落春已去，山人腕力猶淋漓。君不見：君家鄴侯作貴官，如梅入鼎調鹹酸；又不見：君家拾遺履帝闥，人如望梅先止渴？於今北海不作泰山守，青蓮流放夜郎沙。白髮千丈頭欲禿，海風萬里歸無家。傲骨鬱作梅樹根，奇才散作梅樹花。自然龍蛇拗怒風雨走，要與筆勢爭槎丫。山人聞之笑口哆，不覺解衣磅礴裸，更畫一張來贈我。

菩提場古梅歌限「大」字，與蘭坡學士作

從來廟古樹必怪，竟有梅花塞廟大。南都兩寺大者三，菩提一株毋乃太。有如人形共七尺，忽然丈六金身在。三寸之珠十圍玉，此物豈合存塵界？勃勃擎將雨雪飛，童童欲把扶桑蓋。一白光搖大殿明，半開影壓僧房隘。孤根入地花入天，身在寺中香在外。我生愛梅如愛色，得此傾國癢搔疥。初疑導從萬玉妃，水晶宮闕搖環珮。又疑白象散天花，牟尼珠子穿旌旆。睽睽萬目摩青柯，喋喋方言議根派。老僧古貌長眉青，問樹疑年默不對。但說前朝焦狀元，曾坐梅窗拊梅背。我聞其言彈兩指，劫灰陣陣飛衣帶。幾行青史後梅成，幾堆白骨先梅壞。梅花無情春有情，年年二月開無賴。長陪仙鶴記堯年，未了人間香火債。花氣烝為十里雲，繁枝布施千人戴。勸汝莫矜橫斜影，江南城小身為礙；愁汝狂吹清冷香，諸佛聞之鼻破戒。人生眼界那有窮，物拔其尤意殊快。笑我隨園二十弓，年年種梅如種菜。不妨無事有其心，老衲大窮將汝賣。巨靈雙手掘梅根，駱駝萬匹拉梅載。移植千枝萬枝中，諸峰忽壓當頭岱。逝將聘汝力不能，行且尋君一而再。諸公借我禮佛頭，且對此梅三百拜。

贈張芸墅司馬兼寄梅六公子

清商弦未絕，春蠶餌絲成。孤鳳棲高岡，青鸞從之鳴。江南春二月，芳草綠已盈。椓門者誰子，禪纚飄瓊纓。贈我園客繭，風裳曳華星；示我《國風》篇，大雅扶正聲。曰予亟求友，神聽慕和平。雙丸不獨曜，八駿難孤行。琴彈鍾子期，詩歌蘇子卿。寸心相冥合，千春有餘情。

昔君遊南海，作吏越王台。蜑子吹簫送，珠娘打槳陪。振衣忽高蹈，白華易小草。來尋鹿皮翁，共作商山老。君家謝朓樓，我家安石裏。同有白髮親，清霜照人子。君年四十六，我年三十九。兄弟指其口，此中宜飲酒。

入門烏畢逋，出門雞腷膊。下山魚脫淵，上山雉登木。訪古到瓦官，探幽登靈谷。微雨過深夜，山容赴朝旭。得杖手足輕，有書證據足。〈（芸墅攜《名山記》）〉高塔勞遠？，破碑苦深目。對酒雲數片，落花燈一屋。五嶽行未遍，六朝跡已熟。可惜吳市門，不及呼梅福。歸來春悄然，苔色上深竹。

我與梅華谿，結交在長安。其時諸公子，朝顏如渥丹。六郎最嬌小，初茁黃金蘭。今年隨君來，七尺青琅玕。感郎新詩好，念我舊雨寒。九原不可作，萬事同波瀾。此日足可惜，來日苦大難。君歸往茂陵，遺稿訪凋殘。

佳期日未宴，僕夫告將去。敬亭山上雲，匪我留能住。我有一樽酒，淡泊如春露。獨飲難為歡，群飲亦不豫。惟與素心人，朝夕領其趣。前有張邴嘗，後有羊求與。君來船莫遲，君去船莫遽。長恐飲酒時，正是思君處。

將抵淮矣忽為大風所尼，泊深港作詩

我作長淮行，誤呼龍頭艋。重如曳牛尾，難如拗象頸。自知淮王山，十日不得領。亡何廣陵濤，徐徐似汲綆。微衝青山煙，淡搖楊柳影。篙工喜而呼，胡奴笑且騁。主人請起起，抵淮在俄頃。釣徒辭煙波，漫郎理笭箵。指妾書卷收，催僕行李整。自謂即誕登，待飯亦不肯。忽然白氣升，惡風破萬嶺。海水沸沃焦，鯨魚拔滄溟。墜波有跕鳶，蕩舟無完皿。鼇斬帝益怒，瓦飛鼓更猛。澹台璧欲爭，椒丘劍空挺。襟披胸可穿，沙射目且瞑。刻舟同縮屋，劃地類畫餅。方期主遇巷，何圖坎入井。有如食蟛蜞，正美喉復哽。又如望神女，臨御忽已屏。曩行尚恐遲，今泊更愁冷。大笑風浪天，萬事與此等。

甲子秋攜陶姬至淮，今一星終矣，重有泛舟之役，憮然成詠

春燈無夢不悠揚，舊曲重彈《陌上桑》。雙槳桃根乘月渡，十年錦瑟似人長。卷簾釵影橫江小，過眼風花逐水涼。華發自悲成底事，添丁嬌女字平陽。

哭程荔江

一年一渡長淮水，每渡淮時一醉君。今日河山重對酒，當年麈尾已淩雲。千盤珍阜生前散，萬古交情笛裏分。愁唱山松《行路曲》，哀蟬落葉夜深聞。

長眠人已閉幽宮，我是襄王憶夢中。交甫珮貽雙角白，夏侯簾卷四枝紅〈（乙丑過淮，見贈漢玉羊角鈕，四姬出拜）〉。琴書剩局諸兒小，春雨飄燈萬化空。腸斷鶯花三月暮，高陽池館又東風。

黃河秋決，聞陝督尹公移節清江，寄呈四首

孤鳳身高易惹風，年年旌節類飄蓬。時當清晏誰聽策？事到艱難始借公。《瓠子》三秋歌向北，玄圭一錫水朝東。相傳迎得司空馬，流出桃花已不同。

帝把公當砥柱看，故教赤手障狂瀾。麈談立止黃流濁，犀照應愁水府寒。上策漢廷推賈讓，遺編唐代重韋丹。華山使者嗟河伯，使我軍中少一韓。

何處江南非舊遊，兩堤官柳識行騶。廿年故吏知誰在，一局殘棋代客收。玄女九天留玉牒，深宮雙箸夾金甌。從今穩上黃麻閣，莫再亭名不繫舟〈（制府有亭，號不繫舟。）〉。

有人黃犢學躬耕，師友關心夢獨驚。細雨春搖芳草軟，孤花寒耐夕陽明。謝安須鬢愁來白，疏傅家山老更清。十畝水田三頃竹，知公且自羨門生。

到清江再呈四首（並序）

枚遁跡隨園，塵思久斷。公手書招之，令沈凡民苦加規戒。類慈母之投杼，誤聞蜚語；如良醫之下藥，未切脈情。恐愛之過深而知之轉淺，率爾言志，請學仲由。

自愛青溪水最清，忽聞老鳳喚流鶯。商量江上新行李，檢點人間舊姓名。殷浩何妨束高閣，龐公久已事躬耕。夔龍簫管巢由唱，請自分途慶太平。

一笛斜陽萬木飛，中年哀樂雪飄衣。水邊花淡春將暮，山裏梁空燕獨歸。卓氏酒壚三月斷，鄂君翠被十年違。如何野草鴛鴦夢，尚有襄王說是非。

每望旌旗灑淚痕，當初薦表苦推袁。想傳衣缽終無分，賴有文章好報恩。書卷一編常按日，梅花三百自成村。他年李泌金鑾殿，莫說陽城尚在門。

接得郇公五色箋，敢辭雙槳木蘭船！蒼生望淺人難起，絳帳情深月再圓。白下孤雲芳草渡，龍門高浪夕陽天。可憐桃李青青樹，虛領春風十六年。

留別荷芳書院四首

尚書官舍即平泉，手辟清江十畝煙。池水綠添春雨後，門生來在百花前。吟詩白傅貪風月，問字侯芭感歲年。三日勾留千度醉，爭教賦別不潸然。

《驪歌》一曲柳千行，荷葉離離尚未芳。四面鶯聲啼暮雨，半竿帆影過低牆。籬笆門小花能護，歌舞台高水自涼。看取君恩最深處，碑亭無數臥斜陽〈（園多高相國《紀恩碑》）〉。

拓開粉壁換窗櫺，收得春光入戶庭。古樹獨當人面立，遠山遙隔竹簾青。箭抽金仆穿楊試，曲按銀箏帶水聽。莫道夜深風轉緊，要吹斜月上孤亭。

諸郎個個似瓊枝，握手風前有所思。折柳自澆臨去酒，攀花難問再來期。鳥緣戀樹啼偏苦，雲是還山見更遲。記取高陽池館地，江煙江雨一題詩。

尹公和詩

敢云景物似平泉，聊趁公餘坐晚煙。千里人過袁浦畔，一聲歌到綠楊邊。青燈夜雨添新夢，畫舫秦淮感昔年。莫謂邇來清興減，偷閑同醉落花前。

曾記山房字幾行，重遊舊地感荷芳。花殘豈盡因春雨，樹老仍多傍短牆。把酒卻逢新漲滿，開窗共納北風涼。林園賓主知誰是，一片蛙聲送夕陽。

半窗斜月透疏櫺，草滿階除竹滿庭。老去一身隨處好，年來兩眼為誰青？琴彈古調原難賞，詩帶離聲轉怕聽。怪底野心留不住，小桃源內有山亭。

臨歧攀折路旁枝，手跡還留去後思。黃鳥鳴餘添別恨，牡丹開罷計歸期。孤帆短棹隨風遠，落日閑雲出岫遲。羨煞村居耽嘯詠，可能頻寄見懷詩？

寄聰娘

花開時節不離君，花落琴河手暫分。二十四橋楊柳岸，春愁頻觸杜司勳。

黃驄陌上怨啼烏，家有春山似畫圖。三日不棲雙燕子，櫻桃花淡繡簾孤。

畜鷺鷥

白鷺不受馴，遙天飛積素。與我兩忘機，霜衣振微步。側�睇幽人，如作魚兒捕。淡交既目成，頭白當如故。釣鮮輒先供，瀹泉必手具。瘦竹表秋清，孤花寒日暮。立斷小亭風，淡月滴微露。

闌鶴

海人貽雙鶴，攜入秋山來。鶴自適野性，人能增遠懷。所嫌園無垣，羽翼恐當垂。千年雖來歸，而我安在哉！取彼青竹竿，編為三重籬。風月有疆界，去來無是非。不徑而不竇，朝夕舞僛僛。語汝青田翁，莫嫌鸞翮铩。漢有陳孟公，留客投其轄。

憎鹿

名士非不佳，太癖難入坐。養鹿亦如之，虛名受實禍。呦呦噤其口，嶷嶷恃厥角。未荒樹剝膚，非蠹書大嚼。昌黎厭蝦蟆，柳州憎王孫。主人援此例，呼之為「惡賓」。

養松鼠

曾讀《尸子》書，松鼠不知堂。茲鼠何為者，依人為狖糧。物小有仁心，銜指如恐傷。身學慶忌捷，拱敬丈人老。煙寒樹影停，月白松花曉。突如其來如，竹竿青嫋嫋。

惜兔

缺如慕容氏，白如玉衡星。姮娥不收拾，長須奔空庭。爰爰性無毒，趯時多驚。玉雪忽墜地，委化未分明。望月不動杵，守株空復情。解臏潑寒酒，遺毛上管城。為誰空搗藥，不能學長生。

淮上乞魚門盆松，得松而歸

青青盆中松，愔愔魚門子。一言贈故人，蒼龍渡淮水。其時松正花，帶花遠行路。粉落半船白，香動春江暮。入園未浹旬，翠蓋先百草。水聲淮北遙，山色江南好。

以松與蘭坡學士易柏，學士不可

人意難屬厭，機心生草木。換松如換馬，望柏如望蜀。賴有柏主人，搖手稱不可。得失一老兵，而忘我為我。君既寶鼠璞，僕亦享敝帚。落日一樣秋，歲寒兩家酒。

題程廣川《載鶴圖》，送姚小坡牧景州

官清如鶴清，官行鶴亦行。一船官鶴雜，官吟鶴能答。鶴軒官不乘，官艙鶴轉據。今夜月明時，抱鶴宿何處。

誰能為此圖？補蘿沈東陽。墨妙追昔賢，其人鬚眉蒼。頹年感遠離，涕下沾衣裳。矧我佐麾下，恩好隆中腸。兒時羊酒地，南部煙花場。三春幽夢醒，萬斛西風涼。回首長相思，如何不盡觴。

行行已有日，轆轆來車輪。不忍別吾園，況此園中人。園中人愧鶴，不能傍君身。鬥酒為君辭，長歌與君訣。寒雨厚青苔，明燈散黃葉。呼童掃落花，莫掃君行跡。

任處泉太守在山陰得陸放翁快閣故址，自倡七律四章，托石帆學士代徵和者

石帆學士寄雙魚，代索廬山九錫書。洛下久推白傅達，鑒湖兼得陸家居。百年剡曲秋風後，二月蘭亭春水初。遙想牆東避世者，幾枝花插短轅車。

四首詩箋寫百通，恍傳仙語出山中。魯連黠似黃鷂子，琴客騎須赤鯇公。溪上苧蘿西子月，竹間窗戶宋朝風。問君亭畔三更雪，可遇梅花似放翁。

楊憑宅子香山住，蕭復園亭王縉求。自古文章傳勝跡，幾人宦海得閑遊！迎賓先取靈蓍筮，服食多從《本草》搜。盡此煙雲銷歲月，幾間草屋亦千秋。

少年也有巢由在，三十休官尚道遲。勾漏郡中頻采藥，麒麟閣上只吟詩。青松各據雲千尺，野鶩同憐水一池。為訂西溪戴安道，山陰明月是心期。

仿曹子建《送白馬王》體六首，送香亭弟之壽春

鶺鴒鳴高樹，阿弟歌上堂。將適今壽春，言辭古建康。五月觸徂暑，大火熹炎光。有淚各無言，含情且盡觴。秋豆未落萁，荊花方成行。緣何明月來，照汝不在旁。

在旁無兄弟，胡不留征輪？輪蹄鳴轆轆，中心難具陳。無祿及介推，履蹻勸蘇秦。元瑜甫弱冠，仲宣初從軍。未行愁汝貧，既行愁汝身。負米慰白髮，加餐健青春。

（下缺）








答绍和用题杨子仙宫韵写怀见寄　四首


落叶萧萧昼掩关，哦诗声出古松间。风雷已定青天阔，万里归云恋故山。

休谈破釜与沉舟，枨触因君话昔游。欲洒新亭旧时泪，江声呜咽正东流。

尽有军谋待借资，谁知入局是残棋。修期露布才雄甚，恨不相逢杀贼时。

旧地重游剧有情，诗筒稠叠先行旌。入山我愧难充隐，又被官人识姓名。






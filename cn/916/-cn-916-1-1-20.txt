【黄鹄歌】

〖《〈列女传〉》曰：鲁陶婴者，陶明之女也。少寡，养幼孤，无强昆弟，纺绩为产。鲁人或闻其义，将求焉。婴闻之。恐不得免。乃作歌明己之不更二庭也。其歌曰云云。鲁人闻之。遂不敢复求。〗

悲夫（《御览》或无夫字。《列女传》无悲夫二字。）黄鹄之早寡兮。（《书钞》或无兮字。《御览》或同。下仿此。）七（《御览》或作十。）年不双。（《白帖》双下增飞字。）宛（《列女传》作□。）颈（《御览》或作劲。）独宿（《御览》或作戢翼。）兮不与众同。夜半悲鸣兮想其故雄。（此句《御览》或作时则非鸣兮独行□□。）天（《白帖》作其。）命早寡（《御览》或作令然。）兮独宿何伤。（《御览》或作愧独永伤。）寡妇念此（《白帖》作念此寡妇。《御览》或作感鸟愠己。）兮泣（《御览》或作泪。）下数（《御览》或作成。）行。呜呼哀哉（二字《御览》或作悲哉。或写作悲。）兮（《白帖》无兮字。）死者不可忘。飞（《白帖》无飞字。）鸟（《御览》或作鸣。）尚然兮况於（《御览》或作何况。）贞（乐府作真。）良。（《白帖》作况其夫良。）虽有贤雄兮终不（《御览》不下或有可字。）重（《诗纪》作同。）行。（○《列女传》四。《白帖》六。《御览》四百四十一、五百七十二。《乐府诗集》四十五。《诗纪前集》一。○逯案。艺文《类聚》九十、《御览》九百十六引此皆略为四言。其辞曰：黄鹄早寡。七年不双。宛颈独宿。不与众同。禽鸟尚然。况於贞良。）


霍节妇

徽州霍姓，亦巨族，家有节妇贤而懦，往往为邻族所欺凌，从弗较也。城中有胡某者，酷好堪舆之术，技亦不精，饶于资。偶见一田地，以为中有大穴，询之，则霍节妇之产也。买之不可，遂伪立卖契，捏造中证，投牒公庭焉。霍节妇惧，愿以此田归胡，而以去无葬地为辞。

胡欣然以瘠田数亩易之，而不知其所谓大穴者，无穴也，其所谓瘠田者，则真灵穴也。霍节妇不得已，遂卜葬其夫于瘠田中。

而三十年内，子姓科甲连登矣。胡某自卜葬大穴后，家渐零落，费尽心机，非徒无益而反害之，岂但技不精之咎哉？













○上官子荣黄斋词

伏以大道元功，至真妙感，随方流贶，应念垂慈。佐国齐人，恩周於动植；祛灾降福，惠及於幽明。凡所启祈，必蒙昭鉴。某氏以今年大小行运之内，恐三命衰微；阴阳宿曜之中，恐五星临照。致成灾厄，无所告祈。窃闻黄妙斋，功德广大，无灾不解，无厄不禳。辄罄丹诚，冀蒙元，谨依科法，开置坛场，三日香灯，九时忏谢，至真冥应，有感必通。伏愿三境诸天，高真众圣，降无涯之泽，垂广覆之恩，为某氏解除积世罪瑕，多生冤债，随忏消平，应时除荡。眷属安贞，公私和泰，誓倾忠孝，永奉圣朝。


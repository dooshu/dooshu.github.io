◇奏定七庙制（景初元年六月）

大魏三圣相承，以成帝业。武皇帝肇建洪基，拨乱夷险，为魏太祖；文皇帝继天革命，应期受禅，为魏高祖；上集成大命，清定华夏，兴制礼乐，宜为魏烈祖。更于太祖庙北为二祧，其左为文帝庙，号曰高祖昭祧；其右拟明帝，号曰烈祖穆祧。三祖之庙，万世不毁。其馀四庙，亲尽迭迁，一如周后稷文武庙祧之礼。（《晋书·礼志上》。景初元年六月，群公有司奏。又见《宋书·礼志三》）


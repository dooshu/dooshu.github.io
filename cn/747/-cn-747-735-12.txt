○与潞州书

亚之再拜稽首大夫阁下。亚之昨去长安时，历别於所知亲友门。所知亲友谓亚之曰：“安所适？安所为？”亚之对曰：“适，将假贷於诸侯门。”所知亲友贺亚之曰：“有长，贤大夫也，喜文学仁义之道。故其所为文学仁义之道，忻忻焉走其门者日有之。”亚之纳喜於心充充焉。捶马走仆，忘其劳，失其怠，望阁下之境，日近日喜。及至之也，且观将谒之礼於其门，乃自纳客之官，奔奔而入，促促而出。言不及吐，道不及陈，退居三日，不知所为。乃复听阁下采取宾士之道，高下之等，则曰某自某方来，以某执事书为之轻重。书之多者，馆善宇，饱善味。书之次者又次之。其有无因而至者，虽辩智过人，犹以为狂。即与偶然之辈，徼幸之徒，退栖陋室，与百姓杂处，饭恶味。且走来阁下门者，亦不独尽穷饿无依，而来求粟帛於阁下。亦有抱其智，怀其才，闻阁下好贤，而来求臧否於阁下，而望其推引之济耳。今一贯而礼，一类而惠，贤愚颠倒，而又以书不书而为之轻重。窃恐天下之士其来阁下门者，皆相争赍书为粮。受阁下之惠者，不曰阁下之惠，而皆曰某官之书礼我也。何有愧於阁下？不惟不愧而已，亦有愤激於衷而终怨怒者，窃恐阁下劳费以取无益。亚之愚，独为阁下惜。伏愿阁下稍精接士之道，使贤愚明白。阁下能知此，则四方之士闻之，皆谓阁下不惜己之不至，而求其方直如此。今亚之冒旌戟之严，敢言进於阁下，亦希知言之士闻之，知亚之不苟曲於阁下，而存其直如此。战戢无任，亚之再拜。


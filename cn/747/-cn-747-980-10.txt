○对养侄承袭判

〈武功申将军沛公王伯宜身死无子孙，其妻陈氏遂养伯宜再从侄承袭事。〉

辨方经野，天子之畴庸；开国承家，诸侯之立社。盟河誓岳，藩屏之任攸归；镂鼎铭钟，公侯之业为大。门驱驷马，路拥幡旗，谋孙寄於象贤，嗣子希於必复。伯宜太微参伐，登上将之荣阶；黄土白茅，践通侯之贵秩。千二百石，与群後而俱朝；二十八星，共功臣而并列。当阳侯之文武，空勒高碑；孟尝君之池台，终同下泪。数奇兴叹，殊李广之无封；天道何言？伤邓攸之不嗣。陈氏鸾伤玉镜，鹤怨瑶徽，分剑匣之沉浮，异椅梧之生死。崩城一恸，非无杞妇之哀；染竹千行，自有湘妃之泣。对霜闺而悯默，徒念平生；抚犹子而伤心，空思继绝。立嫡违法，自有金科，无後国除，宜从甲令。


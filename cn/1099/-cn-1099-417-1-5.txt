○樂律疏 【 樂律】

祠祭清吏司案呈原任廣西潯州府桂平縣知縣廣東南海縣人何予方令其門人梁應和齎其所撰樂書八本具奏　進獻奉　聖旨這樂書與見用有無異同著禮部查看了來說、欽此隨將所進樂書封送太常寺查對去後今據該寺呈據神樂觀回稱會同協律郎等官陶拱綬等將樂書校正異同開欵到寺據此。照得我　朝樂制所用不同。有　朝會之樂。有宴饗之樂。有祭祀之樂。本寺所隸者。第祭祀之樂耳。查得洪武初年。　太祖高皇帝嘗命恊律郎泠謙考正音律。嘉靖九年。　世宗肅皇帝又嘗命本寺少卿張鶚更定　郊廟之樂。聲音節奏。亦既犂然備一代之制矣。顧歷年既遠。傳授無人。本寺恊律郎等官不過按其成法。漢去古未遠然如制氏巳不能言其義矣戞擊搏拊以調協律章耳。其間精微蘊奧。鮮有能窺其妙者。葢所謂其數可陳。其義難知也。今據協律郎陶拱綬等會同原來儒生梁應和等、將本寺見用樂律與所進樂書參互考證、較其異同、開具前來、本寺復加詳覈、然皆不過器數制度之末。至于元聲元氣之所以異同者。俱無能考其一二。葢緣習以而不察。故語焉而未詳耳。若欲洞窺制作之原。究極精微之蘊、則必學有傳授、窮年究心者、而後可以與于斯也、復開本寺見用樂與樂書相同者五件、革皷祝敔籥羽、本寺見用樂與樂書互異者九件、本寺編鐘編磬各律呂十二、外加黃鍾大呂太簇夾鍾、四清聲共十六、內止用黃鍾太簇姑洗仲呂林鍾南呂黃鍾清大呂清別聲李照議樂即不用四清聲而論者以其有本而無應今樂書所載只十二鐘磬、無四清聲、而十二聲俱用、本寺琴十張一樣七絃、今樂書所載八張有大中小三樣五絃、本寺瑟四張、一樣二十五絃、今樂書所載四張、有大中小三樣二十五絃、本寺笙十攢、十七簧長一尺六寸、今樂書所載二樣、大笙長四尺十九簧、小笙長四尺十三簧、本寺笛十枝八孔、今樂書所載十二枝六孔、本寺排笛二架長者九寸、短者四寸五分十六孔、今樂書所載長一尺四寸、短一尺二寸十一孔、本寺塤二箇、一樣六孔、今樂書所載、大小二樣六孔、本寺箎六枝、長一尺四寸六孔、今樂書所載大小二樣大者一尺四寸八孔、小者一尺二寸七孔、本寺文武旌節各二杆、今樂書所載九色節九杆、本寺原有而樂書所無者五件笛搏拊干戚麾旛、本寺原無而樂書所有者十二件、鎛鐘特磬管竽缶鼙皷縣皷節皷九變九成九德九韶之奏、九德之歌堂上堂下樂舞士各方位圖等、因呈部送司案呈到部、臣等謹查得我　朝樂律載在　大明會典、及　大明集禮等書、各有一定之制、太常寺協律郎等官譜其聲調、守而用之、二百餘年於茲矣、今原任知縣何予方奏進古樂義八冊、則專以復韶樂為主、及考其圖象、與其器數而律以今時之制或大同小異、或逈然不同、巳經太常寺查審明白逐一開欵是的、至欲取虞書之文。而節為九德之歌。隨五方之色。而列為五行之舞。又不但樂器不同。而聲容亦異矣。查得嘉靖十七年遼州同知李文察奏進樂書、該本部題奉　欽依改太常寺典簿協同肄樂至二十四年、復奉　世宗皇帝聖旨、這所奏樂律、窒礙難行、只照舊演習備用、欽此夫以　世宗皇帝天縱聰明、覃精制作、無所不備、而獨於斯義謙讓未遑者。豈其無謂。葢五帝三王不相沿樂。其來久矣。我　太祖高皇帝驅百年左袵之俗。復中華文物之舊　聖德神功。隋文之所以怒牛弘等也曠古所無。其彼之管絃。形之綴兆亦所以象我　明之功德而非象有虞之功德也即使韶樂可。復謂求同于美善之實則可必欲比其迹而使之相沿也。其無乃膠柱而皷瑟乎。夫惟考定黃鍾以求聲氣之元。則委為古今不易之論。乃今所稱律管十二雖亦各有分寸。而不言何代之尺。黃帝以身為度而後世有請時君之指以為律者獨欲比中婦人之手指為度。而取竹于崑崙之山。則臣等有不能知者。葢樂學之失傳久矣、雖予方此書、亦自謂韶樂無傳、與六代之舞、皆不可考、則知是書之編。亦不過襍采舊聞。附以巳意。非必有師友淵源。可的為印證者也。但其苦心考索。頗具條理。留備采擇。未為無益。合無恭候　命下容臣等將所進樂書謄寫一通、存之本部、以俟不時參考、亦以見川澤茹納之意、其原本謄畢　奏繳、伏候　聖明裁奪、抑臣等又考之戴記其論樂亦大都以和為主、而孟軻之告齊宣王、則以為今樂與古樂無異、惟在于與民同樂、葢謂同樂於民、而後為和之極也、厥後司馬遷作樂書亦本之偃兵息民、而盛稱漢文之時家給人足烟火萬里、曰可謂和樂者乎、其言樂如斯而已矣、方今水旱時聞、民多怳瘁、臣等姑不敢輕議所願、惟　人主和德于上、使閭閻無疾苦愁嘆之聲、　朝廷有都俞吁咈之美則上下和豫交通、而聲氣之元、不必諧之于律呂、徵之于文獻有餘也、伏乞　聖明留意焉


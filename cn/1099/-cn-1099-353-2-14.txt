○與俞李二總兵書 【 進勦宜速】

天時人事、至此極矣語曰、時乎時乎不再來、又曰天與不取、返受其殃、凡以言時之不可失也、法曰兵貴速勝、不貴久、故兵聞拙速、未覩巧之久也、又曰、善用兵者役不再籍、糧不三載、凡以言機之不可後也、以今之勢言之、方寇負螳臂之怒而北來也。我既堅壁不戰。彼又一無所掠。氣洩而勢困矣。今其回也。雖稍有薪水之資。然船甚損傷。慮我之躡其後。不敢燒洗。則其技巳短。且又聞我船俱在修理。則彼之備心未免少懈我若佯示以遲而暗傳約束或乘潮漸進或得風遄發一朝而趣之破之必矣法所謂攻其無備、出其不意、正今日之謂也、此生料彼料巳之偏見如此、惟二公負當代之重名、為一時之巨擘、行且將提百萬兵以控強胡、為　國家樹萬年不朽之績、豈但圖此疥癬之小奴而巳哉、羣言當采、主意貴決、淮蔡之功、惟斷乃成、偏俾之說、未可盡據也、


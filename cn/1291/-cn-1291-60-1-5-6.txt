【东门行】

〖乐府云。古今乐录曰：王僧虔技录云。东门行歌古东门一篇。今不歌。〇《诗纪》云。《宋书》作大曲。〗

出东门。不顾归。来入门。怅欲悲。盎中无斗米储。还视架上无悬衣。拔剑东门去。舍中儿母牵衣啼。他家但愿富贵。贱妾与君共餔糜。上用仓浪天敌。下当用此黄口儿。

今非。咄。行。吾去为迟。白发时下难久居。

（乐府云。右一曲本辞。〇《乐府诗集》三十七。《诗纪》六。又《文选》二十一咏史诗注作古出东门行。引衣一韵。《御览》七百六十五作古诗。引衣一韵。）

出东门。不顾归。来入门。怅欲悲。盎中无斗储。还视桁上无悬衣。拔剑出门去。儿女牵衣啼。他家但愿宝贵。贱妾与君共餔糜。共餔糜。上用仓浪天故。下为黄口小儿。今时清廉。难犯教言。君复自爱莫为非。今时清廉。难犯教言。君复自爱莫为非。行。吾去为迟。平慎行。望君归。

（四解乐府云。右一曲晋乐所奏。〇《宋书》乐志。《乐府诗集》三十七。《文选》补遗三十四。风雅翼补遗下。广《文选》十二。《诗纪》六。）


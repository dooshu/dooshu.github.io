99　秦破楚楚滅秦皆由蘄地


秦之破楚也，王翦至蘄南，殺其將軍項燕。楚之滅秦也，陳涉起於蘄大澤中。同此地也，出爾反爾，天道昭昭矣。

【何云】此憤宋之滅而有爲言之。

【元圻案】史記王翦傳：「荆聞王翦益軍而來，乃悉國中兵以拒秦。王翦至，堅壁而守之，不肯戰。荆乃引而東，翦因舉兵追之，令壯士擊，大破荆軍。至蘄南，殺其將軍項燕。」〇漢書地理志：「沛郡有蘄縣。」〇史記陳涉世家：「陳勝自立爲將軍，吴廣爲都尉。攻大澤鄉，收而攻蘄，蘄下。」






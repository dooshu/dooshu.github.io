卷七十二

钦定四库全书

历代名臣奏议卷七十二

明　杨士奇等　撰

储嗣

唐太宗尝谓左庶子于志宁曰古者太子既生士负之即置辅弼昔成王以周召为师傅日闻道习以成性今太子幼卿当辅以正道无使邪僻啓其心勉之官赏可不次得也太子承乾屡有过恶志宁欲救止之上谏苑以讽帝见大悦赐黄金十斤绢三百匹俄兼詹事以母丧免有诏起复本官固请终丧帝遣中书侍郎岑文本敦譬曰忠孝不两立今太子须人教约卿强起为我卒辅导之志宁乃就职时太子以农时造曲室累月不止又好音乐过度志宁谏以为今东宫乃隋所营当时号为侈丽岂容复事磨砻彩饰於其间丁匠官奴皆犯法亡命钳凿槌杵往来出入监门宿卫直长千牛不得苛问爪牙在外厮役在内其可无忧乎

贞观十七年太宗谓长孙无忌司空房玄龄曰三师以德道人者也若师体卑太子无所取则於是诏令撰太子接三师仪注太子出殿门迎先拜三师答拜每门让三师坐太子乃坐与三师书前名惶恐後名惶恐再拜十八年晋王初立为皇太子尚未尊贤重道太宗又尝令太子居寝殿之侧絶不往东宫散骑常侍刘洎上书曰臣闻郊迎四方孟侯所以成德齿学三让元良由是作贞斯皆屈主礼之尊申下交之义故得刍言咸荐睿问旁通不出轩庭坐知天壤率由兹道永固鸿基者焉至若生乎深宫之中长乎妇人之手未曾识忧惧无由晓风雅虽复神机不测天纵生知而开物成务终由外奨匪夫崇彼干龠听兹謡颂何以辨章庶类甄核彛伦历考圣贤咸资琢玉是故周储上哲师望奭而加裕汉蓄两人引园绮而昭德原夫太子宗祧是系善恶之际兴亡斯在不勤於始将悔於终是以晁错上书令通政术贾谊献策务知礼教窃惟皇太子玉裕挺生金声夙振明允笃诚之美孝友仁义之方皆挺自天资非劳审谕固以华夷仰德翔泳希风矣然则寝门侍膳已表於三朝艺宫论道宜弘於四术虽春秋鼎盛饬躬有渐实恐岁月易往堕业兴讥取适宴安言从此始以臣愚短幸参侍从思广储明轻愿闻彻不敢曲陈故事请以圣德言之伏惟陛下诞睿膺图登庸历试多才多艺道着於匡时允武允文功成於纂祀万方即叙九围清晏尚曰虽休勿休日慎一日求异闻於振古劳睿思於当年乙夜观书事高汉帝马上披卷勤过魏王陛下自励如此而令太子优游弃日不习图书臣所未谕一也加以暂屏机务即寓雕虫纡宝思於天文则长河韬暎摛玉华於仙札则流霞成彩固以锱铢万代冠冕百王屈宋不足以升堂锺张何偕於入室陛下自好如此而太子悠然静处不寻篇翰臣所未谕二也陛下备该衆妙独秀寰中犹晦天聪俯询凡识听朝之隙引见羣官降以温顔询以今古故得朝廷是非闾里好恶凡有巨细必关闻听陛下自行如此今太子久入趋侍不接正人臣所未谕三也陛下若谓无益则何事劳神若谓有成则宜申贻厥蔑而不急未见其可伏愿俯推睿范训及储君推以良书娯之嘉客朝披经史观成败於前踪晚接宾游访得失於当代间以书札继以篇章则日闻所未闻日见所未见副德逾光羣生之福也窃以良娣之选遍於中国仰惟圣旨本求典内冀防微慎远虑羣下所知暨乎徵简人物则与躬纳相违监抚二周未近一士愚谓内既如彼外亦宜然者恐招物议谓陛下重内而轻外也古之太子问安而退所以广敬於君父异宫而处所以分别於嫌疑今太子一侍天闱动移旬朔师傅以下无由接见假令供奉有隙暂还东朝拜谒既疏且事俯仰规谏之道固所未暇陛下不可以亲教宫寀无因以进言虽有具寮竟将何补伏愿俯循前躅稍抑下流弘远大之规展师友之义则离徽克茂帝图斯广凡在黎元孰不庆赖太子温良恭俭聪明睿哲含灵所悉臣岂不知而浅识勤勤思效愚忠者愿苍溟益润日月增华也太宗乃令洎与岑文本马周逓日往来东宫与皇太子谈论

太宗谓侍臣曰古有胎教世子朕则不暇但近自建立太子遇物必诲谕见其临食将饭谓曰汝知饭乎对曰不知凡稼穑艰难皆出人力不夺其时常有此饭见其乘马又谓曰汝知马乎对曰不知能代人劳苦者也以时消息不尽其力则可以常有马也见其乘舟又谓曰汝知舟乎对曰不知曰舟所以比人君水所以比黎庶水能载舟亦能覆舟尔方为人主可不畏惧见其依於曲木之下又谓曰汝知此树乎对曰不知曰此木虽曲得绳则正为人君虽无道受谏则圣此傅说所言可以自监

太宗於寝宫侧别置院居太子褚遂良谏以为朋友深交者易怨父子滞爱者多愆宜许太子间还东宫近师傅专学艺以广懿德帝从其言

太宗宠爱魏王泰月禀过皇太子远甚谏议大夫褚遂良谏曰圣人尊嫡卑庶谓之储君故用物不会与王共之庶子不得为比所以塞嫌萌杜祸源先王法制本诸人情知有国家者必有嫡庶庶子虽爱不得过嫡子如当亲者疏当尊者卑则私恩害公惑志乱国今魏王禀料过东宫议者以为非是昔汉窦太后爱梁王封四十余城王筑苑三百里治宫室为复道费财钜万出警入跸一不得意遂发病死宣帝亦骄淮阳王几致於败辅以退让之臣乃得免今魏王新出阁且当示以节俭自可在後月加岁增又宜择师傅敦以谦俭勉以文学就成德器此所谓圣人之教不肃而成也帝又敕泰入居武德殿侍中魏徵亦言王为陛下爱子欲安全之则不当使居嫌疑之地今武德殿在东宫之西昔海陵居之矣论者为不可虽时与事异人之多言尚或可畏又王之心亦弗遑舍愿罢之成王以宠为惧之美帝悟乃止时魏王泰礼秩如嫡羣臣未敢谏帝从容访左右曰方今何事尤急岑文本泛言礼义为急帝以不切未颔可遂良曰今四方仰德谁弗率者惟太子诸王宜有定分帝曰有是哉朕年五十日以衰怠虽长子守器而弟支子尚五十人心常念焉自古宗姓无良则倾败相仍公等为我柬贤者保傅之夫事人久情媚熟则非意自生其令王府官不得过四考着为令

太子承乾废魏王泰闲侍帝许立为嗣因谓大臣曰泰昨自投我怀中云臣今日始得为陛下子更生之日也臣惟有一子百年後当杀之传国晋王朕甚怜之起居郎褚遂良曰陛下失言安有为天下主而杀其爱子授国晋王乎陛下昔以承乾为嗣复宠爱泰嫡庶不明纷纷至今若必立泰非别置晋王不可帝泣曰我不能即诏长孙无忌房玄龄李积与遂良等定策立晋王为皇太子

太子承乾废帝欲立晋王未决坐两仪殿羣臣已罢独留无忌玄龄积言东宫事因曰我三子一弟未知所立吾心亡聊即投牀取佩刀自向无忌等惊争抱持夺刀授晋王而请帝所欲立帝曰我欲立晋王无忌曰谨奉诏异议者斩帝顾王曰舅许汝矣宜即谢王乃拜帝复曰公等与我意合天下其谓何答曰王以仁孝闻天下久矣固无异辞有如不同臣负陛下百死於是遂定高宗时王皇后无子以燕王忠为太子及后废武后子弘甫三岁许敬宗希后旨请立正嫡谓太子忠宜同汉刘强故事帝问立嫡若何对曰正本则万事治太子国本也且东宫所出微今知有正嫡不自安窃位而不自安非社稷计帝曰忠故自让敬宗曰能为太伯不亦善乎於是降封忠梁王

武后时姚班为太子詹事兼左庶子时节愍太子稍失道班凡四上书谏其一曰臣闻贾谊称选天下端士使与太子居处出入故太子见正事闻正言行正道左右前後皆正人也夫习与正人居不能无正习与不正人居不能无不正教得而左右正则太子正太子正天下定矣伏见内置作坊诸工伎得入宫闱之内禁卫之所或言语内出或事状外通小人无知因为诈伪有玷盛德臣望悉出宫内造作付所司其二曰汉文帝身弋绨足革舄齐高帝阑槛用铜者皆易以铁经侯带玉贝剑环佩以过魏太子太子不视经侯曰魏国亦有宝乎太子曰主信臣忠魏之宝也经侯委剑佩去杜门不出夫圣贤以简素为贵皇主以菲薄为德惟殿下留心恭俭损省玩好以训天下其三曰前世东宫门合往来皆有簿籍殿下时有所须唯门司宣令奸伪乘之因缘增损近吕昇之乃代署宣敕赖殿下纠发其奸以後墨令及覆事并请内印画署冀免诈缪其四曰圣人不专其德贤智必有所师今司经无学士供奉无侍读宜视膳时奏请其人俾奉讲劝夫经所以立行修身史所以谙识成败斯急务也太子虽称善不能用其言及败索宫中得班谏书中宗嘉叹

时洛阳人王庆之率险佞数百人请以武承嗣为皇太子后不许固请后遣凤阁侍郎同凤阁鸾台平章事李昭德诘其故昭德笞杀庆之余党败散因奏曰自古有侄为天子而为姑立庙乎以亲亲言之天皇陛下夫也皇嗣陛下子也当传之子孙为万世计陛下承天皇頋托而有天下又立承嗣臣见天皇不来食矣后乃止张易之尝从容问自安计於鸾台侍郎同凤阁鸾台平章事狄仁杰仁杰曰惟劝迎庐陵王可以免祸会后欲以武三思为太子以问宰相衆莫敢对仁杰曰臣视天人未厌唐德比匈奴犯边陛下使梁王三思募勇士於市踰月不及千人庐陵王代之不浃旬辄五万今欲继统非庐陵王莫可后怒罢议久之召谓曰朕数梦双陆不胜何也於是仁杰与王方庆俱在二人同辞对曰双陆不胜无子也天其意者以警陛下乎且太子天下本本一揺天下危矣文皇帝身蹈锋镝勤劳而有天下传之子孙先帝寝疾诏陛下监国陛下掩神器而取之十有余年乂欲以三思为後且姑侄与子母孰亲陛下立庐陵王则千秋万岁後常享宗庙三思立庙不祔姑后感悟即日遣徐彦伯迎庐陵王於房州王至后匿王帐中召见仁杰语庐陵事仁杰敷请切至涕下不能止后乃使王出曰还尔太子仁杰降拜顿首曰太子归未有知者人言纷纷何所信后然之更令太子舍龙门具礼迎还中外大悦

武后末年太子虽还东宫政事一不与大臣畏祸无敢言冀州武邑人苏安恒投匦上书曰陛下膺先圣顾托受嗣子揖让应天顺人二十余年岂不闻虞舜褰裳周公复辟事乎今太子孝谨春秋盛壮使统临宸极何异陛下身抚天下哉胡不传位东宫休安圣躬自昔天下无二姓并兴且梁河内建昌诸王以亲得封恐万岁後不能良计宜退就公侯任以闲简又陛下二十余孙无尺土封非长久计也请以都督府要州分而王之纵今尚幼且择立师傅养成德器藩屏皇家书奏后虽猜刻不能无感乃召见赐食厚慰遣之明年复谏曰臣闻天下者高祖太宗之天下有隋失驭羣雄鹿骇唐家亲事戎旅以平?县指河为誓非李氏不王非功臣不封陛下虽居正统实唐旧基前日太子在谅闇相王非长嗣唐祚中弱故陛下因以即位今太子年德已盛尚贪有大宝忘母子之恩蔽其元良以据神器何施顔面见唐家宗庙大帝陵寝哉臣谓天意人事远归李氏物极则复器满则覆当断不断将受其乱诚能高揖万几自怡圣心史臣书之乐府歌之斯盛事也臣闻见过不谏非忠畏事不言非勇陛下以臣为忠则择是而用以为不忠则斩臣头以令天下书闻不报

中宗初为太子时生懿德太子重润高宗喜甚是岁为皇太孙开府置官属帝问吏部侍郎裴敬彛郎中王方庆对曰礼有嫡子无嫡孙汉魏太子在子但封王晋立愍怀子为皇太孙齐立文惠子为皇太孙皆居东宫今有太子又立太孙於古无有帝曰自我作古若何对曰礼君子抱孙不抱子可以为王父尸者昭穆同也陛下肇建皇孙本支千亿之庆帝悦

睿宗初以子宪为太子後复位楚王有功将建东宫未定宪辞曰储嗣天下公器时平则先嫡国难则先功重社稷也使付授非宜海内失望臣以死请因涕泣固让帝嘉宪让遂许之

玄宗时张九龄奏曰臣伏以皇太子是天下之本为国之贰今则睿质渐长犹在深宫所与近习者未必皆正人端士安於逸乐久则性成是以古者明王恐其若此虽在赤子先之以教必使耆儒硕德为之师保故大戴礼云周成王在襁褓之中太公为之太师教之顺也周公为之太傅傅其德义召公为之太保保其身体是故成王能圣周道用康秦始皇使赵高傅其太子胡亥因教之以狱所习者非斩劓人则夷人之三族也胡亥即位秦氏以亡则明人之性情莫不由习若近正人闻正事虽欲为恶固已不忍若亲近细人不闻教谕纵欲行善犹未知所适此必然也胡越之人生则声同长则语异盖声者天然语者所习习於胡则胡习於越则越故知成於所习不可不慎臣伏愿详择典故徵用名贤执经劝学朝夕从事俾皇太子得於所习天下幸甚玄宗宠幸惠妃妃诉太子瑛於帝帝大怒欲废之中书令张九龄谏曰太子诸王日受圣训天下共庆陛下享国久子孙蕃衍奈何一日弃三子昔晋献公惑嬖姬之谗申生忧死国乃大乱汉武帝信江充巫蛊祸及太子京师蹀血晋惠帝有贤子贾后譛之乃至丧亡隋文帝听后言废太子勇遂失天下今太子无过二王贤父子之道天性也虽有失尚当掩之惟陛下裁赦帝默然太子得不废

肃宗时太子妃萧母部国公主也坐蛊媚幽禁中帝怒责太子太子不知所对中书侍郎李泌入帝数称舒王贤泌揣帝有废立意因曰陛下有一子而疑之乃欲立弟之子臣不敢以古事争且十宅诸叔陛下奉之若何帝赫然曰卿何知舒王非朕子对曰陛下昔为臣言之陛下有嫡子以为疑弟之子敢自信於陛下乎帝曰卿违朕意不顾家族邪对曰臣衰老位宰相以谏而诛分也使太子废佗日陛下悔曰我惟一子杀之泌不吾谏吾亦杀尔子则臣絶祀矣虽有兄弟子非所歆也即噫呜流涕因称昔太宗诏太子不道藩王窥伺者两废之陛下疑东宫而称舒王贤得无窥伺乎若太子得罪请亦废之而立皇孙千秋万岁後天下犹陛下子孙有也且郜国为其女妒忌而蛊惑东宫岂可以妻母累太子乎争数十意益坚帝悟太子乃得安

时军中谋帅皆属建宁王广平王行军司马李泌密白帝曰建宁王诚贤然广平冢嗣有君人量岂使为吴太伯乎帝曰广平为太子何假元帅泌曰使元帅有功陛下不以为储副得乎太子从曰抚军守曰监国今元帅乃抚军也帝从之

宪宗元和元年左拾遗元稹奏曰臣伏见陛下降明诏修废学增胄子选司成大哉尧之为君伯夷典礼夔教胄子之深旨也然而事有万万急於此者敢冒昧殊死而言之臣闻诸贾生曰三代之君仁且久者教之然也诚哉是言且夫周成王人之中才也近管蔡则谗入有周召则义闻岂可谓天聪明哉然而克终於道者得不谓教之然耶始其为太子也未生胎教既生保教太公为之师周公为之傅召公为之保伯禽唐叔与之游礼乐诗书为之习目不得閲淫艳妖诱之色耳不得闻优笑淩乱之声口不得习操断击搏之书居不得近容顺隂邪之党游不得恣追禽逐兽之乐玩不得有遐异僻絶之珍凡此数者非谓俻之於前而不为也亦将不得见而为之矣及其长而为君也血气既定游习既成虽有放心快已之事日陈於前固不能夺已成之习已定之心矣则彼忠直道德之言固吾之所习闻也陈之者有以谕焉回佞庸违之说固吾之所积惧也谄之者有以辨焉人之情莫不欲耀其所能而党其所近苟将得志则必快其所蕴矣物之性亦然是以鱼得水而游马逸驾而走鸟乘风而翔火得薪而炽此皆物之快其所藴也今夫成王所藴道德也所近圣贤也是以举其近则周公左而召公右伯禽鲁而太公齐快其蕴则兴礼乐而朝诸侯措刑罚而美教化教之至也可不谓信然哉及夫秦则不然灭先王之学曰将以愚天下黜师保之位曰将以明君臣胡亥之生也诗书不得闻圣贤不得近彼赵高者诈宦之戮人也而传之以残忍戕贼之术且日恣睢盱天下以为贵莫见其面以为尊是以天下之人未尽愚而胡亥固已不能分兽畜矣赵高之威慑天下而胡亥巳自幽於深宫矣李斯者秦之宠丞相也困谗寃死无以自明而况於疎远之臣庶乎若此则秦之亡有以致之也汉高承之以兵革汉文守之以亷谨卒不能苏复大训是以景武昭宣天资甚美才可以免祸乱哀平之间则不能虞簒弑矣然而惠帝废易之际犹赖羽翼以胜其邪心是後有国之君议教化者莫不以兴亷举孝设学崇儒为意曾不知教化之不行自贵者始略其贵者教其贱者无乃隣於倒置乎洎我太宗文皇帝之在藩邸以至於为太子也选知道德者十八人与之游习即位之後虽宴游饮食之间若十八人者实在其中上失无不言下情无不达不四三年而名高盛古岂一日二日而致是乎游习之渐也贞观已还师傅之官皆宰相兼领其余宫寮选亦甚重马周以官高恨不得为司议郎此其验也文皇之後渐踈贱之至於武后临朝剪弃王族当中睿二圣危难之际虽有骨鲠敢言之士既不得在调护保安之职终不能措扶卫之一词而令近胡安金藏剖腹以明之岂不大哀哉兵兴以来兹弊尤甚师资保傅之官非疾废眊瞶不任事者为之即休戎罢帅不知书者处之至於友谕赞议之徒踈冗散贱之甚者缙绅耻由之夫以匹夫之爱其子者犹求明哲慈惠之师以教之直谅多闻之友以成之岂天下之元子而可以疾废毦聩不知书者为之师踈冗散贱不适用者为之友乎此何足反居上之甚也近制宫寮之外往往以沈滞僻老之儒充侍书侍读之选而又踈弃斥远之越月踰时不得召见彼又安能傅成道德而保养其躬哉臣以为积此弊者岂不以皇天眷佑祚我唐德以舜继舜以尧继尧传陛下十一圣矣莫不生而神明长而仁圣以是为屑屑习仪者故不之省耳臣独以为於列圣之谋则可也计无穷传後嗣则不可脱或万代之後有若周成王中才者而又生於深宫优笑之间无周召保助之教则将不知喜怒哀乐之所自矣况稼穑之艰难乎今陛下以上圣之资肇临海内是天下之人倾耳注目之日也特愿陛下思成王训导之功念文皇游习之渐选重师保慎简宫寮皆用博厚弘深之儒而又练达机务者为之更进迭见日就月将因令皇太子洎诸王定齿胄讲业之仪行严师问道之礼至德要道以成之撤膳记过以譬之血气未定则辍禽色之娯以就学圣质既备则资游习之善以弘德此所谓一有元良万国以贞之化也岂直修废学选司成而足伦匹其盛哉而又俾则百王莫不幼同师长同术识君道之素定知天伦之自然然後选用贤良树为藩屏出则有晋郑鲁卫之盛入则有东牟朱虚之强盖所谓宗子维城犬牙盘石之势又岂与夫魏晋以降囚贼其兄弟而自剪其本枝者同年而语乎微臣窃不自揆思为陛下建永永无穷之长策辄敢冒昧殊死而言之三年学士李绦上言曰古先哲王以天下为大器知一人不可以独理四海不可以无本故立皇太子以副已设百官以分职然後人心大定宗社永宁有国家者不易之道也陛下嗣膺大宝四年於兹矣而储闱未立典策不行是开窥觎之端乖重慎之义非所谓承宗庙重社稷也且汉魏故事国朝旧制悬诸日月着为宪章伏望陛下抑撝谦之小节行至公之大典用兴储副永固邦家则主鬯承祧必光於万代问安侍膳道播於百王上曰朕以菲薄获守社稷而?恳未通於天地孝诚未达於宗祧而遽示天下私光及於子孙朕甚恶焉然以卿忠诚累有陈请援引祖宗制度援引经典宪章事重礼崇瞿然增惕宜依所请遂下制司择日备礼册命即惠昭太子也

宣宗时御史中丞魏謩进同中书门下平章事建言今天下粗治惟东宫未立不早以正人傅导之非所以存副贰之重且泣下帝为感动自敬宗後恶言储嫡事故公卿无敢开陈者时帝春秋高嫡嗣未辨謩辅政白发其端朝议归重

後唐明宗天成三年张昭迁都官员外郎时皇子竞尚奢侈昭疏谏曰帝王之子长於深宫安於逸乐纷华之玩丝竹之音日接於耳目不与骄期而骄自至倘非天资英敏识本清明以此荡心焉能无惑苟不豫为教导何以置之盘牙臣见先帝时皇子皇弟尽喜无稽玩物之言厌闻致治经邦之论入则务饰姬姜出则广增仆马亲宾满座食客盈门箴规者少谐谑者多以此而欲托以主鬯不亦难乎臣请诸皇子各置师傅陛下令皇子屈身师事之讲论道德使一日之中止记一事一岁之内所记渐多每月终令师傅具録闻奏或皇子上谒之时陛下更令侍臣面问十中得五为益良多博识安危之理深知成败之由臣又闻古之人君即位而封太子拜诸王究其所由盖有深旨使庶不乱嫡疏不间亲礼秩有常邪慝不作近代人君失於此道以至邦家构患衅隙萌生昔隋祖聪明炀帝亦倾杨勇太宗齐圣魏王终覆承乾臣每读古书深悲其事愿於圣代杜此厉阶其於卜贰封宗在臣未敢轻议臣请诸皇子於恩泽赐与之间婚姻省视之际依嫡庶而为礼秩据亲踈而定节文示以等威絶其徼幸保宗之道莫大於斯明宗览疏而不能用

宋太宗时寇准出知青州召还入见帝足创甚自褰衣以示准且曰卿来何缓耶准对曰臣非召不得至京师帝曰朕诸子孰可以付神器者准曰陛下为天下择君谋及妇人中官不可也谋及近臣不可也惟陛下择所以副天下望者帝俛首久之屏左右曰襄王可乎准曰知子莫若父圣虑既以为可愿即决定帝遂以襄王为开封尹改封夀王於是立为皇太子

宋真宗咸平元年侍御史知杂事田锡上言曰臣窃观唐宪宗即位改元元和四年冬十月御宣政楼册皇太子又按李绦论事集元和三年翰林学士李绦等上言曰古先哲王以天下为大器知一人不可以独理四海不可以无本故立太子以副已设百司以分职然後人心大定宗社永宁有国家者不易之道也陛下嗣膺大宝四年于兹矣而储闱未建典册不行是开窥觎之端乖重谨之义非所以承宗庙重社稷也宪宗依所请下制所司择日备礼册命今陛下自纂承大位改元以来五年于兹矣储闱未建典册不行岂不虑窥觎之端岂不思重谨之义宜速以宗社永宁为图也

天禧元年兵部员外郎直史馆陈靖上奏曰臣伏见皇太子光践承华照临方内洊雷成象正位於青宫五辂和铃炳仪於清庙惟宾寮之具尔独师保之阙如且夫师者师法其规模保者保安於德义苟旷厥任未协前经臣是以展转三思揣摩羣籍冀有确论上赞昌朝粤自五帝选贤三王授子虽揖逊之或异在训导以攸同虞舜之书则曰教胄子姬周之典则曰延冲人着于格言莫重尊教虽然服冕裘陈卤簿此可以庄礼容於外也至若就道德敦孝恭此可以发智理於内也伏愿陛下隆邦家之本考沿袭之文延揖公台充备师傅体二圣之基绪副三灵之宅心人谋大同知有尊於调护神器光属亦共贯於守成又惟陛下颁列藩房夙昭圣范历试京邑之繁重备尝稼穑之艰难虽勿用以居潜已重晖而合照故太宗皇帝英心奋断大略制权谓六傅而可虚俾庶务而从简今皇太子适膺储位方在妙龄是宜设彼师臣丰其礼数恢七教以兴之德业广五行俱下之聪明春诵夏弦徧遵行於故事左辅右弼率永赖於正人臣谨案汉书始元五年六月诏曰朕以渺身获保宗庙战战栗栗夙兴夜寐修古帝王之事通保傅者是知保傅之重不可不备也又伏覩唐贞观十七年散骑常侍刘洎以谓皇太子初立宜尊贤重道以昭圣德遂上书论列亦有宪章然而师傅之名未闻沿革之制臣学识寡陋罔测津涯伏乞陛下选载笔之洪儒俾其检讨召秉钧之元辅计之久长庶使左右周储赖旦奭之耆德羽翼汉室蹑园绮之高踪上符宗社之灵下副华夷之愿臣适当暮齿尚玷周行请老归田案礼经而愧晚封章言事表臣节之有终倘蒙宸鉴俯回离明增耀不独臣死生幸甚抑亦使兆庶同欢

仁宗皇佑五年太常博士张述上奏曰臣闻漆室之女有忧国之心倚槛而叹臣位於朝二十五年而区区之虑不蚤为陛下建长世之策是漆室之不若也臣实忧之有生之命系於宗庙社稷之重而以继嗣为之本匹夫匹妇有百金之产犹能定谋托後事出於素况有天下者哉建隆乾德之臣子孰不愿太祖皇帝享年亿万者而端拱天禧之臣子其心亦莫不若此然天地有运行日月有盈昃隂阳之数有焕有章气至而回极而变理之必然者也艺祖以神器付太宗太宗以传真宗真宗以传陛下陛下承三圣之业传之於千万年斯为孝矣而春秋四十四宗庙社稷之继未有托焉此臣所以夙夜彷徨而忧也陛下知此矣而以嫌疑不决非孝也羣臣知此矣而以避讳不言非忠也陛下享天下之贵而不自怠有天下之富而不自侈过成康文景远矣谓宜默祈天地岳渎分宠六宫用均爱施或未之获则遴择宗亲才而贤者异以礼秩试以职务俾内外知圣心有所属则天下大幸

嘉佑五年述又上奏曰臣闻明两作离大人以继明照四方离为日君象也二明相继故能久照东升西没一昼一夜数之常也陛下御天下将三纪是日之正中也而未闻以继照为虑臣诚疑之夫嗣不早定则有一旦之忧而贻万世之患历观前世事出仓猝则或宫闱出令或宦官主谋或奸臣首议贪孩孺以久其政冀闇昧以窃其权安危之机发於顷刻而朝议恬不为计岂不危哉

六年述为职方员外郎提点淮浙铜塲又上奏曰臣读书为儒历览经史而効官州县唯有忠义常尽瘁於职业自登朝列伏见皇嗣未立中外忧之十余年间已五次上书所言皆指陈宗庙社稷可安可危之事自知卑微天听高邈伏虑衡石程书之时不足感悟宸听又恐言词激切触犯忌讳为左右隐蔽臣伏念三圣宝位传付陛下陛下在位既四十年未有继嗣陛下曾不细思之耶若仔细思之则忧宗庙社稷俾继嗣不絶矣若未仔细思之耶不当因循委顺天命一祖二宗传付陛下宝位欲其宗庙社稷世世嗣续不絶则陛下方为孝矣臣愚敢引杜太后之言庶激切感悟陛下之心杜太后临终以艺祖得天下谓无长君所以艺祖得之艺祖奉杜太后之言所以不忍传之子而传之太宗是也向使世宗在位更十数年少帝嗣位艺祖岂得应天顺人之事乎陛下当思之陛下昔诞育豫王若天意与陛下则今已成立矣近闻一年中诞四公主若天意与陛下则其中有皇子矣上天之意如是陛下合当悟之陛下在位四十年当其安宁万岁时宜审择艺祖太宗贤子孙且立为皇子但且异其爵位试之官政系天下之望陛下详察有贤德可以传付则立之所以谨重大事俾宗庙社稷得其主矣而况天地之大五行休王皆有数在天地之中固不可逃其数也一旦卒有万一不可讳仓皇之际危急之间宝位神器而欲使宫闱左右中官两府递相观望而一言谋之岂陛下之心轻祖宗之基业如是之易也当陛下安康之时不能择而为之欲至仓皇之际顾令左右取次谋之此陛下不谨重三圣之基业同寻常之事尔夫继嗣有贤有不贤则朝政有治有乱宗庙社稷有安有危陛下之心固亦知之矣今陛下在位岁久万几之政稔闻熟见但欲凝神渊默垂拱仰成威福赏罚虽曰出自朝廷即陛下不专於已赏罚不专於已而威福渐移於下臣愚实忧之书曰惟辟作福渐之时义大矣哉履霜坚氷至盖言渐之不已则东汉陵夷之祸复见於今矣臣愚生不能一益圣世所以吐肝沥胆触犯忌讳狂言僭说庶有感悟陛下之心若有所感悟而能择继嗣绍隆宗庙社稷俾世世祭享不絶臣虽赴鼎镬万死之日犹生之年而名不朽挂於忠义之列所求遂矣

至和二年侍御史赵拚上言曰臣闻圣人之制变不可无权宜天下之能事不可失机会至於去祸以归福却乱以格治救亡以图存转危以置安者用权宜适机会也向者伏覩陛下圣体偶一违豫中外人心莫不动揺赖宗庙社稷之降灵天地神明之垂佑四海蒙福宸躬寖康然犹上有谪见之文迨无虚月下有妖言之俗至于再三天其或者岂非以陛下皇嗣未立人心未有所系垂厥祥异明白丁宁警诫陛下意欲陛下深思远图亟有所为而然也权宜也机会也今其时矣书曰一人元良万邦以贞易曰大人以继明照四方叔孙通以谓天下之本奈何以天下为戏韩愈亦云前定可以守法不前定则争且乱臣不胜大愿愿陛下思所以答谪见妖言之警诫思所以固三圣百载之基业思所以安中外臣庶之忧惑思所以破奸雄隂贼之窥觎断宸衷发天意择用宗室贤善子弟或教育宫闱或封建任使左右以良士辅导以正人磐石维城根本深固有是二者惟陛下示天下以至公而财择焉伏况陛下春秋富盛福夀延洪一旦皇子庆诞少阳位正储贰事体何损权宜方今施为且适机会转祸乱危亡将然之势为福治安存无疆之基岂不盛哉岂不休哉臣职有言责计无家为戴陛下之恩极泰山之重顾愚臣之命等鸿毛之轻傥一毫有益於朝廷则万死甘从於鼎镬干冒旒冕臣无任纳忠待罪激切屏营之至

三年通判并州司马光请建储副状曰窃以人臣之进言者舍其急而议其缓则言益繁而用益寡矣人君之听纳者忽其大而谨其细则心益劳而功益浅矣故明主不恶逆耳之言以察治乱之原忠臣不避灭身之祸以论危安之本是以上下交泰而事业光美也臣窃见陛下自首春以来圣体小有不康天下之人侧足而立累气而息恟恟忧惧若蹈氷炭间者虽已痊平而民间犹有妄为讹言以相惊动者虽有司以严刑束之彼口不得言中心惶惶何所不虑邪陛下胡不试思其所以然者何哉岂非储贰者天下之根本根本未定则衆心不安也贾谊有言抱火措之积薪之下而寝其上火未及然因谓之安当谊之时汉孝文帝春秋鼎盛有孝景以为之太子中外乂安公私富溢谊犹有是言使谊处於今日当云何哉陛下好学多闻博览经史试以前古之事质之治乱安危之几何尝不由继嗣哉得其人则治不得其人则乱分先定则安不先定则危此明白之理皎如日月得失之机间不容发於朝廷至大至急之务孰先於此而陛下晏然不以为忧羣臣爱身莫以为言此臣所以日夜痛心疾首忘其身之踈贱而不顾鼎镬之罪者也伏惟陛下哀而察之今夫细民之家有百金之宝犹择亲戚可信任者使谨守之况天下之大乎三代之王以至二汉所以能享天之禄若是其久者岂非皆亲任九族以为藩辅乎使亲者犹不可信则踈者庸足恃乎臣窃惟陛下天性纯孝振古无伦事无大小关於祖宗者未尝不谨身苦体小心翼翼以奉承之况所受祖宗光明盛大之基业岂可不为之深思远虑措之於安平坚固之地以保万世无疆之休哉臣闻天子之孝非若衆庶止於养亲而已盖将慎守前人之业而传於无穷然後为孝也故经称天子之孝曰德教加於百姓刑于四海诸侯之孝曰保其社稷而和其民人卿大夫之孝曰守其宗庙士之孝曰保其禄位而守其祭祀庶人之孝曰谨身节用以养父母此皆圣人之言非臣之狂瞽也今陛下所以奉事祖宗其道至矣若独於此未留睿意早定大议则曏时纯孝巍巍之德皆无益矣此天下所共为陛下重惜非特愚臣而已臣闻礼大宗无子则同宗为之後为之後者为之子也故为人後者事其所後礼皆如父所行尊尊而亲亲也伏惟祖宗受天明命功德在人本支百世子孙千亿而陛下未有皇嗣人心忧危伏望陛下深念祖宗之艰难基业之闳美神器之大宝苍生之重望勿听苟且之言勿从因循之计断自圣志昭然勿疑谨择宗室之中聪明刚正孝友仁慈者使摄居储贰之位以俟皇嗣之生退居藩服傥圣意未欲然者或且使之辅政或典宿卫或尹京邑亦足以镇安天下之心如此则天神地只宗庙社稷实共赖陛下圣明之德况羣臣兆民其谁不欢呼鼓舞乎昔鲁漆室之女忧鲁君老太子幼彼匹妇也犹知忧国家之难盖以鲁国有难则身必与焉故也况臣食陛下之禄立陛下之朝又得承乏典册之府比於漆室之女斯亦重矣诚不忍坐视国家至大至急之忧而隐默不言臣诚知言责不在臣言之适足自祸然而必言者万一冀陛下采而听之则臣於国家譬如蝼蚁而为陛下建万世无穷之基救四海生民之命臣荣多矣愿陛下勿以臣人微位贱谓之狂狷而忽之试以臣言自为圣意延问大臣忠於社稷者倘以为非臣请伏妄言之诛倘以为是愿陛下决志而速行之焚臣此奏勿以示外足以明臣非敢徼冀毫厘之幸也虞书曰敕天之命惟时惟几陛下当此之时变危为安变乱为治易於反掌若失时不断使天下之人有以议陛下之纯孝者则臣虽欲毕命捐躯以报陛下亦无及已臣不胜区区愤懑之诚干冒冕旒伏地待罪

嘉佑元年光又上言曰臣先於六月十九日辄以瞽言干犯圣听伏地倾耳以俟明诏於今月余一无所闻陛下寛仁不加诛於狂愚之臣然亦未赐采纳臣窃自痛人品猥细言语吃讷不能发明国家安危大体致陛下轻而弃之此皆臣之罪也虽然臣性诚愚位诚贱而意诚忠语诚切愿陛下不以人之愚贱而废忠切之言少留圣心於宗庙社稷之至计则天下幸甚窃以为国家者政有小大事有缓急知所先後则功无不成议者或曰当今之务大而急者在於水灾泛溢是大不然彼水灾所伤不过汚下及滨河之民若积雨既止有司少疏而塞之则民皆复业岂能为国家之患哉又曰然则在於谷帛窘乏是又不然夫以四海之富治平之久若养之有道用之有节使良有司治之谷帛不可胜用也岂能为国家之患哉又曰然则在於戎狄侵盗是又不然夫戎狄侵盗不过能惊扰边鄙之民若御之有道备之有谋可使朝贡相继岂能为国家之患哉以臣之愚当今最大最急之患在於本根未建衆心危疑释此不忧而顾忧彼三者是舍其肺腑而救其四肢也不亦左乎借有高才之臣能复九河之道储九年之食开千里之边而本根未建犹无益也况复细於彼三事者乌足道哉今陛下圣体虽安四方之人未能遍知尚有疑惧者陛下不以此时早择宗室之贤者使摄居储副之位内以辅卫圣躬外以镇安百姓万一有狂妄之人出於意外喧譁惊衆虽知万全无虑然亦岂可不过为之防哉臣窃意陛下圣智聪明洞照安危策虑已定而尚密之未欲宣示於外审或如此亦恐不可何则今天下之人企踵而立抉耳而听以须明诏之下然後人人自安又何待而密哉若以储副体大非造次可定者或且使之辅政或典宿卫或尹京邑亦足以遏祸难之原靖中外之意今危安之几间不容髪日失一日贵在及时而朝廷置之意外不为汲汲朝夕所议大抵皆目前常事非甚大而急者臣恐高拱雍容养成国家之患从而理之用力难矣此臣所以区区寝不能安食不能饱不避死亡之诛进言不已者也伏望陛下察其愚衷特赐详择臣前日所奏及今状内事理稍有可施行者乞决计而速行之以安天下元元之心然後理臣僭妄建言之罪不敢辞也

光又上言曰臣两曾上言乞择宗室贤者进而用之盖以上则辅卫圣躬下则镇安百姓迄今未闻圣朝少垂采听臣诚愚昧不达国家高远之意若臣所言非邪当明治其罪以示天下若其是邪亦谓圣心不宜弃忽岂可直以臣之愚贱不察其言若投羽毛於沧海之中杳然莫知其所之岂踈远所望哉臣不胜愤懑敢复剖析肝胆陈布以闻虽抵罪万死亦无怨悔臣闻书曰远乃猷诗云犹之未远是用大谏凡国家之弊在於乐因循而多忌讳不於治安之时豫为长远之谋此患难所从而生也窃观汉室以至有唐简策所载帝王即位则立太子此乃古今不易之道也其或谦让未暇则有司请之所以尊宗庙重社稷皆国家莫大之庆矣未闻人主以为讳恶也及唐中叶以来人主始有恶闻立嗣者羣臣莫敢发言言则刑戮随之是以祸乱相寻不可复振殊不知本强则茂基壮则安此乃国家所当深鉴而不足以为法也今天下之人上自公卿下至庶人苟有知识忠於国家者其心皆知当今之务无此为大无此为急然而各畏忤旨之诛莫敢进言臣独不爱犬马之躯为陛下言之陛下岂可不少留圣思而听察之邪臣尝历观春秋以来迨至国初积一千六百余年其间天下混一内外无患兵寝不用者不过四百余年而已至如圣朝芟夷僭乱一统四海内平外顺上安下和使在朝在野之人自祖及孙耳目相传不识战闘盖自上世以来治平之久未有若今之盛者也臣窃见国家於州县仓库斗粮尺帛未尝不严固扃鐍择人而守之况如是融明闳茂之业岂可不谨择亲戚可信任者使助陛下守之乎此则贤愚之人所共为陛下重惜者也陛下当此之时颐指如意不早决至策以固万世不拔之基独不念太祖太宗跋履山川经营天下真宗宵衣旰食以致太平之艰难乎此臣所以夙夜遑遑起则思之卧则梦之感叹涕泗不能自已不避烦渎之诛再三进言者也或者谓臣身贱居外而言朝廷之事侵官也臣愚以为治古谏诤无官自公卿大夫士至於庶人百工商旅蒙瞍刍荛无有不得言者所以达下情而察国政也若置官而守之非其官者皆不得言则下情壅而不通如是则国家虽有廹切之忧行道之人皆知之而在上者莫得闻也此其为害岂不深乎况臣食陛下之禄於今三世矣先臣某以亷直恬退特为陛下所知擢自孤微升之侍从此恩之重子子孙孙何时敢忘而又陛下曏以水灾亲下明诏延访中外勤求得失臣独何人身逢盛际舍此大节隐而不言其余琐碎岂足道哉抑又闻之元后作民父母陛下臣父也安有为人之子见危而不告其父乎伏望陛下察臣区区之心不为私其一身不惜少顷之间取臣前後所奏略赐省览其中万一苟有可施行者乞以陛下之意断而行之宣告中外使远近涣然无复忧疑则自然神灵悦於上而灾异伏衆庶喜於下而奸宄消至於草木昆虫靡不蒙其福其为功业岂不盛哉夫时者难得而易失惟陛下早留神详察六年光为起居舍人同知谏院乞建储上劄子曰臣先於至和三年通判并州事日三曾上言乞陛下早定继嗣以遏乱源当是之时臣疏远在外犹不敢隐忠爱死数陈社稷至计况今日侍陛下左右官以谏诤为名窃惟国家至大至急之务无先於此若舍而不言专以冗细之事烦渎圣听厌塞职业是臣怀奸以事陛下罪不容於葅醢伏望陛下取臣曏时所进三状少加省察或有可取乞断自圣志早赐施行如此则天地神只宗庙社稷羣臣百姓并受其福惟在陛下一言而已

光又乞建储上劄子曰臣近於前月二十六日上殿敷奏乞检会臣在并州所奏三状早定继嗣事陛下圣意昭然即垂听纳凡所宣谕皆非愚臣所能及此乃天地神只保佑皇家实万世无疆之休也臣谓陛下朝夕当发德音宣告大臣施行其事今将近一月未有所闻岂陛下以兹事体大慎选宗室未得其人将左右之人有所间沮荧惑圣听臣皆不得而知也臣闻为人後者为之子也着於礼律皆有明文汉孝成帝即位二十五年年四十五以未有继嗣立弟子定陶王欣为太子今陛下即位之年及春秋皆已过之岂可不为宗庙社稷深思远虑哉况今亦未使之正东宫之名但愿陛下自择宗室仁孝聪明者养以为子官爵居处稍异於衆使天下之人皆知陛下意有所属以系远近之心俟他日皇子生复使之退归藩邸有何所伤此诚天下安危之本愿陛下决意而速行之

七年光又请早令皇子入内劄子曰臣等伏闻择今月二十五日差内臣宣皇子曙入内而曙犹复称病未入臣等窃以臣子有君命召不俟驾之礼使者有受命不受辞之义今曙但以恐惧不敢便当陛下非常恩宠而所差内臣亦合以臣子事君父之礼晓谕切责使即奉命岂得备礼致命默然往复殊不副陛下圣意其今月二十五日宣曙内臣伏乞特行责降以惩不职之罪况皇子之名本非官职无容避让今诏命已下二十余日而曙既为陛下之子礼当朝夕定省备人子之职不宜久处外宅伏望圣慈速赐选差都知御药谕以君父之命不可违臣子之职不可阙敦廹切责使即时入内并下大宗正司及本宫亦仰以礼敦遣不得更容迁延仁宗始不豫国嗣未立天下寒心而莫敢言谏官范镇首发其议光为开封府推官在并州闻而继之且贻书劝镇以死争至是复面言臣昔通判并州所上三章愿陛下果断力行帝沈思久之曰得非欲选宗室为继嗣者乎此忠臣之言但人不敢及耳光曰臣言此自谓必死不意陛下开纳帝曰此何害古今皆有之光退未闻命复上疏曰臣向者进说意谓即行今寂无所闻此必有小人言陛下春秋鼎盛何遽为不祥之事小人无远虑特欲仓卒之际援立其所厚善者耳定策国老门生天子之祸可胜言哉帝大感动曰送中书光见韩琦等曰诸公不及今定议异日禁中夜半出寸纸以某人为嗣则天下莫敢违琦等拱手曰敢不尽力未几诏英宗判宗正辞不就遂立为皇太子又称疾不入光言皇子辞不赀之富至於旬月其贤於人远矣然父召无诺君命召不俟驾愿以臣子大义责皇子宜必入英宗遂受命

历代名臣奏议卷七十二








30.葵

阳草也。一名蜀葵，一名吴葵，一名露葵，一名戎葵，一名滑菜，一名卫足，一名一丈红，处处有之。本丰而耐旱，味甘而无毒。可备蔬茹，可防荒俭，可疗疾病，润燥利窍，服丹石人最宜。生郊野地，不问肥瘠，种类甚多。宿根自生，亦可子种。天有十日葵与终始，故葵从癸。能自卫其足，又名卫足。叶微大。花如木槿而大。肥地勤灌，可变至五、六十种。色有深红、浅红，紫、白、墨紫、深浅桃红、茄紫、蓝数色。形有千瓣、五心、重台、重叶、单叶、剪绒、钜口、细瓣、圆瓣，重瓣数种。昔人谓其疏茎密叶，翠萼艳花，金粉檀心，可谓善状此花已。五月繁华莫过于此，庭中篱下无所不宜。茎有紫、白二种，白者为胜。又有锦葵、一名荍，一名荍芣，丛低，叶微厚，花小如钱，文彩可观。又名钱葵，色深红、浅红、淡紫，皆单叶，开亦耐久。《诗》“视尔如荍”，注“荍，蚍芣也”，即此种。同蜀葵一种，戎葵奇态百出。秋葵、一名侧金盏，与蜀葵另一种，高六、七尺，黄花绿叶，檀蒂白心，叶如芙蓉，有五尖，如人爪，形狭而多缺。六月放花，大如碗，淡黄色，六瓣而侧，雅淡堪观，朝开午收。花落即结角，大如拇指，长二寸许，六棱，有毛，老则黑，其棱自绽，内六房，子累累在房内，与葵相似，故名秋葵。朝夕倾阳，此葵是也。秋尽收子，二月种，以手高撒。梗亦长大，子宜浸油，治杖疮，又作催生妙剂。旌节花、高四、五尺，花小类茄花，俗讹为锦茄儿。花节节对生，红紫如锦。西番葵。茎如竹，高丈馀，叶似蜀葵而大，花托圆二、三尺，如莲房而扁，花黄色，子如荜麻子而扁。孕妇忌，经其下能堕胎。

种植：实大如指顶，皮薄而扁，子如芜荑，仁轻虚易种。收子以多为贵。八、九月间锄地下种，冬有雪辄耢之，勿令飞去，使地保泽无虫灾。至春初删其细小，馀留在地，频浇水，勿缺肥。当有变异色者，发生满庭。花开最久，至七月中尚蕃。大风雨后即宜扶起壅根，少迟其头便曲，不堪观矣。寻千叶者四、五，种墙篱向阳处，间色种之，干长而直，花艳而久，胜种罂粟十倍。一法，陈葵子微炒令爆咤，撒熟地，遍蹋之，朝种暮生，迟不过经宿。

〔附录〕蒲葵、叶似葵，可食。凫葵：生水中，叶圆似莼，名水葵。天葵、一名莃菟葵，《雷公》所谓紫背天葵是也。叶如钱而厚嫩，背微紫，生崖石，凡丹石之类得此始神，但世人罕识。兔葵。似葵而叶小，状如藜。刘禹锡《诗叙》所云“兔葵燕麦，动摇春风”者，即此。

【诠释】

向日葵系菊科一年生草本，花为头状花序，大型。周围的花，舌状花冠；中部的花，筒状花冠。花有向阳性，供观赏用。种子供食用及榨油。学名Helianthus annuus。

蜀葵与锦葵都属锦葵科。蜀葵（Althaea rosea）又名一丈红，花似木槿花而稍大，有单瓣、重瓣之分，花冠的颜色有大红、粉红、深紫、浅紫等，颇美丽，足供观赏。锦葵（Malva sylvestris var. mauritiana）又名钱葵，丛生，叶如葵，花缀生在叶腋时，单瓣小如钱，粉红色，上面有紫缕纹，开花繁而久，堪供观赏。


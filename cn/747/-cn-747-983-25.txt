○对衅龟判

〈甲衅龟不辨名物，将罪之。云：“且衅而後辨。”〉

有龟之德，徵神为用。禀灵千岁，游质於芳莲；纳锡九江，彰名於礼物。取其象事知变，占事知来。然以寓庄周之谈，时闻曳尾；挂豫且之网，宁知刳骨。缅怀於甲，时惟卜人，将言衅龟，以考其象。理宜别诸名物，定乎吉凶，俾春夏以宜，左右必顺。有紊於制，实惟伊何？欲戾焉，事可讯者。何则？取十朋而分睨，乃先衅以为尤；参五行以观兆，数虽後辨而未失。覆其两端，愿言一问。


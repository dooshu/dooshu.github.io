▼和衍上人观梅

蓝舆偶出青山郭，寒梅初晴冻云薄。

梅花一路几千株，半发园林半村落。

夜窗转曙鸡欲惊，寒谷回春蝶应觉。

浩荡才迷醉客魂，婵娟更伴幽人乐。

我来如蝶东西飞，不敢题诗惭笔阁。

归来落月照书屋，重觅余馨梦难托。

高僧已澄法眼观，也爱一枝供寂寞。

便拖藜杖敲竹扉，遮莫人嗔宾客恶。

风雨休嗟已乱飘，世间何物长如昨？


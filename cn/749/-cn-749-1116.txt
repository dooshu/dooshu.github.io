东冈


宋末有二东冈，一姓林，名子明，字用晦，三山人。见方回桐江集。月泉吟社云：分水人，自署月华吟客。一姓徐，不知其名，见翰墨大全及永乐大典。

百字令

戴平轩新居，子侄新婚

排云拓月，向天上移下，神仙花屋。画栋飞檐千万落，黼黼城南乔木。出谷莺迁，趋庭燕尔，袍绾登科绿。嫦娥分付，广寒今夜花烛。

遥想高越于门，烂盈百辆，夹道争车毂。春满剡溪溪上路，一任瑶华飞六。舆奉潘慈，楼高华萼，坐享齐眉福。庭槐列戟，公侯衮衮相属。








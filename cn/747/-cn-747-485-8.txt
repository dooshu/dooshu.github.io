○代卢相公谢赐方药并陈乞表

臣迈言：臣自染偏风，今已弥月，将息未减，渥泽转深。伏蒙特令供奉僧智昌医疗并每日令中使存问，及赐柳汤煎驴头方，仍便令服饵者。顾以庸贱，昧於摄理，久兹窃位，常惧害盈。阴阳之和，无补时化；风毒生疾，上烦圣慈。灵方御医，稠叠备至。虽受恩服药，诚合渐瘳；而福过灾生，虑难自保。况中贵将命，宠临私门，犬马之微，日尘︻纩。或有加减，自合上闻，非常之恩，伏乞停罢。且台司要重，庶政泉源，以臣平居，素积官谤。今右边手足，动用不随，自滞枕席，巳淹弦晦。伏乞以时免职，使得养疾家居。博求上才，用塞人望；则公朝无覆饣束之责，陋质荷生成之仁。今摄衣拜章，力且未足，口占代署，贵达愚衷。无任感恩迫切之至！谨奉表陈请以闻。


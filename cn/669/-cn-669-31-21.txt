21　柳集多有非本人文者　茅亭記見於獨孤及集　請復尊號表爲崔元翰作　舉裴冕表爲邵説作　請聽政三表四表集誤收　代裴行立謝表非柳文　柳州謝上表其一乃誤收　舜禹之事三篇疑韋籌作　愈膏肓疾賦不類柳文　集外文多後人冒名之作　柳集遺文散軼多


柳文多有非子厚之文者。馬退山茅亭記，何云：「嘗細考文中『歲在辛卯』句，此篇實子厚作。辛卯是憲宗元和六年，前此辛卯則玄宗天寶十載。」〇案：記云「歲在辛卯，我仲兄以方牧之命，試于是邦」，明蔣之翹注云：「子厚從兄名寬，字存諒。集中有祭文云『從事諸侯，假於郡藩』，即謂此也。」又注云：「邕州，今南寧府，屬廣西。馬退山在府城北十五里。」見於獨孤及集；文苑英華亦作獨孤及。〇崔祐甫獨孤公神道碑曰：「獨孤常州諱及，字至之，河南洛陽人。天寶末，以洞曉玄經對策上第，歷官濠州、常州刺史。」不言其官於粤也。〇四庫全書總目别集類：「獨孤及毘陵集二十卷。」提要云：「馬退山茅亭記，乃柳宗元作，後人誤入。」百官請復尊號表六首，皆崔元翰作；【原注】貞元五年，子厚方十七歲。〇宋彭叔夏文苑英華辨證五：「爲百官請復尊號表載柳宗元集中，而唐類表作崔元翰，文苑總目作類表，而本卷迺作常衮。按：唐德宗興元元年幸奉天，削去徽號。貞元五年六月，百官請復舊，即此六表是也。是時崔元翰爲禮部員外郎，歷知制誥。唐書稱其詔令温雅，則類表云元翰作是矣。柳文收此表，或入正集，或入外集。按宗元年譜，貞元五年方十七歲，八年始貢京師，其誤可知。」爲裴令公舉裴冕表，邵説作；【原注】冕大曆四年薨，八年，子厚始生。〇案：宋淳熙中，臨邛韓醇柳集記後曰：「代令公舉裴冕狀時，柳州未生。」請聽政第三表，文苑英華乃林逢；第四表云「兩河之寇盜雖除，百姓之瘡痍未合」，乃穆宗、敬宗時事；文苑英華辨證五：「林逢請聽政表七首，第三表載柳宗元集中，作第二表。晏元獻云：柳集第二表，據文苑迺林逢第三表，而柳集又别自有第二表。第四表亦載柳集，作第三表。詳表文云『兩河之寇盜雖除，百姓之瘡痍未合』，又云『成先帝之大功，繼中興之盛業』，乃穆宗、敬宗時事。宗元當憲宗元和十四年已卒，此二表柳集誤收何疑？」代裴行立謝移鎮表，行立移鎮在後，亦他人之文；通鑑唐紀憲宗元和十五年：「閏正月，穆宗即位。二月，以桂管觀察使裴行立爲安南都護。」子厚已前一年卒。柳州謝上表，其一乃李吉甫郴州謝上表也。文苑英華辨證五：「按新史李吉甫傳，改郴移饒，舊史乃以『郴』爲『柳』，是致柳集誤收。況宗元自有柳州謝表，其題作『謝除』，云：『奉三月十三日制』，『六月二十七日上訖』。今此表題作『謝上』，又云『今月二日上訖』。攷其月日、文理，皆非宗元事，其爲吉甫何疑？」〇宋沈作喆寓簡云：「子厚文集多假妄，如柳州謝上表稱于頔在襄陽相留。予按元和八年，頔以罪貶爲恩王傅，而子厚詔追赴都乃是元和十年，頔之去襄陽久矣。」舜禹之事、謗譽、咸宜三篇，晏元獻云：「恐是博士韋籌作。」愈膏肓疾賦，晏公亦云：「膚淺不類柳文。」宋景文公謂集外文一卷，其中多後人妄取他人之文，冒柳州之名者。陸放翁跋柳柳州集曰：「『此一卷集外文，其中多後人妄取他人之文冒柳州之名者，聊且裒類於此〔一〕。子京。』此三十一字，宋景文公手書，藏其從孫晸家。然所謂集外文者，今往往分入卷中矣。」然非特外集也，劉夢得答子厚書曰：「獲新文二篇，且戲余曰：將子爲巨衡，以揣其鈞石銖黍。」此書不見於集。食蝦蟇詩，韓文公有答，今亦不傳，則遺文散軼多矣。

【何云】八愚詩，至南宋時石刻亦亡。

【元圻案】劉夢得答柳子厚書曰：「獲新文二篇云云，余吟而繹之，顧其詞甚約，而味奫然以長。氣爲幹，文爲支。跨躒古今，鼓行乘空。附離不以鑿枘〔二〕，咀嚼不有文字。端而曼，苦而腴，佶然以生，癯然以清。余之衡誠懸于心，其揣也如是。子之戲余，果何如哉！夫矢發乎羿，彀而中微，存乎他人。子無曰必我之師而能我衡，苟然則譽羿者皆羿也，可乎？」〇沈作喆曰：「柳集代劉禹錫同州謝上表，子厚以元和十四年十月死，禹錫至文宗太和九年始遷同州，距子厚之卒十七年矣。又有上大理崔卿啓等，亦塵俗凡陋，非子厚文。」

〔一〕「聊」，原脱，據四庫本渭南文集卷二七跋柳柳州集補。

〔二〕「枘」，原作「柄」，據中華本劉禹錫集卷一〇答柳子厚書改。






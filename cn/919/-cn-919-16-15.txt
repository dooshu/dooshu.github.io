咽喉病证治（附哽）

夫喉以候气，咽以咽物；咽接三脘以通胃，喉通五脏以系肺，气谷攸分，皎然明白。有为水喉谷喉之说者，谬说也。《千金》复云：喉咙候脾胃，咽门候肝胆。亦非至论，智者当以理推，不可强存乎人矣。诸脏热则肿，寒则缩，皆使喉闭，风燥亦然。五脏久咳则声嘶，嘶者喉破也，非咽门病，咽肿则不能吞，干则不能咽。多因饮啖辛热，或复呕吐烙伤，致咽系干枯之所为也，与喉门自别。又有悬痈暴肿，闭塞喉咙，亦如喉闭。但悬痈在上 ，俗谓莺翁，又谓之鹅聚，俗语声讹，不可不备识。


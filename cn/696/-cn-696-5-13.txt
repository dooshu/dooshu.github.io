送宋子建应试金陵随至海州成婚

江皋红菡萏，青舫去悠悠。
枕簟碧云暮，帆樯银浦秋。
南朝多俊逸，东府最风流。
已拂桓伊笛，还登孙楚楼。
彦和攀沈令，思晦举扬州。
凤翮搴千仞，龙文上九斿。
宫槐朝影落，岩桂夜香幽。
白梦交神女，何心载莫愁。
淮烟飞塞雁，楚色淡牵牛。
翡翠过沧海，樱桃满郁洲。
相传谢女秀，应伴马卿游。
上苑啼莺巧，清淮芳草柔。
贻君锦绣段，黾勉觅封侯。





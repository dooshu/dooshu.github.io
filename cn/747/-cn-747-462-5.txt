○李勉太子太师制

立国之本，所系於元良；宏教之方，必由於端士。非精识前典，德冠当时，恭敬温文，其将安仿，吾是以辍台阶之老，选宗室之贤，辅翼春闱，是资教谕。检校司徒同平章事、充太清宫使崇文馆大学士上柱国国公李勉，忠信孝友，直方简俭，达君臣父子之际，知礼乐教化之端。虚澹保和，贞明寡欲，求旧则德懋，叙亲则属尊，师范国储无易其选。可检校司徒兼太子太师，散官封勋如故。


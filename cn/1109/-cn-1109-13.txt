蝜蝂传

蝜蝂者［1］，善负小虫也。行遇物，辄持取［2］，卬其首负之［3］。背愈重，虽困剧不止也［4］，其背甚涩，物积因不散，卒踬仆不能起［5］。人或怜之［6］，为去其负。苟能行，又持取如故［7］。又好上高，极其力不已，至坠地死。

今世之嗜取者［8］，遇货不避［9］，以厚其室，不知为己累也，惟恐其不积。及其怠而踬也［10］，黜弃之，迁徙之，亦以病矣。苟能起，又不艾［11］。日思高其位，大其禄，而贪取滋甚，以近于危坠，观前之死亡不知戒。虽其形魁然大者也，其名人也，而智则小虫也。亦足哀夫！

【注释】

［1］蝜蝂：一种小虫子。

［2］辄：就。

［3］卬：仰头，抬头。

［4］困剧：极为疲惫。剧：十分。

［5］踬仆：压倒，摔倒。

［6］或：有的人。

［7］如故：与以前一样。

［8］嗜取者：贪取财物的人。嗜：贪婪。

［9］货：财物。

［10］怠：懈怠，疏忽。

［11］艾：停止。








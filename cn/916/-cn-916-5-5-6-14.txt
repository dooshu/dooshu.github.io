【直东宫答郑尚书道子诗】

皇居体环（李善本《文选》作寰。《类聚》、《初学记》同。）极。设险只天工。（《类聚》作协天功。）两闱阻通轨。对禁限（《类聚》作阻。）清风。□予旅东馆。徒歌属南墉。寝兴郁无已。起观辰汉中。流云蔼青阙。皓月鉴丹宫。踟蹰清防密。徙倚恒漏穷。君子吐芳讯。感物恻（《初学记》作侧。）余衷。惜无丘园秀。景行彼高松。（《初学记》作嵩。）知言有诚贯。（一作贯。）美价难克充。何以铭嘉贶。言树丝与桐。（○《文选》二十六作直东宫答郑尚书。《诗纪》四十六。又《类聚》三十一引功、风二韵。《初学记》十一作直东宫答郑尚书。引工、风、墉、中、宫、穷、衷七韵。）


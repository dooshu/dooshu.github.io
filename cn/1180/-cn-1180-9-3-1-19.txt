卷阿

十章，六章章五句，四章章六句


首章讲：此召康公从成王游于卷阿而作此。曰：后乐必本于先忧。吾兹从游于王，而不能无言矣。





有卷者阿，飘风自南。

卷，是曲。阿，大陵。自，从也。彼卷然而曲之阿，有以钟地道之胜，适飘风自南而来，则以斯地而际斯时，诚有可乐也。





岂弟君子，来游来歌，以矢其音。

君子，指王者。游，游适。歌，歌咏。矢，陈也。我岂弟君子，当万几之暇来游于此,玩游之下而情以舒，于是咏歌作焉，其宛然喜起之遗音乎！奭也以师保之任，叨辇毂之陪，君臣同游，千载一遇，而载歌不赓，非所以鸣其盛也。于是写欲言之意于声诗之间，而以矢其音焉，庶几为吾王保治之一助矣。

二章讲：所矢之音何如？





泮奂尔游矣，优游尔休矣。

尔，指王。尔，指王。今日卷阿一临，是尔之游也。兹当太平无虞，此心旷然无所系累，盖泮涣尔之游矣。卷阿一塈，是尔之休也。兹当四海无事，此心怡然得以从容，盖优游尔之休矣。





岂弟君子，俾尔弥尔性，似先公酋矣。

君子，指王者。尔，指王。弥，是终。性，是命。酋，亦终也。是在今日，亦既善其始矣，然岂但一时已哉？岂弟君子，必使尔终其寿命，似先公之善始善终焉。而所以泮涣优游者，诚未有艾矣。

三章讲：





尔土宇昄章，亦孔之厚矣。

昄章，大明也。厚，坚厚。且尔之土宇也，一统之盛，而无窃据之邦以紊其制，何昄章耶！四封之广，而无陧杌之患以启其衅，何孔厚耶！





岂弟君子，俾尔弥尔性，百神尔主矣。

君子，指王者。尔，指王。百神，凡天地山川鬼神皆是。是在今日，已为百神之主矣，然岂但一时已哉？岂弟君子，必使尔终其寿命，常为天地山川鬼神之主焉。而所以昄章孔厚者，诚未有穷矣。

四章讲：





尔受命长矣，茀禄尔康矣。

尔，指王。长，即久也。茀，是福。康，安也。且尔自幼冲践祚以来，亦为有日，其受命长矣。业抚盈成，而无缔造之劳，其茀禄康矣。





岂弟君子，俾尔弥尔性，纯嘏尔常矣。

君子，指王者。尔，指王。纯嘏，纯全之福。常，常享。是在今日，已有纯嘏之福矣，然岂但一时已哉？岂弟君子，必使尔终其性命，常享纯嘏之休，而受命长者日益长，茀禄康者日益康矣。

五章讲：夫有寿考以享福禄之盛，此固莫大之庆也。然所以致此，岂无其由哉？亦曰得贤以修德耳，而今则不患无可用之贤矣。





有冯有翼，有孝有德，以引以翼。

冯，可为依。翼，可为辅。孝，善事亲。德，得道者。以，用也。引，导也。翼，辅也。但见有托志忠雅、足为心膂之寄而可为冯者，有忠谅不阿、足为股肱之任而可为翼者，又有善事其亲而以孝称者，又有道得于己而以德称者。若此者无非可用之才也，王诚用之为引而相导前后，使不迷于所适，用之为翼，而赞襄左右，使不怠于所行，则其德日修矣。





岂弟君子，四方为则。

君子，指王者。则，法也。岂弟君子，德之所在，既足以建天下之极，则近不厌，远有望，而仪刑于一人者济如矣，岂不四方为则乎？

六章讲：夫惟用贤而德修也。





顒顒卬卬，如圭如璋，令闻令望。

顒顒卬卬，此句言尊严。如圭如璋，此句言纯洁。令闻，善誉。令望，威仪可望。但见形之为体貌，则极其尊严而顒顒卬卬也。蕴之为德性，则极其纯洁而如圭如璋也。声名洋溢于中外，而令闻为之昭宣矣；威仪可法于臣民，而令望为之丕肃矣。





岂弟君子，四方为纲。

君子，指王。纲，统驭意。夫君子德之克修，既足以系天下之心，则离者合，涣者萃，而维系于一人者翕如矣，岂不四方为纲乎？

七章讲：夫得贤固有自辅之益，而贤才亦有效用之忠，独不观之凤凰者乎？





凤凰于飞，翙翙其羽，亦集爰止。

凤，雄者。凰，雌者。凤凰于飞，翙翙其羽，而亦集于所止矣。





蔼蔼王多吉士，维君子使，媚于天子。

蔼蔼，众多意。吉士，美士也，以冯翼孝德言。媚，是爱。

况此冯翼孝德，蔼蔼然众多者，皆王之吉士也，岂无所媚于上乎？特王未之使耳。一维王之所使以事君也，则媚爱于天子，俾有以成为纲为则之德，而上不负于天子矣。

八章讲：





凤凰于飞，翙翙其羽，亦傅于天。

凤凰于飞，翙翙其羽，而亦傅于天矣。





蔼蔼王多吉人，维君子命，媚于庶人。

命，亦使也。况此冯翼孝德，蔼蔼然众多者，皆王之吉人也，岂无所媚于下乎？特王未之命耳。一维王之所命以治民也，则媚爱于庶人，俾有以被为纲为则之治，而下不负苍生矣。

九章讲：然贤才固忠于效用，而所以用之者，其机则在于上耳，又不观之凤凰与梧桐者乎？





凤凰鸣矣，于彼高冈。

彼凤凰鸣矣，于彼高冈，固将择梧桐以栖也。





梧桐生矣，于彼朝阳。

朝阳，山之东。梧桐生矣，于彼朝阳亦将为凤凰所栖也，是一物者诚相须矣。





菶菶萋萋，雍雍喈喈。

菶菶萋萋，此句是梧桐生之盛。雍雍喈喈，此句是凤凰鸣之和。然要其所以招来之机，则有在梧桐，而不在凤凰者。是必梧桐之生于朝阳者，极菶菶萋萋之盛，足以来凤凰之集矣；然后凤凰之鸣于朝阳者，极雍雍喈喈之和，有以显梧桐之盛焉。不然，凤凰将终翔于高冈之上矣，何有于梧桐哉？然则治世之贤才思效用于君，治朝之贤君将委用乎贤，其相溺甚殷矣，然必贤君有待贤之礼，而后贤才乐为之用。其视凤凰与梧桐相须而相遇者，不同一机乎？

末章讲：夫感召贤才之机固在于上矣，然今岂患于感召之无其具哉？





君子之车，既庶且多。君子之马，既闲且驰。

庶，众也。闲，习也。今夫菶菶萋萋，则雍雍喈喈矣。彼绎络于卷阿之上者，君子之车也。君子之车则既庶而且多矣，自供乘舆之外，皆虚器也。驰骤于卷阿之上者，君子之马也。君子之马则既闲而且驰矣，自备法驾之外，皆留良也。则凡天下之事，有资于车马者，诚足以待用而有余矣。王能知所以用之，则菶菶萋萋者在朝廷，而雍雍喈喈者不在国家乎？是我所矢之音者如此。





矢诗不多，维以遂歌。

不多，言无几句。遂歌，继王之声而遂歌。夫以君臣同游之日，正言语得尽之时也，而我所矢之音，惟止于此，则矢诗盖不多矣。惟以王歌之于前，而我不可不赓之于后，故继王之声而遂歌之，以聊寓吾忠爱之一二耳。

若我一念无穷之意，则岂此歌之所能尽哉？王诚绎于此歌，必知用贤以修德，而享寿考福禄之盛，不亦宜哉？吁！召康公以此戒王，其惓惓忠爱之心，见于词矣。






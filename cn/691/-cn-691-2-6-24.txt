◎林州牧

林梅甫州牧（靖光）宰直隶定兴时，将赴任所，距城二十里之北河店，杨椒山先生坟茔在焉。林拜祷于坟下，云："惟公忠国爱民，某甫莅兹土，誓以兼爱立心，如有稍涉贪残，惟神鉴之。地方公事，力有不逮之处，惟求神灵默助。"适天晚，即宿公坟祠中，而迎接之吏役俱不知也。莅任未几，有贡生某呈控伊邻某鸡奸其孙六岁幼童，血衣具在，该犯已闻风远扬，贡生叠次喊禀援律请办，四捕无踪，及寻至邻境，见一人贸贸然来，形迹可疑，诘之，即邻某也，遂锁拿抵县。当堂直供不讳，林本欲开之，谓贡生曰："汝孙现无恙，鸡奸六岁幼孩，必无之事，汝孙将来或有成就，岂可污其终身。"贡生坚执不允，邻某亦坚认不移。不得已，据情详解，旬日即正典刑。讯时，问其既逃，何以复返。据云：行至某村，途遇一六十余岁老人，身颀而长，青脸白须，呼其名曰：汝非某处人乎？吾特为汝而来，幸勿隐也。乃以实告，老人曰：汝事幸未酿命，官司已息。汝家父母嘱我传信与汝，回家可勿虑也。不料甫入境，即被获。察其所供形状，即祠中所拜忠愍像也。立志为好官者，其阴得神助如此。


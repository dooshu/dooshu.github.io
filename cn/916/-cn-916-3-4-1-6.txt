【煌煌京洛行】

夭夭园桃。无子空长。虚美难假。偏轮不行。（一解）淮阴五刑。（《宋书》作作行。）鸟尽（《宋书》作得。乐府、《广文选》同。《诗纪》云。一作得。）弓藏。保身全名。独有子房。大愤不收。褒衣无带。多言寡诚。只令事败。（二解）苏秦之说。六国以亡。倾侧卖主。车裂固当。贤矣陈轸。忠而有谋。楚怀不从。祸卒不救。（三解）祸夫吴起。智小谋大。西河何健。伏尸何劣。（四解）嗟彼郭（《类聚》作乐。）生。古之雅人。智矣燕昭。可谓得臣。峨峨仲连。齐之高士。北辞千金。东蹈沧海。（五解乐府云。右一曲晋乐所奏。○《宋书》乐志。《乐府诗集》三十九。《广文选》十二。《诗纪》十二。又《类聚》四十二引人、臣、士海四韵。又《文选》十八笙赋注作桃园行。引长、行二韵。）


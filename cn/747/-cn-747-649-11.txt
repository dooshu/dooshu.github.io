○授郑涵尚书考功郎中冯宿刑部郎中制

敕：二帝三王之所以仁声无穷，绩用明而刑罚当也。尚书郎专是两者。畴将若予，佥曰：“前国子博士充史馆修撰郑涵，文无害，可以彰善恶；守歙州刺史冯宿，思无邪，可以尽哀敬。”庶尹百吏之能否，四海九州之性命，用汝参断，汝其戒之。夫刻则害善，放则利淫，滞则不通，流则自挠，惟是四者，时考之难；亟则失情，缓则留狱，深则碍恕，纵则生奸，惟是四者，时行之难；八者不乱，然後可以有志於理矣。朕所注意，尔其尽心。涵可考功郎中，宿可刑部郎中，馀并如故。


◇表请水运（太平真君七年）

奉诏高平、安定、统万、及臣所守四镇，出牛车五千乘，运顿谷五十万斛付沃野镇，以供军粮。臣镇去沃野八百里，道多深沙，轻车来往，犹以为难，设令载谷，不过二千石，每涉深沙，必致滞陷。又谷在河西，转至沃野，越渡大河，计车五千乘，运十万斛，百馀日乃得一返，大废生民耕垦之业。车牛艰阻，难可全至，一岁不过二运，五十万斛乃经三年。臣前被诏，有可以便国利民者，动静以闻。臣闻郑、白之渠，远引淮海之粟，沂流数千，周年乃得一至，犹称国有储粮，民用安乐。今于牵屯山河水之次，造船二百艘，二船为一舫，一船胜谷二千斛，一舫十人，计须千人。臣镇内之兵，率皆习水。一运二十万斛。方舟顺流，五日而至，自沃野牵上，十日还到，合六十日得一返。从三月至九月三返，运送六十万斛，计用人功，轻于车运十倍有馀，不费牛力，又不费田。（《魏书·刁雍传》、《北堂书钞》一百五十九、《通典》十。）


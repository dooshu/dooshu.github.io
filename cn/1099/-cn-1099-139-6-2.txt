○贈延綏副總兵時公序 【 破河南流寇】

天下自孽寺竊政、毒流虐燄、及于元元、遠邇迫脅、咸擾弗靖、兩京幾內之地、河南山東四川諸路盜賊蠭起、刼掠邑聚、攻陷城池、燔燒官府、州郡失據、長吏或逃亡、守臣馳奏、朝廷以為憂、下大臣集議、兵部臣言各路兵壯、狃于承平、勇怯相半、賊勢如火益熾、未易撲滅、惟西北各邊鎮智勇之將、素著勳績、剛悍之卒、習與虜戰、　陛下幸聽臣言、選擇征調、分布各路。責以成功。即盜賊可計日定、惟　陛下察焉、　上可其議于是延綏副總兵都督僉事時公、奉命來河南矣今年二月朔、至陽武行與賊遇、賊號二萬眾、公所統士纔二千、且戰、下令軍中曰、敢後者死、士人人殊死戰、戰甚苦、賊大敗驚、乃遁去、斬首三百七十八級、獲被虜婦女幼男三十六人、馬騾三百四十二匹、馳奏、上嘉悅賜之敕、曰、勞苦副總兵、爾率邊軍跋涉險遠、首與山東賊遇、即能大挫其鋒、智勇忠勤、足稱委任今河南賊眾尚繁、生靈甚苦、爾與諸將恊心畢力、大功早成、自有恩典、以酬爾勞、爾其懋哉、公自陽武之戰、又與賊戰西平、斬首四百六十級、又戰于洛陽于六安定遠、斬首五百級賊懼走上蔡固始、又追及與戰、斬首二百四十級。前後擒獲男婦共四十九人、諸將亦各力戰有功。于是元惡就擒或自經死。餘黨數百人、為我軍所擊殺。晨夜奔突。若魚在釜、麋爛澌盡可跂足待、公以鳳陽湯沐之地、　皇陵在焉、擁衞防獲、勢無容巳。于是駐節壽春、偵候四出、日報無虞、嚴刑戢下、噤無敢譁。城中寂然。安堵如故。父老幼僮仰戴歌頌、比于父母、客有劉子實者、秦富平人也、大有古風晨詣軍門求見。公曰客欲何言、子實長七尺餘。濶面廣鬚髯抗聲秦語曰。大將軍苦于風塵願獻牛酒饗士。非有他願也。公曰、義人携之上。與語甚悅。是時予罷官者數矣、道阻弗果于去、公聞予名躍馬見訪、予往拜其門、則子實巳先在、禮竟長揖、向予曰太史公寧無大將軍一言乎。葢聞諸易曰、師丈人吉無咎、夫丈人者、老成持重之稱也。其歷年多。其涉世深也。其臨事懼好謀而成者也是故有不戰。戰則勝矣。詩曰方叔元老、克壯其猷、此之謂也、公今年六十餘累樹邊勳、為時宿將、其用兵如老醫、用藥隨病以施、即應手愈、巨寇底平、論功鍚爵封萬戶侯、行有日矣、敢以為公賀


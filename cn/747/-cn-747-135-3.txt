○陈三事疏

臣闻天子有诤臣，虽无道，不失其天下；父有诤子，虽无道，不陷於不义。故云子不可以不诤於父，臣不可以不诤於君。以此言之，臣之事君，犹子之事父故也。隋後主所以失天下者何也？止为不闻其过。当时非无直言之士，由君不受谏，自谓德盛唐尧，功高夏禹，穷侈极欲，以恣其心。天下之士，肝脑涂地，户口灭耗，盗贼日滋，而不觉知者，皆由朝臣不敢告之也。向使修严父之法，开直言之路，选贤任能，赏罚得中，人人乐业，谁能摇动者乎？所以前朝好为变更。不师古训者，止为天诱其咎，将以开今圣唐也。陛下龙举晋阳，天下响应，计不旋踵，大位遂隆。陛下勿以唐得天下之易，不知隋失之不难也。陛下贵为天子，富有天下，动则左史书之，言则右史书之，既为竹帛所拘，何可恣情不慎？凡有狩，须顺四时，既代天理，安得非时妄动？陛下二十日龙飞，二十一日有献鹞雏者，此乃前朝之弊风，少年之事务，何忽今日行之？又闻相国参军事卢牟子献琵琶，长安县丞张安道献弓箭，频蒙赏劳。但普天之下，莫非王土，率土之滨，莫非王臣，陛下必有所欲，何求而不得？陛下所少者岂物物哉？愿陛下察臣愚忠，则天下幸甚。


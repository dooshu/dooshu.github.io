·舟次琅琦，谒钱希声相国殡宫（癸巳）

琅江东去水如油，拜墓停桡古渡头。赤手曾扶板荡运，黄肠犹带黍离愁。波涛腥壑蛟龙蜕，风雨荒茔麋鹿游！悬拟■〈车慧〉车归兆日，同天应已靖旃裘。

勾余霸气已成灰，转忆当年汉帜开。王、谢声名原伯仲，温、刘事业总追陪。自从化剑分丰狱，谁复调琴到夜台！戎马南方犹未息，故人空负炙鸡来！

〔人物考略〕

钱希声：名肃乐，一字虞孙，号止亭；鄞县人。崇祯丁丑进士，授太仓知州；迁刑部员外郎，丁忧归。乙酉南京亡，与时所称六狂生者起义画江而守。奉鲁王监国，擢为右佥都御史；寻晋右副都御史，复加兵部右侍郎。江上师溃，航海至舟山。唐王召之，甫入境而延平陷。丁亥，鲁王入长垣，召为兵部尚书。戊子，王次闽安，拜东阁大学士。时郑氏专权，遂忧愤作疾，卒于海外琅琦山。赠太保，谥「忠介」。后六年，叶尚宝葬之福清黄檗山。国朝改谥「忠节」（「明史」有传）。全祖望编「忠介公遗集」二十卷（寿镛补）。


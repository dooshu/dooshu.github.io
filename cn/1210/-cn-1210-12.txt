颜军门

颜军门（呜皋），粤东梅州人，性豪隽，喜读书。时有相士谓其他日当有长枪大剑取功名，颜嗤其妄，攻苦益力。年届三十，急于进取。居父丧，禫服未终，应试入学，为乡人攻讦被斥。或谓之曰：“相士之言验矣，观子骨相魁梧奇伟，异日为朝廷寄阃外任无忝也，安事穷年呫哔为！”

颜韪其言，弃所读书，习骑射。越岁即能穿札超乘，一试冠军，遂登武科。公车北上，舟抵维扬，夜泊，闻邻舟乡语喧呶，过访之，则皆南越应武会试者。因同行，有番禺朱某，病剧垂毙，议举而弃诸崖。所虑者他日归乡，朱之亲属索尸棺结讼耳。颜曰：“此大不可，公等与朱君同乡里，忍弃之原野饱犬豕腹乎？”众曰：“君独非同桑梓乎？盍过君舟，或者起死人而肉白骨，徒为局外人，议论无当也。”颜遂毅然挈朱归舟，亲视汤药。

越日，舍舟登陆，而朱病益甚，殁于车中。途次无以为殓，旅店已死者不得入，遂以帕蒙死者首，托言猝中恶。恐车中颠播，负之行三十里，晚入旅店，主人勿辨也。次日，择土殓埋，封识而去。比入场，颜固文士，武备非夙娴，而策论则洋洋数千言，场中莫与埒。同考官以其外场仅列单好，姑置之。夜分假寐，恍惚见案上发奇光，起视之，则颜卷也。挑灯抽阅，不觉击节曰：“此人异日为将，祭遵、羊祜之俦也。”荐于主司刘文正公，并述其异，遂登上第。

后历任海疆，至福建台澎镇署水师提督，以功名终。













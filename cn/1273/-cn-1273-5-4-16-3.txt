复菽园


九月朔日信并复奏稿，望日接到，即复一函由兰老处寄上，越数日而廿八、初五两信始到。兹将应复各情，条列于右：

一、保商局事，非公度不敢任。其中阻之故，弟八月间曾有信言及，想未到，故有此疑。孝廉某与紫瀛同族，然人甚鄙琐。其兄亦巧宦，所作诗全是模仿前人佳构，无真气贯串，久为公度所呵，然其补官乃诗力，亦可怪也。公度两弟，一在烟台，一在家，无出洋者。即查其群从，亦无出洋者。来书所言公度之弟，决系赝鼎。公度向来颇以名士气高己卑人，为乡里所嫌，所为或有不满人意，然何至如某某所云。其人才气开展，办事极有条理，为近时开新中不可多得之人。弟与交在十年以前，去年过潮未见，近频有书来往，似可信其胆气尚在也。紫瀛竟不知行抵何处，前书曾询及，此间不得其消息，竟与尊处同也。

二、近日在潮倡设岭东同文学堂，已有成议。其序及章程，此间已发刊，兹将稿寄上，希登贵报，以慰海外同志之望。内地阻压两力均大，不能如海外办事之自由。呼应不灵，阻抑百出，虽有胆气者为之束手，保商局之不能切实办事者以此。若今所议设之同文学堂，则以同志数人为主，不经由官绅；若办成，似比保商局收效为速。计筹款集，明春即可开设也。

三、今人朋友之义不讲，而喜结盟兄弟，官场尤多，此恶习也。弟结髮□交朋友，至今却未与人换帖。任甫邀集同志，此自非寻常换帖之比。然百人以上，则必龙蛇虎鼠杂糅其间。四海同志皆曰兄弟，一有界限，且恐示人不广，此事鄙意颇不谓然。远公社中，灵运不得入，而渊明不入，固不以此见绝远公也。何如？何如？

四、弟本不愿作诗人，然今则竟不能［不］姑作诗人。承兄过爱其诗，故不能藏拙，竟敢和盘托出。尊论谓诗贵清、贵曲，弟再参一语，曰贵真。自《三百篇》以至本朝诗，其可传者，无论家数大小，皆有真气者也。诗之真者，诗中有人在焉。弟诗不可谓工，但不肯作假诗耳。公度谓弟诗在两当轩、师水斋之间，不敢谓然。又谓已造到大家分位，但喜用小说家言，则不免坠落名家。弟谓吾诗不诣大家、名家，但自成吾家耳。兄以为何如？喻譬诗多伤时，不宜编入集中，极是；细检直言时事者尤多，望为删定，留作百年后诗史可乎？语多自矜，非兄，不敢口发狂言也。乙、丙、丁、戊稿目录一纸抄上。仲迟所刊拙稿，不妨就现所有而兰史选定者刊之，此与兄所拟□刊“五友诗”，系选本，与全集不同，似不必定次全稿也。

五、晓沧题兄《看云图》诗一首寄上。其诗向系王孟一派，去年至今忽变悲壮苍凉，则当系染于弟之劣习也。其《鹧鸪村人稿》经弟删定，近方措赀欲付刻，已函属其先抄一本寄上，以备“五友”之选。闻其在汀颇寂寞，欲来潮。上杭有本家果园孝廉，来潮谈旬日，诗笔亦顿变，有赠弟四诗，颇可观。杭邑本在万山中，少闻见，来此，予报册使阅，竟欣然购《清议》《知新》两报而去。龛字崎有门下士大埔温生廷敬亦作五首，尚稳，容续寄。

六、来示言迁都、练军、改律、设捕诸节，极是伟论。弟乙未在台第三次电奏即有请迁都之说，尊论谓宜迁湖北，极是。练陆军为今首务。去岁六七月间，弟作《经武十书》，即皆言练军之事，方将以为新政之助，并拟身任此责。设巡捕则公度在湘保卫局章程颇详；监狱新章亦改刑律之先声。总之，不变法则此等事今日皆属托之空言者也。

七、此间闻兄义声，同志倾慕殊甚。潮阳萧生寿仁，能诗亦能画，即为弟作《东山寻秋图》者也，现拟作画寄赠，以表远忱。温慕柳太史亦云欲书联额奉赠。今年兄在星洲设学堂、开学会、祀孔子、建孔庙、祝万寿、请圣安，所成实多，弟呆住在此，可愧也！

八、有妥人往星，寄上映像一方，冀兄得识其尘容俗状。此人现尚在汕候船，计不日可到也。

九、恭请圣安之举，内地闻之，人心为之一震。内地不能有此，以电局皆由官主，决不肯代发商民电奏，非督抚代奏，总署亦不敢收译也；督抚亦无肯代奏者。阅邸抄，见九月初八日上谕，有特褒海外商民忠义之语，当系电奏到后所发。天坛祈雨，圣主竟得同往，当亦两宫渐和之机也。






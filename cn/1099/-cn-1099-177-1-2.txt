○廟街議第一 【 廟街】

茲禮部題稱　世廟與太太廟同街、禮無明據、宜無不可、故請聖裁、羣臣正宜同寅協恭、考經據禮、乃互相推托、遂致　皇上之心不安、而橫議無巳也、臣等謹按禮考工記、左祖右社、今端門之外。左題廟街門。所以識　太廟由此而入。非即　太廟門也右題社街門。所以識太社由此而入。非即太社門也儀禮所謂每曲揖。今廟街門。即古左曲路耳。廟南向。門亦南向。儀禮筮于廟門。其方位可考也。故承祀之時。曲門不下輦。至南向之門始下輦。今議是與　太廟同街。統於所尊。非與　太廟同門也。以為異廟必異路者。實初議分別之過也。若必由左闕門入。則左闕門亦當改為廟街門。是國門左有　二祖。非統於所尊之義矣。此該部所以不敢固執。不肯以無據之言欺　皇上也。其曰移神宮監。拆墻伐木。當質之於禮。事苟得為。則毀宗躐行。古禮未嘗無之。曾謂有驚神靈而古人為之乎。竊念夫議禮之初。爭稱帝而復爭皇。今爭立廟而復爭路。實無謂也。是在　皇上早決之而巳。茲奉明旨、便與會議多官相看、臣等職在論思、義不容默、伏乞聖明獨斷、據禮由正、從廟街門通路、庶神位成尊親之統、　祖禰全孝敬之心、一代典禮、無遺議矣、


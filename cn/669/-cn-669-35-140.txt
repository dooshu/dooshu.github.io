140　梁觀國議蘇文駁其異説　天道至仁必無慘酷之刑　神理至公必無賄賂之獄


梁觀國有議蘇文五卷，駁其羽翼異端者。或問地獄之事於真文忠公，公曰：「天道至仁，必無慘酷之刑；神理至公，必無賄賂之獄。」

【全云】「或問」以下當另爲一條。

【集證】陳善捫蝨新話：「傅奕與蕭瑀論佛，瑀曰：『地獄正爲是人設耳。』張唐英著唐史發潛，遂曰：『蒼天之上，何人見其有堂？黄泉之下，何人見其有獄？』然予觀李肇國史補云：『天堂無則已，有則賢者登；地獄無則已，有則小人入。』如此，則又何必較其有無哉！」

【元圻案】梁觀國，字賓卿，番禺人。胡致堂爲作墓誌，稱爲海濱奇士。著議蘇文五卷，駁其羽翼異端者。






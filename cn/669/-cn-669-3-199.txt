199　唐虞二典事與微意並傳　南豐文法


南豐序南齊書曰：「唐、虞爲二典者，所記豈獨其迹邪？并與其深微之意而傳之。」又曰：「方是時，豈特任政者皆天下之士哉！蓋執簡操筆而隨者，亦皆聖人之徒也。」案：子固説，林氏尚書全解引之，謂「曾舍人此言，可謂善觀二典矣」。後山閻按：「後山，陳師道號。」黄樓銘序云：「昔之詩人，歌其政事，則并其道德而傳之。」朱文公詩破斧傳云：「當是之時，雖披堅執鋭之人，亦皆能以周公之心爲心，而不自爲一身一家之計，蓋亦莫非聖人之徒也。」皆用南豐文法。

【元圻案】陳後山集十七黄樓銘序曰：「熙寧十年，河決澶州，彭城當其衝，守臣蘇某築二防於南門之外，以安危疑。明年元豐正月，制誥諭意，臣某乃作黄樓於東門，具刻明詔，使其客陳師道以爲之銘。師道伏惟吕尚、南仲，内撫百姓，外平諸侯，詩美文、武；尹吉甫、召虎，南伐淮夷，北伐玁狁，功歌宣王。君能使人以盡其才，臣能有功以報其上，古之義也。又惟感而通之者道也，行而化之者德也，制法明教者政也，治人成功者事也。昔之詩人，歌其政事，則併其道德而傳之。後王有作，可舉而行。顧臣之愚，何與於此！」〇後山門人魏衍爲後山集記曰：「先生諱師道，字履常，一字無己，彭城人。年十六，謁南豐先生曾公鞏，曾大器之，遂業于門。元祐初，蘇公軾與侍從列薦，乃官之。元符三年，除秘書省正字。」






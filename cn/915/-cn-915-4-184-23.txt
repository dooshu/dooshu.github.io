◇司空箴

普彼坤灵，侔天作则。分制五服，画为万国。乃立地官，空惟是职。茫茫九州，都鄙盈区。纲以群牧，缀以方侯。列列隽又，翼翼王臣。臣当其官，官宜其人。九一之政，七赋以均。昔在季叶，班禄遗贤。掊克充朝，而象恭滔天。匪力斯人，匪政斯敕。流货市宠，而苞苴是鬻。王路斯荒，孰不倾覆。空臣斯土，敢告在侧。（《初学记》十一。案：《艺文类聚》四十七，以为扬雄作。）


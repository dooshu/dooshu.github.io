68　遊馬頰當從龔本作黄頰　至牛首當從龔本作白牛


「文中子遊馬頰之谷，遂至牛首之谿。」龔氏本云：「子遊黄頰之谷，遂至白牛之谿。」魏相篇。注云：「王績字無功，通之弟。嘗題詩黄頰山壁。」愚按負苓者傳王績作。見唐文粹九十九。「文中子講道於白牛之谿」，當從龔本。

【元圻案】四庫全書别集類：「東皋子集三卷，唐王績撰。唐志載績集五卷。陳振孫云：其友吕才鳩訪遺文，編成五卷，爲之序。今本止三卷，或後人從文苑英華、文粹諸書中，采績詩文，彙爲此編。」〇王績負苓者傳：「文中子講道於白牛之谿，語及周易，薛收歎曰：『不及伏羲氏乎，何辭之多也！』俄而有負苓者皤皤然，委擔而息，曰：『吾子何歎？』收曰：『伏羲畫卦，而文王繫之，不逮省文矣，以爲文王病也。』負苓者曰：『文王焉病？伏羲氏病甚者也。昔者伏羲氏之未畫卦也，三才其不立乎？四序其不行乎？百物其不生乎？萬象其不森乎？何營營乎而費畫也！』」






【古意酬到长史溉登琅邪城诗】

甘泉警烽候。上谷抵（李善本《文选》作拒。六臣本注云。善本作拒字。按拒当是扌互之讹。扌互即唐写抵字。）楼兰。此江称豁险。兹山复郁盘。表里穷形胜。襟带尽严峦。修篁壮下属。危楼峻上干。登陴起遐望。回首见长安。金沟朝灞□。甬道入鸳鸾。鲜车骛华毂。汗马跃银鞍。少年负壮气。耿介立冲冠。怀纪燕山石。思开函谷丸。岂如霸上戏。羞取路傍观。寄言封侯者。数奇良可叹。（○《文选》二十二。《诗纪》八十九。）


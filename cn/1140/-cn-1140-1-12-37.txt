寄陈转庵太守

日者令甥雁老南行敬附尺一言先贤依仁斋事今未浃月复有所陈是渎也虽然所言私即一言犹渎也所言义即千百言未渎也况复理前说非更端而他请固知长者所乐闻也曩因叙述南中耆旧叹顾与治杨商贤後人零落因及商贤嫠妾孤女终岁嗷嗷所望不过甔石而先生慨然叹息许锓其遗诗甚且欲为择壻嫁女此盖仆所嗫嚅而不敢固请者以视文季恤张堪之妻孝标悲任昉之子殆为过之何则彼二君者犹感於知己之言笃於夙昔之好而先生之于商贤初无邂逅接席之欢故为难也度先生不忘于心旦暮且行之矣顷贱累北上过江宁饷米数斗杨氏??母女受之感泣盖以时方絶粮括及缾罍之类易米二升日晡方炊贱内闻之流涕渠因告以女年十六贫无媒妁倘覔得一壻衣食粗遣母随女去获免饿死便毕所愿语罢辄复吞声观其窘蹙至此及今不救将有沟渎之忧矣夫周之以粟後恐难继不若嫁女活母均得所依且闻其女才质大是上流闺秀但隐之既殁并无犬可牵卖耳倘先生公事之余偶一垂忆进上江两邑父母或两庠学师面属之不出旬日之间此事必报谐矣夫商贤之先公以副都御史尽节於南京门望不薄商贤之文章行谊见称四方亦白门人所共闻也况其女又足称林下风致不责聘金重以煌煌郡侯负一时之望者亲为作计光宠十倍闾巷人士有不忻然乐就者哉事有惠而不费顺而易行恩及於寡妇孤女而感彻于先达泉壤者此类是也先生惟速图之仆且藉以报商贤地下其他刻诗之役不妨姑缓之仆别为之所也


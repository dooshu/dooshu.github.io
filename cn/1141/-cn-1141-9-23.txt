升天行

丹凤一双，乘云上翔。
俯视八极，中路徬徨（一解。）。
下土小臣，心思太古。
言叩天门，手击天鼓。
雷雨昼迷，噤不得语（二解。）。
天阊高高，高不可即。
但见群仙，玉女侍侧，货财千亿⑴。
小臣昧死顿首言，天阙清虚，安用货财千万亿。
愿丐下土小民作衣食（三解。）。
仙人持节，问汝何所求。
小臣不愿富贵，愿假赤螭游戏十洲。
山无崩徙，河海安流。
天子万年兵革罢，小臣鲁钝，但当贫贱长优游（四解。）。
⑴ 「黄白既成，货财千亿」「役使鬼神，玉女侍侧」，见阴长生《仙诗》。



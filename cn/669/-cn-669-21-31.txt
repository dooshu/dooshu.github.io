31　雷澤濩澤服澤三名辨


馮衍賦云：「皋陶釣於雷澤兮，賴虞舜而後親。」未詳所出。案：章懷注：「吕氏春秋曰：『舜陶于河濱，漁于雷澤。』今言皋陶，未詳。」水經注「沁水」條引墨子曰：「舜漁濩澤。」今墨子尚賢篇曰：「舜漁雷澤，堯得之服澤之陽。」「服」字疑即「濩」字。

【元圻案】水經注九：「沁水又南與濩澤水合。水出濩澤城西白澗嶺下，墨子曰：『舜漁濩澤。』應劭曰：『澤在縣西北。又東逕濩澤縣故城南，蓋以澤氏縣也。』」〇路史有虞紀注：「濩澤在今澤州之陽城。墨子言舜漁於此。」〇後漢書馮衍傳：「衍，字敬通，京兆杜陵人也。幼有奇才，博通群書。更始二年，遣鮑永安集北方，衍以計説永，永以衍爲立漢將軍。世祖即位，遣使招永、衍，疑不肯降。審知更始已殁，乃罷兵降於河内。帝怨衍等不時至，永以立功任用，以衍爲曲陽令。衍不得志，乃作賦自厲，命其篇曰顯志。」






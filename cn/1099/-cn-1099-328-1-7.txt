○答薊遼總督方金湖 【 俺酋西行】

北虜貢議、公寔始之、盖八年于茲、而夷情愈順、邊鄙用寧、公今入朝、又克終其事矣、凡此大功、固宜銘之太常、垂之青史、豈特一時賴之而巳乎、虜酋西行既决。難以挽留。邊人咸恐此酋既去。來年貢市。或不如初。不知虜人嗜利。觀其會三鎮之人。與之盟誓而去彼盖猶恐吾之有變。肯自渝負以失大利乎。要在邊臣善加撫馭。毋自失信以起釁可也。但僕料老酋此去必不利。渠本無去意。但為切盡所迫。黽勉從之。諸部亦不樂行。眾心不齊。戰必不力。一也。自款貢以來。豢縻于中國之服食。志驕氣惰。不足以當瓦剌新銳之虜。二也。南畏中國東畏土蠻。牽制內顧。勢力自分。三也。其後果失利三者皆兵家所忌。故曰必敗之道也。公試觀之


○送宣歙李衙推八郎使东都序

《传》称公侯子孙必大也。天宝末，安禄山反，天子去蜀，多士奔吴为人海。帝命乃祖掌乎春官，介建侯，统江表四十馀郡，雷行蛰动。时况摇笔获登龙门，断乎礼部，讫乎吏部，陈谋沃论五十载，感恩怀故。今复得子，盖天赞子，不夺前好。铺耀光列，庆锺於後，相如植文，文以澡行，行以宣业，业盛而罔有不安，身安而後坦虑，坦虑而後造适臻其平。我恢拓寻度，不在职之小大，禄之厚薄，在蛊乃事也。十连之方，九层之霄也，使乎东洛，尽族而来之谓何？夫宣洞邑险而栖盗，古不偃兵，今则不然，革其土，乐其民，安其俗，阜其业。客有乘坚策肥，缓步阔视者，张厥羽翰，待风而振。予见子之达也。《雅》之略曰“有华皇皇”，公所以宠大夫也。


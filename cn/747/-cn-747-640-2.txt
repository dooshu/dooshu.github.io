○杨烈妇传

建中四年，李希烈陷汴州，既又将盗陈州，分其兵数千人抵项城县，盖将掠其玉帛，俘累其男女，以会於陈州。县令李侃不知所为，其妻杨氏曰：“君县令也，寇至当守，力不足死焉，职也。君如逃，则谁守？”侃曰：“兵与财皆无，将若何？”杨氏曰：“如不守，县为贼所得矣。仓廪皆其积也，府库皆其财也，百姓皆其战士也，国家何有？夺贼之财而食其食，重赏以令死士，其必济。”於是召胥吏百姓於庭，杨氏言曰：“县令诚主也，虽然，岁满则罢去，非若吏人百姓然。吏人百姓，邑人也，坟墓存焉，宜相与致死以守其邑，忍失其身而为贼之人耶？”众皆泣许之。乃徇曰：“以瓦石中贼者，与之千钱；以刀矢兵刃之物中贼者，与之万钱。”得数百人，侃率之以乘城，杨氏亲为之爨以食之，无长少，必周而均。使侃与贼言曰：“项城父老，义不为贼矣，皆悉力守死。得吾城，不足以威，不如亟去。徒失利，无益也。”贼皆笑，有蜚箭集於侃之手，伤而归。杨氏责之曰：“君不在，则人谁肯固矣？与其死於城上，不犹愈於家乎？”侃遂忍之，复登陴。项城小邑也，无长戟、劲弩、高城、深沟之固，贼气吞焉，率其徒将超城而下。有以弱弓射贼者，中其帅坠马死。其帅希烈之婿也。贼失势，遂相与散走，项城之人无伤焉。剌史上侃之功，诏迁绛州太平县令。杨氏至兹犹存。

妇人女子之德，奉父母舅姑，尽恭顺，和於娣姒，於卑幼有慈爱，而能不失其贞者，则贤矣。至於辨行阵，明攻守勇烈之道，此固公卿大臣之所难。厥自兵兴，朝廷注意宠旌，守御之臣，凭坚城深池之险，储蓄山积，货财自若，冠胄服甲，负弓矢而驰者，不知几人。其勇不能战，其智不能守，其忠不能死，弃其城而走者有矣。彼何人哉？若杨氏者，妇人也，孔子曰：“仁者必有勇。”杨氏当之矣。赞曰：凡人之情，皆谓後来者不及於古之人。贤者自古亦稀，独後代耶？及其有之，与古人不殊也。若高愍女、杨烈妇者，虽古烈女，其何加焉？予惧其行事堙灭而不传，故皆叙之，将告於史官。


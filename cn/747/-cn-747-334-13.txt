○送崔二十一之上都序

士之相知，故不在旧。仆一睹君，词志慷慨，情干绝人，是欲片心树善。君子风义相感，笑言卒获。时不与而清秋至，乐未央而别恨生。则临歧抚然，把袂如失。兰可佩也，掇而赠君；酒可忘忧，酌以酬我。且士为（疑）当世虚已之运，主司推心之时，而不能翰飞冲天，凌励劲翮，非人英也。子之往矣，吾无间然，乃徵诗寮，以壮行色。


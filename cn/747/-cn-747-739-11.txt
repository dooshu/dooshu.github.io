○识人论

《上清元格》曰：“大道似不肖，盛德若不足。韬光晦迹，自卫其身，人不知也。”道未足於己，言已轻於人，事未充於内，骄已见乎外，好胜於人，人不知也。修真之士，识人为先务。当其取士也。听其言而观其行；及其求法也，察其理而验其功，勿以人而废言，防其大辩若讷者；勿以言而用人，防其善为说辞者。或大醇而小疵，始愚而终圣。修真之士，亦有知人之鉴，不可不奉无上之道也。

《西山记》曰：“古今圣贤，虽有兼人之智，普照之明，未尝不先求於人。”谓务学不如务求师，师人之模范也。黄帝求赤松子，半年方得中戒经，止於防外行之失；刘安玉师王道原，终年始得小术法，又不及修养之事。阴长生不以马明生久病而怠其业，葛稚川不以郑思远家法而诲於人。耳朱度胡氏而始终如一，方遇金华而远近相随。张梦乾三遇海蟾，方得三乘之法；解志一一见旌阳，尽授九转之功。王猛见长寿大仙，谈笑之间而识破大道；梅福遇大洞真君，步趋之次而诀尽天机。历古非无神仙以入南州，然修真之士不遇者，於识人之际不明也。

其或道貌古颜，辩词利口者，始谓得神仙，悠久弛之，常俗之辈。学而不遇，一也。或业重福薄，不信天机；轻命重财，甘为下鬼。录人纤恶，弃人大善。虽见其人，不听其言。虽听其言，不纳其理。终无所得，仙凡自隔。遇而不得，二也。或博学笃志，切问近思。纵得真诀，自生懈怠。悦须臾，厌持久。朝为夕改，坐望立成，得而不守，三也。又况交结狂徒，寻搜异论，废时乱日，何以成功？古人上士，始也博览丹书，次以遍参道友。以道对言，所参无异论；以人合道，所师无狂徒。嗟夫！愚而自专，贤否不辩；贱而自用，邪正不分。论识人之去就，不可胜举也。

故古今上圣真人，未修炼，先修养。故曰：沐浴不可当风，若幽室静房，闭目冥心，平身正坐，使元气上升，通满四大，上入泥丸，此真沐真浴，万倍於外之水火也。又曰：不欲远唾以损气，不欲疾步以损筋，不欲极视而昏睛，不欲极听而伤肾，不欲久立而伤骨，不欲久卧而伤肉。多睡浊神，频醉散气，多汗损血，力困伤形。奔车走马，气乱而神惊；望高登峻，魄散而魂飞。养形之道，安而不劳，劳而不乏。其力静而不挠，挠而不乱。其气外有所补，内有所益。然後识五行以保全冲和之气，外固内真，两皆得趣，可以长久矣。


45　四瀆濟水獨絶　濟王之封或取濟水絶意　降封巴陵公非令典


四瀆，濟水獨絶。朱全忠篡唐，降昭宣帝爲濟陰王。嘉定末濟王之封，豈權臣亦取濟水之絶乎？又蕭衍篡齊，降和帝爲巴陵王，而濟王亦降封巴陵公，非令典也。爲大臣者不知則不學，知之則何以示後？

【閻按】宗室鎮王竑傳：「德祐元年，試禮部侍郎兼中書舍人王應麟請更封大國，表墓錫謚。議者謂迎善氣，銷惡運，莫先於此。陞封鎮王，謚昭肅，以田萬畝賜其家，遣應麟致祭。」

【元圻案】後漢書郡國志：「河内郡有邘城〔一〕。温蘇子所都。濟水出，王莽時大旱，遂枯絶。」〇「鎮王竑，希瞿之子也。初，沂靖惠王薨，無嗣，以竑爲之後，賜名均，尋賜名貴和。太子詢薨，迺立爲皇子，賜名竑，封濟國公。竑宫壁有輿地圖，竑指瓊厓曰：『吾他日得志，置史彌遠於此。』又嘗呼彌遠爲『新恩』，以他日非新州則恩州也。彌遠聞之，大懼。時沂王猶未有後，選宗室希瓐之子昀繼之。彌遠獨與鄭清之議曰：『皇子不堪負荷，聞後沂邸者甚賢，今欲擇講官，君其善訓迪之。事成，彌遠之坐即君坐也。』寧宗崩，彌遠召昀即位，竑封濟王。寶慶元年正月，湖州人潘壬與其弟丙謀立竑。事平，逼竑縊於州治，追奪王爵，降封巴陵縣公。」〔二〕

〔一〕「邘」，原作「刊」，據中華本後漢書志第一九郡國一改。

〔二〕此節文字見宋史卷二四六鎮王竑傳。






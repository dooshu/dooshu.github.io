○贺擒周智光表

臣等言：臣闻征而无战，王者之师也；将而必诛，《春秋》之义也。臣伏见周智光傲很顽虐，昏迷猖狂，敢专生杀之威，以慢王度；崇饰奸慝之志，自干天诛。陛下谓罪在已躬，视人如子，永言式遏之义，不得已而用师。而将才受钺，兵未血刃，已枭元恶之首，载安旧污之俗。昔汉征黥布，望阵而忧；殷伐鬼方，积年乃克。岂若今日陛下朝命将帅，夕歼渠魁，制胜神速，从古未有？臣无任庆快之至。


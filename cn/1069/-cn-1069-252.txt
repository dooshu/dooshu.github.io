卷二百七十二

永乐二十二年六月甲辰朔

○车驾次祥云屯

○丙午

○次翠玉峰敕宁阳侯陈懋忠勇王金忠等曰用兵之道贵乎先知古之贤将所以动而胜人者先知适之情也今兴师远出而未悉贼情何以成功朕以前锋命尔尤宜昼夜用心其释择勇智广布侦逻如有所得星驰奏来朕伫俟焉

○戊申

○辽东东宁卫指挥木庆哥等十四人来朝贡方物诣行在所朝见毕遣还北京 皇太子令礼部宴赉如例

○壬子

○辽王植讣闻 皇太子遣官致祭命有司治丧葬王 太祖高皇帝第十四子母妃韩氏洪武十一年封卫王二十五年改封辽建国广宁建文中 上举兵靖难王弃国还京师 上即位改国荆州后以过罢护卫薨年四十七

○癸丑

○车驾次金沙泺宁阳侯陈懋等得胡寇马九匹遣人驰进 上曰丑虏多诈安知非以是诱我也敕懋等益加防慎不可怠忽

○甲寅

○琉球国山南王他鲁每遣使阿勃马结制等贡马 皇太子令礼部赐赉如例

○丙辰

○车驾次宝屏山谕诸将曰今深入虏地须严哨了肃部伍明约束昼夜谨备孔子行军必临事而惧孙吴兵法无恃其不来恃吾有以待之尔等慎之慎之

○戊午

○车驾次玉沙泉 上以答兰木儿河已近令诸将各严兵以俟是时将士皆踊跃思奋 上闻之喜曰兵可用矣△是日 皇太子遣官祭中霤巡按直隶监察御史李光学言通州及漷县香河武清诸邑霪雨伤稼 皇太子令户部遣人巡视

○己未

○车驾次龙武冈命宁阳侯陈懋忠勇王金忠率师前进且戒之曰若遇贼宜审几行事如两锋相当彼投戈下马者皆良民勿杀如其来敌先以神机铳攻之长劲弩继其后获阿鲁台亦勿杀絷之以来

○庚申

○车驾次天马峰复行数十里宁阳侯陈懋等遣人奏臣等已至答兰纳木儿河弥望荒尘野草虏只影不见车辄马迹皆漫灭疑其遁已人 上遣英国公张辅成山侯王通分兵山谷大索仍命懋及忠勇王金忠前行觇贼 车驾进驻河上△是日 皇太子升司经局洗马姚友直为左春坊左庶子司直郎王文贵司经局洗马光禄寺录寺张泽为本寺丞改礼科给事中于会于户科许侃于兵科河南右参政李清于湖广布政司交阯右参议杨宁远于陕西布政司张泰于江西布政司陕西按察佥事林坦浙江按察佥事吴叔闺皆于广西按察司修南京 天地坛大祀殿山川坛正殿懿文陵神厨库房

○壬戌

○车驾次苍山冈英国公张辅等分索山谷周回三百余里无一人一骑之迹

○癸亥

○车驾次连秀坡宁阳侯陈懋忠勇王忠引兵抵白印山咸无所遇以粮尽还于是英国公张辅等奉愿假臣等一月粮率骑深入罪人必得 上曰今出塞已久人马俱劳虏地早寒一旦有风雪之变归途尚远不可不虑卿等且休矣朕更思之

○是日守居庸关隆庆卫指挥使袁讷言居庸城垣倾圯请集军民并工修理 皇太子从之

○甲子

○车驾次翠云屯召英国公张辅等谕曰昨日之言朕思之不可易也古王者制夷狄之患驱之而已不穷追也且今孳虏所有无几茫茫广漠之地譬如求一粟于沧海可必得耶吾宁失有罪不欲重劳将士朕志定矣遂命班师

○乙丑

○召诸将议分兵两路南归于是 上率骑士东行命武安侯郑亨等领步卒西行期会开平

○丙寅

○车驾次苍玉涧谕诸将曰今大军南还将士既未尝见敌必有怠心寇踪迹诡秘不可轻忽湏严兵以殿后仍戒饬军中昼夜警备常如寇至

○戊辰

○南京中军都督府言久雨坏聚宝门城垣请发军修理 皇太子从之

○己巳 皇太子命燕山左卫故指挥同知狗儿子福保济州卫故指挥使郑兴孙旺虎贲左卫故指挥使徐增弟荣俱袭职△夜有星如碗大青黑色自垒陈东北行至危宿尾迹炸散

○辛未

○夜有星如碗大赤色光烛地起自造父西南行入天市东垣尾迹后散

○壬申

○南京地震

大明太宗文皇帝实录卷二百七十二

责任编辑：颜兵








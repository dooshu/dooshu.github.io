45　或上朱文公啓　行藏勛業窈窕崎嶇　朱子跋免解啓自感


或上朱文公啓云：「行藏勛業，銷倚樓看鏡之懷；窈窕崎嶇，寄尋壑經丘之趣。」

【閻按】何屺瞻曰：「此免解張克明啓中自敘語。朱子謂：『此老子心事也。此公方求試南宫，而輒以自與，何哉？』有跋載大全集中，時爲庚子至前一夕，方知南康軍屢請祠而未允。明年閏三月，遂去郡東歸。今但云『上朱子』，似小誤。」

【何云】記是其人自述語，朱文公謂其人方就省解，未宜遽及此，于吾今日所處却合。厚齋似偶誤，俟假大全集考之。

【又云】跋免解張克明啓。

【元圻案】朱子跋免解張克明啓曰：「行藏勳業云云，此老子心事也。此公方欲求試南宫，而輒以自與，何哉？然予亦濡滯於此，而未得遂其所懷也。三復其言，爲之太息。」〇杜詩：「勳業頻看鏡，行藏獨倚樓。」〇陶淵明歸去來詞：「既窈窕以尋壑，亦崎嶇而經丘。」






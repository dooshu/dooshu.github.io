○祭李处州文

年月日，淮南节度掌书记殿中侍御史内供奉梁肃，谨以清酌庶羞之奠，敬祭於故处州刺史陇西李公之灵。

和气欣合，乃生灵芝，乃流醴泉。降於人伦，是为俊贤。猗欤李公，有德有言。煌煌九葩，澹澹一源。弱岁含章，典教宏文。闻喜太邱，遗爱斯存。於越於宣，先在西藩。名高兰台，风动轩，濯缨归朝，再践郎官。鸿鹄入冥，白在天。或谓盛才，宜管丝纶。润色谟训，以垂後昆。官无中人，吾道不兴。留滞周南，退守恭陵。剖符於处，美化斯宏。云油露濡，山静江澄。解印归来，《考》是卜。龙沙游衍，馀干耕凿。与道为徒，以农代禄。河洛谶纬，桓谭不学。草《元》、《法言》，扬雄有作。志一穷通，身安淡薄。遇酒便醉，工文且博。脱遗形骸，奄就冥漠。士以殄瘁，翰林凋落。嘤鸣既合，久要乃申。四海兄弟，如公几人。公去南州，角巾衡门。予集艰棘，哀恂苦辛。眷恤何深，吊问殷勤。江湖眇然，书札相因。方期岁暮，以德为邻。今也则亡，吾谁与亲，邓攸无嗣，桑扈反真。天道茫昧，谁云与仁。呜呼哀哉！

我图其室，得公之出。相维茂族，于以纳吉。眷彼三星，成之不日。魂而不亡，知此亲昵。呜呼哀哉！季奉裳帷，九原是归。葬於洛表，路出淮夷。平生欢爱，一恸申悲。已矣，夫子！忽乎何之。旨酒盈樽，幽明此辞。尚飨。


石涧记

石渠之事既穷［1］，上由桥西北，下土山之阴［2］，民又桥焉。其水之大，倍石渠三之一。亘石为底［3］，达于两涯。若床若堂，若陈筵席，若限阃奥［4］。水平布其上，流若织文，响若操琴。揭跣而往［5］，折竹箭，扫陈叶，排腐木，可罗胡床十八九居之。交络之流，触激之音，皆在床下；翠羽之木，龙鳞之石，均荫其上。古之人其有乐乎此耶?后之来者，有能追余之践履耶?得意之日，与石渠同。

由渴而来者［6］，先石渠，后石涧；由百家濑上而来者［7］，先石涧，后石渠。涧之可穷者，皆出石城村东南，其间可乐者数焉［8］。其上深山幽林，逾峭险，道狭不可穷也。

【注释】

［1］穷：完毕，完结。

［2］阴：山的南面为阳，山的北面为阴。

［3］亘：横着。

［4］限：隔开。阃奥：内室。

［5］揭跣：挽着衣服，光着脚。

［6］渴：地名，袁家渴。

［7］百家濑：地名。

［8］数：很多。








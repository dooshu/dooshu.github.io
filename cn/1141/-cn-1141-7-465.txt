送韩元少侍讲归营先墓葬事

缨组成长物，文章世所须。
群流靡蔓草，雅唱谁枝梧。
清时冠甲第，制作韩侯殊。
振笔一长啸，掉头无万夫。
金台骋騕袅，驽马皆惊呼。
主恩亲讲幄，士类罗璠玙。
到今藉湜辈，接席纷生徒。
下直懒车骑，高坐环群书。
一日梦故山，归心满五湖。
思营京兆阡，言返班生庐。
凉风初拂树，零雨方载涂。
不愁征路远，但念吾侪孤。
南国有羁客，侧足私踟蹰。



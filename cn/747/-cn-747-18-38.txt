○付史馆纪皇太子等劝进诏

朕闻御宸极，握灵图，为天下之尊，居域中之大者，上以奉宗庙，下以育黎元，迹宜彰於简编，事须闻於朝野。朕高宗少子，特蒙慈爱，顾复之至，礼绝诸王，运属上仙。时遭家难，中宗出藩，大圣天后临朝，以权立朕为嗣。朕自惟虚薄，固让中宗，诚愿上从，用宁社稷。比居藩邸，深嘉清闲。不意景龙之间，先帝暴弃天下，凶族潜计，谋覆邦家。高祖之业，几坠于地。皇太子隆基，忠孝天感，仗义行诛，一夕之间，戡定祸难。朕当宿夕，初不闻知，及风事平，且悲且慰。方与四海同奉嗣君，子温王幼冲，频属艰疚，因发惊悸，日夜啼号。因以先圣立朕为太弟之意，令镇国太平长公主、谏议大夫薛稷等奉承先旨。朕固诚请，至於再三，乃使中书舍人苏颋奉表陈乞，襄王便不肯视事，避於别宫。中外皇皇，莫知所向。隆基、镇国太平长公主、成器、范业、薛稷、刘幽求、麻嗣宗等，以为宗庙不可无主，万几不可暂旷，且从人望，因定策禁中。朕又固辞，佥谋卿士，得萧至忠、崔湜、韦嗣立、赵彦昭、麻嗣宗、薛儆、郑万均、唐晙等同辞劝进。以为幼主之心，既不可夺，先圣之旨，固不可违。事不获已，乃顺众望，要盟之言，其文犹在。朕纂承洪业，於今三年，谓宗庙郊天，大礼斯备。永惟所以获奉宗禋临兆人者，盖非朕之本心，实乃镇国太平长公主、皇太子、诸王、郡公之意也。虽禺禺之诚，四海同望，然因时致力，在此数人。已依西汉旧章，各酬其德，董狐执笔，阙而未书，宜敕左右，编於史册。


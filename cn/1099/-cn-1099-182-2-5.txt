○山西圖

山西古冀州地。背臨朔易 【 沙漠是】 表裏河山。葢有俯挹中州之勢焉。忻代 【 二州俱太原府屬】 以北。虜數內侵。故大同特設征鎮。與延綏 【 在大同西】 宣府 【 在大同東南】 互為聲援。鴈門偏頭寧武 【 三關俱在太原北境】 並置關戍。雖烽火之警不殊。而套 【 河套】 賊為急。且保德河曲 【 保德州河曲縣俱太原府屬】 之間。與虜僅隔一河。 【 黃河】 稍或撤備則門庭皆勍敵矣。若蔚州 【 大同府屬】 之鑛徒臨晉 【 平陽府屬縣】 之屯卒。 【 藩府屯軍】 潞城 【 潞州屬縣】 之逋民。並以山谷阻深。乘時抄暴要亦不足屯結也。然邊餉既廣。宗室彌蕃。一切供輸。自歲賦之外。皆仰給河東之塩課。三晉之民。勞瘁甚矣。而邊卒方且呌呶待哺。帥臣號令。為之不行。此則積習流弊。非漸圖之不可也。


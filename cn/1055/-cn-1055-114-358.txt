【后汉北军中候郭君碑〈建宁四年〉】

右汉《北军中候郭君碑》，其名字摩灭，云“元城君第四子也。其先盖周之胄绪，枝叶云布，列于州郡，自东郡卫国，家于河内汲。兄竹邑侯相，次尚书侍郎，次济北相。顺弟临沂长，次徐州刺史，次中山相，次雒阳令。君为五官掾、功曹、司隶中都官从事。三辟将军府，举廉比阳长，复辟司徒，拜北军中候。年六十有六，建宁四年九月丙子卒”。其于“兄竹邑侯相”上一字缺灭不完，疑是“惠”字。其下又云“顺弟”，莫晓其义，岂汉人谓兄弟为此语邪？故阙其疑，以俟知者。治平元年六月二十九日书。


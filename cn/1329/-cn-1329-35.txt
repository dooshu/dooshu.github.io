星命


光绪初年，吴少澜挟星命之术游上海，名动士大夫间。曾推先叔母造，至二十七岁，批云：“寿元已尽，积德延之。”以后更不赘一语。至光绪九年癸未，叔母年二十七岁。既除夕，辞岁喧笑，殊无病状，迩时且较往岁丰腴。举家窃喜，谓术士之言妄矣。至新岁初六夕，陡得暴病，初七辰刻卒。检历书，则初八日立春也，可不谓神验乎？顾冯竹儒观察以其妻妾子妇之造使推，而内杂以佣妇之八字一纸，则仍推许为命妇。何有验有不验如是其霄渊也？彼道中人云：凡推一造，必有一造之用神。用神一误，则全局皆误云。岂推此佣妇之造，独误用神耶？是又不可知矣。






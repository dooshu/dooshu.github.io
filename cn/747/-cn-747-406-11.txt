○对牢祭有违判

〈孟壬具少牢祭仲已，遽执毕入，赞者告已有违。已云：以备失，也得礼之中，何乃妄告？俱诣博士定。博士曰：礼和为贵，岂在争乎？科赞者，不伏。

祭惟备物，往籍攸先，礼以贵和，前贤所重。苟初事之不旷，在疾徐之可容，相彼孟壬，将有事於牲具；瞻言仲已，乃无何而毕入。诚则恭不备，遽而中规，俎豆之事载陈，金石之音卒奏。夫惟赞者，忝预於斯，既曰偕行，还宜共济。安得纵兹大惑，发彼小瑕，殊成子之不恭，祸徵；异陈佗之如忘，衅起临盟。以懈怠之见规，则闻前史；因备失而归罪，且未合宜。事贵无违，礼崇得中，请从博士之议，庶叶随时之理。眷言赞者，可无词乎？

高果

果，元宗时擢书判拔萃科。


99　説苑引易佚文


説苑全云：「劉向作。」周公戒伯禽曰：「易曰：『有一道，大足以守天下，中足以守國家，小足以守其身，謙之謂也。』」孔子曰：「易曰：『不損而益之，故損。自損而終，故益。』」見敬慎篇。今易無此言。又泄冶曰：「易曰『夫君子居其室』云云，君子之所以動天地，可不慎乎？天地動而萬物變化。」見君道篇。今易無末一句。然泄冶在夫子之前，而引易大傳之言，殆非也。

【元圻案】説苑君道篇：「陳靈公行僻而言失，泄冶曰：『陳其亡矣。吾驟諫君，君不吾聽，而愈失威儀。夫上之化下，猶風靡草，東風則草靡而西，西風則草靡而東。是故人君之動，不可不慎也。夫樹曲木者，惡得直景？人君不直其行，不敬其言者，未有能保帝王之號，垂顯令之名者也。易曰：「夫君子居其室，出其言善」云云。』靈公聞之，以泄冶爲妖言而殺之，後果弑於徵舒。」






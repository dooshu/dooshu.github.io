◇檄太山文竺道爽（据文称寓言假事，则道爽及智静皆托名。）

沙门竺道爽敢告太山东岳神府及都录使者，盖元玄创判，二仪始分，上置璇玑，则助之以三光，下设后土，则镇之以五岳，阴阳布化於八主，万物诞生於其中。是以太山据青龙之域，衡霍处诸阳之仪，华阳显零班之境，恒岱列幽武之宾。嵩峙皇州之中镇，四渎之所坟，此皆禀气运实，无邪之秽。神道自然，崇正不伪，因天之覆，顺地之载，敦朴方直，澹然玄静。进道四运之端，遏履五教之精，内韬通微之资，外朗道德之明，上达虚无，下育苍生，含德潜通，无遐不彻，游步九崖，翱翔玄阙。故能形无正始，呼吸阴阳，握揽乾坤，推步八荒。夫东岳者，龙春之初，清阳之气，育动萌芽，王父之位，南箕北斗，中皇九天。东王西母，无极先君，乘气凤翔，去此幽玄，澄於太素，不在人间。荡消众秽，其道自然，而何妖祥之鬼，魍魉之精。假东岳之道，托山居之灵，因游魂之狂诈，惑俗人之愚情。雕匠神典，伪立神形，本无所记，末无所经，外有害生之毒气，内则百鬼之流行。昼则谷饭成其势，夜则众邪处其庭。此皆狼蛇之群鬼，枭蟒之虚声。自三皇创基，传载於今，历代所崇，未睹斯响也。故《零征记》曰：夫神正者，则潜曜幽昧，上腾高象，下戏玄阙，逍遥云影，龙翔八极，风兴雨施，化若雷电，行厨不设，百味自然，含慈秉素，泽润苍生，恩过二养，位若朝阳，应天而食，不害众命。此乃灵翔之妙节，清虚之神道。若神不正者，则干於万物，因时托响，传惑於俗，沮成散朴，激动人心，倾财极杀，断截众命，枉害中年，殂其骨肉，精神离迸，痛伤元气。东岳之神，岂此之谓也。故《枕中戒》曰：「含气蠢蠕，百虫勿瘿，无食鸟卵，中有神灵。天无受命，地庭有形，粗禀二仪，焉可害生。」此皆逆理，违道本经，群民含慈，顺天不杀，况害猪羊，而饮其血。以此推之，非其神也。又《五岳真神》，则精之侯，上法璇玑，下承乾坤，禀道清虚，无音无响。敬之不以欢，慢之不以忄戚，千誉万毁，神无增损，而汝矫称，假托生人，因虚动气，杀害在口。顺之则赐恩，违之则有祸咎。进遏谄伪，永无贤轨，毁辱真神，非其道也。故黄罗子经《玄中记》曰：「夫自称山岳神者，必是蟒蛇；自称江海神者，必是蟒蛇；自称天地父母神者，必是猫狸野兽；自称将军神者，必是熊罴虎豹；自称仕人神者，必是鼋鼍；自称宅舍神者，必是犬羊猪犊。门户井灶，破器之属，鬼魅假形，皆称为神。」惊恐万姓，淫鬼之气。此皆经之所载，传之明验也。自汝妖祥，渐逾六载，招来四远，靡不响应。送疾而往者，如小水归海，获死而还者，哀呼盈路。重者先亡，便云算尽。轻者易降，自称其福。若使重患难济，则汝无恩，中容之疾，非汝所救。三者无效，焉可奉事？乃令群民投身归命，既无良医善药，非散发之能降。经旬历月，曾无影报。以此推之，有何证验？又国太元桓王及封锡，六国之懿节，三台之辅，光赞皇家，黎元慈悦，天福谬加。体婴微疾，谓汝之祗，能感灵德，故宣德信命，诣汝神殿，献荐三牲，加赠珍异。若汝圣道通乾坤致妙者，何不上启九皇，下谘后土，参集百灵，显彰妙术，使国良辅，消疾获安。既无响应，乃奄薨逝。验此虚妄，焉足奉哉。又昔太山石立社移，神灵降象，遐声万代。此则乾坤之所感，显为时瑞。汝托称其圣，既不能兴云致雨，以表神德，图妖邪以损真道，正使汝能因动箸，举杯尽酒，犹为鬼幻，非为真正，况无其征？有何神也。又太山者，则阎罗王之统，其土幽昧，与世异灵。都录使者，降同神行。定本命於皇记，察都籍於天曹，群恶无细不拾，纤善小而无遣。总集魂灵，非生人应府矣。而何弊鬼，诈称斯旨，横恣人间，欺绐万端。蓬林之树，鸟鹊之野，翕动远近，列於祠典。聚会男女，树俗之心，秽气外，枭声远布，毒锺王境，为害滋甚。夫云雾蔽天，群邪翳正。自汝妖异，多所伤害。吾虽末流，备阶三服。每览经传，而睹斯孽，推古验今，邪不处正。吾将荡秽光，扬圣道，告到严钩魅党，还游冢墓，餐果饮泉，足生之路。既令群民无倾财之困，鸟兽无罗网之卒。若复顾恋望餐不去者，吾将宣集毗沙神王和心罗子等，授以金刚屯真师。勇武秋霜，陵动三千，威猛难当，曜戈明剑，拟则推山。降龙伏魔，靡不稽颡。汝是小鬼，敢触三光，鹤毛入炭，鱼行镬汤，倾江灭火，朝露见阳。吾念仁慈，愍汝所行，占此危殆，虑即伤心。速在吾前，复汝本形，长归万里，沧浪海边，勿复稽留，明顺奉行。（《弘明集》十四。）


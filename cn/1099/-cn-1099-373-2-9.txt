○復邢知吾 【 河池鹽法】

在前池鹽不結。即將鹽課查豁。嘉靖七八年間。有鹽院題疏可驗。於時部覆宣大歲額。發帑金補之。隆慶間池鹽不生。鹽院具奏。以帑藏空竭而邊供甚棘。本部乃創為預責商辦此法既以困商又將使塩課自此日耗。待池鹽盛生補給之說。迄今為河東大害環中條數百里間富家無故破產者十室九矣。實非法也。茲承明臺惻然動念、祈免逋課八萬固為諸商大幸、若求長便、則帑金縱不能補發。或如丘文莊所議。解鹽不生。通融行塩地分多少相補實為兩益將河南汝南等處。用解鹽引暫行淮鹽河北開封等處。用解鹽引暫行長蘆鹽。陝西等處。用解鹽引暫行靈州鹽。令三處解銀河東運司充課。待鹽生復舊。此亦通變一術也今歲鹽花。未知此時何如。商困既極。若將來仍責預辦。不惟理有不通。即力亦不敷。而勢亦不行矣


赵蕃　端峰往还三首

振衣犹户内，发兴已云端。

问路非生境，逢人若素欢。

行知近林邃，望觉远峰攒。

顾可资瞻眺，胡能卹髀髋。

赵蕃

赵蕃　端峰往还三首

甚厌穷居陋，聊为佛界遨。

追随有逢掖，应对属方袍。

褊性便幽隐，畏途思避逃。

明当与山别，回首念尘劳。

赵蕃

赵蕃　端峰往还三首

蹔住已积日，此生知几来。

歛容看天矫，侧足避崔嵬。

随意从登降，无心计挽推。

云寒易成晚，家近故须回。

赵蕃


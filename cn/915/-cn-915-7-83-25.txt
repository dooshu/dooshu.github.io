◇与江夏王义恭笺

下官凡人，非有达概异识，俗外之志，实因羸疾，常恐奄忽，故少来无意於人间，岂当有心於崇达邪。顷年乘事回薄，遂果饕非次，既足贻诮明时，又亦取愧朋友。前以圣道初开，未遑引退，及此诸夏事宁，方陈微请。款志未伸，仍荷今授，被恩之始，具披寸心，非惟在己知尤，实惧尘秽彝序。

禀生多病，天下所悉，两胁癖疾，殆与生俱，一月发动，不减两三，每至一恶，痛来逼心，气馀如纟延。利患数年，遂成痼疾，吸吸忄忄，常如行尸。恒居死病，而不复道者，岂是疾痊，直以荷恩深重，思答殊施，牵课瘵，以综所忝。眼患五月来便不复得夜坐，恒闭帷避风日，昼夜忄昏懵，为此不复得朝谒诸王，庆吊亲旧，唯被敕见，不容停耳。此段不堪见宾，已数十日，持此苦生，而使铨综九流，应对无方之诉，实由圣慈罔已，然当之信自苦剧。若才堪事任，而体气休健，承宠异之遇，处自效之途，岂苟欲思闲辞事邪。家素贫弊，宅舍未立，儿息不免粗糠，而安之若命。宁复是能忘微禄，正以复有切於此处，故无复他愿耳。今之所希，唯在小闲。下官微命，於天下至轻，在己不能不重。屡经披请，未蒙哀恕，良由诚浅辞讷，不足上感。

家世无年，亡高祖四十，曾祖三十二，亡祖四十七，下官新岁便三十五，加以疾患如此，当服几时见圣世，就共中煎忄农若此，实在可矜。前时曾启愿三吴，敕旨云，「都不须复议外出。」莫非过恩，然亦是下官生运，不应见一闲逸。今不敢复言此，当付之来生耳。但得保馀年，无复物务，少是养疴，此便是志愿永毕。在衡门下，有所怀，动止必闻，亦无假居职，患於不能裨补万一耳。识浅才常，羸疾如此，孤负主上擢受之恩，私心实自哀愧。入年便当更申前请，以死自固。但庸近所诉，恐未能仰彻。公恩盼弘深，粗照诚恳，愿侍坐言次，赐垂拯助，则苦诚至心，庶获哀允。若不蒙降，下官当於何希冀邪。仰凭愍察，愿不垂吝。（《宋书·谢庄传》，孝建元年，拜吏部尚书，庄素多疾，不愿居选部，与大司马江夏王义恭笺自陈，又《南史》二十。）


○备北寇诏

城彼朔方，周朝盛典；缮治河上，汉室宏规。所以作固京畿，设险边塞，式遏寇虐，隔碍华戎。自隋氏季年，中夏丧乱，黔黎凋尽，州城空虚。突厥因之，侵犯疆场，乘闲幸衅，深入长驱，寇暴滋盛，莫能御制。皇运以来，东西征伐，兵车屡出。未遑北讨，遂令胡马再入，至於泾渭。蹂践禾稼，骇惧居民，丧失既多，亏废生业。朕分命师旅，挫其锋锐，频获名王，每夷渠帅。然而凶狡不息，驱侵未已，御以长算，利在修边。其北道诸州，所置城寨，粗已周遍。未能备悉。今约以和通，虽云疲寇，然蕃情难测，更事修葺，佥曰宜之，朕以版筑之功，方资力役，畚锸之用，兴发且多。念彼劬劳，用深怵惕，加以普给优复。诏书始下，旋即科召，有若食言，百姓将疑，谓予不信。但民为邦本，本固邦宁。丑虏冯陵，实为民患。其城寨镇戍，须有修补，审量远近，计度功力，所在军民。且共营办。所司具为条式，务使成功，宣示闾里，明知此意。


○第三表

臣某等言：臣等前再上表，请加尊号，实以功德俱茂，典礼宜崇，然而不能铺陈，无以动寤。愚诚虽竭，天鉴未回。臣某等诚惧诚恐，顿首顿首。臣某等谨按《白武通》曰：“号者，功之表也。”神农有教田事之勤，燧人有兴火食之利；伏羲正五始，祝融续三皇。人为之名，以美其事。其後帝王之盛，洎我祖宗之明，咸因人心，而慎古道，虽损益或异，其於表功明德一也。臣等所以遵有国之令典，采上古之遗文，察人志於讴谣，观天意於符瑞，敢以为请，累表陈诚。

曩者运丁艰难，时或顺动。陛下思成汤之罪已，念周宣之侧身，去徽号而不称，垂炯戒而自儆。应天以德，示人以恭。闻於蛮貊戎夷，告於天地宗庙。是故咸知陛下之志，慕义而归仁；潜感陛下之诚，垂灵而助顺。

今者君臣和德，上下叶心；百职毕修，庶官以序；法令明具，教化流行。方内欢康，天下宁壹；四人遵业，万类乐生；嘉应休徵，神物灵贶；形於草木，著於星辰。而辞之以仁寿未臻，至化犹郁。遂使德诚可绝，名号未崇。不告於明神，不示於殊俗，将何以知陛下之戡难？将何以表陛下之致平？下无以威於四方，上无以报於九庙，其不可一也；淳古之至化，邈而不追，烈祖之威仪，废而不续，其不可二也；庶正群官，宗室支属，西土耆老，太学诸生，黄冠之伦，缁衣之侣，万众伏阙，弥旬织路，而乃不从人心，以违公议，其不可三也。守谦恭卑让之志，忽光大宏远之图。臣等诚虽至愚。以为大谬。

伏以恒久之德，贞夫一也；元始之义，善之长也；并包覆露，天之大也；清净元默，道之妙也。睿智之周物，不可以不称夫圣也；妙算之无方，不可以不称夫神也；行仁义，修典法，歌诗颂。考文章，不可以不称夫文也；攘却戎夷，戡翦暴逆，边兵以整，禁卫以严，不可以不称夫武也：而合於唐尧乃圣、乃神、乃武、乃文之德。

臣某等谨稽之乾符，叶於古帝，侔德泽之广，配功业之崇，昧冒万死，伏请上尊号曰：“贞元大道圣神文武皇帝。”臣等竭其精诚，发於交感，庶以回日，其能动天。无任屏营恳悃之至。谨诣朝堂奉表固请以闻。臣某等诚惶诚恐，顿首顿首。谨言。（及大会议，户部尚书班宏又请加奉“道”字，故又改其文，博施不息而万物以生，推功不宰而万化以成，又合於《书》之“奉若天道”之义。伏请上尊号曰“圣神文武奉道皇帝”。）


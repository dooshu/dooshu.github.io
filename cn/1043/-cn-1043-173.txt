王安石　次韵酬宋妃六首

洗雨吹风一月春，山红漫漫绿纷纷。

褰裳远野谁从我，散策空陂忽见君。

青眼坐倾新岁酒，白头追诵少年文。

因嗟涉世终无补，久使高材雍上闻。

王安石

王安石　次韵酬宋妃六首

东风渺渺客天涯，病眼先春已见花。

远欲报君羞强聒，老知随俗厌雄夸。

穷通往事真如梦，得失秋毫岂更嗟。

邂逅故人唯有醉，醉中衣帻任欹斜。

王安石

王安石　次韵酬宋妃六首

城中灯火照青春，远引吾方避纠纷。

游衍水边追野马，啸歌林下应山君。

愁寻径草无求仲，喜对檐花有广文。

邂逅一樽聊酩酊，声名身後岂须闻。

王安石

王安石　次韵酬宋妃六首

远迹荒郊谢儁豪，春风谁与驻干旄。

故交重趼恩何厚，新句连篇韵更高。

美似狂酲初噉蔗，快如衰病得观涛。

久佑坏冶成天巧，岂与人间共一陶。

王安石

王安石　次韵酬宋妃六首

无能私愿只求田，时物安能学计然。

凿井未成歌击壤，射熊犹得梦钧天。

遥思故国归来日，留滞新恩已去年。

携手与君游最乐，春风波上水溅溅。

王安石

王安石　次韵酬宋妃六首

山陂畴昔从吾亲，诸父先生各佩纷。

零落长年谁语此，迟回故地却逢君。

衣冠偶坐论经术，襁褓当时刺绣文。

更怪高材终未遇，有司何日选方闻。

王安石


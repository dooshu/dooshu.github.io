◇上太极殿千夫表

四海为家，义存威重，万国来朝，事惟壮观。宪北辰之居所，正南面之尊贵。绣而镂槛，延曜光辉。虬柱虹梁，杳冥云雾。非许邺之敢伦，岂雍豫之能拟？且工徒乐业，庶民自竞，一劳永逸，不日而成。信可以宴飨百神，朝觐群后者矣。臣过荷宠荣，禄秩优润，谨牵丹款，上夫一千。不足微申凫跃，伏深惭悚。（《艺文类聚》六十二）


○声赋

夫礼乐相成，人之有生，物归乎理，感在乎声。声之所起，其应多矣。既闻郑以戒荒，亦称《韶》於尽美。至若诗陈钟鼓，礼奏笙簧，音怀律吕，韵合宫商。或婵娟而如绝，或窈窕而复扬，将曲尽而逾妙，遇风吹而更长。潜鳞竞跃，仪凤来翔，嘉此声之可贵，乐吾君之奉常。则有思妇伤离，芳年屡换，织素寒早，调砧夜半。垤鸣鹳而初合，砌吟蛩而正乱。何此声之可悲，使空闺之浩叹？况复金徽远奏（一作金微远戍），玉律穷秋，阴风烈烈，边树修修。听胡笳之互动，看陇水之分流，何此声之可怨，使征客之含愁？亦有遁世无闷，闲居栖找，坐啸竹林？忘形菌（一作苔）阁。怜宿鸟之喧薮，爱飞泉而喷壑。何此声之独殊，使幽人之为乐？夫意存则言发，言发则声来，顺之则喜，逆之则哀。是以文君听琴而悦矣，子期闻笛而悲哉！何悲欢之易感，使众人之难裁。

客有吟者，潸然下泪。吾将不言，安知所谓？退失路而流落，进无媒而自致，思巫峡之猿啼，闻洞庭之叶坠。《易》曰：“同声相应，同气相求。”傥知音之见许，期厚德而相酬。

张时敏


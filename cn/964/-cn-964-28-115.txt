韩元吉　过松江寄务观五首

四海习凿齿，云间陆士龙。

酒狂须一石，文好自三冬。

风水客愁远，烟花春事浓。

还将枕流耳，来听景阳钟。

韩元吉

韩元吉　过松江寄务观五首

风流白如屋，垂虹烟霭间。

清心太湖水，满眼洞庭山。

放鹤迎人舞，飞鸥伴我閒。

是中有佳句，诗思未容悭。

韩元吉

韩元吉　过松江寄务观五首

一别未十日，举头杨柳黄。

蜂来知酒美，梅度觉船香。

岸帻春容好，翻书昼景长。

无人共谈尘，自酌引壶觞。

韩元吉

韩元吉　过松江寄务观五首

湖岸见亭馆，谁家长锁门。

主人宁好事，渌水但名园。

借我安茅屋，容君共酒樽。

风波正奔走，独立望江村。

韩元吉

韩元吉　过松江寄务观五首

并舍尽垂柳，出檐多好花。

独寻江岸路，静爱野人家。

水暖分鱼子，沙晴蹙荻芽。

放歌吾亦醉，渔户即生涯。

韩元吉


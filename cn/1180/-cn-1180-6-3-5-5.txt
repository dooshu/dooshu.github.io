中宪大夫都察院右佥都御史霁寰吴公墓志铭


隆庆己巳二月廿日，都御史孝丰吴公以病卒于家。先数月，今天子诏廷臣，举海内诸遗佚、故臣可大用者，议者咸欲以公应诏。会公卒，不克荐。祠部乃疏其巡抚贵州剿贼功，得赐谕祭，遣使临视塋兆，恩恤甚渥。然不及公生时录用，俾赍志以殁，惜哉！

按《状》，吴氏之先，淮海人也。宋南渡，徙孝丰。明兴，代有闻人，至吏部公松，家大显。松二子，长曰麟，由御史历山东宪副；次曰龙，由吏部郎中历参政。公，宪副子也。母方氏，封恭人。公方在娠，其大母张宜人梦神女遗一子，曰以为而孙；至大期，又梦庭中柱石，千仞属天。宪副公亦梦舍后山，高出云端，岩岩岳立。及生，遂名之曰维岳，长字峻伯，别号霁寰。公少秀颖绝伦，十岁能属文，弱冠举浙江丁酉乡试第五人。明年登进士，授江阴令。会崇明贼起，邑与邻壤，故无城郭，民大恐，公设备甚严，贼不敢犯。居三年，用廉能征，入为尚书郎，主比部奏牍，奉诏详定问刑条例，称旨，著为宪令。丁未，同考会试。庚戌，虏穿塞，直犯郊圻。先帝怒，收兵部尚书，下吏趣具狱，将诛之。公从容言：“尚书无大罪，拟从末减。”上不从，竟诛尚书。当是时，廷中皆称吴郎长者也。虑囚江西，所平反万五百余人。其尤著者，徐滚以母故击杀发冢之人；刘福德以义杀里中不孝子，皆抵死。公特原之，人服其允。事竣，居大父、父、母丧三年，起补驾部郎中。寻以按察副使，督山东学校。修秩祀，表节行。饬三氏子孙奉约束，以风齐鲁诸生。每试诸生，差第其文毕，即按籍察举素无行者，褫其衣巾，笞斥之也。即以文在高等，亦不贷。齐鲁之士，蒸蒸向风焉。迁湖广参政，江西按察使，拜佥都御史，巡抚贵州，兼制湖北川东道，数上书言便宜事，诏皆如议。土酋杨珂，与其叔雄进有隙，兵连数十岁不解。公使人谕珂自缚，待以不死，珂顿首伏罪。事闻，赐白金文绮，遂移兵诛王世麟于清浪，捕宋廷武于草塘，俘王阿利于平伐，诸夷畏服，境内以平。会有尚书言贵州抚臣严急好兴事，不可以治夷者。得旨，改南。而公先有仲弟之丧，居常邑邑，遂谢病归，归五年而卒。

公自少虽以文雄于时，而明练吏事，娴于当时之务，故所至有声，事事精办。然性高简，不能当世取容，颇为庸众人所嫉，屡致颠阻。初举进士，射策大廷，忌者匿其卷，不得进，抑居下列。在江阴，御史行县，谒孔庙。故事：令以下皆蒲伏道，候御史车过乃起。公独立俟桥门外，御史深嗛之。始为郎，太宰熊公知其贤，欲荐补铨部，属以不往谒执政。议格不行。督学山东三年，一字不交于当路。巡抚贵州，有使者出。所部左右言：使者贵人，遇之宜有加。公不从，延接而已，使者以为憾。其被谤颇亦由是。然公不以寡偶之故，易其所操。谢病山中，读书谈道，不复求用于世。病且革，循戒其子弟曰：“某子甲所馈朱衣，毋以敛。”其励节守义，终身不变如此。盖嘉靖之季，天下言风节者，称浙中吴公云。

公生以正德甲戌六月四日，卒才五十有六。初娶长兴臧氏，封安人，赠恭人。生子稼端，邑学生，娶归安陆侍郎女。女三：长适华亭国子生冯继可，次适乌程国子生严应桂，次适钱塘郡学生茅用吉。继娶永嘉陈氏，封恭人。生子稼翊，聘秀水项吏部女；稼登，聘乌程闵茂才女。女一，许聘乌程闵世南。初，公校士南宫，所举戴记士仅十人，皆海内名俊。其最显者，余与今少保济南殷公，并在政府。婺源汪公，为御史中丞。故余姚胡公，为太常卿，国子祭酒。嘉兴陆公，为太常少卿。余五人，皆至藩臬郡守。其卒也，汪公状其行，殷公表其墓，而余为之铭。铭曰：

谓公不达，而仕是都；谓公达耶，而谗口邾娄。舍命不渝，谁毁谁誉。吁嗟云乎，展也夫。






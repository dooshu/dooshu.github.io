题杨太真外传　十首


自铸金钗为定情，五云扶辇下华清，罢朝贪按霓裳舞，合宴亲调羯鼓声。

双陆家风传李老，斛珠恩宠妒梅精。谁知得宝宫中乐，惊破开元曲太平。

温泉浴罢最娉婷，高宴沉香酒满亭，妃子自肥天子瘦，薛王虽醉寿王醒。

脂痕一捻花留印，金字多心鸟受经。可惜承恩迟八载，史官曲笔费调停。

南海明驼进荔支，六宫歌舞正称师，胡儿许赐金钱洗，让帝容偷玉笛吹。

七夕牵牛闻密誓，三章飞燕怒微词。可怜芍药春风后，魂断梨花雨一枝。

亲侍崖公唤教坊，三郎情兴未郎当，死逢犊子诬行酒，生遇猪王误窃香。

受谴两回明主意，承恩一换道人装。依然武媚韦条曲，女祸重重覆大唐。

苦恨平章相业疏，升平不及受恩初，卢龙兵散风流阵，白凤函开罪状书。

赵后盘轻诮内传，萧娘屏在昧前车。安知泪洗残妆罢，锦袜香囊葬玉鱼。

鸾舆西狩战尘高，兵谏将军意气豪，黄钺割恩龙武仗，朱弦断梦凤文槽。

同心留结盟终负，义髻成谣劫莫逃。一死为君身退贼，羽林谁靖寇如毛？

石楠寺畔已伤神，臂上环文失太真，二圣乾坤灵武册，三年涕泪锦江春。

秋风汾水嗟才子，瘴雨韶州念相臣。何必佳人始倾国，崽郎他日也蒙尘。

美人颜色幻秦云，夜半魂归感少君，山海术穷杨道士，园陵恩寝李将军。

天孙应笑长生约，中使虚传自祭文。枨触阿瞒无限恨，臂支头帻有遗芬。

南内苍黄囗马迁，野狐新曲奏哀弦，成都斜日当归草，太液秋风解语莲。

凄绝罗衣山下鬼，虚无钿合海中仙。他年长恨陈鸿传，肠断歌成白乐天。

花前凭吊感无端，况复伤心旧史官，宦寺渐强天子弱，河山容易美人难。

宫闱梦寐红冰泪，园寝头胪紫玉丹。此是当年传俗记，千秋龟鉴说长安。






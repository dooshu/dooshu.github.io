◇上疏追讼邓骘

伏惟和熹皇后圣善之德，为汉文母。兄弟忠孝，同心忧国，宗庙有主，王室是赖。功成身退，让国逊位，历世外戚，无与为比。当享积善履谦之，而横为宫人单辞所陷。利口倾险，反乱国家，罪无申证，狱不讯鞫，遂令骘等罹此酷滥。一门七人，并不以命尸骸流离，怨魂不反，逆天感人，率土丧气。宜收还冢次，宠树遗孤，奉承血祀，以谢亡灵。（《后汉·邓禹附传》。又见袁宏《后汉纪》十七，有删节。）


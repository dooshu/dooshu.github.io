○详定雅乐疏

夫乐作于人心，成声于物。声气既和，反感于人心者也。所假之物，大小有数，九者成数也。是以黄帝吹九寸之管，得黄钟之声，为乐之端也。半之清声也，倍之缓声也，三分其一以损益之，相生之声也。十二变而复，黄钟之总数也，乃命之曰十二律。旋迭为均，均有七调，合八十四调。播之於八音，著之於歌颂。宗周而上，率由斯道。自秦而下，旋宫声废。洎东汉虽有太子丞鲍邺兴之，人亡而政息，无嗣续之者。汉至隋垂十代，凡数百年，所存者黄钟之宫一调而已。十二律中，惟用七声。其馀五律，谓之哑钟，盖不用故也。

唐太宗复古道，乃用祖孝孙、张文收考正雅乐，而旋宫八十四调，复见于时。在悬之器，方无哑者。安史之乱，京都为墟，器之与工，十不存一。所用歌奏，渐多纰缪。逮乎黄巢之馀，工器都尽，购募不获，文记亦亡。集官详酌，终不知其制度。时有太常博士殷盈孙，案《周官·考工记》之文，铸钟十二，编钟二百四十，处士萧承训校定石磬，今之在悬者是也。虽有乐器之状，殊无相应之和。逮乎朱梁後唐，历晋与汉，皆享国不远，未暇及於礼乐，以至於十二钟，不问声律宫商，但循还而击。编钟编磬，徒悬而已。丝竹匏土，仅有七声。作黄钟之宫一调，亦不和备。其馀八十三调，於是乎泯绝。乐之缺坏，无甚於今。

陛下天纵文武，奄宅中区。思复三代之风，临视乐悬，亲自考听，知其亡失。深动上心，乃命中书舍人窦俨参详太常乐。事不逾月，调品八音，粗加和会。以臣尝学律历，宣示古今乐录，令臣讨论。臣虽不敏，敢不奉诏。遂以周法以黍校定尺度，长九寸，虚径三分，为黄钟之管，与见在黄钟之声相应。以上下相生之法推之，得十二律管，以为众管互吹，用声不便。乃作律准十三弦宣声，长九尺，张弦各加黄钟之声。以第八弦六尺设柱为林钟，第三弦八尺设柱为太蔟，第十弦五尺三寸四分设柱为南吕，第五弦七尺一寸三分设柱为姑洗，第十二弦四尺七寸五分设柱为应钟，第七弦六尺三寸三分设柱为蕤宾，第二弦八尺四寸四分设柱为大吕，第九弦五尺六寸三分设柱为夷则，第四弦七尺五寸一分设柱为夹钟，第十一弦五尺一分设柱为无射，第六弦六尺六寸八分设柱为中吕，第十三弦四尺五寸设柱为黄钟之清声。十二律中，旋用七声为均。为均之主者宫也，徵商羽角，变宫变徵次焉。发其均主之声，归乎本音之律，七声迭应而不乱，乃成其调。均有七调，声有十二均，合八十四调。歌奏之曲，由之出焉。

伏以旋宫之声久绝，一日而补出，臣独见恐未详悉，望集百官及内外知音者，校其得失，然後依调制曲。八十四调曲有数百，见存者九曲而已，皆谓之黄钟之宫。今详其音数，内三曲即是黄钟宫声，其馀六曲，错杂诸调，盖传习之误也。唐初虽有旋宫之乐，至于用曲，多与礼文相违。既不敢用唐为则，臣又懵学独力，未能备究古今，亦望集多闻知礼文者，上本古曲，下顺常道，定其义理。於何月行何礼，合用何调何曲，声数长短，几变几成，议定而制曲，方可久长行用。所补雅乐旋宫八十四调，并所定尺。所吹黄钟管，所作律准，谨同上进。

平边策

唐失道而失吴、蜀，晋失道而失幽、并。观所以失之由，知所以平之术。当失之时，君暗政乱，兵骄民困。近者奸於内，远者叛於外。小不制而至於僭，大不制而至於滥。天下离心，人不用命。吴蜀乘其乱而窃其号，幽并乘其间而据其地。平之之说，在乎反唐晋之失而已。必先进贤退不肖，以清其时。用能去不能，以审其材。恩信号令，以结其心。赏功罚罪，以尽其力。恭俭节用，以丰其财。徭役以时，以阜其民。俟其仓廪实，器用备，人可用而举之。彼方之民，知我政化大行，上下同心，力强财足，人安将和，有必取之势，则知彼情状者，愿为之间谍，知彼山川者，愿为之先导。彼民与此民之心同，是与天意同。与天意同，则无不成之功。攻取之道，从易者始。当今惟吴易图。东至海，南至江，可挠之地二千里，从少备处先挠之。备东则挠西，备西则挠东。彼必奔走以救其弊。奔走之间，可以知彼之虚实，众之强弱。攻虚击弱，则所向无前矣。勿大举，但以轻兵挠之。彼人怯弱，知我入其地，必大发以来应。数大发，则民困而国竭。一不大发，则我获其利。彼竭我利，则江北诸州，皆国家之所有也。既得江北，则用彼之民，扬我之兵，江之南亦不难平也。如此则用力少而收功多。得吴则桂、广皆为内臣，岷蜀则飞书而召之。如不至，则四面并进，席卷而蜀平矣。吴蜀平，幽可望风而至。唯并必死之寇，不可以恩信诱，必须以强兵攻。力己竭，气已丧，不足以为边患，可为後图。方今兵力精练，器用具备，群下知法，诸将用命。一稔之後，可以平边。臣书生也，不足以讲大事。至於不达大体，不合机变，惟陛下宽之。


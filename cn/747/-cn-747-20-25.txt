○答张说进上党旧宫述圣颂制

往者中宗违代，国步微艰，天祚我唐，大命集於睿宗大圣贞皇帝。朕以寡昧，嗣守丕业，虔奉遗训，不敢怠遑。至天地休徵，神人灵贶，皆先帝圣德之馀庆，朕何力之有焉？至若登太行，留上党，颂功业，建都畿，休兵太原，为农脽上，并国之典礼，朕奉行之，何足称者。而群臣固请纪颂，众心难违。卿藻思菁华，扬过其实，自视虚缺，为愧尤多。


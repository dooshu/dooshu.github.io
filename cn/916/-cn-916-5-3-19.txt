【发归濑三瀑布望两溪诗】

我行乘日垂。放舟候月圆。沫（广《文选》作末。）江免风涛。涉清弄漪涟。积石竦两溪。飞泉倒三山。亦既穷登陟。（永嘉县志作涉。）荒蔼横目前。窥岩不睹景。披林岂见天。阳鸟尚倾翰。幽篁未为□。退寻平常时。安知巢穴难。风雨非攸吝。拥志谁与宣。倘有同枝条。此日即千年。（○永嘉县志三十三。广《文选》十。《诗纪》四十八。）


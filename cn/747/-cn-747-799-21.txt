○首阳山碑

天必从道，道不由天，其曰人乎哉？大圣应千百年之运，仁发於祥，义发於瑞。上圣帝也，次素王也，莫不应乎天地，亘乎日月，动乎鬼神。或有守道以介死，秉志以穷生，确然金石，不足为贞，澹然冰玉，不足为洁，非其上古圣人，不以动其心，况当世富贵之士哉！斯其自信乎道，则天地不可得而应者也。呜呼！夷齐之志，当以神农虞夏形於言。由是观之，岂有意於文武者哉？然迹其归周不从谏而死，彼当求西伯也而得武王，不曰得仁乎？既得其仁而不取其谏，则夷齐之死宜矣。太史公以其饿死责乎天道。呜呼！若夷刘之行，可谓道不由天者乎？如不得仁而饿死，天可责也。苟夷齐以殷乱可去，而臣於周，则周召之列矣，奚有首阳之厄乎？若夷齐者自信其道，天不可得而应者也。天尚不可应，况於人乎？况於鬼神乎？


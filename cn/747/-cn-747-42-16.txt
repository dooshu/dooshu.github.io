○授李若幽朔方节度使制

保大定功，事资於宏量；坐筹决胜，政总於中军。令在必行，寇不可玩，欲清小丑，须委大臣。中大夫守殿中监赐紫金鱼袋李若幽，宗室英髦，士林桢干。出忠入孝，抱质怀文，包果断之深谋，蕴韬钤之秘略。累登清贯，克振休声。名正西京，奸豪屏息，纪网三蜀，邛僰乂安。黎庶赖其强明，搢绅推其利用。今河洛之境，未殄馀氛；晋魏之郊，比仍多垒。山河襟带，关辅要卫，东尽大行，南邻魏汭，拥旄亘野，精骑成群，必俟元戎，以清妖孽。静言其选，允谓当仁。地官高步於六卿，亚相作程於百辟。综斯剧务，朝选攸归。宜兼领护之权，以副师贞之吉。可户部尚书兼御史大夫持节充朔方镇西北庭兴平陈郑等州行营兵马及河东节度都统处置使，镇於绛，仍赐名国贞。


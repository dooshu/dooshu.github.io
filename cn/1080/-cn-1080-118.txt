●大明會典卷之一百十八

銓選一

官制　★□□□☆

凡內外大小軍職衙門官員。具在職掌、俱有額數、及原定資格。其後武職陞授漸多、不復能拘額數。但有見任帶俸之別。其資格仍舊

武官額員及資格

都督府

左都督★正一品☆　　右都督★正一品☆

都督同知★從一品☆　都督僉事★正二品☆

留守司★洪武初、置中都留守司。嘉靖十八年、增置興都留守司。次中都而序。設官同☆

正留守★正二品☆　　副留守★正三品☆

指揮同知★從三品☆

都指揮使司

都指揮使二員★正一品☆都指揮同知二員★從二品☆

都指揮僉事四員★正三品☆

衛

指揮使一員★正三品☆指揮同知二員★從三品☆

指揮僉事四員★正四品☆衛鎮撫二員★從五品☆

所

正千戶一員★正五品☆副千戶二員★從五品☆

所鎮撫二員★從六品☆百戶一十員★正六品☆

儀衛司

儀衛正一員★正五品☆儀衛副二員★從五品☆

典仗六員★正六品☆

百戶所鎮撫、各有試職試職起永樂十五年。作一級。支半俸

都督同知、都督僉事、都指揮使、同知、僉事、指揮使、同知、僉事、正副千戶、試百戶、試所鎮撫、各有署職。★凡署職、遞加本職一級。署副千戶。以實授百戶。署試百戶。試所鎮撫。俱以冠帶總旗。☆署職起景泰元年。作半級。不支俸

土官額數及資格★舊屬吏部文選司。洪武三十年。改屬兵部☆

宣慰使司

宣慰使一員★從三品☆同知一員★正四品☆

副使一員★從四品☆　僉事一員★正五品☆

宣撫司

宣撫一員★從四品☆　同知一員★正五品☆

副使一員★從五品☆　僉事一員☆★正六品☆

安撫司

安撫一員★從五品☆　同知一員★正六品☆

副使一員★從六品☆　僉事一員★正七品☆

招討司

招討★從五品☆　　　副招討★正六品☆

長官司

長官★正六品☆　　　副長官★從七品☆

蠻夷官、苗民官、千夫長、副千夫長、土官中頭目、原無專職品級

勳祿

凡武官勳祿、具在職掌。一品至六品、所授上柱國至武騎尉。曰勳。歲支俸米、曰祿。遇有除授官員、須要明白照品定擬★大明令。洪武禮制。正一品勳、有上柱國。後更定☆

正一品。勳、左柱國、右柱國。月支祿米八十七石。歲該一千四十四石

從一品。勳、柱國。月支祿米七十四石。歲該八百八十八石

正二品。勳、上護軍。月支祿米六十一石。歲該七百三十二石

從二品。勳、護軍。月支祿米四十八石。歲該五百七十六石

正三品。勳、上輕車都尉。月支祿米三十五石。歲該四百二十石

從三品。勳、輕車都尉。月支祿米二十六石。歲該三百一十二石

正四品。勳、上騎都尉。月支祿米二十四石。歲該二百八十八石

從四品。勳、騎都尉。月支祿米二十一石。歲該二百五十二石

正五品。勳、驍騎尉。月支祿米一十六石。歲該一百九十二石

從五品。勳、飛騎尉。月支祿米一十四石。歲該一百六十八石

正六品。勳、雲騎尉。月支祿米一十石。歲該一百二十石

從六品。勳、武騎尉。月支祿米八石。歲該九十六石

武官原無七八品。土官有從七品。亦不支俸

凡有軍功陞俸、後又有功陞級者。若與所陞俸級相同。即將原陞俸住支。止支本等職俸

凡五府帶俸都督僉事俸糧。嘉靖三十六年題准、除原係軍功陞授、及皇親特陞實授者、俱照舊關支外。其餘推陞署職、止照原職指揮等官、於原衛所關支。其柴薪銀兩、於本府關支

○又題准、京營各帶府銜署職俸糧、只照原職、於本府關支。其各處總兵官、俱照前例、於原衛關支

○萬曆十年題准、各處總兵官以南京府銜陞出者、改註北府。支給柴薪凡各處閒住都督指揮等官、但係功陞者、與支本等俸糧、其餘推陞遇例等項、不拘養病回籍聽勘、只支祖職俸糧。有廢棄起用者、雖署流官職銜、其俸糧仍照祖職支給

凡在京都指揮等官、推選各都司管事。其有願留俸糧養親者。兵部行移戶部、查照各都司該得本等俸糧、並以三分為率、止存一分、原衛關支。其餘二分、并折色、俱在見任都司關支

○嘉靖九年題准、外衛選調別衛者、亦得分俸

凡閒住指揮千百戶等官。隆慶四年題准、京衛報五府兵部。外衛報守巡兵道。三年閱視一次。弓馬習熟、謀勇兼資、素行無議、列為上等。准食全俸錄用。次則騎射多中、而無大過、亦准支俸。其有下等庸惰自廢、而騎射無能者、與支半俸。若三年不與閱試、而衛所通同冒支俸銀者、一體坐贓治罪

○萬曆九年議准、考選退閒武職、分為三等。平常、及稚少者、准與全俸。候缺取補、老疾者、止支半俸。貪殘不法者、月支俸一石。餘俸住支。不許管軍管事。衰老庸劣、不堪操備者、即行住俸。勒令承替

凡軍官侵盜錢糧、監追未完、子孫襲職者、扣俸還官

○萬曆八年議准、武職犯該監守自盜等罪、問擬永遠充軍者、追贓不論年月久近、贓數多寡、務要追完。方許保送應襲之人襲職。不許扣俸抵補。其犯該因公科索等罪、問擬立功降調以下、贓百兩以上、監追一年之外、不能完官者、許扣俸抵補。如贓少家富、仍追併完納。有正犯子孫故絕、而別枝子孫當襲者、先准襲職。然後扣俸抵補。如或贓銀至數百兩、米至數百石以上、而承襲之人、官卑俸薄、不能補完。當先儘正犯家產估賠。并將俸扣十分之五。其餘應否開豁、勘明奏請凡立功未滿身故、子孫襲替者、與支半俸。扣至限滿全支。其立功遇宥官。正德二年題准、行該衛所擬集合到彼立功、及遇宥回衛、已過五年之上、又能改過自新者、照例與支全俸。其未及五年、全未及立功者、亦須扣算五年之數、方許收支。若長惡不悛、雖及年限、亦不准與。該衛所有朦朧收支者、參問枉法贓罪

凡武舉中式、應加米數、月支三石。萬曆元年題准、中式武舉官生、若委用之後、已經革任、後復推用。雖在年限之內、不得復支武舉米石。告養病者、病痊之後、如係支過五年之外、才力雖堪、但許聽候推用。所加米石、難復開支。其餘未經推委、或回部聽候別用者、與無薦舉同。俱扣至十年而止

○十二年題准、考選革退武職。除世職照舊准支原俸外。其他效勞、傳奉、武舉、及緝捕有功、或冒襲冒陞、已經考革者、查照文官考察革任事例。不分在京在外、俱不許復支俸糧

陞除

武職官每歲六選。與文選同。官有流、有世。世官、指揮使、同知、僉事、正副千戶、衛鎮撫、實授試百戶、所鎮撫、凡九等。流官、都督、同知、僉事、都指揮使、同知、僉事、各三等。正副留守、二等、流官以世職陞授、後以武舉兼用云

凡武官除授。洪武二十六年定、武官或有功陞除、或調除別衛、或為事復職、若見缺官員、應合調補。遇有前項官員到部、須要審取從軍腳色、委官齎赴內府、比對貼黃。中間歸附年月、征克地方、陞轉月日、衛所流官世襲相同。然後具本、明著緣由、連人引至御前、陳奏請旨、轉調除授。或奉特旨陞遷。隨將欽與職事花名、衛所流官世襲、及陞調緣由、就於御前陞選。仍照選簿內條寫榜文、次日入奏、將引選過官員看畢、抄榜給憑、定限到任。仍行該府轉行所在衛所、催任繳憑

○永樂初定、凡奉天征討守城征哨拏人有功、欽陞都督都指揮者、照洪武舊制與流官。見陞指揮、除已定流世者、仍舊。未定者、俱與流官。其千百戶、鎮撫、儀衛正、副、典仗、俱與世襲。若係致仕官、及因官下舍人除授、并義男女婿等項襲替者、俱與流官。已行歷功與世襲者、仍前世襲。各衛所官旗軍、有全城歸順、江上朝見、并招船招人、擒首姦惡逃叛等項、欽陞官員。若係洪武年間原授職役、今陞千百戶衛所鎮撫者、俱與世襲。陞指揮者、與流官。革除年間陞授、及德州等處選署、今陞職者、亦與流官。其各都司衛所官。有革除年間除授、及德州等處選署、曾經管事者、與流官。止終本身

凡大選。宣德三年奏定、武選條式。一腳色、二狀貌、三才行、四封贈、五襲廕、仍具有無殘疾、從親管及同僚同隊并首領官、保勘。以憑稽考★近例多不同☆

○弘治間定、凡單本選過軍職、遇大選、仍通類具本附選★今類題☆

○嘉靖元年議准、一日附對選簿不盡者、聽明日補續、又明日奏請用寶

凡傳旨除授。宣德三年、令凡內官傳旨除授、不問職之大小、有敕無敕、皆須覆奏、然後施行

凡敘功陞授。永樂十年、令總兵官、在外遇宮軍有功合與官者、先諭告使知。仍具姓名功蹟、奏聞除授★今無諭告☆

凡陞授試職。永樂十年、令武官陞試職、未經實授者須立功、方許實授凡註府。隆慶三年議准、五府侯伯、會推南京駐劄管事、願于南京各府帶俸者。題請改註

凡註衛。弘治十三年題准、錦衣衛官、原係本衛千百戶、鎮撫、積有軍功、及皇親子孫乞恩、陞至都指揮等官、俱註錦衣衛。若無衛所者、兵部臨時奏請定奪。其餘原有衛所者、註原衛所。不許朦朧比例、乞恩改註

凡東廠理刑。嘉靖十六年、令東廠理刑陞級宮只照常帶俸

凡大漢將軍。正德十四年奏准、侍衛三年、給冠帶。又歷五年、授試百戶。又歷五年、奏請實授凡各陵衛官、選調別陵衛管事者。嘉靖二十五年、令仍在原衛帶俸

凡將官陞職、如各邊將官有缺、除侯伯都督名位相應外。若都指揮堪任主將、擬陞五府堂上官署職、若指揮堪任偏將、擬陞都司堂上官署職、以便行事。後有戰功該陞、仍從祖職加陞。其有遇例、俱不在實授之例。各都司掌印僉書、及內地參遊總兵、亦如之。非功能素著、屢經保薦者、雖遇缺、亦不許推用。已推署職者、非有軍功大勞、雖遇恩典、亦不准實授凡將領加銜。萬曆九年題准、副總兵官、下總兵一等、不可輕易請加。必有重大戰功、緊要邊工、勘實請加。其資深請加者、必總計其自任都司參遊、歷十年以上、方許議請加授凡在外衛所官功陞。成化十四年奏准、各衛指揮功陞都指揮者、俱改註都司。在內者、仍舊

○又奏准、在外衛所千戶功陞指揮者、比與指揮、陞都指揮流官不同、俱令於該衛、原係帶俸、并帶俸管事者、量與軍餘四名。不許列銜公座。若考選軍政者、不在此限

○弘治八年題准、各衛指揮使功陞都指揮僉事、註原衛帶俸。照例于本衛、撥餘丁六名、以為導從。其才謀操履出眾者、考選軍政時、量授都司軍政雜差

○正德六年奏准、凡納級都指揮、雖經推選、及分守守備把總都指揮、雖有功陞者、俱於原衛所帶俸。母得夤緣濫舉、列銜都司。惟奏保軍功、及原推見任軍政者、仍舊

凡領班漕運都指揮、詮註中都留守司河南等都司帶銜。仍於本衛支俸。照例請敕赴任。所領敕書、直待交代換給、不必每次題請。其餘副參遊守都指揮等官、俱不得銓註都司帶銜支俸

○正德十年議准、各處領班官赴京操備者、許本都司列銜支俸、得鈐制各屬衛所官軍。如遇考選、聽巡撫等官通行查照

凡備倭都指揮等官。嘉靖十四年題准、於附近都司、列銜支俸

凡漕運把總等官。萬曆三年題准、把總官運糧三年以上、果廉能幹濟、依期完糧、許各該衙門據實保薦。准令於實職上陞一級。其運官依期過淮過洪完納。巡倉御史據實獎薦。即行賞賚、仍擬陞署職一級。過洪後期、完納依期者、通候三年、准陞署職一級。凡經薦舉運官、兵部即行紀錄、候陞遷日、破格優敘。若先犯降級、不係侵欺掛欠、許將所陞職級、准復原降之數。若見有漂流、并未掣通關者、不得濫舉

凡納級指揮。嘉靖四十三年題准、軍民人等、不許濫開、止聽衛所職官加納。其納級官、亦止帶俸、不許管事

凡護衛儀衛司等官。洪武初、令王具本奏知。從兵部選授○嘉靖元年議准、儀衛副、非由軍功者、毋輕授指揮職銜

○八年議准、王府奏保冠帶書辦官。先行撫按查勘、果係相應在府旗校餘丁、奏請定奪。

親王通前毋過五名。

郡王通前母過三名。若來歷不明、遊蕩術士、及一應素無行止之人、提問發遣凡武選禁例。弘治間定、職官人等、不由銓選推舉、朦朧奏請、以圖進用、及夤緣奔競、乞恩傳奉、沮壞選法者、職官、問罪降級調衛。旗軍舍餘、問發邊衛。俱帶俸食糧差操

凡將領交代。萬曆九年題准、除都司外、其副參遊守、領班都司、提調備禦把總、除革任提問、及緊急調遣、不候交代、聽督撫委署。凡尋常陞調、務候新官見面交代。違者、撫按參革。仍將交代日期、咨部記查。撫按徇情私放、聽該科本部查參

凡軍官給憑。南京上十二衛、并南北直隸衛分給本衛憑。五府屬衛、給該府憑。中都留守司、及在外都司屬衛、給各司憑

○嘉靖三年奏准、軍職到任違限半年以上者、提問。文憑破損者、罰俸兩箇月

○三十六年、令兵部推用。將官、酌量地方遠近、定立期限。如有過違、巡按御史查參究治

凡武舉中式官生。嘉靖元年題准、陞署職二級。第一名、若係百戶以上官、照例加陞。百戶以下、定、授副千戶職銜。以示崇異。其第二名以下、總旗、授署副千戶。小旗署百戶。舍餘軍民、署所鎮撫。係在京衛指揮僉事以上、發京營、推補號頭千總、及委各衛軍政掌印僉書管、□存恤等項。或發薊保二鎮、任以千總把總、守城守堡委用。係在邊衛、與北直隸臨邊者、咨送督撫衙門、分隨各將領、管操殺賊、委守城堡、及量任千總把總、并各衛所掌印僉書管軍管事。係腹裏、兩直隸、并各省、不拘指揮千百戶等官、俱發各該巡撫衙門、量委各衛所掌印僉書管軍管事。其在五名內者、先行委用、俱候效勞保薦。兵部查有將官員缺、酌量推用。并其餘獲有軍功、照例推陞。所加署職、非有軍功、雖遇恩例、不得實授●大明會典卷之一百十九

銓選二

推舉

流官推舉、與文職保舉同

凡五軍都督府缺掌印官。兵部具奏、會官、於見任公侯伯內、推舉二員。缺僉書官。於各府帶俸公侯伯都督、及在京各營都指揮等官、在外正副總兵內、推舉二員。奏請簡用。其府軍前衛缺掌印官。亦於侯伯內推舉★舊例、中都留守司正副留守、於皇親勳舊、及在京武臣內推舉、今不行☆

○嘉靖八年、令五府掌印并兩廣湖廣等處總兵官缺。除提督團營將軍不推外。其餘提督坐營、及都督、有才望者、照舊與公侯伯一體推用

凡五府都督等官。正德十六年、令必由都指揮積累軍功、勳庸顯著、及才望超卓者。并錦衣衛亦必由軍功、及異能者。方許陞授凡錦衣衛堂上缺掌印僉書官。本衛具奏、下兵部、照五府堂上官例、於本衛指揮使同知僉事等官內、每缺推舉二員、奏請簡用

凡錦衣衛鎮撫司員缺。弘治六年、令從兵部推舉相應衛鎮撫銓補。如無、於各衛所見任千戶內推選、具奏改授○嘉靖二十一年議准、本司係詔獄理刑之官。有缺、行該衛掌印官、先於本衛各千戶內、從公推選考試、送兵部、再加詢訪考試、於內簡拔二員、疏名上請定奪

凡錦衣衛五所當駕千百戶所鎮撫。洪武以來舊額、本衛堂上官、就於各所原係錦衣衛官子孫承襲、平日行止端方、人物爽利、備知事體、帶俸官內、推選具奏。行部銓補

○嘉靖十二年題准、錦衣衛空閒帶俸官。除犯徒罪者、開送營操。其無過犯者、各照舊帶俸。每月朔朢、點閘一次、習練

駕儀、以備推用

凡各都司掌印僉書等官缺。本處有相應官、聽各鎮巡官保舉、兵部議擬奏請簡用。本處無官、具奏、兵部查訪中外相應官兼用。或遇事故犯罪被劾急缺者、兵部即行推用。其都司掌印僉書官、并留守司正副留守缺。兵部於各守備內、留守僉書於指揮內、查其賢能有守、曾經撫按薦舉、及訪係才望出眾者、奏請簡用。後有貪濫不職、聽巡按指實參奏。仍候兵部查訪相同、具題革任

凡各處管操領班等項納粟官。正德三年、令果有奇才異能、累立軍功者、各該鎮巡等官奏舉簡用。不許夤緣濫舉

凡武職

御覽揭帖。弘治十八年、令兵部按季將兩京五府各營、及親軍衛分、堂上管事、并在外鎮守分守守備方面官、開具姓名履歷揭帖進覽

○嘉靖八年題准、將前項武職官、履歷貫址年歲、及曾經舉劾考語、開造揭帖二本。每孟月一日、送兵科。次日早朝、掌科官、將一本御前奏進、一本留科查考

凡武官賢否文冊。萬曆九年題准、本部將材簿、登註將領職名腳色歷履薦章、以備推用。通行邊腹撫按、著落司道、備將所屬見任將領等官、通查職名腳色履歷、到任年月、造冊送部。仍每季終、將各官內有陞調閒住罰俸住俸提問追贓立功降級調衛充軍等項、有礙推陞、節略總具一冊、即將各官賢否填註。副參遊擊都司守備提調備禦把總各四句。中軍千總指揮鎮撫千百戶各二句。有堪邊腹、及貪暴實跡、皆註考語之末。總具一冊、一併送部。其各鎮總督、亦於每季、將各官賢否揭部參考

考選

軍政考選、與文職考察同。成化二年、令軍政官五年一次、通以見任掌印帶俸差操、及新襲職官、一體考選。十三年、令兩京通考。自是以為常。考選之法。兵部預先通行南北直隸浙江等處巡撫都御史、轉行都布按三司掌印官。各將所屬衛所、副參遊以下、千戶以上、賢否履歷、訪察明白、各註考語。徑送撫按官處、另註考語。造冊三本、限四月終旬、差人齎部。至期、各參遊都司守備操守等官。兵部會同兵科、參詳去留、上請定奪。仍聽科道拾遺。其都司衛所官。撫按照例會官、從公考選進退。仍將考選官員職名、造冊奏繳到部、覆奏定奪。若

孝陵衛官考選、自弘治十二年始。錦衣衛官考選、自正德十年始。騰驤四衛官考選、自嘉靖八年始。洪武永樂年間、額設管軍百戶、父祖相承、未經改調、舊例不考選者、一體考選。自嘉靖九年始。內外衛所、五年考選、衰老庸劣、不堪操備者、即行住俸、勒令應襲兒男承替。自隆慶六年始凡考選軍政額數。嘉靖三十八年、申明成化年間舊例。每衛、不拘指揮使、同知、僉事共三員。掌印一員。佐貳二員。衛鎮撫一員。如無鎮撫、選相應千戶署管。每所、正副千戶一員。所鎮撫一員。百戶十員。專管軍政。錦衣衛、各所千百戶、不時上直、不限員數。騰驤等四衛、養馬、設軍政指揮共五員。掌印一員。僉書四員。府軍前衛、所屬二十五所。每五所、指揮二員。衛鎮撫二員。通州衛、路衝、又兼上直、亦設軍政指揮共五員。掌印一員。佐貳四員。衛鎮撫二員。每所、千戶三員。所鎮撫、并百戶、隨其有印者、照數定選。俱不許增損凡五府大臣、并管理府軍前衛侯伯、與錦衣衛堂上掌印僉書官。嘉靖二十九年題准、每遇考選軍政之年、俱聽自陳。去留取自上裁。其有不協公論者、許言官糾拾

○萬曆七年、令各省直總兵官、照例自陳

凡五府屬衛。成化十三年議准、兵部會同五府官通行考選。軍政官如舊額、俱限年二十五歲以上、五十以下。有六十以上、精力未衰者、驗實存留。見任不敷、許選別衛、先儘見任、次帶俸。凡遇在外五年考選之期。在京亦復舉行。南京衛所照例。其終身帶俸官、降犯貪淫、五年之外、能改過自新者、從撫按官保用

凡京衛軍政官。成化十四年議准、每衛各選指揮一員、專管屯田馬政等事。一體僉書

凡騰驤等四衛官。成化十六年、令有不職者、聽兵部及科道察訪舉劾

○嘉靖八年議准、遇考選之年、照各衛考選。如有堪任將領等官、一體推用

凡兩京五府所屬、并上直衛所官。嘉靖二十九年題准、悉從巡視京營科道、及兵部驗軍委官。一體采訪、填註考語、送部考選

○三十三年題准、前項各官、凡遇考選、不得輕相更調。每季造報文冊、將營操各衙門雜職武學肄業等項、盡數開造於見任之後。如遇下次考選、先儘本衛雜差營操各項官、并原調衛所、不拘幾輩、盡數掣回選補。其官少事簡衛分、千百戶印信、各令帶管。指揮以上、掌印僉書、方許於官多衛分、量調一二員管事。子孫仍於原衛襲替

凡錦衣衛官。成化十三年、令見任管事、有係中官并文武大臣弟男子姪、及各衛

欽陞者、兵部會同該衛堂上官、嚴加考選。果廉能可用、仍舊。不堪者、俱令帶俸

○嘉靖二十九年題准、錦衣衛、除皇親帶俸、原不管事、達官營操、不係管理軍政等官、難以考選外。其餘若指揮在所管事、並千戶以下等官、不拘見任、閒住、俱聽本衛堂上掌印正官、從公開註賢否履歷、先期送部。臨期會同議擬。與騰驤四衛、一併嚴加考選。果有廉能可用、仍舊管事。如行止不堪、一體帶俸革任

○又題准、南北鎮撫司與象房管事指揮。兵部臨期會同錦衣衛堂上掌印正官、逐一考選論奏。去留取自上裁

凡在外都司衛所缺軍政官。正德八年、令行巡按御史及按察司等官、公同考選。每都司、及衛、俱掌印官一員。佐貳官二員。每千戶所、俱掌印官一員。非遇緊急軍情、不許輒調

○弘治十八年議准、都司衛所軍政官。務精選才能、或由武舉、並經保舉者、照京衛例調改。如舊官不才者、盡發操備。其首領官、亦銓選科貢正途、年力相應者、與軍政官頡頏行事。仍行撫按嚴加察舉

○嘉靖六年奏准、在外軍政官、考選員缺。本年八月終、巡按御史類奏推補

○十六年、令都察院轉行各處巡按御史、置立格眼文簿、用印鈐記、發各都司掌印官收掌。遇大小軍職問擬罪名、逐起登記。年終、類報撫按查考。候考選之期。呈送鎮巡會考。若立功三次、奏請降一級。未及三次、查果改過有實蹟、方許舉用。其南北直隸衛所、付該管兵備收掌。兩京法司、每年終問過軍職、開送兵部。各查照紀錄施行

凡湖廣荊、襄、鄖陽、河南南陽、陜西漢中、西安、各該守禦等衛所、並都司、隸巡撫鄖陽都御史所轄者。正德六年議准、一體會同考選

○嘉靖二十年題准、將承天顯陵二衛軍政、即行巡撫都御史考選。其興都留守司一應事務、俱聽本官節制。撫治都御史不必干與

凡有漕運地方。成化十六年添設佐貳都指揮一員、專管漕運、不與軍政。其考選推補、附郭者、鎮巡總兵三司掌印官主之。若非附郭、並遠方者、鎮巡總兵分巡分守官主之

凡管屯官。嘉靖二十四年題准、遇考選軍政內、有武藝不棈。而廉幹可取者、用之管屯。以五年為期、方得遷轉。每年終、將該屯糧斛已未完數目、開造文冊、一樣三本。一申督理屯政衙門。一送該衛戶房收貯。一自執備照。如遇年月該遷、預申督理衙門、就令將任內卷冊、交付後來管屯官。俱查照明白、方許離任。若有朦朧私相交代者、查出、各問以沈匿枉法罪名。其各該上司官、不係前擬、擅自改調差委者、許屯田御史參劾

○三十八年題准、屯田官、各該衙門不得坐名差遣。如遇遷轉緣事等項、就於見任軍政官內、選精壯勤幹官員暫管。候推選之日、照例會官考選。管屯官、不許營求別差、希圖推調。亦不許將見在耕種屯軍、擅自差派領運駕船幫貼城操等項、以妨屯務。違者、聽巡按御史參究

○隆慶二年題准、兩京並各省衛所管屯官、不拘指揮千戶、察其才力大小、屯糧多寡、分委隔別衛分、催徵依期完解。每年考選分差之後。各該御史仍將委定衛所、並選過官員職名、呈院咨部、以別賢否

凡考定官員。俱要在任分理兵政。非有緊急軍情、不許擅差。在京者、免其上直赴操。若係在營隨差之數、即令替回。其餘除馬政帶管外。如屯田領班操備巡鹽捕盜管局運糧備倭等項。一體考選。量才委用。前項雜差官員、在任之日、許令公座僉書。一應文案、不許干預。其他軍政以外、跟隨鎮守守備內外等官、大小軍職、不許營求軍政。考選已定者、亦不許營求跟隨、有妨軍政

○萬曆元年題准、通行各撫按衙門、凡考選軍政、以印屯為主。擇有心計、堪以幹濟者、先註各衛所掌印、管屯。有膂力、堪以抗禦者、定委各路管軍。其次、乃以充各衙門旗牌差遣。不得越次取用。其見在督撫鎮巡各道役使者、止許量留數人、餘皆發回、聽委印屯之用。其掌印管屯官、果有盡心幹理、於軍政屯務有裨者。撫按官即與保薦。兵部登記將材簿內。遇有守備把總坐營員缺、酌量相兼推用

凡軍政急缺。成化十五年、令在外從撫按定委奏保。兩京從各衛軍政首領官保舉。五府覆勘。係親軍者、兩京兵部覆勘定奪。不拘五年。後犯貪淫等罪、連坐舉主

凡過犯考選。成化八年令、帶俸武職、先雖犯罪、後能改過自新、父祖雖為事、或脫逃、子孫能自立行止、有守有為者、並許考選管事

○又議准、有犯監守自盜、受財枉法、及求索科歛誆騙等項、流罪、減至杖一百、徒三年、贖罪還職、例應帶俸、不許管軍管事者。若係腹裏、仍分撥各邊上班操備、不許營求管隊等項。遇警、與邊衛帶俸差操官隨軍殺賊。下班回衛。五年內、能改過自新、照例會選軍政管事。如再犯、終身輪班赴邊操備、不許會選

○弘治十五年奏准、軍職犯立功問革管事、五年之內、改過自新、方許推委。不許鎮巡等官假名暫委、占為頭目、縱令害人

凡考選禁例。弘治十三年申明、軍職五年考選有營求囑託者、指名黜退、永令帶俸。其不得與選、生事教唆陷害已選官員者、問罪。不分官軍、俱調邊衛帶俸食糧差操。凡帶俸官、俱不許管軍管事

○嘉靖九年題准、考選之後。或以已名、或主使人、羅織生事、投詞告害者。在京、聽兵部、在外、聽撫按官、參究。照例調發邊衛

降調 【立功為民充軍附】

凡降級。洪武二十七年、守衛榜例。管軍官犯罪。指揮降千戶、調邊衛。千戶降百戶、百戶降總旗、總旗降小旗、衛鎮撫降所鎮撫、所鎮撫降總旗、俱調邊遠衛★今止照所犯論、不拘遞降☆

○正德十一年、令署職、至實授、皆准一級遞降

○隆慶元年題准、武舉中式捨人民人、加陞署所鎮撫、後犯該降級、原無實職可降、即將武舉職級、並米石、革去抵罪

凡役占軍士降級。成化三年令、坐營把總以下官、役占軍士、自一名至五名、俱降一級。五名以上、降二級。甚者、罷職充軍、仍發邊衛守禦

○弘治十三年奏准、都指揮、跟隨軍伴六名。指揮、四名。千百戶、鎮撫、二名。不管事者、一名。★俱用餘丁、不許摘撥正軍☆但有額外多占正軍、五名以下、問罪、降一級。六名之上、降二級。甚至十名以上者、止於降三級。其賣放軍人、包納月錢者、亦照前名數分等降級。甚者、罷職、發邊衛充軍守禦。又軍職役占餘丁、至五名以上者、問罪、降一級。十名以上者、降二級。二十名以上者、降三級。三十名以上者、奏請發落。若受財賣放者、仍照前項名數分等降級。又軍職賣放、並役占軍人、二罪俱發。其賣放已至十名以上、役占不及數者、依賣放甚者例、罷職充軍。役占已至十名以上、賣放不及數者、依役占甚者例、減降三級。賣放、役占、俱至十名以上者、從重發落。俱不及十名者、併數通論降級。役占軍人五名、又占餘丁十名、及包納月錢滿貫者、從重降級。仍發立功。滿日、照所降品級、於原衛所帶俸差操

凡缺少班軍降級。嘉靖三十一年題准、以十分為率、衛所掌印官六分以上、提解來京問罪、降一級、調發邊衛。中途不到者、罪坐劄付官

○三十三年議准、衛所官俱免解京。就彼作速問擬、具奏定奪

○四十年議准、衛所軍少、掌印官五分以上、問罪、降一級。八分以上、降二級。調發別衛

○隆慶六年題准、行各處督撫官、將營衛將領千把總官所部軍、逃亡三分以上者、降一級。五分以上、降二級。歲終會同具奏凡拖欠屯糧降級。隆慶初議准、各衛所屯糧、通限。當年完足。如走完四分以上、管屯官降俸二級。掌印官住俸。各戴罪催督。未完六分以上、管屯官降二級、革任差操。掌印官降俸二級、戴罪管事。其住俸降俸官、俱不許別差。通候完至九分以上、住俸者、方准開俸。仍將住過日期、查照補支。降俸者、准復原俸。止以完報之日為始。未完八分以上、管屯官降二級、仍調邊衛。係調邊衛者、改極邊。俱帶俸差操。掌印官降二級、革任差操。都司掌印管屯官、總計所屬衛所、完欠分數、一體查參。如各官、或新任、署印、帶管、止以經手年月扣算。不得一概偏累

○二年題准、兩京並各省衛所管屯官、拖欠七分者、各降級別用

○萬曆十三年題准、降二級者、完報之日復原職。不許補支俸糧

凡占用馬匹降級。嘉靖二十九年定、在京坐營管操內外官、並把總以下官、將馬匹私占騎用、及撥與人騎坐、至五匹者、降一級。六匹以上、二級。其各邊鎮分管守備把總管隊等官、將騎操並驛傳走遞官馬、私用伺侯、及私撥與人騎坐、亦如之

凡失盜降級。成化二十一年令、各處盜賊生發、如事干城池衙門、殺官、劫庫、劫獄、並積至百人以上者、限一箇月以裏不獲。聽鎮守巡撫巡按官、將分巡分守守備、及府州縣衛所巡司掌印巡捕官、住俸戴罪、挨拏盡絕、照舊支俸管事。半年不獲者、不分司府州縣衛所巡司掌印巡守巡捕等官、俱聽巡按御史提問。三司掌印官、照依常例發落。其餘、每一起、將州縣守禦千戶所巡司掌印巡捕官、並專一地方守備等項、及府衛巡捕官、降一級。每二起、府衛掌印官、降一級。每三起、分巡分守官、降一級。俱調邊遠去處

○又令、凡京城內外關廂街巷、但有響馬強盜白晝打劫者。巡捕把總等官、兩箇月以上不獲、降一級。調外衛。分管地方官、俱住俸、責限緝捕。若不係白晝、及離城窵遠去處。巡捕把總等官、各住俸、與分管地方者、俱責限緝捕。不獲、送問。一年之內、積至五起以上、仍降一級。十起以上、二級。俱調外。各邊、及腹裏地方、遇賊入境、殺虜男婦十名口以上、牲畜三十頭隻以上、不行開報者、問罪、降一級。加前數一倍者、二級。二倍者、三級。甚者、罷職。其總兵官知情扶同、參究治罪凡領運降級。正德十六年題准、把總指揮千百戶等官、索要運軍常例、及科索銀至十兩以上者、問罪降一級。二十兩以上、二級。三十兩以上、三級。至四十兩以上、止三級。仍發回原衛所差操。不許推用。至五十兩以上、問罪、發邊衛充軍

○隆慶二年題准、領運官侵扣運軍月糧行糧、多索船料等項銀兩、計贓多寡、如監守自盜例。各衛所官應該赴運、奸懶託病者、指揮降三級。衛鎮撫千戶二級。所鎮撫百戶一級。仍發運

凡侵欺器物降級。嘉靖二十九年題准、衛所官旗人等、侵欺軍器物料、那前補後、虛數開報、及三年不行造冊奏繳者、官、降一級、帶俸差操。各該都司、並分巡分守官、怠慢誤事者、參究治罪凡土夷降級。嘉靖二十九年題准、土官、土捨、縱容本管夷民頭目為盜、聚至百人、殺虜男婦一十名以上者、問罪、降一級。加前數一倍者、奏請革職。另推土夷信服親枝土捨襲替。若未動官軍、擒獲解官者、免罪

凡調衛。正統三年定、南京、及江南直隸、調北京附近衛所。北京直隸、並江北直隸、山東、調山海宣府等衛所。山西、河南、調大同延安綏德等衛所。陜西、調甘肅寧夏衛所。浙江、江西、調福建廣東衛所。湖廣、調貴州四川衛所。福建、調廣東。廣東、調廣西。四川、調雲南。雲南、調廣西。廣西、調貴州

○天順元年令、錦衣衛官為事復職、雖遇赦、仍調在京別衛帶俸。

王府官為事復職者、亦調衛

凡告願調衛。洪武三十五年、令在京武職、有願調除外任者聽。其原管事、或帶俸、仍舊

○嘉靖十二年題准、腹裏衛分指揮、願改邊衛殺賊者聽○二十五年題准、在京告調外衛、不准行凡多餘官員量調。天順四年、令額外多餘武職、聽於有糧衛所添註

○嘉靖十年奏准、在京親軍旗手等衛、並府屬衛所、將多餘見任官員、開具履歷揭帖、送部。如遇缺官數多衛所。照考選例、將多餘見任人員、量為斟酌調補。子孫襲替之日。有願回原衛、或願在今調衛所、俱從其便。其五年一次考察、不在此例

凡王親改調。弘治七年、令王親同城居住、及附近者。查係見任、調五百里外管事。若願帶俸者存留。其王妃、夫人、郡主、縣主、亡故年久、無親生子者。王親子孫、並許推用管事。不在帶俸改調之例

○嘉靖九年議准、邊方衛所官、與

王府結親者、不准本衛所帶俸。俱調五百裡外管事

凡犯罪問調。成化十一年令、指揮以下、都指揮以下、宿娼。俱調別衛、帶俸差操★犯奸盜、和買樂婦、娶有夫之妻同☆

○弘治中奏准、各邊將領、有遣人入京、夤緣干進者、調雲貴兩廣地方安置。所遣人、發邊衛充軍

○正德元年令、達官犯罪、應調極邊衛所者、北方非宜、兩廣太重、俱編發山東邊海等處、帶俸差操

○十六年令、軍官曠職半年以上、奏調邊遠衛所。抗拒不行、阻壞法令者、緝捕逮治。仍解原調衛所、帶俸差操。如再逃避、調廣西邊衛。遇赦不宥

○嘉靖二十二年、以各陵衛官、利於調衛、規避繁難。題准、陵官曠職、免調。止問擬本等罪名發落。

王府護衛儀衛司軍職、有犯私罪以上、奏行兵部、上請改調。若犯因公罪、准罰贖還職管事

○二十九年題准、軍職上馬用交床、出入抬小轎者、役人問罪。官參問。京衛調外衛。外衛調邊衛。俱帶俸差操

凡立功。弘治六年題准、在京法司、問過京衛並直隸衛所軍職、該雜犯絞斬者。俱送兵部。照例判發宣府薊州遼東等處各該總兵等官、定撥沿邊沿海衛所立功。五年滿日、回衛、帶俸差操。在外問刑衙門、問發前項軍職、就彼酌量沿海沿邊衛所、照例發遣。惟達官有犯、押發廣西邊衛立功。其大同宣府二處軍職、問發、犯該絞罪者、係大同、送宣府極東衛所。係宣府、送大同極西衛所。各從本鎮總兵官、定發立功。五年滿日、送回、帶俸差操。其餘腹裏、並各邊地方、俱照舊例發遣。若軍職年七十以上、十五以下、及廢疾者、免發立功

凡為民。弘治間定、軍職犯敗倫傷化者、非法用刑打死人命者、皆發回原籍為民。如刑傷未死者、降級調用。強盜自首、犯罪脫逃、及充軍遇宥者、亦為民

○正德二年令、軍職為民、無原籍者、本衛所隨住

○萬曆十二年題准、凡軍職犯該為民者、俱改本衛所、隨捨餘差操

凡充軍。軍職犯守備不設者、充邊遠軍。犯侵欺錢糧饒死者、俱充永遠軍

凡犯罪遣發。嘉靖十五年議准、軍職立功降調為民等項、奏允即便遣發、依限責取收管繳報。內有應追贓者、嚴併完納。其立功、候限滿回衛後、果能自新、一體送用。為民者、候年六十、或終身之日、子孫襲替。各不許夤緣管事、朦朧起送凡紀過文冊。嘉靖三十一年題准、咨都察院、轉行兩京問刑衙門、及各巡按御史。每月終、將問過軍職情罪略節、類開奏報。並繳兵部。置立紀過文冊一本、凡遇繳到、該司掌印官、摘其有關襲替者、將所犯情罪、一一登記。呈堂備照








○題為正心謹始以隆繼述事疏 【 正心謹始】

此公為總憲時所上疏

切惟人君之要、莫大乎謹始、謹始之要、莫先於正心、而正心之要、又在主乎敬焉爾、若敬有不存、則心放心放則德不謹、而萬事俱不立矣、何望其凝天命、得人心、保大業、而隆治道也哉、洪惟我　太祖高皇帝、膺天眷命、神聖知勇、始以布衣、龍飛淮甸、東征西伐、櫛風沐雨、十八載而有天下、在位三十二年之間、宵衣旰食、勞心焦思、立綱陳紀、貽謀作則、此心此敬。未嘗少忽。葢為　聖子神孫立萬世不拔之基。以垂之永久。其創業亦可謂之艱難矣。然創業固難、而守成尤不易也。逮我累朝、皆能以聖繼聖、以心傳心、克寬克仁、憂勤惕勵、所以世底隆平、治臻熙皞、而無忝於聖祖也、恭惟　皇上養德春宗葢巳有年、潛心聖學、亦非一日、是以即位之初、勵精圖治、任賢去邪、敬天法祖、不邇聲色、不殖貨利、勤政事、崇儉素、卻貢獻、黜異端、隆大孝於兩宮、布仁恩於四海、躬耕籍田、親幸太學、凡古帝王盛德之事、皆有以備之於躬而施之於事矣、真大有為之君、不世出之主也、然靡不有初。鮮克有終。人主之大戒也。天命人心。去留靡常。人主之所當察也。且自古聖帝明王。未有不接見臣下而能致治者。近日百司言事之人。往往欲　皇上接見臣下。是亦忠愛之至。自後孝宗末年屢延見大臣其言有騐臣以為　皇上未接見臣下非終於不接見葢亦有所待焉爾若常如今日。臣恐君臣之情。上下不通。亦未可以言治矣。昔伊尹告太甲曰、惟天無親、克敬惟親民罔常懷、懷于有仁、鬼神無常享、享于克誠、天位艱哉、葢欲太甲敬天勤民。而保天位也。傳說告高宗曰、惟學遜志務時敏、厥德修乃來、允懷于茲、道積于厥躬、監于先王成憲、其永無愆、葢欲高宗修德法祖。而常無過舉也。厥後太甲高宗。為商令主。伊尹傅說。為商名臣。治道之隆。葢有以也。況邇來各處水旱灾傷、天鳴地震、是皆天變之大、皆上天仁愛人君之意、此正法古脩德、應天以實而不以文之際也、伏望退朝之後、萬機之暇、節膳寡欲、以頤養天和、澄心靜慮、以默思治道、日御便殿。召見儒臣。或講說大學衍義。或誦讀貞觀政要。及通鑑綱目等書。曲為辨析。某帝存此心而治。某帝不能存此心而不治。用是以親决萬機。葢事事有不難矣。仍望於太皇太后皇太后兩宮。益隆其孝養。於親王介弟。益篤其友愛。凡內外官員。或有奇技淫巧之獻。必禁之而責其人。珍禽異獸之貢。必卻之而塞其釁。大政事之疑。必召內閣大臣面議而後行。或文武大臣有闕。必召該部正官詢訪而後用。於緣邊將官。不時降敕戒飭。務在保境以安民。於在京武備。敕令總兵等官嚴加訓練。足以防奸而禦侮。科道為　朝廷之耳目。若有小過。曲賜其寬貸。大臣為人君之股肱。務存大體。特為之優隆。左右譽一人之善。必究其所自來。毀一人之短。必詢其所從人主既不能不親內臣則謹擇其人非第要務哉始內臣之中察其醇謹老成者則親信而任用之浮躁回邪者則疏遠而防馭之大臣之中。察其忠良者委任之不貳。便佞者罷逐之無疑。於母后之家。重加賞賚。而不假之以權。於外戚之屬。厚加優待而不任之以事。賞所當賞而不致太濫。刑所當刑而不致太僣。浪費錢糧。宜加減省。無益祈禱。不必修建。于宗室則推恩而昭德。於四夷則厚往而薄來。畿內百姓。差役浩繁。所在地土。暫免踏勘。凡百用度。悉從儉約。一應邪術。罔為眩惑。堯舜之道。亦不過此。


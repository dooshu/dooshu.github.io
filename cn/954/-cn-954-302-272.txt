陈造　次韵朱万卿五首

陈雷好宾主，亹亹客风流。

末座仍枚叟，捐金得莫愁。

浓欢兼卜夜，暇日赖销忧。

近按梁州谱，何妨一再讴。

陈造

陈造　次韵朱万卿五首

风义陶朱裔，斗南地此流。

悬知禁厨脔，不赋畔牢愁。

笔落无千载，谈间散百忧。

尽抄新乐府，惜欠雪儿讴。

陈造

陈造　次韵朱万卿五首

彼姝绿窗子，欧靓亦其流。

裙衩何因瘦，眉梢不贮愁。

唾花新得意，庭草共忘忧。

雌凤求凰曲，人前莫误讴。

陈造

陈造　次韵朱万卿五首

一雨动三日，沟塍皆怒流。

风凉欺酒力，喜色寄诗愁。

不待桑林祷，俄宽杞国忧。

丰登知有象，满听载涂讴。

陈造

陈造　次韵朱万卿五首

平时歌酒伴，云散与风流。

白发潘怀县，青衫许散愁。

生怜自谋拙，人谓不堪忧。

只拟江湖去，狂吟和棹讴。

陈造


卷十五

钦定四库全书

历代名臣奏议卷十五

明　杨士奇等　撰

郊庙

南齐武帝永明元年当南郊而立春在郊後世祖欲迁郊尚书令王俭啓案礼记郊特牲云郊之祭也迎长日之至也大报天而主日也易说三王之郊一用夏正卢植云夏正在冬至後传曰啓蛰而郊此之谓也然则圜丘与郊各自行不相害也郑玄云建寅之月昼夜分而日长矣王肃曰周以冬祭天於圜丘以正月又祭天以祈糓祭法称燔柴太坛则圜丘也春秋传云啓蛰而郊则祈谷也谨寻礼传二文各有其义卢王两说若有合符中朝省二丘以并二郊即今之郊礼义在报天事兼祈谷既不全以祈农何必俟夫啓蛰史官唯见传义未逹礼旨又寻景平元年正月三日辛丑南郊其月十一日立春元嘉十六年正月六日辛未南郊其月八日立春此复是近世明例不以先郊後春为嫌若?以元日合朔为碍者则晋成帝咸康元年正月一日加元服二日亲祠南郊元服之重百僚备列虽在致斋行之不疑今斋内合朔此即前准若圣心过恭宁在严絜合朔之日散官备防非预斋之限者於止车门外别立幔省若日色有异则列於省前望实为允谓无烦迁日从之二年祠部郎中蔡履议郊与明堂本宜异日汉东京礼仪志南郊礼毕次北郊明堂高庙世祖庙谓之五供蔡邕所据亦然近世存省故郊堂共日来年郊祭宜有定准太学博士王佑议来年正月上辛宜祭南郊次辛有事明堂後辛飨祀北郊兼博士刘蔓议汉元鼎五年以辛巳行事自後郊日略无违异元封元年四月癸卯登封泰山坐明堂五年甲子以高祖配汉家郊祀非尽天子之县故祠祭之月事有不同後汉永平以来明堂兆於国南而郊以上丁故供修三祀得并在初月虽郊有常日明堂犹无定辰何则郊丁社甲有说则从经礼无文难以意造是以必算良辰而不祭寅丑且礼之奠祭无同共者唯汉以朝日合於报天尔若依汉书五供便应先祭北郊然後明堂则是地先天食所未可也兼太常丞蔡仲熊议郑志云正月上辛祀后稷於南郊还於明堂以文王配故宋氏创立明堂郊还即祭是用郑志之说也盖为志者失非玄意也玄之言曰未审周明堂以何月於月令则以季秋案元注月令季秋大飨帝云大飨徧祭五帝又云大飨於明堂以文武配其时秋也去啓蛰远矣又周礼大司乐凡大祭祀宿县寻宿县之旨以日出行事故也若日闇而後行事则无假预县果日出行事何得方俟郊还东京礼仪志不记祭之时日而志云天郊夕牲之夜夜漏未尽八刻进熟明堂夕牲之夜夜漏未尽七刻进熟寻明堂之在郊前一刻而进献奏乐方待郊还魏高堂隆表九日南郊十日北郊十一日明堂十二日宗庙案隆此言是审于时?制是则周礼二汉及魏皆不共日矣礼以辛郊书以丁巳辛丁皆合宜临时详择太尉从事中郎顾宪之议春秋传以正月上辛郊祀礼记亦云郊之用辛尚书独云丁巳用牲于郊先儒以为先甲三日辛後甲三日丁可以接事天神之日後汉永平二年正月辛未宗祀光武皇帝於明堂辛既是常郊之日郊又在明堂之前无容不郊而堂则理应郊堂司徒西合祭酒梁王议孝经郑元注云上帝亦天别名如郑旨帝与天亦言不殊近代同辰良亦有据魏泰和元年正月丁未郊祀武皇帝以配天宗祀文皇帝於明堂以配上帝此则巳行之前准骁骑将军江淹议郊旅上天堂祀五帝非为一日再黩之谓无俟厘革尚书陆澄议遗文余事存乎旧书郊宗地近势可共日不共者义在必异也元始五年正月六日辛未郊高皇帝以配天二十二日丁亥宗祀孝文於明堂以配上帝永平二年正月辛未宗祀五帝於明堂光武皇帝配章帝元和二年巡狩岱宗柴祭翌日祀五帝於明堂柴山祠地尚不共日郊堂直异於例益明陈忠奏事云延光三年正月十三日南郊十四日北郊十五日明堂十六日宗庙十七日世祖庙仲远五祀绍统五供与忠此奏皆为相符高堂隆表二郊及明堂宗庙各一日挚虞新礼议明堂南郊间三兆禋天飨帝共日之证也又上帝非天昔人言之巳详今明堂用日宜依古在北郊後汉唯南郊备大驾自北郊以下车驾十省其二今祠明堂不应大驾尚书令王俭议前汉各日後汉亦不共辰魏晋故事不辨同异宋立明堂唯据自郊徂宫之议未逹祠天旅帝之旨何者郊坛旅天甫自诘朝还祀明堂便在日昃虽致祭有由而烦黩斯甚异日之议於理为弘春秋感精符云王者父天母地则北郊之祀应在明堂之先汉魏北郊亦皆亲奉晋泰宁有诏未及遵遂咸和八年甫得营缮太常顾和秉议亲奉康皇之世巳经遵用宋氏因循未遑厘革今宜亲祠北郊明年正月上辛祠昊天次辛瘗后土後辛祠明堂御并亲奉车服之仪率遵汉制南郊大驾北郊明堂降为法驾衮冕之服诸祠咸用诏可

永明十年诏故太宰禇渊故太尉王俭故司空柳世隆故骠骑大将军王敬则故镇东大将军陈显逹故镇东将军李安民六人配飨太祖庙庭祠部郎何諲之议功臣配飨累行宋世检其遗事题列坐位具书赠官爵谥及名文不称主便是设板也白虎通云祭之有主孝子以系心也揆斯而言升配庙庭不容有主宋时板度既不复存今之所制大小厚薄如尚书召板为得其衷有司摄太庙旧人亦云见宋功臣配飨坐板与尚书召板相似事见仪注

鬰林王隆昌元年有司奏参议明堂咸以世祖配国子助教谢昙济议案祭法禘郊祖宗并列严祀郑玄注义亦据兼飨宜祖宗两配文武双祀助教徐景嵩光禄大夫王逡之谓宜以世祖文皇帝配祠部郎何佟之议周之文武尚推后稷以配天谓文皇宜推世祖以配帝虽事施於尊祖亦义章於严父焉左仆射王晏议以为若用郑玄祖宗通称则生有功德没垂尊称历代配帝何止於郊今殷荐上帝允属世祖百代不毁其文庙乎诏可

明皇帝建武二年通直散骑常侍庾昙隆啓伏见南郊坛员兆外内永明中起瓦屋形制宏壮检案经史无所准据寻周礼祭天於圜丘取其因高之义兆於南郊就阳位也故以高敞贵在上昭天明旁流气物自秦汉以来虽郊祀参差而坛?中间竝无更立宫室其意何也政是质诚尊天不自崇树兼事通旷必务开远宋元嘉南郊至时权作小陈帐以为退息太始薄加修广永明初弥渐高丽往年工匠遂啓立瓦屋前代帝皇岂於上天之祀而昧营构所不为者深有情意记称扫地而祭於其质也器用陶匏天地之性也故至敬无文以素为贵窃谓郊事宜拟休偃不俟高大以明谦恭肃敬之旨庶或仰允太灵俯惬羣望诏付外详

祠部郎何佟之奏曰案周礼大宗伯以苍璧礼天黄琮礼地郑玄又云皆有牲币各放其器之色如礼天圆丘用玄犊礼地方泽用黄牲矣牧人云凡阳祀用騂牲隂祀用黝牲郑玄云騂赤黝黑也阳祀祭天南郊及宗庙隂祀祭地北郊及社稷祭法云燔柴於泰坛祭天也瘗埋於泰折祭地也用騂犊郑云地隂祀用黝牲与天俱用犊故连言之耳知此祭天地即南北郊矣今南北两郊同用玄牲又明堂宗庙社稷俱用赤有违昔典又郑玄云祭五帝於明堂勾芒等配食自晋以来并圜丘於南郊是以郊坛列五帝勾芒等今明堂祀五精更阙五神之位北郊祭地只而设重黎之坐二三乖舛惧亏盛则前军长史刘绘议语云犂牛之子騂且角虽欲勿用山川其舍诸未详山川合为隂祀不若在隂祀则与黝乖矣佟之又议周礼以天地为大祀四望为次祀山川为小祀周人尚赤自四望以上牲色各依其方者以其祀大宜从本也山川以下牲色不见者以其祀小从所尚也则论礼二说岂不合符参议为允从之

有司奏景懿后迁登新庙车服之仪祠部郎何佟之议曰周礼王之六服大裘为上衮冕次之五车玉辂为上金辂次之皇后六服褘衣为上褕翟次之首饰有三副为上编次之五车重翟为上厌翟次之上公无大裘玉辂而上公夫人有副及褘衣是以祭统云夫人副褘立于东房也又郑云皇后六服唯上公夫人亦有褘衣诗云翟茀以朝郑以翟茀为厌翟侯伯夫人入庙所乘今上公夫人副褘既同则重翟或不殊矣况景皇懿后礼崇九命且晋朝太妃服章之礼同於太后宋代皇太妃唯无五牛旗为异其外侍官则有侍中散骑常侍黄门侍郎散骑侍郎各二人分从前後部同於王者内职则有女尚书女长御各二人棨引同於太后又魏朝之晋王晋之宋王并置百官拟於天朝至於晋文王终犹称薨而太上皇称崩则是礼加於王矣故前议景皇后悉依近代皇太妃之仪则侍卫陪乘并不得异后乘重翟亦谓非疑也寻齐初移庙宣皇神主乘金辂皇帝亲奉亦乘金辂先往行礼毕仍从神主至新庙今所宜依准也从之

永泰元年东昏侯嗣位有司议应庙见不尚书令徐孝嗣议嗣君即位并无庙见之文蕃支纂业乃有?谒之礼左丞萧琛议窃闻只见厥祖义着商书朝于武宫事光晋册岂有正位居尊继业承天而不?觐祖宗格于太室毛诗周颂篇曰烈文成王即政诸侯助祭也郑注云新王即政必以朝享之礼祭於祖考告嗣位也又篇曰闵予小子嗣王朝庙也郑注云嗣王者谓成王也除武王之丧将始即政朝於庙也则隆周令典焕炳经记体嫡居正莫若成王又二汉由太子而嗣位者西京七主东都四帝其昭成哀和冲五君并皆谒庙文存汉史其惠景武元明章六君前史不载谒事或是偶有阙文理无异说议者乃云先在储宫巳经致敬卒哭之後即亲奉时祭则是庙见故无别谒之礼窃以为不然储后在宫亦从郊祀若谓前虔可兼後敬开元之始则无暇复有配天之祭矣若以亲奉时祭仍为庙见者自汉及晋支庶嗣位并皆谒庙既同有蒸尝何为独?繁礼且晋成帝咸和元年故号以谒庙咸康元年加元服又更谒夫时非异主犹不疑二礼相因况位隔君臣而追以一谒兼敬宜远纂周汉之盛范近黜晋宋之乖义展诚一庙骏奔万国奏可

东昏侯永元二年何佟之建议曰案祭法有虞氏禘黄帝而郊喾祖颛顼而宗尧周人禘喾而郊稷祖文王而宗武王郑玄云禘郊祖宗谓祭祀以配食也禘谓祀昊天於圜丘也祭上帝於南郊曰郊祭五帝五神於明堂曰祖宗郊祭一帝而明堂祭五帝小德配寡大德配衆王肃云祖宗是庙不毁之名果如肃言殷有三祖三宗并应不毁何故止称汤契且王者之後存焉舜宁立尧顼之庙传世祀之乎汉文以高祖配泰畤至武帝立明堂复以高祖配食一人两配有乖圣典自汉明以来未能反昔故明堂无兼配之祀窃谓先皇宜列二帝於文祖尊新庙为高宗并世祖而泛配以申圣主严父之义先皇於武皇伦则弟为季义则经为臣设配飨之坐应在世祖之下并列俱西向国子博士王摛议孝经周公郊祀后稷以配天宗祀文王於明堂以配上帝不云武王又周颂思文后稷配天也我将祀文王於明堂脱武王之文唯执竞云祀武王此自周庙祭武王诗弥知明堂无矣何佟之又议孝经是周公居摄时礼祭法是成王反位後所行故孝经以文王为父祭法以文王为祖又孝莫大於严父配天则周公其人也寻此旨宁施成王乎若孝经所说审是成王所行则为严祖何得云严父邪且思文是周公祀后稷配天之乐歌我将是祀文王配明堂之乐歌若如摛议则此二篇皆应在复子明辟之後请问周公祀后稷文王为何所歌又国语云周人禘喾郊稷祖文王宗武王韦昭云周公时以文王为宗其後更以文王为祖武王为宗寻文王以文治而为祖武王以武定而为宗欲明文亦有大德武亦有大功故郑注祭法云祖宗通言耳是以诗云昊天有成命二后受之注云二后文王武王也且明堂之祀有单有合故郑云四时迎气於郊祭一帝还於明堂因祭一帝则以文王配明一宾不容两主也享五帝於明堂则泛配文武泛之为言无的之辞其礼既盛故祖宗并配参议以佟之为允诏可国子助教徐景嵩议伏寻三礼天地两祀南北二郊但明祭取牺牲器用陶匏不载人君偃处之仪今栋瓦之构虽殊俱非千载成例宜务因循太学博士贺瑒议周礼王旅上帝张毡案设皇邸国有故而祭亦曰旅毡案以毡为牀於幄中不闻郊所置宫宇兼左丞王摛议扫地而祭於郊谓无筑室之议并同昙隆骁骑将军虞炎议以为诚慤所施止在一坛汉之郊祀飨帝甘泉天子自竹宫望拜息殿去坛塲既远郊奉礼毕旋幸於此瓦殿之与帷宫谓无简格祠部郎李撝议周礼凡祭祀张其旅幕张尸次尸则有幄仲师云尸次祭祀之尸所居更衣帐也凡祭之文既不止於郊祀立尸之言理应关於宗庙古则张幕今也房省宗庙旅幕可变为栋宇郊祀毡案何为不转制檐甍昙隆议不行

梁武帝天监元年北中郎司马何佟之上言曰案周礼王出入则奏王夏尸出入则奏肆夏牲出入则奏昭夏今乐府之夏唯变王夏为皇夏盖缘秦汉以来称皇故也而齐氏仍宋仪注迎神奏昭夏皇帝出入奏永至牲出入更奏引牲之乐其为舛谬莫斯之甚请下礼局改正周舍议以为礼王入奏王夏大祭祀与朝会其用乐一也而汉制皇帝在庙奏永至乐朝会之日别有皇夏二乐有异於礼为乖宜除永至还用皇夏又礼尸出入奏肆夏宾入大门奏肆夏则所设唯在人神其与迎牲之乐不可滥也宋季失礼顿亏旧则神入庙门遂奏昭夏乃以牲牢之乐用接祖考之灵斯皆前代之深疵当今所宜改也时议又以为周礼云若乐六变天神皆降神居上玄去还怳忽降则自至迎则无所可改迎为降而送依前式又周礼云若乐八变则地只皆出可得而礼地宜依旧召逆神并从之又以明堂设乐大略与南郊不殊坛堂异名而无就燎之位明堂则徧歌五帝其余同於郊式焉初宋齐代祀天地祭宗庙准汉祠太一后土尽用宫悬又太常任昉亦据王肃议云周官以六律五声八音六舞大合乐以致鬼神以和邦国以谐兆庶以安宾客以悦远人是谓六同一时皆作今六代舞独分用之不懕人心遂依肃议祀祭郊庙备六代乐後魏孝文帝时诏百寮集议明堂制度国子博士封轨议曰明堂者布政之宫在国之阳所以严父配天聼朔设教其经构之式盖巳尚矣故周官匠人职云夏后氏世室殷人重屋周人明堂五室九阶四户八窻郑玄曰或举宗庙或举王寝或举明堂互之以见同制然则三代明堂其制一也案周与夏殷损益不同至於明堂因而弗革明五室之义得天数矣是以郑玄又曰五室者象五行也然则九阶者法九土四户者逹四时八窻者通八风诚不易之大范有国之恒式若其上圆下方以则天地通水环宫以节观者茅盖白盛为之质饰赤缀白缀为之户牖皆典籍之所具载制度之明义也在秦之世焚灭五典毁黜三代变更先圣不依旧宪故吕氏月令见九室之义大戴之礼着十二堂之论汉承秦法亦未能改东西二京俱为九室是以黄图白虎通蔡邕应劭等咸称九室以象九州十二堂以象十二辰夫室以祭天堂以布政依天而祭故室不过五依时布政故堂不踰四州之与辰非所可法九与十二其用安在今圣朝欲尊道训民备礼化物宜则五室以为永制至如庙学之嫌台沼之杂袁准之徒巳论正矣遗论具在不复须载

宣武帝景明二年夏六月秘书丞孙惠蔚上言曰臣闻国之大礼莫崇明祀祀之大者莫过禘祫所以严祖敬宗追养继孝合享圣灵审谛昭穆迁毁有恒制尊卑有定体诚慤着於中百顺应於外是以惟王剏制为建邦之典仲尼述定为不刋之式暨秦燔诗书鸿籍泯灭汉氏兴求拾缀遗篆淹中之经孔安所得唯有卿大夫士馈食之篇而天子诸侯享庙之祭禘祫之礼尽亡曲台之记戴氏所述然多载尸灌之义牲献之数而行事之法备物之体蔑有具焉今之取证唯有王制一简公羊一册考此二书以求厥旨自余经传虽时有片记至於取正无可依揽是以两汉渊儒魏晋硕学咸据斯文以为朝典然持论有深浅仗义有精浮故令传记虽一而探意乖舛伏惟孝文皇帝合德乾元应灵诞载玄思洞微神心畅古礼括商周乐宣韶濩六籍幽而重昭五典沦而复显举二经於和中一姬公於洛邑陛下叡哲渊凝钦明道极应必世之期属功成之会继文垂则寔惟下武而祫禘二殷国之大事蒸尝合享朝之盛礼此先皇之所留心圣怀以之永慕臣闻周宗初开致礼清庙敢竭愚管辄陈所怀谨案王制曰天子犆礿祫禘祫尝祫烝郑玄曰天子诸侯之丧毕合先君之主於祖庙而祭之谓之祫後因以为常鲁礼三年丧毕而格於太祖明年春禘於羣庙自尔之後五年而再殷祭一祫一禘春秋公羊鲁文公二年八月丁卯大事於太庙传曰大事者何大祫也大祫者何祫祭也毁庙之主陈於太祖未毁庙之主皆升合食于太祖五年而再殷祭何休曰陈者就陈列太祖前太祖东乡昭南乡穆北乡其余孙从王父父曰昭子曰穆又曰殷盛也谓三年祫五年禘禘所以异於祫者功臣皆祭也祫犹合也禘犹谛也审谛无所遗失察记传之文何郑祫禘之义略可得闻然则三年丧毕祫祭太祖明年春祀遍禘羣庙此礼之正也古之道也又案魏氏故事魏明帝以景初三年二月崩至五年正月积二十五晦为大祥太常孔美博士赵怡等以为禫在二十七月到其年四月依礼应祫散骑常侍王肃博士乐详等以为禫在祥月至其年二月宜应祫祭虽孔王异议六八殊制至於丧毕之祫明年之禘其议一焉陛下永惟孝思因心即礼取郑舍王禫终此晦来月中旬礼应大祫六室神祏合食太祖明年春享咸禘羣庙自兹以後五年为常又古之祭法时祫并行天子先祫後时诸侯先时後祫此於古为当在今则烦且礼有昇降事有文节通时之制圣人弗违当祫之月宜减时祭以从要省然大礼久废羣议?殊以臣观之理在无怪何者心制既终二殷惟始祫禘之正寔在於斯若停而阙之唯行时祭七圣不闻合享百辟不覩盛事何以宣昭令问垂式後昆乎皇朝同等三代治迈终古而令徽典赧於昔人鸿美慙於往志此礼所不行请所未许臣学不鈎深思无经远徒閲章句蔑尔无立但饮泽圣时铭恩天造是以妄尽区区冀有尘露所陈蒙允请付礼官集?仪注

正始间修明堂辟雍豫州中正袁飜议曰谨案明堂之义今古诸儒论之备矣异端竞构莫适所归故不复远引经传近采纪籍以为之证且论意之所同以酬诏之问耳盖唐虞巳上事难该悉夏殷巳降校可知之谓典章之极莫如三代郁郁之盛从周斯美制礼作乐典刑在焉遗风余烈垂之不朽案周官考工所记皆记其时事具论夏殷名制岂其纰缪是知明堂五室三代同焉配帝象行义则明矣及淮南吕氏与月令同文虽布政班时有堂个之别然推其体例则无九室之证既而世衰礼坏法度淆弛正义残隐妄说斐然明堂九室着自戴礼探绪求源罔知所出而汉氏因之自欲为一代之法故郑玄云周人明堂五室是帝一室也合於五行之数周礼依数以为之室而施行於今虽有不同时说昞然本制着存而言无明文欲复何责本制着存是周五室也於今不同是汉异周也汉为九室略可知矣但就其此制犹切有懵焉何者张衡东京赋云乃营三宫布教班常复庙重屋八逹九房此乃明堂之文也而薛综注云房室也谓堂後有九室堂後九室之制非巨异乎斐頠又云汉氏作四维之个不能令各处其辰就使其象可图莫能通其居用之礼此为设虚器也甚知汉世徒欲削灭周典捐弃旧章改物创制故不复拘於载籍且郑玄之古训三礼及释五经异义并尽思穷神故得之远矣览其明堂图义皆有悟人意察察着明确乎难夺谅足以扶微阐幽不坠周公之旧法也伯喈损益汉制章句繁杂既违古背新又不能易玄之妙矣魏晋书纪亦有明堂祀五帝之文而不记其经始之制又无坦然可准观夫今之基址犹或髣髴高卑广狭颇与戴礼不同何得以意抑必便谓九室可明且三雍异所复乖卢蔡之义进退亡据何用经通晋朝亦以穿凿难明故有一屋之论并非经典正义皆以意妄作兹为曲学家常谈不足以范时轨世皇代既乘乾统历得一驭宸自宜稽古则天宪章文武追踪周孔述而不作四彼三代使百世可知岂容虚追子氏放篇之浮说徒损经纪雅诰之遗训而欲以支离横议指画妄图仪形宇宙而贻来叶者也又北京制置未皆允帖缮修草创以意良多事移礼变所存者无几理苟宜革何必仍旧且迁都之始日不遑给先朝规度每事循古是以数年之中悛换非一良以永法为难数改为易何为宫室府库多因故迹而明堂辟雍独遵此制建立之辰复未可知矣既猥班访逮辄轻率瞽言明堂五室请同周制郊建三雍求依故所庶有会经诰无失典刑识偏学踈退慙谬浪宣武帝时太常卿刘芳以所置五郊及日月之位去城里数於礼有违又灵星周公之祀不应隷太常乃上疏曰臣闻国之大事莫先郊祀郊祀之本寔在审位是以列圣格言彪炳纬籍先儒正论昭着经史臣学谢全经业乖通古岂可轻荐瞽言妄陈管说窃见所置坛祠远近之宜考之典制或未允衷既曰职司请陈肤浅孟春令云其数八又云迎春於东郊卢植云东郊八里之郊也贾逵云东郊木帝太昊八里许慎云东郊八里郊也郑玄孟春令注云王居明堂礼曰王出十五里迎岁盖殷礼也周礼近郊五十里郑玄别注云东郊去都城八里高诱云迎春气於东方八里郊也王肃云东郊八里因木数也此皆同谓春郊八里之明据也孟夏令云其数七又云迎夏於南郊卢植云南郊七里郊也贾逵云南郊火帝炎帝七里许慎云南郊七里郊也郑玄云南郊去都城七里高诱云南郊七里之郊也王肃云南郊七里因火数也此又南郊七里之审据也中央令云其数五卢植云中郊五里之郊也贾逵云中兆黄帝之位并南郊之季故云兆五帝於四郊也郑玄云中郊西南未地去都城五里此又中郊五里之审据也孟秋令云其数九又曰迎秋於西郊卢植云西郊九里郊贾逵云西郊金帝少皥九里许慎云西郊九里郊也郑玄云西郊去都城九里高诱云西郊九里之郊也王肃云西郊九里因金数也此又西郊九里之审据也孟冬令云其数六又云迎冬於北郊卢植云北郊六里郊也贾逵云北郊水帝颛顼六里许慎云北郊六里郊也郑玄云北郊去都城六里高诱云北郊六里之郊也王肃云北郊六里因水数也此又北郊六里之审据也宋氏含文嘉注云周礼王畿千里二十分其一以为近郊近郊五十里倍之为远郊迎王气盖於近郊汉不设王畿则以其方数为郊处故东郊八里南郊七里西郊九里北郊六里中郊在西南未地五里祭祀志云建武一年正月初制郊兆於雒阳城南七里依采元始中故事北郊在雒阳城北四里此又汉世南北郊之明据也今地祗准此至如三十里之郊进乖郑玄所引殷周二代之据退违汉魏所行故事凡邑外曰郊今计四郊各以郭门为限里数依上礼朝拜日月皆於东西门外今日月之位去城东西路各三十窃又未审礼又云祭日於坛祭月於坎今计造如上礼仪志云立高禖祠于城南不云里数故今仍旧灵星本非礼事兆自汉初专为祈田恒隷郡县郊祀志云高祖五年制诏御史其令天下立灵星祠牲用大牢县邑令长得祠晋祠令云郡县国祠稷社先农县又祠灵星此灵星在天下诸县之明据也周公庙所以别在洛阳者盖姬旦创成洛邑故传世洛阳崇祠不絶以彰厥庸夷齐庙者亦世为洛阳界内神祠今并移太常恐乖其本天下此类甚衆皆当部郡县?理公私於是祷请窃惟太常所司郊庙神只自有常限无宜临时斟酌以意若遂?妄营则不免淫祀二祠在太常在洛阳於国一也然贵在审本臣以庸蔽谬忝今职考括坟籍博采羣议既无异端谓粗可依据今玄冬务隙野罄人闲迁易郊坛二三为便诏曰所上乃有明据但先朝置立已久且可从旧

孝明帝即位三月甲子尚书令任城王澄太常卿崔亮上言秋七月应祫祭于太祖今世宗宣武皇帝主虽入庙然烝尝时祭犹别寝室至於殷祫宜存古典案礼三年丧毕祫於太祖明年春禘於羣庙又案杜预亦云卒哭而除三年丧毕而禘魏武宣后以太和四年六月崩其月既葬除服即吉四时行事而犹未禘王肃韦诞并以为今除即吉故特时祭至於禘祫宜存古礼高堂隆亦如肃议於是停不殷祭仰寻太和二十三年四月一日高祖孝文皇帝崩其年十月祭庙景明二年秋七月祫於太祖三年春禘於羣庙亦三年乃祫谨准古礼及晋魏之议并景明故事愚谓来秋七月祫祭应停宜待年终乃复祫禘诏曰太常援引古今并有证据可依请澄亮又奏曰谨案礼记曾子问曰诸侯旅见天子不得成礼者几孔子曰四太庙火日蚀后之丧雨沾服失容则废臣等谓元日万国贺应是诸侯旅见之义若禘废朝会孔子应云五而独言四明不废朝贺也郑玄礼注云鲁礼三年丧毕祫於太祖明年春禘羣庙又郑志检鲁礼春秋昭公十一年夏五月夫人归氏薨十三年五月大祥七月释禫公会刘子及诸侯于平丘八月归不及於祫冬公如晋明十四年春归祫明十五年春乃禘经曰二月癸酉有事於武宫传曰禘於武公谨案明堂位曰鲁王礼也丧毕祫禘似有退理详考古礼未有以祭事废元会者礼云吉事先近日脱不吉容改筮三旬寻摄太史令赵翼等列称正月二十六日祭亦吉请移禘祀在中旬十四日时祭移二十六日犹曰春禘又非退义祭则无疏怠之讥三元有顺轨之美既被成旨宜即宣行臣等伏度国之大事在祀与戎君举必书恐贻後诮辄访引古籍窃有未安臣等学缺通经识不稽古备位枢纳可否必陈冒陈所见伏聼裁衷

熙平二年三月癸未太常少卿元端上言谨案礼记祭法有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王郑元注大禘郊祖宗谓祭祀以配食也有虞氏以上尚德禘郊祖宗配用有德者自夏以下稍用其姓代之是故周人以后稷为始祖文武为二祧讫於周世配祭不毁案礼喾虽无庙配食禘祭谨详圣朝以太祖道武皇帝配圆丘道穆皇后刘氏配方泽太宗明元皇帝配上帝明密皇后杜氏配地只又以显祖献文皇帝配雩祀太宗明元皇帝之庙既毁上帝地只配祭有式国之大事惟祀与戎庙配事重不敢专决请召羣官集议以闻

神龟初灵太后父司徒胡国珍薨赠太上秦公时疑其庙制太学博士王延业议曰案王制云诸侯祭二昭二穆与太祖之庙而五又小记云王者立四庙郑玄云高祖已下与始祖而五明立庙之正以亲为限不过於四其外有大功者然後为祖宗然则无太祖者止於四世有太祖乃得为五礼之正文也文王世子云五庙之孙祖庙未毁虽为庶人冠娶妻必告郑玄云实四庙而言五庙者容高祖为始封君之子明始封之君在四世之外正谓太祖乃得称五庙之孙若未有太祖已祀五世则郑无为释高祖为始封君之子也此先儒精义当今显证也又丧服传曰若公子之子孙有封为国君者则世世祖是人也不祖公子郑玄云谓後世为君者祖此受封之君不得祀别子也公子若在高祖已下则如其亲服後世迁之乃毁其庙尔明始封犹在亲限故祀止高祖又云如亲而迁尤知高祖之父不立庙矣此又立庙明法与今事相当者也又礼纬云夏四庙至子孙五殷五庙至子孙六注云言至子孙则初时未备也又显在纬籍区别若斯者也又晋初以宣帝是始封之君应为太祖而以犹在祖位故唯祀征西已下六世待世世相推宣帝出居太祖之位然後七庙乃备此又依准前轨若重规袭矩者也窃谓太祖者功高业大百世不迁故亲庙之外特更崇立苟无其功不可独居正位而遽见迁毁且三世已前庙及於五玄孙已後祀止於四一与一夺名位莫定求之典礼所未前闻今太上秦公疏爵列土大唘河山传祚无穷永同带砺实有始封之功方成不迁之庙但亲在四世之内名班昭穆之序虽应为太祖而尚在祢位不可远探高祖之父以合五者之数太祖之室当须世世相推亲尽之後乃出居正位以备五庙之典夫循文责实理贵允当考剏宗祊得礼为美不可苟荐虚名取荣多数求之经记窃谓为允又武始侯本无采地於皇朝制令名准大夫案如礼意诸侯夺宗武始四时蒸尝宜於秦公之庙博士卢观议案王制天子七庙三昭三穆与太祖之庙而七诸侯五庙二昭二穆与太祖之庙而五大夫三士一自上已下降杀以两庶人无庙死为鬼焉故曰尊者统远卑者统近是以诸侯及太祖天子及其祖之所自出祭法诸侯立五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠去墠为鬼至於禘祫方合食太祖之宫大传曰别子为祖丧服传曰公子不得祢先君公孙不得祖诸侯郑说不得祖祢者不得立其庙而祭之也世世祖是人者谓世世祖受封之君不得祖公子者後世为君者祖此受封之君不得祀别子也公子若在高祖巳下则如其亲服後世迁之乃毁其庙耳愚以为迁者迁於太祖庙毁者从太祖而毁之若不迁太祖不须废祖是人之文明非始制故复见乃毁之节何以知之案诸侯有祖考之庙祭五世之礼五礼正祖为轻一朝顿立而祖考之庙要待六世之君六世巳前虚而蔑主求之圣旨未为通论曾子问曰庙无虚主虚主唯四祖考不与焉明太祖之庙必不虚置礼纬曰夏四庙至子孙五殷五庙至子孙七见夏无始祖待禹而五殷人郊契得汤而六周有后稷及文王至武王而七言夏即大禹之身言子谓唘诵之世言孙是迭迁之时禹受命不毁亲汤为始君不迁五主文武为二祧亦不去三昭三穆三昭三穆谓通文武若无文武亲不过四观远祖汉侍中植所说云然郑玄马昭亦皆同尔且父子逆加二祧得并为七诸侯预立太祖何为不得为五乎今始封君子之立祢庙颇似成王之於二祧孙卿曰有天下者事七世有一国者事五世假使八世天子乃得事七六世诸侯方通祭五推情准理不其谬乎虽王侯用礼文节不同三隅反之自然昭灼且文宣公方为太祖世居子孙今立五庙窃谓为是礼纬又云诸侯五庙亲四始封之君或上或下虽未居正室无废四祀之亲小记曰王者禘其祖之所自出以其祖配之而立四庙此实殷汤时制不为难也聊复标牓略引章条愚戅不足以待大问侍中太傅清河王怿议太学博士王延业及卢观等各率异见案礼记王制天子七庙三昭三穆与太祖之庙而七诸侯五庙二昭二穆与太祖之庙而五并是後世追论备庙之文皆非当时据立神位之事也良由去圣久远经礼残缺诸儒注记典制无因虽稽考异闻引证古?然用舍从世通塞有时折衷取正固难详矣今相国秦公初构国庙追立神位唯当仰祀二昭二穆上极高曾四世而已何者秦公身是始封之君将为不迁之祖若以功业隆重越居正室恐以卑临尊乱昭穆也如其权立始祖以备五庙恐数满便毁非礼意也昔司马懿立功於魏为晋太祖及至子晋公昭乃立五庙亦祀四世止於高曾太祖之位虚俟宣文待其後裔数满乃止此亦前代之成事方今所殷鉴也又礼纬云夏四庙至子孙五殷五庙至子孙六周六庙至子孙七明知当时太祖之神仍依昭穆之序要待子孙世世相推然後太祖出居正位耳远稽礼纬诸儒所说近循晋公之庙故事宜依博士王延业议定立四主亲止高曾且虚太祖之位以待子孙而备五庙焉又延业卢观前经详议并据许慎郑玄之解谓天子诸侯作主大夫及士则无意谓此议虽出前儒之事实未允情礼何以言之原夫作主之礼本以依神孝子之心非主莫依今铭旌纪柩设重凭神祭必有尸神必有庙皆所以展事孝敬想象若存上自天子下逮於士如此四事并同其礼何至於主准谓王侯礼云重主道也此为理重则立主矣故王肃曰重未立主之礼也士丧礼亦设重则士有主明矣孔悝反祏载之左史馈食设主着於逸礼大夫及士既得有庙题纪祖考何可无主公羊传君有事于庙闻大夫之丧去乐卒事大夫闻君之丧摄主而往今以为摄神敛主而已不暇待彻祭也何休云宗人摄行主事而往也意谓不然君闻臣丧尚谓之不怿况臣闻君丧岂得安然代主终祭也又相国立庙设主依神主无贵贱纪座而已若位拟诸侯者则有主位为大夫者则无主便是三神有主一位独阙求诸情礼实所未安宜通为主以铭神位怿又议曰古者七庙庙堂皆别光武以来异室同堂故先朝祀堂令云庙皆四袱五架北厢设坐东昭西穆是以相国构庙唯制一室同祭祖考比来诸王立庙者自任私造不依公令或五或一参差无准要须议行新令然後定其法制相国之庙已造一室寔合朝令宜即依此展其享祀诏依怿议

孝明帝时议建明堂多有同异卫尉卿贾思伯上议曰按周礼考工记云夏后氏世室殷重屋周明堂皆五室郑注云此三者或举宗庙或举王寝或举明堂互言之以明其制同也若然则夏殷之世已有明堂矣唐虞以前其事未闻戴德礼记云明堂凡九室十二堂蔡邕云明堂者天子太庙飨功养老教学选士皆於其中九室十二堂按戴德撰记世所不行且九室十二堂其於规制恐难得厥衷周礼营国左祖右社明堂在国之阳则非天子太庙明矣然则礼记月令四堂及太室皆谓之庙者当以天子暂配享五帝故耳又王制云周人养国老於东胶郑注云东胶即辟雍在王宫之东又诗大雅云邕邕在宫肃肃在庙郑注云宫谓辟雍宫也所以助王养老则尚和助祭则尚敬又不在明堂之验矣按孟子云齐宣王谓孟子曰吾欲毁明堂若明堂是庙则不应有毁之问且蔡邕论明堂之制云堂方一百四十尺象坤之策屋圆径二百一十六尺象乾之策方六丈径九丈象阳隂九六之数九室以象九州屋高八十一尺象黄锺九九之数二十八柱以象宿外广二十四丈以象气按此皆以天地隂阳气数为法而室独象九州何也若立五室以象五行岂不快也如此蔡氏之论非为通典九室之言或未可从窃寻考工记虽是补阙之书相承巳久诸儒注述无言非者方之後作不亦优乎且孝经援神契五经要义旧礼图皆作五室及徐刘之论同考工者多矣朝廷若独絶今古自为一代制作者则所愿也若犹祖述旧章规摹前事不应舍殷周成法袭近代妄作且损益之极极於三王後来疑议难可准信郑玄云周人明堂五室是帝各有一室也合於五行之数周礼依数以为之室施行于今虽有不同时说然耳寻郑此论非为无当按月令亦无九室之文原其制置不乖五室其青阳右个即明堂左个明堂右个即总章左个总章右个即玄堂左个玄堂右个即青阳左个如此则室犹是五而布政十二五室之理谓为可安其方圆高广自依时量戴氏九室之言蔡子庙学之议子干灵台之说裴逸一屋之论及诸家纷纭并无取焉学者善其识

侍中领军将军江阳王继表言臣功缌之内太祖道武皇帝之後於臣始是曾孙然道武皇帝传业无穷四祖三宗功德最重配天郊祀百世不迁而曾玄之孙烝尝之荐不预拜於庙庭霜露之感阙陪奠於阶席今七庙之後非直隔归胙之灵五服之孙亦不沾出身之叙校之坟史则不然验之人情则未允何者礼云祖迁於上宗易於下臣曾祖是帝世数未迁便踈同庶族而孙不预祭斯之为屈今古罕有昔尧敦九族周隆本枝故能磐石维城御侮於外今臣之所亲生见隔弃岂所以植干根本隆建公族者也伏见高祖孝文皇帝着令铨衡取曾祖之服以为资?至今行之相传不絶而况曾祖为帝而不见録伏?天鉴有以照临令皇恩洽穆宗人咸叙请付外博议永为定准灵太后令曰付八座集礼官议定以闻四明小学博士王僧奇等议案孝经曰郊祀后稷以配天宗祀文王於明堂以配上帝然则太祖不迁者尊王业之初基二祧不毁者旌不朽之洪烈其旁枝远胄岂得同四庙之亲哉故礼记婚义曰古者妇人先嫁三月祖庙未毁教於公宫祖庙既毁教于宗室又文王世子曰五庙之孙祖庙未毁虽庶人冠娶必告死必赴不忘亲也亲未絶而列於庶人贱无能也郑注云赴告於君也实四庙言五者容显考为始封君子故也郑注别其四庙理协二祭而四庙者在当世服属之内可以与於子孙之位若庙毁服尽岂得同於此例乎敢竭愚昧请以四庙为断国子博士李琰之议按祭统曰有事於太庙羣昭羣穆咸在郑氏注昭穆咸在谓同宗父子皆来古礼之制如是其广而当今仪注唯限亲庙四愚窃疑矣何以明之设使世祖之子男於今存者既身是戚藩号为重子可得宾於门外不预碑鼎之事哉又因宜变法礼有其说记言五庙之孙祖庙未毁为庶人冠娶必告死必赴注曰实四庙而言五者容显考始封之君子今因太祖之庙在仍通其曾玄侍祠与彼古记甚相符会且国家议亲之律指取天子之玄孙乃不旁准於时后至於助祭必谓与世主相伦将难均一夀有短长世有延促终当何时可得齐同谓宜入庙之制率从议亲之条祖祧之裔各听尽其玄孙使得骏奔堂坛肃承禘礿则情理差通不宜复各为例令事事舛駮侍中司空公领尚书令任城王澄侍中尚书左仆射元晖奏臣等参量琰之等议虽为始封君子又祭统曰有事於太庙羣昭羣穆咸在而不失其伦郑注云昭穆谓同宗父子皆来也言未毁及同宗则共四庙之辞云未絶与父子明崇五属之称天子诸侯继立无殊吉凶之赴同止四庙祖祧虽存亲级弥远告赴拜荐典记无文斯由祖迁於上见仁亲之义疎宗易於下着五服之恩断江阳之於今帝也计亲而枝宗三易数世则庙应四迁吉凶尚不告闻拜荐宁容辄预高祖孝文皇帝圣德玄览师古立政陪拜止於四庙哀恤断自缌宗即之人情冥然符一推之礼典事在难违此所谓明王相沿今古不革者也太常少卿元端议礼记祭法云王立七庙曰考庙曰王考庙曰皇考庙曰显考庙曰祖考庙远庙为祧有二祧而祖考以功重不迁二祧以盛德不毁失迁之义其在四庙也祭统云祭有十伦之义六曰见亲疎之杀焉夫祭有昭穆昭穆者所以别父子远近长幼亲踈之序而无乱也是故有伦注云昭穆咸在同宗父子皆来指谓当庙父子为羣不繋於昭穆也若一公十子便为羣公子岂待数公而立祢乎文王世子云五庙之孙祖庙未毁虽为有所援引然与朝议不同如依其议匪直太祖曾玄诸庙子孙悉应预例既无正据窃谓太广臣等愚见请同僧奇等议灵太后令曰议亲律注云非为当世之属籍历谓先帝之五世此乃明亲亲之义笃骨肉之恩重尚书以远及诸孙太广致疑百僚助祭可得言狭也祖庙未毁曾玄不预坛堂之敬便是宗人之昵反外於附庸王族之近更疎於羣辟先朝旧仪草剏未定刋制律宪垂之不朽琰之援据甚允情理可依所执

孝明帝不亲视朝过崇佛法郊庙之事多委有司谏议大夫张普惠上疏曰臣闻明德恤祀成汤充六伯之祚严父配天孔子称周公其人也故能馨香上闻福传遐世伏惟陛下重晖纂统钦明文思天地属心百神伫望故能敦崇祀礼咸秩无文而告朔朝庙不亲於明堂尝禘郊祀多委於有司观射游苑跃马骋中危而非典岂清跸之意殖不思之冥业损巨费於生民减禄削力近供无事之僧崇饰云殿远邀未然之报昧爽之臣稽首於外玄寂之衆遨游於内愆礼忤时人灵未穆愚谓从朝夕之因求秪劫之果未若先万国之忻心以事其亲使天下和平灾害不生者也伏愿淑慎威仪万邦作式躬致郊庙之?亲纡朔望之礼释奠成均竭心千亩明发不寐絜诚禋祼孝悌可以通神明德教可以光四海则一人有喜兆民赖之然後精进三宝信心如来道由礼深故诸漏可尽法随礼积故彼岸可登量撤僧寺不急之华还复百官久折之秩已兴之构务从简成将来之造权令停息仍旧亦可何必改作庶节用爱人法俗俱赖臣学不经远言多孟浪忝职其忧不敢默尔孝庄帝时追崇武宣王为文穆皇帝庙号肃祖母李妃为文穆皇后将迁神主於太庙以高祖为伯考尚书令拓跋彧表谏曰汉祖创业香街有太上之庙光武中兴南顿立舂陵之寝元帝之於光武疏为絶服犹尚身奉子道入继大宗高祖之於圣躬亲实犹子陛下既纂洪绪岂宜加伯考之名且汉宣之继孝昭斯乃上後叔祖岂忘宗承考妣盖以大义斯夺及金德将兴宣王受寄自兹而降世秉威权景王意存毁冕文王心规裂冠虽祭则魏主而权归晋室昆之与季实倾曹氏且子元宣王冢胤文王成其大业故晋武继文祖宣景王有伯考之称以今类古恐或非俦又臣子一例义彰旧典禘祫失序着讥前经高祖德溢寰中道超无外肃祖虽勲格宇宙犹曾奉贽称臣穆皇后禀德坤元复将配享乾位此乃君臣并筵嫂叔同室历观坟籍未有其事

历代名臣奏议卷十五








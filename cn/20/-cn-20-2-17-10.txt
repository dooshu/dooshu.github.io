金沴木


陈天嘉六年秋七月，仪贤堂无故自压，近金沴木也。时帝盛修宫室，起显德等五殿，称为壮丽，百姓失业，故木失其性也。仪贤堂者，礼贤尚齿之谓，无故自压，天戒若曰，帝好奢侈，不能用贤使能，何用虚名也。帝不悟，明年竟崩。

祯明元年六月，宫内水殿若有刀锯斫伐之声，其殿因无故而倒。七月，朱雀航又无故自沉。时后主盛修园囿，不虔宗庙。水殿者，游宴之所，朱雀航者，国门之大路，而无故自坏，天戒若曰，宫室毁，津路绝。后主不悟，竟为隋所灭，宫庙为墟。

后齐孝昭帝将诛杨愔，乘车向省，入东门，幰竿无故自折。帝甚恶之，岁余而崩。

河清三年，长广郡听事梁忽剥若人状，太守恶而削去之，明日复然。长广，帝本封也，木为变，不祥之兆。其年帝崩。

武平七年秋，穆后将如晋阳，向北宫辞胡太后。至宫内门，所乘七宝车无故陷入于地，牛没四足。是岁齐灭，后被虏于长安。

后周建德六年，青城门无故自崩。青者东方色，春宫之象也。时皇太子无威仪礼节，青城门无故自崩者，皇太子不胜任之应。帝不悟。明年太子嗣位，果为无道。周室危亡，实自此始。

大业中，齐王暕于东都起第，新构寝堂，其栿无故而折。时上无太子，天下皆以暕次当立，公卿属望，暕遂骄恣，呼术者令相，又为厌胜之事。堂栿无故自折，木失其性，奸谋之应也。天见变以戒之，暕不悟，后竟得罪于帝。

《洪范五行传》曰：“言之不从，是谓不乂。厥咎僭，厥罚常旸，厥极忧。时则有诗妖，时则有毛虫之孽，时则有犬祸。故有口舌之疴，有白眚白祥。惟木沴金。






○送陳都憲巡撫延綏詩序

西北重地、三邊五鎮之稱、皆國初制他、而榆林之特置。則自正統間始。所謂延綏者、非邊鎮中最當要害者歟。廷綏地方東連山西偏頭關、西直寧夏花馬池相距二千餘里、其間有所謂黃河套者、非要害之所在者歟。偏頭寧夏一帶。防守在套外。而虜騎乘冬河凍。乃得長驅入套。以伺我間隙。擾我心腹。則茲地也者。非尤當重者歟。曏時虜擁眾來、住牧吾套內、或間歲、或四五歲、民竭遠輸、軍動久戍、境路騷然、不勝荼毒、今既去矣。患當預防。事貴先備。善謀國者何以處之。陜之為邊。臂扞天下。延綏實腋其間。守臣建白。有乞朝廷無以河套陜西、而以河套視天下者。厥重盖如此。而可輕授其人乎。是故才識非敏達不足謀兵機年力非富強不足當閫寄生長非稍近其地土風或未有所宜宦游非素歷其途邊事或有所未悉近制兩畿輔十三省。方隅邊鎮。所在必以都御史任巡撫。兼理軍務。位重責大。皆出簡命。中外異用。必就其長。下弗敢輕舉。上弗敢輕授也。廼者湖廣巡撫缺、朝廷簡于眾、謂河南布政使司左布政使陳公、資望惟協、既推任之、巳而延綏缺巡撫、簡于眾、茲古朔方河套地方、合前所言数項得敏才識。富年力。而生長之地。宦游之途。且素其人。誰其長。遂改命公。且詔公其遄往焉、朝廷重視河套、于延綏不輕授、且急也如此。豈無謂哉。公西駕有期、右布政使陳公、首諸寮繼聲而属春以序、春昔官職方、行視陜西馬政、往復三邊且一年、駐榆林幾兩月、目考宋唐漢秦守邊固圉之蹟、窃怪史稱漢武帝聽主父偃城朔方郡。循秦舊。因河為固。當白羊摟煩。敗走、日計亦非失、然民徒十萬口、轉漕甚遠、自山東咸被其勞費。數十百鉅萬。府庫並虛。唐中宗用張仁愿。于河北築三受降城。乃突厥默啜雄爭之隙置戍虜腹。未見其可。而六旬間三城就。朔方自是無寇。歲損費億計。減鎮兵數萬。言之甚明仁愿所築即漢所城郡地彼此利害乃爾遼絕何哉今不可不求其故也。唐末朔方、巳據于拓拔氏、石晉十六州。重為遼有。而宋人于此矻矻與元昊競。韓范之才。有弗克濟。匪其罪也。我朝取天下于夷狄極弊之後。今日邊事。大非宋比。仁愿之事業。其不有在乎。春職方時所及知、成化弘治間、守臣請兵搜套之議、相地移戍之議、遠烽堠便營屯之議、或欲永禁畜牧。銷賊覬覦。或欲廣立耕種資我供億。眾見角持。暨今未巳。有一朝必有一二人有一人必有一二策在力行之耳一代經略豈無一可用之良策天其資公以事業于今日乎。自古中國守邊、皆將卒宿內。以禦戎虜于外。而茲地今日。虜廼得入吾內。而吾反設守防于外。若之何可不求漢唐之蹟所以之故。而為之所也。此善謀國者之所以有望于公也。今非其時矣乎。以公才與年、為國家辦大事業、有餘地、春于公同年也、而為斯言、非私望也、


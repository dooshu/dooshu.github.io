送高少司寇念东先生归淄川

其一

朝辞阙下暮山隈，襆被行歌酒一杯。
莫道先生归去晚，十年前已乞身来。

其二

东山再起志多违，才应徵书又拂衣。
喜脱朝簪官好在，白头犹荷主恩归。


送高少司寇念东先生归淄川 其三

晨趋阊阖每愁迟，叉手官曹自咏诗。
此后閒吟高枕得，山青云白捲帘时。

其四

中书廿四考何如，把卷松根烂醉馀。
仙佛高谈长在口，那知戴笠与乘车。

其五

斋厨滋味止齑盐，此日归装转不廉。
虎穴凤毛来万里，无官有子一时兼⑴。
⑴ 公冢君官黔中，阻乱九年矣，至是适归。

其六

星轺见说登衡岳，芒屩重看过岱宗。
海畔群山青满眼，杖藜笑指两三峰。

其七

淄水盈盈傍锦湖，春来桃李覆菰蒲。
花前野酌容谁伴，觅得香山九老无。

其八

诗篇别是高常侍，怀抱应同陶隐居。
来岁春风刚七十，归田馀兴著何书。



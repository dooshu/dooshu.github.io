○三事疏 【 票擬三事疏】

昨司禮監逓出戶部兵部吏部都察院各一本傳示聖意、令臣等擬斷、臣等據理論事、皆不可行、逐一從公擬票上請、又蒙發下、不從所議、臣等情意迫切、謹昧死為　陛下陳之、今塩法之壞極矣、譚景清等肆行賄賂、假公營私、先是上大司徒亦一　奉討之既不肯奉詔還官又不肯領回原價、沮壞新政、累母后之聖德、論其情罪、死有餘辜、况皇親之家、既自辭退家人引目、此商人者已不相干、朝廷乃信其巧言、曲為庇護、寧廢國法誤邊計而不顧。此不可者一也。軍法之壞極矣大同隨征、所開衝鋒破敵、三次當先二項、舊制俱不該陞。况經侍郎等官覈實京軍戰居陣後。無顯功。無明證。姓名差譌。多寡不一。依擬給賞。已為從厚。乃欲踵近弊陞冗員至于數百。其買功賣功。事覺置對者。皆小官賤人。又以特恩宥免。使奸人得計法令不行。壞名器。糜廩祿。皆不之恤。此不可者二也。刑罰之壞極矣、神英侵賣官馬贓餘千兩、為監督等官所劾、下巡按御史勘實、而乃占恡其子、不甘就鞠、欲并釋其家人、自來武臣無敢玩法抗上如英比者。英縱有微功。亦當別為議處若通免究問。止令罰俸。堂堂朝廷。不能制一武夫何以控御天下。威服夷狄。此不可者三也。選法之壞極矣。御用監書篆缺人、吏部奉旨考選送用、今乃令已斥人員、通送本監考較、優劣不信銓衡而信寵幸。　祖宗舊制恐不如此况夤緣傳奉者奉詔裁革。曾不幾時而遽開此例則匠官術士倣傚成風以邪路為當行。祗詔書為故紙。其所関係亦非細故。此不可者四也。凡此四者、或該部掌行、或會官議奏、朝廷任賢圖治、責在有司、不宜以一二人之私恩。壞百年之定制。以一二人之邪說。廢萬世之公論。况　皇上春秋鼎盛。政令維新而地震。天鳴。白虹貫日。恒星畫見。太陽、無光。盜賊縱橫。夷虜猖獗。財匱民窮。怨謗交作。內外臣僕。方且持祿固寵。乘机作弊。排忠直如仇仇保奸邪如骨肉。日復一日。愈甚于前。禍亂之來。恐亦不遠。臣等受知　先帝、久侍青宮、叨任腹心、實同休戚近者或旨從中出、略不與聞、或有所議擬、竟從改易似此之類、不能悉舉、而事窮勢極責亦難辭、若顧恤身家、共為阿順、則欺君誤國之罪、無所逃于天地之間矣、所有前項四本、不敢別議、謹將原票封進、若以臣等迁愚、言不足信、則當乞身避位、以讓賢能、


卷二百七十四

钦定四库全书

历代名臣奏议卷二百七十四

明　杨士奇等　撰

崇儒

东汉章帝元和二年春帝东廵还幸阙里以太牢祠孔子及七十二弟子作六代之乐大会孔氏命儒者讲论兰台令史孔僖因自陈谢帝曰今日之会宁於卿宗有光荣乎对曰臣闻明王圣主莫不尊师贵道今陛下亲屈万乘辱临敝里此乃崇礼先师增辉圣德至於光荣非所敢承帝大笑曰非圣者子孙焉有斯言乎遂拜僖郎中赐襃成侯使校书东观

和帝永元十二年帝召见诸儒鲁丕等相难数事特善丕说赐以衣冠丕因上疏曰说经者传先圣之言非从已出若规矩权衡之不可枉也难者必明其据说者务立其义浮华无用之言不陈於前故精思不劳而道术愈章法异者各令自说师法博观其义无令幽远独有遗失也

魏明帝初即位廷尉高柔上疏曰臣闻尊道重学圣人洪训襃文崇儒帝者明义昔汉末陵迟礼乐崩坏雄战虎争以战阵为务遂使儒林之群幽隐而不显太祖初兴愍其如此在於拨乱之际并使郡县立教学之官高祖即位遂阐其业兴复辟雍州立课试於是天下之士复闻庠序之教亲俎豆之礼焉陛下临政允进叡哲敷弘大猷光济先轨虽夏啓之承基周成之继业诚无以加也然今博士皆明经行?一国清选而侵迁除限不过长吏惧非所以崇显儒术帅励怠惰也孔子称举善而教不能则劝故楚礼申公学士鋭精汉隆卓茂搢绅竞慕臣以为博士者道之渊薮六艺所宗宜随学行优劣待以不次之位敦崇道教以劝学者於化为弘帝纳之

唐太宗贞观二年帝谓侍臣曰为政之要惟在得人用非其才必难致理今所任用必须以德行学识为本谏议大夫王珪曰人臣若无学业不能识前言往行岂堪大任汉宣帝时有诈称卫太子聚观者数万人衆皆致惑隽不疑断以蒯聩之事宣帝曰公卿大臣当用经术明於古义者此则固非刀笔俗吏所可比拟太宗曰信如卿言

太宗又谓中书令岑文本曰夫人虽禀定性必须博学以成其道亦犹蜃性含水待月光而水垂木性怀火待燧动而焰发人性含灵待学成而为美是以苏秦刺股董生垂帷不勤道艺则其名不立文本曰夫人性相近情则迁移必须以学饰情以成其性礼云玉不琢不成器人不学不知道所以古人勤於学问谓之懿德懿宗咸通中着作郎皮日休上疏曰臣闻圣人之道不过求用用於生前则一时可知也用於死後则百世可知也故孔子之封赏自汉至隋其爵不过乎公侯至于吾唐乃策王号七十子之爵命自汉至隋或卿大夫至於吾唐乃封公侯曾参之孝道动天地感鬼神自汉至隋不过乎诸子至於吾唐乃旌入十哲噫天地久否忽泰则平日月久昏忽开则明雷霆久息忽震则惊云雾久郁忽廓则清仲尼之道否於周秦而昏於汉魏息於晋宋而郁於陈隋遇于吾唐万世之愤一朝而释傥死者可作其志可知也今有人身行圣人道口吐圣人言行如顔闵文若游夏死不得配食於夫子之侧愚又不知尊先圣之道也夫孟子荀卿翼传孔道以至於文中子文中子之末降及贞观开元其传者醨其继者浅或引刑名以为文?援从横以为理或作词赋以为雅文中子之道旷百祀而得室授者惟昌黎文公之蹴杨墨於不毛之地蹂释老於无人之境故得孔道巍然而自正夫今之文人千百士之作释其卷观其词无不裨造化补时政繄公之力也公之文曰仆自度若世无孔子仆不当在弟子之列设使公生孔子之世公未必不在四科焉国家以二十贤者代用其书垂於国胄并配享於孔圣庙堂者其为典礼也大矣美矣苟以代用其书不能以释圣人之辞笺圣人之义况有身行其道口传其文吾唐已来一人而已不得在二十一贤之列则未见其典礼为备伏请命有司定其配享之位则自兹已後天下以文化未必不由夫是也

後周太祖广顺二年帝谒孔子祠将拜左右曰孔子陪臣也不当以天子拜之帝曰孔子百世帝王之师敢不敬乎遂拜之

宋真宗尝谓谏议大夫陈彭年曰儒术污隆其应实大国家崇替何莫由斯故秦衰则经籍道息汉盛则学校兴行其後命历迭改而风教一揆有唐文物最盛朱梁而下王风寖微太祖太宗丕变弊俗崇尚斯文朕获绍先业谨遵圣训礼乐交举儒术化成实二后垂裕之所致也人君之难由乎听受臣之不易在乎忠直其君以寛大接下臣以诚明奉上君臣之心皆归于正直道而行至公相遇此天下之达理先王之成宪犹指诸掌孰谓难哉彭年对曰陛下圣言精诣足使天下知训伏愿躬演睿思着之篇翰真宗为制崇儒术为君难为臣不易二论示之彭年复请示辅臣刻石国子监焉

仁宗天圣八年直集贤院谢绦乞开内馆恢景德之制疏曰臣闻唐室丽正史官之局并在大明华清宫内太宗肇造三馆更立秘阁于昇龙门左亲飞白题额作赞刻石于阁下景德中图书寖广大延天下英俊之士乃益以内帑西库二圣因数临幸亲加劳问逓宿广内有不时之召人人力道术究艺文知天子尊礼甚勤而名臣高位繇此其选也往者延燔之後简编略尽访求典籍是正疑文而笔工坌集有司引两省故事别创外馆以从缮写考校之便然直舍卑喧民櫩丛接太官卫尉供拟滋削非先朝所以隆儒育才之本意陛下未尝迂翠盖降玉趾寥寥册府不闻舆马之音旷有日矣议者以谓慕道不笃於古待士少损於前士无延访之勤而因循相尚不自激发文雅渐弊窃为圣时惜也愿开内馆以恢景德之制

至和二年太常博士祖无择上奏曰臣伏见至圣文宣王四十七代孙孔宗愿袭封文宣公乃是其人未死已赐諡矣臣切观前史孔子之後袭封者衆在汉魏则曰褒成褒圣宗圣在晋宋曰奉圣後魏曰崇圣北齐曰恭圣後周及隋封以邹国唐初曰褒圣或为君或为侯为公为大夫使奉祭祀唯汉平帝追諡孔子为褒成宣尼公遂以均为褒成君至唐开元二十七年追諡为文宣王又以其後为文宣公是皆以祖之美諡而加後嗣生而諡之不经甚矣欲乞明诏有司详求古训或封以小国或取尊儒褒圣之义别定美号加以封爵着于令式使千古之下无以加於我朝之盛典也

神宗熙宁七年判国子监常秩等上奏曰切惟孔子之道万世帝王所宜师法历代之主虽知慕其名而不能行其道虽尝崇其号而不能尽其实今陛下发明经术陶成天下之士至於作新百度又未尝不推原其意可谓能行孔子之道矣然其爵号犹袭唐制臣等闻皇以道帝以德若孔子可谓道德之至者也宜因盛时追諡帝号以尽圣人之实以称尊崇之意其冕服祠事乞下有司详定制度又言孔子之後能明圣人之道者莫如孟轲扬雄而历世以来未尝加以爵号又不载之祀典欲乞於孔子庙庭建立像貌加以爵号岁时从祀以称陛下崇尚儒术之意帝诏两制与国子监礼院官详定以闻於是翰林学士元绦等上言曰参详自生民以来莫盛孔子虽当时无位不得以有行然其载之後世者上自天子下逮黔首莫不师用其道则其德业盛大不待论之而後着也中间有唐虽尝加以王号在於後世尚为臣爵诚不足以仰称先圣道德之实欲乞依国子监所请尊加帝号委得允当所有冕服祠祭等乞下有司别详定制度孟轲扬雄出於孔子之後能明其道以辟邪说其於後世诚为有功各乞封以公爵欲并依国子监所请孔子旧号有所未尽乞别赐改諡时判太常寺李清臣奏曰臣伏准批送下判国子监常秩等劄子奏为乞追諡孔子帝号及乞於孔子庙庭建立孟轲扬雄像貌加以爵号岁时从祀等事送臣等详议者臣闻尧舜用道以治天下孔子明道以传後世尧舜君也孔子臣也同为圣人道德同也尧舜圣人也孔子亦圣人也而或为君师位号不必同也故道德存於人而所归常同位号受於天而所遭常异此事理之固然而名分之所不能齐也然则孔子虽无位岂害孔子之圣哉故历代尊之庙貌荐奠服被衮冕弟子侍配自天子以下皆北面师事之或封其子孙世世不絶今陛下以不世出之聪明有尧舜之位而用孔子之道德以制作法度养育天下其於二三圣人之业可谓兼之矣而左右之臣推原道之所自建画大义谓宜追諡孔子而帝之意义甚美然臣愚惓惓切有未同者昔子路欲使门人为臣孔子之所不与今无位而帝之虑非先圣之本意且孔氏虽圣异姓也究考古今自非推五岳之天神及追諡祖宗之同体而以异姓为帝号於故事亡有若以之显号发策动观听於天下臣诚以为未安也陛下若深采儒老从官尊广道德之意折衷其论发自圣断特诏有司升先圣释奠为大祀使列於郊庙日月天神之次礼乐祠事皆增而大之及封爵孟轲扬雄赐諡立像侑坐配食卓然异於武成之祀亦足以示陛下兴儒隆师修德明道之大旨臣愚职为礼官获奉明诏使得预兹议不敢回隐所见以苟免违异之罪惟圣神裁幸元丰七年雄州防御推官知秀州崇德县事充州学教授陆长愈上奏曰臣窃闻朝廷近降敕命追封孟轲为邹国公长愈幸蒙推择备数外学以督州徒遭遇圣世崇向儒术推原道德发明之由以孟氏为有功於圣人特加爵号不惟锡土封贲庙祠而已将使天下学者知所尊尚而不失其指归此当今甚盛之举往者之所未尝及也天下幸甚然长愈犹有管见伏覩每岁春秋释奠于先圣至圣文宣王以先师兖国公顔子配享近制十哲皆得分献长愈切以谓朝廷既封孟轲为邹国公则亦宜从祀盖爵位既加礼数必异跻之於先师则为已隆班之於十哲则为已杀惟与顔子并配为得其宜至於序坐则非长愈所敢议也孔子之得顔回则回也见而知之孟轲之学孔子则轲也闻而知之见而知之而为圣人之亚闻而知之而为圣人之徒其时虽殊其道则一此长愈所以谓并配为得其宜也论其知觉之先後居世之近远则门人为亲而顔必处孟上以其闻先圣之道距杨墨之言後世为有功而孟不在顔下此长愈所以谓序坐则非所敢议者也欲乞今後春秋释奠并以兖邹二公配享帝诏太常寺定夺本寺看详以谓先圣文宣王先师顔子配享以次从祀皆其门弟子也孟子之道固当尊礼然於孔子异代难与顔子并行配享於是礼部侍郎林希奏曰臣伏见古者配享及从祀但取着德立功其道有以相成者不必皆用同时之人如蜡之祭也主先啬而祭司啬先农之祠则以后稷配农勾芒为少昊氏之子祝融为高辛氏之子今春秋之祭则勾芒配伏羲祝融配大庭迎气之日又为之从祀是异代之人得为配享明矣唐贞观二十一年诏以伏胜高堂生杜预范甯之徒二十一贤与顔子俱配享孔子庙堂至今犹为从祀孟子於孔圣之门当在顔子之列至於荀况扬雄韩愈皆发明先圣之道有益学者久未配享诚为阙典伏请自今春秋释奠以邹国公孟子配享文宣王设位於兖国公之次所有荀况扬雄韩愈并以世次先後从祀於左丘明等二十一贤之间所贵上称圣朝褒崇儒贤备修祀典之意

哲宗元佑元年翰林学士范百禄乞循祖宗故事视学状曰臣伏惟二圣临御以来朝廷清明海内乂安边隅弭兵革之灾田里无狗吠之警耄老倪稚咸乐其生德之休明治古何远原其所以诚由举措施设率循祖宗典故而然人无智愚莫不共知此说丰功美实何可殚陈独有视学之行缺而未举臣伏见太祖皇帝建隆元年正月二月四年四月太宗皇帝端拱元年八月淳化五年十一月真宗皇帝咸平二年七月皆幸国子监仁宗皇帝天圣二年八月幸国子监谒文宣王召从臣升讲堂令直讲马龟符说论语一篇赐龟符三品服恭惟祖宗隆儒师古躬化天下之意如此今陛下天纵将圣日进於道光明缉熙体合自然圣学之积可谓勤而不倦矣然方领矩步之士挟书观光者四方万里竭蹷而来游於京师分处庠序未尝一闻銮舆之音而望属车之尘意者陛下专事讲筵游心经史而祖宗以来至天圣故事犹有未遑暇者乎臣愚伏望陛下特诏有司检举祖宗视学故事以待万机之暇而赐临观焉令耆儒博士横经进说以示天下文明之化岂不盛哉伏惟圣慈留察恕其狂僭天下幸甚

二年崇政殿说书程颐上奏曰臣近言迩英讲读渐热乞移就寛凉处贴黄称如别无稳便处所只乞就崇政殿或延和殿窃闻给事中顾临有言以延和讲读为不可臣本谓迩英热恐於圣体非宜今闻修展迩英苟得寛凉则臣志愿遂矣於临之言在臣自不必恤然有所甚害不得不为陛下辩之若临之止於移惑太皇太后圣意臣官非谏诤不辩尚可也今以临言为是则误主上知见臣职当辅导安得不辩臣谓自古国家所患无大於在位者不学在位者不学则人主不得闻大道朝廷不得致善治不闻道则浅俗之论易入仁义之言难进人君功德高下一系於此臣非敢以谀言悦陛下窃闻陛下博覧前史请陛下历观简策前世母后临朝有不坏纪纲者乎以至公为心孜孜为治为英主之事如陛下者乎此陛下所自知也陛下有简策所无之盛德则天下亦望陛下为简策所无之功业不止维持岁月俟人主长大而已盖望陛下致海内於治安诒孙谋於久大诒谋致治之道当使圣德日跻善功日新进德在於求道图治莫如稽古道必询於有道之士古必访诸稽古之人若夫世俗浅士以守道为迂以稽古为泥适足惑乱人主之听近年以来士风益衰志趣汚下议论鄙浅高识远见之士益习以成风矣此风不革臣以为非兴隆之道乃陵替之势也大率浅俗之人以顺从为爱君以卑抑为尊主以随俗为知变以习非为守常此今日之大患也苟如是者衆则人君虽有高世之见岂能独任哉臣不知进道德之言足以增益圣德者有几而损陛下之远图移陛下之远意则有矣如頋临之言是也臣料临之心不过以讲官不可坐於殿上以尊君为说尔夫殿上讲说义理之意古昔所常行也臣不暇远引只以本朝故事言之太祖皇帝召王昭素讲易真宗令崔颐正讲书邢昺讲春秋皆在殿上当时仍是坐讲立讲之仪只始于明肃太后之意此乃祖宗尊儒重道之盛美岂独子孙当以为法万世帝王所当法也而临以为非临谓讲官不可坐殿上则昭素布衣之士其不可更甚矣迩英讲读只自仁宗时亦?便尔非是避殿上也若避殿上则不应置崇政说书之职虽以殿名设职不必须在本殿说书然亦不肯於不可讲说之处置说书官也臣每进说未尝不规劝主上以祖宗美事为法如临之意则是禁止主上不得复为优礼昭素之事及有崇政设职之意祖宗美事而使主上独不得为若主上信以为然所损岂不甚大殿上说书亦是常事人主崇儒之道甚有重於此者臣今口未敢言然中心惟欲辅养主上重道之心如前代明王光辉史册不止此一事而已临之见与臣之心何其异也且讲经与饮宴孰重真宗仁宗时皆宴讲读官於崇政殿从来侍宴者皆在殿上而讲经独不得在殿上臣未谕其义也临之意必曰彼一时之事尔曰常则不可夫於义苟当曰常何害义或不可一时亦不可也臣始言之执政大臣未以为非也及临一言则是而从之以臣度之以临之言为是者亦或有之若谓四五大臣皆以为是则必不然盖非难知之事不应四五人所见皆如是也特以陛下信临之言而又廹於尊君之意故不敢言尔恐非以道事君之义今世俗之人能为尊君之言而不知尊君之道君唯道德益高则益尊若位势则崇高极矣尊严至矣不可复加也过礼则非礼强尊而不尊汉明帝於桓荣亲自执业可谓谦屈也周宣帝自比上帝羣臣斋戒清身数日方得朝可谓自尊矣然以理观之汉明帝贤明之君百世所尊也周宣帝昏乱之主百世所贱也如临之见则必以桓荣为不能尊君以周宣之臣为能尊君矣不知道之人益进不合理之言日闻虽人主圣明习熟见闻亦恐不能无损尔後世功业益卑先王粹美之道不复见於世者正由浅俗之论易信而得行尔夫先王之美虽未能尽行然稽古之心不可无也犹学者於圣贤之事业虽未能尽行然希慕之心不可无也此乃进学求益之道今临之意则以古先之事为不足法今日之事足矣不可更有进也此乃塞进善之门絶稽古之路方主上春秋之富进德之际其所献纳如是劝讲官稍思职业敢不辨乎若陛下以臣言为非则狂妄之诛不敢避也万一以臣言为是则愿陛下明示好古求道之意使朝廷在位皆知之虽鄙见之人见陛下圣虑高明不喜浅近亦将勉思义理不敢任其卑俗之见惧获鄙於圣鉴矣诚如是则将见道学日明至言日进弊风日革为益孰大於此臣职当辨明义不敢默臣无任恳切惶惧待罪之至

礼部员外郎顔复上奏曰臣闻二帝三王之道至孔子而大明百家之辩不能诬万世之远不能晦有天下国家者既有其教思隆其报故与社稷并祀自古皆有土邦无化不立有生皆欲食俗无礼不成由是论之其功轻重又可喻矣历代致治之君又爵其後使袭美号以昭圣人之泽赐田给廪以丰其享然制度未立圣人之祀容有时而不振度今之可行者其要有五一曰专其祠享二曰优其田禄三曰复其庙干四曰司其法则五曰训其子孙专其祠享者汉魏以来皆以嗣侯专宰祠事国朝乾德以来尝诏其後宜延世祚任曲阜官使严时享又诏袭封人令常任近便官不得远去家庙近世孔氏虽绍孔圣公爵多任外官违离陵庙名实乖异无主祭之官则俎豆之事势难精?欲乞今後袭封之人并理所入资序留奉祭祀如有卓异才行为朝廷采擢及通判以上并择以次当承袭人权主庙事子孙未立通择近属汉孔霸元帝即位为帝师锡爵关内侯食邑八百户号褒成君上书求奉孔子祭祀诏以所食八百户祀孔子故覇还长子福于鲁奉夫子祀乃其故事优其田禄者前代褒成褒圣崇圣奉圣侯食至千户唐增给百户为采邑国朝太平兴国二年免其家租赋至真宗朝又增赐田至二百顷後因京东监司奏官为制仆岁课甚薄欲乞赐增良田俾其家自垦庶仰祀俯养仅得封公之禄复其庙干者自汉以来孔子之庙或以吏卒百户守卫或又增户以备洒扫国朝祥符中给近便户以奉茔庙又给守兵後定差乡兵五十人谓之庙户以备庶役熙宁役法之更此制渐削今差使仍旧欲乞复差庙户五十人以守卫洒扫师庙及充主祀者白直其约束并用役人之法则人不知劳悦乎输力不悖圣师使民之义司其法则者孔氏祭享恭怠财赋均滞使人勤逸皆系一时主家之人使刻薄之吏得以摭阙而为言致缘其小故以废其大者由无立法防弊之素也欲乞置官一员或就择本邑佐掌其祭祀之式财用之例役使之科郡县以时鈎考而惩劝焉则弊消于未然而师门益尊矣训其子孙者祥符初赐曲阜宣圣庙九经书疏释文史集令本州选儒生讲授祖宗锡圣人之裔又如是之深厚後人不能茂明以及废失是可惜矣欲乞朝廷命有经行官或选儒生而秩以禄俾讲授阙里诲励孔氏及其乡党则能者成才罢者远罪邹鲁之风教易复行不止能保其祭祀而已五者并用则圣朝崇儒报本之实淳粹悠久度越前代远矣

四年秦凤路提点刑狱张舜民乞追赠张载疏曰臣伏覩凤翔府横渠镇居住故崇文院校书张载学际天人诚动金石义之所在白刃可蹈心有不厌万锺何加口如不能言体若不胜衣议论感激澟如秋霜虽万军之将不足言其勇也平居与人言退然若不知读书者坐而讲贯剖判是非谈辨如流虽滔滔江汉不足方其广也着书万言名为正蒙隂阳变化之端仁义道德之理死生性命之分治乱国家之经罔不究通方之前人其孟轲扬雄之流乎如荀况辈不足望於载也关中学者靡然就之谓之横渠先生一登其门言行皆知孝悌仁义有如夙成虽去载千里之远十年之久不敢一蹈非义常若载之临其左右前後也自此西土学者洒然知先圣贤之学乃知乡者诵说之富组绣之文特小道尔在熙宁中累荐朝廷召至阙下授以崇文院校书未几以疾辞归熙宁末年再至阙下神宗方将任用使行其所言其疾再作谒告西归死於道路当时议者以谓载身逢明天子缘饰礼文修明治具之时再至朝廷竟不能伸其一言以终此载之短薄则不幸也有士如此当年不能兴举举於老疾垂死之时治国者亦不得无慊然于心也载之死于今十有五年中外臣僚犹録其平生以言於朝廷者略以十数或乞赐田或録其子或乞降諡然天听高邈未蒙响荅今载止有一妻一子衣食不足寄托亲友日来月往人情愦烦饥寒之忧其势甚廹若不干告朝廷何所赴愬且君子平日修身谨行固不为身之与子孙也朝廷褒贤録善岂特为其贤者之後乎如孟轲荀卿扬雄於今千有余年学者徒能读诵其书而已至於礼貌寂寥孰肯来括大朝一旦列之封爵血食庙堂使後世观之贤於孟轲荀卿扬雄乎贤於本朝乎故知臣今日之言非为载也伏乞朝廷检会累次臣僚奏陈於録子赐田追諡三者之间凡可以厚载者举一而足庶使褒贤之典独见於本朝为善之风不坠於今日

五年谏议大夫朱光庭上奏曰臣闻圣王之治天下以教育人材为先务教育之道在学得乎正而已学得其正则始於诚意正心而终於致君泽民足以成君子之事业然则所谓正者何也乃尧舜禹汤文武周公孔子孟轲之正道非释老庄列申韩之他道也学者苟得其正则幼而诵习长而讲解久而入心成德至於终身践履不离乎正则养就美才皆此涂也伏自陛下临御之初患天下学者狃习异端未能纯一向道尝下明诏申敇有司不得於庄老出题又引用释氏申韩之说此可谓教天下学者适正之本也今来科场诏已降窃闻学者狃习异端未至悛革兼有司将来考校自当遵前日之诏进退多士臣愚欲乞朝廷申明前诏内自大学之官外至诸州教授俾告谕学者一意遵守正道不得依旧狃习异端不唯自可以应科举之选庶几从此人人适正养就美材隆太平基址伏望圣慈特赐施行光庭又乞定子思封爵疏曰臣切详孔若蒙陈乞孔子之子鲤孙汲封爵事伏缘古者封爵之及或以德或以功或以言如鲤虽孔子之子然始闻诗闻礼德未着见而早世汲字子思尝学於曾子得圣道之传着为中庸一书垂之万世君臣父子兄弟夫妇朋友尽斯道者可以造圣贤之域至於穷性命之理?中和之致讲天德之微旨论至诚之妙用孟子师之然後得其传固非荀扬韩之可企荀扬韩尚蒙圣朝茅土之封而独未及子思诚阙典也伏乞朝廷特下礼官定子思之封爵以显朝廷尊隆圣道之意乃盛德之举也伏乞圣慈特赐施行

八年侍讲学士范祖禹乞改正先圣冠服奏曰臣伏见礼部员外郎杨杰上言曰唐开元中追諡先圣为文宣王内出王者衮冕之服以衣之今乞用唐故事衣以衮冕之服臣窃惟祖宗褒崇先圣比之前代礼意加隆而冕服未用王者之制此盖有司之误诚为阙典陛下钦明稽古圣德日跻臣愚欲乞因驾幸太学酌献之日亲覩先圣服章特降圣旨命有司改正用三代王者之礼以彰陛下尊师重道崇儒之意此乃一朝之盛典圣学之美事也

哲宗时毕仲游奏黜异端疏曰上古之书皆所以为治也然圣人不为之断则异端出於其间而不可以为治必杂异端为治是不若无书而治也故圣人深惧所以然揔其可以常行之大者为六经六经定而异端不得出於其间是万世为治之本也周衰不任经术圣人为治之书既已少废秦为大无道又重燔之圣人为治之书遂至大废汉承二废之後讲求访失六经仅得其完其术虽不全取以为用亦不全废以为不用故循吏能以饰治而酷吏能以辅刑饰治者贵辅刑者进是以公孙弘治春秋而为丞相望之通经术而位在九卿张汤补能傅古义之士以决大狱吕步舒执春秋之法持节专断此皆饰治辅刑贵进已然之効也然博士之官自武帝以五经而立後益以家法而进家法进而五经之术支离故如施孟之易严顔之春秋各立博士而不相废是非能为易春秋之大道而为施孟严顔之家法也故有以教子弟者而不见孝顺之化有以三公举者而不见知治之人有增多其员者而不见补於训道有变更其名者而不见称其职是皆未能恤其实也今朝廷乐以经术取士以古义决狱而欲置博士之官定博士之员课功册书以说天下则可谓治博士之职而非治决狱取士之路也如朝廷内以经术为意外以经术为用则天下之人皆将以经术为任夫博士之废兴又何累於治乱哉愚闻儒者之道帝皇立治之道也帝皇不称为儒而立治後世称为儒而立治其称不称虽殊而立治之道一也说者不知儒道根源之久远乃以道德隂阳名法之类分而为九以谓道德之流出古之史官得於清虚卑弱而失於放隂阳之流出古羲和之官得於顺天授时而失於拘法家之流出古之理官得於信赏必罚而失于刻以至名墨农隶纵横小说之流莫不皆有得失短长然以儒道为治之至大所出之久远而谓出古司徒之官得於仁义而失於惑为此说者至塞不通之学也夫儒备天下事而为有道焉有异趋之长而可相尚哉所谓道德法家隂阳者偏得儒一端之美尔而强谓所长不出於儒所短不损於道非所以辅经术而施教化也若夫谈六家之论以道为无所不宜以儒为寡要少功则其誖甚又奚足数於此哉

钦宗时起居郎胡安国论伊川学状曰臣忝预从臣职当次对虽婴疾疹尚窃祠宫苟有见闻自当论奏庶逃尸素之责以酬隆厚之恩伏见元佑之初宰臣司马光吕公着秉政当国急於得人首荐河南处士程颐以为言必忠信动遵礼义实儒者之高蹈圣世之逸民乞加召命擢以不次遂自韦布超居讲筵而台谏臣僚朱光庭等又奏颐道德纯备学问渊博有经天纬地之才有制礼作乐之具寔天民之先觉圣代之真儒也而颐之见知於当世至矣自颐之司劝讲不为辩辞解释文义所以积其诚意感通圣心者固不可得而闻也及当官而行举动必由乎礼奉身而去进退必合乎义其修身行法规矩准绳独出诸儒之表门人高弟莫获继焉虽崇宁间曲加防禁学者向之私相传习不可遏也其後颐之门人如谏议杨时右史刘安节舍人许景衡殿院马伸待制吴给等稍稍进用於是传者浸广士大夫争相淬砺而其间志於利禄者托其说以自售学者莫能别其真伪传者既失之河洛之学几絶矣壬子年臣尝至行阙有教授仲并者言伊川之学近日盛行士大夫将转而为伊川矣臣语之曰伊川之学不絶如綫可谓孤立而以为盛行何也岂以其说满门人人传写耳纳口出而以为盛乎自是服儒冠者以伊川门人妄自标榜如喻樗辈又益甚焉或者又言非伊川门人却皆进用樗真其人也乃不见知近臣亦有信之而称叹者故樗之改官入馆舍人王居正命其辞曰顷穷西洛之渊源遂见古人之大体夫西洛渊源古人大体虽其高弟谢良佐游酢杨时诸人尚难言之而况樗等曷为者也乃敢托於词命妄加襃借识者有忧之士大夫所学各分党与互相排击自此起矣绍兴五年省试举人经都堂陈状乞不用元佑人朱震等考试盖从於新学者耳目见闻既已习熟安於其说不肯遽变而传河洛之学者又多失其本真妄自尊大无以屈服士人之心故衆论汹汹深加诋诮夫有为伊洛之学者皆欲屏絶其徒而乃上及於伊川臣窃以为过矣夫圣人之道所以垂训万世无非中庸非有甚高难行之说离世异俗之行此诚不可易之至论也然中庸之义不明久矣自颐兄弟始发明之然後其义学者可思而得也不然则或谓高明所以处已中庸所以接物本末上下析为二途而其义愈不明矣士大夫之学宜以孔孟为师庶几言行相称可济时用此亦不可易之至论也然孔孟之道不传久矣自颐兄弟始发明之而後其道可学而至也不然则或以六经语孟之书资口耳取世资以干利禄愈不得其门而入矣今欲使学者蹈中庸师孔孟而禁使不得从颐之学是入室而不由户也不亦误乎夫颐之文於易则因理以明象而知体用之一源於春秋则见诸行事而知圣人之大用於诸经语孟则发其微旨而知求仁之方入德之序然则狂言怪语淫说鄙喻岂其文也哉颐之行其行已接物则忠诚动於州里其事亲从兄则孝悌显於家庭其辞受取舍非其道义则一介不以取与诸人虽禄之千锺必有不頋也其余则亦与人同耳然则幅巾大袖高视阔步岂其行也哉昔者伯夷柳下惠之贤微仲尼则西山之饿夫东国之黜臣耳本朝自嘉佑以来西都有邵雍程颢及其弟程颐关中有张载此四人者皆以道学德行名於当世公卿大夫之所钦慕而师尊之者也如司马光吕公着韩绦吕大防等莫不论荐之会王安石当路重以蔡京得政曲加排抑故有西山东国之厄而其道不行深可惜也今雍所着有皇极经世书六十卷载有正蒙书一十七篇颐有易春秋传一十卷颢虽未及着述而门弟子质疑请益荅问之语存于世者甚多又有书疏铭诗并行於世而传者多失其真臣愚伏望陛下特降指挥下礼官讨论故事以此四人加之封号载在祀典比於荀扬之列以见圣世虽当禁暴诛乱奉词伐罪之时独有崇儒重道尊德乐义之意仍诏馆阁裒集四人之遗书委官校正取旨施行便於学者传习羽翼六经以推尊仲尼孟子之道使邪说者不得乘间而作而天下之道术定岂曰小补之哉

高宗时胡寅上疏曰臣窃见建国公出就外傅陛下选儒学老成之士充辅导之职固将使国公近正人见正事闻正道涵养器质薰陶德性以副陛下茂建宗支之意凡有举措可不慎哉臣谨考古帝王教世子之法莫备於周其在礼记文王世子篇曰始入学者必释奠于先圣先师立太傅少傅以养之欲其知父子君臣之道也夫父子君臣之性人同禀之於天先圣先师则尽其道载之於六经语孟之书以示万世者也故始入学者必释奠于先圣先师欲其知道之所本故也若老佛二氏之说则毁父子无君臣泯乱民彛为世大害自前代有国家者溺心於此无不致乱亡之祸今置其像设於资善堂而不以先圣先师为矜式非所以训示国公也若谓福佑护持俗所不免则鄙俚尤甚君子不道伏望陛下询之范冲朱震必亦以此举为非纵国公未冠未能行释奠之礼且当崇饰先圣先师之像於资善堂中使晨朝瞻仰以生恭钦之心是亦劝学之一助也今士大夫家训诲童蒙未有不然者诚以人之趣习罔不在初曾谓初建资善而可轻有过举乎所有録黄内缘有此画一一件未为允当臣未敢书行

右正言陈渊上奏曰昔者孟轲着书七篇其末章历叙尧舜至於孔子有见而知之者有闻而知之者而其终继之以去圣人之世若此其未远也近圣人之居若此其甚近也然而无有乎尔则亦无有乎尔其意以谓道之在天下自古至今无适不然必有人焉发明而推行之然後传之万世而无弊是数圣人者道之所赖以传者也道固不穷传亦无尽由孔子而来至於轲犹可以耳目接也得其传者非轲而谁故自汉迄唐知道之士如扬雄韩愈莫不推尊孟氏而世之言道者亦必曰孔孟孔孟云者明其无二致也岂诸子百家之所可拟欤近者陛下诏天下学者当以孔孟为师无所偏执此诚万世不可易之论也然孔孟之言载在方册昭如日星有目者之所共睹有心者之所共知其要焉在岂非所谓大中至正之道乎大中至正之道则孔孟之所以为孔孟也若夫诸子百家之学或蔽於人而不知天或蔽於天而不知人或蔽於为我而不足以及物或蔽於兼爱而不足以成已幽明殊归内外不合於是诙诡谲怪之论兴詖邪淫遁之辞胜而大中至正之道始不行矣今欲学者以孔孟为师则必使之知大中至正之道自更科以来天下学士无所适从若朝廷尚不免以文章取人谓宜明诏有司审所去取毋溺於诸子百家之说唯大中至正之道是从俾尧舜禹汤文武周公之志复行於今岂唯今日学者之幸将天下後世实幸

渊又上奏曰臣闻古人有言曰为治者不在多言顾力行如何耳夫言而不能行自古所病譬之欲之燕者北首而趋不舍朝夕虽有迟速终必至燕若坐而说燕亦何能至此傅说所以言行之惟艰而孔子所以贵夫躬行也虽然知之者不如好之者好之者不如乐之者好而乐之所以行也而必先於知之则知其可已乎盖不知而必行譬之适燕而南辕纵复疾驰心幽并而足吴越必不至矣臣观墨子之道取茅茨土阶之俭悦手腁足胝之勤摩顶放踵利天下为之则其所行宜若於儒者无异矣然孟子辟之以为兼爱无父作於其心害於其事作於其事害於其政不可以训是岂儒者之所为乎故是尧舜而非桀纣儒墨之所同乃若尧舜之所以为尧舜墨固有所未知也未知尧舜而托於尧舜以行其私意此孟子所以正名其为邪说而辟之欤由是言之行之惟艰而知之亦未易也自王氏之学达於天下其徒尊之与孔子等动之以卓诡之行而矜之以华丽之文如以锦绣蒙覆陷穽悦而从之鲜不坠者行之六十余年其祸已见今可以改矣而人之所知初无以异於昔也方此之时欲使天下学者背邪以归正弃旧以图新非反其所知以知圣人其能一变而至於道乎孟子曰学则三代共之皆所以明人伦也又曰圣人人伦之至也又曰尧舜之道孝弟而已矣夫学所以明人伦而人伦之至不越孝弟此固王氏以为浅近而不足知者而不知同天人通物我合内外之道有在於是是之不知其何以行之哉今陛下躬尧舜之孝弟行之既久至诚感神而干羽自格其效已着岂非有以深知之耶然陛下既知而行之亦当使天下皆知之知而行之者衆则吾道不期而已至矣前年之诏谕天下学者当以孔孟为师是固然矣然王氏之说未即禁止朝野纷然莫知所适谓宜明示好恶一切罢黜使学者胶口不敢复道庶几各舍其故而天下之真知出矣臣不胜区区之心惟陛下裁察

孝宗时国子司业刘爚上奏曰宋兴六经微旨孔孟遗言发明於千载之後以事父则孝以事君则忠而世之所谓道学也庆元以来权佞当国恶人议己指道为伪屏其人禁其书学者无所依向道义不明趋向污下人欲横流廉耻日丧追惟前日禁絶道学之事不得不任其咎望其既仕之後职业修名节立不可得也乞罢伪学之诏息邪说正人心为宗社之福

宁宗初即位侍讲彭龟年论复经筵坐讲疏曰臣窃见本朝艺祖开宝四年召王昭素赐坐讲易自是累圣相承凡有讲读无不赐坐乾兴间孙奭坐讲时仁宗尚幼跂案而听之奭因请立讲论者不以为是熙宁元年吕公着等请复坐讲之旧制诏太常礼院详定於是韩维等言列侍之臣尚得环坐执经而讲者頋使独立事体轻重诚为未安请如天禧旧制以彰陛下稽古重道之意时龚鼎臣等以为不可遂不复行恭惟陛下留心学问增置讲读当讲之日早晩两讲固已有光祖宗早间御殿一循近例讲者立侍不废君臣之礼晚御後幄又复旧制讲者坐侍且尽君臣之情情礼两尽古今所难识者无不窃叹圣性高明区处有道既有施行而议者乃以坐讲为非执後世尊君卑臣之见而失先王好善忘势之诚虽知陛下不得已而从之然使陛下圣德不明祖宗旧制不复诚为可恨臣今检到程颐与頋临辨殿上不讲书奏劄缴连进呈颐之本意但欲因此辅养人主重道之心实为可采傥蒙睿览便见近曰坐讲罢行为是为非如臣不学固不足厕劝讲之列若此礼一复天下通经学古之士必有闻风而起副陛下之意者矣臣不胜拳拳愿忠之至

龟年为吏部侍郎又论经筵讲读不当以官职杂压为序疏曰臣辄有诚恳仰干渊听臣素无学术叨侍经幄朝夕??大惧无以称塞伏见中书舍人陈傅良焕章阁待制朱熹并除侍讲而臣忝为吏部侍郎班着偶在二臣之上臣之学问委是不如二臣经帷讲读政当以学问高下为差不当以官职杂压为序兼臣照得傅尧俞任吏部尚书兼侍读之日以翰林学士承旨苏颂兼侍读班序在尧俞之下尧俞以颂国之隽老学识贯通非尧俞比遂乞迩英进见居颂之次且以并侍经幄事异外廷崇德尚齿足以风励天下为说臣愚欲望圣慈许臣如尧俞之请当讲之日今臣班傅良熹之下非特使臣愚分少安亦於公议为允

嘉定八年转运判官魏了翁上议曰臣猥以晩学误被柬注擢司祥刑既服攸司会漕挽空官复令共二頋职分所系其於教学立师崇化善俗所不当後因惟国朝盛时先正钜公多仕於蜀其生有显秩没有恤章载在史册者臣既不复赘陈然其间有道德隆重为世师表而爵位弗称未举易名之典则臣职在劝学所当敷陈臣窃见故虞部郎中周颐尝为合州佥书判官州事不经其手吏不敢决治下之民不敢违传谓蜀之贤人君子莫不喜称之其流风所渐迄今未泯士竞讲学民知向方春秋奉尝有永无替臣始到官尝遣吏即其祠而用币焉退复惟念是特颐所以施诸一方见诸行事之一二焉耳盖自周衰孔孟氏没更秦汉魏晋隋唐学者无所宗主爽离判涣莫适与归醇质者滞於占毕训诂隽爽者溺於记览词章言理则清虚寂寞之归论事则功利智术之尚诬民惑世至於沦浃肌髓不可救药斯民也尧舜三代之所以治也涉秦而後千数百年治之日少乱之日多宁不以此而颐独奋乎百世之下乃始探造化之至赜建图着书阐发幽秘而示人以日用常行之要使诵其遗文者始得以晓然洙泗之正传而知世之所谓学者非滞於俗师则沦于异端有不足学者矣又有河南程颢程颐亲得其传其学益以大振虽三人者皆不及大用於时而其嗣往圣开来哲发天理正人心其於一代之理乱万世之明闇所关系益甚不特以命秩弗崇其节惠之文未有能发明之者绍兴之初侍讲胡安国尝有请於朝乞爵程颢兄弟使得从食於先圣先师之庙其後乾道间太学録魏掞之又尝白宰相请祠程颢兄弟于学会不果行如周颐则又程颢兄弟亲炙而师事之者安国掞之亦未及以为言诚为阙典臣愚欲望圣慈详臣所陈如以为可采乞下之礼官如先朝邵雍徐积等故事将周颐特赐美諡使海内人士咸知正学之宗其於表章风厉诚非小补如程颐兄弟并得在易名之典则尤足以章明时崇儒重道之意臣本为蜀人致甘棠之思而儳言及此越职踰分臣知罪矣惟陛下财幸

宁宗时袁说友乞留朱熹状曰臣等窃闻陛下近降御笔直付侍讲朱熹与之外祠此命一传举国疑骇馆学皆有章奏给舍台谏相继论駮似闻圣意已即开悟而未见收回成命人心皇皇深为国家惜此事体臣等备位从列不敢自默窃谓人主初政莫急於收人望其亏盛德莫大於拂人心朱熹之贤海内共知陛下践祚之初首加聘召寘之经筵莫不传诵以为盛德之举未及再月无故弃逐非惟遂失讲学之助而前日之美意天下亦不复信之矣其拂人心孰大於此熹自入朝以来凡所论奏无非爱君忧国之言今一旦遽去莫晓所谓皆以谓陛下惮其说之高大若强人以所难者然尊向於畴昔而弃置於顷刻乐闻於软熟而严惮於切直此人主之所深戒陛下好贤乐善当不出此臣等窃见朱熹抱负圣贤之学累聘不起幡然为陛下一出有以见君臣道合相得之诚心熹平日归洁其身盖其素志成命既出熹必不肯复留臣等区区所论实以国体所关非止为一朱熹而已盖命令之出虽自九重至於施行当由中书故唐人云不经凤阁鸾台何名为勅祖宗之朝未有以御笔直付某人者如此是无用中书废坏纲纪他日援此为故事者必以为自今日始陛下岂不重惜於此哉臣等欲望圣慈收回前日直降御笔俯?给舍台谏之请虽朱熹决不肯留而陛下崇儒礼贤改过?善之意尚可以暴白于天下不胜厚幸干犯天威无任震惧俟命之至

元太宗时中书令耶律楚材上奏曰制器者必用良工守成者必用儒臣儒之事业非积数十年殆未易成也帝曰果尔可官其人楚材曰请校试之於是随郡考试虽儒人被俘为奴者亦令?试

宪宗即位高智耀入见言儒者所学尧舜禹汤文武之道自古有国家者用之则治不用则否养成其材将以资其用也宜蠲免徭役以教育之帝问儒家何如巫医对曰儒以纲常治天下岂方技所得比帝曰善前此未有以是告朕者诏复海内儒士徭役

世祖时侍讲学士图克坦公履欲奏行贡举知帝於释氏重教而轻禅乃言於上曰儒亦有教有禅科举类教道学类禅帝怒召姚枢许衡与宰臣廷辨奉训大夫董文忠自外入帝曰汝日诵四书亦道学者文忠对曰陛下每言士不治经讲孔孟之道而为诗赋何关修身何益治国由是海内之士稍知从事实学臣今所诵皆孔孟之言焉知所谓道学而俗儒守亡国余习欲行其说故以是上惑圣听恐非陛下教人修身治国之意也事遂止

岁戊申春释奠致胙於世祖世祖曰孔子庙食之礼何如张德辉对曰孔子为万代王者师有国者尊之则严其庙貌修其时祀其崇与否於圣人无所损益但以此见时君崇儒重道之意何如耳世祖曰今而後此礼勿废

始曲阜孔子庙历代给民百户以供洒扫复其家世祖时尚书省以括户之故尽收为民太常少卿王磐上言曰林庙户百家岁赋钞不过六百贯仅比一六品官终年俸耳圣朝疆宇万里财赋岁亿万计岂爱一六品官俸不以待孔子哉且於府库所益无多其损国体甚大时论韪之

布衣赵天麟上策曰臣闻圣人之立教也畅达情性而言诗条理纪纲而定书因天理人文以制礼宣国风民俗以作乐参天两地发挥於隂阳而为易尊上卑下严示於名分而为春秋自上古洪荒之时节文虽未分而此理未尝不具也统言之为道分之为五常散之为百行可以修身可以齐家可以治国可以平天下此之谓真儒昔者圣人之学有诸内而形诸外得於心而应于口藴之为灵明现之为英华出言啓语莫非文之自然也後世轻才浅见之徒拾古人糟粕之余?以文章为极致乃有聚萤积雪孜孜汲汲穷一经而皓首成一篇而历年粤自诗变而骚骚变而汉魏六朝至於唐末儒风扫地矣其间耀名千载卓然不群者皆三都两京大人长杨之流春草池塘枫冷吴江之类自以为儒者之宗师而不知其已陷於俳优之小技矣夫儒文同宗而异派举世莫之肯辨也孔门四科之中文学子游子夏臣尝就鲁论而考之子游之为言曰本之则无如之何子夏曰虽曰未学吾必谓之学矣此之所谓文学适所以务其本也岂後世趋末失本之文哉圣人以其文胜犹抑之於政事之下则知夫圣门文不可絶而亦未尝贵之也故因文传道道传而文为筌蹄矣道衰以来昧道之人竞相推重以文不加点为顔孟以咳唾珠玑为曾闵懵公政而弗精委大猷而莫顾比之穷一经之流又出乎其下矣选曹据之而采人时议钦之而缄口及其身居要职家食丰禄处事罔然权归吏手饱千古之书泥无决之论拘一介之廉滞当时之政事条丛脞治迹纷扰虽复才同司马廉若范丹秀而不实清而不干将安用哉遂使狼戾儿曹反唇而相稽曰儒者之道我知之矣听其名则彻于清霄之上考其实则例於黄泉之下矣臣以为此非真儒也皆文学俗士辱圣人之门旷国家之职盗窃天下之名滥齿四民之首使欧阳论之决为之呜呼使贾谊闻之决为之痛哭圣人曰女为君子儒又曰天之未丧斯文也今国家车同轨书同文臣以为莫如用真儒亦未宜遽弃文人之类也伏见方今内本京师外覃庶境皆设学校以易风俗张皇化纪伏望陛下载宣天旨令有司策问科举限人数以权衡天下才德之人则儒文两无遗矣凡对策超等堪以?政者?三德八才量入政事流品凡详习礼义文学富赡者许令试课閲实其等授以教官凡教官考满不限人数许令对策策中累阶与官不然则止於教官内流转凡已进政事之官者则有考幽明之法在焉庶乎官无旷官儒无庸儒且使家塾党庠术序国学莫不究极於道器之妙研精於政化之源幼而学之壮而行之润当代之宪章绵社稷之福祚安黎庶之生资壮名教之元气一举而四便立矣

历代名臣奏议卷二百七十四








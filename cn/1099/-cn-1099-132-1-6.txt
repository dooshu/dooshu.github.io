○上楊邃菴閣老 【 相權】

前日嘗奉啟、計巳上達、自明公進秉機密、天下士夫忻忻然動顏相慶、皆謂太平可立致矣、門下鄙生獨切生憂、以為猶甚難也、亨屯傾否、當今之時、舍明公無可以望者、則明公雖欲逃避乎此、將亦有所不能、然而萬斛之舵、操之非一手、則緩急折旋、豈能盡如巳意臨事不得專操舟之權。而僨事乃與同覆舟之罪此鄙生之所謂難也。夫專不其權、而漫同其罪、則莫若預逃其任、然在明公、亦既不能逃矣、逃之不能專又不得、則莫若求避其罪、然在明公、亦終不得避矣、天下之事、果遂卒無所為歟、夫惟身任天下之禍。然後能操天下之權。操天下之權。然後能濟天下之患。當其權之未得也。其致之甚難。而其歸之也。則操之甚昜。萬斛之舵。平時從而爭操之者以利存焉一旦風濤顛沛。變起不測。眾方皇惑震喪。救死不遑。而誰復與爭操乎。於是起而專之。眾將恃以無恐。而事因以濟。苟亦從而委靡焉。固淪胥以溺矣。故曰其歸之也。則操之甚易者此也古之君子。洞物情之向背而握其機。察陰陽之消長以乘其運是以動必有成而吉無不利。伊旦之於商周是矣。其在漢唐。葢亦庶幾乎此者漢唐尚有貴彊相能主断天下雖其學術有所不逮然亦足以定國本而安社稷則亦斷非後世偷生苟免者之所能也夫權者天下之大利大害也。小人竊之以成其惡。君子用之以濟其善固君子之不可一日去小人之不可一日有者也欲濟天下之難。而不操之以權。是猶倒持太阿。而授人以柄。希不割矣。故君子之致權也有道。本之至誠以立其德。植之善類以多其輔。示之以無不容之量以安其情。擴之以無所兢之心以平其氣。昭之以不可奪之節以端其向。神之以不可測之機以懾其奸。形之以必可賴之智以收其望。坦然為之下以上之。退然為之後以先之。是以功葢天下。而莫之嫉。善利萬物而莫與爭。此皆明公之能事。素所蓄而有者。惟在倉卒之際。身任天下之禍。决起而操之耳。夫身任天下之禍。豈君子之得巳哉此一叚學問亦文成□言所得耳既當其任知天下之禍將終不能免也則身任之而已身任之而後可以免於天下之禍。小人不知禍之不可以倖免。而百詭以求脫。遂致釀成大禍。而已亦卒不能免。故任禍者。惟忠誠體國之君子能之。而小人不能也。某受知門下、不能効一得之愚、以為報、獻其芹曝、伏惟鑒其忱悃而憫其所不逮、幸甚、


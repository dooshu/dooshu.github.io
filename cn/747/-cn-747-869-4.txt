○仰山加封记

中书门下牒，先据袁州刺史王安状申，伏以当州名山古迹，南仰灵祠。拟巨岳以齐高，耸群峰而迥出。福流一郡，威播四方。凡有启祈，无不响应。顷以本州郭内，频遭灾火，人户不安，苗稼亢阳，泉源涸竭。遂虔诚祷祝，专诣殿堂。乞火烛顿销，人心宁帖。及希降於雨，遂许具状申闻。伏见此庙七郎，先朝天十一年内封感胜侯礼部尚书，九郎封司农少卿。既灵异以昭彰，宜迁崇於爵秩。伏乞特加封赠，庶助境疆。冀祈雨顺风调，永保鸿图帝业。伏候指挥者，奉敕。民为神主，神乃民宗。苟有昭彰，谅宜封赠。袁州仰山庙，宅於万仞，奠彼一方。秉聪明正直之风，纳黍稷馨香之荐。无所不应，有感则通。矧乃本州，列其灵。乞加旌奖，以福蒸黎。赠礼部尚书感胜侯萧某宜加赠尚书右仆射，仍进封广惠公，赠司农少卿萧某宜加赠工部尚书，仍封昭灵侯。其所赠公侯，仍下所司，准令咸制造冠裳等给赐。牒至准敕故牒，顺义五年十一月三日记。

陆元浩

元浩，吴太和时人。


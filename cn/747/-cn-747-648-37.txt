○授刘悟昭义军节度使制

门下：昔潢池骤变，则龚遂亟行；河内去思，而寇恂来复：所以顺人情而急时病也。况鸡泽衡漳，附於上党，控带河洛，扼束燕赵。其土瘠，其人劲，养理训习，尢所重难。而幽州、卢龙军节度使检校司空刘悟，前临是邦，其政方睦，甲兵完利，师徒具严，刑当罪而人不冤，赏当功而财不费，军政威而非虐，吏道察而不苛，州里行信让之风，乡曲除武断之患。方将久次，以惠斯人，而难起幽陵，救深焚溺，辍於既理，与彼惟新。乘轩才及於邢郊，妖彗忽生於冀分，空沉台座，未辨魁渠。予怀震惊，物听倾骇。校其远迩，当有後先，遂驻腹心之雄，以供臂指之用。复还龙节，再息棠阴，勉受新恩，无移旧贯。可依前检校司空兼潞州大都督府长史兼御史大夫昭义军节度副大使知节度事泽、潞、磁、邢、等州观察使，勋封如故。


○并州置北都制

经邦创制，建都设险，必因时顺人，统物立极。我国家以神武圣德，应天受命，龙跃晋水，凤翔太原，建万代之模，为亿兆之主，犹成汤之居亳，有周之兴岐。顾朕眇身，纂承昌运，守宗社之大宝，恢中原之鸿业。叶时卜狩，始经此都，事本因心，情兼惟旧。近者嘉祥荐至，休瑞屡臻，此皆宗祏降灵，神祗潜暨，岂予匪德，独享厥休。昔尧理唐郊，式建丹陵之地，汉居洛邑，更表南阳之都。今王业正兴，宫观犹在，列於边郡，情所未安，非所以恢大圣之鸿规，展孝思之诚敬。其并州宜置北都。改州为太原府，刺史为尹。司马为少尹，太原晋阳为赤县，诸县为畿县。官吏品第，视京洛两府条理。


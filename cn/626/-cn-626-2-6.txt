王参军冕九十八首

【寓意次敬助韵（二首）】

荆轲上秦殿，郦生下齐城。

斯须属鼎锯，何如卫叔卿。

脱身傲万乘，泰华鸿毛轻。

所谓达道人，贵在机决明。

圣贤不浪出，处士匪怀居。

孔明是何人，高卧南阳庐。

躬耕良自苦，待时故踟蹰。

所为《梁父吟，岂比《封禅书。

【关河雪霁图为金陵王与道题】

飞沙幂人风堕帻，老夫倦作关河客。

归来松下结草庐，卧听寒流雪山白。

悠悠如此四十年，世情脱略忘间关。

今晨见画忽自省，平地咫尺行山川。

鸟道连云出天险，玉树琼林光闪闪。

阴崖绝壑望欲迷，冰花历落风凄惨。

枯槎侧倒银河开，三巴春色随人来。

渔翁舟子相笑语，不觉已过洪涛堆。

溪回浦溆石齿齿，溪上人家成草市。

长林大谷猿鸟稀，小步蹇驴如冻蚁。

西望太白日色寒，青山削出蛾眉山。

人生适意随所寓，底须历涉穷跻攀。

明朝揽镜成白首，春色又归江上柳。

何如高堂挂此图，浩歌且醉金陵酒。

【金陵行送余局官】

李白题诗旧游处，桃花杨柳春无数。

六代衣冠委草莱，千官事业随烟雾。

大江西下秦淮流，石头寂寞围荒丘。

原田每每尽禾黍，青山不掩诸公羞。

高楼如天酒如海，触景令人生感慨。

红堕香愁燕子飞，风流王谢今安在？

我欲去寻朱雀桥，澹烟落日风萧萧。

交疏结绮杳无迹，但见野草生新苗。

小儿纷纷竞豪纵，区区割据成何用。

芙蓉水冷燕支消，千古繁华同一梦。

伤今吊古如之何，头上岁月空蹉跎。

君行喜有丝五紽，宦情不似诗情多。

江南故事可知否，白云霙霙变苍狗。

休论平生锦机手，浩歌且醉金陵酒。

【大醉歌】

明月珠，不可襦。连城璧，不可啇。世间所有皆虚无，百年光景驹过隙，功名富贵将焉如？君不见北邙山，石羊石虎排无数，旧时多有帝王坟，今日累累蛰狐兔，残碑断碣为行路。又不见秦汉都，百二山河能险固，旧时宫阙亘云霄，今日原田但禾黍。古恨新愁迷草树，不如且买葡萄醅。携壶挈榼闲往来，日日大醉春风台，何用感慨生悲哀。

【水仙图】

寒风萧萧月入户，渺渺云飞水仙府。

仙人一去不知所，池馆荒凉似无主。

江城岁晚路途阻，邂逅相看颜色古。

环珮无声翠裳舞，欲语不语情凄楚。

十二楼前问鹦鹉，沧海桑田眯尘土。

王孙不归望湘浦，芳草连天愁夜雨。

【赵千里夜潮图】

去年夜渡西陵关，待渡兀立江上滩。

滩头潮来倒雪屋，海面月出行金盘。

水花着人如撒霰，过耳斜风快如箭。

叫霜鸿雁零乱飞，正似今年画中见。

寒烟漠漠天冥冥，展玩陡觉心神清。

便欲吹箫骑大鲸，去看海上三山青。

【雪麓渔舟图】

大山小山无寸青，长江万里如月明。

楚天不尽鸟飞绝，老树欲动风无声。

何人方舟顺流下，草衣箬笠俱潇洒。

篷底有儿能读书，不是寻常钓鱼者。

玄贞子，陶朱翁，避世逃名俱已矣，

后来空自谈高风。我视功名等尘垢，

何似忘言付杯酒。武陵岂必皆神仙，

桃花流水人间有。

【题梅花】

江南十月天雨霜，人间草木不敢芳。

独有溪头老梅树，面皮如铁生光芒。

朔风吹寒珠蕾裂，千花万花开白雪。

仿佛蓬莱群玉妃，夜深下踏瑶台月。

银铛泠泠动清韵，海烟不隔罗浮信。

相逢共说岁寒盟，笑我飘流霜满鬓。

君家秋露白满缸，放怀饮我千百觞。

兴酣脱帽恣槃礴，拍手大叫梅花王。

五更窗前博山冷，么凤飞鸣酒初醒。

起来笑抱石丈人，门外白云三万顷。

【秋山图】

前年放船九江口，秋风猎猎吹蒲柳。

买鱼沽酒待月明，不知江上青山走。

三更吹笛欲唤人，漙漙白露侵衣巾。

故乡遥遥书断绝，空见过雁如飞云。

去年却下七里滩，秋水满江秋月寒。

子陵先生钓鱼处，荒台直起青云端。

先生不受汉庭官，自与山水相盘桓。

至今高节敦廉顽，清风凛凛谁能攀。

泊舟登岸行复止，小径分歧通草市。

石林掩映树青红，正与今年画相似。

茅庐半住林木里，白狗黄鸡小如蚁。

翁媪无言童稚闲，可是太平风俗美。

清溪水落鱼蟹新，东邻酿熟呼西邻。

相牵相把意思真，亲密不异朱陈民。

李端笔力能巧妙，写我旧日经行到。

岂是老梦眩水墨，不觉掀髯发长啸。

殷家大楼沧江头，留我十日风雨秋。

触景感动客邸愁，便欲卜筑山之幽。

断桥流水无人处，添种梅花三百树。

直待雪晴冰满路，骑驴相逐寻诗去。

【对景吟】

湿云不飞山雪满，越王城头鼓声短。

晓来溪上看梅花，虎迹新移大如碗。

老乌缩项如冻珝，呼群强作婴儿啼。

红桃翠柳眼欲迷，旧时纨荅今涂泥。

淮南千里无烟火，淮南近日多军马。

寸薪粒粟不论钱，行客相看泪盈把。

如何五陵年少郎，卖田去买青楼娼。

吴歌楚舞不知夜，归来也学山翁狂。

明朝酒醒入官府，方知不是城南杜。

落花风急雨潇潇，索寞无言面如土。

【寄太素高士】

我昔扁舟上邪溪，寻君直过丹田西。

长松月冷啼子规，春风满地芳草齐。

楼殿玲珑金碧涌，钟声不出松云重。

老猿掬涧山影乱，翠禽啄露岩花动。

此时相见不作难，握手笑上松花坛。

坛下十万青琅玕，空阴漠漠常风寒。

我对青山论今古，青山茫茫无一语。

知其与我忘尔汝，石瓢酌我云根乳。

泠然使我肝胆清，飘裾欲度浮云轻。

千峰回影陷落日，万壑欲尽松风声。

回首溪山忽成别，几见江梅飞白雪。

洞庭湖上听夜雨，仲宣楼头望明月。

茕茕对景伤古情，寸心欲吐书难凭。

何当相晤一抵掌，与君细看真《兰亭。

【题夏迪双松图】

我昔曾上五老峰，白云尽处看青松。

中有两树如飞龙，正与夏迪画者同。

夏迪画松得松趣，个个乃是廊庙具。

贞固不特凌雪霜，偃蹇犹能吐烟雾。

苍髯猎猎如有声，铁甲半掩苔花青。

六月七月炎火生，对此似觉形神清。

丈人兀坐诚有道，岂比商山采芝皓。

有琴有琴不须弹，而今世上知音少。

【柯博士画竹】

湖州老文久已矣，近来墨竹夸二李。

纷纷后学争夺真，画竹岂能知竹意。

奎章学士丹丘生，力能与文相抗衡。

长缣大楮纵挥扫，高堂六月惊秋声。

人传学士手有竹，我知学士琅玕腹。

去年长歌下溪谷，见我忘形笑淇澳。

我为爱竹足不闲，十年走遍江南山。

今日披图看新画，乃知爱竹亦如我。

何当置我于其下，竹冠草衣相对坐，

坐啸清风过长夏。

【明上人画兰图】

吴兴二赵俱已矣，雪窗因以专其美。

不须百亩树芳菲，霜毫扫动光风起。

大花哆唇如笑人，小花敛媚如羞春。

翠影飘飘舞轻浪，正色不染湘江尘。

湘江雨冷莫烟寂，欲问三闾杳无迹。

忾慷不忍读《离骚，目极飞云楚天碧。

【题画兰卷兼梅花】

湘江云尽湘山青，秋兰花开秋露零。

三闾已矣唤不起，畾莸萧艾春娉婷。

冷飚吹香散郊坰，山蜂野蝶何营营。

幽人脱略境色外，竟坐不读《离骚经。

西湖昨夜霜月明，梅花见我殊有情。

逋仙祠前尘土清，老鹤彳亍如人行。

天边缥缈来凤笙，玉壶吴酒颠倒倾。

酒阑兴酣拔剑舞，忽觉海日东方生。

【剑歌行次韵】

先辈匣中三尺水，斩蛟曾入吴潭里。

提归未肯策奇勋，轩冕泥涂真戏耳。

鸡林削铁不足比，昆吾百炼安能齿。

淬花不滢鹈膏，掉箾却敲鸾凤髓。

忆昔破敌如破竹，带霜飞渡桑乾曲。

于今锈涩混铅刀，不遇何异荆山玉。

惊雷夜作青龙哭，血痕冷剥苔花绿。

野人一见骇心目，到手抚摩看不足。

雪花皎皎明阑干，毛发凛凛肝胆寒。

老军敝将长慨叹，愿欲置诸武库间。

书生无用且挂壁，引杯时接殷勤欢。

天眼太高俗眼顽，锐锷宜许儿曹看。

先生有志不在此，出处每谈徐孺子。

清高厌觅万户侯，笑引江山归画史。

我来四十鬓已斑，学剑学书俱废弛。

五更闻鸡狂欲起，何事英雄心未已。

【五马图】

太仆济济唐衣冠，五马不着黄金鞍。

饮流系树各有适，未许便作驽骀看。

鬛叚萧萧绿云茸，喷沫长鸣山岳动。

世无伯乐肉眼痴，那识渥洼千里种。

官家去年搜骏良，有马尽拘归监坊。

遂令天下气凋丧，驴骡馲争腾骧。

只今康衢无马迹，得见画图差可识。

画图画图奈尔何，抚几为之三叹息。

【吹箫出峡图】

巅崖峭绝撑碧空，倒挂老松如老龙。

奔流落峡喷白雪，石角险过百丈洪。

我昔放舟从此出，牵拖失势气欲折。

春风回首三十年，至今认得山头月。

草堂清晨看图画，画里之人闲似我。

波涛汹涌都不知，横箫自向船中坐。

酒壶茶具船上头，江山满眼随处游。

安得更唤元丹丘，相携共上黄鹤楼。

【痛哭行】

雨淋日炙四海穷，经纶可是真英雄。

岐丰禾黍泣寒露，咸阳草木来悲风。

京邦大官饫酒肉，村落饥民无粒粟。

东鲁儒生徒步归，南州野老吞声哭。

纷纷红紫已乱朱，古时妾妇今丈夫。

有耳何曾听《韶、《武，有舌不喜论诗书。

昨夜虚雷捶布鼓，中天月破无人补。

休说城南有韦杜，白璧黄金天尺五。

【梅花】

疏枝错落花灿烂，正似推篷溪上看。

冻痕不剥五更霜，藓色犹存百年干。

孤山处士诗梦寒，罗浮仙人酒兴阑。

天荒地老行路难，谁传春色来人间。

君不见江南物色今匪昔，大谷长林尽荆棘。

岁寒何处论襟期，坐对云山空叹息。

东楼女儿《白苎歌，西楼美酒唤杏花。

总有高人爱高洁，踏雪谁肯来山家。

老我无能惯清苦，写梅种梅千万树。

霜清月白夜更长，每是狂歌不归去。

只今潦倒霜髩垂，世情杂杂俱忘机。

读书写字两眼眵，断白搔堕随花飞。

转首江南隔尘土，白月流光双鹤舞。

一声羌管过南楼，铁石心肠亦凄楚。

安得唤起陈元龙，长船满载玻璃红。

浩歌拍拍随春风，大醉惊倒江南翁。

【写怀】

世情多曲折，客况自堪怜。

听雨愁如海，怀人夜似年。

草肥燕地马，花老蜀山鹃。

冷澹无归计，苍苔满石田。

【晚眺】

密树连江暗，残阳隔浦明。

不知秦塞远，殊觉楚天平。

故国人何在，荒城鸟乱鸣。

徘徊吟未已，搔首忽伤情。

【次韵答王敬助】

西圃余姜蔗，东皋足稻粱。

今年诚有望，吾计未全荒。

倚杖停吟久，看云引兴长。

邻家新酿熟，同醉菊花旁。

【泊瓜洲】

落日大江秋，凄凉觉底愁。

逆潮攻败垒，荒树入沙洲。

险固空余迹，清平且壮游。

不须腰十万，明日上扬州。

【八蟠岭】

路绕危垣上，风高松桧鸣。

花飞殊失意，草长不知名。

游客咨遗俗，居民指旧京。

浮图天末起，瞻望忽伤情。

【偶成】

四月八日风雨歇，放翁宅前湖水高。

典衣沽酒亦足醉，骑马看花徒尔劳。

海国尚闻歌蔓草，山陵谁与荐樱桃。

元龙本是无能者，后世谩称湖海豪。

【归来】

头白归来惊面生，东家西家知我名。

友朋投老渐凋落，儿女向年俱长成。

野梅开花尚古色，山风吹雨堕寒声。

最喜溪翁会真率，浊酒过墙香满罂。

【寄徐仲几】

僦得城楼枕卧龙，储无甔石是英雄。

吟诗不愧杜工部，乞米或如颜鲁公。

兰省异于霄汉上，草堂却在画图中。

故人相见无多论，笑指松花落晚风。

【山中答客问】

人间尘土苦歊烦，林下清风六月寒。

夜半酒醒方脱屐，日高眠起不簪冠。

坐看游蚁巡危磴，静听闲花落古坛。

老我自无轩冕意，寻常岂是傲时官。

【题金陵】

赏心亭前春草花，赏心亭下柳生芽。

收功谩说韩擒虎，亡国岂由张丽华。

江山万古足登览，豪杰几人过叹嗟。

野老相逢闲指点，六朝宫阙尽桑麻。

【送颐上人归日本】

上人住近扶桑国，我家亦在蓬莱丘。

洪涛逼屋作山立，白云绕床如水流。

问信不知谁是客，多时忘却故园秋。

明朝相别思无限，万里海天飞白鸥。

【送钦上人】

石头城下五更秋，高挂云帆得顺流。

铁瓮缘江即东府，璚花隔岸是扬州。

作家相见本无语，在客别离殊有愁。

后夜相思好明月，老夫乘兴独登楼。

【梅花屋】

荒苔丛筿路萦回，绕涧新栽百树梅。

花落不随流水去，鹤归常带白云来。

买山自得居山趣，处世浑无济世材。

昨夜月明天似水，啸歌行上读书台。

（饭牛翁即煮石道者。闲散大夫新除也。山农近日号。老村南园种菜时称呼。元章字，冕名，王姓。今年老异于上年，须发皆白，脚病，行不得，不会奔趋，不能谄佞，不会诡诈，不能干禄仕，终日忍饥过，画梅作诗，读书写字，遣兴而已。自喝曰：“既无知己，何必多言呵呵。”）

【挽吴孟思】

云涛处士老儒林，书法精明古学深。

百粤三吴称独步，八分一字直千金。

桃花关外看红雨，杨柳堂前坐绿阴。

今日窅然忘此景，断碑残碣尽伤心。

【闲题前元旧事】

楼台矗矗带山河，金玉重重是帝家。

云合紫驼开虎帐，天连青草入龙沙。

春风小殿看飞燕，夜雨重城散落花。

甲乙流苏仙梦好，莫教方士问丹砂。

【金陵怀避乱作】

坏墙幽径草青青，何处园林是旧京。

海气或生山背雨，江潮不到石头城。

英雄消歇无人语，形势周遭夕照明。

回首长干思无限，水风杨柳作秋声。

【红梅】

深院春无限，香风吹绿漪。

玉妃清梦醒，花雨落胭脂。

【题画梅】

疏花粲粲照寒水，玛瑙坡前春独回。

却忆去年风雪里，吹箫曾棹酒船来。

【墨梅】

我家洗砚池边树，朵朵花开淡墨痕。

不要人夸好颜色，只留清气满乾坤。

【红梅】

玉妃步月影毵毵，燕罢瑶池酒正酣。

半夜不知香露冷，春风吹梦过江南。

【应教题梅】

刺刺北风吹倒人，乾坤无处不沙尘。

胡儿冻死长城下，谁信江南别有春。

（余家有元章真迹，下二句云：“清高只有老梅树，照水开花个个真。”）

【红梅】

昭阳殿里醉春风，香隔琼帘映浅红。

翠袖拥云扶不起，玉箫吹过小楼东。

【梅花（二首）】

马迹山前万树梅，千花万花如雪开。

满载扬州秋露白，玉箫吹过太湖来。

断云流水孤山路，看得春风几树花。

骑鹤归来城郭是，月明箫管起谁家。

【建康层楼】

层楼危构出层霄，把酒登临客恨饶。

草色不羞吴地短，雁声空落楚天遥。

江山如画知豪杰，风月无私慰寂寥。

六代繁华在何处，败红残绿野萧萧。

【过昭瑞宫次韵】

金屋无人玉殿开，青蒲埋没遍莓苔。

旧愁隐隐随烟浪，新恨绵绵入草莱。

红叶已随流水去，黄门空忆看华来。

东南富贵消磨尽，留得荒村古将台。

【发古塘】

秋风篱落菊花黄，满眼江山似故乡。

投老无家真可笑，长年为客尚能狂。

青苔蚀尽床头剑，白日消磨镜里霜。

闻道中州凋弊甚，忘机不解说凄凉。

【谩兴（四首）】

隐几看山与世违，当门种竹亦无机。

五更骤雨随风过，满眼落花如雪飞。

每为注书消夜烛，亦常沽酒典春衣。

今朝急报任公子，昨日苍苔满钓矶。

白雾黄烟惨百蛮，长年不见鹤书还。

江河万里归沧海，山岭千重走剑关。

白首词臣空堕泪，青春才子强回颜。

旧愁新恨知多少，都在闲花野草间。

关中险固冯三辅，陇右勾连接四川。

簇簇楼台悬日月，盈盈花草烂云烟。

飚回海上沙飞雪，雨足江南水拍天。

可笑华山陈处士，风流文彩却贪眠。

青山隐隐带滦河，金碧光中望馺娑。

五谷不生羊马盛，二仪殊候雪霜多。

打围阵合穹庐转，警跸声传御驾过。

漠漠黄沙天万里，壮心未解说风波。

【悼止斋王先生】

三月燕山听子规，追思令我泪垂垂。

虽然事业能经世，可惜衣冠在此时。

霜惨晴窗琴独冷，月明秋水剑双悲。

山河万里人情别，回首春风说向谁？

【即事（二首）】

滦水城头六月霜，车华门外草皆黄。

旌旂影动千官惨，斧钺光沉万马忙。

青象不将传国玺，紫驼只引旧毡房。

诸郎不解风尘恶，争指红门入建章。

白草黄沙野色分，古今愁恨满乾坤。

飞鸿点点来边塞，寒雪纷纷落蓟门。

风景凄凉只如此，人情嚣薄复何论。

知机可有桑乾水，未入沧溟早自浑。

【异乡】

东山西山生白云，异乡那忍见残春。

野蒿得雨长过树，海燕隔花轻笑人。

每是闭门疏世事，何曾借酒恼比邻。

过从时有相嗔怪，不解潜夫意思真。

【雨中】

江南江北水滔天，羁客相逢亦可怜。

坐觉青山沉席底，行惊白浪上窗前。

鹁鸠衔草栖危塔，皞鳷翻飞浴败船。

转首百蛮寥落甚，绝无茅屋起炊烟。

【庚辰元旦】

试题春帖纪新年，霭霭青云起砚田。

展卷不知山是画，举头恰喜屋如船。

梅花雪后开无数，杨柳风前困欲眠。

怅望关河无限恨，呼儿沽酒且陶然。

【秋兴（二首）】

万里山河一局棋，旷怀真感独伤悲。

石麟夜雨生新恨，铜雀春风属旧时。

雪卷流沙驮信远，天沉辽海鹤书迟。

五陵年少俱零落，回首故园空梦思。

鼙鼓嘈嘈夜撼山，霓裳歌舞出人间。

云围环佩沉斜谷，风敛旌旗入剑关。

躩铄野翁掀雉尾，跳踃山鬼觌龙颜。

书生豪放成何事，徒步归来供奉班。

【偶成】

青山绿水从人爱，野鹤孤云与我同。

所适不须论丑好，相逢谩尔说英雄。

乐游花木萧萧雨，梓泽亭台淡淡风。

兴废故无今昔异，几回搔首月明中。

【都城暮春】

绣房香幄紫驼车，队马连云拥醉娥。

天上柳花随处衮，人间春色已无多。

风流谩听《黄金缕，慷慨谁知白石歌。

江北江南叹愁绝，落红如雨打渔蓑。

【金水河春兴（二首）】

神州何处见繁华，尽好当时富贵家。

慷慨唤来黄字酒，丁宁将出紫帘车。

春风袅袅穿杨柳，小雨冥冥度杏花。

沉醉归来不知夜，又传清响按琵琶。

金水河边柳色新，玉山馆外少沙尘。

琵琶未必能愁客，鹦鹉如何错唤人。

翠袖锦襜驮白马，落花飞絮哄朱轮。

人间天上无多路，只隔红门别是春。

【三月廿九日夜欧阳省郎递至佳章观之技痒灯下即和但无童子急走送耳】

今时自与古时别，酒兴何如诗兴赊。

风引白云归坐榻，雨蒸花气入窗纱。

谩言海上神仙宅，不抵江南处士家。

有客相过勿多论，老夫迂阔是生涯。

【杂兴】

萧萧白发满乌巾，不会趋时任客嗔。

种菜每令除宿草，煮茶常自拾枯薪。

屋头流水溅溅响，溪上梅花树树春。

寄语儒林赵诗伯，好收风月作比邻。

【中秋次韵答恢太虚】

江湖漂泊久，发白不知年。

世远人何在，天空月自圆。

山河清有影，草木净无烟。

谁恤苍生苦，移忧到酒边。

【解闷】

家园嗟寂寞，客计转疏迂。

事失非关酒，身贫不为儒。

功名余破楮，风雨漫长途。

对景成何用，高谈却壮图。

【归来】

归来人境异，故里是他乡。

坐阅红尘过，愁多白发长。

关山云渺渺，江汉水茫茫。

世事何多感，冯高又夕阳。

【村居】

辟世忘时势，茅庐傍小溪。

灌畦晴抱瓮，接树湿封泥。

乳鹿依花卧，幽禽过竹啼。

新诗随处得，不用别求题。

【黄牛山】

招提万山底，古屋蔽烟霞。

密竹先秋意，长藤过夏花。

繁阴沉雨脚，清响漱云牙。

老衲眉如雪，相逢话作家。

【次古诗韵】

屠沽惭壮士，文绣贵山郎。

气习虫鱼族，风流雁鹜行。

从时多俯仰，吊古独悲伤。

无奈连宵雨，蜗牛上石床。

【春晚客怀】

落落穷途客，年年不在家。

寄眠听夜雨，借景看春华。

空着三山帽，难防两鬓华。

清晨览明镜，载笑复咨嗟。

【龌龊】

龌龊宁堪处，卑污奈此逢。

看人骑白马，唤狗作乌龙。

濯濯河边柳，青青涧底松。

待看天气好，应得露华浓。

【潇洒】

渐觉离乡远，宁知出处迂。

风流看队马，潇洒入双鱼。

谁解辞千乘，无人说二疏。

老吾情不恰，谩读古人书。

【有感（二首）】

绝国春风少，荒村夜雨多。

可怜新草木，不识旧山河。

世事纷纷异，人情转转讹。

老怀禁不得，怅望一长歌。

对镜添惆怅，凭谁论古今。

山河频入梦，风雨独关心。

每念苍生苦，能怜荡子吟。

晚来愁更切，青草落花深。

【谩兴（五首）】

草木何摇撼，工商已破家。

饶州沉白器，勾漏伏丹砂。

吴下难移粟，江西不运茶。

朝廷政宽大，应笑井中蛙。

壬辰天意别，春夏雨冥冥。

云气何时敛，江声未得停。

书生怜白发，壮士喜青萍。

昨夜登西阁，悲笳不忍听。

处处言离乱，纷纷觅隐居。

山林增气象，城郭转空虚。

侠客思骑虎，溪翁只钓鱼。

诸生已星散，那得论诗书。

干戈犹未定，鼙鼓岂堪闻。

忧国心如醉，还家梦似云。

关山千里远，吴楚一江分。

朋旧俱零落，空嗟白鸟群。

湿云垂地重，孤雁入天鸣。

到处干戈竞，何时海岱清。

孤灯悬古壁，寒漏落空城。

可羡商山老，优游待太平。

【寓意三首次敬助韵】

森森廊庙具，萧艾成长松。

春春川泽灵，蛭蚓为游龙。

时明在除祓，世混姑相容。

忠义在草莽，谗分提封。

扰扰路傍儿，仰面惭征鸿。

蛮触杂奔竞，蝇蚋纷争喧。

鸾凤巢枳棘，鸱鸮集琅玕。

风雷久不作，野露生微寒。

壮士万里怀，肯谢漂母飡。

古来王佐材，多在耕钓间。

后地生虚雷，天惊漏秋雨。

女娲死已久，此罅谁为补。

纷纷读书儿，碌碌无可数。

古人今人心，今人不如古。

【伤亭户】

清晨度东关，薄暮曹娥宿。

草床未成眠，忽起西邻哭。

敲门问野老，谓是盐亭族。

大儿去采薪，投身归虎腹。

小儿出起土，冲恶入鬼箓。

课额日以增，官吏日以酷。

不为公所干，惟务私所欲。

田关供给尽，鹾数屡不足。

前夜总催骂，昨日场胥督。

今朝分运来，鞭笞更残毒。

灶下无尺草，瓮中无粒粟。

旦夕不可度，久世亦何福。

夜永声语冷，幽咽向古木。

天明风启门，僵尸挂荒屋。

【冀州道中】

我行冀州路，默想古帝都。

水土或匪昔，禹贡书亦殊。

城郭类村坞，雨雪苦载涂。

丛薄聚冻禽，狐狸啸枯株。

寒云着我巾，寒风裂我襦。

盱衡一吐气，冻凌满髭须。

程程望烟火，道傍少人居。

小米无得买，浊醪无得酤。

土房桑树根，仿佛似酒垆。

徘徊问野老，可否借我厨。

野老欣笑迎，近前挽我裾。

热水温我手，火炕暖我躯。

叮咛勿洗面，洗面破皮肤。

我知老意仁，缓缓驱仆夫。

切问老何族，云是奕世儒。

自从大朝来，所习亮匪初。

民人籍征戍，悉为弓矢徒。

纵有好儿孙，无异犬与猪。

至今成老翁，不识一字书。

典故无所考，礼义何所拘。

论及祖父时，痛入骨髓余。

我闻忽太息，执手空踌蹰。

踌蹰向苍天，何时可能苏。

饮泣不忍言，拂袖西南隅。

【秋怀（二首）】

悲风度古木，吹我屋上茅。

茅去屋见底，风声尚萧萧。

人心一何苦，人情一何骄。

却将眼下泪，散作炎上膏。

明月下西窗，窥我席东枕。

枕中梦忽破，俄然转凄凛。

美人天一方，相见犹拾沈。

何时引金罍，开怀笑歌饮。

【送无咎游金陵兼柬丁仲容隐居】

长松撼空风怒号，门前大水推断桥。

山中坐雨六十日，不知野草如人高。

今晨出门天气好，贬眼忽惊春事老。

杨花散作雪满溪，送客俄然动怀抱。

金陵六朝古帝都，古时风景今何如？

珊瑚无根土花碧，露团玉树生流珠。

江山无人隔尘土，丹凤不来孤燕语。

上人脱洒无滞留，抵用登临重怀古。

世人往往乘险机，老我白发无能为。

道甫问讯丁令威，有鸟有鸟何时归？

【送人上燕】

燕山三月风和柔，海子酒船如画楼。

丈夫固有四方志，壮年须作京华游。

京华名花大似斗，看花小儿竞奔走。

蒲萄潋滟金叵罗，羊尾驼峰腻人口。

知君慷慨非膏粱，生铜卧匣韬光芒。

出门一笑颇自许，光范不用投文章。

玉雾红门天尺五，要为苍生说辛苦。

得时便觅好官归，行道当依圣明主。

我将细酿松花春，明年此时当迟君。

迟君不问宦途事，但欲要知伊传何其人。

【悲苦行】

悲风吹茅堕空屋，老乌号鸣屋上木。

谁家男子从远征，父母妻孥相送哭。

哭声呜咽已别离，道傍复对行人悲。

去者一心事，归者百感随。

前年鬻大女，去年卖小儿。

皆因官税迫，非以饥所为。

布衣磨尽草衣折，一冬幸喜无霜雪。

今年老小不成群，赋税未知何所出。

昨夜忽惊雷破山，比来暴雨如飞湍。

此时江南正六月，酸风入骨生苦寒。

东村西村无火色，凝云着地如墨黑。

瞆翁瞽妪相唤忙，屋漏床床眠不得。

开门不敢大声语，门外磨牙多猛虎。

自来住此十世余，古老未尝罹此苦。

我感此情重叹吁，不觉泪下沾裳裾。

安得壮士挽天河，一洗烦郁清九区，坐令尔辈皆安居。

【猛虎行】

去年江北多飞蝥，今年江南多猛虎。

白日咆哮作队行，人家不敢开门户。

长林大谷风飕飕，四郊食尽耕田牛。

残膏剩骨委丘壑，髑髅啸雨无人收。

老乌衔肠上枯树，仰天乌乌为谁诉。

逋逃茫茫不见归，归来又苦无家住。

老翁老妇相对哭，布被多年不成幅。

天明起火无粒粟，那更打门苛政酷。

折贩肘无全民，我欲具陈难具陈。

纵使移家向廛市，破獍猰貐喧成群。

【劲草行】

中原地古多劲草，节如箭竹花如稻。

白露洒叶珠离离，十月霜风吹不到。

萋萋不到王孙门，青青不盖谗佞坟。

游根直下土百尺，枯荣暗抱忠臣魂。

我问忠臣为何死，元是汉家不降士。

白骨沉埋战血深，翠光潋滟腥风起。

山南雨晴蝴蝶飞，山北雨冷麒麟悲。

寸心摇摇为谁道，道傍可许愁人知。

昨夜东风鸣羯鼓，髑髅起作摇头舞。

寸田尺宅且勿论，金马铜驼泪如雨。

【有感】

江南古客无寸田，半尺破研输租钱。

好山好水难夤缘，荃房日薄蒙荒烟。

囊中科斗二百年，大经大法垂幽玄。

他人不知我自怜，落花春暮啼杜鹃。

杜鹃啼苦山竹裂，锦官宫殿烟霏灭。

人间百鸟无处栖，青蝇贝锦成行列。

北望茫茫莎草黄，葱河五月天雨霜。

岐阳不见真凤凰，山鸡野鹜争文章。

江南估客苦无计，却向水中搴薜荔。

沙沤梦老瑽雨残，湿云不动天如醉。

回观蓬莱十二楼，我曾读书楼上头。

楼前平碧千顷秋，白露暗洗芙蓉愁。

岁寒归来有谁在，青松是兄梅是弟。

山中巢许不可寻，却对老嵇嵇石髓。

【虾蟆山】

春风吹船着牛轭，扶藜直上山之脊。

山上老石怪且顽，皮肤皴骳苔花碧。

我来不知石有名，拊摩怪状心亦惊。

野人指点为我说，此物乃是虾蟆精。

古昔曾偷太仓粟，三百余年耗中国。

天官烛其阴有毒，敕丁破口劙其足。

至今突兀留山丘，雨淋日炙无人收。

树根穿尻蛇入肚，老鸦啄背狐粪头。

牧童时时放野火，耕夫怒击樵夫剁。

自从残堕不能行，见者唾之闻者骂。

虾蟆虾蟆非令仆，无功那窃天之禄。

如今虾蟆处处有，天官何不夷其族。

致令骄气吹臊腥，干霄上食天眼睛。

百虫啖尽心未已，假作鼓吹怡人情。

三月江南春水涨，纡青拖紫争跳浪。

渔父持竿不敢言，猎夫布弩空惆怅。

黄童白叟相引悲，田中更有科斗儿。

【秋夜雨】

秋夜雨，秋夜雨，

马悲草死桑乾路，雁啼木落潇湘浦。

声声唤起故乡情，历历似与幽人语。

初来未信鬼唧啾，坐久忽觉神凄楚。

一时感慨壮心轻，百斛蒲萄为谁举。

山林岂无豪放士，江湖亦有饥寒旅。

凝愁拥鼻不成眠，灯孤焰短寒花吐。

秋夜雨，秋夜雨，今来古往愁无数。

谪仙倦作夜郎行，杜陵苦为茅屋赋。

只今村落屋已无，岂但屋漏无干处。

凋余老稚匍匐走，哭声不出泪如注，谁人知有此情苦。

秋夜雨，秋夜雨，赤县神州皆斥卤。

长蛇封豕恣纵横，麟凤龟龙失其所。

耕夫钓叟意何如，梦入江南毛发竖。

余生听惯本无事，今乃云胡惨情绪。

排门四望云墨黑，纵有空言亦何补。

秋夜雨，秋夜雨，何时住我愿，扫开万里云，日月光明天尺五。

【古时叹】

箕子奴而比干死，屈原以葬湘江水。

痛哭书生不见归，朱董何人呼得起。

深衣大老为腐儒，纨荅小儿称丈夫。

学士时为八风舞，将军日醉千金壶。

人间赤子苦钳牜，抱麟反袂空流涕。

呜呼噫嘻！不有祝佞，宋朝之美难乎免于今世矣。

【苦寒作】

昨日风寒枯木折，今日五更霜似雪。

河伯泉仙惊怪言，冻杀深潭三足鳖。

南海一平行大舆，五尺之冰千古无。

珊瑚树死日色薄，老翁破冻叉僵鱼。

凤皇不出鸲鹆语，秃鹙飞啼血如雨。

驼马交驰入不毛，兜鍪不惮饥寒苦。

豺狼夹道狐兔骄，白草万里蛮烟焦。

纷纷赤子在炮炙，三士何缘争二桃。

君不见江南古客颇痴懒，养得一双青白眼。

【红梅翠竹山雉图】

游丝冉冉游云暖，翠石凝香上花短。

管弦不动白日迟，可是江南旧亭馆。

湘帘隔竹翠雨浓，玉肌醉染胭脂红。

文章羽毛亦自好，转首似觉怀春风。

去年我过长洲苑，落日淡烟芳草浅。

沧浪池畔野景生，姑苏台上离情远。

今年买棹游西湖，西湖景物殊非初。

黄金白璧尽尘土，朱阑玉砌荒。

东园寂寞西园静，梧桐叶落银床冷。

十二楼前蛛网县，见画令人发深省。

◎补诗

☆九灵山人戴良

【雉子班】

天地茫茫遂物情，雉子班兮在林坰，心怀耿介飞且鸣。扇绮翼，振锦膺。文章尽称丽，意气自多惊。我宁带箭死榛莽，不肯为裘奉圣明。韩信烹汉鼎，仲由醢卫庭。智勇难并立，贤愚每相倾。宜哉避世士，往从雉子逃其形。

【艾如张】

翠为衿，锦为衣，朝朝莫莫泽水飞。

泽中青草深且茂，莫听尔媒登垅头。

西接桃李场，蓬藋艾尽有罗张。

罗虽可避机莫测，尔误触之恐身伤。

请看旧日张罗处，祥凤冥鸿不肯顾。







甲集前编第六




131　楊堅篡國同王莽　王莽楊堅之女皆節婦


楊堅以后父篡國，亦一莽也。「以不仁得之，以不仁守之，必及其世」，堅之謂矣。莽、堅之女，皆節婦也，爲其父者亦少愧哉！

【元圻案】漢書外戚傳：「孝平王皇后，莽女也。莽即真，后年十八矣，常稱疾不朝。莽欲嫁之，更號爲黄皇室主，令成新公孫建子襐飾將毉往問疾。后大怒，笞鞭其旁侍御。因發病，不肯起，及漢兵誅莽，燔燒未央宫，后曰：『何面目以見漢家！』投火中而死。」〇周書皇后傳：「宣帝楊皇后，名麗華，隋文帝長女。宣帝不豫，詔后父入禁中侍疾。及大漸，劉昉等矯詔以后父受遺輔政。後知其父有異圖，意頗不平。及行禪代，憤惋逾甚。隋文帝内甚愧之。開皇六年，封后爲樂平公主。議奪其志，后誓不許，乃止。」






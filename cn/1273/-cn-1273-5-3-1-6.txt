6.上中丞　三月十三日


初九、初十、十一、十二，连上四书，未蒙覆示，反复抚念，惭骇交并。细核书中都无触忤字句，不知何故。其请运信字两营军装一节，同文十日来书令处设法，逢甲种种为难及焦急情形，均在上吾帅书中。同文所未尽见。逢甲千气万力不能得者，往往吾帅一言得之。如俯念孤军分扎要地，势难徒手而战，仍请速饬备齐军械，勿杂坏枪，克期运往后垅。如必由逢甲处再行请领，又运往新竹，由家兄处派人来接，辗转迟延，太费时日，军事方急，似未可仍作此官样文章也。如因此事怪其所琐渎，加之轸责，亦不敢辞，必求请得而后可。又地雷二十具，查明止由石头厝安至红土山，其地皆南崁港北，非港南也。红土山离南崁港尚三里馀，仍请于南崁港左右再加安放。雷兵仍住石头厝，昨令人往觅，据什长柳得贵云，必胡管带有命始敢移近敝营，不出前书所料也。明日当出扎南崁之元帅庙，以便布置。军中一切应用之具，十缺三四，领又不能即得，若事事告吾帅，又嫌烦渎，自顾不知所云。






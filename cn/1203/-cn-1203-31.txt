卷三十一

<集部，词曲类，词选之属，御选历代诗余

钦定四库全书

御选历代诗余卷三十一目録【五十六字】

玉楼春【上】

南唐李煜

韦　庄

欧阳炯

顾　夐【二首】

魏承班【二首】

冯延巳

庾传素

徐昌图

钱惟演【二首】

晏　殊【九首】

贾昌朝

宋　祁

欧阳修【二十三首】

晏几道【十九首】

张　先【八首】

柳　永【五首】

苏　轼【六首】

黄庭坚【五首】

秦　观

陈师道【三首】

贺　铸【五首】

毛　滂【八首】

杜安世【五首】

御选历代诗余卷三十一目録

钦定四库全书

御选历代诗余卷三十一【五十六字】

司经局洗马掌局事兼翰林院修撰加二级【臣】王奕清奉旨校刋

玉楼春【上】

【双调五十六字即木兰花之又一体唐词无此名五代始有之别名春晓曲与二十七字者不同又名惜春容亦有以别名另立调者止中间平仄略异故皆入之又一体内也】

玉楼春　　　　　　　　　　南唐李煜

晚妆初了明肌雪春殿嫔娥鱼贯列笙箫吹断水云闲重按霓裳歌徧彻　临春谁更飘香屑醉拍阑干情味切归时休放烛花红待蹋马蹄清夜月

前调　　　　　　　　　　　　韦　庄

日照玉楼花似锦楼上醉和春色寝緑杨风送小莺声残梦不成离玉枕　堪爱晚来韶景甚宝柱秦筝方再品青娥红脸笑来迎又向海棠花下饮

前调　　　　　　　　　　　　欧阳炯

春早玉楼烟雨夜帘外樱桃花半谢锦屏香冷绣衾寒怊怅忆君无计舍　侵晓鹊声来砌下鸾镜残妆红粉罢黛眉双点不能描留待玉郎归日画

前调　　　　　　　　　　　　顾　夐

拂水双飞来去燕曲槛小屏山六扇春愁凝思结眉心緑绮嬾调红锦荐　话别情多声欲颤玉筯痕留红粉面镇长独立到黄昏却怕良宵频梦见

前调　　　　　　　　　　　　顾　敻

月皎露华窗影细风送菊香黏绣袂博山炉冷水沉微惆怅金闺终日闭　嬾展罗衾垂玉筯羞对菱花篸宝髻良宵好事枉敎休无计奈他狂耍壻

前调　　　　　　　　　　　　魏承班

寂寂画堂梁上燕高卷翠帘横数扇一庭春色恼人来满地落花红几片　愁倚锦屏低雪面泪滴绣罗金缕线好天凉月尽伤心为是玉郎长不见

前调　　　　　　　　　　　　魏承班

轻敛翠蛾呈皓齿莺啭一枝花影里声声清迥遏行云寂寂画梁尘暗起　玉斚满斟情未已促坐王孙公子醉春风筵上贯珠匀?色韶顔娇旖旎

前调　　　　　　　　　　　　冯延巳

雪云乍变春云簇惭觉年华堪纵目北枝梅蕊犯寒开南浦波纹如酒緑　芳菲次第长相续自是情多无处足尊前百计得春归莫为伤春眉黛蹙

前调　　　　　　　　　　　　庾传素

木兰红?多情态不似凡花人不爱移来孔雀槛边栽折向凤凰钗上戴　是何芍药争风彩自共牡丹长作对若教为女嫁东风除却黄莺难匹配

前调　　　　　　　　　　　　徐昌图

沉檀烟起盘红雾一箭霜风吹绣户汉宫花面学梅妆谢女雪诗裁柳絮　长垂夹幕孤鸾舞旋炙银笙双凤语红牎酒病嚼寒冰冰损相思无梦处

前调　　　　　　　　　　　　钱惟演

城上风光莺语乱城下烟波春拍岸緑杨芳草几时休泪眼愁肠先已断　情怀渐变成衰晚鸾镜朱顔惊暗换昔年多病厌芳尊今日芳尊惟恐浅

前调【笋】　　　　　　　　　　　钱惟演

锦箨参差朱槛曲露濯文犀和粉緑未容浓翠伴桃红已许纤枝留凤宿　嫩似春荑明似玉一寸芳心谁管束劝君速吃莫踟蹰看被南风吹作竹

前调　　　　　　　　　　　　晏　殊

东风昨夜回梁苑日脚依稀添一线旋开杨柳緑蛾眉暗拆海棠红粉面　无情一去云中鴈有意归来梁上燕无情有意且休论莫向酒杯容易散

前调　　　　　　　　　　　　晏　殊

緑杨芳草长亭路年少抛人容易去楼头残梦五更钟花外离愁三月雨　无情不似多情苦一寸还成千万缕天涯地角有穷时只有相思无尽处

前调　　　　　　　　　　　　晏　殊

帘旌浪卷金泥凤宿醉醒来长瞢松海棠开後晓寒轻柳絮飞时春睡重　美酒一杯谁与共往事旧欢时节动不如怜取眼前人免使劳魂兼役梦

前调　　　　　　　　　　　　晏　殊

池塘水緑风微?记得玉真初见面重头歌韵响铮鏦入破舞腰红乱旋　玉鈎阑下香阶畔醉後不知斜日晚当时共我赏花人点检如今无一半

前调　　　　　　　　　　　　晏　殊

玉楼朱阁黄金鎻寒食清明春欲破牎间斜月两眉愁帘外落花双泪堕　朝云聚散真无那百岁相看能几个别来将谓不牵情万转千回思想过

前调　　　　　　　　　　　　晏　殊

朱帘半下香销印二月东风催柳信琵琶旁畔且寻思鹦鹉前头休借问　惊鸿去後生离恨红日长时添酒困未知心在阿谁边满眼泪珠言不尽

前调　　　　　　　　　　　　晏　殊

紫薇朱槿繁开後枕簟微凉生玉漏玳筵初启日穿帘檀板欲开香满袖　红衫侍女频倾酒龟鹤仙人来献夀欢声喜气逐时新青鬓玉顔长似旧

前调　　　　　　　　　　　　晏　殊

春葱指甲轻拢捻五彩縧垂双袖卷雪香浓透紫檀槽梵语急随红玉腕　当头一曲情无限入破铮鏦金凤战百分芳酒祝长春再拜敛容擡粉面

前调　　　　　　　　　　　　晏　殊

红縧约束琼肌稳拍碎香檀催急滚陇头呜咽水声繁叶下间关莺语近　美人才子传芳信明月清风伤别恨未知何处有知音长为此情言不尽

前调　　　　　　　　　　　　贾昌朝

都城水緑嬉游处仙棹往来人笑语红随远浪泛桃花雪散平堤飞柳絮　东君欲共春归去一阵狂风和骤雨碧油红斾锦障泥斜日画桥芳草路

前调　　　　　　　　　　　　宋　祁

东城渐觉风光好縠皱波纹迎客棹緑杨烟外晓寒轻红杏枝头春意閙　浮生常恨欢娯少肯爱千金轻一笑为君持酒劝斜阳且向花间留晚照

前调　　　　　　　　　　　　欧阳修

风迟日媚烟光好緑树依依芳意早年华容易即凋零春色只宜长恨少　池塘隐隐惊雷晓柳眼未开梅萼小尊前贪爱物华新不道物新人渐老

前调　　　　　　　　　　　　欧阳修

西亭饮散清歌阕花外迟迟宫漏发涂金烛引紫骝嘶柳曲西头归路别　佳辰只恐幽期濶密赠殷勤衣上结翠屏魂梦莫相寻禁断六街清夜月

前调　　　　　　　　　　　　欧阳修

春山敛黛低歌扇暂解吴鈎登祖宴画楼钟动已魂销何况马嘶芳草岸　青门柳色随人远望欲断时肠已断洛阳春色待君来莫到落花飞似霰

前调　　　　　　　　　　　　欧阳修

尊前拟把归期说未语春容先惨咽人生自是有情痴此恨不关风与月　离歌且莫翻新阕一曲能教肠寸结直须看尽洛城花始共春风容易别

前调　　　　　　　　　　　　欧阳修

洛阳正值芳菲节穠?清香相间发游丝有意苦相萦垂柳无端争赠别　杏花红处青山缺山畔行人山下歇今宵谁肯远相随惟有寂寥孤馆月

前调　　　　　　　　　　　　欧阳修

残春一夜狂风雨断送红飞花落树人心花意待留春春色无情容易去　高楼把酒愁无语欲问春归何处所暮云空濶不知音惟有緑杨芳草路

前调　　　　　　　　　　　　欧阳修

常忆洛阳风景媚烟?风和添酒味莺啼宴席似留人花出墙头如有意　别来已隔千山翠望断危楼斜日坠关心只为牡丹红一片春愁来梦里

前调　　　　　　　　　　　　欧阳修

别後不知君远近触目凄凉多少闷渐行渐远渐无情水濶鱼沉何处问　夜深风竹敲秋韵万叶千声皆是恨故敧单枕梦中寻梦又不成灯又烬

前调　　　　　　　　　　　　欧阳修

西湖南北烟波濶风里丝簧声韵咽舞余裙带緑双垂酒入香腮红一抹　杯深不觉琉璃滑贪看六么花十八明朝车马各东西惆怅画桥风与月

前调　　　　　　　　　　　　欧阳修

燕鸿过後春归去细算浮生千万绪来如春梦几多时去似朝云无觅处　闻琴解佩神仙侣挽断罗衣留不住劝君莫作独醒人烂醉花间应有数

前调　　　　　　　　　　　　欧阳修

蝶飞芳草花飞路把酒已嗟春色暮当时枝上落残花今日水流何处去　楼前独遶鸣蝉树忆把芳条吹?絮红莲緑芰亦芳菲不奈金风兼玉露

前调　　　　　　　　　　　　欧阳修

檀槽碎响金丝拨露湿浔阳江上月不知商妇为谁愁一曲行人留夜发　画堂花月新声别红蕊调长弹未彻暗将深意祝胶弦惟愿弦弦无断絶

前调　　　　　　　　　　　　欧阳修

金花盏面红烟透舞急香茵随步皱青春才子有新词红粉佳人重劝酒　也知自为伤春痩归骑休交银烛候拟将沉醉为清欢无奈醒来还感旧

前调【柳】　　　　　　　　　　　欧阳修

黄金弄色轻於粉濯濯春条如水嫩为缘力薄未禁风不奈多娇长似困　腰柔乍怯人相近眉小未知春有恨劝君着意惜芳菲莫待行人攀折尽

前调　　　　　　　　　　　　欧阳修

沉沉庭院莺吟弄日?烟和春气重緑杨娇眼为谁回芳草深心空自动　倚阑无语伤离凤一片风情无处用寻思还有旧家心蝴蝶时时来役梦

前调　　　　　　　　　　　　欧阳修

去时梅萼初凝粉不觉小桃风力损棃花最晚又凋零何事归期无定准　阑干倚徧重来凭泪粉偷将红袖印蜘蛛喜鹊误人多似此无凭安足信

前调　　　　　　　　　　　　欧阳修

酒美春浓花世界得意人人千万态莫教辜负?阳天过了堆金何处买　已去少年无计奈且愿芳心长恁在闲愁一点上心来算得东风吹不解

前调　　　　　　　　　　　　欧阳修

湖边柳外楼高处望断云山多少路阑干倚徧使人愁又是天涯初日暮　轻无管系狂无数水畔花飞风里絮算伊浑是薄情郎去便不来来便去

前调　　　　　　　　　　　　欧阳修

南园粉蝶能无数度翠穿红来复去倡条冶叶恣留连飘荡轻於花上絮　朱阑夜夜风兼露宿粉栖香无定所多情翻却似无情赢得百花无限妒

前调【子规】　　　　　　　　　　欧阳修

江南三月春光老月落禽啼天未晓露和啼血染花红恨过千家烟树杪　云垂玉枕屏山小梦欲成时惊觉了人心应不似伊心若解思归归合早

前调　　　　　　　　　　　　欧阳修

东风本是开花信及至花时风更紧吹开吹谢苦匆匆春意到头无处问　把酒临风千万恨欲埽残红犹未忍夜来风雨转离披满眼凄凉愁不尽

前调　　　　　　　　　　　　欧阳修

隂隂树色笼晴昼清澹园林春过後杏腮轻粉日催红池面緑罗风卷皱　佳人向晚新妆就圆腻歌?珠欲溜当筵莫放酒杯迟乐事良辰难入手

前调　　　　　　　　　　　　欧阳修

芙蓉闘晕胭脂浅留着晚花开小宴画船红日水风清柳色溪光晴照?　美人争劝棃花盏舞困玉腰裙缕慢莫教银烛促归期已祝斜阳休便晚

前调　　　　　　　　　　　　晏几道

秋千院落重帘暮彩笔闲来题绣户墙头丹杏雨余花门外緑杨风後絮　朝云信断知何处应作襄王春梦去紫骝认得旧游踪嘶过画桥东畔路

前调　　　　　　　　　　　　晏几道

小颦若解愁春暮一笑留春春也住晚红初减谢池花新翠已遮琼苑路　湔裙曲水曾相遇挽断罗巾容易去啼珠弹尽又成行毕竟心情无会处

前调　　　　　　　　　　　　晏几道

小莲未解论心素狂似钿筝弦厎柱脸边霞散酒初醒眉上月残人欲去　旧时家近章台住尽日东风吹柳絮生憎繁杏緑隂时正碍粉墙偷眼觑

前调　　　　　　　　　　　　晏几道

风帘向晓寒成阵未报东风消息近试从梅蔕紫边寻更遶柳枝柔处问　来迟不是春无信开晚却疑花有恨又应添得几分愁二十五弦弹未尽

前调　　　　　　　　　　　　晏几道

念奴初唱离亭宴会作离声勾别怨当时垂泪忆西楼湿尽罗衫歌未徧　难逢最是身强健无定莫如人聚散已归袖醉相扶更恼香檀珍重劝

前调　　　　　　　　　　　　晏几道

玉真能唱朱帘静忆上双莲池上听百分蕉叶醉如泥却向断肠声里醒　夜凉水月铺明镜更有娇花闲弄影曲终人意似流波休问心期何处定

前调　　　　　　　　　　　　晏几道

阿茸十五腰肢好天与怀春风味早画眉匀脸不知愁殢酒熏香偏称小　东城杨柳西城草会合难期如意少思量心事薄轻云緑镜台前还自笑

前调　　　　　　　　　　　　晏几道

琼酥酒面风吹醒一缕斜红临晚镜小颦微笑尽妖娆浅注轻匀长澹净　手挼梅蕊寻香径正是佳期期未定春来还为个般愁痩损宫腰罗带剩

前调　　　　　　　　　　　　晏几道

青娥学得秦娥似金屋瑶台知姓氏可怜春恨一生心长带粉痕双袖泪　从来嬾话低眉事今日新声谁会意坐中应有赏音人试问回肠曾断未

前调　　　　　　　　　　　　晏几道

旗亭西畔朝云住沉水香烟长满路柳隂分到画眉边花片飞来垂手处　妆成尽任秋娘妒袅袅盈盈当绣户临风一曲醉腾腾陌上行人凝恨去

前调　　　　　　　　　　　　晏几道

离鸾照罢尘生镜几点吴霜侵緑鬓琵琶弦上语无凭荳?梢头春有信　相思损朱顔尽天若多情终欲问雪牎休记夜来寒桂酒已销人去恨

前调　　　　　　　　　　　　晏几道

初心已恨花期晚别後相思长在眼兰衾犹有旧时香每到梦回珠泪满　多应不信人肠断几夜夜寒谁共暖欲将恩爱结来生只恐来生缘又短

前调　　　　　　　　　　　　晏几道

东风又作无情计?粉娇红吹满地碧楼帘影不遮愁还似去年今日意　谁知错管春残事到处登临曾费泪此时金盏直须深看尽落花能几醉

前调　　　　　　　　　　　　晏几道

雕鞍好为莺花住占取东城南陌路尽教春思乱如云莫管世情轻似絮　古来多被虚名误宁负虚名身莫负劝君频入醉乡来此是无愁无恨处

前调　　　　　　　　　　　　晏几道

斑骓路与阳台近前度无题初借问?风鞭袖尽闲垂微月帘栊曾暗认　梅花未足凭芳信弦语岂堪传素恨翠眉饶似远山长寄与此愁颦不尽

前调　　　　　　　　　　　　晏几道

当年信道情无价桃叶尊前论别夜脸红心绪学梅妆眉翠工夫如月画　来时醉倒旗亭下知是阿谁扶上马忆曾挑尽五更灯不记临分多少话

前调　　　　　　　　　　　　晏几道

采莲时候慵歌舞永日间从花里度暗随苹末晓风来直待柳梢斜月去　停桡共说江头路临水楼台苏小住细思巫峡梦回时不减秦源肠断处

前调　　　　　　　　　　　　晏几道

轻风拂柳冰初绽细雨销尘云未散红牎青镜待妆梅緑陌高楼催送鴈　画罗歌扇金蕉醆记得寻芳心绪惯凤城寒尽又飞花岁岁春光常有限

前调　　　　　　　　　　　　晏几道

红绡学舞腰肢软巧织舞衣宫样染织成云外鴈行斜染作江南春水浅　露桃宫里随歌管一曲霓裳红日晚归来双袖酒成痕小字香牋无意展

前调　　　　　　　　　　　　张　先

人意共怜花月满花好月圆人又散欢情去逐远云空往事过如幽梦断　草树争春红影乱一唱鸡声千万怨任教迟日更添长能得几时擡眼看

前调　　　　　　　　　　　　张　先

相离徒有相逢梦门外马蹄尘已动怨歌留待醉时听远目不堪空际送　今宵风月知谁共声咽琵琶槽上凤人生无物比多情江水不深山不重

前调【邠州作】　　　　　　　　　　张　先

青铜贴水萍无数临晓西湖春涨雨泥新轻燕面前飞风慢落花衣上住　红裙空解烟蛾聚云月却能随马去明朝何处上高台回认玉峰山下路

前调　　　　　　　　　　　　张　先

西湖杨柳风流絶满缕青春看赠别墙头簌簌暗飞花山外隂隂初落月　秦姬穠丽云梳髪持酒听歌留晚发骊驹应亦解人情欲出重城嘶不歇

前调【送张中行】　　　　　　　　　　张　先

揷花劝酒盐桥馆召节促行龙阙远吴船渐近晚潮生蛮榼未空寒日短　庆门奕世隆宸睠归到月陂梅已绽有情愿寄向南枝图得洛阳春色看

前调　　　　　　　　　　　　张　先

去年春日芳菲国青蕊如梅终忍摘阑边纵欲说相思緑蜡密缄朱粉饰　归来故苑重寻觅花满旧枝心更惜鸳鸯从小自相双若不多情头不白

前调【乙卯吴兴寒食】　　　　　　　　　张　先

龙头舴艋吴儿竞笋柱秋千游女并芳洲拾翠暮忘归秀野踏青来不定　行云去後遥山暝已放笙歌池院静中庭月色上清明无数杨花过无影

前调【赠周邵二生】　　　　　　　　　张　先

轻牙低掌随声听合调破宫云自凝珠娘翠黛有人描琼女分鬟待谁并　弄妆俱学闲心性故向鸾台同照影双头莲子一时花天碧秋池水如镜

前调　　　　　　　　　　　　柳　永

皇都今夕知何夕特地风光盈绮陌金丝玉管咽春空蜡炬兰灯烧夜色　凤楼十二神仙宅珠履三千鵷鹭客金吾不禁六街游狂煞云踪并雨迹

前调　　　　　　　　　　　　柳　永

虫娘举措皆淹润每到婆娑偏逞俊香檀敲缓玉纎迟画鼔声喧莲步紧　贪为顾盼夸风韵往往曲终情未尽坐中年少暗销魂争问青鸾家远近

前调【杏花】　　　　　　　　　　柳　永

翦裁用尽春工意浅蘸朝霞千万蕊天然澹泞好精神洗尽严妆方见媚　风亭月榭闲相倚紫玉枝梢红蜡蔕假饶花落未销愁煮酒杯盘催结子

前调【海棠】　　　　　　　　　　柳　永

东风催露千娇面欲绽红深开处浅日高梳洗甚时忺点滴臙脂匀未徧　霏微雨罢残阳院洗出都城新锦段美人纎手摘芳枝挿在钗头和凤颤

前调【柳】　　　　　　　　　　　柳　永

黄金万缕风牵细寒食初头春有味殢烟尤雨索春饶一日三眠夸得意　章街隋岸欢游地高拂楼台低映水楚王空待学风流饿损宫腰终不似

前调　　　　　　　　　　　　苏　轼

知君仙骨无寒暑千载相逢犹旦暮故将别语恼佳人要看棃花枝上雨　落花已逐回风去花本无心莺自诉明朝归路下塘西不见莺啼花落处

前调　　　　　　　　　　　　苏　轼

元宵似是欢游好何况公庭民讼少百家游赏上春台千里神仙迷海岛　平原不似高阳傲促席雍容陪语笑座中有客最多情不惜玉山醉倒

前调【夜雨寄弟】　　　　　　　　　　苏　轼

梧桐叶上三更雨惊破梦魂无覔处夜凉枕簟已知秋更听寒蛩促机杼　梦中历历来时路犹在江亭醉歌舞尊前必有问君人为道别来心与绪

前调　　　　　　　　　　　　苏　轼

经旬未识东君信一夕薰风来解愠红绡衣薄麦秋寒緑绮韵低梅雨润　瓜头緑染山光嫩弄色金桃新傅粉日高慵卷水晶帘犹带春醪红玉困

前调【秋晚次欧公韵】　　　　　　　　　苏　轼

霜余已失长淮濶空听潺潺清颍咽佳人犹唱醉翁词四十三年如电抹　草头秋露流珠滑三五盈盈还二八与余同是识翁人惟有西湖波底月

前调　　　　　　　　　　　　苏　轼

高平四面开雄垒三月风光初觉媚园中桃李使君家城上亭台游客醉　歌翻杨柳金尊沸饮散凭阑无限意云深不见玉关遥草细山重残照里

前调　　　　　　　　　　　　黄庭坚

翰林本是神仙谪落帽风流倾坐席座中还有赏音人能岸乌纱浮大白　江山依旧云横碧昨日主人今日客谁分宾主强惺惺问取矶头新妇石

前调　　　　　　　　　　　　黄庭坚

风开冰面鱼纹皱暖入芳心犀点透乍看晴日弄柔条忆得章台人姓柳　心情老大痴成就不复淋浪沾翠袖早梅献笑尚窥隣小蜜窃香如遗夀

前调　　　　　　　　　　　　黄庭坚

东君未试雷霆手洒雪开春春鎻透帝台应点万年枝穷巷偏欺三径柳　峰排羣玉森相就中有摩围为领袖凝香牎下与谁看一曲琵琶千万夀

前调　　　　　　　　　　　　黄庭坚

新年何许春光漏小苑闲门风日透酥花入座颇欺梅雪絮因风全是柳　使君落笔春词就应唤歌檀催舞袖得开眉处且开眉人世可能金石夀

前调　　　　　　　　　　　　黄庭坚

黔中士女游晴昼花信轻寒罗绮透争寻穿石道宜男更买江鱼双贯柳　竹枝歌好移船就依倚风光垂翠袖满倾芦酒指摩围相守与郎如许夀

前调　　　　　　　　　　　　秦　观

秋容老尽芙蓉院草上霜花匀似翦西楼促坐酒杯深风压绣帘香不卷　玉纎慵整银筝鴈红袖时笼金鸭?岁华一任委西风独有春红留醉脸

前调　　　　　　　　　　　　陈师道

隂隂云日江城晚小院回廊春已满谁家言语似黄鹂深闭玉笼千万啭　蓬莱易到人难见香火无凭空有怨不辞歌里断人肠只怕有肠无处断

前调【汝隂湖上同东坡】　　　　　　　　陈师道

湖平木落揺空濶叶底流泉鸣复咽酒边清漏往时同花里朱弦纎手抹　风光过手春冰滑十事违人常七八不将白髪并黄花拟下清流揽明月

前调　　　　　　　　　　　　陈师道

荣光休气天为瑞道祖当天传宝裔千年昌运此时逢四海欢声今日沸　蒙蒙香雾沾衣腻漠漠轻寒梅柳细封人长有祝尧心从此年年并岁岁

前调　　　　　　　　　　　　贺　铸

秦丝络络呈纎手宝鴈斜飞三十九徵招新谱日边来倾耳吴娃惊未有　文园老大难堪酒蜜炬垂花知夜久更须妩媚做腰肢细学永丰坊畔柳

前调　　　　　　　　　　　　贺　铸

张灯结绮笼驰道六六洞天连夜到昭华吹断紫云回怅望人间新梦觉　倾城犹记东隣妙尊酒相逢留一笑卢郎任老尽多才不数五陵狂侠少

前调　　　　　　　　　　　　贺　铸

清琴再鼓求凰弄紫陌屡盘骄马鞚远山眉样认心期流水车音牵目送　归来翠被和衣拥醉解寒生钟鼓动此情只许梦相亲每向梦中还说梦

前调　　　　　　　　　　　　贺　铸

佩环声认腰肢软风里麝薰知近远此生常羡玉妆台得见晓来梳画面　回廊几步通深院一行绣衣帘不卷酒阑歌罢欲黄昏肠断归巢双燕燕

前调　　　　　　　　　　　　贺　铸

银簧鴈柱香檀拨镂板三声催细抹舞腰轻怯绦裙长羞按筑球花十八　东城柳岸匆匆发画舫一篙烟水阔可怜单枕欲眠时还见尊前前夜月

前调【戊寅重阳不饮】　　　　　　　　　毛　滂

西风吹冷沉香篆门掩小牎红叶院卧看黄菊送重阳露重烟寒花未徧　山翁病怯琉璃簟日日愁侵霜鬓短一杯菊叶小云团满眼萧萧松竹晚

前调【庚辰重九客东都】　　　　　　　　毛　滂

泥银四壁蜗盘篆明月一庭秋满院不知陶菊緫开无但见杜苔新雨徧　去年醉倒云为簟未尽百壶惊日短小云今夜伴牢愁好在凤城春未晚

前调【元日】　　　　　　　　　　毛　滂

一年滴尽莲花漏碧井屠苏沉冻酒晓寒料峭尚欺人春态苖条先到柳　佳人重劝千长夀栢叶椒花芬翠袖醉乡深处少相知秖与东君偏故旧

前调【赏梅】　　　　　　　　　　毛　滂

蕊珠宫里三千女滴粉为春尘不住月华冷处欲迎人七里香风生满路　一枝谁寄长安去想得韶光能几许醉翁满眼玉玲珑直到烟空云尽处

前调【立春日】　　　　　　　　　　毛　滂

小园半夜东风转吹皱冰池云母面晓披阊阖见朝阳知向碧堦添几线　嫩烟弄柳晴先暖残雪禁梅香尚浅殷勤洗拂旧东君多少韶华聊借看

前调【至盱眙】　　　　　　　　　　毛　滂

长安回首空云雾春梦觉来无觅处冷烟寒雨又黄昏数尽一堤杨柳树　楚山照眼青无数淮口潮生催晓渡西风吹面立苍茫欲寄此情无鴈去

前调【春雨夜】　　　　　　　　　　毛　滂

一春花事今宵了点检落红都已少阿谁追路问东君只有青青河畔草　尊前不信韶华老酒意韶光相借好檐前暮雨亦多情未做朝云容易晓

前调　　　　　　　　　　　　毛　滂

压玉为浆麟作?珠树琼葩长不谢翠帘绣?燕归来宝鸭花香蜂上下　沙堤佩马催公驾月白风清天不夜重来赫赫照岩廊不动堂堂凝太华

前调　　　　　　　　　　　　杜安世

玉烛光明正旦好斗柄东回春太早岭寒犹鏁去年梅江?新催今岁草　蜀国熙熙冬令杪更喜寿阳新梦觉玉杯齐举乐音谐遥想金阶天仗晓

前调　　　　　　　　　　　　杜安世

晴景融融春色浅落尽梅花千万片小池冰解水纹生消息未闻梁上燕　楼倚轻寒风力软目断孤云天自远又还依旧去年时寂寞痩容人怪见

前调　　　　　　　　　　　　杜安世

纶命忽从天上至便绾兵符辞漕计汉庭起草旧郎官蜀部坐筹新将帅　红斾碧幢春色里骄马嘶风花片坠送行今日短亭中恼杀故人须尽醉

前调　　　　　　　　　　　　杜安世

春景抛人无处问多谢石榴花又喷茜罗揉出碎英繁红蜡镂成香萼润　血色新裙羞莫近密叶柔条相间衬雨余寂寞假山傍乡国尚遥西海信

前调　　　　　　　　　　　　杜安世

三月初三春渐老徧地残花风暗埽命俦啸侣拥笙歌临水泛觞游宴好　浮利浮名何足道丽景芳时须笑傲今年不似去年懽云海路长天杳杳

御选历代诗余卷三十一








◇辞署记室笺

记室之局，实惟华要，自非文行秀敏，莫或居之。觊逊业之举，无闻於乡部；惰游之贬，有编於疲农。直山渊藏引，用不遐弃，故得忭风舞润，凭附弥年。今日之命，非所敢冒。昔之学优艺富，犹尚斯难，况觊能薄质鲁，亦何容易。觊闻居方辨物，君人所以官才；陈力就列，自下所以奉上。觊虽不敏，常服斯言。今宠藉惟旧，举非尚德，恐无以提衡一隅，佥允视听者也。伏愿天明照其心请，乞改今局，授以闲曹，则凫鹤从方，所忧去矣。（《宋书·孔觊传》。）

夫以记室之要，宜须通才敏思，加性情勤密者。（《通典》作「性情密洽者为之。」）觊学不综贯，性又疏惰，何可以属知秘记，秉笔文闱，假吹之尤，方斯非滥。觊少沦常检，本无远植，荣进之愿，何能忘怀。若实有萤爝，增晖光景，固其腾声之日，飞藻之辰也，岂敢自求从容，保其淡逸。伏愿矜其鲁拙，业之有地，则曲成之施，终始优渥。（《宋书·孔觊传》，又《通典》三十一。）


【治平四年丁未公年六十一】

正月丁巳，神宗即位。戊辰，覃恩转尚书左丞，进阶特进，加食邑五百户、食实封二百户，仍赐推忠协谋同德佐理功臣。〈敕：在昔成王有审训，以属于六卿。惟我先帝命冲人，实托于四辅。眷言莅阼之始，宜首懋官之恩。推忠协谋佐理功臣、光禄大夫、行尚书吏部侍郎、参知政事、上柱国、乐安郡开国公、食邑三千三百户、食实封八百户欧阳某：鲠亮发中，诚明暴外。文蔚典谟之体，学通治乱之原。弼翼两朝，燮熙万务。肆朕纂服，载深仰成。爰升肃于台机，示畴庸于台佐。衍封增干，赐号进阶。祗式旧章，并推异数。噫，荷祖宗之垂佑，既嗣无疆之休；赖臣邻而协恭，方求小毖之助。益宣贤业，茂对宠徽。可特授特进、行尚书左丞，依前参知政事，加食邑五百户、食实封二百户，仍赐推忠协谋同德佐理功臣，勋、封如故。〉二月，第三子登进士第。是月，御史彭思永、蒋之奇以飞语污公。上察其诬，斥之。公力求去。三月壬申，除观文殿学士，转刑部尚书、知亳州，改赐推诚保德崇仁翊戴功臣。〈敕：朕惟国之大臣，毗倚于内，犹同体之股肱，凌云之羽翼，责至重也。至于辞隆自洁，则必徇其雅志而尊显之，盖所以均其劳逸也。方朕守文之初，而一德旧老，以病自乞，章数上矣，其可留以佐我而进退之节乎？推忠协谋同德佐理功臣、特进、行尚书左丞、参知政事、上柱国、乐安郡开国公、食邑三千八百户、食实封一千户欧阳某：学通本原，邦之谠直；名重当世，士林师法。繇枢机之柄任，赞廊庙之全谟。两受仍几之托，益坚事上之诚。践更三朝，出入八载。濡头沥恳，守麾是蕲。虽诏批不可，而其请愈确。是用进职书殿，增秩秋官，授符于价藩，分忧于阃寄，褒渥备矣。《书》不云乎：“虽尔身在外，乃心罔不在王室。”勉勤所报，讵假予训。可特授行刑部尚书、充观文殿学士、知亳州军州事、兼管内河堤劝农使及管勾开治沟洫河道事，仍改赐推诚保德崇仁翊戴功臣，散官、勋、封、食实封如故。〉闰三月辛巳，宣签书驻泊公事，陛辞，乞便道过颍少留，许之。五月甲辰，至亳。六月戊申，视事。


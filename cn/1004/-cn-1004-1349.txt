张耒　寓寺八首

门外清泉浸稻畦，西南修竹作城埤。

山平林断空明处，却有遥山作翠眉。

张耒

张耒　寓寺八首

道人钟梵久寂寞，倦客弭车聊静便。

我亦云山闲衲子，平生香火旧因缘。

张耒

张耒　寓寺八首

江城梅子青时节，嫩紫夭红扫地无。

修竹满山连草色，却烦林鸟劝提壶。

张耒

张耒　寓寺八首

病卧淮阳太昊城，牡丹丛畔过清明。

那知春暮长江上，竹里招提听晓莺。

张耒

张耒　寓寺八首

翠眉长好何曾损，寄语啼禽漫不闲。

应为残春足愁恨，长疑蹙破镜中山。

张耒

张耒　寓寺八首

平晓春云失半山，蒙蒙小雨暗江干。

寺楼倚遍消残醉，只有春愁伴薄寒。

张耒

张耒　寓寺八首

错落星河没半空，江城悲角五更风。

幽人梦断西窗雨，背壁笼灯到晓红。

张耒

张耒　寓寺八首

笼灯到晓只微明，独拥单衾听雨声。

葛幌竹床清过暑，萧然未觉负平生。

张耒


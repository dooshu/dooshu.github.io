雒阳女儿行


雒阳大道六萌车，绮户红墙指妾家。
舞席每移长信草，妆楼偏对上阳花。
上阳宫殿千门起，银榜金泥照天紫。
罗绮晴连伊阙云，笙歌夜落黄河水。
狂夫匹马酒如渑，阴郭骄奢各自矜。
陆浑山中曾射虎，天津桥上共呼鹰。
玉窗一唱相思曲，飞花乱点湘文绿。
芍药攀来不赠人，樱桃种得何年熟。
上东门外有啼乌，富贵豪华事已徂。
惟有北邙双蛱蝶，春风先自到蘼芜。





○进田宏正碑文状

田宏正魏博德政碑文。

右，前件碑文，伏蒙御朱书，遣臣撰述，恩生望外，事出宸衷，铭镂骨肌，难酬雨露。臣伏以陛下所以令臣与宏正立碑，荩欲遣魏博及镇州将吏等并知宏正首怀忠义，以致功勋，臣若苟务文章，广徵经典，非唯将吏不会，亦恐宏正未详，虽临四达之衢，难掩万人之口。臣所以效马迁史体，叙事直书，约李斯碑文，勒铭称制，使宏正见铭而戒逸，将吏观叙而爱忠。不隐实功，不为溢美，文虽朴野，事颇章明。伏乞天慈，特留宸鉴。其碑文谨随状封进。谨具奏闻，伏候敕旨。


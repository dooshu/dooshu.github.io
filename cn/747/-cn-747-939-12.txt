○莫庭九曜醮词

伏以二象分华，三元列曜，司悔吝吉凶之契，操死生罪福之权。主宰无遗，幽明咸系。臣自惟凡昧，夙奉正真，叨荷宠章，获忝位禄。循涯省分，常惧於旷官；恤物安人，敢忘於励己？尚虑动违恭慎，日积愆瑕，上渎真灵，潜贻厄会。久恐五星进退，四曜运行，或居身命之宫，或临恶弱之位。况臣今年天符临於命卦，木星未出身宫，第二十宿中，蚀神所历，小运行直，又值天罗。窃忧福过灾生，命衰禄薄，按《河图》内品，太玄秘文，沥恳贡词，披心备礼。仰华盖仪之阙，若封九芒；瞻星辰日月之宫，尽倾丹款。伏冀宸光下烛，开昏晦而洗沈冥；灵景延晖，碎祸车而焚罪网。使年龄克保，品秩攸，一境之士庶康宁，两地之亲缘安泰。仙山表贶，人无瘥疫之伤；灵府垂祯，岁有京坻之望。唯虔素悃，上答元功。不任。


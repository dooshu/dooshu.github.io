列传第十八 博尔朮等


△博尔朮〔玉昔帖木儿　阿鲁图　纽的该〕　博尔忽〔布而古儿　月赤察儿　塔剌海　亻瓜头　塔察儿　密里察而　宋都台　伯里阁不花〕　赤老温〔察剌　脱帖穆儿　月鲁不花　阿剌罕　健都班〕

博尔朮，阿鲁剌特氏，与太祖同出于海都。海都三子：长曰伯升忽儿多黑申，太祖六世祖也。次曰察剌孩领忽，泰亦赤兀之祖也。次曰抄直斡儿帖该，生六子，其第三子曰阿鲁剌特，子孙以其名为氏，博尔朮之祖也。父纳忽，以财雄于部中，人呼为纳忽伯颜。

太祖微时，要儿斤部人盗太祖惨白色騸马八匹去，太祖自追之。见道傍马群中一少年挏马，问盗马者踪迹。少年曰：“今晨日未出，有人驱马八匹过此，其毛色与公言合。”即以良马授太祖，自骑一马与太祖同往。告太祖曰：“我父纳忽伯颜，我博尔朮也。”及至盗马家，与太祖疾驱所失马而返。盗众来追，一人掣马竿居前，博尔朮言：“将弧矢来，吾为公返斗。”太祖谢曰：“恐以吾事伤汝，吾自当之。”遂弯弓注矢以向盗，盗手竿而立，相持至日暮，群盗趑趄，竟不敢前，遂夺马而返。时博尔朮甫十三岁，太祖欲分马与之，博尔朮固辞。至其家，宰羊烹之，盛以革囊，赠太祖为行粮。太祖归，乃使别勒古台邀之，博尔朮不告于父而从太祖，自是遂留事左右。

太祖称汗，命博尔朮长众怯薛，仍以其弟斡歌连扯儿必为宿卫。时诸部未平，博尔朮警夜，太祖寝必安枕。或与太祖论事，恒达旦不寐，君臣之分益密。王罕子桑昆为乃蛮骁将可克薛兀撒卜剌黑所袭败，辎重尽失，王罕乞援于太祖，且曰：“请以四良将助我。”太祖遣博尔术与木华黎等援之。博尔朮乞太祖良马曰赤乞布拉，太祖戒之曰：“是不可鞭，欲疾驰以鞭拂其鬣可也。”比至，桑昆已为乃蛮将所败失马，博尔术以己马授之，而自乘赤乞布拉，鞭之不进。忽忆太祖言，横鞭拂鬣，即疾驰如电，大败乃蛮，尽返所夺于王罕。王罕大悦，又召博尔朮往。时博尔朮方宿卫行营，以弓箭付人，自谒王罕。王罕馈以衣一袭、金樽十，博尔朮受之，归见太祖，自请擅离宿卫之罪。太祖使受王罕之馈，且奖其谨敕焉。

壬戌，从征塔塔儿，战于答兰捏木儿格思，下令跬步勿退。博尔朮絷马腰间，跽而引弓，分寸不离故处，太祖称其胆勇。太祖中流矢坠马，博尔朮拥太祖累骑而行。夜卧泽中，遇大雪，博尔朮与木华黎以毡裘覆太祖，烧石温其凝血，竟夕植立不移。又尝失利，与大军相失，独博尔朮与博尔忽从。太祖饥，博尔朮以带钩钓大鱼烹以进，太祖叹息曰：“吾异日当有以报汝也。”

其后太祖与王罕战于合剌合勒只惕沙陀，翼日，简阅将士，失太宗、博尔朮、博尔忽三人。又一日，博尔朮始至。太祖曰：“博尔朮无恙，天赞我也。”博尔朮曰：“向者之战，臣马伤于矢，夺敌马始免于难。”未几，博尔忽与太宗亦至。博尔朮曰：“中道见敌尘高起，向卯危温都儿前忽剌安不鲁合惕去矣。”太祖乃率诸将徙帐于答兰捏木儿格思。

太祖即位，大封功臣，授博尔朮右翼万户，属地西至阿尔泰山，与木华黎同为元功，位在诸将上。初，太祖叔父答阿儿台降于王罕，至是太祖欲诛之，博尔朮力谏，始宥其罪。皇子察哈台分封西域，敕从博尔朮受教。博尔朮教以涉历险阻，必择善地居之，勿任意留顿。太祖闻之，谓察阔台曰：“吾之教汝，亦不逾此矣。”博尔朮以旧恩宿卫，未尝独将，故无方面之功，然太祖亲征，无役不从，为太祖所倚重。及卒，太祖痛惜之。

子孛蛮台，太宗赐广平路一万七千三百户为食邑，从宪宗伐蜀。大德五年，追赠博尔术推忠协谋佐运功臣、太师、开府仪同三司，封广平王，谥武忠；孛蛮台推诚宣力保顺功臣、太师、开府仪同三司、广平王，谥忠定。孛蛮台子玉昔帖木儿。

玉昔帖木儿弱冠袭万户，器量宏达，莫测其际。世祖闻其贤，驿召赴阙，解御服银貂赐之，并赐号月吕鲁那颜，译言能官也。国制重内膳之选，特命玉昔帖木儿领其事，侍宴内廷。玉昔帖木儿行酒，诏诸妃皆为答礼。

至元十年，拜御史大夫。江南既定，益封功臣，赐全州清湘县户为分地。时阿合马用事，并省内外诸司，援金制，并各道提刑按察司入转运司。监察御史姚天福谓玉昔帖木儿曰：“按察司之设，所以广视听，备非常，虑至深远，不但绳有司而已，不宜罢。”玉昔帖木儿骇然曰：“微公言几失之。”夜入世祖卧内白其事，世祖大悟，复立诸道提刑按察司。二十二年，中书省臣请以玉昔帖木儿为左丞相，御史中丞撒里蛮为御史大夫。世祖曰：“此事朕当思之。”帝以风宪之长难于得人，故独任玉昔帖木儿几二十年，不以为相也。

二十四年，乃颜反，世祖亲征，分二军，蒙古兵以玉昔帖木儿统之，汉兵以李庭统之。战于辽河，蒙古骑兵三十营，间以汉兵步队，进退与骑兵共骑一马，见敌则下骑先进。自晨至午，大破其众，获乃颜。诏选乘舆橐驼百蹄赐之，玉昔帖木儿谢曰：“天威所临，风行草偃，臣何力之有。”车驾还上都，命皇孙帖木儿与玉昔帖木儿剿乃颜余党，执其酋金家奴以献，戮同恶数十人于军前。

二十五年，哈丹秃鲁干复叛，命玉昔帖木儿及李庭等讨之，败其众于也烈河。哈丹秃鲁干遁，时已隆冬，声言俟明年进兵，乃倍道兼行。过黑龙江，捣其巢穴，斩馘无算，哈丹秃鲁干走高丽。诏赐内庭七宝带以旌之，加太傅、开府仪同三司。移驻杭爱山，以御北边。二十九年，加录军国重事、知枢密院事，特赐步辇入禁中，位望之崇，廷臣无出其右者。

三十年，成宗抚军北边，以玉昔帖木儿辅之。请授皇太子玉玺，从之。三十一年，世祖崩，成宗奔丧至上都，诸王咸会。玉昔帖木儿谓晋王甘麻剌曰：“大行宾天已逾三月，神器不可久旷。皇太子玉玺已授于皇孙，王为宗盟长，奚俟而不言？”甘剌麻曰：“皇帝践祚，臣请北面事之。”于是宗王大臣合辞劝进，玉昔帖木儿曰：“大事已定，吾死无憾矣。”

成宗即位，进秩太师，赐尚方玉带、宝服，还镇北庭。元贞元年冬，入朝，两宫赐宴如家人礼，赐其夫人秃忽鲁质孙服及他珍宝。十一月卒，年五十四。大德五年，赠宣忠同德弼亮功臣，依前太傅、开府仪同三司、录军国重事、御史大夫，追封广平王，谥贞宪。

三子：曰木剌忽，袭封万户；次脱怜；次土土哈，袭封广平王。延祐六年，土土哈由中丞拜御史大夫，仁宗谕之曰：“御史大夫职任至重，以卿勋旧之裔，故特授此官。卿当思祖父忠勤，仍以古名臣为法。”延祐七年五月，英宗即位，有告土土哈谋废立，坐诛，并籍其家。六月，收土土哈广平王印，诏木剌忽袭王封。天历二年，以木剌忽附上都，毁其广平王印，以哈班袭广平王。哈班，脱怜子也。哈班卒，木剌忽子阿鲁图袭。

阿鲁图由经正监袭为怯薛官，拜翰林学士承旨，迁知枢密院事。至元三年，袭封广平王。至元四年，脱脱罢相，帝问谁可代者，脱脱荐阿鲁图。五月，拜中书右丞相、监修国史，并录军国重事。时修辽、金、宋三史，阿鲁图代脱脱为总裁。书成，与平章政事帖木儿达识、太平奏上之，鼓吹导从，进至宣文阁。帝具礼服迎之，因谓群臣曰：“史既成书，前人善者可以为法，恶者可以为戒，非独为君者当然，人臣亦宜知之。”阿鲁图顿首谢。

右司郎中陈思谦条时政得失，阿鲁图曰：“左右司之职所以赞助宰相，郎中与我辈共议，自可见诸行事，何必别为文字，自有所陈耶？郎中若居他官，可以建言，今居左右司而建言，将置我辈于何地耶！”思谦愧服。一日，与同僚议除刑部尚书，宰执有所举，或难之曰：“此人柔软，非刑部所宜。”阿鲁图曰：“今选侩子耶？若选侩子，须强壮。尚书详谳刑狱，不枉人坏法，即是好官，何用强壮者。”其议论知大体多如此。

先是，左丞相别儿怯不花欲与阿鲁图陷脱脱，阿鲁图曰：“我等岂必久居此位，当有罢退之日，人将谓我何！”别儿怯不花屡以为言，终不从。六年，别儿怯不花乃讽御史劾奏阿鲁图不称职，阿鲁图即避于城外。亲旧皆为不平，请阿鲁图见上，自陈辨其是非。阿鲁图曰：“我功臣世裔，岂以丞相为难得耶，但上命我不敢辞。今御史劾我，我宜自去。且御史台世祖所设置者，我抗御史，即与世祖抗矣。”阿鲁图遂罢去。十一年，复拜为太傅，出守和林卒。

纽的该，博尔术四世孙，佚其祖、父名。早入宿卫，累迁同知枢密院事，既而坐事罢官。后至元五年，奉使宣抚达达诸部，摘发有司不公不法者三十余事，擢知岭北行枢密院事。

十五年，召拜中书平章政事，迁知枢密院事。十七年，诏纽的该讨山东诸贼，旋加太尉，总山东诸军守东昌。十八年，田丰再陷济宁，进逼东昌，纽的该弃城走，退屯柏乡。俄召还京师，拜中书添设左丞相，与太平同居相位。

纽的该有识量，张士诚降，纽的该处置江南诸事，咸得要领，士诚大服。已而罢知枢密院事，卧病，谓其所知曰：“太平真宰相才，我病固不起，太平又不能久于其位，可叹也。”二十年卒。初，皇太子决意罢太平政事，纽的该闻之曰：“善人国之纪也，苟去之，国将何赖。”数于帝前左右太平，故皇太子之志不获逞。纽的该卒，皇太子竟逼令太平自杀。

博尔忽，许兀慎氏。太祖讨主儿乞部，博尔忽尚幼，为部将者卜客所掠，归于诃额仑太后，抚以为子。既壮，有智勇，与木华黎、博尔朮、赤老温齐名，又与汪古儿同典御膳。太祖与王罕战失利，太宗陷阵，博尔忽从之。太宗项中矢，创甚，博尔忽吮其血，与太宗共骑而返，太祖甚感之。

初，太祖灭蔑儿乞，其部人曰合儿吉勒失剌逸去，已而至诃额仑太后帐，诡言乞食。拖雷方五岁，为合儿吉勒失剌所持，拔刀欲杀之。博尔忽妻阿勒塔泥急出提其发，刀坠于地，哲台、者勒蔑在帐外宰牛，闻阿勒塔泥呼，即入杀合儿吉勒失剌。论功，阿勒塔泥第一，哲台、者勒蔑次之。

及太祖即位，授博尔忽第一千户，且曰：“博尔忽侍我左右，虽战事危急，或暮夜雨雪之时，必供我饮食，不使我空宿。其赦罪九次，以为恩赏。”

太祖十二年，秃马惕复叛，太祖遣纳牙阿与朵儿伯朵黑申讨之，纳牙阿以病不行，太祖踌躇良久，乃改命博尔忽。秃马惕部众素强，又道险林木茂密，难于用兵，诸将皆惮往。博尔忽问使者：“此上意，抑他人所举？”使者曰：“上意也。”博尔忽曰：“如是我必往，妻子惟上怜之。”时秃马惕酋都秃勒莎额里已死，其妻勃脱灰儿塔浑将其众拒险以守，闻博尔忽将兵至，使人伏于林中狙击之。会日暮，博尔忽从左右三人离大军前行，伏发，遂为所害。博尔忽族人布而古儿勇敢亚于博尔忽，累擢万户，隶博尔忽将右翼，太祖最爱之，与博尔忽同时战殁。

太祖闻博尔忽死，议亲征，木华黎、博尔术力谏乃止，复遣朵儿伯朵黑申讨平之。以秃马惕民百户赐博尔忽家为奴，后又以淇州为博尔忽食邑，复增赐沅州六千户，赠推忠佐命著节功臣、太师、上柱国、开府仪同三司，追封淇阳王。

二子：长脱欢，次塔察儿。脱欢与父同时封千户，扈宪宗亲征，屡有功。以蜀地暑湿，劝宪宗还军，不从，宪宗遂崩于合州。女乌式真为世祖皇后。脱欢子失里门从世祖征云南，亦阵殁。失里门子月赤察儿。

月赤察儿六岁而孤，事母石氏以孝闻。世祖知其贤，且悯失里门死王事，年十六，召见，奏对称旨。世祖叹曰：“失里门有子矣。”即命领四怯薛。至元十七年，长一怯薛。明年，代线真为宣徽使，兼领尚膳院、光禄寺。

二十六年，世祖亲征海都，月赤察儿奏曰：“丞相安童、伯颜，御史大夫月吕鲁，皆受命征讨，臣不可以后之。”世祖曰：“汝亲佩橐鞬，为宿卫近臣，功自不小，何必以先登陷阵为能继祖父耶！”二十八年，桑哥既立尚书省，杀异己者，钳天下之口，纪纲大紊。平章政事也速答儿潜以其事白月赤察儿，奏劾之，既而言者益众，桑哥遂伏诛。以首发大奸，赐没入桑哥黄金四百两、白金三千五百两，及水田、水硙、别墅。

是年，世祖令四怯薛人及诸府人凿渠，西导白浮诸水经都城中，东入潞河，以达粮艘，度其长阔，画地分赋之。月赤察儿率其属著役者服，操畚插，以为众先。渠成，赐名通惠河。世祖语左右曰：“此渠非月赤察儿不能速成如此。”

成宗即位，加开府仪同三司、太保、录军国重事，兼知枢密、宣徽院事。大德元年，拜太师。初，叛王海都、笃哇据金山南北，再世为边患，常屯戍重兵以防侵轶。五年，朝议以诸将纪律不严，命月赤察儿副晋王统防军。是年，海都、笃哇入寇。八月朔，战于铁坚古山。未几，海都悉众至，战于合剌合塔，我军失利。次日复战，我军分五队，月赤察儿自将一队，率麾下力拒之，海都始却。后海都死，笃哇请降，时武宗亦在军中，月赤察儿遣使与武宗及诸王将帅议曰：“笃哇降为我大利，若待上命，往返阅两月，恐失事机。笃哇妻我弟马兀合剌之妹，宜遣马兀合剌报之。”众以为然，既遣使，始以其事闻。成宗嘉奖之，不责其专擅之罪。既而马兀合剌复命，笃哇遂降。

叛王灭里帖木儿屯于金山，武宗出其不意，先逾金山待之，月赤察儿以诸军继进，灭里帖木儿亦降。是时，海都子察八儿与叛王秃苦灭俱奔于笃哇。至大元年，月赤察儿奏曰：“诸王秃苦灭本怀携贰，而察八儿游兵近境，素无悛心，倘合谋致死，恐为国患。臣以为昔者笃哇首请降附，虽死，宜遣使安抚其子宽彻，使不我异。又诸部降人宜处于金山之南，吾军屯田于金山之北，就彼有谋，吾已捣其腹心。”奏入，命月赤察儿移军于阿答罕三撒海之地。其后察八儿、秃苦灭合谋攻怯伯，为所败，进退失据，果相率来降，于是北边始定。怯伯，宽彻弟，笃哇之次子也。武宗立和林等处行省，以月赤察儿为右丞相，依前太师、录军国重事，封淇阳王。四年，月赤察儿入朝，武宗宴于大明殿，眷礼优渥。寻以疾卒，年六十有三。赠宣忠安远佐运弼亮功臣，谥忠武。

初，世祖以湖广行省延袤数千里，内包番洞，外接安南，非贤能不足以镇抚之。月赤察儿举哈剌哈孙为湖广平章政事，凡八年，蛮夷服其威德。入为丞相，天下称贤。世以月赤察儿有知人之鉴。七子：长塔剌海，次马剌，次亻瓜头，次也先帖木儿，次奴剌丁，次伯都，次也逊真。

塔剌海少侍皇太子真金于东宫，后佩虎符为左都威卫使兼宣徽、徽政二使。武宗即位。五月，诏塔剌海曰：“卿事裕宗皇帝、裕圣皇后，为善则多，不善则不闻也。卿其相朕。”塔剌海奏：“中书大政所出，臣未尝学问，且枢密、宣徽、徽政三使所领已繁，又长怯薛，春秋扈跸狝狩，诚不敢舍是以奸大政。”固辞不许，遂拜中书左丞相。

成宗时，尝赐塔剌海江南田六千亩，武宗又加赐田千亩，辞曰：“万亩之田，岁入万石。臣待罪宰相，先规私利，人谓臣何。请入米万石于官，以苏江南百姓之困。”武宗嘉许之。进位太保、录军国重事，兼太子太师，又进阶开府仪同三司。未几，迁右丞相，监修国史。武宗尝手授太尉印于塔剌海，辞曰：“世祖未尝以此官授人，臣请固辞。”许之。至大元年，加领中政使。是年四月，从幸上都，卒于怀来。赠智威怀忠昭德佐治功臣，追封淇阳王，谥辉武，改谥惠穆。塔剌海与父月赤察儿并为宰相，月赤察儿封淇阳王，亦追封塔剌海淇阳王云。

马剌由内供奉为大宗正府也可札鲁忽赤。武宗时，奏曰：“臣家以武显，臣方壮，不效命于仇敌，臣实愧赧。”武宗大悦，遥授左丞相、行大宗正府也可札鲁忽赤，统岭北防军。卒。马剌子完者帖木儿，御史大夫、太保，嗣淇阳王。后至元元年，监察御史言完者帖木儿乃贼臣也先帖木儿骨肉之亲，不宜居大位。诏安置完者帖木儿于广海。

亻瓜头又名脱儿赤颜，年六岁，裕圣皇后命侍武宗。武宗抚军北边，以亻瓜头领仁宗府四怯薛大官服奉御。是年，授宣徽使，复加仪同三司、右丞相，赐江南田万亩，辞不受。至大元年，拜太师，兼前卫亲军都指挥使。十一月，武宗面谕曰：“公祖父宣力王家，公之辅朕，克谦克谨，翼翼小心。今旌德录功，爵公为郡王，已敕主者施行。”亻瓜头固辞，乃赐海青、白鹘、文豹。

二年，兼知枢密院事。三年，加录军国重事，又命为尚书省左丞相。亻瓜头又辞，上鉴其诚，听焉。皇庆元年，命佩父印，嗣淇阳王，仍开府仪同三司。亻瓜头缘潜邸旧恩，富贵震一时，虽无当时之誉，然谦谨自守，为朝廷所倚信。卒，弟也先帖木儿嗣淇阳王，累官知枢密院事。铁失弑英宗，也先帖木儿预其谋，泰定帝即位，伏诛。

塔察儿，一名倴盏，骁勇善战。幼直宿卫，大兵略定燕、赵，命为燕南断事官。睿宗监国，以燕京盗贼横行，有司不能禁，遣塔察儿与耶律楚材穷治其事，诛首恶十六人，民始安堵。

太宗三年，拜行省兵马都元帅，分宿卫及诸王、驸马亲军，使塔察儿统之。自河中府渡河伐金，克潼关，取陕西。四年春，金西安节度使赵伟降，进克洛阳，金留守撒合辇投水死，玳瑁寨任元帅等皆率众迎降。时睿宗已败金兵于三峰山，诏塔察儿会诸将围汴京。塔察儿与金兵战于南薰门外，败之。金主奔归德，遂之蔡州，塔察儿复率师围蔡，筑长围困之。宋将孟珙以兵来会，蔡倚柴潭为固，珙决潭入汝，大兵亦决练江以泄潭水。冬十二月，堕其外城，复破其西城。塔察儿按兵缓进，欲生致金主。五年正月，金主自缢，其左右焚之，奉御绛山请瘗其遗骨，塔察儿义而许之。

蔡州平，塔察儿奏：“金人既灭，宋或迫我，何以抵御！请亘大河南北，东自曹、濮，西抵秦、陇，分兵镇戍，以遏宋寇。”诏从之。由是京兆、凤翔等路次第抚定。六年秋，宋人入寇，诏塔察儿率所部南征。八年春，宋息州守将崔太尉来降，光、息诸州悉定，诏以息州及玳瑁寨户口赐塔察儿为农田养老户。九年，围宋寿州，卒于军。

子别里虎台，宪宗二年授行省兵马都元帅。率蒙古四万户及诸翼汉军，收淮南未附州县。七年，从诸王塔察儿攻樊城，战殁，长子密里察而，次宋都台。

密里察而事世祖于潜邸。中统元年，授大河以南统军。五年，授保甲丁壮射生军达鲁花赤。至元四年，袭蒙古军万户。从攻樊城，卒。泰定元年，赠明威将军、洪泽屯田万户府达鲁花赤，追封平阳郡侯。长子阿鲁灰，次伯里阁不花。

宋都台袭兄职，从取襄樊。十一年，从平鄂、岳等州，授昭毅上将军。又攻拔归、峡等州，进克江陵，以兵镇潭州。十二年，克江州，授都元帅，佩虎符，兼领江东西大都督。进克南昌，获宋将万将军。次塔水，又获宋骁将熊飞。龙兴守将刘槃以城降，宋都台绥辑降众，秋毫无犯。南康、吉、赣、袁、瑞、临、抚等州次第皆平。十三年，宋都台奏言：“江西虽附，闽、广诸郡尚阻兵，乞增兵进讨。”诏以襄汉兵四千，又益以安庆、蕲、黄等路戍兵，使宋都台统之。是年，卒于广东，阿鲁灰袭领其军。至元十八年，授江西道都元帅，卒。

伯里阁不花，十九年袭都元帅。峒獠董辉等叛，讨平之，授昭勇大将军、蒙古军万户，赐三珠虎符。三十年，以蒙古军戍湖广，从平章刘国杰讨叛寇，所至有功。元贞元年，率蒙古军二千人扈从上都，加镇国上将军，赐弓刀鞍辔。大德三年，从武宗北伐，诏以所部屯田称海。六年，授河南淮北蒙古军都万户府副都万户，仍屯田。九年，以北庭宁谧，诏有司资送伯里阁不花还河南。延祐元年，卒。泰定元年，赠辅国上将军、枢密副使、护军，追封云中郡公，谥襄懋。子昔里伯吉，袭明威将军、河南淮北蒙古军都万户府副都万户，累进昭毅大将军。性简重，善抚士卒。卒，子八撒儿袭。

赤老温，速勒都孙氏。父锁儿罕失剌，本泰亦兀赤部下人。太祖为泰亦兀赤酋塔儿忽台所执，命荷校徇军中。一夕，塔儿忽台等宴于斡难河上，使一童子监视太祖。太祖击童子眩仆，涌水而逸。比童子苏，大呼荷校者脱走，泰亦赤兀人分道追之。锁儿罕失剌见太祖仰面卧水中，即语太祖：“汝慎自匿，吾不以告人也。”既搜太祖不获，锁儿罕失剌言于众曰：“是荷校者焉往，明日再缉可也。”众散去。

锁儿罕失剌复至太祖卧处，嘱太祖亟逃。太祖私念曩传宿锁儿罕失剌家，其子赤老温、沈伯俱怜我，夜脱我校，盍往投之。昧爽入门，锁儿罕失剌大惊，赤老温兄弟曰：“鹯驱雀丛，草犹能蔽之。彼窘而投我，而不之救，可乎？”乃脱太祖校，匿于羊毛车中，使其妹合答安守之。泰亦兀赤人大索部中，次第至锁儿罕失剌家，见羊毛车，欲搜之。锁儿罕失剌曰：“酷暑如此，羊毛中有人，安能禁受。”搜者始去。锁儿罕失剌赠太祖栗色马、火镰、弓矢，又煮羊羔，盛之革囊，佐以马乳，为途中之食，太祖始得归。

及太祖败泰亦兀赤于斡难河，岭上有一妇人大哭，呼：“帖木真救我。”太祖使问之，自言为合答安，其夫为兵所执，将见杀，故呼帖木真救之。太祖驰往，已无及，遂延见合答安，纳之。又明日，锁儿罕失剌亦至。太祖诘其来迟，对曰：“吾归心已久，但恐早来妻子为泰亦兀赤所杀耳。”太祖即位，大封功臣，锁儿罕失剌言：“愿得薛凉格河边牧地。”太祖从之，并赐号答剌罕，子孙世为豁儿赤，与大宴礼，赦罪九次。赤老温、沈伯并为千户。

赤老温与木华黎、博尔朮、博尔忽齐名。一日，与敌战，坠马，敌将欲刺之，赤老温腾起，反刺杀敌将，太祖大悦。后从太祖平泰亦兀赤，以枪掷塔儿忽台，中之，遂为赤老温所杀。沈伯率右翼兵讨蔑儿乞酋带亦儿兀孙，亦有功。

赤老温早卒，二子，曰纳图儿，曰阿剌罕。纳图儿，御位下必阇赤，从伐金，数有功。后从攻西夏，战殁。子察剌，从太祖征西域，以功授业里城子达鲁花赤。后事太宗于潜邸，从太宗经略中原，赐金符，改授随州军民达鲁花赤。卒，子忽纳袭父职。

以随州孤绝，改治南阳府之昆阳。至元十三年，以管军万户从大军伐宋，渡江后，加金虎符，授湖广行省枢密院判官。宋平，擢江西湖东道肃政廉访使。卒。忽纳有惠政，民绘象祠之，赠通议大夫、佥枢密院事、上轻车都尉，追封陈留郡公，谥景桓。子式列乌台，次脱帖穆儿。

脱帖穆儿字可与，以勋家子入直宿卫。大德十年，用台臣荐，佩金符，为武德将军、东平管军上千户所达鲁花赤。泰定三年，移镇绍兴，摄军民万户府事。宋郡人蔡定，父坐事系狱，定乞以身代。不许，乃自沈于江。郡守为出其父，立庙卧龙山之阳，请敕额曰愍孝祠。岁久，居民侵其地，官不问。脱帖穆儿谓守令曰：“承宣风教，郡县责也。”即日使归其侵地，庙复立。大军伐宋，至天台，民妇王氏为兵所获，至清风岭，啮指血题诗石上，投崖死。脱帖穆儿移文郡县，立祠祀之。礼部侍郎泰不花出守绍兴，行乡饮酒礼，迎脱帖穆儿莅其事。脱帖穆儿有威仪，人望而敬之。至正四年卒，年八十四。五子：曰大都，袭东平上千户所达鲁花赤；曰哈剌；曰月鲁不花；曰笃列图，至正五年进士，衡州路衡阳县丞；曰王者不花。

月鲁不花，字彦明。未冠，受学于绍兴韩性，为文援笔立就。中江浙省试右榜第一。元统元年成进士，授台州路录事司达鲁花赤。州无学，月鲁不花首建孔子庙，延名儒以教学者，士论翕然。丁忧归，服除，授行都水监经历。寻擢广东道廉访司经历，召为行水监丞，改集贤待制。

迁吏部员外郎，奉使江浙，籴谷二十四万石，第户产高下以为籴之多寡，事立办。既而军饷绌，又奉命籴于江浙，召父老以大义谕之。民闻月鲁不花至，皆从命，不逾月而兵食足。

至元十三年，丞相脱脱南征，以月鲁不花督馈饷，擢吏部郎中。寻拜监察御史，奏言：“天子宜躬祀南郊，殷祭太室。”又言：“皇太子天下之本，宜简老成为辅导，以成其德。”帝并嘉纳之。再擢吏部侍郎。时廷议欲设局长芦，造海船三百艘，月鲁不花言其不便，事获寝。然忤执政意，左迁工部侍郎。会重选守令，出为保定路达鲁花赤。保定岁输粮于新乡，民苦之，月鲁不花请改输于京仓，著为令。俄拜吏部尚书，父老数百人诣阙乞留监郡，以苏凋瘵。诏以尚书，仍知保定路事。

十七年，贼渡河，月鲁不花修城浚壕，以备战守，奏请五省八卫兵出戍外镇者，宜留护本部，诏允之。遂兼统黑军及团结西山八十二寨民兵，声势大振。贼再犯保定，皆不利，退走。进中奉大夫，赉上尊四、马百匹。顷之，召还为详定使。月鲁不花去一月，保定竟陷于贼。改大都路达鲁花赤，执政以耶律楚材墓地给番僧，月鲁不花持之，卒弗与。转吏部尚书。

初，永平贼程思忠据府城，其党雷帖木儿伪降事觉，为官军所杀。至是诏月鲁不花招抚思忠，众皆危之。月鲁不花毅然曰：“臣死君命，分也，奈何先计祸福。”竟入城谕贼，思忠感泣纳降。还，拜翰林侍读学士。俄复授大都达鲁花赤，召见宣文阁，帝与皇后、皇太子皆遣使赐内酝。进资善大夫，拜江南行台御史中丞。陛辞，帝御嘉禧殿慰劳之，赐上尊、金币，皇太子亦书“成德诚明”四字赐之。江南道梗，月鲁不花航海赴绍兴。顷之，进一品阶，改浙西肃政廉访使。

已而张士诚据杭州，月鲁不花谓其侄同寿曰：“吾家世受国恩，恨不能杀贼以图报，乃与贼同处耶。”使同寿具舟载其孥，而自匿柜中，以稿秸蔽之，脱走至庆元。士诚知之，遣铁骑百余追至曹娥山，不及而返。俄改山南道肃政廉访使，浮海北行，至铁山，遇倭船甚众。贼登舟，攫月鲁不花，令拜伏。骂曰：“吾国家大臣，宁为贼拜乎！”遂遇害。家奴那海乘间刺贼首，杀之，与月鲁不花次子枢密院判官老哥、兄子百家奴俱死。事闻，赠推忠宣武正宪徇义功臣、金紫光禄大夫、福建行省平章政事、上柱国、邓国公，谥忠肃。

阿剌罕，赤老温第二子也，以恭谨事太祖。太祖尝被创甚，阿剌罕疗之，七日而愈。子锁兀都，太宗命侍阔端太子于河西，其妻为只必帖木儿王保母。锁兀都一子，曰唐台，领王府怯薛官及所属民匠户。唐台诸子知名者曰健都班，领王府怯薛，管军民诸色人匠。至顺二年，授永昌路总管。泰定二年，迁本路达鲁花赤，阶中顺大夫，又迁王府中尉。天历二年，只必帖木儿入觐，荐其从臣五十人为宿卫，以健都班为第一。奏对称旨，拜同佥太常礼仪院，俄迁监察御史、中书省左司员外郎，累擢治书侍御史，卒。

史臣曰：太祖困约时，博尔朮独慕义相从，赤老温则冒死以救之，博尔忽受命讨贼，捐躯脰而不悔，咸有国士之风。玉昔帖木儿、月赤察儿出入将相，为时名臣，月鲁不花尤以节义显。春秋之法，善善及子孙，贤者之宜有后，谅矣哉。




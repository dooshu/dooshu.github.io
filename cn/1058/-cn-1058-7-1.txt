漢二祖優劣論


有客問余曰：“夫漢二帝，高祖、光武，俱為受命撥亂之君，此時事之難易，論其人之優劣，孰者為先？”余應之曰：“昔漢之初興，高祖因暴秦而起，官由亭長，自亡徒召集英雄。遂誅強楚，光有天下。功齊湯武，業流後嗣。誠帝王之元勛，人君之盛事也。然而名不繼德，行不純道。身沒之後，崩亡之際，果令兇婦肆酖酷之心，嬖妾被人豕之刑；雲趙幽囚，禍殃骨肉；諸呂專權，社稷幾移。凡此諸事，豈非高祖寡計淺慮以致。然彼之雄材大略，倜儻之節，信當世至豪健壯傑士也。又其梟將畫臣，皆古今之鮮有，歷世之希睹。彼能任其才而用之，聽其言而察之。故兼天下，有帝位，流巨勛，而遺元功也。不然，斯不免於閭閻之人，當世之匹夫也。

世祖體乾靈之休德，稟貞和之純精，通黃中之妙理，韜亞聖之懿才。其為德也，聰達而多識，仁智而明恕，重慎而周密，樂施而愛人。值陽九無妄之世，遭炎光厄會之運。殷爾雷發，赫然神舉。用武略以攘暴，興義兵以掃殘，神光前驅，威風先遊。軍未出於南京，莽已斃於西都。破二公於昆陽，斬阜、賜於漢津。當此時也，九州鼎沸，四海淵湧，言帝者二三，稱王者四五，鹹鴟視狼顧，虎超龍驤。光武秉朱光之巨鉞，震赫斯之隆怒。夫其蕩滌兇穢，剿除醜類，若順迅風而縱烈火，曬白日而掃朝雲也。若克東齊難勝之寇，降赤眉不計之虜，彭寵以望異內隕，龐萌以叛主取誅，隗戎以背信軀斃，公孫以離心授首。爾乃廟謀而後動眾，計定而後行師，故攻無不陷之壘，戰無奔北之卒。是以群下欣欣，歸心聖德，宣仁以和眾，邁德以來遠。於時戰克之將，籌畫之臣，承詔奉令者獲寵，違命犯旨者顛危。故曰：建武之行師也，計出於主心，勝決於廟堂。故竇融聞聲而影附，馬援一見而嘆息。股肱有濟濟之美，元首有穆穆之容。敦睦九族，有唐虞之稱；高尚純樸，有羲皇之素；謙虛納下，有吐握之勞；留心庶事，有日昃之勤。乃規弘跡而造皇極，創帝道而立德基。

是以計功則業殊，比隆則事異，旌德則靡愆，言行則無穢，量力則勢微，論輔則力劣。卒能握乾圖之休征，應五百之顯期，立不刊之遐跡，建不朽之元功。金石播其休烈，詩書載其勛懿。故曰：“光武其優也。”






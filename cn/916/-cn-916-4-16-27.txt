【咏二疏诗】

大象转四时。功成者自去。借问衰（曾本、苏写本云。一作商。）周来。几人得其趣。游目汉廷中。二疏复此举。高啸返旧居。长揖储君傅。饯送倾皇朝。华轩盈道路。离别情所悲。馀荣何足顾。事胜感行人。贤哉岂常誉。厌厌闾里欢。所营非近（曾本云。一作正。）务。促席延故老。挥觞道平素。问金（曾本云。一作尔。）终寄心。清言晓未悟。放意乐馀年。遑恤身後虑。谁云其人亡。久而道弥著。（○本集。东坡先生和陶渊明诗一。《诗纪》三十四。）


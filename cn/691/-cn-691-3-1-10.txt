◎回煞

姚伯昂先生《竹叶亭杂记》云：凡人死后有回煞之说，北方谓之出殃。闻友人常云麾言：地安门外某家，有新死者，延阴阳生检出殃日。生检查，告以期，且曰："此殃大异于寻常，必为大厉，合家徙避，仍恐不免于祟。唯有某鸦番乌克神（即看街兵之称）胆大能敌，当邀至家以御之。"其家甚恐，至日，奔访某鸦番乌克神，邀之酒食，食毕，告以故。某亦素负其胆，不肯辞。至夜，闻棺盖作声，视之，则盖已离开，棺中人欲起矣。急跃棺上，力按之，相持竟夜，闻鸡鸣，棺中人始帖然。某仍合其棺。及其家人至，问夜来情景，某不言，但以无事答之而归。其家乃以无事告阴阳生，生愕然，曰："吾前检日误矣。其实殃之归，正在今日耳。然其厉不可言状矣，欲御之，仍非某不可。"其家复至某处，求其再来。某心欲却，而恐失胆大名。欲去，恐力不敌。姑应之，而心自疑虑。偶至街前，见一测字者，卒然问曰："尔有何心事，当告我，可为筹之。"某怪其无因而先知，乃告之故，测字者曰："鬼甚厉尔，将不敌，我有爆竹三枚相赠，但至事急时，放一枚，三放可无事矣。然不可在屋中，当登屋以俟。"某如测字者所指。及夜半，棺盖裂声甚猛，果不似前夜。盖方裂而尸已出，四望无人，即出院中。复四望，见某在屋上，跃而登，将及矣，某放一炮，应声而倒。少顷，复起。如是者三，炮尽而鸡鸣，尸不复起矣。其家人至，备悉其状，舁尸复殡。往告阴阳生，生已暴死，身若火燃者，硝磺气犹未散也。其人大骇。后询知此生素恨某，欲因此杀之，且以神其术也。夫欲图人而使亡者先受暴露之苦，冥中自不能恕之，其为火所毙，固天道宜然。此等术士之能为祸，亦复可惧。测字者不问先知，是亦可疑矣。


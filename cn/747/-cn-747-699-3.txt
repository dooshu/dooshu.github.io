○赐刘沔茂元诏

敕：古者凉风至，白露下，天子乃命将厉兵，以征不义。申令誓众，今则其时。况蓐收司刑，助天而肃杀，金星动色，应节而耀，咨尔帅臣，为予之佑，得不敬顺天道，振扬兵威？近有诏书，令取七月中旬，五道齐进。王元逵久蓄忠愤，为国除残，率兵先诸军，深入其险阻，拔宣务要害之垒，绝尧山应援之兵。既以扼咽，必当破胆。而卿不务疾雷先奋，欲以岁月胜彼。凡为将帅，谁不乐此？岂祭遵之安重，致栾伯之迁延？且不副於诏书，以後期於成德。若未可深入，亦要先声。宜早进军，速临贼境，树立城栅，罗列旌旗，深沟高垒，勿与之战，兼择猛将，时出奇锋，令彼一方，疲於奔命。如此足分贼势，益壮东师。昔赵充国征羌，汉宣帝诏曰：“太白出高，用兵深入，敢战者吉。”卿宜思古名将，早立奇功，无执狐疑之心，勉务鹰扬之举。国之大事，赏罚必行，当体朕怀，勿稽诏命。想宜知悉。


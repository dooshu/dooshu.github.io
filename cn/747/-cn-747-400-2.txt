○对为律娶妻判

〈甲善算，为律娶妻生子，人告其妖，不伏。〉

物生有象，象而後数，洎夫化原，孰得其始？惟此甲也，算莫善焉，乃穷日者之言，累尽唐生之术。不测谓神，推阴阳之度数；暖能变谷，知律吕之短长。想彼娶妻，宁因匪斧之克；兴言生子，备见弄璋之庆。与物相召，谁其忽诸？人告为妖，一何诬也！

周之翰

之翰，开元时擢书判拔萃科。


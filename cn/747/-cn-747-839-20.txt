○请令国子监学生束光学等钱充公使奏

当监旧例，初补监生有束钱两贯文，及第後光学钱一贯文。切缘当监诸色举人，及第後近再多不于监司出给光学文抄，及不纳光学文钱。只守选限年满，便赴南曹参选。南曹近年选人，并不收置监司光学文抄为凭。请自後欲准例应诸色举人及第後，并却於监司出给光学文抄并纳光学钱等。各有所业次第，以备当逐年修葺公使。奉敕宜准往例指挥。兼自今後，凡补监生，须令情愿住在监中修学，则得给牒收补。仍据所业次第，逐季考试申奏。其勘到见管监生一百七十八人，仍勒准此指挥。如收补年深，未闻艺业，虚沾补牒，不赴试期，亦委监司简点其姓名年月，一一分析申奏。

孙元

元，後唐明宗朝官登州刺史。天成四年坐无名科率停任。


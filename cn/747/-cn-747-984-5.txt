○对并冠两梁判

〈丙为大官，令丁为博士，并冠两梁。御史奏违法。丙云：“视省进膳。”丁云：“崇儒不伏。”仰正断。〉

车服以庸，弁冕有等，必章彩而象位，具文物以昭德。丁、丙各从王事，端委清时，遵儒师以奉职，率饔人以敬理。至於玉膳将进，躬视丹墀之侧；缥囊（一作裘）方展，危坐青衿之前。虽非官联，乃同其服，进贤遂戴，有类於汉臣；委貌未得，且谬於殷道。以两梁之制，触铁柱之威，巧词俱饰，文过斯在。请详典式，以议科条。


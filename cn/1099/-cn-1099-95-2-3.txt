○再與許知縣 【 救荒】

今年荒旱、積年所無、甚為可憂、周官十二荒政、所宜講求、先輩有救荒活民之書、亦宜時常撿看、早為處置、以防後患、近聞官府榜示、不許外郡來此販糴、此乃世俗私小之見、非公平正大之道、既犯五伯之禁亦非　朝廷之法、一言之失、弊端隨起、小民因此、但見有穀船米船來往者。盡行搶奪不巳。將成大盜。先年曾有明鑒矣、不可不謹其始、小民訛言、將謂官府許其搶奪。必不甘休。若往上司訴理來此追捕。縣中將被其擾。易所謂行人得牛。邑人災者。亦所不免。又况今官府催併物料。皆要銀兩設不糶糴銀兩何從而出此皆理勢之必然不可止遏者也。乞早除遏糴之令。及嚴行搶奪之禁。以免數者之患。乃今日為政之急務也。


○却千里马赋（以“上之所班，诸侯不贡”为韵）

惟汉德之雍熙，俾遐荒兮肃祗。布泽所治，致远人之乐只。任土必贡，奉良马以来思。殊乎皎皎，陋乃癸癸。翼八銮以御矣，齐四牡以维之。由是朝发於穷边，夕献於君所。倏追风以掣电，邈千里兮一举。仰骥之居周，鄙之在楚。故将进荐於象魏，庶得超遥於苑圉。帝曰斯马，尔其还与。旅獒之训，今则皎如。归兽之义，宁当忽诸。矧乃乖乎法驾，而不合於乘舆。且帝之御也，厥仪惟旧。帝之动也，其道惟守。驱千乘以启前，罗万骑以居後。分青旌兮在左，扬素旆兮在右。俨五路以居中，矫六龙以齐首。和銮是响，将节乃疾徐。次舍有期，岂宜乎奔走。盖顺之而可信，违之而则不。虽千里兮足珍，於一人兮何有。矧乃场苗既食，马政攸班。间以赤兔，兼之白闲。叶图之驹伏皂，称德之骥在闲。足以驱驰於九域之内，足以巡狩於六合之间。宜乎旋尔故乡，归於旧壤。超乎半汉，适彼莽苍。庶逐北风之思，却从东道之上。俾得交颈裔土，翘足荒陬。克全真性，有归群休。同越地之放象，似桃林之罢牛。岂比骅骝，卒见羁於造父；宁同屈产终服御於晋侯。是知汉文之德弥尊，归马之猷克中。示後之立国者，尽规矩之以却远方之贡。


观石鼓歌


七雄纷纷赴秦火，三代法物皆流离。
商戈夏鼎仅摹画，轩皇苍颉空尔为。
此石千载字不灭，黯澹错落星文垂。
左拿右攫盘龙螭，鹓雏交啄琅玕枝。
尘黄藓碧雷雨破，形奇句仄精灵知。
虽遭剥蚀见大雅，霜枯石割蛟蜃皮。
周王神圣起中叶，北逐猃狁南平夷。
诸侯大会岐山下，申甫方召相追随。
旌旗如云暗山谷，搏熊殪兕东西驰。
执圭载弁受朝贺，从官拜上铭功辞。
臣籀稽首勒此鼓，刻琢金石何淋漓。
变幻参差驾虫鸟，岂徒儿子观邕斯。
赤鸟已灰黑帝起，陈仓丰草交嵚欹。
元和文人善歌咏，大观帝者能好奇。
几罹兵厄神所护，留此圣代彰威仪。
成均峨峨庙奕奕，谁其坐者我孔师。
上列典谟映奎壁，下陈磊落辉尾箕。
诸生捃摭示诡博，腐儒浅陋徒惊疑。
天球赤刀不可见，周官礼乐恒在兹。
我行释菜谒宣圣，徙倚松柏窥檐榱。
摩挲十鼓三叹息，摹拓数纸当宗彝。
我皇今日中兴主，歌鸿仰汉常嗟咨。
前岁临雍访治道，亲见此碣同穹碑。
延招奇俊整天纽，当令海内无疮痍。
已观王会画白鹿，复闻嵩华生神芝。
小臣载拜颂明德，敢继常武登声诗。





【卢郎中】

〖本集作侍郎。李善本《文选》作中郎。〗谌感交大厦须异材。廊庙非庸器。英俊著世功。多士济斯位。眷顾成绸缪。乃与时髦匹。姻媾久不亏。（《文选》作虚。六臣本注云。五臣作亏。）契阔岂但一。逢厄既已同。处危非所恤。常慕先达概。观古论得失。马服为赵将。疆场得清谧。信陵佩魏印。秦兵不敢出。慨无握中策。徒惭素丝质。羁旅去旧京。（《文选》作乡。六臣本注云。五臣作京。）感遇逾（《文选》作喻。六臣本注云。五臣作逾。）琴瑟。自顾非杞梓。勉（本集作免。）力在无逸。更以畏友朋。滥吹乖名实。（《诗纪》作实名。误。○同上）


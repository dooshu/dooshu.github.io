○为长安等县耆寿诣相府乞奏复尊号状

（注已具三十七卷《请复尊号表》。）

长安县耆寿某乙若干人。（一本无上文。）右某等伏以生长明时，游泳皇泽，鼓腹且知于帝力，食毛敢忘于君恩。（《左传》：食土之毛。谁非君臣。）窃见近者祥瑞所陈，周于百郡，丰稔之报，均于四方。有以知上玄降灵，诞告嘉应，彰我君文明之化，仁育之恩。大道既行，鸿名未举，是以殷勤昭著，如斯而不已者也。某皆陶煦纯仁，（煦，吁具切。温也。）成此老，生既无补，死而何求！唯愿上闻帝阍，复建尊号，用彰圣德，以报皇慈。披露血诚，伏守天阙，糜躯碎骨，犹生之年。谨以今日诣光顺门辄进表讫。（“表”，一作奏。）

伏惟相公赞翊明主，（“赞翊”，一作“协赞”。）共致太平，而使名号尚郁，天人失望，草野愚鄙，窃有惑焉！伏望敷奏之际，开陈其要，俾下情允达，大愿克从，退就泉壤，乐而无恨。轻黩相国，伏待典刑。谨状。


35　辨孟子正義之僞　孟子疏僞作　孫奭孟子音義


正義序云「孫奭」，崇文總目、館閣書目、讀書志案：晁氏志止載孫奭孟子音義二卷。皆無之。朱文公謂：「邵武士人作，不解名物制度，其書不似疏。」

【何云】僞疏直取宣公音義之序，稍竄數語，豈有爲之正義，體大力艱，反僅同附贅者乎？其人蓋兔園塾師之下者。議論多依附王氏新學，熙寧以後人也。〇今刊本趙岐注，非全文。僞疏每章之首，總舉大意，其語多協韻者，皆割絶趙注爲之。毛斧季從真定梁相公借得宋槧本、影鈔者具在，安得一好古之士重刊以復趙氏之舊也？

【方樸山云】宋槧本亦有脱誤，如「不動心」章脱去經文「曰不同道」四字，并趙注十四字亦無之。余又從義門所藏小字板補正。

【又云】真定梁氏所藏，是北宋槧本，今在侍郎王公之樞家。其本篇有篇序，章有章指，即義門云僞疏所割者也。諸經注亦往往與今刊本異。余在京師，曾於同年王虚舟處閲之，得以校正譌繆。

【元圻案】書録解題三：「孟子音義二卷，龍圖閣學士侍讀博平孫奭宗古撰。舊有張鎰、丁公著爲之音，俱未精當。奭方奉詔校定，撰集正義，遂討論音釋，疏其疑滯，備其闕遺。」又載孟子正義十四卷，孫奭撰，蓋不辨其僞也。〇朱子語録：「孟子疏，乃邵武士人假作。蔡季通識其人。其書全不是疏體，不曾解出名物制度，只纏繞趙岐之説耳。」〇近日阮芸臺中丞倣宋板十三經重刻於豫章，趙氏孟子注遂復還舊觀。






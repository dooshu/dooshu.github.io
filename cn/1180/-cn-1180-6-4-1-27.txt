谒晦翁南轩祠示诸同志


两贤异乡域，千里还相求。
只为恋徒侣，能忘路阻修。
我行蹑遗迹，仰见祠屋幽。
高山近可仰，嘉会亦绸缪，（祠前堂名嘉会。）
俯首念畴昔，戚戚怀殷忧。
能抱遗俗心，赋质暗且柔。
赑屃负乔岳，有志力不遒。
愿我同心侣，景行希令猷。
涓流汇沧海，一篑成山丘。
欲骋万里途，中道安可留？
各勉日新志，毋贻白首羞。






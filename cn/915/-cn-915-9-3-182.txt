◇吴兴楚王神庙碑

昔者武王询於太公，五神之礼正；伊陟赞於巫咸，三篇之义作。抑又玄矩司於坎宫，汉兴北；黄蛇感於通梦，秦作西郊。幽则鬼神，其来已尚。楚王既弘兹释教，止献车牛；既舍黄驹，安俟も角。掌击无左涤之劳，牧人止福衡之务。周房、殷俎，惟有玄涧芳芝；玉瑶樽，止陈丹桂清酌。渐符不杀之教，方行大士之心。比夫黄树赤光，紫衣朱发。茂矣哉！王制云：山川神祗，有不举者，为不敬。太守元景仲稽诸古典，於兹往烈，永传不朽，式树高碑。翠石勒文，事偕神掌；灵龟负字，还拟洛书。（《艺文类聚》七十九。按：碑文当是东汉楚王英，而题为吴兴楚王，则项王矣。误改无疑。）


秋胡行

《秋胡行》自魏武以还，诸作者无与秋胡矣。余为赋秋胡本事，冀世之类秋胡者一听采焉。
佳人独处盛年，明珰翠袖春妍。
君行不归姑老，采桑微步桑间。
黄鸟一双睍睆，揽衣泪下涟涟。
驻马翩翩谁子，色飞目夺心怜。
金夫不回妾盼，踟蹰惆怅玉颜。
白日晼晚各归，相看惭愕难言。
妾心念君万里，君心忘妾眼前。
蓄怨含嗔那忍，捐情绝爱重渊。
长恨东西流水，吞声呜咽谁传。



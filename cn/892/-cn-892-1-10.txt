诗集卷十　古今体诗五十八首


立秋日祷雨宿灵隐寺，同周、徐二令


百重堆案掣身闲，一叶秋声对榻眠。床下雪霜侵户月，枕中琴筑落阶泉。崎岖世味尝应遍，寂寞山栖老渐便。惟有悯农心尚在，起占云汉更茫然。





游灵隐寺，戏赠开轩李居士


推倒垣墙也不难，一轩复作两轩看。若教从此成千里，巧历如今也被谩。





病中独游净慈，谒本长老，周长官以诗见寄，仍邀游灵隐，因次韵答之


卧闻禅老入南山，净扫清风五百间。我与世疏宜独往，君缘诗好不容攀。自知乐事年年减，难得高人日日闲。欲问云公觅心地，要知何处是无还。自注：《楞严经》云：我今示汝无所还地。





病中游祖塔院


紫李黄瓜村路香，乌纱白葛道衣凉。闭门野寺松阴转，攲枕风轩客梦长。因病得闲殊不恶，安心是药更无方。道人不惜阶前水，借与匏樽自在尝。





虎跑泉


亭亭石塔东峰上，此老初来百神仰。虎移泉眼趁行脚，龙作浪花供抚掌。至今游人盥濯罢，卧听空阶环玦响。故知此老如此泉，莫作人间去来想。





佛日山荣长老方丈五绝


其一


陶令思归久未成，远公不出但闻名。山中只有苍髯叟，数里萧萧管送迎。





其二


千株玉槊搀云立，一穗珠旒落镜寒。何处霜眉碧眼客，结为三友冷相看。





其三


东麓云根露角牙，细泉幽咽走金沙。不堪土肉埋山骨，未放苍龙浴渥洼。





其四


食罢茶瓯未要深，清风一榻抵千金。腹摇鼻息庭花落，还尽平生未足心。





其五


日射回廊午枕明，水沉销尽碧烟横。山人睡觉无人见，只有飞蚊绕鬓鸣。





吊天竺海月辩师三首


其一


欲寻遗迹强沾裳，本自无生可得亡。今夜生公讲堂月，满庭依旧冷如霜。





其二


生死犹如臂屈伸，情钟我辈一酸辛。乐天不是蓬莱客，凭仗西方作主人。





其三


欲访浮云起灭因，无缘却见梦中身。安心好住王文度，此理何须更问人。





孤山二咏


孤山有陈时柏二株，其一为人所薪，山下老人自为儿时已见其枯矣，然坚悍如金石，愈于未枯者。僧志诠作堂于其侧，名之曰柏堂，堂与白公居易竹阁相连，属余作二诗以纪之。





柏堂


道人手种几生前，鹤骨龙筋尚宛然。双干一先神物化，九朝三见太平年。忽惊华构依岩出，乞与佳名到处传。此柏未枯君记取，灰心聊伴小乘禅。





竹阁


海山兜率两茫然，古寺无人竹满轩。白鹤不留归后语，苍龙犹是种时孙。两丛恰似萧郎笔，十亩空怀渭上村。欲把新诗问遗像，病维摩诘更无言。





与述古自有美堂乘月夜归


娟娟云月稍侵轩，潋潋星河半隐山。鱼钥未收清夜永，凤箫犹在翠微间。凄风瑟缩经弦柱，香雾凄迷著髻鬟。共喜使君能鼓乐，万人争看火城还。





有美堂暴雨


游人脚底一声雷，满座顽云拨不开。天外黑风吹海立，浙东飞雨过江来。十分潋滟金樽凸，千杖敲铿羯鼓催。唤起谪仙泉洒面，倒倾鲛室泻琼瑰。





八月十五日看潮五绝


其一


定知玉兔十分圆，已作霜风九月寒。寄语重门休上钥，夜潮留向月中看。





其二


万人鼓噪慑吴侬，犹是浮江老阿童。欲识潮头高几许，越山浑在浪花中。





其三


江边身世两悠悠，久与沧波共白头。造物亦知人易老，故教江水向西流。





其四


吴儿生长狎涛渊，冒利轻生不自怜。东海若知明主意，应教斥卤变桑田。自注：是时新有旨，禁弄潮。





其五


江神河伯两醯鸡，海若东来气吐霓。安得夫差水犀手，三千强弩射潮低。自注：吴越王尝以弓弩射潮头，与海神战，自尔水不近城。





东阳水乐亭


自注：为东阳令王都官概作。

君不学白公引泾东注渭，五斗黄泥一钟水。又不学哥舒横行西海头，归来羯鼓打凉州。但向空山石壁下，爱此有声无用之清流。流泉无弦石无窍，强名水乐人人笑。惯见山僧已厌听，多情海月空留照。洞庭不复来轩辕，至今鱼龙舞钧天。闻道磬襄东入海，遗声恐在海山间。锵然涧谷含宫徵，节奏未成君独喜。不须写入薰风弦，纵有此声无此耳。





与周长官、李秀才游径山，二君先以诗见寄，次其韵二首


其一


少年饮红裙，酒尽推不去。呼来径山下，试与洗尘雾。痴马惜障泥，临流不肯渡。独有汝南君，从我无朝暮。肯将红尘脚，暂著白云屦。嗟我与世人，何异笑百步。功名一破甑，弃置何用顾。更凭陶靖节，往问征夫路。





其二


龙亦恋故居，百年尚来去。至今雨雹夜，殿暗风缠雾。而我弃乡国，大江忘北渡。便欲此山前，筑室安迟暮。又恐太幽独，岁晚霜入屦。同游得李生，仄足随蹇步。孔明不自爱，临老起三顾。吾归便却扫，谁踏门前路。





临安三绝


将军树


阿坚泽畔菰蒲节，玄德墙头羽葆桑。不会世间闲草木，与人何事管兴亡。





锦溪


楚人休笑沐猴冠，越俗徒夸翁子贤。五百年间异人出，尽将锦绣裹山川。





石镜


山鸡舞破半岩云，菱叶开残野水春。应笑武都山下土，枉教明月殉佳人。





登玲珑山


何年僵立两苍龙，瘦脊盘盘尚倚空。翠浪舞翻红罢亚，白云穿破碧玲珑。三休亭上工延月，九折岩前巧贮风。脚力尽时山更好，莫将有限趁无穷。





宿九仙山


自注：九仙谓左元放、许迈、王谢之流。

风流王谢古仙真，一去空山五百春。玉室金堂余汉士，桃花流水失秦人。困眠一榻香凝帐，梦绕千岩冷逼身。夜半老僧呼客起，云峰缺处涌冰轮。





陌上花三首


游九仙山，闻里中儿歌《陌上花》，父老云：吴越王妃每岁春必归临安，王以书遗妃曰：“陌上花开，可缓缓归矣。”吴人用其语为歌，含思宛转，听之凄然，而其词鄙野，为易之云。





其一


陌上花开蝴蝶飞，江山犹是昔人非。遗民几度垂垂老，游女长歌缓缓归。





其二


陌上山花无数开，路人争看翠来。若为留得堂堂去，且更从教缓缓回。





其三


生前富贵草头露，身后风流陌上花。已作迟迟君去鲁，犹教缓缓妾还家。





游东西岩


自注：即谢安东山也。

谢公含雅量，世运属艰难。况复情所钟，感概萃中年。正赖丝与竹，陶写有余欢。尝恐儿辈觉，坐令高趣阑。独携缥缈人，来上东西山。放怀事物外，徙倚弄云泉。一旦功业成，管蔡复流言。慷慨桓野王，哀歌和清弹。挽须起流涕，始知使君贤。意长日月促，卧病已辛酸。恸哭西州门，往驾那复还。空余行乐处，古木昏苍烟。





宿海会寺


篮舆三日山中行，山中信美少旷平。下投黄泉上青冥，线路每与猱猿争。重楼束缚遭涧坑，两股酸哀饥肠鸣。北渡飞桥踏彭铿，缭垣百步如古城。大钟横撞千指迎，高堂延客夜不扃。杉槽漆斛江河倾，本来无垢洗更轻。倒床鼻息四邻惊，如五鼓天未明。木鱼呼粥亮且清，不闻人声闻履声。





海会寺清心堂


南郭子綦初丧我，西来达摩尚求心。此堂不说有清浊，游客自观随浅深。两岁频为山水役，一溪长照雪霜侵。纷纷无补竟何事，惭愧高人闭户吟。





径山道中次韵答周长官兼赠苏寺丞


年来战纷华，渐觉夫子胜。欲求五亩宅，洒扫乐清净。学道恨日浅，问禅惭听莹。聊为山水行，遂此麋鹿性。独游吾未果，觅伴谁复听。吾宗古遗直，穷达付前定。糟醉方熟，洒面呼不醒。奈何效燕蝠，屡欲争晨暝。不如从我游，高论发犀柄。溪南渡横木，山寺称小径。自注：太平寺俗号小径山。幽寻自兹始，归路微月映。南望功臣山，云外盘飞磴。三更渡锦水，再宿留石镜。缅怀周与李，能作洛生咏。明朝三子至，诗律严号令。篮舆置纸笔，得句轻千乘。玲珑苦奇秀，名实巧相称。九仙更幽绝，笑语千山应。空岩侧破瓮，飞溜洒浮磬。山前见虎迹，候吏铙鼓竞。我生本艰奇，尘土满釜甑。山禽与野兽，知我久蹭蹬。笑谓候吏还，遇虎我有命。径山虽云远，行李稍可并。颇讶王子猷，忽起山阴兴。但报菊花开，吾当理归榜。





汪覃秀才久留山中，以诗见寄，次其韵


季子应嗔不下机，弃家来伴碧云师。中秋冷坐无因醉，半月长斋未肯辞。掷简摇毫无忤色，自注：汪善书，托写诸人诗。投名入社有新诗。飞腾桂籍他年事，莫忘山中采药时。





再游径山


老人登山汗如濯，倒床困卧呼不觉。觉来五鼓日三竿，始信孤云天一握。自注：古语云：孤云两角，去天一握。平生未省出艰险，两足惯曾行荦确。含晖亭上望东溟，凌霄峰头挹南岳。共爱丝杉翠丝乱，谁见玉芝红玉琢。白云何事自来往，明月长圆无晦朔。自注：山有白云峰、明月庵。冢上鸡鸣犹忆钦，山前凤舞远征璞。雪窗驯兔元不死，烟岭孤猿苦难捉。从来白足傲生死，不怕黄巾把刀槊。榻上双痕凛然在，剑头一映何须角。自注：以上皆山中故事。嗟我昏顽晚闻道，与世龃龉空多学。灵水先除眼界花，自注：龙井水洗眼有效。清诗为洗心源浊。骚人未要逃竞病，禅老但喜闻剥啄。此生更得几回来，从今有暇无辞数。





洞霄宫


上帝高居愍世顽，故留琼馆在凡间。青山九锁不易到，作者七人相对闲。自注：《论语》云：“作者七人矣。”今监官凡七人。庭下流泉翠蛟舞，洞中飞鼠白鸦翻。长松怪石宜霜鬓，不用金丹苦驻颜。





初自径山归，述古召饮介亭，以病先起


西风初作十分凉，喜见新橙透甲香。迟暮赏心惊节物，登临病眼怯秋光。惯眠处士云庵里，倦醉佳人锦瑟傍。犹有梦回清兴在，卧闻归路乐声长。





明日重九，亦以病不赴述古会，再用前韵


月入秋帏病枕凉，霜飞夜簟故衾香。可怜吹帽狂司马，空对亲舂老孟光。不作雍容倾坐上，翻成肮脏倚门傍。人间此会论今古，细看茱萸感叹长。





九日，寻臻阇黎，遂泛小舟，至勤师院，二首


其一


白发长嫌岁月侵，病眸兼怕酒杯深。南屏老宿闲相过，东阁郎君懒重寻。试碾露芽烹白雪，休拈霜蕊嚼黄金。扁舟又截平湖去，欲访孤山支道林。





其二


湖上青山翠作堆，葱葱郁郁气佳哉。笙歌丛里抽身出，云水光中洗眼来。白足赤髭迎我笑，拒霜黄菊为谁开。明年桑苎煎茶处，忆著衰翁首重回。自注：皎然有《九日与陆羽煎茶》诗，羽自号桑苎翁，余来年重九日，去此久矣。





九日，舟中望见有美堂上鲁少卿饮，以诗戏之，二首


其一


指点云间数点红，笙歌正拥紫髯翁。谁知爱酒龙山客，却在渔舟一叶中。





其二


西阁珠帘卷落晖，水沉烟断佩声微。遥知通德凄凉甚，拥髻无言怨未归。





元翰少卿宠惠谷帘水一器、龙团二枚，仍以新诗为贶。叹味不已，次韵奉和


岩垂匹练千丝落，雷起双龙万物春。此水此茶俱第一，共成三绝景中人。





游诸佛舍，一日饮酽茶七盏，戏书勤师壁


示病维摩元不病，在家灵运已忘家。何须魏帝一丸药，且尽卢仝七碗茶。





九日，湖上寻周、李二君不见，君亦见寻于湖上，以诗见寄。明日乃次其韵


湖上野芙蓉，含思愁脉脉。娟然如静女，不肯傍阡陌。诗人杳未来，霜艳冷难宅。君行逐鸥鹭，出处浩莫测。苇间闻拏音，云表已飞屐。使我终日寻，逢花不忍摘。人生如朝露，要作百年客。喟彼终岁劳，幸兹一日泽。愿言竟不遂，人事多乖隔。悟此知有命，沉忧伤魂魄。





送杭州杜、戚、陈三掾罢官归乡


秋风摵摵鸣枯蓼，船阁荒村夜悄悄。正当逐客断肠时，君独歌呼醉连晓。老夫平生齐得丧，尚恋微官失轻矫。君今憔悴归无食，五斗未可秋毫小。君言失意能几时，月啖虾蟆行复皎。杀人无验中不快，此恨终身恐难了。徇时所得无几何，随手已遭忧患绕。期君正似种宿麦，忍饥待食明年。





次韵周长官寿星院同饯鲁少卿


琉璃百顷水仙家，风静湖平响钓车。寂历疏松攲晚照，伶俜寒蝶抱秋花。困眠不觉依蒲褐，归路相将踏桂华。更著纶巾披鹤氅，他年应作画图夸。





次韵述古过周长官夜饮


二更铙鼓动诸邻，百首新诗间八珍。已遣乱蛙成两部，更邀明月作三人。云烟湖寺家家镜，灯火沙河夜夜春。曷不劝公勤秉烛，老来光景似奔轮。





述古以诗见责屡不赴会，复次前韵


我生孤僻本无邻，老病年来益自珍。肯对红裙辞白酒，但愁新进笑陈人。北山怨鹤休惊夜，南亩巾车欲及春。多谢清时屡推毂，狶膏那解转方轮。自注：来诗有“云霄蒲轮”之句。





金门寺中见李西台与二钱唱和四绝句，戏用其韵跋之


其一


帝城春日帽檐斜，二陆初来尚忆家。未肯将盐下莼菜，已应知雪似杨花。





其二


平生贺老惯乘舟，骑马风前怕打头。欲问君王乞符竹，但忧无蟹有监州。自注：皆世所传钱氏故事。





其三


西台妙迹继杨风，自注：凝式。无限龙蛇洛寺中。一纸清诗吊兴废，尘埃零落梵王宫。





其四


五季文章堕劫灰，升平格力未全回。故知前辈宗徐庾，数首风流似玉台。





胡穆秀才遗古铜器，似鼎而小，上有两柱，可以覆而不蹶，以为鼎则不足，疑其饮器也。胡有诗，答之


只耳兽啮环，长唇鹅擘喙。三趾下锐春蒲短，两柱高张秋菌细。君看翻覆俯仰间，覆成三角翻两髻。古书虽满腹，苟有用我亦随世。嗟君一见呼作鼎，才注升合已漂逝。不如学鸱夷，尽日盛酒真良计。自注：有古篆五字不可识。






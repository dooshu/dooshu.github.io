◇列言秣陵县

皇太后睿鉴冲明，圣符幽洽，涤思净场，研衿至境。固以声藻宸内，事灵梵表，跃创思熔斫，抽写神华，模造普贤，采仪盛像。宝倾宙珍，妙尽天饰，所设斋讫。今月八日，亲会有限，名簿素定，引次就席。数无盈减，转经将半，景及昆吾，忽睹异僧。预於座内，容止端严，气貌秀发，举众惊嗟，莫有识者。斋主问曰：「上人何名？」答曰：「名惠明。」「住何寺？」答曰：「来自天安。」言对之间，倏然不见。干席悚魂，遍筵肃虑，以为明祥所贲。幽应攸阐，紫山可觌，华台不远。盖闻至诚所感，还景移纬，澄心所徇，发石开泉。况帝德涵运，皇功懋洽，仁洞乾遐，理畅冥外。故上王盛士，克表大明之朝；劝发妙身，躬见龙飞之室。适若因（案：《法苑珠林》作「意若曰」。）陛下惠烛海隅，明华日月。故以惠明为人名；继天兴祚，式垂无疆。故以天安为寺称。神基弥远，道政方凝。九服咸泰，万寓齐悦，谨列言属县，以显天休。（《高僧传》。）


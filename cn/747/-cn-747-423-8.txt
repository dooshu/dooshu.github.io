○请册皇太子表

臣闻立天下之本，故受之以震，明两承统，庆元有光，期万国以贞，而一人有庆也。伏惟皇帝陛下受天明命，尊祖严配，圣谟广运，礼秩咸若。六亲承式而理，六合不论而定。伏以储宫未立，人望犹勤，奉天顺人，事不可旷。夙闻宣王天资孝敬，训禀诗礼，可以奉宗祧之重，可以当匕鬯之主。朝三命宰，则以安亲；前师後傅，则以齿胄。伏乞以时册命，报庆天人，然後启承华以论道，起博望而养德。天下幸甚，天下幸甚！臣等忝迹枢密，倍万恒情。谨奉表陈请以闻。


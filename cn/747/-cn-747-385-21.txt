○为郭令公请停亲征表

臣某言：经略副使太子右谕德傅涛至，伏承銮驾，欲有亲征。恭闻圣旨，载惶载惧。臣以薄劣，谬总元戎，受命於朝，成师以出，虽志期静难，而力未摧凶。邦甸多虞，有贻圣虑，遂使六军雷动，七萃天行，臣实无能，万死馀责。然臣面辞之日，已具奏闻。假令寇贼猖獗，犹愿陛下务於持重，内安宗庙，外固人心。臣之素怀，正在於此。纵微臣智力浅短，终无所成，陛下仍须别择英才，授之师律，岂有事非至切，便欲亲戎？诚恐上国衣冠，自生震恐；远方士庶，更有惊疑。以臣观之，窃谓非便。凶虏伤沮，其势式遏，天威赫赫，所向皆靡。陛下责成之日，愚臣死难之秋。伏望付臣以专征，委臣以集事，回鉴上国，端拱中朝。岂惟微臣受赐？抑亦万方幸甚！谨奉表以闻。


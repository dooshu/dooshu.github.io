◇　奏请莽居摄

太后圣德昭然，深见天意，诏令安汉公居摄。臣闻周成王幼少，周道未成，成王不能共事天地，修文武之烈。周公权而居摄，则周道成，王室安；不居摄，则恐周队失天命。《书》曰：「我嗣事子孙，大不克共上下，遏失前人光，在家不知命不易。天应□谌，乃亡队命。」说曰：周公服天子之冕，南面而朝群臣，发号施令，常称王命。召公贤人，不知圣人之意，故不说也。《礼·明堂记》曰：「周公朝诸侯於明堂，天子负斧依南面而立。」谓「周公践天子位，六年朝诸侯，制礼作乐，而天下大服」也。召公不说。时武王崩，□粗未除。由是言之，周公始摄则居天子之位，非乃六年而践阼也。《书》逸《嘉禾篇》曰：「周公奉鬯立於阼阶，延登，赞曰：『假王莅政，勤和天下』。」此周公摄政，赞者所称。成王加元服，周公则致政。《书》曰「朕复子明辟」，周公常称王命，专行不报，故言我复子明君也。臣请安汉公居摄践祚，服天子□冕，背斧依於户牖之间，南面朝群臣，听政事。车服出入警跸，民臣称臣妾，皆如天子之制。郊祀天地，宗礼明堂，共祀宗庙，享祭群神，赞曰「假皇帝」，民臣谓之「摄皇帝」，自称曰「予」。平决朝事，常以皇帝之诏称「制」，以奉顺皇天之心，辅翼汉室，保安孝平皇帝之幼嗣，遂寄托之义，隆治平之化。其朝见太皇太后、帝皇后，皆复臣节。自施政教於其宫家国采，如诸侯礼仪故事。臣昧死请。

（《汉书·王莽传》上：群臣奏言，太后诏曰可。）




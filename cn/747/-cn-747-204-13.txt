○议沙门不应拜俗状

原夫指树ゼ祥，警龙德於皇胄；蹈花标瑞，抗轮宝於宸仪。创迹毗城，包紫宙而开宇；疏基厉壤，贯青曦而阐耀。故能抑扬庶类，控引群灵，十地闲安，趣绀殿而希果；九天凝，佩元珠而问津。由是著美皇猷，驰芬帝载，缁服齐裾於上辇，黄冠接武於中州。宴坐经行，道不参於廊庙；登坛执简，迹未齿於朝宗。今欲约以儒门，牵於王制，仪背缨冕，法符簪笏，便使贵其道而贱其人，申其教而屈其礼。礼随教显，人由道尊，固可以道废人，不应以礼亏教。诚宜畴咨故实，轨范旧章，俾夫高尚之风，昭明易象；随时之义，允洽心。但烛燎萤翻，岂增华於日月？尘霏露委，希缔美於山河。冒进刍言，轻陈舆颂，词疏理懵，汗惊神悚。谨议。

辛宏亮

宏亮，龙朔中官右奉宸将军。


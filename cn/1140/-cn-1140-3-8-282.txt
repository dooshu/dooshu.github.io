一辨旧阬

吾乡秦正野尝署肇庆学博藏大石庙庑下发以赠余有砚工李氏跛一足最名谓之李拐老使眎之以水拭石惊曰水岩也余问果旧阬否工掉头匿笑曰阬何新旧因问之曰京师贵人耳食旧阬之说久矣我土人不识也自有天地来即有此石石何新旧汉以前不通中国唐宋砚充贡官为监凿满贡数则封穴它毋得盗取一阬既尽更凿一阬故称新旧但眎水近远不以新旧高下也若旧阬浮上更凿之而深入得水气逾多则新胜旧矣今官家不禁藩镇有司日役百千人凿取无算盖砚房尽发时也公已得骊珠复何旧阬之羡耶


◇相风赋（并序）太史候部有相风在西城上，而作者弗为，岂以其托处幽闲、违众特立、无羽毛之饰而丹漆不为之容乎？（《御览》九）

盖在先圣，道济生人，拟议天地，错综明神。在璇玑以齐七政，象浑仪于陶钧，考古旁于六气，仰贞观于三辰。爰在保章，世序其职，辩风候方，必立唯极。循物致用，器不假饰，眇修干之迢迢，氵高墉而茎植。玄鸟偏其增翥，云霄而矫翼。嘉创制之穷理，谅器浅而事深。步元气于寻木，寄先识于兹禽。既在高而想危，又戒险而自箴。虽回易之无常，终守正而不淫。永恪立以弥世，志淹滞而愈新。超无返而特存，差偶景而为邻。（《艺文类聚》六十八）


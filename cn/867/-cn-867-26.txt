卷二十六（己亥、庚子）


正月二十二日出門作

衰年作事當收棋，檢點遊裝有所思。江上風花趁春日，家鄉弋釣憶兒時。殘書看慣隨身帶，愛子初生負繈隨。自笑此行緣底事，西湖還欠幾行詩。

秦園

為高必有因，為園必有藉。美哉秦家園，竟把惠山借！入門先見水，得樹便忘夏。縱橫兩石橋，屹作天河跨。紆轉山徑曲，琮琤泉響瀉。濕衣嵐翠飛，打頭松子下。得意在丘壑，忘言到亭榭。我來四十年，品題殊未暇。底事忽留詩，再遊心再化。

第二泉

清絕形難比，源深取不窮。知名不知味，來往一杯同。

雨夜泊嘉禾訪陳梅岑秀才，次日喜晴，同遊煙雨樓、三塔寺

久輟牙琴感索居，一朝親叩子雲廬。船衝急雨剛停槳，手握詩人便起予。嬌女抱來冰雪似，華堂指點火焚餘。卅年世好三年別，說到深情海不如。

相約鴛湖打槳行，萬金難買此宵晴。一樓煙雨人初到，三塔風光水正生。桃尚留花待殘客，柳如招我過清明。白頭愛話悲歡事，紅盡桅燈未入城。

入武林城作

肩輿望見聖湖煙，觸目情生故國天。不是還鄉是尋夢，一丘一壑總纏綿。

雖名故土全無屋，且喜殘春尚有花。笑挈姬人住僧舍，不成孤客不成家。

安排遊計首頻搔，客裏光陰怕寂寥。晴日尋山雨尋客，不教孤負一春宵。

成見年來久不存，麻鞋隨處踏芳塵。朱門蓬戶無分別，祇要能容自在身。

西湖德生庵小住

遊山如讀書，少年力不努。垂老意愴然，亟亟還思補。我本西湖人，久離西湖土。當其家居時，頗為一城阻。及乎宦遊後，更覺相思苦。今乃白頭來，卜寓在湖所。有如久饑人，見物思盡取；又如矍鑠翁，余勇必盡賈。朝將湖煙吞，暮把湖月吐。行湖一枝筇，蕩湖兩枝櫓。湖意亦歡迎，浪花如雪舞。

月夜斷橋獨坐

一輪月，一個我，半夜斷橋相對坐。湖光照月月增清，月色當湖湖更大。滿湖煙起將山蒸，山容若睡喚不應。我亦下橋覓歸路，緊認僧庵一點燈。

孤山

一山自起伏，不藉群山扶。既不傍城郭，又獨占裡湖。頗似皋夔世，別有巢由徒。宜乎數千年，獨居處士逋。自呼梅為妻，自畜鶴作孥。雖捐茂陵稿，恰修《薦賢書》。倘非際明盛，寧肯效區區？我攜影獨來，一僮一僕無。問我胡為然，也學孤山孤。

登六和塔

一塔表江清，觚棱夕照明。盤旋看下界，絕頂見平生。乍上微嫌黑，彌高轉不驚。縱教吹落地，也有半年程。

遊紫雲、金鼓諸洞

看山恃一筇，有境我必到。垂老戒在得，山靈莫相笑。初尋紫雲幽，再探金鼓奧。涔涔石乳滴，蹀蹀仙鼠跳。古藤高槃空，丹槃低設灶。穴深不可測，誘我往前導。忽然一梁橫，故意將人拗。喜無玄霜侵，永辭白日照。偉哉真宰心，戛戛喜獨造。鬥險乃出奇，因空始見妙。寄語世間人，頑石猶有竅。

謁岳王墓作十五絕句

靈旗風卷陣雲涼，萬里長城一夜霜。天意小朝廷已定，那容公作郭汾陽。

遠寄金環望九哥，一朝兵到又回戈。定知五國城中淚，更比朱仙鎮上多。

一個西湖換兩宮，靖康《小雅》唱雍雍。憐他絕代英雄將，爭不遲生付孝宗。

軍令如山鳥不嘩，黑風龍虎盡呼爺。自然慈聖還宮日，苦向官家問嶽家。

歲歲君臣拜詔書，南朝可謂有人無？看燒石勒求和幣，司馬家兒是丈夫。

要盟結讚屢彎弓，翻錄和戎魏絳功。老住迷樓人不醒，趙家天子可憐蟲。

小校桓桓趙姓施，湧金門外有專祠。雄心似出將軍上，不斬金人斬太師。

要結中朝絳灌歡，分將戰艦贈同官。韓王心喜張王惱，始信人間送禮難。

允升一疏奏楓宸，與汝何干竟殺身？擬把東廂添配享，黃金鑄個布衣人。

華表淩霄落照遲，一朝孤憤萬年知。梨花寒食燒香女，纖手都來折檜枝。

不依古法但橫行，自有雲雷繞膝生。我論文章公論戰，千秋一樣鬥心兵。

五十三人命已休，秦城王氣忽然收。教渠暫緩須臾死，那數中原劉彥遊。

身後何曾有定論，《金陀》野史仗文孫。紫陽讕語瓊山繼，爝火無光照覆盆。

恰有狐疑問殿前，周歂入廟竟身顛。臾駢敵怨分明在，只恐當年事偶然。

江山也要偉人扶，神化丹青即畫圖。賴有嶽於雙少保，人間才覺重西湖。

孫秀姑墓

我年八歲才讀書，大母為言孫秀姑。今年六十偶行路，得見秀姑湖上墓。秀姑生長貧家裏，槃剃便行拜時禮。郎小從師赴學堂，姑衰抱病居田里。鄰家嚴虎里中豪，望見嬋娟眼欲燒。初將軟語投梭誘，繼嗾妖童作餌挑。女兒自是女貞木，豈許纖埃汙白玉！已歌暮棘刺陳佗，重上輜車詈董卓。匪人窮怒轉成羞，道不穿墉誓不休。朝擲餅金窺浴所，暮隨鴟吻望牆頭。秀姑膽小空房怯，生恐雄狐勢漸逼。皎月當天自有光，紅蘭拒雪愁無力。層層縫裹舊衣裳，訣別慈姑掩洞房。一夕伯姬雖命絕，十旬劉表尚屍香。官吏聞之愧無狀，急擒鼠輩屍諸巷。扁表巍峨北闕來，風雲蕭瑟西湖葬。此事茫茫八十春，當時碑碣漸沉淪。寄言當事征文獻，且莫修培蘇小墳〈（時西湖修蘇小墳，不知小小墳在嘉興。見《武林舊志》。）〉。

三月四日項金門秀才招同吳西林、汪槐堂諸公補修禊詩，得「春」字

卅年不見故園春，一夕南還得主人。佳節已過修禊日，華堂還召苦吟身。酒邊分韻詩隨意，花下談禪鳥問津〈（西林、夢樓席間談禪，人多避席。）〉。恰好山陰儂買棹，蘭亭方欲訪前因。

贈金門

之子武林秀，相逢喜不禁。惜春常速客，得句便題襟。雅抱推袁意，難忘說項心。為君歸緩緩，湖上落花深。

雲棲寺

竹密不見天，竹盡乃見寺。相傳蓮池師，於此建初地。匪徒參高禪，亦且見小智。矮屋難搖風，戒嚴易蕆事。眷屬許同宿，貴賤無二味。更有終老堂，窮氓隨所寄。一切部署法，井井有條例。宜乎十方民，甘心多布施。禽學梵貝音，草帶靈檀氣。我亦如閑雲，一宿了來意。

放生所

天性人為貴，庖犧見理明。傷人不問馬，宣尼分重輕。魚鱉稱咸若，未必非杯羹。陋哉西方教，兼愛徒硜硜。人物混為一，不界濁與清。我來放生所，刺目尤心驚。雞餓且啄距，牛呿半陷坑。頑鵝瘦於雀，仙鹿穢若蠅。是謂違物性，桎梏加天刑。放乃未嘗放，生不如無生。

見雨中喚渡者

船家鎮日喚人行，雨後無人肯應聲。載得白鷗三兩隻，水紅花處倍分明。

贈撫軍王味隒先生

中丞家世重琅琊，浙水緣深兩建牙。謝傅經綸多靜鎮，汾陽福力自豪華。潮聲曉應千家笛，燈影宵紅四壁花。豈獨惠民兼禮士，四方名宿走雷車。

曾蒙草奏牧秦郵，回首恩門感未休〈（枚牧高郵，先中丞所薦。）〉。一樣憐才家法在，卅年往事水東流。星雲有耀能垂蔭，蒲柳將衰易感秋。願得白頭還故里，村村扶杖聽歌謳。

清明

枝枝楊柳可憐生，朵朵梨花笑不清。四十年前舊遊客，故鄉今日過清明。

月夜老姊、兩姬挈阿遲泛舟西湖，予亦追至孤山，小飲而返

門外一舟泊，小僮偷棹之。舉家遊西湖，主人猶未知。愛茲明月光，亦復呼舟往。相逢孤山巔，彼此各停槳。酒家未關門，遣僕沽一壺。空明水晶宮，團圞家慶圖。小醉將舟泊，人生且行樂。月照子若妻，已成梅與鶴。

題萬九沙先生小像（有序）

先生諱經，康熙戊辰翰林，任學使，罷官。乾隆元年召試鴻博，以老疾辭。全謝山作《公車征士錄》，海內凡一百八十人，序齒先生冠首，枚署尾。

今年在杭州，其季子福持遺像索題。當年丹詔召耆英，驥尾龍頭記得清。未共殿前揮彩筆，忽從畫裏見先生。春風有影須眉在，流水無聲歲月更。幸喜小同才絕世，禮堂經學繼康成。

淨慈寺回舟湖中風雨暴作

一角雷峰黑，三潭雨忽狂。小舟如躭退，高浪比人長。荇藻難援手，蛟龍欲入艙。倘非風少定，幾作水仙王。

施將軍廟

將軍名全，以小校刺秦檜不克，死。

一德格天閣正新，一刀殺賊乃有人。敷天冤憤仗誰雪？殿前小校施將軍。將軍煉心如煉鐵，可惜荊軻疏劍術。事雖不了神鬼驚，懸頭市上香三日。當時元奸黨滿朝，縛虎如羊氣太驕。忽然刀光狹路照，太師頸上風蕭蕭。嗚呼！三字獄，兩宮駕，總在將軍此刀下！後代聞英風，尚且有興者。君不見腦碎銅椎阿合馬！

萬松書院

萬松環一嶺，書院建其巔。我昔來肄業，弱冠方童顏。當時楊夫子，經史腹便便。門牆亦最盛，濟濟羅諸賢。我每遇文戰，徹夜窮鑽研。至今咳唾處，心血猶紅鮮。何圖目一瞬，垂垂五十年。先師墓木拱，諸賢盡雲煙。我來重過此，幾席猶依然。誤欲往學舍，執卷趨師前。昔也離家遠，廿裏走槃槃；今也升講堂，一步一扶肩。昔為服子慎，絳帳時周旋；今為薊子訓，摩挲銅狄仙。逝者竟如斯，能無意自憐！羨殺丹桂花，無言但參天。

偕阿遲上冢

周晬嬌兒索乳忙，抱來學拜祖塋旁。春風似解人間事，一縷香煙吹漸長。

渡錢塘江

卌年前渡此江風，白髮重來似夢中。就使江神最強記，也難認得此衰翁。

禹陵二十四韻

天地平成始，皇王禪讓終。一人生石紐，萬古辟蠶叢。玉鬥胸垂象，金鞀耳啟聰。尋書齋委宛，受牒作司空。地險龍門鑿，人功鳥道通。為魚援赤子，幹蠱慰黃熊。學裸姑徇俗，乘槃又轉蓬。庚辰擒水怪，豎亥步崆峒。貳負甘雙梏，將軍號百蟲。嘗聞下車泣，忍過羽山東。破石佳兒出，開山遁甲窮。勤能師子，威不赦防風。息壤波全息，扶桑日更紅。過門心淡泊，造粉事朦朧。鑄鼎神奸列，遐方玉帛同。偶然巡越甸，遽爾墜軒弓。身自跳天上，椑應葬穴中。葛繃煙露冷，陽眄水雲空。復土來蒼鳥，南風送祝融。江山猶拱侍，廟貌更穹隆。真冷懷文命，偏枯想聖躬。兩廂環嶽牧，九殿拜兒童。窆石摩挲古，《衡碑》刻劃工。微臣擎旨酒，不敢獻玄宮。

蘭亭

為有《蘭亭序》，青山屬右軍。清流猶映帶，名士盡煙雲。歎逝能無感，論書孰與群！偶然數行字，千古訟紛紛。

王右軍祠

荒祠碑記永和年，東晉衣冠尚宛然。觴詠偶留《修禊帖》，安危能上會稽箋。書名太重經綸掩，兒輩分甘樂事偏。我欲奠公無別物，一籠鵝放惠風天。

西施廟

人去苧蘿空，香煙恰未終。死猶存越廟，生可想吳宮？溪水浣紗影，虛廊響槃風。金錢輸一見，交與守祠翁。傳說西施祀鑒湖，一帆先自走菰蒲。三千年後情如許，可是前生范大夫？

石屋寺

怪石墜空天，臥地猶露縫。一手推可搖，萬年吹不動。石旁有古寺，峨峨紺殿垂。終朝鍾鼓寂，但見鳥雀窺。肅湣留手跡〈（寺有於肅湣手書）〉，迢迢三百秋。問僧僧不知，愈覺山中幽。西齋尤奇絕，懸槃接屋瓦。不敢開窗看，亂山如走馬。

吼山

山頂麥開花，山腰石張口。我舟昂然來，直向口中走。其中別有天，澄泓水百畝。亦復構亭榭，高下羅八九。絕壁摩蒼蒼，似將長劍剖。斜削為鼉梁，架空拖石紐。偶然謦咳聲，千山齊一吼。水深試以篙，不知有底否。但見大魚游，吞餌幾吞手。我遊山川多，此景駭未有。為之泊舟看，自午直至酉。

禹陵大松歌

我來禹陵見大松，身橫九畝疑防風。當日定為蒼鳥種，後來不受秦王封。扶桑遮日松遮雨，各護神聖安玄宮。旁有窆石形奇古，堪與千年松作伍。想見龍牽引時，呱呱後啟猶摩撫。諸侯會葬紛來朝，此松未必無枝條。蒼水使者來掛絛，百蟲將軍不敢燒。山風吹松作濤起，仿佛洪水聲滔滔。我欲呼松問禹狀，松不能言徒崛強。且折松枝滿載歸，驚誇法物商周上。

湖上襍詩

浮家泛宅幾回遷〈（先寓德生庵，再遷陳莊。）〉？遷得西湖到榻前。從此欄杆憑不了，雨餘風定月明天。

月明如水浸沙堤，堤上遊行一杖攜。惹得家僮沒尋處，夜深孤坐斷橋西。

桃花吹落杳難尋，人為來遲惜不禁。我道此來遲更好，想花心比見花深。

范公祠裏藕花居，四十年前我讀書。今日再來人不識，自家一步一躊躕。

誰家愛唱《玉玲瓏》，笛自西飄曲自東。一夜蕩搖聲不定，知他船在水當中。

飛飛小艇慣穿雲，傍曉招人到夕曛。底事遊蜂頻繞槳？兒家衣是藕花熏。

煙霞、石屋兩平章，渡水穿花趁夕陽。萬片綠雲春一點，布裙紅出采茶娘。

坐看陶莊瀑布飛，珠璣吹滿芰荷衣。癡心欲向山僧說，水不流還我不歸。

遠望雲鬟意態佳，近前凝視眼頻開。豈知即是我家婦，一笑各詢何處來。

葛嶺花開二月天，遊人來往說神仙。老夫心與遊人異，不羨神仙羨少年。

花神十二最清華，齊著雲裾踏雁沙。擬向江淹分彩筆，一章詩贈一枝花。

冷泉亭上草如茵，鎮日看泉泉滿身。天竺過門偏不入，觀音應不惱詩人。

鳳嶺高登演武台，排衙石上大風來。錢王英武康王弱，一樣江山兩樣才。

六陵何處認冬青？望帝魂歸淚欲零。偏有子規不解事，聲聲啼與岳王聽。

山無佛像山才古，水有魚船水不幽。我愛九溪十八澗，把人引去又勾留。

（下缺）








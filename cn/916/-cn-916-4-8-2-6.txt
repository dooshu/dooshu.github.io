【同前】

泛舟洛川。济彼黄河。乘流浮荡。□忽经过。孤柏亭亭。回山峨峨。水卉发藻。陵木扬葩。白芷舒华。绿英垂柯。游鳞交跃。翔鸟相和。俯玩璇濑。仰看琼华。顾想风人。伐檀山阿。存彼鱼人。沧浪之歌。邈邈沦漪。滔滔洪波。大道孔（原缺孔字。据古逸本补。）长。人生几何。俟渎之清。徒婴百罗。今我不乐。时将蹉跎。荡心肆志。与物无瑕。欢以卒岁。孰知其他。（○文馆词林百五十七。○逯案。文馆词林赠赵景猷诗。目录作赠赵景猷三首。当篇又作赠赵景猷四首。其第一首十一章著录分明。第二首以下则各首连缀。既不分篇。又不列章。然经细审。季秋惟末以下为一首。与第一首及泛舟洛川一首实共为三首。知目录三首者为是。今为编之如此。）


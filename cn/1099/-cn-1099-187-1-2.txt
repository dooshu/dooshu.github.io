○鹽政疏 【 淮鹽利弊】

竊謂立法湏公而溥、行法湏嚴而密、然又善適變通之權、乃可久而無弊、唐劉晏只用淮鹽、遂濟國用。臣今姑議淮鹽利弊。即天下可推也。國初以兩淮鹵地授民煎鹽。歲收課鹽有差亦猶授民以田而收其賦也惟鹽課條例云。凡各竈丁除正額鹽外將煎到餘鹽夾帶出塲。及私鹽貨賣者絞然則耕民納賦租外將餘粟貨賣者絞可乎此法良有深意而後人失之也淮鹽原額。歲辦三十五萬引有奇。後改辦小引七十萬有奇然兩淮鹽貨。除正額外。猶產餘鹽三百萬引有奇。今正額巳不得多取。餘鹽復不得私賣即三百萬餘鹽安所消遣乎。兩淮行鹽地方。南盡湖廣。西抵河南。東盡東海。地方數千里。人民億萬家。所仰食鹽只七十萬引。饔餐安所取足乎。是無怪乎私鹽橫溢。而鹽價湧貴也。國初竈丁辦鹽。每引四百斤給工本鈔二貫五百文。葢洪武年間。鈔一貫直錢千文。故灶丁得實利。如是而冐禁賣私鹽。絞死可也。今鈔一貫。不易粟二升。乃禁絕竈丁勿賣私鹽。是逼之餓以死也此後來行法之弊非初年之失也正統二年令曰。貧難竈丁。除正額鹽。照舊收納。其餘鹽收貯本塲。每二百斤。官給米麥二斗。十三年令曰。每餘鹽二百斤。給與米一石。若餘鹽二百斤。竈丁實得米一石。乃私賣鹽。即絞死可也葢當時此令雖出而米實無措故官司徒挾此令以征取餘鹽。實不能必行此令。給民米麥。且貧弱竈丁。朝有餘鹽。夕望米麥。不得巳則先從富室稱貸米麥。然後加倍償鹽以出息者有矣。故鹽禁愈嚴。則貧竈愈多。此之由也。貧民賣私鹽。人即捕獲。富至賣私鹽。官亦容隱。故貧竈餘鹽。必藉富室。乃得私賣。富室豪民。挾海負險。多招貧民。廣占鹵地。煎鹽私賣。富敵王侯。故鹽禁愈嚴。富室愈橫。此之由也。且法愈嚴。則利愈大頑民見利而不見法。淮安頑民數千萬家。荒棄農畝。專販私鹽。挾兵負弩。官司不敢訶問。近年恃眾。往往為刼。此隙不弭。必貽大患。不止阻壞鹽法而巳。然既不能講求古法以處置餘鹽。復不能變通鈔法以補給工本。則貧民何所仰賴。而不為變。故鹽禁愈嚴。盜賊愈多。此之由也。此鹽塲竈戶之利弊也。洪武年間。招商中鹽。每引納銀八分。官之征至薄。商之獲至厚塩價平賤則私塩不禁而自止故鹽價平賤民亦受賜永樂年間。每鹽一引。輸邊粟二斗五升。商稅雖加。邊糧仰足。民亦受賜。自永樂以前。淮鹽開中。歲無定額。永樂以後。歲定七十二萬引。復定七分常股。三分存積。夫曰常股。猶常行也。商人先納邊糧。乃給引目。守塲候支常行鹽也。有守候數十年。老死而不得支者。令兄弟妻子代支之。令可考也。曰存積者。積鹽在塲。遇邊糧急缺。乃倍價開中。越次放支之鹽也。故曰存積行而常股廢此居貨罔利。非王法正體。成化以後。准納折色。每鹽一引。准納銀三錢五分。或四錢二分。又令云客商若無見鹽。許本塲買補夫曰本塲買補即開餘鹽私賣之禁矣故姦商借官引以影私鹽然商人竈戶。兩得贏利。州縣民士。亦食賤鹽。惟私鹽愈行。則官鹽愈壅。而法遂大壞。今兩浙鹽許納折色之令可考也。弘治正德年間。或權姦奏討。或勳戚恩賜。皆給引目。自買餘鹽。故法遂大壞。而鹽亦平賤。復有各年開中未盡鹽。名曰零鹽。秤掣餘鹽。堆積在所。名曰所鹽。皆權要報中。借影私鹽以壅正額。故正德以前。鹽價雖平。而正課日損。自御史秦金?戊奏革所鹽秤掣餘鹽。每二百斤作一小引稅銀一兩。則取之過重。自御史戴金。奏减鹽價每鹽一引。納銀八錢。庶幾適中。今之議者。復論鹽包過大。皆不知本末之見也。葢洪武年間。鹽一引。納銀八分而巳。永樂年間。納粟二斗五升而巳。今則每引納銀七錢五分矣權勢賣窩。復取利銀二錢矣復以長蘆兩浙兼搭配支。商人一身。三路支鹽勞費殆不貲矣。計淮鹽一引。葢用銀二兩有奇矣。商人轉販。復以市利。則鹽價益湧貴。乃其所也。夫正鹽湧貴。則私鹽盛行。私鹽愈行。則正鹽愈滯。亦乃其所也。此商人中納利弊也。今欲復洪武之法。則有上策。欲救今日之急。則有中策。區區修補近年利弊。則巳無策。何謂上策。湏變通鈔法鈔重則錢法均而鹽法行矣今若立法。使鈔一貫。值錢千文竈丁得為實利。然鈔巳不行何法使之貫鈔值千錢乎則額鹽一大引。給工本鈔二貫五百。餘鹽一小引。亦給工本鈔二貫五百。各塲餘鹽盡屬之官。私挾私賣。即處絞勿贖則兩淮正鹽。七十萬引。餘鹽三百萬引。舉可招商開中。或如永樂時例。一引輸邊粟二斗五升可也或如成化時例。一引折銀四錢亦可也。若國課充足。如洪武時例。一引納銀八分。藏富于國尤可也。葢私鹽行由正課重也正課輕私鹽不禁自止矣。私鹽塞正課流。邊儲自實矣故曰上策。何謂中策湏更為令曰。凡各商人中正額鹽一百鹽許帶中餘鹽三百引正鹽納邊糧二斗五升。餘鹽納邊糧二斗。聽與竈戶價買。又嚴為令曰。客商借官引影私鹽竈戶不辨驗官引。輒賣餘鹽者。各照私鹽律絞勿贖。又嚴為令曰。正鹽一引。只二百五斤。餘鹽一引亦五百五斤。革近年大包之弊。革近年勸借米麥之弊。革鹽塲積年轄害客商之弊。三邊選廉而有才者一人為提督都御史。兼三邊勸農使。遇鹽商納糧。即與收受。糧賤許納本色糧貴許納折色。俾商無久淹。凡積年所以為商人害者。阻壞鹽法者。悉與革絕。復選廉而有才者一人為漕運都御史。兼理鹽法。俾自舉用運使提舉等官。凡商人納完糧料。即與支鹽。勿得久淹。凡積年為商人害者。阻壞鹽法者。即與革絕。如此庶可几劉晏之利矣漕運都御史。與提督都御史鹽課邊儲互相關通盈縮交與接濟利病均為欣戚邊方腹裏共為腹心兩都御史如左右手然後足以集事行之數年即邊儲可足乃以餘積召募游民。開墾邊地。勸課農畝。邊地愈闢。邊防愈固。百年之利也。故曰中策。何謂無策。洪武初給竈丁鹵地。復給草蕩。所以利竈戶者甚厚。額鹽一引。給工本鈔二貫五百文。復免竈丁雜差。所以資竈丁者甚厚。歲課止七十萬引。所以取之者甚薄。惟餘鹽不許私賣。有餘即給官鈔收之。下以資竈戶。上以總利權。而均其施。天下食賤鹽之利。竈戶無餘鹽之滯。其法極善自鈔法不行則官司無術以處餘鹽矣乃曰挾餘鹽者絞。販私鹽者絞。果可行乎。行之而嚴。即竈丁空腹以死。不然即為變。行之而寬。即三百萬餘鹽之利。即入姦人囊槖矣。法之弊而窮者一也。竈丁窮矣。轉而逃逋。乃區區賑濟。區區招復。千日握其喉。一朝與之食。可聊生乎。故撫賑徒勤。逋逃益甚。法之弊而窮者二也。招商中鹽。一引銀四錢巳重矣。今復加而七錢。尤重矣。買窩賣窩。刻取二錢。邊上科罰。或三四錢。勸借米麥。亦復二錢。殆不知??几倍重矣稅愈重則利愈大姦人避重稅而趨大利。避重稅則正課壅。趨大利則私鹽行。私鹽愈溢。正課愈壅。雖絞刑治之。不可禁遏。况有贖刑之令。有獲鹽不獲人不問。獲人不獲鹽不問之令葢開寬路示之趨矣則私鹽如何不益溢。正課如何不益壅也。法之弊而窮者三也。私鹽盛行矣。官兵捕獲。迄無寧日。頑民挾刅。率而旅拒。在楊子江及各海港者。高檣大舶。千百為聚。行則鳥飛。止則狼踞。殺人刼人。不可禁禦。官兵敢遠望而不敢近語。在兩淮通泰寶應州縣。民厭農田。惟射鹽利。故山陽之民十五以上。俱習武勇。氣復頑悍。死刑不忌。前年流刼。??几致大變故淮安官軍不惟不捕私鹽且受餌利而為護送出境矣山東官軍不惟不捕私鹽反向鹽徒乞鹽充食矣鹽徒千百。白日挾刅徑行。州邑官兵。不敢誰何矣。州縣不敢言。科道不肯言。　陛下高拱。焉得知之。抑亦諉曰事弊巳極。無可柰何。再及數年。則官兵之追捕日嚴。鹽徒之旅拒日稅。拒捕之迹日深。則罪惡之狀日著。官司列罪狀以請法。愚民罹罪罟乃逃生。出不獲巳。必激他變。將誅夷之。則情可哀恤。將緩縱之。則頑獷愈甚。禍釁所極。遂有不可言者矣。法之弊而窮者四也。故曰無策。臣嘗竊曰。治鹽利。猶治河患也治鹽利不究弊源惟末流之防猶治河患不從雍冀孟津懷衛引為陂堰鑿為溝渠以廣其利而分其勢乃從徐沛下流浚其淤土厚其堤防則愈浚愈淤愈築愈潰亦勢也自正統以後。講治鹽法。事例叢瑣無益鹽利。祗足驅民為盜而巳。故今欲興淮鹽之利。湏選淮安漕運及三邊提督都御史。講求其法。而責以底績。選人得失。委記專暫。成効虗實。尤宜責之吏部。期之數年。鹽利不興。邊儲不實。邊民不蕃。邊地不闢。不收久長之效、而坐策治安。兩都御史吏部尚書侍郎。誅罰連坐。然後任人者不敢苟且。任于人者不敢怠頑。而政有實效。此兩淮利弊也。舉兩淮即天下可知也


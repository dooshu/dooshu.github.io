仇远　次萧饶州韵

爱山如爱士，交友竟忘年。

未老先辞禄，能閒始是仙。

清谈真药石，雅志乐林泉。

笑看衡门外，随风柳絮颠。

仇远

仇远　次萧饶州韵

谦谦贤在守，止止乐閒居。

健笔凌三谢，高风继二疏。

家犹传故笏，梦不到安车。

何处溪山好，相从结草庐。

仇远

仇远　次萧饶州韵

寓舍已三迁，闲官又一年。

酒杯时乐圣，茶碗欲通仙。

爱笋从穿壁，浇花自汲泉。

谁能问前代，刘蹶与秦颠。

次萧饶州韵

数椽西郭外，元不与村居。

官冷谋升斗，头童怯比疏。

莫愁书费纸，肯叹出无车。

也胜焦徵士，蜗牛卧雪庐。

仇远


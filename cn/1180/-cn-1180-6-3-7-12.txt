赠荆门守黄君升开封贰守序


黄君既晋开封贰守，旧僚某子曾为文以赠之。黄君曰：“吾思得史张氏文也。”夫余既不能以言悦人也，君知之矣。君知之而必欲余言，是君不欲人以言悦己也。言者不悦人，而听者不人悦，则虽有质直之词，必不逆于耳矣。

于是张子遂言曰：吾观今之为治者，而知吏之难也。夫吏之难，非治民之难也，事人之难也；非得下之难也，悦上之难也。夫事使之数不同，而人之材力有限。譬以什计也，闲僻之地，事简而虑优，吏之材力，五在上而五在下，其半犹及民也。稍繁，则逮下者什三而已。又繁，则逮下者什一而已。为人上者，又以爱憎喜怒殿最之；则虽有倜傥卓荦之士，必不能以什一者事上，而以什九者逮下。何则？势所趋便也。

荆门山厚而土沃，往隶荆州时，在属邑最为殷阜矣。及改隶承天，大工数起，征赋百出，又当郢、邓、蜀、汉孔道，长吏日奔走救过不及，何暇治民事。黄君为之，比及三年，政成民恬。虽不违于上，亦不贻戾于下。以故声望旁达，擢晋大郡。然亦劳且瘁矣！盖时之难也。

夫开封之视荆门，则又繁矣。贰守，尊秩也；会城，劳薮也。秩尊，则上之责之也弥重；劳瘁，则下之望惠也愈难。君能以其什一者事上，而能以其什九者逮下乎？

夫人趋亦趋，人骤亦骤，则无贵于为士矣。往者，余过荆门，谒象山先生祠，继读其文，观先生在荆门时，与友人书曰：“今治道益衰，吏为机巧，溺意功利，失其本心。夫唯有志障百川而东之，不见知于庸人，必见知于识者，不蒙录于上，必有利于下。”卓哉斯言！故先生在官，虽平屯田一事之微，必与监司反覆详勘，务求便于民而后已，即忤上不恤也。嗟乎！非有道独行不改，能不受驱于流俗如是乎？今先生去此数百年，世之富贵尊显者，然澌尽久矣。而先生名德，烂然终古，撷芳荐藻，报祀不辍。其所得孰多孰少，此亦足观矣！

黄君与先生为同乡，数百年后，复蹑遗迹，宦于此州。闻君在治，常饰新先生祠宇，朝夕瞻对，景行流风，必有感者深矣。今兹行也，余亦唯述先生之言行以告，遂志期望之意焉。






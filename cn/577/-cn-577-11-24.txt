恨别


洛城一别四一云三千里，胡骑长驱五六一云六七年。草木变衰行剑外，兵戈阻绝老江边。思家步月清宵立，忆弟看云白日眠。闻道河阳近乘胜〔一〕，司徒急为破幽燕。

〔一〕河阳：乾元元年十月，光弼悉军赴河阳，大破贼众。上元元年，进围怀州。思明求救，光弼再逐北，即日怀州平，此河阳乘胜之事也。当时用兵之失，在于专事河阳，与贼相持，而不为直捣幽、燕之举，公诗盖屡言之。尝制郭子仪自朔方直取范阳，还定河北，制下旬日，为鱼朝恩所沮。次年，光弼遂有邙山之败。《散愁诗》：“司徒下燕赵。”亦此意也。






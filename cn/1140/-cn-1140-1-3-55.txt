青谿庵记

地之胜有天胜有人胜崇山大川殚秀蓄奥凭望寥廓灵异所栖胜以天也遐陬僻土一丘一壑昔贤所憩厥壤用彰胜以人也天之所造人趋之人之所名衆附之其势固然若夫广隰平原徒旅踵接形胜不萃故蹟久湮中有幽人爰居爰处是之谓以我胜不因乎天人而天人若交予之吾邑之响山山之一卷石也下临青溪寒潭在焉李供奉梅都官先後有诗地遂以名其毘乎青溪者平壤也而青溪庵於是乎作盖自虚上人始地故有观音桥石狭而欹有妪坠焉虚曰吾当拓之俾勿坏涂之人负且行者喘汗相属虚曰吾憩而饮之俾勿渇且丐我青溪一曲作放生池吾将庵於斯矣闻者皆笑以为难未数年庵成而行者休渇者饮蹶於途者以安步惊於渔钓者以相忘於江湖虚方掩关枯坐穷览释氏之书是役也岂能徒手立致哉儒者之仁民爱物有终其身不一遂者矣是何成之易也吾乌知夫青溪之蹟不又以虚着耶或曰地故有断碑土人掘得之其文剥裂题曰青谿庵则庵之建殆已有先之者与山隂张君荀仲好与浮屠游具以告予属为记


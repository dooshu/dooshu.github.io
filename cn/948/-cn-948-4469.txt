陆游　渔父

千钱买一舟，百钱买两桨。

朝看潮水落，暮看潮水长。

持鱼换盐酪，县郭时下上。

亦或得浊醪，不复计瓶盎，

浩歌忘远近，醉梦堕莽苍。

玄真不可逢，悠然寄遐想。

陆游

陆游　渔父

楚江茫茫新雨霁，残云蹙作鱼鳞细。

老翁短楫去若飞，我欲从之已天际。

从之不可况共语，醉眼知渠轻一世。

直钓去饵五十年，此意宁为得鱼计！

陆游

陆游　渔父

食箪虽薄尚羹藜，且喜今朝酒价低。

一棹每随潮上下，数家相望埭东西。

团团箬笠偏宜雨，策策芒鞋不怕泥。

应笑漆园多事在，本来无物更谁齐？

陆游

陆游　渔父

数十年来一短蓑，死期未到且婆娑。

敲门赊酒常酣醉，举纲无鱼亦浩歌。

片月又生红蓼岸，孤舟常占白鸥波。

人间各自生涯别，文叔君房媿汝多。

陆游


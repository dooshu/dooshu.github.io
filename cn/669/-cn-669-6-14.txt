14　禮服謂禮之喪服　漢世不諱喪服　唐代五服制度


夏侯勝善説禮服，謂禮之喪服也。師古注云爾。蕭望之以禮服授皇太子，則漢世不以喪服爲諱也。唐之姦臣以凶事非臣子所宜言，去國卹一篇，而凶禮居五禮之末。五服如父在爲母叔嫂之類，率意輕改，皆不達禮意者。五服制度附于令，自後唐始。【原注】見五代史馬縞傳。

【閻按】己未、庚申在京師，與汪鈍翁論喪禮不合，鈍翁詆余曰：「聞渠有嚴親在，奈何喋喋與人言喪禮！豫凶事，非禮也。」余對以此條。徐原一宫贊曰：「於史有徵矣，於經亦有徵乎？君其思之。」余退而思，得二事曰：「雜記曾申問於曾子曰：『哭父母有常聲乎？』申，曾子次子也。檀弓：『子張死，曾子有母之喪，齊衰而往哭之。』案昔者孔子没，他日子張尚存，見孟子。子張死，而是時曾子方有母喪，則孔子在時，曾子母在堂可知也。既在堂，胡忍以喪禮相往復若曾子問者乎？」宫贊擊節曰：「雖百喙亦不能解矣。」〇舊唐書禮儀志：「高宗顯慶二年，長孫無忌奏：『今律疏有舅報甥服。』」則五服制度附于令，不自後唐始，五代史記誤。

【元圻案】漢書夏侯勝傳：「勝，字長公，東平人。爲學精熟，所問非一師。善説禮服。」〇蕭望之傳：「望之，字長倩，東海蘭陵人。從夏侯勝問論語、禮服。爲太傅，以論語、禮服授皇太子。」〇柳子厚裴瑾崇豐二陵集禮後序云：「自開元制禮，大臣諱避，去國卹章，而山陵之禮遂無所執。世之不學者，乃妄取預凶事之説，而大典缺焉。」〇唐書禮樂志：「五曰凶禮。」「周禮五禮，二曰凶禮，唐初徙其次第五。而李義府、許敬宗以爲凶事非臣子所宜言，由是天子凶禮闕焉。至國有大故，則皆臨時采掇附比以從事，事已則諱而不傳。」〇五代史雜傳：「馬縞，不知其世家，唐莊宗時，權判太常卿。縞言：『縗麻喪紀，所以别親疏，辨嫌疑。禮，叔嫂無服，推而遠之也。唐太宗時，有司議爲兄之妻服小功五月，今有司給假爲大功九月，非是。』廢帝下其議，太常博士段顒議：『嫂服給假以大功者，令文也，令與禮異者非一，而喪服之不同者五。禮，姨舅皆服小功，令皆大功。妻父母壻外甥皆服緦，令皆小功。禮、令之不可同如此。』劉煦等議曰：『令於喪服無正文，而嫂服給大功假，乃假寧附令，而敕無年月，請凡喪服皆以開元禮爲定，下太常具五服制度，附於令。』令有五服，自縞始也。」〇通典禮四十九：「周制，父在爲母周，屈也。大唐前上元元年，武太后上表曰：『父在爲母服止一周，雖心喪三年，服由尊降。竊謂子之於母，慈愛特深，三年在懷，理宜崇報。今請父在爲母終三年之服。』詔依行焉。垂拱初，始編入格。」又禮五十二：「周制，嫂叔不相爲服。貞觀十四年，太宗謂侍臣曰：『同爨尚有緦麻之恩，而嫂叔無服，宜集學者詳議。』侍中魏徵等議曰：『嫂叔之不服，蓋推而遠之也。禮，繼父同居，則爲之周。未嘗同居，則不爲服。又從母之夫，舅之妻，二人不相爲服。或曰同爨緦，然則繼父之徒，並非骨肉，服重由乎同爨，恩輕在乎異居。嫂叔譬同居之繼父，方他人之同爨，情義之深淺，寧可同日哉？謹按嫂叔舊無服，今請小功五月。』報制可。」〇元行沖父在爲母及舅姨嫂叔服議：「父在爲母，罷職，齊周，而心喪三年，謂之尊厭者，則情申而禮殺也。今若捨尊厭之重，虧嚴父之義，略純素之嫌，貽非聖之責，則事不師古，有傷名教矣。」又云：「嫂叔不服，遠嫌疑也。若引同爨之緦，以忘推遠之跡，既乖前聖，亦謂難從。」蓋議而不從也。






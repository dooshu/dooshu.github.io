57　王爚以親老辭督府辟書　温嶠奉檄絶衿違母　徐庶失母心亂辭命　張南軒論温嶠得失


王相【原注】爚。嘉熙閻按：「理宗在位十三年丁酉改元。」間，以親老辭督府辟，其書曰：「昔温太真絶衿違母以奉廣武之檄，心雖忠而人議其失性；徐元直指心戀母以辭豫州之命，情雖窘而人予其順天。」

【何云】稍節冗字即佳。

【元圻案】晉書温嶠傳：「嶠，字太真。元帝初鎮江左，劉琨以嶠爲左長史，檄告華夷，奉表勸進。初，嶠欲將命，其母崔氏固止之，嶠絶裾而去。」〇劉琨傳：「琨封廣武侯。」〇蜀志諸葛傳：「劉琮聞曹公來征，遣使請降。先主在樊聞之，率其衆南行，亮與徐庶並從，爲曹公所追破，獲庶母。庶辭先主而指其心曰：『本欲與將軍共圖王霸之業者，以此方寸之地也。今已失老母，方寸亂矣，無益於事，請從此别。』」〇先主傳：「陶謙表先主爲豫州刺史。」〇張南軒史論曰：「温太真忠義慷慨，足爲晉室名臣。然吾獨有所恨者，絶裾之事也。昔之人不以窮達得失累其心，聽天所命而行其性命之正，故或仕或不仕，皆非有所爲也。自後世功名之俗興，而遷就趨避之説起，雖豪傑之士，失其性者多矣。獨不見徐元直之事乎？元直所謂『方寸亂矣』，蓋其天性不可已者也，而太真獨忍於此乎？」王爚此聯，全本於此。






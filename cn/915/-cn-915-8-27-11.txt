◇上疏乞自效（《艺文类聚》题作「劝高帝北伐启」，乃武帝之误。）

臣每览史传，见忧国忘家，捐生报德者，未尝不抚卷叹息，以为古今共情也。然或以片言微感，一食小惠，参国士之眄，同布素之游耳。岂有如臣独拔无闻之伍，过超非分之位，名器双假，荣禄两升，而宴安昃罢之晨，优游旰食之日。所以敢布丹愚，仰闻宸听。

今议者或以西夏为念，臣窃谓之不尔。其故何哉？陛下圣明，群臣悉力，顺以制逆，上而御下，指开赏黜之言，微示生死之路，方域之人，皆相为敌。既兵威远临，人不自保。虽穷鸟必啄，固等命於梁（《艺文类聚》作「良」。）鹑，困兽斯惊，终并悬於厨鹿。凯师劳饮，固不待晨。臣之寸心，独有微愿。

自猃狁荐食，荒侮伊，天道祸淫，危亡日至，母后内难，兵力外虚，谣言物情，属当今会。若藉巫、汉之归师，骋士卒之馀愤，取函谷（《艺文类聚》作《河》。）如反掌，陵关塞若摧枯。但士非素蓄，无以即用，不教民战，是实弃之。特希私集部曲，豫加习校。若蒙垂许，乞隶监省，拘食人身，权备石头防卫之数。臣少重名节，早习军旅，若试而无绩，伏受面欺之诛；用且有功，仰酬知人之哲。（《南齐书·王融传》。朝廷讨雍州刺史王奂，融复上疏。《艺文类聚》五十九。）


○方等寺经藏记

古者伏羲氏之王天下也，始画八卦，造书契，由是文籍生焉。而以三坟五典载其前，以鸟官云纪纪其後。则周文王於里而演《易》，孔宣父於东鲁以删《诗》。以明古今国家之所为，显君臣父子之所作。由是吾道逐世而盛，斯文得口而行。则四夷慕中夏礼教而来，圣典缘中土敬信而到。始则周昭王知佛生於中国，後则汉明帝梦佛见於寝时。由绪於今，史册斯在。具司马迁录古老之语入於正史，郭景纯采谣俗之志而以为书。尚勤万代博古之贤，讨寻懿行。忙六合（阙三字）馀之学，探赜异闻。而又周柱史以道德为经，本无为而自化，以清净而自正。体虚无而通元言，杳冥中而有精，以无欲而观妙。上助皇王之大化，次归纯朴於舆人。其中华之教，有斯史籍，备之载矣。

而後以西方释氏之教，爰到同化人。仅二千馀年，以诸佛之大说因缘，救众生之渐深苦恼。以方便之言譬喻，以化度之力慈悲。若非调御丈夫，出广长舌相，或在给孤园内，或於耆崛山，集大众则此界他地俱来，说大乘则小法邪见顿悟。名为法宝，志於佛言。以五百四函总三乘十二分教，兼此经文赞诵，付诸国王大臣。约僧以斋戒精勤，化俗无骄奢放逸。复以先朝白马，尝负真诠。梵本既来，翻译相继。求诸闻见，异代同归。有土皆行，无君不敬。於以传真偈於神州海岛，启金文於朝磬暮香。万方生死之徒，动念者报应堪验。六道轮回之类，归心者超拔无疑。感空王之化诱多门，使群生之归向有路。遂大和五年六月，则有管内都监长讲律大德宏机、尊宿律大德延寿与都劝首韦广安罗环等，共为议焉。乃曰：“尘世大空，浮生一梦。”论古人则伤心坟冢，看浮俗则弹指风灯。以为言有四夷，难生中国。上以天人福尽，暂来作富贵英豪。奚知凡世罪多，又去入畜生饿鬼。验诸佛而既无诳语，修诸善而忍不同心。乃召居县邑之信仁，住寺院之上德。散请化缘之士，遐招书写之人。一境共缘，十年告毕。喜经论入众函而俱满，念工匠装宝藏以共成。以金仙居於中心，以风铎鸣诸四角。言胜绝则如地涌出，观元妙则自天降来。若使共为护持，则牢度大神现宝珠於头上。更以同为赞叹，则信相菩萨鸣金鼓於梦中。功德此圆，僧俗相贺。莫不松门白昼，竹牖良宵。梵音引读於金文，灯焰延开於宝帙。遂使开禅毳客，入探贝叶之元。停口轮师，来味莲花之妙。是以一句一偈，闻之者涕泪堪垂。若女若男，信受者欢喜皆大。状渴鹿而口临福海，如穷子而手入宝山。使刚强者不烦王法而和柔，令罪业者不经地狱而解脱。噫！

人生须臾岁月，倏忽死生。既贪身炫聪明，共好心先警悟。悭贪作而贫穷是报，人我起而嗔恚复生。手来而空手俱来，身去而空身共去。是人眼见，举世心迷。预修此日桥梁，何止一生福利。睹斯胜作，善莫大焉。彬八十馀生，三教在念。今幸睹（阙）家再造，礼教重新。先唐允圣於江南上，帝储休於域内。崇君臣忠敬之道，修寝庙配享之严。睹虚空之吉祥云，报清泰之再中瑞。以远到者，人自蛮船虏帐。以求货者，物乃蚌宝蛟绡。化被八方，庆流万福。寰区有是，士庶幸焉。时乃秋扫阵云，波澄鲸海。莲清净而朝涵玉露，松偃蹇而夜喝金风。雁有翼以辞寒，僧无心而入妙。幸於是日，聊以述焉。时唐保大二年八月十五日记。

孟宾子

宾于，字国仪，连州人。晋天福中进士，楚文昭王马希范辟为零陵从事。及恭孝王希萼入金陵，宾于归南唐，累迁滏阳令。致仕隐玉笥山，自号群玉峰叟。复起为水部员外郎，归老连州，年八十七卒。


○春運儹領防護要務疏 【 儹運護運】

竊惟征討國之大事、糧餉軍之大命、臣以衰病餘息、謬肩是役、先是待輸無米、航海無船、直省同舟、若分秦越、臣建議請借臨德倉糧、請徵登萊等處本色、青動近海郡縣預備倉糧、請造遼船、造沙船、募淮船、及雇覓商船、請添遼東陸運騾頭、其餘一應專行事宜飛檄各属、再三申飭、乃委贊理司官、分投催儹寢食俱廢、肝腸欲嘔、伏枕呻S吟Y、不敢言病、誠念國家事重、而不敢有其身也、續該經略督臣定議、歲運七十萬臣查各道報到糧數頗足、今歲之運、其應用船隻差官分造、勒限前來、雇覓已到者、見在裝運、是糧與船、漸有次第、亦皆撫道諸臣、恊心共濟之力也、臣獨念糧以數十萬計船以數百艘計、即漕運原在內地、有各衛所官軍領運、有把摠摠兵等官專制、尚多延綏侵費之弊。海運險遠十倍內河。乃零星發洋。漫無紀統則何弊不可生又茫茫一水、我與倭共、乘機侵掠兵家之奇。防衛何可不密也。但添一官。則多一官之費。添一兵。則多一兵之餉自東征以來。費用不貲、官民俱困、即造船一節、出于萬不得已、臣猶難之、更議添設領運護運官兵、少則無濟于事。多則財力難供臣反覆思之、惟有儹運防運、合為一體、于勢最便、于財最省、于事最得濟也今日海運、西起天津、遵海南濱、而東至于登州、登州渡海、達于旅順、旅順遵海、北濱而東、直至朝鮮、海道迂遠、又且更迭往來、即設把摠摠兵長運押、不免顧此失彼、合無除分運各官、聽該道自行選取、仍令長運押行外、其在天津、專立一摠。就便令海防撫臣選委標下官一員領之。專立一摠。就便令登萊摠兵選委標下官一員領之。濟青萊共立一摠。就便令山東撫臣、選委標下官一員領之、兩摠俱儹護至登州。而儹護過海至旅順而止旅順專立一摠。就便令新駐旅順摠兵、選委標下官一員領之。儹護至朝鮮而止朝鮮更立一摠。專管交卸。亦令旅順摠兵。就便選委各摠仍管稽查夾帶諸弊、帶催回空各船、登州各管挑濬防倭城海口。及各島安泊處所。兩摠兵摠理于上嚴加約束。各分信地。鱗次接管。則官兵不添而自足事權不分而自專不惟海運無虞。因而熟知海道演習水戰亦防海之大計也然防護一節、責在撫鎮臣前巳具題、荷蒙　皇上俯允、若添官儹運不惟多官多費。且事權不一。必至互相推諉。臣固以為合為一事。最便最省。而最得濟也。但萬里烟波、四望無際、颶風一起、則倒海排山、獨浪一澎、則吞天浴日、兼之石礁島嶼、交列橫鋪、鯨鱷潛藏、蛟龍出沒、談之者色變、望之者心寒、而當之者、魄散魂飛、非人所樂趨也、此策有不可少自非大破常格。賞罰不爽恐不足以起懦夫。礪銳志。而鼓其必往之心。查得先年薊鎮邊防、修葺稱難、後該閱臣題准事例、修守有功、與斬獲同賞、故人爭效力、而該鎮牆臺墩燧、遂甲九邊、則鼓舞之效也、今海連大難于修守、而時事孔棘、又萬倍于薊鎮承平之時、臣亦願海運有功。與斬獲同賞。人未有不效力者糧則責之有司以分數多寡有無侵削及運到水次先後為殿最運則責之兩摠兵五把摠各分運官以運期遲速有無夾帶漂損為殿最一運之畢。撫鎮道據實開送。臣即截題。備照歲運通完。自鎮道以及有司領運各官。容臣分別功罪。類題請　旨。即照薊鎮修守事例。與斬獲相提而論。則承委員役、前有所慕。後有所懲。希榮慕進之念。奪其避險畏難之心。運事可蚤濟矣。再照督兵贊畫司官、與臣督餉贊理司官、皆為軍務宣力、督兵中軍標下守備等官、與臣督餉中軍、及守備官、皆為軍務效勞、東事功成、相應一體優敘、又天津登萊旅順之外、其餘各該鎮道、雖無海運之責。然積餉造船。各有分任。臣皆隨事責成、使之協心共濟、待其果著勤勞、亦得?敘、葢事出非常。不可以常格拘之也。伏乞敕下該部、再加酌議、如果臣言不謬、即望速賜施行餉務幸甚、萬曆二十六年正月十六日、具題、本月二十二日奉　聖旨、該部知道


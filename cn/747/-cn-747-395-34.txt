○对赐则出就判

〈甲赐则，有司令出就，诉云未成。〉

天地设位，圣人成能，任良列官，以同而异。故周分六职，悬教理之文；礼辨九仪，正邦国之典。惟甲位荒王爵，宠受公车，赐则当五命之差，等威陈七就之数。既图龙鹄之象，亦分金玉之饰。大赤以朝，关诸异姓之伍；太白爰即，崇乎四位之封。彼已之词，诚组总之未备；有司之令，意彝伦之是疑。国容此欺，尔瞻何在？子有车马，不驰不驱；礼尚威仪，不轨不物。以典宪，允乎清明，当是负霜之凶，非为遇雨之吉。








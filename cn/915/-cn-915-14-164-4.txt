◇谢皇太子造天台山下寺成启

仁寿元年十月三日天台寺故智者弟子沙门智越一众启：伏闻龙树迁化，天竺为立伽蓝；宝志云亡，梁国盛修开善。良由菩萨本誓，互相显发。凡是声闻，但知称赞。伏惟亡师和尚，具难思之德，作天人之师，安禅涅，示希有事。披案经律，千载一闻。妙德昭彰，兴于圣世。伏惟尊师重道，爰缮伽蓝。建立之所，甚得山相。先师尝言其地，必待良缘。追寻此记，弥会今日。即寺居五峰之内，夹两涧之流，堂殿华敞，房宇严秘，方之净土，用集神仙。成就已来，先师恒垂影迹。圣境虽遥，有感斯应。既兴塔庙，故现灵奇，爰示诸佛，咸同慑受。越等庸薄，谬齿门徒，仰惭栋宇，俯励心力。常于寺内，别修斋忏，恒专禅礼，庶藉熏修。奉酬圣泽，不任喜荷！谨遣使灌顶智ロ奉启谢闻。谨启。（同上）


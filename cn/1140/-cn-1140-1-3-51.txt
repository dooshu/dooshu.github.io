西乐庵别构精舍记

浮屠法非余所习知也而不厌与浮屠游尝去市?入山寺见修篁怪石高树婆娑辄解衣坐啸忻然若有得也垂老遭乱不能数入山於是以郭外诸寺舍为山游而所谓西乐庵者去城西三里偪处官路有新其宇不僻而能幽先是明万历中孝亷吴公伯敬为僧性果聚数椽赵凡夫书额其上岁久弊陋顺治乙酉僧炤极得庵南隙地别筑三楹手自植柏高皆三丈余层隂覆地僧日汲井泉具茗饮用饷行旅人不病渇又虑其力不继也敝衣并食买田十有六亩以遗後来可谓能且惠也已乙卯春暮吴子雨若圣飞期余至庭中木芍药方华留坐移时极具言其始末丐为记余未暇作也漫题三絶句已复笑曰斯何益汝事而徒疥汝壁翌日乃记之世固有不劳衆而兴役啬乎已而丰乎物者有类於是皆可书也


仲氏宅宴序


仆不幸，在流俗而嗜烟霞。恨林泉不比德，而嵇阮不同时。处良辰而郁怏，仰高风而杼柚者多矣。岂夫司马卿之车骑，上客盈门；仲长统之园林，群英在席？坐卧南郭，萧条东野，江波浩旷，晴山纷积。嘉鸳鸾之接翼，曜江汉之多才。顾斜景而危心，瞻火云而变色。思传胜饯，敢振文锋。

盖同席者高人薛曜等耳，盍各赋诗，放怀叙志，俾山川获申于知已，烟霞受制于吾徒也。











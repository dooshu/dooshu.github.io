贾人

济阴之贾人，渡河而亡其舟，栖于浮苴之上，号焉。有渔者以舟往救之，未至，贾人急号曰：“我济上之巨室也，能救我，予尔百金。”渔者载而升诸陆，则予十金。渔者曰：“向许百金，而今予十金，无乃不可乎！”贾人勃然作色曰：“若渔者也，一日之获几何，而骤得十金犹为不足乎？”渔者黯然而退。他日，贾人浮吕粱而下，舟薄于石又覆，而渔者在焉。人曰：‘盍救诸？”渔者曰：“是许金而不酬者也。”舣而现之，遂没。郁离子曰：“或称贾人重财轻命，始吾或不信，而今知有之矣。张子房谓汉王曰：‘秦将贾人子，可啖也。’抑所谓习与性成者与！此陶朱公之长子所以死其弟也。孟子曰：‘故术不可不慎也。‘信哉！”


卷十四

洪武三十五年十一月庚辰朔钦天监进永乐元年大统历  上御奉天殿受之颁赐诸王及文武群臣

○夜有星如鸡子大青白色光烛地出轩辕东北行入下台

○辛巳敕镇守辽东左都督刘贞曰向虏未入寇之时屡敕尔等严守备勿轻忽今闻虏入境劫掠此不用朕命故也其即收集各屯人畜于近城暂住严固边备审度事机可发军则发不可即止务在万全慎毋轻率前过深可为戒矣

○擢监生马宾为礼科给事中

○壬午命礼部清理释道二教凡历代以来若汉晋唐宋金元及本朝洪武十五年以前寺观有名额者不必归并其新创者悉归并如旧

○北平署布政司事仪宾李让奏请七月以前各处商民中盐未关引者暂停止先令北平中纳候粮可足三年仍依前例户部尚书夏原吉曰让言虽善但商民旧中者守候已久难于再稽其北平新中者今置流通文籍付运司令不次支给  上从原吉言

○夜有星如鸡子大青白色有光出天庙西南行至游气晓刻火星入亢宿

○癸未修常州府武进县剩银河闸

○甲申高平王济烨来朝

○上谓掌后军都督府事云阳伯陈旭等曰东北胡虏数入边境窥瞰虚实或径至剽掠其令武安侯于千户寨灰岭庆州神树西马山七渡河皆设烟墩候望有警即放炮使屯守知备仍令新昌伯以所领军自小兴州至大兴州东接牛岭会州塔山龙山诸处屯种北勿出会州西勿过千户寨

○升都指挥使景福为右军都督佥事都指挥佥事薛贵后军都督佥事徐甫为浙江都指挥同知并加赐赉初  上升功臣福等以有罪不预至是  上谓兵部臣曰诸将士从朕征讨出万死一生一资半级得之良难而武人不谙礼义易于犯法朕既弃过录功即可如例升赏于是福等皆预恩命

○升锦衣卫指挥佥事刘智萧逊葛能李敬俱为指挥使

○辽东都指挥司奏近虏寇犯盘山驿虏掠人畜即督官军邀之于尖山北贼骇散追回男女百八十五人牛二百一十七头又追至柳河迤北贼远遁而还  上谓兵部臣曰虽能追夺所侵掠曷若先事有备使贼不能入境此皆边将素不谨也仍驰檄戒饬之

○乙酉升高邮卫指挥同知王杰为山西都指挥同知羽林前卫指挥使张森指挥同知董义羽林右卫指挥同知王铭俱为都指挥佥事森任河南都司义浙江铭山东金吾右卫指挥同知方全羽林前卫千户薛成王兴俱为指挥使成任金吾右卫全兴各任本卫羽林前卫指挥佥事钱聚金吾左卫千户吕伍安孙斌大兴左卫千户车鉴俱为指挥同知聚伍安各任本卫斌羽林左卫鉴江淮卫羽林前卫千户贺全脱火歹金吾左卫千户王勉金吾右卫千户王刚王得山海卫千户唐成俱为指挥佥事全脱火歹俱任本卫勉刚成俱金吾右卫得孝陵卫命旗手卫故指挥佥事于海弟勇袭其兄职

○丙戌新作奉先殿成享  五庙太皇太后

○思州宣慰使田琛来朝贡马赐琛袭衣及白金锦绮

○永顺宣慰使彭添保保靖宣慰使彭万里石砫宣抚马良及卧龙番等长官龙祖庆等各遣使贡马及方物贺明年正旦赐钞币有差

○设郴州郴江驿

○丁亥礼部进册  皇后仪注先期三日斋戒遣官祭告  天地  宗庙用香币酒脯行一献礼前一日礼部同鸿胪寺官设诏案于奉天殿中节册宝案于诏案之南节案居中册东宝西设节册宝彩舆于丹陛之东尚宝司设宝案教坊司设中和韶乐及大乐至日早锦衣卫官设卤簿大驾内官设  皇后受册位于宫中及设节册宝案节案居中册东宝西设香案于节案之前设内赞二人引礼二人设女乐于丹陛之上  上具皮弁服御华盖殿翰林院官以诏书用宝讫鸿胪寺官奏执事官行礼毕奏请升殿如常仪文武百官具朝服行叩头礼左右侍班正副使入就拜位赞鞠躬乐作四拜典乐止传制官跪奏传制俯伏兴执事官举节册宝案由殿左门出置御道中传制官由左门出西向立称有制赞正副使跪制曰洪武三十五年十一月十三日册妃徐氏为皇后授以册宝命卿等持节行礼赞俯伏兴乐作四拜礼毕乐止执事官举节册宝置彩舆中黄盖遮送乐作至奉天门乐止仪仗鼓乐迎节册宝至右顺门外正副使朝北立内官捧节册宝由正门入女乐导迎节册宝未至之前引礼请  皇后具礼服宫人侍卫以俟节册宝将至引礼导  皇后出迎于宫门外节册宝至由正门入  皇后随至拜位内官以节册宝各置于案乐作内赞赞四拜乐止赞宣册赞跪宣册女官取册立宣于  皇后之左宣讫赞受册赞搢圭宣册女官以册跪授  皇后受讫以授女官女官跪受于  皇后之右立于西赞授宝其授受一如册赞出圭赞兴乐作内赞赞四拜乐止礼毕内官持节由正门出  皇后出送于宫门外内官至右顺门以节授正副使报礼毕正副使得报持节复命翰林院官以诏书授礼部官礼部官捧诏书于承天门外开读如常仪  皇后受册毕内官先具谒告仪物翰林院官具谒告文  上率  皇后皆具服诣  奉先殿行谒告礼如常仪谒毕  皇后具服于内殿俟  上具皮弁服升座赞引女官导诣  上前就拜位行谢恩礼乐作八拜乐止赞礼毕还宫是日内官设  皇后座于宫中南向设诸亲诸命妇拜位于墀内北向设仪仗女乐设内赞二人引礼二人引礼导长公主公主及亲王妃俟  皇后具服升座引礼引诣  皇后前行八拜礼次引六尚等女官行礼如之次引四品以上外命妇行四拜礼赞跪内赞跪致词云妾某氏等恭惟  皇后殿下荣膺册命正位中宫礼当庆贺致毕赞俯伏兴平身四拜礼毕次日文武百官上表命妇上笺称贺如常仪制曰可

○升金吾左卫千户胡才轻为旗手卫指挥佥事

○复安东中屯卫大同沈阳二屯卫俱隶北平都司铜鼓五开靖州三卫仍隶湖广都司  戊子礼部言在外文武五品以上衙门进贺册  后表文其进中宫笺文原无定制诸司职掌惟言在京命妇进笺考之宋制至道三年册后群臣奉笺称贺国朝在外各王府及文武五品以上衙门凡遇节旦俱有进贺中宫笺文以此例之册立中宫宜令进笺称贺从之

○礼部又言亲王仪仗合增红油绢销金雨伞一红纱灯笼红油纸灯笼各二对魫灯一对大小铜角二对从之

○己丑敕镇守辽东左都督刘贞曰开原骑士一千止留三百守备余七百令还辽东与金复海盖四卫骑士同操养威畜锐以俟若虏轻剽深入有可乘之机即出奇突战非欲侥利盖欲出彼不测而摧沮之使不敢复入然后边境可宁屯田军士得安于耕作若无机可乘则严固守备毋开边隙

○升翰林院侍读解缙为本院侍读学士侍讲胡靖编修黄淮检讨胡俨皆侍读修撰杨荣编修杨士奇检讨金幼孜皆侍讲

○鞑靼头目伍丑驴自凉州来朝命为锦衣卫指挥佥事

○庚寅升营州右护卫指挥使张祯金吾右卫指挥使完者帖木儿指挥同知万得俱为都指挥佥事祯等从  上征讨尝出哨徐州有功故论报之

○狭西商县言本县凤凰山旧有银坑八所乞令所司核实定额开煎从之

○夜月犯天囷星

○辛卯长山王贤焌来朝

○壬辰册妃徐氏为皇后册曰粤稽古典内治之隆妫汭嫔虞涂山翼夏姬周之盛本自姜任厚德承天彝伦攸叙昔我  皇考太祖高皇帝龙飞启运身致太平亦惟我  皇妣孝慈高皇后坤元合德克相肇基日月光华照临下土化成俗羙有关睢麟趾之风淑庆方亨壸仪犹在咨尔徐氏中山武宁王徐达之女为朕正妃内助藩国二十余年朕躬行天讨无内顾之忧济朕艰难同勤开国今寰宇肃清朕登大宝允赖相成宜正位号今特遣使奉金册金宝立尔为皇后以奉  神灵之统母仪天下表正六宫尔尚远遵古道谨守  高皇后之训夙夜儆戒永保贞吉耿光万年于戏敬之是日诏告天下诏曰朕荷  天地神灵  祖宗敷佑继承大统华夏肃清稽于古典虞夏殷周之盛亦资内助以致雍熙朕  皇考太祖高皇帝肇修人纪惇典庸礼臻兹治平薄海内外室家相庆功德兼隆与  天同运亦惟朕  皇妣孝慈高皇后效法承  天肃雍显相德配  圣神化家为国朕奉藩于燕垂二十年正妃徐氏开国元勋中山武宁王徐达之女达佐朕  皇考咸有一德格于  皇天惟申命用休君臣笃庆荣裕始终毓兹贞淑嫔于肇封家政辑宁朕躬行天讨无内顾之忧厚德嘉贞壸仪懿范同朕恭勤保兹  天命君临尔万姓之上是用于洪武三十五年十一月十三日命使奉金册金宝立徐氏为皇后正位中宫共承  宗庙布告天下咸使闻知

○文武百官命妇朝贺  中宫赐宴及钞彩币表里有差

○广泽王允熥怀恩王允爁至京皆免为庶人以表不能匡辅其兄也

○夜月犯毕宿右股第一星

○癸巳  上谓兵部尚书刘俊曰建文时军官总小旗以罪罢职役者罪多失当其皆复之洪武中罢职役者令从边将立功俟有功亦复之时镇远侯顾成镇贵州都督韩观镇广西刘贞镇辽东何福镇宁夏凡各处官旗立功者随所近分隶焉

○命都指挥同知王仪徐政俱任河南都司都指挥佥事杨钦祖任北平都司

○选校尉五千于江西补各郡王从人之阙

○设雅州苍溪龙滩虎跳三驿

○甲午封皇第三女为安成公主

○以册立中宫宴文武群臣四品以上于奉天殿五品以下于丹墀命妇宴于坤宁宫

○设金华府双溪马驿

○乙未复荆州中护卫隶辽王府改宣府护卫为长沙护卫仍隶谷王府以宣府所余官军设宣府左右二卫左卫于保定屯守右卫于定州屯守改广宁三护卫为广宁左右中三卫隶辽东都司

○丁酉左军都督佥事何浚坐不宿卫免官命于宁夏听总兵官左都督何福调

○戊戌冬至  上御奉天殿受朝贺大宴文武群臣及四夷朝使命妇朝  皇后于坤宁宫锡宴

○己亥命普定卫故指挥使顾统子兴祖袭其父官时尚幼令读书习武艺俟年十五任事统镇远侯成长子成初归  上于真定建文君闻之杀统至是  上悯统故特优恤之

○户部尚书夏原吉言宝钞提举司钞板岁久篆文销乏且皆洪武年号明年改元永乐宜并更之  上曰板岁久当易则易不必改洪武为永乐盖朕所遵用皆  太祖成宪虽永用洪武可也

○晓刻火星入氐宿

○庚子升都指挥使梁铭为后军都督佥事金吾左卫千户傅贵为本卫指挥同知

○宁夏总兵官左都督何福奏比虏袭凉州掠近城三十里守将都指挥丁斌畏怯不进时舍人王荣差使在凉州见寇已去輙督兵穷追致官军失利斌失机荣擅命皆当明正其罪  上命法司治斌荣罪福又奏边警不时而堪战之马少无以应猝远命河南都司于属卫选千五百匹给之

○辛丑高平王济烨庆成王济炫长山王贤焌辞归各赐钞二千锭其从官赐钞有差

○抚安北平郡县户部郎中李昶言真定武强县南滹沱河决渰民田五十余顷宜亟修治而民力不敷乞发傍近州县民及真定卫军相参修筑从之

○河南布政司参议杜骥按察司佥事吴彝石常都司都指挥佥事刘圭有罪谪兴州屯戍初周王未复国河水暴溢奄至城内仓猝无所避骥等挈家入避王府又尝乘马至端礼门下至是事觉法司论其罪遂谪之

○夜有星如弹丸大青赤色出文昌西约丈余发光如盏八光烛地至紫微西蕃外

○壬寅遣使赍敕谕兀良哈鞑靼野人诸部曰朕命统承天位天下一家薄海内外俱效职贡近边将言尔诸酋长咸有归向之诚朕用嘉之特令百户裴牙失里赍敕谕尔其各居边境永安生业商贾贸易一从所便欲来朝者与使臣偕至  上以北平左布政使郭资有守城功升户部尚书仍命掌布政司事赐银三百两文绮二十匹有副钞五百锭

○夜月犯太微东垣上相星

○癸卯遣太监郑和祭乳母冯氏

○岷王楩来朝

○夜有星如鸡子大青白色有光出子星南行至游气

○甲辰改山东按察副使林崧为广东按察副使

○升金吾左卫千户者儿瓦歹为本卫指挥佥事

○吏部言旧例教授满九年任内诸生有举人九名又考本官通经者升用举人四名及考通经者从本等用举人不及四名又考不通经黜降别用今四川顺庆府儒学教授冯庄甫考通经任内止有举人三名请降用  上命降学正著为令又言盐课提举司考满旧无定例宜如税课司局官三年赴布政司按察司考核九年赴部通考从之

○都察院副都御史陈瑛言  皇上顺天应人以有天下四方万姓莫不率服然  车驾初至京师有不顺命而效死于建文者如礼部侍中黄观太常寺少卿廖昇翰林院修撰王叔英衡府纪善周是脩浙江按察使王良沛县知县颜伯伟等计其存心与叛逆同宜追戮之  上曰朕初举义诛奸臣不过齐黄数辈耳后来二十九人中如张紞王钝郑赐黄福尹昌隆皆宥而用之今汝所言数人况有不与二十九人之数者彼食其禄自尽其心悉勿问盖  上初入京城昇及是脩自经死观时守安庆投江死叔英守广德自经死良在官阖家自焚先是  上兵至沛县伯伟不肯下与其子俱死后瑛阅方孝孺等狱词遂簿录观叔英家妻女皆将给配观妻出通济门先挤其二女于河遂自沉叔英二女皆笄就锦衣卫狱俱赴井死

○乙巳升燕山前卫总旗苗从义为指挥使从义首预平定九门后累有军功故特超用之

○朝鲜国王李芳远遣陪臣河仑等奉表朝贺贡马命礼部宴劳之

○西域回回苏哈丁狭西丁等二百人来朝贡马百六十骆驼二赐钞有差

○丙午乐志制陪祀官祭服二百袭乐舞生红罗袍服二百一十四袭

○复河南布政司右参议邢政按察佥事魏本立官初政等建文中坐罪谪戍广西故召复之

○广西安隆峒土酋岑子得来朝贡马请设治所

○夜金星犯垒壁阵西第五星晓刻月犯罚星

○丁未升彭城卫指挥使朱广为山东都指挥佥事羽林前卫使栗义为山西都指挥佥事论其从隆平侯张信直沽之功也

○戊申升都指挥佥事周兴金吾右卫指挥使王弼俱为都指挥同知兴任大宁都司弼山东金吾左卫指挥使王福金吾右卫指挥使韩朵罗帖木儿羽林前卫指挥使李善张山苏州卫指挥使卫青俱为都指挥佥事善任浙江都司山辽东青掌中都留守司福掌旗手卫韩掌和阳卫羽林前卫指挥同知杨成李旺金吾前卫指挥同知汪海金吾左卫指挥佥事谢敬周玉金吾右卫指挥同知李彬傅闰张胜燕山左卫指挥同知宋得义横海卫指挥佥事陈贵俱为指挥使成任府军右卫彬旺俱羽林前卫闰锦衣卫得义羽林左卫海玉俱金吾前卫贵胜俱金吾右卫敬府军后卫羽林前卫指挥佥事颜晃忽杨仲和迭里必失千户李胜金吾左卫指挥佥事邹寿韩贵韩兴刘义千户宋义邹亨邢贵李英刘成翟旺杨铁块张成冯得金吾右卫指挥佥事马隆千户郝海方原朱能孙成李荣陈兴羽林左卫指挥佥事笪贵府军后卫指挥佥事刘真蓟州卫指挥佥事尚和府军卫指挥佥事郝玉燕山左卫千户邓成镇江卫千户王温永清左卫千户夏春俱为指挥同知颜晃忽仲和迭里必失温俱任羽林前卫寿张成俱羽林左卫春羽林右卫胜陈兴和俱旗手卫韩贵韩兴荣俱孝陵卫宋义亨邢贵刘义英刘成铁块旺俱本卫邓成笪贵俱金吾后卫玉府军卫得府军左卫海原能孙成俱府军右卫隆真俱府军后卫羽林前卫千户汪文刘仁张礼李双儿黄真李海刘聚关隆徐五金得金吾左卫千户赵隆吴兴刘荣刘得叚著傅瑜庄铎金吾右卫千户李整马玉王兴李青李荣燕山左卫千户吴琛羽林左卫千户王能羽林右卫千户蒋旺府军卫千户张旺通州卫千户张义高邮卫千户杨玮太原前卫千户锁拏哈父纽儿该前燕府仪卫正袁江俱为指挥佥事江任锦衣卫文旗手卫仁真俱本卫能瑜纽儿该俱羽林左卫赵隆羽林右卫铎礼吴兴俱金吾前卫整玉王兴青蒋旺俱金吾右卫得金吾后卫双儿玮聚海张旺俱府军卫琛府军左卫义刘荣俱府军右卫著关隆五金得俱府军后卫李荣江淮卫擢金吾左卫军孟全为本卫指挥同知初全随征至渡江累有奇功故特超升之

○己酉以湖广襄阳府知府陈祯为鸿胪寺右少卿升鸿胪寺左寺丞樊敬为左少卿改右寺丞严朝贵为左寺丞

○夜有星如鸡子大青白色尾迹有光出太子旁东北行入天棓晓刻有星如盏大赤色光烛地出紫微西蕃内东北行入辇道二小星随之








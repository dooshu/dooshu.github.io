○冠军大将军检校左卫将军开国男安定梁公墓志铭

公姓梁氏，讳慎初，字智周。其先安定乌氏人。高祖曰宜春郡公讳某。当隋末丧乱，豪杰并兴，某宗人师都，雄据朔方，自号梁王，置百官，以宜春为宗正。有唐贞观初，梁亡，梁宜春首谋率其党来降，拜金紫光禄大夫右金吾卫大将军，赠凉州牧。凉州生左千牛卫讳叔裕，千牛生太子司议郎讳穆之，议郎生顿邱令名犯肃宗庙讳，顿邱生公。少孤家贫，落魄不得就经学。既冠，有勇力，以弧矢为事。性严简直方，不苟合於时。博物涉史书，一览历代成就山川地形攻守奇正之术。已而天宝末，函夏寇乱。西平王哥舒翰之守潼关也，公上书论兵势，且劝深壁不战，以挫贼锋。西平异之，命居戏下，表授左武卫胄曹。四迁至左卫郎将。时贼臣当国，而与幕府不协。公曰：“难将至矣。”遂间行而南。无何，西平溃败，公尝善岐国公鲁炅，炅方守襄邓，乃往从之，表迁右羽林中郎将。屡以果锐为军前锋，而搴旗陷坚者四五。敷奏岐下，帝甚嘉之。录前後功，超拜左卫军，加号冠军，封鹑觚县开国公。既拜命而告人曰：“徒以蠢尔材力，遭乱乘势，以获爵位。传曰：无德而禄，殃也。吾惧及焉。”遂移疾请告，解印绶，退耕於野。春秋若干，以宝应二年秋八月寝疾於河内，薨於私馆。没顾命嗣子贲曰：“始爱夫太行山之阳，将营而老焉。又常惧蹈白刃，不获墓坟。今幸以天年终，宜从吾志，薄葬於此。纵汝不忍为元晏故事，当敛以时服，有棺而无椁可也。”是岁卜筮不吉。至大历九年冬十二月，贲始奉先公之裳帷以安宅焉。夫陈力就列之谓忠，见机不仕之谓智，名遂身退之谓达，全而归之之谓孝。夫如是，宜刻贞石，遗於后嗣。是吾宗也，实能言之。铭曰：

肃肃鹑觚，敬义直方。履柔履刚，出处行藏。与时弛张，弧矢之利。以从王事，乃行其志。允焯厥位，帝命将军。受兹蒲璧，革金厄。乃蔚乃赫，人鲜克终。独守谦冲，缯缴不及。冥冥高鸿，於嗟鹑觚。生也有涯，令闻无穷。


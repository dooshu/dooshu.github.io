○授刘崇望东川节度使制

门下。武惟靖乱，文以守成。二者相须，百王不易。眷彼左蜀，实惟奥区。分襟带於铜梁，束咽喉於剑阁。久缠兵革，今静烟尘，当疲瘵息肩之初，是循良为理之日。不推旧德，何抚新邦。式副佥谐，爰申宠数。具官刘崇望，文含大雅，道茂中庸。蔼玉烛以舒和，挺金相而禀秀。闺门密行，每垂范於缙绅。朋友推诚，自可期於风雨。蕴是休称，居为令人。洎践历清华，敷扬典诰，迫於公议，委以国钧。而能上宣三光，下遂万物。临事而曾无辞逊，操心而惟务和平。寻於东土多虞，徐方择帅。乃兼金铉，付以牙璋。爰自罢归，累更寒暑。既经多难，弥振居声。今以庸蜀休兵，梓潼无事。俾衔专命，往慰蒸黎。而中外群情，朝廷所属，皆言重寄，可委当仁，是用宠以麾幢，授之方面。进升揆路，仍假台司。且彰倚注之深，更示统临之重。於戏！汝当为吾辅相，吾固熟尔︳谟。举必推公，动能克己。今欲推公则莫若无党，克已则在乎不贪。勉副前言，更彰後效。无忘敬戒，以保厥图。


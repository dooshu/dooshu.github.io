五月东鲁行答汶上翁





五月梅始黄，蚕凋桑柘空。鲁人重织作，机杼鸣帘栊。[一]顾余不及仕，学剑来山东。举鞭访前涂，获笑汶上翁。下愚忽壮士，未足论穷通。我以一箭书，能取聊城功。[二]终然不受赏，羞与时人同。西归去直道，落日昏阴虹。[三]此去尔勿言，甘心如转蓬。[四]

[一]机杼，见九卷注。帘栊，见十一卷注。



[二]《史记》：燕将攻下聊城，聊城人或谗之燕，燕将惧诛，因保守聊城不敢归。齐田单攻聊城岁余，士卒多死，而聊城不下，鲁连乃为书约之矢以射城中，遗燕将。燕将见鲁连书，泣三日，乃自杀。聊城乱，田单遂屠聊城。归而言鲁连欲爵之，鲁连逃隐于海上曰：“吾与富贵而诎于人，宁贫贱而轻世肆志焉。”



[三]杨齐贤曰：阴虹，指林甫、国忠辈昏蔽其君。



[四]转蓬，蓬草之随风旋转者。详见九卷注。






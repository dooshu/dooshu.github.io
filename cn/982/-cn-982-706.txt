司马光　送峡州陈廉秘丞三首

宜都贤太守，治迹古人齐。

虎负众子去，凤环群鸟棲。

行增颍川秩，别绛武都泥。

正恐还朝速，春林未子规。

司马光

司马光　送峡州陈廉秘丞三首

郡府猿声外，旌旗鸟道边。

楼高出楚塞，烟霁识巴船。

襦绔嗟来暮，簪绅惜外迁。

皇仁矜远俗，非谓意疏贤。

司马光

司马光　送峡州陈廉秘丞三首

地险三巴口，江流百折蟠。

驺珂通峡响，门戟照秋寒。

翠壁虎牙石，素花狼尾滩。

孙刘置栅处，细为写图看。

司马光


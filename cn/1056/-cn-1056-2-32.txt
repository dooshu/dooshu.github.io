春日孙学士宅宴序


若夫怀放旷寥廓之心，非江山不能宣其气；负郁怏不平之思，非琴酒不能泄其情。则林泉为进退之场，樽酒是言谈之地。白衣送酒，青阳在节。凫雁乱而江湖春，梅柳开而庭院晚。楚屈平之瞻望，放于何之？王仲宣之登临，魂兮往矣。侠客时有，且倾鹦鹉之杯；文人代兴，聊举麒麟之笔。

人采一字，四韵成篇。











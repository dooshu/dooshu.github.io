○奏為盡瀝愚忠以求採擇事 【 樞漕急務】

臣久在病中、誤蒙　聖恩、改任兵部尚書、具本力辭、又蒙加臣太子太保、兩奉　溫旨、稱臣過當、臣感恩刻骨、不敢默無一言以報、昔唐姚崇、宋李綱遇其君之初用、皆以十事要說君從、方敢就職、彼皆一時名相。能輔中興者也。顧臣何人。敢效先哲。况我　皇上聖德、大非唐玄宋高之比、臣敢以堯舜之事告　陛下、在昔唐虞用人、必先敷奏以言、而後明試以功、言雖可用、其功未必能成、言不可用、其人决當廢黜、臣今披瀝愚衷、妄陳兵部急務所當行者十事、內刪更賞罰一條以與??旡蜀時奏議相同也內有干涉他部者、葢用人全資吏部。軍食仰給戶部也。

計開

一定武略、切惟自古詰戎練武、專備蠻夷盜賊葢以二者皆能戕殺生靈傾覆廟社、故為此殺人以救人非得巳也、今境外四夷。巳有　祖訓不許輕伐。世廟時地方盜賊頗少當是懲毅皇帝時流寇之禍故此條先及之先朝惟責邊將謹備其來而或近屯百里之內。勢將入寇則先伐其謀耳。自來不能遠征至于邊境叛軍即聽處决擒殺著律巳明別無他議。惟若民間盜起。則望聖明深體先生保邦至義。及查累朝設立廵撫兵備敕詞務使練兵足食一聞盜賊生發。即便舉兵撲滅於微。一面奏聞及其既久則宜撫捕兼行。以散其脅從。離其黨與而必殲其渠魁不許姑息若其一時失計。稍有挫衄。則當體念勝負兵家之常。責?後効以收全功。其若終無成功。或先隱瞞坐視及有事地方等官。或先爭權曲阻其事。或後忌成陰毀其功者。皆當重治。誤事甚者即照先年重例處死。

一崇憲職、今各邊腹裏、兵食調度、兵將選練。俱在廵撫。次則兵備。其職比他官為難　朝廷任之亦當比他官為異近該吏部每次公選多得人矣。問恐或有未當者。宜令訪實選替。皆用年壯資淺。諳曉兵事。才能濟變。心誠體國之人而久任之。然欲久任。於其能保地方者。必湏定以三年五年加秩一次。比與他官陞轉尤速。以補其難。然後人肯用力。然又必重其責任。使能展布。寬其文法。使得便宜。聽其從願罰贖。多方措積錢糧在官。以為練兵捕盜。募用死間先登等項支用激勸。不許法吏扼腕。如昔王翱在遼東故事。然後武備可修。軍威可振。而盜賊可弭。戎虜可禦也。措置得宜與科派貧民不同本不為害臣愚不敢欺隱。初任德安推官、凡造倉積穀、造舖造監、與凡買馬練兵、捕盜給賞等事、多用罰贖、繼任撫州兵備、曾造四城一縣、及練兵給賞救災等事、亦間用罰贖、臣先蒙行取、有被罰穀數百者。自備弓馬送臣至京、後離任數十年、兩經德安、一經撫州、民皆歡迎泣送、遠至百里之外、而遇盜出死力以衛、若臣罰贖害民。民豈無怨也。今任此官者、拘束太甚、故皆避嫌自保、而縱賊殃民、地方日敝、故臣不揣以為事當如此也、

以本兵肯言令邊將便宜行事足見經畧又見虗心比臺諫建議尤為?得一重將權、切惟趙將李牧守邊、得便宜置吏市租皆入幕府、日享士卒、趙王不疑。故能破殺匈奴。不敢近邊。宋失邊險戎狄最強、宋太祖分命李漢超郭進等備之、皆久任專制、厚其財帛、如趙李牧、故皆能以一郡之力。抗禦強虜。宋祖得無西北之憂。此古人任將之明效也。臣伏讀、我　太祖命將制詞有曰、古云將在軍、君不與者勝、汝等其識之、此我　聖祖命將之成法也。今各邊總兵廵撫、見一虜。出一軍。賞一有功。戮一不用命。皆不得自專。必湏奏請。事由中制。彼得推干。故難責成功。常致誤事。唐陸贄所謂鋒鏑交于原野。而决策于九重之中。機會變于斯湏。而定策于千里之外者。甚非計也。今各邊廵撫總兵選任既當尤望　陛下體　聖祖之成法。效古人之命將。假與威權。使得專罰。多與金帛。使得厚賞。至于臨期應變料敵出奇。惟其所為。而不為中制。　朝廷惟握將將之權。有功則陞賞。有罪則誅黜。如此則將士用命。事機不失。而使得成功矣

一增武備、往歲募增京軍二萬有餘。此皆驕惰未經戰陣。緩急難倚者也。今莫若于遼東大同宣府三鎮各添遊擊二員、增募銳兵六千名、每員各統三千、閒時則輪番二員在京近郊住劄。另營操備。有儆則併調一隅防戰。不過半月可集。此於緩急。中外有倚。比之命將出京軍虗聲實用。大不侔矣。

一御土夷、各處土官、惟在治之得其人。而順其俗。簡其約束。禁其貪取。其大者尤在重其信令要使隣族上下皆惟吾是信而彼之作惡者莫之能欺以鼓其叛亂。其有訟則速為之勘剖。該襲則早為勘保。而不必其至京。其或仇殺。不聽分解。及為叛亂兼併者。則命其隣黨。合而征之。葢惟不信則隣黨旅拒。信則隣黨率從。而兼併尤其所惡。早征甚易。也。征而自服則捨。不服而擒殺之者。惟順其民情。審其事勢。然欲使蛮夷安靜無事則勿輕言改土為流使其生心為患該設流官則設流官。該復土官則復土官。該統為一則統為一。該令分屬則令分屬。其設流官者。必湏其惡極民怨。而又盡除其族以絕其患。然後可行。不許輕率。是皆順彼民俗。而惟聽鎮廵官處定奏聞裁决。請給衙門職事其若延捱不處。及處治乖方。致其復亂。而不能親定者。則罪鎮廵。鎮廵奏下。該部應為奏决。而不奏决。凡抚按奏行事体該部不能裁断則仍奏推勘如其事有反覆則本部不受其責不該推勘。而託故推勘以致延緩歲久誤事者。罪坐所由、若欲預絕其爭襲之患者。宜令土官娶妻生子。及妻喪再娶。子喪續生。俱逓申合于上司。各用厚紙大簿。掌印官重筆親註明白。用印鈐記。後可按籍。而知其應襲子孫。則當定名申報。而稍長之日。聽其代領目兵。或差赴上司稟事。要使人人怕知難于輕改。則後自不亂。是皆要在　朝廷選用廵撫知府得人久任。而信孚于民然後可行耳。故以信服夷。臣先累試得效。今自言則近誇為恥。不言則無徵不信。臣初守廣西太平、所屬土官十五州縣、皆以信孚、葢惟不用財、不避嫌、而即為保襲、不貪功、不避罪、而輕為誘執、後臣離任、彼皆泣送二日之程、葢信義惟蠻夷為易感天日在上、臣非敢誑也、後任四川廵撫、道遇天全六番護印招討高勳差人來訴、臣即轎前責其家之占田圍縣罪惡深重、　新天子英武同符　太祖、依斷則留爾地方、否則滅爾家族、其人回告未久、彼即移文來首、田本占民、願從斷還、而原曲斷與之者。消沮其他。臣至省城未久、雜谷安撫松番諸番皆上番文、誓不為惡、松番番文、為余備胡澧伐木修城置竈、以俟臣至、葢番信澧。澧信臣。為之傳播。故未久而即遠孚。臣豈有他能也。臣之此言。惟欲行彼土官。該管上司。據事詢訪。因而信行。以為地方涓埃之助耳。若其揚巳之名。罪無所迯干士論也。

一足邊儲、今邊儲最苦不足、而足之道有三、一曰廣屯種、夫屯種孰不欲廣、然每差官督勸。不能增者急于起科得利也夫歲收不常而租有定額則開墾者利未得而害巳隨故人不敢開種。今若查比北直隸欽奉　太宗皇帝聖旨事理、聽令各屯原額拋荒、及空閑地土、不拘土客官民軍舍、盡力開墾、永不起科、則有利無害。而人樂干興種矣葢所貴廣種多收民間米穀價賤發銀可糴則邊儲易足矣至于南方謫彼充軍為民人犯。宜責拘解當房直正家小。到彼盡撥各武職員下。作為伴當。責之收管。使為開種。而照名代本處軍伴操守。則彼勢難迯。而人可漸多。種可漸廣矣。二曰興塩利、今天下生齒。煩于國初數十餘倍食塩者眾矣故今私塩盛行。而官塩未嘗不售。其謂私塩不禁能沮官塩者乃襲舊時之說也故今宜于額外多開商中。聽其買補。若慮勢要占窩專利。則每歲開中。止將引目發邊。付廵撫都御史。并管糧郎中掌管。聽其就彼召商。責限完糧而後填給。違限不完者。則轉給他人。其若都御史郎中召報容私。致緩糧餉者。聽廵按參究。則自無此弊矣。至於私鹽不必深禁。只如近日都御史汪鋐、抽稅既多又可量减官引之價使人樂于報中矣奏議官抽其半。而給照許賣。則公私鹽利皆為國用。而邊儲可足矣。私鹽不禁。則巡邏之卒可减鹽徒意外之禍可弭。鹽廣鬻而壯丁益勸于前。軍民得易于食。其為上下之利。葢不天而足也。三曰預收糴。每常邊糧不肯趁賤預買。及臨用兵。發銀貴糴。且逼人強賣。公私勞費不貲。今宜妙選各邊管糧部官。此前疏巳載之責其月報米價貴賤。歲報田收厚薄。如其豊收米賤之時。那借官銀十萬兩。到彼多糴米穀貯倉。或計今年所糴可為後二三年之用。即扣後二三年該給糧銀。又於他邊米賤處所收糴。或查應解邊糧地方時價。米貴則量令折銀解邊備糴如此通融計處。務使遠近官民皆便。而邊粮易于措積葢亦治家通融之法也。但其糴糧。全在官司。今法令簡重。革弊嚴明。不許减價掯勒難收。以致靠損屯農。方可常糴。

一絕弊源、先該正德年間、權奸黷貨、致令富勢小人冐奪軍功、得陞世襲軍職、大壞　祖宗賞罰之功至于軍匠。亦多額外濫收。歲耗國儲數十百萬。國家田賦有限。何以能給我　皇上勵精恭儉八年。而天下財用。被其坐耗。困窮至今難復。臣恐法度不時加嚴儆。則易至于漸弛。奸弊不重加杜絕。則易至于復生伏願　陛下深為子孫萬世之計、特與體國大臣計議、自今嚴立成命。載諸天府。頒諸天下。今後官舍軍民人等。敢有再圖似前奏帶冐功陞職者。必行斬首。地方其有真係報效親手得功。該陞軍職亦止填註原立功地方衛所不許再署錦衣衛文武職官。除果戡亂平賊奇功。　朝廷特賜子孫官職襲廕外。其有聽容子孫弟姪夤緣似前冐陞者。文武除名再不敘用。武職揭黃永不許襲。至于軍匠夤緣。再有額外濫收者。許該部科道執奏問革邊遠充軍。永為定例。如此則奸弊可絕。而賞罰常明。財用漸足。而民窮可救實為宗社萬年之福矣。

一正謬誤。近多謬見之事、如新例軍職立功者。許贖米五十石。即令還職。只如指揮使一員。立功五年。則省給每月正俸實米共四百八十石。餘俸折鈔共一千六百二十石。今得其納米五十石。而即以與之所得少而所費多矣又如邊衛武職有犯該調外衛者、彼多安土憚遷、此等官生長邊方。慣習邊事。比之南方解彼者不同。宜令廵撫量罰邊糧若干。或令降級。或令减俸。就彼差操。免其調衛則可歲减月糧筭亦不貲臣嘗有言不行。又如武職有該充軍身故者。長子襲職支俸。次子代罪充軍大是不均此等官亦合降襲免其充軍可省月糧先該給事中有言亦不用。又如京衛官先年有從願改註外衛之例。以軍政言。則外衛官少。革而復推。有恃為惡。而莫之能禁。京衛官多。有不得管事者。只當一軍之役。今得改增外衛則可以多中揀擇。而軍政得人矣。以俸給言。則外衛易給。而京儲難運有如調出指揮使一員則每月省京儲米八石而可養壯士八人矣今亦停阻不行。臣謂此等事。皆屬謬誤。所宜查正。要皆有益于國儲不少也。

一惜人才、今天下士習因循、率多依阿自保、而能舍身為國、摧奸禦侮、弭盜安民者、極為難得、今在朝文職、止有李承勛伍文定二人、能統軍旅、然皆位望巳崇。小寇不宜輕出國家養兵蓄將。不可一日無人。近該輔臣奏議、久欲求薦其人、而迄無薦者、葢其人難知。知亦未試。而巳試得效者。又多小疵詿誤、不敢薦也。然一朝有事、將如之何。臣詐得原任都御史馬昊陳九疇二人、昊則先任僉事四川、殺賊有功、歷陞廵撫、因叛夷招討、遣人夤緣權奸、奏逮至京黜為民、九疇先任兵備、猝遇番戎入寇、內誅叛夷、外退強虜、而為番使寫亦虎仙等反間搆罪、後任廵撫、大破番狄、而偶以報功差誤、又為憸人聶能遷等反間流謗、逮至充軍、臣謂此二人者。可宜收復在京。不拘大小職事。以備緩急之用。又有原任副使施儒楊必進二人、皆先任御史、後陞兵備、皆殺賊安民有功、楊必進則有誤劾一人之失、施儒則因禁民怪俗一事之謗、以致考察閒住、臣謂此二人者、可收復原職、再試其才能功績、而進用之、又有原任兵備副使胡溰、其人德行追及古人、忠信行于蠻貊、有才不露、有功不伐、臣昔舉代廵撫、而亦為考察所出、惜其老矣、筋力未知、臣不敢薦、惟得吏部另作一行旌別以勵士風幸也、


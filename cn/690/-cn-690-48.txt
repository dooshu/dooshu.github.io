卷四十八



卷之四十八

洪武三年春正月辛卯朔，上御奉天殿受朝贺，大宴群臣，命妇朝皇后于坤宁宫，锡宴。

置巩昌、平凉二卫指挥使司。

癸巳，上以王保保为西北边患，复命右丞相信国公徐达为征虏大将军，浙江行省平章李文忠为左副将军，都督冯胜为右副将军，御史大夫邓愈为左副副将军，汤和为右副副将军，往征沙漠。上问诸将曰：“元主迟留塞外，王保保近以孤军犯我兰州，其志欲侥幸尺寸之利，不灭不已。今命卿等出师，当何先？”诸将皆曰：“保保之寇边者，以元主犹在也，若以师直取元主，则保保失势，可不战而降也。”上曰：“王保保方以兵临边，今舍彼而取元主，是忘近而趋远，失缓急之宜，非计之善。吾意欲分兵为二道：一令大将军自潼关出西安，捣定西，以取王保保；一令左副将军出居庸，入沙漠，以追元主，使其彼此自救，不暇应援。况元主远居沙漠，不意吾师之至，如孤豚之遇猛虎，取之必矣。事有一举而两得者，此是也。”诸将皆曰：“善。”遂受命而行。

以驸马都尉王恭为福建行省参政。上谕恭曰：“国家用人，惟才是与。使苟贤，无间于疏远；使不肖，何恤于亲昵。福建从昔富庶，元末困于弊政，朘剥尤甚，民病未苏，今命汝往抚绥之，汝毋恃亲故以生骄纵，贻患于民。国家政令，一本至公，尔不能守法，失人臣之道，朕亦岂敢纵法，违天下公议？汝其钦哉！”

先是，上以天下初定，欲通群下之情，日诏百官悉侍左右，询问民情，咨访得失，或考论古今典礼制度，故虽小官亦得上殿，至有踰越班序者。上乃谓宰臣曰：“朝廷之上，礼法为先；殿陛之间，严肃为贵。朕始欲咨访庶事，故令百官入侍左右，至班序失次，非所以肃朝仪也。自今文武百官入朝，除侍从、中书省、大都督府、御史台、指挥使、六部尚书、侍郎等官许上殿，其余文武官五品以下并列班于丹陛左右，违者紏仪官举正之。”

甲午，各道按察司官来朝。上因召御史台官，并谕之曰：“风宪之任，本以折奸邪，理冤抑，紏正庶事，肃清纪纲，以正朝廷。而元末台宪，每假公法，挟私愤以相倾排，今日彼倾此之亲戚，明日此陷彼之故旧，譬犹蛇蝎自相毒螫，卒致败亡而后已。如此，则何以为台谏也？今卿等司风纪，当以大公至正为心，扬善遏恶，辨别邪正，不可循习故常，挟公以济私，苟或如此，不惟负朕委任，亦且失其职守矣。”

命中书省符下山东行省，召募水工于莱州洋海仓，运粮以饷永平卫。时永平军储所用数多道途，劳于挽运，故有是命。

命内外风宪官与其属官依品级行礼。先是，礼部臣言：“唐令，准品级应致恭，而非相统属者则不拜，又京尹避台官。宋制，上佐州县官见本属上官，并拜于庭参，本府宾幕官及曹掾、县令、簿尉参本府录事、簿尉、参令皆答拜。今拟有司品高者与上司品卑者，相见平拜行礼，若以有统属官，依品级行拜礼，则省郎、中府台经历、按察司佥事等官皆拜知府，省府台都事皆拜知州，省台照磨、管勾、府知事皆拜知县，与唐宋之制异。”上曰：“官员品从，所以别上下明尊卑，其监察御史、按察司佥事如出巡，当依品级拜知府、知州，知府、知州有罪，监察御史按察司官按问得实，则于市中依律断罪，如是则风宪官知有品级，不敢淩辱，有司有司官既受风宪官礼，自知羞耻畏惧，不敢干犯法度，此法虽异前代，然亦激劝之道也。”

遣使以文绮、上尊往赐来安府知府岑汉忠及其弟汉良子子振。先是，汉忠、汉良自入云南，招谕定远诸郡县十有六处，汉良因以兵守其土，遣人上闻，上故嘉劳之，仍诏汉忠以兵招谕未附之地。

定王府官制：王相府左右相各一人，正二品；左右传各一人，从二品；参军府参军一人，正五品；录事二人，正七品；纪善一人，正七品；其班位各以其品秩列朝官之次。

上持黄金一锭示近臣曰：“此表笺袱盘龙金也，令宫人洗涤、销镕得之。”又出杂纻丝小片缝成如毯者曰：“此制衣服所遗，用缉为被，犹胜弃遗也。”

复遣蔡哲还，为福建行省参政。

礼部奏定朝日夕月礼：“按《周礼·大宗伯》，‘以实柴祀日月星辰，玉人之事，圭璧五寸，以祀日月星辰。’《礼记》曰：‘王宫祭日也，夜明祭月也，祭日于坛，祭月于坎，以别幽明，以制上下。’考之古者祀日月，其礼有六：《郊特牲》曰 ‘郊之祭大，报天而主，日配以月’，一也；《玉藻》曰‘朝日于东门之外’，《祭义》曰‘祭日于东郊，祭月于西郊’，二也；《大宗伯》：‘肆类于四郊，兆日于东郊，兆月于西郊。’，三也；《月令》：‘孟冬，祈来年于天宗’，天宗，日月之类，四也；《觐礼》：‘拜日于东门之外，及祀，方明，礼日于南门之外，礼月于北门之外’，五也； ‘雪霜风雨之不时，则禜日月’，六也。说者谓：因郊蜡而祀之者，非正祀也；类禜而祀之与觐诸侯而礼之者，非常祀也。惟春分朝之于东门之外，秋分夕之于西门之外者，祀之正与常者也。盖天地至尊，故用其始，而祭以二，至日月、次天地。春分，阳气方永，秋分，阴气向长，故祭以二分，为得阴阳之义也。若其次，则大次、小次、重帟、重案。其牲体，则实柴。其服，则玄冕、玄端。其圭之缫藉，则大采、小采。礼之之玉，则一圭邸璧。礼之之乐，则奏《黄钟歌》、《大吕舞》云门。凡见于《周礼》者如此。秦祭八神，六曰“月主”，七曰“日主”，雍又有日月庙。汉郊太乙，朝日夕月，改周法，常以郊泰畤。质明，出行宫，东向揖日、西向揖月，又于殿下东西拜日月。宣帝于神山祠日、莱山祠月。魏明帝始朝日东郊，夕月西郊。唐以二分日，朝日夕月于国城东西。宋以春分朝日，秋分夕月，为大祀。元于郊坛以日月从祀，其二分，朝日夕月。皇庆中，议建立而不见施行。今既以日月从祀于郊坛，当稽古者正祭之礼，各设坛专祀为宜。其坛制：朝日坛，宜筑于城东门外，高八尺。夕月坛，宜筑于城西门外，高六尺。俱方，广四丈。两壝，壝各二十五步。燎坛，方八尺，高一丈，开上南出，户方三尺。神位，以松柏为之，长二尺五寸，阔五寸。趺高五寸，朱漆金字。朝日以春分日，夕月以秋分日，星辰则祔于月坛。”从之。

丁酉，上谕中书省参政陈亮、侯至善曰：“司天台言朔日以来，日中有黑子，其占多端。朕观《存心录》，以为祭天不顺所致。今郊坛从祀礼文太简，宜命礼部、太常司详拟圜丘、方丘，增以十二月将旗、纛之神。”于是礼部尚书崔亮奏：“成周祭天，惟祀帝与日月；汉祭天，有列星一千五百十四位；唐、宋及元损益不同。国朝前议圜丘从祀之礼，以汉、唐为烦渎，故止祀日、月、星辰、太岁，为简而当。”上然之而止。

庚子，遣使往安南、高丽、占城祀其国山川。先期，上斋戒，亲为祀文。是日，临朝，授使者香币、香盛，以金合；币一文、绮幡二，皆随其方色；祝版，上自署御名，给白金二十五两，具祭物。使者人赐白金十两及衣服而遣之。仍命各国图其山川及摹录其碑碣图籍付使者还，所至诸国，皆勒石纪其事。其略曰：“朕赖天地祖宗眷佑，位臣民之上，郊庙、社稷以及岳镇、海渎之祭，不敢不恭。迩者，占城、安南、高丽遣使奉表称臣，已封其王，则其国境内山川，悉归职方。考之古典，天子望祭，虽无不通，然未闻有遣使致祭于其境者。今思与普天之下共享昇平之治，故具牲币，遣使往祭于神，神既歆格，必能庇其国王世保境土，使风雨以时，年榖豊登，民庶得以靖安。庶昭一视同仁之意，是用刻石，以垂永久。”

赐右丞杨宪名晔，参政陈亮名宁。

置通州卫指挥使司，以安吉卫军隶之。

置蔚州卫指挥使司。

壬寅，吏部奏：“凡庶官有罪被黜者，宜除广东儋崖等处。”上曰：“前代谓儋崖为化外，以处罪人。朕今天下一家，何用如此？若其风俗未淳，更宜择良吏以化导之，岂宜以有罪人居耶？”

癸卯，元将王保保驻兵安定县之西巉。先是，入侵兰州，城中坚守，保保兵无所得而去。至是，乃纵游兵四出虏掠，民颇被其扰。

甲辰，命制郊丘祭祀拜褥。礼部奏：“郊丘之褥当用席为表，蒲为里；宗庙、社稷、先农、山川之褥，宜用红文绮为表，红木绵布为里。”从之。

太常司定太庙朔、望荐新及献新仪。初，太庙月朔之祭，上躬行礼，未几，诏太庙朔、望荐新，令太常供祭。至是，太常奏，定其仪。朔祭、荐新，各庙共用羊一，豖一，笾、豆各八，簠、簋、登、铏各二，酒尊三，及常馔、鹅羹饭。祭日，太常卿及预祭官各法服入就位，再拜、兴、平身。赞礼唱“请行礼”，太常卿诣盥洗位，搢笏盥手，帨手出笏。诣爵洗位，搢笏涤爵、拭爵，以爵授执爵者。出笏诣酒尊所，搢笏以爵受酒，以授执爵者。出笏诣诸神位前，搢笏跪，上香、祭酒、奠爵，出笏。读祝官取祝跪读讫，太常卿俯伏、兴、平身，少后再拜、兴、平身，复位。赞礼唱“撤豆”，执事官各撤豆，太常卿以下各再拜、兴、平身。赞礼唱“焚祝”，太常卿以下各诣焚祝所。焚讫，赞礼唱“礼毕”。望祭止用常馔、鹅羹饭。祭日，引礼官及太常卿以下各常服入就位，再拜、兴、平身。赞礼唱“请行礼”，太常卿至神位前跪，上香、祭酒、奠爵，俯伏、兴、平身。少后，再拜、兴、平身，复位。赞礼唱“撤豆”，执事官各撤豆，太常卿以下各再拜、兴，诣焚楮币所。焚讫，赞礼唱“礼毕”。献新凡遇四方别进新物在月荐之外者，太常卿奉旨与内使监官各服常服捧献于太庙，不行礼。

上谓诸武臣曰：“用兵之道，必先固其本，本固而战，多胜少败。何谓本，内是也，内欲其实，实则难破。何谓实，有备之谓也。后世不知务此，至有战胜之余，遂忘武备，往往至于取败。人孰不曰‘天下平定之时，可以息兵偃武’，殊不知‘治兵然后可以息兵，讲武而后可言偃武’。若晋彻州郡之备，卒召五胡之扰。唐彻中国之备，终致安史之乱，此无备之验也。夫当天下无虞之时，而常谨不虞之戒，然则武备其可一日而忘哉？”

命建驸马都尉李贞第于西华门玄津桥之西，将作司董其役。

乙巳，旌表当涂县民孙添母郑氏、黎德旺妻陶氏贞节。郑氏、陶氏俱以年少夫亡，守节不二，有司上其事，诏表其门，复其家。

丁未，享太庙。

庚戌，湖广辰州湖耳洞长官杨秀荣、潭溪长官石文焕、新化长官欧明万、平江蛮夷军民长官杨晟明、欧阳寨长官杨再仲等来朝贡马及方物。初，辰州卫指挥副使刘宣武率兵克平古城等寨，招降湖耳、潭溪等处洞官。至是，来朝，纳元所授宣敕印章，上赐以冠服。既而，湖广省臣言：“五寨系靖州，地与广西融州思播接壤，元时设置五处长官司，以辖洞民，乞仍其旧制。”诏从之。于是复立湖耳、潭溪、新化、欧阳、古州及八万亮寨六处蛮夷军民长官司，秩从五品，隶辰州卫，仍以秀荣等为长官。

辛亥，以太常卿胡惟庸为中书省参知政事，起居注魏观为太常卿，调北平行省参政周彧为湖广行省参政。

壬子，改合淝卫为庐州守御千户所。

癸丑，命故都督张德胜子宣袭职。初，德胜以战死，宣年幼，令养子同袭职。至是，宣年长而同亦能自立军功，于是命宣袭父职，同复其姓名为汪兴祖。

丁巳，西安、凤翔二府饥，耆民宋昇等来言。上即命户部往赈之，户部奏：“彼民饥，须运粟以济之。”上恻然曰：“民旦暮待餔，如涸鱼之欲水，若待运粟以济之，死者多矣。况今东作方兴，民无食而废耕，将见其患益甚。”即命户部主事李亨驰驿，往赈之，户给粟一石，计三万六千八百八十九石。

以滕德为兵部尚书，德故江南省掾也。

贬刑部尚书周浈为惠州府经历。浈字伯宁，鄱阳人，善诗，与辛敬、万石、杨伯谦、李克正、查和卿等称江西十才子，累官为按察佥事，坐事谪，输役汴梁。及置河间盐运司，复起为使，至是，自河间召为尚书，未视事，入官舍非礼，辱责胥吏。上闻而怒之，故贬。

置大同左、右二卫。

置永平卫。

沂、邳二州山民作乱，命参政陆聚率兵讨平之。








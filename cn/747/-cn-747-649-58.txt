○贬令狐楚衡州刺史制

忠臣之节，莫大於送往事居；君子之方，宁忘於养廉远耻？况位崇辅相，职奉园陵，蒙蔽之过屡闻，诚敬之心尽废。朕虽含垢，人亦有言。深念君臣之恩，难厌公卿之论。宣、歙等州都团练、观察、处置等使大中大夫持节宣州诸军守宣州刺史兼御史大夫上柱国轻车都尉赐紫金鱼袋令狐楚，早以文艺，得践班资。宪宗念才，擢居荣近。异端斯害，独见不明，密隳讨伐之谋，潜附奇邪之党。因缘得地，进取多门，遂参台阶，实妨贤路。朕以道遵无改，事贵有终，再命黄扉之荣，专奉元宫之礼。而不能率下，罔念匡君，致於、政牧之职，掩韦术、李邺之举，成朕不敏，职尔之由。前命乘轺，尚期改节。人心大惑，物议置然，虽欲特容，难排众怒。俾从谪守，犹奉诏条，予岂无恩，尔且自省。可使持节衡州诸军事守衡州刺史，散官、勋赐如故，仍驰驿发遣。


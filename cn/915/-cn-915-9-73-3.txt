◇社稷位向议

案礼记郊特牲，社祭土，而主阴气也，君南向於北墉下，答阴之义也。郑玄云：答，犹对也。北墉，社内北墙也。王肃云：阴气北向，故君南向以答之。答之为言，是相对之称，知古祭社，北向设位，斋宫南向明矣。近代相承，帝社南向，太社及稷并东向，而斋官位在帝社坛北，西向，於神背後行礼，又名稷为稷社，甚乖礼意，未及知失在何时。原此理当未久，窃以皇齐改物，礼乐惟新，中国之神，莫贵於社，若遂仍前谬，惧亏盛典。谓二社语其义则殊，论其神则一，位并宜北向。稷若北向，则成相背。稷是百谷之总神，非阴气之主，宜依先东向，斋官立社坛东北，南向立，东为上，诸执事西向立，南为上。稷依社无兼称。今若欲尊崇，正可名为太稷耳，岂得谓为稷社邪？腊祠太社日近，案奏事御改定仪注。（《书礼志》，永明十一年，兼祠部郎何佟之议，又见通典四十五）


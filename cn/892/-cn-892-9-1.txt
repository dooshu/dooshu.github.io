仇池笔记卷上


论《文选》


舟中读《文选》，恨其编次无法，去取失当。齐、梁文字衰陋，萧统尤为卑弱。如李陵五言皆伪，今日《渊明集》可喜者甚多，而独取数篇。渊明作《闲情赋》，所谓《国风》好色而不淫，正使不及《周南》，与屈原所陈何异？而统大讥之，此小儿强作解事也。





三殇


李善注《文选》，本末详备。所谓五臣者，真俚儒荒陋者也。谢瞻《张子房诗》云：“苛慝暴三殇。”此礼所谓上中下三殇。言秦无道，戮及幼稚。而注乃谓“苛政猛于虎，吾父、吾夫、吾子皆死”，谓夫、谓父为殇。此类甚多。





日月蚀


玉川子《月蚀》诗以蚀月者，月中虾蟆也。梅圣俞作《日蚀》诗云：“食日者三足乌也。”此因俚说以寓意也。《战国策》：“日月辉于外，其贼在内。”则俚说亦当矣。





中宫太一


杜子美诗云：“自平中宫吕太一。”举世不晓其义，而妄者以为唐有平中宫。偶读《玄宗实录》，有中宫太一叛于广南。杜诗云“自平中宫吕太一”，下文又有南海取珠之句。见书不广，轻改文字，鲜不为笑。





《八阵图》诗


予尝梦杜子美云：“世人误会《八阵图》诗‘江流石不转，遗恨失吞吴’，以为先主、武侯欲与关羽复仇，故恨不灭吴，非也。我意本为吴、蜀唇齿之国，不当相图。晋能取蜀者，以蜀有吞吴之意，此为恨耳。”





不忮之诚信于异类


予少时，书室前竹柏杂花，众鸟巢于上。武阳君恶杀生，婢仆不得捕取。数年间，鸟有巢于低枝，其可俯而窥也。此无它，不忮之诚信于异类。





《阳关》三叠


旧传《阳关》三叠，今歌者每句再叠而已。若通一首，又是四叠。皆非是。每句三唱以应三叠，则丛然无复节奏。有文勋者，得古本《阳关》，每句皆再唱，而第一句不叠，乃知唐本三叠如此。乐天诗云：“相逢且莫推辞醉，听唱《阳关》第四声。”第四声者，“劝君更尽一杯酒。”以此验之，若一句再叠，则此句为第五声，今为第四，则一句不叠，审矣。





磨蝎为身宫


见《志林》一卷(1)





治齿治目


见《志林》一卷(2)





老子解


子由寄《老子新解》，使战国时有此书，则无商鞅、韩非；使汉初有此书，则孔、老为一；晋、宋间有此书，则佛、老不为二。





三豪诗


石介作《三豪》诗，云：“曼卿豪于诗，永叔豪于辞，师雄豪于歌。”永叔亦赠杜默师雄诗云：“赠之《三豪》篇，而我滥一名。”默歌少见于世，有云“学海波中老龙，夫子门前大虫”，皆此类语。永叔不诮者，此公恶争名，且为介讳也。默豪气，正是江东学究饮私酒，食瘴死牛肉，醉饱后所发也。作诗狂怪，至卢仝、马异极矣，若更求奇，便作杜默矣。





万花会


扬州芍药为天下冠。蔡京为守，始作万花会，用花十余万枝。既困诸邑，吏缘为奸，予首罢之。万花本洛阳故事，亦为民害。钱惟演作留守，始置驿贡洛花，有识鄙之。此宫妾爱君之意也。





弄胡孙


见《志林》四卷(3)





治大风方


见《志林》三卷(4)





酒名


退之诗云：“且可勤买抛青春。”《国史补》云：“酒有郢之富水春，乌程之若下春，荥阳之土窟春，富平之石冻春，剑南之烧春。”杜子美诗云：“闻道云安曲米春。”裴铏《传奇》亦有酒名松醪春。乃知唐人名酒多以春。





论诗


唐末五代，文物衰尽，诗有贯休，书有亚栖，村俗之气，大率相似。苏子美家有长史书云：“隔帘歌已俊，对坐貌弥精。”语既凡恶，而字法真亚栖之流。曾子固编《李太白集》，而有《赠僧怀素草书歌》及《笑已乎》数首，皆贯休以下，格调卑陋。子固号有知识者，故深可怪。如白乐天《赠徐凝》、退之《赠贾岛》，皆世俗无知者所记，不足多怪。





禁同省往来


见《志林》二卷(5)





刘原父语


见《志林》一卷(6)





溪洞画李师中像


郭祥正尝从章惇入梅山溪洞中，见洞主苏甘家有画像，事之甚严，云：“桂府李大夫也。”问其名，曰：“此岂可名哉！”叩头称死罪数四，卒不敢名。徐考其年月，则李师中诚之也。尝为提刑，权桂府耳。夷獠乃尔畏信之！





韩玉汝李金吾


韩缜为秦州，以贼杀不辜去官。秦人语曰：“宁逢乳虎，莫逢韩玉汝。”孙临最滑稽，或问：“‘莫逢韩玉汝’，当以何对？”临曰：“可怕李金吾。”





舒公封荆公


王介甫先封舒公，改封荆公。《诗》曰：“戎狄是膺，荆舒是惩。”识者曰：“宰相不学之过也。”





以意改书


近世人轻以意改书，鄙浅之人，好恶多同，从而和之，遂使古书日就舛讹。孔子曰：“吾犹及史之阙文也。”蜀本《庄子》云：“用志不分，乃疑于神。”此与《易》“阴疑于阳”、《礼》“使人疑女于夫子”同。今四方本皆作“凝”。陶潜诗：“采菊东篱下，悠然见南山。”采菊之次，偶见南山，境与意会，今皆作“望南山”。杜子美云：“白鸥没浩荡。”盖灭没于烟波间，而宋敏求云“鸥不解‘没’”，改作“波”。二诗改此两字，觉一篇神气索然。





书秋雨诗


杞人马正卿作太学正，有气节，学生不喜，博士亦忌之。予偶至斋，书杜子美《秋雨叹》一篇壁上，初无意也，正卿即日辞归。至今白首，固穷守节。





杜子美诗


余在岐山，见秦州进一马，鬃如牛，项下垂胡倒立，毛生肉端。蕃人云：“此肉鬃。”乃知《邓公骢马行》“肉骏碨礧连钱动”，当作“肉鬃”。《悲陈陶》云：“四万义士同日死。”此房琯之败也。《唐书》作“陈涛”，未知孰是。琯既败，犹欲持重有所伺，而中人促战，遂大败。故后篇云：“焉得附书与我军，忍待明年莫仓卒。”《北征》诗云：“桓桓陈将军，仗钺奋忠烈。”谓陈玄礼也。佐玄宗平内难，又从幸蜀，建诛国忠之策。《洗兵马》云：“张公一生江海客。”此张镐也。明皇虽诛萧至忠，常怀之。侯君集云“蹭蹬至此”，至忠亦蹭蹬者耶？故杜子美亦哀之，云：“赫赫萧京兆，今为时所怜。”《后出塞》诗云：“我本良家子，出师亦多门。”“跃马三十年，恐负明主恩。坐见幽州骑，长驱河洛昏。中夜间道归，故里但荒村。恶名幸脱免，穷老无儿孙。”详味此诗，盖禄山反时，其将有脱身归国而禄山杀其妻子者。不出姓名，可恨也。《忆昔》诗云：“关中小儿坏纪纲。”谓李辅国也。“张后不乐上为忙。”谓肃宗张皇后也。“为留猛士守未央。”谓郭子仪夺兵柄入宿卫也。





子美诗外有事在


杜子美自许稷与契，人未必许也。然其诗云：“舜举十六相，身尊道何高。秦时用商鞅，法令如牛毛。”此是稷、契辈人口中语也。又云：“知名未足称，局促商山芝。”又云：“王侯与蝼蚁，同尽随丘墟。愿闻第一义，回向心地初。”乃知子美诗外尚有事在也。





归去来辞


见《志林》三卷





孟郊诗


见《志林》三卷，并见《论贫士》则中(7)





白乐天诗


白乐天为王涯所谗，谪江州司马。甘露之祸，乐天有诗云：“当君白首同归日，是我青山独往时。”不知者以为幸祸，乐天岂幸人之祸者哉？盖悲之也。





成相


孙卿子书有韵语者，其言鄙近，多云“成相”，莫晓其义。《前汉·艺文志·诗赋类》中有《成相杂词》十一篇，则“成相”者，古讴谣之名也。疑所谓“邻有丧，舂不相”者。又《乐记》云：“治乱以相。”亦恐由此得名。





拟作


刘子玄辨《文选》所载李陵《与苏武书》并齐、梁文士拟作。予因悟陵与武五言，亦后人拟作。《列女传》蔡琰二诗，其词明白感慨，颇类《木兰诗》，东京无此格也。建安七子犹含蓄，不尽发见，况伯喈女乎？琰之流离，必在父殁之后。董卓既诛，伯喈乃遇祸。此诗乃云“董卓所驱虏入胡”，尤知其非真也。盖范晔荒浅，遂载之本传。





姜多食损智


王介甫多思而喜凿，时出一新说，已而悟其非，又出一说以解之，是以其学多说。尝与刘贡父食，曰：“孔子不撤姜食，何也？”贡父曰：“《本草》言姜食多损智。道非明民，将以愚之。孔子以道教人者，故不撤姜食，所以愚之也。”介甫欣然而笑，久之，乃悟其戏也。贡父虽戏言，王氏之学实大类此。





石墨


陆士衡与士龙书云：“登铜雀台，得曹公所藏石墨数瓮，今分寄一螺。”《大业拾遗》：“宫中以蛾绿画眉。”亦石墨之类也。沈存中帅鄜延，以石烛作墨，坚重而墨在松烟之上。曹公所藏，岂此物也耶？





桃笙


柳子厚诗云：“盛时一失贵反贱，桃笙葵扇安可常。”不知桃笙为何物。因阅《方言》：“宋、魏之间，簟谓之笙。”乃悟桃笙以桃竹为簟也。





池鱼


见《志林》三卷(8)





耳白于面


见《志林》三卷(9)





如梦词


泗州雍熙塔下，余戏作《如梦令》两阕云：“水垢何曾相受，细看两俱无有。寄语揩背人，尽日劳君挥肘。轻手，轻手，居士本来无垢。”又云：“自净方能洗彼，我自汗流呀气。寄语澡浴人，且共肉身游戏。但洗，但洗，本为人间一切。”此本唐庄宗制，名《忆仙姿》，嫌其不雅驯，改为《如梦》。庄宗作词云：“如梦，如梦，和泪出门相送。”取以为名云。





论物理


舒州医人李惟熙善论物理，云：“菱芡皆水物。菱寒而芡暖者，菱花开背日，芡花开向日故也。”又曰：“桃杏双仁辄杀人者，其花本五出，六出必双。草木花皆五出，惟雪花六出，此殆阴阳之理。今桃杏六出双仁皆杀人者，失常故也。”





木蠹


木实之蠹者必不沙烂，烂者必不蠹而能浮，不浮亦杀人。常考其理，既沙烂散，则不能蕴蓄而生虫，瓜至甘而不蠹者，以其沙也。





小儿吸蟾蜍气


见《志林》三卷(10)





奴为祟


见《志林》三卷(11)





附语


见《志林》二卷(12)





晋人书


唐太宗购晋人书，有二王以下，富千轴，皆在秘府。武后时，为张易之兄弟所攘窃，遂流落人间，多在王涯、张延赏家。涯败，军人劫夺金玉轴，而弃其书。余于李玮都尉家，见晋人数帖，皆有小印“涯”字，意其为王氏物也。有谢尚、谢鲲、王衍等字，皆奇；夷甫独超然若群鹤耸翅，欲飞而未起也。





隐者杨朴


见《志林》二卷(13)





古镜


元丰中，余自齐安过古黄州，获一镜。其背铭云：“汉有善铜出白阳，取为镜，清而明，左龙右虎辅之。”其字如菽，大篆，款甚精妙。白阳，疑白水之阳也。其铜黑色如漆，照人微小。古镜皆然，此道家聚形之法也。





剖桃核得雄黄


见《志林》三卷(14)





砑光帽


徐倅李陶，有子年十七八，忽咏《落花》诗，云：“流水难穷目，斜阳易断肠。谁同砑光帽，一曲舞《山香》。”父惊问之，若有物凭附者，云：“西王母宴群仙，有舞者戴砑光帽，帽上簪花，舞《山香》一曲，曲未终，花皆落去。”





戴嵩《斗牛》


有藏戴嵩《斗牛》者，以锦囊系肘自随。出与客观，旁有牧童曰：“斗牛力在前，尾入两股间。今画斗而尾掉，何也？”黄荃画飞雁，头足皆展。或曰：“飞鸟缩头则展足，缩足则展头，无两展者。”验之，信然。





鹅有二能


钱塘人喜杀，日屠百鹅。予自湖上夜归，屠者之门，百鹅皆号，声振衢路，若有所诉。鹅能警盜，亦能却蛇，其粪杀蛇。蜀人园池养鹅，蛇即远去。有二能而不能免死，又有祈雨之厄。悲夫！安得人如逸少乎！





戒杀


水族痴暗，人轻杀之。或云不能偿怨，是乃欺善怕恶。李公择云：“鸡有雌而卵者，抱之，虽能破壳而出，不数日辄死。此卵可食，非杀也。”予曰：“凡能动者，皆佛子也。竹虱初如涂粉竹叶上，久乃能动。百千为曹，无非佛子。梁武水陆画像，六道外者，以淡墨作人、畜、禽、鱼等形，惘惘然于空中。乃是佛子流浪，陋劣之极。至于湿生如竹虱者，犹不可得，但若存若亡于冥间耳，而谓水族鸡卵可杀乎？但一起杀念，地狱已具，不必在其能诉与不能诉也。”





论医


医之难明，古今所病也。至虚有盛候，而大实有羸状。疑似之间，便有死生之异。士大夫多秘所患以求痊，验医能否，使索病于冥漠之中，辨虚实冷暖于疑似之间。医不幸而失，终不肯自谓失也，巧饰遂非，以全其名。间有谨愿者，虽惑主人之言，亦参以所见，两存而杂治。吾平生求医，盖于平时默验其工拙。有疾求疗，必尽告以所患，使医了然，知患之所以然，然后诊之。虚实冷暖，先定于中，脉之疑似不能惑也。故虽中医，治吾疾尝愈。吾求疾愈而已，岂以困医为事哉？





黎子


见《志林》一卷(15)





服井花水


见《志林》一卷(16)





费孝先卦影


见《志林》三卷(17)





看茶啜墨


真松煤远烟，自有龙麝气。世之嗜者，如滕达道、苏浩然、吕行甫，暇日晴暖，研墨水数合，弄笔之余，乃啜饮之。蔡君谟嗜茶，老病不能饮，但把玩而已。看茶啜墨，亦事之可笑者也。





正献公焚圣语


杜正献公为相，蔡君谟、孙之翰为谏官，屡乞出外。仁宗曰：“卿等审欲得郡，当具所欲奏来。”于是蔡除福州，孙除安州。正献公曰：“谏官无故出，终非美事，乞且依旧。”上可之。退书圣语。时陈恭公为执政，不肯书，曰：“吾初不闻。”正献惧，遂焚之。由此罢相。议者谓正献当明日奏留，不当遽焚其书也。





贾婆婆


见《志林》三卷(18)





世有显人


李士衡之父，豪恣不法，诛死。士衡进用，王钦若欲言之，而未有路。会真宗论时文之敝，因言：“路振，文人也，然不识体。”上曰：“何也？”曰：“李士衡父诛死，而振为赠诰，曰‘世有显人’。”上颔之。士衡以故不大用。





论柳宗元


见《志林》四卷(19)





论金土同价


齐高帝云：“当使金土同价。”意则善矣，然物岂有此理哉！孟子曰：“物之不齐，物之情也。巨屦小屦同价，人岂为之哉！”孟子亦自忘此言，为菽粟如水火之论。金不可贱如土，犹土之不可贵如金也。尧之民，比屋可封；桀之民，比屋可诛。若信此说，则尧时诸侯满天下，桀时大辟遍四海也。





青苗钱


见《志林》二卷(20)





巫蛊


汉武帝恶巫蛊如仇雠。盖夫妇、君臣、父子之间，嗷嗷然不聊生矣。然《史记·封禅书》云：“丁夫人、洛阳虞初等以方祠诅匈奴、大宛。”己且为巫蛊，何以责臣下！此最可笑。





字谜


鲍明远诗，有《字谜》三首。飞泉仰流者，旧说是井字。又《乾》之上九，只（隻）立无偶；《坤》之六二，宛然双（雙）宿，云是桑字。又头如刀，尾如钩，中间横，四角六抽，右面负两刃，左边双属牛，乃龟（龜）字也。





论墨


今世论墨，惟取其黑。光而不黑，是为弃墨；黑而不光，索然无神气，亦复安用？要使其光清而不浮，湛湛然如小儿目睛，乃佳。





佛菩萨语


济南监镇宋保国出其所集王荆公《华严解》，余曰：“《华严》有八十卷，今独解其一，何也？”曰：“公谓我，此佛语，至深妙，他皆菩萨语耳。”曰：“予于藏经中取佛语数句，杂菩萨语中，复取菩萨语数句杂佛语中，子能识其非是乎？”曰：“不能也。”曰：“非独子不能，荆公亦不能也。予昔在岐下，闻河阳猪肉至美，使人往致之。使者醉，猪夜逸，买他猪以偿，吾不知也。客皆大诧，以为非他产所及。已而事败，客皆大惭。今荆公之猪未败耳。屠者买肉，倡者唱歌，或因以悟。子若一念清净，墙壁瓦砾皆说无上法。而云佛语深妙，菩萨不及，岂非梦中语乎？”保国曰：“唯。”





李赤诗


姑孰堂下咏李白《十咏》，怪其语不类太白。王平甫云：此李赤诗也。赤自比李白，故名赤，后为厕鬼所惑死。今观其诗止于此，以太白自比，其心疾已久矣，岂厕鬼之罪耶！





论茶


除烦去腻，不可缺茶，然暗中损人不少。吾有一法：每食已，以浓茶漱口，烦腻既出，而脾胃不知。肉在齿间，消缩脱去，不烦挑刺。而齿性便若缘此坚密。率皆用中下茶，其上者亦不常有，数日一啜，不为害也。此大有理。





鲁直诗文


黄鲁直诗文，如蝤蛑、江瑶柱，格韵高绝，盘餐尽废。然不可多食，多食则发风动气。





论漆


漆畏蟹。予尝使工作漆器，工以蒸饼洁手而食之，宛转如中毒状，急以蟹黄食之，乃苏。墨入漆最善，然以少蟹黄败之乃可。不尔，即坚顽不可用也。





二红饭


今年东坡收大麦二十余石，卖之，价甚贱，而粳米适尽，故日夜课奴婢舂以为饭。嚼之啧啧有声，小儿女相调，云是“嚼虱子”。然日中腹饥，用浆水淘之，自然甘酸浮滑，有西北村落气味。今日复令庖人杂小豆作饭，尤有味。老妻大笑曰：“此新样二红饭也。”





大禹周公


东坡将别，乞一言于徐仲车。曰：“自古皆有功，独称大禹之功；自古皆有才，独称周公之才，以其有德以将之故耳。”



* * *



(1)　见本书《东坡志林》卷一《退之平生多得谤誉》。底本删文存目，姑仍其旧，下同。

(2)　见本书《东坡志林》卷一《治眼齿》。

(3)　见本书《东坡志林》卷三《高丽》。

(4)　见本书《东坡志林》卷三《王元龙治大风方》。

(5)　见本书《东坡志林》卷二《禁同省往来》。

(6)　见本书《东坡志林》卷一《记刘原父语》。

(7)　即本书《东坡志林》卷三《论贫士》。

(8)　见本书《东坡志林》卷三《池鱼踊起》。

(9)　见本书《东坡志林》卷三《僧相欧阳公》。

(10)　见本书《东坡志林》卷三《冢中弃儿吸蟾气》。

(11)　见本书《东坡志林》卷三《石普见奴为崇》。

(12)　见本书《东坡志林》卷二《辨附语》。

(13)　见本书《东坡志林》卷二《书杨朴事》。

(14)　见本书《东坡志林》卷三《王翊梦鹿剖桃核而得雄黄》。

(15)　见本书《东坡志林》卷一《黎子》。

(16)　见本书《东坡志林》卷一《论雨井水》。

(17)　见本书《东坡志林》卷三《费孝先卦影》。

(18)　见本书《东坡志林》卷三《贾婆婆荐昌朝》。

(19)　见本书《东坡志林》卷四《柳宗元敢为诞妄》。

(20)　见本书《东坡志林》卷二《唐村老人言》。






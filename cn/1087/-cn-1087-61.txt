史记集解卷六十一

宋　裴骃　撰

史记六十一

伯夷列传第一

夫学者载籍极博犹考信于六艺诗书虽缺然虞夏之文可知也尧将逊位让于虞舜舜禹之间岳牧咸荐乃试之于位典职数十年功用既兴然后授政示天下重器王者大统传天下若斯之难也而说者曰尧让天下于许由许由不受耻之逃隠及夏之时有卞随务光者此何以称焉太史公曰余登箕山其上盖有许由云孔子序列古之仁圣贤人如吴太伯伯夷之伦详矣余以所闻由光义至髙其文辞不少概见何哉孔子曰伯夷叔齐不念旧恶怨是用希求仁得仁又何怨乎余悲伯夷之意睹轶诗可异焉其传曰伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍往归焉及至西伯卒武王载木主号为文王东伐纣伯夷叔齐叩马而谏曰父死不塟爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隠于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归矣于嗟徂兮命之衰矣遂饿死于首阳山由此观之怨耶非耶或曰天道无亲常与善人若伯夷叔齐可谓善人者非耶积仁累行如此而饿死且七十子之徒仲尼独荐顔渊为好学然回也屡空糟糠不厌而卒蚤夭天之报施善人其何如哉盗跖日杀不辜肝人之肉暴戾恣雎聚党数千人横行天下竟以夀终是遵何徳哉此其尤大彰明较著者也若至近世操行不轨専犯忌讳而终身逸乐富厚累世不絶或择地而蹈之时然后出言行不由径非公正不发愤而遇祸灾者不可称数也余甚惑焉傥所谓天道是邪非邪子曰道不同不相为谋亦各从其志也故曰富贵如可求虽执鞭之士吾亦为之【郑曰富贵不可求而得之当修徳以得之若于道可求而得之者虽执鞭贱职我亦为之】如不可求从吾所好【孔安国曰所好者古人之道】岁寒然后知松柏之后凋【何晏曰大寒之岁众木皆死然后松柏少凋伤平岁众木亦有不死者故须岁寒然后别之喻凡人处治世亦能自修整与君子同在浊世然后知君子之正不茍容也】举世混浊清士乃见岂以其重若彼其轻若此哉君子疾没世而名不称焉贾子曰贪夫徇财烈士徇名夸者死权众庶冯生同明相照同类相求云从龙风从虎【王肃曰龙举而景云属虎啸而谷风兴张蟠曰犹言云从龙风从虎也】圣人作而万物覩【马融曰作起也】伯夷叔齐虽贤得夫子而名益彰顔渊虽笃学附骥尾而行益显岩穴之士趋舍有时若此类名堙灭而不称悲夫闾巷之人欲砥行立名者非附青云之士恶能施于后世哉








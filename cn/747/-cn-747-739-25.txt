○玉壶冰赋（以坚白贞虚作人之则为韵）

壶至洁，玉至鲜。有若君子，清标俨然。色澄澄而外澈，质规规而内圆。月出皎兮，入夜而其仪难见；冰以风壮，处寒而其实逾坚。谅负奇而可玩，超众器而为先。当其韬光幽山，韫耀穷石。隐榛芜而怀宝，沦泥滓而藏曰。如虹之气，虽无谢於云烟；抵鹊之乡，常见俦於瓦砾。於是卞生见而神动，匠氏闻而心惜。乃奋剖刻，耀精明。以玉之美，作壶之形。信无瑕之可用，若不琢兮何成。以虚而受，达人侔其宏量；以明而鉴，志士效其清贞。若其禀性温如，作器含虚。正色则惟珍是务，立操则匪贞不居。尔乃严气凝，元阴作。寒飙一振，具物寥索。川以凌满，林稍稍而木落。日既暮兮金闺寂，夜一寒兮玉壶陈。素冰满腹，清光照人。临象筵而色媚，入金镜而影新。对之者畅虑，观之者清神。能励贪夫，何假盘盂之戒；有同儒士，长为席上之珍。是以隋珠夺魄，赵璧惭姿。瑚琏之器，斯实为之。美人曾不足方其皎洁，锦衾亦安敢夸其陆离。伟夫掩物之美，比人之德。素其表兮，其仪不忒；实其中兮，秉心渊塞。伊烈氏之指南，固贤人之轨则。


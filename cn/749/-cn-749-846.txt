萧泰来


泰来字则阳（江西通志云：字阳山），号小山，临江人。绍定二年（1229）进士。宝祐元年（1253），自起居郎出守隆兴府。癸辛杂识别集卷三云：理宗朝为御史。有小山集。

霜天晓月

梅

千霜万雪。受尽寒磨折。赖是生来瘦硬，浑不怕、角吹彻。

清绝。影也别。知心惟有月。原没春风情性，如何共、海棠说。

满江红

寿大山兄

七十人稀，尝记得、少陵旧语。谁知道、五园庵主，寿今如许。书底青瞳如月样，镜中黑鬓无双处。与人间、世味不相投，神仙侣。

文汉史，诗唐句。字晋帖，碑周鼓。这千年勋业，一年一部。晔晔紫芝商隐皓，猗猗绿竹淇瞻武。问先生、何处更高歌，凭椿树。








○乞申飭史職疏 【 史職】

具官臣某等、謹題為懇乞申飭史職、以光新政事、准禮部行文、該本部題覆翰林院編修張位奏前事議照裁定史職、係閣臣題請、查照本官奏內事理、將一應合行事宜、詳行議擬上請、題奉欽依、行文到閣、臣等議得國初設起居注、迨後詳定官制、乃設翰林院修撰編修簡討等官、葢以紀載事重。故設官加詳。原非有罷廢。但自職名更定之後。遂失朝夕記注之規。以致累朝以來。史文闕畧。即如邇者纂修　世宗皇帝　穆宗皇帝實錄、臣等職在總裁一切編纂事宜、俱遵先朝故事、不過集諸司章奏、稍加刪潤、檃括成編、至於仗前注下之語。章疏所不及者。即有見聞。無憑增入。與夫稗官野史之書。海內所流傳者。欲事訪輯。又恐失實。是以兩朝之大經大法。雖罔敢或遺而二聖之嘉謨嘉猷。實多所未備。凡此皆由史臣之職廢而不講之所致也。矧我　皇上以睿聖御極、光被四表、文明淵塞、超越古昔、善政鴻猷、班班可述、類非章疏所能盡見。若不及時紀錄。奚以章闡盛美。垂法無極。所據申明史職、光復　祖制、以備一代令典、在于今日、委不可缺、臣等祗奉明命、仰稽典憲、參酌時宜、謹將一應合行事件、逐條詳列于後、伏乞宸斷惠賜施行謹題請　旨

計開

一考禮儀定式、凡遇常朝。紀事官居文武第一班之後。近上便于觀聽。是即古螭頭載筆之意。洪武二十四年。定召見臣下儀。史館設官雖多惟編簡等官乃為真史官也以修撰編修充侍班官。是即古隨仗入直紀事之意合行修復　祖制。今後但遇常朝御皇極門。用史官四員列于東班稍上。各科給事中之前。午朝御會極門。用史官二員。列於御座東稍南。專一記注言動。其遇郊祀耕籍幸學大閱諸大典禮。亦用史官四員侍班。隨眾紀錄。其召見臣下。若朝堂公見。史官二員。如洪武儀。至于不時宣召及大臣祕殿獨對者恐有機密不必用史官侍班但令入對大臣。自紀聖諭。及奏對始末。封送史館詮次。其經筵日講諸臣。既皆史官、宜每日輪一人記注起居。不必另用侍班。

一時政所寄。全在各衙門章奏。此制簡便可行是以宋有諸司供報史館之制國初日曆之記。其制當亦如此。今宜查復舊規。除內閣題稿、并所藏諭劄詔敕等項。臣等令兩房官員錄送史館外。仍行令六部等衙門。凡論奏題覆疏上。即錄副一通。其南京併在外衙門官員諸色人等所上章疏科抄到部。即錄副一通。俱送閣轉發史館。紅本下科。該科具寫旨意揭帖一本送閣。轉發史館。至于欽天監天文占候、太常寺祭祀日期各令按月開報。其錄副不必如副本揭帖格式、但用常行曰紙、高低以尺為度、密行楷書疏為一卷、不論疏數多寡、併用一封筩釘緘送入、

一逐日紀載。所貴詳備。諸司章奏浩繁。須分曹並纂。方免遺失。所據直日史官、臣等擬每日輪日講官一員、專記起居兼錄御劄詔敕冊文等、及內閣題稿留中章疏、其六曹章奏。選年深史官六員。分為二班。人纂二曹。每月一代。其分曹之法。六曹事務煩簡隨時須以繁簡相配。吏禮一戶刑一。兵工一。如其日繁簡蝢殊。不妨通融協纂。

一今次紀錄。以　皇上起居為重。其他事務。亦以備異日之考求。俟後人之刪述。所貴詳核。不尚文詞。宜定著體式。凡有宣諭。直書聖語。御劄詔敕等項、備錄本文。若諸司奏報一應事體除瑣屑無用。文義難通者稍加刪竄潤色外。其餘事有關係不妨盡載原本語涉文移不必改易他如事由顛末。日月先後。務使明白。無致混淆。其或章奏之外。開列此一?史官得以加意博采矣別有事蹟可埀勸戒者如果聞見真確。亦許據實備書。但不得輕聽訛言有妨傳信

一東西十館。原係史臣編挍之所。密邇朝堂。紀述為便。今次合用東館近上四所。令直日史臣四員。分居其中。一起居。二吏禮。三戶刑四兵工。除典守謄錄人隨役同供事外、一應閑雜人等、不許擅入、其該館合用紙劄筆墨酒飯等項編纂書籍有此維費食料以故事多因□閉□不開俱照纂修例分給

一國史古稱為金櫃石室之書。葢欲收藏謹嚴。流傳永久。今宜稍倣此意。月置一小櫃。歲置一大櫃俱安放東閣左右房內。每月史館編完草稿。裝為七冊。一冊為起居。附以諭札等項。六冊為六曹事蹟。俱于冊面明白開寫。列史官姓名以杜挾私推委之弊仍書年月史官姓名送臣等驗訖即入小櫃摽記封鎖歲終臣等題請。令禮部都察院翰林院掌印官公同開取各月草稿。收人大櫃。先用禮部都察院翰林院印信摽記封鎖。臣等仍用文淵閣印信摽護之。永不開視。

一史館紀錄、所用謄錄典守官吏、臣等擬將見在史館謄錄官、選取勤謹善書者四員、專謄祕密文字、行吏部選撥善書貼吏十二名、專寫六曹章牘、撥當該吏四名、專管文冊及朝夕啟閉館門常川供事

一自　皇上踐祚、今且三歷歲朝、茲者曠典修復、盛德大業、將來不患無述、其二年以前。言動起居。與夫諸大政令。一時失記恐久而愈難輯載故欲及時補錄皆諸臣耳目習所聞覩。相應追書謹錄。以傳萬世。臣等擬令日講官自每日輪記起居一員仍用一員史官三員、照前供事外、餘三員暫不更替俱常川在館、將二年以前初政、并力編纂、務期詳贍、以光盛典、俟補完之日、方俱依前擬定規制行


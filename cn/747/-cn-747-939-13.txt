○川主相公北帝醮词

伏以七政上尊，五灵元老，位司北极，部制中天。至於地分吉凶，天文灾福，五行六气，三命九宫，万汇惨舒，咸归考校。臣以兵戈既久，残瘁逾年，念彼生灵，痛深肌骨，敢因醮谒，载罄祝祈，沥恳紫微，叩心元象。实希悯鉴，俯降祯祥，消气於郊原，退灾星於井络。一川康泰，万有昭苏，永戢戈矛，惟新禄算。九天雾卷，重披日月之光；三蜀烟清，再播雷之泽。即仰荷帝君悯护之恩。不任。


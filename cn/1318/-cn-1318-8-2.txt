浙湖三奇传（下）


又越两日，生意无聊，本欲会鸾一叙，然意重情坚，不觉足为心使，沉吟之间，寂至凤室。以指击门，不应。生怒，排窗而入。凤方在围屏中拥炉背灯而浴，见生至娇羞无措，即吹灭灯。生从黑中抱住，曰：「正欲情胜，何相拒耶？」又以手摸其乳，小巧莹柔，软温香腻，虽寒玉酥鸡豆肉，不足以喻其妙也。因逼之就枕。凤度不可解，因诳生曰：「夙世姻缘，今夜必偿兄矣。所虑者，兄花柳多情耳，万一抛人中道，使妾将何所归？必当对天证誓，然后就枕未晚也。」生以为然，乃曰：「此素愿耳，何难之有。」即舍凤自誓。凤徐理衣，诈呼：「秋蟾觅火！」竟从小门遁去。灯至，誓完，而凤已去久矣。生徬徨怅望，不能为情。秋蟾为生新愈，恐复激恙，因慰之曰：「凤姐裸裎灯下，是以害羞，然心实未尝昧也。公子无欲速，则好事何患不成？今妾欲留公子，恐得罪凤姐，未敢也。不若游至新妙姨处一遣，何如？」及至，云已睡熟，不能进矣。急辞蟾投鸾，鸾尚未寝。见生闷闷不言，问之亦不答，鸾又促膝近生，曰：「对知心人不吐露心曲，何也？」生难以实告，诈应之曰：「才梦见杨太真试浴，正戏狎间，为风竹所醒，不得成欢。然而情状态度，犹隐隐在腔子中，所以恋恋不已若此也。」鸾曰：「果郁此乎？妾虽不及太真，情则一也，即当与兄同浴，以解此怀。」乃命春英具汤，设屏秉烛，各解其衣，挽手而浴。生虽负闷，然当此景，情岂不动？即抱鸾于膝，欲求坐会。鸾亦任生所为。灯影中残妆弱态，香乳纤腰，粉颈朱唇，双湾雪股，事事物物，无非快人意者。生于此时，不魂迷而魄扬也哉！浴毕，即携手共枕，戏谑无所不至，而情事未可以言语形容也。



生早起就外，思风之念犹未释然。乃画美女试浴图，写诗于上，以道忿怨之意：



灯前偷见一娇娥，试浴含羞脱绮罗。



怯露芙蓉新映水，舒香荷芰啸凌波。



云迷弱质欢情杳，月暗残妆梦想多。



旧日相思合愈渴，兰汤不共待如何。



生方掷笔，适凤使蟾候生起居，且曲为谢罪。生曰：「吾当面责之。」即持画而入。凤见生，掩口笑曰：「苟非遁去，几入虎喙。」生亦笑曰：「狗盗之谋，何足为幸。」因出所题与观。凤曰：「高才妙味，具见之矣。但今虽迷暗，岂无虚朗之日乎？」生曰：「卿之操志，心领已深，第中热若难忍耳。譬之于酒，醇醪在手，何忍弗醉，未有不取而吸之者也。譬之于花，芳葩在前，何忍望香，未有不嗅而攀之者也。苟为不然，至愚且负甚矣，人将不重嗤之耶！今卿具醇醪之美，芳葩之娇，而仆又非愚而负者，此其所以欲一吸且攀也，何自蹈守株缘木之行，徒作其人也哉！」凤曰：「妾非忍心，虑在远耳。兄知酒矣，独不知一泼不能收耶？兄知花矣，独不知一开不能蕊耶？兄固非薄幸者流，妾实念及于此，若徒逞目前之欲，则合卺时将何以为质耶？是以今日之守，亦为兄守也，兄何不谅之甚。」生曰：「是则是矣，吾恐媒妁未偕，归期在迩，一会且未知何日也，何合卺之可望乎！」



生言愈恳，凤不能当，即抑生于怀内，曰：「兄何钟情之极！」生亦捧凤面，曰：「向使病骨不起，则国色天香又入他人手，而温存款曲之情今将与卿永绝矣，此情安能不钟也。」凤又顿足起，曰：「芳盟在迩，岂敢昧心。万一事不可料，有死而已，不忍怜香惜粉以负兄也。兄何出此言哉。」生不得已，乃难凤曰；「适呈拙题，敢请一和。以刻香半寸为则。香至诗成，永甘卿议。不然，虽翅于天，鳞与渊，亦将与子随之。心肯灰冷耶？」生料凤虽聪慧，未必如此敏也。不意得命即成，无劳思索。



夜静人阑浴素娥，曲凭深处解香罗。偷看舞燕冲红雨，戏逐轻鸳起绿波。意重不妨言意淡，情真何用讲情多。红泉一点应难与，无奈东君欲速何。



香未至刻而诗先就，生亦无如之何，乃仰天叹曰：「大丈夫死只死矣，何向儿女子口中取气耶！」即拂袖而出。生虽不得志，然亦直凤之言，高风之节，未尝不私自叹赏，而爱慕之心益加切矣。



自是，生久居鸾处，将及旬余，绝不与凤一面。巫云间或会焉。凤则常使人问候，殆无虚日。时四月二十三，夫人初度辰，召宴亲戚于忠烈堂，生亦在焉。内则巫云辈五六人，外则叔侄辈六七人，垂帘为蔽。优乐尽歌舞之美，水陆极龙凤之珍。聒耳充目，无非富丽者也。内有褚晴岩者，夫人侄也，亦事举子业，与生话甚投，因对弈赌酒。生棋虽优，然心眼常在帘内，连负三局，罚酒六大杯。凤恐致醉，密使小鬟视生。罢弈，生方收局，褚复逼生投壶。手虽把箭，而心愈属凤，故矢皆落地，又得酒四大觥，而生渐醉矣。凤见生，扬言恐失礼于人，急检王所合干葛丸，贻生嚼之。三咽后，清爽如故。生得不及乱者，凤之力也。席罢，夫人先寝，事托巫云为理。



家人俱散，时近二更，生知无碍，即直造凤所。凤方坐床脱绣，见生至，且惊且喜，曰：「兄久忙，何暇至此？」生曰：「被斥之人，无颜求见。今蒙不醉之德，故来谢耳。」凤曰：「果非妾，兄将不胜甚矣。」生移身近凤，曰：「曲蘖所酿，不过醉面，至于情意所绊，实能醉心。仆因卿，醉心甚矣，顾乃吝不一醒，何耶？」凤曰；「兄果执迷，必欲以情事相尚，则秋蟾，爱婢也，亦颇俊艳，荐以代妾，何如？」生曰：「卿误矣。燕石满囊，不若粒玉之能宝；骀蹄盈厩，何如一骥之可良。病入膏盲，心力俱困。若曰荐代如蟾者，虽得不死于卿前，凄凄孑孑，如穷鳞毙翼之所归。意在卿也，岂爱婢哉！」凤意稍解，但默默不言。生又进曰：「天下有强奴悍寇，始虽甚恶之，及其输情纳款，匍匐所哀之时，未尝不屈法怜宥。然则仆之于卿，亦可谓输款甚矣，而卿竟不少怜，岂奴寇之不若乎？」凤见生言恳恳，乃曰：「兄意既如此，妾敢固爱？但姑待明夜可也。」生兴正发，即抱住，曰：「仆肠颇短，不能优游以待。且人定回天，何况于子。」乃力推仆枕。凤亦不敢相却，任生解衣。翡翠衾中，轻试海棠新血；鸯鸯枕上，漫飘桂蕊奇香。情浓任教罗袜之纵横，兴逸那管云鬟之撩乱。生爱凤娇，带笑徐徐；凤怜生病，含羞怯怯。肺腑情倾细舌，不由得香汗沾胸；绞绡春染红妆，难禁娇声聒耳。从今快梦想之怀，自是偿姻缘之债矣。是夜，生为情欲所迷，将五鼓才睡。当旭日红窗，而生凤犹交颈自若。秋蟾恐惧人来，乃揭幔低声曰：「阳台梦尚未醒耶？」生、凤乃惊觉，整衣而起。凤急饰妆，娇姿愈艳。生在旁大喜狂溢，乃缀《乐春风》一词以庆之；



锦褥香栖，幽闺春锁。几番神思蓬瀛，今得身游梦所。风流何处值钱多。　兰蕙舒芬芳，桃榴破颗。娇羞袅娜，情重处，玉堂金谷皆左。才识得，一刻千金价果。



凤观毕，曰：「妾之蒲柳，不避淫污，一旦因兄致玷，诚以终身付之也。若曰暮暮朝朝，甚非所愿。惟兄谅之，则万幸矣。」亦口缀前词以复焉：



鸾镜才圆，鹊桥初渡。暗思昨夜风光，羞展轻莲小步。杏花天外玉人酡。　难禁眉攒，又何妨鬓，情谐意固，管甚么，褪粉残红无数。须常记，一刻千金价果。




是夜，娇鸾席散，欲得生一罄酒兴，乃自往邀生，至则野渡无人，几窗寂寂而已。因忿生不先会己而赴巫云，不知生在凤处也。于是欲决意谋云，而未得其便。一日，会台州人归，以军功报夫人。鸾乃重贿使，诈传王命：「早暮衙内凄凉，可送新姨作伴。」使者得贿，果如计语夫人。夫人亦怜王在外，信而从之，即使云去。云患涉险，又以生故，不欲行。正踌躇间，生忽趋至，云曰：「何来？」生曰：「闻卿被召，时决有无。」云曰：「诚然。」生曰：「去则去矣，仆将何依？」云曰：「一自情投，即坚仰托，正宜永好，常沐春阳，奈事不如人，顿令隔别，虽曰后会有日，而一脉心情，不得与鸾、凤辈驰骋矣。」生曰：「事已至此，为之奈何！」乃相与执手嘘唏。而夫人以明当吉日，又使小鬟促云整妆。生夜即留宿云所，眷恋不可悉记。



早起，凤持纱衣一套，桂饼、梅丸各二封以赆。云因谓生曰：「凤姐与我，自从奉接闺帏，情同己出，况以公子之故，敢负斯心。汝百岁良姻，此行可力任矣，善自绸缪，毋生嫌隙。但不知他日待我何如事！」言讫泪下。凤与生亦大恸。正惜别间，报「夫人来送」。生即致意而出矣。然自巫云去后，夫人以凤无所托，命鸾与俱，家事代云分理，是以人之出入、门之启闭，亲为防闲。鸾欲独任生情，今反两不得便，心窃悔焉。行亦怏怏失意，且遭连雨，益难为情。是夜，伏枕不安，漫成诗词各一首：



熟梅小雨故连宵，旅馆愁来不待招。笔砚病余功课少，家乡云外梦魂遥。檐声逼枕添惆怅，灯影怜人伴寂寥。新绿满园虽可意，久虚寻赏任风摇。



《香柳娘调》



对孤灯悄然，对孤灯悄然。夜阑人倦，雨声滴破相思怨。这情绪可怜，这情绪可怜。展转不成眠，懒把罗衾恋。想伊儿妙年，想伊儿妙年。肠断心灰，务谐姻眷。



不料夫人劳役太过，忽卧一疾，不能起。凤方侍汤药，而鸾密使春英报生。生乃以侄礼问安。回至太和堂散步，自思曰：「此中旬日不登，风景入目顿别。」不意鸾突在后，相见各喜。鸾促而行，生逡巡不敢进。鸾曰：「老母伏床，余皆无虑，兄宜宽心。」同行间，宛然凤寝旧路。至则二闺紧贴，仅间一壁耳。坐谓生曰：「向夜自走候兄，意成不偶，何也？」生曰：「想缘醉梦中。知罪，知罪！」又曰：「那人去后，颇劳兄念耶？」生曰：「相思情爱，何人无之？苟为不然，薄幸甚矣，卿亦何取于仆？」鸾不能对，乃出饼果，与生并体而食。正细话间，报：「凤姐请议药方。」生即告出。鸾曰：「暮夜无知，愿兄着意。」生曰：「中门锁钥，谁则任之？」鸾曰：「自有处。」



生及昏时，潜入太和堂，正欲叩门，鸾已先嘱英候矣。至，谓鸾曰：「今何能此？」答曰：「才与凤约，每夜轮伴老母，庶可节劳。幸吾妹如议，妾可常常而见，兄可源源而来。妾之为兄，无不尽意如此。」生不暇备谈，即与就枕。时方清和，狂荡甚过，千态万状，不能悉明。乃以头枕生股，手抚生腮，曰：「观君丰神，情趣，色色可人，真大作家也，恨相见之晚。」生曰：「但得此身在，永远可期，何晚之有？」语毕，鸾体颇倦，竟熟睡。生忆春英在近，不无动情者，乃径舍鸾，索欢于英。英曰：「鸾姐性酸，不敢仰就。」生曰：「向无子，焉人今日？纵知，且不较，况在梦乎。」英感生情，即如命。交接时亦甚有趣。生虽战后，而眷恋新人，愈发豪兴。且其牡丹一朵，样是可人，貌固不及诸美，而此实为最胜者也。生留连不忍去，英促之，复就鸾所。鸾亦瞑目不觉。东方白矣。临行时，鸾又约曰：「后夜莫推佳会。」



生至园亭，默忖「轮伴」之言，思欲与凤一款。及晚，密启中门，私趋内室。但见二闺杳然无人。生乃独卧凤床，垂帏自蔽。候至更余，凤来，起幔见生，半惊半笑。生亦笑曰：「待卿久矣。」凤曰；「正欲见兄，决一大事。」生曰：「何以教我？」凤曰：「一自见兄，情颇难制，说盟不已，又辱私奔，虽其反己怀惭，而事原夙定，不足追也。奈此来老母染病，俗言『喜可破灾』，求婚者日无停议。妾在女流，不敢自白。兄，丈夫列也，事将安图？」生曰：「托迹门来，即承二大人俯爱，正愧一无所报，而可以此情闻乎？卿固慧人，若以己谋己，则势便而机投，倘谐所言，勉当恪遵，虽死不避。」凤低首蹙容，半晌不语，乃谓生曰：「此事若图之老母，鸾姐在侍，必难允谐。为今之计，兄急索尊翁一书、聘物一二件，竟送父任。老父素喜兄，而新姨又力赞，事想八九矣。苟得父命，纵母有别议，而妾可执以为词，岂不万全也哉？」生喜曰：「此良策也，明当东归，一如卿议。」凤因命蟾备酒，自捧觞，谓生曰：「此酌一则饯别，二则永诀。盖妾之一身既寄兄手，万一天不从人，妾宁碎玉而沉珠，决不忍抱琵琶过别船也。此行勉旃，不可草草。纵老父未许，老母他从，亦当再来一会，莫使万种恩情竟成疏逖，则妾死无憾矣！」言毕，悲咽不胜，泪下如雨。生亦愀然泣泪，唯唯承命。是夜虽与凤并头交股，奈欢心为离思所拘，未及构情而鸡已唱矣。凤乃枕上成绝句二首以送生：



比翼初分肠断猿，离愁欲语复吞言。



相思好似湖头水，一路随君到故园。



送别余情分外浓，行行独泛酒旗风。



明朝此际凄凉处，凤枕鸾衾半截空。



生即辞凤，入谢夫人。娇鸾知之，急使春英留生。生托以「家尊有书远召，故不敢违。多致意鸾姐，事完，当复来谒也」。鸾度不可留，乃送细果二盒、巾绢十衣为饯行之敬。



生抵家，备以王爱留之情、凤永谐之意，曲道于父。父不胜喜曰：「此吾责也。」即为书及白金百两、彩缎二端、金钗环各二事，遣人往台求婚。



王得书，谓巫云曰：「吴兵部家求凤姐亲，汝为何如？」云曰：「簪缨世胄，才茂学优，何不可之有？」王笑曰：「吾亦久蓄此意，但不欲自启耳。今当乘其来求索，以为赘，则吾老亦有托矣。至于花烛之事，且待贼平荣归，亲目校点也。」因以聘礼送归夫人，答书许焉。人还，生大喜如醉，因作《西江月》以自庆：



久待西厢明月，今方愿遂乔。已知鸾凤下湘潇，何用信传青鸟。　晓苑飞花有主，春田蕴玉成瑶。云桥再渡乐良宵，正是姮娥年少。



生欲再往复凤，生父止之曰：「前以客礼留连，今初聘结，不宜轻造，姑俟有便而往可也。」生郁郁不敢违。居家两月，人事、书史俱不介意，参前、侍侧，一凤之外无余思也。



不意巫云自别生后，朝暮思忆，食减容消，成一郁疾。王千方求治，毫不能愈。临终时，召小鬟，谓曰：「吾病已属膏盲，势在难救，然而取死之故，汝必知之。今亦不足言，但前有鞋词，我身且不保，留之何用！汝持归，万福公子，我不能再见矣，当与凤姐永好耳。」言讫大悲，目亦寻闭。鬟急呼叫，意无济。王乃从厚葬殓，募僧追荐，举柩寄安国寺中。虽甚痛悼，亦无如之何矣。



家中夫人受聘之后，病患日减。一日，时当七夕，乞巧于庭。二娇以夫人新愈，筵极丰洁，又使英、蟾辈歌诗侑觞，而夫人终若不豫。娇鸾请之，因答曰：「凤事告吉，可谓得人，吾无忧矣。但汝父监军，未乞骸骨，汝年方壮，孤节难终，怀抱间所未释然者，犹坐此耳。汝自成欢，毋吾以也。」是夜，皆不乐而罢。



二娇回房，鸾独长叹不卧。英私问曰：「娘子徬徨，得非忆吴公子乎？」鸾不答，但首点之。英曰：「何不招之使来，徒自苦耶！」鸾曰：「招之使来，置风何地？」英曰：「天下莫重者父母，所难者弟兄。今娘子与凤姐一脉所存，何不成以恩义，结以腹心，彼此忘怀共事也？」鸾曰：「然日登凤凰之台，时处潇湘之馆，岂不快哉；顾乃各立门墙，自生成隙，此夺彼进，时忧明虑，不亦愚耶！」鸾又曰：「汝言唯良，开我蒙蔽多矣。」即相与诣凤，曰：「我汝骨肉，犹花两枝，本则一也。倘不见别，当以一言相告。」凤曰：「遵命。」鸾曰：「予与吴生有不韪之爱，自拟终身以之。不料六礼先成，予亦窃幸。但今一去三月，颇烦念情，欲招之，则于妹有碍，欲舍之，则于心不忍。两可之间，敢持以质也。」凤怃然曰：「不敢请耳，筹之熟矣。予之得配吴君，论私恩，姐当为先，执公议，妹忝为正。必欲相较，则分薄而势争。不若骨肉同心，事一君子，上不贻父母之忧，下可全姊妹之爱，不出户庭，不烦媒伐，而人伦之至，乐自在矣。但愿义笃情坚，益隆旧好，大小不较，无怀二心。妹之所望于姐者此耳，何必郁郁拘拘于形迹间哉！」鸾曰：「妹果成我，我复何忧。」即为书邀生。



生托以他事，赴焉。及门，夫人待之，礼加于昔。出就池馆，有感风景依然，漫成一律云：



园亭复得启窗扉，案积凝尘手怕挥。池净萍开鱼自跃，梁空泥落燕初归。深知一遇生难再，况是三奇世所稀。景色依然情事重，栏杆倚遍夕阳微。



是夜，二娇度生必至，设酒以待。更初，生果入谒。鸾迎，谓曰：「新女婿来矣。」生答曰：「旧相知耳。」相笑而坐。语中道及姐妹同心事，生喜曰：「情爱之间，人所难处也。二卿秉义，娥、英不得专美矣。」然亦自惭曰：「而僭获奇逢，谨当毋倦盟心，少酬知己，二卿其尚鉴之。」鸾、风皆唯唯。酒罢，生欲就凤。凤辞曰：「凡事让长，妾不敢先。」生倾鸾，鸾又曰：「奉礼新人，义不可僭。」相逊者久之。生不能主。乃曰：「鸾娘不妒，凤卿不私，既在兼成，尤当兼爱。」即以一手挽鸾颈，一手拍凤肩，同入罗帏中。二娇虽欲自制，亦挫于生兴之豪而止。于是枕长枕，披大被，二美一男，委婉若盘蛇，屈贴如比翼，彼此行春，往来递爱，殆不知生之为生、鸾凤之为鸾凤也。



一日，新雨初收，凉风微动。生觉寂困，乃趋凤闺。凤方昼卧一榻，生欲乱之，才起裙，不料鸾至。鸾即低声抚生曰：「兄欲何为？」生曰：「刻心人阻我高兴。」乃舍凤狎鸾，推倒于榻头，取双莲置之两臂，立而猎之。兴趣不能状，情逸声娇，凤竟惊觉。生复逼体私凤，力拒不从。正持案间，鸾曰：「凤妹独作清客耶？」乃助生开裈，纵情大战。事毕，鸾指生柄，曰：「斯何物也？尝能授人如是？」凤笑曰：「坚肉。」盖以生字「汝玉」也。生答曰：「非此不能补缝。」盖以「凤」字同音也。鸾大笑而起。



一日，夫人以生馆寂寥，命迁之太和堂侧，意便供值，而不知益近娇所矣。鸾约凤携觞往贺，至，则生谓曰：「胜会难逢，不可独乐，虽英、蟾亦宜侍坐。二娇许之。酒至半，生令其取绯色，多得者为状头，余者听调。不料生果得五绯，而凤仅得一。乃使英执壶，蟾把觞，而鸾侑食，凤则歌以劝生：



蛟起渊兮鸟出幽，红妆侍兮绿蚁浮。人生佳会兮不常有，及早行乐兮为良谋。古人有见兮能达，不甘利禄兮优游。邀明月兮歌金缕，披清风兮醉玉楼。惟此二物兮何友，取诸一襟兮奚求？堪嗟白驹兮易过，任汝朱颜兮难留。百年兮纵然能寿，其中兮几日无忧。所以偷闲兮及时买笑，赏心兮何惜缠头。殷勤把盏兮愿拼酩酊，岂可碌碌徒效蜉蝣。



歌罢，鸾曰：「今赌拳，当便宜行事，何如？」生曰：「可。第无悔。」二娇欲难生，而胜算又为生得。秋蟾则在无算，生即抱蟾于怀，以手弄其乳，命鸾进酒，与蟾同饮，一吸酒，则一接唇，戏谑无所不至。生因大醉，众美扶挟而寝。



一日，中秋后晚，鸾凤宴生于卧云轩之庭中。饮至二鼓，星月愈皎。生曰：「仆与卿等相与，乐则乐矣，未曾通宵。今夕颇良，不若再陈狼籍之杯盘，检点将阑之兴趣，席地而坐，互韵而歌，倦则对月长憩，醒则洗觞更酌，略分忘形一乐，可乎？」于是设重裀，铺绣褥，用矮几置菜果，罗坐其上。时凤履青金点翠鞋，生爱其纤巧俊约，则捧上膝头，把玩不忍释；又脱以盛杯流饮，笑傲戏乐，人间之所无。生兴不能遏，欲求凤会。凤曰：「清光皓色中，何可为此？」生曰：「广寒求此不能得，岂相妒耶。」生夜大醉，诸美亦被酒回房，时漏五下矣。



自后朝出暮入，习以为常。一凤一鸾，更相为伴。或投壶花下，或弹棋竹间，或携手联赓，或连袂对酌，生之一身，日在脂粉绮罗中优游，而他不暇顾矣。因作《芳闺十胜》以自赏：



云鬟



梳罢香丝扰扰蟠，笑将金凤带斜安。玉容得汝多妆点，秀媚如云若可餐。鸦色腻，雀光寒，风流偏胜枕边看。



雪股



娟娟白雪绛裙笼，无限风情屈曲中。晓睡起来娇怯力，和身款款倚帘栊。水骨嫩，玉山隆，鸳鸯衾里挽春风。



凤眼



波水溶溶一点清，看花玩月特分明。嫣然一段撩人处，酒后朦胧梦思盈。梢带媚，角传情，相思几处泪痕生。



蛾眉



淡月弯弯浅效颦，含情不尽亦精神。低头想是思张敞，一抹罗纹巧簇春。山样翠，柳般新，菱花镜里净无尘。



金莲



龙金点翠凤为头，衬出莲花双玉钩。尖小自怜行步怯，秋千裙里任风流。穿芳径，上小楼，浅尘窄印任人愁。



玉笋



春葱玉削美森森，袖拥香罗粉护深。笑拈花枝能索巧，更怜留别解牵襟。机中字，弦上音，纤纤红甲漫传心。



柳腰



娇柔一捻出尘寰，端的丰标胜小蛮。学得时妆宫样细，不禁袅娜带围宽。低舞月，紧垂环，几回云雨梦中攀。



酥乳



脉脉双含绛小桃，一团莹软酝琼醪。等闲不许春风见，玉扣红绡束自牢。温比玉，腻如膏，醉来入手兴偏豪。



粉颈



霜肌不染色融圆，雅媚多生蟾鬓边，钩挽不妨香粉褪，倦来常得枕相怜。娇滴滴，嫩娟娟，每劳引望怅佳缘。



朱唇



胭脂染就丽红妆，半启犹含茉莉芳。一种香甜谁识得，殷勤帐里付情郎。桃含颗，榴破房，衔杯霞影入瑶觞。



是月，台贼得平，且靖嵠峒堡塞百余处。王以功领封敕归。至家月余，欲与生、凤完礼，不料奔走宴贺之事甚劳，箭疮顿发，流血数升而死。遗命嫁鸾，夫人则托生终养。



凤闻云死，固自痛惜，今又遭丧，哀毁愈切，绝不许生一会，虽见，亦不戏一语。生重其孝，不敢相夺，时在太和堂纳闷。不意小鬟自内出，见生，唱礼后即垂泪曰：「新姨自公子而亡，公子不为新姨而戚，何耶？」生曰：「子不知耳。自去经年，指望再续旧好，今忽闻变，泪从心饮，苦自神知，欲求一面，无由可得，纵死以俟，戚亦难以尽我矣。」鬟怃然曰：「公子情义如此，无怪吾姨之死犹恋恋也。」生急问曰：「曾有言否？」鬟曰：「余无嘱，惟愿与凤姐永好耳。且寄红鞋一只，书一柬，不知何意。」生急索之，鬟曰：「在我奁中，容即奉也。」生曰：「随取何如？」鬟曰：「可。」乃相与至巫云旧房。但见床几依然，箱橱积垢；及视鞋词，事迹如昨，怀人忆古，不觉凄然。生乃流涕大恸，鬟亦对泣。



生徐拭泪，抚鬟曰：「我无云姨，亦不能至此。今日不料寸报毫无，意成永别。云姨不可见矣，见汝犹见云姨也，敢欲与子重缔新欢，少偿旧恨，阴灵有见，谅在喜全。」即欲求速，鬟曰：「主母果有意，但文鸳不足以托彩凤耳。」生曰：　「固情夺分，何伤，何伤。」鬟曰：「纵无伤，亦与二姐有碍。」生曰：「英、蟾且命自荐，何碍于子？」鬟笑而不答。生即挟至床中，为彼脱衣解带。相狎时，甚能承受，勇于秋蟾过多。生笑问曰：「原红已落谁手？」鬟应声曰：「昔时为老主所得。」生曰：「惜哉！娇海棠何忍枯藤缠耶！」鬟亦笑曰：「枯藤朽矣，海棠又傍乔木矣。祸福难凭，世情固不测如此。」生因伤感，不得尽兴而起。书馆茕茕，乃作挽云诗一章：



亿别依依出画栏，谁知复见此生难。湘湖月缺波痕冷，巫峡云消山色寒。



绣架寂寥针线断，妆奁零落粉脂干。灯残酒醒猿啼绝，空向西窗泪眼漫。



是夜，宿于鬟处，鸾凤寂不知也。




三七后，生因告归，报父，欲举墓祭之礼。岂期娇叔士彪者，素流荡险恶，溺情花酒中，家殖殆与王同，因此败落，王每讽诲，则以为轻己也，心甚衔之。王亡，举一子求嗣，欲利所有。夫人虑其不诚，不许，且以有婚辞。彪怒，乃诬生因奸谋命，竟鸣于官。官得士彪私，将产业一半与彪，以半与夫人赡老，断生在逃不究，二娇则令改嫁。生闻，奈公案已成，竟不能白。士彪大喜，以娇为他妇，则许聘缔。鸾谓凤曰：「萧墙起变，骨肉相残，大事去矣！将若之何？」凤勃然曰：「难测者外来之变，能定者吾心之天。今虽挫拂间关，正明义之秋，见节之日也。妹当与姐协力同心，坚盟守礼，万一恶叔悔悟而改，贪官罢黜以行，则卧云之会，终为可期。苟或不能，有死而己。」鸾曰：「妹有此志，我亦窃效微末，虽不能为贞节人，免使呼为淫劣妇足矣。」言论之间，悲惨特甚，乃相与大泣。自是，朝暮依依，唯生是念。而生在家，亦惟鸾、凤是图，奈断案之后，士彪严为关防，虽苍头孺子，不许私出入，恐与生有所约也。将及年余，竟不能通一纸。生欲抱义与逞，生父又力阻之，是以两相耽搁。二娇居处怨慕，所自排者，惟形之于诗词耳。有《四景闺怨》，录于后：



寂寂香闺昼掩门，飞花啼鸟两销魂。眉峰愁重应难尽，事到伤心谁与论！



蔷薇一架雨初收，欲候归舟频上楼。无奈梁间双燕子，对人何事语绸缪？



晓来强自试新妆，倦整金莲看海棠。不是幽人多懊恼，可怜辜负好春光。



开遍棠梨倚遍栏，无端瘦得带围宽。花前赋就相思句，留与归来仔细看。



窗下新裁白苧衣，等闲红瘦绿成肥。游人不是迷歌舞，飞尽杨花尚未归。



风定帘垂日正迟，篆烟袅袅午眠时。簟凉好梦谁惊觉，小院新蝉噪柳枝。



幽栏新笋渐成竿，独对南薰忆旧欢。露却酥胸香粉湿，倩谁与我掩齐纨？



惭愧红颜果薄缘，风流让与并头莲。兰汤自解丁香浴，怯怯娇姿不似前。



小庭梧叶乍惊风，立尽清阴盼落鸿。自信别来多寂寞，一缄犹胜未相逢。



好事蹉跎一梦如，应知今日悔当初。芭蕉绿满芙蕖放，十约佳期九度虚。



览镜消容为念君，恩情何忍等秋云。黄花不似愁人瘦，人比黄花瘦几分。



南楼待月负良宵，枫冷江空去路遥。无限凄凉蛩话彻，孤灯明灭泪痕消。



锦幕生寒怯翠环，天涯目断几云山。相思最是伤情处，野寺寒钟香蔼间。



老干舒香已报春，不禁情动两眉颦。金樽未举心先醉，惟有梅花是故人。



挑尽残灯拨尽灰，芙蓉帐冷共谁偎？孤愁一段无凭着，斜倚薰笼梦几回。



芳心一点玉壶冰，谁肯轻捐万斛情。携手何时重赏雪？卧云轩下话平生。



鸾见诗，谓凤曰：「妹有是心，予独无情乎？然诗妙矣，吾不能和，当以曲赓之。」亦成《四景题情》一套于左：



降都春



情浓乍别，为多才，寸心千里萦结。暗想当初，背地香偷曾玉窃。如今惹下相思孽，倒不如无情安贴。满怀愁绪，几能勾对他分说？



出队子



兰芽长茁，又见春光早漏泄。莺莺燕燕飞成列。凝眸都是伤春物，娇滴棠梨，何心去折！



集贤宾



花飞碎玉飘香屑，凭栏目断天涯。猛听黄鹂声弄舌，唤起我离愁切切。狠心薄劣，闪得我罗裙宽折。无聊也，自且把珠帘半揭。



黄莺儿



枝头梅乍结，困人天，微雨歇。南薰独对枉自嗟。冰弦懒拨，香泉懒啜。端为恩情一旦撇。心哽咽，泪湿纱衫，相看都是血。



玉抱肚



情乖爱夺，盼佳期，顿成永绝。空堪羡，并蒂荷花；怎支吾，暮蝉声迭。兰汤浴罢鬓云斜，倩谁将我襕腰脱！



山坡羊



满地舞旋红叶，欲待题诗难写。近日临妆，不觉娇姿怯。亲瓜葛，梦与同欢悦。又被西风忽动檐头铁，顷刻惊开原各别。闷也，拍瑶台灯灭。怨也，掷菱花拼碎跌。



五供养



西厢待月，挨几个黄昏时节。相思滋味逐头断，秋来更彻。是谁家砧杵声频，捣得我忧心欲裂。芳盟尽属空，好事翻成拙。楚岫云遮，高唐梦蝶。



忒忒令



绣闺寒侵，把兽炉慢爇。叹蓝关，人阻截，几番间揉碎梅花，揉碎梅花，惜孤衾，香自洁。怕寒鸦，啼渐越。



侥侥令



愁结板桥霜，梦冷茅檐雪。书翠流红事已赊。甚时得破镜圆，断簪接？



尾声



相思担重苦难车，拼与他珠沉玉缺。你不见程姬，贞且烈。



是岁丁丑，至元三年也。民间讹言朝廷拘刮童女，一时嫁娶殆尽。有赵应京者，新荫万户官也，家极富，性落魄不羁，好鹰犬博弈，素慕娇名，碍生，不能启齿。今闻讹言，乃以金五百，夜贿士彪，欲求娶凤。彪性贪，竟许之，且使老婢告夫人曰：「我因一忿，以致参商。每念寡妇孤儿，不忍一见。不若另觅东床，别联新好，使老有所托，幼有所归，不亦可乎。况吴生官断，义难复全，彼必重婚，我何空守？」夫人未及对。凤即应曰：「噫！是何言欤！吾叔利人之有，不义；割人之爱，不仁；既许而又背之，不信。吾与吴生，父母主盟，媒妁议礼，情义所在，人皆知之。今欲悔约而谋倾，固非君子厚德之道，亦岂妇人从一之心。拜复吾叔：吾头可断，吾身决不可辱也。」婢以此言达彪。彪知不可强，乃嘱赵子曰：「凤姐情义不屈，计取为宜。择一吉辰，尔多带从仆，以亲迎为名，从则可矣。如其不然，始以官势逼之，继以温言诱之，娇年幼质，必有所动，当不久负执迷也。」应京大喜，候日举行，不料为老仆抱其不平，竟走报凤。凤私度曰：「老贼所为，险恶无比，吾力既不能制，吾名又不可污，亦莫如之何也，已矣！」将欲自尽，乃作书遗生曰：



难妾王娇凤敛衽拜大文元汝玉夫君大人辱爱下：始而说盟，君心既已属之妾；既而成礼，妾心亦已属之君。正议鱼水百年，不料风波一旦。使我有容不整，有花不簪，玩月反助清苦，吟诗适动幽思，一景一情，无非役吾神、扰吾梦者也。然犹早暮依依，不即为兄轻生者，盖冀彼有所悔耳。既悔，则乐昌复合、延平再还，隐忍之罪，不犹可赎也哉。岂意怙恶不悛，变中生变，移花于别种，割我良缘；辍玉于他田，断兄雅爱。当此时也，欲拼一死，慨兄面之未瞻；欲待苟全，痛妾名之已辱。故与其丧节以捐名，不若死者之为愈与？其徒死而不足以偿千百年之恨，又不若姑存自待，万一得见之为尤愈乎？生不可，死不可，进退两难，会离莫测，虽微躯弱质不足以伴贤哲者心，而断玉联金，尚犹在目也。兄忍蔑视而不为之痛耶？情悰缕缕，笔难遍传，聊上一缄，敢求来会，则妾死生有所诀矣。敢书，敢书。



生得书骇愕，即兼道赴之。又不敢显然自进，乃匿于昔日浣衣之老妪家，持金为礼，使得通焉。挨至鼓余，二娇乃遣春英辈密开小门，放生私入。相见时，各各大恸，但不出声。凤因谓生曰：「愚姊妹幸与兄遇，恩爱已非一朝，准拟长松可依，朱弦得托，三生偕老，家室优游。讵意门墙起变，半路相抛，使海义山情，冰消瓦解。故今请兄至者，非他意也，将欲与兄一面，少释终天，必不忍冒耻辱身，甘作因风之柳絮，顺水之桃花。兄自此后，亦当善自珍养，候事少息，与吾姐伉俪百年，实妾至愿，万毋为妾以伤贵重也。」言讫，悲咽不胜，泪痕如线。生含泪曰：「好事多磨，佳期难偶，自古然者。今之所值，想亦仆命所该，何忍反累。」凤又谓鸾曰：「老贼属意在我，势不俱生，我死则无事矣。」生曰：「无累也。彼丈夫也，我丈夫也，吾何畏哉，必当出力与之较焉。」



正彼此论间，春英谓生、凤曰：「天下事，权则通，泥则病。一时奋激，徒作沟渠，于事何益？不若默忍潜病，再图欢庆。」生怃然曰：「计得矣。昔相如窃文君以亡，辜生挟瑜娘而走，古人于事之难处者，有逃而已。今当买舟湖下，与凤姐乘月东归，僻径潜踪，待时舒志，彼求不得，纵有恶谋诡计，将何施哉！苟便可乘，续谋兼并，犹未晚也。」众美皆曰：「善。」于是托邻妪周旋，略捡妆资，与娇鸾掩泪而别。舟行时，鼓已三矣。



途中无聊，有联句《古风》一首云。生为首倡，凤次之焉。



露气侵衣月在河，吁嗟好事反成磨。世间只有相思苦，偏我相思苦更多。今夜兰房灯火绝，大声唱别愁千结。归心一似恋帆风，叠叠重重急且咽。水静天空云惨凄，人离家远梦魂迷。依稀重缔生前愿，往事伤心怕再提。怕提往事姑拥膝，夹岸苹芦秋瑟瑟。一篙撑出波涛中，免使鲸鲲受尘沕。悠悠世态古道残，人心尤险行路难。孤根此去托肥土，笑杀王郎成画虎。



越日至湖，觅居凤凰山中，隐僻深幽，虽生父不觉也。



士彪以娇凤之变，自激而成，然势不能救，徒悔而已。鸾虽与谋，亦困于孤立之苦，风晨月夕，思怨之情，不可胜记。聊录数章，为好事者一览。



春愁睡起不胜悲，往事颠危谁与持？魂逐游蜂身似借，肠牵飞絮意如痴。



泪痕隐血心从落，脸气生香手自支。几度更深眠未稳，伴人惟有漏迟迟。



别时记得共芳尊，今日犹余万种恩。绣妒鸳鸯闲白昼，书空鱼雁盼黄昏。



一番对月一成梦，几度临风几断魂。挑尽残灯凄切处，薄衾香冷倩谁温！



晓妆台下思重重，懊叹何时笑语同？情傍游丝牵嫩绿，意随流水恋残红。



当年自恨春如锦，今日应知色是空。回首雕栏情况恶，闲愁千里付孤鸿。



锦帐朝寒只爱眠，相思如水夜如年。新诗蔑衾惭吟雪，旧事凄凉怕问天。



酒去愁萦心一寸，梦回神绕路三千。人情变幻难凭计，何处鸾胶续断弦！



空庭草色翳苔茵，无奈深愁一样新。凤髻乱盘浑似懒，蛾眉淡扫不如人。



梦中得合非真乐，帐里无郎实是贫。起傍花荫强排遣，数声杜宇更伤神。



凭栏无语怨东风，愁遇春归恨转浓。一枕凤鸾魂杳杳，半窗花月影重重。



珮环声细千般懒，脂粉容消万事慵。纸短话长题不尽，殷勤寄取早相逢。



碧桃深处听啼莺，一似声声怨别轻。翠凤有情欹绿鬓，彩裙无力红缨。



杨花未肯随风舞，葵萼还应向日倾。种种幽情羞自语，安排衾枕度初更。



无端日日锁双蛾，缕缕愁来叠似波。空忆高情疑是梦，难禁积恨欲成魔。



堪嗟好事全终少，深憾佳期不偶多。拂鬓自怜还自叹，名花无主奈如何！



是岁，伯颜以罪徙龙兴，乃复科举制。生曰：「此吾明冤之一大机也，当不可失。」即辞凤赴试，果领乡荐。及亲策，又中左榜。左丞相别儿怯不花，素喜生才，竟选生为翰林承旨。生以未娶，奏闻朝廷，诏赐归娶。至家，贺者填门。生欲议日毕姻，凤谓曰：「人情处安乐，不可忘患难。向与我姐说盟，协意事兄，今妾先举而倍之，置我姐于何所？不若并妾送归，使老母上主，迎兄至家，与愚姐妹花烛，庶不失吾父赘兄之意也。亦且名正言顺，恶叔何辞！」生曰：「此论甚当。」即为书达鸾，兼送凤回。



夫人、娇鸾闻之，大喜，乃择十月戊戍之吉——至正三年也，迎生行入赘之礼。乘鸾后，生谓鸾、凤曰：「平生素愿，中道一阻，不料复有今日，天乎？人乎？但士彪之忿，未能少雪，岂丈夫耶？」凤曰，「彼虽不仁，分在骨肉。若乘势而窘之，无有不便，但睥睨芥蒂，不惟情涉于薄，亦且量为不弘。故曰：『宁人负我，毋我负人。』兄能忍人之所不能忍，容人之所不能容，正大丈夫也，何留心于小小哉。」生喜，举杯大酌，因浩歌一绝云：



拜罢天墀胆气粗，归来醉倩玉人扶。



龙泉三尺书千卷，方是人间一丈夫。



吟未终，春英报曰：「叔叔才上缢，竟绝咽矣。」生笑曰：「此天假手以快我也。」不料彪子见父之变，愧赧痛悼，亦相与投池中。急使人救援，得一最幼者。其余三子，皆夫人为之发丧，各各从厚殡殓。



家事悉生掌握，因谓夫人曰，「错蒙厚爱，累罪良多。孰意天眷儒生，侥登一第，且人亡事白，两姓万全，岂非至幸者乎？若竟恋夫妻之爱而怡乐于外堂，使堂上者一无所侍，人子之情，不能恝然而无所系也。不若同至家中，处夫人于别院，所存房产，悉与彪叔之子，则在我有父子之养，在夫人有母子之欢，在孤有得所之托，将不两得也哉。」夫人曰：「我年老志短，所为事一依公子。」生乃择日命驾，一家起行。官民有送生者，列鼓吹笙。舟中风景，不能尽述，有《临江仙》词以道之：



心事今朝除悒怏，只怜云绕家乡。豪情骑鹤任翱翔。手扳仙苑桂，身惹御炉香。　极目烟霞迷画舫，一天紫绿斜阳。远山偏向望中长。将何酬美景，宿酒醉新妆。



至家，生父甚喜，即设宴宴夫人。酒罢，生偕鸾、凤寝。鸾与生笑语自如，独凤俯首凭几，若有所忆者。生问曰：我与卿历尽艰辛，幸得至此，正宜求乐而反含忧，何耶？」凤不答，但潸然泪下。生惶悚曰：「仆果有罪，请试数之，何烦自苦如此。」凤曰：「兄知今日聚合之乐，独不念昔年引见之功乎？」生曰：「云姨盛德，今虽欲报，安从施哉？」凤曰：「念我虽非抱育，然而恩情契重，则胜姑也。幼年刺绣既沐提携，壮岁姻亲又承吹赞，本欲托我以终身，不料去而不复返。尔我于朱楼倚阁中吟诗酌酒，使彼孤魂旅柩流落他乡，麦饭香花，欲依无主，于情于分，安得不哀！」言毕，又泣。生抚抱曰：「是我责也。非卿言，几作薄幸徒矣。然亦不难，明当遣人移柩至家，建醮以报，慎毋劳卿忧抑也。」生即使人往安国寺迁棺。往返月余方至，则请玄武观刘真人为法主，起建水陆斋七日。生、凤亦薰沐虔诚，昼夜不懈。醮毕，择后园空地筑圹以厝。



是夜，生因连日事扰，暂憩外书斋中，倦倚醉床之上。方闭目，梦见巫云徐步而前，貌饬如故，曰：「别来忧恨，一旦感疾而亡，后会成虚，盟言难续，追思痛伤，然亦禄命所该。」语未终，生即抱住曰：「久思无觅，今从何来？汝不死耶？」云曰：「冥司以妾无罪，留妾在子孙宫中，候阴例日满，托生贵家。今蒙公子水陆超度，复授妾为本司掌册之官，侍伴天妃，安闲逸豫，得不入鬼箓尘寰者，皆公子惠也。今特致谢，聊释别来之情，嗣后不敢见矣。」含泪欲去。生又抱定，曰：「子既成仙，何妨再见？」云曰：「公子未知也。冥司立法，比世尤严，毫有所私，重罚不赦。公子善自珍爱，我检簿籍，有二贵子，合生汝门，不必我念，我当永别矣。」生急持其衣，云乃顿袂而去。生惊觉，余香犹在。生趋报凤曰：「鬼神之事，昔尝议其佛氏之诬，以今观之，信有之矣。」凤问故，生以前梦悉为诵之。凤曰：「若如此，我不负云姨矣。」及言得子事，凤又拊掌曰：「果娠三月，未知璋瓦何如。」再问鸾，鸾亦怀娠同日，各大笑。生乃备牲醴致奠，鸾、凤则共作文以哭之：



呜呼！以姨之贤，禄宜未艾；以姨之德，寿将天假。胡为乎云散秋空，雪消春海？何为乎玉玦光埋，花飞香碎？呜呼！姨虽逝矣，鸾将安赖，痛哉！凤虽在矣，姨何能爱。徒使帐锁余香，镜空鲜黛，无地通恩，有天难戴。呜呼！痛针刺之犹存，想音容之恍在。恨彼苍之无凭，夺玉人之何迈。是以肠断欲联，眼枯无奈。盼山知怨，望云兴慨。呜呼！仰仙魂之遥遥，望炉烟而长拜。苟或灵其有知，愿芳苹之略采！



后至正四年十月朔日，鸾、凤各生一子，俱在同时，闻者无不为异，因呼为「三奇、二绝」，乡间传诵不已。有好事者作词美之，不及尽录。



生慕果报之理，乃弃官营修，寡欲养气，开义井于路，造赈仓于家。族有寒微者助之，人有孤寡者给之，筑街盖殿，塑佛饭僧。凡有便于人之事，虽损己为之，不惜也。



生以二子由神力所致，乃名其鸾出者为天与，凤出者为天锡。七岁能明经，及长，文武俱优。正欲赴举业之科，奈张士诚以兵陷湖，生复挈家避难于凤凰山，不求闻达。一门三代，聚乐怡怡。或著述群书，或调议世务，或讴吟于青山绿水之前，或饮酌于清风明月之下。耕食凿饮，别是人间，不知其有红巾草莽之乱也。



及至正二十六年，大明兵取杭嘉湖等路，生父子喜曰：「真天子出矣。急出报效，不失丈夫所为。有功即归，不可久恋取祸也。」生乃自荐。天与为李国公善长参谋，天锡为徐国公达部将。及攻略有功，我太祖封与为枢密官，锡为元帅之职。二子受命，不任而归。后李、徐二公使人迫之凤凰山，并祖、父不知去向矣。




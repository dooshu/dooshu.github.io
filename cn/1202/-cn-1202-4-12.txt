爲萧骠骑谢慰劳表

臣某言：卽日侍中秘书监臣戢至，奉宣诏旨慰劳，便受毂中帷，练甲外垒，旍旄【一作麾。】蔽景，舆徒竞气，人怀秋严，士蓄霜断，晦魂已掩，氛竪未悬，稽钺竚威，寝兴震慨。今王【一作玉。】人临郊，皇华降庭，煇燿望实，将激威武。戴鶡之夫，迎光蹀恩；投石之师，攀炤竦惠。楚纩越醪，方兹慙润。臣忝属阃私，弥抱渥洽，不任下情。


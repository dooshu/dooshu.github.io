○福州南涧寺上方石像记

万物阗阗，各由袭沿，无袭无沿，而忽以然，苟非妖怪，实为珍庆。斯石像者，其珍庆欤？始孕灵韫质，兆朕未见，则峨峨巨石，岩峭山立，镇郡城之前阜，压莲宫之上界，海若鞭而莫动，天时泐而终固。皇唐天宝八年五月六日清昼，忽腾云旁涌，骤雨来集，惊飙环骇，轩訇杳冥。雄雄者雷，砉然中震，迸火喷野，大声殷空，岑岭夔尼，潭洞簸荡。须臾，风雨散，雷收。激劈轮，斩然中辟，南委地以梯落，北干霄而碣树。不上不下，不西不东，亭亭厥心，隐隐真像。三十二相具，八十种好备；列侍环卫，品觉有序；庄严供养，文物咸秩；端然慈面，严矣仪形。似倚雪山而授法，如开月殿以趺坐。异矣哉！不曰博闻乎？未聆于既往；不曰多智乎？罔测其所来。且物之坚，莫坚于石，况高厚广袤，又群石之杰。一朝瓜剖，中有雕琢。其为造石之初，致有相以外封乎？其为有石之后，入无间以内攻乎？噫！不可以人事征，请试以神化察。

巍巍释氏，发挥道精。其身既倾，其神不生。等二仪以通变，齐四大而有力。教于时有所颓靡，人于教有所忸怩。则为不可思议，以煦以吹。故示此无迹之迹，难然之然。俾知我存存，入我之门。经曰：“千百亿化身，盖随感而应。”兹身者，则千百亿之一焉。昔诸佛报现，皆托于有命，有命则有生，有生则有灭。曷若因其不朽之物，凭乎不动之基？形既长存，法亦随是。与夫为童男而出世，假长者以来化，元元之徼则虽一，永永之利则不侔。可以礼足而悔罪，寄影以安乐。予则求福不回者，焚香跪仰，或从释子之后，故于之余仞，聊书其所由来。


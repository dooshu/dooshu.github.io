◎馆陶令

姚伯昂先生（元之）尝述其同年张（琦）者，为山东馆陶令，死即为馆陶城隍。将卒之前一夕，其子请以身代，焚书于馆陶城隍庙。无一人知者，署中惟一洒扫夫素为走无常者知之，云："我太爷阳寿虽未终，无如旧城隍已升作济南府城隍，只好请太爷前去，阳寿另有处分也。"张到城隍任后，忽于演戏日擒一生员跪神像前，于是众目不观戏而观城隍，则俨一张太爷也。生员尝以唆讼受责于张者七次，县中皆有案可稽，是日盖责其怙恶不悛云。按前熟闻家大人言官山东臬使时，有张汉峰（琦）者，最为循吏，古貌古心而善于听断，学问亦好。当时甚赏异之，每举以为诸令长钦式。初不料其身后之为城隍也。聪明正直，其为神也宜矣。


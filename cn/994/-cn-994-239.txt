吴芾　和天予孺子亭三首

南州高士务躬行，不事王侯只力耕。

西岭已如刚节峻，东湖还似古心清。

正惭老拙非良牧，安有仁恩及庶氓。

若也当年能逐迹，他时容或可齐名。

吴芾

吴芾　和天予孺子亭三首

东汉诸公孰最贤，南州高士独推先。

蒲轮徒枉当年聘，尘榻从教尽日悬。

吾道固应天未丧，此时争奈木将颠。

栖栖尔辈成何事，那似清风万古传。

吴芾

吴芾　和天予孺子亭三首

我来湖上访前贤，正值清秋欲暮天。

十顷败荷欹浅水，千章古木锁寒烟。

遍寻陈迹俱亡矣，独立幽亭只黯然。

清德照人增我愧，暮年独未返林泉。

吴芾


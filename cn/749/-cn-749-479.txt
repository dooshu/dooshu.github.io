陆淞


淞字子逸，号云溪，山阴（今浙江省绍兴）人。耆旧续闻云：陆辰州子逸，左丞佃之孙。晚以疾废，卜筑于秀野，越之佳山水也。放傲世间，不复有荣念。对客则终日清谈不倦，尢好语前辈事。

念奴娇

和李汉老

黄橙紫蟹，映金壶潋滟，新醅浮绿。共赏西楼今夜月，极目云无一粟。挥麈高谈，倚栏长啸，下视鳞鳞屋。轰然何处，瑞龙声喷蕲竹。

何况露白风清，银河澈汉，仿佛如悬瀑。此景古今如有价，岂惜明珠千斛。灏气盈襟，冷风入袖，只欲骑鸿鹄。广寒宫殿，看人颜似冰玉。

瑞鹤仙

脸霞红印枕。睡觉来、冠儿还是不整。屏间麝煤冷。但眉峰压翠，泪珠弹粉。堂深昼永。燕交飞、风帘露并。恨无人，与说相思，近日带围宽尽。

重省。残灯朱幌，淡月纱窗，那时风景。阳台路迥。云雨梦，便无准。待归来，先指花梢教看，却把心期细问。问因循、过了青春，怎生意稳。








○披陳時政之要乞採納以光治理疏 【 時政六要】

臣一介謭陋、誤蒙殊眷、拔之稠眾之中、寘諸輔弼之列、仰惟聖明在上、耆碩在前、日孜孜焉、祗承休德、勉奉規隨、自可因事納忠、豈必露章言事、但伏念我　皇上躬親政務、總攬乾綱、一時眾正登庸、天工無曠、斯亦千載盛際巳、而中外人心、猶未翕然稱愜、以為至尊深拱、晉晝有日隔之疏、忠直沉淹、泰茅無彙拔之望、頃雖冬春之內、兩遇臨朝、銓曹之疏、已荷批答、而海宇之拭目延首、方甚切也、又近年來吏治惰窳、國用匱詘、邊陲多警、武備未修、揆之政事之體、似尚有一二當亟為釐飭者、臣誠黯劣、不敢自謂識達時宜、可以捄弊補偏、而叨備腹心荷恩深重、一念耿耿樸忠、懷之頗久、輒敢不自揣量、條為六事進獻、倘蒙留神聽納、仍敕所司斟酌議行、即萬分有一、足以增光日月之明、裨益太平之治、亦臣所以報國恩而酬主知之職分也、計開、一接見大臣、竊惟我　皇上以神明裁斷、照臨臣工、世務洞知、主威獨運、而年來疑議橫生、紀綱未振者、祗緣九重之靜攝既久。大廷警蹕稀聞。是以宮府內外、意氣阻于泰交、百司庶寀、玩愒成于積習耳、臣自蒙恩、擢在秘閣、每聞穆清之上、章奏不輟覽、宴執?目不怕御、時霈諭旨、諮問政機、藻翰之批决如神、隱情之燭照如火、仰見宸慮憂勞、未嘗頃刻暫弛、昨冬恭遇臨朝受賀、召見臣等俯垂清問、廷臣莫不相顧色喜、日者四方計吏、雲集闕下復俞臣等之請、御門引見、親渙玉音、交戟之內、歡聲雷動、以　聖心之兢業、臣等既得于親承、聖躬之彊固、臣又得于快覩、則朝講秩節、似宜次第修舉矣、乃　皇上猶若未肯致行之者、神廟末年靜挕雖大政獨操無所旁落而中外否隔亦巳多矣意者加意頤神、以深居簡出為攝衞之常乎、臣覽書無逸篇首。三宗周文王之壽考。皆以憂勤惕厲得之。蓋人久靜而時動。則血脈流?凵?匕?。暫逸而常勞。則肌虜堅實。語云戶樞不蠹。流水不腐。斯葆生之善喻也。假令久習安處。始雖暫適而更致血氣結轖。喜怒失平。迓續休和之道。似不在是。倘謂國家法嚴令具、失既或治之、有不妨垂拱責成者、此又不然、天下雖大、譬則一身、君者中心、臣者四體人必心之精神、融貫于肢體百骸間、而後身乃無患若精神有一處之不到、則手足雖持行、不能矯徤、耳目雖視聽、不能聰明、今時之勢、雖文貌備存、而實多頹靡不振之處、其病正類于此、非明主厲精率先于上、曷以興明作之治哉、又或謂本朝履祚享年之永、無若　肅宗皇帝、自十七八年後、齋居决事、稀御大廷、此無為政理之明徵、可仰法也、此亦不然、　皇祖雖久處邃嚴、而宵旰靡暇、太阿獨操、每有大政令。必密劄輔臣。商確再三。或遇虜警軍機。中夜傳奏。立賜批答。用是人心悚讋。莫敢玩視。然至末年、指袁州公也尚未免柄臣用事、貪黷成風、夷虜深侵、邊務壞弛、則亦以倦勤之故、美業稍遜耳、况今事勢劻勷、物力凋耗十倍當時、而又可以宴然自逸耶、夫主上深拱不出則人臣雖抱忠猷石畫不獲伸造膝之談。政事雖奉獨斷親裁。莫能杜盈庭之口。欲以集眾思而釋群疑。其道無由。今亦未敢過煩　聖體、如昔年臨御之頻數、但乞每月一再臨朝堂、及今春和開講之期間一御講讀四時大祭、躬一舉行、其有軍國大政、特召臣等、及部院大臣于便殿、從容訪接、商决行止、裨得時奉天顏躬稟宸斷此不過分宮庭之片晷移鑾輅之須臾、于事非有過勞、而足以振權綱、决壅蔽、譬之大明一出、陰曀潛消、天下事指撝則定矣、臣猶憶我　皇上初年勵精之治、視朝則戴星而出、庭燎煌煌、既畢事乃稍辨色而不以為早、文華聽講則每月六七御、雖祁寒暑雨、未嘗傳輟、而不以為苦、因旱而親叩南郊、則布袍徒步、往返二三十里、為萬姓請命于天、而不以為倦、吏兵銓選、則御門臨决、賢能獎賞。則延見面諭。此皆典制所曠見。　祖宗所罕舉。而　皇上猶且毅然力行之。今又何難于暫出也。昔敬皇帝嘗問先臣劉大夏曰、天下何時當太平、大夏對曰、凡用人行政有疑者、即召內閣并執政大臣、面議停當行之、自然順理、便是太平、臣以為今日挽回世道、興建太平、其機括無大于此、惟在上心一奮勵間耳、伏乞　聖裁一錄用人材、臣聞天之生材、良亦不易、其有以生之必有以用之、連抱之木、委于洿凟、則匠石望而垂泣、騏驥之足、伏于皁櫪、則良樂顧而嗟咨、今世稱正人君子、沉抑下寮、擯處岩壑者、無慮數十人矣、此皆　祖宗所培植、皇上所拔舉、巳服在周行、早擅民譽、祗因言事過激、任事過銳、其詞氣戇拙、識慮迂疏、自于威怒、誠亦不能無罪顧譴罪既久、困衡日深、報效徒殷、枚拭無自、天道霜雪之後、必繼以陽春、未有聖仁在上、容覆萬彙、乃重錮二三無知之小臣、不垂曲貸者、且今方隅多故、任使乏人、秉銓之臣、摉羅采掇、日恐不給、而此諸臣中、多抱幹時之具、負骨骾之節、藉今早蒙甄敘、必有建樹足觀、乃以有用之才、寘閑佚之地、徒使少者壯、壯者老而緩急曾不得其一臂之力、在諸臣自為名則得矣。如國家坐失善人之利何。臣居??一日?思之、日者科道奏錄謫廢諸臣、及吏部疏擬擢用。每蒙旨詰責、不以為沽名植黨、則以為市恩鬻權、夫霜露風霆、皆大造之恩、進退予奪、皆至尊之權况容臣舉直顯名必歸之上。而黨之一字。尤非盛世所宜言者。臣等固深諒廷臣之必無是心也、乃　聖心固已疑之、誠使繼今言之不必效或更重言者之罪、舉之不必用、或更絕其嚮用之塗、去者即未能即收、在者或輕令其去、或一事而波及于眾、或微罪而錮之終身、此豈治朝之景象、又使廷臣各懷畏避日繁、善類凋落、終老牖下、一切循默自容、不為我　皇上力言申雪之、亦豈國家之福故今日言之、當時銓司所難在此則懼觸宸嚴。而不言。則下拂眾望用之則不能取必于　皇上。而不用則無以自解于士大夫之口。無一可者。臣竊有說而處此、查得嘉靖年間。言事之臣。偶被嚴譴。多蒙賜環。其巳斥謫者。或一歲再歲。銓曹必將屢經荐舉人數。開列上聞。　皇祖隨意批用。或召自田間。往往洊登膴任。故當其時。恩威並用。舉措稱平。下有拔擢自效之期。上無迸遠終棄之意。官事不匱。幹濟得人。其在于今、固不敢令當事者、濫舉泛用、以取朋黨之疑、亦不敢望　皇上一槩收召、以徇羣下之願但乞敕下該部、備查先後擯落諸臣、屢經科道舉荐、聲實相副者、每歲分為數次、別白才品、開具上請、臣等亦不敢纖毫干與、但恭聽　聖明親裁、察其懲創久及事關職掌、情非飾託者、欽點數人、下部銓擬職任、亦不必拘定原銜、凡內外相應員缺、皆可隨才器使、若試用有效、酌量年資績課、隨眾陞遷、即有虛名鮮實者、不妨與眾共斥、俾賢者得以表見其長、不賢者得覆匿其短、如此則在科道徒具荐揚之責。而用舍非其所關。何名之可沽。何黨之可植。銓曹雖司舉用之柄。而裁斷一稟于上。何恩之可市。何權之可鬻。將見諸臣幸蒙敘錄者、莫不欣戴鴻恩、爭樹尺寸、以圖報稱、即林樾旁搜、偶未盡及、亦知登欖有日、砥濯有待、數年之間、可使正直氣伸、賢能布列、當此多事需才之秋、得一人之用、即有一事之益、而臣等叨備政府、為國家護惜人才、收拾士心、亦獲藉手塞責、關議者之口、榮幸大矣、不然、諸臣沉淪既久、而日月之光未回、摧折太多、而弓旌之招不及、羣心鬱塞、士氣銷輭、無論臺省銓曹、共以失職為憂、即臣等亦安所容其不肖之身、為聖朝勉攄忠藎于萬一哉、臣愚不勝惓惓、伏乞　聖裁、一勸獎外吏、臣竊觀我　皇上御極以來、憂勞寰宇、德意甚盛、然而薄海窮簷、未盡樂業、天室萬里、帝居九重、安能一一照燭之、所賴以拊綏元元者、惟是諸郡縣牧民之官、而海內千五百吏、安能一一任責、所為察郡吏使毋虐民者、又監司與撫按之責也、故當今要務。非重外吏。則治平之象不覩。而非專責撫按。則廉循之效不興。外吏終為术重也。考之漢世、良吏有治理效、輒以璽書褒勵、增秩賜金、或爵至關內侯、公卿缺則選諸所表以次用之、唐制不歷刺史、不得任侍郎列卿、不歷縣令、不得任臺郎給舍、又詔選京官有才望者除刺史、刺史有政迹者除京官、使出入常均。永為怕式。宋宰相罷政。猶領方州。其寵重外吏如此。當其尚有鄙州郡為徒勞。美內召如登仙者。蓋人情于利之中。爭取大焉。于害之中。爭取小焉。計遷擢則內捷而外多滯。算憂責。則外劇而內常寬。故慕此厭彼。亦勢所必至耳。我　聖祖開基。所為大破攣拘。獎進下吏者。未易殫述。其後尚多超格之舉。以防內重之弊。如陸瑜蕭暄以布政徑陞尚書。何文淵以知府徑陞侍郎。王恕彭誼以知府徑陞布政。至嘉靖間。王德明以懷慶知府陞太常少卿。猶足風示激勸。乃今則稍稍異矣。國初進士授官倅貳。今甫釋韋褐。即儼然州縣之長。且趦趄不樂就此。或以不習為吏。猶有說也。世宗朝臺省有名者擢憲司至神廟末年則臺省外轉著為年例省二臺四此外皆京職矣知府荷千里專城之責。體貌優崇。今臺省以為劣轉。而科且不陞矣。至各部郎。雍容積資。亦越知府而徑陞藩臬。何也。參政三品鉅僚、封章及于再世。都諫以七品官驟得之而不悅。甚或有所避就其間。又何也。布政為一方師帥。軍民安危所係。今或淹久不調問之則曰此不堪節金?戊者。寧有不堪節金?戊而又可堪方岳者耶此等積習。相沿已久。欲振起其弊。須加意于內外陞轉間。然亦不必大事更張。其就今所見行者調停適中。以求無失祖宗初意而巳。蓋用人無畫一之法。則趨嚮不定。無超異之舉。則勸勵不昭。今臺省華要之秩。僅以待郡理縣令之異能者。知府預考選自今上始定制知州等為牧民之官。而徵取不與焉。非所以為平也。藩臬自僉事而上。常洊擢卿寺開府。知府二千石同稱方面。而絕跡卿棘之轉。是古之入補公卿者。而今為循資怕調之官矣。非所以為稱也。隆慶中、部覆科臣議、謂撫臣宜擇兩京三品正卿、及各省按察使以上、資望深重者、其餘年淺卿寺副使等官、不宜輕授。而今或不盡然。非所以為慎也誠為之令曰、凡行取選授科道官。推官知縣者十居六七。而知州必預焉。為進士者十居六七。而舉貢必預焉。即以知州品級非宜。亦可行取以考其優異者。特授吏兵等部清要之秩以寵之。則州縣之責重矣。又為之令曰。凡知府聲跡卓異者。六年以上得徑陞京堂。才地相宜者。得加銜久任。部屬不得越此而陞兩司臺省不妨間出以補大郡。則太守之職重矣。又為之令曰。凡推用廵撫。必內外間陞。聲實兼論。使練閱深者得以展布其能。名位淺者得以蓄養其望。則藩臬之職。亦與京堂並重矣。此皆于見行事例。無大窒礙。而一劑轉移間。自可使耳目更新。風采振迅、宋蘇軾云、王者用人。有如江河。江河所趨。百川赴焉。人情既不輕外吏。而外吏有不矜奮自重者。臣勿信也。至于撫按二官。關係尤重。又必久廵撫之任。重廵按之權。而後可責其盡職。蓋撫按職事不同。按臣如飛霜迅霆。震肅一時。可暫而不可怕故廵歷周歲。便須與代。撫臣和風膏雨。披沸浸溉。必久而後入。在昔如周忱撫蘇松二十二年、王翱撫遼東十一年。于謙撫河南山西十八年。今即未能如此之久。亦必待三年以上。使周知一方利弊。乃可望其成效。其功跡卓著者。又當特為留任。六年九年。漸次加以侍郎右都尚書宮保等銜。勿令輕代。使官知所居長久。其計慮必遠。不苟圖一朝之便。而人知官不輒徙。其奉行必謹不敢萌狎玩之心。較之屢遷數易者。功效不同年而語矣。廵按御史職司一方風紀。稱為代天子廵察。每差用時。必于大廷奏遣。誠慎重之。近或但知抗示威稜。爭競禮節。以為得體。渾厚者矯之。則又徒事安靜。媕婀骫法。六條之察。溺其職矣。請自今題差廵按。必精簡御史中年深望重者。若能為地方任怨釐蠹。仍須加意養其風采即有舉動不宜者。俟回道議處。其職事修舉者。照屠滽王忬胡宗憲例。間陞一二。以示獎勸。誠得此兩臣者、左堤右挈。視國如家。綜察必嚴舉刺必當。若是而外吏有不競舉其職者。臣又勿信也。請特敕部院采臣愚議、更加審酌力行大要使外吏勸勉。則民蒙福。而使撫按稱任。則吏奉法。當今勵世摩鈍。保固邦本之道。似無亟于此。伏乞　聖裁。一清查邊餉、今之談財計者、至析秋毫矣、而軍國之費、浩穰浮溢、無若邊餉者、四方財賦歲入太倉銀庫、不過二百五十餘萬、而各邊客年例兵餉、乃至三百餘萬、真天下第一漏巵也、夫以神京肩臂。逼近旃裘。控帶三方。總属要害。一議節縮類云齟齬難行。此二語足括邊餉加增之大凡但事起近歲原不盡為經制之舊而費出無藝亦不盡充士馬之需乃人情狎玩。習暫成常。以請討為長算。視內帑如索寄。年復一年。有增無減。若不長慮顧後。大為樽節。其將何所底止乎。考之國初各邊軍糧。但取之撥屯自贍。　聖祖所云養兵百萬。不費百姓粒米者是也。其後邊屯漸荒。屯軍掣回城守。而後待給于民運、借資于榷鹽。初未有請討內帑名色。自正統巳巳後、邊廷多事。召軍買馬。警日亟。遂止以民運給主兵而客兵饋餉暫請帑銀以為權宜接濟之計。亦未有戶部每年解送邊銀例也。有之自成化二年始。然在弘正間。各邊餉銀。通共止四十餘萬。至嘉靖初。猶止五十九萬。十八年後。奏討加添。亦尚不滿百萬。至二十八年。忽加至二百二十萬。三十八年。加至二百四十餘萬。四十三年。加至二百五十萬。隆慶初年。加至二百八十餘萬極矣。計嘉靖中葉。距隆慶初。不過三十年間。乃餉銀之數。自五十九萬、驟增而為二百八十餘萬。相去懸絕數倍。臣嘗深究其故。有一焉。葢嘉靖庚戌前後吉囊俺答勢甚驕獷。而邊臣亦控馭失宜。釁隙屢開。虜馬蹂于內地。烽火達于都城。　肅皇帝督責將吏。嚴于束溼。今日逮一鎮臣。明日逮一督臣。而筦兵司計者。悉無所逃其誅譴。于是邊帥本無兵。計無復之。但張皇虜勢。苟且為徵兵召募。調發各鎮之筴。以炫耳目。避重誅。支費驟增。不得不取盈于司計者。計臣亦畏罪株及。不敢議減。依違曲徇。以至于此。此其故一也。又當是時。柄臣貪墨。倩帥交關。表裏為奸。氣焰薰灼。故帑藏解發。或未出都而瓜分。或巳抵境而輦還。與前史所云旋車完封寫之權門者如出一轍至于各邊倣傚。饕竊成風。私囊侵給。數又不貲。是年例之額數多。而實用于邊塞者。尚未及半。此其故二也。自嘉靖來。墨風稍戢。朝政漸清。內外在事諸臣。多能澡雪自愛。非往時關通之舊矣。至于隆慶五年。北虜欵附。各邊雖警備未撤。而凡征調行糧擺邊按伏之類。已為漸減。比之往時羽檄紛午。饋遺趣迫。則又大有間矣。餉銀浮額、屢經廷臣建議清查、詔旨申飭、不啻三五、然今之年例、尚多至三百三四十萬。比隆慶間反增數十萬、此其故、良有不可究詰者說者謂承平歲久、虜幕日逼、邊兵則從事鋒鏑。而膏腴莫耕。民運則借口災傷。而逋負愈積。又初止宣大遼延甘寧六鎮。邊鎮增立亦是耗餉之一大端也後增薊固山西為九。今則密昌永易洮河閫戌森羅。稱十四鎮矣。初止各鎮主客兵。今則增河班軍添募標兵家丁之類。名色紛沓矣。初止防秋戌守。今則當春盛夏。虜騎充斥矣。又歲歲有撫賞之用。年年有修築之工。其供饋浮濫。勢不得不然。顧誠使都內所輸金錢。銖兩必為邊用。粮芻粒粟。盡充軍實。則縣官亦何恡于此。然聞之所司。或扣減而他用。或掊尅以自封。疆塲之吏。垂橐而往。扌?麕載而歸者。比比有之。甚乃賓僚遊士。出一言而曳綺履珠。星相卜技。挾一刺而籯金傅食。此等濫費。非從天降。非自神輸。不過脫之公物。麋之私竇。而行伍則日銷弱矣。馬匹則日倒死矣。城堡則日頹塌矣。軍容士氣之盛。曾不及　祖宗時萬一。供輸不啻十數萬焉。且以國家經費無窮。百姓膏血日竭。大司農早夜蒿□鈢心。為一切權宜以佐國。取之盡涓滴。而洩之若尾閭天幸黠虜欵塞。華夷安堵。尚且捉衿露肘。枝梧不給。有如一旦渝盟潰防。徵調驛騷。又將何以加之。此安可恬然坐視而不為之計畫也、臣攷　皇祖嘗諭戶部曰、諸邊疏請內帑、想初因急需、後遂援為口實、豈無侵冒自私之弊、今後必慎以給、又諭曰、邊事料理、粮草第一、管郎當嚴稽、按官亦須騐勘之、遂詔自今邊餉、行廵按御史。每歲會同管粮郎中、互相稽查、著為令、昨歲　皇上采總儲大臣之議、行九邊清查餉銀原額新增之數、又嘉督臣節縮軍餉數多、特賜寵賚、以風示諸鎮、其軫念邊費、加意搜剔弊源、真足以同符列祖矣臣愚竊思邊方督餉部臣。權任未重。振刷為難。即有砥名自好者、不過委事府倅等官。表其出納之無染指而巳欲究心節縮。以裕國計。恐未能辦。其在各邊憲臣。雖有京盤歲盤關盤等項名色。又以事非專責。未必周知。臣居嘗熟籌之。竊謂差用餉臣。宜于諸司中博簡才望。量兼憲秩以往。或即于本部中精擇廉潔著聞實心任事者。敕書內添載清理軍馬數稽覈粮料虛冒。務求漸次減省浮額一節。仍令會同廵按御史。勘騐出納。其諸屯地拋占。作何稽墾。民運逋負。作何查催。鹽粮報納。作何疏通。以至趁時糴買本色。按月支放官軍。毋縱奸商營求截攬。毋容將領侵欺減扣。各項事務。聽其悉心經理。從實奏報。事竣之日。吏戶二部公同考察。有能殫力籌邊。儲偫有餘者。即超擢卿寺職銜。以示酬獎。如或物議彰聞。照嘉靖三十八年例。降斥不宥。其各督撫廵按。宜同心講究。併將總儲大臣近題亟議區處。固不可驟為挹損以銷軍實亦不得仍襲虛糜以耗國用大都各邊餉銀、惟薊鎮地方。增兵添調。所費居他鎮之十七。次則宣大最鉅。又次則遼左山西。而陝西四鎮浮額尚不多。該部又當斟酌緩急。次第節省。期以每歲逐漸減去年例請討之數。即不敢望如先朝舊額。亦當照嘉靖十八等年近規為中制。而可為永久遵守。當今軍國支費、無鉅于此者、此後一清覈而後司計諸臣、得以緩急握算、徐效其籌畫矣、伏乞　聖裁、一儲養將材、臣惟國家用人、文武並重、然文銓之法、夙稱詳密、居官有考課、鄉里有題品、在廷諸臣即不盡接見其人、亦或耳其行事、稍加詢訪、賢不肖尚可什得七六、惟是武弁之流、法制疏闊、蹤跡汙漫、五等世爵。既以紈袴而見輕。六年軍政。亦復殽雜而無紀。歲糜餼祿。坐享腴屯。平居按籍。則積黃充棟而莫稽。有事推鋒。若披沙揀金之難得。每遇將領員缺。率取諸邊腹奏荐以充。乃其才勇卓茂者。或恥自衒鬻而上官所舉。乃係委用親信。輭熟巧利之徒。以此濫畀符組。往往僨事不少。且此輩散在邊陲省直。本兵推用。不過紙上稱揚。目前諮訪。安能一一親見而試其短長。又所云將材簿武職揭帖之數。惟該部科有之。各部大臣科道官于其履歷姓名多未入目經心每見科推。茫然不識為誰何。求如文臣舉用。一不當。尚能約畧。知其梗概。得以指議而糾摘之。固巳難矣至武科一塗。屢朝舉行。既得登進者。率多棄擲不敘能以功名表見。什無二三。葢蹶張控縱。猶是武夫本技。若乃三塲論策。多出帖括記誦。我朝用經術文辭舉黌較之士人。尚以為虛華無實。焉有材官武騎。將用執殳荷戈效死疆塲者。亦藉區區章句為之羔鴈猶之鸞刀解牛。非適用矣。昔人嘆武舉制度齷齪。不能致特起之士。以人之有智畧者或不閑弓馬。有幹局者或心解而口不能言。而手不能書。非科試之法。所能收拾也。臣愚以為一時勛爵珥貂。錫劵誓重山河。及內外衞所官丁。世纂弓裘。登載尺籍者。武職以十萬計。旗軍以百萬計。豈其無鷹揚虎視。足任干城者。又四方拳力偉幹智畧之士。在在而有。祗緣薪槱未弘。網羅尚闊。以致倉卒求材。每苦匱乏。嘗試漫用。幾幸一中。至夕□吏議。朝登壇坫。自比于金錫罍瓶。跌撲不損。雖使過之仁。從古不廢。然而賞罰貿亂。用舍太輕。殆非以明朝廷也。夫將者三軍司命。關國安危。即在平居無事。尚當加意簡求。以壯虎豹在山之勢。矧今多故。羽檄交馳。所需將材。有如中流之楫。安可不備。多儲養而慎用之。謂宜敕下兵部、詳議選將畫一、設法除兩京勳冑子弟、照舊隨營教練量材敘用、及條法襲替比試、悉遵成規舉行外、仍行各邊腹總督軍職、論荐將材、務要博訪精覈、非有敢戰知兵實跡、撫按剡奏、無徇私市恩、但舉中軍標下委用人數、亦不列衞所官丁、行伍草澤、止憑技藝勇?為殿最疏無拘例、即將所荐諸人履歷考語、備細開送九卿科道本兵。便于平時稽訪。遇有推用。各舉所知。以備本兵衙門采擇。其有異能奇畧。卓出流輩者。許各邊鎮。特舉三四人。腹裏省分一二人。給與行資文劄。俱送京營習練管事。本兵總協廵視諸臣。常時面加試閱。拔舉其尤。以備邊關參副大將之選。既錄用後。果能在處建功。本兵仍查先曾推荐之人。請旨優敘。將見四方材武。莫不有階梯以自達。挾技能以自見。在樞府大臣、既得提衡鑒以坐照之。而廷臣咸得講求習熟其流品。庶幾將材易得。即有名實不相應者。亦易知也。其舉科試、似當別立一法、先儘九邊、以山西宣大陝西遼左為首、北直山東次之、以及各省、照今四鎮邊腹南方事例、酌定人數多寡、于鄉試年分以分取、論筴取中者、姑足往年半額、此外有能搴旗扛步、騎力絕人者、有體貌威雄、膽?出眾者、有熟知虜情能任間諜者、有諳曉天文風角、善製火器軍械及精舟師習海道者、即弓馬非其所長、書史或有不解、亦得與同武舉、一體齎赴會部之前、兵部倣另列例、會同五府科道、將前項人員、面為較閱、此會舉伎倆。皆吾對眾呈試。不容假飾者。既取定名數材器、具疏題知、不願會試者聽、有願試者、仍令入三塲、箭不合式、不必揀退、終塲之日、考試官將取中弓馬文字之人、亦比舊額酌減其半、遇有前項人員、列名在內、即係全材、可當重用、如不在所取數內、仍將姓名列于中式人後、其在外取定不入試、亦一併錄名進呈、相兼敘用、或令效力邊陲、或令教藝戎伍、以待有功陞擢、如此則武、科之設、不徒以片長一技限人、將來必有熊羆不二之士、雄畧千人之敵出于此塗、與文科並盛、而國家授金?戊登壇、隨地取足、今武科之試特重技勇與前異矣雖以折衝萬里、鞭笞四夷可也、伏乞　聖裁、一擇用邊吏、臣查九邊、東起遼海、西盡甘凉、綿亘萬里、皆與虜隣、頃在遼左、則外囚?主島夷、內苦虜患、而疲鎮之傷痍已極、在關陝、則套虜逞忿、火酋肆猘、而事勢之潰裂難支、在薊鎮、則供饋百萬、坐食十萬、而不能制一昂酋之要領此猶顯然易見者、若宣大雖欵虜馴服、稍得息肩、頗聞??舟幕逼近、虜人出入內地、貨利交通畧無禁限、邊將苟幸旦夕、悉置不問、猶之抱虎熟寢、為憂方大、目前諸邊、豈敢謂宴然無事、然自古邊陲無無事之日。而要在得任事之臣。今鎮戌環列、烽火相望、材官猛士、棊布雲屯、而調度以司道、節制以廵撫、總統以督臣、駕馭之術周、指臂之勢甚便、不可謂無其人矣獨邊方郡縣之吏、尚有當亟議者。聞之游歷塞垣者。多言各邊將領有司。戰守功罪分數不明。往往致悞邊事。葢將領職在戰鬬或奉調遣而應援。或分兵眾而堵截。此文吏之力所不能強者也有司職在封守。虜未至而城堡之善治。虜既至而人民之保守。此又武將之令所不能行者也年來將領、狡猾。沿襲弊套操守守備。有城堡之責。既稱統兵不多。推奸諉罪。其總副參遊。擁有重兵。又皆迥翔觀望。每虜來東西閃避以求免損軍之罰。至于內地殘掠。則曰此有司責也而有司復袖手旁觀曰。吾職在牧民。不任兵事。彼此支調竟使虜得滿欲肆志而去。邊事日壞。率由于此臣觀前史。李廣之上谷。郅都之鴈門。祭彤廉范之破烏桓。禦匈奴李勣董遵誨之治并州。領環慶。不過一邊方守之職乃能力抗驕虜。比重長城。雖委任權力。今昔不同。而邊吏得人之明效。亦自可見。臣固以欲求安邊之策。必當特重邊吏之選。然吏事本難。而邊吏則尤難。吏材不易。而邊材尤不易。自非廣為招延加意諮詢。莫能得其人。又非破格鼓舞。久任練習。莫能得其力。宋嘗建議。欲慎選仁勇之士。世守邊郡。兵民措置。悉以委之。不使輕去其郡。安危利害。不離其身。勢不得不盡心力以防患。雖世官之制。未易舉于今。而師其意以久任邊吏。則尚可行也。今令□念邊臣之勞苦。督撫司道廕敘陞遷。皆必優于內地。法意甚善。則守令則未之及嘉靖三十一年、令邊方知府比腹裏減年陞級。不易其地。其餘有司。于北方舉貢監生內。減年超選。隆慶元年、大學士徐階等、請沿邊府州縣掌印官。悉擇才勝邊任者補之。責以繕治城堡。團練民兵。有勞績者行取陞遷。特加優異。三年、吏部又議將薊遼山陝沿邊州縣共六十一處。有司官開列地方。特請擇才任使。而選用優擢之法。至今尚未見備飭。今之為邊吏者。銓授既多猥冗。人情亦不樂赴。葢非生長邊方之人。柔脆文弱。不能耐受苦寒曉?凵?匕?兵事。彼且瞷舉烽而股慄。聞鳴鏑而心驚。又安望其鼓銳櫻鋒。為國扞圉哉。昔人謂以戎馬之任同諸俗吏之選欲求濟于事誠難矣臣以為凡此邊地府州縣正官。及監收府倅官。該部于銓□時。宜另作一法。訪羅補授。無論進士舉貢流品。亦無拘文藝年資。但取精力強幹。膽畧出羣者。即可破格授任。仍須體訪其勞勩。寬解其文法。如能折衝保障。功跡茂著者。增秩久任。一再考之後。府倅州縣官即可逓陞邊方司道以至開府總金?戊。俱不為限制。若此。則人知功名可以自見。將競見其奇。又知利害切于一身。不敢不殫竭其力。且久歷行間。熟知虜事。百凡措置。必中機宜。可以斥遠烽候。亦可以保境安民。可以乘障自守。亦可與將帥互為犄角。使虜望我內地。如鳥之窺淵。獸之窺藩。雖有攖拏之心。不敢狂騁。庶幾邊民獲登于袵席矣。然恐一時待次銓曹者。未必遽堪是任。又須預行各省直撫按。于所属有司察其才器堪充邊任者。另疏舉荐。以備疏改。至于北方省直督學官。仍將每年應貢諸生中遴選練熟弓馬。勇畧過人。另文起送。每處限以五六十。到京之日。禮兵二部。查照先朝選取身才不限文字事例。公同攷騐。移咨吏部量寬歷事揀選。超授邊方郡縣。查得嘉隆間。任環董邦政之起家科甲。王邦直李春豔之奮跡諸生。即近日縉紳縫掖中。以武事擅長者。亦多有之。特患朝廷搜羅尚隘。推擇未當耳。假令當事者肯為國悉心簡求。分布徼塞。使棫樸之彥。咸可以佐六卿。符竹之良皆可以當一面。所裨益于邊務者豈淺鮮哉。伏乞　聖裁、


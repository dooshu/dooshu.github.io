○襃高开道来降诏

襃德叙功，有国彝训；任贤赏善，列代通规。伪燕王高开道，家本海隅，志怀慷慨。有隋之末，州域彫残，招集徒旅，自保边塞，缮修斥堠，捍御寇戎，民吏肃清，仓库完实。既而审达机变，远慕朝风，阖境献诚，归款内属，请申经略，辑宁燕代。厥功以茂，宜从襃宠，礼命之差，用超常级。可使持节蔚州诸军事蔚州总管，加授上柱国。赐姓李氏，上属籍宗正。封北平郡玉，食邑五千户。


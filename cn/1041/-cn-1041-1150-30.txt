陶梦桂　极高明楼饮散次韵二首

有景可观无远近，新楼真是极高明。

水因雨过多新进，枫到年来独老成。

万顷烟波鱼得计，一天风月雁能鸣。

醉余客散清愁入，嘹亮渔舟笛数声。

陶梦桂

陶梦桂　极高明楼饮散次韵二首

江练紧缠山脚白，露珠密簇草头明。

一天秋意凄凉甚，几日西风醖造成。

新月光中新雁过，暮云深处暮钟鸣。

得君吟卷呼儿读，吹竹弹丝无此声。

陶梦桂


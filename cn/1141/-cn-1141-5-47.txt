官军连收岳阳长沙诸郡恭赋二十韵

庙算称神武，王师戒驿骚。
亲藩分虎节，幕府握龙韬。
频接荆襄檄，全清江汉涛。
饮波驰万骑，下濑奋千艘。
阵合连蛮徼，围长铲贼濠。
中权挥扇定，劲卒压城挑。
破垒犹吹箨，搴旗等刈蒿。
洞庭鲸尽骇，衡岳兽俱逃。
威命尊黄钺，骁腾避白袍。
迸雷轰炮火，漂杵溅弓刀。
梦泽投鞭断，君山积甲高。
倒戈方慑服，系颈尚哀号。
战马归天厩，军装付铠曹。
猷矜元老壮，凯奏佽飞豪。
指顾成安堵，欢呼各献醪。
势趋巫峡蹙，关失剑门牢。
恃险先亡述，追奔共殪滔。
湔除还尔贷，浩荡岂重遭。
乘胜如摧朽，长驱入不毛。
誓将馀丑灭，肯使圣躬劳。



●卷二百四　经籍考三十一

○史（地理）

※《山海经》十八卷

晁氏曰：大禹制，晋郭璞传，汉侍中、奉车都尉刘秀校定。表言："禹别九州，而益等类物善恶著此书。皆圣贤之遗事，古文明著者也。"大父尝考之於书，有曰："长沙、零陵、雁门，皆郡县名，又自载禹、鲧，似後人因其名参益之。"

陈氏曰：汉侍中、奉车都尉臣秀所校秘书。秀即刘歆也。晋郭璞注。按《唐志》，二十三卷，《音》二卷。今本锡山尤袤延之校定。世传禹、益所作，其事见《吴越春秋》，曰："禹东巡，登南岳，得金简玉字，通水之理，遂行四渎，与益共谋，所至使益疏而记之，名《山海经》。"此其为说，恢诞不典。司马迁曰："言九州山川，《尚书》近之矣，至《禹本纪》、《山海经》所书怪物，余不敢言之也。"可谓名言。孰曰多爱乎！故尤跋明其非禹、伯翳所作，而以为先秦古书无疑。然莫能名其何人也。洪庆善补注《楚辞》，引《山海经》、《淮南子》以释《天问》，而朱晦翁则曰："古今说《天问》者，皆本此二书，今以文意考之，疑此二书本皆缘解《天问》而。"作此可以破千载之惑。古今相传既久，姑以冠地理书之录。

※《山海图经》十卷

晁氏曰：皇朝舒雅等撰。雅仕江南，韩熙载之门人也。後入朝，数预修书之选。闽中刊行本或题曰"张僧繇画"，妄也。

※《水经》四十卷

晁氏曰：汉桑钦撰。钦，成帝时人。本经三卷，後魏郦道元注。史称道元好学，历览奇书，撰注《水经》行於世。

陈氏曰：钦，《邯郸书目》以为汉人，晁氏言成帝时人，当有所据。按《唐志》注，或云郭璞撰。又杜氏《通典》按，《水经》，晋郭璞注，二卷；後魏郦道元注，四十卷。皆不详所撰者名氏，亦不知何代之书。佑谓二子博赡，解释固历精当。然其《经》云济水过寿张，则前汉寿良县，光武更名；又东北过临济，则前汉狄县，安帝更名；又云菏水过湖陆，则前汉湖陵县，章帝更名；又云汾水过河东郡永安，则前汉彘县，顺帝更名，故知顺帝以後纂序也。详《水经》所作，殊为诡诞，全无凭据。按《後汉　郡国志》，济水，王莽末因旱渠塞，不复截河南过。统顺帝时所撰，都不详悉，其馀可知。景纯注解又甚疏略，亦为迂怪，以其僻书，人多不睹，谓其审正未之精也。

※《十道志》十三卷

晁氏曰：唐梁载言撰。唐分天下为十道。所载颇详博。其书多称咸通中沿革，盖唐末人也。

陈氏曰：其书广记备言，颇有可采。载言不见於史，未定为何朝人。此书有太和以後沿革，当是唐末人。

※《唐十道图》一卷

陈氏曰：唐宰相赵郡李吉甫弘宪撰。首载州县总数、文武官员数、俸料。《唐志》云十卷，今不分卷。

※《元和郡县志》四十卷

陈氏曰：李吉甫撰。自京兆至陇右，凡四十七镇。篇首皆有图，今图不存。

※《太平寰宇志》二百卷

晁氏曰：皇朝乐史等撰。太平兴国中，尽平诸国，天下一统，史悉取自古山经地志，考正讹谬，纂成此书上之。

陈氏曰：其书起自河南，周於海外。

※《图经》

晁氏曰：皇朝李昉撰。

※《九域志》十卷

晁氏曰：皇朝王存被旨删定。总二十三路，京府四，次府十，州二百四十二，军三十七，监四，县一千一百三十五。

陈氏曰：存与曾肇、李德刍等共删定，名《元丰九域志》。

※《舆地广记》三十八卷

晁氏曰：皇朝欧阳忞纂。自尧、舜以来，至於五代地理沿革离合，皆系以今郡县名。或云无所谓欧阳忞者，特假名以行其书耳。

陈氏曰：政和中作。其前三卷，以今之郡县，系於前代郡国之下。其序曰："以今州县求於汉，则为郡；以汉郡县求於三代，则为州。三代之九州散而为汉之六十馀郡，又分而为今之三百州。虽或离或合，不可讨究，而吾胸中则已了然矣。"汉郡国一百三，今云六十馀郡，不可晓也。忞当是文忠族孙，行名皆连心字。

※《春秋地谱》十二卷

晁氏曰：皇朝杨湜编。十三国地皆释以今州县名，并为图於其後。盖常氏已尝有此书，而湜增广焉。

※《洽闻记》三卷

晁氏曰：唐郑常撰。记郡国旧事，故附之地理类。

※《职方机要》四十卷

晁氏曰：不题撰人姓名。序云："本新、旧《九域志》，上据历代史，旁取《左氏》、《水经》、《通典》，且采旧闻，参以小说，黜谬举真，紬成此书。"其间载政和间事，盖当时人也。

※《地理指掌图》一卷

陈氏曰：蜀人税安礼撰。元符中欲上之朝，未及而卒。书肆所刊皆不著名氏，亦颇阙不备。此蜀本有涪右任慥序，言之颇详。

※《历代疆域志》十卷

陈氏曰：临川布衣吴澥撰。

※《舆地纪胜》二百卷

陈氏曰：知江宁县金华王象之撰。盖以诸郡图经节要略，而山川景物、碑刻诗咏，粗无所遗，行在、宫阙、观寺实冠其首，关河版图之未复者，犹不与焉。眉山李说斋季允为之序。

※《舆地图》十六卷

陈氏曰：王象之撰。《纪胜》逐州为卷，《图》逐路为卷，其搜求亦勤。至西蜀诸郡尤详，其兄观之漕夔门时所得也。

※《皇朝方域志》二百卷

陈氏曰：东阳布衣王希先撰。凡前代谓之"谱"，十六《谱》为八十卷；本朝谓之"志"，为一百二十卷。《谱》叙当时事实，而注以今之郡县；《志》述今日疆理，而系於古之州国。古今参考，《谱》、《志》互见，地理学之详明者，无以过此矣。嘉熙二年上於朝，得永免文解。其父珨，本建宁人，己未进士，试词科不中，颇该洽。希先述其遗藁，以成此书。

※《六合掌运图》一卷

陈氏曰：不著名氏。凡为四十四图，首列禹迹，次为中兴後南北二境，其後则诸边关险要以及虏地疆界亦著之。

※《燕吴行役记》二卷

陈氏曰：不著名氏。大中九年，崔铉镇淮南，诸镇毕贺，为此记者，燕帅张允伸所遗僚佐，道中记所经行郡县道里及事迹也。

※《南行记》三卷

晁氏曰：王仁祐撰。晋天福二年，仁祐被命使高季兴，记自汴至荆南道涂赋咏，及饮宴、倡酬，殆百馀篇。

※《江行录》一卷

陈氏曰：真州教授句颖绍圣三年所序云，太守张公所修也。张不著名。自真而上，直抵荆南，自岳而分，旁徵衡、永，自湖口而别，则东入鄱阳，南至庐陵。程期岸次、风雲占候、时日吉凶，与夫港派滩碛矶洑，莫不具载。行江者赖焉。

※《三辅黄图》三卷

晁氏曰：按《经籍志》，有《黄图》一卷，记三辅宫观、陵庙、明堂、辟雍、郊畤等，即此书也。不著撰人姓名，其间颇引刘昭《汉志》，然则出於梁、陈间也。

陈氏曰：按《唐志》一卷，今分上下卷。载秦、汉间宫室、苑囿甚详。多引用应劭《汉书解》，而如淳、颜师古复引此书为据，意汉、魏间人所作。然《中兴书目》以为《崇文总目》及《国史志》不载，疑非本书也。程氏《雍录》辩之尤悉。

※《长安志》十卷

晁氏曰：皇朝宋敏求撰。敏求因韦氏所记，搜采群书，罔有遗轶，二纪而成。凡府县之政，官尹之职，河渠关塞之类，至於风俗物产、宫室道弄。无不详备，世称其博。赵若彦为之序。

陈氏曰：与《河南志》二书凡例微不同，然汉、唐旧都遗事详矣。

※《河南志二》十卷

晁氏曰：宋敏求撰。以韦述《西京记》为未备，演之为《长安》、《河南志》。司马光为之序，以为"考之韦《记》，其详不啻十馀倍，开编粲然，如指诸掌，真博物之书。"

※《关中记》一卷

陈氏曰：晋葛洪稚川撰。所载殊简略。

※《长安图记》一卷

陈氏曰：丞相汲公吕大防知永兴军，以为正长安故图，著其说於上。今信安郡有此图，而别录其说为一篇。

※《雍录》十卷

陈氏曰：吏部尚书新安程大昌泰之撰。周、秦、汉、隋、唐五代皆都雍，故以名《录》。前史及《黄图》、《宋志》异同，往往辩订。其辩《黄图》有唐县名，且晋灼所引《黄图》皆今书所无，盖唐人续成之，非见汉事者。

※《游城南记》一卷

晁氏曰：皇朝张礼撰。礼，秦人，元祐中与陈明微自长安城南探奇访古，以抵樊川，因次之为记。

※《洛阳伽蓝记》三卷

晁氏曰：元魏羊衒之撰。後魏迁都洛阳，一时王公大夫多造佛寺，或舍其私第为之，故僧舍多，为天下最。衒之载其本末及事迹甚备。

陈氏曰：衒之以尔朱之乱，城郭邱墟，追述斯记。

※《洛阳名园记》一卷

晁氏曰：皇朝李格非撰。记洛中园圃，自富郑公以下十九所。其论以为洛阳之盛衰为天下治乱之侯，园圃之兴废为洛阳盛衰之候，则《园记》之作，岂徒然哉！公卿大夫忘天下治忽欲退享此乐得乎？唐之末路是也。

陈氏曰：格非，礼部员外郎，以不肯与编元祐奏章，入《党籍》。《国史　文苑》有传。世所谓李易安居士清照者，其女也。格非苦心为文，而集不传，馆中亦无有，惟锡山尤氏有之。《文鉴》仅存此跋，盖未尝见其全集也。

※《东京记》三卷

晁氏曰：皇朝宋敏求编开封坊巷、寺观、官廨、私第所在及诸故实，极精博。

陈氏曰：上卷为宫城，周五里，唐宣武节度治所，建隆三年广城之北隅，用洛阳宫殿之制修之。中卷为旧城，周二十一里一百五十步，唐汴州城也，号"阙城"，亦曰"里城"。下卷为新城，周四十八里二百三十三步，周世宗所筑罗城也，号曰"国城"，又曰"外城"。三城之内，宫殿、官府、坊巷、第宅、寺观、营房，次第记之。

※《东京梦华录》一卷

陈氏曰：称幽兰居士孟元老撰。元老不知何人，少游京师，晚值丧乱之後，追述旧事，兼及国家典祀、里巷风俗。以其首载京城宫阙、桥道、坊曲尤详，故系之地理类。

※《邺中记》一卷

陈氏曰：不著名氏。记自魏而下，及僭伪都邺者六家宫殿事迹。按《唐志》有《邺都故事》二卷，肃、代时马温所作，今书多引之。

※《相台志》十二卷

晁氏曰：皇朝韩琦欲编次未成，郡守李琮命郡文学掾陈申之效宋敏求《河南志》成此书。

※《晋阳事迹杂记》十卷

陈氏曰：唐河东节度李璋纂。序言十四卷，《唐志》亦同，今删为十卷。盖治平中太原府所刻本也，从莆田李氏借录。自南渡以来，关河阻绝，图志泯亡，得见一二仅存者，犹足以发伤今思古之叹。然唐并州治晋阳、太原二县，国初克复，徙治阳曲，而虚其故城。二县後皆并省，则唐之故迹皆不复存矣。

※《临安志》十五卷

陈氏曰：府帅吴兴周淙彦广撰。首卷为行在所，於宫阙殿阁，全不记载。籍曰禁省严秘，不敢明著。其视宋次道《东京记》，何其大不侔。其他沿革，亦多疏略。然淙有才具，其尹京，开湖濬河，皆有成绪。今城中河道通利，民户为脚船以济行旅者，盖自此始。

※《吴兴杂录》七卷

陈氏曰：唐湖州刺史张文规撰。末载义兴造茶及风物杂占甚详。文规，张荐之後，彦远之子，其为郡当会昌二年。

※《吴兴纪统》十卷

陈氏曰：摄湖州长史左文质撰。分门别类，古事颇详。序称甲辰岁者，本朝景德元年也。

※《吴兴志》二十卷

陈氏曰：枢密院编脩郡人谈钥元时撰。嘉泰元年也。其为书草率，未得为尽善。

※《苏州图经》六卷

陈氏曰：翰林学士饶阳李宗谔昌武等撰。景德四年，诏以四方郡县所上图经刊脩校定，为一千五百六十六卷，以大中祥符四年颁下。今皆散亡，馆中仅存九十八卷。余家所有，惟苏、越、黄三州刻本耳。

※《吴郡图经续记》三卷

陈氏曰：秘书省正字郡人朱长文伯原撰。记祥符以後事，亦颇补前志之缺遗。长文，吴中名士，病废不仕，自号乐圃，卒於元符元年。

※《吴地记》一卷

陈氏曰：唐陆广微撰。郡人也。多记古吴国事。唐未有秀州，天禧中始割嘉兴县置，故此记合二郡为一。

※《吴郡志》五十卷

陈氏曰：参政郡人范成大至能撰。书始成，未行而石湖没。有求附见某事而弗得者，譁曰："此非石湖笔也。"太守不能决，藏其书学官。然周益公为范墓，碑述所著书目有焉。及绍定初，桐川李寿朋俦老为守，始取而刻之。而书止於绍兴。其後事实俾僚属用褚少孙《史记》例补成之。赵南塘履常作序，订其为石湖书不疑，且谓郡士龚颐正、滕｛山成｝、周南皆常荐所闻於公者，而龚尤多。

※《镇江志》三十卷

陈氏曰：教授天台卢宪子章撰。

※《新定志》八卷

陈氏曰：郡守东平董弅令升撰。绍兴己未也。淳熙甲辰，武义陈公亮重脩。

※《嘉禾志》五卷，《故事》一卷

陈氏曰：郡守毗陵张元成撰。为书极草草。

※《毗陵志》十二卷

陈氏曰：教授三山邹补之撰。

※《越州图经》九卷

陈氏曰：李宗谔祥符所上也。末有秘阁校理李垂、邵焕脩及覆脩名衔。然则书成於众手，而宗谔特提总其凡耳。

※《会稽志》二十卷

陈氏曰：通判吴兴施宿武子、郡人冯景中、陆子虚、朱鼐、王度等撰。陆放翁为之序。首称禹会诸侯，而以思陵巡守，升府配之。气壮文雅，盖奇作也。嘉泰辛酉，六年已七十七矣。未几，始落致仕为史，官至八十五岁乃终。其笔力老而不衰，於此序见之。

※《会稽续志》八卷

陈氏曰：梁国张淏撰。续记辛酉後事，而亦补前《志》之遗。前《志》无进士题名，此其尤不可遗者也。

※《赤城志》四十卷

陈氏曰：国子司业郡人陈耆卿寿老撰。其前为图十有三。

※《赤城续志》八卷

陈氏曰：郡人吴子良拾其所遗，续载之。

※《赤城三志》四卷

陈氏曰：郡人林表民逢吉撰。绍定已丑，水坏城，脩治兴筑，本末详焉。

※《四明志》二十一卷

陈氏曰：赣州录事参军庐陵罗璿脩。时胡榘仲方尚书为守，璿其乡人也。

※《明越风物志》七卷

晁氏曰：皇朝姜屿撰。以明州本越地，故曰"明越"。又以郭璞注《尔雅》多引江东，故详载其风物云。

※《永嘉谱》二十四卷

陈氏曰：礼部侍郎郡人曹叔远器远撰。曰《年谱》、《地谱》、《名谱》、《人谱》。时绍熙三年，太守宛陵孙楙属器远裒集，创为义例如此。器远，庚戌进士，盖初第时也。

※《永宁编》十五卷

陈氏曰：待制郡人陈谦益之撰。汉分章安之东瓯乡为永宁，今永嘉四邑是也，故以名编。时嘉定九年，留元刚茂潜为太守。

※《东阳志》十卷

陈氏曰：枢密鄱阳洪遵景严撰。绍兴二十四年为通判时所作。

※《括苍志》七卷

陈氏曰：教授曾贲撰。乾道六年，太守四明楼璩叔韫序。

※《括苍续志》一卷

陈氏曰：郡人陈百朋撰。

※《信安志》十六卷

陈氏曰：教授曾玠贲撰。太守四明，刘垕也实嘉定已卯。

※《信安续志》二卷

陈氏曰：教授叶汝明撰。太守四明袁甫广微，绍定初也。








卷二百五十一

<史部,诏令奏议类,奏议之属,历代名臣奏议>

钦定四库全书

历代名臣奏议卷二百五十一

明　杨士奇等　撰

水利

宋哲宗元佑二年翰林学士苏辙论黄河必非东决疏曰臣去岁领户部右曹以财赋不足而开河之议不决河北费用不赀曾上三章论河流西行已成河道而孙村以东故道高仰势决难行是时大臣之议多谓故道可开西流可塞朝廷因遣范百禄赵君锡亲行相度以人情论之符合大臣则易为言违背大臣则难为说而百禄等既还皆谓故道不可开而西流不可塞何也地形高下可指而知水性避高趋下可以一言而决故百禄等不敢蒙昧朝廷希合权要效其诚说而致之陛下陛下亦知其言明白信而行之中外公议皆以为当今自夏秋之交暑雨频并河流暴涨出崖由孙村东行以理言之盖河上每岁常事耳其都水监勾当公事李伟与河埽使臣因此张皇申报以分水为名欲因发回河之议都水监从而和之亦以侥幸欲成回河之役臣窃以为此辈类多小人不知远虑河若安流则无以兴起功役功役不起则此辈差遣请受不可侥求惟有河事一兴则求无不可而况大臣以其符合已说乐闻其事乎臣窃闻见今河道西行孙村侧左大约入地二丈以来而见今申报涨水出崖由新开口地东入孙村不过六七尺欲因六七尺涨水而夺入二三丈河虽三尺童子知其难矣然朝廷遂为之遣都水使者兴兵工开河道进锯牙欲约之使东今方河水盛涨其西行河道若不断流则遏之东行实同儿戏昔鲧堙洪水汨陈五行逆天地高下之性九载而功不成鲧以殛死今一河虽小而河朔百万生灵安危所系奈何不计利害而轻动之哉臣愿陛下急命有司且徐观水势所向依累年涨水旧利因其东溢引入故道以舒北京朝夕之忧其故道堤防坏缺之处略加修完免其决溢而已至於开河进约等事一切不得兴功仍不许奏辟官吏调发夫役候河势稍定然後议之不过一月之後涨水既落则西流之势决无移理而羣小妄说不攻自破矣若不待水势稍定仓猝之间即行应副大役一起小人既得差遣请受因缘生事势难禁止则河北之患有不可知者矣臣兄轼前在经筵因论黄河等事为衆人所疾迹不自安遂求引避臣今出位而言正与兄轼无异然不忍朝廷莫大之害而举朝臣僚惩创前事无有一人为陛下言者是以不能自己狂愚率易伏俟诛遣

辙又乞罢修河司疏曰臣於去年尝再具劄子论黄河涨水於孙村出岸东流本非东决而吴安持李伟等附会大臣欺罔朝听欲因此塞断北流东复故道差官调夫於今年春首兴起大役臣窃疾之是以不避烦渎越职献言以为河北生灵连岁灾伤不宜轻有举动乞陛下断之於心力止其事是时大臣固执前议天听高远言不能回臣寻被命出使契丹道过河北见州县官吏访以河事皆以目相视不敢正言及今年正月还自敌中所过吏民方举手相庆皆言近有朝旨罢回河大役命下之日北京之人驩呼鼓舞以为二圣明见千里之外虽或巧为障蔽而天日所照卒无能为惟减水河役迁延不止耗蠧之事十存四五民间窃议意大臣业已为此势难遽回既为圣鉴所临要当迤逦尽罢今月六日果蒙圣旨以旱灾为名权罢修黄河候今秋取旨大臣覆奏尽罢黄河东北流及诸河功役民方忧旱皇皇之际闻命踊跃实荷圣恩然臣窃详圣旨不谓减水河必不可开而托名旱灾曲全大臣不欲明指其过而大臣复请遍罢诸河以盖独罢减水之迹上下相蒙体实未便何者北流堤防积岁不治近来南宫宗城等处决溢皆由堤防怯薄夏秋水涨势不能支都水官吏窃幸其事因以为回河减水之说既不依常理兴功贴筑甚者又大计闭塞决口功料以形比孙村回河之费意谓彼此费用相若则孙村之役不为过当由此北流之患漫不禁止臣昨过瀛深洺等州界吏民皆言今年若不治堤数州之民受害尤甚至於东流故道地势积高必不可复所开减水河虽不开掘每岁涨水必由此行岁岁淤高往事可验纵复开掘深广河淤一上势不复存於此施功显是枉费国力而舍彼为此欺罔可知然臣之所忧非特在此何者河流之不可复东若使上下诚有不知误兴大役虽伤财害民为患不小而事有过误於君臣之间逆顺之际未为大不便也今者大臣之议违衆悖理决不可为而恊力主张胶固为一去岁所罢今岁复行顺之者任用违之者斥去虽被圣旨犹复迁就以便其私陛下之言上合天意下合民心因水之性功力易就天语激切中外闻者或至泣下而大臣奉行不得其半由此观之则是大臣所欲虽害物而必行陛下所为虽利民而不听至於委曲回避巧为之说仅乃得行君权已夺国势倒植臣所谓君臣之间逆顺之际大不便者此事是也董仲舒有言尊其所闻则高明矣行其所知则光大矣今陛下既得其所闻知然未能尊而行之臣恐羣臣顾望有不为陛下用者矣故臣愿陛下有所不知知之必行有所不行行之必尽黄河既不可复回则先罢修河司只令河北转运司尽将一道兵功修贴北流堤岸罢吴安持李伟都水监差遣正其欺罔之罪使天下晓然知圣意所在如此施行不独河事就绪天下臣庶自此不敢以虚诳欺朝廷弊事庶几渐去矣臣待罪翰苑身无言责冒昧纳忠讥诃贵近罪合万死然念顷自初知县蒙二圣非次拔擢首尾五年叨在禁近恩德深重羣臣少比臣而不言天下无敢言者矣斧钺之诛所不敢避

辙为御史中丞又乞罢修河司疏曰臣伏见大河北流经今十年已成河道每年夏秋泛溢孙村地形低下涨水东出因此张问等辈欺罔朝廷建为回河之议自是北京生灵怀鱼鼈之忧日夜为迁徙之计监司守臣及敇遣使者皆言其不便朝廷亦知其难矣而去岁八月宣德郎李伟辄敢献言欲闭塞北流回复大河力排衆议侥幸万一私觊功赏朝廷为之置修河司调发民夫剗刷役兵差文武官吏收买梢芟百费并举河北京东西路公私为之骚动万口一词知其无成上赖陛下圣明照知利害然犹未能尽罢其役始令且开减水河次因旱灾令权罢修河放散夫役然修河司依前不罢李伟仍提举东流故道後因给事中范祖禹封还勅命寻奉四月五日圣旨李伟差遣候过涨水检举取旨臣访闻是时大臣面许陛下竢求得一人可代伟者即令伟罢去夫伟以欺君动衆害及数路据法当即日诛窜以谢天下今乃迁延至此况有前件圣旨必非虚言理当检举施行以信大臣前说今涨水已退而伟终不罢据今月三日圣旨止是依吴安持等所请候霜降水落从北丞司相度将梁村口至孙村河身内妨碍处略施疏濬候氷冻消释相地形顺便随宜开导务令深阔酾为二渠臣详观安持等说盖犹挟奸意观望朝廷欲徐为兴动大役之计以固权利不然但略行开拨口地则北外丞司自可办事自不须复存修河司及留李伟使时进奸谋以败大计也以臣观之修河司若不罢伟若不去河水终不得顺流河朔生灵终不得安居伏乞指挥大臣速罢修河司及检举前勅流窜李伟以正国法贴黄臣观大河北流北京在其东军民仓库所在河朔之都会也昔人远为涨溢之备於其西岸开三河门使涨水西流於空闲之地至馆陶合入河身故北京若无大患今自李伟等闭塞三河门筑截河马头指水锯牙激水东向仍於东岸第三第四第七铺开拨河道恣令涨水灌注北京之上今岁八月涨水东流几与北京签横堤平南望弥泛五十余里是时北京中若雨不止风不定本京必致踈虞今伟等申请皆没此目前实害而探言北流深瀛泛浸之害以为不可不存东流以分减水势据今年深瀛等州堤防新复未甚高厚然皆不至决溢若将来岁岁增筑使与从前河堤相若加以海口深决涨水不得停留纵有小溢必不至深害虽无东流未为患也故臣以为伟等皆妄言苟欲自便耳若不斥去则邪说无穷正论无由得伸最河防之巨蠧也

中书舍人曾肇奏曰数年以来河北京东淮南灾伤今岁河北并边稍熟而近南州军皆旱京东西淮南饥殍疮痍若来年虽未大兴河役止令修治旧堤开减水河亦须调发丁夫本路不足则及邻路邻路不足则及淮南民力果何以堪民力未堪则虽有回河之策及梢草先具将安施乎会范百禄等行视东西二河亦以为东流高仰北流顺下决不可囬即奏曰往者王令图张问欲开引水签河导水入孙村口还复故道议者疑焉故置官设属使之讲议既开撅井筒折量地形水面尺寸高下顾临王孝先张景先唐义问陈佑之皆谓故道难复而孝先独叛其说初乞先开减水河俟行流通快新河势缓人工物料丰备徐议闭塞北流已而召赴都堂则又请以二年为期及朝廷诘其成功遽云来年取水入孙村口若河流顺快工料有备便可闭塞回复故道是又不竢新河势缓矣回河事大宁容异同如此盖孝先俞瑾等知合用物料五千余万未有指拟见买数计经岁未及毫厘度事理终不可为故为大言又云若失此时或河势移背岂独不可减水即永无回河之理臣等窃谓河流转徙廼其常事水性就下固无一定若假以五年休养数路民力沿河积材渐濬故道葺旧堤一旦流势改变审议事理酾为二渠分派行流均减涨水之害则劳费不大功力易施安得谓之一失此时永无回河之理也四年正月癸未百禄等使回入对复言修减水河役过兵夫六万三千余人计五百三十万工费钱粮三十九万二千九百余贯石匹两收买物料钱七十五万三百余缗用过物料二百九十余万条束官员使臣军大将凡一百一十余员请给不预焉愿罢有害无利之役那移工料缮筑西堤以护南决口未报己亥乃诏罢回河及修减水河

四月戊午尚书省言大河东流为中国之要险自大吴决後由界河入海不惟淤坏塘泺兼浊水入界河向去浅淀则河必北流若河尾直注北界入海则中国全失险阻之限不可不为深虑诏范百禄赵君锡条画以闻百禄等言臣等昨按行黄河浊流口至界河又东至海口熟观河流形势并缘界河至海口□砦地分使臣各称界河未经黄河行流已前阔一百五十步下至五十步深一丈五尺下至一丈自黄河行流之後今阔至五百四百步次亦三二百步深者三丈五尺次亦二丈乃知水性就下行疾则自刮除成空而稍深与前汉书大司马史张戎之论正合自元丰四年河出大吴一向就下冲入界河行流势如倾建经今八年不舍昼夜冲刷界河两岸日渐开阔连底成空趋海之势甚迅虽遇元丰七年八年元佑泛涨非常而大吴以上数百里终无决溢之害此廼下流归纳处河流深快之验也塘泺有限辽之名无御辽之实今之塘水又异昔时浅足以蹇裳而涉深足以维舟而济冬寒氷坚尤为坦途如沧州等处商胡之决即已淀淤今四十二年迄无边警亦无人言以为深忧自回河之议起首以此动烦圣听殊不思大吴初决水未有归犹不北去今入海湍迅界河益深尚复何虑藉令有此则中国据上游契丹岂不虑乘流扰之乎自古朝那萧关云中朔方定襄鴈门上郡太原右北平之间南北往来之冲岂塘泺界河之足限哉臣等窃谓本朝以来未有大河安流合於禹迹如此之利便者其界河向去只有深阔加以朝夕海潮往来渲荡必无浅淀河尾安得直注北界中国亦无全失险阻之理且河遇平壤滩慢行流稍迟则泥沙留淤若趋深走下湍激奔腾惟有刮除无由淤积不至上烦圣虑四年冬御史中丞梁焘奏尝求世务之急得导洛通汴之实始闻其说则可喜及考其事则可惧窃以广武山之北即大河故道河常往来其间夏秋涨溢每抵山下旧来洛水北至流入於河後欲导洛以趋汴渠乃乘河未涨就嫩滩之上峻起东西堤辟大河於堤北攘其地以引洛水中间缺为斗门名通舟楫其实导河以助洛水之浅涸也洛水本清而今汴常黄流是洛不足以行汴而所以能行者附大河之余波也增广武三埽之备竭京西所有不足以为支费其失无虑数百万计从来上下习为欺罔朝廷惑於安流之说税屋之利恬不为虑而不知新沙踈弱力不能制悍河水势一薄则烂熳溃散将使怒流循洛而下直冒京师是甘以数百万日增之费养异时万一之患亦已误矣夫岁倾重费以坐待其患何若折其奔冲以终除其害哉为今之计宜复为汴口仍引大河一支啓闭以时还祖宗百年以来润国养民之赐诚为得策汴口复成则免广武倾注以长为京师之安省数百万之费以纾京西生灵之困牵大河水势以解河北决溢之灾便东南漕运以蠲重载留滞之弊时节啓闭以除蹙凌打凌之苦通江淮八路商贾大舶以供京师之饶为甚大之利者六此不可忽也惟坼去两岸舍屋尽废僦钱为害者一而甚小所谓省小费以成大利也臣之所言特其大略尔至於考究本末措置纎悉在朝廷择通习之臣付之无牵浮议责其成功又言臣闻开汴之时大河旷岁不决盖汴口析其三分之水河流常行七分也自导洛而後频年屡决虽洛口窃取其水率不过一分上下是河流常九分也犹幸流势卧北故溃溢北出自去岁以来稍稍卧南此其可忧而洛口之作理须早计窃以开洛之役其功甚小不比大河之上但辟百余步即可以通水三分既永为京师之福又减河北屡决之害兼水势既已牵动在於回河尤为顺便非独孙村之功可成澶州故道亦有自然可复之理望出臣前章面诏大臣与本监及知水事者按此地形水势具图以闻不报

七年三月以吏部郎中赵偁权河北转运使偁素与安持等议不协尝上河议其略曰自顷有司回河几三年功废骚动半天下复为分水又四年矣古所谓分水者因河流相地势导而分之今乃横截河流置埽约以扼之开濬河门徒为渊潭其状可见况故道千里其间又有高处故累岁涨落辍复自断夫河流有逆顺地势有高下非朝廷可得而见职在有司朝廷任之亦信矣患有司不自信耳臣谓当缮大河北流两堤复修宗城弃堤闭宗城口废上下约开阚村河门使河流湍直以成深道聚三河工费以治一河一二年可以就绪而河患庶几息矣愿以河事并都水条例一付转运司而总以工部罢外丞司使措置归一则职事可举弊事可去八年二月乙卯三省奉旨北流软堰并依都水监所奏门下侍郎苏辙奏臣尝以谓软堰不可施於北流利害甚明盖东流本人力所开阔止百余步冬月河流断絶故软堰可为今北流是大河正溜比之东流何止数倍见今河水行流不絶软堰何由能立盖水官之意欲以软堰为名实作硬堰阴为回河之计耳朝廷既已觉其意则软堰之请不宜复从赵偁亦上议曰臣窃谓河事大利害有三而言者互进其说或见近忘远徼幸盗功或取此舍彼譸张昧理遂使大利不明大害不去上惑朝听下滋民患横役枉费殆无穷已臣切痛之所谓大利害者北流全河患水不能分也东流分水患水不能行也宗城河决患水不能闭也是三者去其患则为利未能去则为害今不谋此而议欲专闭北流止知一日可闭之利而不知异日既塞之患止知北流伏槽之水易为利而不知阚村方涨之势未可并以入东也夫欲合河以为利而不恤上下壅溃之害是皆见近忘远徼幸盗功之事也有司欲断北流而不执其咎乃引分水为说姑为软堰知河冲之不可以软堰御则又为决堰之计臣恐枉有工费而以河为戏也请俟涨水伏槽观大河之势以治东流北流

绍圣元年正月偁为转运使又上言曰河自孟津初行平地必须全流乃成河道禹之治水自冀北抵沧景始播为九河以其近海无患也今河自横壠六塔商胡小吴百年之间皆从西决盖河徙之常势而有司置埽创约横截河流回河不成因为分水初决南宫再决宗城三决内黄亦皆西决则地势西下较然可见今欲弭息河患而逆地势戾水性臣未见其能就功也请开阚村河门修平乡钜鹿埽焦家等堤濬澶渊故道以备涨水大名安抚使许将言度今之利若舍故道止从北流则虑河下已湮而上流横溃为害益广若直闭北流东徙故道则复虑受水不尽而陂堤为患窃谓宜因梁村之口以行东因内黄之口以行北而尽闭诸口以絶大名诸州之患俟春夏水大至乃观故道足以受之则内黄之口可塞不足以受之则梁村之役可止定其成议则民心固而河之顺复有时可以保其无害诏令吴安持同都水监丞郑佑与本路安抚转运提刑司官具图状保明闻奏即有未便亦具利害来上

哲宗时右谏议大夫范祖禹论回河状曰右臣伏见元丰四年五月河决小吴六月三日神宗皇帝诏旨更不修闭决口至十二月又宣谕辅臣曰以道治水无违其性其诏书及圣语已书於实录谨节录进呈恭惟先帝聪明睿智穷神烛理不出九重而洞知河之利害断以圣意如亲临覩虽神禹复生亦不过此所以终先帝之世人莫敢轻议河行大吴今已九年自元丰八年以来议者乃有异同朝廷疑惑故前遣李常冯宗道後又遣臣叔百禄赵君锡案视皆言无可塞之理即用北流为便士大夫亦言不可塞者十有九可谓衆矣昔尧之时洪水滔天尧咨四岳谁可治水者四岳皆荐鲧尧知鲧不可用曰吁咈哉方命圯族言其为人很戾必不能顺五行之性也四岳皆曰试之尧乃命鲧治水九载而功不成夫尧既知鲧不可用然而勉从四岳者何也稽于衆舍已从人也虽勉从四岳然鲧治水果无成功卒如尧之言夫以尧之圣知鲧不可用然犹舍已以从人而况执政大臣出一言而欲天下莫之敢违乎夫河为四渎之宗万水所会自大禹患其难治然禹所以能治之者顺水之性而已汉武帝时河决瓠子使汲黯郑当时兴人徒塞之辄复坏武帝好神仙时方忧河决方士言曰黄金可成而河决可塞不死之药可得仙人可致也此四者皆武帝所欲而不能得故方士以此说之至以塞决河比求神仙及长生其难可知也自是以後二十余年不复塞武帝既封禅廵祭山川因祠太山还至瓠子自临决河沈白马玉璧令羣臣从官自将军以下皆负薪填决河帝悼功之不成作瓠子之歌乃卒塞之名曰宣防其难亦至矣昨朝廷使李伟分导大河入孙村口归故道以解下流之患遂命伟专管勾疏导二股河臣窃详李伟止因开沙河直堤第三铺口放涨水入孙村口强名之为二股水落当复如故其理必难久行就使大河能成二股则东西两流占地愈多所备益广堤防之费自倍先朝亦尝为二股而终不成者河之大势必归於一故也而李伟因此乃欲以塞宗城决口及移深州之费回逹大河复归故道希合执政无所忌惮敢肆大言以罔朝廷朝廷更不博谋於衆即依伟奏置都提举修河司亦未尝审问吴安持可与不可即令与范子奇同提举安持既开直堤第四铺口而第七铺危急观安持奏自八月八日救护至二十八日日数不为不多用梢草等百万物料不为不丰调急夫至六七千人力不为不至官吏自夜逹旦不为不勤埽緷愈危随即垫去甚於漏巵何时穷已终不能守而直堤自溃决百余步今才开一铺而河势变移人意已不能测功役已不为小安持所奏已执两端将来闭塞北流何止万倍於此若其无成岂肯任责又闻范子奇争言河不可回朝廷已令分析昨谢卿材奏乞兼领河事制置一年必使国用不加费民力不加劳河清住招物料住买水行地中冀不决溢河滩之地渐可耕垦自来春府界京东不消调夫亦免科出夫钱又乞赴阙禀议河事自河决以来监司未尝肯任咎责独卿材所奏如此朝廷何不且试之一年若其无成显行黜责如此则谁不尽力孰敢妄言而尚书省批令先具措置利害闻奏不令赴阙昨先移卿材河东乃复置修河司而改用范子奇意谓子奇必不敢违耳然子奇亦明言不可者岂固欲违朝廷哉子奇久任河北必亦知其可与不可也臣窃见去年初遣二使之时大臣方且力争或曰可塞或曰不可今言不可者已罢免所以庙堂无异议之人止用一李伟之言暴然复兴此役用物料发急夫调兵已不为少凡河役一起则公私遂空将来聚十万兵夫不唯穷困河北一路生灵京东京西亦皆震扰人民离散盗贼并兴国之大忧或在於此今河去北京止十五余里若进马头廹蹙河水则其势不可测知脱有踈虞北京将何以扞御当此之时虽诛李伟辈不足以谢天下生灵陛下悔之何及夫河不可塞在理甚明稽之帝尧则当从衆验之神禹则当顺下质之先帝诏书具存陛下昨欲遣使之时先已降诏恐人有观望之意复追改之此乃陛下以大公为心无所专主不轻河事愼之至也及二使还奏大臣论议犹不能一独陛下圣意主张遂罢修河司数路之人方稍休息中外无不以为至当今才历三时复为囬河之役先帝既以为不可陛下又以为不可而执政耻其前言之失必欲遂非不复顾天下之安危生民之休戚妄举大役轻动大衆河本无事而人强扰之臣不知执政以何为词必以北流有决溢之害也夫夏秋之际百川皆涨非独大河河中河阳两山之 间犹时有决溢况於河北河出平地无所厄束而北流堤防未理水性趋下安得全不为患也今秋水潦多於常年如昨颍昌水入城郭陈蔡亦有水灾岂由河不复故道熙宁中河决曹村东南注钜野与汉武帝时瓠子正同河决而南不可不塞故大兴人徒塞之然曹村之役人力已无所施一夕河自退背灵平乃成故议者以为天助非人功也祖宗时王楚横壠商胡皆不可塞非不欲塞也势不可回也先帝知其如此及河决而北遂不复闭盖幸其北去无南决逼近都邑之患而河薄西山稍近禹之故道李垂孙民先尝欲导河使之北流当时议者但以功费太大力不能为而已今河自行其地此乃天意非人事也夫河者天地之气气之所向谁能御之今东行故道已高借使能以人力开之至海终不能使水自下升高自大禹以来未闻用人功开土渠而引大河行其中者今不以人意顺水而欲使水随人意此乃鲧陻洪水汨陈五行之失也元丰中范子渊为武济之役欲横絶大河费国财害人命不可胜计京西之人恨不食子渊之肉及其败事奸臣党庇止夺一官陛下嗣位方加贬责今欲塞北流与子渊何以异校其劳费与其为害又非武济之比也夫水官欲兴河役正如边臣欲生边事官员使臣利於功赏俸给吏胥主典利於官物浩大得为奸幸豪民利於贵售梢草濒河之人利於聚衆营为凡言回河之利者率皆此辈非为国家计也且以国家今日事力何如汉武帝与先帝之时以汉武帝之雄材先帝之神武皆以塞河为难而今日执政容易为之此臣所不敢信也假使有可回之理可塞之势方今国用虚乏民力困弊朝廷唯宜安静犹当省费息民况必无可为之理乎又有言北流之害者或曰淤塘泺或曰河入北界则失中国之险此皆私忧过计也塘水不依元法已久非缘河决而後淤浅今河入界河日益深阔东流几二百里乃入於海昔以界河为阻今以大河为限其为天险岂有过於此者乎汉武帝时齐人延年上书请案图书观地形令水工开大河上岭出之塞外东注之海可以省堤防备塞士卒转输盗贼侵掠覆军杀将暴骨原野之患天下常备匈奴而不忧百越者以其水絶壤断也此功一成万世大利武帝壮之诏报曰延年计议甚深然河乃大禹所道也圣人作事为万世功通於神明恐难改更夫延年犹欲决河以灌匈奴武帝以其非禹迹故不为也今设使河入北界此乃天送祸於契丹也彼河入百里则失百里之地入二百里则失二百里之地河之所在国之灾也何利於我而必欲专之议者又以为恐敌渡河入宼此又私忧过计也今河上流自西夏经北边乃入中国自古未有北敌以舟师入宼者也况其居下流乎若北敌能以舟檝与中国校胜此则书契以来未之闻也假使东流成功北流退为平陆臣不知朝廷能聚兵於北境浚塘水而修界河乎凡以北敌为说者皆以妄言恐朝廷望陛下拒絶勿听而已自古欲举大事动大衆必先尽天下之言不恶异同之论使人人各伸所见而後利害是非出焉至於治河必委忠实可信之人其论议必断以经术非专用贪利邀功之人也汉武帝使汲黯郑当时塞瓠子犹复坏成帝时平当以经明禹贡使行河领河堤今乃欲望大禹之功於王孝先李伟之徒不亦难乎陛下凡两遣使行河执政皆不以为信而独信一李伟轻犯大河与讨伐西北二边无异其费无有限极国财民命委於洪流比之边事尤不可计而朝廷晏然为之此臣之所大惑也臣愚伏望陛下明谕大臣博采羣言息意回河勿轻动衆无以有限之财力生民之性命塡不测之巨壑勿为无穷之役兴无涯之费以徇一言之失而望必不可成之功罢都提举修河司散遣官吏兵夫以弭将然之患其北流决溢随宜救护委外都水使者自来春为始亟理堤防仍速行相度修闭诸处决口臣自闻复置俢河司指挥即欲建言缘臣叔百禄尝被使指言出臣口理亦有嫌是以踌躇至於阅月今中外訩訩皆言不便臣有言责当陛下耳目之任若避嫌缄默坐观国事有误则臣之罪大矣陛下亦何赖焉是以冒昧竭尽其诚唯陛下深察臣无任恳悃激切之至

祖禹乞罢回河劄子曰臣窃闻已有旨除臣试给事中臣蒙陛下擢任言职未有豪分裨补今遽蒙迁擢实怀愧惧虽捐躯陨首无以上报然臣有愚恳不敢不陈臣自九月以来闻朝廷复置修河司实见人情訩訩不安皆言回河不便臣因经筵每与傅尧俞相见讲求利害皆以为此事至大不可不言至二十八日臣方进入文字今才数日闻尧俞改授吏部尚书臣除左省之职臣非不知给事中职高而责轻谏议大夫班下而责重人情谁不以升进为荣以免忧责为喜然臣窃以回河之役最为当今大患又闻差使臣五十九员往五十九州剗刷差兵赴役又差内臣大使臣四员团结兴废次第如此天下岂不骚动且河北百姓未尝告诉乞朝廷回河而无故兴此大役逆天地之理易山川之位以国财民命塡无穷之壑而取不测之忧此实安危所繋臣岂敢不力争夫河不可回臣论之已详朝廷若以臣言为然即乞罢回河之役以免河北将来倒垂之急息数十州困扰之患臣愿以一身救数路生民之命虽死无憾若河不可不回以臣言为不然则当显行黜责不当却得优迁此乃执政大臣欲以美职塞臣等之口使人贪利而不言耳朝廷若使执政得以官职诱人则畏威者无不钳口贪利者亦皆结舌天下利害之实人主何由得知此非陛下之福也恭惟太皇太后陛下方垂帘听断皇帝陛下未亲政事正当明目逹聪之时而大臣乃以陛下官爵为蔽言之具臣虽至愚所不敢当臣若黾勉就职是与执政同为欺君若陛下一日觉悟以臣为如何人也伏望陛下诘问大臣臣所引先帝诏书可用与不可用陛下昨降罢修河司指挥可行与不可行今来复置修河司是与不是中外人言便与不便然後考核臣言之是非若臣言是乞赐施行若臣言非乞加黜责免至叨冒恩命再三辞避渎烦天听臣无任恳激之至

祖禹又乞罢回河劄子曰臣闻周灵王之时谷洛鬭将毁王宫欲壅之太子晋谏以为不可夫谷洛二水小川也王宫天子所居也小川水鬭而妨王宫太子晋犹深陈祸福之戒言川不可壅壅必有祸以其违天地之性也今大河岂谷洛之比又无王宫之害以何理而欲塞之也六国之时邻敌相倾则劝人以动衆役民韩闻秦之好兴事欲疲之无令东伐乃使水工郑国为间以说秦令凿泾水为渠溉田夫以一渠犹能疲秦使无东伐今回河之役不知几渠而自困民力自竭国用又多杀人命有不可胜言之害此乃西北二敌所幸也是以臣与傅尧俞极言论列实以河北数路生民休戚国家安危朝廷轻重所系天地血脉已北向九年必非人力所能遏絶今之河流方稍复大禹旧迹入界河趋海初无壅底万壑所聚其来远大必无可回之理自古亦无容易塞河之事欲望陛下与执政大臣考臣等言之是非若臣等所言为是即乞以数路生民为念以国家安危轻重为急速赐指挥停罢修河今将大冬盛寒宜早降德泽免生民饥冻死亡正李伟等欺罔之罪如以臣等言为不然方册中语皆不可信而河有必回之理不於他处决溢为州县大患不至苦虐数路兵民力役以致逃亡起为羣盗及不至火急收买数千万物料致非时斩伐林木残害天地之所生科扰州县乡村坊郭人民鞭笞枷锢星火督责致百姓惊骚流离之苦又免枉费国家不赀之计以致公私匮乏仓库空竭内则奸狡窥伺别致生事外则四夷传闻萌心作过但令大臣保得必无上件数事回河必有成功则臣言显为谬妄岂可但隐忍而已须当正臣等所言不当之罪黜责以励後来乃可以示朝廷典法今不试验臣等所言是否以救朝廷过举而章奏才下未及累日即蒙优加美迁臣不知大臣此谋为国耶为身耶若为国则当公天下之言尽河事之利害不当以官职姑息使人不言若为身则是唯欲人之同已而不欲人之异己岂唯国事不当如此为大臣身计亦未为得也人臣官愈进则当忧国愈深宠益加则当爱君愈切臣若闻命遂缄默不言不唯臣心实有所愧有识之士必指臣为贪利无耻忘国不忠之人伏望圣慈宣问大臣等所言回河是否如上所陈数件事理必有必无别白是非明辨可否使如臣辈不得缄默

祖禹又乞罢河役状曰臣所领工房伏见朝廷应副修河司所司如支河阴汜水等处纲米五万石及差装卸兵士二千人洛口雄武埽锹手各三百人支在京箔场芦蕟四万领修役兵营寨之类日有行下文字臣昨为谏官极论回河不便未蒙施行今河役不息功费渐大恐修河司须索不止於此朝廷若不罢河役则无不应副之理门下亦无由不行下臣稽之於古考之於今质之中外人言窃谓此功必不可成恐虽应副枉费国财民力有害无利谨具所闻见回河不便画一如後一水性趋下自祖宗以来河决以次向西此则地势东高西下其理不疑商胡故道已行三十余年堤防日增如筑垣居水淤塡积久其地必高此不待见而可知今北流千余里欲使复为平陆故道千余里欲使复为洪流恐非人力之所能也

一四渎者天地所以节宣其气如人之血脉不可壅遏今北流已九年岂非天意有定就下趋海乃是地形顺便今来回河上违天意下逆地理骚动数路几半天下枉害兵民性命空竭公私财力投之洪流不知纪极非徒无益更取患害　已上是河不可回之理

一北流水行地中已是见成河道只须修立堤防便为永久之利若岁岁增修一尺一寸皆是所得不为枉费东流已废九年闻故堤穿穴一万余处陵谷迁变况於埽岸人力所为今若修完便同创置恐非人功国力所能供亿譬如朽烂水槽多年不使一旦盛水岂不踈漏况水之性必不舍下就高设使能以人力蹙向故道必为大患

一北流每年不免决溢自是堤防未理水政不修埽岸怯薄全无备御当夏秋之际小川犹涨自古未有无患之河岂可因涨水噎凌决溃便欲全河回改设使能回向东不知可保无决溢之患否

一南宫上下埽连年决溃皆缘堤岸卑薄深冬噎凌冲破臣不知去冬以来曾与不曾增葺堤防如其不然则今冬噎凌之际岂可保其无虞访闻北流西堤自信都以南三百里许一例卑薄昨南宫埽止高二尺阔五尺濒河老长无不寒心又官中累年不调春夫埽岸使臣皆有免责罚指挥河清兵士为修河司诸处抽使所存无几水政如此岂得为河不为患及有决溃则归咎北流便欲回河岂为实论

一议者谓北流横絶御河失漕运之利及西山诸水壅蹙为患且大河向北自可漕运何必御河西山诸水自上古以来有之非独今日大禹旧迹循西山而行与今北流正相符合西山诸水入河无疑但筑堤防空留西山水道使之入河何为不可

一李伟元奏欲以闭宗城决口及迁深州之费回夺大河夫宗城决口虽大必不至费一千八百万物料窃意元初检计官故作情弊大数检计意欲朝廷见其费大不若用以回河然後李伟却索此数自谓能了朝廷若遣可信之人别无检计的确合用物料当见欺罔且塞全河与宗城一决口大小不同可坐而知臣窃计一千八百万物料塞宗城则必多塞北流则不足李伟必是且索此数将来一千八百万必了不得朝廷既已兴工不可中辍必须接续应副大抵兴事之人无不如此范子渊武济之役已用此计及至败事又无穷须索朝廷知其不可方罢而子渊犹以此藉口归过朝廷以为不应副非是功不成今李伟与子渊正同而河役浩大又非武济之比奈何信伟此言

一熙宁初已议移深州至今不能移者人情重迁故也今欲回河虽免深州之患而不顾北京可乎昨沙河第七铺溃决已逼北京可为寒心今欲移一深州二十年犹不能也况北京之大岂比深州将来河不可测万一北京被患如何可移

一李伟称北流破放省税近一百万臣以为此是堤防未理水政不修今若理堤防修水政则河不决溢不占民田河难可耕省税可复而又东流故道多为膏壤弥数百里皆出省税今为失税而欲回河不知先费用几百料税

一闭塞北流蹙水既高则上流必深诸处堤埽岂可不虑大抵河患常出人意外如昨来开第三第四而第七铺决将来闭合未知为患所在岂可保上流诸埽必无决溢

一昨吴安持奏第七铺危急调过急夫七千人而役兵不在其数用梢芟一百余万闻其实数不止於此下七緷埽皆被吹垫势如漏巵经二十日用功终於弃舍任其决溃此乃救护积年壮堤上一决口犹不能为力而况两岸渐进马头於急流巨浪中旋下梢草客土欲合龙门此必不可为明矣

一北流虽有决溢乃是天灾非人所为濒河之民虽被水害然亦有填淤肥美及渔采之利不闻失业愁苦之叹今回河向东若有溃决乃是引河水以灌注州县百姓岂得不归怨於朝廷譬如天火人火天火自是灾孽人火必有归咎且自古未有无患之河利多害少即不须改作今北流实有大利岂可以有小害便妨大计

一塘泺淤浅非因河决所致熙宁中先帝以塘水多堙废尝遣监司以廵历为名案行检视此乃积年不修然先帝亦未遑疏濬也且朝廷与契丹通好几及百年岂是塘水能限北敌乃朝廷恩信深结其心每岁馈遗金帛敌贪厚利所以不动若其弃好背盟何路不可入寇岂塘泺所能扞御朝廷亦何尝恃此以为险固

一河入界河几二百里乃入海此最为天险实中国大利议者曾不计此乃忧河入北界若入北界当於初决时一直北注不应却东入海又西堤屡决水复还河以此可知向北地形高仰设使河入北界乃是契丹之灾况必无此理

一窃闻欲用沙囊以合龙门自古唯韩信用沙囊壅潍水以败楚兵未闻大河可用沙?壅合此与范子渊用鉄龙爪濬河无异河水所向土山亦摧岂有布袋盛沙土可御洪流也

一臣见傅尧俞言有人自河北来言北京地无横草石炭非常踊贵此乃九月中所闻未知今更如何闻往年六塔河役民间费钱五百文方了纳梢草一束审如此则生灵何辜朝廷闻之岂得不动心也

一近依修河司所请降朝旨下河北转运司并修河司晓谕州县民户向去别无科配物料臣窃恐此止是空文物料不出於民何从而得兴动大役岂有不骚扰者但恐朝廷虽降此指挥民间困苦亦无由尽知如役兵死未免只作逃亡申报民夫死则官中更不知数此尤可哀悯也

一修东流故道是一大役闭塞北流又一大役此二大役其害已不可胜言非民力所能堪今西戎未款服万一更有边事将何以枝梧

一天圣初朝廷遣参知政事鲁宗道往滑州相度塞河口功料其後欲塞商胡亦下学士院集两省台谏官议先朝愼重河事如此今倚仗一李伟即兴举大事臣前上言士大夫言不可塞者十有九今采於中外之论无小无大皆言不可非止十有九而已自古未有违衆作事而能成功者也

一修河司奏打量第四铺已下至孙村口大河水面即目高如孙村口二丈五尺九寸者臣闻前年顾临谢卿材王孝先唐义问陈佑之张景先等衆官讲议躬亲相视据孙勍等开撅井筒衆定得有二丈一尺有余取引不过难以还复故道後来再遣使案视与前所验无异今修河司所奏已是河水伏槽之时犹高二丈五尺以上则昨来夏秋之际涨水必更倍高何以回夺不过且京师去北京不远河水深浅地形高下皆可案验而二年之间前後所定如此不同岂可不考核虚实坐受欺罔就使孙村口实为低下要是东行故道大势已高流河不快所以就下昔汉成帝时河决平原遣王延世塞之杜钦说大将军王凤言延世前受杨焉术以塞河而蔽匿不言不若遣焉与延世杂作延世与焉必相破坏深论便宜更相难极足以分别是非择其善者而从之凤如钦言奏遣焉等作治六月乃成古者欲举大事故欲人为异同反覆诘难至於穷极然後利害可见朝廷择而从之昨谢卿材以议不合先罢范子奇至河北才两月又以异议罢而专信李伟偏说此中外所以未服也

一臣案欧阳修言庆历中横壠之水自下流先淤是时修为河北转运使海口已淤一百四十余里其後下流既梗乃於商胡口决据此则先是下流不快上流乃决小吴之决恐亦无异商胡今修河司专闭塞北流而不管故道可行与不可行海口快与不快若海口出泄不快将如之何今只打量孙村口高下便望成功亦恐利害未尽

一李伟称北流河道动阔三五十里至七八十里然大河行流谓之一□一迭岂能必使之摊平遍满故每紧溜走移或东或西所向即决盖无堤防扼束之弊者臣观古人唯不欲与水争地故远为堤防使游波寛缓而不廹正以堤防扼束为水之害则多决溢若两堤相去数十里其河自有中流岂有摊平遍满之理水退则人皆种麦比及水至麦已倍收且先帝宣谕唯欲迁州县以避水而李伟乃欲以堤防束水不唯极非先帝圣意亦正与古人治河相反　已上是河不可回及不须回之事

右臣窃以论议之臣止言其理至於知河事者则言其事今其理已极为不可而其事又如前之所陈先帝所谓以道治水者言其理而已至於以事治水乃後世之弊先帝之所不取也昔尧知鲧不可使治水然而四岳请试鲧者岂固欲违尧意而害天下哉盖当时治水之人未有以易鲧而鲧必执其说以为水可堙塞而治故也仁宗时李仲昌欲塞商胡复横壠欧阳修极言不可执政不听修而听仲昌仲昌终以败事得罪以仁宗之明岂不知修可信而仲昌功必无成然而用仲昌者亦尧试鲧之意也熙宁初张巩宋昌言欲塞二股河北流神宗遣司马光等往案视光亦极言不可而巩等急於有功才塞而复决泛滥大名恩德沧永静五州军之境以神宗之明岂不知光可信而巩等功必无成然而用巩等者亦尧试鲧之意也夫前事不远後事之师方今四方无虞西北晏然年谷稍稔民力稍纾若更休养数年庶几有太平之望唯息河役则中外无复一事岂可试一李伟必待如鲧及仲昌而後止也臣考之方册自古壅塞川渎必有祸败共工隳高堙卑以致灭亡鲧堙洪水上帝震怒绩用弗成殛于羽山周灵王欲壅谷洛太子晋深陈祸福以共鲧为戒梁武帝伐魏作浮山堰壅淮水以灌寿阳穷竭境内之力以争一州四月堰成而九月堰坏缘淮城戌村落十余万口皆漂入海怨毒盈於远迩古今以为无道今塞北流与堰淮何异且梁武以灌敌国今乃自困吾民而河之大又不比淮以此较之尤为不可凡论河役正如边事搢绅之儒则言和戎介胄之士则言征伐今问儒者必欲息民若问水官必欲兴事欲塞河者是用兵之说也欲不塞者是息兵之说也彼水官之欲兴役如将士但知攻战而已朝廷岂可不审择利害而兴天下大役止以为此辈进身之资臣今虽无言责而有官守职在出纳通逹上下之情闻见如此不敢不言伏望陛下与大臣平章若审如衆论有害无利即乞早罢河役以幸天下以福生民其修河司兵夫物料可就用修塞诸处决口委外都水使者渐理北流堤防如此则数路人心必安此乃管仲相齐桓公转祸为福之计也臣言狂愚伏乞少赐裁择

历代名臣奏议卷二百五十一








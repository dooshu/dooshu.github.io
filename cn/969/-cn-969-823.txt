刘克庄　秋旱继以大风即事十首

虽作尧时击壤民，田家忧乐尚关身。

抱珠难起龙公睡，走石谁撩飓毋嗔。

刘克庄

刘克庄　秋旱继以大风即事十首

苹末萧萧忽怒飞，松公欲仆竹君欹。

无人委曲镌风伯，晚稻方花最怕吹。

刘克庄

刘克庄　秋旱继以大风即事十首

作苦三时逸在冬，安知一篑尚亏功。

愁闻地籁吹羊角，不见天瓢滴马鬃。

刘克庄

刘克庄　秋旱继以大风即事十首

曾立龙墀忝近臣，深知玉座最忧民。

近传奎画蠲租赋，稽首觚棱祝圣人。

刘克庄

刘克庄　秋旱继以大风即事十首

吴中见说亦枯焦，勺水如金汲路遥。

但有清尘无洒道，不能破块止鸣条。

刘克庄

刘克庄　秋旱继以大风即事十首

抱畒区区溉旱苗，忍饥终胜似操瓢。

饮尧井水耕尧野，偶作樵歌亦誉尧。

刘克庄

刘克庄　秋旱继以大风即事十首

古人一念感而通，不待焚巫际雨工。

汤反诸身防六事，汉移其咎责三公。

刘克庄

刘克庄　秋旱继以大风即事十首

老农相戒早输官，何日爰书得少宽。

明府安知帘外事，路人却见水中瘢。

刘克庄

刘克庄　秋旱继以大风即事十首

舜功远矣世犹思，谁谷吾州赖两陂。

待与閟宫碑岁月，并为神作送迎诗。

刘克庄

刘克庄　秋旱继以大风即事十首

少耽章句老明农，无意为文忽自工。

戏作小诗说场圃，细看似可续豳风。

刘克庄


○对不知名物判

〈得乙是甲吏之贱者，问所掌名物而不知。被科。诉云：“莅事日近。”〉

国有等威，秩分贵贱，必恭尔职，乃罔後艰。乙何人斯？吏之贱者。匪懈於位，无闻干蛊之美；不思厥职，遽招尸素之刺。且龟玉见毁，谁之过欤？名物不分，信为罪者！贻旷官之罚，自己包羞；以日近为词，是亦文过。必若德同周勃，才异啬夫，当宽呐呐之人，无求喋喋之口。待穷阅实，然後丕蔽。


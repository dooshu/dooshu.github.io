○授尹思贞御史大夫制

门下：国之副相，位亚中台，自非邦直，孰司天宪？银青光禄大夫将作大匠天水郡开国公尹思贞，贤良方正，硕儒耆德，刚不护缺，清而畏知。简言易从，庄色难犯，徵先王之体要，敷衽必陈；折佞臣之怙权，拂衣而谢。故以事闻海内，名动京师，鹰隼是击，豺狼自远。必能条理前弊，发挥旧章，宜承弄印之荣，式允登车之志。可御史大夫，封勋如故，主者施行。


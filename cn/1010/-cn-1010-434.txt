郑刚中　园中锦被花始开一枝红白二色赵守以二诗见报依韵答之

两种色，一枝花。

何郎汗汤饼，妃子醉流霞。

寂蓼难伴山斋客，风味宜归太守家。

郑刚中

郑刚中　园中锦被花始开一枝红白二色赵守以二诗见报依韵答之

机上红，江头红，其织共濯皆春风。

平铺岂是宝刀剪，怯日尚用轻烟笼。

何人不置芙蓉账，置向山园寂寞中。

欲寻诗句赞天巧，乱蘤秀发诗不工。

一枝和露奉明牧，知我陋室非所容。

果然花去玉为报，琐细换得光玲珑。

颓然只拥公孙布，晓枕不知传鼓钟。

郑刚中


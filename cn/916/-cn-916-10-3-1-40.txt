【伤王司徒褒诗】

昔闻王子晋。轻举逐神仙。谓言君积善。还得嗣前贤。四海皆流寓。非为独播迁。岂意中台坼。（○文苑作裂。）君当风烛前。自（文苑作王。）君钟鼎族。江东（《诗纪》云。集作南。）三百年。宝刀仍世载。□周戈本旧传。绿绂（文苑作纟戾。）纡槐绶。黄金饰侍蝉。地建忠臣国。家开孝子泉。自能枯木润。足得流水圆。以君（文苑作苍□。）承祖武。诸侯无间然。青衿已对日。童子即论天。颍（文苑作颢。）阴珠玉丽。河阳脂粉妍。名高六国共。价重十城连。辩足观秋水。文堪题马鞭。回鸾抱书字。（文苑误作别。）别（文苑误作字。）鹤绕（文苑作沈。）琴弦。拥旄（诗集作麾。）裁甸服。垂帷（诗集误作维。）非被边。静亭空系（文苑作击。诗集同。）马。闲烽直起烟。不废（文苑作发。）披书案。无妨坐钓（文苑误作钧。）船。茂陵忽多（文苑作移。）病。淮阳实未痊。侍医逾默默。神理前绵绵。永别张平子。长埋王仲宣。柏谷移松树。阳陵买墓田。陕路秋风起。寒堂已飒焉。丘杨一摇落。山火即时燃。昔为人所羡。今为人所怜。世途旦复旦。（文苑作且或且。）人情玄又玄。故人伤此别。留恨满秦川。定名（文苑作若。）於此定。全德以斯全。唯有山阳笛。凄余（文苑作馀。）思旧篇。（○本集四。文苑英华三百二。庾开府诗集上。《诗纪》百十六。）


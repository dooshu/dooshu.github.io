114　張耒詠孔光　仲并詠執誼　張仲二詩是誅姦諛蕭斧


張文潛詠孔光云：「試問不言温室木，案：錢氏大昕曰：「改樹爲木，避英宗嫌名。」何如休望董賢車。」何云：「文潛句亦未工，況此本人人所能道。」仲彌性詠韋執誼不看嶺南圖云：「政恐崖州如有北，却應未肯受讒夫。」二詩誅姦諛之蕭斧也。

【元圻案】漢書孔光傳：「光典樞機十餘年，沐日歸休，兄弟妻子燕語，終不及朝省政事。或問光：『温室省中樹皆何木也？』光嘿不應，更答以它語，其不泄如是。」佞倖傳：「董賢與光並爲三公，上故令賢私過光。光雅恭敬，知上欲尊寵賢，及聞賢當來也，光警戒衣冠，出門待，望見賢車迺却入。賢至中門，光入閣，既下車，迺出拜謁，送迎甚謹，不敢以賓客均敵之禮。賢繇是權與人主侔矣。」〇唐書韋執誼傳：「順宗立，以疾不親政，叔文用事，乃擢執誼爲尚書左丞、同中書門下平章政事。憲宗受内禪，流叔文、伾，貶執誼爲崖州司户參軍。執誼未顯時，不喜人言嶺南州縣。既爲郎，嘗詣職方觀圖，至嶺南輒瞑目，命撤去。及爲相，所坐堂有圖，不就省。既易旬，試觀之，崖州圖也，以爲不祥，惡之。果貶死。」〇四庫全書總目别集類：「浮山集十卷，宋仲并撰。并字彌性，江都人。周必大平園集有所作并集序，稱并『以紹興壬子擢進士，甲寅以丞相朱勝非論薦，改京秩，尋補外去。丁巳，復以張浚薦，召至闕。爲秦檜所阻，改倅京口，自是閒退者二十年。孝宗即位，擢光禄丞，出知蘄州』。」〇桓譚新論：「雍門周説孟嘗君曰：『以彊秦之勢伐弱韓，譬猶磨蕭斧以伐朝菌也。』」〇李泰伯詠孔光云：「王莽欲爲先與草，董賢將過自迎門。省中樹木何閑事，却對妻孥不肯言。」與文潛詩同意。






○对还坟判

〈刘亨称元是并州人，因隋季而迁长安。今请还就坟陵。长不许去。〉

顷者江滨鹿走，道丧隋风，晋水龙兴，祚开唐运。干戈忽起，自下都而入上都；鸡犬乱驰，辞旧国而入新国。刘亨尔日，正喜攀龙，忽念此时，旋悲去鹤。顾惟旧浦，偶咽水而分声；还念故乡，共行云而动色。秋林叶下，遽失维桑；春圃花飞，俄伤故梓。以为生金翠石，黄绢仍存；挂剑青松，贞枝尚郁。四时节物，供荐无由；万里萧条，归宁莫遂。冰狐夜听，首邱之恋不穷；翔鸟晨惊，怀土之悲宁辍。披肝上请，思切来归，零泪下沾，悲深去国。虽越吟楚奏，幽显颇殊；而移尊就卑，礼律通许。宜依所请，庶叶平反，冀南国之禽，罢思闽越；东平之树，不靡咸阳。


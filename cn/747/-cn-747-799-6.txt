○相解

今之相工言人相者，必曰某相类龙，某相类凤，某相类牛马。某至公侯，某至卿相。是其相类禽兽，则富贵也。噫！立形於天地，分性於万物，其贵者不过人乎。人有真人形而贱贫，类禽兽而富贵哉？将今之人，言其貌类禽兽则喜，真人形则怒。言其行类禽兽则怒，真人心则喜。夫以凤为禽耶，凤则仁义之禽也。以驺虞为兽耶，则驺虞仁义之兽也。今之人也，仁义能符是哉？是行又不若於禽兽也，宜矣。或曰：“相者有乎哉？”曰：“上善出於性，大恶亦出於性。中庸之人，善恶在其化者也。上善出於性，若文王在母不忧，夷吾弱不好弄，是也。大恶亦出於性，若商臣之蜂目豺声，必杀其父，叔鱼之虎目豕心，以贿死，是也。中庸之人，善恶在其化者，若大舜设化而有苗格，仲尼垂谕而子路服是也，是从善而化者也。若齐桓，管仲辅之则霸，竖貂辅之则乱，是从恶而化者也。故舜相於尧而天下平，禹相於舜而大灾弭。咎繇相禹，斯谓相见者。见人知其贤愚，见国知其治乱，亦相也。”或曰：“贤愚者，见行事而知也。敢问圣人之相人，知其有位哉？”曰：“尧之於舜，任之以天下，知其有位也。舜之於四凶，投之於四裔，知其无位也。”曰：“苟若是，圣人之能相人也，是必贤者得其位，不肖者不立朝。三苗九黎焉得以侯，飞廉恶来焉得以爵？”曰：“有是者，其君不能相也。将其国之是灭，岂相人而用哉？是则三苗九黎，未闻不灭。飞廉恶来，未闻不诛。”呜呼！圣人之相人也，不差忽微，不失累黍，言其善必善，言其恶必恶，言其胜任必胜任。今之人不以是术行，其区区求子卿唐举之术，居其穷，处其困，不思以道达，不能以德进。言其有位，必翻然自负。坐白屋有公侯之姿，食藜羹有卿相之色，盖不能自相其心者。或有士居穷处困，望一金之助己，有没齿之难。有诞妄之人，自称精子卿唐举之术，取其金则易於反掌矣。有能以圣贤之道自相其心哉！呜呼！举世从之，吾独戾也，其不胜明矣。


79　小人毁君子之例　誣善醜正同一伎倆


小人之毁君子，亦多術矣。唐左拾遺侯昌業上疏，極言時病，而田令孜之黨僞作諫疏，有「明祈五道，暗祝冥官；於殿内立揭諦道場」。本朝鄒浩諫立劉后，而章厚之黨僞作諫疏，有「取他人之子」之語。其誣善醜正，不謀而同，然不可泯者，千萬世之清議也。

【元圻案】唐書宦者田令孜傳：「令孜販鬻官爵，除拜不待旨，假賜緋不以聞。左拾遺侯昌業不勝憤〔一〕，指言豎尹用權亂天下，疏入，賜死。」〇通鑑唐紀僖宗廣明元年考異曰：「續寶運録云，侯昌業上疏，其略曰：『臣乃明祈五道，暗祝冥官，悚息於班列之中，願早過於閻浮之世。』又曰：『莫是唐家合盡之歲，復是陛下壽足之年。』又曰：『陛下暫停戲賞，救接蒼生，於殿内立揭諦道場，以無私財帛供養諸佛，用資世禄，共力攘災』云云。」〇北夢瑣言曰：「侯昌業上疏，極言時病，留中不出，命於仗内戮之。後有傳昌業疏詞不合事體，其末云『請開揭諦道場，以銷兵厲』，似爲庸僧僞作也。」〇東都事略鄒浩傳：「浩，字志完，常州晉陵人。舉進士，除右正言。時章惇用事，既已廢孟后，遂立劉氏爲皇后。浩上疏諫曰：『孟氏罪廢之初，天下孰不疑賢妃所爲，及讀詔書，有「别選賢族」之語，於是天下釋然，不疑陛下立后之意在賢妃也。今果立之，則天下之所期陛下，皆莫之信矣。乞賜開納，追停策禮，别選賢族，如初詔施行。』哲宗怒，除名新州羇管，章留中不下。時蔡京之徒惡其害己也，相與協力擠之，乃僞爲浩奏，有『陛下廢孟氏之賢后，立劉氏之賤妾』，又有『取他人子而殺其母』等語，流布中外，使天下聞之，真謂浩爲有罪者。」〇宋史鄒浩傳：「徽宗立，召還，遷左司諫。初，浩還朝，帝首及諫立后事，奬歎再三，詢諫草安在。對曰：『焚之矣。』退告陳瓘，瓘曰：『禍其在此乎？異時姦人妄出一緘，則不可辨矣。』蔡京素忌浩，乃使其黨爲僞疏，言劉后殺卓氏而奪其子。遂再謫衡州别駕。」

〔一〕「侯昌業」，按資治通鑑、古今紀要、唐鑑、大學衍義諸書皆作「侯昌業」，唯有新唐書宦者傳作「侯昌蒙」，疑作史者因「蒙」、「業」二字形近而訛。






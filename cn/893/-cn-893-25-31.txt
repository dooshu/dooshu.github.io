长门怨二首





《乐府古题要解》：《长门怨》，为汉武帝陈皇后作也。后，长公主嫖女，字阿娇。及卫子夫得幸，后退居长门宫，愁闷悲思。闻司马相如工文章，奉黄金百斤，令为解愁之词。相如作《长门赋》，帝见而伤之，复得亲幸者数年。后人因其赋为《长门怨》焉。



天回北斗挂西楼，[一]金屋无人萤火流。[二]月光欲到长门殿，别作深宫一段愁。

[一]宋之问诗：“地隐东岩室，天回北斗车。”



[二]金屋，见四卷注。





其二





桂殿长愁不记春，[一]黄金四屋起秋尘。[二]夜悬明镜青天上，独照长门宫里人。[三]

[一]沈约诗：“恩畅兰席，欢同桂殿。”



[二]鲍照诗：“高墉宿寒雾，平野起秋尘。”



[三]《长门赋》：“悬明月以自照兮，徂清夜于洞房。”吕向注：“月在空如悬也。”






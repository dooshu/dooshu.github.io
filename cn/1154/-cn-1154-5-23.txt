卷五十三　萧相国世家第二十三

萧相国何者，沛丰人也。

【索隐】：按：春秋纬“萧何感昴精而生，典狱制律”。

以文无害

【集解】：汉书音义曰：“文无害，有文无所枉害也。律有无害都吏，如今言公平吏。一曰，无害者如言‘无比’，陈留间语也。”【索隐】：按：裴注已列数家，今更引二说。应劭云“虽为文吏，而不刻害也”。韦昭云“为有文理，无伤害也。”

为沛主吏掾。

【索隐】：汉书云“何为主吏”。主吏，功曹也。又云“何为沛掾”，是何为功曹掾也。

高祖为布衣时，何数以吏事护高祖。

【索隐】：说文云：“护，救视也。”

高祖为亭长，常左右之。高祖以吏繇咸阳，吏皆送奉钱三，何独以五。

【集解】：李奇曰：“或三百，或五百也。”【索隐】：奉音扶用反。谓资俸之。如字读，谓奉送之也。钱三百，谓他人三百，何独五百也。刘氏云：“时有重者一当百，故有送钱三者。”

秦御史监郡者与从事，常辨之。

【集解】：张晏曰：“何与共事修辨明，何素有方略也。”苏林曰：“辟何与从事也。秦时无刺史，以御史监郡。”索隐按：何与御史从事常辨明，言称职也。故张晏曰“何与共事修辨明，何素有方略”是也。

何乃给泗水卒史

【集解】：徐广曰：“沛县有泗水亭。又秦以沛为泗水郡。”骃按：文颖曰“何为泗水郡卒史”。【索隐】：如淳按：律，郡卒史书佐各十人也。卒，祖忽反。

事，第一。

【索隐】：按：谓课最居第一也。

秦御史欲入言徵何，何固请，得毋行。

及高祖起为沛公，何常为丞督事。

【索隐】：谓高祖起沛，令何为丞，常监督庶事也。

沛公至咸阳，诸将皆争走

【索隐】：音奏。奏者，趋向之。

金帛财物之府分之，何独先入收秦丞相御史律令图书藏之。沛公为汉王，以何为丞相。项王与诸侯屠烧咸阳而去。汉王所以具知天下?戹塞，户口多少，彊弱之处，民所疾苦者，以何具得秦图书也。何进言韩信，汉王以信为大将军。语在淮阴侯事中。

汉王引兵东定三秦，何以丞相留收巴蜀，填抚谕告，使给军食。汉二年，汉王与诸侯击楚，何守关中，侍太子，治栎阳。为法令约束，立宗庙社稷宫室县邑，辄奏上，可，许以从事；即不及奏上，辄以便宜施行，上来以闻。

【集解】：应劭曰：“上来还，乃以所为闻之。”

关中事计户口转漕

【索隐】：转，刘氏音张恋反。漕，水运。

给军，汉王数失军遁去，何常兴关中卒，辄补缺。上以此专属任何关中事。

汉三年，汉王与项羽相距京索之间，上数使使劳苦丞相。鲍生谓丞相曰：“王暴衣露盖，数使使劳苦君者，有疑君心也。为君计，莫若遣君子孙昆弟能胜兵者悉诣军所，上必益信君。”於是何从其计，汉王大说。

汉五年，既杀项羽，定天下，论功行封。群臣争功，岁馀功不决。高祖以萧何功最盛，封为酂侯，

【集解】：文颖曰：“音赞。”瓚曰：“今南乡酂县也。孙检曰‘有二县，音字多乱。其属沛郡者音嵯，属南阳者音赞’。按茂陵书，萧何国在南阳，宜呼赞。今多呼嵯，嵯旧字作‘■’，今皆作‘酂’，所由乱也。”【索隐】：邹氏云：“属沛郡音嵯，属南阳音赞。”又臣瓚按茂陵书：“萧何国在南阳，则字当音赞，今多呼为嵯也。”注：“瓚今南乡酂县。”顾氏云：“南乡，郡名也。太康地理志云‘魏武帝建安中分南阳立南乡郡，晋武帝又曰顺阳郡也’。”

所食邑多。功臣皆曰：“臣等身被坚执锐，多者百馀战，少者数十合，攻城略地，大小各有差。今萧何未尝有汗马之劳，徒持文墨议论，不战，顾反居臣等上，何也？”高帝曰：“诸君知猎乎？”曰：“知之。”“知猎狗乎？”曰：“知之。”高帝曰：“夫猎，追杀兽兔者狗也，而发踪指示兽处者人也。今诸君徒能得走兽耳，功狗也。至如萧何，发踪指示，功人也。且诸君独以身随我，多者两三人。今萧何举宗数十人皆随我，功不可忘也。”群臣皆莫敢言。

列侯毕已受封，及奏位次，皆曰：“平阳侯曹参身被七十创，攻城略地，功最多，宜第一。”上已桡

【集解】：应劭曰：“桡，屈也。”【索隐】：音女教反。

功臣，多封萧何，至位次未有以复难之，然心欲何第一。关内侯鄂君

【索隐】：按功臣表，鄂君即鄂千秋，封安平侯。

进曰：“群臣议皆误。夫曹参虽有野战略地之功，此特一时之事。夫上与楚相距五岁，常失军亡众，逃身遁者数矣。然萧何常从关中遣军补其处，非上所诏令召，而数万众会上之乏绝者数矣。夫汉与楚相守荥阳数年，军无见粮，萧何转漕关中，给食不乏。陛下虽数亡山东，萧何常全关中以待陛下，此万世之功也。今虽亡曹参等百数，何缺於汉？汉得之不必待以全。柰何欲以一旦之功而加万世之功哉！萧何第一，曹参次之。”高祖曰：“善。”於是乃令萧何，赐带剑履上殿，入朝不趋。

上曰：“吾闻进贤受上赏。萧何功虽高，得鄂君乃益明。”於是因鄂君故所食关内侯邑封为安平侯。

【集解】：徐广曰：“以谒者从定诸侯有功，秩举萧何功，故因侯二千户。封九年卒。至玄孙但，坐与淮南王安通，弃市，国除。”【正义】：括地志云：“泽州安平县，本汉安平县。”

是日，悉封何父子兄弟十馀人，皆有食邑。乃益封何二千户，以帝尝繇咸阳时何送我独赢钱二也。

【索隐】：谓人皆三，何独五，所以为赢二也。音盈。

汉十一年，陈豨反，高祖自将，至邯郸。未罢，淮阴侯谋反关中，吕后用萧何计，诛淮阴侯，语在淮阴事中。上已闻淮阴侯诛，使使拜丞相何为相国，益封五千户，令卒五百人一都尉为相国卫。诸君皆贺，召平独吊。召平者，故秦东陵侯。秦破，为布衣，贫，种瓜於长安城东，瓜美，故世俗谓之“东陵瓜”，从召平以为名也。召平谓相国曰：“祸自此始矣。上暴露於外而君守於中，非被矢石之事而益君封置卫者，以今者淮阴侯新反於中，疑君心矣。夫置卫卫君，非以宠君也。原君让封勿受，悉以家私财佐军，则上心说。”相国从其计，高帝乃大喜。

汉十二年秋，黥布反，上自将击之，数使使问相国何为。相国为上在军，乃拊循勉力百姓，悉以所有佐军，如陈豨时。客有说相国曰：“君灭族不久矣。夫君位为相国，功第一，可复加哉？然君初入关中，得百姓心，十馀年矣，皆附君，常复孳孳得民和。上所为数问君者，畏君倾动关中。今君胡不多买田地，贱贳贷

【正义】：贳音世。又食夜反，赊也。下天得反。

以自汙？上心乃安。”於是相国从其计，上乃大说。

上罢布军归，民道遮行上书，言相国贱彊买民田宅数千万。上至，相国谒。上笑曰：“夫相国乃利民！”

【索隐】：谓相国取人田宅以为利，故云“乃利人”也。所以令相国自谢之。

民所上书皆以与相国，曰：“君自谢民。”相国因为民请曰：“长安地狭，上林中多空地，弃，原令民得入田，毋收?为禽兽食。”

索隐苗子还种田人，留?入官。

上大怒曰：“相国多受贾人财物，乃为请吾苑！”乃下相国廷尉，械系之。数日，王卫尉侍，

【集解】：如淳曰：“百官公卿表卫尉王氏，无名字。”

前问曰：“相国何大罪，陛下系之暴也？”上曰：“吾闻李斯相秦皇帝，有善归主，有恶自与。今相国多受贾竖金而为民请吾苑，以自媚於民，故系治之。”王卫尉曰：“夫职事苟有便於民而请之，真宰相事，陛下柰何乃疑相国受贾人钱乎！且陛下距楚数岁，陈豨、黥布反，陛下自将而往，当是时，相国守关中，摇足则关以西非陛下有也。相国不以此时为利，今乃利贾人之金乎？且秦以不闻其过亡天下，李斯之分过，

【索隐】：按：上文李斯归恶而自予，是分过。

又何足法哉。陛下何疑宰相之浅也。”

【集解】：韦昭曰：“用意浅。”

高帝不怿。是日，使使持节赦出相国。相国年老，素恭谨，入，徒跣谢。高帝曰：“相国休矣！相国为民请苑，吾不许，我不过为桀纣主，而相国为贤相。吾故系相国，欲令百姓闻吾过也。”

何素不与曹参相能，及何病，孝惠自临视相国病，因问曰：“君即百岁後，谁可代君者？”对曰：“知臣莫如主。”孝惠曰：“曹参何如？”何顿首曰：“帝得之矣！臣死不恨矣！”

何置田宅必居穷处，为家不治垣屋。曰：“後世贤，师吾俭；不贤，毋为势家所夺。”

孝惠二年，相国何卒，

【集解】：东观汉记云：“萧何墓在长陵东司马门道北百步。”【正义】：括地志云：“萧何墓在雍州咸阳县东北三十七里。”

谥为文终侯。

【集解】：徐广曰：“功臣表萧何以客初起从也。”

後嗣以罪失侯者四世，绝，天子辄复求何後，封续酂侯，功臣莫得比焉。

太史公曰：萧相国何於秦时为刀笔吏，录录未有奇节。

【索隐】：录音禄。

及汉兴，依日月之末光，何谨守管籥，因民之疾法，顺流与之更始。淮阴、黥布等皆以诛灭，而何之勋烂焉。位冠群臣，声施後世，与闳夭、散宜生等争烈矣。

【索隐述赞】萧何为吏，文而无害。及佐兴王，举宗从沛。关中既守，转输是赖。汉军屡疲，秦兵必会。约法可久，收图可大。指兽发踪，其功实最。政称画一，居乃非泰。继绝宠勤，式旌砺带。








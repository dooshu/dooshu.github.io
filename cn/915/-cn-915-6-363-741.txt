○安般注序



安般者，出入也。道之所寄，无往不因；德之所寓，无往不托。是故安般寄息以成守，四禅寓骸以成定也。寄息故有六阶之差，寓骸故有四级之别。阶差者，损之又损之，以至于无为；级别者，忘之又忘之，以至于无欲也。无为故无形而不因，无欲故无事而不适。无形而不因，故能开物；无事而不适，故能成务。成务者，即万有而自彼；开物者，使天下兼忘我也。彼我双废者，守于唯守也。故修行经以斯二法而成寂，得斯寂者，举足而大千震，挥手而日月扪，疾吹而铁围飞，微嘘而须弥舞，斯皆乘四禅之妙止，御六息之大辩者也。夫执寂以御有，崇本以动末，有何难也？安般居十念一，于五根则念根也，故撰法句者，属唯念品也。昔汉氏之末，有安世高者，博闻稽古，特专阿毗昙学，其所出经，禅数最悉，此经其所译也。兹乃趣道之要径，何莫由斯道也？魏初康会为之注义，义或隐而未显者，安窃不自量，敢因前人，为解其下，庶欲蚊翮以助随蓝，雾润以增巨壑也。（《释藏迹》六。）




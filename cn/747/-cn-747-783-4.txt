○缑山道中五咏诗序

仲春之节，洛帅还近郊，亚尹尚书郎御史元公李公韦公，将事如军，赏心百里。予时有所系，不克与偕。三君子赋《嵩峰》《汉陵》《维源》《竹涧》《仙坛》五篇，遗我居者。善乎诗之时用也！如绘出其芳，镜涵群象，呈鲜彩，琴韵雅音。俯仰吟咏之间，若在春原之上，晴峰之下，境移众目，胜集我心。诗之时用也如此！否则一时得之，人与闲云并散，兴与夕阳俱尽，春与残花共谢。游者居者，等无及焉。他日属和之声，洛阳为之动。既编次盈什，则不可不纪其所以然。


90　太史抱式占天時　六壬之説　遁甲孤虚之義　五行類典籍


太史「大師抱天時」，注云：「大出師，則太史主抱式，以知天時。」史記日者傳「旋式正棊」，集證：「索隱曰：『式之形上圓象天，下方象地，用之則轉天綱，加地之辰，故云旋式。棊者，筮之狀。正棊，蓋謂卜以作卦〔一〕。』」唐六典：「太卜令三式曰：『雷公、太一、六壬。其局以楓木爲天，棗心爲地。』」六壬之説，許叔重曰：「水者，準也。水部注文。生數一，成數五，以水數配之，爲六壬也。」遁甲者，推六甲之陰而隱遁也，本黄帝、風后之術。孤虚者，一畫爲孤，無畫爲虚，二畫爲實，以六十甲子定四方，占其孤、虚、實而向背之。【原注】吴越春秋：計曰：「孤、虚，謂天門地户也。」

【集證】漢志「五行家」：「泰一陰陽二十三卷，風后孤虚二十卷。」〇隋志「五行類」：「遯甲孤虚記一卷，伍子胥撰。」〇唐志「五行類」：「雷公式經一卷，六壬式經雜占九卷。」〇後漢方術傳注：「遁甲，推六甲之陰而隱遁也。孤虚者，孤謂六甲之孤辰，若甲子旬中戌亥無爲孤，對孤爲虚。」又趙彦傳：「彦爲宗資陳孤虚之法以討賊。」

【元圻案】唐六典十四：「太卜令掌卜筮之法。凡式占辨三式之同異，凡用式之法。」注：「一曰雷公式，二曰太乙式，並禁私家畜；三曰六壬式，士庶通用之。周禮『太史抱天時』，鄭司農云：『抱式以知天時也。』今其局以楓木爲天，棗心爲地。」〇同年王穀畻宗炎曰：「左傳襄十八年，董叔曰：『天道多在西北，南師不時必無功。』孟子公孫丑下：『夫環而攻之，必有得天時者矣。』皆『出師抱天時』之證。得時失時，以式所加之辰言。杜左傳注『不時』，謂觸歲月者，術家所謂衝太歲、犯月破也。趙岐注孟子，以天時爲時日、干支、五行、孤虚、王相之屬，則宜言浹辰，不言環攻矣。」

〔一〕「卜」，原作「下」，據中華本史記卷一二七日者列傳改。






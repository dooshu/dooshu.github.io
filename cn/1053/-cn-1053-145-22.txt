潘牥　郊行

山色今朝改，溪流昨夜添。

数荷红贴水，一笋绿平檐。

处处闻缫轴，时时见酒帘。

买香諠岳庙，翁媪亦祈签。

潘牥

潘牥　郊行

衰病逢行健，归途未寂寥。

晚山青泼眼，早稻绿平腰。

林旧藏僧寺，溪新架石桥。

松阴田舍古，小立听鸣蜩。

潘牥

潘牥　郊行

拟欲寻诗取次行，东风放出十分晴。

花时酒旆家家有，蚕月缫车处处鸣。

乍可腰镰从父老，何能手板事公卿。

他年若述逸民传，万一中间有姓名。

潘牥


○令镇州行营兵马各守疆界诏

门下：圣人之教，先德后刑；王者之师，有征无战。所以体人经远，要终贵实，导利天下，端由一人，情虽获已，务臻斯道。朕以寡昧，嗣守丕业，威不能禁暴叛戢干戈，德不能济生灵完物力，以至於起师戎之役，陈原野之刑，然谓有功，固以多愧。

始者逆贼李同捷，统戎专地，弄兵恃宠，不受文告，不服朝廷。本贵清净，惟务含宏，常欲安其反侧，匿其瑕秽。曾不悔祸，查用徂征。赖天地降灵，中外叶力，凶渠就戮，沧海甫安。我本兴师，事止於此。言念士众，以及里闾，并遭胁从，久陷涂炭，杀伤之外，残瘵可哀，已各有奖录，及令赈恤，仍委长吏，更加绥辑。王庭凑因缘同捷，遂此沈迷，及交锋刃，益纵豺豕。今沧德既已平殄，庭凑犹未悛惩，合乘兵威，便图攻讨。然欲更令思省，未忍重有伤残。又以行营诸军，久劳於外，悯其暴露，且议旋归。况兵有可用而不用，谓之不武，则失柄；有不假用而用，谓之黩武，则兴乱。弛张在我，岂止一途。其镇州四面行营兵马，并宜各归本界，且自休息，使耕农不废，储峙有常。见存者苟获阜安，未来者亦将焉往？朕志已定，姑务保宁。

诸道纵有能指期攻取镇州者，亦非朕意。何者？庭凑一身负累，三军百姓，皆是吾人，岂忍非辜，罹其杀害。朕为父母，义切生成，每念迫以凶威，不得保其性命，或使役夫远念家业，或割剥资粮，或朝夕不免於饥寒，或冤滥以致其愁痛，寝食之际，未尝暂安。其幽州河东易定齐德昭义、魏博等道，但要保境，勿相往来。若庭凑以四郡之地，三军之众，率诚归阙，翻然效顺，则不独弃其旧恶，兼亦别议新恩。以至自知计力穷尽，而能束身请命，亦当待以不死。惟此一事，与达表章，其馀并勿听信。镇州四面节将，或功勋已茂，或感愤方深，皆欲乘时，以图尽敌。然国家之本，爱人为先，纵能翦平，岂免伤杀。今但环境设备，使之不能侵轶，须以岁月，自当诛除，此所谓不战之功，不劳而定也。其应讨沧州行营将士，并已遣使各加赐劳。其死事之后，伤痍之人，及滨河州县，兵戈所聚，水潦为败者，并有制命，令悉惠养优恤，副我意焉。然犹虑长吏未能将明，或有漏落，委中书门下准五月十三日敕，询访事实，务令周给。

於戏！我理天下，但恐道化未至，不虑寇孽不平。若宗社之灵，风教所及，则四夷八蛮，犹当梯山航海，慕化而来，岂山东四郡，独能拒命。夫退修教而降崇，不戮人而克敌，予之所尚，今也其时。凡在中外，庶僚群帅，悉力竭忠，尚弼予理。宣示遐迩，各体朕怀。主者施行。


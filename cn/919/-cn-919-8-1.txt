内所因论

夫脏腑合手足三阴三阳为十二经，各有所主，故为十二官。心者，君主之官，神明出焉；肺者，相傅之官，治节出焉；肝者，将军之官，谋虑出焉；脾者，谏议之官，公正出焉；肾者，作强之官，伎巧出焉；胆者，中正之官，决断出焉；膻中者，臣使之官，喜乐出焉；小肠者，受盛之官；化物出焉；大肠者，传送之官，变化出焉；胃者，仓廪之官，五味出焉；三焦者，决渎之官，水道出焉；膀胱者，州都之官，津液藏焉，气化则能出矣。故五脏为阴，六腑为阳，此十二官不得相失者，正由阴阳消息盈虚。当随四序而调养之，不可使其偏胜，偏胜则偏复，偏复则偏害，胜克流变，则真病生焉。夫阴阳虚实者，乃脏腑更相胜复也。若其子母相感，则母虚能令子虚，子实能令母实。《经》曰：实则泻其母，虚则补其子。

如肝实则泻肾，肝虚则补心，如百姓足，君孰与不足，此经之本意也，《难经》则反是，及观《金匮》之论，其得为多。肝虚补用酸，助用焦苦，益用甘味之药，酸入肝，焦苦入心，甘入脾，脾能制肾，肾气微弱，则水不行，水不行则心火盛，心火盛则肺金受制，肝气乃舒，肝气舒则肝病自愈，此补子之意也。肝虚则用此，实则反之。《千金》亦云：肝虚当补心，心旺则感于肝，皆此类也。此正本藏十二官冷热盈虚而为病，非外感氵㸒邪，及故为背理者之比。然内所因惟属七情交错，爱恶相胜而为病，能推而明之，此约而不滥，学人宜留神焉。


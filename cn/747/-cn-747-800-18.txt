○蚕赋（并序）

苟卿子有《蚕赋》，杨泉亦为之，皆言蚕有功於世，不斥其祸於民也。余激而赋之，极言其不可，能无意乎？诗人硕鼠之剌，於是乎在。

古民之衣，或羽或皮。无得无丧，其游熙熙。艺麻缉纟卢，官初喜窥。十夺四五，民心乃离。逮蚕之生，茧厚丝美。机杼经纬，龙鸾葩卉。官涎益馋，尽取後已。呜呼！既豢而烹，蚕实病此。伐桑灭蚕，民不冻死。


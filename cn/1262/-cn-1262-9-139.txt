湖广：

武昌府蒲圻县南五里，汤泉冬夏常沸。

襄阳府光化县南五里，温水河旧有一泉，其水温暖。今河尚存。

房县东，汤泉中有朱砂。

德安府应城县北六十里，京山有温泉，渊静如鉴。闻人声则汤奋发，其热可燖鸡。又应城西五十里玉女泉，其泉热沸。

隋州城西百二十里，大洪山西北有暖水。

蕲州城北百四十里，泉沸如汤，有硫黄气。

岳州府平江县北九十里，幕阜山有温泉三穴。

长沙府攸县东六十里温水泉，冬温夏凉。又县东百二十里有暖水石泉，宜冬浴。

衡州府耒阳县平阳五都有二泉，其水春夏温和，冬滚沸。

永州府零陵县温泉。

常德府桃源县西北百二十里汤泉，又有冰泉，人曰阴阳泉。

郴州兴宁县东北五十里石牛山，其巅有雁池，冬月温燠，雁尝食息其中。郴州北二十里平地泉，涌出如汤，沐之愈疾。

桂阳县北三十里，白芒温泉，冒风者浴之多愈。

宜章县东二十里温泉池。又县西六十里有桃花汤，其水冬夏常暖。




郭印　再用前韵

禅宗诗律造精微，眼底纷纷识者稀。

举世何人谈大道，怜君与我叩玄机。

休夸修炼飞金阙，勿笑沉沦陷铁围。

善恶两途俱是错，堂堂日用要知归。

郭印

郭印　再用前韵

少年读书时，人谓未可量。

及乎泛官海，栗栗乘危航。

帆开风不顺，四望何淼茫。

为郎首已白，安能笑冯唐。

缅观乾坤大，分明一战场。

何异两虎斗，大小终死伤。

所嗟在诛求，舐米不止糠。

穷甿愁叹声，深秋听蛩螀。

皇穹未悔祸，尚纵兵戈猖。

遂令四海人，冥行日伥伥。

得非宿世业，今生来共偿。

否极泰自至，君臣严陛堂。

肯为阮籍醉，忍效接舆狂。

似闻申甫生，天遣佐宣王。

一展活国手，疾危救在肓。

庶几富斯民，家家有馀粮。

郭印

郭印　再用前韵

我生垂四十，两鬓抽素发。

声色不挂眼，岂羡凌波袜。

唯有学道心，了不见超越。

何由插羽翰，往造金门谒。

反观金水性，端似天边月。

本从无中来，一物肇恍惚。

玉兔吐寒光，琪树遥清樾。

亭亭照八弦，圆影射沧渤。

斯言世岂闻，轻泄恐天罚。

吁嗟夸毗子，自分无仙骨。

猣财析秋毫，嗜酒醉深窟。

一迷不复返，长病如中暍。

空存玄牝门，金枢已摧阙。

犹为儿女计，白首恋簪笏。

郭印


剧：阴穷大泣于阳，无介（亻夃口），离之剧。

初一：骨累其肉，幽。测曰：骨累其肉，贼内行也。

次二：血出之蚀，凶贞。测曰：血出之蚀，君子内伤也。

次三：酒作失德，鬼睒其室。测曰：酒作失德，不能将也。

次四：食于剧，父母来馂，若。测曰：食剧以若，为顺禄也。

次五：出野见虚，有虎牧猪，攓绔与襦。测曰：出野见虚，无所措足也。

次六：四国满斯，宅。测曰：四国满斯，求安宅也。

次七：麃而丰而，戴祸颜而。测曰：麃而丰而，戴祸较也。

次八：瓶累于繘，贞悴。测曰：累于瓶，厥职迫也。

次九：海水群飞，弊于天杭。测曰：海水群飞，终不可语也。


王将军马

王将军忘其名，曾任西安将军，有战马死，葬西安城外，有碑曰“王将军葬马处”。相传将军昔隶羽林，值休沐日游肆中，见有牵牝马过者，马一见长鸣，行过数步，偶回顾，马复长鸣。将军心动，询之牵马者，则云买以就屠。马白色，患下鼻，问其价，云八千，货肉与皮可得十千。问愿卖否？云得利即售。将军以十二千买之，厩中无闲枥，因有茔地在西山，随交看茔人牵去放青。马方有孕，以胎火患下鼻，就水草旋愈，生一驹，黑色有力。时用兵金川，将军带兵往，选善马数匹，以此驹多力，令负器具以行。

至彼月余，数善马相继病死。木果木之变，将军乘之以战，勇健异常，人近之辄蹄蹶，贼不能拒。将军首先血战，冒矢石溃围出。功成后，镇守西安，以马久勤劳，不施羁勒，为搭松棚一间。马日则出城入终南山，自择水草，夜则必返，自何门出，仍自何门入。西安城日入下键，往往掩关待之。马能饮酒斗余，以熟肉下之。隔数日必入内衙视将军，或嗅其足，将军辄抚摩之，饮食始出。一日忽晚归，汗淋遍身，将军疑人乘骑，次日遣弁密随以往。至一峰下，则有虎在焉，见马至便与斗，及昏乃散。峰侧有古刹，弁询诸僧，言斗数日矣。还报，将军虞马或被伤，选健卒往捕虎，令前弁导以往，遍寻不得其处，因令施枪炮轰击。

后马仍日出城，归亦不再汗，年余毙。将军泣而瘗之。













○何卜赋

余既幼惑力命之说兮，身久放而愈疑。心回穴其莫晓兮，将取质夫秉龟。楚人俗巫而好术兮，叟有鬻卜而来思。乃招而讯之曰：“嘻！人莫不塞，有时而通，伊我兮久而愈穷；人莫不病，有时而闲，伊我兮久而滋蔓。吾闻人肖五行，动止有则。四时转续，变于所极。一岁之旱，人斯具舟；三月之热，人斯具裘。极必反焉，其犹合符。子首圆而足方，子腹阴而背阳。胡形象之有肖，而变化之殊常？经曰‘剥极则贲’，居贲而未尝剥者其谁？‘否极受泰’，居否而未尝泰者又其谁？鹤朗不截，凫胡不裨？夔何罚而甚踔，玄何功而扶持？纷纭恣睢，交作舛驰。似与似夺，似信似欺。孰主张之？问于子龟。”

卜者曰：“招我以粗，问我以微。有天下之是非，有仁人之是非。在此为美兮，在彼为蚩。或昔而成，或今而亏。君问曷由，主张其时。时乎时乎，去不可邀，来不可逃。淹兮（阙）孰舍孰操？豕喙之毒堇，鸡首之贱毛，各于其时，而伯其曹。屠龙之伎，非曰不伟，时无所用，莫若履；作俑之工，非曰可珍，时有所用，贵于斫轮。络首縻足兮，骥不能跬。前无所阻兮，破鳖千里。同涉于川，其时在风，沿者之吉，溯者之凶；同艺于野，其时在泽，伊童之利，乃之厄。故曰，是耶非耶，主者时耶！谅淑恶之同出兮，顾所卜之若何。夫如是，得非我美，失非我耻。其去曷思，其来曷期。姑蹈常而俟之，夫何卜为？”言讫，执龟而起。予退而作《何卜赋》。于是蹈道之心一，而俟时之志坚。内视群疑，犹冰释然。


○送郑秀才入京觐兄序

行为士本，文为身华，其或好华去本，失之弥远。鄙人结庐湖滨，宴息多暇，常默以此求士，於去年得重表甥荥阳郑公达，兼是二美，早为时贤所重。专学懿文，发於龆，温纯积中，晦而不耀。非其徒不苟合，非其道不妄动。其於服先训，食旧德，以日就章大，众君子识其将然。子之元兄，早岁登贤能之书，名声籍甚，而能在险立节，拔身幽陵，乃居谏议，乃服金紫，言忠勇者是之。今郑生驾言上国，所以展友于之庆也，亦当观光筮仕，俾花萼迭映，士林之美，将萃尔伯仲乎？撰日言迈，访予告别。予亦漉旨酒，巾柴车，与一二友出送於野。凡祖者，请偕赋棠棣之诗。


14　繫于苞桑金柅之義


「繫于苞桑」，三柔在下而戒之也。「繫于金柅」，一柔方進而止之也。

【元圻案】否三陰在下，姤一陰初生。〇否九五程傳：「五以陽剛中正之德居尊位，故能休息天下之否；以馴致於泰〔一〕，猶未離乎否也，故有『其亡』之戒。桑之爲物，其根深固。苞謂叢生者，其固尤甚。聖人之戒深矣。」姤初六傳曰：「姤，陰始生而將長之卦，制之當於其微而未盛之時。柅，止車之物，金爲之，堅强之至也。止之以金柅，而又繫之使不得進，則陽剛貞正之道吉也。」

〔一〕「馴致」，原作「循至」，據中華本二程集周易程氏傳卷一周易上經上改。






【亳州第三札子】

臣辄有血恳，上干天慈，意迫言烦，合从诛戮。臣近以衰年疾病，三上表章，乞一致仕名目。伏蒙圣恩，累降诏谕，未赐允俞。祗服训辞，惟知感涕。臣闻陈力就列，不能者止，此臣子之常分也。臣以庸谬，遭遇三朝，误被奖擢，叨尘二府。论其报效，初无取于毫分；积为怨仇，则不胜于诋訾。虽忠邪善恶，上则难逃圣鉴之明；毁誉是非，下则一付至公之论。可以抚心省己，自信不疑。其如蹇拙孤危，亦已甚矣。而犹贪冒荣宠，不知进退，以至横遭诬陷，几至颠齐。上赖陛下推天地父母之恩，以保全之。察其诚心，许解重任，假以善地，从其私便。偷安苟禄，优幸已多。而臣量盈器极，福过灾生。衰疾所婴，积年滋甚。中虚渴涸，若注漏卮；腰脚伶俜，仅存皮骨。旧患两目，气晕侵蚀，日加昏暗，签书文字，转觉艰难。一郡之间，事多旷废。是敢直露肺肝，愿还印绶。而皇慈垂恻，未忍遽弃，三赐诏谕，慰以恩言。中外之人，皆知圣君恩礼之数过厚，于臣者至矣。而臣之恳悃迫切不能自止之诚，亦已至矣。伏望圣慈，悯臣衰残，哀臣恳迫，特赐允臣累表所乞，俾以本官致仕，归老田闾。则臣虽死之年，犹生之日。今取进止。


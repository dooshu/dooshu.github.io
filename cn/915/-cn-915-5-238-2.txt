◇昕天论

尝览《汉书》云：冬至日在牵牛，去极远；夏至日在东井，去极近。欲以推日之长短，信以太极处二十八宿之中央，虽有远近，不能相倍。若使天裹地如卵含鸡，地何所倚立，而自安固？若有四维柱石，则天之运转，将以相害。使无四维，因水势以浮，则非立性也。若天经地行乎水中，则日月星辰之行，将不得其性。是以两地之说，下地则上地之根也，天行乎两地之间矣。

今昕天之说，以为地形立於下，天象运乎上，譬如人为灵虫，形最似天。今人颐前侈临胸，而项不能覆背，近取诸身，故知天之体，南低入地，北则偏高也。又冬至极低，而天运近南，故日去人远，而斗去人近，北天气至，故冰寒也。夏至极起而天运近北，故斗去人远，日去人近，南天气至，故蒸热也。极之高时，日所行地中浅，故夜短；天去地高，故昼长也。极之低时，日所行地中深，故夜长；天去地下浅，故昼短也。然则天行寒依于浑，夏依於盖也。（《晋书·天文志上》，《宋书·天文志一》，《隋书·天文志上》，《御览》二）


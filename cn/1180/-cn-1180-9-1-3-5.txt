终风

四章，章四句


首章讲：庄姜为庄公之狂暴作也。意曰：





终风且暴，顾我则笑。

暴，急疾也。终日之风，狂荡而暴。盖言君子之狂暴，亦犹是风也。虽其狂暴如此，然亦有顾我则笑之时焉。





谑浪笑敖，中心是悼。

但其顾我则笑也，不过谑浪笑敖耳。是皆出于戏慢之意，而无爱敬之诚。所以使我不敢以形诸言，而独中心是悼焉耳。盖彼虽有谑浪之愆，而我实有难于发言，则亦心知之而心悼之而已矣。

二章讲：





终风且霾，惠然肯来。

终日之风，雨土而蒙雾。盖言君子之狂惑，亦犹是也。虽其狂惑如此，然亦有惠然肯来之时焉。





莫往莫来，悠悠我思。

但其来者特暂耳，则又有莫往莫来之时，而绝无君子之迹矣。其无常如此，故使我思其来，又莫测其所以不来之故。悠悠思之长，而不能已矣。

三章讲：





终风且曀，不日有曀。

天阴而起风曰曀。终风且曀，不旋日而又曀，晦而益晦矣。盖言君子之狂惑，暂开而复蔽锢，无以异是也。





寤言不寐，愿言则嚏。

我之处此，其忧思之深，当寤而不寐。虽至于感伤闭郁，而成鼽嚏之疾焉，亦其所甘心矣。

末章讲：





曀曀其阴，虺虺其雷。

阴之蔽也，曀曀而方暗雷之发也。虺虺而未震，是未有开霁之期也。盖言君子之狂惑，愈深而未已，无以异是也。





寤言不寐，愿言则怀。

我之处此，其忧思之深，常寤而不寐。深望其开悟之有期，至于缱绻反覆而不忘永怀，亦其所甘心矣。






◇乞皇太子为刘显志铭启

之遴尝闻，夷叔柳惠，不逢仲尼一言，则西山饿夫，东国黜士，名岂施於後世信哉！生有七尺之形，终为一棺之土。不朽之事，寄之题目，怀珠抱玉，有殁世而名不称者，可为长太息，孰过於斯。窃痛友人沛国刘显，韫椟艺文，研精覃奥，聪明特达，出类拔群。阖棺郢都，归魂上国，卜宅有日，须镌墓板。之遴巳略撰其事行，今辄上呈。伏愿鸿慈，降兹睿藻，荣其枯《骨此》，以慰幽魂。冒昧尘闻，战栗无地。（《梁书·刘显传》）


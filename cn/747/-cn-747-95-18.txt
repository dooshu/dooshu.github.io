○停杨素子孙京官侍卫制

隋尚书令杨素，昔在本朝，早荷殊遇。禀凶邪之德，有谄佞之才，惑乱君上，离间骨肉。摇动冢嫡，宁惟掘蛊之祸；诱扇后主，卒成请蹯之衅。随室丧亡，盖惟多僻，究其萌兆，职此之由。生为不忠之人，死为不义之鬼，身虽幸免，子竟族诛。斯则奸逆之谋，是为庭训；险薄之行，遂成门风。刑戮虽加，支允仍在，何得肩随近侍，齿列朝行？朕接统百王，恭临四海，上嘉贤佐，下恶贼臣，常欲从容於万机之馀，褒贬於千载之外。况年代未远，耳目所存者乎！其杨素及兄弟子孙已下，并不得令任京官及侍卫。


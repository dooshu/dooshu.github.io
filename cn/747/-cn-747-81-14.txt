○定州县官请假敕

设官分局，各有主张，其於在公，责办斯切。诸州府及县官，到任已后，多请远假，或称周亲疾病，或言将赴婚姻，令式既有假名，长吏难为止遏。遂使本曹公事，并委北厅，手力俸钱，尽为己有，勤劳责罚，则在他人，须有条流，俾其兼济。其诸州府县官，如请公廨假故一月已下，即任权差诸厅判官，一月已上，即准勾留例，其课料等，据数每克二百文，与见判案官添给。


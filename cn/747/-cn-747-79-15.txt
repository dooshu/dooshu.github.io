○授郑涯义武军节度使制

门下：鲜虞旧国，上谷雄藩，总中山之甲兵，接蓟门之封壤，眷求良帅，允属硕臣。银青光禄大夫守太子宾客分司东都上柱国荥阳县开国男食邑三百户郑涯洪，洪廓宏才，易简正性，雅量溟广，贞标岳孤。通钤匮之奇书，负圭璋之雅器。自发扬术业，历践清途，懿闻淑声，推为茂德。日者常膺奖任，屡镇方隅，惠爱洽於辕门，讴歌溢於阎井。洎谪居遐徼，旋处洛师，惕厉日闻，屯夷一贯。是命载图来效，复议宠迁。於戏！选将之难，古今为重。而况易水之上，尤藉谋猷，爰求惟旧之贤，式重作藩之寄。尔其勉思镇驭，益念训齐，惟克己可以爱人，惟推恩可以抚众。坏帐岂专於仁祖，褰帷宜嗣於贾琮。俾升秩於春卿，更增荣於亚相，往承休命，无忝新恩。可检校礼部尚书使持节定州诸军事兼定州刺史御史大夫充义武军节度易定等州观察处置北平军等使，散官勋封如故。主者施行。


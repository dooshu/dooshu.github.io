○處置夷情復國土以繼封爵疏 【 哈密續封】

臣等竊惟鎮邊疆者、當率舊章服夷狄者、當用世族、哈密乃　聖祖開創之國、陝巴實殘元的派之孫、夫何隣夷不道、攻奪殺虜、城池空虗、致勞王師遠討、今彼既悔罪、哈密當復、若哈密不復。則苦峪難守。苦峪不守。則肅州之外。皆為敵境。此所以貽九重西顧之憂也、臣等濫膺委寄、敢不殫心竭力、以成久遠安攘之圖、但興滅繼絕、自古帝王經治天下之大道、事體甚重、力行甚難、臣等才識凡庸、經略宏規、悉照廷議舉措、茲者會議得處大事貴乘其勢。懷夷狄在順其情哈密自始封忠順王、脫脫巳故無嗣、王母守國、被土魯番速壇阿力將王母并金印虜去、國土殘破、後都督罕慎恢復舊疆、甫及成立、尋被速壇阿黑麻殺害、國勢益微、　朝廷為念哈密乃　太宗皇帝所封之國、不忍坐視絕系、以陝巴係安定王的派、與忠順王俱係成吉思元祖也支派、差人於曲先地面撫取前來、襲封王爵、令其繼守哈密、未幾又為阿黑麻所虜、　朝廷震怒、遠投拘留之使、顯絕西來之貢、西夷諸國、歸怨本酋、又因兵臨哈密、天威遠振、本酋畏禍、方復送還陝巴、獻還城池、遣人納欵、雖今日　綸音未達於酋耳。往時殊錫未入於穹廬。虜情誠偽。有未可必。但本酋今巳奉書通欵。悔心頗切。善念方新。若使復視近日　敕諭賞賜。必愈感激。納欵有加。此正勢有可乘機不可失之時。既該各官審據哈密一種大頭目、供稱陝巴根基正大、情愿隨助守國、別無異詞、其後陝巴竟不能有哈密且察陝巴語言器識頗優夷類、足以壓眾、其同宗根基、再無可立之人、要將陝巴前去哈密住守、不候土魯番貢使到來、意在早建安攘之策、坐收繼絕之功、必其計慮周詳、處置停妥、一成不壞、保無後艱、且各官俱領經略重寄、貴在紓憂、敢不殫心竭力、自貽其悔、所據陝巴既巳准其仍封王爵、其先降金印冠服等物、及陝巴求請之數、相應給與、其先隨前去夷人、必湏選發精壯者一千餘名、沿途防護、及到彼守禦方保無虞、各夷所種苦峪田禾。亦聽其量分家口。收割以資食用。又湏責諭奄克孛刺即便管領回還哈密併守。毋令留戀別土。至於哈密城池房屋、累遭兵燹、殘殆毀盡、動調軍夫、與之脩築、險遠可慮、今各夷欲自整理。必湏量給以助其成。口糧牛具種子。舊有定例亦湏騐給。令自變運。事體亦便。其奄克孛刺。既與陝巴心志未孚。終為後釁。與之結親。誠為通好釋嫌善計。都督近迭力迷失等。乃哈刺灰頭目。原非哈密之人。最為狡悍。每藏禍心。今陝巴初立。羽翼未成。若令本夷阿去及將家丁給還各夷。無所顧戀。倘生叛意勾通強虜。哈密之害。有不可言。必量為處置以除厲階其回回等項頭目寫亦虎仙等。及罕東赤斤所屬城堡番達頭目。或協守哈密。或為哈密聲援。與夫小禿野乜克力人罕禿等夷。俱與哈密輔車相依。不與賞列。似為缺典。况陝巴復國之初。正宜溥其恩禮。以結諸夷。以敦和好。各官又巳自行措辦。不勞內帑。興此大典。奚惜小費。凡此皆區畫安攘之術、下以帖服夷情、上以寧妥宗社、為計之得、孰有外於是哉


○頌德餘音詩序 【 救荒】

吾蜀號稱富庶之國、自成化間都御史孝感張君瓚蒞之、造為邊釁、勤民于兵於是乎財力俱匱、公私一空矣、葢先是公府多積、貯、每歲常賦之入、大較數千萬石、以十餘年計之、必有三四年之積、諸州縣義倉、歲所收、多者數萬石。少者數千。其又少亦無慮數百石。如是者在在有之。當是時、屢豐年。公廩陳陳相因。民亦少所請于官也張君廉知之、欲因兵事為奸利遂属有司今民常賦毋入粟、諸義倉所積盡糶之、得銀若千萬兩。致之軍中曰。將以是犒諸有事于邊者。守土諸公承旨趨風。莫敢誰何。州縣之吏。習於耳目所聞見。以為久無水旱疾疫之變。亦安然應之。若州縣之吏爭之則禍且不測矣徒以取容一時。而不虞後之及于患也比年以來、旱魃為虐、災沴薦臻、五穀不登、公私無所仰給、死徙者幾及大半、然則謂非張君之遺患歟。于時告亟者屢上、　當宁憂之、遂出太府銀若干萬兩。截綱米若干萬石、遣廷臣分道往振之、百萬生靈嗷嗷待哺、然西蜀道遠、不利轉輸、欲取之關中、則有棧閣之險。取之荊襄。則有瞿塘之限。智者不能無扼腕之嘆顧在良有司。各圖方略耳。今年有自重慶來者、語余曰、使諸救荒者、皆若吾郡守某君之為。則垂死之民其庶幾有瘳乎。余亟問之。則曰初君下車時、斗米銀半兩君亟會計属邑所積粟。減價糶之。力不足糴于官者。計口貸之有差。仍即各寺觀授粥招流徙者。各以便來就食責徤吏主之。而命私相覺察不共事者抵罪。又以所糶銀遣人四出易蕎若麥數千石給民有種無牛者。使保伍勸相從事。荒田棄地。則以属之庶人在官者。而收其租。百爾所為。詳審周密。幾無遺策。救荒者不當如是耶葢其為心也若治絲其任人也若擇毉其用力也若奉漏甕沃焦釜乘奔馬下峻坂而疾、馳所全活不啻數十萬人矣。重慶之民。何其幸歟。雖然、其亦幸而得君以救之於今日。其亦不幸而不得君以備之於當時也。余意誠使君遇張君。必將開陳利害。以格其所令。縱不能盡違之。獨不得止其已甚者乎。縱不能行之他郡。獨不能庇其所部乎。此余所以為重慶之人幸。而又竊嘆其有不幸者多也。昔宋鄭富公一代偉人、契丹之使、以口舌代甲兵、使數十年虜人無南牧之患。其功葢不下澶淵之役。而公每不以自足、獨於青州之政以語人。且曰。過于中書令二十四考矣。然則君今日所行。其所稱述當何如耶。君嘗為戶部郎中時常總遼東軍餉奏議甚多、余間從史館閱之、而知其用世之志、今其所為又如此、非達於治體、而勤于職業者、能之乎。郡人之懷惠者、相與形於歌頌、凡數十篇、傳來京師、聞而和之者、又數十篇、題曰頌德餘音、余因感張君之事不可追而喜君輩之能善其後也、特書之以勵其成、并以告夫來者、


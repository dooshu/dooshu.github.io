【拟行行重行行诗】

〖《宋书》本传曰：铄未弱冠。拟古三十馀首。时人以为亚迹陆机。〗

眇眇陵长（玉台作羡。）道。遥遥（五臣本《文选》作摇摇。）行远之。回车背京里。（《诗纪》云。玉台作邑。）挥手从（玉台作於。）此辞。堂上流尘生。庭中绿草滋。寒づ翔水曲。秋兔依山基。芳年有华月。佳人无还期。日夕凉风起。对酒长相思。悲发江南调。忧委子衿诗。卧看明镫晦。坐见轻纨缁。泪容不可饰。（玉台作旷不饬。）幽镜难复治。（《诗纪》云。一作持。）愿垂薄暮景。照妾桑榆时。（○《文选》三十一作拟古。玉台新咏三作杂诗代行行重行行。《诗纪》四十五。）


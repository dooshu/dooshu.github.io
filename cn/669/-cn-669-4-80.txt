80　詩所刺與春秋所譏


「尹氏不平」，節南山：「赫赫尹氏，不平謂何。」此幽王所以亡。春秋於平王之末，書「尹氏卒」，隱公三年。見權臣之繼世也。於景王之後，書「尹氏立王子朝」，昭公二十三年。見權臣之危國也。詩之所刺，春秋之所譏，以此坊民，猶有五侯擅漢、三馬食曹之禍。

【元圻案】隱公三年公羊傳曰：「其稱尹氏何？貶。曷爲貶？譏世卿，世卿非禮也。」〇漢書元后傳：「成帝河平二年，上悉封舅譚爲平阿侯，商成都侯，立紅陽侯，根曲陽侯，逢時高平侯。五人同日封，故世謂之『五侯』。司徒掾班彪曰：『王莽之興，由孝元后歷漢四世爲天下母，饗國六十餘載，群弟世權，更持國柄，五將十侯，卒成新都。』」〇晉書宣帝紀：「魏武察帝有雄豪之志，聞有狼顧相，乃召使前行，令反顧，面正向後而身不動。又嘗夢三馬同食一槽，甚惡焉。」






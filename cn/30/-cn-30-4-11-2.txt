塔塔统阿


塔塔统阿，畏兀人也。性聪慧，善言论，深通本国文字。乃蛮大敭可汗尊之为傅，掌其金印及钱谷。太祖西征，乃蛮国亡，塔塔统阿怀印逃去，俄就擒。帝诘之曰：“大敭人民疆土，悉归于我矣，汝负印何之？”对曰：“臣职也，将以死守，欲求故主授之耳。安敢有他！”帝曰：“忠孝人也！”问是印何用，对曰：“出纳钱谷，委任人材，一切事皆用之，以为信验耳。”帝善之，命居左右。是后凡有制旨，始用印章，仍命掌之。帝曰：“汝深知本国文字乎？”塔塔统阿悉以所蕴对，称旨，遂命教太子诸王以畏兀字书国言。太宗即位，命司内府玉玺金帛。命其妻吾和利氏为皇子哈剌察儿乳母，时加赐予。塔塔统阿召诸子谕之曰：“上以汝母鞠育太子，赐予甚厚，汝等岂宜有之，当先供太子用，有余则可分受。帝闻之，顾侍臣曰：“塔塔统阿以朕所赐先供太子，其廉介可知矣。”由是数加礼遇。以疾卒。至大三年，赠中奉大夫，追封雁门郡公。子四人：长玉笏迷失，次力浑迷失，次速罗海，次笃绵。

玉笏迷失，少有勇略，浑都海叛于三盘，时玉笏迷失守护皇孙脱脱营垒，率其众与浑都海战，败之。追至只必勒，适遇阿蓝答儿与之合兵，复战，玉笏迷失死之。

力浑迷失，有膂力，尝猎于野，与众相失，遇盗三人，欲夺其衣，力浑迷失搏之，尽仆，遂缚以还。帝召见，选力士与之角，无与敌者。帝壮之，赐金，令行宿卫。

速罗海，袭父职，仍命司内府玉玺金帛。

笃绵，旧事皇子哈剌察儿，世祖即位，从其母入见，欲官之，以无功辞，命统宿卫。奉使辽东。卒，封雁门郡公。子阿必实哈，陕西行省平章政事。






梅耦长诗序

天之於人常轻予以富贵而重靳以文辞故其彯缨组拥车骑乘时得志者代不胜数求之以文辞百无二三而闾巷窭贱之士挟其艺以鸣王公贵人或推逊为不敢望何其重也然古立名之士积其精华需以年岁大抵书成以暮齿虽以子云之才尚悔其少作况下焉者乎而英絶领袖之士负才特出不为饥寒所乱家酷贫而学富年方少而名成以褎然见頴於当世盖又有难能者焉吾邑梅氏世以诗名予尝序亡友梅君朗三之诗自圣俞以下数人皆工文辞卒未通显为之叹息今朗三之子耦长又以诗名於时夫朗三以诸生席其大父禹金先生家学文词书画风流藉甚陈卧子尝手録其诗而中年即世是时其孤耦长甫数岁惸惸依母刘太君家无甔石卒能抗奋力学发读其先世藏书自拔於侪俗为诗披华振秀清警独胜谓非士之英絶者与一时四方之客至吾宣者无不愿见与之游郡佐营山张公又刻其诗以张之不可谓无知已而年垂三十尚困於布衣诗之能穷人至此哉前岁载书挟册将游京师以母太君老临发而止今所与朝夕惟余与阮怀渊公方邺诸穷人耳夫顾况之於白居易韩愈之於李贺类有所引重以成声往隆万间梅氏诸贤如禹金季豹泰符子马勉叔人各名家率为当世巨公所器许王元美所谓梅家树树花也就中子马勉叔年最少其诗具在以耦长视之尤为秀出使复有伟人负天下文章之望者一定其品目其声施四远必矣奈何局守闾巷甘与一二穷愁野老相游处哉或曰士患无实不患不彰子姑蓄所学以俟时客皆以为然遂书之以张耦长之穷其平生诗甚多将有所待以成集今所刻三卷谓之山栖诗略


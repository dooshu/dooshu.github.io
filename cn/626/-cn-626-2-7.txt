李翰林祁一十四首

【昭君出塞图】

朔风吹沙天冥冥，愁云压塞边风腥。

胡儿执麾背人立，传道单于令行急。

蒙茸狐帽貂鼠裘，谁言宫袍泪痕湿。

汉家恩深幸不早，此身终向胡中老。

此身倘负汉宫恩，杀尽青青原上草。

【题朱泽民先生画山水图】

洞庭之南湘水东，青山奕奕蟠苍龙。

云阳峰高七十一，欲与衡岳争为雄。

我家近在云阳下，来往看山如看画。

十年尘土走西风，每忆云阳动悲咤。

吴中胜士朱隐君，笔精墨妙天下闻。

画图画出湘江水，青山上有云阳云。

云阳山高湘水绿，十年不见劳心目。

只今看画似看山，万里归情寄鸿鹄。

【和刘梅南见寄】

先生雅趣耽幽癖，住近云山第几家。

夜雨暗添原上草，春风晴入路旁花。

词严自可驱蛟鳄，德厚何妨看蝮蛇。

珍重先生宜寿考，故应吾道有光华。

【和王子让韵（二首）】

老泪纵横忆旧京，梦中歧路欠分明。

天涯自信甘流落，海内谁堪托死生。

短策未容还故里，片帆只欲驾沧瀛。

他年便作芙蓉主，惭愧当时石曼卿。

城郭人民事事非，空余尘土满征衣。

君犹有道堪流俗，我已无家不念归。

天地晦冥龙去远，江湖寥落雁来稀。

极知此后还相忆，愁见青山映夕晖。

【和青原寺长老无诘见寄】

毵毵白发旧儒臣，几见江南物候新。

问讯枉烦林下士，变衰只似梦中人。

隔帘听雨常经久，倚石看山不厌贫。

更欲就依禅榻畔，炉香终日澹絪缊。

【送非空晦之二上人归青原】

青原山气郁盘纡，去郭连村十里余。

洗钵水香晨粥后，读书灯烬晓钟初。

晴天小阁收摩衲，暖日轻云护苾刍。

愿得明年筋力健，经寻溪路访深居。

【和钟德恭见寄】

江湖风浪日萧萧，鳅蟹鱼虾乱踯跳。

诸葛有才终复汉，管宁无计谩依辽。

烟消故国川原净，秋入空山草木凋。

犹恨归来相见晚，暮云春树碧天遥。

【送吴俊杰归江东】

幕下貔貅十万人，幕中宾客罕同伦。

挥戈略阵天回日，点烛论兵夜向晨。

水木衣冠仍草草，星源文物故彬彬。

知君剩有安边策，定约重来立要津。

【和前韵答吴孟勤】

不是衰翁爱索居，只缘多病故人疏。

来依陆氏三间屋，剩得刘公一纸书。

同辈谩推年齿大，后生应笑老成迂。

知心赖有通家子，早晚相过意迥殊。

【和友人见寄】

碧天如水暮云收，又见江南一片秋。

乱后年华多荏苒，客中踪迹故淹留。

露溥金井桐阴薄，月上瑶阶竹影修。

遥想辕门凉气早，壶浆来往百无忧。

【和咏海棠韵】

名花初发爱轻阴，翠袖红妆渐满林。

步入锦帷香径小，醉扶银烛画堂深。

妖饶喜识春风面，零落愁关夜雨心。

多幸凤皇池上客，为抽劳思写清吟。

【和王子让（二首）】

万顷烟波一叶舟，更无维楫任飘流。

此身自合他乡死，争奈狂狐忆首丘。

我逐郊原鹿豕踪，君如鹰隼挟秋风。

近闻铁网连山海，不信人间有卧龙。


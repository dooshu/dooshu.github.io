○巽上人以竹间自采新茶见赠酬之以诗

（巽上人，重巽也，时居永州龙兴寺。此诗公在永州作。）

芳丛翳湘竹，（芳丛，茶树也。）零露凝清华。复此雪山客，晨朝掇灵芽。（掇，丁活切，采也。）蒸烟俯石濑，（濑，音赖。水流石上也。“石”，一作“古”。）咫尺凌丹崖。圆方丽奇色，圭璧无纤瑕。（“璧”，一作“玉”。）呼儿爨金鼎，余馥延幽遐。涤虑发真照，还源荡昏邪。犹同甘露饭，佛事薰毗耶。（《维摩诘经》：时化菩萨以满钵饭与维摩诘，饭香普薰毗耶离城，及三千大千世界。时维摩诘语舍利弗等，诸大声闻仁者可食如来甘露味饭。大悲所薰，无以限意食之，使不消也。）咄此蓬瀛侣，（蓬莱、方丈、瀛洲，海中三神山。蓬瀛侣，谓仙人也。）无乃贵流霞。（流霞事见前第一诗注矣。）


第七十戒慎卦〔二阴对中坤地西南〕：二上二中忧离之象

象曰：虽安犹危，虽吉犹悲，常恐分别，不得相随。

颜曰：二阴对居，阳位全无，志不相偶，常若分离。此卦所为不利，婚姻难合，纯阴故也。凡事平平，必须戒慎。

陈曰：两位阴弱，而志不相应，有分别之象，故曰云云。

刘曰：虽安犹危，家室空也，常恐分别，志不同也。

此课二阴居外而无家室，自以安而不知其危，且又志不相偶，无所依托。占者得之，所为不遂，家道消乏，常有忧而不能释也。

诗曰：万事不由人，悲欢在一身。防微兼杜渐，处治莫因循。


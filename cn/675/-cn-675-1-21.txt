卷二十一 咏物门下

东坡《橄榄诗》云：“纷纷青子落红盐，气味森森苦且严。待得微甘回齿颊，已输崖蜜十分甜。”范景仁言橄榄木高大难采，以盐擦木身，则其实自落，所以有“落红盐”之语。南人夸橄榄，河东人夸枣。《王直方诗话》

李公择种竹馆中，语同舍曰：“后人指此竹，必云李文正所植。”刘贡父笑曰：“文正不独系笔，亦知种竹耶？”时有笔工李文正，故云。后贡父西省种竹，东坡有诗云：“旧德终呼名字外，后生谁续笑谈余。”谓此也。又一本云：尔后贡父种竹，坡有诗云“旧德言忘久，新材得再培。”

“亭亭思妇石，下阅几人代。荡子长不归，山椒久相待。微云荫发彩，初月辉蛾黛。秋雨叠苔衣，春风舞罗带。宛然姑射姿，矫首尘冥外。陈迹遂云穷，佳期从莫再。脱如鲁秋氏，妄结桑下爱。玉质委泥沙，悠悠复安在。”此贺方回作《望夫石》诗也，交游间无不爱者。余谓田承君云：“此诗可以见方回得失，其所得者渐磨之功；所失者太粘着皮骨耳。”承君以为然。

杨蟠字公济，为《莼菜诗》云：“休说江东春水寒，到来且觅鉴湖船。鹤生嫩顶浮新紫，龙脱香髯带旧涎。玉割鲈鱼迎刃滑，香炊稻饭落匙圆。归期不待秋风起，漉酒调羹任我年。”时人以为读其诗，不必食莼羹然后知其味。余以为可以言咏物，未可以语诗耳。

陈君节字明信，言炼句不如炼韵。余以为若只觅好韵，则失于首尾不相贯穿。参寥云：东坡在徐州日，尝为秦少游置酒。少游饮罢，拥一官妓，从参寥，书其裙带云：“寄语巫山窈窕娘，好将闲梦恼襄王。禅心已作沾泥絮，不逐春风上下狂。”并同前

鞠蹴惟柳三复能之，丁晋公亦好焉。晋公诗曰：“背装花屈膝，白打大廉斯。进前行两步，跷后立多时。”《古今诗话》

郭希声《纸窗诗》曰：“偏宜酥壁称闲情，白似溪云薄似冰。不是野人嫌月色，免教风弄读书灯。”《闻蛩诗》曰：“愁杀离家未达人，一声声到枕前闻。苦吟莫入朱门里，满耳笙歌不听君。”《青琐后集》

巴蜀三纪以来，艺能之士，精于书画者众矣。沙门昙彧学李阳冰篆，昙彧则神大师门人也。道士张昭嗣效柳公权书，昭嗣则传直天师杜光庭门人也。工部元员外昭嘏仿韩择八分书，昭嘏亦光庭门人。僧晓峦攻张芝草书，晓峦则归梦弟子。皆超其本而差其肩。独黄少鉴筌边鸾崔竹，处士滕昌祐拟梁广花草，野人张道隐张藻松石。道隐不事论谈，不与人交往，不冠带，不拜跪，人谓之“猱头”，相国李昊为著名，道隐常在绵竹山中。李司议文才继阎立本写真。书画八人，皆妙绝当代。野人平生读庄老之书，有暇则性好图龙之真形。兴思忽至，即画百尺之状，纵意挥画，苟不称意，则涂抹之，不啻千余躯而已。飘飘然云阴雨气，似蜿蜒之势，掷笔抚掌，以为怡逸。常以此为适意之作。亦曾撰集《龙证笔诀》三卷，传于家。丁未年，彭州倅郑昭请图真龙于州城之西门太山府君之祠，为民致雨。于是，与二道士、数仆夫秉烛以画，使人槌鼓喷笛，掌祠者顿足起舞。其夕三更，风雨大沛。奈何一时之戏亦济农事！有蒋贻恭《留题》诗曰：“世人空解效丹青，惟子通玄得墨灵。应有鬼神看笔下，岂无风雨助成形！威疑喷浪归沧海，势欲拿云上杳冥。静闭绿堂深夜后，晓来帘幕似闻腥。”《野人闲语》

僧齐己《松诗》云：“雷电不敢伐，灵势蠹万端。麇依干节死，蛇入朽根蟠。影浸僧禅湿，风吹鹤梦寒。寻常风雨夜，疑有鬼神看。”《小松》云：“发地才盈尺，蟠根已有灵。严霜百草死，深院一株青。后夜萧骚动，空阶蟋蟀听。谁于千岁外，吟倚老龙形？”《续本事诗》

白傅《柳诗》二首云：“青青一树伤心色，会入几人离恨中。为道都门多送别，长条折尽减春风。”又：“一树春风万万枝，嫩于金色软于丝。永丰西角荒烟里，尽日无人属阿谁？”又顾云诗云：“灞岸晴来送别频，相偎相倚不胜春。自家飞絮犹无定，争把长条绊得人！”《唐宋诗》云罗隐作。　《续本事诗》

阴铿《石诗》云：“天汉支机罢，仙人捧膊余。零陵旧是燕，昆明本学鱼。还当谷城别，自下解兵书。”

罗邺《水诗》云：“漾漾悠悠几派分，中浮短棹与鸥群。遥天带雨淹芳草，玉洞飘花下白云。静称一竿持处见，急流孤馆觉来闻。隋家柳色还堪恨，东入长淮日又曛。”郑谷云：“竹院松廊分数派，晴空清碧亦逶迤。落花相逐向何处，幽鹭独来无限时。洗钵老僧临岸久，钓鱼闲客卷纶迟。晚来一片连莎绿，悔与沧浪有旧期。”韩喜云：“方员不定性空柔，东注沧溟早晚休。高截碧塘长耿耿，远飞青嶂更悠悠。潇湘月浸千年色，梦泽灯含万古愁。别有岭头呜咽处，为君更作断肠流。”并同前

唐高相国崇文，本蓟门将校，讨刘辟有功，授西川节度。一旦雪下，诸从事吟赏有诗。渤海鄙言多呼人为骹儿。此日筵上谓宾客曰：“某虽武夫，亦有一诗。”乃口札云：“崇文崇武不崇文，提戈出塞号将军。那个骹儿射落雁，白毛空里乱纷纷。”其诗着题，皆谓北齐敖曹之比。太尉骈即其曾孙也。镇蜀日，以蛮疍侵暴，乃筑罗城四十里。朝廷虽加恩赏，亦疑其固护。或一日奏乐，闻乐声，知有改移，乃《题风筝》寄意曰：“夜静弦声响碧空，宫商信任往来风。依稀似曲才堪听，又被风吹别调中。”旬日，果移镇渚宫。《北梦琐言》

冯涓分符眉州，不得之任，跼蹐于陈田之间，羁愁六年，徒步湘湖，著《怀秦赋》，有《南冠》《梁川》歌诗集，皆伤蹭蹬也。有《蜀驼引》，其要云：“自古皆传蜀道难，尔何能过拔蛇山？忽惊登得鸡翁碛，又恐碍着鹿头关。昂藏大步蚕丛国，曲颈微伸高九尺。卓女窥窗莫我知，严仙据案何曾识！”《题支机石》云：“不随俗物皆成土，只待良时却补天。”《苦雨行》云：“釜鱼化作池中物，木履浮为天际船。”皆惜己之不遇也。蜀城拆体之际，几至殍殕，因投鬻米家活，有诗云：“取水郎中何日了，破柴员外几时休？早知蜀地区娵与乃训如此与也，悔不长安大比丘即收足大坐也！”同前

徐仲雅《题合欢牡丹》云：“平分造化双包去，拆破春风两面开。”《湖湘故事》

蒋维东字孟阳，零陵人。《旅中书怀》云：“未有一夜梦，不归千里家。”《落花》云：“流水从将去，春风解送来。”《零陵总记》

东华观在邵州城下江岸，俗谓之水北观。有松偃亚数枝，凡八面。上有一枝中折，搭在半树间，复生垂下扫坛。游人以手扳而撼之，则千万枝皆动。霸国时，天策府学士徐东野坐事谪居于郡，见其魁异，赏玩无已，因为诗，有序，序略云：“摇一枝则万枝动，看一面则八面同。白犬出其根，青羊入其腹。汉高祖琥珀枕、虚真君茯苓人，疑其孕也。”诗云：“半已化为石，有灵通碧湘。生逢尧雨露，老值汉风霜。月滴蟾心水，龙遗胸骨香。粗于毫末后，曾见几兴亡！”同前

裴说《鹭鸶》云：“却为分明极，翻令所得迟。”雍陶云：“立当青草人初见，行近白莲鱼未知。”同前　又《古今诗话》所载冯道明举此诗，不知其为鹭鸶也。

鸬鹚色黑而头长，能没水捕鱼，其疾如飞。栖宿之处，其下虽水深鱼多，未尝犯。谚云：“鸬鹚不打脚下塘。”杜荀鹤诗云：“深水有鱼衔得出，看来却是鹭鸶饥。”

鸲鹆，居人多养之。五月五日去其舌尖，则能语，声尤清越，虽鹦鹉不能过也。僧虚中有诗云：“菖蒲花不艳，鸲鹆性多灵。”

相思树，其状尤佳，子员而红，故老云：“昔有人北没于边，其妻追思之，泣于树下而卒，因号相思树。”黄损《鹧鸪诗》云：“而今世上多离别，莫向相思树下啼。”盖采其意也。

柘树多丛生，干疏而直，叶丰而厚，春蚕食之，其丝以冷水缫之，谓之冷水丝，可以瑟弦，盖橜丝之类。蒋密《咏桑柘》诗云：“绮罗因此木，桃李谩同时。”

杨桐，叶细冬青，临水生者尤茂。居人遇寒食，采其叶染饭，色青而有光，食之资阳气，谓之杨桐饭。道家所谓青矾饭。郑畋《二十八宿诗》云：“员明青矾饭，光润碧霞浆。”谓此也。

栎树多生冈阜之上，大则偃亚，小则耸歧疏旷，而性直，伐为薪，锻为炭，其力倍于常木。王正诗云：“未可轻樗栎，尤能济雪霜。”

木兰花枝叶俱疏，花即里白表紫，或有四季开者。生于深山者尤大，可以为船。陆龟蒙《木兰花诗》云：“曾向木兰船上望，不知船是此花身。”《古今诗话》载全篇，谓是李义山作。

映山红，生于山坡欹侧之地，高不过五七尺，花繁而红，辉映山林，开时杜鹃始啼，又名杜鹃花。成干诗云：“杜鹃花与鸟，怨艳两何赊！疑是口中血，滴成枝上花。一声寒食夜，数朵野僧家。谢豹出不出？日迟迟又斜。”并同前

罗汉绦，后洞有草，蔓结如带，长丈余，附木而生，相传谓之罗汉绦。毕田诗云：“五百移栖绝洞深，空留辙迹杳难寻。绿丝绦带何人施，长到春来挂满林。”《湘中故事》

舒王与薛处士棋，赌《梅花诗》输一首，曰：“华发寻春始见梅，一枝临路雪培堆。凤城南北他年忆，杳杳难寻驿使来。”与俞秀老至报宁，王假寐，秀老私跨王驴谒宝觉禅师。有顷，秀老至，王曰：“为士子敢盗跨吾驴！”秀老愿自赎其罪。王曰：“罚《松声诗》一首。”秀老立就，词极佳，人忘之。余补曰：“万壑摇苍烟，百滩度流水。下有跨驴人，潇潇吹醉耳。”《冷斋夜语》

前辈花诗多用美女比状，如云：“若教解语应倾国，任是无情也动人。”俗哉！山谷《酴醿诗》曰：“露湿何郎试汤饼，日烘荀令炷炉香。”乃是以丈夫比之，若出类。而吾叔彭渊材作《海棠诗》又不然，曰：“雨过温泉浴妃子，露浓汤饼试何郎。”尤工也。

曾子宣夫人魏氏作《虞美人草行》云：“鸿门玉斗纷如雪，十万降兵夜流血。咸阳春殿三月红，霸业已随烟烬灭。刚强必死仁义王，阴陵失道非天亡。英雄本学万人敌，何用屑屑悲红妆！三军散尽旌旗倒，玉帐佳人坐中老。香魂夜逐剑光飞，青血化为原上草。芳菲寂寞寄寒枝，旧曲闻来似敛眉。哀怨徘徊愁不语，恰如初听楚歌时。滔滔逝水流今古，汉楚兴亡两丘土。当时遗事久成空，慷慨樽前为谁舞！”

舒王在钟山，有道士来谒，因与棋，辄作数语曰：“彼亦不敢先，此亦不敢先；惟其不敢先，是以无所争；惟其无所争，故能入于不死不生。”舒王曰：“此特棋隐语也。”

东坡诗曰：“客来茶罢浑无事，卢桔杨梅尚带酸。”张嘉甫曰：“卢桔何种果也？”曰：“枇杷是矣。事见相如赋。”嘉甫曰：“‘卢桔夏熟，黄柑橙榛；枇杷橪柿，亭柰厚朴。’卢桔果枇杷，不应重用。应劭注曰：《伊尹书》曰：‘箕山之东，青鸟之所，卢桔常夏熟。’不据之，而何也？”坡笑曰：“不欲尔。”

余游儋耳，见黎氏，出东坡别海北诗曰：“我本儋耳民，寄生西蜀州。忽然跨海去，譬如事远游。平生生死梦，三者无劣优。知君不再见，欲去且少留。”又登望海亭，柱间有擘窠大字曰：“贪看白鸟横秋浦，不觉青林没暮潮。”又谒姜唐佐，见其母，余问：“识苏公乎？”曰：“然，无奈好吟诗。尝杖而至，有包灯心纸，公以手拭开，书满纸。”余索读之，醉墨欹倾，曰：“张睢阳生犹骂贼，嚼齿穿龈；颜平原死不忘君，握拳透爪。”

余至琼州，有长短句《赋灯蛾》曰：“蜜烛花光清夜阑，粉衣香翅绕团圞。人皆认假为真实，蛾岂将灯作火看。方叹息，为遮拦。也知爱处实难拚。忽然性命随烟焰，始觉从前被眼瞒。”

老杜诗曰：“笋根稚子无人见，沙上凫雏傍母眠。”世不解“稚子无人见”何等语。唐人《食笋诗》曰：“稚子脱锦绷，骈头玉香滑。”则稚子为笋明矣。赞宁《杂记》曰：“竹根有鼠大如猫，色类竹，名竹豚，亦名稚子。”余问韩子苍，子苍曰：“笋为稚子，老杜之意，不用《食笋诗》亦可。”

老杜《北征》诗曰：“惟昔艰难初，事与前世别。不闻夏商衰，中自诛褒妲。”意者明皇鉴夏商之败，畏天悔过，赐妃子死也。而刘禹锡《马嵬诗》曰：“官军诛佞幸，天子舍妖姬。群吏伏门屏，贵人牵帝衣。”白乐天《长恨歌》曰：“六军不发无奈何，宛转蛾眉马前死。”乃官军迫使杀妃子，歌咏禄山叛逆耳。孰谓刘白能诗哉！《北征》诗识君臣大体，可贵也。

衡州花光仁老，以墨写梅花，鲁直叹曰：“如嫩寒春晓行孤山篱落间，但欠香耳。”余赋长短句曰：“碧瓦笼晴香雾绕，呵手西偏，小驻闻啼鸟。风度女墙吹语笑，南枝破腊应开了。道骨不凡江瘴晓。春色通灵，医得花重小。抱瓮酿寒春杳杳。一声画角光残照。”又曰：“入骨风流国色，透尘种性真香。为谁风鬓涴啼妆！半树水村春暗。　　雪压枝低篱落，月高影动池塘。高情数笔寄微茫，小寝初开雾帐。”并同前









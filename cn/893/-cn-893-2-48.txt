其四十八





秦皇按宝剑，赫怒震威神。逐日巡海右，驱石驾沧津。[一]征卒空九宇，[二]作桥伤万人。但求蓬岛药，[三]岂思农鳸春。[四]力尽功不赡，[五]千载为悲辛。

[一]《艺文类聚》：《三齐略记》曰：秦始皇作石桥，欲过海观日出处。于时有神人能驱石下海，城阳十一山，石尽起立，嶷嶷东倾，状似相随而去。云石去不速，神人辄鞭之，尽流血，石莫不悉赤，至今犹尔。江淹《恨赋》：“秦帝按剑，诸侯西驰。削平天下，同文共规。雄图既溢，武力未毕。方架鼋鼍以为梁，巡海右以送日。”



[二]九宇，犹九州。牛弘《神州歌》：“九宇载宁。”



[三]《史记》：秦使徐福入海求神异物，还为伪辞曰：臣见海中大神言曰：“汝西皇之使耶?”臣答曰：“然。”“汝何求?”曰：“愿请延年益寿药。”神曰：“汝秦王之礼薄，得观而不得取。”即从臣东南至蓬莱山，见芝成宫阙，有使者铜色而龙形，光上照天。于是臣再拜问曰：“宜何资以献?”海神曰：“以令童子若振女与百工之事，即得之矣。”秦皇帝大悦，遣振男女三千人，资之五谷种种百工而行。徐福得平原广泽，止王不来。



[四]《独断》：少昊之世，置九农之官：春扈氏农正，趣民耕种；夏扈氏农正，趣民芸除；秋扈氏农正，趣民收敛；冬扈氏农正，趣民盖藏；棘扈氏农正，掌人百果；行扈氏农正，昼为民驱鸟；宵扈氏农正，夜为民驱兽；桑扈氏农正，趣民养蚕；老扈氏农正，趣民收麦。陈子昂诗：“愿罢瑶池宴，来观农扈春。”宋之问诗：“吾君不事瑶池乐，时雨来观农扈春。”鳸、扈，古字通用。



[五]《说文》：赡，给也。






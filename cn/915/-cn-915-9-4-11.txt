◇劝农诏（承圣二年二月庚午）

食乃民天，农为治本，垂之千载，贻诸百王，莫不敬授民时，躬耕帝藉。是以稼穑为宝，《周颂》嘉其乐章；禾麦不成，《鲁史》书其方册。秦人有农力之科，汉氏开屯田之利。顷岁屯否，多难荐臻，千戈不戢，我则未暇。广田之令，无闻於郡国；载师之职，有陋於官方。今元恶殄歼，海内方一，其大庇黔首，庶拯横流。一厘旷务，劳心日仄；一夫废业，舄卤无遗。国富刑清，家给民足。其力田之身，在所蠲免。外即宣勒，称朕意焉。（《梁书·元帝纪》）


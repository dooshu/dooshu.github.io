○对为律娶妻判

〈甲善算，为律娶妻生子，人告其妖，不伏。〉

甲道穷灵府，艺尽数原，探邹衍之幽谷，总洛闳之妙术。洞律吕相生之算，尚阴阳更配之理，推计必究其精微，变育乃均乎造化。言其孕子，如逢兰梦之徵；语以好仇，似叶杨生之庆。且智殚风律，尚有革於京生；况妙极元穹，岂无知於邓道？稽之自古，尚不为妖；察之於今，如何结罪？告者无理，咸从配之。

杜严

严，开元时擢书判拔萃科。


◇诏许梁松等封禅（中元元年）

许。昔小白欲封，夷吾难之；季氏欲旅，仲尼非焉。盖齐诸侯，季氏大夫，皆无事于泰山。今予末小子，巡祭封禅，德薄而任重，一则以喜，一则以惧。喜于得承鸿业，帝尧善及子孙之余赏，盖应图当得是当。惧于过差，执德不弘，信道不笃，为义者所诱进，后右吾罪深矣。（《续汉·祭祀志下》注引《东观书》）


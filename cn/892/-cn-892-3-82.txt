文集卷八十二


与史院主徐大师


轼启：久别思念不忘。远想体中佳胜，法眷各无恙？佛阁必已成就，焚修不易，数年念经，度得几人？徒弟应师仍在思濛住院，如何？略望示及。石头桥、堋头两处坟茔，必烦照管。程六小心否？惟频与提举是要。非久，求蜀中一郡归去。相见未间，惟保爱之。不宣。轼手启上治平史院主、徐大师二大士侍者。八月十八日。《盛京故宫书画录》卷二





与佛印禅师


轼启：人至，辱书，承法体佳胜。离扬州日忙迫，不复知公在郡也，但略见焦山耳。今承示喻，知世外尚劫劫如此，吾辈何足道耶！妙高诗，聊应命耳。仆不知大颠如何人，若果出世间，岂一退之能轻重哉！今日过召伯埭，自此入尘土侠猾之乡矣。回望山水间，麾麈妙谈，岂可复得！惟千万为众自重。不一一。轼再拜佛印禅师足下。八月廿九日。《西楼帖》





与久上人


轼启：辱书，承法体安隐，甚慰想念。北游五年，尘垢所蒙，已化为俗吏矣。不知林下高人犹复不忘耶？未由会见，万万自重。不宣。轼顿首坐主久上人。五月廿二日。《三希堂法帖》





与贤师上人


辱简，喜闻法履增胜，知续修者琴颇有声韵，不知何日可得也。法酝三壶，充下药。不一。《五百家播芳大全文粹》卷七〇





与大觉禅师


近不复如往日爱书画闲物，盖衰老，事事寡悰，公犹以往日之意见期也。慎勿见示他画杂物之类。切切！《五百家播芳大全文粹》卷七〇





与某禅师


轼虽已买田阳羡，然亦未足伏腊。禅师前所言下备邻庄，果如何？托得之面议，试为经度之。及景纯家田，亦为议过，已面白得之，此不详云也。冗事时渎高怀，想不深罪也。轼再拜。《三希堂法帖》





与王晋卿（残）


花栽乞两荼䕷、两林檎、两杏。仍乞令栽花人来，种之玉堂前后，亦异时一段嘉事也。《苏文忠诗合注》卷二八《玉堂栽花周正孺有诗次韵》题下引施注





与张忠甫　一


志文，路中已作得太半，到此百冗，未绝笔，计得十日半月乃成。然书大事，略小节，已有六千余字，若纤悉尽书，万字不了，古无此例也。知之知之！《容斋随笔·四笔》卷二





与张忠甫　二


志文，谒告数日，方写得了。谨遣持纳。衰病眼眩，辞翰皆不佳。不知可用否？《容斋随笔·四笔》卷二





与章质夫　一


某近者百事废懒，惟作墨木颇精。奉寄一纸。思我当一展观也。《春渚纪闻》卷六





与章质夫　二


本只作墨木，余兴未已。更作竹石一纸同往，前者未有此体也。《春渚纪闻》卷六





与章质夫　三


多日不奉书状，蒙庇如昨。但侍者病亡，旅怀不免牢落，方营葬之，更何可了。目前纷纷，须已事乃释然耳。有诗悼之，其略曰：“伤心一念还前债，弹指三生断后缘。”恐公欲知此意，不深念也。数日前，飓风淫雨继作，寓居墙穿屋漏，草市已在水底，蔬肉皆缺。方振履而歌《商颂》，书生强项类如此。想闻此捧腹掀髯，一绝倒也。《名贤氏族言行类稿》卷二六《章楶传》





与章质夫　四


朝云葬丰湖上栖禅寺松林中。前瞻大圣塔，日闻钟梵。墓得如此，不负其宿性。顷尝学佛法于泗上比丘尼义空，亦粗知大意。且死，诵《金刚经》四句偈乃绝。因蒙公记怜之，故一报也。《名贤氏族言行类稿》卷二六《章楶传》





与章质夫　五


屡承下访荛，不肖岂复有所见出公之意表者？但窃闻一事，公会用香药，皆珍异之物，极为番商坐贾之苦。盖近岁始造此例，公若一奏罢之，虽不悦者众，然于阴德非小补也。某与公皆高年，实无复丝毫有求于人者，所孜孜慕望，唯及物之功，以资前路，不厌多尔。非质夫，岂出此言！千万裁察。《名贤氏族言行类稿》卷二六《章楶传》





与□质夫提刑(1)


徐令往还齐安，屡接其语笑，殊佳士，得在治所，甚幸甚幸。许为致峡州怪石，虽非急务，然亦为幽居之尤物也。石出归、峡间，新滩之下，扇子峡之上，嵌空翠润，有圭璋之质，未为世人所知，公始以遗仆。使此石见重于世，未必不由吾二人也。康熙《广信府志》末一卷





与高梦得帖


近辱临访，喜接笑语。从者遽还，不尽区区。人来，领手教，开谕累幅，足见相属之厚。然称述过当，皆非所敢当。仆举动疏谬，龃龉于世，既忝相知，惟当教语其所不逮。反更称誉如此，是重不肖之罪也，悚息悚息！新阕尤增咏叹，然《柏舟》之讽，何敢当此？诸事但旦暮静默，事既无补，祗益增嫉耳。如因入城，幸略见顾。未间，珍重。不宣。《五百家播芳大全文粹》卷六六





与程德孺


轼启：春中□□□□必达。久不闻□，渴仰增积。比日履兹余□，尊侯何似？眷聚各无恙？轼蒙庇如昨。二哥□春□□□有书问往还，甚安也。子由不住得书，甚健。会合何时？惟祝倍万保啬。不宣。轼再拜德孺运使金部老弟左右。七月廿六日。故宫博物院藏





与王郎书


少年为学者，每一书皆作数次读。书之富，如入海，百货皆有。人之精力不能兼收尽取，但得其所欲求者尔。故愿学者每次作一意求之，如欲求古今与兴亡治乱作用，且只作此意求之，勿生余念。又别作一次求事迹文物之类，亦如之。他皆仿此。若学成，八面受敌，与涉猎者不可同日而语。《艇斋诗话》





与子敦书


轼启：去国十五年，复归见朋旧，以为大庆。束于宪令，曾不几见。而公又出使，遂尔轻别。此怀不佳，殆求易言。数日起居佳胜？闻今日当行，果尔，遂不获面违，千万善爱。早还禁近，慰中外之望。微疾乏力，不尽区区。轼顿首再拜子敦龙兄阁下。八月二十日。上海图书馆藏《郁孤台法帖》





与梦得书


轼将渡海，宿澄迈。承令子见访，知从者未归。又云恐已到桂府。若果尔，庶几得于海康相遇；不尔，则未知后会之期也。区区无他祷，唯晚景宜倍万自爱耳。匆匆，留此纸令子处，更不重封。不罪不罪！轼顿首梦得秘校阁下。《停云馆帖》卷五





与曹君亲家


轼启：衮衮职事，日不暇给，竟不获款奉，愧负不可言。特辱访别，惋怅不已，信宿起居佳胜？明日成行否？不克诣违，千万保重保重！新酒两壶，辄持上，不罪浼渎。不一一。轼再拜主簿曹君亲家阁下。八月十九日。《石渠宝笈续编》养心殿藏六六函四册





致运句太博帖


轼启：适辱教，不果即答，悚悚。晚来尊体佳安？惠贶临安香合，极佳妙，领意之厚，敢不捧当，但深感怍也。谨奉启上谢，不宣。轼再拜运句太博阁下。十六日。台北故宫博物院藏





与侯德昭书


蒙示新论，利害炳然，文亦温丽，叹伏不已，但恨罪废之余，不能少有发明尔。光绪《韶州府志》卷三二《侯晋叔传》





与道源秘校帖


谪居穷陋，首见故人，释然无复有流落之叹。衰病奇拙，所向累人，自非卓然独见，不以进退为意者，谁肯辱与往还？每唯此意，何时可忘？别来又复初夏，思企不可言，远想即日尊候佳胜？两辱手书，懒不即答，计已获罪左右。然惟故人能知其性气，盖懒作书者有素矣，中实无他也，更望宽之。知到官又复对换，想高怀处之，无适而不可。江令竟不肯少留健，决非庸人所及也。无由面言，万万以时自重。不宣。《五百家播芳大全文粹》卷六六





与杨次公启


轼启：京师附递，急于通问，不暇作四六，亦忝雅□，不敢自外也。过蒙来示，感悚兼极。比来起居佳胜？轼已到毗陵，旦夕瞻□，实深欣慰。未间，更望顺时自重。不宣。轼再拜次公提刑主客执事。六月廿一日。《萼辉堂法帖》第一册





与僧法泰书


今正寄银六两，助成舍利椁也。卑意并是为先人先妣追荐。告烦大师惠锡于佛前烧香初愿，过悚，忽忽。特烦以生日惠贶经数香华为寿，感刻。人回，无以为意，青丝禅段一枚，鹿茶芽五斤，深送土微鲜，至愧至愧！轼白。《济南金石志》卷四





贺王钦臣除太仆卿启


万事不理，问伯始而可知；三箧若亡，赖安世之犹在。《泊宅编》卷上





谢庄公岳书


蒙假二卒，大济旅途风水之虞，感戴高谊，无以云喻。方走海上益远，言之怅焉永慨！《鸡肋编》卷上





与李惟熙书


然某缘在东南，终当会合，愿君志之，未易尽言也。《梁溪漫志》卷四





岭外归与人启


七年远谪，不意自全；万里生还，适有天幸。《苕溪渔隐丛话》后集卷三〇





覆盆子帖


覆盆子甚烦采寄，感怍之至。令子一相访，值出未见，当令人呼见之也。季常先生一书，并信物一小角，请送达。轼白。台北故宫博物院藏





食粥帖


夜坐甚饥，吴子野劝食白粥，云能推陈出新，利膈养胃。僧家五更食粥，良有以也。粥既快美，粥后一觉，尤不可说，尤不可说！《梁溪漫志》卷九





嗜甘帖


予少嗜甘，日食蜜五合，尝谓以蜜煎糖而食之可也。吾好食姜蜜汤，甘芳滑辣，使人意快而神清。《瓮牖闲评》卷六



* * *



(1)　□：当为“章”。








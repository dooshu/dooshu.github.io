○申戒刺史考察县令诏

朕闻效官者必量力而授任，致理者亦择才而简能。况风化之源，本资於长吏；升降之义，用明於朝典。古之建万国，亲诸侯，盖以抚绥黎民，宣布王化。则今之令长，古称子男，矜孤恤寡，均徭省赋，皆是职也。朕以薄德，恭膺宝位。属残孽犹聚，戎军未戢，虽忧国之计，且务於济时，而恤人之心，每深于惠物。将求厚俗，必在审官。至於刺史治中，皆制命所授，辨其材术，盖在朝廷。先令中书门下，精加择访，务德惟良。如非理人之材，并即量宜改授。且诸县令，员数应多。如闻处理之间，廉平者少；或使司所奏，以功见称；或主司所拟，循资而授。傥乖任用，空忝亲人。或有案牍之间，曾未闲於令式；征赋之际，皆委任於胥徒。繇是吏转生奸，遂为蠹政，人不堪命，因而失业，兴言及此，良用怃然。

夫易柱以调弦，声之和也，革弊而从理，政之体也。汉宣帝曰：“与我共理天下者，其惟良二千石乎！”因知方岳之任，足以委黜陟之权矣。凡诸道节度，皆职备防戎，政在理兵，岂遑廉问。必令郎官御史，分命巡察，则乘驿蹔往，难於委知，谅无益於澄清，反有增於劳扰。其天下县令，各仰本州府长官审加详察。如有衰耄暗弱，或贪财纵暴，不闲时政，为害於人，并具名录奏，即与改替。其才职相当者，并依旧奏定。已后有不称者，所繇官长，量加殿黜。庶理人之职，无或谬焉。

又入仕之流，本期展用，且无事实，岂可徒劳。今员外之官，所在甚众，既不厘务，空效驰驱。将适乡闾，复拘职守，念其旅寓，良可优矜。应州县见任员外官，并任其所适，计秩满后，各与成资，仍於本色内减一两选与留。其先缘罪累贬授者，不在此限。如员外官中，材识干济，曾经任使，州县所资者，亦任量留。上州不得过五人，中州不得过四人，下州不得过三人，上县已上不得过一人。

古之任官，必寄成政，如长吏数易，则纲条不恤。所以人怀苟进之心，俗靡居常之业。比者或开此弊，实谓未便於时。片今已后，刺史县令，更不得数有移改。善政闻於上，则当议擢迁，如道失厥中，亦自申惩诫。黜陟之道，固有彝章。又比来刺史之任，皆先奏州县官属，苟为改作，孰免颜情？自今已后，除带刺史判官外，一切不得奏改官吏。到任之后，察有罪累及不称职者，任具状奏闻请，然后无所与替。其刺史非兼节度但有防御使者，副使判官委於本州官中推择，亦不得别奏人，并委中书门下，著为常法，庶使官无失位，政有常经。宣示天下，宜知朕意。


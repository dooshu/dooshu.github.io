游龙山记


余生中条、王宫、五老之下，长侍先人，西观太华，迤逦东游洛，因避地家焉。如女儿、乌权、白马诸峰，固已厌登，饱经穷极幽深矣。

革代以来，自雁门逾代岭之北，风壤陡异，多山而阻，色往往如死灰，凡草木亦无粹容。尝切慨叹南北之分，何限此一岭，地脉遽断，绝不相属如是耶？

越既留滞居延，吾友浑源刘京叔尝以诗来，盛称其乡泉石林麓三胜。浑源实居代北，余始而疑之。虽然，吾友著书立言，蕲信于天下后世者，必非夸言之也。独恨未尝一游焉。

今年夏，因赴试武川，归，道浑水，修谒于玉峰先生魏公。公野服萧然，见余于前轩，语未周浃，骤及是邦诸山：“若南山，若柏山，业已游矣，惟龙山为绝胜，姑缺北以须诸文士同之。子幸来，殊可喜。”乃选日为具，拉诸宾友，骑，自治城西南行十余里，抵山下。”

山无麓，乍入谷，未有奇。沿溪曲折行数里，草木渐秀润，出辣出，崭然露芒角。水声锵然鸣两峰间，心始异之。又盘山行十许里，四山忽合，若拱而提，环而卫之者。嘉木奇卉被之，葱茜醲郁。风自木杪起，纷披震荡，山与木若相顾而坠者，使人神骇目眩。又行数里，得泉之泓澄渟溜者焉。洑出古罅，激而为迅流者焉。阴木荫其颠，幽草缭其趾。宾欲休，咸曰：“莫此地为宜”。即下马。披草踞石列坐，诸生瀹觞以进。酒数行，客有指其西大石曰：“此可识。”因命余。余乃援笔，书凡游者名氏及游之岁月而去。

又行十许里，大抵一峰一盘、一溪一曲，山势益奇峭，树林益多，杉桧栝柏，而无他凡木也。溪花种种，金间玉错，芬香入鼻，幽远可爱，木萝松鬣，口人衣袖。又萦纡行数里，得冈之高，遽陟而上，马力殆不能胜。行茂林下，又五里，两岭若岐，中得浮屠氏之居曰大云寺。有僧数辈来迎，延入，馆于寺之东轩。林峦树石，栉比楯立，皆在几席之下。憩过午谒主僧英公，相与步西岭，过文殊岩，岩前长杉数本挺立，有磴悬焉。下瞰无底之壑，危峰怪石，山赞岏巧斗，试一临之，毛骨森竖。南望五台诸峰，若相联络无间断。西北而望，峰豁而川明，村墟井邑，隐约微茫，如弈局然。徜徉者久之。夤缘入西方丈，观故候同知运使雷君诗石及京叔诸人留题。回，乃径北岭，登萱坡龙山绝顶也，岭势峻绝，无路可跻，步草而往，深弱且滑甚，攀条扪萝，疲极乃得登。四望群木皆翠杉苍桧，凌云千尺，与山无穷，此龙山胜概之大全也。

降，乃复坐文殊岩下，置酒小酌。日既入，轻烟浮云，与暝色会。少焉，月出寒阴，微明散布石上，松声悠翛然自万壑来。客皆悚视寂听，觉境愈清思愈远，已而相与言曰：“世其有乐乎此者与！”酒醺，谈辩蜂起，各主其家山为胜，更嘲迭难，不少屈。玉峰坐上坐，亦怡然一笑。诗所谓“善戏谑兮，不为虐兮”者是也。

至二鼓，乃归，卧东轩。

明旦复来，各有诗，识于右。午饭主僧丈室。已乃循岭而东。径甚微，木甚茂密，仅可通马列行。又五里，至玉泉寺。山势渐颇隘，树林渐稀阔，顾非龙山比。寺西峰曰望景台，险甚，主僧导客以登，历嵚崟，坐盘石，其傍诸峰罗列，或偃或立，或将仆坠，或属而合，或离而分，贾奇献异，不一状。北望川口，最宽肆。金城原野分画条列，历历可数。桑干一水，纡绕如玦，观览旷达，此玉泉胜处也。

从此归，路险不可骑，皆步而下。重溪峻岭，愈出愈有。抵暮乃得平地，宿李氏山家。

卧，念兹游之富，与夫昔所经见而有能寐。若太华之雄尊，五老之巧秀，女儿之婉严，乌权白马之端重，兹山固无之。至于奥密渊邃，树林荟蔚繁阜，不一览而得，则兹山亦其可少哉！人之情大抵得于此而遗于彼，用于所见而不用于所未见，此通患也。不知天壤之间，六合之内，复有几龙山也。因观山于是乎有得，徒以文狭，且游之亟，无以尽发山水之秘。异时当同二、三友，幅巾藤杖，于于而行，遇佳处辄留，更以笔札自随，随得随记，庶几兹山之仿佛云。

已亥岁七夕后三日，王官麻革记。

题记：文章一开始，作者先对龙山之游了反面衬托：写自己因饱游历览而厌倦的心情，而代北山色的枯槁灰暗又助长了这样心情；再作正面蓄势：引刘京叔之诗，魏玉峰之言，说明他们对龙山的盛赞和自己将信将疑的心理，造成读者的悬念；然后才叙述龙山二日游。作者详细形象地描绘了龙山的山崖峰峦、林木花卉、涧泉溪流以及村墟井邑。随着美不胜收的佳景的不断披露，作者的心理也相应地变化：由先觉“未有奇”，到“心始异之”，到感叹“不知天壤之间，六合之内，复有几龙山也”，恨自己文思浅浃，游历仓促，“无以尽发山水之秘”。这样写法能收到情景相生、情影交融的艺术效果。结尾处作者照应开头以龙山与诺山作比较，总结归纳了龙山的特点。并发异日再游，边游边记之愿。使龙山之美景，作者之激赏更上层数。作者简介：麻革，生卒年不详。虞乡（今山西省永济县）。金哀宗正大年间（1224-1231）与张澄、杜仁杰等隐居内乡（今属河南）山中，教授生徒，日以著作诗文为业。人称贻溪先生。著有《贻溪集》。





●辽夏金元


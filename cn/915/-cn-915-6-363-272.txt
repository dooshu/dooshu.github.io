○庐山精舍誓文



维岁在摄提格七月戊辰朔二十八日乙未，法师释慧远贞感幽奥，霜怀特发，乃延命同志息心贞信之士百有二十三人，集于庐山之阴般若云台精舍阿弥陀像前，率以香华敬荐而誓焉，推斯一会之众。夫缘化之理既明，则三世之传显矣，迁感之数既符，则善恶之报必矣。推交臂之潜沦，悟无常之期切，审三报之相催，知险趣之难拔，此其同志诸贤，所以夕惕宵勤，仰思攸济者也。盖神者可以感涉，而不可以迹求，必感之有物，则幽路咫尺，苟求之无主，则渺茫何津。今幸以不谋，而佥心西境，叩篇开信，亮情天发，乃机象通于寝梦，欣欢百于子来，于是灵图表晖，景侔神造，功由理谐，事非人运，兹实天启其诚，冥运来萃者矣，可不克心重精叠思，以凝其虑哉？然其景绩参差，功德不一，虽晨祈云同，夕归攸隔，即我师友之眷，良可悲矣。是以慨焉胥命，整襟法堂，等施一心，亭怀幽极，誓兹同人，俱游绝域，其有惊出绝伦，首登神界，则无独善于云峤，望兼全于幽谷，先进之与後升，勉思汇征之道，然复妙观大仪，启心贞照，诚以悟新，形由化革，籍扶容于中流，荫琼柯以永言，标云衣于八极，泛香风以穷年，体忘安而弥穆，心超乐以自怡，临三涂而缅谢，傲天宫而长辞，绍众灵以继轨，指太息以为期，究兹道也。岂不弘哉。（《释藏》辇九，又百五。）




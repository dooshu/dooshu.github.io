纪二 屠维作噩，尽一年


纪二 明通鉴卷二
纪二屠维作噩，尽一年。
太祖高皇帝 洪武二年
春，正月，庚子，上御奉天门，召元故臣至京师者入见。上询以元政得失，马翌对曰：＊元有天下，以宽得之，亦以宽失之。”上曰：“以宽得之，则闻之矣；以宽失之，未之闻也。夫弦急则绝，民急则乱，居上之道，正宜用宽。元季君臣耽于逸乐，驯至沦亡，失在纵弛，实非宽也。大抵圣王之道，宽而有制，不以废事为宽；简而有节，不以慢易为简：施之适中，则无弊矣。”时元故臣至京师者，惟金溪危素、古田张以宁名最重，素长于史，以宁长于《春秋》，上皆授为翰林侍讲学士。【考异】《三编》系召元故官于京师在元年八月，据其征召之年月也。证之《危素传》，以二年授翰林侍讲学上。《纪事本术》系之是年正月庚子，今从之。
乙巳，诏立功臣庙于鸡鸣山下。【考异】诸书及《明史·本纪》皆作“鸡笼山”，今据《三编·质实》云：“鸡鸣山，一名鸡笼山，在江宁府西北七里，”
上亲定功臣位次，以徐达为首，次常遇春、李文忠，邓愈、汤和、沐英、胡大海、冯国用、赵德胜、耿再成、华高、丁德兴、俞通海、张德胜、吴良、吴桢、曹良臣、康茂才、吴复、茅
159 明通鉴卷二
成、孙兴祖，凡二十一人，死者像祀，生者虚其位。又以廖永，安、俞通海，张德胜、桑世杰、耿再成、胡大海、赵德胜七人配享太庙。【考异】功臣二十一·人之次，死者像祀，生者虚位。弇州《史乘考误》云：“前列次序六人，皆王也。其明年为六公。所谓生封公，死封王者、至洪武二十八年而始定，何以预知李善长，冯胜之不终而革之？是时沐西平一指挥耳，何以预知其有功而列之胡大海之前？盖塑像虚位诚有之，以后有不克终者不得入。而所定位次，则据永乐初年见在者而言耳。此皆姚，解诸公忽略之过也。”今考二十·—人庙祀在洪武二年，其元年以前死者八人，见存者仅十三人耳，当日所定生者虚位之次，必不止此。证之三年所封功臣，凡六公、二十八侯，必多有在虚位之数者。惟此十三人，如中山、开平、岐阳、宁河、东瓯、黔宁、江国、海国、蕲国、黔国、巢国等，皆以功名终，燕山、安国二人死于王事，亦皆有纯而无疵，故其位次至洪武之末而始定，成祖遵而行之，遂为定典。若太祖当日所定之位次，虽不可考，而如韩国，如宋国，如德庆、颖川之等，亦必在生者虚位之列，其为在后删之可知矣。至有删亦必有补，而如黔宁者，则又在后补之数，故王景撰《黔宁神道碑》，言“王薨之明年，塑像功臣庙，祀以太牢”，则其后人可知也。钱牧斋《功臣庙考》，但见此二十一入中，初封之二十八侯仅见五人，遂疑“生者虚位”之语必无其事。而不知洪武二年原定位次，历经删汰，故弇州以为后定者得之，而史家牵连并记，不考颠末，谓之忽略，宜矣。今仍据《明史》书之，而附识于此。
丁未，享太庙。
始命学士朱升等撰《斋戒文》，请以大祀七日，前四日戒，后三日斋.上曰：“凡祭祀天地、社稷、山川等神，为天下祈福，宜下令百官斋戒。若自有所祷于天地百神，不关民事者，不下令。”又曰：“致斋以五日、七日，为期太久，人心易怠。止临祭斋戒三日，务致精专，庶可格神明。”遂著为令。
庚戌，诏曰：“朕淮右布衣，因天下乱，帅众渡江，保民图治，今十有五年。荷天眷佑，悉皆戡定，用是命将北征，齐、鲁160
纪二
之民，馈粮给军，不惮千里。朕轸厥劳，已免元年田租。遭旱，民未苏，其更赐一年。顷者大军平燕都，下晋、冀，民被兵燹，困征敛，北平、燕南、河东、山西今年田租，亦予蠲免。河南诸郡归附，久欲惠之，西北未平，师过其地，是以未遑。今晋、冀平矣，西抵潼关，北界大河，南至唐、邓、光、息，今年税粮悉除之。”
又诏曰：“应天、太平、镇江、宣城、广德，供亿浩繁。去岁蠲租，遇旱惠不及下。其再免诸郡及无为州今年租税。”
癸丑，更定太庙时享日期，用清明、端午、七月望、冬至祭之。
甲寅，副将军常遇春帅师取大同。庚申，克之，元守将珠展弃城走。
时参政傅友德将兵屯朔州，大将军徐达遣参政陆聚分兵守井陉、散关。聚所部皆淮北劲卒，虽燕，赵精骑不及也，达将进兵陕西，故使聚守之。
癸亥，遣使赍敕往山西谕诸将曰：“近者御史大夫汤和定浙左，平闽中，平章杨璟靖湖湘，定广西，班师还朝，未有定赏，以大将军等灭元未还故也。于是遣诸偏将仍从北征。杨璟兵出泽，潞，中道与贼相拒，虽少算累军，此亦兵家常事。且太原得此为掎缀，亦分其势。今定左副将军冯宗异居遇春之下，偏将军汤和居宗异之下，偏将军杨璟居和之下，协力同心，剪除余寇。”宗异，即国胜也，自后始以胜名。【考异】据《明史·冯胜传》：“胜，初名国胜，又名宗异，最后名胜。”今按诸书所记，或称“国胜”，或称“冯胜”，惟自吴元年从大将军北征后，改书“宗异”，则是彼时由国胜更名宗异也，洪武三年大封功臣，始称“冯胜”，则《传》中所云“最后名胜”者是也.此系二年正月诏书之原文仍以“宗异”称之，则是更名胜者，当在洪武二年之后，三年之前。故《潜庵史稿》，吴元年及洪武元年、二年，此三年中，俱书“宗异”，其为《实录》之原文明矣。今仍之，《明史·胜传》诏书
161 明通鉴卷二
之语、因前已叙明，故直书胜之后名，以便省览。特于是月诏书下揭出，自此以后，则皆书“冯胜”云，
是月，倭寇山东滨海郡县。
倭，古日本国也。宋以前皆通中国。元兴，遣使招之不至，命将以舟师往征，行至海中、遭暴风面没，终元世不相通。自张氏、方氏之乱相继诛降，诸豪亡命人海，往往纠岛人入寇，至是转掠山东滨海州县。上遣行人杨载诏谕其国，日本王良怀不奉命。自是遂为边患。
二月，丙寅朔，上以克元大都，得元《十三朝实录》。时宋濂方服阕，召还京师，元之故臣亦至焉，乃诏修《元史》。以左丞相李善长监修，濂及漳州通判王祎为总裁，其他纂修，命广征山林隐逸之上充之。
上谕善长等曰：“元初君臣朴厚，政务简略，与民休息，时号小康。后嗣荒淫，权臣跋扈，兵戈四起、民命阽危。间有贤智之上，忠荩之臣，不获信用，驯至土崩。其间君臣行事，有善有否，贤人君子，或隐或显，诸所言行，亦多可称者。卿等务直述其事，毋溢美，毋讳恶，以垂鉴戒。”
初，元都破，危素时为翰林学上承旨，闻难，趋所居报恩寺，方入井，寺僧大梓力挽起之，曰：“国史非公莫知，公死，是死国史也。”素遂止。大兵迫史库，往告镇抚吴勉辈出之，《元实录》得无失，至是上访以元兴亡事甚悉。
同时被征之上，有胡翰、汪克宽、宋僖、陶凯、陈基、曾鲁、高启、赵汸、赵壎、谢徽等，凡十六人，皆授翰林院国史编修官。
翰自克婺州来归，召至金陵。时方籍金华民为兵，翰从容进曰：“金华人多业儒，鲜习兵、籍之，徒糜饷耳。”上即罢之。授衢州教授，有荐其文章与宋濂、王祎相上下，复征之。克宽，祁门人。祖华，受业饶双峰，得勉斋黄氏之传。克宽承其家学，尤邃
162
纪二
于经，四方知名上出其门下者居多。汸，休宁人。从临川虞集游，获闻吴澄之学，通贯诸经，尤长于《春秋》。凯、基皆临海人。僖，馀姚人。启、徽，皆长洲人，同以诗名。壎，新喻人。鲁，新淦人。时命开局于天界寺，并取元虞集所撰《经世大典》等书以备参考。
庚辰，元丞相伊苏侵通州。
时大军徇山西，北平守兵不满千人，平章曹良臣守之。伊苏以万骑营于白河，良臣自度众寡不敌，谋以计破之，乃于濒河舟中多立赤帜，亘十余里，伊苏惊遁。良臣出精骑，逐北百余里，元兵自是不敢窥北平。
初，御史寻适请行耕耤、享先农礼，上命礼官钱用壬等议，谓：“先农与社异，当以耕耤日祭之。《国语》：“农正陈耤礼。”韦昭《注》云：“祭其神，为农祈也。”汉以耤田之日祀先农，其礼始著，由晋至唐、宋，相沿不废。政和间，命有司享先农止行亲耕礼，南渡后复亲祀。元虽议耕耤、竟不亲行，其祀先农，命有司摄事，今议耕耤之日，皇帝躬祀先农，礼毕，躬耕耤田，以仲春择日行事。”从之，诏建先农坛于南郊，在耤田之北。
壬午，上亲祭先农，配以稷。祭毕，行躬耕礼。是日，宴百官耆老于坛所。
是月，以礼部尚书崔亮言，上仁祖陵曰英陵。寻改皇陵，诏立《皇陵碑》。上手录大略，授侍讲学士危素撰文。【考异】事见《元史·危素传》，碑文即素所撰也，《本纪》不载。《潜庵史稿》书”二月乙亥立《仁祖陵碑》，上陵名曰英陵”。又“是年五月，更英陵曰皇陵”，然则《英陵碑》即《皇陵碑》也。此太祖初次命素所撰，至洪武十一年，复行改撰，详郎氏《七修类稿》。碑首言“儒臣粉饰之文，不足以为后世子孙之戒”，所谓“儒臣”，即是年危素所撰，李善长等所上者也，今分记之。
平章杨璟征唐州叛卒，平之。
璟自韩店还，会唐州为邓愈所克，复叛，州中兵乱，贼将老
163 明通鉴卷二
马刘煽聚南阳，郡县相应。大将军达承制遣璟讨之，诛其首恶，余党悉平，遂复南阳。
三月，乙未，大将军达渡河，遣副将军常遇春、冯胜等先驱人陕西。
丙申，以旱灾，祭告仁祖庙。
丁酉，祈雨，祭风云雷雨山川等神。凡为坛十八，中五坛，上亲行祭告礼，余遣官分献。
庚子，大军次鹿台。
时元将李思齐据凤翔，遣部将张德钦等守关中，张思道与图鲁卜、孔兴、龙济民等驻鹿台以捍奉元。闻大兵人关，先三日，思道等由野口遁去。达遣都督佥事郭兴帅轻骑直捣奉元，守将弃城走。达统大军继进，泾、渭父老千余迎降。达按兵，遣左丞周凯抚谕城中，乃整军人。
改奉元路曰西安府，留都督佥事耿炳文守之。
大军之至鹿台也，元御史桑图锡里旧作桑哥失里守关家洞。达遣攻之，力屈，与妻子俱投崖死，检校阿什克布哈旧作阿失不花自经死，郎中昂克旧作王可仰药死，【考异】桑图锡里，《重修三编》作桑噶实哩，昂克作恩克。三原尹朱春与其妻投缳死。
时关中饥，诏户振米三石。炳文守西安，修筑泾阳洪渠十万余文，民赖其利。
癸卯，遇春等次凤翔。
先是上以书谕思齐曰：“足下据秦中之险，虽有张思道专尚诈力，孔兴等自为保守，库库以兵出没其间，然皆非劲敌。足下不以此时图秦自王，已失其机。今中原全为我有，与足下掎角者，皆披靡窜伏，足下以孤军相持，岂可久邪！朕知足下凤翔不守，必将深人沙漠以图后举。非我族类，其心必异，倘中原之众，以塞地荒凉，一旦变生肘腋，妻孥不保。足下本汝南之英，祖宗坟墓所在，深思远虑，独不及此乎！诚能以信相许，幡然来归，当164
纪二
以汉窦融之礼相报，否则非朕所知也。”思齐得书、有降意。其戏下有诱以西入吐蕃者，思齐惑之。丙午，遇春至凤翔，思齐惧，遂奔临洮。
时参政傅友德分兵取凤州，皆克之。
癸丑，始置北平行中书省。又以广西初隶湖广，至是全省既平，亦分置焉。
初，庆远既下，诏改为庆远府，行省臣奏言：“庆远地接八番溪洞，所辖南丹.宜山等处，宋、元皆用其土酋为安抚使统之。大军下广西，安抚使莫天护首来款附，宜如宋、元制录用以统其民，则蛮情易服，守兵可减。”从之。诏改庆远府为庆远南丹军民安抚使，以天护为安抚使同知。逾年，省臣以天护庸弱不能制，仍请设府置卫守其地。
戊午，诏工部增益太学斋舍。
夏，四月，上以通州被侵，北平之守单弱，丙寅，诏常遇春还师备边，并授浙江行省平章李文忠为偏将军、会遇春出塞，规取上都。
大将军徐达会诸将于凤翔，议所向，盖是时思齐在临洮，思道在庆阳也。诸将以思道易取，欲先由豳州取庆阳，然后度陇以攻临洮。达曰：“不然。庆阳城险而兵精，未易猝拔。临洮北界河湟，西控羌，戎，得之，其入足备战斗，物产足佐军饷。今蹙以大兵，思齐不西走胡则束首就缚矣。临洮既克，于旁郡何有！”诸将然之。
乃留偏将军汤和守营垒辎重，别造指挥金兴旺、余思明等守凤翔、遂移师趋陇州。丁卵，克之。寻至秦州马跑泉，元守将吕德、张义遁，追获之，遂克秦州。分遗合肥卫千户王宏将兵五百守陇州，张规鲁将兵千人守秦州、达遂统大军进师巩昌。
戊辰，置陕西、山西行中书省。改河南分省为行省。
己巳，诏诸王子受经于博士孔克仁，功臣子弟亦令人学。克
165 明通鉴卷二
仁侍帷幄最久，上数与论治道谋略及天下形势、前代兴亡，皆与闻之。已，出知江州。人为参议，坐事死。
乙亥，诏定封建诸王国邑之制。
徐达师次巩吕，元守将梁子中、汪灵、真保等以城降，遣郭兴守之。趣副将军冯胜进攻临洮。
丙子，赐秦陇新附各州县税粮。
丁丑，冯胜师至临洮，思齐穷蹙，举城降、胜遣人送大将军营。
捷闻，上即遣使谕达曰：“思齐既降，宜进攻庆阳、宁夏。但张思道兄弟多诈，若来降，当审处之，慎勿堕其计中也。”
都督同知顾时克兰州，以指挥韩温守之。
乙酉，徐达遣薛显袭走元豫王于西宁，获其部落辎重。
是月，淮安、宁国、镇江、扬州、台州各献瑞麦，一茎五穗、三穗者甚众，群臣称贺。上曰：“朕为天下生民主，惟修德召和，使三光平，寒暑时，此为国家之瑞，不以物为瑞也。昔汉武帝获一角兽，产九茎芝，好功生事，卒使海内空虚。其后神爵、甘露之侈，至山崩、地震，而汉德于是乎衰。由此观之，嘉祥无瑞而灾异有征，可不戒哉！”已而礼部尚书崔亮奏言：“唐《六典》有大瑞及上、中、下三瑞。大瑞则景星、庆云、麟、凤、龟、龙之属，若歧麦、嘉禾，是为下瑞。今拟有大瑞者所司表奏，余则验实绘图以进。”上曰：“卿等所议，但及祥瑞，不及灾异。不知灾异乃上天示戒，所系尤重。今后四方有灾异，无论大小，皆令有司即时奏闻。”
五月，甲午朔，日有食之。
丁酉，大将军达师至萧关，下平凉。分遣指挥朱明克延安，命守之，遂至庆阳.会张思道闻大军克临洮，惧，走宁夏，至则为库库所执。
达既下平凉，即令汤和守泾州，别遣指挥张焕帅骑兵往侦庆991
纪二
阳。时思道留弟良臣守之，焕谕归命。良臣闻思道被执，方惧，辛丑，遣其知院李克仁等籍军民马数请降。达遣右丞薛显帅骑兵五千人往，良臣出迎，匍伏道左，示归顺状，显信之。
癸卯，始祀地于方丘，有司复请配位，上执不许。固请，乃曰：“俟庆阳平议之。”礼成，仍诣太庙恭谢，如圜丘仪。
上祀方丘，患心不宁，学士宋濂从容言曰：“养心莫善于寡欲。”上称善良久。
戊申，夕，张良臣复叛，以兵劫薛显营，张焕被执，显受伤走还。达闻，语诸将曰：“上明见万里外，今日之事，果如前言。然良臣之叛，只取灭亡，当与诸公僇力翦之！”
于时冯胜、傅友德闻变，帅兵自临洮至泾州，汤和亦以师来会。达恐良臣党羽相扇为声援，乃先遣兵抄其出入，派令俞通源将精骑略其西，顾时略其北，友德略其东，陈德略其南。通源，通海弟也。达自统大军趋庆阳，四面围其城。良臣出兵挑战、达麾兵击败之。
是月，御史中丞章溢卒。
溢，字三益。弱冠师事王毅，得金华许谦之传，与刘基、宋濂等并召，累官浙江、湖广佥事。元年，上御极，与基并拜是职，能举宪纲，务为宽厚。上尝礼社稷，会大风雨，还，坐外朝，怒仪礼不合致天变，溢委曲明其无罪，乃贳之。
子存道，佐李文忠平闽。闽平，诏存道以所部乡兵从海道北征，溢持不可，上不怿，溢曰：不得已，则择昔尝叛逆之民籍之为兵，使从北上，一举而恩威著矣。”上喜曰：“孰谓儒生迂阔哉！然非先生一行，无能办者。”溢行至处州，遭母丧，乞守制，不许。乡兵既集，命存道由永嘉浮海而北，再上章乞终制，诏可。溢悲戚过度，营葬，亲负土石，感疾卒。上悼惜，亲撰文，即其家祭之。
上追念外家。仁祖妣之父曰陈公，母某氏，上即位，命中都
167 明通鉴卷二
守臣访其墓在盱眙，立祠于太庙之东。追封外大父陈公为扬王，大母某氏王夫人。明年、复即墓次立庙，设祠祭奉祀一人，守家户二百一十家。上自制《扬王行实》，命翰林学士宋濂文其碑。
京师庙成，上亲祀之，礼官请御通天冠、绛纱袍，祭毕，召大臣问曰：“朕祭外王父，卿等以为不当服衮冕，何也？”宋濂对曰：“衮冕唯天地宗庙之祭用之，余皆降礼也。”
是日，又追封皇后父马公为徐王，媪王夫人，亦建祠祀。皇后亲奉安神主，祝文称“孝女皇后马氏谨奉皇帝命致祭”。
六月，乙丑，副将军常遇春、偏将军李文忠等发北平，往攻开平，道三河，经鹿儿岭，败元将江文清于锦川。次全宁，伊苏以兵迎战，败之。进攻大兴州，分千骑为八伏，守将夜遁，遇伏兵，邀其归路，尽禽之。遂帅兵道新开岭，进攻开平，己卯，拔之。
元帝北走，追奔数百里，俘其宗王齐克慎旧作庆生及平章鼎珠等，旧作鼎住，凡得将士万人，车万两，马三千匹，牛五万头，蓟北悉平。
辛巳，张良臣遣人往宁夏求援于库库，为大军所获，斩之。遣参随王敬祖将兵守彭原。
初，廖永忠等平定两广，安南国王陈日煃谋遣使纳款，以元梁王在云南，不果。
去年冬，上诏汉阳知府易济招谕之，日煃遗其正大夫段悌、黎安世等奉表来朝，贡方物。至是达京师，上喜，赐安南使臣宴。
壬午，诏封日煃为安南国王，遗侍读学士张以宁、典簿牛谅赍敕书往，并赐国王《大统历》，颁涂金银印。
秋，七月，甲午，大将军达遣降将李茂等，将骑兵千人往隆德、秦安等处招捕诸未附余党，皆平之。
已亥，鄂国公常遇春卒于军。遇春自开平还，师次柳河川，168
纪
= 猝遇疾卒，年仅四十。
遇春沉鸷果敢，善拊士卒，摧锋陷阵，未尝败北。虽不习书史，用兵辄与古合。当自言能将十万众横行天下，军中称“常十万”。长于大将军二岁，数从征伐，昕约束唯谨。一时名将，推徐、常为开国元勋。
上闻，震悼。丧至龙江，亲出迎奠。诏礼官议天子为大臣发哀礼，请用宋太宗丧韩王赵普故事，从之。追封开平王，赐谥忠武。寻奉诏，以李文忠领其军，会大将军于庆阳。
辛亥，元库库遣其将哈扎尔陷原州，指挥陈寿死之。
徐达闻报，与冯胜、傅友德议，以驿马关当其冲，遗右丞徐礼将兵据之。又遣指挥叶石真守彭原，调指挥韦正守邠州，友德与薛显驻灵州扼之。
胜复与大将军谋曰：“今大军围庆阳，良臣虽困，未能遽下。王保保欲为良臣声援，故令哈扎尔攻原州以解庆阳之急。请移兵逼关以扼原州，彼无所施矣。”达然之。胜遂以其军西临驿马关，去庆阳三十里而军。
是夜，哈扎尔复攻陷泾州。辛酉，冯胜自关引兵往援，击哈扎尔，走之，追至邠州而返。胜仍还屯驿马关，庆阳之援遂绝。
八月，丙寅，元兵寇大同。会李文忠奉诏平庆阳，行次太原，闻大同围急，谓左丞赵庸曰：“我等受命而来，阔外之事，苟利于国，专之可也。今大同甚急，援之便。”遂帅兵出雁门，次马邑，败元游兵，禽其平章刘特穆尔。旧作刘帖木儿。
进至白杨门，会天雨雪，驻营，文忠引数骑人山察视，疑其有伏，遽令移前五里，阻水为固。元兵果乘夜劫营，文忠预下令，坚壁不动。质明，敌大至，以二营委之，殊死战，度敌疲，乃出精兵左右击，大破之，禽元将图鲁卜等，凡俘斩万余，穷追至孟克桑旧作莽哥仓而还。
初，元帝之北走也，屯哈里泊之地，旧作盖里泊，《辑览》作噶
169 明通鉴卷二
尔布，今从《三编》。诏图鲁卜、孔兴以重兵攻大同，欲图恢复。至是图鲁卜被禽，孔兴走绥德，其部将斩之来降、元帝知事不可为，自此不复南向矣。
图鲁卜俘至京师，上命释之，曰：“彼各为其主耳。”赐之冠服。
已巳，命吏部定内侍官制。
上曰：“朕观《周礼》，阍寺未及百人，后世多至数千，卒为大患。今虽未能复古，亦当为防微之计。此辈所事，不过洒扫、给使令而已。若求善良于中涓，百无一二。用为耳目即耳目蔽，用为腹心即腹心病。驭之之道，但当使之畏法，不可使之有功，有功则骄恣，畏法则检束。”寻又诏：“自今内臣不得知书识字，著为令。”
癸酉，《元史》成。诸儒征召人纂修局者，或授官而归，或不受者，赐金币文绮遣之，惟陶凯、曾鲁后至显官云。
先是所得《十三朝实录》，唯元统以后之事关焉。上复遣儒士欧阳佑等十二人往北平、山东采求遗事，时尚未至也。
丙子，封王颛为高丽国王。
初，上即位，遣使赐高丽玺书，续又送还其国流人。于是颛遣使表贺，贡方物，且请封。既至京师，上遺符玺郎偰斯赍敕书及金印诰文往封之。
癸未，大将军徐达等克庆阳。
先是大兵围城，守将张良臣出战东门，顾时击败之，复自西门出，冯胜又败之。良臣势蹙，登城呼吕德约降、达不听。外援既绝，音问不通，城中饷尽，至煮人汁和泥咽之。其将姚晖及熊左丞、胡知院等知事不济，开门迎降，达勒兵自北门入。良臣父子俱投井中，命引出，斩之。
良臣骁勇善战，军中呼为“小平章”。有养子七人，皆娴技术，军中又语曰：“不怕金牌张，惟怕七条枪。”金牌张者，思道之
170
纪
二
骁将，同走宁夏，被执于库库者也。良臣恃庆阳高而险、又城下有井泉，可据以守，又外藉库库为声援、贺宗哲、哈扎尔为羽翼，内以姚晖格斡旧作葛八等为爪牙，故欲负嵎拒守以图大功，卒至于败。
元将贺宗哲、因庆阳之围，欲以牵制我师，乃帅精锐攻凤翔。时指挥金兴旺方自潼关移守凤翔，与知府周焕婴城拒敌。敌编荆为大箕，形如半舫，每箕五人，负之攻城，矢石不能人，投藁焚之辄扬起。兴旺乃令置钩藁中，掷著其隙，火遂炽，敌弃箕走。复为地道薄城，城中以矛迎刺。敌死甚众而攻不已，兴旺与焕谋曰：“彼谓我援师不至，必不敢出。乘其不意而击之，可败也。”潜出西北门奋战，敌少却。
会百户王辂自临洮收李思齐降卒东还，即以其众人城共守。敌拔营去、众欲追之、辂曰：“未败而退，诱我也。”遣骑侦之，至五里坡伏果发，还师围城。众议欲走，兴旺叱曰：“天子以城畀我、宁可去邪！”以辂所将皆新附，虑生变，乃括城中赀蓄，充积庭中，令曰：“敌少却，当大犒新兵。”新兵喜，乃协力固守，相持凡十五日。
洎宗哲闻庆阳下，始解围引去，由六盘山遁。达侦知之，遣顾时、薛显、傅友德帅万骑驰追，宗哲又以其众掠兰州，冯胜帅步骑一万七千道靖宁击之。宗哲渡河遁，胜乃还。于是陕西悉平。
庚寅，诏儒臣纂修《礼书》。
先是上即位，屡敕儒臣编集郊庙、山川等仪及古帝王祭祀感格可垂鉴戒者，名日《存心录》。寻又诏郡县举高洁博雅之上年四十以上者，礼送京师。
一时征召之士，首山阴杨维桢，元季隐居松江。上以其前朝老文学，特命詹同奉币诣其门。维桢年已七十余，谢曰：“岂有老妇将就木而再理嫁者邪！”未几，上复遣有司敦促，赋《老妇谣》
171 明通鉴卷二
一章进御，日；“皇帝竭吾之能，不强吾所不能则可，否则有蹈海死耳。”上许之，赐安车诣阙廷，留百有十日，所纂叙例略定，即乞骸骨。上成其志、仍给安车还山。史馆胄监之士，祖帐西门外，宋濂赠诗，以为“不受君王五色诏，白衣宣至白衣还”，盖高之也。
其他征入礼局者，有新喻梁寅，滑县宋讷，天台徐一夔，山阴唐肃，永卡刘于，及周子谅、胡行简、刘宗弼、董彝、蔡深、滕公珓等，凡十八人。而曾鲁以修《元史》成，赐金帛居首、乞还山。会礼局方开，复命留之。
是月，赐伪夏明升书。
先是上遣人至蜀，责升贡大木，升遂遣使修贡。会大师平关、陕，蜀人震恐。升丞相戴寿谓升曰：“大明遣将用兵，所向无敌。以王保保、李思齐之强、尚莫能御，况吾蜀乎！”升将吴友仁曰：“蜀非中原之比，设有缓急，据险可守。为今之计，莫若外假修好以缓敌，内修武事以自强。”升遂从其言。
至是使归，上复赐玺书曰：“朕历观古有蜀者，如公孙述、李特、王建、孟知祥辈，皆能乘机进取，而善守之道未闻，今足下必图所以善守者而后可耳。远劳致礼，姑以此复。”升得书，不省。【考异】明升之贡，《本纪》系之七月丙辰，《纪事本末》系之八月。证之《潜庵史稿》，升贡在七月，赐书在八月，盖蜀使以七月至，八月归也，今并系之八月之末。
诏设京卫军储仓，递增至二十所。又设临濠、临清二仓以利转运。
儿月，辛丑，诏大将军徐达、偏将军汤和班师还京，以右副将军冯胜留总军事。
癸卯，上诏问群臣建都之地，或言“关中天府之国”，或言“洛阳天地之中，汴京亦宋故都”，或言“北平宫室完备”。上以“平定之初，民未休息，供给力役，悉资江南，建业长江天堑，172
纪
二
足以立国。临濠前江后淮，有险可恃，有水可漕”，乃诏“以临淮为中都”。
戊午，征南将军廖永忠、副将军朱亮祖等还京师，命皇太子郊迎，仍送归第。
是月，天寿节，礼部尚书崔亮奏请以圣寿日祭寿星，同日祭司中、司命、司禄，又定以八月望日祭灵星。逾年，立星辰坛，始罢灵星之祭。
冬，十月，壬戌朔，上遣平章杨璟至蜀，谕明升归命，升牵于臣下吴友仁等之议，不能决。璟将还，遗升书曰：“古之为国者，同力度德，同德度义，故能身家两全，反是者败。足下幼冲，席先人之业，不思至计而信群下之言，自以瞿塘、剑阁，一夫当关，万人莫敌，此不达时变之言也。昔之据蜀称盛者，无如汉昭烈，又辅之以孔明，综核官守，训练士卒，然犹朝不谋夕，仅能自保。今足下君臣，以此况彼，相去万万，而欲藉一隅之地延命须臾、抑亦不自量矣。
我主上仁圣威武，神明响应，顺附者无不加恩，负固者然后致讨。以足下先人通好之故，不忍加师，数遣使谕意；又以足下年幼，未更事变，恐惑于群议，失远大计，复遣璟面谕祸福；深仁厚德，足下可不重念乎！
目以向者陈、张之辈，窃据吴、楚，造舟塞江河、积粮过山岳，强将劲兵，自谓无敌，然而鄱湖一战，友谅授首，旋师东讨，张氏面缚。足下视彼何如哉？友谅子窜归江夏，势穷面壁，主上宥其罪愆，剖符锡爵，恩荣之盛，天下所知。今足下无彼之过，而能幡然觉悟，自求多福，则必享茅土之封，保先人之祀、世世不绝，岂不贤且智哉！
若必欲崛强一隅，假息顷刻，鱼游沸鼎，燕巢危幕，祸害将至，恬不自知，恐天兵一临，凡为足下计者，各自便身谋以取富贵。当此之时，老母弱子，将安所归？祸福利害，瞭然可睹，足
173 明通鉴卷二
下其细审之！”升终不听。
甲戌，甘露降于钟山，群臣危素等请告庙，不许。
先是甘露屡降，上问宋濂以灾祥之故，对曰：“受命不于天，于其人；休符不于祥，于其仁。《春秋》书异不书祥，为是故也。”上曰：“然！”
辛巳，冯胜以关、陕既定，辄引兵还。上怒，切责之，念其功大，赦勿治，而赏赉金币不能半大将军。
辛卯，诏天下府州县皆立学。
谕中书省臣曰：“学校之设，名存实亡，兵革以来，人习战斗。朕谓治国之要，教化为先，教化之道，学校为本。今京师虽有太学，而天下学校未兴，宜令郡县皆立学。”
于是定制：府设教授、州设学正、县设教谕各一；俱设训导，府四、州三、县二；生员，府学四十人，州县以次减十；并给学官月俸、师生月廪有差。生员专治一经，以礼、乐、射、御、书、数设科分教，务求实才，顽不率者黜之。【考异】立学事，《明史·本纪》是月辛卯，《纪事本末》作“辛巳”，今从《明史》。辛卯盖是月之晦也。
是月，遣使贻元帝书，劝其“安分顺天以存宗祀，勿效汉之匈奴，唐之突厥，世为边患，自取灭亡。”不报。
十一月，壬辰朔、大将军徐达等还自陕西。
乙巳，有事于圆丘，始奉仁祖配。礼部尚书崔亮，请罢礼成诣太庙躬谢之仪，唯先祭三日诣太庙，以配享告，从之。
上以祭祀省牲，去神坛甚迩，有所未安，命亮考定古省牲之仪，远神坛二百步。
时亮又奏言：“礼行于郊而百神受职，今宜增天下神祇坛于圜丘之东，方泽之西。”
上又虑郊社诸祭，坛而不屋，或骤雨沾服，以致失容。亮引宋祥符九年南郊遇雨于太尉厅望祭及元《经世大典》坛垣内外建174
纪
二
屋避风雨故事奏之，遂诏建殿于坛南，遇雨则望祭。亮之援据古今，比傅经义，皆此类也。
初、杨璟自广南还，上向土官黄、岑二氏所辖情形、璟言：“蛮、獠顽犷，散则为民，聚则为盗，难以文治。宜临之以兵，彼始畏服。”上曰：“蛮、猺性习虽殊，然其好生恶死之心未尝不同。若抚之以安靖，待之以诚，谕之以理，彼岂有不乐从化者哉！”
丙午，上遣中书照磨兰以权赍诏往谕左，右两江溪峒官民曰：“朕惟武功以定天下，文德以化远人，此古先哲王威德并施，遐迩咸服者也。睠兹两江，地边南微，风俗质朴，自唐、宋以来，黄、岑二氏代居其间，世乱则保境土、世治则修职贡、良由其审时知几，故能若此。顷者朕命将南征，八闽克靖，两广平定，尔等不烦师旅，奉印来归，向慕之诚，良足嘉尚！今特遣使往谕，尔其克慎乃心，益懋厥职，宣布朕意、以安居民！”
以权至，两江之民无不慑服，左江黄英衍随遣使奉表贡马，右江岑伯颜亦如之。乃改左江路曰太平府，右江路日田州府，以英衍、伯颜为知府，世袭。自是朝贡如制。
十二月，甲戌，封阿答阿者为占城国王。占城，古越裳地，汉以后改称林邑、其王所居之都城曰占城，因以为号。
先是上遣官以即位诏谕其国，阿答阿者随遣使奉表贡方物，至是达京师。命中书省管勾甘桓会同馆副使路景贤赍诏往封，并赐彩币，颁《大统历》。
寻义以占城与安南构兵，上命翰林编修罗复仁、兵部主事张福赍敕谕罢兵，两国皆奉诏。
甲申，振西安诸府饥，户米二石。【考异】此据《明史·本纪》。证之《重修三编》言：“二年冬，诏有司正月、二月户给米一石。二年
正月，以普民宋升等言民多饥死，户部奏请运粟济之。帝曰：民旦暮待哺，若待运粟，死者多矣。”即命户部主事李亨驰驲往西安、凤翔振之，户
175 明通鉴卷二
加粟石，”据此，则《本纪》据初次所振记之也，附注于此。
已丑，大赉平定中原及征南将士。时上方欲论功行封，会闻元库库寇兰州而止。
庚寅，元库库在甘肃，闻大军南还，乃帅兵袭兰州。守将张温等方会诸将谋捍御，而敌兵奄至城下，温等出战，少却，敛兵人城，库库进围之。
时鹰扬卫指挥于光守巩昌，移师往援。行至兰州之马兰滩，猝遇库库兵，战败，被执，驱之至兰州城下，令呼温等出降。比至、光大呼曰：“我不幸被执，公等但坚守，徐大将军行至矣！”敌怒，批其颊，遂遇害。城中闻光言，守益坚。
温善方略，敌初至，语诸将曰：“彼远来未知我虚实，乘间击之，可挫其锐。”自是设奇御敌，屡有斩获。库库围数月不利，闻大军至，乃引去。上以此奇其功，擢大都督府佥事。
方围事之急也，元兵乘夜梯城而登，千户郭佑被酒不能起、他将巡城者击却之。围既解、温将斩佑，天策卫知事朱有闻争曰：“当其时，将军斩佑以徇众，军法也。今贼已退，诛之无及，徒有擅杀名。”温谢曰：“非君不闻是言。”乃杖佑，释之。上闻而两善焉，并赏有闻绮帛。
是岁，征处士陈谟至。
谟，泰和人，邃于经学，旁及子史百家，涉流溯源，要诸至当。元季隐居不仕，而究心经世之务，尝谓：“学必敦本，莫加于性，莫重于伦，莫先于变化气质。至于礼乐、刑政、钱谷、甲兵、度数之详，亦宜讲习。”一时经生学子多从之游。事亲孝，友于弟。乡人有为不善者，不敢使闻。上闻其名，征至京师，召见，赐坐以宠之。学士宋濂、待制王祎请留为国学师，谟引疾辞归。后屡应聘为江浙考试官，著书教授以终。





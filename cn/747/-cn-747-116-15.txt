○加恩追尊四庙行事官敕

应追尊四庙行事官等，追尊四庙，式展盛仪，行事庶官，合颁溥泽，贵承光宠，共赞孝思。宜令铨司准元敕磨勘，如守选年深过格，及已合格指授赴任，不得并次一选两选者，先与注官，加欠三选四选，月限不满，冲替下许非时注拟者，即相次注官，仍须各依资序。如不依元敕指挥，欠选数多者，即仰都省奏闻。


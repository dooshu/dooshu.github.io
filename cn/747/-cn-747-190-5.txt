○幽兰赋

惟幽兰之芳草，禀天地之纯精，抱青紫之奇色，挺龙虎之嘉名。不起林而独秀，必固本而丛生。尔乃丰茸十步，绵连九畹。茎受露而将低，香从风而自远。当此之时，丛兰正滋，美庭闱之孝子，循南陔而采之。楚襄王兰台之宫，零落无丛；汉武帝猗兰之殿，荒凉几变？闻昔日之芳菲，恨今人之不见。

至若桃花水上，佩兰若而续魂；竹箭山阴，坐兰亭而开宴。江南则兰泽为洲，东海则兰陵为县。隰有兰兮兰有枝，赠远别兮交新知。气如兰兮长不改，心若兰兮终不移。及夫东山月出，西轩日晚。授燕女於春闱，降陈王於秋坂。乃有送客金谷，林塘坐曛。鹤琴未罢，龙剑将分。兰缸熠耀，兰麝氛氲。舞袖回雪，歌声遏。度清夜之未艾，酌兰英以奉君。

若夫灵均放逐，离群散侣。乱鄢郢之南都，下潇湘之北渚。步迟迟而适越，心郁郁而怀楚。徒眷恋於君王，俭精神於帝女。汀洲兮极目，芳菲兮袭予，思公子兮不言，结芳兰兮延伫。借如君章有德，通神感灵，县车旧馆，请老山庭。白露下而警鹤，秋风高而乱萤。循阶除而下望，见秋兰之青青。

重曰：若有人兮山之阿，纫秋兰兮岁月多。思握之兮犹未得，空佩之兮欲如何？乃抽琴操为幽兰之歌。歌曰：“幽兰生矣，於彼朝阳。含雨露之津润，吸日月之休光。美人愁思兮采芙蓉於南浦；公子忘忧兮树萱草於北堂。虽处幽林与穷谷，不以无人而不芳。”赵元淑闻而叹曰：“昔闻兰叶据龙图，复道兰林引凤雏。鸿归燕去紫茎歇，露往霜来绿叶枯。悲秋风之一败，与蒿草而为刍。”


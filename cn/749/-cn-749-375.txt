张元幹


元幹字仲宗，长乐人。自号芦川居士。向子諲之甥。生于元祐六年（1091）。曾为李纲行营属官。官至将作少监。四十一岁致仕。绍兴中，坐以词送胡铨，得罪除名。绍兴末尚在，约寿七十馀。有芦川归来集。

贺新郎

寄李伯纪丞相

曳杖楼去。斗垂天、沧波万顷，月流烟渚。扫尽浮云风不定，未放扁舟夜渡。宿雁落、寒芦深处。怅望关河空吊影，正人间、鼻息鸣鼍鼓。谁伴我，醉中舞。

十年一梦扬州路。倚高寒、愁生故国，气吞骄虏。要斩楼兰三尺剑，遗恨琵琶旧语。谩暗涩铜华尘土。唤取谪仙平章看，过苕溪、尚许垂纶否。风浩荡，欲飞举。

又

送胡邦衡待制

梦绕神州路。怅秋风、连营画角，故宫离黍。底事昆仑倾砥柱。九地黄流乱注。聚万落、千村狐兔。天意从来高难问，况人情、老易悲如许。更南浦，送君去。

凉生岸柳催残暑。耿斜河、疏星淡月，断云微度。万里江山知何处。回首对床夜语。雁不到、书成谁与。目尽青天怀今古，肯儿曹、恩怨相尔妆。举大白，听金缕。

满江红

自豫章阴风吴城山作

春水迷天，桃花浪、几番风恶。云乍起、远山遮尽，晚风还作。绿卷芳洲生杜若。数帆带雨烟中落。傍向来、沙觜共停桡，伤飘泊。

寒犹在，衾偏薄。肠欲断，愁难著。倚篷窗无寐，引杯孤酌。寒食清明都过却。最怜轻负年时约。想小楼、终日望归舟，人如削。

兰陵王

卷珠箔。朝雨轻阴乍阁。阑干外，烟柳弄晴，芳草侵阶映红药。东风妒花恶。吹落。梢头嫩萼。屏山掩，沉水倦熏，中酒心情怕杯勺。寻思旧京洛。正年少疏狂，歌笑迷著。障泥油壁催梳掠。曾弛道同载，上林携手，灯夜初过早共约。又争信漂泊。

寂寞。念行乐。甚粉淡衣襟，音断弦索。琼枝璧月春昨。怅别后华表，那回双鹤。相思除是，向醉里、暂忘却。

又

绮霞散。空碧留晴向晚。东风里，天气困人，时节秋千闭深院。帘旌翠波飐。窗影残红一线。春光巧，花脸柳腰，勾引芳菲闹莺燕。

闲愁费消遣。想娥绿轻晕，鸾鉴新怨。单衣欲试寒犹浅。羞衾凤空展，塞鸿难托，谁问宽旧带眼。念人似天远。

迷恋。画堂宴。看最乐王孙，浓艳争劝。兰膏宝篆春宵短。拥檀板低唱，玉杯重。众中先醉，谩倚槛、早梦见。

念奴娇

江天雨霁，正露荷擎翠，风槐摇绿。试问秦楼今夜里，愁到阑干几曲。笑捻黄花，重题红叶，无奈归期促。暮云千里，桂华初绽寒玉。

有谁伴我凄凉，除非分付与，杯中醹醁。水本无情山又远，回首烟波云木。梦绕西园，魂飞南浦，自古情难足。旧游何处，落霞空映孤鹜。

又

丁卯上巳，燕集叶尚书蕊香堂赏海棠，

即席赋之

蕊香深处，逢上巳、生怕花飞红雨。万点胭脂遮翠袖，谁识黄昏凝伫。烧烛呈妆，传杯绕槛，莫放春归去。垂丝无语，见人浑似羞妒。

修禊当日兰亭，群贤弦管里，英姿如许。宝靥罗衣，应未有、许多阳台神女。气涌三山，醉听五鼓，休更分今古。壶中天地，大家著意留住。

又

代洛滨次石林韵

吴松初冷，记垂虹南望，残日西沈。秋入青冥三万顷，蟾影吞尽湖阴。玉斧为谁，冰轮如许，宫阙想寒深。人间奇观，古今豪士悲吟。

苍弁丹颊仙翁，淮山风露底，曾赋幽寻。老去专城仍好客，时拥歌吹登临。坐揖龙江，举杯相属，桂子落波心。一声猿啸，醉来虚簌千林。

又

题徐明叔海月吟笛图

秋风万里，湛银潢清影，冰轮寒色。八月灵槎乘兴去，织女机边为客。山拥鸡林，江澄鸭绿，四顾沧溟窄。醉来横吹，数声悲愤谁测。

飘荡贝阙珠宫，群龙惊睡起，冯夷波激。云气苍茫吟啸处，鼍吼鲸奔天黑。回首当时，蓬莱方丈，好个归消息。而今图画，谩教千古传得。

又

寒绡素壁，露华浓、群玉峰峦如洗。明镜池开秋水净，冷浸一天空翠。荷芰波生，菰蒲风动，惊起鱼龙戏。山河影里，十分光照人世。

谁似老子痴顽，胡床欹坐，自引壶觞醉。醉里悲歌歌未彻，屋角乌飞星坠。对影三人，停杯一问，谁解骑鲸意。玉京何处，翠楼空锁十二。

又

己卯中秋和陈丈少卿韵

垂虹望极，扫太虚纤翳，明河翻雪。一碧天光波万顷，涌出广寒宫阙。好事浮家，不辞百里，俱载如花颊。琴高双鲤，鼎来同醉孤绝。

浩荡今夕风烟，人间天上，别似寻常月。陶冶三高千古恨，赏我中秋清节。八十仙翁，雅宜图画，写取横江楫。平生奇观，梦回犹辣毛髮。

石州慢

寒水依痕，春意渐回，沙际烟阔。溪梅晴照生香，冷蕊数枝争发。天涯旧恨，试看几许消魂，长亭门外山重叠。不尽眼中青，是愁来时节。

情切。画楼深闭，想见东风，暗销肌雪。辜负枕前云雨，尊前花月。心期切处，更有多少凄凉，殷勤留与归时说。到得却相逢，恰经年离别。

又

己酉秋吴兴舟中作

雨急云飞，惊散暮鸦，微弄凉月。谁家疏柳低迷，几点流萤明灭。夜帆风驶，满湖烟水苍茫，菰蒲零乱秋声咽。梦断酒醒时，倚危樯清绝。

心折。长庚光怒，群盗纵横，逆胡猖獗。欲挽天河，一洗中原膏血。两宫何处，塞垣只隔长江，唾壶空击悲歌缺。万里想龙沙，泣孤臣吴越。

永遇乐

宿鸥盟轩

月仄金盆，江萦罗带，凉飙天际。摩诘丹青，营丘平远，一望穷千里。白鸥盟在，黄粱梦破，投老此心如水。耿无眠、披衣顾影，乍闻绕阶络纬。

百年倦客，三生习气，今古到头谁是。夜色苍茫，浮云灭没，举世方熟寐。谁人著眼，放神八极，逸想寄尘寰外。独凭栏、鸡鸣日上，海山雾起。

又

为洛滨横山作

飞观横空，众山绕甸，江面相照。曲槛披风，虚檐挂月，据尽登临要。有时巾履，访公良夜，坐我半天林杪。揽浮丘、飘飘衣袂，相与似游蓬岛。

主人胜度，文章英妙，合住北扉西沼。何事十年，风洒露沐，不厌江山好。曲屏端有，吹箫人在，同倚暮云清晓。乘除了、人间宠辱，付之一笑。

八声甘州

陪筠翁小酌横山阁

倚凌空飞观，展营丘卧轴恍移时。渐微云点缀，参横斗转，野阔天垂。草树萦回岛屿，杳霭数峰低。共此一尊月，顾影为谁。

俯仰乾坤今古，正嫩凉生处，浓露初霏。据胡床残夜，唯我与公知。念老去、风流未减，见向来、人物几兴衰。身长健，何妨游戏，莫问栖迟。

又

西湖有感寄刘晞颜

记当年共饮，醉画船、摇碧罥花钗。问苍颜华髮，烟蓑雨笠，何事重来。看尽人情物态，冷眼只堪咍。赖有西湖在，洗我尘埃。

夜久波光山色，间淡妆浓抹，冰鉴雪开。更潮头千丈，江海两崔嵬。晓凉生、荷香扑面，洒天边、风露逼襟怀。谁同赏，通宵无寐，斜月低回。

水调歌头

同徐师川泛太湖舟中作

落景下青嶂，高浪卷沧洲。平生颇惯，江海掀舞木兰舟。百二山河空壮。底事中原尘涨。丧乱几时休。泽畔行吟处，天地一沙鸥。

想元龙，犹高卧，百尺楼。临风酹酒，堪笑谈话觅封侯。老去英雄不见。惟与渔樵为伴。回首得无忧。莫道三伏热，便是五湖秋。

又

和芗林居士中秋

闰馀有何好，一岁两中秋。滕王高阁曾醉，月涌大江流。今夜钓龙台上，还似当时逢闰，佳句记英游。看山兼看月，登阁复登楼。

别离久，今古恨，大刀头。老来长是清梦，宛在旧神州。遐想芗林风味，瓮里自倾春色，不用贳貂裘。笑我成何事，搔首谩私忧。

又

陪福帅宴集口占以授官奴

缥缈九仙阁，壮观在人间。凉飙乍起，四围晴黛入阑干。已过中秋时候。便是菊花重九。为寿一尊欢。今古登高意，玉帐正清闲。

引三巴，连五岭，控百蛮。元戎小队，旧游曾记并龙山。闽峤尤宽南顾。闻道天边雨露。持橐诏新颁。且拥笙歌醉，廊庙更徐还。

又

平日几经过，重到更留连。黄尘乌帽，觉来眼界忽醒然。坐见如云秋稼，莫问鸡虫得失，鸿鹄下翩翩。四海九州大，何地著飞仙。

吸湖光，吞蟾影，倚天圆。胸中万顷空旷，清夜炯无眠。要识世间闲处，自有尊前深趣，且唱钓鱼船。调鼎他年事，妙手看烹鲜。

又

雨断翻惊浪，山暝拥归云。麦秋天气，聊泛征棹泊江村。不羡腰间金印，却爱吾庐高枕，无事闭柴门。搔首烟波上，老去任乾坤。

白纶巾，玉廘尾，一杯春。性灵陶冶，我辈犹要个中人。莫变姓名吴市，且向渔樵争席，与世共浮沉。目送飞鸿去，何用画麒麟。

又

过后柳故居

露下菱歌远，萤傍藕花流。临溪堂上，望中依旧柳边洲。晚暑冰肌沾汗，新浴香绵扑粉，湘簟月华浮。长记开朱户，不寐待归舟。

恍重来，思往事，搅离愁。天涯何处，未应容易此生休。莫问吴霜点鬓，细与蛮笺封恨，相见转绸缪。云雨阳台梦，河汉鹊桥秋。

又

癸酉虎丘中秋

万里冰轮满，千丈玉盘浮。广寒宫殿，西望湖海冷光流。扫尽长空纤翳，散乱疏林清影，风露迫人愁。徐步行歌去，危坐莫眠休。

问孤蓬，缘底事，苦淹留。倦游回首，向来云卧两星周。此夜此生长好，明月明年何处，归兴在南州。老境一伧父，异县四中秋。

又

赠汪秀才

袖手看飞雪，高卧过残冬。飘然底事春到，先我逐孤鸿。挟取笔端风雨，快写胸中丘壑，不肯下樊笼。大笑了今古，乘兴便西东。

一尊酒，知何处，又相逢。奴星结柳，与君同送五家穷。好是橘封千户，正恐楼高百尺，湖海有元龙。目光在牛背，马耳射东风。

又

放浪形骸外，憔悴山泽癯。倒冠落佩，此心不待白髭须。聊复脱身鹓鹭，未暇先寻水竹，矫首汉庭疏。长夏啖丹荔，两纪傲闲居。

忽风飘，连雨打，向西湖。藕花深处，尚能同载麴生无。听子谈天舌本，浇我书空胸次，醉卧踏冰壶。毕竟凌烟像，何似辋川图。

又

丁丑春与钟离少翁、张元鉴登垂虹

拄策松江上，举酒酹三高。此生飘荡，往来身世两徒劳。长羡五湖烟艇，好是秋风鲈鲙，笠泽久蓬蒿。想像英灵在，千古傲云涛。

俯沧浪，舌空旷，恍神交。解衣盘礴，政须一笑属吾曹。洗尽人间尘土，扫去胸中冰炭，痛饮读离骚。纵有垂天翼，何用钓连鳌。

又

今夕定何夕，秋水满东瓯。悲凉怀抱，何事还倍去年愁。万里碧空如洗，寒浸十分明月，帘卷玉波流。非是经年别，一岁两中秋。

坐中庭，风露下，冷飕飕。素娥无语相对，尊酒且迟留。琴罢不堪幽怨，遥想三山影外，人倚夜深楼。矫首望霄汉，云海路悠悠。

又

为赵端礼作

最乐贤王子，今岁好中秋。夜深珠履，举杯相属尽名流。宿雨乍开银汉，洗出玉蟾秋色，人在广寒游。浩荡山河影，偏照岳阳楼。

露华浓，君恩重，判扶头。霓旌星节，已随丝管下皇州。满座烛光花艳，笑罥乌巾同醉，谁问负薪裘。月转檐牙晓，高枕更无忧。

又

追和

举手钓鳌客，削迹种瓜侯。重来吴会三伏，行见五湖秋。耳畔风波摇荡，身外功名飘忽，何路射旄头。孤负男儿志，怅望故园愁。

梦中原，挥老泪，遍南州。元龙湖海豪气，百尺卧高楼。短髮霜粘两鬓，清夜盆倾一雨，喜听瓦鸣沟。犹有壮心在，付与百川流。

又

送吕居仁召赴行在所

戎虏乱中夏，星历一周天。干戈未定，悲咤河洛尚腥膻。万里两宫无路。政仰君王神武。愿数中兴年。吾道尊洙泗，何暇议伊川。

吕公子，三世相，在凌烟。诗名独步，焉用儿辈更毛笺。好去承明谠论。照映金狨带稳。恩与荔枝偏。回首东山路，池阁醉双莲。

风流子

政和间过延平，双溪阁落成，席上赋

飞观插雕梁。凭虚起、缥缈五云乡。对山滴翠岚，两眉浓黛，水分双派，满眼波光。曲栏干外，汀烟轻冉冉，莎草细茫茫。无数钓舟，最宜烟雨，有如图画，浑似潇湘。

使君行乐处，秦筝弄哀怨，云鬓分行。心醉一缸春色，满座疑香。有天涯倦客，尊前回首，听彻伊川，恼损柔肠。不似碧潭双剑，犹解相将。

鱼游春水

芳洲生蘋芷。宿雨收晴浮暖翠。烟光如洗，几片花飞点泪。清镜空馀白髮添，新恨谁传红绫寄。溪涨岸痕，浪吞沙尾。

老去情怀易醉。十二栏干慵遍倚。双凫人惯风流，功名万里。梦想浓妆碧云边，目断归帆夕阳里。何时送客，更临春水。

宝鼎现

筠翁李似之作此词见招，因赋其事，使

歌之者想像风味，如到山中也

山庄图画，锦囊吟咏，胸中丘壑。年少日、如虹豪气，吐凤词华浑忘却。便袖手、向岩前溪畔，种满烟梢雾箨。想别墅平泉，当时草木，风流如昨。

瘦藤闲倚看锄药。双芒鞋、雨后常著。目送处、飞鸿灭没，谁问蓬蒿争燕雀。乍霁月、望松云南渡，短艇欹沙夜泊。正万里青冥，千林虚籁，从渠缯缴。

携幼尚有筠丁，谁会得、人生行乐。岸帻纶巾归去，深户香迷翠幕。恐未免、上凌烟阁。好在秋天鹗。念小山丛桂，今宵狂客，不胜杯勺。

祝英台近

枕霞红，钗燕坠。花露殢云髻。粉淡香残，犹带宿酲睡。画檐红日三竿，慵窥鸾鉴，长是倚、春风无力。

又经岁。玉腕条脱轻松，羞郎见憔悴。何事秋来，容易又分袂。可堪疏雨梧桐，空阶络纬，背人处、偷弹珠泪。

朝中措

次聪父韵

花阴如坐木兰船。风露正娟娟。翠盖匝庭芳影，青蛟平地飞涎。

春撩狂兴，香迷痛饮，中圣中贤。携取一枝同梦，从他五夜如年。

蝶恋花

窗暗窗明昏又晓。百岁光阴，老去难重少。四十归来犹赖早。浮名浮利都经了。

时把青铜闲自照。华发苍颜，一任傍人笑。不会参禅并学道。但知心下无烦恼。

又

燕去莺来春又到。花落花开，几度池塘草。歌舞筵中人易老。闭门打坐安闲好。

败意常多如意少，著甚来由，入闹寻烦恼。千古是非浑忘了。有时独自掀髯笑。

沁园春

绍兴丁巳五月六夜，梦与一道人对歌数

曲，遂成此词

神水华池，汞铅凝结，虎龙往来。问子前午后，阳销阴长，自然炉鼎，何用安排。灵宝玄门，烟萝真境，三日庚生兑户开。泥丸透，尽周天火候，平步仙阶。

蓬莱。直上瑶台。看海变桑田飞暮埃。念尘劳良苦，流光易度，明珠谁得，白骨成堆。位极人臣，功高今古，总蹈危机吞祸胎。争知我，办青鞋布袜，雁荡天台。

又

欹枕深轩，散帙虚堂，畏景屡移。渐披襟临水，搘床就月，莲香拂面，竹色侵衣。压玉为醪，折荷当盏，卧看银潢星四垂。人归后，任饥蝉自啸，宿鸟相依。痴儿。

莫蹈危机。悟三十九年都尽非。任纡朱拖紫，围金珮玉，青钱流地，白璧如坻。富贵浮云，身名零露，事事无心归便归。秋风动，正吴松月冷，莼长鲈肥。

临江仙

送王叔济

玉立清标消晚暑，胸中一段冰壶。画船归去醉歌珠。微云收未尽，残月炯如初。

鸳鹭行间催阔步，秋来乘兴凫趋。烦君为我问西湖。不知疏影畔，许我结茅无。

又

荼有感

莺唤屏山惊睡起，娇多须要郎扶。荼斗帐罢熏炉。翠穿珠落索，香泛玉流苏。

长记枕痕销醉色，日高犹倦妆梳。一枝春瘦想如初。梦迷芳草路，望断素鳞书。

又

赵端礼重阳后一日置酒，坐上赋

十日篱边犹袖手，天教冷地藏香。王孙风味最难忘。逃禅留坐客，度曲出宫妆。

判却为花今夜醉，大家且泛鹅黄。人心休更问炎凉。从渠簪髮短，还我引杯长。

又

送宇文德和被召赴行在所

露坐榕阴须痛饮，从渠叠鼓频催。暮山新月两徘徊。离愁秋水远，醉眼晓帆开。

泛宅浮家游戏去，流行坎止忘怀。江边鸥鹭莫相猜。上林消息好，鸿雁已归来。

醉落魄

浮家泛宅。旧游记霅溪踪迹。此生已是天涯隔。投老谁知，还作三吴客。

故人怪我疏髯黑。醉来犹似丁年日。光阴未肯成虚掷。蜀魄声中，著处有春色。

又

绿枝红萼。江南芳信年年约。竹舆路转溪桥角。晴日烘香，的白乐疏篱落。

玉台粉面铅华薄。画堂长记深罗幕。惜花老去情犹著。客里惊春，生怕东风恶。

又

一枝冰萼。鬓云低度横波约。醉扶曾罥乌巾角。长是春来，肠断宝钗落。

罗衣乍怯香风薄。夜深花困遮垂幕。不堪往事寻思著。休问尊前，客恶主人恶。

又

云鸿影落。风吹小艇欹沙泊。津亭古木浓阴合。一枕滩声，客睡何曾著。

天涯万里情怀恶。年华垂暮犹离索。佳人想见猜疑错。莫数归期，已负当时约。

南歌子

中秋

凉月今宵满，晴空万里宽。素娥应念老夫闲。特地中秋著意、照人间。

香雾云鬟湿，清辉玉臂寒。休教凝伫向更阑。飘下桂华闻早、大家看。

又

远树留残雪，寒江照晚晴。分明江上数峰青。倚槛旧愁新恨、一时生。

春意来无际，归舟去有程。道人元自没心情。楚梦只因沈醉、等闲成。

又

玉露团寒菊，秋风入败荷。缭墙南畔曲池涡。天迥遥岑倒影、落层波。

月转檐牙短，更传漏箭多。醉来归去意如何。只为地偏心远、惯弦歌。

又

桂魄分馀晕，檀香破紫心。高鬟松绾鬓云侵。又被兰膏香染、色沉沉。

指印纤纤粉，钗横隐隐金。更阑云雨凤帷深。长是枕前不见、殢人寻。

卜算子

梅

的白乐数枝斜，冰雪萦馀态。烛外尊前满眼春，风味年年在。

老去惜花深，醉里愁多日煞。冷蕊孤芳底处愁，少个人人戴。

又

凉气入熏笼，暗影欹花砌。紫玉谁人三弄寒，细吹断、江梅意。

花底湿春衣，隔坐风轻递。却笑笙箫缑岭人，明月偷垂泪。

又

风露湿行云，沙水迷归艇。卧看明河月满空，斗挂苍山顶。

万古只青天，多事悲人境。起舞闻鸡酒未醒，潮落秋江冷。

又

芳信着寒梢，影入花光画。玉立风前万里春，雪艳江天夜。

谁折暗香来，故把新篘泻。记得偎人并照时，鬓乱斜枝惹。

浣溪沙

曲室明窗烛吐光。

瓦炉灰暖炷瓢香。

夜阑茗碗间飞觞。

坐稳蒲团凭棐几，

熏馀纸帐掩梨床。

个中风味更难忘。

又

一枕秋风两处凉。

雨声初歇漏声长。

池塘零落藕花香。

归梦等闲归燕去，

断肠分付断云行。

画屏今夜更思量。

又

王仲时席上赋木犀

翡翠钗头缀玉虫。

秋蟾飘下广寒宫。

数枝金粟露华浓。

花底清歌生皓齿，

烛边疏影映酥胸。

恼人风味冷香中。

又

武林送李似表

燕掠风樯款款飞。

艳桃秾李闹长堤。

骑鲸人去晓莺啼。

可意湖山留我住，

断肠烟水送君归。

三春不是别离时。

又

云气吞江卷夕阳。

白头波上电飞忙。

奔雷惊雨溅胡床。

玉节故人同壮观，

锦囊公子更平章。

榕阴归梦十分凉。

又

山绕平湖波撼城。

湖光倒影浸山青。

水晶楼下欲三更。

雾柳暗时云度月，

露荷翻处水流萤。

萧萧散髮到天明。

又

目送归州铁瓮城。

隔江想见蜀山青。

风前团扇仆频更。

梦里有时身化鹤，

人间无数草为萤。

此时山月下楼明。

又

蔷薇水

月转花枝清影疏。

露华浓处滴真珠。

天香遗恨罥花鬚。

沐出乌云多态度，

晕成娥绿费工夫。

归时分付与妆梳。

又

笃耨香

花气天然百和芬。

仙风吹过海中春。

龙涎沉水总销魂。

清润巧萦金缕细，

氤氲偏傍玉脂温。

别来长是惜馀熏。

又

范才元自酿，色香玉如，直与绿萼梅同

调，宛然京洛气味也，因名曰萼绿春，且作

一首。谚以窃尝为吹笙云

萼绿华家萼绿春。

山瓶何处下青云。

浓香气味已醺人。

竹叶传杯惊老眼，

松醪题赋倒纶巾。

须防银字暖朱唇。

又

戏简宇文德和求相香

花气蒸浓古鼎烟。

水沉春透露华鲜。

心清无暇数龙涎。

乞与病夫僧帐座，

不妨公子醉茵眠。

普熏三界扫腥膻。

又

求年例贡馀香

花气薰人百和香。

少陵佳句是仙方。

空教蜂蝶为花忙。

和露摘来轻换骨，

傍怀闻处恼回肠。

去年时候入思量。

又

残腊晴寒出众芳。

风流勾引破春光。

年年长为此花忙。

夜久莫教银烛灺，

酒边何似玉台妆。

冰肌温处觅馀香。

又

棐几明窗乐未央。

熏炉茗碗是家常。

客来长揖对胡床。

蟹眼汤深轻泛乳，

龙涎灰暖细烘香。

为君行草写秋阳。

又

书大同驿壁

榕叶桄榔驿枕溪。

海风吹断瘴云低。

薄寒初觉到征衣。

岁晚可堪归梦远，

愁深偏恨得书稀。

荒庭日脚又垂西。

柳梢青

清山浮碧。细风丝雨，新愁如织。慵试春衫，不禁宿酒，天涯寒食。

归期莫数芳辰，误几度、回廊夜色。入户飞花，隔帘双燕，有谁知得。

又

小楼南陌。翠輧金勒，谁家春色。冷雨吹花，禁烟怯柳，伤心行客。

少年百万呼卢，拥越女、吴姬共掷。被底香浓，尊前烛灭，如今消得。

醉花阴

紫枢泽笏趋龙尾。平入钧衡位。春殿听宣麻，争喜登庸，何似今番喜。

昆台宜有神仙裔。奕世貂蝉贵。玉砌长兰芽，好拥笙歌，长向花前醉。

又

翠箔阴阴笼画阁。昨夜东风恶。芳径满香泥，南陌东郊，惆怅妨行乐。

伤春比似年时恶。潘鬓新来薄。何处不禁愁，雨滴花腮，和泪胭脂落。

长相思令

香暖帏。玉暖肌。娇卧嗔人来睡迟。印残双黛眉。

虫声低。漏声稀。惊枕初醒灯暗时。梦人归未归。

又

花下愁。月下愁。花落月明人在楼。断肠春复秋。

从他休。任他休。如今青鸾不自由。看看天尽头。

如梦令

七夕

雨洗青冥风露。云外双星初度。乞巧夜楼空，月妒回廊私语。凝伫。凝伫。不似去年情绪。

又

潮退江南晚渡。山暗水西烟雨。天气十分凉，断送一年残暑。归去。归去。香雾曲屏深处。

又

卧看西湖烟渚。绿盖红妆无数。帘卷曲栏风，拂面荷香吹雨。归去。归去。笑损花边鸥鹭。

春光好

疏雨洗，细风吹。淡黄时。不分小亭芳草绿，映檐低。

楼下十二层梯。日长影里莺啼。倚遍阑干看尽柳，忆腰肢。

又

吴绫窄，藕丝重。一钩红。翠被眠时要人暖，著怀中。

六幅裙窣轻风。见人遮尽行踪。正是踏青天气好，忆弓弓。

虞美人

开残桃李春方到。谁送东风早。杖藜幽径踏馀花。却对绿阴青子、问年华。

迢迢云水横清浅。不遣愁眉展。数竿修竹自横斜。犹有小窗朱户、似侬家。

青玉案

燕赵端礼堂成

华裾玉辔青丝革空。记年少、金吾从。花底朝回珠翠拥。晓钟初断，宿酲犹带，绿锁窗中梦。

天涯相遇鞭鸾凤。老去堂成更情重。月转檐牙云绕栋。凉吹香雾，酒迷歌扇，春笋传杯送。

又

再和

王孙陌上春风革空。蕊珠宴、云輧从。归去笙歌常醉拥。蜡残花炬，月侵冰簟，惯作凉堂梦。

玉人劝客钗斜凤。条脱擎杯腕嫌重。燕子入帘飞画栋。雨馀深院，漏催清夜，更轧秦筝送。

又

生朝

花王独占春风远。看百卉、芳菲遍。五福长随今日宴。粉光生艳，宝香飘雾，方响流苏颤。

寿祺堂上修篁畔。乳燕双双贺新院。玉斝明年何处劝。旌方童满路，貂蝉宜面，归觐黄金殿。

又

筠翁生朝

水芝香远摇红影。泛瑞霭、横山顶。缥缈笙歌云不定。玉钩斜挂，素蟾初满，醉惬浮瓜冷。

庭兰戏彩传金鼎。小袖青衫更辉映。谁道筠溪归计近。秋风催去，凤池难老，长把中书印。

又

生朝

银潢露洗冰轮皎。谪仙下、蓬莱岛。帘卷横山珠翠绕。生朝香雾，玳筵丝管，长醉壶天晓。

金銮夜锁麻新草。入辅明光拜元老。看取明年人总道。中兴贤相，太平时世，分外风光好。

又

月华冷沁花梢露。芳意恋、香肌住。心字龙涎饶济楚。素馨风味，碎琼流品，别有天然处。

围炉屈曲宜深炷。留取春光向朱户。绿绮声中谁暗许。小窗归去，梦回犹记，金鼎分云缕。

又

贺方回所作，世间和韵者多矣。余经行

松江，何啻百回，念欲下一转语，了无好怀。

此来偶有得，当与吾宗椿老子载酒浩歌西湖

南山间，写我滞思，二公不可不入社也

平生百绕垂虹路。看万顷、翻云去。山澹夕晖帆影度。菱歌风断，袜罗尘散，总是关情处。

少年陈迹今迟暮。走笔犹能醉时句。花底目成心暗许。旧家春事，觉来客恨，分付疏筵雨。

点绛唇

丙寅秋社前一日溪光亭大雨作

山暗秋云，暝鸦接翅啼榕树。故人何处。一夜溪亭雨。

梦入新凉，只道消残暑。还知否。燕将雏去。又是流年度。

又

水驿凝霜，夜帆风驶潮生晓。酒醒寒悄。枕底波声小。

好去归舟，有个人风调。君行了。此欢应少。索共梅花笑。

又

春晓轻雷，采蘋洲上清明雨。乱云遮树。暗淡江村路。

今夜归舟，绿润红香处。遥山暮。画楼何许。唤取潮回去。

又

画阁深围，暖红光里芳林影。暗香成阵。上下花相映。

倒挂疏枝，月落参横冷。休装景。要人酒醒。除是花枝并。

又

生朝

嵩洛云烟，间生真相耆英裔。要知鲐背。难老中和气。

报道玉堂，已草调元制。华夷喜。绣裳貂珥。便向东山起。

又

呈洛滨、筠溪二老

清夜沉沉，暗蛩啼处檐花落。乍凉帘幕。香绕屏山角。

堪恨归鸿，情似秋云薄。书难托。尽交寂寞。忘了前时约。

又

醉泛吴松，小舟谁怕东风大。旧时经过。曾向垂虹卧。

月淡霜天，今夜空清坐。还知么。满斟高和。只有君知我。

又

减塑冠儿，宝钗金缕双緌结。怎教宁帖。眼恼儿里劣。

韵底人人，天与多磨折。休分说。放灯时节。闲了花和月。

又

水鹢风帆，两眉只解相思皱。悄然难受。教我怎唧口留。

待得书来，不管归时瘦。娇痴后。是事撋就。只这难依口。

虞美人

广寒蟾影开云路。目断愁来处。菊花轻泛玉杯空。醉后不知星斗、乱西东。

今宵入梦阳台雨。谁忍先归去。酒醒长是五更钟。休念旧游吹帽、几秋风。

又

西郊追赏寻芳处。闻道冲寒去。雨肥红绽向南枝。岁晚才开应是、恨春迟。

天涯乐事王孙贵。花底还君醉。有人风味胜疏梅。醉里折花归去、更传杯。

又

菊坡九日登高路。往事知何处。陵迁谷变总成空。回首十年秋思、吹台东。

西窗一夜萧萧雨。梦绕中原去。觉来依旧画楼钟。不道木犀香撼、海山风。

渔家傲

题玄真子图

钓笠披云青障绕。橛头细雨春江渺。白鸟飞来风满棹。收纶了。渔童拍手樵青笑。

明月太虚同一照。浮家泛宅忘昏晓。醉眼冷看城市闹。烟波老。谁能惹得闲烦恼。

又

楼外天寒山欲暮。溪边雪后藏云树。小艇风斜沙觜露。流年度。春光已向梅梢住。

短梦今宵还到否。苇村四望知何处。客里从来无意绪。催归去。故园正要莺花主。

又

奉陪富公季申探梅有作

寒食西郊湖畔路。天低野阔山无数。路转斜冈花满树。丝吹雨。南枝占得春光住。

藉草携壶花底去。花飞酒面香浮处。老手调羹当独步。须记取。坐中都是芳菲侣。

谒金门

鸳鸯渚。春涨一江花雨。别岸数声初过橹。晚风生碧树。

艇子相呼相语。载取暮愁归去。寒食烟村芳草路。愁来无着处。

又

道山亭饯张椿老赴行在

风露底。石上岸巾愁起。月到房心天似水。乱峰清影里。

此去登瀛须记。今夕道山同醉。春殿明年人共指。玉皇香案吏。

又

送康伯桧

清光溢。影转画檐凉入。风露一天星斗湿。无云天更碧。

满引送君何惜。记取吾曹今夕。目断秋江君到日。潮来风正急。

瑞鹧鸪

雏莺初啭鬥尖新。双蕊花娇掌上身。总解满斟偏劝客，多生俱是绮罗人。

回波偷顾轻招拍，方响底敲更合秦。豆蔻梢头春欲透，情知巫峡待为云。

又

彭德器出示胡邦衡新句次韵

白衣苍狗变浮云。千古功名一聚尘。好是悲歌将进酒，不妨同赋惜馀春。

风光全似中原日，臭味要须我辈人。雨后飞花知底数，醉来赢取自由身。

好事近

老去更思归，芳草正薰南陌。上巳又逢寒食，叹三年为客。

吹花小雨湿秋千，闲却好春色。天甚不怜人老，早教人归得。

又

梅润乍晴天，帘卷画堂风月。珠翠共迷香雾，是长年时节。

瑶池清夜宴群仙，鸾笙未吹彻。西母醉中微笑，看蟠桃初结。

又

春色到花房，芳信一枝偏好。勾引万红千翠，为化工呈巧。

花姑玉貌笑东风，今朝放春早。看取鬓边幡胜，永宜春难老。

又

斗帐炷炉熏，花露裛成芗泽。萦透雪儿金缕，醉玉壶春色。

非烟非雾锁窗中，王孙倦留客。不道粉墙南畔，也有人闻得。

怨王孙

小院春昼。晴窗霞透。把雨燕脂，倚风翠袖。芳意恼乱人多。暖金荷。

多情不分群葩后。伤春瘦。浅黛眉尖秀。红潮醉脸，半掩花底重门。怨黄昏。

又

绍兴乙丑春二月既望，李文中置酒溪阁。

日暮雨过，尽得云烟变态，如对营丘著色山。

坐客有歌怨王孙者，请予赋其情抱，叶子谦

为作三弄，吹云裂石，旁若无人，永福前此

所未见也。老子于此，兴复不浅

霁雨天迥。平林烟暝。灯闪沙汀，水生钓艇。楼外柳暗谁家。乱昏鸦。

相思怪得今番甚。寒食近。小砑鱼笺信。屏山交掩，微醉独倚栏干。恨春寒。

喜迁莺令

送何晋之大著兄趋朝，歌以侑酒

文倚马，笔如椽。桂殿早登仙。旧游册府记当年。衮绣合貂蝉。

庆天申，瞻玉座，鹓鹭正陪班。看君稳步过花砖。归院引金莲。

又

呈富枢

云叶乱，月华光。罗幕卷新凉。玉醅初泛嫩鹅黄。花露滴秋香。

地行仙，天上相。风度世间人样。悬知洗盏径开尝。谁醉伴禅床。

喜近莺慢

鹿鸣宴作

雁塔题名，宝津朌宴，盛事簪绅常说。文物昭融，圣代搜罗，千里争趋丹阙。元侯劝驾，乡老献书，发轫龟前列。山川秀，圜冠众多，无如闽越豪杰。

姓标红纸，帖报泥金，喜信归来俱捷。骄马芦鞭醉垂，蓝绶吹雪。芳月素娥情厚，桂华一任郎君折。须满引，南台又是，合沙时节。

鹧鸪天

不怕微霜点玉肌。恨无流水照冰姿。与君著意从头看，初见东南第一枝。

人散后，雪晴时。陇头春色寄来迟。使君本是花前客，莫怪殷勤为赋诗。

忆秦娥

桃花萼。雨肥红绽东风恶。东风恶。长亭无寐，短书难托。

征衫辜负深闺约。禁烟时候春罗薄。春罗薄。多应消瘦，可忺梳掠。

明月逐人来

灯夕赵礼端席上

花迷珠翠。香飘罗绮。帘旌外、月华如水。暖红影里，谁会王孙意。最乐升平景致。

长记宫中五夜，春风鼓吹。游仙梦、轻寒半醉。凤帏未暖，归去熏浓被。更问阴晴天气。

小重山

谁向晴窗伴素馨。兰芽初秀发，紫檀心。国香幽艳最情深。歌白雪，只少一张琴。

新月冷光侵。醉时花近眼，莫频斟。薛涛笺上楚妃吟。空凝睇，归去梦中寻。

上西平

卧扁舟，闻寒雨，数佳期。又还是、轻误仙姿。小楼梦冷，觉来应恨我归迟。鬓云松处，枕檀斜、露泣花枝。

名利空萦系，添憔悴，谩孤恓。得见了、说与教知。偎香倚暖，夜炉围定酒温时。任他飞雪洒江天，莫下层梯。

春光好

为杨聪父侍儿切鲙作

花恨雨，柳嫌风。客愁浓。坐久霜刀飞碎雪，一尊同。

劳烦玉指春葱。未放箸、金盘已空。更与个中寻尺素，两情通。

又

寒食近，踏青时。画堂西。可是春来偏倦绣，乍生儿。

香绵轻拂胭脂。加文褓、初试班衣。诮没工夫存问我，且怜伊。

清平乐

乱山深处。雪拥溪桥路。晓日乍明催客去。惊起玉鸦翻树。

翠衾香暖檀灰。一枝想见疏梅。凭仗东风说与，画眉人共春回。

又

明珠翠羽。小绾同心缕。好去吴松江上路。寄与双鱼尺素。

兰桡飞取归来。愁眉待得伊开。相见嫣然一笑，眼波先入郎怀。

菩萨蛮

天涯客里秋容晚。妖红聊戏思乡眼。一朵醉深妆。羞渠照鬓霜。

开时谁断送。不待司花共。有脚号阳春。芳菲属主人。

又

戏呈周介卿

拍堤绿涨桃花水。画船稳泛东风里。丝雨湿苔钱。浅寒生禁烟。

江山留不住。却载笙歌去。醉倚玉搔头。几曾知旅愁。

又

三月晦送春有集，坐中偶书

春来春去催人老。老夫争肯输年少。醉后少年狂。白髭殊未妨。

插花还起舞。管领风光处。把酒共留春。莫教花笑人。

又

雨馀翠袖琼肤润。一枝想像伤春困。老眼见花时。惜花心未衰。

酿成谁与醉。应把流苏缀。泪沁枕囊香。恼侬归梦长。

又

政和壬辰东都作

黄莺啼破纱窗晓。兰缸一点窥人小。春浅锦屏寒。麝煤金博山。

梦回无处觅。细雨梨花湿。正是踏青时。眼前偏少伊。

又

甘林玉蕊生香雾。游蜂争采清晨露。芳意著人浓。微烘曲室中。

春来瀛海外。沈水迎风碎。好事富馀熏。频分几缕云。

楼上曲

楼外夕阳明远水。楼中人倚东风里。何事有情怨别离。低鬟背立君应知。

东望云山君去路。断肠迢迢尽愁处。明朝不忍见云山。从今休傍曲阑干。

又

清夜灯前花报喜。心随社燕凉风起。云路修成宝月时。东楼怅望君先归。

沆瀣秋香生玉井。画檐深转梧桐影。看君西去侍明光。杯中丹桂一枝芳。

豆叶黄

唐腔也，为伯南赋早梅，复和韵

冰溪疏影竹边春。翠袖天寒炯暮云。雪里精神澹伫人。隔重门。宝粟生香玉半温。

又

疏枝冷蕊忽惊春。一点芳心入鬓云。风韵情知似玉人。笑迎门。香暖红炉酒未温。

满庭芳

寿

梁苑春归，章街雪霁，柳梢华萼初萌。非烟非雾，新岁乐升平。京兆雍容报政，金狨过、九陌尘轻。朝回处，青霄路稳，黄色起天庭。

东风，吹绿鬓，薄罗剪彩，小绾流莺。比渭滨甲子，尚父难兄。满泛椒觞献寿，斑衣侍、云母分屏。明年会，双衣对引，谈笑秉钧衡。

又

寿富枢密

韩国殊勋，洛都西内，名园甲第相连。当年绿鬓，独占地行仙。文彩风流瑞世，延朱履、丝竹喧阗。人皆仰，一门相业，心许子孙贤。

中兴，方庆会，再逢甲子，重数天元。问千龄谁比，五福俱全。此去沙堤步稳，调金鼎、七叶貂蝉。香檀缓，杯传鹦鹉，新月正娟娟。

又

为赵西外寿

玉叶联芳，天潢分润，寿筵长对熏风。间平襟度，濮邸行尊崇。忠孝家传大雅，无喜愠、一种宽容。芝兰盛，彩衣嬉戏，亲睦冠西宗。

丝纶膺重寄，遥防迁美，本镇恩隆。应萱堂齐福，诞月仍同。花蕊香浓气暖，凝瑞露、满酌金钟。龙光近，星飞驿马，宣入嗣王封。

又

三十年来，云游行化，草鞋踏破尘沙。遍参尊宿，曾记到京华。衲子如麻似粟，谁会笑、瞿老拈花。经离乱，青山尽处，海角又天涯。

今宵闲打睡，明朝粥饭，随分僧家。把木佛烧却，除是丹霞。撞著门徒施主，蓦然个、喜舍由他。庐陵米，还知价例，毫髮更无差。

瑞鹤仙

寿

倚格天峻阁。舞庭槐阴转，盆榴红烁。香风泛帘幕。拥霞裾琼珮，真珠璎珞。华阳庆渥。诞兰房、流芳秀萼。有赤绳系足，从来相门，自然媒妁。

游戏人间荣贵，道要元微，水源清浊。长生大药。彩鸾韵，凤箫鹤。对木公金母，子孙三世，妇姑为寿满酌。看千龄，举家飞升，玉京更乐。

又

寿

喜西园放钥。对燕寝香润，棠阴寒薄。东风夜来恶。禁烟时天气，莺啼花落。新晴共约。怕韶光、容易过却。把铜壶、缓浮金杯，禊游行乐。

弦索。笙簧声里，还记兰房，正垂罗幕。初眠柳弱。梅如豆，玉如琢。向凤凰池上，鸳鸯影里，他年何啻紫橐。看流芳，继踵韦平，盛传巩洛。

瑶台第一层

宝历祥开飞练上，青冥万里光。石城形胜，秦淮风景，威凤来翔。腊馀春色早，兆钓璜、贤佐兴王。对熙旦，正格天同德，全魏分疆。

荧煌。五云深处，化钧独运斗魁旁。绣裳龙尾，千官师表，万事平章。景钟文瑞世，醉尚方、难老金浆。庆垂芳。看云屏间坐，象笏堆床。

又

江左风流钟间气，洲分二水长。凤凰台畔，投怀玉燕，照社神光。豆花初秀雨，散暑空、洗出秋凉。庆生旦，正圆蟾呈瑞、仙桂飘香。

肝肠。掞文摛锦，驾云乘鹤下鹓行。紫枢将命，紫微如綍，常近君王。旧山同梓里，荷月旦、久已平章。九霞觞。荐刀圭丹饵，衮绣朝裳。

望海潮

癸卯冬为建守赵季西赋碧云楼

苍山烟澹，寒溪风定，玉簪罗带绸缪。轻霭暮飞，青冥远净，珠星璧月光浮。城际踊层楼。正翠帘高卷，绿琐低钩。影落尊罍，气和歌管共清游。

史君冠世风流。拥香鬟凭槛，雾鬓凝眸。银烛暖宵，花光照席，谯门莫报更筹。逸兴醉无休。赋探梅芳信，翻曲新讴。想见疏枝冷蕊，春意到沙洲。

又

为富枢生朝寿

麒麟图画，貂蝉冠冕，青毯自属元勋。绿野旧游，平泉雅咏，霞舒烟卷朝昏。风月小阳春。照玳筵珠履，公子王孙。雪度崧高，影横伊水庆生申。

早梅长醉芳尊。况中兴盛际，宥密宗臣。琳馆奉祠，金瓯覆字，和羹妙手还新。光射紫微垣。看五云朝斗，千载逢辰。开取八荒寿域，一气转洪钧。

十月桃

年华催晚，听尊前偏唱，冲暖欺寒。乐府谁知，分付点化金丹。中原旧游何在，频入梦、老眼空潸。撩人冷蕊，浑似当时，无语低鬟。

有多情多病文园。向雪后寻春，醉里凭阑。独步群芳，此花风度天然。罗浮淡妆素质，呼翠凤、飞舞斓斑。参横月落，留恨醒来，满地香残。

又

为富枢密

蟠桃三熟，正清霜吹冷，爱日烘香。小试芳菲，时候无限风光。洛滨老人星见，□少室、云物开祥。丹青万汇，熊兆昆台，凤举朝阳。

向元枢曾辅岩廊。记名著金瓯，位入中堂。梦熟钧天，屡惊颠倒衣裳。黄髮更宜补衮，归去定、军国平章。管弦珠翠，兰玉簪缨，岁岁称觞。

感皇恩

寿

绿髮照魁星，平康争看。锦绣肝肠五千卷。出逢熙运，早侍玉皇香案。禁涂扬历遍，纡宸眷。

安养老成，十年萧散。天要中兴相公健。生朝开宴，长是通宵弦管。藕花香不断，南风远。

又

寿

年少太平时，名园甲第。谈笑雍容万钟贵。姚黄重绽，长对小春天气。绮罗丛里惯，今朝醉。

台衮象贤，元枢虚位。壮岁青云自曾致。流霞麟脯，难老洛滨风味。谢公须再为，苍生起。

又

寿

荔子著花繁，清微庭院。贺厦双飞画梁燕。绮罗丛里，百和炉烟祝愿。愿从今日去，身长健。

檀板竞催，榕阴初转。舞袖风前翠翘颤。明年开府，锡宴金钟宣劝。寿星朝北斗，君王眷。

又

寿

豹尾引黄幡，宣麻金殿。雨露恩浓自天遣。搢绅交誉，最乐至诚为善。信知宗姓喜，君王眷。

宝炬密香，玉卮波滟。醉拥笙歌夜深院。西清班近，雅称元戎同燕。要看茅土相，貂蝉面。

夏云峰

丙寅六月为筠翁寿

涌冰轮，飞沆瀣，霄汉万里云开。南极瑞占象纬，寿应三台。锦肠珠唾，钟间气、卓荦天才。正暑，有祥光照社，玉燕投怀。

新堂深处捧杯，乍香泛水芝，空翠风回。凉送艳歌缓舞，醉罥瑶钗。长生难老，都道是、柏叶仙阶。笑傲，且山中宰相，平地蓬莱。

千秋岁

寿

相门出相，和气浓春酿。传家冠珮云台上。庞眉扶寿杖。绿发披仙氅。星两两。泰阶已应升平象。

玉砌兰芽长。定向东风赏。添彩袖，褰罗幌。丝簧俱妙手，珠翠争宫样。江海量。年年醉里翻新唱。

水龙吟

周总领生朝

水晶宫映长城，藕花万顷开浮蕊。红妆翠盖，生朝时候，湖山摇曳。珠露争圆，香风不断，普熏沉水。似瑶池侍女，霞裾缓步，寿烟光里。

霖雨已沾千里。兆丰年、十分和气。星郎绿鬓，锦波春酿，碧筒宜醉。荷橐还朝，青毯奕世，除书将至。看巢龟戏叶，蟠桃著子，祝三千岁。

南乡子

寿

山寺辋川图。霜叶云林锦绣居。寿斝浮春珠翠拥，欢娱。满院流泉绕绮疏。

道气自肤腴。几席轻尘一点无。天要耆英修相业，清都。已有泥书降玉除。

卷珠帘

寿

祥景飞光盈衮绣。流庆昆台，自是神仙胄。谁遣阳和放春透。化工重入丹青手。

云璈锦瑟争为寿。玉带金鱼，共愿人长久。偷取蟠桃荐芳酒。更看南极星朝斗。

醉蓬莱

寿

对小春桃艳，曲室炉红，乍寒天气。七叶蓂开，应金章通贵。梦草银钩，灿花珠唾，是素来风味。满腹经纶，回天议论，昆台仙裔。

秘殿升华，紫枢勋旧，退步真祠，简心端扆。迎日天元，听正衙宣制。尽洗中原，遍为霖雨，宴后堂歌吹。柏子千秋，丹砂九转，今宵长醉。

陇头泉

少年时，壮怀谁与重论。视文章、真成小技，要知吾道称尊。奏公车、治安秘计，乐油幕、谈笑从军。百镒黄金，一双白璧，坐看同辈上青云。事大谬，转头流落，徒走出修门。三十载，黄粱未熟，沧海扬尘。

念向来、浩歌独往，故园松菊犹存。送飞鸿、五弦寓目，望爽气、西山忘言。整顿乾坤，廊清宇宙，男儿此志会须伸。更有几、渭川垂钓，投老策奇勋。天难问，何妨袖手，且作闲人。

天仙子

三月十二日，奉同苏子陪富丈访筠翁于

旧居，遂为杏花留饮。欢甚，命赋长短句，

乃得天仙子，写呈两公，末章并发一笑

楼外轻阴春澹伫。数点杏梢寒食雨。少年油壁记寻芳，梁苑路。今何处。千树红云空梦去。

惊见此花须折取。明日满城传侍女。情知醉里惜花深，留春住。听莺语。一段风流天赋与。

鹊桥仙

靓妆艳态，娇波流盼，双靥横涡半笑。尊前烛畔粉生光，更低唱、新翻转调。

花房结子，冰枝清瘦。醉倚香浓寒峭。雏莺新啭上林声，惊梦断、池塘春草。

渔父家风

八年不见荔枝红。肠断故园东。风枝露叶新采，怅望冷香浓。

冰透骨，玉开容。想筠笼。今宵归去，满颊天浆，更御冷风。

生查子

天生几种香，

风味因花见。

旖旎透香肌，

仿佛飞花片。

雨润惜馀熏，

烟断犹相恋。

不似薄情人，

浓淡分深浅。

减字木兰花

客亭小会。可惜无欢容易醉。归去更阑。细雨鸣窗一夜寒。

昏然独坐。举世疏狂谁似我。强拨炉烟。也道今宵是上元。

眼儿媚

萧萧疏雨滴梧桐。人在绮窗中。离愁遍绕，天涯不尽，却在眉峰。

娇波暗落相思泪，流破脸边红。可怜瘦似，一枝春柳，不奈东风。

昭君怨

春院深深莺语。花怨一帘烟雨。禁火已销魂。更黄昏。

衾暖麝灯落灺。雨过重门深夜。枕上百般猜。未归来。

夜游宫

半吐寒梅未拆。双鱼洗、冰澌初结。户外明帘风任揭。拥红炉，洒窗间闻霰雪。

比去年时节。这心事、有人忺说。斗帐重熏鸳被叠。酒微醺，管灯花，今夜别。

杨柳枝

席上次韵曾颖士

深院今宵枕簟凉。烛花光。更筹何事促行觞。恼刚肠。

老去一蓑烟雨里，钓沧浪。看君鸣凤向朝阳。且腰黄。

彩鸾归令

为张子安舞姬作

珠履争围。小立春风趁拍低。态闲不管乐催伊。整铢衣。

粉融香润随人劝，玉困花娇越样宜。凤城灯夜旧家时。数他谁。

江神子

梦中北去又南来。饱风埃。鬓华衰。浮木飞蓬，踪迹为谁催。自笑自悲还自语，一杯酒，鼻如雷。

晓舆行处觉春回。屑琼瑰。糁莓苔。病眼冲寒，欲闭又还开。水近人家篱落畔，遥认得，一枝梅。

西江月

和苏庭藻

小阁劣容老子，北窗仍递南风。维摩丈室久空空。不与散花同梦。

且作大真游戏，未甘金粟龙钟。怜君病后颊颧隆。识取小儿戏弄。

诉衷情

予儿时不知有荔子，自呼为红蕊。父母

赏其名新，昔所未闻，殊尽形似之美。久欲

记之而因循。比与诸公和长短句，故及之以

诉衷情。盖里中推星球红、鹤顶红，皆佳品。

海舶便风，数日可到

儿时初未识方红。学语问西东。对客呼为红蕊，此兴已偏浓。

嗟白首，抗尘容。费牢笼。星球何在，鹤顶长丹，谁寄南风。

采桑子

奉和秦楚材史君荔枝词

华堂清暑榕阴重，梦里江寒。火齐星繁。兴在冰壶玉井栏。

风枝露叶谁新采，欲饱防悭。遗恨空槃。留取香红满地看。

菩萨蛮

送友人还富沙

山城何岁无风雨。楼台底事随波去。归棹望谯门。沙痕炯断云。

诗成空吊古。想像经行处。陵谷有馀悲。举觞浇别离。

又

微云红衬馀霞绮。明星碧浸银河水。欹枕画檐风。愁生草际蛩。

雁行离塞晚。不道衡阳远。归恨隔重山。楼高莫凭栏。

浣溪沙

咏木香

睡起中庭月未蹉。繁香随影上轻罗。多情肯放一春过。

比似雪时犹带韵，不如梅处却缘多。酒边枕畔奈愁何。

好事近

华烛炯离觞，山吐四更寒月。公子唾花枝玉，尽一时豪杰。

三冬兰若读书灯，想见太清绝。纸帐地炉香暖，傲一窗风月。

南歌子

玉斧修圆了，冰轮分外清。共看星向绣衣明。元是生朝为寿、对难兄。

鸿雁翻秋影，埙篪和笑声。他年中令彩衣荣。记取今宵丹荔、醉瑶觥。

醉花阴

咏木犀

紫菊红萸开犯早。独占秋光老。酝造一般清，比著芝兰，犹自争多少。

霜刀剪叶呈纤巧。手捻迎人笑。云鬓一枝斜，小合幽窗，是处都香了。

点绛唇

小雨忺晴，坐来池上荷珠碎。倬眉浓翠。怎不交人醉。

美盼流觞，白鹭窥秋水。天然媚。大家休睡。笑倚西风里。

花心动

七夕

水馆风亭，晚香浓、一番芰荷新雨。簟枕乍闲，襟裾初试，散尽满天袢暑。断云却送轻雷去。疏林外、玉钩微吐。夜渐永，秋惊败叶，凉生亭户。

天上佳期久阻。银河畔、仙车缥缈云路。旧怨未平，幽欢驻恨入半天风露。绮罗人散金猊冷，醉魂到、华胥深处。洞户悄、南楼画角自语。

蓦山溪

一番小雨，陡觉添秋色。桐叶下银床，又送个、凄凉消息。故乡何处，搔首对西风，衣线断，带围宽，衰鬓添新白。

钱塘江上，冠盖如云积。骑马傍朱门，谁肯念、尘埃墨客。佳人信杳，日暮碧云深，楼独倚，镜频看，此意无人识。

西楼月

即春晓曲

瑶轩倚槛春风度。柳垂烟，花带露。半闲鸳被怯馀寒，燕子时来窥绣户。

踏莎行

芳草平沙，斜阳远树，无情桃叶江头渡。醉来扶上木兰舟，将愁不去将人去。

薄劣东风，夭斜落絮。明朝重觅吹笙路。碧云香雨小楼空，春光已到销魂处。








代中书乞免和御制南郊诗状

右臣今日中使至伏蒙圣慈赐臣等御制南郊七言六韵诗一首令依韵和来者因长日以陈仪方修毖祀体大风而发唱爰着雅章俄赐及于近司实光生于凡目伏惟皇帝陛下先天合德下武膺期以明察而事二仪用慈俭而抚诸夏外薄四海罔不怀柔日览万几未尝暇逸致羣生之茂遂果玄德之升闻乾符坤珍荐臻于纯嘏雁山鸡塞永息于袄氛遗黎得覩于承平率土方跻于仁寿百姓莫知于帝力一人思报于天功乃因周正之辰恭修汉时之祭弁冕端委率礼弥恭珪币牲牢无文咸秩故得三日先甲密雪清尘六师纂严光风拂袵肸蠁昭答福禄来同克符永锡之祥用洽无疆之祉而陛下恭膺景贶濬发睿文穷六义之渊微导三神之眷佑圣人有作幸获于仰瞻下里何知更令于属和共循荒陋但极忧兢虽効冥捜终成累句阳乌委照爝火岂敢以呈辉轩监高悬嫫母或期於掩恶必希矜免庶息怔忪


○授陈惠满仓部员外郎等制

黄门：朝议大夫行尚书祠部员外郎兼判仓部员外郎上柱国陈惠满，操履坚刚，能守文法；朝请大夫前行太子舍人上柱国萧嵩，风情潇洒，见推才器：并颉颃清贯，藉甚芳猷，大事曰祀，蒸人以粒，宜奉旧章，俾承新命。惠满可行尚书仓部员外郎，嵩可行尚书祠部员外郎，散官勋各如故，主者施行。


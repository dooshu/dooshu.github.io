○众星环北极赋（以“辰极镇居，众星拱北”为韵）

惟极天之枢，惟星日之馀。日散精而外布，天枢要以高居。的然守中，昭上元之道著；烂兮繁会，助下济以光舒。况乎有条不紊，既明且疏。虽贯珠而奚拟，纵编贝而岂如。周流无穷，随五纬之轨道；运行有度，参两曜之居诸。疑徐而速，若动而息。不骞不崩，匪差匪忒。俱递迁而序别，各有位而分职。瞻言粲粲，何三五之在东；彗彼累累，亦四七而朝北。是知统太一而为众，处天心而称极。故能总悬象之纲，作垂光之则。不然，何以探天之赜，何以表天之辟。必得一以含默，乃聚黄以修绎。明夫据会者静而处，辅相者动而顺。静乃常德不离，动惟适道无吝。然後众星熠熠，外辨方而不迷；一极煌煌，中居所而作镇。是以仲尼譬为政之德，羲和时敬授之信。则天道恒象，人事或遵。北极足以比圣，众星足以喻臣。惟臣不矜德，合星之夕惕；惟圣不伐道，配极之日新。故得肃清黄道，利贞紫宸。岂惟大邦是控，临明御众而已。实将先天稽极，後极立经。仰观其动静，旁畅其仪形。然後为政同乎北极，来方类乎众星。斯乃先哲之臣，是崇是奉。皋陶所以迈德，虞舜所以垂拱。不然，彼众星之环北，又奚足以为重。

林宝

宝，济南邹县人。元和时官太常博士。


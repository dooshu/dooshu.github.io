陆游　冬日读白集爱其贫坚志士节病长高人情之句作古风

君子亦有慕，不慕要路津；

君子亦有耻，不耻贱与贫。

风俗未唐虞，诗书非一秦。

展转不能瞑，卧听鸡唱晨。

陆游

陆游　冬日读白集爱其贫坚志士节病长高人情之句作古风

天下不难一，孰能凝使坚？

自古功已成，或散如飞烟。

惟唐用房魏，规模三百年。

至今河潼路，过者犹泫然。

陆游

陆游　冬日读白集爱其贫坚志士节病长高人情之句作古风

汉祸始外戚，唐乱基宦寺。

小人计已私，颇复指他事。

公卿恬骇机，关河入危涕。

草茅岂无人，死抱经世志？

陆游

陆游　冬日读白集爱其贫坚志士节病长高人情之句作古风

成童入乡校，所愿为善士；

富贵本邂逅，不遇亦已矣。

生轻名义重，固守当以死。

堂堂七尺躯，勿使污青史。

陆游

陆游　冬日读白集爱其贫坚志士节病长高人情之句作古风

劲风东北来，茆屋吹欲裂。

出门有奇观，湖上千峰雪。

日高炊未具，岁晚衣百结。

士岂无一长，所要全大节。

陆游

陆游　冬日读白集爱其贫坚志士节病长高人情之句作古风

吾常慕昔人，石介与王令；

挑灯读其文，奋起失衰病。

吾徒宗六经，崇雅必放郑。

人众何足云，少忍待天定。

陆游

陆游　冬日读白集爱其贫坚志士节病长高人情之句作古风

郊居四十年，草木日夜长。

乔松已偃盖，稚松出蓁莽。

儒生学仁义，敢废自培养；

郁郁栋梁姿，拔地当百丈。

陆游

陆游　冬日读白集爱其贫坚志士节病长高人情之句作古风

仕如柳柳州，牋奏典仪曹。

君恩笃始终，赐骸老东皋。

历观亲党间，如我亦已遭。

世世当歛退，里门不须高。

陆游

陆游　冬日读白集爱其贫坚志士节病长高人情之句作古风

镜湖有隐者，莫知何许人。

出与风月游，居与猿鸟邻。

似生结绳代，或是葛天民。

我欲往从之，烟波浩无津。

陆游

陆游　冬日读白集爱其贫坚志士节病长高人情之句作古风

卜日家祭灶，牲肥酒香清。

分胙虽薄少，要是邻里情。

众起寿主人，一觥潋灩倾。

气衰易成醉，睡觉窗已明。

陆游


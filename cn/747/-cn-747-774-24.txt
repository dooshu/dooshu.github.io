○为荥阳公与京兆李尹状

伏承荣膺新命，伏惟感慰。阁下深蕴材谋，久未登用。虽当剧任，犹屈壮图。然五岁之中，二都咸历。东京圭表，已肃於殷顽；西雍山河，伫奔於晋盗。便承宠擢，入赞休明，注望之诚，顷刻斯至。某实无材术，谬忝察廉。方苏瘴峤之疲羸，阙觌章台之风彩。受厘辱召，对策叨名。虽羁旅於小藩，实寤寐於馀眷。未期拜贺，无任驰思。


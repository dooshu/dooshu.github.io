◇并有父母丧练日居庐垩室

前丧既周，应毁庐为垩室，而後丧犹应居庐。古者受吊於庭阶，庐垩室自是寝处之所。今虽以庐垩室为丧位，然自异於经矣。母丧既练而父亡，为母伸服，乃问刘表诸儒及太始制，皆云「父亡未殡而祖亡，承祖嫡者，不敢服祖重，为不忍变於父在也。况父在之日，母久已亡，宁可以父亡而变之乎！」意谓立服之旨，皆定於始制之日。女子大功之末可嫁，既嫁，必不可五月而除其服，男子在周服之内，出为族人後，亦不可九月而除矣。父为大夫，子为父後，降伯叔父大功，或已两三月而父亡，宁可得伸服周乎？是知凡服皆以始制为断，唯有妇人於夫氏之亲，被遣义绝，出则除之。（《通典》九十七。）


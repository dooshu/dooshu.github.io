○袁家渴记

由冉溪西南水行十里，山水之可取者五，莫若钴钅母潭。由溪口而西陆行，可取者八九，莫若西山。由朝阳岩东南水行至芜江，可取者三，莫若袁家渴。皆永中幽丽处也。楚越之间方言，谓水之反流者为“渴”。音若“衣褐”之“褐”。渴上与南馆高嶂合，下与百家濑合。其中重洲小溪，澄潭浅渚，间厕曲折，平者深黑，峻者沸白。舟行若穷，忽又无际。有小山出水中，山皆美石，上生青丛，冬夏常蔚然。其旁多岩洞，其下多白砾，其树多枫楠石楠便槠樟柚，草则兰芷。又有异卉，类合欢而蔓生，葛水石。每风自四山而下，振动大木，掩苒众草，纷红骇绿，蓊{艹勃}香气，冲涛旋濑，退贮溪谷，摇扬葳蕤，与时推移。其大都如此，余无以穷其状。永之人未尝游焉，予得之，不敢专也，出而传于世。其地世主袁氏，故以名焉。


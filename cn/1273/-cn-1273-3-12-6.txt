忆上杭旧游　十五首


前年记作上杭游，路入林塘村名境便幽。三宿空桑吾不厌，春灯山寺话神州。

江随山势百千盘，江上春云酿暮寒。满径山桃红簌簌，斜阳呼渡大姑滩。

黄坑黄笋旧知名，惜我来时笋未生。我是主人兼看竹，绿蒙蒙地一兜行。

寻碑亲拜左丞坟，谱牒都成史阙文。七百年来遗老尽，更无人说旧参军。维禄公坟，曰左丞地。家谱以公孙迁粤者，官居左丞，故云。考始迁粤为公玄孙，乃宋左丞议郎，即信国参军创兆先生父也。

春田漠漠草萋萋，油菜花开烟叶齐。鬼谷祠边春市散，淡云微雨过蓝溪。

各乡各族分房祖，各有家祠额字嵌。龙虎朱竿狮白石，门前灯写大官衔。

梅花十八洞中天，闻有桑麻未垦田。洞口云封人不到，空中楼阁住神仙。

柿叶微丹栗叶黄，园林无限好秋光。我来刚在春风里，万树梨花玉雪香。

万峰顶上访前朝，龙碗相传出御窑。皇觉天人遗像在，家家齐捧佛香烧。

东南山豁大河通借用唐人句，汀水南来更向东。四面青山三面水，一城如画夕阳中。一作“满城楼阁画图中”。

斗旁拜鬼都何益？且拜吾家两直臣。百尺楼头看天象，古来豪杰尽星辰。城内祠有魁楼。两直臣谓族祖给事弘、御史道隆也。

萧疏树石香光画，乞付装池橐载回。残册流传佳话在，有人拼弃一官来。果园以董文敏画册赠，云前有某曾因此画为上官迫索去官。

遍传绝学到东夷，寥落中原事可知。今日阳明祠下过，冥冥雷雨读残碑。

知是烟痕是露痕？四山一碧竹连村。家家制纸临溪屋，水碓声中昼掩门。

三年不负题诗约，十日曾为置酒留。如此溪山归未得，眼前沧海正横流。






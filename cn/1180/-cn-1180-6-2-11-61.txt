答蓟镇巡抚张崌崃


虏酋帅众掠史、车二酋，原因盗马索赏耳。夷虏彼此侵盗，乃其常态，谅无他虞。但史、车二酋，每每挑衅于各部，及其来攻，又急控我，谓其侵犯，且求庇援。不从则彼谓我不足恃，而有离心。从之则各部又谓我曲庇有罪，而窃为口实。要在辩其曲直，从公处之。顷直指仓惶来报，已详示以此中委曲，令听督抚处分也。






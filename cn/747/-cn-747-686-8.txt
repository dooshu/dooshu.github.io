○枝江县南亭记

京兆韦庇为殿中侍御史河南府司录，以直裁听，群细人增构之，责掾南康，移治枝江。百为得宜，一月遂清。乃新南亭，以旷怀。俯湖水，枕大驿路，地形高低，四望空平。青莎白沙，控柞缘崖，涩芰圆葭，诞漫朱华。接翠裁绿，繁葩春烛，决湖穿竹，渠鸣郁郁，潜鱼历历，产镜嬉碧，净鸟白赤，洗翅吃。缬霞烟，旦夕新鲜，冷唳喧啼，怨抑情绵。令君骋望，逍遥湖上，令君宴喜，弦歌未已。其民日致，忻游成群，使缨叹恋，停车止征。实为官业，而费家赀，不妨适我，而能惠众。呜呼！是乃仁术也，岂直目观而已乎。人知韦君若是也多，惜以尺刀效小割，异日赋政千里，总戎疆场，吾知其办终也，亦若是而已矣。乃为作记，刻於兹石，以图永久。


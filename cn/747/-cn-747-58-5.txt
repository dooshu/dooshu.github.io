○授王涯中书侍郎平章事制

门下：上宰参职，所以法三台之耀；中枢议政，在乎遂万邦之宜。朕获承鸿休，思建皇极，冀沃心而纳诲，恒注意以求贤。通议大夫尚书工部侍郎知制诰翰林学士上柱国清源县开国男食邑三百户赐紫金鱼袋王涯，动直静专，践方居易，挺岁寒之劲质，抱夙夜之端诚，言唯守中，虑每经远。属者禁垣挥翰，五字日宣；选部持衡，九流风动。荐居肘腋之地，历试股肱之才，进尝伏於青蒲，出不泄其温树。牟融得大臣之节，毛玠有古人之风，询庙算於生知，论兵钤而暗合。方今戎车尚驾，郊垒犹多，必俟清明，以消氛沴。是用付以机密，陟於崇高。尔惟发号令以端其四方，陈便宜以宽於百姓，行台阁之故事，宏朝廷之大体，秉德以立，徇公不回。俾予一人，垂拱而理，敬听朕命，懋哉懋哉。可守中书侍郎平章事。


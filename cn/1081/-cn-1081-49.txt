卷四十九

钦定四库全书

怀麓堂集卷四十九

明　李东阳　撰

文稿二十九

志铭

退庵处士赵公墓志铭

予旧居西涯与退庵赵翁同里先公年与相若时岁相还往既迁城西时时念之翁以其子永学於予先公实见命焉先公之丧翁每为助及经理诸葬事不厌纎悉且为相吉壤迩厥先墓曰庶几他日相从於地下也予用是念之不忘呜呼孰谓翁亦弃我去耶翁本临淮武家祖仲良以伯父胜贵赠明威将军长陵卫指挥同知考讳云从兄於官遂为京师人翁失怙与兄某承奉母贺氏以居甫弱冠辄共任家政远涉湖海为陶倚术既负艺识侪类归服家日裕视兄为多兄卒礼事寡嫂婚从子三人一人为僧别构庵居之独念得嗣晚义给贫困折券弃责将为後地踰年而永生又数年後得子?翁曰永也敏可使就学俾事举子业将用儒显盖於此有遗望焉病且革强执予手意有所属也将属纩其家问之曰得无念永乎乃泫然陨涕而絶方予之未至也以所名子通沾贾事颐指手授克获其力人亦以见公之能云翁初娶吴氏生女四人适某某继娶胡氏生永?及二女适某某翁生某卒某夀七十六墓在都城西北傅家庄之原旧以族葬吴窆其右方至是永?启竁内公柩祔以吴而半虚焉既得卜於某日永号泣请曰非先生铭孰以慰吾父者乃为叙及铭铭曰吾父之葬实邻翁墟吾神不孤翁与为徒翁生我娱翁死我吁我情所於铭其舍诸曷其访翁墓祀之余

喻孝妇墓志铭

有服衰杖桐乞为其母氏铭者介指挥张文仲以请予辞曰女德类弗着勉为之非吾意也张曰兹有孝行其诸异乎世之为妇者敢因以请问其姓名则吾友司务喻以正之兄以善之子心固已许之诵其状为训导仇东之所着盖喻氏一孝妇也因叹曰嗟乎近乃有斯人哉世之称为子者尚不克自致於亲况妇姑哉诚有是虽不吾请吾固将传之按孝妇姓王氏讳真其先出浙之仁和永乐间徙实京师为顺天大兴人考讳贵母陈氏喻本南昌望族以尺籍隶京以善其少也方择配孝妇归焉事姑韩谨甚韩尝病亟药弗效孝妇计无所出瞿然曰尝闻老医言人肉疗奇疾非此不可即潜入帏中剪左股肉为糜以进韩食已爽然而苏曰吾已分死不救何醒之亟也孝妇匿不言韩察其有痛状询家人得之泣曰新妇乃至此乎天道亦甚迩愿新妇他日得妇如新妇也邻党叹息或为泣下以善以内行不自暴有司者莫能旌之然人多称为喻孝妇云孝妇年六十三卒某日葬大兴东郊下马社先茔之次子一曰春尝捐赀给边授阶七品孙一初孝妇之嫁也喻业中落以善始起废成裕孝妇称内政实与有力及富不妄费一钱惟享祀必洗腆抚臧获务俾暖饱无怨言此其余事云铭曰昔有崔妇登堂乳姑姑视吾妇汝报不孤喻妇实难彼崔弗如彼以其力我以吾躯惟天弗诬有子克家有状足徵我铭匪夸

明故封大中大夫陕西布政司左参政梁公墓志铭

崞为县在代州边地多武尚鲜有以儒显者自直轩梁公以子景贵封徵仕郎兵科给事中再封大中大夫陕西右参政其配某累封至淑人及见其子为都御史乡有识者皆感奋曰贤哉梁公乃以子致贵如此皆遣子弟就儒业多至若千人比公卒无大小疏戚皆会吊齎咨涕泪以为公实启我今不可作矣时都宪公方承勅廵抚湖广归奏於朝计襄事期迫不克久滞都邑预嘱其甥丁户部绅请予铭刻石公讳资字叔敬直轩其别号也曾祖某祖某考某皆寓儒於农公通六艺能为五七言近体诗每见前贤格言善行必兴慨慕恒叹後进士曰读书不求实践犹不读也性质直无他嗜口不谈势利尤不信释老丧家有问礼者辄云佛老法语人过及改悔则又为奬振之故虽被斥责亦不为憾且赖以自直达官贵人多折位势为礼貌若都御史李公祝秦公綋每询兵农政务语必移日而一不及私二公退曰梁先生吾之石洪温造也不能言口授以诗辄成诵知非凡子俾举进士竟以是成其在兵科为给事中戒以清慎始貤锡命为参政益举职左都御史余公子俊而下阶旌之吏部下御史覆实命始再锡副都御史虽要显秩不过三品锡不改命然乡之人皆以都宪礼尊之无异词公益逊避若未始有者盖终其身不变也尤嗜义婣戚婚葬视力为给旁及邻里多饮惠沐泽焉夀八十有三忽疾革召子孙具汤沐澡衣曰吾今日稍倦殆将归矣问以後事不答越明日乃逝是为某年月日配史氏贤而同封累号曰淑人先公卒子二长琮义官璟其次也孙五枋楫及某某曾孙七淑人葬某原公卒之年某月某日启竁而窆以淑人祔呜呼古者文质并用乃称君子世降俗薄识者病之梁公以经学显实由父教都宪尹敦雅不浮慎守恒执不为势位所移易其於家训盖有徵焉公其贤哉生有誉望没有铭志以贻後人非侈也铭曰梁望西徼显於封君维君有封维子有勤我遡求之由枝逮根越三世以降种德以芸久乃有获自贻厥身屹屹西亭位隆望尊彼稗与莠曾何足与伦我最其德以刻铭之

明故镇国将军都指挥同知王公墓志铭

王氏出凤阳颍上为世族元山东行省右丞荣入国朝内附洪武初授神莱卫百户迁密云中卫副千户子礼嗣从大宗靖难迁指挥佥事子宣嗣实生公讳荣字士华五岁而孤正统改元嗣指挥佥事署卫政分领边伍名渐着天顺壬午用荐承勅镇密云古北口诸路公申号令利械器阅实兵旅分前後次日严备守宪庙即阼赐白彩币敌入寇公出龙王谷追三百里俘男妇八人斩首九级捷闻擢署都指挥佥事所统官军士赐官赏有差成化癸巳敌甫入公出大水谷追四百里斩首五级遂拜受都指挥佥事甲午复追敌古北口三百余里斩首十七级归所掠牛羊以百类迁都指挥同知躬閲要害置窖窝弓钉盘诸器贼近辄受窘以去其所镇地西东五百里长城万余丈皆垒石为之水至辄败修筑无宁岁公炼为石灰填土为甃重治之城因不圯复以地广难备请移阙东北姜毛谷诸隘地增城堡远斥堠前後至二十五年境内宁谧朝议伟之会有嫉公者媒孽其短遂谢事居五年卒弘治某年月日也夀六十葬城东五里原先墓予闻边将与大将异才而所处亦异宜公所负抱无愧所谓边将者用不竞施而满见沮厄岂不惜哉公娶夫人孟氏继夫人朱氏子五人某某孙三人某光禄典簿李君廷器为勲请铭自为着行状并道其终始之概如此铭曰关城翳翳为国东严屹屹王公手扼其隘寇至辄退我击其背彼既失势莫我敢肆孰能挫公敌不在外公不自媿曰我宁退官我自取亦复我弃孰谓公弃公泽在世

杨君丁宜人合葬墓志铭

吏部右侍郎杨君文懿之配宜人丁氏扶公丧归鄞朝廷方遣官治葬宜人亦卒其子按察副使茂元任湖广合葬於堂洞山之原公行既有铭而宜人事未及载茂元乃具书请於公弟翰林侍讲帷立速不置予以公故不敢辞宜人公同县人也父讳瑄正统间举乡荐未仕而卒时宜人甫四岁从母楼育於县南王氏王氏翁讳宗遂颇读书尚义气见宜人夙端慤不苟赀笑口授孝经小学慎为择对公以诸生赴试间过翁翁与语惊曰此名世才也遂以宜人归之宜人出富家而杨氏世素儒食指数百藜菽苦弗继宜人脱簪珥躬织作以佐养且给公游学费虽涉疲悴了无怼色人以为难景泰庚午公发解浙江明年举进士以翰林庶吉士丁父忧连遭大父母丧宜人承公意治後事甚备事姑张夫人寒暑不易节见称孝妇既阕服从公於官天顺壬午以编修贵封孺人迎张张弗至每制新衣及致珍味封袭以归成也戊子从公归觐日具冠帔自堂下上食及治葬如丧舅时己亥以侍讲学士贵拜宜人命及公迁少詹事始得通籍中禁预两宫朝贺屡荷锡赉公为吏部二子及诸弟皆举进士布列京署家极显宜人犹勤内政躬课诸妇习女事每客至庭户辄闻织纺声家人劝少休则曰我固乐此且以为子孙法耳盖至於老不变耳弘治某年月抵家以积忧成疾某日卒夀六十有四少公一岁三子茂元其长乙未进士累今官次茂贞早世次茂仁丁未进士刑部主事皆有文孙七女孙三某月日合葬焉呜呼文懿公以家学名天下其子姓羣从蒙养童习皆是物也及其渐积涵洽以底於大成岂独庭训固亦有内则哉是宜铭宜人之德以为公祔铭曰羃羃深闺左书右诗为女中师严严庙宇朝鉶暮吕为大夫宗妇少而劬劬老而於於我俭我勤孰我或渝以迪以遗皆夫君之余其余伊何台尔鼎尔我力弗既庶其在此虽复有此惟夫君是似夫君是似我死其无媿

封孺人张母姚氏墓志铭

都察院右副都御史张公敷华以湖广布政使拜廵抚山西之命归安福省母姚孺人至黄州得讣亟奔治葬事事且集以例告守制於朝会广东参政伍公孟贤在京师因请着事以属东阳为铭以掩诸幽时其先御史公讳洪死国难以遗衣冠葬於官山原已四十有三年至是合葬礼也初张氏世居安福之梅溪为着姓而姚氏亦望於杉溪两溪同里二氏之为婣娅不絶孺人父讳某氏母某生而敏慎礼辨内外虽属姻戚罕有一见其面者涉书史能解列女传恪奉妇职姑疾踰年躬进汤药葬祭无违度御史公既取进士有官守劾奸纠慝不复顾家孺人独任内政不贻外虑公按蜀有患其摧剥者挟贿入京师为中伤计而官邸清肃无所投隙竟厄不行正统己巳公扈从至土木不克归孺人日夜号恸声彻衢巷後朝廷进録死事貤恩封孺人左右进命服服以拜赐已而泣曰未亡人以遗孙故不能死诚不忍服是遂终身不复服擕孤南归日勤苦为业遣就外傅尝指公所诵书谕之曰此汝家世业汝父以汝辈遗我汝弗子我即弗能母他日何用见汝父於地下後敷华以公廕为国子生继举进士累官布政使历浙江湖广孺人皆就养於官意甚乐然虽贵夀时亲女事婢仆效职僚属家亦有化者焉居湖三年忽思归归数月病革前数日谓诸孙曰汝父已得都御史行省我矣盖其神爽不乱如此呜呼古恒以忠臣烈女相配谓委贽与致命之义同也御史公不辱於国而孺人不玷其身以成其家亦庶几此妇不媿此臣也其固有所视傚然哉孺人夀八十生某卒某葬某子三某某女二适某某孙四某某因为铭曰夫死国难妇死夫妇虽後死死不孤孤者既壮荣弗枯先咷後笑非我图图用不辱为道余报归地下同欢娱夫乎不愧汝与吾朔魂楚地归来乎彼鬟弗终隳厥初朝拥荆髽暮罗襦生如繁葩死泥涂谁复此景收桑榆我徽懿行厥子於铭哉铭哉卒不诬

外姑宋夫人墓志铭

呜呼悲夫我外姑宋夫人之丧外舅蒙翁岳翁无一息之胤其伯氏处士公亦已夀终从子许又客於外病且革家具萧然无以供後事者自脱簪制棺为月制制甫毕而纩属决於是伯陆氏为治丧从子均垣墉从孙子户林及标格楫梁桂集相与奔走扶柩归漷县相於公墓东阳谨着铭刻石以内诸幽呜呼我蒙翁之盛德大节所以遗其家者乃至此哉夫人陕之咸宁人世有显者夫人生而庄肃知书能琴精女事厥考前知州翁择婿得翁曰此天下士也遂归之舅氏府君指挥公家甚盛姑刘夫人性严奉养惟谨正统末翁进士及第历翰林编修修撰受知英宗以天顺初元入内阁言曹石二家必反因得祸戍肃州夫人实从居五年宥还京师宪宗即祚翁被召复为修撰出知兴化府夫人留京师翁既致政当成化壬辰卒後二十年夫人夀七十有二乃卒盖公素笃孝友夫人志协力相不遗其忧翁竭节尽职不复顾私夫人贵不外溢处难不内怼翁重义博爱恤人之孤拯人之急曰汲汲不暇夫人惟所命犹恐弗给若恒事常职未尝畧有德色及孀居处独拮据掇葺矻矻终其身而门阀屹立声望不坠居常谈翁所履历及闺闼间语皆慷慨激烈得其义荣非负丈夫器识者殆不及此故公卿旧故多致尽敬里党诸子皆有所傚法焉夫人其贤哉夫人生子四人俱殇女六人某某内德?归东阳为继室为外孙者一惟东阳之子兆先而已呜呼吾妻之亡兆先生甫四月夫人间谓东阳曰吾欲见吾外孙之有妇也乃聘於吾友潘君时用之仲女夫人实相成之东阳系朝籍不及赴葬遣兆先执绋行以某曰葬夫人以编修贵被封曰孺人今称夫人致私敬也铭曰妇德不必同惟厥从福履不必隆惟厥终厥终伊何夀则希有厥从伊何名以不朽呜呼天乎竟何咎

封太安人杨母张氏墓志铭

东阳与杨应宁为知己二十年获拜其母太安人数矣应宁为按察司佥事提学山西太安人卒於官邸应宁书来徵铭曰一清俟此以葬因属其门人礼部主事乔寄为状翰林庶吉士阎价华继刻石京师寓而归先公之丧应宁方以书吊我慰我今遽有是托予复恶能无情哉按太安人姓张氏大父为湖广九溪卫安福所官世居澧州太安人时为处子方少闲内则应宁先公娶张继刘皆早世念尝为澧州判官闻太安人家范甚习乃继聘焉及归刘安人遗女甫晬病几死亲提抱同卧起求良医善药而愈之公自厉为清白吏佐以勤俭及同知化州从居十年服饰皆嫁时物处同辈金绮炫赫中晏如也州有剧寇城且陷僚属家皆襁儿女为走计太安人遣人觇公方乘城治战具曰无忧也治家事如常时诸家恒视以为重卒无他变公本云南人既谢官占籍巴陵太安人脱簪珥易布粟以为日应宁应奇童荐奉公及太安人上京师及承诏读书翰林举进士公始弃养後拜官中书舍人三载考最例得给公勅命进阶儒林郎太安人封六品号从夫贵也应宁满九载待次疏乞归云南省祖墓留太安人居镇江既修祠合族还始置田买屋宇为常业太安人实指画之应宁得山西命重劳起居欲乞终养太安人不许许就养至则体不通应宁不敢数出廵太安人辙使行至平阳得病报驰还司太安遂不起是为弘治戊申五月二十五日夀六十有三太安人敦重简言笑祀事必恪礼处姻族驭臧获无疾言怒色慈而能教京曹宾友以应宁故造访踵接必丰馈食或闻应宁饮笑过度必婉语戒之山西学政久貤应宁力剗宿弊有无赖子挟势挠抗索治之几毙杖下太安人闻之愀然曰法固当尔顾人命亦至重尔父尝言刑曹务平恕竟尔忘之耶应宁之文行一时树立卓卓虽出父训亦太安人教也初同知公病革念不能归云南巴陵仅系空籍而刘安人女适镇江胡宗允拟卜居邻未果太安人实命应宁葬於镇江丹徒大山支之原始吕县籍兹以九月六日启竁而祔又尝念应宁壮未有子命以云南族兄续次子绍芳告公祠堂为冢嗣此二事皆功於杨氏故特志之铭曰孤城岌岌桴鼔亲执我从夫者以死殉急翼翼重闱命服有仪非子斯才孰我克驰我相夫勤诲子以慈而飨厥终孰谓弗宜其飨几何勤则多有我亷其取以遗我後九原有知不我心负孰能我铭吾子之友

明故广西布政司副理问致仕叶公墓志铭

吴江地多水坎不能葬者必筑甃石冢於其上其工累数千百计凶事既不豫事多至仓猝不克固以为常患味蓴叶公既老自营图夀藏曰吾得从司空图游足矣乃相吉壤於殿宇围之原方事封筑未竟而卒其子绅益筑之踰年而後举成先志也公讳芳字子春世居吴江之汾湖湖多蓴亢姓所嗜故以为号会大父仲宾九江府仓大使父蕙母郑氏公性笃而敏善记诵尤工属对习诗经举子业为县学生御史彭公朂孙公鼎督学政每试必置优等试乡闱屡科不利以年当贡同学有徐文玉者母年老遂让之又二年乃贡礼部入国监以例归宁时怙恃既失与其配居刻属为业又十有五年授广西布政司副理问志存公恕贺县卒四人樵於谷皆坐淫罪久不决公疑之廉得实止罪其二二人获免时称为明当川民林姓者以荒岁转徙其田为富民所业比归不克复他官言田久无主非富民存之亦为他人有矣公独谓田本林产今其故主在恶得言无乃取其大半归之富民以白金赂公欲尽得之公叱不听在官几九载无公私过藉以老乞归廵抚都御史朱公英素善器使不辄听恳乃得释居家敎礼义虽底富盛二子皆登科籍恒欿然不以骄人邻有为不孝者呼而切戒之卒自感化乡人称之公年七十有六生某卒某卜葬某子四绅其长举於丁未进士为户科给事中有名孙七公夙勤子教念尝诎於科目欲偿取於後及见其子之成曰吾不憾矣今天子即阼绅奉使南服期得归觐弗及歛例复命於朝乃返襄事因奉状请予铭且自述其葬地始末如此给事中例有封勅必满三载始得拜姑铭此以俟诸他日铭曰汾湖叶公古逹者年未髦期廵於野後十年余葬兹土身所自营非手假生怡死安此其所生有令名没不腐樵牧之辈安敢侮

明故南京工部尚书刘公墓志铭

公姓刘氏讳宣字绍和一字应召其先世家南昌有讳君造者住南昌为吉州推官始留居安福祖讳尚勤考讳祖昭俱赠太常寺卿公八岁而孤长値家难力就学受春秋於礼部侍郎李公绍正统丁卯春父戍卢龙徒步至京师冬无纩手足皲裂忽冻死道上有老妪饮以羮始苏夏常中暍有逓夫以热土覆脐摘园瓜食之乃复进己巳北使假贡献图窥伺公上疏言不可信宜豫为备後六师失利公从武官守天津密赞戎事或诱之逃或留妻以女皆弗听事定乃反景泰庚午例得校艺京闱廵抚都御史邹公来学奇公才曰子必为解元闻者皆笑比试果一登第一名顿起辛未会试第九举第二甲进士简入翰林为庶吉士壬申授编修癸酉代祀北镇丙子修寰宇通志成迁修撰天顺戊寅归省母彭淑人迎养於官庚辰同考会试壬午典京闱乡试人服其公甲申宪宗即祚命充经筵讲官丁亥九载秩满擢春坊右谕德寻以英宗实録成迁右庶子庚寅擢南京太常寺少卿上疏请增置太庙宝座更造进鲜服定乐舞生名数图画功臣诸庙数事多见采纳丙申丁母忧己亥还任壬寅进本寺卿兼掌国子监事修正条教恤病赙死士类咸悦服琉球国遣子弟就学公据例请给薪米衣服抚之加厚学者奉束修金公辞弗受丙午召入为吏部右侍郎学者复申前请事闻命公受之公在吏部每留意人才政务毕举丁未旱代祀北岳北镇祀毕而雨弘治戊申今上皇帝特进左侍郎庚戌进南京工部尚书剗奸弊稽出纳偿官逋数千而羡倍之辛亥某月卒夀六十七公事母孝待寡嫂以礼鞠女兄有恩性耿直好折人过人亦以此重之尤熟本朝典故能历数公侯世系成化初礼议庆成宴坐尚书姚公夔询公公历举旧制某官坐某所姚据以上奏行之至今为文务理胜所着有冲澹集藏於家配王氏累封淑人子三长秉常以公廕为国子生次某某某月日葬上遣官治葬吊且赐祭云东阳公京闱所举士也故秉常来乞铭东阳其忍铭公亦何敢不铭铭曰六卿分职两曹并举公居南曹实掌邦土天子曰咨作我肱股乃身在外心实予辅诸吏奉法羣工信度天子曰都是咸在汝公在吏曹为衡为权公在大学有身有言文为国华公在词垣由终遡初亦罔不贤天之培之以岁以年国有耆旧若龟筮然胡生之艰而弗其延我叙公行扬幽贲玄诰命有章谕祭有文君恩在兹过者式焉

怀麓堂集卷四十九








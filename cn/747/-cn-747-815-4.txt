○代人上路相公启

某启。某本本异仙才，又非良器，叨因射策，偶忝决科。始脱麻衣，才沾斗粟。方期清慎，稍窃宠荣。无何不善摄生，遽沈痼疾。悬蛇结衅，斗蚁成灾。针石屡加，驽羸无减。并相如患渴，虽觉有瘳，比元晏病风，犹稀可疗。实以弥年伏枕，终日闭关，婴幼素多，饣糊莫给。肠然烈火，鬓染繁霜。分无荣达之由，敢望陶熔之力。家室以幸联姻戚，合候起居。伏蒙特轸襟灵，深垂顾问。咨嗟生业，悯恻羁危。许以转衔，致诸外府。侧聆嘉命，寂听好音。扶策病躬，开张泪目。仰希尊旨，如释沈疴。拜赐犹余，衔恩欲泣。望朱门而尚远，铭丹慊以先深。必也果践玉书，不移金诺。资粮有羡，药饵无虞。然後访三世之名医，求千金之显效。获离枕席，再服冠缨。维此升沈，实系恩德。困而待问，希同喘路之牛。誓此酬恩，愿比栖囊之雀。谨专奉启，起居陈谢。


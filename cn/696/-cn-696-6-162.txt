送伟男应试金陵


吾党作赋才，生平徐与李。
顾郎突兀势莫当，瑰丽直与张衡比。
一赋南巡汉武皇，眼中历历千馀里。
非无故交杨得意，羞作词臣拜天子。
忆得昨岁南皮游，建安七子相唱酬。
峥嵘凌厉气不一，就中称尔多风流。
君才若雷雨，杳冥而飕飂。
龙螭吟深穴，虎豹腾高秋。
我为怪之不敢问，咫尺若见精灵愁。
君今辞我去，悽恻横道周。
凤凰翻然谷水阳，行游帝乡日月旁。
击桂楫，采明珰。
登木末，浮莲塘。
笑傲钟山巅，下视江水心茫茫。
无论南朝四十帝，我家西京王气长。
欲借君才为黼黻，当年狎客无文章。
秋风瑟瑟黄云堆，我亦振驾燕昭台。
望君就徵会稽守，承明对策皆奇才。
更愿关东扫群盗，渭桥北望呼韩来。
从上东封侍簪笔，勒功颂德天门开。





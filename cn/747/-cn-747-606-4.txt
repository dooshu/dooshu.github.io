○牛头山第一祖融大师新塔记

初，摩阿迦叶受佛心印，得其人而传之，至师子比邱，凡二十五叶而达摩得焉。东来中华，华人奉之为第一祖。又三传至双峰信公，双峰广其道而歧之：一为东山宗，能、秀、寂其後也；一为牛头宗，严、持、威、鹤林、径山其後也。分慈氏之一支，为如来之别子。咸有祖称，粲然贯珠。

大师号法融，姓韦氏，延陵人。少为儒，博极群书，既而叹曰：“此仁义言耳，吾志求出世间法。”遂入句曲，依僧炅，改逢掖而缁之。徙居是山，宴坐石室。以慧力感通，故旱麓泉涌；以神功示现，故皓雪莲生。巨蛇摧伏，群鹿听法。贞观中，双峰过江，望牛头顿锡曰：“此山有道气，宜有得之者。”乃东，果与大师相遇。性合神契，至於无言，同跻智地，密付真印。揭立江左，名闻九围。学徒百千，如水归海。由其门而为天人师者，皆脉分焉。显庆二年，报身示灭。道在後觉，神依故山。戒香不绝，龛座未饰。夫岂不思乎？盖神期冥数，必有所待。

大和三年，润州牧浙江西道观察使检校礼部尚书赵郡李公，在镇三闰，百为大备，尚理信古，儒元交修。始下令禁桑门贩佛以眩人者，而於真实相深达焉。尝谓大师像设，宜从本教，言自我启，因自我成。乃召主吏籍我月入，得缗钱二十万，俾秣陵令如符经营之。三月甲子，新塔成，事严而工人尽艺，诚达而山神来护。愿力既从，众心知归。撞钟告白，龙象大会。诸天声香之蕴，如见如闻。即相生敬，明幽同感。尚书欲传信於後远，命愚志之。夫上士解空而离相，中士著空而嫉有。不因相何以示觉？不因有何以悟无？彼达真谛而得中道者，当知为而不有，贤乎以不修为无也。


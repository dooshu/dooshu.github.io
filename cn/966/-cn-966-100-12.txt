黄彦平　感事寄怀王彦舟侍郎苏景谟大夫

藨袞年仍恶，耕桑命亦微。

原头买茶去，江口换鱼归。

顾影行犹畏，全生计已非。

五陵游陕客，裘马本轻肥。

黄彦平

黄彦平　感事寄怀王彦舟侍郎苏景谟大夫

绝壑惭怀宝，清时自贡珍。

光芒殷地发，斤斧响山臻。

经画烦才吏，馀赢逮细民。

尚应来汉使，金碧傥能神。

黄彦平

黄彦平　感事寄怀王彦舟侍郎苏景谟大夫

燕市人初去，辽城鹤共飞。

兵戈虽向息，闾井已云非。

险阻千山路，艰难百口归。

扶携兼老幼，吾见亦依依。

黄彦平

黄彦平　感事寄怀王彦舟侍郎苏景谟大夫

明月人千里，青阳岁又除。

曲江行有债，幸舍出无舆。

细写蝇头字，遥看雁足书。

长江不可历，幽意若为摅。

黄彦平


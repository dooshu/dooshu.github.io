千金变蒸论

凡小儿有生三十二日一变，再变为一蒸，十变而五小蒸，又三大蒸，积五百七十六日，大小蒸都毕，乃成人。小儿所以变蒸者，是荣其血脉，改其五脏。变者上气，蒸者体热。其轻者，体热而微惊，耳冷尻冷，上唇头白泡起，如鱼目珠子，微汗出；其重者，体壮热而脉乱，或汗，或不汗，不欲食，食辄吐 ，目白睛微赤，黑睛微白，变蒸毕，自明矣，此其证也。单变小微，兼蒸小剧。凡蒸，平者五日而衰，远者十日而衰。先期五日，后之五日，为十日之中，热乃除耳。或违日数不除，切不可妄治及灸刺，但少与紫丸微下之，热歇便止。若身热耳热，尻亦热，此乃他病，可作别治。



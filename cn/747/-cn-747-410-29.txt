○授崔圆左仆射制

门下：左右丞相，师长庶官，无人则阙，诏德而授，以其久次，是有转迁。特进检校尚书左仆射知省事兼扬州大都督长史御史大夫充淮南节度观察处置等使上柱国崔圆，山东伟才，忠厚成性，文高《大雅》，学富全经。直道而行，匪躬之故，谋参经始，节贯严凝。尝决议於庙堂，早书勋於王府，外绥戎政，久镇名都。苦心恤人，精力勤职，图艰思易，适要除烦。敦风化而少长有礼，齐法令而军戎知禁，正身不渝，奉上弥恪。有大赂南京之贡，有浮泗达河之漕，事多宏济，人不疲劳。淮海晏然，朕实毗倚，宠章所以裒善，大任所以寄贤，俾升礼秩，无替成命。可检校尚书左仆射，馀并如故。主者施行。


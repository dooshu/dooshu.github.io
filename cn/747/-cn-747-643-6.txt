○万年县试金马式赋（以“汉朝铸金，为名马式”为韵）

先贤铸金之英，为马之形。马无疆而致用，金不朽而垂名。瞻之在前，则至宝山立；寂然不动，则异体峰平。固将六龙可验，八骏斯营。遐追绝足，远契长鸣。岂徒玩荧煌之彩，眄熠龠之情哉。始其模既全，体将具。思求绝尘之貌，是假在之铸。踊跃其液，渥洼之形未出；扑灭其烟，浮之姿已露。方中矩兮圆中规，势倜傥兮精权奇。诚可传而强继，每不驱而不驰。其巧既毕，安贞莫移。岂贪夫而是徇，谅工者之所为。若乃大阅群驺，旁搜万国。献绛阙而咸萃，充华厩而尚惑。乃审厥象，俾臻其极。仰从革之辉光，知代劳之轨则。驽骀沓至，自乖百炼之形；驵骏俱来，允叶万邦之式。其状惟肖，其义孔昭。仰沛艾以龙翥，若骖ほ而鹿超。摧秣勿施，异乘黄之伏皂；絷维罔及，殊赭白之来朝。翼翼雄姿，煌煌壮观。恒引耀以错落，每腾精而泮涣。牛以石兮多惭，以铜兮非玩。是知武皇之制博，伏波之旨深。用之则行，昔飞声於东道。确乎不拔，终成象於南金。高门洞辟，秘殿旁临。将万古以骇目，俾四方而宅心。岂作赂大宛，其形见弃；为神蜀郡，厥祀方歆者哉。固宜无逃於众寡，不昧於取舍。永作镜於域中，比悬衡於天下。则称骥德颂“牧”者，未若似是而非，常以马而喻马。


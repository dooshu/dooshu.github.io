○苏州刺史谢上表

臣某言：伏奉制书，授臣使持节苏州诸军事、守苏州刺史。始从郎署，出领郡长。承命若惊，省躬增感。臣某中谢。伏惟皇帝陛下，受上元之眷佑，扬列圣之耿光。大康黎元，慎择牧守。德音每发，品物咸苏。臣本书生，素无党援。谬以薄伎，三登文科。德宗皇帝擢为御史，在台三载，例转省官。永贞之初，权臣领务，遂奏录用，盖闻虚名。惟守职业，实无朋附。竟坐飞语，贬在遐藩。宪宗皇帝後知事情，却授刺史。凡历外任二十馀年。伏遇陛下，应运重光，物无废滞。收拾耆旧，尘忝班行。既幸逢时，常思展效。在集贤院四换星霜，供进新书二千馀卷。儒臣之分，甘老於典坟。优诏忽临，又委之符竹。分忧诚重，恋阙滋深。石室之书，空留笔札；金闺之籍，已去姓名。本末可明，申雪无路。岂意圣慈宏纳，不隔卑微。面辞之日，特许升殿。天颜咫尺，臣礼兢惶。不敢尽言，空怀诚恳。谢恩而出，生光於九陌之间；授训而行，布政於五湖之外。臣即以今月六日到任上讫。伏以水灾之後，物力素空。臣谨扬皇风，慰彼黎庶。臣闻有味之物，蠹虫必生；有才之人，谗言必至。事理如此，古今同途。了然辨之，惟在明圣。伏惟陛下，察臣此言，则天下之人，无不幸甚。江海远地，孤危小臣，虽雨露之恩，幽遐必被，而犬马之恋，亲近为荣。


夜分讲经


汉史纪：光武数引公卿郎将，讲论经理，夜分乃寐。皇太子见帝勤劳不怠，乘间谏曰：“陛下有禹、汤之明，而失黄、老养性之福，愿颐养精神，优游自宁。”帝曰：“我自乐此，不为疲也。”

东汉史上记：光武皇帝退朝之后，常常引公卿及郎将之有经学者，与之讲论经书中的义理，至于夜半，方去歇息。皇太子见帝讲论劳苦，恐过用了精神，乘空进谏说：“陛下励精图治，固有大禹、成汤之明，而形神过劳，昧于黄帝、老子养性之福。愿颐养爱恤此身之精神，使常优游自宁，不可过于劳役。”光武说：“经书中义趣深长，我只见得这件事可乐，故常与群臣讲论，不为疲倦也。”盖治天下之道，具于经书，而天下之可乐，莫如务学。

光武虽以征伐中兴，然非讲明治道，则虽有天下，未易守也。惟光武有见于此，而急于讲求，故能身致太平，而遗东汉二百年之业。其得于经理之助多矣。






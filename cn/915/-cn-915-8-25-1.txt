◇和竟陵王子良高松赋

山有乔松，峻极青葱。既抽荣於岱岳，亦擢颖於荆峰。受灵命於后土，方虞舜以齐踪。贯四时而不改，超五玉之嘉容。上拂天而独远，下流云而自重。重阴微微，漏景含晖。日既升而犹晦，时方中而未。通霄汉而隐影，集鸾皇之翻飞。食和而辅性，墨翟昌言於宋围。想周穆之长陂，念东平之思归。若乃朔穷於纪，岁亦暮止。隆冰峨峨，飞雪千里。三秀而靡遗，望九山其相侣。翔雁哀回於天津，振鹭惊鸣於川，嗟万有之必衰，独贞华之无已。积皓霰而争光，延微飚而响起。（《艺文类聚》八十八、《初学记》二十八。）


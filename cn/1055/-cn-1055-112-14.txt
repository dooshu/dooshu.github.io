【再奏郭承】

臣昨睹朝廷差郭承知邢州，已曾具札子奏论，乞别选差人，至今未奉朝旨。臣昨因准中书札子权知成德，自邢州经过，见其城壁严整，居人繁富，不惟为朝廷惜此名藩重地，兼痛惜一城军民将罹其毒。仍采问得邢州之民，自闻朝廷差下郭承，其上等人户各诉免行户，及欲逃移他郡。缘承久在河北，其赃秽之状人尽知之。窃恐朝廷未知民情不悦如此，谨再具奏闻。取进止。


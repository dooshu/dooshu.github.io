○论讨贼表

臣伏见贼辟有不庭之罪，陛下尚覆露以待之，此诚陛下罪已泣辜之仁也，微臣何足以识之哉。然臣闻之，天之所以为天者，以其能化物也，物之性不一，故天之道有和煦、震曜之异焉。始其生也，动之以幽伏，被之以春阳，扇之以仁风，润之以膏雨，则百果草木之柔者顺者，油然而生矣。及夫勾曲角，坚本顽心，凝者、滞者、幽者、蛰者，扇之以和煦而不出，润之以膏雨而不滋，则必迅之以雷震，曜之以威赫，然後顽滞之心改，幽蛰之气宣。岂天之道，仁於彼而厉於此乎，化与不化之异也。是以蚩尤之乱作，黄帝铸五兵以杀绝之；共工之行恶，虞舜揭五刑以放死之。岂不欲梦华胥舞干羽，而跻之於仁寿哉，盖不可化也。及夫舞干而适至，因垒而来归，此又物之可化者也。岂黄帝、虞舜、文王之德有优劣哉，盖蚩尤、共工、苗人、崇人罪有深浅也。今陛下法天之德，与物为春，凡在生成，孰不柔茂。而蕞尔微丑，天将弃之，蟊贼於其心，假蝼蚁以为聚。忠臣孝子，思得食其肉而快其心久矣。陛下犹耸之以名爵，导之以训诰。崇之以宠章而不至，假之以旄钺而益骄，戕贼我忠贞，损污我仁义。人人不胜其愤，有司不忍其威，是以违陛下匿瑕含垢之仁，顺皇天震曜杀戮之用，此诚天下人人快愤激忠之日也。陛下犹思因垒以降之，舞干以化之，善则善矣，其如天下之愤何，其如天下之愤何！臣愿陛下可有司之奏，法皇天之威，与公卿大臣议斩叛吊人之师，以快天下人人之愤，实天下幸甚。微臣无任恳悃嫉恶之至。


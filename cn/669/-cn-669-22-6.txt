44　孔子逆姑布子卿事　孔子詮釋喪家狗之義


胡文定名安國。銘龜山楊公曰：「孰能識車中之狀，意欲施之。」韓詩外傳九云：「孔子出衞之東門，逆姑布子卿，曰：『二三子引車避，有人將來，必相我者也。』孔子下步。姑布子卿曰：『羸乎若喪家之狗。』子貢以告。孔子曰：『丘何敢乎〔一〕？』子貢曰：『何足辭也？』子曰：『汝獨不見夫喪家之狗歟？既斂而槨，布器而祭，顧望無人，意欲施之。上無明王，下無賢方伯，王道衰，政教失，强陵弱，衆暴寡，百姓縱心，莫之綱紀。是人固以丘爲欲當之者也，丘何敢乎？』」文定蓋用此以比二程。

〔一〕「丘」，原作「某」，據元刊本、清嘉慶本改。下二「丘」字同。






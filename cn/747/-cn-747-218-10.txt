○为西京百官贺老君见表

臣某等文武官若干人言：臣闻至德之运，必有告圣之符；大道之行，必有通灵之应。故虞舜氏作，五老出游於河渚；周武勃兴，四神来朝於洛邑。伏惟皇太后陛下补天为盛，配地居尊，体因经野，肇建惟新之业；应天顺人，果得非常之事。伏见某日敕，虢州阌乡县界老君见，并授邬元宗语。皤然鹤首，至哉龙德，若游涡水之年，疑往流沙之路。叙皇威之有截，论国祚之无疆，道可以济天下，功可以侔造化。元言妙键，关令受教而先迷；神理希微，河公愿谈而莫测。方验老人见於南极，但谓承天；黄人游於後池，止云乘土，固不可同年而议也。臣等豫睹嘉祥，早参簪笏，惟神降福，欣承帝系之隆；惟德洞冥，愿奉元元之庆。无任感悦之至，谨附某奉表称贺以闻。


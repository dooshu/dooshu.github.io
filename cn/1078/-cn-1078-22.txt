文集卷二十二

钦定四库全书

东里文集卷二十二　　　明　杨士奇　撰传

胡延平传

胡延平名寿昌字子祺以字行历官至延平知府有善政人敬之不名字之故称延平云延平吉安吉水人宋资政殿学士忠简公铨十世孙父某生延平时其夕有大星坠舍延平自幼已屹然负巨志初受学同郡龙原同吴莘乐两先生皆爱重之吴先生以女妻之皇朝兵初已下吉安而新淦寇猝至民陷于胁从者千余人寇去总戎者恚将尽杀千余人延平曰吾不可坐视即谒总戎言从寇非民所欲不可尽杀将军奉命来为吊民耳今不察辄尽杀千余人失民心矣总戎者悟尽释千余人不杀洪武三年诏郡县举文学士县令丞举延平应诏既集京师尚书考察最上者得十八人以进延平与焉是日太史奏文明之祥上喜曰唐太宗一世文学士十有八人岂若朕得於一日哉皆以为御史即台赐宴延平数言事持大体不肯琐琐苟有陈说尝上书言今国家宜徙都关中据古今说事情累数千言未几朝廷得广西简近臣往治之上曰前上书胡御史其人达於大体可遣也授广西按察佥事延平至广西问察民瘼遇罹于法者必有哀矜不忍之意时寻适为按察使持法严急屡出语讽切同僚延平独曰法贵平严失平矣不为动行部虑囚必平气悉心讯之使尽其情即服辜犹三四覆讯不厌曰是欲其死无憾也故所至狱议殊死以下不当者咸得直融州石刻有元佑党人碑立命碎之三年改知彭州益务修惠政利民灌县故有都江堰秦李氷所凿渠引江水溉成都诸郡田兵兴堰坏诸郡田悉芜废前之继修堰者必伐石锢铁费动以万亿计至是堰坏衆难之无敢复言修堰延平至曰土木可以固岂必铁石哉即为画白于府转白省省难之延平再三言言益剀切省乃闻于朝从之命下省以委延平而责成焉延平曰得二千人足矣悉疏决淤塞度所用伐竹为笼实以沙土又伐木贯笼并缘窒堰岸江水乃复溉成都诸郡田民大利之延平书其法于牍以贻後人又修彭州堋口诸堰尽溉彭之田初堰废井泉随之竭民率苦出负汲十数里堰复民乃复便井饮始教民知学民益知延平之爱己也皆听服其教居三岁狱无囚先之流亡者闻州有贤侯相率来复故业终延平去州民户及赋入之数视初至增益数倍时彭兵祸解未久野暴白骨弥望悉命收瘗之是夕梦人罗列拜堂下者不可胜筭庭故有枯槐数十株延平至皆复荣又有羣鹊来巢时下驯近人及延平将去羣鹊噪于庭数日去乃已三年陞延平知府其惠爱一如彭州时察郡政有病民者悉去之厅事侧有淫祠数为妖前知府徙舍避焉延平命毁祠更作室其上居之妖顿熄益修饬学教躬励士子筑祠祀李先生侗务以礼化民朞年百废悉举民皆敬信焉忽得疾数日犹视事不辍左右曰公宜少休延平曰一息未絶曷可以怠君事一夕其家在吉水者复有大星坠舍是日延平没于官洪武丁巳十二月也年四十有五郡之人为罢市奔走泣吊如丧所亲延平二子长曰直次曰广今为右春坊右庶子兼翰林侍读赞曰余家距延平所居仅百里又姻家王子启先生与延平同上京师为御史同为广西按察佥事又同入蜀为州守余以是多知延平事延平为人长身魁梧伟然而庄重不可犯其初至广西广西人望而畏之及承所设施则皆爱之以为父母後迁延平延平人已闻其寛大长者而初下车其豪猾之民巨奸之吏亦皆竦然歛迹矣夫严不病下寛不宿蠧延平专任德意何尝不威怀并着也余故具列其行事以传於世

知事府君小传

知事府君讳清字子肃姓杨氏号溪园渔灌洪武庚戌诏改泰和州为县御史刘昭先知县事首以明经举送京师授松江府知事松江繁剧闻天下初到官知府以下咸迂视之府君敬愼恒旦出治事暮乃息而处同官驭下吏一以诚意人不忍欺之皆为之尽心虽公牍日累百计未尝滞积莅事务寛恤知府以下或发之过急必从容进曰为民父母不能少缓之乎闻者愧服自是有欲为苛察者恐府君闻即止亦多有德之私窃相谓杨君贤者其助益我以君子也尝行县督赋民相劝告此长者吾属可不勉力而贻讥累乎稍暇辄诣学官为诸生解析经义满三岁迁福建盐运司知事运司无大繁剧而府君勤愼一如松江时其长官尤贤之岁余坐累谪广西道卒小孤山下府君少孤贫养母夫人至孝与先谕德公友爱尤笃先公没昼夜哭久不已抚其遗孤甚厚襟怀坦夷寛裕於人无怨恶不以僻隐而堕其所守尝行道失足损人一鸡时旁无知者顾从者取百钱置鷄侧而後去安泊素居官服食一如布衣时虽亷洁不务为名没之日家无一钱所着诗文有溪园余闲録宦游藁藏于家

退庵府君小传

府君讳卓字自立一字子渊杨氏父观山先生笃行为西昌硕儒以书诗春秋教授学者府君既传其家学闻永丰刘于先生邃於春秋又从之卒业遂以春秋名家自少至壮虽盛寒暑及兵戈寇乱之际书册未尝去手夜诵率达旦博记精思盖於书无所不通洪武庚戌中江西乡试第七人明年会试第三人廷对第二甲第一人授吏部主事踰年陞广东行省员外郎岁中坐累谪凤阳屯种复起为礼部主事数月改杭州府通判援例去官府君仪度魁伟整肃俨然人望而敬之家贫清修苦志确乎不可援而於为政行恕有岂弟君子之风焉在广东时有周参政者苛刻不可近兵卒二十人入山伐木两卒山下邂逅妇人独行曳入道傍林中欲乱之妇人怒骂不得乱即共杀之妇家踪迹得屍尽疑二十人者所杀诉诸行省悉捕至周亲鞫之竟夕拷掠不胜皆引服吏抱成案属府君署府君閲案曰杀一妇人安用二十卒往白周周艴然曰员外欲纵杀人贼乎悉付府君鞫府君列之庭下视其色而听其词指两卒语曰杀人者汝也即吐实伏罪徵其所用杀刀斧验之皆是十八人皆无罪周问员外何料事之审耶府君曰二十人其存心宜善恶异也如皆在即不能乱况杀之乎余杭民兄弟争田各有私亲持说主之累岁有司不能决府君至悉屏其私亲独召兄弟两人导之同气友爱之义晓譬深切皆感悟弟曰实兄之田我妄意争之我不义也请不敢复争兄亦曰弟贫寠我不恤之致为此我之不义请以田与弟竟与弟其明决类此所历官皆繁剧躬勤莅之未尝有滞事寅出酉归归辄闭户秉烛读书率夜尽二鼓始寐罢官家居号其室曰退庵杜门却扫维经籍研覃自娯足迹动旬浃不出户限严交处不苟许可虽儒先生当其意者不数人独与从兄益民罗性子理邓尚崇志契合甚笃世称杨罗邓初偕罗邓应进士举相与约曰有如吾徒继今一行非其所学将何顔复见哉後罗先生为德安府同知邓先生为四川盐运司经历氷蘖之操皆无敢犯者海桒陈先生尝称府君有氷清玉洁之行洪武庚申卒年四十九为文章必欲继古作者书法锺王有集若干卷存於家

疾退子传

疾退子者吉之西昌人邓氏邓故西昌儒家宋神童复之其五世祖也兄子方及弟子静博学雄文为乡硕师号二邓其伯父父也国朝四川盐运司经历崇志以文学德操与杨子渊罗子理齐名称杨罗邓者其兄也疾退子名学诗字崇雅有孝行元季之乱安成寇猝入西昌恣杀掠母刘氏老病不能行负之走避隘巷空舍中踰日寇穷索获之解所怀金得免继复有获之求金已尽矣斮之几毙继又有寇至见老母哭其傍甚哀悯之予善药傅创又解衣覆之久乃苏起负母走避他处道遇渠寇询知其儒者悯之予酒肉又为诗嘉之遣其下导出城渡河使远去疾退子少好学负才具有用世之志谓功名可以俛首取其父母亦矜诧其不凡曰是必复振吾宗者皇明既定天下御史刘昭先知县事以材举江西行省留为宣使则嘅然叹曰士当局促効奔走人阶庭下哉即谢病归无几县复举送於朝授固陵税课使忻然曰乘田委吏可以行道到官持亷施寛商贾争欲出其市所入货羡旧额数倍秩满徙平阳持已爱民如固陵甫再岁两目发内障丧明郡以闻命致仕归则戚然伤其命之穷也自号疾退子疾退子耿介修洁气岸轩豁不屑意生事为文章长於诗蚤丧妻无子既罢官归辄贫无侍养者是时里中故人亲友及好义长者往往多在知疾退子生平抱负争延致之疾退子挟僮奴日东西往来饮酒谈笑相懽时为歌诗以自适县令丞皆知而礼之疾退子亦数出直言以禆其政之阙故疾退子虽废于盲而其所适於中者犹不废也历三十余年向之故人亲友及好义长者或死或远出在外里後生晩出虽以士名有不能究知疾退子平生矧今丞乎於是疾退子已八十余气力益衰贫益甚冠带垢敝十数年不得易衣薄歉歉严冬不能出门户然其所操执益坚不屈人片语不合拂袖去不顾不肯一毫脂韦淟涊狥人以求所欲孔子云岁寒然後知松栢後凋疾退子非其人欤建宁陈士希为县文学独爱重疾退子官满将去念疾退子将无以为终也倡率素所还往者为备歛葬之具廼去自士希去知重疾退子者加鲜矣今有人焉猝起旦暮之间其势钜赀厚足以盖一乡不必其有德即一乡之人奔走阿附之恐後至於疾退子则漠然如秦人视越人之肥瘠何趋向之异乎古哉盖又有以盛衰存没为戚疏而施诸其同气者非独於疾退子然也然疾退子之为人世其可少乎

黄伯器传

黄伯器名鼎一字孟铉其先旴人宋淳熙中八世祖笏知吉之吉水县遂家焉世业儒大父天衢笃行勤学自经传子史百氏及天文地志医卜诸书靡不通究父彦粲直谅和厚四子皆秀頴伯器季岳尤杰出伯器天资絶人八岁倍诵五经四书涉知大义成童为文章驰骋司马子长班孟坚论议闳博不可穷既冠明於世务自许贾谊时翰林吴沈得其兄弟之文读之叹曰今之轼辙也季岳頴悟超越清修笃学兄弟自相切磋亦必推服其兄用荐授镇江府知事镇江隶京师密迩庶事丛脞简牒山积伯器至裁决数日而尽素习者不能及吏民畏服之岁中坐诖误罢官退处山林取旧所为文悉焚之一志於性命道德之旨自圣人之经至於濓洛关闽之说研精核微涵泳渟滀久益沛然而从学者日衆伯器善开谕奬励诱掖感之以诚学者无贤愚少长皆乐从之随才质高下各有所成其教人以实践为务必使穷其理而体验於身叹学者专务科举之业曰士固由科举进然志於道者必不以是自足明道晦庵吾师也笃於孝友恬澹守约穷达一致为文章脱略凡近根据至理粹然大雅所着有四书五经精义若干卷学古斋诗文若干卷宋史论未成卒年三十八君子曰师道立则善人多国家初兴吉之宗师硕儒林林比立也一二十年物故尽矣学者方伥伥如失所归伯器後出汲汲焉以成就来学为己任所从学者衆矣其显者故大学士胡广左庶子邹缉余不及识伯器而二子者皆与余久处为余言伯器才高意广襟度洒落玉洁而春和庶几程伯子之风余未尝不仰而兴慕俯而私憾未得亲炙也然观二子者其文学行谊亦皆今之士所未易及孔子曰鲁无君子斯焉取斯吾故删广缉之所述者为之传云

罗先生传

罗先生名性字子理以字行罗故泰和儒家宋有为卢沟主簿曰伯寿尝刲股和药起亲疾县表其所居坊曰旌孝者先生曾伯祖也曾祖伯霖祖见可父谷祯先生少孤贫自奋於学初授易於乡先生韦乾乾继登康山长宗武之门苦志毕力博记精思夙夜不懈既冠遭元季兵乱走避岩谷崎岖困穷未尝废书卷性耿介一言一行必端不与俗人接虽至戚或涉邪行辄絶之然口未尝言海桑先生陈心吾尝称先生及杨子渊有氷玉之操洪武初诏郡县立学御史刘昭先知县采誉望聘先生及子渊邓彦高三人为之师时号杨罗邓四年中乡贡进士明年赴春官勑免会试授德安府同知先是有寇号糟李万户者以衆入府治刼杀郡守以下掠库藏官捕其衆悉就戮独糟李逸去久不获诏捕益急踪迹所过宿逮系数百人诸邑骚然先生初下车民有负一囊诣府言糟李实死矣此其遗骸也问死几何时矣曰一岁曰始死时曷为不言又验其须发皆在而浩然白也曰糟李年未四十此安得是耶笞而逐之悉出所系数百人谕之曰朝廷但欲得糟李耳糟李旦出即汝等暮皆宁家何为不自爱体肤乃甘受楚毒而庇一贼耶能从吾言今与汝等期十日获贼即汝皆良民衆叩头曰府公欲生我敢不尽死力乃悉纵之七日生缚糟李至庭下民皆以获贼劳而遣之命下赋民铁造军器时兵乱初定商旅未通郡民猝无所办先生居第後治蔬圃得窖铁万余斤民争趋求售同官亦劝以售民先生曰固天以济民岂为我也悉以代民充赋有余皆入官库铢两不私焉其氷蘖之操愈厉而恤民之心寝食不忘为政以寛恕为本惟赃吏无所假应城县吏刘仁盗官麦事觉府逮治之仁惧逃匿会按察佥事朱逢吉过德安仁出诬告先生他事将就鞫湖广参政陶凯吴云按察副使刘某闻之驰召逢吉还谓曰君不知德安有罗同知耶廿七府之贤守裁三人其可以枉忠贤哉【岳州马知府沔阳彭知府及先生三人】逢吉卒白其诬而正仁盗麦之罪在郡四年阙知府皆先生总之秩满诣京师坐擅用枣木染军衣为陈宁所劾谪戍西安行槖无数百钱怡然就役不以得失置意既至西安之达官贵人皆敬礼之而安於处贱未尝一毫干人郡诸生从之受经後多举进士去是时四方老师硕儒在西安者数十人吴中邹奕独曰合吾辈所读书庶几罗先生之半盖先生学甚博为文章切深诗古体宗汉魏近体宗盛唐书法锺元常年及七十卒士奇少孤五岁先生取而教育之有父道焉明年官德安又挈以行又三年先生有陕西之役屡遣书督其学又廿年而捐舘当是时所以诲不肖者虽不能尽记而为道之大要不敢忘也恒窃私念先生所以修诸躬施诸人者皆当追配古人而今之人知之者寡矣谨述其槩为传手録一通以寄其子宾畿盖又欲其子若孙皆图不辱云

刘子辅传

刘子辅吉安庐陵人自太学生擢监察御史持身谨行俭约如布衣时而用法公平尝按临浙江者三年不见声色而浙江之人善者爱之横者畏之时宪使周新持风裁不苟许与独数数称子辅为贤御史九载考最陞广东宪使到官数日丁家艰去服阕坐微累左迁交址谅江知府不鄙夷其民抚绥如子民咸爱戴之叛寇黎利攻围谅江城时寇势猖獗他郡县城多已陷子辅与守将倡兵民効死守数月寇增衆攻城城中食且尽而人心益固又踰月寇攻益力遂破城城中兵民尽力鬪以死无一人降者子辅知事不支曰吾奉命守郡郡亡与亡义不可污贼手即自经死一子一妾皆先子辅死事闻赠子辅布政司参政遣官赐祭复其家太史氏曰子辅平素恂恂少言如无所长者且不慕交际人盖鲜知之而其终所树立卓卓若此士可以其外断之乎当时总帅如王通辈拥劲兵十数万不能御贼而弃城去甚者蔡福之徒甘心从贼反兵来攻图苟活旦暮间卒之不逃诛於国典夫死一也彼身戮家偾贻诮无穷视子辅盖氷炭薰莸之不相同矣时戍守之将如都指挥李任等毅然奋节而死者盖多死民社者子辅及谅山知府易先政平知府何忠辈亦非一人忠骂贼不絶口从容赋诗乃与其子皆死世曷尝乏正人君子哉顾系於用之者之何如也

周是修传

周是修讳德以字行周吉之泰和爵誉里名家其先讳矩者尝显於南唐至宋累累有科第其支裔徙灉江里是修之所自出也是修少孤贫自奋於学从游乡先生胡渚樵渚樵以孙妻之又从国子学录萧执先生明诗经初举霍丘县学训导入见太祖高皇帝擢爲周府奉祠正高皇帝上宾之明年有告言王过失事王府官属皆下吏是修以尝谏得免改衡府纪善预修纂翰林数陈论国家大计及指斥用事者误国用事者怒衆共挫折之是修屹不爲动太宗文皇帝靖难之师既渡江驻金川门宫中悉自焚明日是修留书其家别其友江仲隆解大绅胡光大萧用道杨士奇且付後事暮入应天府学自经六月十五日也又明日臣民推戴文皇帝继大统数月御史言是修不顺天命请加追戮上曰彼食其禄自尽其心一无所问是修内贞外和有孝友忠信之行非其义不苟取襟怀坦明洒落而冲澹悠然其学自经史百氏下至隂阳医卜之说靡所不通为文章未尝缔思援笔立就而雍容雅赡词理条达稍暇着述吟咏不虚寸晷所着有诗小序诗集义诗谱论语类编广衍太极图观感录纲常懿范迩言家训蒭荛集进思集是修汲汲导诱人善人有过失恒为之隐以是无少长贱贵皆乐亲之明知人所荐士如梁用之刘叔毖皆知名当世是修之学虽间未纯然於明纲常为世道计必身履之而不徒托之空言岂非卓然特立者欤是修卒年四十有九时解胡萧梁皆见诸文字然属仓卒不及详今二十有八年矣知是修者独余在每追念君子清白之节文皇帝日月之明既照其心岂当遂致泯没故述为小传以授其子辕使传焉

王先生传

王先生名佑字子启晩号启翁王出琅琊後繇金陵徙泰和世系具家谱先生十数岁知自重以古人为归不混流俗初从乡贡进士曹随治毛氏诗长遭元季之乱与兄子与先生避匿平川山中力学不辍兄弟自为师友稍出游南昌与辛敬万石旷达杨士弘练高刘永之辈为诗友行省平章遂礼致先生为塾宾声誉日闻四方江西既内附先生首举教官吏部试中经义偕十八人者入见是日太史奏星象文明之祥太祖皇帝喜皆除监察御史赐袭衣又赐宴御史台先生劾奸贪振宪纪风裁勃勃动人广西平初置官府简御史往任风宪以寻适为按察使先生及胡子祺为佥事子祺曰古新国用轻典先生曰蛮夷之人素昧君臣父子之分渎伦伤化不及此时明礼法以示劝惩後将难制适从先生议先生所分按郡县吏民悚然三年偕子祺入觐时王师初平蜀重郡守之寄遂徙先生知崇庆州子祺知彭州崇庆承兵革凋弊之後植仆煦槁随事尽心民稍复苏坐累罢归而从学者日衆先生严师道其施教有方务见实效後生晩学望之皆内自歛肃不敢侈肆江隂徐逊知泰和县励精为治聘先生训导县学日躬诣问政先生曰示民以好恶之正而去其蠧耳逊虚已惟先生之言听而行之不疑於是五六十年知泰和者其设施当大体得民心民至今诵道之无厌者莫有过逊盖自先生导之矣先生孝友忠信严毅端方海桒陈先生尝言王子启壁立千仭不负所学刘尚书子高言子启真风纪臣包孝肃不足多也郭敬守曰子启平居一言一话皆可书简册垂法戒萧子所曰王公秋霜烈日执固当惮之先生擅文章养气为要中岁以前所着毁于兵晩独存长江万里稿先生年六十有六卒二男子皆殇卒时惟二女子在其行事旧无纪述梁潜尝从受经欲作传未及而卒余丱角以姻家子恒得侍教犹及见所藏佥事知州时政事文书充积牖下时不敢有请今所藏无复存者每念士君子挺特魁杰如先生者一代无几人其可使泯而无闻谨记忆耳目所得大槩为此传虽言不能详观者可推类以得之矣

陈孟省传

陈泰和硕宗五季时自金陵徙来历宋元以科第入仕者六十人国朝心吾先生为江右大儒洪武初朝廷遣使徵议礼以老辞三子孔立孔奂孔硕孔硕见余所作墓表孔立孔奂皆明经擅文章孔立负才识卓荦不局於小节尝仕为白水县丞孔奂温粹如玉隐居不出孟省孔立之仲子为孔奂後名鉴心吾先生七孙特爱孟省十四即侍先生上京师及考乡试广东江西旦莫不去左右者十数年为人质确苦学攻诗经及大学语孟中庸昼夜熟读精思诸经史子皆通究治科举业其文一本实理而深斥浮靡之习弱冠甚见重先生长者同辈者皆往质疑请益而愈益自进不少懈为人峭直寡合邑中士所与交者无几人行道邂逅流俗人俛首过不一顾严义利之辩不辄受一毫於分之外年十五六即名其读书之斋曰克治以自励精楷书平生所缮录文字甚富一点一画必如法盖类其为人邑大夫举充学弟子员岁甲子江西乡试衆皆必孟省在高选是岁江西聘心吾先生考试有令考官不得以子孙预试遂格不入丁卯再试将入会闻大父丧遂止同门生素为孟省薄者讼孟省谓无祖丧不就试之令有司刻深不明竟坐孟省不应而罢其弟子员己巳凡罢黜弟子员皆徵诣京师分布诸司治吏事踰年孟省抑郁不得志竟卒盖年三十有五一子西安少孤失学易业贾而卒无嗣先夫人孟省姑也余生後孟省十岁丱角尝从学焉既长最相厚孟省志甚卓学甚笃行甚坚卒不遇以困死非其命耶夫挟艺求试以干禄也大父丧不恤而汲汲於禄礼欤执法吏不推人情明礼义可以为良欤吾着孟省之事以悼贤者亦於法吏有警云

录

抱灌子录

抱灌子闽人所居丹山碧水之间与老圃隣习圃之业治五亩之地为十数畦襍莳蔬菘芥姜韭葵苋蔓菁瓜瓠之属悉具日行畦间视害苖者辄去之以旦去虫日中去草暮则抱瓮以灌率为常故虽馑岁抱灌子所莳恒熟盖为之不厌于劳也然非专以自给有欲取者听不拒唯不得伤其本耳人恒遇其抱瓮灌也号之曰抱灌子虽业圃手一编未尝释稍暇坐塍傍箕踞诵声琅琅时起而曳杖行歌陶元亮田园之诗或自为词以歌曰灌畦东西兮灌畦北南吾任吾力兮聊佚其心我思古人兮丈人汉隂又曰戴星以灌兮戴日以锄聊任吾力兮焉知其劬我思古人兮仲尼饭疏绰绰有自得之意会宾兴诏下县令丞亷知抱灌子贤荐之朝尝与稽古述作之事矣已而擢夏官郎又擢天官郎东皋耘夫尝出而邂逅焉熟视其状?曰此殆非趋荣急利者也旁有知者曰此抱灌子也道其平生历历耘夫就而与之语抱灌子若罔闻之他日又邂逅焉间及鲁隐公以来二百余年王覇之得失抱灌子张目吐辞娓娓皆不失圣人之旨耘夫咲哑然谓曰抱灌子曷为不终嘿嘿耶抱灌子曰吾亦谓子之喋喋奚所禆益也时抱灌子益有志於退耘夫闻而窃叹曰抱灌子其志尚可以激薄俗而用世者必重得志尚之士邹孟氏曰人有不为而後可以有为然吾欲挽留之不得又窃自叹欲从之而义不可也盖怊怅不已而念抱灌子之事不可以泯故辄录记之抱灌子陈氏福名耘夫庐陵杨某云

东里文集卷二十二








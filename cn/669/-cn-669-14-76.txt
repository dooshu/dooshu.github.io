101　孔門受道唯顔曾子貢


孔門受道，唯顔、曾、子貢。【原注】太史公稱「子貢一出，存魯，亂齊，破吴，彊晉，伯越」，是以戰國説客視子貢也。又列於貨殖傳，以論語一言而斷其終身可乎？子貢聞「一以貫之」之傳，與曾子同，貨殖何足以疵之？

【集證】史通雜説上：「太史公述儒林，則不取游、夏之文學；著循吏，則不言冉有、季路之政事；至於貨殖爲傳，獨以子貢居先。成人之美，不其缺如。」






◇求贤才诏（九月）

昔圣王既没，淳风已衰，龟书永湮，龙图长秘。故三代之末，德刑相扰，世沦物竞，道陂人谀。然犹正士比毂，奇才接轸。朕袭运金枢，纂灵瑶极，负巡政，日晏忘疲，永言兴替，望古盈虑。姬夏典载，犹传缃帙，汉魏馀文，布在方册。故元封兴茂才之制，地节创独行之品。振维务本，存乎得人。今可宣下州郡，搜扬幽仄，В采乡邑，随名荐上。朕将亲览，甄其茂异。庶野无遗彦，永激遐芬。（宋书顺帝。）


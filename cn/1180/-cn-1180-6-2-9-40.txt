答守备太监王函斋


辱华翰，知道从已入郢，欣慰。

书中谓莅事之初，未遑施措，惟有兢业。只此“兢业”二字，便是施为之本。尧、舜之所为圣者，亦不外此，幸勉图力践。他日入管内枢，植骏业，垂名青史，可预卜矣。敬仰，敬仰！

门下未及下车，辄烦遣使存问老亲，念此雅情，惟有铭感。此后但俯垂存念，即是惠及蓬庐，不烦惠礼，致累清德也。






○省官議 【 省官】

天之立君、以統治也、君之設官、以分治也、官不具則任使不充而無以理天下之事。傷財其小者也患尤在乎擾民耳官不省。則祿秩不節。而有以傷天下之財。古者所以因事設官。量能授職觀其會通。制其繁簡。既無濫官。亦無廢事。而用人之中。默寓夫理財之道也。書載唐虞之際。命羲和四子咨四岳、九官十二牧、夏商官倍而無職號統屬。至于周則備矣。予謂冗官莫甚于周官也六卿分職。各率厥屬以倡九牧。阜成兆民時則四海永清。萬邦作乂。稱至治焉。周衰官失而百職亂。秦不師古而變其制。漢之初興。因襲秦舊。雖云法度草剏。亦以明簡易。隨時宜也。迨至武帝。寖以奢廣。自丞。相二千石。下至徒史。斗食之秩。凡十三萬二百八十五人。祿秩浩繁。民用匱乏。班固舉大分以作表。葢亦有所感云。光武中興。務從簡約。如鹽鐵屬之司農。次則屬之郡縣。如水衡令長丞尉二十餘人。並廢之。并官省職。費減億計。雖猶以為未。罷輕車騎士。材官樓船。長水射聲二挍尉。而大率冗員之去。巳什九矣。四海從風。中國乂安。豈偶然哉、范曄志之。亦以見中興之由也。此為得中道以官者所以待才能也天下才能尚苦不得此數况溢于此乎唐太宗省內外官。定為七百三十員。曰。吾以此待天下賢才足矣。未幾而有員外之置。有特置。有因事而置。名類繁多。莫能徧舉。及高宗東封。武后預政。求媚干眾。始有汎階。肅宗以後。財力屈竭。勳官不足以勸武功。府庫不足以募戰士。遂以官爵賞功。將士出征者。皆給空名告身。自開府至郎將。聽臨事注名。有至異姓王者。於是金帛重而官爵輕矣六典之作。曾何益哉。宋承唐末。貿亂之弊。三省六曹二十四司。類無定員悉皆出入。分蒞庶務。咸平至和中。朝論異同。未遑釐正。神宗即位。始命館閣挍唐六典。置局中書。命官詳定。於是省臺司監。六館曹郎。各還所職領空名者。一切罷去。而名藩重鎮。賓友寮屬。又復金?嶲削。其損益亦不為不當矣。元祐以後。遂更其制。卒至蔡京當國。率意自用。動以繼志為言。由是府分六曹。縣分六案。內侍省職。三衛六局。兩省端揆。悉從更易。員既濫冗。名且紊雜。而元豐之制。遂至大壞。論者謂此破的之論元祐當國之臣不務去熙豐之臣而務去熙豐之法所以激而為紹聖以後之紛紛也嗚呼。此三代以下設官之大較。而當時治亂之相尋。亦因是可推也。我國家設官之制。准周六典。參酌前代。文武無偏重之權。內外有相維之勢。誠足以垂之萬世而無弊者矣。但其間亦或因一事而分一官。或有因一時而設一職。積習既久。遂以為常。不有以省之。則無益于事祗以擾民。記曰官不必備唯其人。書曰。知人則哲。能官人。葢官有小大繁簡之殊。才有短長能否之異。稱其職則政立。枉其能則事乖。故先王立庶官而後求人。使之各司其局也。辨眾才而後入仕。使之各盡其能也。如此則官雖省。而庶事理矣。若以短任長。以小受大。委其不可。而望其可。強其不能。而責其能。則官雖備。而庶事隳矣。故曰德薄而任重。則有負乘之虞。才大而任小。則有輕肆之志。誠能諒眾才之短長。審庶官之小大。則人盡其能。職修其要。精而治道經邦。麄而飭才辦器。將無施而不可矣。尚何官之不可省。而有缺人廢事之患哉。


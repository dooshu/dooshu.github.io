墓门

二章，章六句


首章讲：此刺人为恶之诗，但不知其何所指也。曰：





墓门有棘，斧以斯之。

墓门，凶僻之地。斯，斩伐也。墓门有棘，不期于斧之斯也。而樵采者不废，则斧以斯之矣。





夫也不良，国人知之。

夫，指所刺之人。不良，所为不善。夫也不良，不欲于人之知也。然恶积而不可掩，则国人皆有以知之者矣。





知而不已，谁昔然矣？

不已，不改也。谁昔，犹言畴昔也。夫为恶于独，而至为国人所知，此其事迹亦暴著矣。使其能速改焉，犹可以自新也。夫何国人知之而犹不改？则自畴昔已然，非适今日而然也。何其肆恶之无忌惮如是哉！

末章讲：





墓门有梅，有鸮萃止。

墓门有梅，不期于鸮之萃也。然招来之有机，则必有鸮以萃之者矣。





夫也不良，歌以讯之。

歌，声其恶也。讯，告也。夫也不良，不欲于人之讯也。然劝善亦人心之公，则必有歌其恶以讯之者矣。





讯予不顾，颠倒思予。

夫为恶不已，而至为予之讯，此其事势亦几殆矣。使其能予顾焉，则庶不至颠倒之患也。苟讯之而不予顾，至于颠倒而后思予，则岂有所及哉？

此可见闻善速改者，固自善之道，亦免祸之道也。诗人既惓惓然望其改，而又惕其不改之祸，此其意良切矣。何此人之不悟哉！






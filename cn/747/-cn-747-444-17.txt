○为凤翔李尚书请使人拜扫表

臣某言：臣闻子之能仕，父教之忠。臣仕虽无闻，忠冀尽力。当陛下至理之日，偶四方无事之时，臣幸扬名清朝，全节圣代於臣之分，荣感多焉，而罔极之心未遑省告。伏以先臣坟墓，远在定州，道路所经，瞻驰靡及。臣自入宿卫，三十四年。顷者师旅虽宁，武臣分阃，臣职叨禁近，事绝私情。宏覆之德，靡所不容；而兢惧之诚，实难自尽。空怀怵惕之感，莫申展奠之仪。今寰宇廓清，忧疑必释，当天下交泰之际，是人神叶吉之期。臣寄重，藩维，不合上请，今遣弟某官某专拜扫，以道途所近，便取北路赴定州。︷披恳诚无任兢惶云云。


本纪第十六 仁宗上


仁宗圣文钦孝皇帝，讳爱育黎拔力八达，顺宗第三子，武宗同母弟也，以至元二十二年三月丙子生。大德九年冬十月，成宗不豫，皇后伯牙吾氏出帝与兴圣皇太后居怀州。十年冬十二月，帝至怀州，所过屏供张，戒饬扈从之士毋扰累郡县，民皆感悦。十一年春正月癸酉，成宗崩。戊子，帝与皇太后赴丧。二月辛亥，至大都，入临出居旧邸。时安西王阿难答、诸王明里帖木儿已先至，中书左丞相阿忽台、平章政事八都马辛、前中书平章政事伯颜、中政院使怯烈道兴等，潜谋推皇后称制，以阿难答辅之。三月乙卯朔，阿忽台等请皇后以丁巳日垂帘，自右丞相哈剌合孙以下皆列牍署名。丙辰，帝率卫士入宫，召阿忽台等责以乱祖宗旧制，执之。戊辰，杀左丞相阿忽台、平章政事八都马辛、中政院使怯烈道兴等，宁王阔阔出、楚王牙忽都进曰：“今内难已平，太子世祖之孙，宜早正大位。”帝曰：“王何为出此言！奸臣构乱，故诛之，吾岂欲觊觎神器耶！怀宁王吾兄，宜入承大统。”乃遣使迎武宗于北边，帝以太子监国，武宗迟回不至。夏五月乙丑，帝奉皇太后幸上都，率左右部诸王劝进，武宗即位。六月癸巳朔，立帝为皇太子，受金宝。帝遣使求经籍，有进《大学衍义》者，命詹事丞王约等节而译之，帝曰：“治天下此一书足矣。”命与《图像孝经》《列女传》并刊布天下。十一月戊寅，受玉册，领中书省、枢密院。至大二年八月，立尚书省，诏帝兼尚书令。詹事院启金州献瑟瑟洞，请采之，帝曰：“吾以贤为宝，瑟瑟何用？若此者，后勿复言。”淮东宣慰使撒都献玉观音、七宝帽顶、宝带、宝鞍，俱却之。

四年春正月庚辰，武宗崩。壬午，罢尚书省，命中书右丞相塔思不花、知枢密院事铁木儿不花等，参鞫尚书右丞相脱虎脱、左丞相三宝奴、平章政事乐实、右丞保八、左丞忙哥帖木儿、参知政事王罴罪状。丙戌，脱虎脱、三宝奴、乐实、保八、王罴俱伏诛，杖流忙哥帖木儿于海南，流平章政事速思不花于高丽。壬辰，诏世祖旧臣前平章政事程鹏飞、董世选，太子少傅李谦，少保张驴，中书右丞陈天祥、尚文、刘正，中书左丞郝天挺，御史中丞董士珍，太子宾客萧，参知政事刘敏中、王思廉、韩从益，侍御史赵君信，廉访使程钜夫，杭州达鲁花赤阿合马，乘传至京师，咨以庶政。丁酉，云南行省左丞相铁木迭儿为中书右丞相，太子詹事完者、集贤大学士李孟并为中书平章政事。戊戌，中书右丞相塔思不花、徽政院使沙沙并为御史大夫。己亥，改尚书行省仍为中书行省。庚子，停各处营造。罢广武喀剌卫万户等府。辛丑，塔失铁木儿知枢密院事。

二月乙巳，命和林、江浙二行省依前设左丞相，余省但置平章政事。辛亥，禁诸王、驸马擅据山场，听民樵采。罢阿老瓦丁买卖浙盐供中政院食羊。禁宣政院违制度僧人。甲寅，罢江南行通政院、行宣政院。甲子，命中书平章政事李孟领国子监。丙寅，陕西行省平章政事孛罗帖木儿、江浙行省平章政事乌马儿、甘肃行省平章政事阔里吉思、河南行省参知政事塔失帖木儿、江浙行省参知政事万僧，坐前任赃罪及挟势害民，俱免官。庚午，思州蛮酋杨正思等来朝，赐金帛有差。是月，中书左丞相康里脱脱罢为江浙行省左丞相。

三月庚辰，诏前枢密副使吴元珪、前中书左丞拜降、前陕西行省右丞兀伯都剌至京师，同诸老臣议事。丙戌，罢五台山行工部。己丑，命毋赦谋反、大逆、杀祖父母父母、妻妾杀夫、奴婢杀主等罪。庚寅，即皇帝位于大明殿，受诸王百官朝贺，诏曰：

惟昔先帝事皇太后，抚朕眇躬，孝友天至。践祚曾未逾月，授朕皇太子宝，领中书令、枢密使，百揆机务，悉听总裁，于今五年。先帝奄弃天下，勋戚元老咸谓大宝之承，既有成命，非与前圣宾天而始征集宗亲议所宜立者比，当稽前代故事，即正宸极。朕以国恤方新，诚有未忍，是用经时。今则上奉皇太后之命，下徇诸王劝进之诚，三月十八日于大都大明殿即皇帝位。凡尚书省误国之臣，先已伏诛，同恶之徒，亦已放殛，百司庶政，悉归中书，命丞相铁木迭儿、平章政事完者、李道复等，从新按治。可大赦天下，敢以赦前事相告者，以其罪罪之。其可为法程拯民者，具如左方：

一、凡制诏、号令、钱粮、选法、刑名一切政务，并从中书省闻奏区处，敢有擅自奏请者，以违制论。

一、内外百司，其清慎公勤五事备具者，优加迁擢，有贪污败事者，陈告得实，依条断罪。

一、庶事更张，图治伊始，式遵世祖皇帝成宪，仰中书省参酌举行。

一、凡言军民利病、政事得失，有可采者，量加旌擢；如不可采，亦无罪谴。

一、仰提调官申明累降条画，劝课农桑，经过军马及昔宝赤、探马赤等，毋得索取饮食、刍稿，纵放头匹。

一、康里军卫已罢，上项屯军悉听放还；其各处军马阵亡病死者，常例存恤外，各加一半；云南等处新附汉军，每名给布一匹。

一、各投下诸色人等，不得擅招户计，诱占奴婢，违者治罪。

一、站赤消乏，除海青外，应进献鹰犬，并令止罢；毋给诸王、驸马投下及各衙门铺马。

一、陈献地土及山场、窑冶之人，并行治罪。

一、比者宝合丁、乞儿八答私买所盗内府宝带，既已伏诛，今后诸人毋得似前申献。

一、民间和雇和买，一切杂泛差役，除军人并大都至上都自备站户外，其余不论是何户计，一体均当。

一、恢办商税课租，并遵旧制，法外多取及欺盗入己者，依例究治。

一、营筑中都，已令停罢，其余不急之役，截日停止。

一、鳏寡孤独废疾无恤者，除常例外，每人给至元钞一贯。

一、名山大川、圣帝明王、忠臣烈士，凡在祀典者，次第加封，除常祀外，主者施行。

一、韩脱因不花、唐华、郑阿思兰等已经昭雪，元没资产，悉还本家；今后内外重囚，省部再三详谳，方许奏准。

一、比年诏赦频数，吏贪民盗，不知儆畏，自今以始，其各洗心节虑，以保厥身，非常之恩不可再觊。

于戏！凡我有官君子，皆古所谓治天职食天禄者，宜一心力，钦乃有司，无替朕命。

遣佥知枢密院事不兰奚颁即位诏于高丽。辛卯，御史中丞李士英为中书左丞。丁酉，命月赤察儿依前为太师；宣徽使铁哥为太傅，集贤大学士曲出为太保。是月，前陕西行省左丞兀伯都剌为中书右丞；昭文馆大学士察罕为参知政事；平章政事、知枢密院事床兀儿，钦察亲军都指挥使脱火赤拔都儿，左丞相、知枢密院事铁木儿不花，并录军国重事；知枢密院事也速，兼山东河北蒙古军都万户也先帖木儿，仁虞院事也儿吉尼，太子詹事月鲁帖木儿，并知枢密院事。

夏四月戊申，以即位告天地于南郊。丁巳，罢中政院。戊午，以即位告于太庙。辛酉，敕国子监师儒之职，有才德者，不拘品级选用。乙丑，封知枢密院事铁木儿不花为宣宁郡王。丁卯，诏曰：“朕惟食货生民之本，权以币帛，先在适时。我世祖皇帝参酌古今，立中统、至元钞法，天下流行，公私蒙利，五十年于兹矣。比者尚书省不究利病，辄意变更，既创至大银钞，又铸大铜钱。钞以倍数太多，轻重失宜；钱以鼓铸弗给，新旧滞用；曾未再期，其弊滋甚。爰咨廷议，允协舆言，皆愿变通，以复旧制，其罢资国院及各处泉货监提举司，买卖铜器听民自便。应尚书省已发各处至大钞本及至大铜钱，截日封贮，民间行使者，赴行用库倒换。有司依旧印造中统钞，子母并行，以便民用。”改封北宁王帖里哥儿不花为湘宁王。革僧、道、也里可温、答失蛮、白云宗、头陀教等各衙门免差发。

五月癸酉，八百媳妇及大、小车里蛮俱叛，命云南王及行省右丞阿忽台讨之。丙子，命翰林国史院修大行皇帝实录及累朝皇后、功臣列传。壬午，金齿蛮来献驯象。戊子，罗鬼蛮来献方物。

六月乙巳，命侍臣咨访内外才堪信用者，悉以名闻。仍戒饬诸王恪恭乃职。甲寅，封亦思丹为怀仁郡王。丁巳，命和林行省右丞孛里、马速思经理称海屯田。己未，封知枢密院事孛罗为泽国公。甲子，请大行皇帝谥于南郊，上尊谥曰仁惠宣孝皇帝，庙号武宗。己巳，魏王阿木哥入朝。命翰林侍讲阿林铁木儿以国语译《贞观政要》，使蒙古、色目人诵习之。

秋七月癸未，甘州地震、大风，有声如雷。己亥，诏谕中书省曰：“朕前戒近侍毋辄以文记传旨中书，自今敢有犯者，不须奏闻，直捕其人付刑部究治。”敕御史台选老成更事者为监察御史。

闰七月辛丑，遣国子祭酒刘赓至曲阜，以太牢祀孔子。丙午，祔武宗皇帝于太庙。戊申，封李孟秦国公，亦怜真乞剌思为司徒。己酉，吐蕃寇礼店、文州，命亦怜真等讨之。壬戌，立上都通政院，领蒙古诸驿。乙丑，鲁国大长公主祥哥剌吉进号皇姊大长公主。遣使招谕黑水、白水等蛮。

八月己巳朔，裁京官诸司员额，并依至元三十年旧制。丙戌，安南世子陈曰珝来贡方物。

九月己亥朔，遥授左丞相不花进太尉。壬子，改元皇庆，诏曰：“朕赖天地祖宗之灵，纂承圣绪，永惟治古之隆，群生咸遂，国以乂宁。朕夙兴夜寐，不敢怠遑，任贤使能，兴滞补弊，庶其臻兹敛时五福，用敷锡厥庶民，朕之志也。逾年改元，厥有彝典，其以至大五年为皇庆元年。”是月，遣都水监木八剌沙往取杭州所造龙舟，中书省臣谏曰：“陛下践阼，诞告天下，凡非宜取索，勿得擅进。若取此舟，有乖前旨。”诏止之。

冬十月戊辰朔，有事于太庙。丁丑，禁僧寺勿冒占民田。戊子，以故太师月儿鲁那演子木剌忽知枢密院事。壬辰，诏收至大银钞。

十一月戊戌朔，封司徒买僧为赵国公。辛亥，诸王不里牙敦等诬告八不沙不法，诏窜不里牙敦于河南。己未，辽阳行省平章政事阿散为中书平章政事。丙寅，加徽政使罗源大司徒。

十二月癸酉，封宣政使爱薛秦国公。壬午，诏曰：“今岁不登，民何以堪，春蒐其勿令供亿。”甲申，占城国遣使贡方物。庚寅，曲赦京师大辟囚一人，并流罪。乙未，敕内降旨一切勿行。遣礼部尚书乃马台等颁皇庆元年历于安南国。

皇庆元年春正月丁酉朔，召河南行省右丞王约至京师。庚子，帝谕御史大夫塔思不花曰：“凡大臣不法，卿等劾奏勿避，朕自裁之。”甲辰，加太师、录军国重事、知枢密院脱儿赤颜开府仪同三司，封淇阳王。庚戌，封知枢密院事、驸马丑汉为安远王，出总北军。癸丑，旌表广州路番禺县孝子陈韶孙。戊午，改封济王朵列纳为吴王，崇福使也里牙袭封秦国公。是月，以中书平章政事李孟为翰林学士承旨、知制诰，仍兼平章政事。

二月甲戌，改和林行省为岭北行省。己卯，八百媳妇蛮来献驯象。壬午，封孛罗为永丰郡王。

三月己亥，以帝生日为天寿节。高丽国遣使来贺圣诞。戊申，前河南行省平章政事塔失海牙为御史大夫。甲寅，诸王也先不花等遣使来贡方物。丙辰，封同知徽政院事不兰奚为赵国公。甲子，遣户部尚书马儿经理河南屯田。乙丑，封诸王塔思不花为恩平王。

夏四月癸酉，车驾辛上都。丙子，封郓国大长公主忙哥台为大长公主。壬午，封知枢密事木剌忽为广平王。

五月丙申朔，中书平章政事阿散为中书左丞相，江浙行省平章政事张驴为中书平章政事，加知枢密院事也先帖木儿开府仪同三司。

六月乙丑朔，日有食之。丁卯，天雨毛。己未，京师地震。丁亥，敕罢封赠，戒左右勿侥幸加官。

秋七月丙午，中书参知政事贾钧乞病归，赐钞三百锭，给安车还籍。

八月己卯，吏部尚书许师敬为中书参知政事。庚辰，车驾至自上都。辛卯，安南国王陈益稷来朝。

九月戊戌，罢讨八百媳妇及大、小车里，以玺书招谕之。辛丑，遣司徒田忠良等至真正府玉华宫，祀睿宗御容。八百媳妇及大、小车里蛮来献方物。甲辰，参议中书省事阿里海涯为参知政事。

冬十月甲子，有事于太庙。癸未，中书参知政事察罕加平章政事，商议中书省事。戊子，翰林学士承旨玉连赤不花等进顺宗、成宗、武宗《实录》。辛卯，以诸王入觐赦天下，敢以赦前事相告者，以其罪罪之。

十一月丙午，谕六部官毋逾越奏事。丙辰，晋封濮阳王、驸马脱脱木儿为岐王。庚申，占城国来献犀象，缅国遣使来朝，云南不农蛮酋岑福来朝。

十二月癸亥，中书平章政事李孟致仕，枢密副使张珪为中书平章政事。庚辰，知枢密院事答失蛮罢。丁亥，遣使祈雪于社稷及岳镇、海渎。定省部减削繁冗格例。是月，诸王春丹叛。黎贼王奴欧等作乱，伪称平章、元帅。

二年春正月甲午，察罕脑儿等处宣慰使伯忽为御史大夫。辛丑，封乞台普济为安吉王。中书右丞相铁木迭儿以病免。丁未，太府卿秃忽鲁为中书右丞相。是月，黎贼王奴欧降。

二月甲子，立宏吉剌氏为皇后，遣使祭告天地、太庙。己卯，命张珪领国子学。丁亥，帝谕左右曰：“回回人以宝玉鬻于官，朕思此物何足为宝，惟善人乃可为宝，善人用则国家安，此朕所宜宝也。”

三月丙申，御史中丞脱欢答剌罕为御史大夫。杖流高丽陪臣李思温、金深于临洮。丙午，诏曰：“《易》述《家人》，《诗》美《关雎》。故帝王受命，必建置后妃，所以顺天地之义，重人伦之本也。宏吉剌氏，夙由世戚，来嫁我家，事皇太后有孝恭之懿，辅朕躬着淑慎之善，于二月十六日授以册宝，立为皇后。于戏！位乎内位乎外，得政道之相成，用之国用之乡，庶民风之不变。咨尔有众，咸使闻知。”壬子，右丞相秃忽鲁等以天时亢旱，又陨霜雨沙，乞黜免以当天意，帝不允。甲辰，高丽王王謜以长子焘入觐，请传位于焘，诏授焘征东行省左丞相、上柱国，袭封高丽国王。

夏四月丙戌，遣纳剌忽等护送高丽王謜归国。乙亥，车驾幸上都。辛巳，加御史大夫伯忽开府仪同三司。

五月辛丑，中书右丞兀伯都剌为平章政事，左丞八剌脱因为右丞，参知政事阿里海牙为左丞，参议中书省事秃鲁花帖木儿为参知政事。是月，中书平章政事张珪罢为大司徒。

六月己未朔，京师地震。癸亥，秃忽鲁等以灾异乞赐放黜，不允。丙寅，京师地震。辛未，以参知政事许师敬纲领国子学。甲申，以宋儒周敦颐、程颢、程颐、张载、邵雍、司马光、朱熹、张栻、吕祖谦及前中书左丞许衡从祀孔子庙廷。河决陈、亳、睢等州及开封、陈留县。

秋七月壬寅，京师地震。

八月丁卯，车驾至自上都。庚午，侍御史薛居敬为中书参知政事。是月，崇明、嘉定二州海溢。

九月癸巳，宣徽院使完者知枢密院事。戊申，封脱欢为安定王。

冬十月己卯，敕中书省议科举法。封不答里为安德王。乙酉，旌表高州民萧乂妻毛氏贞节。

十一月甲辰，诏曰：“惟我祖宗以神武定天下，世祖皇帝设官分职，征用儒雅，崇学校，为育才之地，设科举，为去取之方，规模宏远矣。朕以眇躬获承丕祚，继志述事，祖训是式，若稽三代以来取士，各有科目，要其本末，举人，宜以德行为首，试艺，则以经术为先，词章次之，浮华过实，朕所不取。爰命中书参酌古今，定其条制，其以皇庆三年八月，天下郡县举其贤者能者，充赋有司，次年三月会试京师，中选者朕将亲策焉。”是月，辰州蛮酋吴千道作乱。

十二月丙子，定百官致仕资格。




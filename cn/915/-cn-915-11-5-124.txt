◇谥郑羲诏（太和十六年）

盖棺定谥，先典成式，激扬清浊，治道明范。故何曾幼孝，良史不改「缪丑」之名；贾充宠晋，直士犹立「荒公」之称。羲虽宿有文业，而治阙廉清。稽古之效，未光于朝策；昧货之谈，已形于民听。谥以善问，殊乖其衷。又前岁之选，匪由备行充举，自荷后任，勋绩未昭。尚书何乃情遗至公，愆违明典！依谥法，博文多见曰「文」，不勤成名曰「灵」。可赠以本官，加谥文灵。（《魏书·郑羲传》）


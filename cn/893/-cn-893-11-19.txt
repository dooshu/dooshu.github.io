赠从弟南平太守之遥二首





唐时，南平郡即渝州也。先名巴郡，天宝元年更名，隶剑南道。



少年不得意，落魄无安居。[一]愿随任公子，欲钓吞舟鱼。[二]常时饮酒逐风景，壮心遂与功名疏。兰生谷底人不锄，[三]云在高山空卷舒。汉家天子驰驷马，赤车蜀道迎相如。[四]天门九重谒圣人，[五]龙颜一解四海春。[六]彤庭左右呼万岁，[七]拜贺明主收沉沦。翰林秉笔回英盼，[八]麟阁峥嵘谁可见?[九]承恩初入银台门，著书独在金銮殿。[十]龙驹雕镫白玉鞍，[十一]象床绮席黄金盘。[十二]当时笑我微贱者，却来请谒为交欢。一朝谢病游江海，畴昔相知几人在?[十三]前门长揖后门关，今日结交明日改。爱君山岳心不移，[十四]随君云雾迷所为。梦得池塘生春草，使我长价登楼诗。[十五]别后遥传临海作，[十六]可见羊、何共和之。[十七]

[一]《史记》：郦生家贫落魄，无以为衣食业。



[二]《庄子》：任公子投竿东海，钓得大鱼。见《大鹏赋》注。



[三]《三国志》：芳兰生门，不得不锄。



[四]司马相如赤车驷马事，见四卷注。



[五]郑玄《礼记注》：天子九门：路门也，应门也，雉门也，库门也，皋门也，城门也，近郊门也，远郊门也，关门也。



[六]《列子》：夫子始一解颜而笑。



[七]彤庭，天子之庭，以朱漆饰之也，详见《明堂赋》注。



[八]《梦溪笔谈》：唐翰林院在禁中，乃人主燕居之所，玉堂、承明、金銮殿，皆在其间。应供奉之人，自学士以下，工伎、群官、司隶籍其间，皆称翰林。如今之翰林医官、翰林待诏之类是也。《石林燕语》：唐翰林院在银台门之北。谢朓诗：“俯仰流英盼。”



[九]《初学记》：汉西京未央宫中有麟阁，亦藏秘书，即扬雄校书之处也。



[十]《玉海》：《两京记》：“大明宫、紫宸殿北曰蓬莱殿，其西曰还周殿，还周西北曰金銮殿，殿旁坡名金銮坡。”又云：“金銮殿在蓬莱正西微南。”



[十一]徐陵诗：“白马号龙驹。”吴均诗：“白玉镂衢鞍。”



[十二]绮席，见十一卷注。



[十三]畴昔，前日也。见九卷注。



[十四]《三国志》：由、夷逸操，山岳不移。



[十五]《南史》：谢惠连年十岁，能属文，族兄灵运嘉赏之，云：“每有篇章，对惠连辄得佳语。”尝于永嘉西堂思诗，竟日不就，忽梦见惠连，即得“池塘生春草”，大以为工。尝曰：“此语有神助，非吾语也。”按“池塘生春草”句，乃灵运《登池上楼诗》，故曰“长价登楼诗”。



[十六]灵运又有《登临海峤初发强中作与从弟惠连可见羊何共和之》诗一首。临海，晋时郡名，即今台州也。



[十七]羊、何，谓泰山羊璇之、东海何长瑜，与灵运、惠连以文章赏会，共为山泽之游。





其二





东平与南平，今古两步兵。[一]素心爱美酒，[二]不是顾专城。[三]谪官桃源去，[四]寻花几处行。秦人如旧识，出户笑相迎。

[一]太白自注：“南平时因饮酒过度，贬武陵。”李善《文选注》：臧荣绪《晋书》曰：阮籍拜东平相，不以政事为务，沉醉日多。《晋书》：阮籍闻步兵厨人善酿，有贮酒三百斛，乃求为步兵校尉。



[二]江淹诗：“素心正如此。”李善注：“素，本也。”



[三]专城，谓县令，得专主一城政事者也。古《陌上桑》词：“三十侍中郎，四十专城居。”



[四]桃源，在武陵，详见二卷注。






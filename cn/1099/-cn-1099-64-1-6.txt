○為申明舊章以正罰俸事疏 【 罰俸】

伏覩大明律內一款、凡祭祀及謁見關陵、若朝會行禮差錯、及失儀者罰錢半月、欽此、又伏覩大明令內一款、凡民官月俸、錢米相兼、罰俸止罰俸錢、軍官月俸錢米、如遇罰俸、合與民官、一體扣算、追罰俸錢、欽此、此我　聖祖立法、葢因文武官員、凡有小過輕犯。不即加罪。止是罰俸。而又止罰俸錢。猶存俸米。使之得以養其妻子。不至失所。情法兩盡。其仁愛優恤臣下之心。雖古帝王無以加矣。但令內所載年久。未曾申明。延年以來。文武官、或有大小罪責。荷蒙　朝廷。寬容罰俸。有一月二月者。有四月五月者。戶部行令將月俸。不分錢米。盡行住支况邇因水旱灾傷、倉糧數少、即今各官月俸、止支本色米三分、折色錢鈔七分、若不分錢米。全不關支。妻子無所養贍。未免啼飢。大官猶可。小官何以度日。誠非　聖朝頒祿養廉占者既富方穀之意也、恭惟　皇上嗣位以來、凡事法祖、一應舊章、悉皆舉行、天下臣民、不勝慶幸、如蒙乞敕戶部、遵依大明令內所載事理、通行在京大小衙門、今後凡奉欽依罰俸者止將月俸折色錢鈔、照數住支、仍存本色、養贍妻子、庶祖宗舊章得以昭明、罰俸官員感蒙惠澤、臣叨任大臣、事干國體、職所當言者、不敢緘默、


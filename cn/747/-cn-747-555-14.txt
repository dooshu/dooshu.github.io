○送何坚序

何与韩同姓为近；坚以进士举，于吾为同业；其在太学也，吾为博士，坚为生，生、博士为同道；其识坚也十年，为敌人。同姓而近也，同业也，同道也，故人也，于其不得愿而归，其可以无言耶？坚，道州人，道之守阳公，贤也；道于湖南为属州，湖南杨公，又贤也；坚为民，坚又贤也。湖南得道为属，道得坚为民，坚归倡其州之父老子弟服阳公之令，道亦倡其县与其比州服杨公之令。吾闻鸟有凤者，恒出于有道之国。当汉时，黄霸为颍川，是鸟实集而鸣焉。若史可信，坚归，吾将贺其见凤而闻其鸣也已。


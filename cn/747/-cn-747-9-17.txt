○令诸州寺观辅经行道诏

神道设教，慈惠为先，元化潜通，亭育资始。朕恭膺大宝，抚爱黎元，矜愍之心，触类而长。是用旁求冥贶，幽赞明灵，所冀九功惟叙，五福斯应。比严霜早降，秋实不登，静言寡薄，无忘惭惕。今百谷滋茂，万宝将成，犹恐风雨失时，字养无寄。敢藉圣明，介兹多祉，宜为普天亿兆，仰祈嘉祐。可於京城及天下诸州寺观，僧尼道士等七日七夜转经行道。每年正月七月，例皆准此。


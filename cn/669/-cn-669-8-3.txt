144　易本命篇與家語同異


易本命篇與家語執轡篇同，但家語謂：「子夏問於孔子。孔子曰：『然。吾昔聞老聃，亦如汝之言。』子夏曰：『商聞山書曰云云。』」大戴以「子曰」冠其首，疑此篇子夏所著，而大戴取以爲記。

【元圻案】易本命篇自「夫易之生人，禽獸萬物昆蟲各有以生」至篇終，皆以爲夫子之言。家語則作「子夏問於孔子曰，商聞易之生人」至「晝生者類父，夜生者類母」，皆子夏之言，而多「是以至陰主牝，至陽主牡，敢問其然乎」三句。又加「孔子曰：『然。吾昔聞老聃，亦如汝之言』」十四字。下接「子夏曰：商聞山書曰：地東西爲緯，南北爲經」，至「王者動必以道動，静必以道静」，皆子夏述山書之言，而多「必順理以奉天地之性，而不害其所生，謂之仁聖焉」三句。而下又有「子夏言終而退。子貢進曰：『商之論也何如？』孔子曰：『汝謂何也？』對曰：『微則微矣，然非治世之待也。』孔子曰：『然。各其所能』」一段。






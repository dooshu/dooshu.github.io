第十篇　論還

諺云：「末家牌落得來。」此言底之有權也。第四家為底家。牌到此，擒縱惟命，故真權最重。善算者，務以底制樁，而不使樁作底。待可共功，何妨故縱。如頭家與未家同路，多縱之，則各吊一家矣。縱大者，小必報，縱小者，大亦償。小牌屢得卓，明知縱，我則雖大，亦還張矣。張可還，而不可抽。抽已牌以示之，照會出此路也。雙張有尾，凡兩張連出者，必有第三張來矣。兩路無頭。凡兩路求人者，必還後一路，謂之正本張。萬一失信，靜以候之。苟見於色，是謂自窘之道。如已無還張，誤信其有，而放之，只宜靜待，苟見於色，為他家所覺，誰肯犯我之鋒哉。


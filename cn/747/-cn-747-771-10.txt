○为汝南公以妖星见贺德音表

臣某言：臣伏奉某月日德音，以妖星谪见，思答天戒者，臣当时集军州官吏丁宁宣示讫。仁深覆载，恩极照临，究祖宗之令图，极皇王之盛事。圆首方足，罔不欣庆。臣某中贺。臣闻覆载莫大於天地，而升降之气或不接；照临莫大于日月，而薄蚀之度或有差。岂惟休咎之微，自是阴阳之事。旋观彗孛，载考策书，虽欲为灾，曷尝胜德！伏惟皇帝陛下荆枝载茂，棣萼重辉。既居正以体元，亦观文而察变。仰观星彩，稍越天常。於是深轸皇情，重回宸眷。省躬之惧，洞感于幽明；及物之恩，毕沾于华夏。戒田游则成汤祝网之意，释冤滞乃大禹泣辜之慈。罢去修营，惜汉氏十家之产；劝课耘耔，复周邦九岁之储。德已厚矣，仁已极矣。然犹避寝自责，撤膳胎忧，以此延休，何休不至？以兹备患，何患能为？足以高步三王，平窥百古。鞭挞守成之主，秕糠中代之君。抑臣又闻之，昔贞观之理也，太宗文皇帝吞蝗而灾息；泰岱之封也，玄宗明皇帝露坐而风雨消。炯戒犹存，神灵未远。陛下永怀贻厥，有切钦承，为其所不为，至其所不至。伫见地泉流醴，天酒凝甘，人知朱草之祥，家识白麟之瑞，又岂芒角足惧，晷度可忧者哉。臣素乏器能，谬当任使。东雍西岳，虽首化于百城；日远天高，但心存于双阙。听金石而惭殊舞兽，无羽翼而恨异冥鸿。惟当虔奉诏条，颁宣德泽，成陛下无偏之道，卑微臣尽瘁之勤。所冀不简书，免拘司败。如其礼乐，非臣所能。无任感恩恋阙，恳悃屏营之至。


韩维　朝发灵树寄曼叔师厚

朝发灵树东，旷野阴气积。

驱马入草间，左右号鹳鹢。

重云{左黑右沈去氵}玄幕，孤月隐白壁。

欹危涉涂淖，转侧缘沟脉。

凉风满川陆，眺览多近适。

却想会合乐，转首已成昔。

诸君豪俊士，经训饱搜晀。

上下古与今，抗论坚莫敌。

顾我处其间，倾听但踨蹐。

校士岂所当，直以气类得。

譬如礼天坛，珪璧奠且植。

陶匏以其质，并列不为惑。

论心见表暴，吐口出白黑。

朝案每共饮，夜床仍抵迹。

嘲谐间一发，清笑高哑哑。

自谓得如此，至死无厌斁。

敢于百里间，而惮辔与策。

因诗谢所思，酬篇无我默。

韩维


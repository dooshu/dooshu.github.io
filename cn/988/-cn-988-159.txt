苏辙　次韵筠守毛维瞻司封观修城三首

北垣荆棘旧成堆，留待公来次第开。

车马已通城下路，榛芜尽付冶家灰。

异时碧瓦千门合，应记红旌百度来。

自笑裨谌便旷野，肩舆飞盖许追陪。

苏辙

苏辙　次韵筠守毛维瞻司封观修城三首

拨弃案头文字堆，晓晴山色四门开。

究怀民事老虽壮，俯首山城心已灰。

荆棘烧残桑柘出，狐狸去尽犬鸡来。

规模先遣通蹊隧，後乘应容众客陪。

苏辙

苏辙　次韵筠守毛维瞻司封观修城三首

山脚侵城起阜堆，绕城徼道斩新开。

闉阛半坏惊潮信，隍壑初深见劫灰。

蚁聚千夫曾几日，鳞差万瓦看将来。

史君才力轻山郡，朝论行闻急召陪。

苏辙


【拟四愁诗四首】

我所思兮在南巢。欲往从之巫山高。登崖远望涕泗交。我之怀矣心伤劳。佳人遗（《类聚》、《文选》注作赠。纬略同。《御览》或同。）我筒（《说文》系传作{□角}。）中布。（《说文》系传作绮。）何以赠（《类聚》作报。《文选》注、《御览》同。）之流黄素。愿因飘风超远路。终然莫致增永（玉台作想。）慕。（○玉台新咏九。《诗纪》二十九。又《类聚》三十五引巢、高、布、素四韵。《文选》十六别赋注引布、素二韵。《说文》系传二作古诗。引素一韵。《御览》八百十四引布、素二韵。八百二十引布、素二韵。高似孙纬略七引巢、高、布、素四韵。）

我所思兮在朔湄。欲往从之白雪霏。登崖永眺（《诗纪》作远望。）涕泗颓。我之怀矣心伤悲。佳人遗我云中翮。何以赠（《诗纪》作报。）之连城璧。愿因归鸿超（玉台作起。）遐隔。（《诗纪》作翮。）终然莫致增永积。（○玉台新咏九。《诗纪》二十九。）

我所思兮在陇原。欲往从之隔秦（玉台作泰。《诗纪》作太。）山。登崖远望涕泗连。（玉台作连。）我之怀矣心伤烦。佳人遗我双角端。何以赠之雕玉环。愿因行云超重峦。终然莫致增永叹。（○玉台新咏九。《诗纪》二十九。）

我所思兮在营州。欲往从之路阻修。登崖远望涕泗流。我之怀矣心伤忧。佳（《御览》作美。）人遗（纬略作赠。）我绿绮琴。何以赠之双南金。愿因流波超重深。终然莫致增永（六臣本《文选》作咏。）吟。（○《文选》三十。玉台新咏九。《诗纪》二十九。又《御览》四百七十八引金、琴二韵。高似孙纬略引州、修、琴、金四韵。）


◇立通道观诏（六月戊午）

制诏，至道弘深，混成无际，体包空有，理极幽玄。但岐路既分，流源逾远，淳离朴散，形气斯乖。遂使三墨八儒，朱紫交竞，九流七略，异说相腾。道隐小成，其来旧矣。不有会归，争驱靡息。自今可立通道观，圣哲微言，先贤典训，金科玉篆，秘迹玄文，所以济养黎元，扶成教义者，并宜弘阐，一以贯之。俾夫玩培娄者，识嵩岱之崇崛；守碛砾者，悟渤之泓澄，不亦可乎。所司量置员数，俸力务异恒式，主者施行。（《广弘明集》十，《周书·武帝纪上》。建德三年五月景子初断佛，道二教，经像悉毁，罢沙门、道士，并令还民。六月戊午诏云云。又见《北史》十，《初学记》二十三。）


○浦应祥

吴人浦应祥，成化丁酉领乡荐，老于礼闱，凡三十有八年，至正德甲戌始就选，得同知高州府。自言初领荐时，尝梦乘肩舆行，而其前有一僧舁之，后数梦皆然。迨得官，自京师挈一僧归吴，道上值险，或涉行潦，輙令扶舆而过。数日，始恍然忆往时所梦僧，正此也。此一小事，兆于三十余年前，人生得丧，岂偶然哉。


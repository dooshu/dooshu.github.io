代中书贺宣示合穗麦状

右臣今日伏蒙圣慈宣示奉先禅院後面麦地内生出合穗麦者上玄降佑多稼呈祥克彰纯嘏之休式契丰穰之兆臣等窃以载籍所重实在於民天瑞典攸徵莫先於年糓矧惟首种之利最为艰食之资历三时而有成已彰大顺秀两岐而发咏允叶元符伏惟皇帝陛下慈俭居尊忧勤御下先天发令运神化于无方旰日视朝体健行之不息引万方而在已以百姓而为心故得洪覆眷怀殊祥荐委和阴阳之玉烛靡愆离毕之占盼原隰之龙鳞式覩如云之稼而况景风适至宿麦将登更彰合穗之奇用荐有年之瑞升歌九室足播于乐章记事三长永光于史笔臣等叨居辅弼无补聪明幸瞩休祯徒深庆拚


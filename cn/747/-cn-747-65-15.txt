○禁乘驿官格外徵马诏

如闻官驿递马，死损转多，欲令提举所由，悉又推注中使。邮驿称不见券，则随所索尽供。既无凭由，岂有定数，方将革弊，贵在息词。自今已后，中使乘递，如不见券，及券外索马，所由辄不得供。其常参官出使，及诸道幕府军将等所合乘递，并须依格式。如有违越，或分外科人夫，并宜具名闻奏。


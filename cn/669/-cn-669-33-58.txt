58　杜牧詩忍過事堪喜　司空圖詩忍事敵災星　吕居仁官箴取忍字


「忍過事堪喜」，杜牧之遣興詩也。吕居仁官箴引此，誤以爲少陵。俗言「忍事敵災星」，司空表聖詩也。

【閻按】論衡引成語曰「力勝貧，慎勝禍」，亦表聖之意。

【元圻案】吕居仁官箴曰：「忍之一字，衆妙之門，當官處事，尤是先務。若能於清慎勤之外，更行一忍，何事不辦？書曰：『必有忍，其乃有濟。』此處事之本也。諺曰：『忍事敵災星。』少陵詩曰：『忍過事堪喜。』此皆切於事理，非空言也。王沂公常言：『喫得三斗釅醋，方做得宰相。』蓋言忍受得事。」〇石林避暑録話：「俗言『忍事敵災星』，此司空表聖詩也。表聖休休亭記自言嘗爲匪人所辱，宜以耐辱自警，故號耐辱居士。蓋指柳璨。豈白馬之禍，璨將爲不利，有不得已而忍辱以免者，故爲是言耶？」〇避暑録話又載裴晉公詩云：「灰心緣忍事，霜鬢爲論兵。」






家铉翁持节

元兵南下，次高亭，宋朝纳降。吴坚为左相，家铉翁为参政，与贾馀庆刘岊为祈请使北行。文天祥诗云：“当代老儒居首揆，殿前陪拜率公卿。”又云：“程婴存赵真公志，赖有忠良壮此行。”前谓吴，後谓家也。至北，铉翁抗节不屈，拘留河间。世祖崩，成宗即位，始赐衣服，遣还乡里，年逾八十矣。林景熙有诗送之云：“濒死孤臣雪满颠，冰氈齿尽偶生全。衣冠万里风尘老，名节千年日月县。清唳秋荒辽海鹤，古魂春冷蜀山鹃。归来亲旧旧惊相问，禾黍离离夕照边。”可谓不负文山所期矣。


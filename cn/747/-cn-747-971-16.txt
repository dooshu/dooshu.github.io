○核定雪冤超资条例奏（长兴四年五月中书门下）

准长兴元年二月二十一日南郊赦书节文，州县官在任日雪得冤狱，许非时参选，超资注官，仍赐章服。今详敕命，凡云冤狱者，所司推鞫，定罪不平，回曲作直，已成案牍；或经长吏虑问，或是家人诉冤，重结推讯，始见情实，回死为生，始名雪冤。仍须元推官典，招伏情罪。本处检案牍事节，给与公凭，更於考牒内署出，候本官满日，便准近敕非时参选。若活得一人，超一资注官，二人已上加章服。已有章服加检较官，如在任除雪冤狱外，限内徵科了绝。减得一选已上，或招添户口至一分已上，并许酬奖，如加官至五品已上，许奏听敕旨。如虽雪得冤狱，徵科违限不了，合殿选者，亦待殿选满日，与叙雪冤之赏。或逃却户口，亦据降等叙官。如本司小小刑狱，未经别司，纵能处断，不得援例。








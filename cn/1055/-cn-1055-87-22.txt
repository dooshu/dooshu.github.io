【谢知制诰启〈庆历三年十二月〉】

此者蒙恩，授前件官并职者。祗荷宠灵，不任战惧。伏念某学非逮古，材匪适时，励孤进以立朝，偶四方之多事。虽圣聪广纳，获尽狂夫之言；而暗虑空劳，未闻愚者之得。方虞官谤，敢冀主知？擢自周行，尘于华选。代言禁掖，已愧才难；兼职谏垣，犹当责重。补报不可以浅，则忧愧不得不深。此盖某官过采庸虚，尝形奖饰，致兹忝冒，骤此宠荣。敢不勉拙以勤，誓身许国，上酬天造，次答己知。恳忄之诚，敷宣曷罄。


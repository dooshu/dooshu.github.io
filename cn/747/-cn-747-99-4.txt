○请释法恭为戒师书

昔道安晦迹襄阳，声驰秦阙；慧远栖心庐岳，名振晋京。故知善言之应，非徒千里；明月所照，不隔九重。法师笠泽上仁，震维高德，律行净於青眼，威仪整於赤髭，传灯之智不穷，法施之财无尽。弟子摄此心马，每渴仰於调御；垦此身田，常戴怀於法雨。若得师资有讬，冀以袪此六尘，善导启行，庶无迷於八正。谨遣咨祈，伫承慈诱。

李惲（蒋王惲）


○南郊赦文

朕以寡德，祗膺天命，励精理道，十有五年。夙夜惟寅，罔敢自逸，小大之务，莫不祗勤。皇灵顾怀，宗社垂祐，年谷丰阜，荒服会同，远至迩安，中外咸若。永惟多祜，寔荷元休。是用虔奉礼章，躬荐郊庙，克展因心之敬，获申报本之诚。庆感兹深，怵惕惟厉，可大赦天下。

自贞元九年十一月十日昧爽已前，大辟罪咸赦除之。左降官及流人，并量移近处。内外文武见任及致仕官并诸军诸使将士等，三品已上赐爵一级，四品已下加一阶。将士白身者赐勋两转，缘大礼职掌行军法驾南郊后留守副守及太仓左藏库及陪位官等，三品已上更赐爵一级，四品已下加一阶。其郊坛宫庙行事官，仍各赐勋两转。皇亲应陪位者，三品已上赐爵一级，四品已下加一阶，及诸色应陪位官等，各赐勋两转。亲王大长公主长公主嗣王郡县主酅公介公鸿胪蕃客神策神威六军，及诸使应缘大礼宿卫御楼立仗及守本军本营者，诸道节度在京帖仗将士，赐物有差。宰辅及在方镇者，祖父各与追赠。东京留守诸军节度观察都防御都团练经略盐铁转运使左右神策神威六军等统军大将军英武威远军使户部侍郎判度支，及京文武三品已上正员官尚书省四品官中书门下省御史台五品官：父在未有官者量授检校官，已有官者一加阶；母在未有邑号者授邑号，已有邑号者更进邑号；父母亡殁者各与追赠。应诸军防秋兵马使及别敕定名充边地兵马使等，备御勤劳，所宜优异：其父在未有官者各授检校官，母在未有邑号者各授邑号。边军镇守及诸道诸军防秋将士，经三周年未改转者，宜与甄叙。其九庙配享功臣封爵废绝者，宜令绍封以享祀。故尚父子仪、太尉秀实宜与一子六品正员官。天下有才德高远，为众所知，及隐遯邱园，不求闻达者，委所在州府长吏具名迹闻荐。诸色人中有贤良方正，能直言极谏，或博通坟曲达於教化，或详明政术，可以理人者，委常参官及州府长吏各举所知闻奏，朕当亲自策试。诸司官有陈时政得失，各尽所见，条流封进。人有冤滞，事有阙遗，悉当极言，无所隐避。


卷47_44【忝官二十年尽在内职 ，及为郡尝积恋 ，因赋诗焉】  张九龄

江流去朝宗，昼夜兹不舍。仲尼在川上，子牟存阙下。

圣达有由然，孰是无心者。一郡苟能化，百城岂云寡。

爱礼谁为羊，恋主吾犹马。感初时不载，思奋翼无假。

闲宇常自闭，沉心何用写。揽衣步前庭，登陴临旷野。

白水生迢递，清风寄潇洒。愿言采芳泽，终朝不盈把。


○皇太子宴诸将祈晴感应灵宝斋词

盖闻至道应机，有同响答；明神赴感，无异影随。缅惟幽赞之私，每荷垂休之力。六月二十二日，皇太子大会诸将，用卜吉辰，方当暑雨之时，遂有晴明之祷。果蒙灵贶，协此诚祈，不移顷刻之间，骤止滂沱之势。群山晓碧，天高而屏翳收；六合风清，日朗而羲和弄辔。燕筵克备，中外同欢。今则旋整车徒，爰申吊伐。千军雷动，山川绝泥潦之虞；万马星驰，戈甲曜晶莹之色。伫平凶梗，大拯黎元。思答真官，式陈斋荐，莲灯夜簇，兰穗朝飞，仪礼精严，香花纷郁，必达清都之圣，更崇紫府之勋。仰叩元功，以昌鸿业，不任虔祝之至。谨词。


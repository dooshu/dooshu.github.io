◇皇太子冠礼有三失诏（太和十九年六月）

比冠子恂，礼有所阙，当思往失，更顺将来。礼古今殊制，三代异章。近冠恂之礼有三失：一朕与诸儒同误，二诸儒违朕，故令有三误。今中原兆建，百礼惟新，而有此三失，殊以愧叹。《春秋》：襄公将至卫，以同姓之国，问其季几，而行冠礼。古者皆灌地降神，或有作乐以迎神。昨失作乐。至庙庭，朕以意而行拜礼，虽不得降神，于理犹差完。司马彪云，汉帝有四冠：一缁布，二进贤，三武弁，四通天冠。朕见《家语·冠颂篇》，四加冠，公也。《家语》虽非正经，孔子之言，与正经何异？诸儒忽司马彪《志》，致使天子之子而行士冠礼，此朝廷之失。冠礼朕以为有宾，诸儒皆以为无宾，朕既从之，复令有失。孔子云「斐然成章」，其斯之谓。（《魏书·礼志》四。十九年五月，冠皇太子恂于庙。六月，高祖临光极堂，引见群官，诏。又见《通典》五十六。）


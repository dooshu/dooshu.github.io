▼赠薛相士（至正辛丑，嘉禾薛月鉴过予求诗，因赠。）

我少喜功名，轻事勇且狂。

顾影每自奇，磊落七尺长。

要将二三策，为君致时康。

公卿可俯拾，岂数尚书郎。

回头几何年，突兀渐老苍。

始图竟无成，艰险嗟备尝。

归来省昨非，我耕妇自桑。

击木野田间，高歌诵虞唐。

薛生远拏舟，访我南渚旁。

自言解相人，视予难久藏。

脑后骨已隆，睂间气初黄。

我起前谢生，弛弓懒复张。

请看近时人，跃马富贵场。

非才冒权宠，湏臾竟披猖。

鼎食复鼎烹，主父世共伤。

安居保常分，为计岂不良。

愿生毋多言，妄念吾已忘。







卷七 五言古体


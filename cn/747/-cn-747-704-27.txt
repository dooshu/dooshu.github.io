○谢恩赐锦彩银器状

高品刘行宣至，奉宣圣旨，以臣撰《真容赞》，特赐前件锦彩银器等。臣学非稽古，文不逮人，徒以运遇圣明，职叨宰弼，宸心向属，荣宠荐加，得以浅陋之词，上述鸿明之德。叙帝尧之奇表，非可强名，赞轩後之英威，空惭竭思。岂谓皇慈曲被，厚锡俄沾，锦彩穷华丽之文，器物呈雕镂之妙。跪受荣感，报效无阶，臣不任忻荷感恩之至。


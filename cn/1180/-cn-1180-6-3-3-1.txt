辛未会试程策一


问：《易》之《泰》曰：“天地交，而万物通也。上下交，而其志同也。”言“泰”者，固在君臣相与间矣。夫泰之时，和气洽而理道昌，一有壅阏，不足为泰。在昔明君良臣，相与开泰于先，保泰于后者，用何道欤？君臣遇合，盖古以为难，而胡以交欤？唐、虞、三代尚矣。汉以下，有讲经论理，夜分乃寐者；有制谏官，随宰相入议政事者；有降手诏，给笔札者；有请轮侍从直宿，以待宣召者；亦庶几所谓交泰欤？尝伏读《大诰》，首君臣同游。圣谟远矣，颂盛德者，谓开泰莫如二祖，保泰莫如宣、孝二朝。当时谋臣策士，耆旧老成，侍帷幄，图国政，以佐致升平者，可悉数欤？朝讲之仪，载在令甲备矣。乃又不时宣召，得无烦且劳欤？我皇上临御以来，讲学勤政，嘉与百执事，共登太平之理，湛恩威命，即叙遐荒。斯亦交泰之验矣！抑古人有言：“行百里者半九十。”且夫平能忧陂，往能思复，《泰》之旨也。愿推广其说，以为今日保泰之助。

夫君臣之际，其天地之交乎？是故先天而开泰也，相与定一代之鸿图；后天而保泰也，相与建万世之长策。聚精会神，相得而益彰；显志宏业，相须而共济。盛美溢乎当世，声光流于无穷。盖自唐、虞以及昭代，致理之原，古今一揆矣。

愚请绎《泰》之义：先著君臣之所以交，然后铺张我祖宗休烈可乎？《易》“天地交，泰。后以裁成天地之道，辅相天地之宜，以左右民。”夫泰之言通也，后以裁成辅相为事，盖身视臣庶，而家视寰宇。使元首与股肱弗相联属，则精神不贯而身病；使主伯与亚旅弗相亲比，则意气不洽而家暌。故天道下济，地道上行，缊合，以生万物。交也者，天地之所不能违也，而况于人乎？人臣怀忠信之心，抱匡济之画，孰不欲委质清时、结心明主？然而冠履之分严，而宫庭之地隔。其情易涣，而其势易疏也。明主知其然，故“首出庶物”，而下刍荛；兼制四海，而先亵御。朝而议政，坐而论道，所以优体也；虚怀而听，造膝而筹，所以致亲也；日晏侍食，夜分彻炬，所以示渥也；辟左右，借颜色，披衷愫，忘忌讳，所以尽情也。君咨于内曰：“尔惟曲糵”，“尔惟盐梅”；臣顺于外曰：“斯谋惟后，斯猷惟后。”所以一德也。《泰》九二，以刚中应五，而五以柔中，虚己以从之，此之谓君臣之交。故《泰》之初，拔茅汇征，与共开焉；《泰》之极，“难贞无咎”，与共保焉。二言所为，五不言所为。二，臣道也，以任事为忠；五，君道也，以任人为大。二胜其任，则五可无为，故曰“以祉元吉”而已。此之谓君臣交而为泰也。

夫都、俞、咨、命，喜起赓歌，唐、虞尚矣。三代相与，载在《诗》、《书》。君臣之情，犹可想见。由汉而下，肇造元勋。中兴名佐，代固有之。然率外合而中疑，文具而情阂。建武数引，公卿讲论，而责以吏事，则其体失也。贞观宰相，入阁议事，而随以谏官，则其中疑也。庆历、龙图、天章阁，降手诏，给笔札，而固辞不对，则臣负其君也。治平中，司马光请命侍从，轮直资善堂，夜宿崇文院，以待宣召，而卒未行，则君负其臣也。何以庶几于交泰哉！

愚尝伏读《大诰》，首君臣同游。曰历代君臣，同心一气，立纲陈纪，昭示天下，为民造福。是以感格天地，时和年丰，家给人足。大哉圣谟！我皇祖列圣之所以交群臣而昌泰运者，率用此道矣。

请陈其略：

高皇帝延揽英贤，廓清华夏，所与参密议而赞鸿猷者，时则有若基、若濂、若安、若袆、若溢、若琛、若彦良其人焉。文皇帝亲礼儒硕，绥靖邦家，所与商几务而从征讨者，时则有若缙、若广、若淮、若俨、若荣、若士奇、若幼孜其人焉。夫天造草昧，干戈不遑，家难劻勷，创夷初起，而君臣之相与如此。是以神流气鬯，天地太和，延及群生，施于方外，而一代之鸿图定矣。所谓开天地之泰者，非邪？

列圣相承，久安长治，宣、弘之际，尤称郅隆。章皇帝心存无逸，耆旧不遗。阁臣则若荣、若士奇、若溥，部僚则若义、若原吉、若，斋宫、便殿召对者数矣。至于登山泛舟，赐章给馔，一则曰同心同德，两无猜嫌；一则曰以游以豫，庶几古昔，又何其欢洽也。

敬皇帝志大有为，老成具在。执政则若溥、若健、若东阳、若迁，台省则若文升、若大夏、若珊，平台、暖阁召对者数矣。至于天颜开霁，庙算周详，疏拟则或更数字，或削数语，执奏则或移晷刻，或至累日，又何其披豁也。夫奕叶承平，法守已定，庶事循习，玩愒易生，而君臣之相与如此。是以神流气鬯，天地太和，克笃前烈，施于后昆，而万世之长策建矣。所谓保天地之泰者，非邪？

当其时，主无贰任，臣无隐忠，欢忻交通，而德威宣畅。故论开济，则功轶于姬姒；颂熙洽，则治匹乎唐虞。而一时名臣硕辅，幸逢昌运，亦得以勒勋德于旂常，垂功名于竹帛。猗欤休哉，真千载一时之遇也！

今天子光抚鸿图，只遵成宪。讲学临政，寒暑必亲。嘉言忠谟，纳听靡倦。公卿百执事，相与励翼于下，而天子恭己，南面以听之。内宁外谧，时和年丰。黠虏来庭，炎荒奏凯。斯亦泰运之再昌已。而执事尚欲闻保泰之说，则愚将何词以献乎？窃以为欲登太平之理，莫若致隆于上下之交。欲隆乎上下之交，莫若宪章乎召对之典。夫人情狃于法之所常行，而惕于意之所间举。今辨色而入，日出而视之，顷刻而退矣。习则玩，玩则不可振。故不若间一召对之为益也。盖有六善焉；阅世务，一也；察材品，二也；明德意，三也；密事几，四也；定国是，五也；激忠悃，六也。请得实以祖宗故事，熟数于前，而执事试垂听焉。

夫人主虽神圣睿智，而四方庶务弗能周也。钱、谷、刑、狱，各有主者，召而问之，则幽隐毕达。故屯田、盐法，欲计其宜，而临淮、洛阳，得毕虑于下矣。边备、虏情，欲定其算，而钧阳、华容，得决策于前矣。故以阅世务率作考成，可弗眩也。

夫退而具疏，则可饰也。思而陈词，则端可匿也。惟卒然问之，心术立见，能否莫逃。故吕震与仪智并对，而谀直见。杨士奇与蹇义并对，而迟敏见。故以察材品，则明暗回正，可弗欺也。

上意犹的也，射者争趋之。故诸司奏请，必令稽旧章，侍臣以此知上意之在守法。召问天下何时太平，朕安得如古帝王？大臣以此知上意之在兴治。故以明德意，则措注响往，可弗违也。

夫造膝而密语者，不可以先传也。从容而纳诲者，不可以牍尽也。假令议，广诏条，而可令多人知乎？出厂贴，议改命，可外泄乎？故以密事几，则转移变化，可弗窥也。

众议毕集，可否易淆，不惟佥夫与正士殊科，即君子意见，亦有同异。如移师彰德，杨荣以为是，士奇以为非。举伏伯安为使，蹇义以为可，原吉以为不可。黎利请立陈氏后，张辅、蹇、夏曰勿许，荣、士奇曰许之。此其心皆体国，而所见各殊。惟折以宸衷，则众论一也。故以定国是，则盈庭聚讼，可弗乱也。

夫入侍帷幄，出奉乘舆，内寄腹心，外资谋断，人人自以为亲己矣。有君如此，其忍负之！祖宗朝相与盛事，藏在秘府，愚不得遍观。即如泰和、长沙、华容之所私录，毗倚眷顾，迄今诵之，犹为感动。况亲当其盛者乎？故以激忠悃，则御恩幸遇，可弗负也。

斯六善者，皆已事之明验。盖于法制常行之外，而时用吾鼓舞不测之权，故圣智日益，观听日新，贤才乐为之用，而天地常泰。且初虽似劳，久而情谊洽，弥见其适。初虽似烦，久而要领得，弥见其简。又何烦劳之有？

愚又闻二祖诸臣，皆从事乎草昧劻勷间。而宣德、弘治所亲礼，乃其辅道之旧，盖未登大宝，而相与已素矣。

且孝宗十载，始召诸臣面对。其召也，虽内侍不及知。夫恭默思道，是惟不言，言乃雍。沉几观变，是惟不行，行乃果。宸衷独发，固不可测也。

今上励精图治，日临群臣，益明习国家事。且将举祖宗故典，以备熙朝盛美，盖有待焉。草莽愚生，倾心拭目于是举也久矣！若释此而他求保泰之道，则愚何知焉！






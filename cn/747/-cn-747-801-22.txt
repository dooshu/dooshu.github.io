○冶家子言

武王既伐殷，悬纣首。有泣於白旗之下者，有司责之。其人曰：“吾冶家孙也。数十年间，载易其范矣。今又将易之，不知其所业，故泣。吾祖始铸田器，岁东作必大售。殷赋重，秉耒耜者一发不敢起，吾父易之为工器。属宫室台榭侈，其售益倍。民凋力穷，土木中辍，吾易之为兵器。会诸侯伐殷，师旅战阵兴，其售又倍前也。今周用钺斩独夫，四海将奉文理，吾之业必坏，吾亡无日矣。”武王闻之惧，於是包干戈，劝农事。冶家子复祖之旧。


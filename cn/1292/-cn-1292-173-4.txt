◇　东平王求子史对

臣闻诸侯朝聘，考文章，正法度，非礼不言。今东平王幸得来朝，不思制节谨度，以防危失，而求诸书，非朝聘之义也。诸子书或反经术，非圣人，或明鬼神，信物怪；《太史公书》有战国从横权谲之谋，汉兴之初谋臣奇策，天官灾异，地形厄塞；皆不宜在诸侯王。不可予。不许之辞，宜曰：《五经》圣人所制，万事靡不毕载。王审乐道，傅相皆儒者，旦夕讲诵，足以正身虞意。夫小辩破义，小道不通，致远恐泥，皆不足以留意。诸益於经术者，不爱於王。

（《汉书·宣元六王传》：东平王来朝，上疏求诸子及《太史公书》。上以问大将军王凤，对云云。对奏，天子如凤言，遂不与。）




○谢赠先祖尚书礼部郎中表

臣德舆言：伏奉今月十九日制命，臣亡祖右羽林军录事参军亻垂追赠尚书礼部郎中，号捧诏书，钦承追锡，圣慈孝理，辉耀幽明，流根漏泉，感涕呜咽。臣某诚惶诚，荷顿首顿首。亡祖德风自振，才命不伦。人文推於士友，天爵茂於仁义。微臣虔守家法，祗荷门风，逮事之养不申，贻谋之庆斯集。累叨将相，备极名器，臧孙有後，岂臣敢当？陈群惭德，在臣为甚。乃者以改卜封树，辄披肺肝，因先人之祖载，加亡父之徽命。乞上印绂，以延哀荣，岂谓微诚？竟回聪听。德音焕发，赠典[B14A]优。饰郎位以弥纶，被大夫之物采。仪曹缛礼，幽壤生光。恩波曲临，负戴无力。将誓毕命，以答殊私。无任感恩哀荷之至！谨差进奏官某乙奉状陈谢以闻。臣某诚惶诚恐顿首顿首。谨言。


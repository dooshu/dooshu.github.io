◇为宋公求加赠刘前军表

臣闻崇贤旌善，王教所先，念功简劳，义深追远。故司勋秉策，在勤必记，德之休明，没而弥著。故尚书左仆射前军将军臣穆之，爰自布衣，协佐义始，内竭谋猷，外勤庶政，密勿军国，心力俱尽。及登庸朝右，尹司京畿，敷赞百揆，翼新大猷。顷戎车远役，居中作捍，抚宁之勋，实洽朝野，识量局致，栋干之器也。方宣赞盛化，缉隆圣世，志绩未究，远迩悼心，皇恩褒述，班同三事，荣哀既备，宠灵巳泰。

臣伏思寻，自义熙草创，艰患未弭，外虞既殷，内难亦荐。时屯世故，靡有宁岁。臣以寡劣，负荷国重，实赖穆之匡翼之勋，岂惟谠言嘉谋，溢于民听。若乃忠规密谟，潜虑帷慕，造膝诡辞，莫见其际。事隔於皇朝，功隐於视听者，不可胜记。所以陈力一纪，遂克有成，出征入辅，幸不辱命。微夫人之左右，未有宁济其事者矣。履谦居寡，守之弥固。每议及封爵，辄深自抑绝，所以勋高当年，而茅土弗及，抚事永念，胡宁可昧。谓宜加赠正司，追甄土宇，俾忠贞之烈，不泯於身後，大贲所及，永秩於善人。臣契阔屯夷，旋观终始，金兰之分，义深情感。是以献其乃怀，布之朝听，启上合请付外详议。（《文选》，又《宋书·刘穆之传》，《南史》十五。）


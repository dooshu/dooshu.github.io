东山

四章，章十二句


首章讲：周人劳东征之归士，为之述其意而言。曰：





我徂东山，慆慆不归。

徂，往也。东山，所征之地。慆慆，是久也。昔以三监启衅，而我徂东山也。慆慆三年不归，在外亦已久食。





我来自东，零雨其濛。

来，归也。东，即东山。零，落也。濛，雨貌。今以罪人既得，而我来自东也。适遇零雨之濛，归途亦甚劳矣。





我东曰归，我心西悲。

西，指家言。夫以我东曰归之时，虽云可乐，然此心已西，何而悲焉？盖思我室家，犹在西土之远，感触之间，宁不惕然动念乎哉？





制彼裳衣，勿士行枚。

制，是作。裳衣，平居之服。士，事也。行，行阵。枚，所衔者。于是制彼裳衣，以为平居之服。盖大难即夷，自今可以勿事行枚之事矣。在东言归之情如此。





蜎蜎者蠋，烝在桑野。

蜎蜎，动也。蠋，桑虫。烝，语词。桑野，桑木之野。及今而在途也，睹彼蜎蜎者蠋，则烝在桑野，而得动息之宜矣。





敦彼独宿，亦在车下。

敦，独处不移。在车，乘车而归也。况此敦然而独宿者，则亦在此车下，而有生全之庆矣，不亦深可幸哉？

二章讲：





我徂东山，慆慆不归。

我徂东山，慆慆不归，在外亦已久。





我来自东，零雨其濛。

我来自东，零雨其濛，归途又甚劳矣。





果臝之实，亦施于宇。

施，延也。夫惟其在外之久，则吾室庐之荒废，当何如哉？吾想臝之实，亦施于庭宇之下矣。





伊威在室，蟏蛸在户。

伊威，鼠妇也。室焉洒扫无人，则伊威在室矣。户焉出入无人，则蟏蛸在户矣。





町畽鹿场，熠燿宵行。

町畽，舍傍空地。

町畽，隙地也，则鹿以之为场，而熠燿亦且宵行于其中矣。





不可畏也，伊可怀也。

怀，思念。室庐荒废，如如在途，一想像之亦可畏矣。然岂可畏而不归哉？盖室庐，吾之室庐也。虽荒废如斯，而吾人之居处在于是，诚有系吾之念者，亦可怀思而已矣，安得恝然而忘情耶？

三章讲：





我徂东山，慆慆不归。

我徂东山，慆慆不归，在外亦已久矣。





我来自东，零雨其濛。

我来自东，零雨其濛，归途又甚劳矣。





鹳鸣于垤，妇叹于室。

垤，蚁冢。妇，征士之妇。夫雨之将零，则穴处者先知，亦惟行暑为甚苦也。故蚁出而鹳就食之，因鸣于其上。妇有所感，而思行者有遇雨之劳，遂叹于室焉。





洒扫穹窒，我征聿至。

穹，是隙。窒，是塞。我征，征士自言。然妇亦知我之归期甚迩也，于是洒扫穹窒，以待我之归。而我征聿至，适有以慰彼之望矣。





有敦瓜苦，烝在栗薪。

斯时也，不惟喜室家之攸聚，而凡一触物之际，何者而不足以志吾喜耶？但见敦然苦瓜，系于栗薪之上。二者虽皆至微之物，实惟周土之所有也。





自我不见，于今三年。

惟自徂东不归，而此物之不见，已有三年之久矣。其开落荣瘁，吾不知其几。然以三年之不见者，而今见之，宁不喜溢于望外也耶？

四章讲：





我徂东山，慆慆不归。

我徂东山，慆慆不归，在外亦已久矣。





我来自东，零雨其濛。

我来自东，零雨其濛，归途又甚劳矣。





仓庚于飞，熠燿其羽。

然当我征聿至之日，正男女婚姻之期也，故观仓庚于飞，则熠燿其羽而鲜明矣。





之子于归，皇驳其马。

之子，女子也。皇，黄色。驳，骝白。况我之子于归，则皇驳其马而异色矣。





亲结其缡，九十其仪。

缡，是妇人之袆，母戒女而为之施衿结帨。九十，言仪之多也。且亲结其缡，而申敬戒之命焉；九十其仪，而盛送往之礼焉，室家之愿于是乎遂矣。





其新孔嘉，其旧如之何？

新，新娶者。嘉，美也。旧，旧时大妇。夫以东征方归之日，其未有室家者，及时而婚姻，新固甚美矣。其旧有室家者，得伸契阔之约，相见而喜，当何如耶？

盖旧者既离，而复合与新者，无室而有室，诚同一庆幸之至者矣。然此非归士之言也，周公代为之言也。述其在外劳苦之情，伤其在内室庐之废，体其夫妇感慨之怀，慰其男女聚会之乐。此所以能通天下之志，而破斧缺斨之士，皆忘劳也欤！






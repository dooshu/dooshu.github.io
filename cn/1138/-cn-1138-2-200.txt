庚戌元旦

其一


三泖浮家愿已违，百花西里送春晖。
痴儿渐解呼梨枣，故国空惭老蕨薇。
江燕若来如旧识，塞鸿莫遣又先归。
争知京洛弹冠好，怕见缁尘染素衣。

其二

龙角苍苍斗柄横，春风吹满阖闾城。
醉来藷蔗还堪杖，客到芜菁尚可羹。
种秫田逢雀鼠耗，采莼社与鹭鸥盟。
梅花夙约今须践，驴背何辞冒雪行。


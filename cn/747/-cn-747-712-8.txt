○请免渭南摊征逃户赋税疏

臣自出使，力求利病。窃知渭南县长源乡本有四百户，今才四十馀户。阌乡县本有三千户，今才有一千馀户。其他州县，大略相似。其弊所自，起于摊逃。约十家内有一家逃亡，即摊赋税使九家共出。税额长定，有逃即摊，似投石井中，不到底不止，摊逃之弊，户不尽不休。此皆聚敛之臣，竞剥下以奉上，惟思竭泽，不虑无鱼。伏乞诏书绝其摊逃，以见在户家产钱数为定。其馀有欠，且特恩免之。计不数年，人必归於农矣。夫农者国之本，本立然後可以议太平，若不由此而云太平者，是佞邪之臣也。伏乞陛下察而逐之。


◎蒋捷词

俗谓风曰孟婆，蒋捷词云："春雨如丝，绣出花枝红袅。怎禁他孟婆合早。"江南七八月间有大风甚於舶卓，野人相传以为孟婆发怒。按北齐李余聘陈，问陆士秀："江南有孟婆，是何神也。"士秀曰："山海经云：'帝之二女，游於江中，出入必以风雨自随，以帝女故曰孟婆。'犹郊祀志以地神为泰媪。"此方言虽鄙俚，亦有自来矣。［词品］


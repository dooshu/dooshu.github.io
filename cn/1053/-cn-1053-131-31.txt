毛滂　次韵王宣义见过夜饮四绝

空琴谁为奏南风，坐看幽香走篆红。

定卜糟丘度余日，此生那复问蓍丛。

毛滂

毛滂　次韵王宣义见过夜饮四绝

凄风落日酒家天，何事囊中长一钱。

快见渴虹横酒户，归须残月上吟鞯。

毛滂

毛滂　次韵王宣义见过夜饮四绝

崔郎傲兀见孤罴，笔势纵横欲发奇。

赋就何人知犬子，杯深自喜对鹅儿。

毛滂

毛滂　次韵王宣义见过夜饮四绝

肯为张卿贵作奴，不嫌唤客手携壶。

全胜一叶唯茶灶，未负黄公卖酒垆。

毛滂


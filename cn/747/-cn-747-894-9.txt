○投知书

某去年秋，尝所以为文两通上献，其贵贱之相远，崖谷之相悬，且不啻千里，故罪戮之与悯嗟，不可得而知也。由是卑拆惭蹙，若不自容者，以至於今。然窃念理世之具，在乎文质。质去则文必随之，苟未去，则明天子未有不爱才，贤左右未有不汲善者。故汉武因一鹰犬吏而子虚用，孝元以洞箫赋使六宫婢子讽之。当时卿大夫，虽死不敢轻吾辈。是以霍光贵也，萧望之责其不下士。公孙述叛也，马援怒其陛戟相见。一为权臣，一为狂虏，犹且不能下一书生。而千百年後，风侈敝敛，居位者以先後礼绝，竞进者以毁誉相高，故吐一气出一词，必与人为行止，况更责霍光怒公孙述者乎？何昔人心与今人不相符也如是。若某者，正在此机窖中。不惟性灵不通转，抑亦进退间多不合时态。故开卷则悒悒自负，出门则不知所之。斯亦天地间不可人也。而执事者提健笔，为国家朱绿，朝夕论思外，得相如者几人，得王褒者几人，得之而用之者又几人。夫昔之招贤养士，不惟吊穷悴而伤冻馁，亦将询稼穑而问安危。呜呼！良时不易得，大道不易行。某所以迟迟者为执事惜。苟燕台始隗，汉殿荐雄，则斯人也，不在诸生下。


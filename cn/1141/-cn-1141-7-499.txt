临发大梁留赠两河新举诸子

大国如沧海，厥生径寸珠。
中州风雨交，天地此中枢。
哲贤盛都会，文章固其馀。
懿此戎饥后，辛苦怀璠玙。
惭非九方皋，相马仍拘墟。
赠子好自爱，勿为温饱图。
乡举古所重，行谊为先驱。
汉法徵孝廉，名实贵相符。
渊云擅妙笔，董贾陈嘉谟。
旦暮上春官，策足凌天衢。
必有数伟人，始不羞贤书。
沐浴伊与洛，令德缅修涂。
努力骋高步，名与千春俱。
宁表天人姿，谁言声利儒。



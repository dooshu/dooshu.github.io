11　春秋由懼作書成亂賊懼


鶴山李明復春秋集義序曰：「春秋由懼而作，書成而亂賊懼。亂賊蓋陷溺之深者，而猶懼焉，則人性固不相遠也。」其説本於吕成公講義。

【元圻案】經義考：「吕氏祖謙春秋講義一卷，存。黄震曰：『成公講義，亦少年之作，但不至如博議之太刻耳。』」〇汪藻作張根春秋指南序曰：「彼亂臣賊子者，豈曉然知道理之人哉？一見春秋而知懼焉。非懼聖人之書也，懼天下是非之公也。」






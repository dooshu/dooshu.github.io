送张友鸿归云间【并序】

施子官比部与时彦诸公数集友鸿所张谯明许菊溪赵锦帆顾介石吴六益沈绎堂皆词学相友者也居无何或迁或出友鸿又别我去仆虽病其能无一言为作长歌壮之矣

张子十日不相见一日别我去如箭把酒留君君不留笑索新诗当祖饯京华旅食似君稀文采风流谁不羡丹青已入明光宫词赋还传柏梁殿云间才薮不可当吴子沈子争翺翔墙东招手顾子出春灯夜雨倾壶觞中州三子各意气回鞭联辔登君堂秖言醉歌共朝夕谁知转眼愁河梁燕吴秦豫各分散东西咫尺成参商张子别我情更苦踌躇把袂九回肠平生好客哀王孙鷫鷞典尽开金樽衆中许我独知已纷纷交态声欲吞长安谒客如叩阍浩然鼔枻归江村辟疆园亭颇不恶柴桑松菊今犹存泝吴淞兮斫鲈脍搴薜茘兮纫芳荪回首它年西北望应怜方朔老金门


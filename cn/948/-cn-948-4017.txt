陆游　雪

一夕山阴道，真成白玉京。

衰残失壮观，拥被听窗声。

陆游

陆游　雪

但苦奇寒恼病翁，岂知上瑞报年丰。

一庭不扫待新月，万壑尽平号断鸿。

茧纸欲书先研冻，羽觞才举已尊空。

若耶溪上梅千树，久我今年系短篷。

陆游

陆游　雪

平郊漫漫觉天低，况复寒云结惨凄。

老子方惊飞蛱蝶，群儿已说聚狻猊。

中宵鸢堕频摧木，彻旦鸡瘖重压栖。

只待新晴梅坞去，青鞋未怯踏春泥。

陆游

陆游　雪

瘴疠家家一洗无，更欣余润沃焦枯。

花壼夜冻先除水，衣焙朝寒久覆炉。

松顶积高时自堕，竹枝压重欲相扶。

云开正值春风早，却看晴光满九衢。

陆游


○授刘士泾太仆卿制

敕：卿寺甚重，不易其人，其或以勋以亲，以报以劝又何爱焉。检校大理少卿驸马都尉刘士泾：去岁西戎跳入泾上，京师戒严，朕慨然有思廉颇、李牧之志。而习事者言尔父司空之在泾也，筑平凉等八城一堡，堑保定平原，使泾人益树麦禾，以复後稷、公刘之教，十有六年犬戎不敢东顾。朕闻其人，思见其後，果有令子，在吾懿亲，与之讨论，自亦奇士，铺陈将略，殊有父风，访其班资，则曰亚诸卿之间，尝十年矣。今乃除其忧服，命以大僚，岂惟报尔先臣，荣吾戚里，亦欲使缘边诸将，视其爱子，为我竭诚。可守太仆卿驸马都尉，馀如故。


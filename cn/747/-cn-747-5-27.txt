○太上皇康复诏

《书》不云乎：“一人有庆，兆民赖之。”朕虔奉太安，爱敬崇极，日严之养，祗慄斯在。近日圣躬违豫，寝前有亏，忧惧在怀，不遑宁处。博求医术，备尽蠲疗，祈告明灵，具陈恳笃。上元降福，遂蒙昭祐，应时康愈，万福咸宜。庆幸之隆，实兼家国，思班恺乐，洽於卿士。然而尚齿兴孝，德教所先，飨饩是加，义超常等。诸州都督刺史，及文武官人，老人八十以上，并孝子旌表门闾者，并宜节级赐物。以申飨宴。庶使万国之内，同此欢心，施於四海，皆知朕意。


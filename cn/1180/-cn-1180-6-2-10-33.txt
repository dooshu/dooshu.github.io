答甘肃巡抚侯掖川


虏王乞番僧追贡事，已属本兵议处。渠既系乌思藏一种，自难却谢，但止可照西番阐化诸王例，若欲如北虏贡马，则不可许也。

顺义前在宣大，亦曾馈孤以马匹弓矢，彼时止托督抚诸公以书谢之，量与回答。盖孤职在密迩，义不得与外夷相通。今承寄渠书，亦如宣大例，烦公为孤作一书答之。中间略说渠西行劳苦，既得见佛，宜遵守其训，学好戒杀，竭忠尽力，为朝廷谨守疆场，享寿考太平之福；不宜听后生妄为，自生苦恼。

所言番人追贡事，此种僧人，久失朝贡，本当绝之。兹因渠之请乞，特为允许，但止可照西番例，从陕西入贡。若欲如虏王诸部落贡马等项，则不可也。明春可即回巢住牧。自渠行后，西边部落俱兢兢奉法。惟青把都一种稍觉参差，以是渠宜早回，约束诸部，坚守约束，以终前功，亦不辜区区数年怀柔抚绥之意也。

渠每年赏赐缎匹等物，内库俱一一送与孤看过，然后发行，渠安得知之？书中亦可略及此意外，仍希处蟒衣二匹，纻丝二匹，茶百斤，米面下程一分，以犒劳之，见渠书已到也。有便，乞将寄去书稿，并索渠收过礼物回文见教。余匆匆不悉。






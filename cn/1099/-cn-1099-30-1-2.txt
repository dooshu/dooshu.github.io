○贈太學生石大用序 【 太學】

文定公秩滿赴京王振以禮幣求書公反其禮幣竟不往見振□公公為祭酒十八年不遷云

太學生石大用薊州豊順縣人、自邑庠生登太學有年、處六舘諸生間恂恂謹飭唯強力植志務學不少自衒、故自祭酒司業以下、皆不甚知其為人、正統甲子夏祭酒李先生、困首木于太學三日不解、炎暑蒸鬱先生耄昏弗能勝、大用蹙然、號于眾曰、師猶父也父師罹艱而弟子奚忍坐視、大用察眾志不與巳合乃退去、閉戶疏奏懇請自代先生亟遣人止之、弗聽同輩亦沮之、大用奮然作色。言朋友急難。詩歌脊令。况師乎。亦弗聽。竟挾所奏、走謁銀臺。難之。且愳之以法。大用曰、生以義、死亦以義、何懼之有、銀臺知其不可抑遏、遂以其請聞于　上、蒙並釋之、于是在廷文武縉紳、莫不嘆息、爭欲求識其面予聞唐德宗貞元十四年、國子司業陽城、坐送薛約、貶道州剌史、太學何蕃季償王魯卿李讜等二百人頓首請留城、守闕數日、為吏遮抑不得上、蕃等皆泣涕餞送、立石紀德集賢正字柳宗元致書蕃等賀之、以為昔李膺嵇康時、太學諸生叩闕執訴??業謂訖千百年、不可復見、乃在今日、今大用卓卓如此、予亦謂自蕃後、訖千百年不可復、乃在今日也、以蕃等伏闕數日、卒不得通、與大用誠意悃悃能感動　天聽排釋難困。于時刻之間則其賢似有過于古之人也。夫師固不與五倫、而五倫弗得弗明、故于三事之道均焉、凡天下之為師為弟子者、莫不知有是道也、而謂訖千百年、不可復、見者盖以師之為教無實德弟子之為學無實心、上下名分、依稀典故而巳、而于三事之道、視之為虛器焉、固無怪其不可復見也、先生秉仁廸義、凡所以施教于太學者、無非實德、太學生恆二千人、而陶鑄醇懿、涵煦粹美者甚眾、大用至是、發其所積、奮勇不顧利害、惟義是蹈、此固出于大用之素稟、然亦先生訓導漸漬之極致然也、先生之于陽公、大用之于蕃等、皆可無愧、而凡天下之為師弟子者、豈不亦有聞風而興起者哉、是歲大用以書經顯擢京闈鄉試高等、說者咸以為積善之報、理或然矣、


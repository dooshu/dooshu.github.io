晴川楼至大别山绝顶

其一

山下有锁穴，孙皓铁锁截江处。对江即黄鹤楼。

桃花洞口花正开，却月城边对酒杯。
大别风高神禹庙，汉川云逐楚王台。
江沈铁锁鱼龙蚀，鹤去仙楼鹳雀来。
绝调千年空怅望，碧烟芳草暮天哀。

其二

漠漠晴川古木稀，褰裳绝壁揽春晖。
水吞山郭蛟还斗，风起江城花自飞。
集浦帆如千树密，傍岩僧共片云归。
郎官湖畔犹堪醉，细雨东来点客衣。



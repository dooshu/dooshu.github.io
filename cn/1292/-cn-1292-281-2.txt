◇　韩博

博，仕莽为夙夜连率，以存巨毋霸，征下狱，弃市。

上言荐巨毋霸有奇士，长丈，大十围。

（《汉纪》作长一丈六尺，大九围。）来至臣府，曰欲奋击胡虞。自谓巨毋霸，出於蓬莱东南，五城西北昭如海濒，轺车不能载，三马不能胜。即日以大车四马，建虎旗，载霸诣阙。霸卧则枕鼓，以铁箸食，此皇天所以辅新室也。愿陛下作大甲高车，贲育之衣，遣大将一人与虎贲百人迎之於道。京师门户不容者，开高大之，以视百蛮，镇安天下。

（《汉书·王莽传》下：博上言云云，意欲以风莽。）




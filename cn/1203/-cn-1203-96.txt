卷九十六

钦定四库全书

御选历代诗余卷九十六目录【一百十六字】

贺新郎【下】

姚勉【四首】

林正大【二首】

何梦桂

赵问礼

赵必????【三首】

李震

陈纪

王奕【二首】

葛长庚【三首】

平江妓

韩玉【三首】

黄子行

张翥【二首】

张埜【二首】

陶安

瞿佑

王世贞

屠隆

费元禄

顾士林

顾孔昭

吴易【二首】

前调【又一体】

戴复古

史达祖

李昴英【四首】

前调【又一体】

杨炎

史达祖【四首】

前调【又一体】

李南金

御选历代诗余卷九十六目录

钦定四库全书

御选历代诗余卷九十六【一百十六字】

司经局洗马掌局事兼翰林院修撰加二级【臣】王奕清奉旨校刋

贺新郎【下】

贺新郎【忆别】　　　　　　　　　姚　勉

薄晩收残暑叹西风暗换流年又还如许鸦背斜阳初敛影云澹新凉天宇人袖手阑干凝竚邻笛唤将乡思动聼愁声又入梧桐雨秋到也尚羁旅　故人只在江南渚想应嫌久恋东华软红尘土寄远裁衣知念否新月家家砧杵魂梦想鹅黄金缕鴈影不来天更远写书成欲寄凭谁与知客恨两蛩语

前调　　　　　　　　　　　　姚　勉

牎月梅花白夜堂深烛揺红影绣帘垂额半醉金钗娇暎坐寒处也留春色深意在四弦轻摘香坞花间聼啄木翠微边细落仙人屐星盼转趁娇拍　人间此手真

难得向尊前相逢有分厎须相识愁浅恩深千万意惆怅故人云隔怕立损弓鞵红窄换取明珠知肯否绿牎深长共春怜惜休恼乱座中客

前调【及第作】　　　　　　　　　　姚　勉

月转宫墙曲六更残钥鱼声亮纷纷袍鹄黼座临轩清跸奏天仗缀行森肃望五色云浮黄屋三策忠嘉亲赐擢动龙顔人立班头玉胪首唱衆心服　殿头赐宴宫花簇写新诗金笺竞进绣牀争蹴御渥新沾催进谢一点恩袍先绿归袖惹天香芬馥玉勒金韀迎夹路九街人尽道苍生福争拥入状元局

前调【送杨帅参之任】　　　　　　　　　姚　勉

唱彻阳关调伴行人梅拂征鞍晓霜寒峭金甲雕戈开玉帐尊俎风流谈笑看策马雍容江表自是药堦苔砌客卷经纶且泛芙蓉沼襟量阔江湖小　允文事业从容了要推他岷峨人物後先相照见说君王曾有问似此人才多少便咫尺云霄清要四世三公氊复旧况蜀珍先已登廊庙但侧耳聼新诏

前调【括兰亭记】　　　　　　　　　　林正大

兰亭当日事有崇山茂林修竹羣贤毕至湍激清流相映带旁引流觞曲水但畅叙幽情而已一咏一觞真足乐厌管弦丝竹纷尘耳春正暮共修禊　惠风和畅新天气骋高怀仰观宇宙俯察品类俯仰之间因所寄放荡形骸之外曾不知老之将至感慨旧游成陈迹念人生行乐都能几後视今犹昔尔

前调【书林和靖诗後】　　　　　　　　　林正大

生长湖山曲羡吴儿呼吸湖光饱餐山绿世外不须论隐逸谁似先生冰玉自骨冷神清无俗我不识君曾梦见炯双瞳碧色光相烛遗妙语看不足　平生高节难为续到如今凛凛风生言犹可录不作相如封禅稿身後谁荣谁辱争肯效白头吟曲好与水仙为伴侣傍西湖湖畔翛翛竹时一酹荐秋菊

前调　　　　　　　　　　　　何梦桂

更静钟初定卷珠帘人人独立怨怀难忍欲拨金猊添沉水病力厌厌不任任蝶粉蜂黄消尽亭北海棠还开否纵金钗犹在成长恨花似我痩应甚　凄凉无寐闲衾枕看夜深紫垣华盖低揺红柄重拂罗裳蹙金线尘满双鸳花胜孤负我花期春令不怕镜中羞华发怕镜中无伴孤鸾影美尽处悠悠兴

前调【萤火】　　　　　　　　　　赵问礼

池馆收新雨耿幽丛流光几点半侵疎户入夜凉风吹不灭冷焰微茫暗度碎影落仙盘秋露漏断长门空照泪袖纱寒暎竹无心顾孤枕掩残灯炷　练囊不照诗人苦夜沉沉拍手相亲騃儿痴女阑外扑来罗扇小谁在风廊笑语竞戏蹋金钗双股故苑荒凉悲旧赏怅寒芜衰草隋宫路同磷火徧秋圃

前调【夀陈新绿二首】　　　　　　　　　赵必????

夀酒浮茰菊记年年重阳佳节开尊华屋绿鬓朱顔春不改彼美人兮如玉有锦绣珠玑满腹户外红尘飞不到受人间山水清闲福数花甲才八六　十分秋色呈新緑一簇儿池馆亭台左梅右竹柳下系船花下饮不减西园金谷更橘外安排碁局独立小桥明月夜唤莺莺低唱双飞曲有子也万事足

前调　　　　　　　　　　　　赵必????

低唱芙蓉菊有吟翁坐拥红娇宴黄金屋恰则绂麟三日後灿灿睟盘珠玉不待梦燕怀松腹自是嫦娥分桂种伴灵椿千岁延清福回笑我龟藏六　归欤老圃鉏新绿吾莬裘三迳荒苔一?痩竹欲隐贫无山可买聊尔徜徉盘谷更管甚云台玉局紧闭柴门传语客道主人高枕南牎曲有酒蟹此生足

前调【贺张小山纳妇】　　　　　　　　　赵必????

沙上盟鸥鹭笑吟翁梦今不到草堂深处金屋重重深处睡暖翠偎香步步已自摘蟠桃三度旧日画眉情性在更君房妙絶文章语消受得乘鸾侣　楼中燕燕谁家住又从新移根换叶栽花千树第一信风春事觉莫遣绿羞红污早早做阑干遮护天上因缘千里合喜乘槎先入银河路人似玉衣金缕

前调【题高尚书夜山图】　　　　　　　　李　震

楼据英山背倚高寒尘飞不到越山相对老月腾辉羣动息独坐清分沆瀣更满聼潮声澎湃醉里诗成神鬼泣景苍凉又在新诗外浑忘却功名债　凭谁妙笔能图绘羡中郎前身摩诘宛然心会拈出清宵无限意半幅溪藤光怪方信有人间仙界云淡天低奇絶处笑僧繇未识丹青在留此轴夸千载

前调【聼琵琶】　　　　　　　　　　陈　纪

趁拍哀弦促聼泠泠弦间细响手间推覆莺语间关花厎滑急雨斜穿梧竹又涧厎松风簌簌铁拨鵾弦春夜永对金钗锺乳人如玉敲象板翦银烛　六么声断凉州续怅梅花岁晩天寒佳人空谷有限弦声无限意沦落天涯幽独顿唤起闲愁千斛贺老定塲无处问到如今只鼓昭君曲呼羯鼓泻醽醁

前调【纪行二首】　　　　　　　　　　王　奕

有客过东鲁自葛水泛舟西下帆开三楚万里湖光磨水镜五老落星烟渚又飞过二妃门户彭泽柳青新旧色望九华依约池阳路风雨庙乌江羽　蛾眉牛渚皆如故问缘何瀂港汀洲江声无语采石书生勲业在公子锦袍何处流恨下秦淮商女多景楼头吟北固笑平山堂里谁为主且烂饮琼花露

前调　　　　　　　　　　　　王　奕

醉醒琼花露买扁舟召伯津头向秦邮去流水孤邨鸦万点回首少游斜树又访着山阳酒侣细剔留城碑藓看上歌台一笑江东主望鳬绎过邹鲁　孔林百拜瞻茔墓历曲阜少皞之虚大庭之库竟涉汶河登泰岱夜半清光玄圃迤逦问东平归路四塜黄花吟笑罢下新州醉白楼头赋复淮楚寻故步

前调　　　　　　　　　　　　葛长庚

且尽杯中酒问平生湖海心期更如君否渭树江云多少恨离合古今非偶更风雨十常八九长铗歌弹明月堕对萧萧客鬓闲携手还怕折渡头柳　小楼夜久微凉透倚危阑一池倒影半空星斗此会明年知何处苹末秋风未久漫输与鹭朋鸥友已办扁舟松江去与鲈鱼蓴菜论交旧应念此重回首

前调　　　　　　　　　　　　葛长庚

谓是无情者又如何临岐欲别泪珠如洒此去兰舟双桨急两?秋山似画况己是芙蓉开也小立西风杨柳?觉衣单略说些些话重把我袖儿把　小词做了和愁写送将归要相思处月明今夜客里不堪仍送客平昔交游亦寡况惨惨苍梧之野未可凄凉休哽咽更明朝後日才方卸情默默斜阳下

前调　　　　　　　　　　　　葛长庚

月插青螺髻柳梢头斜阳荏苒西风揺曳数粒苍山黏远汉树色烟光紫翠飞骑气半醒半醉劒跨秋空磨星斗指璚童不得鸣金辔恐惊动紫清帝　浮云飞渡蓬莱水忆山中松寒露冷猿啼鹤唳家在武夷岩谷里一亩烟霞活计叹捻指人生百岁兰畹芝田几今古洞门前小鹿衔花戏不知有人间世

前调【送太守】　　　　　　　　　　平江妓

春色元无主荷东君着意看承等闲分付多少无情风与浪那更蝶欺蜂妒算燕雀眼前无数纵使帘栊能爱护到如今已是成迟暮芳草碧遮归路　看看到得难言处怕仙槎轻转旌旗易歌襦袴月满西楼弦索静云蔽崑城阆府便恁地一帆轻举独倚阑干愁拍碎惨玉容泪眼如红雨去与住两难诉

前调　　　　　　　　　　　　韩　玉

柳外莺声碎晩晴天东风力软嫩寒初退花厎觅春春已去时见乱红飞坠又闲傍阑干十二阑外青山烟缥缈远连空愁与眉峰对凝望处两叠翠　鸳鸯结带灵犀佩绮屛深香罗帐小宝檠灯背谁谓彩云和梦断青翼阻寻後会待都把相思情缀便做锦书难写恨奈菱花却见人憔悴那更有枕函泪

前调　　　　　　　　　　　　韩　玉

绰约人如玉试新妆娇黄半绿汉宫匀注倚傍小阑闲伫立翠带风前似舞记洛浦当年俦侣罗韤尘生香冉冉料征鸿微步凌波女惊梦断楚江渚　春工若见应为主忍都敎闲亭邃馆冷风凄雨待把此花都折取和泪连香寄与须信道离情如许烟水茫茫斜照里是骚人九辨招魂处千古恨与谁语

前调　　　　　　　　　　　　韩　玉

睡起帘栊静展金铺春帏半掩宝香烟冷门外落花风不定糁糁乱红堆径谁唤做春愁如病零乱云鬟慵梳掠傍菱花羞对孤鸾影情易感恨难醒　沙边柳外当时景记分携离筵乍阕去帆初整尽举棹歌和泪聼云淡水寒烟暝空怆望楼高天迥犹未归来何处也日长时不念人孤冷书漫写鴈谁倩

前调【咏冰筯】　　　　　　　　　　黄子行

开徧寒梅萼正东皇排酥砌玉幻成楼阁十万琼琚仙女队来趁春光游乐向醉里玉钗轻落零乱不知何处去甚人间一夜东风恶吹起在画檐角　参差向晓森如削似吴姬妆残粉指向人垂着好似西园春笋痩红绵綳儿乍剥且莫遣儿童敲却拟办羔儿香瓮酒唤刘义来醉牎前约吟好句且描摸

前调【送友还广陵】　　　　　　　　　张　翥

西子湖边路看依然水光山色自宜晴雨天上归来重载酒惟有旧盟鸥鹭笑鬓影星星如许分子华筵凉似水更绿鬟窈窕歌金缕留晩醉看眉妩　三生书记真豪举把平生香匳软语锦囊佳句君到淮南明月夜爲问崔娘安否翻怨作锦筝新谱只恐惊鸿花外起趁行云直过沧江去飞不到断肠处

前调【送上官子东之崑山州幕】　　　　　　　张　翥

烟草长洲苑渺姑苏旧游麋鹿岁华云晩多少吴宫花月恨春去春来不管只付与行人凄断君去风流宾幕里把今情古意供裁翦珠唾湿玉烟暖　相逢尽看金杯满信人生好怀有几梦长缘短白发峥嵘三千丈底用云揉雨染且鬬取尊前强健爲问浮槎还到否便乘之直上三山远看瀛岛水清浅

前调【淮上中秋】　　　　　　　　　　张　埜

晩蝀收残雨喜晴空冰轮飞上月明三五前岁钱塘江上看去岁京华容与今岁又秋风淮浦料得姮娥应笑我笑星星鬓影今如许空浪走竟何补　此生此夜还知否问几人沧浪抖擞衣裾尘土独倚篷牎谁共饮万象不分宾主恍疑在玉霄高处击碎珊瑚歌未彻见洪涛千丈鱼龙舞舟一叶任掀举

前调　　　　　　　　　　　　张　埜

九日城西路艳平川黄云万顷碧山无数百尺危台堪眺望抖擞征衫尘土又惹起悲凉今古佩玉鸣鸾春梦断赖高情且作风烟主嗟往事向谁语　人生适意真难遇对西风满浮大白狂歌起舞便得腰悬黄金印於世涓埃何补愈想起渊明高趣莫唱当时朝士曲怕黄花红叶俱凄楚愁思在鴈飞处

前调【夜宿省中怀贺久孚】　　　　　　　　陶　安

庭树秋声冷夜迢迢漏传银箭月明华省最惜稽山无贺老短烛照人红影依稀梦续还惊醒风透围屏青琐薄且披衣立傍梧桐井兵卫宿画廊静　江湖聚散如萍梗笑谈间云霄满足一鞭驰骋万壑水晶天不夜人在玉真仙境说近日四郊无警兵後遗黎归故里渐桑麻绿映鹅湖岭须携手寻风景

前调【题秦女吹箫图】　　　　　　　　　瞿　佑

风露非人世正良宵月华如昼云开天霁十二楼高无人到只有彩鸾飞至便同跨抟风双翅手弄参差琼玉琯向曲中写出求凰意霄汉上共游戏　祥飇浩荡吹香袂任钗横鬓乱嬾把妆梳重试偿尽三生于飞愿到处相随尤殢果然是赤绳双系天若有情天也许许人间夫妇咸如是欢乐事莫相弃

前调【谢袁履善惠酒】　　　　　　　　　王世贞

天意归风雨到如今缓红舒翠一番重起况更索居无一事鎭日琴书而已待醉也如何得醉多谢白衣能远致把葛巾忙卸科头倚胸磊块故应洗　琼膏漫入清尊细似当年掌分茎露雪消春水试折荷筒充□驾凭借麯生爲驭直引到华胥路里遮莫归来问名姓道淸真袁粲频爲主天下事任公耳

前调【锦帐词赠陈伯符归娶】　　　　　　　屠　隆

华屋重门敞正开帘花近龙笙金屏月上罗绮香中云不散相映银釭绣幌年少也风流两两何处天风吹得下似一双彩凤纷来往明月度玉箫响　郎君得意辞天仗乍相逢新人似玉明珠入掌宛转流苏谁不羡万朶芙蓉罗帐人却在瑶池蓬阆占断人间欢乐事只人间何必如天上对风景緫堪赏

前调【暮春】　　　　　　　　　　费元禄

瑞脑烧金鼎卷重帘庭阴正午画堂人静春落天涯知何处糁地杨花飞尽印玉枕流莺催醒梅雨纱牎寒欲透更长年三月厌厌病愁不语慵看镜　江南旧事须重整隔花阴传消寄息月娥难倩梦断秦楼相思久芳草佳期未定倚徧了梧桐金井蝴蝶已归煤麝冷枉敎人揉碎丁香影谁共我步香径

前调【檃括王子安滕王阁赋序】　　　　　　　顾士林

故郡开新府下临江长洲旧馆兀然今古耸翠流丹分翼轸雨卷云飞朝暮竞玉佩鸣鸾歌舞雅望阎公张胜饯尽东南胜友兼文武蛟凤起竟谁数　书生万里晨昏路出名区九秋霞鹜一帆樯橹作赋羣公应让座宝树谢家堪许看逸兴遄飞眉妩独惜凌云杨意少漫猖狂投笔神凄楚听晩唱渔归浦

前调【九日独酌】　　　　　　　　　　顾孔昭

初试罗衣皱渐秋深东篱风露菊芳兰秀薿薿黄云弥四野今岁吴农大有喜佳节又临重九不用登高悲往事但花前莫放传杯手歌玉案拍铜斗　牛山此日空沾袖算浮生如云变幻白衣苍狗杜牧多情刚解道人世难逢笑口年少去几时还又树杪落晖休怅望满寒空月色明如昼舞影乱更呼酒

前调【九日】　　　　　　　　　　吴　易

身世今如此甚重阳正逢阳九刼花飞坠憨雨骄云天欲暝孤馆海涯愁寄纵满目天涯秋霁红萼黄英堪鬬艳但登临只迸西风泪千斛酒怎能醉　龙山嘲咏成何事尽豪雄彭城歌舞金钗铁骑挥霍燕秦如电埽万里鹰扬虎视问江左霸才何处检尽纷纷南北史算神州离合浑无据江水咽向东注

前调【戏马台】　　　　　　　　　　吴　易

九曲洪河泻似重瞳风流豪宕美人骏马蓦涧注波三十万盖世喑呜叱咤目断处高丘浩野成败难平广武叹尽纷纷竖子王和霸君莫笑拔山者　卯金龙种堪无价下梢头使君?箸寄奴田舍玉帐茱茰歌吹满旧楚楼船台榭对寂寞山川图画鬬虎英雄争鹿地付乌骓赤免渔樵话藉草坐泪盈把

前调【又一体　江淮伟观楼】　　　　　　　戴复古

百尺连云起试登临江山人物一时俱伟傍挹金陵龙虎势京岘诸峰对峙隐隐接扬州歌吹雪浪舞从三峡下乍逢迎海若谈秋水形胜地有如此　使君一世经纶志把风斤月斧来此等闲游戏见说楼成无多日大手一何容易笑天下纷纷血指醖酿春风与和气举长江变作香醪美人共乐醉桃李

前调【湖上高宾王赵子埜同赋】　　　　　　　史达祖

西子相思切委萧萧风裳水佩照人淸越山染蛾眉波曼睩聊可与之娱悦便莫赋湘妃罗韤怕见绿荷相倚恨恨白鸥占了凉波阔拣凉处放船歇　道人不是尘埃物纵狂吟落魄吹乱一巾凉发不觉引杯浇肺渴正要清歌骇发更坐上其人冰雪截取断虹堪作钓待玉匳今夜来时节也胜钓石城月

前调【陪广帅方右史登越台】　　　　　　　李昴英

绣谷流明帜稳飞舆茵柔草碧盖欹松翠遨首意行穷絶顶彩榭千年胜地远峰断莽苍烟水护日晴云收午暑飒长风振叶生秋思笼雾炷飘霞袂　淸明官府歌棠芾且萧闲事外下看玉城珠市山色骄人逢此客麈尾霏霏露碎一笑又羊衔新穗田野欢声和气合唤觥船猛爲鱼占喜谁会得醉翁意

前调【白莲】　　　　　　　　　　李昴英

谁种蓝田玉碧云深亭亭月上水明溪曲羞作时妆儿女态冷淡水餐露沐出尘外风标幽独除了留侯无此貌便何郎傅粉终麄俗意凝远韵清淑　凉台向晩微风馥讶银杯羽化折取戏浮醽醁安得梅花如许大天遣辟除暑溽浑不觉鹭翘鸥浴可恨妖红浮太液只东林社友追游熟宜夜看灿瑶烛

前调　　　　　　　　　　　　李昴英

过雨璇空湿浩秋香光浮桂菊晓风吹入柳系牙樯应小驻草草还成胜集又追趁牡车原隰照座玉人风骨耸想胸蟠蕊阙琳琅笈真作者世难及　远山云雾工开翕共朱阑徙倚緫好锦囊收拾老我只今才思涩知二争如知十戛金缕檀敲休急访古夷犹行八境忆朝阳鸣凤台端立笔也醉砚池吸

前调【用前韵饯吴宪燧持节江西】　　　　　　李昴英

元日除书湿到而今西风老矣驾轺初入自是龙顔深注想孤凤翔而後集久父老攀留原隰庾岭经行梅亦喜小奚奴背厎惟诗笈冰雪句又谁及　昨来容易风云翕便三台两地也只等闲如拾天马不鸣凡马喑百步何如五十况汹汹波涛方急此去一言回天力看着高百尺竿头立浇磊块快鲸吸

前调【又一体】　　　　　　　　　　杨　炎

梦里骖鸾驭望蓬莱不远翩然被风吹去吹到楚楼烟月上不记人间何处但疑是蓬壶别所缥缈霓裳天女队奉一仙满把流霞举如唤我醉中舞　醉醒梦觉知何许问潇湘今日谁与主盟尊俎无限青春难老意拟倩管弦寄与待新筑沙堤稳步万里云霄都历徧却依前流水桃源路留此笔为君赋

前调　　　　　　　　　　　　史达祖

花落台池静自春衫闲来老了旧香荀令酒旣相违诗亦可此外云沉梦冷又催唤官河兰艇轧?烟飞吹不断望楼阴欲带朱桥影和草色入轻暝　裙边竹叶多应賸怪南溪见後无个再来芳信蝴蝶一生花里活难制窃香心性便有段新愁随定落日年年宫树绿堕新声玉笛西风劲谁伴我月中听

前调　　　　　　　　　　　　史达祖

绿障南城树有高楼衘城楼下芰荷无数客自倚阑鱼亦避恐是持竿伴侣对前浦扁舟容与杨柳影间风不到倩诗情飞过鸳鸯浦人正在断肠处　两山带着冥冥雨想低帘短额谁见恨时眉妩别为靑尊眠锦瑟怕被歌留愁住便欲趁采莲归去前度刘郎虽老矣奈年来犹道多情句应笑煞旧鸥鹭

前调【七夕】　　　　　　　　　　史达祖

鹊翅西风浅乍疎云垂幔近月银鈎将卷天上应间支机石前度芳盟谁践便好织回文锦献乞得浓欢今夜里算盈盈一水曾何远寜不会暗相见　彩楼吹断闲鍼线想幽情嫩约别有藓庭花院青鸟沉沉音尘絶烟锁蓬莱宫殿渐木杪参旗西转不怕天孙成间隔怕人间薄幸心肠变又学得易分散

前调【西湖月下】　　　　　　　　　　史达祖

同住西山下是天地中间爱酒能诗之社船向西陵佳处放尘世必无知者暑不到雪宫风榭楚竹忽然呼月上被东西几叶云萦惹云散去笑声罢　清尊莫为婵娟泻为狂吟醉舞毋失晋人风雅踏碎桥边杨柳影不听渔樵闲话更欲举空杯相谢北斗以南如此几想吾曹便是神仙也问今夜是何夜

前调【又一体】　　　　　　　　　　李南金

流落今如许我亦三生杜牧为秋娘着句先自多愁多感慨更值江南春暮君看取落花飞絮也有吹来穿绣幌有因风飘堕随尘土人世事緫无据　佳人命薄君休诉若说与英雄心事一生更苦且尽尊前今日意休记绿牎眉妩但春到儿家庭户幽恨一帘烟月晓恐明朝鴈亦无寻处浑欲倩莺留住

御选历代诗余卷九十六








○上齐州张司马启

某启：昔者薛邑闻歌，揖冯於弹铗；夷门命驾，顾侯嬴於抱关。何则？志合风：戴笠均乎乘马；情谐道术，忘筌贵乎得鱼。是以挹兰言於断金，交蓬心於匪石。庶清音动听，赏流水於牙弦；妙思通神，叶成风於郢匠。

伏惟公疏源白水，浸地轴以轮波；纂庆黄轩，感星精而诞命。缀珠华於七曜，联玉叶於五。至夫神石ゼ祥，灵钩表贶。千年驭鹤，振仙驾於帝乡；七叶珥貂，袭荣光於戚里。固以纷纶国牒，昭晰家声。洎乎鹿走周原，辅秦图而兴霸；蛇分沛泽，翌唐运以开基。常山王之玉润金声，博望侯之兰薰桂馥。羽仪百代，掩梁窦以霞搴；锺鼎一时，罩袁杨而岳立。故得重规远镜，湛月路以流清。茂祉遐铺，架门而擢秀。英飞凤穴，藻五色以凝华；颖跃龙泉，涵九重而毓润。风情疏朗，霜明月湛之资；气骨端严，雪白水清之概。

若乃性符神授，道擅生知。挫三端於情峰，朝九流於学海。博闻强识，辩晋国之黄熊；将圣多能，识吴门之白马。言泉漱迥，惊瀑布以飞澜；文江澹清，含濯锦而翻浪。郁槐市而增茂，穆兰室以流芳。于是翔应符，观光上国；飞龙成卦，利见大人。抟羊角以垂天，展骥足而腾景。化贰藩邸，绍敬祖之清廉；光赞外台，陈君回之亮直。推公平而折狱，磔鼠谢其严明；拥端悫而字人，化蛇惭其智勇。加以清规日举，湛虚照於冰壶；元鉴露凝，朗机心於水镜。谦光自牧，恭已爱人。片善必甄，揖虞翻於东箭；一言可纪，许顾荣以南金。

某疾抱支离，材均拥肿。进不能握兰分竹，绾银黄於台；退不能绝粒茹芝，炼金丹於地。而出没风尘之内，沦漂名利之间，游无毛薛之交，仕乏金张之援，块然独处者，一纪於兹矣。然而日夜相代，恐沟壑之非遥；贫病交侵，思薜萝之可托。常愿处幽控寂，追夏黄於商山；乐道栖真，从鲁连於沧海。岂图语默易爽，心迹难并。题桥之恨愈深，攀桂之情徒结。是用绝深乾没，耽阅邱坟。谒子将於南荆，访康成於北海。西游梁益，效司马、王、扬之风；东入临淄，慕淳于、管、晏之智。瞻言前古，徒欲思齐；俯惟当今，空劳怀刺。不意浮楚润，霜落钟鸣。揖郭泰於仙舟，有道斯在；赏明於樽俎，盛德犹存。虽雅调清歌，诚寡和於郢路；而庸音滥吹，窃混秦於齐竽。轻撮课囊，揄扬盛德。庶金波离毕，零陵之石自飞；瑶光建寅，萧邱之火渐。学惭麟角，德类鸿毛，愧汗如浆，忧心若厉。谨启。


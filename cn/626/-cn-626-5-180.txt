王秀才建极七首

【和石田翁落花诗（七首）】

翻红坠素两悠悠，王谢门前古陌头。

镇日萦怀惊骤雨，一时和泪逐东流。

莺将春色侵棋局，鱼衬寒香上钓钩。

此际有人披绣闼，敛眉无语独含愁。

惜花彩笔为传真，画就还惊花有神。

月照空枝无那夜，风飘残萼奈何春。

香魂应吊绮罗客，丽质终为兰麝尘。

一度看来一惆怅，未知谁是不愁人。

风净云和雨意新，残红点点委芳尘。

眼穿此日凭栏客，肠断当年劝酒人。

纸上只能添丽句，枝头无计驻残春。

落英狼籍那堪触，密掣金铃鸟莫嗔。

烟雨欺花肯放晴，落红日日唤愁生。

已拚引被蒙头卧，更起巡檐信步行。

蝴蝶梦寒双睡燕，杜鹃枝老独啼莺。

绿阴冉冉天涯遍，十二楼头空月明。

看花兴懒厌追陪，门掩春光强半回。

红着树时风已妒，绿成阴处雨犹催。

盈盈堆径阿谁惜，款款敲窗若个来。

搅得情怀无可奈，呼童且覆掌中杯。

万树飞花绕碧空，韶光应与昔年同。

朱帘半卷胭脂雨，绣幕轻摇兰麝风。

燕拂林霞分嫩绿，蝶翻草露湿妖红。

玉人推枕春眠起，玉减金松一顾中。

片片飞来东复西，倚门东望欲成迷。

临风漫作开颜笑，带雨还为半面啼。

狂罥游丝萦醉客，巧随流水赚渔靦。

须知欲尽犹堪惜，随处芳丛酒可携。


东篱

东篱深僻嬾衣裳，书卷纵横杂药囊。



无吏徵租终日睡，得钱沽酒一春狂。



新营茅舍轩窗静，旋煮山蔬匕箸香。



戏集句图书素壁，本来无事却成忙。



东篱

漫道深居昼掩关，东篱栽接不曾闲。

每因清梦游敷水，自觉前身隐华山。



花发时时携绿酒，客来往往羡朱颜。



药炉安著犹无地，拟展茅茨一两间。



东篱

东偏隙地作疏篱，遇兴无非一笑时。



陪客投壼新罚酒，与儿门草又输诗。



山桃溪杏栽俱活，药鑱渔竿动自随。



家事犹令罢关白，固应黜陟不曾知。




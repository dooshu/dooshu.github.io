○治河疏 【 濬淺築堤】

國家治河。不過濬淺築堤二策。濬淺有漕黃交會之異。濬漕黃者。或爬或撈。或逼水而衝。或引水而避。此可人力勝者。茶城與淮水會。則在清河。茶城清河之淺無歲不然。以清水刷濁泥治水便策葢二水互為勝負黃河水勝則壅沙而淤及其消也淮漕水勝則衝沙而通雖用人力水力、居實七八築隄。有截水縷水之異。截水之隄可施於閘河。不可施於黃河葢黃河負湍悍之性挾川潦之勢。所向何堅不瑕。顧可以一隄當之。乃縷水之隄不然。河繇淮入海。運道實資之。故於兩岸築隄不使其從旁潰溢。始得遂其就下入海之性葢以順為治非以人力勝水性故至今百五六十年。永賴不變。查清河之淺。應照茶城例。每遇黃河漲泛。時穵挑河潢。導令淮水衝刷則雖遇漲而塞必遇落而通清江浦非名川瀆且內水卑於外水丈餘閘安可不閉昔人所以修五壩也惟清江浦水勢最弱。出口處所。適與黃河相值。比因民舡繇閘往來不閉。遂至沙淤壅塞。既有妨運道。復貽患淮郡。宜於黃水盛發時閉各閘。惟進鮮貢船隻。聽令經繇。探有帶入沙淤。隨即爬撈。毋使停滯。若海口訪自隆慶三年海嘯後。壅沙倒灌。低窪之地。積瀦難洩。今前水固巳消涸。尤宜時加試測。設有沙淤。隨即疏濬。毋得積塞。有誤大計。至於築隄黃河兩岸。止是縷水。不得以攔截為名。

翁司馬奏疏（疏）

翁大立


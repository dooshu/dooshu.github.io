【代放歌行】

〖《诗纪》云。歌录曰孤子生行。古辞曰放歌行。〗

蓼虫避葵堇。习苦不言非。（本集作排。六臣本《文选》注云。五臣作排。乐府云。一作排。《类聚》作良可哀。）小人自龌龊。安知旷士怀。鸡鸣洛城里。禁门平旦开。冠盖纵横至。车骑四方来。素带曳长飙。华缨结远埃。日中安能止。钟鸣犹未归。夷世不可逢。贤君信（六臣本《文选》注云。五言作言。）爱才。明虑自天断。不受外嫌猜。一言分□圭爵。片善辞草（《类聚》作蒿。）莱。岂伊白璧赐。（《文选》集注作贶。）将起黄金台。今君有何疾。临路独迟回。（○本集三。《文选》二十八作放歌行。《文选》集注五十六作放歌行。《乐府诗集》三十八作放歌行。《诗纪》五十。又《类聚》四十二引哀、怀、开、来、才、莱、台、回八韵。）


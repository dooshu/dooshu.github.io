○均济职田俸料诏

京诸司官等：自艰难已来，不请禄料，职田苗子，又充军粮，颇闻艰辛，须使均济。其诸州府县官及折冲府官职田，据苗子多少，三分每年宜取一分，依当处时价，回市轻货。数内破脚差纲部领送上都，纳青苗钱库。其阙官职田，据数尽送。仍青苗钱与本道节度观察都防御等使会切勾当，从今年职田并依此数徵收发遣。其送物纲典计数，准轻货纲典例处分。


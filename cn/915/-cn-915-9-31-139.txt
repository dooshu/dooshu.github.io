◇佛记序

含灵万品，既非记牒所穷；物物禀生，岂伊积尘能计。莫不起乎无理，而至乎无生者也。虽要终有地，而原始莫闻。自非灵照特达，宗极斯在，则理闭机初，钻叩事绝。非唯四果不议，固亦十地罔窥。邈乎悠尤，有之而莫知所从者也。如来覆篑爰始，言登永路，起灭回还，驰骤不息。去来五道，大千比之毫端；往复三界，只劫未足称远。积明累照，念念不休，离此生灭，证成妙果。固已空有兼谢，岂徒齐迁鲁变而已哉！昊区区，犹秉何言之称；至人无已，宁以词义为珍？盖由万感相扇，昧明代起，业假缘何，事须晓达。一音所吐，无思不服；义在徇物，动非为己。法吼震洒於无外，甘露炳焕於龙宫。开宗阐教，致之有渐。标四谛於鹿园，辩百非於双树。廓不二之法门，广一乘之长陌。行迷复路，弱丧知归。而因应回舛，厥涂不一。白毫所照，遍刹土於恒沙；七步降践，壅龙堆而攸被。推极神道，原本心灵。感之所召，跨无边而咫尺；缘之所乖，面法城而不睹。及像教云末，经纪东流，热坂艰长，寒山峻阻。横书左字，累万方通；翦叶成文，重译未晓。自此迄今，千祀过半。灵迹稍启，名僧间出。律藏方等，行来渐至。蕴乎西国，未至者多。虽法身常住之奥远，二谛三假之渊旷，悟道求宗，於斯可足！而能仁体兹大圣，实为本师。悠悠群品，精灵所系，迄於前因往业，多所昧略。然神化应感，参差互见。又世胄名氏，本国俗缘，散析众部，卒难讨究。神功妙力，同出异名；降胎求道，宁止一相托生迦维，本由权迹。出自北门，非悟法之始；遍照东方，岂通化之极。适道已来，四十九载，妙应事多，宜加总缉，其成区畛。至於经像旧录，境刹遗记，开劝之功，於斯自远。大权弘旷，亡身以济物；应真耿介，标心非为己。分踪或异，适末必同；神涂诡互，难以臆辨。灵怪倜傥，言语斯绝。图澄之龙见赵魏，罗什之凤集关辅。犍陀近游京洛，单开远适罗浮。虽迹与俗同，而意无可察。涂出玉门，法座不远；七处九会，峨然在目。灵应肝蛮，篇富延泽以西；光景葳蕤，多见天山之表。有志奇僧，每经游历，神迹昭然，咸有文注。繁芜舛杂，实须裁整。分五道於人天，设重牢於厚地，各随业力，的焉不差。此皆卷舒真俗，终始名相。其玄涂幽远，大则直至道场；其徵证切近，小则开劝晚学。斯实兼济之方舟，大悲之广路。虽复智昏视肉，形穷尺棰，缘动必应，又况进於此者乎！是以至圣殷勤，每存汲引；垂文见意，贻厥将来。皇帝行成无始，道承旷劫，十号在躬，三达靡碍。屈兹妙有，同此转轮；伤昏愍惑，久迷正路。悱发之徒，空怀钻仰；条流缅旷，事难总一。志浅业劳，迄用无就。非可以辟彼四衢，出之火宅者也。乃诏中书侍郎虞阐、太子洗马刘溉、後军记室周舍，博寻经藏，搜采注说，条别流分，各以类附。日少功多，可用譬此。名曰《佛记》，凡三十篇。其有感应之流，事类相似，止取其一，馀悉不书。或後死而更生，陈说经见，事涉杳冥，取验无所，亦皆靡载，同之阙疑；或凭人以言，托想成梦，尤难信晓，一无所录。若夫欲遐适者，必远记所从；欲悟道者，必妙识所宗；然後能允得其门，亲承音旨。未有不知厥路，莫辩伊人。胶目暗践，自与理合。所以引彼众流，归之一源。可令莘莘含识，望涂知往。案砥矢而言归，不回遑於岐路。俾厥清信之士，亦有取於此云。（《广弘明集》十五）


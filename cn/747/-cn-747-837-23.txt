○授孙乘大理少卿李震宗正少卿等制

敕。具官孙乘等。廷尉卿生人之司命也，大宗正我族之本根也。贰卿之任，昔难其材。与夫丞殿省而立朝著，听於公举，我有人焉。以乘等或掌奏大藩，或字人剧邑，书檄有闻於记室，弦歌多暇於琴堂。而昌亦号通材，丞於六尚，言从罢秩，久於艰难。各使立朝，仍观举职。恤刑庇本，勉称我心。可。


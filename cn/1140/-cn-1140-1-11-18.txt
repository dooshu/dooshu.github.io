书坐花轩诗二集後

昌黎以诗为余事又好言憔悴苦吟之士谓必专一其心而後能声出金石也然则诗非余事也吴君让里家於长干之侧游於南村诸词人之间性故躭诗少以孙吴家言登高第而性不可夺时时看花对酒以吟啸自娯见名人诗帙辄麏拾以为富若饥渴之於食饮其诗之翛然清逸有出於唐音也固宜尝泛舟牛渚登采石酹酒太白祠与同人连臂高歌亦足豪也今复仗劔而西抵固原故项忠襄诸公战胜立功处秋风动地登望山川萧然多关塞苍凉之气郁其壮槩又可据鞍而赋矣


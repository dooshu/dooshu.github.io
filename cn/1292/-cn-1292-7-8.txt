◇　地震诏（本始四年四月）

盖灾异者，天地之戒也。朕承洪业，奉宗庙，托於士民之上，未能和群生。乃者地震北海、琅邪，坏祖宗庙，朕甚惧焉。丞相、御史其与列侯、中二千石博问经学之士，有以应变，辅朕之不逮，毋有所讳。令、三辅、太常内郡国举贤良方正各一人。律令有可蠲除以安百姓，条奏；被地震坏败甚者，勿收租赋。

（《汉书·宣纪》，又见《夏侯胜传》。）




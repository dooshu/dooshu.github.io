○江西武舉策 【 戰守】

問彭蠡為江右巨匯、天險所稱、繇來遠矣、然先代尠兵革之事、不聞戡伐之勳、唐而後略多事矣、卒冺冺無足稱奇者、獨陳友諒攻南昌、我　太祖高皇帝、提舟師救之、大戰彭蠡、遂殲巨敵、以有天下、後二百年、逆藩倡亂、則有王文成彭蠡之戰、俘厥羣醜、實啟中興、二者誠豐功矣、而皆在彭蠡、能一揄揚其盛歟、然而友諒之銳、或曰疲于六旬之攻宸濠之威、亦云挫于皖城之下、豈其功有不專在于戰者、昔人有堅壁不戰、委之以梁而自敗、有挑之使攻、而兵自潰於郢下、其事得無近之歟、夫止?帚師勿遏、窮寇勿迫、兵法也、若彭蠡二戰。佹犯之矣。而卒以勝。將　帝王有真、其所以取勝、又有出于戰守之外歟、爾諸士挽繁弱而談玉鈴久矣、又生長其地、當為我究言之、毋多讓、

海內譚兵者云江右非用武之地、而江右之士、非兵家者流也、愚生竊病此久矣、執事循故典、程騎射羣入彀之士而策之於闈、乃以彭蠡二戰勛下詢、令士得張而侈之、甚盛心也、即文弱儒緩之士、慨然有封狼居胥之志、矧生故業挽強、而習鈐書者、間從田畯野老、指示昔日戰爭處、則餘皇大牙、隱然在目、登康郎而撫遺蹟。鷹揚死綏之士、身若搴盪其間、其能無一言以對嘗考之禹貢云、彭蠡既瀦、又云東滙澤為彭蠡而吳起述三苗氏之險、亦云右彭蠡、盖自古紀之矣。意其瀰漫沮洳。天設險固。必當有擘畫之良筴。戡伐之奇勛。出乎其間。而前此何其寥寥也。盖天下稱戰伐之術者曰孫吳。言攻守之善者曰輸墨。非在中原。則在吳楚。而此地常為後爭先服之地。以故漢唐而上。尠有聞焉。五代時鍾傳取洪州。遂跨有八州之地。其子匡時弗能守也。楊氏不血刅而下之。歷宋南北二朝、代稱樂土。元兵南下、宋社既屋、而文信國猶能以贑吉義兵。奮袂興復。即大勳未集。而義聲巳振矣、泊元之亡、陳友諒以弒君之狡吏、奄有楚東西地、據我上游、我　太祖高皇帝紿之來攻、乘勝而西、遂一戰而破九江、再戰而下南昌、信臣精卒、列守其地、友諒乃以蘄鄂之游魂、盡銳來報、嘗提數十萬眾于南昌、城下、目若無堅壘矣、我　太祖高皇帝、徐起而援之、友諒解圍、退入鄱湖、以拒、維時以六舟首敗其鋒者廖德慶之奇也、力脫上舟于膠者、常開平之銳也、韓將軍殺身以代主、劉文成畫策而移舟、於是康郎之水赤、而巨萬之眾殲、單舸之尸逃、而銜璧之勢成矣、識者謂我明一統之業、定於是舉、偉哉彭蠡之戰。其猶在鉅鹿昆陽之上乎。二百年來、恬愉嬉遨、而吳濞楚戊之禍、忽發於狂童誘我蟊賊、戮我、忠良蹂南康、躒九江、長驅而下大江、計不反顧、以為南服在其掌握矣、時則有若王文成潛出上游而討之、宸濠聞故巢之傾、惧而還鬪、維時矢謀討賊、濱死而不退者、伍吉安之為烈也、捧檄提師、雲集而夾攻者、邢戴諸守之為多也、擲火而樵舍返風、嘯呼而官亭波立、於是國師偽將、駢首而就擒、媚子爓妻、雪涕而胥溺、識者以為　世廟中興之祥、肇於是舉、偉哉彭蠡之再戰、其有光于康山湖口之捷乎、夫是二者之功誠茂矣、若以愚所聞知、則當時守將之功、尤不可冺也、司馬法曰、善攻者敵不知其所守。善守者敵不知其所攻、又曰怒而撓之、佚而勞之、是以吳楚連兵挑戰。周亞夫臥壁不動。委之以梁而敵銳自盡。沈攸之順流東下。柳世隆詈而挑之。改計攻郢。而萬眾瓦解、由斯而言。戰功最矣。守亦要焉。方友諒之攻南昌也。以傾國一舉之師。而壓危疑未定之郭。守非其人。計不終日。乘勝而鼓譟上流。中原之鹿。未知所歸矣。非朱文正鄧愈。堅晉揚之版。張子明殉解揚之節。何能淹寇六旬。以待　皇師之至耶。愚故曰友諒之破。南昌守將之功也。方之安國持重。有餘功矣。宸濠之攻安慶也。以二郡摧破之威。而當人心易搖之地。城一失守。勢必長驅。縱其無成。而龍蟠虎踞之故都危矣。非張文錦揚銳之知患預防。崔文之乘城賈勇。安能挫賊銳氣。而返為內救之師耶。愚故曰宸濠之破。安慶守將之功也。方之世隆守郢。無愧色矣。夫同此城守。同此豫章也我攻則瑕敵攻則堅同此舟師。同此彭蠡也。我戰則克彼戰則潰豈非大統將集于我明。而　真主自在于南郢。故使敵人褫魄。而我武必揚。殆猶漢祖所謂天授非人力者歟。若然者是徒歸於天運之定、而未覩夫人謀之工矣、南昌一郡耳。　高皇帝擇親信子弟為守。割帳下之半而配之策豎子之逞于必復也告急之使至矣。而屨猶遲遲於寢皇之外。寧其以一郡為餌哉。策敵勢之尚強。而我守之猶有餘力也。頓兵六旬。師老財匱。此所謂強弩之末也。然後鼓行而上。逆遏其歸。彼氣竭於三鼓。而我銳用於初至。盖以逸待勞。反客為主。不待貫顱之矢發而虜巳在吾目中矣。一日縱敵。數世之患。　高皇帝已燭照而計之。是寧可以歸師避也。斯謀也。其所謂帝王之謀。出于萬全者耶。王文成之討賊也、檄文甫布。義師未集。而首為攻南昌之計。策豎子之守無素備也、賊且順流東下。而吾猶遲遲為追擊之師。豈其以賊遺君父哉策吳濞之必出下策。而龐涓之必反救魏也、傾其巢窟。係其罪人。此所謂破竹之勢也。彼縱欲直前不顧。而烏合內顧之士。安能迫之而東。我有先人之氣。而彼有自潰之形。盖攻其必救。擊其惰歸。不待燎鬚之勛舉、而奴巳落吾度中矣。??烕此朝食。誰曰不可。王文成巳屈指而籌之。是安可以窮寇避也。斯謀也其所謂節制之師。好謀而成者耶。要之天下大計、不外乎戰守而戰守之善、莫先於用謀、我攻之必瑕。而戰之必克也。兵法所謂廟筭勝者得筭多者也。彼攻之必堅。而戰之必潰也。兵法所謂廟筭不勝者。得筭少而至于無者也。知巳知彼。以多應無。是以成敗若此昭然也。論者不悉用謀之本旨而猥云天命、是安可與知兵者道哉、抑生聞之、先為不可勝、以待敵之可勝、此臨事而為謀者也、備于無事之時、以待夫事至而辦、此慮事而為謀者也、方今湖波不揚、商舶宵濟、無故而談兵、人且見謂迂狂、設不幸有叩關宵柝之儆、國何以為守、即亡論朱鄧之為守將。度有能如張如揚崔者乎。卒然有萑苻跳梁之虞、兵胡以為戰、即亡論常廖之為戰將、度有能如王如伍者乎。盖墨子重繭而存宋、魯連飛矢而下聊、彼非習為馬上者、猶然畫奇筴而標茂功、矧韜鈐之士以縵纓干擾為業者哉、

皇明經世文編卷之三百三十六終








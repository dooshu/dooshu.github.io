送裴二虬作尉永嘉


孤屿亭何处〔一〕，天涯水气中。故人官就此，绝境兴一作与谁同。隐吏逢梅福〔二〕，游山忆谢公〔三〕。扁舟吾已就一作具，把钓待秋风一云“扁舟吾已买，只是待秋风”。

〔一〕孤屿：谢灵运《登江中孤屿》诗：乱流趋正绝，孤屿媚中川。《寰宇记》：孤屿，在温州南四里永嘉江中，渚长三百丈，阔七十步，屿有二峰。李白诗：康乐上官去，永嘉游石门。江亭有孤屿，千载迹犹存。

〔二〕梅福：梅福补南昌尉，比裴之作尉也。

〔三〕谢公：灵运出为永嘉太守，郡有名山水，肆意游遨。今积谷山南有谢公岩，其东有谢公池，又有东山。旧注引谢安，非是。






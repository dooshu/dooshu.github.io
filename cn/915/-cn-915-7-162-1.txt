◇诣县陈辞

今年亢旱，禾稼不登，氓黎饥馁，采掇存命，圣上哀矜，已垂存拯，但馑罄来久，困殆者众，米谷转贵，籴索无所，方涉春夏，日月悠长，不有微救，永无济理。不惟凡琐，敢忧身外，鹿鸣之求，思同野草，气类之感，能不伤心，民籴得少米，资供朝夕，志欲自竭，义存分餐。今以千斛，助官赈贷，此境连年不熟，今岁尤甚。晋陵境特为偏），此郡虽弊，犹有富室。承陂之家，处处而是，并皆保熟，所失盖微。陈积之谷，皆有巨万，旱之所）弊，实钟贫民，温富之家，各有财宝，谓此等并宜助官，得过俭月，所损至轻，所济甚重。今敢自励，为劝造之端，实愿掘水扬尘，崇益山海。（《宋书·孝义·徐耕传》，元嘉二十一年大旱，民饥，耕诣县陈辞，县为言上。当时议者以耕比汉卜式，诏书褒美，酬以县令。）


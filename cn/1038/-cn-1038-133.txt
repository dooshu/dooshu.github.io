秦观　还自汤泉十四韵

岁晚倦城郭，联骖度巌峨。

天黄云脚乱，村黑鸟翎讹。

潦水侵生路，晴天落慢坡。

澄江练不卷，温井监新磨。

渔火分星远，沙鸥散点多。

霸祠题玉箸，龙窟受金波。

琬琰存吴事，儿童记楚歌。

孤龛瘦居士，双塔老头陀。

飞鼠鸣深穴，胡蜂结巧窠。

晚参圆白足，昏梵礼青螺。

云驭沉荒甽，仙舂没浅莎。

杖藜从莫逆，谈笑入无何。

惨澹日连雾，萧骚风转阿。

华清俄梦断，回首失烟萝。

秦观


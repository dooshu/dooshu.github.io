○左司郎中许鉴饮酒停制敕依问款称遇霍乱不得判署遂失机（尚书省二条）

锵锵会府掌北斗之机衡，肃肃礼闱；握南宫之枢奥。是称仙宇，实号文昌。《虞书》典百揆之宗，《周礼》统六卿之职。许鉴位膺列宿，职绾通班，总八座之繁司，承万机之要务。端标指影，检局亏违，置治和钧，纠绳稽失。举宏纲於乌网，则万目皆张；振修领於狐裘。则千毛自整，兢兢戒慎，尚有差违；翼翼小心，仍忧失坠。岂得不存恭肃，自纵荒淫？放旷鹦鹉之杯，淹停凤凰之制。恪居官次，异文惠之勤公；职务不修，同景山之中圣。绐云霍乱，未可依凭；滞失机宜，理从明宪。


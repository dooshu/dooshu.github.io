○斗神救灾

常熟县奚浦钱氏，大族也。正德丙寅，其族连居数房皆被焚，火凡三夕始绝。煨烬中有小楼三楹，巍然独存，乃所谓小四房者。姑妇二人寡居，同处楼中，方火炽时，烟焰四逼，二人窘布无措。素事斗神，但扣头求救。须臾，见朱衣者七人立檐下，举袖麾之，火应手而散，七人忽不见。姑妇拜起，则四面几无一椽留矣。 【 庞金说。】


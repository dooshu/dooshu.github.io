李佩兰


李佩兰虽倚门娼，而苛于选客，公子王孙，富商豪贾，曾不足以当其一盼。独于群客中拔识一人焉，曰莫大少。莫大少者，邑令莫县君之长公子也。两情印合，订终身之盟。而公子慑于家法，不敢遽请。会有大腹贾，将以势豪夺佩兰，佩兰惶急，再三敦促。公子无奈。乘间请于县君，果膺严谴。公子郁郁不乐，佩兰亦惟自怨生命不辰而已。值时疫大作，公子染疫暴亡。署中人咸窃窃私议曰：“是殆相思所致也。”县君闻之而怒曰：“不肖子果如是死，何足惜？”既而又迁怒佩兰，曰：“不肖子之死，妖姬实致之，吾将有以惩之矣。”招佩兰至，问曰：“汝欲嫁吾子，果诚耶？”曰：“诚。”曰：“今吾子死矣，若果诚，当即居此，为服三年之丧。”佩兰诺，即居苫块，服麻布，餍粗粝，俨然未亡人也。县君使人试调之，严厉不可近。如是者终三年。县君逐之出，乃重理旧业。后适一太史公去。如此事者，为佩兰之负公子乎？县君之负佩兰乎？吾知世之讲学家，必不敢遽加论定矣。






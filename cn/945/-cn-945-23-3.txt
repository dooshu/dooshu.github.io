代司空相公谢抚问状

右臣昨日晩李沆等到臣私第奉传圣旨以臣所患令安心将治中书无事者处弼谐之任曾乏於谋猷乖摄养之方自生於疾疚蓬荜适居於假告冕旒仍示於记怜特令当国之臣曲谕如纶之旨慰安弥极局蹐靡遑盖念臣本出诸生素无远略幸以遭逢景运际会先朝但持孤直之心获玷具瞻之地跛鼈安能於致远短绠非可以汲深衮章莫効於弥缝鼎实每虞於倾覆爰从策免复预畴咨虽竭肺肝曷禆尘露终荷保全之惠缪升师长之崇皇帝陛下恭已奉先虚怀求旧式污揆路再冠台司比三入於承明殊非光宠享万钱於黄合尤负腼慙宵衣岂减於忧勤尸禄唯甘於嘲诮果贻瞰室遂致卧漳瞻八彩之眉暂违尧陛赐十全之药便降秦医命星使以宣传若天顔之咫尺荷照临之所及诚殒越以难胜敢谓特遣辅臣同过陋巷备形问讯益示温存教以安心俾逹农皇之养命谕之无事盖虑孔明之伤神窃佩训词仰衔睿眷顿袪沈痼丹九转以何功誓报生成身一毛而为喻感恩之至泄涕无从


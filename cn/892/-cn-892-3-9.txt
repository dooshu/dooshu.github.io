文集卷九


赐南平王李乾德历日敕书


元祐元年十月八日

敕乾德：眷彼海隅，被予声教。宜有王正之赐，以为农事之祥。勤恤远民，以开嗣岁。卷四一





赐新除依前交趾郡王李乾德加恩制告敕书


元祐元年十月十五日

敕乾德：朕躬执珪币，大飨帝亲。颁布湛恩，遍暨诸夏。卿世绥侯服，钦顺朝廷。宜锡徽章，以昭异数。卷四一





赐外任臣寮历日诏敕书


元祐元年十月二十八日

敕韩绛：朕申命日官，逆推嗣岁。眷予共理，颁此成书。勉劭农功，毋违时令。卷四一





赐侍卫亲军马军都虞候刘昌祚进奉贺明堂礼毕马敕书


元祐元年十一月二十日

敕刘昌祚：大事告成，多方同庆。汝以分符之重，特修效马之仪。载念勤诚，不忘嘉叹。卷四一





赐外任臣寮进奉兴龙节马诏敕书


元祐二年四月十三日

敕韩缜：诞弥之庆，远迩攸同。眷惟外服之良，来效右牵之礼。言念诚恪，不忘叹嘉。卷四一





赐溪洞蛮人彭允宗等进奉端午布敕书


元祐二年五月十日

敕彭允宗等：省所进端午节溪布三十匹事具悉。汝族居裔壤，心慕华风。来修任土之仪，远效充庭之实。载惟勤悃，良用叹嘉。故兹诏示，想宜知悉。卷四一





赐权陕府西路转运判官孙路银绢奖谕敕书


元祐二年六月二十八日，为筑兰州西荆堡，成，下同。

敕孙路：宣力计台，悉心边政。相视衿要，缮完保障。讫用有成，不愆于素。使虏无可乘之便，民有足恃之安。乃眷忠勤，不忘嘉叹。卷四一





赐知兰州王文郁银绢奖谕敕书


元祐二年六月二十八日

敕王文郁：汝以御侮之才，当专城之寄。百堵皆作，三月而成。非威服民夷，身先士卒，则安能以一时之役，成无穷之利。达于朕听，良用叹嘉。卷四一





赐新除依前静海军节度使进封南平王李乾德制诰敕书


元祐二年七月八日

敕：朕子养兆姓，囊括四荒，譬之于天，岂吝膏泽？卿守藩滋久，事上益虔。高爵隆名，极其荣显。庶缘天宠，以服民心。其思尽忠，以称恩礼。卷四一





赐外任臣寮进奉坤成节银敕书


元祐二年七月二十八日

敕刘昌祚：汝承流外服，雅意本朝。爰因载诞之辰，远致同寅之礼。眷惟忠荩，良极叹嘉。卷四一





赐西南罗藩进奉敕书


元祐二年九月三日

敕：汝世为要服，时款塞垣。志慕华风，来修职贡。载惟忠恪，良用叹咨。卷四一





赐诸路知州职司等并总管钤辖至使臣初冬衣袄敕书


敕冯洁己：王事靡盬，日月其除。属霜露之戒寒，待衣裘而卒岁。宜加宠锡，以示眷怀。卷四一





赐诸路蕃官并溪洞蛮人初冬衣袄敕书


敕瞎毡：职在捍边，志常面内。属此严凝之候，宜均轻暖之恩。服我宠颁，益思忠报。卷四一





赐诸路屯驻驻泊就粮本城诸员寮等初冬衣袄都敕


敕汝等：久勤外服，属戒祁寒。爰念捍城之劳，普均挟纩之惠。卷四一





赐外任臣寮等进奉坤成节功德疏诏敕书


元祐二年九月二十四日

敕冯京：职虽在外，忠不忘君。集胜妙之良因，致寿康之善祷。眷言诚尽，良极叹嘉。卷四一





赐朝奉郎通判梓州赵君奭进奉坤成节无量寿佛敕书


元祐二年九月二十四日

敕赵君奭：相好妙严，衷诚倾尽。汝期乃后，享无量之年；吾欲斯民，同极乐之世。永言忠爱，良用叹咨。卷四一





沿路赐奉安神宗御容押班冯宗道并内臣等银合茶药敕书


元祐二年十月七日

敕冯宗道：逮事有年，追远不懈。属祠官之告具，骖日驭以遄征。往复之间，忠劳亦至。特加存问，尚体至怀。卷四一





赐五台山十寺僧正省奇等进奉兴龙节功德疏等奖谕敕书


元祐二年十一月一日

敕省奇等：清凉之域，仙圣所游。爰因弥月之辰，来献后天之祝。永言勤至，良极叹咨。卷四一





赐外任臣寮历日敕书


元祐二年十二月四日

敕韩缜：朕肇修人纪，祗畏天明。钦若旧章，式颁新历。凡我承流之寄，共成平秩之功。卷四一





赐于阗国黑汗王进奉登位敕书


元祐二年十二月十一日

敕于阗国黑汗王：省所差人进奉贺登位事具悉。卿守藩西极，慕义中华。远闻践阼之新，来致梯山之贡。眷言中恪，良用叹咨。回卿赐银，具如别录，想宜知悉。卷四一





赐于阗国黑汗王进奉示谕敕书


元祐二年十二月十一日

敕于阗国黑汗王：省所差来进奉使阿保星进到真珠等事。卿远驰信使，来效贡琛。载详重译之言，深亮勤王之意。益隆褒赐，以答忠诚。今因阿保星回，赐卿银绢，其所差来人亦各赐衣带，想宜知悉。卷四一





赐外任臣寮进奉兴龙节马敕书


元祐二年十二月二十四日

敕刘永年：汝职在蕃宣，义均休戚。旅庭称庆，因物见诚。乃眷忠勤，不忘嘉叹。卷四一





赐溪洞彭儒武等进奉兴龙节溪布敕书


元祐二年十二月二十八日

敕彭儒武：汝世能保境，志在观光。远修任土之宜，来备充庭之实。载惟忠恪，良极叹嘉。卷四一





赐保州团练使潞州总管王宝进奉恋阙并到任马敕书


元祐三年正月七日

敕王宝：汝以选抡，出分忧寄。来效充庭之骏，以将卫上之诚。再省忠勤，良深嘉叹。卷四一





赐知乾宁军内殿承制张赴奖谕敕书


元祐三年四月十八日

敕张赴：横流之灾，所在蒙害。惟吏得其人，则公私赖之。使者列上，有司不以时闻。岁月既远，予犹汝嘉。故兹奖谕，想宜知悉。卷四一





赐于阗国黑汗王进奉示谕敕书　一


元祐三年五月一日

敕：卿恪居蕃守，申遣使车；来款塞垣，恭修壤贡。忠诚远达，褒叹良深。卷四一





赐于阗国黑汗王进奉示谕敕书　二


敕：卿守土西极，驰诚中华。璧马充庭，尚识《汉仪》之旧；织皮在篚，聊观《禹贡》之余。载省忠勤，不忘嘉叹。卷四一





赐于阗国黑汗王男被令帝英进奉敕书


敕：汝世敦忠厚，志慕声明。远附奏函，亦驰贡篚。载惟恭顺，良极叹咨。卷四一





赐五台山十寺僧正省奇已下奖谕敕书


元祐三年六月十八日

敕：清凉之峰，仙圣所宅。爰修净供，以庆诞辰。再省恭勤，不忘嘉叹。卷四一





示谕武泰军官吏军人僧道百姓等敕书


元祐三年八月十八日

敕：朕以苗授赋材勇严，驭众整暇，擢为宿卫之长，宠以节旄之荣。惟尔邦人，当谕朕意。卷四一





赐殿前都虞候宁州团练使知熙州刘舜卿进奉贺冬马敕书


元祐三年闰十二月十八日

敕刘舜卿：职在分忧，忠存卫上。属此秦正之旦，远输冀产之良。再省忠勤，不忘嘉叹。卷四一





赐外任臣寮进奉兴龙节马诏敕书


元祐三年闰十二月十八日

敕刘舜卿：汝忠于卫上，远不忘君。爰因弥月之晨，来效充庭之实。眷言勤笃，良极叹嘉。卷四一





赐西南蕃莫世忍等进奉敕书


元祐四年正月二十一日

敕莫世忍：汝守土遐陬，归诚北阙。梯山修贡，款塞观光。言念忠勤，至于嘉叹。卷四一





赐五台山十寺僧正省奇等奖谕敕书


十月二十五日下院

敕：异景灵光，久闻示化。宝祠净供，爰庆诞弥。念此恭勤，至于嘉叹。卷四一





雄州抚问大辽国贺兴龙节使副口宣


元祐元年十月六日

有敕：卿等远犯风埃，久勤轺传。入疆兹始，授馆少安。申命抚存，式昭眷奖。卷四一





赵州赐大辽贺兴龙节人使茶药口宣


元祐元年十月六日

有敕：卿等远饬使轺，来陈庆币。川途甚阻，风雾可虞。特示至恩，往颁名剂。卷四一





赐正议大夫同知枢密院事安焘乞退不允批答口宣


元祐元年十月十日

有敕：卿被遇先帝，勤劳有年。逮于眇躬，倚注弥重。宜安厥位，毋庸力词。卷四一





赐宰臣吕公著生日礼物口宣


元祐元年十月十六日

有敕：朕之元老，生以兹辰。实为邦国之华，岂独闺门之庆。故命尔息，往宣余怀。仍分廐库之良，以助子孙之寿。卷四一





相州赐大辽国贺兴龙节使副御筵口宣


元祐元年十月十八日

有敕：卿等远驰信币，来庆诞辰。眷言四牡之劳，宜享加笾之礼。式颁宠数，以示至恩。卷四一





赵州赐大辽国贺太皇太后正旦使副茶药口宣


元祐元年十月二十八日

有敕：卿等奉将邦币，驰会岁元。眷言夙驾之勤，方次中涂之馆。宜颁灵剂，以喻至怀。卷四一





赵州赐大辽国贺皇帝正旦使副茶药口宣


元祐元年十月二十八日

有敕：卿等逖修邻好，方次州封。言念冱寒，想勤跋履。特颁名剂，以示眷怀。卷四一





雄州白沟驿赐大辽贺正旦人使御筵口宣


元祐元年十一月二日

有敕：卿等远驰使节，来庆春朝。属岁律之凝严，涉道涂之修阻。宜颁宴衎，以劳勤劬。卷四一





赐镇江军节度使判大名府韩绛诏书汤药口宣　一


元祐元年十一月九日

有敕：卿德望之隆，中外所属。诚请虽极，舆论未安。毋复怀归，以勤北顾。特颁良剂，以辅至和。卷四一





赐镇江军节度使判大名府韩绛诏书汤药口宣　二


元祐元年十一月十日

有敕：方面重寄，无逾老成；丘园归休，难遂雅意。特颁珍剂，以示至怀。方此冱寒，益加调养。卷四一





赐新除依前中大夫守中书侍郎吕大防辞免恩命不允断来章批答口宣


元祐元年十一月十一日

有敕：大政所关，西台为重。朕难其选，无以易卿。宜即钦承，毋烦退避。卷四一





赐新除中大夫守尚书右丞刘挚辞恩命不允断来章批答口宣


元祐元年十一月十五日

有敕：卿嘉猷屡告，清议所归。授受之间，臣主无愧。速起视事，副朕所期。卷四一





赐正议大夫同知枢密院事安焘乞外郡不允断来章批答口宣


元祐元年十一月十六日

有敕：卿职在枢要，表仪百官。进当以礼，退当以义。今兹求退，其义安在？亟还视事，毋复固辞。卷四一





班荆馆赐大辽国贺兴龙节人使赴阙口宣


元祐元年十一月二十一日

有敕：卿等抗旌远道，弭节近郊。乃眷勤劳，良深轸念。特颁燕衎，以示惠慈。卷四一





班荆馆赐大辽贺兴龙节人使到阙酒果口宣


元祐元年十二月初一日

有敕：卿等肃将信币，来庆诞辰。眷言行李之劳，宜有燕休之赐。受兹芳酎，体我眷怀。卷四一





雄州赐大辽贺正旦人使回程御筵口宣


元祐元年十二月六日

有敕：卿等出疆继好，已事言还。跋履冰霜，憩休馆舍。宜有燕私之宠，以旌来往之勤。卷四一





赐河东路诸军来年春季银鞓兼传宣抚问臣寮将校口宣


元祐元年十二月七日

有敕：汝卿等从事边陲，服勤师律。方践更于春令，谅率履于天和。特有匪颁，以昭眷遇。卷四一





送伴正旦使副沿路与贺北朝生日并正旦使副相见传宣抚问口宣


元祐元年十二月九日

有敕：卿等方冬出使，涉春在途。远犯风埃，想勤跋履。勉加鞭策，即造会朝。卷四一





赐大辽贺正旦人使正月一日入贺毕就驿御筵口宣


元祐元年十二月十一日

有敕：卿等远饬使轺，来修旧好。属此方春之旦，宜均既醉之欢。爰命燕胥，以昭眷宠。卷四一





就驿赐大辽贺正旦人使银锣唾盂子锦被褥等口宣


元祐元年十二月十六日

有敕：卿等远驰信币，来庆春朝。眷言行李之劳，方兹舍馆之定。宜加颁赉，用示宠嘉。卷四一





班荆馆赐大辽贺正旦人使却回御筵口宣


元祐元年十二月十九日

有敕：卿等远达使辞，载严归驷。方改辕于北道，暂弭节于都门。益重眷怀，往伸燕饯。卷四一





相州赐大辽贺正旦人使却回御筵口宣


元祐元年十二月二十二日

有敕：卿等岁首奉觞，礼成复命。改辕北道，弭节近藩。宜锡宴私，以彰眷宠。卷四一





就驿赐大辽贺兴龙节人使回程酒果口宣


元祐元年十二月二十四日

有敕：卿等抗旌旋复，弭节少留。风埃浩然，徒驭勤止。宜有珍芳之赐，以昭眷宠之殊。卷四一





赐大辽贺正旦人使朝辞讫就驿御筵口宣


元祐元年十二月二十五日

有敕：卿等来修旧好，克备多仪。既陛见以告辞，将驾言而反命。载嘉勤勚，宜锡燕私。卷四一





班荆馆赐大辽贺正旦人使回程酒果口宣


元祐元年十二月二十八日

有敕：卿等远会春朝，恪修邻好。既卒聘事，岂无燕私。宜就锡于加笾，盖式昭于异数。卷四一





抚问熙河兰会路臣寮口宣


元祐二年正月二十五日

有敕：卿等服勤疆埸，赋政兵民。言念劬劳，实分忧顾。特加存问，以示眷怀。卷四一





抚问资政殿学士知扬州王安礼口宣


元祐二年正月二十七日

有敕：卿久去廊庙，出临江淮。绥怀流亡，肃遏寇盗。远惟勤瘁，特示抚存。卷四一





赐皇叔祖保信军节度使安康郡王宗隐生日礼物口宣


元祐二年正月四日

有敕：卿属尊望重，德厚庆隆。方诞育之令辰，有匪颁之故事。克膺寿祉，永服宠光。卷四一





赐皇叔祖昭信军节度使汉东郡王宗瑗生日礼物口宣


元祐二年二月二日

有敕：卿爵齿既隆，德望斯称。载更诞日，胥庆家庭。式侑燕私，以资寿祉。卷四一





寒节就驿赐于阗国进奉人御筵口宣


元祐二年二月二日

有敕：汝等观光上国，述职遐方。属兹改火之辰，想有怀归之念。宜颁燕衎，以示恩私。卷四一





赐皇叔祖宁国军节度使华原郡王宗愈生日礼物口宣


元祐二年二月二十七日

有敕：卿望重宗盟，德隆藩服。载协诞弥之旦，光膺积庆之余。特示宠颁，永绥寿祉。卷四一





赐新除保宁军节度使冯京告敕诏书茶药口宣


元祐二年三月二十八日

有敕：全魏之寄，旧德为宜。勉即征途，以答民望。往颁珍剂，昭示眷怀。卷四一





赐镇江军节度使充集禧观使韩绛诏书茶药口宣


元祐三年三月二十八日

有敕：卿德齿俱高，诚请弥确。重以民事，久劳元臣。既饬还车，宜颁珍剂。尚加调养，以副眷怀。卷四一





赐太师文彦博乞致仕不允批答口宣


元祐二年三月二十九日

有敕：卿德望冠于累世，风采闻于四夷。方兹仰成，倚以为重。退老之请，所未欲闻。卷四一





赐宰相吕公著乞退不允批答口宣


元祐二年三月二十九日

有敕：卿柱石本朝，蓍龟当代。方兹注意，实所仰成。宜体朕心，姑安其位。卷四一





赐交州进奉人朝见讫就驿御筵口宣


元祐二年四月五日

有敕：汝等恭持方物，来款塞垣。冒涉修途，观光上国。宜颁燕劳，以示恩私。卷四一





白沟驿赐大辽贺坤成节人使御筵兼传宣抚问口宣


元祐二年四月十七日

有敕：卿等肃将庆币，远涉修涂。风埃浩然，徒驭勤止。宜颁燕衎，以示眷怀。卷四一





赐尚书左丞李清臣乞退不允批答口宣


元祐二年四月二十七日

有敕：卿综辖枢机，雍容廊庙。义当体国，谋岂先身？往喻至怀，少安旧服。卷四一





赐集禧观使镇江军节度使开府仪同三司韩绛到阙生饩口宣


元祐二年五月十二日

有敕：卿力辞繁剧，归即燕安。想见老成，渴闻嘉话。特颁牢醴，以劳骖。卷四一





班荆馆赐大辽国贺坤成节人使到阙御筵口宣


元祐二年六月二日

有敕：卿等肃将庆币，垂及都门。远涉暑涂，想勤行李。式颁燕衎，以示恩私。卷四一





赐护国军节度使检校太师济阳郡王曹佾生日礼物口宣


元祐二年六月九日

有敕：卿世济勋劳，德隆藩戚。属此诞弥之日，岂无燕喜之私？膺我宠颁，永增寿祉。卷四一






卫宗武　和野渡雪消二律

雪晴吟弄句仍佳，满纸鲛珠屡拜嘉。

刻玉林林空楮叶，沾泥处处失杨花。

消成滴沥原归旧，润入根莇生有涯。

賸洗瓶罂储此水，待驱炎暑煮春茶。

卫宗武

卫宗武　和野渡雪消二律

可亲余暇复奚为，雪霁何妨剩赋诗。

应怪玉峰还翳荟，更怜银屋变茅茨。

结成冰笋方连夜，散作檐花特顷时。

物物要知须返本，冰仍旭水更何疑。

卫宗武


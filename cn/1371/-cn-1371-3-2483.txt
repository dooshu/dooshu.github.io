秋声

人言悲秋难为情，我喜枕上闻秋声。



快鹰下韝爪觜健，壮士抚剑精神生。



我亦奋迅起衰病，唾手便有擒胡兴，弦开雁落诗亦成，笔力未饶弓力劲。



五原草枯苜蓿空，青海萧萧风卷蓬，草罢捷书重上马，却从銮驾下辽东。



秋声

萧骚拂树过中庭，何处人间有此声？

涨水雨余晨放闸，骑兵战罢夜还营。



闲凭曲几听虽久，强抚哀弦写不成。



暑退凉生君勿喜，一年光景又峥嵘。




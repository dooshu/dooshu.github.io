志第二十八 百官志七


△大都留守司　武备寺　太仆寺　尚乘寺　长信寺　长秋寺　承徽寺　长宁寺　长庆寺　宁徽寺　延徽寺　太府监　度支监　利用监　中尚监　章佩监　经正监　都水监　行都水监　都水庸田使司　都总制庸田使司　秘书监　司天监　回回司天监　司禋监　上都留守司　尚供总管府　云需总管府　大都路总管府

大都留守司。（秩正二品。）掌守卫都城宫禁，调度本路供亿，兼理营缮内府诸邸、尚方供张，及门钥启闭之事。留守五员，（正二品。）同知二员，（正三品。）副留守二员，（正四品。）判官二员，（正五品。）经历一员，（从六品。）都事二员，（从七品。）管勾承发架阁库一员，（正八品。）照磨兼覆料官一员，（正八品。）部役兼壕寨一员。至元八年，（至元二年，置宫殿府，秩正四品。）罢宫殿府行工部入少府监。二十一年，置大都留守司，兼本路都总管，知少府监事。（《元典章》大都留守司达鲁花赤兼少府监事正二品，大都留守正二品，知当时有达鲁花赤，其何时裁省，则不可考。）是年，又别置大都路都总管府，并少府监入留守司。皇庆元年，复立少府监，隶留守司。延祐七年，罢少府监，以本司兼监事。至正十八年，置大都分府四。其属附见：

修内司，（秩从五品。）领十四局工匠，提点一员，（从五品。）大使一员，（从五品。）副使一员，（正七品。）直长五员，（正八品。）吏目一员、照磨一员、部役七员。中统二年置。其属：

曰大木局，提领七员、管勾三员。中统二年置。

曰小木局，提领二员、同提领一员、副提领三员、管勾二员、提控四员。中统四年置。

曰泥厦局，提领八员、管勾二员。中统四年置。

曰车局，提领二员、管勾一员。中统五年置。

曰装钉局，提领二员、同提领二员。中统四年置。

曰铜局，提领一员、同提领一员、管勾一员。中统四年置。（以上六局，俱秩从八品。）

曰竹作局，提领二员、提控一员。中统四年置。

曰绳局，提领二员。中统五年置。

祇应司，（秩从五品。）掌内府及诸王邸异巧工作，修禳寺观营缮。大使一员，（从五品。）副使一员，（正七品。）直长三员，（正八品。）吏目一员。（《元典章》燮应司都监正九品。）世祖建大都、上都宫殿，始置司。其属：

曰油漆局，提领五员，同提领、副提领各一员，掌髤漆。中统元年置。

曰画局，提领五员、管勾一员，掌藻绘之工。中统元年置。

曰销金局，提领一员、管勾一员，掌装鋈之工。中统四年置。

曰裱褙局，提领一员，掌装裱之工。中统二年置。

曰烧红局，提领二员，掌心红颜料。至元元年置。

器物局，（秩从五品。）掌内府宫殿及一切寺观公廨之营缮，凡御用各位下鞍辔、忽哥轿子、帐房车辆、金宝器物皆掌之。大使一员，（从五品。）副使一员，（正七品。）直长二员，（正八品。）吏目一员。中统四年，置御用器物局，受省札。至元七年，改器物局。其属：

曰铁局，提领三员、管勾三员，掌轻细铁工。中统四年置。

曰减铁局，管勾一员，掌造御用及诸宫邸系腰。中统四年置。

曰盒钵局，提领二员，掌制御用系腰。中统四年置。

曰成鞍局，提领三员，掌造御用鞍辔、象轿。中统四年置。

曰羊山鞍局，提领一员，掌造常课鞍辔。至元十八年置。

曰网局，提领二员、管勾一员，掌网扇之工。中统四年置。

曰刀子局，提控二员，掌造御用及诸宫邸宝贝佩刀。中统四年置。

曰旋局，提领二员，掌造御用木器。中统四年置。

曰银局，提领一员，掌造御用金银器盒。中统四年置。

曰轿子局，提领一员，掌造御用木植鞍子诸物。中统四年置。

曰采石局，（秩从七品。）大使、副使各一员，掌营造石材。至元四年，置石局总管。至元十一年，拨采石夫二千余户常任工役，置大都等处采石提举司。二十六年罢，立采石局。

山场，提领一员、管勾五员。后改为总管。

大都城门尉，（秩正六品。）尉二员，（正六品。）副尉一员，（从六品。）掌门禁启闭管钥之事。至元二十年置，以四怯薛八剌哈赤为之。二十二年，增诸门尉、副各一人。二十四年，复以六卫亲军参掌。（凡十有一门：曰丽正、文明、顺承、平则、和义、肃清、晏贞、健德、光熙、崇仁、齐化，每门设尉二员、副尉一员。）

犀象牙局，（秩从六品。）大使、副使、（《元典章》象犀牙局副使正七品。）直长（《元典章》正八品。）各一员，掌营缮犀象龙床卓器系腰等事。中统四年置。至元五年，增副使一员。其属：

曰雕木局，提领一员，掌宫殿香阁营缮之事。至元十一年置。

曰牙局，提领一员、管勾一员，掌象牙龙床之工。至元十一年置。

大都四窑场，（秩从六品。）提领、大使、副使各一员，（《元典章》大都窑场大使从八品，旧志从六品，当是讹字。）掌营造白琉璃砖瓦。至元十三年置。其属：

曰南窑场，大使、副使各一员。中统四年置。

曰西窑场，大使、副使各一员。至元四年置。

曰琉璃局，大使、副使各一员。中统四年置。（《元典章》大都铁局大使、石局大使均正八品，旧志无此二官。）

凡山采木提举司，（秩从五品。）掌采伐杂作木植，及造只孙系腰刀把诸物。达鲁花赤、提举各一员，（并从五品。）同提举一员，（正七品。）副提举一员，（正八品。）吏目一员。至元十四年置。

上都采山提领所，（秩从八品。）提领、副提领、提控各一员。至元九年置。

凡山宛平等处管夫匠所，提领二员、同提领二员、管领催车材户提领一员。至元十五年置。

器备库，（秩从五品。）提点一员，（从五品。）大使一员，（从六品。）副使二员，（正七品。）直长四员，（正八品。）掌金银宝器二千余事。至元二十七年置。

甸皮局，（秩正七品。）大使一员。至元七年置。十四年，始定品秩。二十一年，改隶留守司，岁办热造红甸羊皮二千有奇。

上林署，（秩从七品。）署令、署丞各一员，（《元典章》上林署令正八品，直长从八品。）直长一员，掌裁花卉、供蔬果，种苜蓿以饲驼马，备碟炭以给营缮。至元二十四年置。

养种园，提领二员，掌西山淘煤，羊山烧造黑白木炭，以供上用。中统三年置。

花园，管勾二员，掌花果。至元二十四年置。

苜蓿园，提领三员，掌种苜蓿。

仪鸾局，（秩正五品。）掌灯烛张设之事，及门户锁钥，内府诸宫太庙等处祭祀庭燎，缝制帘帷，洒扫掖庭，领烛剌赤、水手、乐人、禁蛇人等，轮直怯薛大使四员，（正五品。）副使二员，（从六品。）直长二员，（正八品。）都目一员。至元十一年置，（秩正七品。）二十三年，升正五品。至大四年，仁宗御西宫，又别立仪鸾局，设官同。延祐七年，增大使二员，以宦者为之。其属曰：

烛剌赤，提领八员、提控四员。

水手，提领二员。

针工，提领一员。

蜡烛局，提领一员。

木场，提领一员、大使一员、副使一员，掌受给营造宫殿材木。至元四年置。

大都路管领诸色人匠提举司，（秩从五品。）掌理断婚田词讼等事，提举一员，（从五品。）同提举一员，（正七品。）副提举一员，（正八品。）吏目一员。中统四年，置人匠奥鲁总管府。（秩从四品。《元典章》大都人匠副总管正五品。）至元十二年，改提举司。十五年，兼管采石人户。

真定路、东平路管匠官，（秩从七品。）每路大使一员、副使一员。中统四年置。

保定路、宣德府管匠官，（秩从七品。）保定大使一员、副使一员、管匠官一员，宣德管匠官二员。中统四年置。

大名路管匠官，（秩从七品。）大使一员、管匠官三员。中统四年置。

晋宁、冀宁、大同、河间四路管匠官，每路大使、副使各一员。中统四年置。

收支库，（秩正九品。）掌受给营缮，提点一员、大使一员、副使二员、直长二员。至元四年置。

诸色库，（秩正八品。）掌修内材木及江南异样木植，并应办官寺斋事，大使一员、副使一员。至大四年置。

太庙收支诸物库，（秩正八品。）大使、副使各一员。至治二年，以应治太庙始置。

南寺、北寺收支诸物二库，（秩正七品。）提领、大使各一员，副使二员。至治元年，以建寿安山寺始置。

广谊司，（秩正三品。）司令二员，（正三品。）同知二员，（正四品。）副使二员，（正五品。）判官二员，（正六品。）经历、知事各二员，照磨一员，总和顾和买、营缮织造工役。至元十四年，改覆实司辨验官，兼提举市令司。（《元典章》覆实司达鲁花赤从五品，同提举正六品。）大德五年，又分大都路总管府官属，置供需府。至顺二年，罢之，立广谊司。元统二年罢，复立覆实司。（《元典章》都成所提举司达鲁花赤从五品，上都同。）

武备寺。（秩正三品。）掌缮戎器兼司受给。卿四员，（正三品。）同判六员，（从三品。）少卿四员，（从四品。）丞四员，（从五品。）经历、知事各一员，（从八品。）照磨兼提控案牍一员，（从八品。）承发架阁库管勾辨验弓官二员，辨验箸角翎毛等官二员。至元五年，改军器局为军器监。（秩正四品。《元典章》监知事正八品，照磨从八品，经历从七品。）十年，以各路弓矢甲匠并隶军器监。十九年，升正三品。二十年，立卫尉院，改军监为武备监，（秩正四品。）隶卫尉院。二十一年，改监为司，与卫尉并立。大德十一年，升为院。（秩正二品。）至大四年，复为寺。其所辖属官，则自为选择匠户之能者任之。泰定四年，复设武备寺同判六员。

寿武库，（秩从五品。）提点二员，（从五品。）大使二员，（正六品。）副使四员。（正七品。）至元十年，以衣甲库改之。

利器库，（秩从五品。）提点三员、大使二员、副使二员。（品秩同前。）至元五年，立军器库。十年，改利器库。

广胜库，（秩从五品。）掌平阳、太原等处岁造兵器，达鲁花赤一员，（从五品。）大使一员，（正六品。）副使一员。（正七品。）

大同路军器人匠提举司，（秩从五品。）达鲁花赤一员，（从五品。）提举一员，（从五品。）同提举一员，（正七品。）副提举一员。（正八品。）其属：

丰州甲局，院长一员。

应州甲局，院长一员。

平地县甲局，院长一员。

山阴县甲局，院长一员。

白登县甲局，头目一员。

丰州弓局，使一员。

赛甫丁弓局，头目一员。

平阳路军器人匠提举司，（秩正六品。）达鲁花赤一员，提举、同提举、副提举各一员。其属：

本路投下杂造局，大使一员、副使一员。

绛州甲局，大使一员。

太原路军器人匠局，（秩正七品。）达鲁花赤一员、局使一员、副使一员、吏目一员。

保定军器人匠提举司，（秩正六品。）达鲁花赤一员，提举、同提举、副提举各一员。其属：

河间甲局，院长一员。

沂州安平县甲局，院长一员。

陵州箭局，头目一员。（《元典章》有盖州等处箭局大使正七品。）

真定路军器人匠提举司，（秩从六品。）达鲁花赤一员，提举、同提举、副提举各一员。（《元典章》真定工匠提举司提举从五品。）其属：

冀州甲局，院长一员。

怀孟河南等路军器人匠局，（秩正七品。）局使、局副各一员。其属：

怀孟路弓局，院长一员。（《元典章》恩州、凉州二军器局大使正七品，志不载。）

汴梁路军器局，（秩正七品。）局使、局副各一员。其属：

常课弓局，院长一员。

常课甲局，院长一员。

益都济南箭局，（秩正七品。）局使一员。

彰德路军器人匠局，（秩正七品。）大使、副使各一员。

大名军器局，（秩正七品。）大使、副使各一员。

上都甲匠提举司，（秩从五品。）提举、同提举、副提举各一员。其属：

兴州白局子甲局，院长一员。

兴州千户寨甲局，院长一员。

松州五指崖甲局，院长一员。

松州胜安甲局，院长一员。

辽河等处诸色人匠提举司，（秩从五品。）达鲁花赤一员，提举、同提举、副提举各一员。其属：

辽盖弓局，大使、副使各一员。

盖州甲局，局使一员。

上都杂造局，（秩正七品。）大使、副使各一员。

奉圣州军器局，（秩从七品，）大使、副使各一员。

蔚州军器人匠提举司，（秩正六品。）达鲁花赤一员，提举、同提举、副提举各一员。

宣德府军器人匠提举司，（秩正六品。）达鲁花赤一员，提举、同提举、副提举各一员。

广平路甲局，院长一员。

东平等路军器人匠提举司，（秩从五品。）达鲁花赤一员，提举、同提举、副提举各一员。

通州甲局提举司，（秩正六品。）达鲁花赤一员，提举、同提举、副提举各一员。

蓟州甲匠提举司，（秩正五品。）达鲁花赤一员，提举、同提举、副提举各一员。

欠州武器局，（秩从五品。）大使、副使各一员。

大都甲局提举司，（秩正六品。）达鲁花赤一员，提举、同提举、副提举各一员。（至元二十六年，改总管府。二十八年，罢大都甲匠总管府。《元典章》大都甲匠同知总管府事正五品。）

大都箭局，（秩从七品。）大使、副使各一员。

大宁军器人匠提举司，（秩从六品。）达鲁花赤一员，提举、同提举、副提举各一员。（《元典章》军器人匠大同路、东平等路、大宁路、宣德等路提举司达鲁花赤，均从五品，志或作从六品，或作正六品，当属字误。）

丰州杂造局，（秩正六品。）达鲁花赤一员，大使、副使各一员。

归德府军器局，院长一员。

汝宁府军器局，院长一员。

陈州军器局，院长一员。

许州军器局，（秩正七品。）大使、副使各一员。

咸平府军器人匠局，（秩正七品。）达鲁花赤一员，大使、副使各一员。（《元典章》作咸平府甲局，大使、达鲁花赤俱正七品。）

大都弓匠提举司，（秩正五品。）达鲁花赤一员，提举、同提举、副提举各一员。其属：

双搭弓局，大使、副使各一员。

成吉里弓局，大使、副使各一员。

通州工局，院长一员。

大都弦局，大使、副使各一员。至元三十年，改提举司置局。

隆兴路军器人匠局，达鲁花赤一员，大使、副使各一员。至元三十年置。（《元典章》诸路箭匠弓匠弦局提举司，提举均正五品，同提举从六品。）

平滦路军器人匠局，大使、副使各一员。至元三十年置。

大都杂造局，提领二员。元贞二年置。

太仆寺。（秩从二品。）掌阿塔思马匹受给，造作鞍辔之事。卿二员，（从二品）。少卿二员，（秩从四品。）丞二员，（从五品。）经历、知事、照磨、管勾各一员。中统四年，设群牧所。（至元二十一年，罢群牧所，见本纪。疑置监后群牧所为本监属官，至二十一年始省）。至元十二年，改尚牧监。（《元典章》尚牧监正四品。）十九年，又改太仆院。二十年，改卫尉院。二十四年，罢院立太仆寺，（正三品。）隶宣徽院。又别置尚乘寺，本寺止管阿塔思马匹。二十七年，隶中书省，置提调官二员。大德十一年，复改太仆院，升从二品。至大四年，仍为寺。

尚乘寺。（秩从三品。）掌上御鞍辔舆辇，阿塔思群牧騸马驴骡，理四怯薛阿塔赤词讼。卿四员，（从三品。）少卿二员，（从四品。）丞二员，（从五品。《元典章》作从六品。）经历、（从七品。）知事、照磨、（正八品。）管勾（从八品）。各一员。至元二十四年，罢卫尉院，始设尚乘寺，（《元典章》尚乘寺卿正三品，同判尚乘寺事从三品至从五品。）领资乘库。大德元年，增寺卿一员。十一年，仍改卫尉院。（秩从二品。）至大四年，复为寺。延祐七年，降从三品。泰定二年，复正三品。

资乘库，（秩从五品。）掌收支鞍辔等物，提点四员，（从五品。）大使三员，（正六品。）副使四员。（正七品。）至元十三年置。二十年，隶卫尉。二十四年，隶尚乘寺。

长信寺。（秩正三品。）领斡耳朵怯怜口诸事。卿四员，（正三品。）少卿二员，（从四品。）丞二员，（从五品。）经历、知事各一员。大德五年置。至大元年，改为院。四年，仍为寺，卿五员，增少卿一员，以宦者为之。延祐七年，省卿、少卿各一员。定置诸员如上。

怯怜口诸色人匠提举司，（秩从五品。）领大都、上都二铁局并怯怜口人匠，达鲁花赤一员，提举、同提举、副提举各一员，吏目一员。至元二十五年置。

大都铁局，（秩从五品。）掌斡耳朵往来造作装钉房车，大使、副使各一员，直长一员。至元十二年置。（《元典章》大都铁局大使正八品，副使正九品，志秩从五品，疑有误。）

上都铁局，大使、副使各一员。至元十六年置。（品秩同前。）

长秋寺。（秩正三品。）掌武宗五斡耳朵户口钱粮营缮等事。卿五员，（正三品。）少卿二员，（从四品。）丞二员，（从五品。）经历、知事各一员。皇庆二年置。

怯怜口诸色人匠提举司，掌正宫作造之役，达鲁花赤一员，同提举、副提举各一员，吏目一员。至大元年，斡耳朵三位下拨到银匠五百余户，置提举司，隶中政院，后属长秋寺。

怯怜口诸色人匠提举司，（秩从五品。）掌武宗军中北来人匠，达鲁花赤一员，提举、同提举、副提举各一员，吏目一员。至大元年置。

承徽寺。（秩正三品。）掌答儿麻失里皇后位下钱粮营缮等事。卿五员，（正三品。）少卿二员，（正四品。）丞二员，（从五品。）经历、知事各一员。至治元年置。

怯怜口诸色人匠提举司二，（秩正五品。）各设达鲁花赤一员，提举、同提举、副提举各一员，吏目一员。至治三年置。

长宁寺。（秩正三品。）掌英宗速哥八剌皇后位下户口钱粮营缮等事。卿六员，（正三品。）少卿二员，（从四品。）丞二员，（从五品。）经历、知事各一员。至治三年置。

长庆寺。（秩正三品。）掌成宗斡耳朵及常岁管办禾矢房子、行幸怯薛台人等衣粮之事。卿六员、少卿二员、丞一员，（品秩同前。）经历、知事各一员。泰定元年，罢中瑞司，置寺。

宁徽寺。（秩正三品。）隶八不沙皇后位下。卿六员、少卿四员、丞二员，（品秩同前。）经历、知事各一员。天历二年置。

延徽寺。（秩正三品。）掌懿怜质班皇帝斡耳朵。卿、少卿、丞。（品秩同前。）至元六年，依累朝故事置。

太府监。（秩正三品。）领左、右藏等库。太卿六员，（正三品。）太监六员，（从三品。）少监五员，（从四品。）丞五员，（正五品。）经历、（从七品。）知事、（从八品）。照磨各一员。中统四年置。至元四年，为宣徽太府监。八年升正三品。大德九年，改为院，（秩从二品。）院判参用宦者。至大四年，复为监，定置诸员如上。

内藏库，（秩从五品。）掌出纳御用诸王缎匹等物，提点四员，（从五品。）大使二员，（正六品。）副使二员。（正七品。）至元二年，置署上都。十九年，置署大都，以宦者领之。复有行内藏，二十八年省之，止存内藏及左右二库。

右藏，提点四员、大使二员、副使二员，（品秩同前。）掌收支金钱宝钞、只孙缎匹、水晶玛瑙玉诸物。至元十九年置。

左藏，提点四员、大使二员、副使二员，（品秩同前。）掌收支常课和买纱罗帛绢诸物。至元十九年置。（至元二十九年，立司籍库，隶太府监，储物之籍入者，元贞元年罢。）

度支监。（秩正三品。）掌给马驼刍粟。卿三员，（正三品。）太监二员，（从三品。）少监三员，（从四品。）丞二员，（从五品。）经历二员，知事一员，提控案牍一员，照磨兼管勾一员。元初，置孛可孙。至元八年，以重臣领之。（《元典章》孛可孙主事从七品，照磨兼承发架阁库从八品。）十三年，省孛可孙，以宣徽兼其任。大德九年，省孛可孙，存十二员。至大二年，从尚书省请废孛可孙，改立度支院，（秩正二品。）设同知佥院、院判等官。四年，改为监。

利用监。（秩正三品。）掌出纳皮货衣物。卿八员，（正三品。）太监五员，（从三品。）少监五员，（从四品。）丞四员，（正五品。）经历、知事、照磨、管勾各一员。至元十年，改资用库为利用监。二十年罢。二十六年，复置。（秩从三品。）二十九年，升正三品。大德十一年，改为院，升秩正二品。至大四年，复为监。

资用库，（秩从五品。）提点二员，（从五品。）大使三员，（正六品。）副使五员。（正七品。）至元二年置，隶太府。十年，改隶利用监。

怯怜口皮局人匠提举司，（秩正五品。《元典章》作从五品。）提举二员、同提举一员，（正七品。《元典章》怯怜口皮局副提举正八品。）提控案牍一员。中统元年置局。至元六年，改提举司。

杂造双线局，（秩从八品。《元典章》作正八品。）造皮货鹰帽等物，大使、副使、直长、典史各一员。

熟皮局，掌熟野兽皮货等物，大使、副使、直长各一员。至元十年置。

软皮局，掌细毛银鼠诸色皮货，大使、副使、直长各一员。至元二十五年置。

斜皮局，掌熟造各色野马皮胯，副使一员。至元二十年置。

貂鼠局提举司，（秩正五品。）提举、同提举、（正六品。）副提举（正八品）。各一员。至元二十年置。

貂鼠局，副使二员、直长一员。至元十九年置。

染局，副使一员，直长、管勾各一员。至元二十年置。

熟皮局，（秩从七品。）大使、副使各一员。至元六年置。

中尚监。（秩正三品。）掌大斡耳朵位下怯怜口，及领资成库毡作，供内府陈设帐房车舆雨衣之用。卿八员，（正三品。）太监二员，（从三品。）少监二员，（正四品。）丞二员，（正五品。）经历、知事、照磨各一员。至元十五年，改资成库为尚用监。（《元典章》尚用监太监正四品，丞正六品。）二十年罢。二十三年，改置中尚监。三十年，分置两都滦河三库怯怜口等九司局而总领之。至大元年，升为院。（秩正二品。）四年，复为监，参用宦者三人。

资成库，（秩从五品。）掌造毡货，提点三员，（从五品。）大使三员，（正六品。）副使三员。（正七品。）至元二年置，隶太府。十五年，罢后复立。二十三年，改隶本监。

章佩监。（秩正三品。）掌速古儿赤所收御服宝带。卿五员，（正三品。）太监四员，（从三品。）少监二员，（从四品。）丞二员，（正五品。）经历、知事、照磨各一员。至元二十二年，升御带库为章佩监。大德十一年，升为院。（秩从二品。）至大四年，复为监，仍从三品。至正十二年，添置少监。

御带库，（秩从五品。）掌系腰偏束等带并条环诸物，提点三员、大使三员、副使二员。（品秩同前。）至元二十八年置，俱以中官为之。元贞二年，增二员，兼署上都之事。

异珍库，（秩从五品。）掌御用珍宝、后妃公主首饰，提点三员、大使三员、副使二员。（品秩同前。）至元二十八年置。

经正监。（秩正三品。）掌营盘纳钵及檀拨投下草地，有词讼则治之。太卿一员，（正三品。）太监二员，（从三品。）少监二员，（从四品。）丞二员，（正五品。）经历、知事各一员。至大四年置。少监以上并奴都赤为之，监丞流官为之。

都水监。（秩从三品。）掌治河渠水利之事。都水监二员，（从三品。）少监一员，（正五品。）丞二员，（正六品。）经历、（从七品。）知事各一员。至元二十八年置。二十九年，领河道提举司。大德九年，升正三品。延祐七年，仍从三品。

大都河道提举司，（秩从五品。）提举一员，（从五品。）同提举一员，（从六品。）副提举一员。（从七品。）

河南山东提水监。至正六年置。（品秩同前。《元典章》成都路、沙州路、兴元路、永昌西凉府河渠司，达鲁花赤、大使俱从五品；无为州河渠司、安西路河渠营田司，副使俱正七品。）

行都水监。至元十四年，置行水都监，兼行漕运司。至大元年罢。至正八年，复置于济宁郓城。十一年，立河防提举司，隶行都水监。（秩从四品。）十二年，添设判官二员。十六年，添设少监、监丞、知事各一员。（品秩同都水监。）

大都河道提举司，（秩从五品。）提举一员，（从五品。）同提举一员，（从六品。）副提举一员。（从七品。）

都水庸田使司。（秩正三品。）掌种稻田之事。庸田使二员、副使二员、佥事二员，经历、知事、照磨各一员。泰定二年，置都水庸田使司于松江，掌江南水利，后罢。后至元二年，复置司于平江，未几又罢。五年复置。至正十二年，又置都水庸田使司于汴梁，定置诸员如上。

都总制庸田使司。（秩从二品，）使二员，（从二品。）副使二员，（从三品。）佥司六员，（从四品。）经历二员，（从六品。）都事二员，（从七品。）照磨兼管勾承发架阁一员。（从八品。）至正十年，置河南江北等处都总制庸田使司。其属：

军民总管府，（秩从三品。）凡五处，各置达鲁花赤一员，（从三品。）总管一员，（正五品。）同知一员，（正六品。）府判一员，（从七品。）经历一员，（从八品。）知事一员，（从九品。）提控案牍兼管勾承发架阁一员。

农政司，（秩正五品。）农政一员，（正五品。）农丞一员，（正六品。）提控一员。

丰盈库，（秩正八品。）提领一员，（正八品。）大使、副使各一员。（正九品。）

秘书监。（秩正三品。）掌历代图籍并阴阳禁书。卿四员，（正三品。）太监二员，（从三品。）少监二员，（从四品。）丞二员，（从五品。）典簿一员。（从七品。）属官：著作郎二员，（从六品。）著作佐郎二员，（正七品。）秘书二员，（正七品。）校书郎二员，（正八品。）辨验书画直长一员。（正八品。）至元九年置。（《元典章》秘书监从三品，少监正五品，丞正六品。）大德九年，升正三品，给银印。延祐元年，置卿四员，参用宦者二人。

司天监。（秩正四品。）掌历象之事。提点一员，（正四品。）司天监三员，（正四品。）少监五员，（正五品。）丞四员，（正六品。《元典章》司天台判官从八品。）知事一员。属官：提举二员、教授二员，（并从九品。《元典章》作从八品，学正同。）学正二员、天文科管勾二员、算历科管勾二员、三式科管勾二员、测验科管勾二员、漏刻科管勾二员，（并从九品。）阴阳管勾一员、押宿官二员、司晨官八员。（《元典章》司晨郎副监候正九品，司晨郎正八品。）中统元年，置司天台。至元八年，以上都承应阙官，增置行司天台。十五年，别置太史院，与台并立，颁历之政归院，学校之设隶台。至大元年，升正四品。延祐元年，改司天台为司天监，升正三品。七年，仍正四品。至正八年，置上都司天台。

回回司天监。（秩正四品。）掌观象历。提点一员、司天监三员、少监二员、丞二员，（品秩同前。）知事一员、令史二员。属官：教授一员、天文科管勾一员、算历科管勾一员、测验科管勾一员、漏刻科管勾一员。至元八年，置回回司天台，（秩从五品。）以札马丁为提点。十七年，置行监。皇庆元年，改为监。（秩正四品。）延祐元年，升正三品。二年，命秘书卿提调监事。四年复为正四品。

司禋监。（秩正三品。）内监、少监、监丞各二员，知事一员。至元六年，置司禋监。至大元年罢。四年复置，后又罢。至正元年，复置，给四品印，未几升正三品，掌祭祀祈禳之事。

上都留守司，（品秩同大都留守司。）监本路都总管府，兼治民事，并领诸仓库之事。留守六员、同知二员、副留守二员、判官二员、经历二员、都事四员、照磨兼管勾一员。元初，置开平府。中统四年，改上都路总管府。至元三年，又给留守司印。十八年，并为上都留守司兼本路都总管府。二十七年，增副留守、判官各一员。至大三年，省司官七员。延祐七年，汰留守五员，留一员。至治三年，增判官二员。泰定四年，增判官一员。其属附见：

修内司，（秩从五品。）掌营缮内府之事，大使一员，（从五品。）副使三员，（正七品。）直长三员。（正八品。）至元八年置。

祇应司，掌妆銮油染表褙之事，大使一员、副使二员、直长三员。（品秩同前。）

器物局，（秩从五品。）掌造铁器内府钉线之事，大使一员、副使一员、直长二员。

仪鸾局，（秩正五品。）大使二员、（《元典章》仪鸾局大使从六品。）副使三员、直长二员。至大四年，罢典设署置局。

兵马司局，（秩正四品。）指挥使三员，（正四品。）副指挥使二员，（正五品。）知事一员，提控案牍一员。二十九年置。至大四年，省上都兵马指挥为五员。

警巡院，（秩正六品。）达鲁花赤一员，（正六品。）使一员，（正六品。）副使二员，（从七品。）判官二员。（从八品。至正三年，立上都司狱司。）

开平县，（秩正六品。）达鲁花赤一员，（正六品。）尹一员，（正六品。）丞一员，（正八品。）主簿一员，（正九品。）尉一员。（从九品。）典史一员。

平盈库，大使、副使各一员。至元三十年置。

万盈库，达鲁花赤、监支纳、大使、副使各一员。（《元典章》平盈、万盈二仓大使俱从六品，平盈、万盈、广积三仓副使俱正七品。）中统初置。

广积仓，达鲁花赤、监支纳、大使、（正六品。）副使各一员。（正七品。）中统初，置永盈仓，（《元典章》永盈仓副使正七品。）大德间，改广积仓。

万亿库，（秩正五品。）达鲁花赤一员、提举、（正五品。）同提举、（正六品。）副提举（从七品）。各一员，（《元典章》万亿仓监支纳从七品，又上都永丰仓副使正八品。）提控案牍一员。至元二十三年置。

行用库，提点一员，大使、副使各一员。

税课提举司，（秩正五品。）提举二员，同提举、副提举各一员。元贞元年置。（《本纪》至元十九年，改上都宣课提领为提举司，未详孰误。）

八作司，（品秩与大都八作司同。）达鲁花赤一员，提领、大使、副使各一员。至元十七年置。

饩廪司，（秩正八品。）大使、副使各一员。至元二年，置上都应办所。延祐五年，改饩廪司。

司狱司，至正二年置，比大都兵马司。

尚供总管府。（秩正三品。）掌守护东凉亭行宫。达鲁花赤一员，（正三品。）总管一员，（正三品。）同知一员，（从四品。）副总管一员，（从五品。）判官一员，（正六品。）经历、知事、提控案牍各一员。至元十三年，置只哈赤八剌哈孙总管府。（《元典章》只哈赤八剌哈孙达鲁花赤正三品，副达鲁花赤从三品）。延祐二年，改尚供府。其属附见：

香河等处巡检司，巡检一员。

景运仓，（秩从五品。）提点一员，（从五品。）大使一员，（正六品。）副使一员。（正七品。）至元二十年置。

法物库，（秩从九品。）大使、副使（《元典章》法物库副使正七品。）各一员。至元二十九年置。泰定四年，与云需总管府俱拨隶上都留守。

云需总管府。（秩正三品。）掌守护察罕脑儿行宫。达鲁花赤一员，（正三品。《元典章》昔保赤八喇哈孙达鲁花赤，当亦为至元十三年所置，后改云需总管府。）总管一员，（正三品。）同知一员，（从四品。）副总管一员，（从五品。）判官一员，（正六品。）经历、知事、提控案牍各一员。延祐二年置。是年，增司知二员，后与尚供府俱罢。至正十五年复设。

大都路总管府。（秩正三品。）达鲁花赤二员，（正三品。）都总管一员，（正三品。）副达鲁花赤二员，（从三品。）同知二员，（从四品。）治中二员，（正五品。）判官、推官二员，经历二员，知事二员，提控案牍四员，照磨兼管勾一员。元初，为燕京路，总管大兴府。中统五年，称中都路。至元二十一年，始置大都总管府。（秩从三品。）二十七年，升都总管府。（秩正三品。）凡本府官吏，唯达鲁花赤、总管、推官等治路政，其余皆分任供需之事，故又曰供需府。

大都路管领诸路打捕鹰房府，（秩正三品。）达鲁花赤一员，（正三品。）总管一员，（正三品。）副达鲁花赤一员，（从三品。）副总管一员，（正四品。）经历、知事各一员。至元十七年置。

兵马都指挥使司二，（秩正四品。）掌鞠捕盗贼，都指挥使二员，（正四品。）副指挥使五员，（正五品。）知事一员，提控案牍一员。至元九年，立兵马司，隶大都路，以刑部尚书一员提调其事，凡刑名则隶宗正，又为宗正之属。十六年，置都指挥使。（秩正四品。一置司于北城，一置司于南城。）

司狱司二，（秩正八品。）司狱一员、狱丞一员。（一置于北城，兼领南城狱事，皇庆元年，分置一司于南城。）

左右警巡院二，（秩正六品。）达鲁花赤各一员，（正六品。）使各一员，（正六品。）副使一员，（从七品。）判官各一员，（从八品。）典史各一员。至元六年置，领民事及供需府。大德五年，分置供需院，以副使、判官各一员主之。至正十一年，升两巡院为正五品。十八年，在城四隅各立警巡分院，官吏视分院减半。

大都警巡院，（品秩如左右院。）达鲁花赤一员、使一员、副使二员、判官二员、典史二员。大德九年置，以治都城之南。

大都路提举学校所，（秩正六品。）提举一员，（正六品。）教授二员，学正二员，学录一员。至元二十四年，既，立国学，以故孔子庙为京学，仍以国子祭酒系衔。

宛平县，（秩正六品。）达鲁花赤一员，（正六品。）尹一员，（正六品。）丞三员，（正八品。）主簿三员，（正九品。）尉一员，（从九品。）典史三员。至元十一年置。（治丽正门以西。）

大兴县，（秩品同前。）达鲁花赤一员、尹一员、丞一员、主簿二员、尉一员、典史二员。至元十一年置，治丽正门以东。

东关厢巡检司，（秩正九品）巡检三员。至元二十一年置。

西北南关厢巡检司二，（建置同前。延祐四年，芦沟桥琉璃河泽畔店并置巡检司。）元统二年，置南北城盐局。




○请以献懿二主兴圣庙议

案《祭法》曰：“周人祖文王而宗武王。”故《毛诗·清庙》章云：“清庙，祀文王也。”不言太王、王季也。又案《雍章疏》云：“太王、王季已上，皆云於后稷之虚庙。”盖以太祖东向之位，至尊也。太王、王季之尊，私礼也。后稷之庙，天下为公，不敢以私夺公也。又案郑元注《祭法》曰：“古者先王迁庙之主，以昭穆合藏於始祖。”今献祖、懿祖之主，愚臣窃以为宜於兴圣庙，不当祭於太庙也。如此，太宗东向之位得其尊，献祖、懿祖之位得其所也。

畅当

当，河东人，户部尚书璀子。第进士，贞元初为太常博士。终果州刺史。


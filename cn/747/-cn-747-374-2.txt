○鼎赋

夫君所以为天下重者，以其宝位；鼎所以为天下贵者，以其神器。则君得鼎以祚长，鼎应君以时昌。故黄帝徵大匠，稽旧章，异国贡物，远人来王。铲铜於雷首之下，合冶於荆山之傍；声沓沓以海沸，气瞳瞳而电光。乾坤於是震动，日月於是昭彰；然烟收而烬灭，卓尔成功而效祥。焕以雕文，错蚪龙之鳞介；腾乎瑞色，杂天地之元黄。盖圣人所以享帝养贤，烹饪荐祉，重以安国，利以出否。纳之不以其道，则君失其人；听之不以其聪，则雉鸣於耳。是以囊括众汇，恢模崇深，苞木火於六爻之象，镂山川於九牧之金。於是总百灵之异，见成国之心。然美其影射金晶，光飞玉铉，论者徒议其小大，观者宁识其深浅。故道归天命，无劳楚子之言；德自休明，实赖王孙之辨。尔其法刚柔之节，顺行藏之志，乃有道则见生於汾水之阴，无道则隐没於彭城之地。可以斥奸慝，可以御魑魅，应时而动，吉无不利。故曰作者之谓圣，述者之谓明；何明圣之至神，契阴阳之至精。德表先知，火不然而自沸；量含光大，水不汲而自盈。既去故以元吉，终取新而利贞，则知执虚以待物者正乎位，体柔而进已者宜乎亨。故能应皇家之至德，垂不朽之鸿名。


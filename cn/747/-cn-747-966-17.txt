○请量抽三铨注拟员阙奏（太和五年二月吏部）

请量抽太和三年终已来至今年三月四月已来得员及计人成三考阙四十五员。伏缘去冬诸色黄衣参选者，倍多於常年，其间十七人皆是勋臣贵戚及常参官子弟，不可任远处州县官。三铨以当年合用阙方员发遣之外，每选各有十馀人未得官。今请准元和中及长庆初敕例，据现在人数，量抽前件阙，注拟毕，具所用阙闻奏。


陈伯玑诗序

论诗於今海内其纇有四躭近望远土苴古体一也遗实采华矜气悦目二也历下竟陵互相齮齕三也谀辞骈巧干泽取怜四也屏兹四纇而其诗或庶几矣荐绅先生既婴机务神虑耗废又牵於文墨多所忌讳其屏此也恒难而贫士失职羇旅自放於江臯泽畔讨风骚之极变览山川云物之参错重以穷愁拂郁思慕之无聊欢触而歌哀至而哭有郁必宣一往而深故其音顿挫每极於古吾友陈伯玑豫章阀阅之胄也避乱移家与刘远公俱流寓芜江杜门穷巷以诗歌自娱其言清深冲淡秀而不纎肆而不莽家贫故倦游雅志坐啸不轻以言干人有诗之瑜而去其纇其在是与其乡之先达负天下之望若熊公雪堂黎公左严极口推毂其在江南一时名公卿词人皆乐与之游而吾友邢孟贞顾与治尤称善信乎其学成於已而道孚於友也孟贞逝矣与治亦且老病余旦暮北征伯玑贫无以将母暂还南州视其既芜之田园将有所经纪其尚毋爱匡庐之秀香炉瀑布之奇筑室五老峰下高卧而不出乎於其别序以要之


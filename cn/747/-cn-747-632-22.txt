○匏赋（以五音克谐次用为韵）

自然之器，匏也可睹。宜标名於曲沃，竟入用於乐府。将以验遗声，追淳古。听自分乎雅郑，事有勤於三五。俾夫继《咸池》而嗣《六英》，越《大章》而跨《大武》。观其发徵含宫，设商分羽。洎清角而杂奏，合五色而相辅。笙磬而在听，鸟兽跄跄而率舞。其为器也尚质，其感人也则深。类《韶》乐之和，自当忘味；耻齐竽之滥，讵可同音？伊昔哲匠未顾，伶官未临。分瓜瓞以为伍，将葛ぱ而是寻。空思谐於音律，宁望齐於瑟琴。愿以刳心，去苦叶而展用；宁无滋蔓，惧甘瓠之见侵。今则规模有制，清浊不惑。受天和而乃圆其象，生土德而再黄其色。不患大而拙用，奚能系而不食。道无自满，我则虚受而持盈；物有混成，我则不宰而为德。是知察清音而匪瓠孰可，含雅韵而匪匏不克。矧国家大乐既备，万邦允怀。惟异域钦和而内向，君子勤礼而外谐。至哉听斯匏之音也，可以知太平之阶。


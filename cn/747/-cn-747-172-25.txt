○于旦奏孝门旧多伪作祥瑞并请破孝门勒从课

天地所生，人为万物之贵；人伦所重，孝为百行之原。昔传曾闵之名，今有荀何之誉。孝通厚载，则白兔呈休；孝感圆穹，则丹乌结庆。于旦巡省风俗，敷畅皇猷。未闻沮劝之方，遽表浇浮之迹。旧蒙旌表，今请剔除。诈浊不逮於诈清，慕善犹愈於慕恶。岂可以已无仁，不信仁者之行仁？以已无孝，即疑孝者之非孝？蛮貊之国，尚或难容；父母之邦，如何自处？靡闲大体，好讦微疵，事既不然，若为通允。


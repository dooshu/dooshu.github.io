○受尊号赦文

门下：我国家披皇图以立极，执大象以升中，睿父嗣孙，重熙累盛。逮予稽古圣孝，绍复中兴，洗涤宿氛，廓开昌运，天命不易，赐予元符。荷宗社之耿光，致寰瀛之小泰，干戈载戢，风雨顺时，北狄来宾，西戎效职。岂予菲薄，汔此肃清，皆中外元僚，文武多士，同心协赞，而使之然。益用兢惭，以戒盈满，而乃累陈丹恳，愿上鸿名，牢让不从，沥诚弥切。於戏！昔贤有云：“舜何人也，我何人也”，苟或让之不遂，予亦敢不思齐。今百执事谓予曰“圣敬”，敢忘汤武日跻之诗；谓予曰“文思”，敢忘放勋钦明之典；谓予曰“和武”，敢忘保大之功；谓予曰“光孝”，敢忘继志之义。以是自勖，庶无悔焉。浮实之名，既不获已，乘春之泽，当务惟新。可大赦天下。

自大中二年正月三日昧爽已前，大辟罪以下，已发觉未发觉，已结正未结正，系囚见徒，罪无轻重，咸赦除之。惟正犯十恶五逆以上，故杀人及官典犯赃，不在此限。持仗行劫，必欲害人，苟遇支敌，即行杀戮，捍逆追捕，肆意奸凶，不惩此流，无以除恶。并故杀人者，虽已伤未死，已死更生；欺冒老小，以取财物者；意欲杀伤，偶得免者：并以杀人法处分，不在赦原之限。（阙）自今以后，稍更广求，如有未曾任刺史县令，居然有诚略才术为众所推者，亦任於诸色人中选择。为两省官。

周之宗盟，实惟封建；汉之子弟，亦谓犬牙。广磐石之宗，增维城之固。当今源流远大，枝叶蕃昌，王室子孙，不合布素。宜令本司检寻谱牒，明验房从，贫穷不济未有身名者，每房放一人出身。如有父见在朝，门荫可自补身名者，即不在此限。

应诸州府县等纳税，只合先差车牛优长户，近者多是权要及豪富之家，悉留诸县输纳人，致使单贫之人，却须雇脚般载。从今已后，须令有车牛豪富人户送太仓及州府输纳，其留县并须先饶贫下不济户，如有违越，节级官吏，重加科殿。所在逃户见在桑田屋宇等，多是暂时东西，便被邻人与所由等计会，推云代纳税钱，悉将砍伐毁折。及欲归复，多已荡尽，因致荒废，遂成闲田。从今已后，如有此色，勒乡村老人与所由并邻近等同点检分明，分析作状送县入案，任邻人及无田产人且为佃事，与纳税钱，如五年内不来复业者，任便租佃人为主，逃户不在论理之限。其屋宇桑田树木等，佃人逃户未归，五年内不得辄有毁除砍伐，如有违犯，据根口量事情科责，并科所由等不检校之罪。诸道州府应欠开成三年终已前，因水旱不熟贷借百姓，及军用欠阙，借便度支户部盐铁钱物斛斗，积欠相承，日月既久，百姓或无本户，长吏累又改更，全无本色可以支填，所司徒有徵索之名，终无送纳之日，虚系簿书，宜并放免。

三公仆射，不常除官，每至上时，须有聚会，委以府县，即须扰人，宜令度支户部勾当局席，便取京兆府本色钱充，不得令府司差配百姓。吏部去年冬选人，如闻多缘文字差错，所司驳放，既添员阙，亦可矜容。若非身名逾滥，及欠选欠考，并准格不合收外，其馀委吏部与重磨勘量收，待残阙比远注拟。上已重阳，曲江宴会，自有本色五百贯钱，费用之间，不合欠阙，每闻差配百姓，不免扰人。从今已后，宜令京兆府先与度支盐铁计料，据所用一物已上，除以本色钱物外，如有欠少，即委度支盐铁据数均给，府县不得辄配百姓。其所市易，并须先给付价钱，如有妄配百姓，买物不给价钱，官吏等并准此同枉法赃例处分，仍令御史台切加察访。天下州府，有官吏犯赃，皆递相蒙蔽，不肯发明，纵有申闻，百无一二。自今已后，管内县令有犯赃事发，州司不举者连坐；录事参军有赃犯，刺史不举者坐刺史；其刺史有赃事发，观察使不举者连坐廉使，则递相检辖，功过可明，各务清廉，悉心为政。度支盐铁户部三司茶纲，欠负多年，积弊期久，家业荡尽，无可徵索，虚系簿籍，劳於囚系者，复委本司各条流疏理闻奏。如先将茶赊卖与人，及借贷人钱物，若文帖分明，的知诣实，即与帖州县徵理。如组织平人，妄有指射，推勘了后，重加决责。

释氏之教，清净为宗，将悟昏迷，实资善诱。上都除先置寺外，每街更各添置寺五所；东都除先置寺外，更添置寺五所。每寺各度五十人，每处僧寺三所，尼寺二所。西川、荆南、扬州、润州、汴州、太原、河中、襄州已上八道，除先置寺外，更各添置寺二所。每处置僧寺一所，尼寺一所。诸道节度观察使府，除先置寺外，更各添置寺一所。其所置僧寺，各度三十人。诸道管内州未置寺处，宜各置寺二所，僧寺一所，尼寺一所，每寺各度三十人。五台山置寺五所，如有见存寺，便令修饰充数，每寺度五十人，数内置尼寺一所，已前添置寺，宜并先度僧尼，渐渐教化。建造寺宇，不得遽有劳役，其僧尼年几限约，并诸条流，准会昌六年五月五日赦条事例处分。

道济生灵，功成克伐，晦明虽隔，礼敬宜加。唐功臣坟墓，无子孙者，不许砍伐，委所在长吏差人巡检。爰念农耕，是资牛力，绝其屠宰，须峻科条。天下诸州屠牛，访闻近日都不遵守。自今已后，切宜禁断。内外文武任及致仕官，三品已上赐爵一级，四品已下加一阶，仍赐勋两转。神策六军金吾威远皇城将士，普恩之外，各赐勋两转。道宗鲁圣，礼洽虞宾，式举旧章，以荣后嗣。二王三恪及文宣公各赐物五十匹。环卫星陈，华夷云集，眷兹劳效，俾示恩华。神策六军金吾威远皇城等诸军将，统军以下各有赐物。其将士等长行立仗并守营者各赐物有差。鸿胪礼宾院应在城内蕃客等并节级有赐物。泽贵流根，宜颁禄秩，义隆追远，用慰孝思。常参官及诸州府长吏父母，见存未有官封者，并量与五品致仕官及阶并邑号，父母亡殁未经追赠者，量与追赠官及邑号，摄侍中读宝官摄中书令读册官各赐一子出身。撰册文官赐一子正员官，奉宝绶官书玉册官书宝官各加两阶，进宝绶进册进中严外办礼仪赞导押册押宝绶举舁宝册官各加一阶。其馀应职掌行事官太常修撰仪注礼官并内行事官，三品已上赐爵一级，四品已下加一阶，仍并赐勋一转。镌造玉册官各赐物五十段，中书门下仪制官特加一阶。

礼崇养老，道贵旌贤，爰示优恩，以宏教化。天下百姓，年九十已上，委所在长吏量加存问。孝子顺孙，义夫节妇，旌表门闾，终身勿事。先已旌表者，亦量加优恤。川岳元功，圣贤幽赞，宜因霈泽，用荐馨香。五岳四渎，宜委本州长吏备礼致祭。名山大川，自古圣帝明王忠臣烈士，委所在以礼致祭。亡命山泽，狭藏军器，百日不首，复罪如初。赦书有所不该者，所司具作条例闻奏。敢以赦前事相言告者，以其罪罪之。赦书日行五百里，布告天下，咸使闻知。主者施行。


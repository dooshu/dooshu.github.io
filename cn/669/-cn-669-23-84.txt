201　仲長統昌言論寒暑壽夭　道家尚冷醫家尚温


仲長子昌言曰：「北方寒，其人壽；南方暑，其人夭。閻按：「暑氣多夭，寒氣多壽，出淮南墬形訓。」此寒暑之方驗於人也。均之蠶也，寒而餓之則引日多，温而飽之則引日少，此寒温飢飽之爲修短驗於物者也。」見太平御覽八百二十五。論養生者，盍於此觀之？【原注】韓子蒼醫説用此意。物理論曰：「道家則尚冷，以草木用冷生。醫家則尚温，以血脈以煗通。」

【元圻案】後漢書仲長統傳：「統，字公理，山陽高平人也。每論説古今及時俗行事，恒發憤歎息，因著論名曰昌言，凡三十四篇，十餘萬言。」〇物理論云云，見藝文類聚醫類。






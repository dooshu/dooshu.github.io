○赦事潞王从珂诸臣罪制

朕远提义旅，寻克皇都，六部相次以奉迎，兆庶画时而安堵，旋兹底定，已遂廓清。应文武百官等，早列通班，各怀忠节，掩节虽沦於污俗，推诚必候於维新。但当共罄嘉谟，副予虚伫。虞秦可鉴，在於用舍之间；尧舜为心，方务含宏之德。勉坚臣节，深体朕怀。其两班臣寮应事伪庭者，并宜释罪。


赠王苍岚少参

其一


烟岚罨画喜重过，山木之枝越客歌。
人向江东依谢尚，君能度外置廉颇。
笙吹缑岭千年鹤，霞起天台万点螺。
暇日登临多散帙，玉山清映镜湖波。

其二

襜帷先后驻江皋，共羡君侯有佩刀。
越国山川风自古，梁园词赋客偏豪。
樽前白苧回银烛，箧里黄庭续䌽毫。
欲访石梁先尽醉，情深不独为绨袍。


悼女颀诗


其一


青葱玉立小神清，六载悠悠梦里情。
却恨转多聪慧事，累人相忆太分明。

其二


晓风吹火夜苍凉，弱质悠扬道路长。
肠断一声人不见，五更荒草月茫茫。

其三


日日阶前笑语开，随花逐蝶弄花回。
生平一步尝回首，何事孤行到夜台。

其四


轻苞一夜独摧残，必有因缘欲语难。
幽砌绣房皆寂寞，九秋风雨泣红兰。

其五


春来花里解寻师，尝乞鱼笺记小词。
最是难忘偏忆汝，病中犹问建安诗（女颀能读曹、刘、三谢诸诗）。

其六


去时忽忽堕狂风，但许相依隔世中。
银碗金环存满箧，不知能作顾非熊。

其七


幻聚繇来事不明，未能理遣泪纵横。
非关左氏偏怜女，自是王戎尚有情。





○请吏部选人颁行长榜奏（开成二年四月中书门下）

天下之理，在能官人。古人以还，委重吏部。自循资授任，衡镜失权，立格去留，簿书得计。比缘今年三月选事方毕，四月已後，方修来年格文，五月颁下。及到地远，已及秋期。今请起今月与下长格，所在州府，榜门晓示。其所资官取本任黄衣本贯解，一千里内三月十日解到省，二千里三千里递加十日，并勒本州赍送，选人发解讫，任各归家。其年七月十五日，齐於所住府，看吏部长榜定留放。其得留人，并限其年十二月十日齐到省试注唱，正月内铨门开，永为定例。如其年合用阙少，选人文书无违犯可较，则於本色阙内先集选深人年长人。其馀人既无阙可集，南曹俱为判成，榜示所住州县府，许次年取本任州府公验，便依限赴集，更不重取本任本贯解。


潘生

周竹庵观察（缙）语余曰：前数年有幕中客，吴县茂才潘某者，为余司书记，写作并工。又素精举子业，虽以笔耕糊口，其于甲乙科似可操券得之。后别去数年，偶相遇于他处，则形容枯槁，志气衰颓，大不如从前之英发。闻其新得心疾，每发时则垂头丧气，如醉如痴。凡遇有壁上字画轴联等，辄以火焚之，因此家人防之甚严，而潘生不自知也。自后凡遇大小考试，皆不能竣事而出。殆将困顿终其身矣。

余甚以为怪，后从伊所亲处，悉其致病之由，缘潘生于前岁就某馆，宾主甚相得，某主人之子浪游无度，势将败其家声，某恨之甚，语潘生曰：“人皆有死，若此子能早死，岂非我家门之福。”潘生漫应曰：“君欲臣死，臣不敢不死。父欲子死，却又何难？“主人心骤动，即于是夜，将其子灌醉勒毙。

次早，潘生知之，颇悔失言。从此顿失故常，口喃喃若有所见，其为某令之子为厉无疑矣。余闻而慨然曰：“为人父，而欲死其子，此人伦之大变，然初犹隐忍未发，既述之于所知，则即应力求劝解以冀挽回，亦何至反以片语激成其事。古人云：‘我虽不杀伯仁，伯仁由我而死’，宜潘生之以病废也。”













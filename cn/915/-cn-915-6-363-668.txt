○复奉表



江山悠隔，朝宗无阶，延首云极，翘企遐方。伏惟陛下应期践位，景福自天。臣去乙已岁顺从群议，假统方城，时遣舍人黄始奉表通诚，遥途险旷，未知达不？吴凉悬邈，蜂虿冲衢，方珍贡使，无由展御，谨副写前章，或希简达。



臣以其岁进师酒泉，戒戎广平，庶攘茨秽，而黠虏恣睢，未率威教，凭守巢穴，阻臣前路。窃以诸事草创，仓帑未盈，故息兵案甲，务农养士。时移节迈，荏苒三年，抚剑叹愤，以日成岁。今资储已足，器械已充，西招城郭之兵，北引丁零之众，冀凭国威，席卷河陇，扬旌秦川，承望诏旨，尽节竭诚，陨越为效。



又臣州界迥远，寇未除，当须镇副，为行留部分，辄假臣世子监前锋诸军事、抚军将军、护羌校尉，督摄前军，为臣先驱，又敦煌郡大众殷，制御西域，管辖万里，为军国之本，辄以次子让为宁朔将军、西夷校尉、敦煌太守，统摄昆裔，辑宁殊方。自馀诸子，皆在戎间，率先士伍，臣总摄大纲，毕在输力，临机制命，动静续闻。（《晋书·凉武昭王传》，前表未报复遣沙门法泉间行奉表云云，又见《十六国春秋》九十一。）




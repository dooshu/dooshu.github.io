○命张知运持节赴军敕

大漠南守，长河北介，地险可凭，天兵有警。夏潦方壮，冬冰未合，料敌安边，存乎备预。灵武道行军副大总管右领军卫大将军张知运，神气雄杰，兵谋果断。持军出塞，可使单于丧胆；抗敌临边，足令勇夫增气。宜令先持节赴军，简行处置，并缘边州军兵马等，亦委知运量事均融。仍与幽州刺史摄御史中丞强修计议，便宜支备。事讫，听蹔入京奏事。姚崇职兼枢剧，未要即行，副既掌同，一依军令。


○宣慰湖南制

震泽之南，数州之地，顷以水潦暴至，沱潜溃溢，既败城郭，复潴原田，连岁大歉，元元重困，馁殍相望，汉庸莫返。加之以师旅，烦之以赋役，哀我矜人。何以堪命？朕君临之道犹郁，牧养之政未宏，咎之所降，谅在於兹。虽天灾流行，则有恒数，而夕惕若厉，岂忘责躬。夫振人育物，《大易》之明义也。自汉魏以来，水旱之处，必遣使巡问，以安集之。国朝因其制焉，亦命近臣慰抚，俾喻求谟之意，用纾科敛之急。宜令中散大夫给事中贺若察往湖南宣慰处置。基百姓遭损不能自存者，应须赈给蠲免。宜与本道观察使商量，处置讫闻奏。仍贲诏书，体问周恤，宣示郡邑，令悉朕怀。


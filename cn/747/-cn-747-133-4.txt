○上秦王书

世充据有东都，府库填积，其兵皆是江淮精锐，所患者在於乏食。是以为我所持，求战不可。建德亲总军旅，来拒我师，亦当尽彼骁雄，期於奋决。若纵其至此，两寇相连，转河北之粮，以相资给，则伊洛之闲，战斗不已。今宜分兵守营，深其沟防，即世充欲战，慎勿出兵。大王亲率猛锐，先据成皋之险，训兵坐甲，以待其至。彼以疲弊之师，当我堂堂之势，一战必克，建德即破，世充自下矣。不过两旬，二国之君，可面缚麾下。若退兵自守，计之下也。


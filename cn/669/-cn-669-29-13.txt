13　宋諸帝講行郊禮年次


太祖在位十七年，四行郊禮。太宗二十有三年，五講郊禮。真宗東封西祀，率三年一行。仁宗後，三歲一郊爲定制。

【元圻案】玉海九十三：「吕源曰：三歲之郊，非祖宗制也。太祖在位十七年，四行大禮：乾德中，歷六年方一講；開寶四年，南郊；之後更五歲，因平江南，祭天地於洛京，伸告謝之敬而已。太宗自雍熙以來，五年乃親耕；又六年，至淳化六年再行郊禋之禮，是十年而一郊也。太宗二十三年五講郊禮。真宗率三年而一行。仁宗明道元年，恭謝天地於天安殿，又謁太廟，明年又親耕，最爲煩數。自是三歲一郊，遂爲定制。」






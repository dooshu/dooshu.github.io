本纪第三 太祖下


元年丙寅，帝大会部众于斡难河之源，建九斿白纛，即皇帝位，群臣共上尊号曰成吉思合罕。先是，有巫者阔阔出，蒙力克之子也，自诡闻神语畀帖木真以天下，其号曰成吉思。群臣以札木合僭号古儿罕，旋败，乃废古儿罕不称，而从阔阔出之言，尊帝为成吉思合罕。国语成为气力强固，吉思为多数也。帝大封功臣，以博尔朮为右翼万户，木华黎为左翼万户，纳牙阿为中军万户，豁儿赤以言符命亦封为万户，以博尔忽为第一千户。功臣封万户千户者共八十五人，以忽都虎为札儿忽，译言断事官也，以也客捏兀邻领宿卫千人，也孙帖额领箭筒士千人，斡哥连、不合、阿勒赤歹、朵歹、朵豁勒忽、察乃、阿忽台、阿儿孩分领护卫散班八千人，分番入直，是为四怯薛。是年命忽必来征合儿鲁，者别追古出鲁克。

二年丁卯秋，帝亲征西夏，入兀剌海城。遣阿勒坛、布剌二人往谕乞儿吉思部。是年，皇子朮赤领右翼军征和林西北部族，斡亦剌部长忽都哈别乞迎降。进讨秃马斡亦剌于失黑失特之地，于是斡亦剌、不里牙特、巴儿浑、兀儿速特、哈卜哈纳思、康哈思、秃巴思诸部悉降。乞儿吉思部长也迪亦纳勒、阿勒迪额儿、斡列别克的斤亦望风纳款，献白海青、白马、黑貂等方物。林木中部族失必儿、客思的音、巴亦特、秃哈思、田列克、脱额列思、塔思、巴只吉等亦降。

三年戊辰春，帝至自西夏。冬十月，金主璟卒，其叔父卫王永济嗣位。帝再讨古出鲁克托黑托阿，以斡亦剌部长忽都哈别乞为乡导，至也儿的石河，托黑托阿中流矢死，蔑儿乞部亡；古出鲁克奔西辽，其后篡西辽主直鲁古而自立。

四年己巳春，畏兀儿部亦都护来降。先是，托黑托阿死，其子忽都等将奔畏兀儿，亦都护不纳，与忽都等战于真河，败之，以蔑儿乞为帝世仇，遣使来告战事。帝命阿惕乞剌黑、答儿伯前后再使其国，且征贡献，亦都护遂遣使贡方物，帝悦，赐大红衣金带以宠之。

五年庚午秋，帝再伐西夏，西夏主李安全遣其世子遵顼拒战，败之，获其副元帅高令公。复入兀剌海城，获其太傅鲜卑讹答。至克夷门，又败夏师，获其将嵬名令公。进薄中兴府，引河水灌城，水决坏其堤，乃班师。遣讹答入城谕西夏主，西夏主纳女请和。师还，遂议伐金。先是，帝贡岁币于金，金主使卫王永济受贡于净州，帝见永济不为礼，永济归欲请兵，会金主卒不果。及永济嗣位，诏使来传言当拜受，帝问使者曰：“新天子为谁？”曰：“卫王也。”帝遽南向唾曰：“我谓中原皇帝是天上人作，此等庸懦者亦为之耶？何以拜为！”即乘马北去。永济闻之，益怒，遣兵分屯山后，欲俟帝入贡就害之，然后引兵深入。会金糺军来降，泄其事，帝遣人伺之，得实，遂与金绝。金边将纳哈买住亦言于永济曰：“蒙古已并吞邻部，而修弓矢甲楯不休，行营令男子乘车惜马力，其意非图我而何？”永济以为妄言，囚之，至是始释之。帝复遣使于畏兀儿，征兵助战。

六年，辛未春，忽必来招降合儿鲁，其部长阿儿思兰与畏兀儿亦都护，俱觐帝于克鲁伦河。亦都护奏曰：“蒙陛下恩赐，愿藉衮衣金带之宠，使臣得预四子之末。”帝感其言，遂以亦都护为义子，尚阿勒敦公主。二月，帝自将伐金，登克鲁伦山，解衣以带置顶，跪祷于天，誓复俺巴孩罕之仇。使脱忽察儿率三千骑巡西边，以防后路。三月，帝渡漠而南，以者别为前锋。夏四月，金主遣其西北路招讨使粘合合达求和，帝不许，乃使其将独吉千家奴、完颜胡沙筑乌沙堡，以备我。秋七月，帝奄至，千家奴等败遁，克乌沙堡及乌月营。八月，帝进克白登城，围西京，自克乌沙堡至此凡七日。金将纥石烈、胡沙虎以麾下突围走，率三千骑追之，败胡沙虎于翠屏口，遂克西京及昌、桓、抚等州。金招讨使纥石烈九斤、监军斡奴等率大兵屯于野狐岭，号四十万，以完颜胡沙为后援。其裨将巴古失、桑臣二人谓九斤曰：“闻蒙古破抚州，方纵兵大掠，若掩其不备，必获大胜。”九斤曰：“不然，彼之形势不易遽破，宜明日马步俱进，为万全之计。”次日，帝闻金兵至，方食，投匕箸而起，与九斤等战于野狐岭北口之獾儿觜，木华黎先登陷阵，帝率诸军继之。九斤等大败，伏尸遍野，金之精兵猛将尽没于此。九月，完颜胡沙遁至宣平，大兵追击之，复败其众于浍河堡，胡沙仅以身免。闰九月，帝进克宣德州，薄德兴府，军不利，引还。命皇子拖雷、驸马赤苦等尽拔德兴境内诸堡。冬十月，者别乘胜入居庸关，游兵至中都城外。金主欲南奔，会糺军来援，蒙古问乡民糺军多少，乡民绐曰二十万，者别乃袭金群牧监，驱其马而还。是冬，皇子朮赤、察合台、窝阔台分徇云内、东胜、武、朔、宁、丰、净等州，俱克之。

七年壬申春正月，金耶律留哥聚众于隆安，自称都元帅，遣使来降。时西京复为金守，秋，帝自将攻之，金将奥屯襄来援，帝诱至密谷口，大败之，尽歼其众。帝攻城为流矢所中，乃彻围。冬十二月，者别克东京。先是，者别至东京城下，不攻而退，金人以兵已退不设备，者别率精骑突至，遂克之。

八年癸酉春，耶律留哥自立为辽王，改元元统。秋七月，帝自将大军围德兴府，皇子拖雷、驸马赤古先登，克之。八月，者别、古亦捏克等略地怀来，金将完颜纲、朮虎高琪拒战，大败之，追至居庸关北口，又败之。金人严兵守隘，熔铁锢关门，布铁蒺藜百余里，大军不能进。帝遣翁吉剌将哈台、布札留攻北口，自率大军绕出紫荆关。金人以奥屯襄守紫荆，比至，帝已逾隘，败金兵于五回岭。分遣者别、速不台从间道袭居庸南口，克之，金将讹鲁不儿等以北口降，遂取居庸。帝驻跸龙虎台，遣喀台、哈台二将率五千骑断中都援路。是月，金胡沙虎废其主永济，弑之，而立丰王珣，改元贞祐。冬十月，帝自将大军攻克涿、易二州。分兵三道：命皇子朮赤、察合台、窝阔台为右军，循太行而南，取保、遂、安肃、安、定、邢、洺、磁、相、卫、怀、孟，掠泽、潞、辽、沁、平阳、太原、吉、隰，拔汾、石、忻、代、武等州；皇弟合撒儿、斡陈那颜、布札为左军，循海而东，取平、滦、蓟等州；帝与皇子拖雷为中军，取雄、霸、莫、安、河间、沧、景、献、深、祁、蠡、冀、恩、濮、开、滑、博、济、泰安、济南、滨、棣、益都、淄、潍、登、莱、沂等州。别遣木华黎攻密州。凡克九十余城，两河、山东数千里之地，望风瓦解，惟中都及通、顺、真定、清、沃、大名、东平、德、邳、海州十一城坚守不下。冬十月，三道兵还，合屯大口，以逼中都。是月，与金将朮虎高琪战于中都城下，大败之。金将胡沙虎为高琪所杀。

九年甲戌春正月，帝驻跸中都北郊。初，金粘罕营中都，于城外筑四子城，楼橹仓廒甲仗库，各穿地道通于内城，人笑之，粘罕曰：“不及百年，吾言当验。”至是，金人分守四城，大兵攻内城，四城兵迭用炮击之。又开南薰门诱兵入，纵火焚之，死伤甚众。二月，帝欲班师，遣阿剌浅入城诏谕金主。三月，金主遣其平章完颜承晖来乞和，帝复遣阿剌浅报之，谕金主曰：“山东、河北州县尽为我有，汝所守惟中都耳。天既弱汝，我复迫汝于险，天其谓我何？我今归，汝不能犒军以弭诸将之怒耶！”金主与廷臣会议，其丞相朮虎高琪曰：“彼兵力已疲，再与决战何如？”完颜承晖曰：“此孤注也，败则不能复振，不如俟其退再为战守之计。”金主从之。奉卫绍王女岐国公主及金帛童男女五百人、马三千匹以献，遣承晖送帝出居庸，至野麻池而返。是月，大兵克岚州。夏五月，金主迁于南京，留其太子守忠守中都。帝闻之，怒曰：“既和而复迁，是有疑心，特以和议款我耳。”遣阿剌浅往诘责之，会金糺军扈金主南迁至良乡，金主命输铠仗入官，糺军怒，杀其帅详衮，推斫答、比涉耳、札剌儿三人为帅，来请降。时帝避暑于鱼儿泺，遣石抹明安、撒木合入古北口，与斫答等围中都。秋七月，金主召太子守忠赴南京。冬十月，木华黎克顺州。十二月，木华黎徇辽西诸路，克懿州，锦州张鲸、高州卢琮、金朴等俱以城降。是年，始置行省于宣平，以撒木合领之，部署降众。

十年乙亥春正月丁丑，金右副元帅蒲察七斤以通州降，以七斤为都元帅。二月，木华黎围北京，留守奥屯襄先为其部将习烈所杀，推寅答虎为帅，寅答虎以城降。以吾也而权北京兵马都元帅，寅答虎为留守。金兴中府元帅石天应降，以天应为兴中府尹。帝遣阿剌浅谕金主以河北、山东未下诸城来献，及去帝号为河南王，金主不从。三月，金主遣其将永锡、庆寿、李英等援中都，人负粮三斗，庆寿、英亦负之，以率其众。庆寿至涿州旋风寨，英至霸州青戈寨，皆为大军所败。中都援绝，人相食。夏五月庚申，金右丞相兼都元帅承晖仰药死，众以城降，石抹明安入中都，遣使来献捷。帝驻跸桓州之凉陉，命忽都虎等按视中都帑藏，以石抹明安为太傅，兼管蒙古、汉军都元帅。秋八月，木华黎遣史天倪克平州，又遣史进道等克广宁府。红罗山贼帅杜秀降，以秀为锦州节度使。冬十月，金宣抚使蒲鲜万奴据辽东，僭号大王。十一月，耶律留哥来朝。史天祥克兴州，擒其节度使赵守玉。十二月，史天倪克大名府及曹州。张鲸总北京十提控兵，从木华黎南伐，鲸谋反伏诛，其弟致据锦州以叛。是年，取城邑凡八百六十有二，改中都为蓟州，改河间路之深州隶真定路，升鼓城县为晋州，改千滏县为滏阳县。

十一年丙子春，帝自鱼儿泺还卢朐河行宫。脱仑扯儿必克真定府。夏四月，金将张开复取河间府、沧、献、邢、清等州。六月，张致陷兴中府。秋七月，木华黎败张致于神木县，进围锦州。八月，木华黎克锦州，张致伏诛。进拔苏、复、海等州，获金将完颜众家奴。帝命撒木合率万骑假途西夏，以趋关中。冬十月，撒木合攻潼关，间道出禁坑，金兵溃走，获其将尼兰古蒲鲁虎，进略汝州，直抵南京之杏花营。金花帽军入援，撒木合战不利，引还。花帽军者，金蔚州人郭忠所将之义兵也。十一月，撒木合败金将蒲察阿里不孙于渑池，渡河围平阳府。金主遣使乞和，帝欲许之，诏撒木合曰：“譬围场中獐鹿，吾已尽取，只余一兔，盍舍之。”撒木合请使金主去帝号，金主不从。是冬，蒲鲜万奴遣使来降，已而复叛，自称大真国。

十二年丁丑春，木华黎觐帝于土拉河。夏，史天祥击斩武平贼祁和尚及兴州叛将重儿。察罕败金将夹谷监军于霸州。帝闻蔑儿乞余众入乃蛮境，问诸将谁能为我讨蔑儿乞者，速不台请行，帝许之，命脱忽察儿率二千骑同往。速不台至垂河，大败蔑儿乞，尽歼其众。托黑托阿子忽都、赤剌温二人奔奇卜察克。秋八月，封木华黎为国王，赐九斿旗，诸将咸听节制。诏曰：“太行以北，朕自制之，太行以南，悉以付卿。”于是木华黎专征河北，连拔遂城、蠡州。冬，进克大名府，金中山府赵、邢、威、磁、洺等州守将俱以城降，遂东取淄、潍、登、莱、沂等州。是年，秃马特叛，秃马特酋歹都秃勒死，其妻脱灰塔儿浑率部众以叛，帝遣博尔忽讨之，战没。帝怒，议亲征，博尔朮等谏，乃使朵儿伯朵黑申往。朵儿伯朵黑申槎山通道，一战平之，获脱灰塔儿浑。是年，帝将征货勒自弥，征兵于西夏，不应，遂伐之。

十三年戊寅春正月，围中兴府，西夏主李遵顼出走西凉，师还。遣者别讨古出鲁克，古出鲁克篡西辽主直鲁古，部众不服。者别至，远近响应，古出鲁克奔巴达克山，者别获而杀之。三月，木华黎克新城、霸州。秋八月，石抹明安出紫荆关，获金经略使行元帅事张柔，柔不屈，明安壮而释之。诏还柔旧职，得以便宜行事。木华黎自太和岭徇河东，克代、隰二州。九月，进克太原府。冬十月，克平阳府，遂定忻、泽、绛、潞、汾、霍等州。是年，契丹人耶律喊舍等据高丽江东城，遣元帅哈真、副元帅札剌讨之，高丽王使其仆射赵冲等，以兵来会。十二月，克江东城，喊舍自缢死，斩其伪丞相以下百余人。高丽王来贡方物。

十四年己卯春，帝亲征货勒自弥，以皇弟斡赤斤留守和林。五月，遣刘仲禄佩金虎符征道士邱处机于登州。六月，帝会诸皇子、大将于也儿的失河，议分兵讨货勒自弥。祃牙之日，雪深三尺。九月，皇子察合台、窝阔台围讹剌脱儿城，朮赤西北攻毡的城，诸将阿剌黑等东南攻伯讷特克城，帝与拖雷径渡锡尔河，趋布哈尔。帝至赛尔奴克城，遣丹尼世们谕降之，从间道袭努尔城，遣前锋将岱尔巴图谕降之，遂围布哈尔城。是年，张柔克金雄、昌、保诸州，败贾瑀于孔山台，擒斩之，复败金恒山公武仙于满城，拔完城、曲阳、中山诸州县，于是深、冀以北镇定以东三十余城悉降。冬十一月，木华黎克晋安府，屠之。金丞相高琪用事，聚精兵于河南，而置河北不问，金主杀高琪。

十五年庚辰春，帝亲攻布哈尔，其酋率所部二万余人突围走，追及于阿母河，尽杀之，城民出降。是时，察合台、窝阔台已拔讹剌脱儿，获其守将伊那克只克，槛送行在，诛之。朮赤先攻下八儿真等城，阿剌黑等攻下忽毡等城。夏五月，进至撒马尔干城，朮赤等三路之师亦傅城下。货勒自弥苏尔滩先居撒马尔干，闻大兵至遁走，使其将阿尔泼汗婴城固守。帝遣者别、速不台各率轻骑追苏尔滩，又使脱忽察儿为二将后援。帝自率诸皇子围撒马尔干，阿儿泼汗以波斯兵出战，中伏大败，康里兵开门出降，阿儿泼汗引亲兵突围走。帝恐康里兵反覆，仍尽诛之，以降将巴克曷勒蔑里克、哀密儿阿米守撒马尔干。夏，帝避暑于渴石。帝以苏尔滩母土而堪哈敦在乌尔鞬赤，遣丹尼世们往谕之，土而堪不答。奔马三德兰与苏尔滩妻俱为者别、速不台所获。秋，命朮赤、察合台、窝阔台攻乌尔鞬赤。帝自率大军攻忒耳迷城，克之。进至赛蛮，分军略巴达克山，以阿母河北之地悉定。遂渡河攻克巴而黑城，见其城险固，恐为后路之患，堕之。东入塔里堪山，攻诺司雷脱柯寨。遣塔忽等使于金。冬十月，复遣蒙古塔忽、讹里剌等使于金。十二月，苏尔滩入嘎比斯海岛，闻其母妻被获，幼子又为帝所杀，心悸而卒。是年，木华黎略地至真定府，金恒山公武仙降，木华黎承制授史天倪河北都元帅，以仙副之。济南严实籍大名、彰德、磁、洺、恩、博、滑、濬等州户三十万来降，木华黎承制授实金紫光禄大夫，行尚书省事。木华黎留实围东平，分兵徇河北诸州。董俊判官李全以中山叛。

十六年辛巳春，克诺司雷脱柯寨，屠之。朮赤等攻乌尔鞬赤，屡失利。帝驻跸塔里堪，朮赤等以军事来告。帝廉知朮赤、察合台素不合，改命窝阔台总诸军，并力急攻，克之。召察合台、窝阔台赴塔里堪，使朮赤屯兵咸海、里海之间。拖雷渡阿母河，连拔安狄枯、马鲁诸城，进围你沙不儿城。三月，克之。又进拔海拉脱城。旋奉帝命会师于塔里堪。夏六月，宋使苟梦玉来聘。秋七月，金主使乌库里仲端来乞和，帝曰：“念汝远来，河朔既为我有，关西未下数城，宜割付于我，封汝主为河南王，勿复违也。”帝以苏尔滩子札剌勒丁据嘎自尼，与阿敏蔑里克兵合，自率三皇子讨之。八月，逾印度固斯大山，至八米俺，命忽都虎扼喀不尔山之隘，忽都虎与札剌勒丁战于巴鲁安，失利。九月，帝亲攻八米俺城，皇孙谟阿图堪中流矢卒，帝怒，城下之后，遇生物悉屠之，改城名曰卯库儿干。帝闻忽都虎失利，疾趋嘎自尼，军中不及爨，掬米食之。帝至巴鲁安，巡视战地，以诸将不知形势，自忽都虎以下皆受谴责。时札剌勒丁已遁，追及于印度河，会日暮，帝命列阵围之。又使乌克儿古儿札、古都斯古儿札濒河设伏，截其登舟之路。黎明大战，败其右翼兵，获阿敏蔑里克。未几，其右翼亦溃，札剌勒丁以中军七百人突围走。帝欲生致札剌勒丁，令军中毋发矢，札剌勒丁以盖自蔽，策马自峭岸投于印度河，泅水而遁。帝见之，以口龁指谓诸皇子曰：“凡为将者，皆应如此也。”寻遣巴剌土尔台渡河，追札剌勒丁，不及而还。是月，木华黎出河西，克葭、绥德、保安、鄜、坊、丹等州，进围延安府。十二月，宋京东安抚使张林来降，以林为沧、景、滨、棣等州行都元帅。是年，帝遣搠儿马罕讨巴里塔部，遣朵儿伯朵黑申讨朵儿别部，遣者别、速不台讨康里、奇卜察克等十一部。者别、速不台与奇卜察克兵战于高喀斯，败之，获其部酋之弟玉儿格及其子塔阿儿。

十七年壬午春，以札剌勒丁未获，嘎自尼诸城复叛，遣窝阔台讨平之。初，巴鲁安之败，海拉脱亦叛，至是帝遣按只吉歹讨平之。窝阔台既定嘎自尼，请进攻昔义斯单，帝曰：“隆暑将至，宜遣别将攻之汝勿往。”三月，封昆仑山神为元极王，大盐池神为惠济王。夏四月，道士邱处机谒帝于行在。帝闻巴里黑复叛，自将讨平之，遂避暑于巴鲁安。以西域大定，设达鲁花赤监治之。秋，窝阔台来觐于古南柯而干城。配克部酋萨拉尔阿黑默特来降，并献军粮。以地热，令居民每户舂黍米百斤，供士卒三人食。帝欲从印度斯单经唐古特而归，行数城，闻唐古特复叛，又以道路险恶，乃改途渡质浑河，循故道至撒马尔干。或曰左右见一角兽，形如鹿而马尾，作人言曰：“汝主宜早还。”帝遂决意班师。帝次布哈尔，召天方教士曷世甫等，述其教规，帝曰：“麦哈礼拜，我不谓然，上帝降鉴，无所不周，何为拘拘于一地乎。”命自后祈祷之文，皆书御名。又命免天方教士赋役。秋九月丙午朔，车驾渡阿母河，中途见邱处机，驻跸于撒马尔干。金平阳公胡天作以青龙堡降。冬十月丙子朔，下诏班师。十一月，金河中府降，以石天应为兵马都元帅守之。十二月，车驾驻忽毡河，察合台、窝阔台自布哈儿来献猎获，朮赤以疾不至。是年，者别、速不台平奇卜察克，其酋遁入斡罗斯。

十八年癸未春正月甲寅，车驾发忽毡河，驻跸赤儿赤克河。二月庚辰，猎于东山，见大豕射之，马踣，帝易马而还，自此两月不出猎。三月，国王木华黎卒。夏，者别、速不台与斡罗斯战于喀勒吉河孩儿桑之地，大败之，获其计掖甫扯而尼哥等部酋，槛送朮赤诛之。诏以马十万匹犒师。十月，金主珣卒，其太子守绪立。宋复遣苟梦玉来聘。西夏主李遵顼传位于子德旺。

十九年甲申夏，帝避暑额儿的失之地。初，帝遣者别、速不台追苏尔滩，命之曰：“事定之后，由奇卜察克回，至蒙兀儿斯单与我相见，然后全师东返。”至是者别、速不台来告捷，请遵前命觐帝于行在。未几，者别中道卒。秋七月，嗣国王孛鲁伐西夏，克银州。冬，皇孙忽必烈、旭烈兀来迎，忽必烈射一兔，旭烈兀射一山羊以献。帝进次布哈苏赤忽之地，大犒三军，支金帐以宴之。帝命诸将取石压行帐，以免倾覆。乌布赤不从会猎，又不从众合围，帝怒，囚乌布赤于营中三日，既而宥之。

二十年乙酉春，帝至和林行宫，分封诸子，以和林之地与拖雷，以叶密尔河边之地与窝阔台，以锡尔河东之地与察合台，以咸海西货勒自弥之地与朮赤。二月，武仙以真定叛，袭杀史天倪。三月，史天泽复真定，武仙败走。夏六月，史天泽败宋将彭义斌于赞皇，获之。秋，帝亲征西夏。初西夏主伪降，请纳质子，且言愿助兵西讨。及征兵于西夏，其大将阿沙敢卜对使者曰：“俟大国兵败，吾师方出。”帝怒，西夏主乃阴结漠北诸部酋，为拒守之计。至是，帝自将伐之，假道于畏兀儿。冬十月，武仙入真定，史天泽奔藁城。十一月，帝猎于阿儿不合之地，堕马，遂不豫。驻跸于搠斡儿合惕，遣使责西夏主拒命。是年，皇子朮赤卒。

二十一年丙戌春，帝驻跸汪古答兰呼图克之地，感恶梦，时诸孙在侧者惟亦孙哥，遣使召窝阔台、拖雷至。次日，帝屏诸将及从官谓窝阔台、拖雷曰：“我殆将死矣。我为汝等创业，无论东西南北皆有一岁程。我遗命无他，汝等欲御敌广土众民，必合众心为一，方能永享国祚。我死，奉窝阔台为主。”又曰：“我享此大名，死无所憾，我愿归于故土。察合台虽不在侧，当不至背我遗命。”言毕，麾二子出。三月，自将诸军拔西夏黑水等城，败其将阿沙敢卜于贺兰山，获之。夏，避暑于浑垂山。诏封功臣户口食邑为十投下，以国王孛鲁为首。克西夏甘、肃等州。秋七月，西夏主李德旺卒，从子睍立。大军克西凉府及搠罗、河源等县，遂逾沙陀，至黄河九渡，拔应昌等县。九月，李全执张林以叛，郡王带孙围全于益都。冬十一月庚申，帝亲攻灵州，西夏主李睍率五十营来援。丙寅，逆击之。时河冰已合，诸将从冰上渡河，西夏主败遁。帝曰：“李睍经此败，不能复振矣。”丁丑，五星聚于西南。帝驻跸盐川州。十二月，国王孛鲁遣李喜孙招谕李全，为全部将所杀。西夏亦集乃路来降。

二十二年丁亥春，帝留兵围中兴府，自率师渡河攻积石州。三月，克洮、河二州及西宁县，分遣斡真那颜克信都府。是月，李全降。夏四月，帝驻跸隆德县，进拔德顺等州。五月，克临洮府，遣唐庆等责岁币于金。闰月，避暑于六盘山。六月，金遣完颜合周、奥屯阿虎来请和，帝谓群臣曰：“朕自去岁五星聚之时，已许不杀略，遽忘下诏耶。今可布告中外，令彼行人亦知朕意。”是月，西夏主上表乞降，贡黄金佛及童男女、驼马、金银器，备九九之礼，帝允之，赐西夏主名失都儿忽，译言正直也。西夏主乞展期一月后入朝，帝遣脱仑扯而必慰谕之。是时帝已不豫，密谕左右：“我死勿发丧，俟西夏主来即杀之。”秋七月，帝驻跸清水县之西江。壬午，帝疾甚。己丑，崩于灵州。帝临崩谓左右曰：“金精兵在潼关，南据连山，北限大河，难以遽破。若假途于宋，金、宋之世仇也，必许我，则由唐邓直捣大梁，金虽撤潼关之兵以自救，然千里赴援，士马俱疲，吾破之必矣。”言讫而崩，年七十有三。西夏主来朝，托言帝有疾不能见，令于帐外行礼。越三日，诸将遵遗命杀之，西夏亡。诸皇子奉梓宫还漠北，至萨里川哈老徒之行宫，乃发丧，葬起辇谷。先是，帝道过起辇谷，见一大树爱之，盘桓树下良久，谓从者曰：“异日必葬我于此。”至是，有述前命者，遂葬树下焉。至元三年冬十月，追谥圣武皇帝，庙号太祖。至大二年冬十一月，加谥法天启运圣武皇帝。

史臣曰：天下之势，由分而合，虽阻山限海，异类殊俗，终归于统壹。太祖龙兴朔漠，践夏金，荡平西域，师行万里，犹出入户闼之内，三代而后未尝有也。天将大九州而壹中外，使太祖抉其藩躏其途，以穷其兵力之所及，虽谓华夷之大同肇于博尔济锦氏可也。




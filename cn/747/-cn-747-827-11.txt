○授赵凝检校太尉开府制

门下。王者裂土疆以任材，臣下推腹心以报主。能任其材则国理，能报其主则功高。其有镇抚巨藩，训齐义旅，克展忠贞之效，每遵纪律之条。断自子怀，将颁殊渥。具官赵凝，倜傥雄材，纵横奥略。奋垂天之羽翰，耸发地之岩峦。顷纂旧封，克承先训。严武备而不矜战伐，缓军令而不虐嫠。乡闾阜殷，卒乘辑睦。顾岘首汉阳之地，实四会五达之庄。扼咸镐之咽喉，导荆吴之贡赋。途路无梗，弟航若流。不有威声，孰能通好。朕以奸凶构患，都邑纵兵。爰避艰虞，出居岩险。而能径驰专使，来达臣诚。乃陈底贡之仪，备验输忠之节。况尔先父，实余荩臣。前勋尚焕於鼎锺，令嗣克传於弓冶。永言念旧，尤在赏新。俾升掌武之班，益重拊封之寄。仍迁峻级，式示隆恩。尔其保禄位以荣家，竭忠劳而许国。勉钦明训，无忝厥官。可开府仪同三司检校太尉平章事充忠义军节度使，馀并如故。


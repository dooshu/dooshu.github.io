○出官後自序表

臣某言：伏以臣之依君，犹子之依父，若心有忧患，口不陈闻，则是孤负恩慈，自取祸败。臣某中谢。臣去年八月十九日陛下赐臣荫官诏云：漕运成功，擢居东掖者。臣俯惭光宠，上感圣明，粉骨糜躯，匪申报效。臣昨东都主运之日，是上都阙粮之时，贼寇未平，蝗虫方甚，臣於河阴领米，分付陕州，务相催驱，不敢回避。其时王事至切，臣官最卑，臣心虽守谦恭，公事亦多抵误，犹蒙陛下遣日暹宣慰於臣处事之难，臣有微功，实由天庇。及臣延英对日，不敢一言自陈，怒臣者疑臣以张声势，忧臣者料臣必投魑魅。今臣贬官，自缘亲累，圣恩犹与上州，自然宿怒未平，因恐小人承便，臣既在远，还固易诬，痛则呼天，实在今日，忧之切者，谨陈一端。往者张镒在凤翔之时，奏留都营田副使张信之，得罪自为犯赃，以臣不与往还，於臣便生疑怨。一昨秋夏之际，张信之多在上都，自臣贬黜已来，不知今向何处。但虑知臣在远，又知执政憎臣，必恐求媚取容，称虚逞怨，倘表罪戾闻於圣听，乞降三司审推，则臣万死无恨。方当黜责，犹恃恩私，仰望天颜，实如咫尺。无任忧迫恃恩之至！


渭阳

二章，章四句


首章讲：此秦康公送其舅重耳作也。言：人情之感，莫切于别离之际。而况于甥舅之情，尤有不容已者乎！





我送舅氏，曰至渭阳。

我，康公自言。舅氏，指晋重耳。渭阳，秦地。诚以我舅在外十九年，而今始得以复国，顾晋之宗盟有赖，而秦之后会无期。故我送舅氏，曰至渭阳之地，盖有不忍以遽别者矣。





何以赠之？路车乘黄。

路车，诸侯之车。乘黄，四马皆黄。然行必以赆礼也，我果何以赠之乎？则赠之路车与乘马焉。盖舅氏返国，将继统而为诸侯也，以是赠之，庶有以光其行，而表吾甥舅之爱耳！

末章讲：





我送舅氏，悠悠我思。

悠悠，思之长。思，思其母。我舅兄弟十九人，而彼独得以嗣立，顾废者可以复兴，而死者不可复存。故我送舅氏，悠悠我思，盖念吾母，而不得见矣。





何以赠之？琼瑰玉佩。

琼瑰，似玉之石。然行必以赆礼也，我果何以赠之乎？则赠之以琼瑰之玉佩焉。盖舅氏返国，将缵绪而为诸侯也，以是赠之，庶有以备其饰而达吾甥舅之情耳！

夫康公送舅氏，而念母之不见，是固良心也。而卒连兵令狐，视甥舅不啻仇仇，何哉？无乃怨欲不能制欤？噫！此康公之所以止于康公也。






神母授图万年永赖颂


按道书《云笈七签》云：“云华夫人，居于具茨之山，云楼玉台，碧宫琼阙，灵官侍御，狮子抱关，天马启图，毒龙电兽，八威备轩。神禹造拜，求治水之术。夫人命侍女凌容华，出丹玉之笈，开上清宝文以授禹。”遂能导波决川，奠五岳，别九州，以收地平天成之功，成世永赖。

臣闻圣王膺天骏命，君主万方，必有翼圣之贞符，开天地之宝范，乃克兴造功业，福彼元元。粤若大禹，奠五岳，导百川，地平天成，和宁四极。启辟以降，神颂神灵，明德者归焉。世传神母，授禹玉笈宝文、通水之理，而后禹得以施其疏凿之力。夫巍巍禹绩，万世赖之。非有禀承，其何能济？神授之祯，岂其爽哉！

洪惟我圣母慈圣宣文皇太后，圣善天成，睿明神启。蚤膺符命，叶《玄云》之征。兼苞艺文，垂彤史之训。启迪英圣，则宫闱之师保。登翼太平，则笄珈之尧舜。盖天祐我国家，笃生圣君，为亿兆立极，必钟毓圣母，为一人开先，非偶然者也。

先是涿水横溢，居者靡宁，行者病步。上轸慈衷，捐数万之赀，垒石为梁，以济往来。俾徒旅获如砥之安，舆无濡轮之困。日者，河淮泛汩，灾被郡国。黎萌荡析，臲卼弗康。圣母戚之，特谕我皇，亟图俾乂。神谟密运，河伯效灵。畚锸方兴，昏垫化为甘壤。璧马未荐，洞儵尔安澜。疏凿之功，指掌可竟。平成之烈，跂足以须。微夫慈诚内启，休应响答，畴克臻兹，卓哉煌煌。与神母授禹之符，如出一辙。

时维仲冬，载临庆诞。长乐之觞甫献，中嵩之祝交腾，而洪流适以循轨奏。千里荣光，六宫瑞霭，若有期会，并映一时。古称圣神生，河渎应，宣房塞，万福来。灵祇佑贶，孰有殊尤灿烂若斯者乎！臣叨首辅弼，荐被渥恩。快睹嘉祺，庆跃无极。敬绘神母授禹图，摛为声诗，庸申庆祝。

颂曰：皇矣上帝，斡运太清。眷绥明德，以奠群生。授谟启圣，厥符孔贞。粤昔大禹，疏河导谷。遐清地纪，仰正天轴。九州攸宁，万世禔福。厥有神母，琼阙是居，畀以灵秘，金简绿书。微禹若母，兆人其鱼。

於铄我皇，功崇德厚。濬发祥源，曰维圣母。鸿化翼登，昭哉启佑。赫赫天命，皇丕承之。英英皇皇，母慈训之。奠丕丕基，兆人是依。嗟彼河淮，怒溢漫。万室成渊，千里无岸。我皇忧之，衣宵食旰。请于圣母，圣母曰：“咨，捐储简僚，涤源导支，无留巨浸，痛我遗黧。”慈诚感通，灵答如响。阳侯息波，支祁奠壤。万旅罢锸，千舻济饷。猗嗟休绩，厥匪偶然。禹功帝烈，接躅比肩。溯惟母授，万载同诠。

庆逢慈诞，泰玄增策。海晏河清，乾明坤怿。袭吉会昌，灵休孔赫。臣拜稽首，天子万年。福禄来崇，如日如川。缵禹之绪，躏古无前。臣拜稽首，圣母万寿。永锡祚胤，克昌厥后。俪彼神母，荣镜宇宙。敬赓天保，祈嘏祝厘。炳若丹青，缀以声诗。镂之玉版，配天永垂。






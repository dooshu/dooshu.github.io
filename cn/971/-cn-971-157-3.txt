刘应凤　挽罗榷院子远

共说门庭王谢盛，谁知骨相岛郊穷。

躬行自得前贤法，家礼犹还三代风。

脚迹肯随权要出，头衔宁与浊流同。

湖山寒食多新鬼，地下何颜见此翁。

刘应凤

刘应凤　挽罗榷院子远

国亡何忍家偏活，百鬼欺凌任所遭。

老大伊川七分易，飘零正则九章骚。

修持惯习甘辛苦，俯仰难容誉处高。

日月时同来去异，云间应叹众生劳。

刘应凤

刘应凤　挽罗榷院子远

尝忆东华里饭时，五千字挟海潮飞。

臣愚敢避权奸忤，主弱宁知国事非。

相马有奇堪下拜，屠龙无用只空归。

江南文物侵寻尽，洒泪单传第一衣。

刘应凤


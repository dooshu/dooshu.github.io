题省吾拈花图　四首

题省吾拈花图[18]　四首


莫为披图更自疑，丈夫原不在须眉。来书谓图未甚似，绘图时未有髭也。重揩十七年前眼，来认徐陵绮岁时。省吾己卯渡台始相识。

熏香摘艳托幽思，微笑拈花意可知。此乐不妨儿辈觉，风怀闲写采兰诗。省吾有艳体诗，唱和成帙，图作一子侍。

浮世官阶重积资，登场谁解赏英奇。一作“宦成多在老来时”。劝君再觅添毫手，画上鬑鬑恐更宜。

散罢天花佛泪垂，无端茵溷总难知。与君重话飞花劫，应在观河面皱时。






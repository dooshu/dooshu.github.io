○兵事疏 【 備邊】

史稱郭定襄之守大同廉而有謀至其詩歌矯然真文武才也

用兵之法、雖千變萬化、不出于致人而不致于人、多方以悞之而巳、然兵勢有強弱、人心有勇怯、弱不可以敵強、怯不可以勝勇、倘能度我之勢、酌彼之情。審進退趨避之宜。察可否攻取之利。則料敵制勝之功、雖不中不遠矣。比者我師屢挫、虜勢方張、較其利鈍、誠難為敵、臣愚以為今日之勢。可以養銳、不可浪戰。可以用智。不可力爭。其紫荊等關隘。及前日賊所經道路。精選識達事情之人。率領驍勇敢死之輩。登高據險。晝夜瞭望。賊行遲速多寡。其淶水易州真定保定一帶鄉村。積柴架砲、使烽烟相望。聲勢相接。仍列候騎。傳遞邊情賊小至則舉一烽一砲。大至則舉三烽三砲郊居人畜。悉歛入城。京軍分為數處。近城四角。以逸待勞。堅壁固守。彼雖百端挑釁。絕勿與之交鋒。示以安閒。養吾精銳。多張旗幟。振揚威武或夜半舉砲。似欲劫營。或白日鳴鼓。似欲出戰彼動我休彼勞我逸使彼不能窺我之虗實。亦安敢蔑我堂堂之陣。凜凜之威。而深入寇抄也哉。彼既欲攻不得。求戰不能。人有倦心。馬無美草。雖無敗軍殺將之虞。必有鈍兵挫銳之咎。不出旬日。自當走矣。然後另選精騎或邀于險。或躡其後。可擊則擊。勿求倖勝。務出萬全。葢夷狄之性。貪而好利。得之則志驕氣盈。不得則心灰意阻業巳空還必難再至此所謂不戰而屈人兵。善之善者也。


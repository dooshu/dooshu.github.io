36　長洲宰圃名茂苑其地考


余仕於吴郡，閻按：「仕吴郡，乃淳祐登第初，差監平江百萬東倉也。」嘗見長洲宰，其圃扁曰茂苑，蓋取諸吴都賦。案：吴都文粹載唐方干茂苑堂詩、米友仁記。余曰：「長洲非此地也。」問其故，余曰：「吴王濞都廣陵。漢郡國志：『廣陵郡東陽縣有長洲澤，吴王濞太倉在此。』此後漢書續郡國志文。東陽，今盱眙縣，故枚乘説吴王云『長洲之苑』，服虔以爲『吴苑』，韋昭以爲長洲在吴東，蓋謂廣陵之吴也。」曰：「它有所據乎？」曰：「隋虞綽撰長洲玉鏡，蓋煬帝在江都閻按：「時贈諸葛潁〔一〕，亦有『參翰長洲苑』之句。」所作也。長洲之名縣，始於唐武后時。」【原注】元和郡縣志：「苑在長洲縣西南七十里。」未足據也，當從郡國志。

【閻按】萬歲通天元年，析吴縣置長洲。蓋取越絶書、吴越春秋「走犬長洲」之文以名縣，亦非無其地。

【何本又載閻云】漢王莽傳：「臨淮瓜田儀等爲盜賊，依阻會稽長洲。」此則與元和志所云長洲苑同，指在蘇州者而言，非東陽也。果屬東陽，不得冠以會稽，古人文字密。

【集證】太平御覽八百三十一引吴地記曰：「長洲在姑蘇南，太湖北岸，闔閭所遊獵處也。吴主遣徐詳至魏，魏太祖謂詳曰：『孤比老，願濟横江之津，與孫將軍遊姑蘇之上，獵長洲之苑，吾志足矣。』」按此指在蘇者言。

【元圻案】左思吴都賦：「造姑蘇之高臺，臨四遠而特建。帶朝夕之濬池，佩長洲之茂苑。」〇漢書枚乘傳：「乘，字叔，淮陰人也，爲吴王濞郎中。吴王濞之謀爲逆也，乘奏書諫吴王，不納。乘復説吴王曰：『夫吴有諸侯之位，而實富於天子。夫漢并二十四郡，方輸錯出，其珍怪不如東山之府；轉粟西向，不如海陵之倉；修治上林，雜以離宫，不如長洲之苑。』」注：服虔曰：「吴苑。」韋昭曰：「長洲在吴東。」〇隋書文學傳：「虞綽，字士裕，會稽餘姚人也。晉王廣引爲學士。大業初，奉詔與虞世南、庾自直等撰長洲玉鏡等書十餘部。」

〔一〕「潁」，原作「穎」，據中華本隋書卷七六諸葛潁傳改。






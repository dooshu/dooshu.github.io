游天平山记


至道元年，开寓汤阴。未几，桂林僧惟深者，自五台山归，惠然见过，曰：“昔公守桂林，尝与论衡岳山水之秀，为湖岭胜绝。今惟深自上党入相州，至林虑，过天平山，寻幽穷胜。纵观泉石，过衡岳远甚。”予瞿然曰：“予从选御史居汤阴二年，汤阴与林虑接境，平居未尝有言者。今师诏我，是将以我为魏人，而且欲佞予邪？”越明日，惟深告辞，予因留惟深曰：“前言果不妄，敢同游乎？”惟深曰：“诺”。

初自马岭入龙山，小径崎岖，有倦意。又数里，入龙口谷。山色回合，林木苍翠，绕观俯览，遂忘菙辔之劳。翌日，饭于林虑。亭午抵桃林村，乃山麓也。泉声夹道，怪石奇花，不可胜数。山回转，平地数寻，曰槐林。坐石弄泉，不觉日将晡。憩环翠亭，四顾气象潇洒，恍然疑在物外。留连徐步，薄暮至明教院。夜宿连云阁。明旦，惟深约寺僧契圆从予游。东过通胜桥，至苍龙洞，又至菩萨洞。下而南，观长老岩、水帘亭，周行岩经，下瞰白龙潭而归。翌日，西游长老庵，上观珍珠泉，穿舞兽石，休于道者庵，下至于忘归桥。由涧而转，至于昆阆溪、仙人献花台，出九曲滩，南会于白龙潭，扪萝西山，沿候樵径，望风云谷而归。

明日，契圆煮黄精苍术苗，请予饭于佛殿之北。回望峰峦，秀若围屏。契圆曰：“居艮而首出者，倚屏峰也。”予曰：“诸峰大率如围屏，何独此峰得名？”契圆曰：“大峰之名有六，小峰之名有五，著名已久，皆先师之传。”又其西二峰，一曰紫霄峰，上有秀士壁；次曰罗汉峰，上有居士壁，以其所肖得名也。又六峰之外，其南隐然者，士民呼为扑猪岭。又其次曰熨斗峰。诸峰皆于茂林乔松间拔出，石壁数千尺，回环边接，崭岩峭崒，虽善工不可图画。

予留观凡五日，不欲去，始知惟深之言不妄。又嗟数年之间，居处相去方百里之远，绝胜之景，耳所不闻，对惟深诚有愧色。明日将去，惟深契圆固请予留题。予惧景胜而才不敌，不敢形于吟咏，因数日之间所见云。

题记：本文详于记游而略于绘景，主要通过作者的心理变化表现天平山的景色之美。文章以作者的怀疑开始，以他的惭愧、感慨而终，首尾呼应。中间记游的部分，记叙了作者从“先有倦意”到“遂忘菙辔”，“不觉日将晡”，“恍然疑在物外”，以至最后“不欲去”这一心理变化过程，作者用一连串简短的句子，写出所游赏的众多的名胜，表现他恨不能一口气看遍天平山胜景的心情。所以，尽管文中直接形容描绘的地方不多，但天平山胜景之多之美，仍给读者留下深刻的印象。

作者简介：柳开（947-1000），原名肩愈，字绍先（一作绍元），河北大名人，北宋初期散文家。以韩愈、柳宗元的继承自居。后改名开，字仲涂，意为“将开古圣贤这道于时也”。开宝（宋太祖年号）进士，官殿中待御史，终忻州剌史。主张作文应宣扬封建道德，辅助教化。反对宋初的华靡文风，其文质朴而有枯涩之病，影响不大。有《河东先生集》。






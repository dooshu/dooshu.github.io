19　手五指之名　闔閭傷將指失屨　將指手足不同　實于左袂挂于季指　枝指手有六指


春秋正義：「手五指之名曰巨指、【原注】儀禮大射。孟子云「巨擘」。〇閻按：「國語云拇。」食指、【原注】左傳。將指、【原注】儀禮鄉射、大射注。〇閻按：「既夕記亦名中指。」〇何云：「疏：『足以大指爲將指，手以中指爲將指。』」無名指、【原注】孟子。小指。」【原注】儀禮特牲饋食、少牢饋食云「季指」。

【元圻案】宣四年正義曰：「大射禮云：『右巨指鉤弦。』鄭玄云『右巨指，右手大擘』也。又曰：『設決朱極三。』鄭玄云：『極，猶放也。所以韜指，利放弦也，以朱韋爲之。三者，食指、將指、無名指。小指短，不用。』然則手之五指之名，曰巨指、食指、將指、無名指、小指也。」〇定十四年左傳：「『闔閭傷將指，取其一屨』，注云：『其足大指見斬，遂失屨。』謂大指爲將指者，將者，言其將領諸指也。足之用力，大指爲多，手之取物，中指最長，故足以大指爲將指，手以中指爲將指。其食指者，食所偏用。服虔云：『俗所謂啑鹽指也。』」〇特牲饋食、少牢饋食禮「實于左袂，挂于季指」，注：「季，猶小也。」〇李氏周易集解：「咸初六『咸其母』，虞翻曰：『母，足大指也。』」〇莊子駢拇：「枝指出乎性哉？」注：「駢拇，足拇指連二指也。三倉云：『枝指，手有六指也。』」〇余兄静軒曰：「無名指又可謂之四指，枝指又可謂之六指。公羊文十四年傳云：『子以其指，則接菑也四，貜且也六。』疏云：『子以其指者，言凡立子之法，以其手指相似，則接菑猶人之四指，貜且猶人之六指。』」






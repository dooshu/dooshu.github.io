○授夏侯孜集贤殿大学士制

门下：朕居兆人之上，当万机之广，戎夷式叙，阴阳克调。实宗社降灵，辅弼宣力，臻彼富庶，至於洽平。既彰大明，益伫化成之妙；载烦台席，用盛儒林之选。朝议大夫守尚书兵部侍郎同中书门下平章事充诸道盐铁转运等使上柱国赐紫金鱼袋夏侯孜，材协国桢，道称王佐，以孝友为家行，以礼乐为身文。潢陂纳宽，涧松挺节，雄词擅雅，奥学洞微。利刃发硎，而肯綮无滞；代天宰物，而埏埴有馀。薰然至和，霈若潜润，况精列图籍，焕开禁垣，高列隽髦，翔集近署。雅归清重，方在专总，演畅事功，显扬懿美。是宜更一乃志，愈专乃衷，吐辞虽酌於当今，正学必思於稽古。俾密勿之际启沃之间，无忘我以三坟五典，更光丕绩，永孚於休。可充集贤殿大学士，馀并如故。主者施行。


◇广平王碑文

公分气氤氲，禀灵昭晋，基构轮奂，源流睿远，积石莫之方，委水不能喻。山渎郊神，辰昂降德，自天攸纵，郁为时宗。墙宇淹旷，标格秀远，道亚生知，德均殆庶，日月在躬，水镜被物。望青松而比秀，干白云而上征，侍讲金华，参游铜雀，出陪芝盖，入奉桂室，充会友之选，当拾遗之举，发言为论，受诏成文，碧鸡自口，灵蛇在握，方见建安之体，复闻正始之音。

公年方弱冠，而位居寮右，道被生民，惠渐万物，郁为雅俗之表，峨成社稷之镇。公孙声动天下，已非其伦；管子光照邻国，孰云能拟。方谓膺兹多福，降此永年，奋搏风之逸羽，穷送日之远路，同岐山之嘉会，陪岱宗之盛礼，而群飞在辰，横流具及，山崩川竭，星日销，昆岳既毁，玉石俱烬。兰挺则芬，玉生则润，泱泱万源，落落千仞，我有徽猷，金声玉振。志犹学海，业比登山，踟蹰缇衮，绛帐韦编，寻微启奥，敷理入玄。天地或终，山河匪寿，昔曰先民，谁堪长久。立言立事，责之身後，式铭景行，是为不朽。（《艺文类聚》四十五）


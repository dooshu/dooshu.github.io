5　公羊説可復百世之讎


「九世猶可以復讎乎？雖百世可也。」莊四年。漢武用此義伐匈奴，儒者多以公羊之説爲非。然朱子序戊午閻按：高宗紹興八年。讜議魏光履敘次。曰：「有天下者，承萬世無疆之統，則亦有萬世必報之讎。」吁，何止百世哉！

【元圻案】莊公四年，「紀侯大去其國」。公羊傳曰：「爲齊襄諱也。春秋爲賢者諱。何賢乎襄公？復讐也。何讐爾？遠祖也。齊哀公烹於周，紀侯譖之。遠祖者幾世乎？九世矣。九世猶可以復讐乎？雖百世可也。」〇漢書匈奴傳：「漢既誅大宛，威震外國，天子意欲遂困胡，迺下詔曰：『高皇帝遺朕平城之憂，高后時單于書絶悖逆。昔齊襄公復九世之讐，春秋大之。』是歲，太初四年也。」〇周禮調人疏、禮記曲禮正義引許慎異義曰：「公羊説復百世之讐，古周禮説復讐可盡五世之内，五世之外，施之於己則無義，施之於彼則無罪。所復者，謂殺者之身，乃在被殺者子孫，可盡五世得復之。謹案：魯桓公爲齊襄公所殺，定公是魯桓公九世孫，孔子相定公，與齊會於夾谷，是不復百世之讐也。」






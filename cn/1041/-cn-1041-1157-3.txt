滕岑　次韵乐天村居卧病

岩桂花已空，时节秋尚暮。

丛菊夹径幽，犹未金钿露。

好客唤不来，衰疾推不去。

山园何寂寥，秋声起竹树。

西郊远尘境，更在山崦住。

自应亲友绝，休问何以故。

滕岑

滕岑　次韵乐天村居卧病

平林卷宿雾，白日行黄道。

窗横四围山，门掩三径草。

老人苦夜永，褰衣起常早。

既无姬妾侍，宁有衾禂抱。

身心两清净，衰病反为好。

问我年几何，年已踰绰老。

滕岑

滕岑　次韵乐天村居卧病

瓦盏茅柴濁，砖炉榾柮红。

味如饮醽醲，暖胜燎蒿蓬。

万种皆幻事，一真惟太空。

旧毡敷故絮，小合臣衰翁。

滕岑


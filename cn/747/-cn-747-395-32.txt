○对列侯实封判

〈得甲为列侯，以名田县道，所由以违新制，合没官。诉云虽已受封，实未之国，不伏，仰处分。〉

五等疏封，三壤咸则，其於疆里，各有区分。甲忝居列侯，且未之国。威仪有翼，虽委质於清朝；日月其除，终望岁於嘉谷。爰在艽野，是用占田，将植油油之苗，冀获之稼。未侵侯甸之服，且近蛮夷之郊，於典章而莫违，取县道而何害？所由未详汉制，恐夺齐人，将欲入官，无宁非法。

马逢

逢，开元时人。


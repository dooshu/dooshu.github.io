厓门吊古记


弘治甲子春二月丙午，予出按海北。取道新会县，舟次东亭驿。县官属谒既，予进知县罗侨，语之曰：“厓山之事，千古痛愤。瓣香敬吊，行与子偕。”乃具牲帛，僦民舟习海行者以行。

夜二鼓，乘汐出港口，前后数十舸齐发，风静波平，予卧舟中，不知其为泛海也。天未明抵岸。予急起盥栉，起篷窗，东视厓门甚迩，景色曚曚未辨。登岸，肩舆由松径萦纡而进。典祠者率其子恩平痒生，逆于道左。问之，勤王义士伍隆起七世孙也。予以松间且去祠伊迩，戒毋喝道。少顷至祠下，舍舆步入。先诣至全节，次诣大忠。达观二祠殿宇碑亭，考其营建颠末。大忠则创于故方伯陶公自强。中祀文天祥、陆秀夫、张世杰三公，两庑皆祀同时死节诸臣，东庑又特设伍隆起配亭之位。全节则创于今佥徐公朝文。特祀慈元杨太后，其额与祭，则皆上请于朝，得旨俞允者也。观礼毕，易便服，穿丛薄间，从西上直至山椒。转顾后山苍翠，亭耸如庡，环视左右山，逶迤盘踞，如虎伏龙行。当建祠处，隆然突起。稍前又突出一阜，朝北如拱，水绕其势如弯弓。隔岩诸峰层叠，秀丽如画，无巉岩嵚岈之状。较以形胜，此亦足恃，而顾不能救国之亡，岂地势无与人事；抑天命已去，非此所能胜欤？悄然而退。

遂从车下，寻慈元殿旧址。去年所创祠可百步许，已鞠为榛莽。复谒国母坟，坟在旧殿之南稍东，国母即杨太后也。牡蛎为垣，半已就颓。夫志不载杨太后葬处，而端宗陵寝见于志者，已漫不可寻。今国母有坟，岿然独存，其好事者为之；抑中原遗民，悯后之节，收其遗骸，或具衣冠瘗之，以示哀思欤？时微雨霏霏，驰还具服行礼。始就位，天色晴朗。三献既毕，日已正中。县官请随祭大忠，予谓祭吉礼，非日昃所宜行，乃约戊申日五鼓即事。予回舟次，伫立岸上，见水鸟飞鸣下上，渔歌互答于两涯。追思往事，衋然伤怀。徘徊间，典祠者曰：“前有奇石可往观。”予遂乘小舟径诣石处。蹑磴仰视，巨石如屏。前二石如人立，顶趾皆巨，中约如腰状。屏石上有刻，磨灭不可读。云旧有大刻“元柱国将军张弘范灭宋于此。”近巡按广平徐公瑁易刻曰：“宋丞相陆秀夫太傅张世杰死事于此。”今石长字没矣。予窃论弘范宜不足责。宋之执政，以国与人，如弃遗然，恬不知恤；非得二三公振起其间，天理民彝，或几乎息。彼弘范犹元臣也，何足深咎。况二三公之名实，昭然史册间，当与日月争光；区区磨崖，胡能轻重，而必与之较争哉！典祠者又云，昔有磨刀石，自海门飞来，至今尚在。予令觅之，潮没不可得，乃返。因与罗尹论厓山事：谓当宋室播迁之时，杨后非正位中宫，三公非顾命大臣，皆无与国休戚存亡之义，即使不死，亦无敢非之者。今其孤忠大节，乃出于寻常之所不料，此所以尤起后人追思景慕，不容已已也。祠有田三顷余，乃知县丁积割废寺遗业所充。又山故无虎豹，居民素不为盗，巡司虽设，频年无捕获功。近稍不逞者，密诱他盗来掠其村，然犹畏不敢肆。天既薄暮，予独坐舟中，感今念昔，屡就枕而不成寐。

未五鼓，即起与大忠之祭。既竣事，咸曰：“自有厓山之行，天日无此晴霁，风波无比平安也。”遂回舟，由故道过昨所观奇石。值潮落趾出，牡蛎栖其四旁，男妇扭亏为盈器，状如斧，长二寸许，争敲取之。又有荷锄掘取蚌哈于泥中者，鹭从旁争啄其余，无惊惧态。无何入港，舟行至见冈。漫书是行所见与所论议者，作厓山纪行录。以朝文易今题，曰厓门吊古记。

题记：本文非一般游山玩水之作，而是怀旧吊古之章。文章叙事、状景、抒情、议论浑然一体，在记叙凭吊的过程中，插入景物描绘，以景衬情：或以乐景写哀，或以荒境抒悲。作者对先烈风节，备致敬吊之意；而于南宋亡国，略无哀恸之情。其中关于宋亡不足惜，元将无须责，诸公殊堪敬的议论，史识精深，透彻通达，不同凡响。

作者简介：方良永，字寿卿，福建莆田人。弘治三年（1490）进士，历官浙江左布政使。钱宁以钞二万鬻于浙，公卿台谏不敢言，良永讼诛之。世宗时官至右副都御史，卒谥简肃。撰有《方简肃文集》十卷。






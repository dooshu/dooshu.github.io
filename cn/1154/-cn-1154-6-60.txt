卷一百二十　汲郑列传第六十

汲黯字长孺，濮阳人也。其先有宠於古之卫君。

【集解】：文颖曰：“六国时，卫但称君。”

至黯七世，世为卿大夫。黯以父任，孝景时为太子洗马，以庄见惮。

【索隐】：按：庄者，严也，谓严威也。按：自汉明帝讳庄，故已後“庄”皆云“严”。

孝景帝崩，太子即位，黯为谒者。东越相攻，上使黯往视之。不至，至吴而还，报曰：“越人相攻，固其俗然，不足以辱天子之使。”河内失火，延烧千馀家，上使黯往视之。还报曰：“家人失火，屋比

【索隐】：音鼻。

延烧，不足忧也。臣过河南，河南贫人伤水旱万馀家，或父子相食，臣谨以便宜，持节发河南仓粟以振贫民。臣请归节，伏矫制之罪。”上贤而释之，迁为荥阳令。黯耻为令，病归田里。上闻，乃召拜为中大夫。以数切谏，不得久留内，迁为东海太守。黯学黄老之言，治官理民，好清静，择丞史而任之。

【集解】：如淳曰：“律，太守、都尉、诸侯内史史各一人，卒史书佐各十人。今总言‘丞史’，或以为择郡丞及史使任之。郑当时为大农，推官属丞史，亦是也。”

其治，责大指而已，不苛小。黯多病，卧闺閤内不出。岁馀，东海大治。称之。上闻，召以为主爵都尉，列於九卿。治务在无为而已，弘大体，不拘文法。

黯为人性倨，少礼，面折，不能容人之过。合己者善待之，不合己者不能忍见，士亦以此不附焉。然好学，游侠，任气节，内行脩絜，好直谏，数犯主之颜色，常慕傅柏、袁盎之为人也。

【集解】：应劭曰：“傅柏，梁人，为孝王将，素伉直。”【索隐】：傅音付，人姓。柏，名。为梁将也。

善灌夫、郑当时及宗正刘弃。

【集解】：徐广曰：“一云名弃疾。”【索隐】：汉书名弃疾。

亦以数直谏，不得久居位。

当是时，太后弟武安侯蚡为丞相，中二千石来拜谒，蚡不为礼。然黯见蚡未尝拜，常揖之。天子方招文学儒者，上曰吾欲云云，

【集解】：张晏曰：“所言欲施仁义也。”

黯对曰：“陛下内多欲而外施仁义，柰何欲效唐虞之治乎！”上默然，怒，变色而罢朝。公卿皆为黯惧。上退，谓左右曰：“甚矣，汲黯之戆也！”

【索隐】：戆，愚也。音陟降反也。

群臣或数黯，黯曰：“天子置公卿辅弼之臣，宁令从谀承意，陷主於不义乎？且已在其位，纵爱身，柰辱朝廷何！”

黯多病，病且满三月，上常赐告者数，

【集解】：如淳曰：“杜钦所谓‘病满赐告诏恩’也。数者，非一也。或曰赐告，得去官归家；与告，居官不视事。”索隐数音所角反。按：注“赐告，得去官家居；予告，居官不视事”也。

终不愈。最後病，庄助为请告。

【集解】：徐广曰：“最，一作‘其’也。”

上曰：“汲黯何如人哉？”助曰：“使黯任职居官，无以逾人。

【索隐】：逾音庾。案：汉书作“瘉”，瘉犹胜也。此作“逾”，逾谓越过人也。

然至其辅少主，守城深坚，招之不来，麾之不去，虽自谓贲育亦不能夺之矣。”上曰：“然。古有社稷之臣，至如黯，近之矣。”

大将军青侍中，上踞厕而视之。

【集解】：如淳曰：“厕音侧，谓床边，踞床视之。一云溷厕也。厕，床边侧。”

丞相弘燕见，上或时不冠。至如黯见，上不冠不见也。上尝坐武帐中，

【集解】：应劭曰：“武帐，织成为武士象也。”孟康曰：“今御武帐，置兵兰五兵於帐中。”韦昭曰：“以武名之，示威。”

黯前奏事，上不冠，望见黯，避帐中，使人可其奏。其见敬礼如此。

张汤方以更定律令为廷尉，黯数质责汤於上前，曰：“公为正卿，上不能襃先帝之功业，下不能抑天下之邪心，安国富民，使囹圄空虚，二者无一焉。非苦就行，放析就功，何乃取高皇帝约束纷更之为？

【集解】：如淳曰：“纷，乱也。”

公以此无种矣。”黯时与汤论议，汤辩常在文深小苛，黯伉厉守高不能屈，忿发骂曰：“天下谓刀笔吏不可以为公卿，果然。必汤也，令天下重足而立，侧目而视矣！”

是时，汉方征匈奴，招怀四夷。黯务少事，乘上间，常言与胡和亲，无起兵。上方向儒术，尊公孙弘。及事益多，吏民巧弄。

【索隐】：音路洞反。

上分别文法，汤等数奏决谳

【索隐】：音鱼列反。

以幸。而黯常毁儒，面触弘等徒怀诈饰智以阿人主取容，而刀笔吏专深文巧诋，

【索隐】：音丁礼反。

陷人於罪，使不得反其真，以胜为功。上愈益贵弘、汤，弘、汤深心疾黯，唯天子亦不说也，欲诛之以事。弘为丞相，乃言上曰：“右内史界部中多贵人宗室，难治，非素重臣不能任，请徙黯为右内史。”为右内史数岁，官事不废。

大将军青既益尊，姊为皇后，然黯与亢礼。人或说黯曰：“自天子欲群臣下大将军，大将军尊重益贵，君不可以不拜。”黯曰：“夫以大将军有揖客，反不重邪？”大将军闻，愈贤黯，数请问国家朝廷所疑，遇黯过於平生。

淮南王谋反，惮黯，曰：“好直谏，守节死义，难惑以非。至如说丞相弘，如发蒙振落耳。”

天子既数征匈奴有功，黯之言益不用。

始黯列为九卿，而公孙弘、张汤为小吏。及弘、汤稍益贵，与黯同位，黯又非毁弘、汤等。已而弘至丞相，封为侯；汤至御史大夫；故黯时丞相史皆与黯同列，或尊用过之。黯褊心，不能无少望，见上，前言曰：“陛下用群臣如积薪耳，後来者居上。”上默然。有间黯罢，上曰：“人果不可以无学，观黯之言也日益甚。”

居无何，匈奴浑邪王率众来降，汉发车二万乘。县官无钱，从民贳马。

索隐贳音时夜反。贳，赊也。邹氏音势。

民或匿马，马不具。上怒，欲斩长安令。黯曰：“长安令无罪，独斩黯，民乃肯出马。且匈奴畔其主而降汉，汉徐以县次传之，何至令天下骚动，罢弊中国而以事夷狄之人乎！”上默然。及浑邪至，贾人与市者，坐当死者五百馀人。黯请间，见高门，

【集解】：如淳曰：“黄图未央宫中有高门殿。”

曰：“夫匈奴攻当路塞，绝和亲，中国兴兵诛之，死伤者不可胜计，而费以巨万百数。臣愚以为陛下得胡人，皆以为奴婢以赐从军死事者家；所卤获，因予之，以谢天下之苦，塞百姓之心。今纵不能，浑邪率数万之众来降，虚府库赏赐，发良民侍养，譬若奉骄子。愚民安知市买长安中物而文吏绳以为阑出财物于边关乎？

【集解】：应劭曰：“阑，妄也。律，胡市，吏民不得持兵器出关。虽於京师市买，其法一也。”瓚曰：“无符传出入为阑。”

陛下纵不能得匈奴之资以谢天下，又以微文杀无知者五百馀人，是所谓‘庇其叶而伤其枝’者也，臣窃为陛下不取也。”上默然，不许，曰：“吾久不闻汲黯之言，今又复妄发矣。”後数月，黯坐小法，会赦免官。於是黯隐於田园。

居数年，会更五铢钱，

【集解】：徐广曰：“元狩五年行五铢钱。”

民多盗铸钱，楚地尤甚。上以为淮阳，楚地之郊，乃召拜黯为淮阳太守。黯伏谢不受印，诏数彊予，然後奉诏。诏召见黯，黯为上泣曰：“臣自以为填沟壑，不复见陛下，不意陛下复收用之。臣常有狗马病，力不能任郡事，臣原为中郎，出入禁闼，补过拾遗，臣之原也。”上曰：“君薄淮阳邪？吾今召君矣。

【索隐】：今即今也。谓今日後即召君。

顾淮阳吏民不相得，吾徒得君之重，卧而治之。”黯既辞行，过大行李息，曰：“黯弃居郡，不得与朝廷议也。然御史大夫张汤智足以拒谏，诈足以饰非，务巧佞之语，辩数之辞，非肯正为天下言，专阿主意。主意所不欲，因而毁之；主意所欲，因而誉之。好兴事，舞文法，

【集解】：如淳曰：“舞犹弄也。”

内怀诈以御主心，外挟贼吏以为威重。公列九卿，不早言之，公与之俱受其僇矣。”息畏汤，终不敢言。黯居郡如故治，淮阳政清。後张汤果败，上闻黯与息言，抵息罪。令黯以诸侯相秩居淮阳。

【集解】：如淳曰：“诸侯王相在郡守上，秩真二千石。律，真二千石俸月二万，二千石月万六千。”

七岁而卒。

【集解】：徐广曰：“元鼎五年。”

卒後，上以黯故，官其弟汲仁至九卿，子汲偃至诸侯相。黯姑姊子司马安亦少与黯为太子洗马。安文深巧善宦，官四至九卿，以河南太守卒。昆弟以安故，同时至二千石者十人。濮阳段宏

【索隐】：段客。案：汉书作“段宏”。

始事盖侯信，

【集解】：徐广曰：“太后兄王信。”

信任宏，宏亦再至九卿。然卫人仕者皆严惮汲黯，出其下。

郑当时者，字庄，陈人也。其先郑君

【集解】：汉书音义曰：“当时父。”

尝为项籍将；籍死，已而属汉。高祖令诸故项籍臣名籍，郑君独不奉诏。诏尽拜名籍者为大夫，而逐郑君。郑君死孝文时。

郑庄以任侠自喜，脱张羽於戹，

【集解】：服虔曰：“梁孝王之将，楚相之弟。”

声闻梁楚之间。孝景时，为太子舍人。每五日洗沐，常置驿马安诸郊，

集解如淳曰：“交道四通处也，请宾客便。”瓚曰：“诸郊谓长安四面郊祀之处，闲静，可以请宾客。”【索隐】：按：置即驿，马谓於置著马也。四面郊。

存诸故人，请谢宾客，夜以继日，至其明旦，常恐不遍。庄好黄老之言，其慕长者如恐不见。年少官薄，然其游知交皆其大父行，天下有名之士也。武帝立，庄稍迁为鲁中尉、济南太守、江都相，至九卿为右内史。以武安侯魏其时议，贬秩为詹事，迁为大农令。

庄为太史，诫门下：“客至，无贵贱无留门者。”执宾主之礼，以其贵下人。庄廉，又不治其产业，仰奉赐以给诸公。然其餽遗人，不过算器食。

【集解】：徐广曰：“算音先管反，竹器。”【索隐】：算音先管反。按：谓竹器，以言无铜漆也。汉书作“具器食”。

每朝，候上之间，说未尝不言天下之长者。其推毂士及官属丞史，诚有味其言之也，常引以为贤於己。未尝名吏，与官属言，若恐伤之。闻人之善言，进之上，唯恐後。山东士诸公以此翕然称郑庄。

郑庄使视决河，自请治行五日。

【集解】：如淳曰：“治行谓庄严也。”

上曰：“吾闻‘郑庄行，千里不赍粮’，请治行者何也？”然郑庄在朝，常趋和承意，不敢甚引当否。及晚节，汉征匈奴，招四夷，天下费多，财用益匮。庄任人宾客为大农僦人，

【集解】：徐广曰：“一作‘入’。一云宾客为大农僦人，僦人盖兴生财利，如今方宜矣。”骃案：晋灼曰“当时为大农，而任使其宾客辜较任僦也”。瓚曰“任人谓保任见举者”。【索隐】：僦音即就反。辜较音姑角。按：谓当时作大农，任宾客就人取庸直也。或者贳物以应官取庸，故下云“多逋负”。“辜较”字亦作“酤榷”。榷者，独也。言国家独榷酤也。此云“辜较”，亦谓令宾客任人专其利，故云辜较也。

多逋负。司马安为淮阳太守，发其事，庄以此陷罪，赎为庶人。顷之，守长史。

【集解】：如淳曰：“丞相长史。”

上以为老，以庄为汝南太守。数岁，以官卒。

郑庄、汲黯始列为九卿，廉，内行脩絜。此两人中废，家贫，宾客益落。

索隐按：落犹零落，谓散也。

及居郡，卒後家无馀赀财。庄兄弟子孙以庄故，至二千石六七人焉。

太史公曰：夫以汲、郑之贤，有势则宾客十倍，无势则否，况众人乎！下邽

【集解】：徐广曰：“邽，一作‘邳’。”【索隐】：邽音圭，县名，属京兆。徐广曰：“下邽作‘下邳’。”

翟公有言，始翟公为廷尉，宾客阗门；及废，门外可设雀罗。翟公复为廷尉，宾客欲往，翟公乃人署其门曰：“一死一生，乃知交情。一贫一富，乃知交态。一贵一贱，交情乃见。”汲、郑亦云，悲夫！

【索隐述赞】河南矫制，自古称贤。淮南卧理，天子伏焉。积薪兴叹，伉直愈坚。郑庄推士，天下翕然。交道势利，翟公怆旃。








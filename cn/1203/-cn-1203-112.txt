卷一百十二

<集部，词曲类，词选之属，御选历代诗余

钦定四库全书

御选历代诗余卷一百十二

司经局洗马掌局事兼翰林院修撰加二级【臣】王奕淸奉旨校刋

词话【唐二】

韦应物晓音律夜泊灵璧舟中闻笛声谓酷似天宝棃园法曲李謩所吹者询之乃謩外甥许云封也韦授以李謩笛许曰此非外祖所吹者遇至音必裂强令试之遂吹六州徧一叠而裂【乐府纪闻】

韦苏州性高洁所在焚香埽地惟顾况皎然辈得与倡酬其小词不多见惟三台令转应曲流传耳【唐诗记事】金坛戴叔伦有转应曲云边草边草边草尽来兵老山南山北雪晴千里万里月明明月明月哀笳一声愁絶即调笑令也笔意回环音调宛转与韦苏州一阕同妙韦词云河汉河汉晓挂秋城漫漫愁人起望相思塞北江南别离离别离别河汉虽同路絶【古今词话】

陶岘者彭泽之子孙也家於崑山泛舟江湖徧游烟水往往数岁不归自制三舟一舟自载一舟载宾客一舟载饮馔客有前进士孟彦深孟云卿布衣焦遂善为词调岘有女乐一部奏淸商之曲逢奇胜则穷其景物尽兴而行吴越之士号为水仙【甘泽謡】

刘宾客官苏州刺史李司空罢鎭日慕其名招致之出伎佐觞刘赋春风一曲杜韦娘司空呼伎归之【耆旧续闻】刘梦得在沅湘日以里歌俚鄙乃依骚人九歌作竹枝九章敎里中儿由是盛於贞元元和之间每岁正月里中儿联歌竹枝吹笛击鼓以应节歌者扬袂睢舞以曲多为贵聆其声音中黄钟之羽卒章讦激如吴歈虽伧儜不可分而含思宛转有淇澳之艳【刘禹锡竹枝序】

刘禹锡别有潇湘神词云斑竹枝斑竹枝泪痕点点寄相思楚客欲听瑶瑟怨潇湘深夜月明时亦竹枝之流也【草堂笺】

春去也多谢洛城人弱柳从风疑举袂丛兰浥露似沾巾独坐亦含颦刘宾客词也一时传唱乃名为春去也曲【古今词话】

柳枝乐府作折杨柳为汉铙歌横吹曲上马不捉鞭反抝杨柳枝蹀坐吹长笛怨煞行客儿盖边词别曲也旧词如刘禹锡云清江一曲柳千条二十年前旧板桥曾与美人桥上别更无消息到今朝一曰寿杯词如千门万户喧歌吹富贵人间只此声年年织作昇平字高映南山献寿觞语意自别【古今词话】

唐无名氏柳枝云万里长江一带开岸边杨柳是谁栽锦帆落尽西风起惆怅龙舟更不回尽推此曲为第一然不若薛能杨柳枝云汴水高悬百万条淸风两岸一时揺隋家力尽虚栽得无限春风属圣朝更得大体【古今词话】

周德华在崔刍言郎中席上唱柳枝如刘禹锡之春江一曲柳千条贺知章之碧玉栽成一树高杨巨源之江边杨柳麴尘丝而不取温庭筠裴諴所作二人有愧色【耆旧续闻】

元稹歌曰樱桃花一枝两枝千万朶花砖曾立采花人窣破罗裙红似火此亦长短句比章台柳少叠三字【古今词话】

稹长於诗词与白居易名相埒天下传讽往往播於乐府穆宗在东宫日妃嫔近习皆歌之宫中呼为元才子【唐诗纪事】

白居易在洛作柳枝词云一树春风万万枝嫩於金色软於丝永丰东角荒园里尽日无人属阿谁有人歌之闻於宣宗因命移永丰柳二枝植内庭白复作词云一树衰残委泥土两枝移植在天庭定知此後天文里柳宿光中添两星【唐诗纪事】

白乐天词云花非花雾非雾夜半来天明去来如春梦不多时去似朝云无觅处盖其自度之曲因情生文虽高唐洛神奇丽不及也张子野衍之为御街行亦有出蓝之色【杨愼】

白乐天长相思望江南缛丽可爱非後世作者可及花非花一首尤纒绵无尽【花庵词客】

唐有杜秋娘歌行相传是金陵女子为浙西观察使李錡妾錡有阴谋秋娘时解勉之尝为錡制小词云劝君莫惜金缕衣劝君莫惜少年时有花堪折君须折莫待无花空折枝後錡败籍入宫此盖以词隐谏者唐词选为金缕曲今尚存金缕巷名则不独桃叶桃根专美於秦淮也【客座赘语】

王仲初以宫词百首着名三台令转应曲其余技也【花庵词客】

王建霓裳词云弟子部中留一色听风听水作霓裳今敎坊尚存其声而其舞则废不传矣近世有望瀛府献仙音二曲乃其遗声也霓裳曲前世传记论说颇详不知听风听水为何事白乐天有霓裳羽衣歌甚详亦无风水之说第记之必有知者尔【六一诗话】

欧阳永叔以不晓听风听水作霓裳为疑按唐人西域记龟兹国王与其臣庶之知乐者於大山间听风水声均节成音後翻入中国如伊州甘州凉州等曲皆自龟兹所致虽未及霓裳而其制曲亦用其法此说近之【蔡绦诗话】

唐明皇改婆罗门引为霓裳羽衣属黄钟商时号越调白乐天嵩阳观夜奏霓裳诗云开元遗曲自凄凉况近秋天调是商知其为黄钟商无疑欧阳永叔知霓裳羽衣为法曲而以望瀛府献仙音为其遗声不明宫调亦太疎矣【碧鸡漫志】

莆中逍遥楼楣上有唐人横书类梵字相传是霓裳谱字训不通莫知其说或谓今都下献仙音乃其遗声【笔谈】同州乐工翻黄幡绰霓裳谱人以为非是仍依法曲造成伶人花日新见之题其後云法曲虽精莫近望瀛【嘉佑杂志】

唐宪宗时每大宴作霓裳舞文宗时诏太常卿冯定采开元雅乐制云韶雅乐是时霓裳曲四方大都邑及士大夫家巳多按习而文宗乃加考订制为舞曲因曲存而舞节非旧故加整顿耳李後主作昭惠后诔云霓裳羽衣曲经兹兵火世罕闻者偶获旧谱残缺颇甚暇日与后详定去其淫繁定其缺坠盖霓裳曲在唐末已不全矣【碧鸡漫志】

白乐天和元微之霓裳羽衣歌曰磬箫筝笛递相横击擫吹弹声迤逦注云凡曲之初衆音不齐金石丝竹次第发声霓裳序之初亦复如此又曰散序六奏未动衣阳台宿云慵不飞中序劈砉初八拍秋竹吹裂春冰拆注云散序六徧无拍故不舞中序始有拍乃舞又曰繁音急节十二徧跳珠撼玉何鏦铮翔鸾舞罢却收翅唳鹤曲终长引声注云霓裳十二徧而曲终凡曲将终皆声拍促速惟霓裳之末长引一声通计霓裳曲凡十二叠前六叠无拍至第七叠谓之叠徧自此始有拍而舞矣沈存中笔谈指霓裳为遗调法曲未尝见旧谱岂亦得於乐天之诗乎【碧鸡漫志】

开元中乐工李龟年兄弟三人皆有盛名彭年善舞鹤年龟年善歌制渭州六么亦奏霓裳羽衣特承顾遇【明皇杂录】

六么一名緑腰一名録要唐史吐蕃传云奏凉州渭州録要杂曲段安节琵琶録云緑腰本録要也乐工进曲必令録其要者靑箱杂记云曲有緑腰乃霓裳羽衣之要拍也【碧鸡漫志】

康崑仑琵琶第一手两市鬭乐崑仑居东彩楼弹新翻羽调緑腰自谓无敌手矣曲罢市之西彩楼出一女郎抱乐器云我亦弹此曲兼移在枫香调中拨声如雷雨交集奇妙入神崑仑怅然自失愿拜为师女郎更衣出乃僧善本俗姓段者是也【碧鸡漫志】

张红红者大历初随父丐食遇将军韦靑因其善歌乃纳为姬頴悟絶伦有乐工取西河长命女加减节奏颇有新声未进内廷先歌於韦靑宅第靑令红红隔屏听之以小豆合数记其拍绐之云女弟子久歌此非新曲也隔屏奏之一声不失且云曲中有一声不稳今巳正之矣乐工大惊拜伏嗟叹不已寻诏入内庭宜春院宠泽隆异宫中号为记曲娘子即拜才人【脞说】

李益诗名早着征人歌一篇好事者画为图障回乐峰前沙似雪天下唱为歌曲【唐语林】

韩翃字君平有友人每将妙妓柳氏至其居窥韩所与往还皆名人必不久贫贱许配之未几韩从辟淄靑置柳都下三岁寄以词章台柳章台柳昔日靑靑今在否纵使长条似旧垂也应攀折他人手柳答以词杨柳枝芳菲节可恨年年赠离别一夜随风忽报秋纵使君来岂堪折後为番将沙叱利所刼有虞候许俊诈取得之诏归韩【太平广记】

韦蟾字隐珪下杜人亷问鄂州罢还宾客祖饯蟾书文选句云悲莫悲兮生别离登山临水送将归以牋毫授宾从请续其句逡巡有伎泫然起曰某不才不敢染翰欲口占两句韦大惊异随令念曰武昌无限新栽柳不见杨花扑面飞座客无不嘉叹韦令唱作杨柳枝词【唐诗纪事】

太和中文宗於内殿看牡丹翘足凭阑忽吟舒元舆牡丹赋云坼者如语含者如咽俯者如愁仰者如悦吟罢方省元舆词不觉叹息良久泣下沾襟时有宫人沈阿翘者为舞何满子调声风态率皆宛转曲罢赐金臂环即问其从来翘曰妾本吴元济之伎女元济败因以声得为宫人俄遂进白玉方响云本元济所与也光明皎洁可照十数步犀槌即响犀也方物有声乃响应其中焉架则云檀香也文彩若云霞之状芳馥着人弥月不散制度精妙非中国所有因令阿翘奏凉州曲音韵淸越听者无不凄然谓之天上乐乃选内人与阿翘为弟子焉【杜阳杂编】

开成中高锴知举内出霓裳羽衣曲赋太学创置石经诗进士复试诗赋自此始也【卢氏杂说】

京师景德寺东廊三学院壁间题云明月斜秋风冷今夜故人来不来敎人立尽梧桐影相传吕洞宾题也【庚溪诗话】

大梁景德寺峨眉院壁间有吕洞宾题字寺僧相传以为顷时有蜀僧号峨眉道者戒律甚严不下席者二十年一日有布衣靑裘昂然一伟人来与语良久期以明年是日复相见於此愿少见待也明年是日日方午道人沐浴端坐而逝至暮伟人果来问道者安在曰亡矣伟人叹息良久忽不见明日见数语於堂侧壁间絶高处其语云落日斜西风冷幽人今夜来不来敎人立尽梧桐影字画飞动如翔鸾舞凤非世间笔也【竹坡诗话】如梦令小石调曲有传自庄宗者有传自吕僊者庄宗於宫中掘得石刻名曰古记复取调中二字为名曰如梦令所谓如梦如梦残月落花烟重是也不知先曾有一阕云尝记溪亭日暮沉醉不知归路兴尽欲回舟误入藕花深处争渡争渡惊起一行鸥鹭传是吕僊之曲别刻又云无名氏作非吕僊也张宗端寓以新词曰比梅近选以庄宗曾宴桃源深洞又名曰宴桃源【古今词谱】解红相传为吕仙作余考解红为和鲁公歌童其词曰百戏罢五音淸解红一曲新敎成两个瑶池小仙子此时夺却拓枝名鲁公自制曲也按解红舞衣紫绯绣襦银带戴花凤冠五代时饰焉有吕仙在唐季预为此腔耶【物外清音】

司空图隐王官谷自目为耐辱居士豫为冢棺遇胜日引客坐圹中赋诗词徘徊不巳客或难之则曰君何不广也生死一致吾宁暂游此中哉每岁时祠祷歌舞与闾里耆老相乐有酒泉子词云买得杏花十载归来方始坼假山西畔药栏东满枝红旋开旋落旋成空白髪多情人更惜黄昏把酒祝东风且从容【唐诗纪事】

凡写迷离之况者止须述景如小牎斜日到芭蕉半牀斜月疎钟後不言愁而愁自见因思韩致光空楼雁一声远屏灯半灭巳足色悲凉何必又赘眉山正愁絶耶觉首篇时复见残灯和烟坠金穗如此结句更自含情无限【词筌】

韩偓小字冬郎父瞻李义山同门也偓尝即席为诗相送义山喜赠之有十岁裁诗走马成及雏凤清於老凤声句其生查子二首风致过人【唐诗纪事】

韩冬郎浣溪纱絶非和鲁公之嫁名者亦以香蘝名词【全芳备俎】

温庭筠旧名岐以鸡声茅店月人迹板桥霜句知名才思敏捷入试日凡八义手而八韵成多为邻舖假手沈询知贡举别施一席试之或曰潜救八人矣词有金荃集盖取其香而软也【北梦琐言】

宣宗爱唱菩萨蛮令狐綯假温庭筠手撰二十阕以进戒勿泄而遽言於人且曰中书堂内坐将军以讥其无学也由是疎之【乐府纪闻】

赵崇祚花间集载温飞卿菩萨蛮甚多合之吕鹏尊前集不下二十阕【古今词话】

温飞卿才思艳丽与李义山齐名号温李一日义山谓曰近得一联句远比赵公三十六年宰辅未有偶温曰何不云近同郭令二十四考中书宣宗尝赋诗上句用金步揺未有对遣索进士对之温乃以玉条脱续之宣宗赏焉又有药名白头翁温以苍耳子为对他皆类此宣宗好微行遇於逆旅温不识龙顔傲然诘之曰公非长史司马之流帝曰非也得非六参簿尉之类帝曰非也後谪为方城尉最善鼓琴吹笛云有丝即弹有孔即吹不必柯亭?桐也着乾子不传有握兰集金荃集汉南真稾【唐诗纪事】

温李齐名或谓温不如李徒以温多香蘝之词耳然亦有彼此互胜者李七夕诗云清漏渐移相望久微云未接过来迟温七夕词云苏小横塘过桂楫未应淸浅隔牵牛皆妙於荒唐事说得真实李隋宫诗云玉玺不缘归日角锦帆应是到天涯温春江花月夜诗云十幅锦帆风力满连天展尽金芙蓉虽竭力描写豪奢不及李语能状无涯之态至其结句云地下若逢陈後主岂宜重问後庭花温云後主荒宫有晓莺飞来只隔西江水则温语含蓄多矣【诗话又编】

薛昭纬恃才傲物每入朝省弄笏而行旁若无人好唱浣溪纱词知举後有一门生辞归乡里临岐献规曰侍郎重德某乃受恩尔後请不弄笏与唱浣溪纱幸甚时人以为至言【北梦琐言】

宣宗制泰边陲曲【杜阳杂编】

唐昭宗宫人作巫山一段云二首或以为昭宗作二首各一体比旧调用六字句换头而第二首结句换韵【尊前集】乾宁三年昭宗次华州韩建迎归郡中帝郁郁不乐每登城西齐云楼远望明年秋制菩萨蛮词云登楼遥望秦宫殿茫茫只见双飞燕渭水一条流千山与万丘远烟笼碧树陌上行人去何处是英雄迎侬归故宫【中朝故事】徐昌图唐人冬景木兰花一词缛丽可爱今入草堂之选然莫知为唐人也【词品】

尊前集有徐昌图临江仙河传二首俱唐音也按昌图为肃宗时进士至宋太宗时世次遥遥而必欲屈之为博士以列於宋人不可解也或云是两人【古今词话】

仄韵絶句唐人以入乐府谓之阿那曲女郎姚月华歌二首即手拂银瓶秋水冷烟柳曈曨鹊飞去也其夫北游感其词而归【古今词谱】

太平广记载妖女一词云五原分袂真吴越燕拆莺离芳草歇年少烟花处处春北邙空恨淸秋月其词亦佳【词品】

郑继超遇田参军赠妓曰妙香留数年告别歌北邙月送酒明日偕过北邙化狐而去【洞微志】

唐中涓宿宫妓馆见童子捧酒核导三人至皆古衣冠相谓曰崔常侍来何迟俄一人至有离别意共联四句为字字双曲牀头锦衾斑复斑架上朱衣殷复殷空庭明月闲复闲夜长路远山复山【才鬼录】

贾人女裴玉娥善筝与黄损有婚姻约损赠词云无所愿愿作乐中筝得近佳人纤手子砑罗裙上放娇声便死也为荣後为吕用之刼归第赖胡僧神术复归损词内七言二句本唐崔怀宝诗多有以此词为崔作者【诗余广选】门外猧儿吠知是萧郎至剗韈下香阶寃家今夜醉扶得入罗帏不肯脱罗衣醉则从他醉还胜独睡时此唐人词也前辈谓读此可悟诗法或以问韩子苍子苍曰只是转折多耳且如喜其至是一转也而苦其今夜醉又是一转入罗纬是一转矣而不肯脱罗衣又是一转後二句自家开释又是一转直是赋尽醉公子也【怀古录】东都防河卒於濬汴日得一石刻有词无调摭词中四字名之曰鱼游春水敎坊倚声歌之词云秦楼东风里燕子还来寻旧垒余寒犹峭红日薄侵罗绮嫩草方抽碧玉簪媚柳轻拂黄金橤莺啭上林鱼游春水几曲阑干徧倚又是一番新桃李佳人应怪归迟梅妆泪洗凤箫声絶无归雁望断淸波无双鲤云山万重寸心千里凡八十九字而风花莺燕动植之物曲尽此唐人语也【词苑】

宣和间掘地得石刻一词唐人作也本无名後人名之为後庭宴云千里故乡十年华屋乱魂飞过屏山簇眼重眉褪不胜春菱花知我销香玉双双燕子归来应解笑人幽独断歌零舞遗恨淸江曲万树绿低迷一庭红扑簌【词苑】

长命西河女羽调曲亦名薄命女唐五言体云云送关西雨风传渭北秋孤灯燃客梦寒杵捣乡愁和凝有长短句云天欲晓宫漏穿花声缭绕牎里星光少冷霞寒侵帐额残月光沉树杪梦断锦闱空悄悄强起愁眉小力崇词格者当不取诗体也【乐府解题】

政和中京师有姥入内敎歌传得禁中撷芳词一名摘红英张尚书帅成都日人竞歌之却於前段记得年时共伊曾摘其下添忆忆忆三字换头落句燕儿来也又无消息於下添得得得三字撷芳擅芳禁中园名【太平乐府】满江红仙吕宫曲敎坊记有此名唐人冥音录所载上江虹即此彭芳远有平声词【古今词谱】

七言八句与七言四句见诸歌曲者今止小秦王瑞鹧鸪耳瑞鹧鸪犹依字易歌若小秦王必杂以虚声乃可歌也【苕溪渔隐】

唐词多述本意有调无题如临江仙赋水媛江妃也天仙子赋天台仙子也河渎神赋祠庙也小重山赋宫词也思越人赋西子也有谓此亦词之末端者唐人因调而制词故命名多属本意後人塡词以从调故赋咏可离原唱也【沈际飞】

唐人歌词皆七言而异其调渭城曲为阳关三叠杨柳枝复为添声采莲竹枝当日遂有排调如竹枝女儿年少举棹同声附和用韵接拍不仅杂以虚声也【古今词谱】唐人曲调皆有词有声而大曲又有艳有趋有乱词者其歌诗也声者若羊吾夷伊那何之类也艳在曲之前趋与乱在曲之後亦犹吴声西曲前有和後有送也【词品】诗至晩唐五季气格卑陋千家一律而长短句独精巧高丽後世莫及此事之不可晓者【陆游】

当开元盛日王之涣高适王昌龄词句流播旗亭而李白菩萨蛮等词亦被之歌曲逮及花间兰畹香蔹金荃作者日盛古诗之於乐府律诗之於词分镳并辔非有後先有谓诗降而词以词为诗之余者殆非通论【玉茗堂选花间集序】

御选历代诗余卷一百十二








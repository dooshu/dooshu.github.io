○三游洞序

平淮西之明年冬，予自江州司马授忠州刺史，微之自通州司马授虢州长史。莹铟年春，各祗命之郡，与知退偕行。三月十日，参会於夷陵。翌日，微之反棹送予至下牢戍。又翌日，将别未忍，引舟上下者久之。酒酣，闻石间泉声，因舍棹进策，步入缺岸。初见石如叠如削，其怪者如引臂如垂幢，次见泉如泻如洒，其奇者如悬练如不绝线。遂相与维舟岩下，率仆夫芟芜刈翳，梯危缒滑，休而复上者凡四五焉。仰睇俯察，绝无人迹，但水石相薄，磷磷凿凿，跳珠溅玉，惊动耳目。自未讫戌，爱不能去。俄而峡山昏黑，云破月出，光气含吐，互相明灭，晶荧玲珑，象生其中，虽有敏口，不能名状。既而通夕不寐，迨旦将去，怜奇惜别，且叹且言。知退曰：“斯境胜绝，天地间其有几乎？如之何俯通津，绵岁代，寂寥委，罕有到者乎？”予曰：“借此喻彼，可为长太息者，岂独是哉！岂独是哉！”微之曰：“诚哉是言！矧吾人难相逢，斯境不易得，今两偶於是，得无述乎？请各赋古调诗二十韵，书於石壁。”仍命予序而纪之。又以吾三人始游，故以为“三游洞”。洞在峡州上二十里北峰下两岸相间。欲将来好事者知，故备书其事。


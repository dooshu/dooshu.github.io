【开善寺法会诗】

栖乌（广弘明集云。明本作鸟。）犹未翔。命驾出山庄。诘屈登马岭。回互入羊肠。稍看原蔼蔼。渐见岫苍苍。落星埋远树。新雾起朝阳。阴池宿早雁。寒风催夜霜。兹地信闲（《类聚》作开。）寂。清旷惟道场。玉树琉（广弘明集云。宋、元、明本作琉。）璃水。羽帐郁金床。紫柱珊瑚地。神幢明月□。（本集作当。）牵萝下石磴。攀桂陟松梁。涧斜日欲隐。烟生楼半藏。千祀终何迈。百代归我皇。神功照不极。睿镜湛无方。法轮明暗室。（《类聚》作智日。）慧海渡（广弘明集云。宋、元、宫本作度。）慈航。尘根久未洗。希沾垂露光。（○广弘明集三十。《诗纪》六十六。）


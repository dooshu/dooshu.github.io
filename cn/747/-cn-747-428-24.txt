○送窦秀才序

曩岁忝西掖舍人，与秀才同官游，朝赴玉墀，夕下金阙，於今二十年矣。今复左迁僻地，羁旅信安。不期东游，邂逅相遇，而能倍年下礼，论旧加敬，实高标雅裁，为邦家之光。故怀袖雄文，予得兴咏；长途逸足，予将企望。而殿中侍御史范阳卢公，聿来监州，持我文柄，解简书之畏，当翰林主人，来者饮德，挹之不竭，啸歌攸同。迨兹中冬，将尽厚意，不虞作别，况予之与名辈者乎！如何选舟，告我行迈。罗郭之下，谷川可厉，枯桑械而不知有风，暮天ㄙ而且欲飞雪。此时以长年，其悲怀哉，曷日相会哉？


87　急就篇老復丁之意


急就篇「長樂無極老復丁」，顔氏解爲「蠲其子孫之役」，非也，即參同契所謂「老翁復丁壯」。【原注】朱文公詩：「自慶樽前老復丁。」黄庭經亦有此三字。

【集證】羅願記急就章後云：「顔注以慈姓爲祖於宣慈惠和之才子，審姓爲出於審曲面勢者，名『忠敬』與『愛君』而必以爲慕趙盾、鬻拳，解距虚即蛩蛩，以『檻車膠』爲膠人之目，謂『老復丁』爲蠲其子孫之役，亦不皆是。」

【元圻案】書録解題神仙類：「周易參同契三卷，後漢上虞魏伯陽撰。其書因易以言養生，後世言修鍊者祖之。」〇參同契「二土全功」章：「老翁復丁壯，老嫗成姹女。」又「明辨邪正」章：「能存能亡，長樂無憂。」〇朱子次亭字韻呈秀野丈兼簡王宰詩：「人言洞裏春長在，自慶樽前老復丁。」






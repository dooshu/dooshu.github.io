游次公


次公字子明，号西池，建安人。范成大帅桂林，以文章见知，参内幕。曾为安仁令。淳熙十四年，通判汀州。

贺新郎

宫词

暖霭浮晴籞。锁垂杨、笼池罩阁，万丝千缕。池上晓光分宿雾，日近群芳易吐。寻并蒂、阑干凝伫。不信钗头飞凤去，但宝刀、被妾还留住。天一笑，万花妒。

阿娇正好金屋贮。甚西风、易得萧疏，扇鸾尘土。一自昭阳扃玉户，墙角土花无数。况多病、情伤幽素。别殿时闻箫鼓奏，望红云、冉冉知何处。天尺五，去无路。

卜算子

风雨送人来，风雨留人住。草草杯柈半话别离，风雨催人去。

泪眼不曾晴，眉黛愁还聚。明日相思莫上楼，楼上多风雨。

满江红

云接苍梧，山莽莽、春浮泽国。江水涨、洞庭相近，渐惊空阔。江燕飘飘身似梦，江花草草春如客。望渔村、樵市隔平林，寒烟色。

方寸乱，成丝结。离别近，先愁绝。便满篷风雨，橹声孤急。白髮论心湖海暮，清樽照影沧浪窄。看明年、天际下归舟，应先识。

贺新郎

月夜

斗柄回秋律。素蟾飞、冰霜万里，满川金碧。得月偏多何处是，惟有桥南第一。正野迥、西风寒寂。丹桂婆娑疏影在，想微瑕、未累千金璧。河汉远，澹无迹。知

君有句酬佳夕。尽高歌、胡床自倚，露氵专珠溢。坐到参横星欲暗，隐隐天低似笠。但络纬、悲啼催织。吟咏凄凉翻有恨，谅知音、人远空追忆。谁为置，郑庄驿。

满江红

丹青阁

一舸归来，何太晚、鬓丝如织。谩欢息、凄凉往事，尽成陈迹。山迫暮烟浮紫翠，溪摇寒浪翻金碧。看长虹、渴饮下青冥，危栏湿。

谁可住，烟萝侧。俗士驾，当回勒。伴岩扃，须是碧云仙客。风月已供无尽藏，溪山更衍清凉国。恨谪仙、苏二不曾来，无人说。








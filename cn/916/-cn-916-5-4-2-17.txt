【代古诗】

〖一作拟客从远方来。〗

客从远方来。赠我鹄（《白帖》作鹤。《御览》、合璧事类同。）文绫。贮以相思箧。缄以同心绳。裁为亲身服。著以俱（《御览》作便。）寝兴。别来经年岁。欢心不同凌。泻（玉台作写。）酒置井中。谁能辨斗升。合如杯中水。谁能判淄渑。（○玉台（新咏三。《诗纪》四十九。又《白帖》二引绫一韵。《御览》四百七十八引绫、兴二韵。合璧事类外集六十四作谢灵运。引绫一韵。）


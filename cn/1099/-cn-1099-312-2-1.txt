○條陳南糧缺乏事宜疏 【 嘉靖四十五年】

竊惟　留都重地、所資以守衞者、軍士也、軍士之所資以無恐者、足食也、總計各衞官軍俸糧、除放折色外、每歲月糧及行糧等項、共該放米八十餘萬石、及准戶部歲派倉糧、除折色外、實在派本色米九十萬石、以入數准放數。無甚贏餘即使升合無欠。僅足支放。奈何各該有司習為怠緩徵運不前、或人戶既納而任積猾侵欺。或司府起批。而任解頭行運。遂使逋負歲多、倉儲日少、即如嘉靖二十八年以前、在倉米二百八十七萬石有零、見今在倉米不過一百三十萬石有零而巳、如遇水旱輸納不時、不知何以應之。若不設法嚴催、未免臨渴掘井、無及于事、咎將誰歸、此其勢甚急、所宜亟處者也。再照倉塲積弊、其端不一、一半在司、一半在倉、大要歇家指稱打點。以弊生弊而挾騙解糧人戶糧解希圖插和、而買求在官人役。臣奉　勑書除姦革弊、謹條為六事　上請

一嚴法守、以振偷惰、竊照南糧之與北運、同一軍需急務也、各省北運、依期完兌而南糧拖欠獨多者。以人情習慣。官吏亦視為可緩。不與北運同也。伏蒙　皇上勑命總督、許其參究、節該當事之臣、申明事例可謂嚴矣、而延緩如故、臣以為猶未得其要也、夫催徵之要有三一曰及時臣聞先年本色糧米、俱于冬收之時、年裏開納、今有司直待徵完北運。纔徵南糧。巳是二三月矣。斯時也。人心巳懈閭閻亦空。欲一一完辦。其將能乎。合無通行各省、將北運南糧、一齊催足待正二月間北運起兌時、責令部南糧官一齊起解、限以日程、不許時刻違誤催徵既早。心志自一。此與後時而徵者。功相萬也。二曰專課夫臣之所職者、專在糧儲。其所以課有司者。亦惟錢糧一節為重。糧完者。他事在所可畧。糧欠者。他善亦所不取。何也、所謂良有司者。以催科為第一務也。所謂善催科者。非必嚴刑刻法但盡心稽考無使姦頑拖欠。積猾侵欺。而課自然完矣。故錢糧不完。而謂別有政績。無是理也。即以江西一省論之、異時逋賦甚多、今安得此人自今任左參議黃正色四十三年管事以來、夙夜奉公、立法詳密、遂使該年通省錢糧、升合無欠。雖四十一四十二兩年積負、催解一清。且其為政民自樂輸平易近民無事苛刻所謂善催科之效此其驗矣合無今後總督舉劾專以錢糧為主。不得借名他善。曲為庇護。則人知趨向而事有專功。亦庶乎其一助也。三曰賞罰。今舉劾雖行。但人情久玩。須於舉劾之外。再加賞罰。使盡職者得以久任而成功。闒茸者。不得僥倖而苟免。故管糧之官、如黃正色者、最宜久任。但恐其資望既深。遷轉在邇。且其守巳潔白。臣所熟知、乞徑擢本省參政、再任數年、吏習民安。成功可必。其諸有司錢糧不完者、陞遷不得離任　行取不得起送。考滿不得給繇。有故違者、許部院指名參　奏、如此則人各為其身而輸納者爭先矣。以上三者。所謂操得其要。法守振而偷惰自起者也。

一議本折。以權盈縮。查得南京各衛月糧、每歲二月十月放折色銀、每石五錢、其餘十箇月、俱放本色米、米有貴賤、貴時值銀六錢以上、賤時不滿四錢、今見在倉米數不過一百三十餘萬石、僅彀一年七箇月之食、可謂窘矣、當稍存之。以備緩急。而該部庫銀、因江西四十三年改折、稍有餘積、宜除原放兩箇月折色外、於市價米賤時、不拘月分、再放一箇月、或兩箇月折色、則軍既利矣、多放兩箇月折色于軍。則省兩箇月本色在倉。每年計米十四五萬石、俟二三年後、庫銀放盡、倉米有餘。卻將本色量徵折色再放。且收其腳價之餘、作正支銷。如此則官民兩利、權縮為盈。可以少資缺乏。此與舊時改折借支坐耗倉粟事體。殊不同也。再照各處地方連歲水荒、其以前拖欠、勢難蠲免、然民力既竭、部運頗艱。合無姑准徵折色、仍分別道里遠近。酌量地方財力。湖廣江西除四十三年以後、徵本色外自四十二年前准徵折色每石六錢、浙江南直隸除四十一年以後、徵本色外、自四十年以前、准徵折色、每石銀六錢、用力輕省、理當易完、於催科之內。而寓撫字之仁。徵解既便而百姓亦霑朝廷寬恤之恩矣。

一省倉塲。以便輸納。查得南京戶部志內開載、　國初南京倉庾不過數處、宣德以後、增置漸多、見有三十五處、雜水次、遠近不同、糧解上納腳價、計里出錢。往往貪得附近倉廒。每被吏書誆騙。近雖行掣籤之例、巳為至公。但掣著遠倉、勞費如故。看得見在倉米、不過一百三十餘萬石、每年所入約與出等。無甚贏餘。大槩所貯、常不能過二三百萬石。總計三十五倉共廒五百九十座、約容米五百七十八萬石、廒數准米數。常有大半空閒。謂宜將最遠倉廒。若府軍衛倉、府軍右衞東倉、府軍後衞倉、金吾後衞、東西南三倉、神策衛龍驤衞二倉、共八處、暫作空閒廒分。尚有烏龍潭等近水倉二十七處、計廒四百二十六座、約容米四百二十萬石、收貯有餘。其於糧解上納。頗為便益。再照廒倉數多、不時倒塌、歲歲修理、大耗公帑、而軍夫困於力役。隨脩隨壞。致使有米之廒、經雨浥爛。無米之廒。空費財力。兩衣補一尚有可用若將空下八倉軍夫。均派見貯倉分。協助工力。則修理自然堅固。於公費亦為節縮。仍行吏部將所空八倉官員、不必銓設。又與近日裁革冗員之例相合。盖一舉而有三益矣。

一處水兌。以恤繁役。查得舊例、每年自五月起、至九月止、該水兌五箇月、就船放支、務足三十萬石之數、省下篩曬蓆竹驢腳、每石加耗米三斗、通計三十萬石。共耗米九萬石、作正支放。民不加賦而官得餘米此儲政之長策也。但逓年水兌常不及時。以四十四年論之、纔兌六萬石有零而巳。所以然者。其故何哉水兌之與倉收。同一糧也。計其所費相等。民始樂輸。今倉收每石加耗八升。即有篩曬蓆竹驢腳之費、或不過二斗四五升。而水兌之耗。至于三斗。此民之不便一也。水兌之初就船免篩。糧解因此插和糠粃。於是不免上灘而篩矣。利害甚明米一上灘。雨水淋漓。上無覆盖。下多草滋。又無墻垣遮蔽。地方無藉。乘機竊取。場囤腳夫。暗地虧損。糧長防守。晝夜不給。此民之不便二也。合無自今以後、水兌耗米、每石量减五升。灘場所在、為築墻垣、起盖門樓、以通出入。囤基添磚砌高二尺。又量建造廒屋。使便堆積。其費俱於折蓆銀內動支。再照舊時水兌倉米。原無分別。惟以五月至九月為水兌月分。南直隸限四月。浙江限五月。江西限六月、七月。近題　准分別水兌倉米為二項、又臣議欲早徵、與北運齊解。則當於舊限各早一月。其係原泒水兌而遲誤者。不拘月分。仍發水次兌放。舊例於水兌到時、該部臨時、差司官二員監兌。今宜改委主事一員。專管其事。於京倉中分撥官攢四名、併撥空閒倉分軍斗四十名。廵候答應。如此則既得寬减。又免他虞。糧長之趨水兌。自踊躍而爭先矣

一减罪贖。以恤民艱。竊照浙直江湖連年水荒、糧解過江過湖、勞苦萬狀、其違　欽定洪限者、例應問罪、固法之不可廢、但查見行事例每五百石以上者、問有力罪一名、五百石以下者、問稍有力罪一名、雜項豆草布疋准米數折筭多者、令其報名、再科前罪、以致解戶輸納既完、復為罪繫、殊為可憫、自今以後宜除再科之例。一批一人者、照批問罪、不得重科。一批數人者、止問批頭一二名。不得逐名通科。復論其違限年月之久。近久者照例問罪。近者更加寬减。如此則既不廢法而亦不為民病矣。

一專委任。以便責成。看得倉場作弊、俱是官攢歇家、腳夫軍斗等項。雖有部院嚴禁、勢遠難察。至於逐日身臨其事。耳聞目見。隨時禁革者。惟在于司属監收之官。正統初止設四員、以後漸增至八員、一年一換、因本部差用不敷、或令帶管別差、夫一年一換。則更替不常、因循苟且、而監視欠出納稽覈之詳。帶管別差。則查點不時弊端滋起、而糧解有需索俟候之苦。謂宜减省二員、止存六員、以本部劄管日起、直至陞郎中管司印時方行更替。或即行吏部註選如管後湖主事之例、仍於所管倉分、適中去處置買官房。關防出入。其費皆於變賣蓆竹銀內動支。如此。則法守畫一。人難矢?見避。尤為得宜。及查景泰三年令南京各倉場監督官收放糧草、如有託故回家、致官攢人等狥私作獘者。照闒茸事例。起送吏部。合無許臣及本部查果有前項事情者、照例參送。如此則法令既嚴。職守自舉其官攢人役。通同糧解。插和糠粃。及一切諸弊。可不勞而坐革矣


卷八十三

钦定四库全书

御选历代诗余卷八十三目录【起一百四字至一百五字】

拜星月慢【又一体】

周邦彦

周密

南浦【又一体】

周邦彦

安公子【又一体】

晁补之

看花回【又一体】

赵彦端

绮寮怨

周邦彦

赵文

王学文

赏南枝

曾巩

绮罗香【又一体】

史逹祖

陈允平

王沂孙【三首】

张炎

张盘

张翥

潇湘逢故人慢【又一体】

王安礼

钱应金

西湖月【又一体】

黄子行

送入我门来【又一体】

胡浩然

百宜娇

吕渭老

更漏子【又一体】

杜安世

望南云慢

沈公述

惜余欢【又一体】

黄庭坚

西河

周邦彦

花发沁园春

王诜

前调【又一体】

刘圻父

解连环

周邦彦

凉州令【又一体】

欧阳修

张大烈

合欢带【又一体】

柳永

前调【又一体】

杜安世

南浦【又一体】

程垓

史逹祖

前调【又一体】

王沂孙【二首】

张炎

张翥

陶宗仪

泛清波摘徧【又一体】

晏几道

秋霁【又一体】

胡浩然

史逹祖

吴文英

周密

二郎神【又一体】

徐伸

吴潜

赵以夫【二首】

吴文英

楼采

汤恢

尉迟杯【又一体】

周邦彦

吴文英

无名氏

尹公远

前调【又一体】

贺铸

西河【又一体】

周邦彦

辛弃疾

杨泽民

吴文英

陈允平

张炎

御选历代诗余卷八十三目录

钦定四库全书

御选历代诗余卷八十三【起一百四字至一百五字】

司经局洗马掌局事兼翰林院修撰加二级【臣】王奕清奉旨校刋

拜星月慢

【又一体双调一百四字或无慢字星或作新】

拜星月慢　　　　　　　　　　周邦彦

夜色催更清尘收露小市幽坊月暗竹槛灯牎识秋娘庭院笑相遇似觉琼林玉树相倚?日明霞光烂水盼兰情緫平生稀见　画图中旧识春风面谁知道自到瑶台畔眷恋雨润云温苦金风吹散念荒寒寄宿无人馆重门闭败壁秋虫叹怎奈何一缕相思隔溪山不断

前调　　　　　　　　　　　　周　密

腻叶隂清孤花香冷迤逦芳洲春换薄酒孤吟怅相如游倦想人在絮幕香帘凝望误认几许烟樯风幔芳草天涯负华堂双燕　记箫声淡月棃花院砑红笺漫写

东风怨一夜落红啼鴂唤河桥吟徧荡归心又过江南岸清宵梦远逐飞花乱几千万丝缕垂杨系春愁不断南浦

【又一体双调一百四字】

南浦　　　　　　　　　　　　周邦彦

浅带一帆风向晚来扁舟稳下南浦迢递阻潇湘蘅皋迥斜檥蕙兰汀渚危樯影里断云点点遥天暮菡萏里风偷送清香时时微度　吾家旧有簪缨甚顿作天涯经岁羇旅羌管怎知情烟波上黄昏万斛愁绪无言对月晧彩千里人何处恨无凤翼身只待而今飞将归去安公子

【又一体双调一百四字】

安公子【送四弟官无为】　　　　　　　　晁补之

柳老荷花尽夜来霜落平湖净征鴈横天鸥舞乱鱼游清镜又还是当年我向江南兴移画船深渚蒹葭映对半篙碧水满眼青山魂凝　一番伤华鬓放歌狂饮犹堪逞水驿孤帆明夜事此懽重省梦回处池塘春草愁难整宦情与归思终朝竞记他年相访认取斜川三径看花回

【又一体双调一百四字】

看花回　　　　　　　　　　　赵彦端

端有恨留春无计花飞何速槛外青青翠竹镇高节凌云清隂常足春寒风袂带雨穿牎如利镞催处处燕巧莺慵几声鈎輈叫云木　看波面垂杨蘸绿最好是风梳烟沐隂重薰帘未卷正泛乳新芽香飘清馥新诗惠我开卷醒然欣再读叹词章过人华丽掷地胜如金玉绮寮怨

【双调一百四字】

绮寮怨　　　　　　　　　　　周邦彦

上马人扶残醉晓风吹未醒映水曲翠瓦朱檐垂杨里乍见津亭当时曾题败壁蛛丝罩淡墨苔晕青念去来岁月如流徘徊久叹息愁思盈　去去倦寻路程江陵旧事何曾再问杨琼旧曲凄清敛愁黛与谁听尊前故人如在想念我最关情何须渭城歌声未尽处先泪零

前调　　　　　　　　　　　　赵　文

绦阙珠宫何处碧梧双凤唫为底事一落人间轻题破隐韵天音当时点云滴雨匆匆处误墨沾素襟算人间最苦多情争知道天上情更深　世事似晴又隂罗襦甲帐回头一梦难寻虎啸嶔护遗迹尚如今斜阳落花流水吹紫宇澹成林霜空月明天风响环佩飞翠禽

前调　　　　　　　　　　　　王学文

忽忽东风又老冷云吹晚隂疎帘下茶鼎孤烟断桥外梅豆千林江南庾郎憔悴睡未醒病酒愁怎禁倚阑干一扇凉风看平地落花如雪深　千曲囊中古琴平泉金谷不堪旧事重寻当日登临都化作梦销沉元龙丘坟无恙谁唤起共论心哀歌怨吟问何似啼鸟枝上音赏南枝

【双调一百四字】

赏南枝　　　　　　　　　　　曾　巩

暮冬天地闭正柔木冻折瑞雪飘飞对景见南岭梅露几点清雅容姿丹染萼玉缀枝又岂是一阳有私大抵化工独许使占却先时　霜威莫苦禁持此花根性想羣卉争知贵用在和羮三春里不管绿是红非攀赏处宜酒卮醉捻嗅幽香更奇倚阑仗何人去嘱羌管休吹绮罗香

【又一体双调一百四字】

绮罗香【春雨】　　　　　　　　　史逹祖

做冷欺花将烟困柳千里偷催春暮尽日冥迷愁里欲飞还住惊粉重蝶宿西园喜泥润燕归南浦最妨他佳约风流钿车不到杜陵路　沈沈江上望极还被春潮晚急难寻官渡隐约遥峯和泪谢娘眉妩临断岸新緑生时是落红带愁流处记当日门掩棃花翦灯深夜语

前调【秋雨】　　　　　　　　　　陈允平

鴈宇苍寒蛩疏翠冷又是凄凉时候小揭珠帘衣润唾花罗绉洗晓露独立衰荷遡归燕尚栖残柳想黄华羞涩东篱断无新句到重九　孤檠清梦易觉肠断唐昌旧曲声迷宫漏滴入愁心秋似玉楼人痩烟槛外催落梧桐带西风乱捎鸳甃记画帘灯影沉沉共栽春夜韭

前调【红叶二首】　　　　　　　　　　王沂孙

玉杵余丹金刀剩彩重染吴江孤树几点朱铅几度怨啼秋暮惊旧梦绿鬓轻雕诉新恨绦唇微注最堪怜同拂新霜绣蓉一镜晚妆妒　千林揺落渐少何事西风老色争妍如许二月残花空误小车山路重认取流水荒沟怕犹有寄情芳语但凄凉秋苑斜阳冷枝留醉舞

前调　　　　　　　　　　　　王沂孙

夜滴研朱晨妆试酒寒树偷分春艶赋冷吴江一片试霜犹浅惊汉殿绦点初凝认隋苑彩枝重翦问仙丹链熟何迟少年色换已秋晚　疎枝频撼暮雨消得西风几度舞衣吹断绿水荒沟终是赋情人远空一似零落桃花又等闲误他刘阮且留取闲写幽情石阑三四片

前调　　　　　　　　　　　　王沂孙

屋角疎星庭隂暗水犹记藏鸦新树试折棃花行入小阑深处听粉片簌簌飘堦有人在夜牎无语料如今门掩孤灯画屛尘满断肠句　佳期浑似流水还见梧桐几叶轻敲朱户一派秋声应做两边愁绪江路远归鴈无凭写绣笺倩谁持去漫无聊犹掩芳尊醉聼秋夜雨

前调【红叶】　　　　　　　　　　张　炎

万里飞霜千林落木寒艳不招眷妒枫冷吴江独客又吟愁句正船檥流水孤村似花绕斜阳归路甚荒沟一片凄凉载情不去载愁去　长安谁问倦旅羞见衰颜借酒飘零如许漫倚新妆不入洛阳花谱为回风起舞尊前尽化作断霞千缕记隂隂緑徧江南夜牎听暗雨

前调【渔浦有感】　　　　　　　　　　张　盘

浦月窥檐松泉漱枕屛里吴山何处暗粉疎红依旧为谁匀注都贪了燕约莺期更闲却柳烟花雨纵十分春到邮亭赋怀应是断肠句　青青原上荠麦还被东风无赖翻成离绪望极天西惟有陇云江树斜照带一缕新愁尽分付暮潮归去步闲堦待卜心期落花空细数

前调【雨中舟次洹上】　　　　　　　　　张　翥

燕子梁深秋千院冷半湿垂杨烟缕怯试春衫长恨踏青期阻梅子後余润留寒藕花外嫩凉销暑渐惊他秋老梧桐萧萧金井断蛩暮　熏篝须待被暖催雪新词未稳重寻笙谱水阁云牎縂是惯从经处曾信有客里关河又怎禁夜深风雨一声声滴在疎篷做成情味苦潇湘逢故人慢

【又一体双调一百四字】

潇湘逢故人慢【初夏】　　　　　　王安礼

薰风微动方榴花弄色萱草成窝翠帏敞轻罗试氷簟初展几尺湘波疎檐广厦称潇湘一枕南柯引多少梦魂归绪洞庭雨棹烟蓑　惊回处闲昼永更时时燕雏莺友相过正绿影婆娑况庭有幽花池有新荷青梅煮酒幸随分赢取高歌功名事到头终在岁华忍负清和

前调【山庄秋集】　　　　　　　　　　钱应金

深秋村落夸青菱香熟素芋甜和擘紫蟹蒸黄雀知巳团聚笑语婆娑浓烟淡雪翦湘湖几尺渔蓑纵消受白苹红蓼生平未免情多　空怀古时悱恻十年来可偿文债诗魔叹世路蹉跎恐心费参熊眉费松螺风期阔絶喜今夕重话云窝寒潭月皎然见底问君不醉如何西湖月

【又一体双调一百四字】

西湖月【探梅】　　　　　　　　　黄子行

初弦月挂林梢又一度西园探梅消息粉墙朱户苔枝露蕊淡匀轻饰玉儿应有恨为怅望东昏相记忆便解佩飞入云堦长伴此花倾国　还嗟痩损幽人记立马攀条倚阑横笛少年风味拈花弄蕊爱香怜色扬州何逊在试点染吟笺留醉墨漫赢得疎影寒牎夜深孤寂送入我门来

【又一体双调一百四字调始胡浩然除夕一词後人复有少一字者次入前卷故以此为又一体也】

送入我门来【除夕】　　　　　　　胡浩然

荼垒安扉灵馗挂户神傩裂竹轰雷动念流光四序式周回须知今岁今宵尽似顿觉明年明日催向今夕是处迎春送腊罗绮筵开　今古偏同此夜贤愚共添一岁贵贱仍偕互祝遐龄山海固难摧石崇富贵籛铿夀更潘岳仪容子建才仗东风尽力一齐吹送入此门来百宜娇

【双调一百四字与眉妩别名百宜娇者不同】

百宜娇　　　　　　　　　　　吕渭老

隙月垂箆乱蛩催织秋晚嫩凉庭户燕拂帘旌鼠窥牎网寂寂飞萤来去金铺镇掩漫记得花时南浦约重阳茰糁菊英小楼遥夜歌舞　银烛暗佳期细数帘幙渐西风午牎秋雨叶底翻红水面皱碧灯火裁缝砧杵登高望极正雾锁官槐归路定须将宝马钿车访吹箫侣更漏子

【又一体双调一百四字】

更漏子　　　　　　　　　　　杜安世

庭远途程算万山千水路入神京暖日春郊緑柳红杏香迳舞燕流莺客馆悄悄闲庭堪惹旧恨深有多少驰驱蓦岭涉水枉废身心　思想厚利高名漫惹得忧烦枉度浮生幸有青松白云深洞清闲且乐昇平长是宦游羁思别离泪满襟望江乡踪迹旧游题书尚自分明望南云慢

【双调一百四字】

望南云慢　　　　　　　　　　沈公述

木叶轻飞乍雨歇亭皋帘卷秋光阑隈砌角绽拒霜几处?深浅红芳应恨开时晚伴翠菊风前竝香晓来寒露嫩脸低凝似带啼妆　堪伤记得佳人当时怨别盈腮泪粉行行而今最苦奈千里身心两处凄凉感物成消黯念旧欢空劳寸肠月斜残漏梦断孤帏一枕思量惜余欢

【又一体双调一百四字】

惜余欢　　　　　　　　　　　黄庭坚

四时美景正年少赏心频启东合芳酒载盈车喜朋侣簪盍杯觯交飞劝酬互献正酣饮醉主公陈榻坐来争奈玉山未颓兴寻巫峡　歌阑旋烧绦蜡况漏转铜壶烟断香鸭犹整醉中花借纎手重揷相将扶上金鞍騕褭碾春焙愿少延欢洽未须归去重寻艳歌更留时霎西河

【河或作湖三叠一百四字】

西河　　　　　　　　　　　　周邦彦

长安道潇洒西风时起尘埃车马晚游行灞陵烟水乱鸦栖鸟夕阳中参差霜树相倚　到此际愁如苇冷落关河千里追思唐汉昔繁华断碑残记未央宫阙巳成灰终南依旧浓翠　对此景无限愁思遶天涯秋蟾如水转使客情如醉想当时万古雄名尽作往来人凄凉事

花发沁园春

【双调一百五字】

花发沁园春　　　　　　　　　王　诜

帝里春归早先妆点皇家池馆园林雏莺未迁燕子乍归时节戏弄晴隂琼楼朱阁恰正在柳曲花心翠袖艶衣凭阑干惯问弦管新音　此际相携宴赏纵行乐随处芳树遥岑桃腮杏脸嫩英万叶千枝緑浅红深轻风煦日泛暗香长满衣襟洞户醉归访笙歌晚来云海沉沉

前调【又一体呈史沧洲】　　　　　　　　刘圻父

换谱伊凉选歌燕赵一番乐事重起花新笑靥柳软纎腰济楚衆芳围里年年佳会长是傍清明天气正魏紫衣染天香蜀妆红破春睡　一簇猩罗凤翠徧东园西城点检芳事铃斋吏散昼馆人稀几阕管弦清脆人生适意流转共风光游戏到遇景取次成欢怎教良夜休醉

解连环

【双调一百五字解连环本庄子语国策秦遗齐连环使解之以周邦彦词遂以名调】

解连环　　　　　　　　　　　周邦彦

怨怀谁托嗟情人断絶信音辽邈纵妙手能解连环似风散雨收雾轻云薄燕子楼空暗尘锁一牀弦索想移根换叶尽是旧时手种红药　汀洲渐生杜若料舟依岸曲人在天角记得当日音书把闲语闲言待緫烧却水驿春回望寄我江南梅萼?今生对花对酒为伊泪落

凉州令

【又一体双调一百五字】

凉州令　　　　　　　　　　　欧阳修

翠树芳条颭的的裙腰初染佳人携手弄芳菲绿隂红影共展双纹簟插花照影窥鸾监只恐芳容减不堪零落春晚青苔雨後深红点　一去门闲掩重来却寻朱槛离离秋实弄轻霜娇红脉脉似见臙脂脸人非事往眉空敛谁把佳期赚芳心只愿长依旧春风更放明年艳

前调【榴花次欧阳永叔韵】　　　　　　　　张大烈

风动柔枝颭朶朶猩红新染玉手摘来斜揷鬓翠鬟疑烧赤耀臙脂簟来回顾影明金监惊惜娇姿减那堪阵阵飘颻妒花风鲜红飞点　翡翠重门掩燕子哺雏画槛结来秀实缀芳条朱英丹绽如面微酡脸新子离离胎内敛恐被多情赚怎得月令闰朱明留驻韶华观丽艳

合欢带

【又一体双调一百五字】

合欢带　　　　　　　　　　　柳　永

身材儿早是妖娆算举措实难描一个肌肤浑似玉更都来占了千娇妍歌艳舞莺惭巧舌柳妒纎腰自相逢便觉韩娥价减飞燕声销　桃花零落溪水潺湲重寻仙径非遥莫道千金酬一笑便明珠万斛须邀檀郎幸有凌云词赋掷果丰标况当年便好相携凤楼深处吹箫

前调【又一体】　　　　　　　　　　杜安世

楼台高下玲珑鬬芳树绿隂浓芍药孤栖香艳晚见樱桃万颗初红巢喧乳燕珠帘镂曳满户香风罩纱帏象牀屏枕昼眠才似朦胧　起来无语更兼慵念分明往事成空被你厌厌牵系我怪纎腰绣带寛?春来早是分飞两处长恨西东到如今扇移明月簟铺寒浪与谁同

南浦

【又一体双调一百五字】

南浦　　　　　　　　　　　　程　垓

金鸭嬾熏香向晚来春酲一枕无绪浓緑涨瑶牎东风外吹尽乱红飞絮无言竚立断肠惟有流莺语碧云欲暮空惆怅韶华一时虚度　追思旧日心情记题叶西楼吹花南浦老去觉懽疎伤春恨都付断云残雨黄昏院落问谁犹在凭阑处可堪杜宇空只解声声催他春去

前调　　　　　　　　　　　　史逹祖

玉树晓飞香待倩他和愁点破妆镜轻嫩一天春平白地都护雨昏烟暝幽花露湿定应独把阑干凭谢屐未蜡安排共文鸳重游芳径　年来梦雨扬州怕事随歌残情趁云冷娇盼隔东风无人会莺燕暗中心性深盟纵约尽同晴雨全无定海棠梦在相思过西园秋千红影

前调【又一体】　　　　　　　　　　王沂孙

柳外碧连天漾翠纹渐平低蘸云影应是雪初消巴山路蛾眉乍窥清镜緑痕无际几番飘荡江南恨弄波素韤至甚处空把落红流尽　何时橘里蓴乡泛一舸翻然东风归兴孤梦遶沧浪苹花岸漠漠雨昏烟暝连筒接缕故溪深掩柴门静只愁双燕衔春去拂破蓝光千顷

前调【春水】　　　　　　　　　　王沂孙

柳下碧粼粼认麴尘乍生色嫩如染清溜满银塘东风细参差縠纹初徧别君南浦翠眉曾照波痕浅再来涨绿迷旧处添却残红几片　蒲萄过雨新痕正拍拍轻鸥翩翩小燕帘影蘸楼隂芳流去应有泪珠千点沧浪一舸断魂重唱苹花怨采香幽径鸳鸯睡谁道湔裙人远

前调　　　　　　　　　　　　张　炎

波暖緑鳞鳞燕飞来好是苏堤才晓鱼没浪痕圆流红去翻唤东风难埽荒桥断浦柳隂撑出扁舟小回首池塘青欲徧絶似梦中芳草　和云流出空山甚年年净洗花香不了新緑乍生时孤村路犹忆那回曾到余情渺渺茂林觞咏如今悄前度刘郎归去後溪上碧桃多少

前调【檥舟南浦】　　　　　　　　　　张　翥

花落楚江流过西山雨涨渔村无路双桨载愁来苹沙外惟有盟鸥相觑春波碧草送君曾是伤情处依旧朝云飞画栋秋满鹤汀鳬渚　斜阳三两人家看青旗影里炊烟一缕素被夜深船凄凉听还似西风湓浦征鸿去尽梦回明月生烟树如此山川无限恨都付一尊怀古

前调　　　　　　　　　　　　陶宗仪

如此好溪山羡云屏九叠波影涵素暖翠隔红尘空明里着我扁舟容与高歌鼓枻鸥边常是寻盟去头白江南看不了何况几番风雨　画图依约天开荡清晖另有越中真趣孤啸拓篷牎幽情远都在酒瓢茶具水葓揺晚月明一笛潮生浦欲问渔郎无恙否回首武陵何许

泛清波摘徧

【又一体双调一百五字】

泛清波摘徧　　　　　　　　　晏几道

催花雨小着柳风柔都似去年时候好露红烟緑尽有狂情鬬春早长安道秋千影里丝管声中谁放艳阳轻过了倦客登临暗惜光隂恨多少　楚天渺归思正如乱云短梦未成芳草空把吴霜鬓华自悲清晓帝城杳双凤旧约渐虚孤鸿後期难到且趁朝花夜月翠尊频倒

秋霁

【又一体双调一百五字此调始於胡浩然因前有少字者故列为又一体一名春霁一名平湖秋月】

秋霁　　　　　　　　　　　　胡浩然

虹影侵堦乍雨歇长空万里凝碧孤鹜高飞落霞相映远状水乡秋色黯然望极动人无限愁如织又听得云外数声新鴈正嘹呖　当此暗想画阁轻抛杳然殊无些个消息漏声稀银屛冷落那堪残月照牎白衣带顿寛犹阻隔算此情苦除非宋玉风流共怀伤感有谁知得

前调　　　　　　　　　　　　史逹祖

江水苍苍望倦柳愁荷共感秋色废阁先凉古帘空暮鴈程最嫌风力故园信息爱渠入眼南山碧念上国谁是鱠鲈江汉未归客　还又岁晚痩骨临风夜闻秋声吹动岑寂露蛩悲清灯冷屋繙书愁上鬓毛白年少俊游浑断得但可怜处无奈冉冉惊魂采香南浦翦梅烟驿

前调【赋云麓水园长桥】　　　　　　　　吴文英

一水盈盈汉影隔游尘净洗寒绿秋沐平烟日回西照乍惊饮虹天北彩兰翠馥锦云直下花成屋试纵目空际醉来风露跨黄鹄　追想缥缈钓雪松江恍然烟蓑秋梦重续问何如临池脍玉扁舟空檥洞庭宿也胜饮湘然楚竹夜久人悄玉妃唤月归来挂笙声里水宫六六

前调【秋日游西湖】　　　　　　　　　周　密

重到西泠记芳园载酒画舸横笛水曲芙蓉渚边鸥鹭依依似旧相识年华易失断桥几换垂杨色漫自惜愁损庾郎双鬓点华白　残蛩露草怨蝶飞花转眼西风又成陈迹叹如今才踈量减尊前孤负醉吟笔欲寄远情秋水隔旧游空在凭高望极斜阳乱山浮紫暮云凝碧

二郎神

【又一体双调一百五字亦名十二郎】

二郎神　　　　　　　　　　　徐　伸

闷来弹鹊又搅碎一帘花影漫试着春衫还思纎手熏彻金猊烬冷动是愁端如何向但怪得新来多病嗟旧日沈腰而今潘鬓怎堪临镜　重省别时泪渍罗襟犹凝料为我厌厌日高慵起长托春酲未醒鴈足不来马蹄难去门掩一庭芳景空竚立尽日阑干倚徧昼长人静

前调　　　　　　　　　　　　吴　潜

小楼向晚正柳鎻一城烟雨记十里吴山绣帘朱户曾学宫词内舞浪逐东风无人管但脉脉岁移年度嗟往事未尘新愁还织恁堪重诉　凝竚问春何事飞红飘絮纵度曲秦川旧家都去谁寄音书说与野草凄迷暮云沉黯浑自替人无绪珠泪滴应把寸肠万结夜帷深处

前调【次陈惟道韵】　　　　　　　　　赵以夫

野塘暗碧渐点点翠钿明镜想昼永珠帘人闲金屋时倚妆台照影睡起阑干凝思处漫数尽归鸦栖暝知月下莺黄云边蛾緑为谁重整　曾倩鴈传鹊报心期罕定奈柳絮浮云桃花流水长是参差不并莫怨春归莫愁柘老蚕巳三眠将醒肠断句枉费丹青漠漠水遥烟冥

前调　　　　　　　　　　　　赵以夫

一江绿净算閲尽燕鸿来去便系日?长修蟾斧妙教驻韶华未许白白红红多少态问底事东皇无语但碧草淡烟落花流水不堪回竚　晴雨陡寒乍热清隂庭户任诗卷抛荒棋枰休务寂寞风帘舞絮我酌君斟我词君唱谁似卿卿箫史?酩酊断送春归恰好听鸠呼妇

前调【吴江垂虹桥亭】　　　　　　　　　吴文英

素天际水浪拍碎冻云不凝记晓叶题霜秋灯吟雨曾系长桥过艇又是宾鸿重来後猛赋得归期才定嗟绣鸭解言香鲈堪钓尚庐人境　幽兴争如共载越娥妆镜念倦客依然貂裘茸帽重向松江照影酹酒苍茫倚歌平远亭上玉虹腰冷迎醉面暮雪飞花几点黛愁山暝

前调　　　　　　　　　　　　楼　采

露牀转玉唤睡醒緑云梳晓正倦立银屏新寛衣带生怯轻寒料峭闷絶相思无人问但怨入墙隂啼鸟叹露屋锁春晴风喧昼柳轻梅小　人悄日长漫忆秋千嬉笑怅烬冷鑪熏花深莺静帘箔微红醉袅带结留诗粉痕销帊情远窃香年少凝恨极尽日凭高目断淡烟芳草

前调【用徐干臣韵】　　　　　　　　　汤　恢

琐牎睡起闲竚立海棠花影记翠楫银塘红牙金缕杯泛棃花冻冷燕子衔来相思字道玉痩不禁春病应蝶粉半销鸦云斜坠暗尘侵镜　还省香痕碧唾春衫都凝悄一似荼蘼玉肌翠被消得东风唤醒青杏单衣杨花小扇闲却晚春风景最苦是蝴蝶盈盈弄晚一帘风静

尉迟杯

【又一体双调一百五字】

尉迟杯　　　　　　　　　　　周邦彦

隋堤路渐日晚密霭生深树隂隂淡月笼沙还宿河桥深处无情画舸都不管烟波隔前浦等行人醉拥重衾载将离恨归去　因思旧客京华长偎傍疎林小槛欢聚冶叶倡条俱相识仍惯见珠歌翠舞如今向渔村水驿夜如岁焚香独自语有何人念我无聊梦魂凝想鸳侣

前调【赋杨公小蓬莱】　　　　　　　　　吴文英

垂杨迳洞钥启时遣流莺迎涓涓暗谷流红应有缃桃千顷临池笑靥春色满铜华弄妆影记年时试酒湖隂褪花曾采新杏　蛛牎绣网玄经才石砚开匳雨润云凝小小蓬莱香一掬愁不到朱娇翠靓清尊伴人间永日断琴和棋声竹露冷笑从前醉卧红尘不知仙在人境

前调　　　　　　　　　　　　无名氏

岁云暮叹光隂冉冉能几许江梅尚怯余寒长安信音犹阻东风无据凭阑久欲去还凝竚忆溪边月底徘徊暗香疎影朱户　朝来冻解霜销南枝上香英数点微露把酒看花无言有泪还是那时情绪花依旧晨妆何处漫赢得花前愁千缕尽高楼画角频吹任教纷纷飞素

前调【题卢古溪响碧琴所】　　　　　　　　尹公远

冰弦语在竹树院落深深处当年野草闲花何许浮云飞絮征鸿至止纵汗漫游人远回顾迟琼楼五色帘开唤醒玄鹤飞舞　何事梦断湖山尚九里松声八月潮怒三十年余台池清泪不为花奴羯鼓想天上羣仙老矣甚比似人间更愁苦倩画阑留住西风莫教吹入云去

前调【又一体】　　　　　　　　　　贺　铸

胜游地信东吴絶景饶佳丽平湖底见层岚凉月下闻清吹人如浓李泛衿袂香润苹风起喜凌波素韤逢迎领略当歌深意　鄂君被双鸳绮垂杨?夷犹画舲相檥宝瑟弦调明珠佩委回首碧云千里归鸿後芳音如寄念怀系青鬓今无几枉分将镜里华年付与楼前流水

西河

【又一体三叠一百五字】

西河【金陵怀古】　　　　　　　　　　周邦彦

佳丽地南朝盛事谁记山围故国遶清江髻鬟对起怒涛寂寞打孤城风樯遥度天际　断崖树犹倒倚莫愁艇子曾系空余旧迹郁苍苍雾沈半垒夜深月过女墙来伤心东望淮水　酒旗戏鼓甚处市想依稀王谢邻里燕子不知何世向寻常巷陌人家相对如说兴亡斜阳里

前调【送钱仲耕移守婺州】　　　　　　　　辛弃疾

西江水道是西江人泪无情却解送行人月明千里从今日日倚高楼伤心烟树如荠　会君难别君易草草不如人意十年着破绣衣茸种成桃李问君可是厌承明东方鼓吹千骑　对梅花更消一醉看明年调鼎风味老大自怜憔悴过吾庐定有幽人相问岁晚渊明归来未

前调【岳阳次周美成韵】　　　　　　　　杨泽民

形胜地岳阳事见图记因山峭拔耸孤城画楼涌起楚吴巨泽坼东南惊涛浮动空际　半天楼阁翠倚玉人凤舸难系空余细草没章华但存故垒二妃祠宇隔黄陵精魂遥接云水　蟹鱼橘柚渐上市是当年屈宋乡里别有老仙高世袖青蛇屡入都无人对惟有枯松城南里

前调【登花园】　　　　　　　　　　吴文英

春乍霁清涟画舫融泄螺云万叠黯凝秋黛蛾照水漫将西子比西湖溪边人更多丽　步危径攀艳蕊掬霞到手红碎青蛇细折小回廊去天半咫画阑入暮起东风棋声吹下人世　海棠藉雨半绣地残寒退初卸罗绮除酒消春何计向沙头更续斜阳一醉双玉杯和流花洗

前调【金陵怀古次周美成韵】　　　　　　　陈允平

形胜地西陵往事重记溶溶王气满东南英雄间起凤游何处古台空长江缥缈无际　石头城上试倚吴襟楚带如系乌衣巷陌几斜阳燕闲旧垒後庭玉树委歌尘凄凉遗恨流水　买花问酒锦绣市醉新亭芳草千里梦醒觉非今世对三山半落青天数点白鹭飞来西风里

前调　　　　　　　　　　　　张　炎

花最盛西湖曾泛烟艇闹红深处小秦筝断桥夜饮鸳鸯水宿不知寒如今翻被惊醒　那时事都倦省阑干来此间凭是谁分得半机云恍疑画锦想当飞燕皱裙时舞盘微堕珠粉　软波不翦素练浄碧盈盈移下秋影醉里玉书难认且脱巾露髪飘然乘兴一叶浮香天外冷

御选历代诗余卷八十三








丰

四章，二章章三句，二章章四句


首章讲：妇人绝所期之男子，既而悔之，故作此。曰：





子之丰兮，俟我乎巷兮。悔予不送兮！

子之容貌丰满可观，尝俟我于门外之巷，固有心于予矣。何予乃有异志而不之送也？自今思之，欲亲子之丰而不可得矣，甚悔予昔之不送兮！

二章讲同。





子之昌兮，俟我乎堂兮。悔予不将兮！

盛壮也。将，即送也。

三章讲：然要之何必于悔哉？





衣锦褧衣，裳锦褧裳。

以予之衣锦而加之褧衣，裳锦而加之褧裳，其服饰盛备如此。





叔兮伯兮，驾予与行。

吾知叔兮伯兮，睹我之服饰，必有慕悦于我者。岂无驾车以迎我，而偕行者乎？我虽失子之丰也，而未尝无丰者矣。

四章讲同。





裳锦褧裳，衣锦褧衣。叔兮伯兮，驾予与归。

夫既悔其不送之人，又冀其驾予之人。若此妇人，可谓淫纵无极矣，何无羞恶之心若是哉？






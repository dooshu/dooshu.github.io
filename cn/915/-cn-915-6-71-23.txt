◇太后为亲属举哀议

若至尊自应举哀外族於朝堂，是也。自若不举哀，唯应从太后远出朝堂。未喻其礼，谓从举哀之礼。自中朝迄於中兴，朝廷已粗有常仪。至尊为内族於东堂举哀，则三省从临；为外族及大臣於朝堂举哀，则八座丞郎从临。至尊之奉太后，即率朝臣之仪，又尽家人之礼。二三情敬，实兼参臣子。今不应自举哀者，谓应从太后临於式乾殿，太后位西面东向，至尊位北面南向。（《通典》八十一：「褚太后为从弟举哀。」尚书王彪之议。）


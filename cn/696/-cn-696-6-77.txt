送徐闇公省试金陵


草草群公卿，饱食滥高位。
皇舆正忧虞，此辈日游戏。
所以徒步者，凛然思大义。
徐生挺英姿，夭矫青云器。
读书尚疏通，下笔自弘肆。
每负苍生忧，慨然渭滨事。
瞠目笑腐儒，支离守文字。
暖昧甲乙科，荒唐有司试。
常使至尊叹，萧条想骐骥。
近来稍不羁，非无异人至。
上书或拜官，徵召遣为吏。
天下方抒怀，盈庭犹诟詈。
夫君愤更深，酒间时涕泗。
未闻王佐才，尚与经生类。
格斗惨中原，江淮见烽燧。
涂炭悲蒸黎，崎岖二元帅。
空传犄角谋，独怜澄清志。
不识老布衣，可共云台议。
资格久拘牵，变通良不易。
岂作声价时，阽危难坐视。
劝君一黾勉，应举何足愧。
新建与威宁，风云从此始。
当其未贵时，庸人笑狂稚。
我思闻鸡人，中夜长假寐。





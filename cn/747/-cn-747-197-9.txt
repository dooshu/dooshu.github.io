○答员半千书

张评事至，辱惠书及诗。把玩无厌，如有叙，上言离恨，下勖交情，笃以猛风乾苏之谈，弥以骤雨湿薪之喻。虽闻义则徙，道存於起予；而似人失伦，事均乎玩物。借如诚说，盖足下之不知言；倘或剧谈，岂吾人之所仰望？

夫鲲之为鱼也。潜碧海，泳沧流，沈鳃於勃海之中，掉尾乎风涛之下，而濠鱼井鲋，自以为可得而齐焉。鹏之为鸟也，刷毛羽，恣饮啄，戢翼於天地之间，宛颈乎江海之畔，而双凫乘雁，自以为可得而亵焉。及其化羽垂天，抟风九万，振鳞横海，击水三千，宁肯借翰於抢榆，假力於在藻，资江滨涓流之水，待堀果扬尘之风哉？故张子房之达人也，击水抟风之适焉？朱买臣之屈已也，戢翼沈鳃之致焉。足下雅得古人之致，不乏先贤之遇，自守庄筌，无婴魏网。亦宁不知在藻抢榆之力，非击水抟风之助哉？而词旨殷勤，深所未谕；盍言尔志，岂若是乎？

夫人生百年，物理千变，名利宠辱之形立矣，爱憎毁誉之迹生焉。其有道在则尊，德成而上。幽贞为虚白之室，静默为太元之门。知轩冕是傥来，悟荣华非力致。苟斯道之不坠，亦何患乎无成？而欲图侥幸於权重之交，养声誉於众多之口，所以杨朱徘徊於岐路，阮籍怵惕於穷途。嗟乎！霜往露来，岁寒不待；山高河广，离会无时。桂树寒花，公子去而忘返；松岩春草，王孙游以不归。去矣员生，远离隔矣；音尘不嗣，情其劳矣；畏途穷谷，静躁殊矣。惠而好我，无密尔音。


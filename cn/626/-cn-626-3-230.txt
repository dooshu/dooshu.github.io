周纪善是修七首

【寓言】

阴阳分昼夜，轮运浩无穷。

时物更代谢，孰知玄化工。

人生如梦寐，即寤永成空。

幽观衰荣朕，往复迈旋逢。

鄙夫昧达识，眇然随所终。

贤豪关世运，用舍合中庸。

进由吾大道，退厉吾清风。

载歌紫芝曲，不愧商山翁。

【长安古意】

长安二月三月时，千门万户春风吹。

绮构瑶台高照耀，香车宝马并驱驰。

驱驰照耀皆豪贵，九棘三槐夹三市。

鼎食钟鸣将相家，朱帘绣柱王侯第。

王孙公子盛繁华，山珍海错弃泥沙。

银鞍斜度官沟柳，丹毂横移上苑花。

花红柳绿春明媚，娇鸟乱啼花雨细。

琼宫锦殿傍云开，鼍鼓龙箫震天起。

美人内屋艳神仙，铅华炫转春争妍。

烨烨珠屏交彩幄，隐隐罗帏分玳筵。

兰肴桂酒芬芳发，象筋瑶杯光彩彻。

翠釜金罍不暂停，雕盘玉碗纷成列。

回瞻复道接龙甍，都城佳气正氤氲。

双龙绛阙凌青汉，九凤红楼彻紫云。

紫云翠雾碧烟空，文窗藻槛何玲珑。

流莺独绕昭阳殿，芳草深迷长乐宫。

汉代中兴富名将，百战功成心益壮。

闲来赌酒聚欢娱。意气相排不相让。

半酣径上宝钗楼，赤阑四面俯皇州。

一群粉黛成歌舞，千种风流坐劝酬。

楼前两两鸳鸯度，楼下双双凤凰举。

鸣榼背解玉纤轻，弄色凝情羞不语。

就中心事可谁同，平明扶上玉花骢。

自言百世无衰老，自谓千载长英雄。

可怜光景留难住，秋风一夕生庭树。

歌亭寂寞荒草寒，舞榭萧条残叶暮。

昨日红颜美少年，今朝潦倒那能数。

将军舍外无人过，廷尉门前堪雀罗。

吁嗟盛时不复作，金茎铜狄随消磨。

君不见广成山中白云宿，安期海上颜如玉。

轩辕已驾鼎湖云，汉武终归茂陵麓。

别来倏忽三千年，海水几度桑田绿？

【画龙歌】

云如车轮风如马，雷鼓砰訇电旗奓。

其中踊跃何尔为，无乃蜿蜒作霖者。

古来善画此者谁？叶翁所画称最奇。

笔端挥洒绝相似，亦有风云雷电随。

大梁徐公生卓荦，自少以来深好学。

挥毫洒墨运天机，鬼泣神愁日光薄。

斯须缟素腾真龙，莽苍直夺造化工。

恍如列缺引霹雳，欻若巽二驱丰隆。

枯木槎牙头角露，鳞拂雪花骇成怒。

划然威掣海门开，劲望层空欲飞去。

我时见画心胆豪，拔剑起舞翻绒袍。

波涛万顷东溟阔，瘴烟千丈南衡高。

嗟哉徐公天相尔，后恐无继前无比。

酒酣神气益洒然，白日风云窗户起。

为君一作画龙歌，雷风激烈云嵯峨。

鱼虾混处不可久，龙兮龙兮奈尔何！

【一壶酒歌】

一壶之酒三四客，阁暖炉红窗月白。

围炉把酒但饮之，须臾相顾皆春色。

酒亦何美，意亦何长？

人生百年内，嘉会不可常。

且乐今夕同徜徉。

飞霜落尽衡阳树，哀鸿叫下潇湘浦。

潇湘浦，九疑云隔苍梧路。

帝子香魂招不来，空余竹上啼痕处。

放歌一曲壮心悲，天涯漂泊我何为！

明当径度禾川水，却望庐陵山翠归。

【商妇怨】

作木莫作桑树枝，作女莫作商人妻。

桑枝岁岁苦攀折，商妇年年感离别。

桑枝折尽犹解抽，人老岂有重青头。

强龙猛虎皆可执，其奈夫婿心难留。

朔风吹江浪如屋，柁楼嘈嘈行色促。

望杀苍天哀愤深，目断云山泪成掬。

何能化作樯头燕，到处飞飞得相见。

何能化作帆上风，千里万里长相从。

爷娘嫁我初何意，但道商人每多利。

门前宴集尽舆马，篚筐聘来足珠翠。

岂知今日遇分张，舆马珠翠看无光。

月悬别恨秋宵永，花挠离思春昼长。

妾心岂学道傍柳，朝朝暮暮千人手。

妾心岂学空中云，变易随时情何有。

妾心可似南山石，雨打霜侵只如昔。

更看岁晚不归来，化作南山一拳石。

【桑妇谣】

采桑妇，朝朝暮暮南园路，山入宁论晴与雨。

蚕盛愁桑稀，蚕衰恐姑怒。

大眠起来忙更忙，寝食不遑儿不顾。

年年养蚕多茧丝，身上到头无一缕。

小半输官大半卖，缲织未成先有主。

可怜寸寸手中过，竟作何人袄衫去。

采尽桑叶空留树，树下青青长麻苎。

山鸡角角终日啼，桑椹渐红春雨住。

妾尚无襦夫少裤。

【牧童谣】

远牧牛，朝出东溪溪上头。

溪头草短牛不住，直过水南芳草洲。

脱衣渡水随牛去，黄芦飒飒风和雨。

老鸦乱啼野羊走，绝谷无人惊四顾。

寒藤枯木暮山苍，同伴相呼归又忙。

石棱割脚茅割耳，身上无有干衣裳。

却思昨日西边好，旷坂平原尽丰草。

短蓑一卧午风轻，长笛三吹夕阳早。


钱惟演　无题三首

误语成疑意已伤，春山低斂翠眉长。

鄂君绣被朝犹掩，荀令薰炉冷自香。

有恨岂因燕凤去，无言宁为息侯亡。

合欢不验丁香结，只得凄凉对烛房。

钱惟演

钱惟演　无题三首

耿耿寒灯照醉罗，看朱成碧意如何。

虎头辟恶无妨枕，犀角凉心更待磨。

惟有幽兰啼月露，可将尺素託云波。

山屏六曲归来夜，祇恐重投折齿梭。

钱惟演

钱惟演　无题三首

香歇环沉无限猜，春阴浓淡画帘开。

有时盘马看犹懒，尽日投壶笑未回。

蝶怨岂能重传粉，雉娇疑待更求媒。

啼粧不治金翘闇，肠断温郎玉照台。

钱惟演


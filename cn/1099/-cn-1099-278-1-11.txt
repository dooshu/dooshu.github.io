○與梁鳴泉中丞論民兵 【 州縣民壯】

再承賦役之教、仰見我公洞悉政本、體察民情久久行之、營田有效、迯亡可復東土人得更生矣、阻撓者各西東則惟公所行、又何患焉、此外有民壯快手二役。往時皆備州縣用所以盜賊方行刼。有司應捕人巳至其所盜無逸去。而民有保賴。近以團操轉班各司供役、遂與有司若不相干涉然。一有盜發。有司徒坐視無柰何。此亦所養非所用也。往在河南見崔文敏公。論古今捕盜之政謂古刺史兵馬皆在其手欲用即用應機不失故弭盜為易今之民兵。所司皆不得用。總操者限於後時。急湏者苦於無人。此盜賊所以充斥也。老成之見。令人可長思。所願我公俯察此情。王伯安之勦賊皆以民壯也使民兵州縣得用。然後可責以弭盜。不然百姓徒供疣贅之兵。官府全無爪牙之衛、恐非所以綏靖地方也

皇明經世文編卷之二百七十八終








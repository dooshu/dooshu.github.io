○沈之泰

沈之泰，字鲁瞻，余姚人，弱冠通二十一史。忠孝内结，同邑孙嘉绩、邵之詹、吕章成、邵以贯，皆与为执友。乙酉，恩贡第一。鲁王时，为中书舍人。江上败，之泰郁郁不得志。

里中人持其阴事，谓入海朝鲁王，系会城狱。海道王天锡欲出之，之泰不可，言：“蹈海固夙志，得死无恨。”在狱赋诗，临尽，神气暇适。

先是，有菜佣负臣室逋，痛掠，以之泰救，解。至是，佣在武林，职纳馔食，将刑前一日，泣语之泰曰：“吾为君子后事。”乞其尸埋之。妻吴氏，家居，闻之叹息。顷，讣至矣，将收家属，吴氏曰：“吾吏部日倪沈公子妇，日铸吴公孙也。不可以辱。”立自缢。弟之益，以兄故逃禅，间还家展墓，邻里无识其面者，后之泰三十余年死。


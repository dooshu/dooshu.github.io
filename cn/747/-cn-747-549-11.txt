○谢许受王用男人事物状

某官某乙。

右，今日品官唐国珍到臣宅，奉宣进止，缘臣与王用撰《神道碑文》，令臣领受用男沼所与臣马一匹并鞍衔及白玉腰带一条者。臣才识浅薄，词艺荒芜，所撰碑文，不能备尽事迹。圣恩宏奖，特令中使宣谕，并令臣受领人事物等。承命震悚，再欣再跃，无任荣忭之至。谨附状陈谢以闻。谨状。


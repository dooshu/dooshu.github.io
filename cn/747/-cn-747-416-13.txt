○贺张献恭破贼表

臣某言：今月中使某至，伏蒙圣恩，宣示山南西道节度使检校工部尚书张献恭所奏露布，破岷州吐蕃十万馀众，生擒百馀人，并获牛马，及烧焚贼仓库，甲仗并尽者。伏以吐蕃背恩负约，屡扰边陲，恶稔祸盈，自招丧败。圣谋潜运，克捷相仍，自秋以来，制胜非一。顷则收功朔北，今又献凯山南，皆陛下指授规模，克期进取。遂令衔命之将，感义之徒，服顺争先，奉词掩袭。未鼓而收城垒，既战而歼寇戎，策备火攻，威同电扫。回军乘胜，又破枯川，杀获追擒，不可胜数。啸聚之党，今已戮除，噍类之馀，自当殄灭，廓清右地，计日可期。斯实皇威远覃，睿略先定，动罔遗策，举必有功。臣谬践台陛，亲承睿算，无任踊跃之至。


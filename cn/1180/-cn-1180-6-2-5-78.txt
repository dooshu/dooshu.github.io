与王敬所言关防棍徒假借


近来河路奸人，动称寒家赍送米物，诓骗骚扰，屡惩不止。仆今在旅寓，朝夕饔飧之费，悉以薄俸易之，旅易旅用，不能为终岁之计。况家素贫困，老父母在堂，尚须微禄寄养，岂复有余积给充宦资乎！凡言此者，悉妄也。顾不知者，难以户晓。今僭刻一信牌，给付各往过紧要官司收执，以便诘验。假公威重，照别纸所开诸处，分给禁约，取具收结缴查。如有犯者，仍望即置之重法，以全仆曲廉小节。恃爱琐琐，统惟垂亮。






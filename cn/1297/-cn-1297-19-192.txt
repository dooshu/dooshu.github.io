杂占乌情第一百九十二

出师之日，乌于军前逆飞者，征无功；在左则吉；在右则凶。逆军而作恶声「查查」者，大凶兆也。或从右发声和顺，自大将后而过左复声者，大兵有庆之兆也。乌及相呼「于」（一作子）者，吉也。乌于军前，一足卓立地者，进必（一作不）寇者。在枯卉上鸣者，凶。振迅疾飞，视顾周阵而不止者，前贼也。乌来牙旗上立者，急移营避之，其地不祥。乌立牙帐上作恶声者，有吏士潜谋逆，速搜验之，必得奸状。乌来鼓角上鸣者，将军、吏士心雄益奋也；器械上鸣者，即有战阵也；绕营而飞鸣者，所来之处贼兵至也。凡乌之来，大将别令一人候之。此皆能通天地鬼神之情者也。


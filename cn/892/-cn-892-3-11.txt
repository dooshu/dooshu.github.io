文集卷十一


赐大辽贺兴龙节人使瀛洲回程御筵口宣


元祐二年十二月二日

有敕：卿等已修旧好，复改北辕。虽候馆之少休，眷归途之尚邈。往颁燕俎，以示至怀。卷四二





相州赐大辽贺兴龙节使副御筵口宣


元祐二年十二月四日

有敕：卿等犯寒远道，弭节近邦。少休夙驾之劳，式示加笾之惠。服我宠数，以增使华。卷四二





相州赐大辽贺兴龙节使副却回御筵口宣


元祐二年十二月四日

有敕：卿等聘事告成，还车言迈，改辕北道，弭节近邦。眷言行役之劳，宜有燕私之宠。卷四二





赐大辽贺兴龙节人使射弓例物口宣


元祐二年十二月六日

有敕：卿等怀四方之志，挟五善之能。终日射侯，于是观礼。宜申宠锡，以佐宾欢。卷四二





班荆馆赐大辽贺兴龙节人使回程御筵口宣


元祐二年十二月六日

有敕：卿等已事言旋，改辕兹始，冒寒远涉，轸念良深。少憩近郊，复陈燕豆。卷四二





赐诸路臣寮春季银鞓兼抚问口宣


元祐二年十二月八日

有敕：卿等各竭乃心，久劳于外。属此寒凝之候，永惟绥驭之勤。式示眷存，往加劳问。卷四二





抚问知大名府冯京口宣


有敕：卿以元老，卧护北门。宽我顾忧，想劳绥御。属兹寒冱，益务保颐。卷四二





赐大辽贺兴龙节人使朝辞归驿酒果口宣


元祐二年十二月八日

有敕：卿等已事言旋，指期夙驾，岁寒远道，良用轸怀。宜有宠颁，以旌勤瘁。卷四二





赐大辽贺兴龙节人使班荆馆却回酒果口宣


元祐二年十二月十日

有敕：卿等聘事已成，征骖言迈。往饯于馆，以华其归。仍有宠颁，式昭厚眷。卷四二





班荆馆赐大辽贺正旦人使到阙酒果口宣


元祐二年十二月十日

有敕：卿等远修邻好，来会岁元。久涉道涂，少休郊馆。宜颁芳旨，以劳骖。卷四二





就驿赐大辽贺兴龙节人使宴口宣


元祐二年十二月十一日

有敕：佳辰纪庆，聘事告成；申敕臣邻，往就舍馆。同兹衎乐，服我惠慈。卷四二





就驿赐大辽贺兴龙节人使宴花酒果口宣


元祐二年十二月十一日

有敕：卿等远勤使传，来庆诞辰。临遣重臣，往颁燕俎。仍加宠锡，以示至怀。卷四二





赐大辽贺正旦使副银锣等口宣


元祐二年十二月十一日

有敕：卿等通两国之欢，不远千里；驱一乘之传，来庆三朝。宜有宠颁，以昭异眷。卷四二





相州赐大辽贺正旦人使却回御筵口宣


元祐二年十二月十四日

有敕：卿等复理归鞍，少休辅郡。念北辕之首路，犯西陆之余寒。往致恩勤，宜留燕衎。卷四二





赐大辽贺正旦人使却回雄州御筵口宣


元祐二年十二月十四日

有敕：卿等远勤邮传，冒涉冰霜。眷言往复之劳，已次封圻之上。宜颁嘉燕，以示至怀。卷四二





赐大辽贺兴龙节使副锣等口宣


元祐二年十二月十八日

有敕：卿等解骖授馆，方讲于邻欢。遣使劳来，宜敦于主礼。往加优锡，以示眷怀。卷四二





赐大辽贺正旦人使生饩口宣


元祐二年十二月二十四日

有敕：卿等邮传远勤，舍馆既定。宜敦主礼，以犒驭徒。往锡饩牵，少纾劳瘁。卷四二





送伴正旦使副沿路与贺北朝生辰并正旦使副相逢传宣抚问口宣


元祐二年十二月二十五日

有敕：卿等衔命出使，徂冬涉春。适寒苦之倍常，知勤劳之加旧。勉驱邮传，来造会朝。卷四二





赐大辽贺正旦入贺毕使副就驿酒果口宣


元祐二年十二月二十六日

有敕：卿等既觐阙庭，少安馆舍。宜行庆赐，以乐春朝。往致甘芳，式华觞豆。卷四二





赐大辽贺正旦入贺毕使副就驿御筵口宣


元祐二年十二月二十六日

有敕：卿等远抗使旃，来陈庆币。眷东风之协应，喜上日之同欢。宜就驿亭，往颁燕豆。卷四二





赐大辽贺正旦使副前一日内中酒果口宣


元祐二年十二月二十七日

有敕：方兴嗣岁，既饯余寒，喜邻好之笃修，念使华之少驻。式颁珍异，以示眷怀。卷四二





赐大辽贺正旦却回班荆馆御筵口宣


元祐二年十二月二十七日

有敕：卿等聘事既成，归途方启。言念改辕之始，少留帐饮之欢。往推恩勤，下及徒驭。卷四二





赐大辽贺正旦朝辞讫归驿御筵口宣


元祐二年十二月二十七日

有敕：卿等寓馆久勤，趋庭告去。不假壶觞之乐，曷为徒驭之华？服我恩私，少留宴衎。卷四二





赐大辽贺正旦朝辞讫归驿御筵酒果口宣


元祐二年十二月二十八日

有敕：卿等聘事告成，归车夙驾。属此寒凝之末，眷言往返之勤。锡此珍芳，以将宠遇。卷四二





赐大辽贺兴龙节人使雄州回程御筵口宣


元祐二年十二月二十八日

有敕：卿等聘事既成，归途尚邈。属此冰霜之候，眷言来往之勤。宜锡燕私，少纾行役。卷四二





赐大辽贺正旦使副春幡胜口宣


元祐二年十二月二十九日

有敕：剪刻之工，风俗惟旧，眷皇华之在馆，属春阳之肇新。宜有分颁，以增贲饰。卷四二





赐大辽贺正旦使副射弓例物口宣


元祐二年十二月二十九日

有敕：卿等出游禁籞，观艺射侯。弓矢既均，礼仪卒度。宜加宠锡，以侑燕欢。卷四二





瀛洲赐大辽贺正旦人使回程御筵口宣


元祐三年正月五日

有敕：卿等来修旧好，远冒初寒；涉历冬春，服勤邮传。示颁嘉燕，以答久劳。卷四二





赐宰相吕公著上第二表乞致仕不允批答口宣


元祐三年三月二十九日

有敕：朕以冲眇，垂拱仰成；卿以耇老，图任共政。无故而去，于义未安。卷四二





赐宰相吕公著乞致仕不允断来章批答口宣


元祐三年四月一日

有敕：卿望重缙绅，义均休戚。如左右手，可须臾离？虽屡形于恳词，必难移于朕意。卷四二





阁门赐新除守司空同平章军国事吕公著诰口宣


元祐三年四月七日

有敕：卿正位三公，具瞻多士。式资坐论，以副仰成。体朕眷怀，服此明命。卷四二





阁门赐新除宰相吕大防范纯仁诰口宣


元祐三年四月七日

有敕：朕稽参众庶，登用俊良，并建宰司，同升揆路。祗承明命，仰副眷怀。卷四二





赐新除尚书左仆射吕大防尚书右仆射范纯仁辞免恩命不允批答口宣


元祐三年四月十一日

有敕：卿望重缙绅，才兼文武。弼亮之选，中外同然。毋或固辞，以称朕意。卷四二





赐吕公著辞恩命上第二表不允断来章批答口宣


元祐三年四月十三日

有敕：卿以全德，式符具瞻，宜与师臣，共为民表。钦承明命，伫听嘉谟。卷四二





赐范纯仁吕大防辞恩命上第二表不允断来章批答口宣


元祐三年四月十三日

有敕：卿以宏材，久与大政。擢升宰辅，实慰具瞻。宜速拜嘉，毋烦谦避。卷四二





赐新除门下侍郎孙固辞免恩命不允断来章批答口宣


元祐三年四月十四日

有敕：卿金华元老，西枢旧臣，与政东台，实慰舆议。祗膺恩命，毋复固辞。卷四二





赐刘挚辞免恩命不允断来章批答口宣


元祐三年四月十四日

有敕：稽参众言，蔽自朕志；西台之贰，无以逾卿。亟践厥官，毋烦固避。卷四二





赐王存辞免恩命不允断来章批答口宣


元祐三年四月十四日

有敕：卿纯忠许国，雅望在人，官以次升，义无足避。其承休宠，以副眷怀。卷四二





赐胡宗愈辞免恩命不允断来章批答口宣


元祐三年四月十四日

有敕：卿雅望在人，纯忠许国，既以汇进，胡为力辞？宜体至怀，即膺成命。卷四二





赐赵瞻辞免恩命不允断来章批答口宣


元祐三年四月十四日

有敕：朝廷用人，议论先定；不次之举，非卿孰宜？亟服休恩，毋烦固避。卷四二





赐河北两路诸军秋季银鞋兼传宣抚问臣寮将校口宣


元祐三年四月十八日

有敕：卿等忧寄之深，疆事靡盬。眷言劳勚，想各平宁。体我至怀，受兹时赐。卷四二





宣诏许内翰入院口宣


元祐三年四月十九日

有敕：卿拔自循良，老于文学。禁林之命，儒者所荣。往祗厥司，以究所蕴。卷四二





白沟驿赐大辽贺坤成节人使御筵兼传宣抚问口宣


元祐三年四月二十二日

有敕：卿等远涉暑途，来陈庆币。眷言徒御，久犯风埃。往赐燕娱，少休行役。卷四二





赐大辽贺坤成节人使生饩口宣


元祐三年五月十日

有敕：卿等肃将邻好，来庆诞辰，徒驭久劳，馆宇初定。宜颁委积，以示宠章。卷四二





赐安焘乞退不允断来章批答口宣


元祐三年六月一日

有敕：卿以旧德，首冠西枢。雅望既隆，仰成弥重。宜安厥位，以卒辅予。卷四二





赐北京恩冀等州修河官吏及都转运使运判监丞等银合茶药并兵级等夏药特支兼传宣抚问口宣


元祐三年六月十四日

有敕：卿等夙夜河堧，暴露野次。属兹暑雨，深轸予怀。往示宠颁，少慰劳苦。卷四二





抚问保宁军节度使知大名府冯京兼赐银合茶药口宣


元祐三年六月十四日

有敕：河役方兴，吏民在野。暑雨之际，绥御为劳。膺此宠颁，尚加慎护。卷四二





赐太中大夫守尚书左仆射兼门下侍郎吕大防生日礼物口宣


元祐三年六月二十二日

有敕：乃眷良辰，笃生元辅。岂独缙绅之望，允为河岳之英。今遣尔甥，往致朕命。受兹休宠，永介寿祺。卷四二





赐皇弟山南东道节度使开府仪同三司大宁郡王佖生日礼物口宣


元祐三年六月二十二日

有敕：乃眷贤王，笃生兹日。本枝之庆，华萼相承。宜分厩库之良，以致乔松之寿。卷四二





赐大辽人使贺坤成节入见讫归驿御筵口宣


元祐三年七月八日

有敕：卿等初柅使车，已陈庆币。退安馆舍，往锡燕觞。式示眷怀，且旌劳勚。卷四二





赐大辽人使贺坤成节入见讫归驿酒果口宣


元祐三年七月八日

有敕：卿等趋庭致命，就馆即安。少休行役之劳，宜示眷怀之异。式昭宠数，往锡甘芳。卷四二





班荆馆赐大辽贺坤成节人使回程御筵口宣


元祐三年七月八日

有敕：卿等使事毕陈，还车载启。改辕而北，弭节少留。就锡燕嘉，式昭礼遇。卷四二





玉津园赐大辽贺坤成节人使射弓例物口宣


元祐三年七月九日

有敕：卿等既陈庆币，复展射侯，岂独娱宾，亦将观德。宜有珍良之锡，以旌审固之能。卷四二





赐殿前司罢散坤成节道场香酒果口宣


元祐三年七月九日

有敕：卿忠存卫上，义切戴君，爰祝寿山，克成梵供。宜加宠锡，以示眷怀。卷四二





赐宗室开府仪同三司以下罢散坤成节道场香酒果口宣


元祐三年七月九日

有敕：卿以令德懿亲，供输诚悃。名蓝法供，虔祝寿祺。既彻净筵，宜加宠锡。卷四二





赐马步军司罢散坤成节道场香酒果口宣


元祐三年七月十二日

有敕：卿等共罄臣衷，力祈慈寿。爰修法会，亦既告成。宜有宠颁，以旌诚悫。卷四二





赐知枢密院事安焘已下罢散坤成节道场香酒果口宣


元祐三年七月十二日

有敕：卿等忠存庙社，义笃君亲。嘉法会之有成，祝圣龄于无极。宜加宠赉，以示眷怀。卷四二





赐皇伯祖嗣濮王宗晖已下罢散坤成节道场香酒果口宣


元祐三年七月十二日

有敕：卿等为国懿亲，助我孝治，祝慈闱之永寿，成法会于兹辰。宜有宠颁，以精忠悃。卷四二





赐皇叔扬王醴泉观罢散坤成节道场香酒果口宣


元祐三年七月十二日

有敕：卿等以周邵之亲，躬任姒之眷。力祈寿嘏，祗扣佛乘。既彻净筵，宜膺宠眷。卷四二





赐太师文彦博已下罢散坤成节道场香酒果口宣


元祐三年七月十二日

有敕：元老在廷，百官承式。启法筵于梵宇，祝寿嘏于慈闱。宜有宠颁，以助燕喜。卷四二





相州赐大辽贺坤成节人使却回御筵口宣


元祐三年七月十三日

有敕：卿等远饬征骖，少休近郡。载惟勤勚，良极轸怀。往锡宴觞，以华归骑。卷四二





瀛洲赐大辽贺坤成节人使回程御筵口宣


元祐三年七月十三日

有敕：卿等远聘通欢，言归复命。改辕北道，弭节边城。宜锡燕觞，少休行役。卷四二





赐护国军节度使济阳郡王曹佾罢散坤成节道场香酒果口宣


元祐三年七月十三日

有敕：卿以耆德，首冠戚藩，虔祝寿祺，告成法会。宜加宠赉，以助燕私。卷四二





班荆馆赐大辽贺坤成节人使回程酒果口宣


元祐三年七月十三日

有敕：卿等致命言还，改辕伊始，暑雨方作，徒驭实劳。宜有宠颁，以昭眷遇。卷四二





就驿赐大辽国贺坤成节人使宴口宣　一


元祐三年七月十六日

有敕：卿等远驰使传，来会诞辰。言念勤劳，宜加旌宠。特颁燕喜，以示眷怀。卷四二





就驿赐大辽国贺坤成节人使宴口宣　二


元祐三年七月十六日

有敕：卿等肃将庆币，来举寿觞。临遣辅臣，往颁燕豆。仍加宠赉，以示眷怀。卷四二





赐新除殿前副都指挥使武泰军节度使苗授辞免恩命第二表不允批答口宣


元祐三年七月二十日

有敕：卿早练武经，晚著边效。进持帅节，实允佥言。矧以次迁，无烦恳避。卷四二





抚问秦凤路臣寮口宣


元祐三年七月二十四日

有敕：卿等久以选抡，出分忧寄。疆埸之重，绥御为劳。宜示眷怀，往宣指谕。卷四二





阁门赐新除徐王诰口宣


元祐三年八月十二日

有敕：卿望隆尊属，德冠宗藩。改殿大邦，实谐群议。往服朕命，以为国华。卷四二





赐皇叔新封徐王上第二表辞免恩命不允断来章批答口宣


元祐三年八月十五日

有敕：朕始升徐方，以胙叔父。庶几大彭之寿，罔愧元王之贤。毋复屡辞，亟膺成命。卷四二





赐太师文彦博乞致仕不允断来章批答口宣


元祐三年九月五日

有敕：耆老在位，华夷耸观，若听公归，恐失民望。朕命不再，公其少留。卷四二





相州赐大辽贺兴龙节使副御筵口宣


元祐三年十一月六日

有敕：卿等将命邻邦，服勤邮传。久薄风雾，少休车徒。宜体眷怀，式同燕衎。卷四二





赐皇伯祖宗晟辞免起复恩命不允批答口宣


元祐三年十一月十日

有敕：官不可旷，礼有从权。苟爱君如爱亲，则王事为家事。勉遵旧服，少屈私诚。卷四二





赐皇伯祖宗晟辞免起复恩命不允断来章批答口宣


元祐三年十一月十八日

有敕：卿哀慕未衰，恳辞弥切，既寒暑之一变，宜忠孝之两全。勉从朕言，起服乃事。卷四二





赐驸马都尉李玮已下罢散兴龙节道场香酒果口宣


元祐三年十月三十日

有敕：震夙纪辰，迩遐同祝。乃眷戚藩之重，预修净供之严。亦既告成，宜膺宠锡。卷四二






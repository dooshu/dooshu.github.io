○上陳趙二相公論盜賊 【 川蜀盜賊】

胤近得家書、傳聞西鄉太平之間、賊徒流刼、中多白蓮教亡命之輩、聲勢甚大、又兼忠萬地方、黃中之子、近復倡亂、道塗梗塞、各州縣人民、惶惑不事耕作、盖懼盜賊流刼、遂無固志也、此皆因往年妖賊蔡百貫殘破之後而亡命之人、每每有報復之說、今愚民見得賊勢萌動、相顧驚駭、况各處城池不修。防守全欠。如往年蔡百貫陷九州縣之城。比比而是各掌印官有先期懷印而逃者。有被賊擁入營中。而甘受辱者。賊之所至。如履平地。及至事後論罪俱從末減而朝廷明憲。竟作虛文。如此寬縱。地方何賴萬一前賊未滅。則今日之事。尤可寒心。近又會戶部丘主事、原任富順知縣、新自蜀中來、又云松潘番夷。亦復騷動。竊惟巴蜀地險而民貧險則攻取甚難貧則轉輸不繼。區區一隅。罹此多故。此全在當事之臣。治國如家。及時遘會。制之方萌。如果前聞是實。伏望明公貽書彼中當事者。嚴修武備。安集人心。巳形之賊。刻期擒捕。如有失事官員。照依律例擬斷。慎勿似前姑息。以貽地方之害。增人心之憤也。鄉土之憂。有聞不敢不白。


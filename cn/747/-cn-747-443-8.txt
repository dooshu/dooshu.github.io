○书轴赋

方舆之静也，轴居其重；大辂之转也，轴当其用。夫履端抱圆，何所适而不中？则有饰以金玉，交以丹漆，乍骈首於青案，或周身於缥帙。虽偶提而偶携，亦无固而无必。故能退尺则不短，进寸则不长；得随时之舒卷，合君子之行藏。刘向校书之时，偏薰兰气；杨雄草《元》之所，独染芸香。其质则微，其用不浅；若轮毂之负载，同户枢之开转．能藏飞鹤之书，更掩回鸾之篆。妙谦以处厚，每求伸而先卷。遭秦则玉质斯焚，入汉则石渠可践，别有韬黄公之秘略，怀王烈之素书；探禹穴而谁见，启金滕而有诸？仲宣之藏万卷，惠子之藏五车。非我轴之何宝？能怀文以自如。岂俟脂膏後运，枘凿方虚？彼所恃而有待，假经籍为蘧庐。


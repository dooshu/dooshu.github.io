○谢官状

新授将仕郎守左拾遗翰林学士臣白居易新授朝议郎守尚书库部员外郎翰林学士云骑尉臣崔群。

右，臣等伏奉恩制，除前件官，今日守谦奉宣进旨，特加慰谕，并赐告身者。圣慈曲被，宠命猥加。俯以拜恩，跪而受赐，蹈舞离次，惊惶失图。伏以郎吏谏官，古今所重，位当星象，职在箴规，皆顺闻望清方，行实端悫，然後可以佐弥纶於草昧，能正其词，尽献纳於刍言，必直其节，苟轻所选，实忝厥官。臣等学识庸虚，才质愚懦，自居近职，忝冒已深，况超擢荣班，惭惶交至。初授殊常之宠，闻实若惊；再思难报之恩，感而欲泣。唯当奋励驽钝，补拾阙遗，中誓赤诚，上酬元造。俯伏忧愧，若无所容。无任感恩兢惕之至，谨奉状陈谢以闻。谨奏。


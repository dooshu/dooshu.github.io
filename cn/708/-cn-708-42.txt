卷四十二 医部


医

华佗（出《独异志》及《志怪》）

魏华佗善医。尝有郡守病甚，佗过之，郡守令佗诊候。佗退，谓其子曰：“使君病有异于常，积瘀血在腹中。当极怒，呕血，即能去疾；不尔，无生矣。子能尽言家君平昔之，吾疏而责之。”其子曰：“若获愈，何谓不言？”于是具以父从来所为乖误者，尽示佗。佗留书责骂之。父大怒，发吏捕佗，佗不至，遂呕黑血升余而愈。又有女子极美丽，过时不嫁，右膝常患一疮，脓水不绝。华佗过，其父问之。佗曰：“使人乘马，牵一栗色狗，走三十里，归而热截右足柱疮上。”俄有一赤蛇从疮出，而入犬足中，其疾遂平。【眉批】怀春何得致蛇异，吾所不解。

又有人得心腹瘕病，昼夜切痛，临终，敕其子曰：“吾气绝后，可剖视之。”其子不忍违言，剖之，得一铜枪，容数合许。后华佗闻其病而解之，因出巾箱中药以投枪，枪即成酒焉。【眉批】不知酒何以成枪？

张仲景（出《小说》）

何妙有知鉴。张仲景总角造，谓曰：“君用思精密，而韵不能高，将为良医矣。”仲景后果有奇术。王仲宣年十七时过仲景，仲景谓之曰：“君体有病，宜服五石汤。若不治，年及三十，当眉落。”仲宣以其赊远，不治，后至三十，眉果脱。

吴太医（出《酉阳杂俎》）

吴孙和宠邓夫人，尝醉舞如意，误伤邓颊。血流，娇惋弥苦。命太医合药，言得白獭髓，杂玉与虎魄屑，当灭此痕。和以百金购得白獭，乃合膏。虎魄太多，及差，痕不灭，左颊有赤点如痣。

徐文伯（出《谈薮》）

宋明帝宫人，患腰疼牵心，发即气绝。众医以为肉症。徐文伯曰：“此发瘕也。”以油灌之，则吐物如发，稍引之，长三尺，头已成蛇，能动。悬柱上，水滴尽，一发而已。病即愈。又尝与少帝出乐游苑门，逢妇人有娠。帝亦善诊候，诊之曰：“是女也。”文伯曰：“一男一女，男在左边，青黑色，形小于女。”帝性急，令剖视。文伯恻然曰：“臣请针之，必落。”便针足太阴，及手阳明，胎应针而落，果如言。【眉批】用针堕胎，去剖胎一间耳，学行何在？此炫术之过也。文伯有学行，不屈公卿，历位泰山太守。

祖熙之好黄老，隐于秦望山。有道士过，乞饮，留一胡芦曰：“君子孙宜以此道术救世，当得二千石。”熙开视之，乃扁鹊《医经》一卷，因精学之，遂名振海内，仕至濮阳太守。子秋夫，为射阳令。尝有鬼呻吟，声甚凄苦。秋夫问曰：“鬼何须？”鬼曰：“我姓斛斯，家在东阳，患腰痛死。虽为鬼，痛犹不可忍。闻君善术，愿见救济。”秋夫曰：“汝无形，云何措治？”鬼曰：“君但缚刍作人，按孔针之。”秋夫如其言，为针三四处，设祭而埋之。明日，见此鬼来谢。

徐嗣伯（出《南史》）

徐嗣伯，字德绍，精于医术。曾有一妪，患滞瘀，积年不差。嗣伯为之诊候曰：“此尸注也，当须死人枕煮服之，可愈。”于是就古冢中得一枕，枕已半边腐缺，服之即差。后秣陵人张景，年十五，腹胀面黄，众医不疗，以问嗣伯。嗣伯曰：“此石蚘耳，当以死人枕煮服之。”依语，煮枕以服之，泻出蚘虫，头坚如石者五六升，病即差。后沈僧翼眼痛，又多见鬼物，以问之。嗣伯曰：“邪气入肝，可觅死人枕煮服之。竟，仍埋枕于故处。”如其言，又愈。王晏知而问之曰：“三病不同，而皆用死人枕疗之，俱差，何也？”答曰：“尸注者，鬼气也。伏而未起，故令人沈滞。得死人枕促之，魂气飞越，不复附体，故尸注可差。石蚘者，医疗既僻，蚘虫转坚，世间药不能除，所以须鬼物驱之，然后可散也。夫邪气入肝，故使眼痛而见魍魉，应须邪物以钓其气，因而去之，所以令埋于故处也。”晏深叹其神妙。

徐之才（出《太原故事》）

北齐右仆射徐之才，善医术。时有人患脚跟踵痛，诸医莫能识。之才窥之曰：“蛤精疾也，得之当由乘船入海，垂脚水中。”疾者曰：“实曾如此。”为割之，得蛤子二个，如榆荚。

许裔宗（出《谭宾录》）

许裔宗，名医若神。人谓之曰：“何不著书，以贻将来？”裔宗曰：“医乃意也，在人思虑。又脉候幽玄难别，意之所解，口莫能宣。古之名手，唯是别脉。脉既精别，然后识病。病之于药，有正相当者，唯须用一味，直攻彼病，即立可愈。【眉批】说透时医病痛。今不能别脉，莫识病原，以情亿度，多安药味。譬之于猎，不知兔处，多发人马，空广遮围，或冀一人，偶然逢也。以此疗病，不亦疏乎？脉之深趣，既不可言，故不能著述。”

秦鸣鹤（出《谭宾录》）

唐高宗苦风眩，目不能视，召侍医秦鸣鹤诊之。秦曰：“风毒上攻，若刺头出少血，愈矣。”天后自帘中怒曰：“此可斩也！天子头上，岂出血处耶？”【夹批】不利病愈，故怒。鸣鹤叩头请命。上曰：“医人议病，理不加罪。且吾头重闷，殆不能忍，出血未必不佳，朕意决矣。”命刺之。鸣鹤刺百会及脑户出血。上曰：“吾眼明矣。”言未毕，后自帘中顶礼曰：“此天赐我师也！”【眉批】大诈！躬负缯宝以遗之。

崔务（出《朝野佥载》）

定州人崔务坠马折足，医令取铜末和酒服之，遂痊平。及亡后十余年，改葬，视其胫骨折处，铜末束之。

赵瑜（出《稽神录》）

明经赵瑜，鲁人，累举不第，困厄甚。因游太山，祈死于岳庙。将出门，忽有小吏自后至，曰：“判官召。”随之而去，奄至一厅事，帘中有人云：“人所重者生，君何为祈死？”对曰：“瑜应乡荐，累举不第，退无归耕之资，湮厄贫病，无复生意，故祈死耳。”良久，闻帘中检阅簿书，既而言曰：“君命至薄，名第禄仕皆无分。既此见告，当有以奉济。今以一药方授君，君以此足给衣食；然不可置家，置家则贫矣。瑜拜谢而出，至门外，空中飘大桐叶至。瑜前视之，乃书巴豆丸方于其上，亦与人间之方正同。瑜遂自称前长水令，卖药于夷门市。饵其药者，病无不愈，获利甚多。道士李德阳亲见其桐叶，已十余年，尚如新。

周广（出《明皇杂录》）

开元中，有名医纪明者，吴人也。尝授秘诀于隐士周广，观人颜色谈笑，便知疾深浅。上闻其名，征至京师，令于掖庭中召有疾者，俾周验焉。有宫人，每日昃则笑歌啼号，若中狂疾，而又足不能及地。周视之曰：“此必因食饱而大促力，顷复仆地而然也。”乃饮以云母汤，令熟寐。寐觉，顿失所苦。问之，乃言：“尝因大华宫主载诞三日，宫中大陈歌吹，某乃主讴者，食蹄美，遂饱而当筵歌数曲。曲罢，觉胸中甚热，戏于砌台乘高而下，未及其半，复有后来者所激，仆地，久之方苏，因而病狂，足不能及地也。”上大异之。有黄门奉使，自交广至，拜舞于殿下。周顾谓曰：“此人腹中有蛟龙，明日当产一子，则不可活也。”上惊问黄门曰：“卿有疾否？”乃曰：“臣驰马大庾岭，时当大热，既困且渴，因于路傍饮野水，遂腹中坚痞如石。”周即以消石雄黄煮而饮之，立吐一物，不数寸，其大如指。细视之，鳞甲备具。投之以水，俄顷长数尺。周遽以苦酒沃之，复如故形。以器覆之，明日器中已生一龙矣。

京城医 赵卿（出《北梦琐言》）

唐时京城有医人，忘其姓名。有一妇人，从夫南中，曾疑误食一虫，由是成疾，频疗不愈，请看之。医者知其所患，乃请主人姨妳中谨密者一人，预戒之曰：“今以药吐泻，但以盘盂盛之。当吐之时，但言有一小虾蟆走去，然切不得令病者知是诳绐也。”其妳仆遵之，此疾永除。【眉批】以疑致病，疑释病除。弓蛇之事类此。又有一少年，眼中常见一小镜子，俾医工赵卿诊之。与少年期来晨，以鱼鲙奉候。少年及期赴之，延于内，且令从容，候客退后方接。俄而设台子，止施一瓯芥醋，更无他味。迨日中，主人未出，少年饥甚，且闻醋香，不免轻啜之；逡巡又啜之，觉胸中豁然，眼花不见，因竭瓯啜之。赵卿知之，方出。少年以啜醋惭谢。卿曰：“郎君先因吃鲙太多，酱醋不快，又有鱼鳞在胸中，所以眼花。适来所备酱醋，只欲郎君因饥以啜之，果愈此疾。烹鲜之会，乃权诈也。”

梁革（出《续异录》）

金吾骑曹梁革，得和扁之术。太和初，为宛陵巡官。按察使于敖有青衣曰莲子，念之甚厚，一旦以笑语获罪，斥出货焉。市吏定直曰七百缗。从事御史崔某者，闻而召焉，请革评其脉，曰：“二十春无疾之人也。”崔喜，留之，送其直于敖。敖以一怒逐其所爱，售于不识者，亦已矣，闻属崔，愠形于色，然势难复召，常贮于怀。未一年，莲子暴死。革方有外邮之事，回见城门，逢柩车。崔人有执绋者，问其所葬，曰：“莲子也。”呼载归，而奔告崔曰：“莲子非死，盖尸厥耳，请苏之【眉批】由此观之，世无良医，枉死者多矣。崔勃然曰：“汝谓二十春无疾者，一年而死！今以柩还，脱不能生，如何？”革曰：“苟不能生，革请就死以谢过。”乃令舁归，破棺出之，刺其心及脐下各数处，凿去一齿，以药一刀圭纳于口中，衣以单衣，卧空床上，以练素缚其手足，置微火于床下，曰：“此火衰，莲子生矣。”且戒其徒煮葱粥伺焉。“其气通，若狂者，慎勿令起，逡巡自定。定而困，即解其缚，以葱粥灌之。若正狂令起，非吾之所知也。”言竟，复入府谓崔曰：“莲子即生矣。”崔大释其怒，留坐厅事。俄而莲子遂活。吏报敖，敖飞牍于崔，“莲子复生，乃何术也？”仍与革偕归，入门则莲子来迎矣。敖大奇之。且夫莲子事崔也，非素意，因劝以与革。崔亦恶其无齿，又重敖，遂与之。革乃以神药傅齿，未逾月而齿生如故。

梁新 赵鄂（出《北梦琐言》）

唐崔铉镇渚宫，有富商船居，中夜暴亡，待晓，气犹未绝。岸有武陵医工梁新闻之，乃与诊视曰：“此食毒也，三两日非外食耶？”仆夫曰：“主翁少出舫，亦不食于他人。”新曰：“寻常嗜食何物？”仆夫曰：“好食竹鸡，每年不下数百只。”梁新曰：“竹鸡吃半夏，必是半夏毒也。”命姜捩汁，折齿而灌，由是而苏。崔闻而异之，召至称奖。资以仆马钱帛入京，致书于朝士。声名大振，仕至尚药奉御。有一朝士诣之，梁曰：“何不早见示？风疾已深矣，请速归处置家事。”朝士惶遽告退，策马而归。时有鄜州马医赵鄂者，新到京都，于通衢自榜姓名，云攻医术。此朝士下马告之，赵鄂亦言疾危，与梁生同，谓曰：“即有一法，请官人吃消梨，不限多少。咀龁不及，捩汁而饮，或希万一。【眉批】消梨愈风。此朝士即以书筒质消梨，马上旋龁，行到家旬日，唯吃消梨，顿觉爽朗，其恙不作。却访赵生感谢，又访梁奉御，且言得赵生所教。梁公惊异，且曰：“大国必有一人相继者。”遂召赵生，资以仆马钱帛，广为延誉。官至太仆卿。【眉批】名医不忌人。

大风医（出《玉堂闲话》）

江淮州郡多竹屋，一不慎火，千百间立成煨烬，故火令最严。高骈镇维扬之岁，有术士之家，延火烧数千户，主者录之付法。临刃，谓监刑者曰：“某之愆尤，一死何辞！然某有薄技，可以济人，得传授一人，死无恨矣！”时骈好方术，监刑者即缓之，驰白于骈。骈召入，亲问之，曰：“某无他术，唯善医大风。”骈曰：“可以核之。”对曰：“但于福田院选一最剧者，可以试之。”遂如言。乃置患者于密室中，饮以乳香酒数升，则懵然无知。以利刀开其脑缝，挑出虫可盈掬，长仅二寸，然后以膏药封其疮，别与药服之，而更节其饮食动息之候。旬余，疮尽愈。才一月，眉须已生，肌肉光净，如不患者。骈礼术士为上客。

福医（出《玉堂闲话》）

长安完盛日，有一家于西市卖饮子，用寻常之药，不过数味，亦不闲方脉，无问是何疾苦，百文售一服，入口即愈。常于宽宅中置大锅镬，日夜剉斫煎煮，给之不暇。人无远近，皆来取之。门市骈罗，喧阗京国，至有赍金守门，五七日间未获给付者。获利甚极。时田令孜有疾，海内医工召遍，至于国师待诏，了无其征。有亲知白田曰：“西市饮子，何妨试之。”令孜曰：“可。”遂遣仆人驰乘往取。仆人得药，鞭马而回，将及近坊，马蹶而覆之，仆既惧其严难，不复往取，遂诣一染坊，丐得池脚一瓶子以献。既服之，其病立愈。田亦只知病愈，不知药之所来，遂偿药家甚厚。饮子之家，声价转高。此盖福医也。近年，邺都有张福医者亦然，积货甚广。

钉铰匠（出《玉堂闲话》）

中书舍人于遘，尝中毒，医治无门，遂长告，欲远适寻医。一日，策杖坐于中门之外，忽有钉铰匠见而问之，告以所苦。匠曰：“某亦曾中此，遇良工为某钤出一蛇而愈。某亦传得其术。”遘欣然，且祈之。彼曰：“此细事耳。来早请勿食，某当至矣。”翊日果至，请遘于舍檐下，向明张口，执钤俟之。及欲夹之，差跌而失，则又约以来日。经宿复至，定意伺之，一夹而中，其蛇已及二寸许，赤色，粗如钗股矣。遽命火焚之，遘遂愈。其匠亦不受赠遗，但云某有誓救人，唯引数觞而别。

杂说药（出《朝野佥载》）

冶葛食之立死。有冶葛处，即有白藤花，能解冶葛毒。鸩鸟食水之处，即有犀牛。【眉批】按《抱朴子》，以犀为钗导，煮毒药为汤，以钗搅之，皆生白末，无复毒矣。犀牛不濯角，其水物食之必死，为鸩食蛇之故。医书言虎中药箭，食清泥；野猪中药箭，豗荠苨而食；雉被鹰伤，以地黄叶帖之。又石可以害鼠，张曾试之，鼠中毒如醉，亦不识人，犹知取泥汁饮之，须臾平复。鸟兽虫物，犹知解毒，何况人乎？被蚕啮者，以甲虫末傅之；被马咬者，烧鞭鞘灰涂之，盖取其相服也。蜘蛛啮者，雄黄末傅之。筋断须续者，取旋覆根绞取汁，以筋相对，以汁涂而封之，即相续如故。蜀儿奴逃走，多刻筋，以此续之，百不失一。

异疾附

张文仲（出《朝野佥载》）

洛州有士人患应病，语即喉中应之，以问善医张文仲。张经夜思之，乃得一法，即取《本草》令读之，皆应，至其所畏者，即不言。仲乃录取药，合和为丸，服之，应时而止。【眉批】聪明。一云，问医苏澄云。

【总评】按《文昌杂录》：淮西士人杨勔曾得此疾，刘伯时教以读《本草》，至雷丸，独不应，遂饵数粒而愈。

江表商人（出《酉阳杂俎》）

江表尝有商人，左臂有疮，悉如人面，亦无他苦。商人戏滴酒口中，其面亦赤。以物食之，食多，觉膊内肉涨起，疑胃在其中也。或不食之，则一臂瘠焉。有善医者，教其历试诸药。金石草木悉试之，至贝母，其疮乃聚眉闭口。商人喜曰：“此药必治也。”因以小苇筒毁其口灌之，数日成痂，遂愈。

绛州僧（出《广五行记》）

永徽中，绛州有一僧病噎，都不下食，如此数年。临终，谓弟子云：“吾气绝后，便可开吾胸喉，视有何物，欲知其根本。”言毕而卒。弟子依言开视，胸中得一物，形似鱼而有两头，遍体悉是肉鳞。弟子致钵中，跳跃不止。戏以诸味致钵中，虽不见食，须臾悉化成水。又以诸毒药内之，皆随销化。时夏中蓝熟，寺众于水次作靛。有一僧往，因以少靛致钵中，此虫恇惧，绕钵驰走，须臾化成水，世传以靛水疗噎疾。

江表商人

腹瘕（出《续搜神记》）

昔有一人，与奴同时得腹瘕病。奴既死，令剖腹视之，得一白鳖。乃试以诸药浇灌之，并内药于腹中，悉无损动。乃系鳖于床脚，忽有一客来看之，乘一白马，既而马溺溅鳖，鳖乃惶骇，疾走避之，既系之，不得去，乃缩藏头颈足焉。病者察之，谓其子曰：“吾病或可以救矣。”乃试以白马溺灌鳖，须臾消成水焉。病者遂顿服升余白马溺，病即豁然除愈。

刘录事（出《酉阳杂俎》）

和州刘录事者，大历中罢官，居和州旁县。食兼数人，尤能食鲙，尝言鲙味未尝果腹。邑客乃网鱼百余斤，会于野庭，观其下箸。刘初食鲙数楪，忽似小哽，因吐出一骨珠子，大如豆，乃置于茶瓯中，以楪覆之。食未半，怪覆瓯楪倾侧，举视之，向骨珠子已长数寸，如人状。座客竟观之。随视而长，顷刻长及人，遂捽刘，因相殴流血。良久，各散走，一循厅之西，一转厅之左，俱及后门相触，翕成一人，乃刘也，【眉批】事怪甚，得非鱼祟乎？神已痴矣，半曰方能语。访其所以，皆不省之。刘自是恶鲙。

句容佐史（出《广异记》）

句容县佐史能啖鲙至数十斤，恒食不饱。县令闻其善啖，乃出百斤。史快食至尽，因觉气闷，久之，吐出一物，状如麻鞋底。县令命洗出安鲙所，鲙悉成水。累问医人术士，莫能名之。令小吏持往扬州卖之，高举其价，冀有识者。其人至扬州四五日，有胡求买，初起一千，累增至三百贯，胡辄还之，初无酬酢。人谓胡曰：“是句容县令家物，君必买之，当相随去。”胡因随至句容。县令问此是何物，胡云：“此是销鱼之精，亦能销人腹中块病。人有患者，以一片如指端，绳系之置病所，其块即销。我本国太子，少患此病，父求愈病者，赏之千金。君若见卖，当获大利。”令竟卖半与之。

蟾蜍（出《广古今五行记》）

晋孝武时，义兴人周客，有女年十八九，美而慧，性嗜鲙，啖之恒苦不足。有许纂者，聘为妻。到婿家，食鲙如故，家为之贫。于是门内博议，恐此妇非人，命归家。乘车至桥南，见罟家取鱼作鲊，著案上，可有十许斛。便于车中下一千钱，以与鱼主，令。乃下车，熟食五斗，生食五斗。啖毕，便极闷卧。须臾，踞地大吐水，忽有一蟾蜍，从吐而出。遂绝不复啖，病亦愈。时天下大兵。

【总评】按元载不饮，其鼻闻气便醉。遇一异人，以针挑其鼻尖，出一小虫，曰：“此酒魔也。”由是日饮一斗，与此正相反。

魏淑（出《集异记》）

大历中，元察为邛州刺史。州将有魏淑者，肤体洪壮，年方四十，亲老妻少，而忽中异疾，无所酸苦，但饮食日损，身体日销。医生拱手无措。寒暑未周，即如婴孩焉，不复能行坐语言。其母与妻更相提抱。遇淑之生日，家人召僧致斋，其妻乃以钗股挟之以哺，须臾能尽一小瓯。自是日加所食，身亦渐长。不半岁，乃复其初。

王布女（出《酉阳杂俎》）

永贞年，东市富民王布，有女年十四五，艳丽聪悟。鼻两孔各垂息肉，如皂荚子。其根细如麻，长寸许，触之痛入心髓。其父破钱数百万治之，不差。忽一日，有梵僧乞食，因问布：“知君女有异疾，可一见，吾能止之。”布大喜，即见其女。僧乃取药色正白，吹其鼻中，少顷，摘去之，出少黄水，都无所苦。布赏之百金。梵僧曰：“吾修道之人，不受厚施，唯乞此塞肉。”珍重而去，势疾如飞，布亦意其贤圣也。约僧去五六里，复有一少年，美如冠玉，骑白马叩门曰：“适有胡僧到无？”布遽延入，具述胡僧事。其人吁嗟不悦，曰：“马小蹶足，竟后此僧。”布惊异，诘其故，曰：“上帝失乐神二人，近知藏于君女鼻中。我天人也，奉命来取，不意此僧先取之，当获谴矣。”布方作礼，举手而失。

李言吉（出《闻奇录》）

金州防御使崔尧封，有亲外甥李言吉者，左目上脬，忽痒而生一小疮，渐长大如鸭卵。其根如弦，恒压其目不能开。尧封每患之。他日饮之酒，令大醉，遂剖去之，言吉不知觉也。赘既破，中有黄雀，鸣噪而去。

【总评】乖龙藏于指甲，乐神藏于鼻息，猱藏于颈，省藏于瘤，飞蛇藏于眉间肉块，隐娘藏于腹，人之一身，皆逋逃薮也，可畏哉！

蒯亮（出《稽神录》）

处士蒯亮，言其所知额角患瘤。医为割之，得一黑石棋子。巨斧击之，终不伤缺。复有足胫生瘤者，因至亲家，为猘犬所，正啮其瘤，其中得针百余枚，皆可用，疾亦愈。








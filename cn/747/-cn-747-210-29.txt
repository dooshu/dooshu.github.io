○为金吾将军陈令英请免官表

臣某顿首死罪上言：臣闻军政不臧，《春秋》责帅，故扬之乱，魏绛致戮，所以国有明赏，下无滥功。臣幸以常才，文武兼阙，始年十八，投笔从戎，西逾流沙，东绝沧海，南征北伐，无所不至，席宠门绪，忝迹轩墀。属高宗崇德深仁，孝理天下，以臣祖父（一作父子）兄弟，一门五人，皆伏节尽忠，身死王事，遂超臣不次，授原州都督。臣时年三十二（一作四十二），职兼五印，荣绝一时，阶缘此恩。累忝藩翰，持节统部，前後八州，皆居塞垣，当贼冲要，国之重寄，莫与臣比。虽无长策，恤戎伏胡，恭守朝章，保完免失。属陛下大圣，矜老容愚，不以臣驽怯，更加宠命，授以青紫，遣督幽州。林胡构凶，王师出讨，士马集，军务星繁，粮馈军甲，动以亿计。臣无田寿乡导之策，又乏杜预度支之才，空竭疲驽，昼夜不息，以勤补拙，首尾三（一作二）年，弥缝阙漏，幸无愆乏。张元遇等不谨师律，贼得乘机，遂敢长驱燕陲，深入赵际。臣无李牧东胡之略，实愧吴起西河之守，使凶狡竞<襄攴>遂扰连。论之国宪，合刎谢罪，陛下又不以臣为辜，更授清边军副大总管。五月恩制，六月到军，逆虏天亡，臣又无效。至於军功战籍，叙勋定劳，副职日浅，未及精覆，大兵旋旆，王师献功。而汉庭将军，未闻辞第；中太守，已论增级。今窃功谬赏，有忝朝章，忠诚殉节，不昭国议，实由臣滥其职，任过其才，上不能允副圣心，中不能匡正戎律，傍招物议，有紊军容，臣罪何逃？孰执其咎？伏愿乞赐骸骨，贬归私第，式清朝序，永睹师贞。不胜待罪惶惧之至。








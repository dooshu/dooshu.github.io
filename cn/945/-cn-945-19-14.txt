谢表

臣等言近以狂寇陆梁朔方覆没盖廊庙素无於成算致士民俱?於匪人至尊深动於悯伤执政实甘於罪戾共陈奏牍方俟刑书承诏旨以丁宁仰天威而殒越臣某等中谢窃以疆场之事爰守在於四夷帷幄之筹固折冲於千里况处弼谐之任必资经济之能料敌伐谋动询於方略忧边思职克举於官常然後塞四海之具瞻副一人之虚伫如臣等皆惟庸昧莫荷倚毗徒旷废於天工岂弥纶於王度自胡雏作梗灵武阽危皇帝陛下愤蜂虿之微妖惜金汤之坚垒轸尧心於黄屋遣汉将於文昌大兴虓虎之师将平狡兎之穴庶肃清於氛祲用申画於封圻而灵旗未出於塞垣巨屏已沦於寇孽实臣等早无规画仰负咨询徵龟玉毁椟之由抱舟檝济川之愧既宴安而非据期策免之是行岂谓陛下特降泥书曲形天旨尚令备位未责旷官履薄自思但弥增於怵惕叩阍沥恳固不敢以再三唯坚尽瘁之心少赎已然之咎


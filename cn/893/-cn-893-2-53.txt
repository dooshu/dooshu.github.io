其五十三





战国何纷纷，[一]兵戈乱浮云。

赵倚两虎斗，[二]晋为六卿分。[三]

奸臣欲窃位，树党自相群。

果然田成子，[四]一旦杀齐君。[五]

[一]《魏书》：“战国纷纷，年过十纪。”



[二]《史记》：赵以蔺相如功大，拜为上卿，位在廉颇之右。廉颇宣言曰：“我见相如，必辱之。”相如闻，不肯与会。每朝时，常称病，不欲与廉颇争列。已而相如出，望见廉颇，引车避匿。于是舍人相与谏相如。相如曰：“强秦所以不敢加兵于赵者，徒以吾两人在也。今两虎共斗，其势不俱生，吾所以为此者，先国家之急而后私仇也。”



[三]《汉书》：田氏篡齐，六卿分晋。颜师古注：晋之衰也，六卿擅权。其后范氏、中行氏、智氏灭，而韩、魏、赵兼其土田人众，故总言六卿分晋也。按《史记·晋世家》曰：顷公十二年，晋之宗家祁徯、孙叔向子相恶于君。六卿欲弱公室，乃遂以法尽灭其族，而分其邑为十县，各令其子为大夫。晋益弱，六卿皆大。太白所谓“晋为六卿分”者，盖用此事，指大夫专政而言，以起下文循至窃位弑君之事。



[四]《史记》：“范、中行氏反晋，晋攻之急，范、中行请粟于齐。田乞欲为乱，树党于诸侯，乃说景公曰：“范、中行数有德于齐，齐不可不救。”齐使田乞救之，而输之粟。田乞卒，子常代立，是为田成子。田成子与监止俱为左右相，相简公。田常心害监止，监止幸于简公。子我者，监止之宗人也，常与田氏有隙。田常于是击子我，子我率其徒攻田氏，不胜，出亡，田氏之徒追杀子我及监止。简公出奔，田氏之徒追执简公于徐州，恐简公复立而诛己，遂杀简公。



[五]《庄子》：田成子一旦杀齐君而盗其国。






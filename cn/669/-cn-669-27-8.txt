8　郅惲據經讖諫王莽　取之以天還之以天


郅惲上書王莽云：「取之以天，還之以天。」莽猶能赦之，此祖伊之得全於殷紂之世也。

【元圻案】後漢書郅惲傳：「惲，字君章，汝南西平人也。理韓詩、嚴氏春秋，明天文曆數。王莽時，惲仰占玄象，謂『漢必再受命』。西至長安，迺上書王莽曰：『神器有命，不可虚獲。劉氏享天永命，陛下順節盛衰，取之以天，還之以天，可謂知命矣。』莽大怒，即收繫詔獄。猶以惲據經讖，難即害之，會赦得出。」






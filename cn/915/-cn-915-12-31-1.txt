◇诣阙上书乞解郎中

徐州刺史元孚频有表云：「伪梁广发士卒，来图彭城，乞增羽林二千。」以孚宗室重臣，告请应实，所以量奏给武官千人。孚今代下，以路阻自防，遂纳在防羽林八百人，辞云：「疆境无事，乞将还家。」臣忝局司，深知不可。尚书令临淮王即孚之兄子，遣省事谢远三日之中八度逼迫，云宜依判许。臣不敢附下罔上，孤负圣明。但孚身在任，乞师相继，及其代下，便请放还，进退为身，无忧国之意，所请不合，其罪下科。乃召臣于尚书都堂云：「卿一小郎，忧国之心，岂厚于我？」丑骂溢口，不顾朝章。右仆射臣世隆、吏部郎中臣薛叔已下百馀人，并皆闻见。臣实献直言，云：「忠臣奉国，事在其心，亦复何简贵贱。比自北海入洛，王不能致身死难，方清宫以迎暴贼。郑先护立义广州，王复建旗往讨。趋恶如流，伐善何速。今得冠冕百寮，乃欲为私害政。」为臣此言，赐怒更甚。臣既不佞，干犯贵臣，乞解郎中。（《北齐书·宋游道传》：孝庄即位，除左兵中郎，又为尚书令临淮王谴责，游道乃执版长揖，即日诣阙上书。）


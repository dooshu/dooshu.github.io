【乞外任第二表〈正月二十六日上，二十九日批答不允。〉】

臣某言：臣近贡封章，乞解政事，伏奉批答不允者。天甚仁而溥爱，人有欲而必从。苟睿听之未回，由恳诚之不至，敢干斧钺，再沥肺肝。臣某〈中谢。〉伏念臣学不通经，材非适用。徒以遭逢亨会，进冒宠荣，一玷机衡，五迁岁律。伏遇皇帝陛下，握图抚运，嗣统当天。览决万事，则尧舜之聪明；爱养群生，则禹汤之勤俭。贤材并进，圣治惟新。臣于此时，得与大政。何修何饰，而可以称职；旅进旅退，而莫知所为。已惭廊庙之︳谟，既无远略；惟有簿书之琐屑，尚可宣劳。而苦此双瞳，莫能久视，毛然终日，兀尔尸居。上无以副人主之忧勤，下无以申臣子之报效。久而不去，罪则奚逃？此臣所以夙夕彷徨，难安自默者也。伏望皇帝陛下，曲回天听，少轸皇慈。念臣日侍冕旒，察臣心非木石。禄位者人情之所顾惜，孰肯妄辞；筋骸者物理之有盛衰，不能无乏。哀其可悯，宽以不诛。俾谐得请之恩，当识谢生之所。


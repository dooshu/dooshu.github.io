与史馆检讨陈秘丞启

伏审光奉圣恩荣兼美职伏惟欢庆窃以良史之任历代所难自非通倚相邱索之书专羊盻春秋之学博物稽古多识旧章变例发凡深穷微旨加以书法不隐有骨鲠之风多闻阙疑无胸臆之论三长之才识兼备六家之论议所宗即何以绣斧衮章由一言而褒贬芸籖缥帙垂百世以劝惩适会昌辰聿崇大典笔削之任推择攸先纶綍之行佥谐允属秘丞学士德侔温玉道类直绳励清节以澡身聚多文而润屋祥摽竹箭早擅价於东南誉冠云龙实飞声于京洛爰自悬科命中通籍允升黼藻斯文羽仪列辟南州高士揜茂躅于置刍汉庭诸公让博闻於重席乃至荐雄之章狎至召邹之命亟行犹复未登两马之车愿奉三年之计既解龟而受代方束带以立朝果召试于清台遂荣归于延阁掌载言于汗简伫昭明于策书资待问于撞钟式讲求于典礼南董将伸于遗直游夏岂敢以措词自兹素王系月之文不从废坠绦老疑年之对有所咨询永为吾道之指南克副大君之虚伫幸覩得人之盛但萌窃拚之心遽辱牋封备形谦抑感慙忻荷无以喻名


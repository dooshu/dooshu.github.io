132　家之不齊莫甚於魯衞　家法不修諸事


欲治國者先齊家，家之不齊，莫甚於魯、衞，觀詩可見已。衞不足言也，魯自括、戲之争，而桓、宣皆篡兄矣；自文姜之亂，而哀姜襲其跡矣；自成風事季友，哀姜、成風事俱見閔二年。而敬嬴事襄仲矣。何云：「内言不踰閾，成風聞季友之繇而事之，非家法也。然宋儒不察文義，遂使與共仲通於哀姜同科，則誣古良臣矣。襄仲雖有弑君之大惡，亦非烝于敬嬴也。」〇全云：「厚齋亦未嘗指爲烝淫也。」家法不修，故曰：「魯、衞之政，兄弟也。」然衞多君子，魯無君子者，斯焉取斯，風化猶媺也。畏清議者，亦曰：「何以見魯、衞之士？」哀十四年。政治雖濁，風俗不衰，與漢之東都同。

【元圻案】邶風雄雉、匏有苦葉、新臺，鄘風鶉奔，序皆以爲刺宣公、宣姜也。齊風敝笱、載馳、猗嗟，序以爲刺文姜、齊襄、魯莊也。〇史記魯世家：「武公九年，與長子括、少子戲西朝周宣王。王立戲爲魯太子。武公歸而卒，戲立，是爲懿公。九年，懿公兄括之子伯御，與魯人攻弑懿公，而立伯御爲君。伯御即位十一年，周宣王伐魯，殺其君伯御，立稱，是爲孝公。」〇隱十一年：「羽父請殺桓公，將以求太宰。公曰：『爲其少故也，吾將授之矣。』羽父懼，反譖公於桓公而請弑之。」文公十八年：「文公二妃，敬嬴生宣公。敬嬴嬖，而私事襄仲。宣公長而屬諸襄仲〔一〕，仲殺惡及視而立宣公。」

〔一〕「宣公」，原作「襄公」，據中華本春秋左傳注文公十八年改。






甲申　至正四年　上年十七，時大饑疫。

四月庚申朔乙丑，翁卒。
戊辰伯兄興隆卒。
辛巳，陳嫗又卒。同仲兄輩勉襄事，所佃劉氏繼德田，數責進，譙呵不絕。劉氏兄繼祖，以總管致仕，好施予，朱翁遷太平之孤莊村，與繼祖及趙文達等鄰。至是繼祖閔之，妻姜氏勸予葬地，二三兄弟扶柩往，會天雨，休壟下，旦往，塚纍纍自地出，洵神助也。仲氏叔氏各圖自活，上孤無依，鄰母汪氏曰：“獨不記先人許從釋氏乎？”
九月乙巳，入皇覺寺（一名於覺寺），事僧高彬，養鵝，溺圍之，之他所游戲，鵝終日不敢出圍。別鵝色為隊，鵝皆分隊立。居兩月，歲荒僧散，上大困，游食，望突而飽，望門而宿。後上貴，賜劉繼祖弟田十頃。
復十年，曰：“此恒情耳，不必問，吾貧時爾豈知今日為天子耶。”繼祖字大彦，元總管致仕，好施予，同里趙文達等俱與朱氏善，朱氏舊址，惟石農器存。

談遷曰：古帝王之興也，俱稍有所藉。漢祖起豐、沛，聖祖起淮、泗，亦云瘁矣。而聖祖為甚沙漠之腥，無所不穢濁，而淮右無一命之染，重農力穑，公劉后稷之締始也。先德如此，安在無土不王哉！


○封孟知祥为蜀王册文

朕祗膺天眷，虔荷帝图，敷大信而仰法昊穹，秉至公而俯临亿兆。彰善瘅恶，必分泾渭之流；崇德报功，敢忘山河之誓？其有荣联戚里，任重侯藩，佐白水而中兴，为皇家而尽节，虽旁缘诖误，而竟保忠贞。疏凿未通，朝海之波澜暂阻；氛霾既定，拱辰之光耀如初。表章皆验於推诚，琛赆远修於述职，得不显其丹赤，懋以旌酬，益敦鱼水之欢，永契君臣之道。爰求吉日，乃降徽章。具官孟某，五纬佐天，三山镇地，七年乃辨，真为梁栋之材；十德俱全，信是琮璜之器。先皇帝经纶八极，济活兆人，李通首述其纬书，邓禹常参於霸业。同心同德，竟扶归马之朝；不伐不矜，罔恃濯龙之宠。洎朕纂承凤纪，ム尔镇守龟城，铁石弥坚，菁茅不匮。山川险绝，每虔向日之心；玉帛骏奔，能助郊天之礼。有臣若此，当代何加？董璋久作厉阶，终萌逆节，既辜恩於覆载，欲嫁祸於勋贤，叠以封章，疏其邻道，虔刘我生聚，离我忠良。尔外示叶同，潜怀愤激，罄衷言而诱谕，彼既不回，伺良便以诛锄，乃期自雪。以至敢驱叛党，径逼仁封，吹虺毒以伤人，奋豺牙而暴物。尔则妙施成算，径出全师，鼙鼓才鸣，旋闻落爪。窠巢自溃，已致噬脐，梓川之袄雾风驱，涪水之狂波镜净。解吾宵旰，赖尔韬钤，固当铭在景钟，岂止光於信史？况复备输恳款，益验倾虔，叙鲁馆之寅缘，述沛中之旧事，深心可见，亮节斯彰。不有疾风，焉知劲草？倘无异数，曷报崇庸？由是并筑将坛，显王爵，兼两藩之奥壤，启一字之真封，仍循益地之通规，别改旌功之懿号，赐之旌钺，册以辂车。虽加等之宠光，尔皆不忝；在睦亲之义分，予亦无亏。

於戏，天鉴甚明，为善者降之福祉；君恩不党，立勋者厚以奖酬。惟敬慎以始终，可延长於富贵，勉承兑泽，永镇坤维。可授依前检校太尉兼中书令行成都尹剑南东西两川节度使管内营田观察处置统押近界诸蛮兼西山八国南安抚制置等使，仍封蜀王，加食邑一千五百户实封二百户，改赐忠贞匡国保大功臣，散官勋如故。仍令所司择日，备礼册命，主者施行。


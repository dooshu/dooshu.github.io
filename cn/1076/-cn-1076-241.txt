卷二百四十一

<史部,诏令奏议类,奏议之属,历代名臣奏议>

钦定四库全书

历代名臣奏议卷二百四十一

明　杨士奇等　撰

任将

宋宁宗时知成都曹彦约上奏曰臣以朴樕小才误蒙亲擢度越常等厕迹禁路曾未两月复玷异恩宠以次对之美职分以西土之阃寄臣实何人可当此选闻命以来日夜忧惧不敢常人自视以异数为喜亦不敢典故自比以辞免为高心诚求之思所以仰副圣主眷遇之意窃以立功立事之世非可以禄位决进退也朝廷清明四方无事自一命以上皆得以行其志菽水可以奉其亲吏事可以振其职及纷纭之际国论不一司马光为枢密副使犹不受命种师道尽护诸将讫无成功世变愈下艰难愈急家国之事有不可胜言者有志之士犹尚以禄位言哉直当论可否耳自古阃外之臣得以尽其所学非谓一已之见足以尽知天下之事一夫之力足以尽制诸将之勇也恃朝政以为根本假威令以为事权执赏罚以为劝惩资佐属以为辅助又须在王所之善士以为之主妒功嫉能之士不挠其政如此而见义不勇可以坐不任责之罪矣为司寇於鲁者不若乘田委吏之为省事为卿於齐者不若抱关击柝之为专职国论之所系则守官者犹得以守道也若事关大体与国论相表里有文王之令闻而後中国可以守有宣王之修政而後玁狁不足虑当艰难之时宵衣旰食一日万几君以惰堕责其臣臣以丛脞戒其君开心胆以延见士民惜日晷以响应奏报则传导於下者无媿辞叫号於外者有近效谓阃外之臣恃朝政以为根本者此也若使法令变更农末俱病处置失宜军民胥怨发为播告者厥指或匿形於论疏者旷日不报则所当恃者无所恃矣郭进诛御马直谓之专杀可也而太祖不责张美强取民女谓之无检可也而太祖不问恐阃外之权於此少沮也况於公事之所当行缓急之所倚重居阃外之职者谓之节制行阃外之事者谓之便宜人才出类者可以承制用将佐失律者可以逗挠诛已奏者不必待报未奏者不必诘问谓阃外之臣假威令以为事权者此也若使将帅跋扈深自交结州县轻率不相关白互有申请者尚决於胜负转相诟詈者或俟於调停则所当假者无所假矣赏当其功虽喝转十官者不以为僭罚当其罪虽戮及全队者不以为滥居阃外之职正当视国事如家事惜官物如已物不以一毫弥缝亲旧不以睚眦报复雠怨势要之力所不能移阔褊之书所不能夺阃外之不得其人逐之可也假赏罚以行其私罪之可也不逐不罪则其说必所当行其求必所当与谓阃外之臣执赏罚以为劝惩者此也若乃高爵授之而以不肖之心疑之闻喝转则举朝伸舌行法令则旁观失色官命未改踪迹揺动则所当执者无所执矣唐方镇全在幕属不必一一参军事也或议论宏伟可以助名教或文采雄壮可以草表檄勇能专将者可以备策应才堪应变者可以广智虑谓阃外之臣资佐属以为辅助者此也若使如今世举削与今世权局发书者称有旧而已不问其才具投诚者求寸进而已不揣其能否则所资者无所资矣孔子入卫主於顔讐由而後进孟子入鲁尼於臧仓而见沮勿谓圣贤行志直情独立而无所附丽也顔讐由之徒诚未易得彼臧仓者世常有之不可不察也士大夫有志事功已畏其少若又痛加沮格谁肯任事往时事变尚浅踪迹尚秘虽诡辞浸润不过系一二士大夫出处比年两军相加肝脑涂地战死骁将指为降番亲获酋帅诿曰虚诈变乱人心絶灭天理万一山东忠义识破事体两端首鼠有翩然事新主之意此何时也旁观胆落独欲以阃外之事责办於阃外之臣不其难哉臣蒙恩所领郡只是一路安抚且又与西南夷为界不近北边事不相关不应遽啓此论然念富平之败扰及果阆兴元之溃经至遂普设使江淮有警则蜀道岂可安迹关外有警则劒南岂得高卧而况吐蕃部落连及威茂云南遗种渐迫黎雅臣顷年尝转漕关外讨论四蜀事体知成都脆弱之卒不足以有用汉中单寡之兵不可以独立制帅之与緫所位置非宜将来职事间必有抵牾官军之与忠义勇悍无礼将来调发处必有不逊以至兵财逓铺间探等事所当改弦者不一而足尝作病夫议以告当路以为同此思虑而後可以同所见同此忠赤而後可以同所行若以为不可而欲择其中一二事间行之或过时失事而欲取已陈之旧说徐行之二者皆不及事而欲责建议者之非计非所闻也今四年矣事变已见而臣适当是选脗合於过时失事之说臣实惧焉用敢详其说以告陛下昔张咏之守益州也迟半岁而不行知蜀道未定不可以遽进也太宗以面对许之以便宜从事谕之知蜀事难决不可以隃度也又敢仿是说以复于陛下惟陛下留神

秘书省着作郎杨简上奏曰臣闻庆历之末有亲从卒夜入禁中之变是时士大夫殊不少省其所以致此者何由亦无所改为循循仍仍至高宗初又有苖刘之变士大夫又不省其所以致此者何由又无所改为而循循仍仍至近者又有吴曦之变韩侂胄之变士大夫又不省其所以致此者何由又循循仍仍臣今告陛下以所由致节节祻变者为夫不循古制也古者六军军将皆命卿今诸将率从事武勇未熟复乎古先圣王之训典未践修乎诗书礼乐之实德则其训齐诸军亦不过射刺击战之术尔罕能训以礼义夫授以杀人之器日习乎杀人之术可畏哉可畏哉古者赳赳武夫皆可以为公侯腹心执讯言言攸馘安安其有德见诸容气者如此今陛下宜精择文武俱通之儒法古司马之官以尹正之训导之赏诸卒之孝者忠者善者则恶者潜化愈久愈化愈化愈安祈天永命巩国祚于泰山之安在此而已今不改为是措火积薪之下火未及燃又将有庆历及?胄之变悔将无及臣日夜长虑无路告陛下今得一见吐露自此何时再见惟陛下念之不忘今文武通儒至不易得然不可谓无其人殿司十三军太盛宜析小半益以马司余卒以备三司则其势均可以防後患虑患当重复虽择贤儒立法自亦不过於此枢密院编修官葛洪上疏言今之将帅其才与否臣不得而尽知惟忠诚所在凡为人臣者斯须所不可离则不可不以是责之耳今安居无事必奋不顾死冒水火蹈白刃而後谓之忠也第职思其职谓之忠公尔忘私谓之忠纯实不欺谓之忠且拊循士卒帅之职也朝廷每严掊克之禁蠲营运之逋其儆之者至矣今乃有别为名色益肆贪黩视生理之稍丰者而诬以罪辜动辄估籍挥廪给之稍优者而强以库务取办刍粟抑配军需於拊循何有哉训齐戎旅亦帅之职也朝廷每严点试之法申阶级之令其儆之亦切矣今顾有教阅视为具文坐作仅同儿戏技勇者不与旌赏拙懦者未尝劝惩士日骄横类难役使於训齐何有哉况乃有沉酣声色之奉溺意田宅之图而不恤国事者矣又有营营终日专务纳交书币往来道路旁午而妄希升进者矣自谓缮治器甲修造战舰究其实则饰旧为新而已尔自谓撙节财用声称羡余原其自则剥下罔上而已尔乞严饬将帅上下振厉申警军实常若有寇至之忧磨砺振刷以求更新亦庶乎其有用矣帝嘉纳之

侍御史兼侍讲李鸣复奏曰臣尝观殽陵既战秦伯犹用孟明孟明增修国政重施於民故秦虽败而犹可以自强街亭既战诸葛亮上疏自贬蜀主以为右将军亮於是引咎责躬布所失於境内故蜀虽败而犹足以有立盖败军之将虽不可语勇苟因其败而痛自惩创则转祸为福易危为安英明之主犹不忍尽弃也迩者王师既出版图渐归褒诏方颁衂音继至折北奔溃者固所当罚发纵指示者亦岂容逃陛下悉从轻典复取其任大责重如赵范者湔洗而委之臣知圣恩寛大恕之於今日将以望之於後日也抑不知范果能如孟明之所以报秦诸葛之所以佐蜀乎臣切惟范有所当戒者三一曰去私二曰禁暴三曰惩忿能持此三戒则陛下所以责任之意庶乎其无负矣范之在黄也大建弘宇日役万夫片瓦寸钉竹头木屑皆索之列郡号曰军需先世之祠堂後庭之燕寝无一不备千仞之楼且巍然揷空於倥偬不暇给之时直为是骚动不遑安之举古人匈奴未灭何以家为似不作此等举措也今易临岘首号袭世官傥不封蔽芾之甘棠而惟爱纷奢之丽屋则民将不敢言而敢怒今而後皆失望矣此所当戒者一也范之在合淝也以一万五千之夫数而责之一县以数百里之远地而限以三日臣曩尝言之闻其以军法从事而死於锋镝以军期穷廹而毙於道路者又不知其几也今之淮非昔之淮矣仓廪竭府库空而郡县不如昔户口减耗鸡犬寂寥而乡井不如昔富者憔悴贫者转徙而百姓不如昔身丧於接战气丧於奔溃而壮士健马亦不如昔此皆范实为之傥复移其所以用淮甸者用京襄则国之元气愈耗矣此所当戒者二也范垂涎襄阃久矣向欲藉襄兵取关陕而史嵩之各执其说近欲移随将过樊城而杨恢弗从其令志虽愤闷犹未容发也今事任既正诛戮自由城池虽昔日之旧游蕃汉乃今时之杂处御得其道狙诈作使御失其道狙诈作敌况主帅新易人情怀疑倘不开诚心布公道而或以私忿临之则士气摧挫意外之变不能保其不作矣此所当戒者三也臣於范无纎芥之隙向者北兵犯蜀蜀之仕于朝者日扣政府乞以范为襄帅藉襄之力以纾蜀之难于时臣实与焉继为武部贰卿臣复以列属事之见其抚掌谈兵捐躯许国未始不击节嘉叹也今范建牙帅阃而臣偶待罪台端为所当为以无负陛下之临遣者范之责言所当言以无负陛下之擢任者臣之责臣之所论非但忧国亦所以爱范也愿陛下下臣此章以示范范果以臣言为戒修政恤民如秦孟明引咎责躬如蜀诸葛则京湖一面可寛陛下宵旰矣否则未也惟陛下加察

贴黄臣观马谡诸葛亮密友也祁山之役督诸军为先锋一败街亭论罪至死蒋琬以为天下未定而戮智计之士岂不可惜亮曰孙武所以能制於天下者用法明也四海分列兵交方始若复废法何用讨贼亮之见远识高如此比者杨义弃军而走徐敏子弃军而溃此犹为敌骑所廹也汴距战场二百余里且有一郡之隔赵葵全子才各拥数万兵建大将旗鼓正当整阵以援诸将一闻风声鹤唳皆奉头鼠窜矣此何等举措闻诸敌境谓中国有人乎范於无罪之民则用其惨於有罪之将则用其恕按章来上此殆具文耳以折北不支为殱敌精锐以狼狈反国为归护根本以望风先溃为急於全师彼固谓朝廷为可欺安知天下公论不可欺乎昔太祖以南方之事委曹彬且授以匣劒曰副将而下不用命者斩之潘美等失色不敢仰视范何足以语此此臣所以深为国家惜也

理宗时监察御史吴昌裔论赵范失襄阳疏曰臣闻街亭之役咎由马谡而诸葛亮以为咎皆在臣宜禄之败罪由浑瑊而郭子仪以为罪实在我夫非人是己人之常情而今乃责躬自咎如此亮与子仪之盛心真可为万世将帅之法哉臣窃见敌犯襄汉以来唐邓首降均安继叛光以围破峡以毁空枣阳之?死者几十四万人沙市之扰殁者以二十万计八州残破千里萧条主帅是当赵范何所逃责然范时以襄州孤垒适被重围督励三军迄退强敌功过相补犹有辞也近阅荆鄂所申乃知襄事大谬克敌首叛忠卫继之粮械积聚扫荡无遗搢绅民居被祸尤惨虽探报互有不同而证状则不可掩矣汉水岘城金汤坚壮军储守具根本富强盖自绍兴名将岳飞营屯至嘉定帅臣赵方徙治虽金人屡寇而江面不揺险以人守故也范方之子遂世其官将略帅谋耳濡心授正宜谨固封守牧御军民以报国恩以绍先业而乃劳於骛远闇於知人轻信反覆之心失御变诈之道养痈遗患引堇庀身遂使变起萧墙自贻伊戚以百年之生聚而莽为灰烬以中兴之楼橹而视为弃遗退保荆州望实俱丧人言纵不之及范视厥考能无愧於心乎臣采之公论咸谓赵范之罪合赐褫谪别选时彦以代其军然荆襄为天下喉襟襄州既失江陵尤为要地趂急经理卒未有人如范之才未可终弃欲援春秋责帅之谊乞赐睿断?秩三等申儆诸军使之收拾散亡以规复襄阳自効庶几边疆俶扰之际犹知有朝廷纪纲可杜奸萌可纾狄难谨具觉察以闻贴黄臣自闻襄报即草劾范之章或有谓臣者曰今庙堂倚赵范以自安赵范倚北军以自固若台谏论列不惟招大臣之忌亦具啓边臣之疑内外交憎祸在不测臣沈吟累日反复再思窃以为不然炎兴初年国事草创张吕诸臣当国於上韩刘诸将拥兵於下功在社稷人孰敢言而赵鼎之为御史也今日而论刘光世明日而论韩世忠风采澟然曾不少恕亦未闻当时将相以为疑忌也况今戎首实在北军赵范已正王旻之诛庙堂当议赵范之罚亟图改纪斯乃其时若谓凶将本无叛心襄城犹为我守沉痼旧见覆护前非日引月深遂成再误恐非计也用敢具録前奏复以缴闻惟陛下亟赐睿断施行

贴黄臣窃惟本朝三百年所与立者国法台纲也方今事势俱无可恃独有宪法一脉尚存近来边臣师师非度则并举其纲与法而废之矣赵范襄守退保江陵臣已具列前疏其知荆门军朱扬祖被命乘障有城可守而乃委弃民社擅离本军是无国法也前京湖制机赵楷以罪被劾谪官居永而乃久稽朝命未离沙津是无台纲也方兹艰危之会正当纪纲修明若此二人岂容佚罚欲望圣慈将扬祖罢黜以谢军民将楷更与?降押赴贬所庶几懦者有所畏而惧凶者无所恃而侮伏候勅旨

昌裔又论赵范召命不当疏曰臣近以克敌之变焚荡襄阳偾军之罚责在赵范欲乞贬秩三等以正邦刑且令规复旧城以责来効此盖前代之故实本朝之彛章如诸葛亮街亭之贬韩琦秦州之罚张浚富平失律之罪载在往牒可复考也陛下亟赐俞允褫职?官仍其使名责以收复边梱深识之士咸以为当但襄州一失已阅四旬而进复无期有暌衆望或谓叛亡余卒窃据城中游哨敌兵侵轶境上京西五叛将至连衡汉东诸城皆欲徙治淮襄户口日夜絶江人揺不宁事变罔测岂襄事蹉跌之後财殚力匮未易遽进耶抑赵范经变之余心摧胆怯不可语勇耶臣方欲再上封章以督厥咎今月初二日伏覩邸报赵范令赴行在奏事又闻因其弟葵有请欲令代帅淮东而以已副之其於兄弟相友之情公朝叙情之意可谓曲尽矣然今事会方来正以赏刑为急方其责范经理则姑欲示以薄惩今既将范易置则所当明正严罚傥或释其重负而予以召还脱诸破坏之城而置之安全之地则是功过未白赏罚无章不惟赵范苟逭刑诛亦恐边臣闻之解体非所以宣昭国法而畏服人心也臣近见别之杰所申虎翼旧军统制刘廷美力战叛卒收复樊城则事势犹有可为苟能授任得人趂急经理收拾余烬图复故疆则户牖既牢上流恃以无恐不然易赵范於安地置襄阳於荒墟知以三海八柜为防而不知以汉水方城为固唇齿寒而不问喉襟絶而不忧保障单残藩篱浅薄无襄阳则江陵危无江陵则吴蜀中断脱有一骑闯我长江风景日殊人心震扰其关系存亡不止一方痛一面病而已淮淝之却秦师由庙堂处分已定河北之禀唐令在朝廷处置得宜臣观今日襄事抚御失当咎在帅臣而区处非宜则又有任其责者昔绍兴初郦琼之叛固非小变然朝廷一时处置动中事机高宗下诏罪已则曰由朕委任非人致一军怀疑反侧张浚见上引咎有曰是臣非才误国以致上贻圣虑於是荐赵鼎居揆路而朝政举命刘錡帅淮西而军律张可以感动天人转回事变益固中兴百年之业只在君臣一念之间也今陛下忧形玉色而未覩拨乱之英规大臣躬瘁百为而未有康屯之奇策罪已之诏踰时不下何以感武夫悍卒之心引咎之章旷日无闻何以解衆难羣疑之惑翫愒岁月坐失良图蹙国殱民祸至无日臣未知其所终也臣忧深家国一再冒言而复以高宗君相之事为陛下告惟望圣慈奋赫英断而亟图之宗社幸甚

昌裔又论安癸仲疏曰臣窃见高宗绍兴二十八年礼部侍郎孙道夫言成都帅不可不择宜求可以制置四川者二三人置之圣度上曰当储人以待缓急之用孝宗淳熙十年太府寺丞勾昌泰奏蜀制置使任六十州安危愿於从臣中常储一二人作安抚使上曰须是选择可以备制置使之用者盖蜀去天远帅当豫储在乡人先事而力言之在朝廷加意而急图之在君上申命而临遣之此我祖宗虑远储材之规模实万世子孙之所当法也臣以蜀人待罪言路若乡有急证而不言则为有负於乡国朝有令典而不举则为有欺於朝廷昨於二月妄论四事备言蜀之危状而尤以储帅为先伏蒙圣慈俯加容纳特辍侍从出帅成都臣谓陛下此心即高宗孝宗之心也然命既颁而遄反使已遣而复回议论数更臣窃未喻窃惟蜀自二十年以来私意横流人情障碍帅非奉已者不久緫非挟故者不安幕府非所荐引者不得充数上下蔽痼牢为一词故民有疾病而上不知兵有饥寒而远不达战鬬有上功而赏不及溃败有显状而罚不加若非得有威风识大体者肃将明命改纪而更新之则剥烂蛊坏之证无日而可革矣今臣遂既已罢行事往岂敢论列但储帅一事所宜亟留圣意赵彦呐老病交侵智勇俱竭屡上祠请难以倚靠秋防臣於前疏已尝言之况今敌兵侵犯麦积时当可获溃兵肆横江油贺请病事势岌岌民不遑安而乡人之在列者无有以道夫昌泰之言告陛下深可叹也近闻前总领安癸仲以臣论奏击其奸贪畏惧驱磨经营复用近则托赵彦呐荐代于朝远则令其子恭行交结于内甚至嗾利州士民以列功状啖远方布衣以助游谈遣干人李真蒲午蒲恭以财物请求结大程官童炳曾永等以关节搬送专欲撼动言路攘窃帅权如绍兴间钱良臣之事乡评籍籍皆能言之臣与癸仲初无宿仇但见其为緫饷则暴敛之兴军民胥怨为抚谕则侵权夺利郡县骚然彼为一使之任尚且不可况以当专征重寄岂不误陛下事哉且往者辛卯之变癸仲以漕臣先走合阳乙未之变癸仲以緫臣舟至阆州上下利州之民怨入骨髓所列功状决非情实是皆假托撰造欺罔公朝若误入其言而轻加信用则蜀事去矣此臣所以痛心疾首为陛下熟数之欲乞睿慈特命大臣早择帅材临朝亲遣以慰蜀民倒垂之望仍将癸仲更与?斥以为罔上嗜进之戒所有干人李真蒲恭蒲午等扬言交通货赂污蔑清明之朝仍乞下临安府密加捜捕痛行根治自递押归亦足以肃吏奸而昭国法谨録奏闻?候勅旨

贴黄臣窃见王沂公曾当国尝曰恩欲归已怨使谁当闻者叹服以为名言盖谓大臣事业不当敛恩避怨也臣论安癸仲之贪至於三矣每蒙陛下付外从行而政事堂中持笔不下及下检正都司又复累日不呈不知治一贪吏逐三五干人有何恩怨而上下覆护至于此哉臣言不行何以分察欲望圣慈检臣累疏将癸仲亟与?罢并将干人李真等根治押发施行

淮东制置使李曾伯上奏曰照对臣准尚书省劄子五月十八日三省同奉圣旨令内而侍从台谏给舍外而制阃各举帅材二人者臣窃惟荐材难荐帅材尤难古者方召远矣今夫谋三军之帅将以备一时之选睿旨诞颁猥令荐进岂不谓观臣以其所主惟善能举其类乎頋臣本无材略忝任藩翰揆已不足安能知人为之踰月议图其位望之已着者固不待微言之推?其声名之未达者则有得於共事之更历今有二人焉窃见朝奉郎前知建昌军事余鳌自任高邮尉而留淮幕臣见其谙军民利害得将士心顒顒昂昂有远到器议论本乎正大趋向不为卑污臣命夏臯修泗上承下接皆鳌赞之最一事尤可识往时鳌初擢第值遣使谕蜀道拉鳌偕行耻於依凭甘以吏事自见临节而不可夺於此可占今稍更霜露才气殆益老矣宣义郎通判襄阳府兼京湖制机王登昨以秭归尉而留荆幙臣见其晓兵家韬略通当世务磊磊落落无罢软习政事多所规益言议不为依阿臣命高达复襄左撑右柱实登佐之最一节尤可书往时登以勇爵因获寇诣荆阃怒登不拜飜然舍去卒以儒科自奋有志事竟成於此可观今久在风寒文理浸加密矣是二人者臣察之已熟故敢荐之不疑抑又有说焉马廐金怀之无取则可以临羌桑株田顷之弗多则可以慕亮如鳌如登臣尝与之讲论及此使遂展布必可保其能自廉饬臣愚欲望圣慈下有司籍记姓名特加旌擢以为事任之储如後不如所举臣甘坐谬举之罚

洪舜俞进故事曰晋谢安以荆江二州并缺桓石?有沔阳之功虑其骁猛在形胜之地终或难制乃以桓石民为荆州桓伊为中流石?为豫州既以三桓据三州彼此无怨各得所任其经远无竞类皆如此

臣闻御得其道则天下狙诈咸作使御失其道则天下狙诈咸作敌御之为言以马喻也诡衔泛驾之马跅弛而难制使王良造父御之则鸣和鸾逐水曲进退伸缩无不如意否则駻不受羁矣谢安之用三桓人徒知其经远无竞而不知驾御之术默寓乎其间盖石?趫捷絶伦既夺之上流而石民与伊非所患兼是时荆江豫三州军事皆在安都督之下而兵权实操於内此首重则彼尾轻也苟朝廷无以操其权而制其命王彪之所谓兵权萃於一门非深根固蔕之宜安乌得不为之深虑哉知此则知八柄驭臣虽王者有所不敢忽

礼部尚书魏了翁进故事曰唐宪宗时裴度上疏云淮西荡定河北底宁承宗敛手削地韩弘舆疾讨贼岂朝廷之力能制其命哉直以处置得宜能服其心耳臣谓宪宗承唐纲积弛之余藩臣阻兵帅不庭授盖自夏蜀山东泽潞易定魏博贝卫澶相朝廷之令所不能加视今日之事难易絶不侔而淮西之役处置得宜遂能使顽悍革心梗强効顺信知折冲御侮不尽在於国势之强弱兵威之衆寡顾吾所以处之耳迩来边帅不和朝廷但知委曲覆护听其相倾相轧以养成乱本而不知所以处之始焉淮西制阃治黄州匪但控厄要害实以兼总黄陂克敌一军也既命杨恢分阃恢而可任邪则军未溃以前其戮叛将范青不必付之湖广总领何元寿军既叛以後其招来陈温等又不必付之荆鄂都统王旻今舍制阃不付而付之他司臣所未谕也观杨恢之词谓旻有诱叛之迹继而旻之告谕陈温许其来德安境内劄寨是旻果使之矣孟珙招纳备据叛酋陈温之词谓若斩杨恢用孟马帅为制置则我辈就招此何语也而珙公然见之公状不以为嫌殆有尝试朝廷之意是珙亦可疑者矣恢之不能绥御以至於此坐以虎兕出柙之罪恢尚何词然使旻以诱叛而获厚赏珙以述叛酋之悖语而获迁除则是唐末藩镇诸军自择主帅之风成矣今朝廷不问可否而一切听之尚谓之处置得宜乎苟幸无事养痈护疾不如诱叛而受赏袭迹而动则长此安穷惟陛下与二三大臣力图之

魏了翁又进故事曰宼恂复拜颍川太守执金吾贾复在汝南部将杀人於颍川恂捕得系狱戮之於市复以为耻还过颍川谓左右曰今见恂必手刃之恂闻其谋乃敕属县盛供具储酒醪执金吾军入界一人皆兼二人之馔恂乃出迎於道左疾而还贾复勒兵欲追之而吏士皆醉遂过去恂以状闻帝乃召恂恂至引见时复先在坐欲起相避帝曰天下未定安得私鬭今日朕当分之於是极欢结友而去

臣谓先儒谓贾复不戢部将寇恂戮之使复明达必且谢过乃更蓄愤欲手刃之殊无责已之意帝当先以曲直晓之使复惭谢然後慰勉听其自释则善矣臣尝谓天下之事至理而止理之所至虽强暴凶狡有不容不弭耳而帖服苟惟无所可否务为包含是姑息苟且之政也何以慰服人心邪庆历四年韩琦为陕西四路招讨郑戬为四路都部领尹洙知渭州狄青为泾原副都统先是韩琦乞罢修水洛城郑戬固请终役琦还自陕西罢役而戬命刘沪董士廉督役如故尹洙檄沪士廉罢役不从遣人代沪又不受洙怒命狄青领兵行边追沪士廉械送德顺狱成诏释沪士廉令卒城之而洙与青不服也善乎欧阳修之论曰宜命中使密谕狄青曰沪城水洛非擅役衆不可加罪若临阵而违节制自当临以军法然後又谕沪曰汝违大将自合有罪今以城水洛有功故赦尔尔宜卒事以自赎城成则又戒青不可失城以遂已臣谓如修之论处置得宜君臣之情分尽矣绍兴六年张浚以宰相都督江上命韩世忠屯承楚命张俊屯建康先是浚在淮上谋渡淮北向惟倚世忠为用世忠辞以兵少欲摘张俊之将赵密为助浚以行府檄俊不受令浚奏乞降圣旨而俊亦禀於朝甲可乙否朝廷难之善乎赵鼎之论曰浚以宰相督诸军若号令不行何以举事然俊亦不可拒乃责俊当践行府命不应尚禀於朝复下浚一面专行不必申明虑失事几臣谓如鼎之论周旋曲当则上下之体统正矣襄黄二帅比肩事主各效已见以图补报比乃闻二帅不和几有私鬬之虑审其如此则所关甚大此在朝廷所当谕以贾寇之事俾各释前疑共济多艰否则脉络不通缓急不相倚助如国事何惟陛下留意

淳佑间徐元杰进故事曰唐德宗陆?论淮西事宜状曰克敌之要在乎将得其人驭将之方在乎操得其柄将非其人者兵虽多不足恃操失其柄者将虽材不为用将不能使兵国不能驭将非止费财玩寇之弊亦有不戢自焚之灾

臣闻人主之用天下惟明与断而已明足以有别则知人而善任使临事不至於乏才断足以有为则操纵予夺莫不在我举天下英雄豪杰之士亦莫不犇走鼓舞於笼络驾驭之中必如是则将得其人而敌国外患非所忧矣其或平居暇日咨访之不广体认之不亲有才而不能致其用能用而未必当其才而况依违牵制或昧於折奸宄之萌姑息含容浸失其所谓宰制之道其始不有以杜凭陵之渐其卒未有不至於横溃四出而不容遏者此春秋之季汉唐之末八代纷纭之际其证具存於方册者不可以不察也唐德宗猜疑多忌有将而不能驭将操失其柄久矣当时九节度之师初未尝不惟上之令自夫希烈怀光之徒一失於制驭他日之患不待智者而後知陆?忠於德宗者也因论淮西事宜而告帝以克敌之要实在乎将得其人继之曰驭将之方在乎操得其柄又断断然反其辞曰将非其人则兵虽多而不足恃驭失其柄则将虽材而不为用极言其弊以为不止於费财玩寇而已谆谆然语之以不戢自焚之灾吁贽之言亦切矣惜乎明不足以知李晟之忠勲断不足以止怀光之铁劵奉天纷扰之患有不可胜御者至今令人掩卷三叹而已吁有明谟纠断之光武然後二十八将之才各随其志能而有以厉其中兴之功有刚明果断之宪宗然後善用裴度之忠而李愬韩弘之徒亦各得以勉其克复之效曾谓半千载间出之真主而俾光武宪宗专美於汉唐之间哉臣故於陆贽之言益惓惓乌

宝佑二年起居郎牟子才上奏曰臣比者蜀事孔棘尝进苦言谓宜用李曾伯镇蜀而以蒲择之吕文德佐之则选威望重臣为荆阃以应接之又谓宜召余晦以释羣疑此皆顺人心而为是急着闻陛下亟赐采领缄达大臣以待处分陛下忧顾在西一闻人言即与大臣商之真不翅如救头燃也大臣自独相以来未尝召臣谋一事昨忽召臣至相府议论反覆数刻乃罢而指意所在大槩只以隃制为是大臣曰蜀力屈矣非通荆蜀为一而借荆州事力以援蜀则不可臣谓荆事力既耗於襄樊安得更有余力以及蜀乎大臣又谓曾伯既受节制事急则必须进至夔门控制臣谓曾伯既是荆湖制置大使岂有舍本职公事而越足过夔门之理藉令欲往万一襄樊有事曾伯将趋襄樊乎趋西蜀乎大臣又谓曾伯不过夔门必遣吕文德代往臣谓此处分终是隃制不若曾伯正除宣抚使之专心一意经理西事而吕文德既为曾伯所任必与曾伯俱西也大臣又谓曾伯节制四川当不容辞臣谓以制置节制制置则受节制者自无事权若未即召晦则曾伯亦未肯受也大臣又谓曾伯且未肯受节制若正除宣抚使岂肯受臣谓曾伯忠义人也使人主推诚以任之温诏以趣之彼非木石岂不能感激思奋以报上恩邪大臣又曰韩宣以城筑未就不欲往阆州清叟亦有奏令且了城筑今且命杨大渊则专任杨大渊不可二三其说大臣又谓今且令曾伯节制却令曾伯自求一人留司重庆曾伯必委蒲择之择之既在劒阁且令黄应凤主留司臣谓此等处分太似缭绕终不脱隃制规摹恐如此施行重庆根本之地无重臣以镇压之则事终涣散也大臣又谓余晦当召曾伯未受节制未可出命臣谓不召余晦曾伯决不肯受命统兵者亦且疑惑其为妨碍非一端而足也大臣又谓若召余晦而出李曾伯宣抚之命曾伯必飘然而归是一日而失二帅也臣谓余晦狼狈至此失之何损曾伯负当世重望蜀之三军百姓愿得之以为司命曾伯忍孤人心耶又忍孤上意耶臣非敢与大臣辩论也事势至此大臣乃一切坐断自以为庙谟高深非小臣所可及臣至是亦不得不辩也然岂得已哉或曰大臣忧边思职日夜尽瘁不可谓之不以西事为念也而子之言急切如此岂大臣果有不忧蜀之过耶臣谓大臣之过非不忧蜀也其过在於任已见而不受尽言好顺上意而每怫公议此即是过而又有大过者在於自诡知兵也且兵岂易知也哉如韩琦范仲淹出入边陲尚不能周知今足不出庙堂之上而谓洞知军戎万里情此隃制之说所以牢不可破也且兵不中御古之道也军中闻将军之令不闻天子之诏今军中无钜细悉制庙堂之上而徒以尺书慰劳诸将使诸将知有庙堂而不知有制阃则知兵之说臣所未喻也赵充国曰兵难隃度臣愿至金城图上方略今西事坏烂而使曾伯节制数千里之外诸将下禀令於节制上禀命於庙堂缭绕回曲坐失事机则知兵之说臣所未喻也晋侯作三军谋元帅赵衰曰晋縠可乃使郤縠将中军今不谋帅而谋节制分左右三距而无元帅以任中军之寄专欲倚仗於节制则知兵之说臣所未喻也师六五长子帅师弟子舆尸凶今长子帅师於数千里之外而欲使蒲择之在边黄应凤留司既使韩宣緫统又使杨大渊代韩宣緫统则知兵之说臣所未喻也大臣虽谙熟科条弥缝将帅固识兵家之节度而自诡知兵此则大臣之过也昔程颐每与司马光说话不曾放过范纯仁十件事只争得三四件事便已程颐曰光只为能受尽言尽人忤逆终不怒便是好处今大臣能如光不怒人以忤逆乎昔又有言范祖禹於司马光必能协济国事光正色曰尔谓祖禹见光有过不言乎今大臣能如光乐听人之攻已过乎程颐光之所荐也祖禹光之属也而辩论不少恕有过必尽言臣於二臣无能为役然不敢不取法以致臣区区爱助之微忠欲望陛下丁宁宣谕使大臣以司马光之心为心勿遂前非勿贰後过尽改隃制规摹一从公论以救吾蜀则尚可为也若辨论之间是已见屈羣策而自谓如此足以隃制四蜀则轻用余晦以成一年之误若召晦不速用曾伯又迟其为误蜀将有不可胜讳者矣惟陛下亟图之

度宗咸淳九年起居舍人高斯得奏言匈奴冒顿大入围信信数使使敌求和解上赐信书责之曰专死不勇专生不任寇攻马邑君王力不足以坚守乎安危存亡之地此二者朕所以责於君王【出前汉书韩王信传】　李广为将军出鴈门击匈奴匈奴兵多破广军生得广广得脱至汉汉下广吏吏当广亡失多当斩赎为庶人【出前汉书李广传】臣闻为将之道能勇而持重则进无轻脱之忧退无逗挠之失矣盖将帅之病常患於恃勇而尤患於无勇恃勇者轻敌取败固能为国生患然其志犹可取也无勇则锐气销沮日沦於偷其为国家之祸可胜言哉常武之诗曰震惊徐方如雷如霆徐方震惊言贵乎能勇也出车之诗曰彼旟旐斯胡不斾斾忧心悄悄仆夫况瘁言贵乎持重也王者之师以刚厉柔以柔济刚动而万全所向无敌抑由此之故乎汉高帝时匈奴冒顿大入围韩王信於太原信不能力战而反求和於虏故高帝责之曰专死不勇专生不任谓为将之道专持必死之心则伤而反不得为勇专持必生之心则不足以任军事信盖持必生之心而无必死之意者宜乎虏入不支卒以败亡也文帝时李广击匈奴恃勇轻敌屡为匈奴生得出鴈门则军亡失多出右北平则一军几没虽号名将所至多败轻敌之过也虽然将者军之司命也与其选懦宁其果锐与其为信宁其为广择将者可不加衡於此乎臣窃见襄阳之围旷日持久命将救援择非不至然气索志偷情见力屈大劳未艾扫清无期岂非将不胜任之所致乎淮西之寇俶扰诸郡巢穴既近倏去忽来其有能惩闭门之失者似强人意而遽遣大将自取败衂非旁郡一捷则敌得气去患日益深岂非将不持重之所致乎襄失之弱淮失之轻惩劝之道不可偏废今丧师失律者既加之罪矣彼蓄缩顾望不发一矢者可不申严师律以少警之乎臣琐琐陋儒不达兵事妄陈所见少效涓尘惟陛下财择

金宣宗时左谏议大夫张行信奏曰窃自兴兵以来将帅甚难其人愿陛下令重臣各举所知才果可用即赐召见褒显奬谕令其自效必有奋命报国者昔李牧为赵将军功爵赏皆得自专出攻入守不从中覆遂能北破大敌西抑强秦今命将若不以文法拘绳中旨牵制委任责成使得尽其智能则克复之功可望矣上善其言时方擢任王守信贾鼐尔者为将皆鄙俗不材不晓兵律行信惧其误国上疏曰易称开国承家小人勿用圣人所以垂戒後世者其严如此今大兵纵横人情恟惧应敌兴理非贤智莫能狂子庸流猥蒙拔擢参预机务甚无谓也於是上皆罢之

元世祖时东平赵天麟上策曰臣闻刚柔并用定鸿钧坱圠之功文武双行为国家久长之计事兼生杀虽任于人权在圣明不宜归下粤自理分天地位正君臣仁为文之实义为武之干至如隂阳不测体用无方振义武以拯人仁亦在其中矣布仁文而肃政义其可以忘乎故仁者义之元而义者仁之宜文者武之宗而武者文之助也自黄帝以来始用弓矢帝王一揆秦汉尚功三国以至隋唐五季以及金宋四千余载未闻一日而停兵亿兆夷民常愿一人之有庆其间亦有人主自专而开泰否之门亦有委於将帅以啓兴衰之变原其所致可得而言夫权者天子之神器事者在下之所行权维轻重故非臣下之当持事各分科故非天子之宜务今国家立枢密院以维中外之军兵以定武臣之官爵而又紫垣春色荣照六军丹阙神威澟班诸卫而又元帅统军招讨鄂罗之官万千百十夫长之职熊罴貔虎八镇方维骐骥鹰鸇一遵约束又如武库武器设署于京师弓箭甲局分工于随处此皆事行于下也凡诸事务皆申枢密以奏闻此盖权归于上也钦惟国家处置权事甚为明切臣窃以为将兵者将也将将者君也将兵之道有四而行之者八何谓四一曰忠二曰计三曰勇四曰果何谓八见敌勤王之谓忠闻敌制胜之谓计饱直恃力之谓勇进战期克之谓果此盖攻战将兵之将也劝主上以先之谓忠严军律以养素之谓计坐帷幄以折冲之谓勇不生事以希幸之谓果此盖太平将兵之将也而将将之道亦有二焉一曰分统二曰专委当其天下已定将帅优游以备爪牙之用乃方方殊掌位位各司无使一员独为魁首於是有分统之道焉寔万世之计也如或边尘暂起命将兴师须立名将以总之乃面告之云阃以内寡人制之阃以外将军制之於是有专委之道焉但一时之事也出征而不专委则节制难齐太平而不分统则久生异事高爵以宠之厚禄以食之二术以御之举无遗策矣伏望陛下立枢密院使一员使与行省首官品秩相同其余员位以次班之今适太平事无大小须待同议无或敢专若夫卫府司营已有蒙古监军不须别议此即分统之道也设或动兵则暂行专委之道焉更望陛下於中外卫府司训示以愚臣所述攻战将兵太平将兵之四德如是则事常谨於下而权常归於上矣权归於上则人无觊觎而民得安矣

赵天麟又上策曰臣闻兵者凶器也战者危事也既不可不慎动矣将军者国家之爪牙人命之关系尤不可不慎选也上古以来民无定志圣人既作大统由分自黄帝用弓矢以擒蚩尤之後周有方叔召虎尹吉甫之徒汉有淮隂条侯霍嫖姚之辈赵之廉颇燕之乐毅楚之吴公齐之孙子矫矫然树四方之英气昂昂然振百世之风声或有搴旗斩将之功或有转地回天之技或有助伐罪吊民之德或有怀佐君匡世之才莫不感会风云契合鱼水依光日月垂名竹帛以至尚父之鹰孔明之龙吴汉之敌国李积之长城斯皆将军之善战善胜者也彼有视人如草菅而刈之御衆如蜂蚁而藐之行伍不整疾徐无节三令五申而其令不行耀材陈策而其材不中营垒轻而可掩袭也甲仗利而徒无益也故慎子为鲁将军一战胜齐犹且不可白起胜赵长平坑死之人四十余万柏直乳臭挫魏王之师辕门儿戏致孝文之诮此虽为将者之旷官抑亦有司选将者之失也所谓良将者刚则法天可望而不可干也柔则法渊可观而不可入也去如收电可见而不可追也留如丘山可瞻而不可动也此之所谓良将不亦大哉然後龙韬豹略发于胷中雾卒云师领于麾下赫然一怒乘风送欵者将接踵而来矣复岂有争锋迓刃之敌哉是以选大将者固非余将之比也骅骝骐骥奋迅乎千里驣骧乎九州非噉刍数倍于常不足以尽其能全其力而役之以取效也良将亦然方其国家无事之时遴选英雄高爵以宠之厚禄以食之加之以殊礼处之以闲职一旦卒然有急则行专委之遴焉於是乃有折冲于樽俎之间制胜於疆场之际心口相誓而委命自甘肝脑涂地而赤心无吝者岂非王者善将将之所致而然邪先帝之平江南由此故也若夫无事之时偃然不虑一旦有急则任夫肉食之流设或犯皇家之大戒亏丹阙之威严虽复噬脐何嗟及矣伏望陛下深符祖意爰采宏材下诏林泉飞书营垒凡德足以镇服人心能足以超越伦类计足以坐消变故勇足以深入敌阵者县次续食令与计偕至于京师馆于上室申之以天鉴接之以优礼处之以无事之崇班寄之以不时之大用昔者唐有郭子仪而身为安危者二十余年更望陛下凡武臣宿将功高望重德显才清者宜加殊遇以厉将来臣非不知圣朝与天齐福启运正隆但宜柔远以文尚奚赖於将军之力哉然而审事务防变故者圣人戒慎之至不得不如此也

赵天麟又上策曰臣闻至重者将也至险者兵也虽系於将而其原皆在於君也君之任将得人则用之如神守之如山驰之如风整之如网之在纲矣设或任非其人则害有不可胜言者焉故翦商魁帅乃渭水之渔公伐夏大臣即莘郊之农父又岂但将门方有将哉采葑采菲无以下体建官惟贤位事惟能诗书之言信不诬矣若谓箕裘遗业多习其事因而用之加诸上位亦当因其名而验其实斯可也不然则亦犹举渭水渔翁之子命作太师求莘郊农父之族升为右相与伊吕之姓虽同而伊吕之才则否求其实効不亦难乎非徒无益而又害也今国家统兵之臣子承父职乃有不闲武艺之流不读兵书之辈或充副倅或镇方维或擐甲以遐征或横戈而应敌幸而殊方纳欵穷寇消声斯皆社稷之灵威皇上之洪福奚有将军之智力哉不幸而不胜则既损天光又使功臣之子孙骨委边尘魂飘异域士卒之命石火风灯流血成河僵屍蔽野不亦哀哉究而言之皆不审於用将故也况於兵有六险一天二地三敌四间五使六卒是也夫祁寒暑雨疾风迅雷卷鴈塞之沙飞荥阳之瓦或欝积之气蒸为雾霭而蔽天或愁恨之情腾为氷雹而载路此天之险也夫长山峻岅深谷茂陵或九折以升天或千盘而入井卒徒罢倦辎重艰难伏百万之敌於数步之间降三六之军於九天之上者此地之险也夫佯奔诈北骤趋缓行或当前而就後相袭或在左而於右夹出彼衆我寡彼强我弱者此敌之险也夫纵横之子捭阖之徒衒惑之言迷冥之语似忠而复佞似实而还诳者此间之险也夫交兵之际行人在中出言一失而难救其端奉简误投而遂形其衅至有泄吾机事谀彼逆流者此使之险也夫殃风偶扇孽事由兴机不定兮兵事危令不行兮人意离者此卒之险也冒六险而行向非良将谁能当之夫良将有四术一曰定心二曰饱气三曰策胜四曰身鬭故疾雷破山飘风振海而不惊驾士鼓卒视衆犹寡而不惧随贾不能说廉李不能攻见小利而不趋存大端而自厉所谓定心之术也养威蓄锐饮直行仁承王命徂征御奸风而坐镇其英可以上淩紫氛其信可以下孚敌国所谓饱气之术也檄至而风从旗指而草靡洞穰苴之方寸吐陈平之奇谋所谓策胜之术也挟匹夫之勇而气肃勍敌踊七尺之躯而威加殊域若仁贵之三箭庾公之乘矢所谓身鬭之术也臣谓得此四术之将而六险不足以为险矣非此四术之将而未有不险之地也伏望陛下惜禁卫九重之威保功臣子孙之命无致外敌之得利勿令中土之罹殃凡武臣九品以上子孙弟侄当承袭者皆令枢密院试其实能然後量加以职若然则天威永固民命更生下无赵括之危上享轩皇之逸抑使武臣之子孙知天官之不可滥得则尽心习其家业矣

历代名臣奏议卷二百四十一








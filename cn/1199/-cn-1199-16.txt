山陽死友傳　　蔣濟

漢范式。字巨卿。山陽金郡人也。一名汜。與汝南張劭為友。劭字元伯。二人幷遊太學。後吿歸鄕里。式謂元伯曰。後二年當還。將過拜尊親。見孺子焉。乃共尅期日。後期方至。元伯具以白母。請設饌以候之。母曰。二年之別。千里結言。爾何相信之審耶。曰。巨卿信士。必不乖違。母曰。若然。當為爾醞酒。至期。果到。升堂拜飮。盡歡而別。後元伯寢疾甚篤。同郡郅君章。殷子徵。晨夜省視之。元伯臨終歎曰。恨不見我死友。子徵曰。吾與君章盡心於子。是非死友。復欲誰求。元伯曰若二君者。吾生友耳。山陽范巨卿。所謂死友也。尋而卒。式忽夢見元伯。玄冕垂纓。屣履而呼曰。巨卿。吾以某日死。當以爾時葬。永歸黃泉。子未忘我。豈能相及。式恍然覺悟。悲歎泣下。便服朋友之服。投其葬日。馳往赴之。未及到。而喪已發引。旣至壙。將窆。而柩不肯進。其母撫之曰。元伯豈有望耶。遂停柩移時。乃見素車白馬。號哭而來。其母撫之曰。是必范巨卿也。旣至。叩喪言曰。行矣元伯。死生異路。永從此辭。會葬者千人。皆為揮涕。式因執紼而引柩。於是乃前。式遂留止冢次。為修墳樹。然後乃去。






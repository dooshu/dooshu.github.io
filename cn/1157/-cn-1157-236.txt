●卷二百三十六　经籍考六十三

○集（别集）

※《司马文正公传家集》

晁氏曰：皇朝司马光君实，陕州夏县人。初以父荫入官，年二十，举进士甲科。故相庞籍荐除馆阁校理。神宗即位，擢翰林学士、御史中丞，後除枢密副使，力辞而去。元祐初，拜门下侍郎，继迁尚书左仆射。卒年六十八，谥文正。好学如饥之嗜食，於学无所不通，音乐、律历、天文、书数，皆极其妙。晚节尤好礼。其文如金玉榖帛药石也，必有適於用，无益之文，未尝一语及之。集乃公自编次。公薨，子康又没，晁以道得而藏之，中更禁锢，迨至渡江，幸不失坠，後以授谢克家。刘峤刻板上之，今光州有集本。

※《范蜀公集》一百二十卷

汪玉山序：按蜀公《墓志》云："《文集》一百卷，《谏垣集》十卷，《内制集》二十卷，《外制集》十卷，《正书》三卷，《乐书》三卷。"公，成都人也。应辰守成都凡三年，求公文集，虽搜访殆遍，来者不一，而竟无全书。盖公之没，距今八十年矣。窃意岁月愈久，则虽此不全之书，亦或未易得也，於是以意类次为六十二卷。曰《乐议》，曰《使北录》，不见於《墓志》，亦恐其初文集中未必载也，而《乐议》或特出於世俗所裒辑，今皆存之。又以《谏疏》、《内制》、《外制》、《正书》、《乐书》附之，通为一百十二卷。《正书》所得止一卷，今分为二。司马温公论《正书》，其间有云舜无焚廪浚井之事，而今之《正书》无此语，岂亦非全书邪？

◎张少愚《白雲集》三十卷

晁氏曰：张俞字少愚。幼通悟，於书无不该贯，朝廷尝以校书郎召，表乞授其父。隐於岷山之白雲溪，凡六被徵召，皆不起。为文有西汉风，尝赋《洛阳怀古》，苏子美见而叹曰："优游感讽，意不可尽，吾不能也！"

◎文与可《丹渊集》四十卷

晁氏曰：文同字与可，蜀人。进士高第。以文学名，操韵高洁，画笔尤妙。仕至太常博士、集贤校理。元丰初，出守吴兴，至宛邱驿，忽留不行，沐浴衣冠，正坐而逝。

东坡谓与可有四绝：诗一、楚词二、草书三、画四。世少知者，惟予一见识其妙处。又有诗云："斯人定何人，游戏得自在；诗鸣草圣馀，兼入竹三昧。"他日观其飞白，复恨知与可之不尽也。

陈氏曰：东坡与之厚善，《墨君堂记》、《瑝谷记》皆为同作。司马温公称其襟韵潇洒，如晴雲秋月，尘埃不到。其为人可知矣。

容斋洪氏《随笔》曰：今人但能知文与可之竹石，惟东坡公称其诗骚，又表出"美人却扇坐，羞落庭下花"之句。予尝恨不见其全。比得蜀本石室先生《丹渊集》，盖其遗文也。於乐府杂咏有《秦王卷衣篇》曰："咸阳秦王家，宫阙明晓霞。丹文映碧镂，光彩相钩加。铜螭逐银猊，压屋惊蟠拏。洞户锁日月，其中光景赊。春风动珠箔，鸾额金窠斜。美人却扇坐，羞落庭下花。间弄玉指环，轻冰抱红牙。君王顾之笑，为驻七宝车。自卷金缕衣，龙鸾蔚纷葩。持以赠所爱，结欢其无涯。"其语意深入骚人阃域。又有《王昭君三绝句》云："绝艳生殊域，芳年入内庭；谁知金屋宠，只是信丹青。""几岁後宫尘，今朝绝国春；君王重恩信，不欲遣他人。""极目胡尘满，伤心汉月圆。一生埋没恨，长入四条弦。"令人读之飘飘然感慨无已也。

◎元章简《玉堂集》二十卷

陈氏曰：参政钱塘元绛厚之撰。绛之祖德昭，相吴越。本姓危氏，唐末危全讽，其伯父也。父曰仔倡，聚众保乡里，兵败，自临川奔杭州，易姓元。至今建昌、抚州、邵武多危姓。绛能文辞，晚岁以王介甫荐入翰林，甚称职，遂柄用。

晁氏曰：绛锁厅中进士第，为翰林学士、参知政事。立朝无特操。晚入翰林，谄事王安石及其子弟，时论鄙之。工文辞，为流辈所推许。卒时年七十六。

※《蒲左丞集》十卷

晁氏曰：皇朝蒲宗孟字传正，阆州新井人。皇祐五年进士，曾公亮荐除馆职。神宗谓宰相曰："宗孟有史才。"乃同修国史。入为翰林学士，除尚书左丞。卒，年六十六。为人酷暴奢侈，苏子瞻尝规之云："一曰慈，二曰俭。"世以为中其膏肓之疾。

※《赵懿简集》三十卷

晁氏曰：皇朝赵瞻字大观，盩厔人。少善为古文，庆历五年登进士第。治平中侍御史，论濮邸事及贬。元祐中，终於同知枢密院。谥懿简。学《春秋》，著书十卷。其他文不皆奇也。

※《鲜于谏议集》三卷

晁氏曰：皇朝鲜于侁字子骏，阆中人。景祐中登进士乙科。神宗初上书，上爱其文，以为不减王陶。元祐中，仕至谏议大夫。侁治经术有法，论著多出新意。晚年为诗与楚词尤精，世以为有屈、宋风。族侄之武编次，有序。

东坡苏氏曰：鲜于子骏《九诵》，友屈、宋於千载上；《尧祠》、《舜祠》二章，气格高古，东汉以来鲜及。

少游秦氏曰：公晚年为诗与楚辞尤精，苏翰林读公《八咏》，自谓欲作而不可得，读《九诵》以为有屈、宋之风。

石林叶氏曰：晁无咎尝云：顷以诸生见鲜于谏议子骏，教之为文曰："文章但取简易和缓，不必奇险。如诗言'维北有斗，不可以挹酒。'此岂不甚平？后人因之，乃曰：'援北斗兮酌酒浆'，一变虽奇，以北斗为酌，无已夸乎。其甚，遂有言'上天揭取北斗柄'，辞至於此，则已弊矣。"极以其言为然。子骏在前辈，诗文亦高古。初，世未有为《骚》者，自子骏与文与可发之，後遂有相继得其味者也。

※《吕正献公集》二十卷

陈氏曰：丞相东莱吕公著晦叔撰。

汪玉山序曰：应辰顷知成都，始得《申正献吕公集》，盖散逸之馀，裒缉补缀，非当时全书矣。然见所未见，亦不为少，其杂以他人所作者什三四。既而以授公之曾孙金部员外郎企中，金部又属其兄子大麟、大虬，考订刊剟为二十卷。方全盛时，士大夫家集之藏，未必轻出。中更党禁，愈益閟匿，故一旦纷扰，遂不复见。而此虽残缺不全，未易得也。金部恻然念之，欲以所得锲板，庶广其传焉。应辰方待罪太史，论次熙宁、元丰以来公卿大夫事实，虽前修盛德，盖有不待言论风旨而可知者。然而传信垂後，不可以无证。诏求遗书，将以补史氏之缺。久之，无送官者，每为之阁笔而叹也。

※《杨元素集》四十卷

晁氏曰：杨绘字元素，汉州绵竹人。幼警敏，读书一过辄诵，至老不忘。皇祐初，擢进士第二人，累擢翰林学士。沈存中为三司使，暴其所荐王永年事，因贬官。终於天章阁待制、知杭州。尝居无为山，号无为子。为文立就。

※《刘状元东归集》十卷

陈氏曰：大理评事铅山刘辉之道撰。辉，嘉祐四年进士第一人。《尧舜性仁赋》，至今人所传诵。始在场屋有声，文体奇涩，欧阳公恶之，下第。及是在殿庐得其赋，大喜，既唱名，乃辉也，公为之愕然。盖与前所试文如出二人手，可谓速化矣。仕止於郡幕，年三十六以卒。世传辉既见黜於欧阳公，怨愤造谤，为猥亵之词。今观杨杰志辉墓，称其祖母死，虽有诸叔，援古谊以嫡孙解官承重。又尝买田数百亩以聚其族，而饷给之。盖笃厚之士也，肯以一试之淹，而为此憸薄之事哉？

※《古灵集》二十五卷

陈氏曰：枢密直学士长乐陈襄述古撰。襄在经筵，荐司马光而下三十三人，皆显於时。绍兴初，诏旨布之天下。集序，李忠定纲作。

※《李诚之集》三卷

晁氏曰：李师中字诚之。中进士科。仁宗朝，权广南转运使，终天章阁待制，唐子方贬春州，尝有诗送行，盛传一时。

※《陈都官集》三十卷

陈氏曰：都官员外郎嘉禾陈舜俞令举撰。舜俞，庆历六年进士，嘉祐四年制科。以言新法谪官南康，与刘凝之骑牛游庐山诗、画皆传於世。舜俞居苏，秀境上，初从安定胡先生学，熙宁中"六客"，其一也。其墓在城南之苏湾，子孙犹宅於乌镇。

※《张文叔集》四十卷

袁州判官张彦博文叔撰。曾南丰序略曰：文叔年未三十，喜从余问道理，学为文章。虽久穷，而讲道益明，属文益工，其辞精深雅赡，有过人者。而比三遇之，盖未尝为余出其文。又知文叔自进为甚强，自待为甚重，皆可喜也。

※《濂溪集》七卷

陈氏曰：广东提刑营道周敦颐茂叔撰。遗文才数篇，为一卷，馀皆附录也。本名敦实，避英宗旧名改焉。其仕以舅郑向任，晚年以疾求知南康军，因家庐山，前有溪，取营道故居濂溪名之。二程所从学也。又本并《太极图》为一卷，《遗事》、《行状》附焉。

※《明道集》四卷《遗文》一卷

陈氏曰：监察御史河南程颢伯淳撰。三司使羽之後也，其父曰〈土顥〉。之没，文潞公题其墓曰明道先生。

※《伊川集》二十卷

晁氏曰：崇政殿说书程颐正叔撰。〈土之〉之子也。少与其兄颢从汝南周茂叔学。元祐初，司马温公荐於朝，自布衣擢说书，未几罢。绍圣中，尝谪涪陵，颛务读经明道，深斥辞章之学。从其游者，多知名於世。

陈氏曰：集凡九卷。

※《河南程氏文集》十二卷

陈氏曰：二程共为一集，建宁所刻本。

◎张横渠《崇文集》十卷

晁氏曰：张载字厚之，京师人。後居凤翔之横渠镇，学者称曰横渠先生。吕晦叔荐之於朝，命校书崇文。未几，诏按狱浙东，既归，卒。

※《孙贤良进卷》十卷

晁氏曰：孙洙字巨源，广陵人。欧阳永叔举洙贤良，上策论五十篇，极论时事。元丰中，直学士院，奉诏作《灵津庙碑》，上称洙学术行谊，且大用之，暴得风缓而卒。或云上欲复大理狱，洙对合旨，由是骤进。

※《钱贤良进卷》十卷

晁氏曰：钱公辅字君倚，武进人。从胡瑗学，昭陵末，知制诰。

※《王直讲集》十五卷

陈氏曰：天台县令南城王无咎补之撰。无咎，嘉祐二年进士，曾巩之妹夫。从王安石游最久，将用为国子学官，未及而卒，为之志墓。曾肇序其集云二十卷，今惟十五卷。

※《南阳集》二十卷

陈氏曰：门下侍郎濡昌韩维持国撰。封南阳郡公，故以名集。沈晦元用其外孙也。卷首载鲜于绰所述行状，而晦跋其後。南润元吉无咎，其四世孙。

※《无为集》十五卷《别集》十卷

陈氏曰：礼部郎濡须杨杰次公撰。嘉祐四年进士。元祐中为郎。杰善谈禅，《别集》皆为释老，而释又十之九。

※《清江三孔集》四十卷

陈氏曰：中书舍人新淦孔文仲经父、礼部侍郎武仲常父、户部郎中平仲毅父撰。实先圣四十八世孙。嘉祐六年、八年、治平二年连三科，兄弟以次登第。文仲举贤良，对策切直忤时宠。举官范镇景仁因求致仕，而制科亦自此废。武仲为礼部第一人，中甲科。平仲亦尝举制科。其著述各数十篇，多散逸弗传。今其存者，文仲才二卷，武仲十七卷，平仲二十一卷而已。庆元中，濡须王〈辶蕭〉少愚守临江，裒辑刊行，而周益公必大为之序。序略曰：遗文虽存一二於千百，然读之者，知其为有德之言，非雕篆之习也。昔黄太史颂当时人才，有曰："二苏联璧，三孔分鼎。"张丞相天觉，在元符中诋元祐词臣，极其荒唐，谓两苏为狂率，则刚直也，谓公兄弟配之，文行如何哉！

※《西溪集》十卷

陈氏曰：翰林学士钱塘沈遘文通撰。初以郊社斋郎举进士第一，执政谓已宦者不应先多士，遂居其次，实皇祐元年，自是为故事。文通吏事精明强敏，为杭州、开封府，皆有能名。从容闲暇，夙兴治事，及午而毕。卒时年四十馀。其孙晦元用，宣和中亦魁天下。

※《长兴集》四十一卷

陈氏曰：翰林学士沈括存中撰。括於文通为叔，而年少於文通，世传文通常称括叔。今《四朝史》本传以为从弟者，非也。文通之父扶，扶之父同，括之父曰周，皆以进士起家，官皆至太常少卿。王荆公志周与文通墓，及辽志其伯父振之墓可考。括坐永乐事贬，晚居京口，自号梦溪翁，自叙甚详云。

山谷黄氏曰：沈存中博极群书，至於《左氏春秋传》、班固《汉书》，取之左右逢其原，真笃学之士也。

※《雲巢集》十卷

陈氏曰：审官西院主簿沈辽叡达撰。遘亲弟也。以兄任为京官，坐法流贬，事见《挥麈录》。自永徙池，筑室齐山，号雲巢，竟不复起。以上三集刊於括苍，号《三沈集》，其次序如此。

※《苏魏公集》七十二卷

陈氏曰：丞相魏国公温陵苏颂子容撰。绅之子也。绅在两禁，人称其险詖，而颂器局阔厚，未尝与人较短长。其为相在元祐末，大臣奏事多禀宣仁，独颂必以白哲庙。其後免於迁谪，盖上以为识君臣之礼故也。年逾八十，薨於建中靖国之初。自草遗表，却医屏药，死生之际了然。集前、後序，汪藻、周必大撰。

◎吕晋伯《辋川集》五卷《奏议》十卷

晁氏曰：皇朝吕大忠字晋伯，蓝田人。汲公之兄。皇祐中进士，除检详枢密院吏房文字，为河北转运判官，累迁宝文阁直学士，三帅秦凤。晋伯博极群书，为文尚理致，有益於用，章奏皆亲为文。

◎吕汲公《文录》二十卷《文录掇遗》一卷

晁氏曰：皇朝吕大防微仲，京兆蓝田人。皇祐初，中进士第。哲宗即位，召知制诰、翰林学士，拜尚书左仆射兼门下侍郎。绍圣初，责授舒州团练副使，循州安置，未逾岭卒。大防既拜相，常分其俸之半以录书，故所藏甚富。其在翰林，书命典丽，议者谓在元绛之上云。

◎吕和叔《诚德集》三十卷

晁氏曰：皇朝吕大钧和叔，嘉祐二年，中进士第，大防仲弟也。终於宣义郎、鄜延路漕司属官。师张厚之，赡学博文，无所不该，其文非义理不发。

◎吕与叔《玉溪集》二十五卷《玉溪别集》十卷

晁氏曰：皇朝吕大临字与叔，汲公季弟也。登进士第。尝历太学博士、秘书省正字。从程正叔、张厚之学。通《六经》，尤精於《礼》，解《中庸》、《大学》等篇行於世。尝赋诗云："学如元凯方成癖，辞类相如始近俳。独倚圣门无一事，愿同回也日心斋。"正叔可之。

《朱子语录》曰：吕与叔《文集》煞有好处，他文字极是实，说得好处，如千兵万马，饱满伉壮。

※《傅献简集》七卷

陈氏曰：中书侍郎献简公河阳傅尧俞钦之撰。

※《赤城集》十卷

陈氏曰：两浙提刑宁海罗適正之撰。治平二年进士。学於四明楼郁。为吏健敏，颇为苏子瞻、刘贡父诸公所知。台士有闻於世，自適始。

※《西塘集》二十卷

陈氏曰：监安上门三山郑侠介夫撰。治平四年甲科。小臣劘上，言人所不敢言，上为之感动，略施行其言，不惟不怒而已。既而竟堕深谴，良由吕惠卿欲倾王安石，而侠与安国游从厚善，遂起狱并陷之。侠既得罪，新法遂不罢，而本朝之祸本成矣。小人勿用之戒，可不畏哉。安石亲惠卿而疏侠，岂惟误国，亦以危身。後之君子可以监矣。

※《范忠宣集》二十卷

陈氏曰：丞相忠宣公吴郡范纯仁尧夫撰。文正公之次子也。文正子四人，长纯佑，尤俊有贤行，早年病废以死。富文忠志其墓。近时礼部尚书之柔者，其四世孙也。次纯礼、纯粹，皆显用至大官。

※《刘忠肃集》四十卷

陈氏曰：丞相忠肃公东光刘挚莘老撰。凡四举於乡，试礼部为第一，登嘉祐四年甲科。刘元城为集序，述其出处大概。

※《范子功集》五十卷

晁氏曰：范百禄字子功，镇之侄也。终於中书侍郎。

◎张浮休《画墁集》一百卷《奏议》十卷

晁氏曰：张舜民芸叟，邠州人。庆历中，范仲淹帅邠，见其文异之。用温公荐为谏官。仕至吏部侍郎。後羁置房陵。政和中卒。其文豪重有理致，而最刻意於诗。晚年为乐府百馀篇，自序称"年逾耳顺，方敢言诗，百世之後必有知音者"云。自号浮休先生。唐张鷟称浮休子，芸叟盖袭之。

陈氏曰：舜民初用於元祐，至元符末，为谏议大夫。居职七日，所上事六十章。崇宁初，坐谢表言绍圣逐臣，有云："脱禁锢者，何止一千人；计水陆者，不啻一万里。"又曰："古先未之或闻，毕竟不知其罪。"以为讥谤，坐贬。

※《范太史集》五十五卷

陈氏曰：翰林学士成都范祖禹淳夫撰。

《朱子语录》曰："范淳夫文字纯粹，下一个字，"便是合当下一个字，东坡所以服他。东坡轻文字，不将为事，微时，只胡乱写去。又曰：四六语佳莫如范淳夫。"

※《灌园集》三十卷

陈氏曰：乡贡进士吕南公次儒撰。熙宁初，试礼部不利，会以新经取士，遂罢举。欲修《三国志》，题其斋曰"衮斧"。书将成而死，其书亦不传。元祐初，诸公欲荐进之，不及。

※《伐檀集》一卷

陈氏曰：知康州豫章黄庶亚夫撰，自为序。庭坚，其子也。世所谓"山魈水怪著薛荔"之诗，集中多此体。庭坚诗律，盖有自来也。庶，庆历二年进士。

◎黄鲁直《豫章集》三十卷《别集》十四卷

晁氏曰：黄庭坚鲁直也。幼警悟，读书五行俱下，数过辄记。苏子瞻尝见其诗於孙莘老家，叹绝，以为世久无此作矣，因以诗往来。会子瞻以诗得罪，亦罚金。元祐中，为校书郎。先是，秦少游、晁无咎、张文潜皆以文学游苏氏之门，至是同入馆，世号"四学士"。鲁直之诗尤奇，世又谓之苏黄云。绍圣初，责置戎州。至徽宗即位，召还。尝因嘲谑忤赵正夫，及正夫为相，谕部使者以风旨，所作《承天院塔记》中语，以为幸灾谤国，遂除名，编隶宜州以死，崇宁四年也。

《家传》曰：公既孤，从舅尚书李公公择学。公择尝过家塾，见其书帙纷错，因乱抽架上书问之，无不通，大惊，以为一日千里。苏公尝荐公自代，其略曰："瑰玮之文，绝妙当世；孝友之行，追配古人。"世以为实录。公学问文章，天成性得，落笔妙天下。晚节位益黜，名益高，世以配眉山苏公，谓之苏黄。公尝游灊皖，乐山谷寺、石牛洞之林泉，因自号山谷道人。

《史赞》曰：自李、杜没而诗律衰，唐末以及五季，虽有以比兴自名者，然格下气弱，么么骫骳，无以议为也。宋兴，杨文公始以文章莅盟，然至为诗，专以李义山为宗。以渔猎掇拾为博，以俪花斗果为工，号称"昆仑体"，嫣然华靡，而气骨不存。嘉祐以来，欧公称太白为绝唱，王文公推少陵为高作，而诗格大变。高风之所扇，作者间出，班班可述矣。元祐间，苏、黄并出，以硕学宏材鼓行士林，引笔行墨追古人而与之俱。世谓李、杜歌诗高妙而文章不称，李翱、皇甫湜古文典雅而诗独不传，惟二公不然，可谓兼之矣。然世之论文者必宗东坡，言诗者必右山谷，其然，岂其然乎？山谷自黔州以後，句法尤高，笔势放纵，实天下之奇作，自宋兴以来，一人而已。

※《豫章别集》一卷

陈氏曰：皆集中所遗者，如《承天塔记》、《黄给事行状》、《毁璧》，盖其显显者也。诸孙｛艹亩｝子耕集而传之。

後村刘氏曰：山谷文不如诗，诗律不如古，古不如乐府。其文则专学西汉，惜其才力褊局，不能汪洋趍趄，如其纪事立言，颇时有类处。

◎晁无咎《鸡肋编》七十卷

晁氏曰：族父吏部公也。公讳补之，字无咎。幼豪迈，英爽不群。七岁能属文，日诵千言，王安国名重天下，甚许可，一见大奇之。在杭州作文曰《七述》，叙杭之山川人物之盛丽，时苏子瞻倅杭州，亦欲有所赋，见其所作，叹曰："吾可以阁笔矣。"子瞻以文章名一时，称其博辩俊伟，於文无所不能，屈辈行与之交，由此声名藉甚。举进士，礼部别试第一，而考官谓其文辞近世未，有遂以进御。神宗曰："是深於经，可革浮薄。"元祐中，除校书郎。绍圣初，落职监信州酒。後知泗州，终於官，大观四年也。张耒尝言无咎於文章盖天性，读书不过一再，终身不忘。自少为文，即能追考屈、宋、班、杨，下逮韩愈、柳宗元之作，促驾而力鞭之，务与之齐而後已。其凌厉奇卓，出於天才，非酝酿而成者。自韩，柳而还，盖不足道也。

山谷黄氏曰：晁补之文章有汉唐间风味，可以名世。往未识晁无咎时，见其作《安南罪言》，天辩纵横，《跋遮曲》，奥雅奇丽，常恨同时而不相识。其後得相从甚密，今不见遂十五年，计其文字皆当大进，恨随食南北，不能相见耳。

石林叶氏集序：公少警悟绝人，读《太史公书》而善之，以为可至。遇有所得，皆不由町畦，自以意会。其後益纵观百家，驰骋上下数千载，无不咀其华而摘其实。故公之文，缓急丰约，隐显乘除，猝不可以捕诘。如终南、太华，峻拔连络；虎豹龙蛇，腾攫变化。至於优柔宏衍，疏宕邃远，则朱弦疏越，停雲渊泉，可听而不可求，可望而不可挹也。盖常自谓喜左邱明、檀弓、屈原、庄周、司马迁相如、枚乘及唐韩、柳氏，天下亦以为兼得数子之奥，莫敢与之争，卒能自成一家。晚惟文潜与之抗衡，是以後世谓之"晁张"云。








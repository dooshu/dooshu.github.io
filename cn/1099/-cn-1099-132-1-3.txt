○與安宣慰論减驛加衘書 【 馹逓加衘】

减驛事、非罪人所敢與聞、承使君厚愛、因使者至閑問及之、不謂其遂達諸左右也、悚息悚息、然巳承見詢、則又不可默、凡　朝廷制度、定自　祖宗後世守之不敢?擅改。改在　朝廷。且謂之變亂。况諸侯乎。縱　朝廷不見罪。有司者將執法以繩之、使君必且無益。縱遂幸免於一時。或五六年。或八九年。雖遠至二三十年矣。尚事者猶得持典章而議其後若是則使君何利焉。使君之先。自漢唐以來。千幾百年。土地人民。未之或改。所以長久若此者。以能世守天子禮法。竭忠盡力。不敢分寸有所違越。故天子亦不得踰禮法。無故而加諸忠良之臣。不然使君之土地人民富且盛矣。　朝廷悉取而郡縣之。其誰以為不可。因小及大言之悚然夫驛可减也亦可增也驛可改也宣慰司亦可革也繇此言之殆甚有害使君其未之思耶。所云奏功陞職事。意亦如此。夫剗除寇盜。以撫綏平良。亦守土之常職。今縷舉以要賞。則　朝廷平日之恩寵祿位。顧將欲以何為。使君為參政。亦已非設官之舊。今又干進不已。是無抵極也。眾必不堪。夫宣慰守土之官。故得以世有其土地人民若參政則流官矣。東西南北惟天子所使　朝廷下方尺之檄。為不必然之言以惕之委使君以一職。或閩或蜀其敢弗行乎。則方命之誅。不旋踵而至。捧檄從事。千百年之土地人民。非復使君有矣。繇此言之。更為奕快雖今日之參政使君將恐辭去之不速其又可再乎凡此以利害言、揆之於義、反之於心、使君必自有不安者、夫拂心違義而行、眾所不與、鬼神所不嘉也、承問及、不敢不以正對、幸亮察。


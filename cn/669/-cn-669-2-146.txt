146　其欲浟浟諸讀


漢書敘傳「六世眈眈，其欲浟浟」，【原注】音滌。注：「頤六四爻辭。浟浟，欲利之貌。今易作『逐逐』。」子夏傳作「攸攸」。顔注以「浟浟」爲欲利，輔嗣以「逐逐」爲尚實，其義不同。

【集證】釋文：「逐逐，如字，敦實也。子夏傳作『攸攸』。志林云：『攸當爲逐。』蘇林音迪。荀作『悠悠』。劉作『跾跾』，云『遠也』。説文：『跾，音式六反。』」

【元圻案】今本子夏傳亦作「逐逐」。〇王弼易注：「其欲逐逐，尚敦實也。」






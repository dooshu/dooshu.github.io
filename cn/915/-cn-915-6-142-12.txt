◇为庾稚恭檄蜀文

告巴蜀士民，夫昏明代运，否终则泰。贤哲睹机以知变，不肖灭亡以取祸。昔者皇运中消，乾刚暂驰。曜勒穷凶，肆暴神州；李刘启逆，窃逼岷川。翼以不才，任符分陕，未能仰宣皇恩，招携以礼。而使三巴之民，制于犬羊之群；元元之命，悬于豺狼之口。所以假寐永叹，如疾首者也。凡百黎民，秋毫不犯。檄到，勉思良图，自求多福，无使兰艾同焚，永作鉴诫。傍誓之明，有如皎日。（《艺文类聚》五十八，又见《十六国春秋》七十八。）


题元丹丘颍阳山居并序





唐河南府有颍阳县，本武林县，载初元年析河南伊阙嵩阳置，开元十五年更名颍阳。丹丘家于颍阳，新卜别业，其地北倚马岭，[一]连峰嵩丘，南瞻鹿台，[二]极目汝海，[三]云岩映郁，有佳致焉。白从之游，故有此作。

[一]《元和郡县志》：马岭山，在河南府密县南十五里，洧水所出。



[二]《一统志》：鹿台山，在南阳府汝州北二十里，有台状若蹲鹿。



[三]枚乘《七发》：“南望荆山，北望汝海。”李善注：汝称海，大言之也。《一统志》：汝水源出嵩县分水岭，经流郏县，合扈涧、长桥等水，戴液、团造等溪，东流入淮。



仙游渡颍水，访隐同元君。忽遗苍生望，[一]独与洪崖群。[二]卜地初晦迹，兴言且成文。却顾北山断，前瞻南岭分。遥通汝海月，不隔嵩丘云。之子合逸趣，而我钦清芬。[三]举迹倚松石，谈笑迷朝曛。益愿狎青鸟，[四]拂衣栖江濆。

[一]《通鉴》：谢安虽为布衣，时人皆以公辅期之，士大夫至相谓曰：“安石不出，当如苍生何!”



[二]薛综《西京赋注》：“洪崖，三皇时伎人。”



[三]陆机《文赋》：“诵先人之清芬。”



[四]江淹诗：“青鸟海上游。”李善注：《吕氏春秋》曰：海上有人好青者，朝至海上而从青游，青至者前后数百。其父曰：“闻汝从青游，盍取来?我欲观之。”其子明旦至海上，群青翔而不下。刘良注：青鸟，海鸟也。琦按：此诗所谓“青鸟”，当是用此事。然考今《吕氏春秋》本“青”作“蜻”，而注以为蜻蝏小虫，与李氏所引不同。疑今本之讹也。



诗意谓颍阳别业，固尽丘壑之美，而己之所好更在江湖，是以欲与青鸟相狎而栖息江濆。范传正称：“太白偶乘扁舟，一日千里，或遇胜境，终年不移。”逸情所寄，不即此可见欤?






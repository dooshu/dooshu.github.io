○戴妇见死儿

长洲陆墓人戴客，以鬻瓦器为业，颇足衣食，止生一子，极爱之，衣裘饮博，恣其所需。子年十六，得疾，卧床褥者半年，医药祷祠，百方不效，子竟死。夫妇痛惜，厚加殓葬，诵经建醮，费又不赀，家具为之一空，犹念其子不已，终日哭泣。一日，有妪拏舟舣岸，欵门而入，不忍其夫妇之悲哽，因进曰：「死生常理，何悲如此。然翁姥爱深难割，今念令嗣者，亦欲一见之否耶？」夫妇掩涕谢曰：「长逝之人，永沉冥漠，幽明隔越，安有见期？如妪之言，非所敢望也。」妪曰：「若然，亦易事耳。」惊喜扣其说，妪曰：「吾将引到一处，即当见之。然翁姥不须俱行，以一人往可也。」戴喜，即令其妻偕入舟，妪戒不得妄窥。鼓棹如飞，食顷到一处，市廛中居民稠密，妪导以登，遥见其子立米铺中，方持槩为人量米。望见母来，即趋出拜母，喜可知也。子言：「见今为此家开铺，正念母，欲一见。母姑留此，吾入报主家，令相迎也。」即奔入，妪招母入舟，以箬蓬密覆，漾舟中流，使潜窥之。其子少选便出，装饰大畏，俨一牛头野叉也 【 俨一牛头夜叉也　原本「夜叉」作「夜乂」，据说库本改。】 ，四顾骂曰：「老畜安在？渠少我债二十年，尚欠四年未满，今来，我正欲报人执之，恨少迟，令得走却。」含怒而入 【 含怒而入　原本作「抝而入」，据说库本改。】 。母伏舟中不敢喘，妪谓曰：「已见之乎？」放舟复还故处，述所见于其夫，自是悲念始息。寻妪舟亦不复见矣。 【 温陵说。】


祭外祖祖母文


维年月日，外孙荥阳郑宏之，京兆杜甫。谨以寒食庶羞之奠，敢昭告于外王父母之灵。呜呼！外氏当房，祭祀无主。伯道何罪，元阳谁抚。缅惟夙昔，追思艰窭。当太后秉柄，内宗如缕。纪国则夫人之门〔一〕，舒国则府君之外父〔二〕。聿以生居贵戚，衅结狂竖。雌伏单栖，雄鸣折羽。忧心惙惙，独行踽踽。悲夫逝[1]景，分飞忽间于凤皇；咄彼谗人，有词何[2]异于鹦鹉。初，我父王之遘祸，我母妃之下室。深狴殊涂，酷吏同律。夫人于是布裙屝屦，提饷潜出。昊天不佣，退藏于密。久成凋瘵，溘至终毕。盖乃事存于义阳之诔，名播于燕公之笔。呜呼哀哉！宏之等从母昆弟，两家因依。弱岁俱苦，慈颜永违。岂无世亲，不如所爱。岂无舅氏，不知所归。誓以偏往，恻恋光辉。渐渍相勖，居诸造微。幸遇圣主，愿发清机。以显内外，何当奋飞。洛城之北，邙山之曲。列树风烟，寒泉珠玉。千秋古道，王孙去兮不归；三月晴天，春草萋兮增绿。顷物将牵累，事未遂欲。使泪流顿尽，血下相续者矣。捧奠迟回，炯心依属。庶多载之洒扫，循兹辰之轨一作軏躅。

〔一〕纪国：《旧书》：纪王慎，太宗第十子。越王贞败，慎亦下狱，改姓虺氏，配流岭表，道至蒲州而卒。慎次子沂州刺史义阳王琮等五人，垂拱中并遇害。中兴初，追复官爵。《张燕公义阳王碑》曰：初永昌之难，王下河南狱，妃录司农寺。唯有崔氏女，屝履布衣，往来供馈，徒行悴色。伤动人伦，中外咨嗟，目为勤孝。按碑则公之外母，纪王之孙，义阳之女也。故曰“纪国则夫人之门”，又曰“名播于燕公之笔”也。公母崔氏，此有明征。《范阳太君志》称冢妇卢氏，其为传写之误无疑矣。《燕公碑》又载义阳二子，配在嶲州，长曰行远，以冠就戮。次曰行芳，以童当舍，芳啼号抱行远，乞代兄命，既不见听，固求同尽，西南伤之，称为死悌。季子行休，泣血上请迎丧远裔，至孝潜通，精魄昭应。《新书》又载纪国之女适裴仲者，王死，呕血数升，绝膏沐者二十年。王既归葬，一恸而卒。中宗举哀章善门，下诏褒扬，勤孝死悌，萃于一门，未有如纪国之盛者也。余是以详著之。

〔二〕舒国：舒王元名，高祖第十八子。永昌年，与子亶俱为丘神绩所陷，系诏狱死。元名坐迁利州，寻被杀。神龙初赠司徒，曰府君之外父者，盖舒国为府君外王父也。于《赠李义》诗可考。

	[1] 逝：原无，据朱鹤龄辑注本补。

	[2] 何：原无，据朱鹤龄辑注本补。






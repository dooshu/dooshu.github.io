○谒夫子庙文

世载儒训者，陇西李氏子观，正词为洁，执洁为奠，恪以上荐。桓拨之十有三祀，孟秋之月朔，修冕带，问庙而入，再拜两柱之下。乃退伏而称曰，於皇夫子之道之德，与天地同施，与日月并明，乃圣乃神，炳乎典谟。惟王者得之以事神使民，庶人得之以不失其死生，诸侯得之以事天子，卿大夫得之以保禄位，怨灾不及其身，四时得之而序行，天下得之而大同。然则天、地、神、人之事昭乎？夫子之道之德也至矣，何小子之所窃叹焉？斯叹也，其惟来学乎？其惟乞灵乎？曰：某不敢然也。且夫礼乐浃於明，夫子之善道也，斯可谓以学矣。鬼神瞰於幽，夫子之明灵也，斯可谓以敬矣，孰敢舍道而来学？黩敬而乞灵者乎？

於是再拜而起，徊翔而观，章施足徵，像设无喧。我庙俎豆，我王衣冠。夫子得之，亦无愧言。七十之徒，亦公亦侯，外如君臣，内实讨论。小子，思得其门。夫子圣人，天锡元精。其未生也，若超然神游，与两气俱存。其既生也，遇三季之会，飘湮沦。弦歌之音，拊而不和；仁义之图，卷而靡陈。及相鲁而有喜色，去宋而曰桓其如予何？圣人之穷，乃有如是也耶？噫！俾夫子生於尧之代，尧必後舜而先夫子；生於舜之代，舜必先夫子而後禹：圣人得时化可知也。如舜禹生於夫子之年，则不过守於畎亩之中，安有夫子之教，垂於无穷，若今日之澶漫者乎？惟夫子生实陪臣，殁乃王爵，有圣德也；惟纣生实殷辟，死曰独夫，有逆德也，惟爵谥在德，惟德有圣有逆，惟圣逆在人，不在於尊。

呜呼夫子！圣人之极欤？凤鸟不至，无其时也，秦人烧书，文之衰也；唐帝爵王，德之兴也。惟夫子之德，洎唐之德，永而能安，古而更新，降康下民，有烈光，讫无间然。小子忡忡栗栗，拜奠而出，匪作匪述。


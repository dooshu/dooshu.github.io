○吊国殇文

北伐兮东胡，邈辽阳兮孤竹。偏师兮覆众，在崇山兮峡。露兮蔓草，风蓁蓁兮拱木。见马血兮引霞，闻殇魂，兮雨哭。君王按金鼓而气愤，抚珠钤而泪滋。横万里兮抽恨，吊群山而写悲。怼凶将兮我辱，悼勇夫之狄累。彼前鉴兮未远，何後来兮不追？对死地兮出阵，临伤门兮用师。军夺帅兮虹食垒，车脱辐兮火焚旗。有栾兮愎矣，无范宣兮丑之。命穷迮兮短兵错，肤迎刃兮血染锷。旋残溃兮弃组练，山犹号兮馀战。殆原野兮柰何？违君亲兮不见。於戏！何天命之奄忽？俾仁义之理兵，为蛮夷之俘馘。六校之飞将，镇五营之劲卒。吾见出兮不归，噫名存兮身没。


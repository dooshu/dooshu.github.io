陈祠仆像：

丹阳宋陈少阳(东)先生祠，铁铸汪伯彦、黄潜善赤体跽庭下，长可三四尺，泥苔灭膝，推不可动。嘉靖戊戌，南安郑普以无锡令为南户部郎。舟泊祠下，登堂瞻拜毕，守祠者出纸笔求联句。普题云：「一片忠肝，千古纲常可托；荒庭虏膝，平生富贵何为？」二像应笔而仆，头抵顽石，石为断。时张黄门选，黄二守希雍在焉，咸骇异之。




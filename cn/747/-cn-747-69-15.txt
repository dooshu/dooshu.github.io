○授王涯同平章事制

居端揆之任，再践国钧；稽管榷之功，兼司邦计。用崇旧德，以缉新规，简自朕心，用光佥属。金紫光禄大夫守尚书右仆射充诸道盐铁转运等使上柱国代郡开国公食邑二千户王涯，元精降灵，体道秉哲，恬智成性，清贞保躬。文行可以经邦，风操可以镇俗，以明用晦，处贵滋恭。宪宗以禁署竭忠，擢登辅弼。先帝以台阶宿望，宠授旌旃。阴阳变调，藩服宁谧，机务允理，政经交修。洎综铨九流，式序百礼，提厘纪律，统明货泉。法必便人，事先体国，声绩茂畅，洽於群谣。朕以边鄙防微，犹存兵戍，资储之备，供亿尚繁。顷者支费转输，任分两使，量入制用，诚患多门。俾足食以丰财，在省员而简务，是用合此二柄，委於元僚。正兹通变之初，藉我股肱之重，勉思率职，无或惮烦，敬或乃心，钦承休命。可守本官同中书门下平章事充度支及诸道盐铁转运使。


○右金吾卫将军赵宜检校街时大理丞徐逖鼓绝后於街中行宜决二十奏付法逖有故不伏科罪（金吾卫二条）

中尉掌徼，起自秦朝；郎将司阶，行於汉制。御曹执革，雕轮光紫陌之前；武库禁兵，缇骑拂红尘之外。弯弧状月，肃肃盈衢；挺剑含霜，辉辉满路。辛庆忌之威重，乃应斯荣；汉光武之微时，犹钦此职；赵宜名参列校，务总戎昭。蹑贾复之前规，追寇恂之旧轨。乳虎之号响溢於京畿；苍鹰之名，声充於辇毂。

既而鲸钟隐隐，路绝行人；鹤鼓冬冬，街收马迹。徐逖躬沾士职，名属法官，应知玉律之严，颇识钩陈之禁。岂有更深夜静，仍纵辔於三条；月暗星繁，故扬鞭於五剧？前途尚远，归望犹赊。未侵豹卫之司，忽犯兽冠之吏；既缺瓜田之慎，便招楚挞之羞。付法将推，状称有故。但犯夜之罪，惟坐两条。被捉之时，曾鞭二十。元犯已从决讫，无故亦合停科，罪既总除，固宜从释。


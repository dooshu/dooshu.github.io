卷三百六

钦定四库全书

历代名臣奏议卷三百六

明　杨士奇等　撰

灾祥

宋高宗绍兴六年地震秘书正字张嵲上奏曰比年以来赋敛繁重征求百出流移者挤沟壑土着者失常业地震之异殆或为此愿深思变异之由修政之阙致民之安

黄次山上奏曰臣闻日食地震阳微隂盛也隂盛则静者动阳微则明者晻推类言之则妻者夫之隂也子者父之隂也四夷者中国之隂也小人者君子之隂也陛下春秋富盛嫔嫱稀简帏幄之私行义未过二年之间大异重至意者四裔伺隙而君子小人之际尚烦圣虑乎今承板荡之余履颠沛之势财不足自富兵不足自强天下喁喁未絶望於中兴者徒以陛下克己自强大臣同心事国悔过求言而善类稍进也近日士论颇谓朝廷甘受佞人而外钦正士声音之拒礼貌之衰有得之於言意之表者此非陛下之福也自古求治之君当轴之臣夫岂恶治安而乐危殆薄君子而厚小人然多不免焉者何也君子难亲小人易狎也愿陛下以父兄为意大臣为人主受言厉谔谔之风恢荡荡之德远浮谄近端方搢绅之间衆不可盖其有公忠自奋敢献异同不可狎而亲者宜隆寛褒直俾充本朝不宜尽听其求高举远引不留自助也人主父天母地子养元元父亏明母震动子讹言相恐古人犹惧况食於三朝震其国都元元饥饿自相鱼肉而不思消伏之计乎惟陛下奋乾刚之威大臣扩包荒之度拔进英俊以强本朝此抑隂崇阳应变之至权也震食之异庶几可销标季之运庶几可复兵革之忧庶几可弭陛下召臣千里诚冀有补万分废承天之至言指米盐之细故末杀灾异荧惑圣聦则非臣之忠也故不敢不尽愚衷

江西安抚制置大使李纲以地震应诏条陈八事状曰臣伏覩近降诏书以地震求言虽刍荛之微亦得上达况臣尝备近司荷恩隆厚受知特深苟有所见其敢隐默辄罄狂瞽冒尘天聦伏望圣慈特赐睿览谨条具奏闻

一臣闻地道积隂以静为德理不当动动必有变春秋二百四十二年间地震五圣人必谨而书之者志变也汉唐以来或频年震或一年数震变不虚发其感召之因皆有所自可考而知乃者六月乙巳地震于驻跸之所陛下克谨天戒降诏求言诚得警惧修省之道然臣闻应天以实不以文天人一道初无殊致唯以至诚可相感格临变而惧变已则忘有畏天之言无畏天之实皆不足以销弭变故导迎吉祥凡以无至诚恻怛之意故也夫外患兵革女子小人皆为隂类愿陛下致察於数者之间每事致戒则化灾为祥何难之有昔成汤遇旱祷于桑林以六事自警而雨泽时至天人之际应若影响不可诬也臣愿陛下以应诏上封事者特加省览其言可采降旨亟推行之不必加赏夫忠义之士有爱君忧国之心者但以言听计行为志岂待赏而後劝哉至於草茅疎远不识忌讳论议激讦亦望容贷以来直言日慎一日不以天地之变为出於偶然如日月之蚀既过则怠於修省此乃所以为应天之实也天下不胜幸甚

一臣窃闻诸道涂车驾将有建康之幸既降旨以趣营缮又具例以勅百司此诚甚盛之举然日俟一日未闻下戒行之诏岂犹有所疑而未决邪夫建康在东南为形胜之地在今日为不可不驻跸之所臣尝条具奏闻屡矣天时地利人事皆当舍临安而幸建康比者地震不在诸郡而在临安不在他所而在宫禁此无他天意欲陛下有所迁动避危以趋吉而已夫怀与安实败名昔公子重耳安於齐子犯谋醉而遣之自齐适秦秦伯纳诸晋遂成霸业今陛下久驻跸临安踌躇未迁无乃有安之之意邪不然天意何以丁宁告戒之若此此天时之不可不幸建康者一也临安褊迫偏霸之地非用武之国又有海道不测之虞曷若建康襟带江湖控引淮浙龙蟠虎踞自古称为帝王天子之宅此地利之不可不幸建康者二也诸将重兵已皆分屯淮泗陛下时乘六龙躬率六师进临建康则将士之气百倍其勇号令赏罚皆出睿断人人愿战前无坚敌与夫深居而遥制岂可同日而语哉此人事之不可不幸建康者三也臣愿陛下断自宸衷不贰不疑投龟而决早降诏旨以慰士民之心庶几中兴之运不日可致伏望留神幸察

一臣窃观古之善治兵者必多其将之员数而少给之兵所以为臂指聨属易相运动之术汉光武之二十八将是也又必重内轻外以为强本弱枝表里相济之术唐府卫之兵是也祖宗制兵每将不过五千人其不隶将者每指挥不过五百人有事则临行阵无事则归营垒此得所谓多将员而少给兵之法尽屯天下重兵於京畿足以制四方州郡之兵又设禁旅拱卫王室此得所谓重内轻外之意海内平定几二百年靡有兵革职此之故今陛下震皇武以图恢复之烈尽以重兵分隶诸大将多者至十数万人平居已不能运掉而况於仓卒扰攘之际乎宿卫单弱初无正兵缓急何以卫宸极而御外侮此臣之所以夙夜寒心者也虽陛下恩信足以结之威德足以服之手撝指顾莫不从令然立国之道当为长久之策恐不应如此臣愚伏愿陛下常留圣意偏裨中有可用者亲加识擢渐付以兵使自成头项以备缓急驱策或收召旧人或选择将士广置禁旅更番宿卫使为天子正兵考汉唐之旧制遵祖宗之成宪稍复前规销弭後患以早致中兴之功天下不胜幸甚

一臣闻兵法欲致人而不致於人此犹棊家之争先法耳故善棊者之置子必能制於数路善兵者之御敌必能禁其四出今诸将大兵列屯淮泗又以宰相督之可谓重矣敌人之势亦必聚其士卒以抗王师则京西一带必有力不暇及之处愿诏刘光世专事陈蔡岳飞专事唐頴使敌人分兵以拒我则淮泗之力纾使不能分兵则乘间捣虚吾无遗策矣今刘光世军已进合淝而岳飞大军尚留武昌未进诚恐缓不及事坐困钱粮未见其可伏望圣慈特降诏旨督促其行庶几不失机会今冬可无冲突之虞愿加睿察

一臣闻行师用衆粮饷为先虽有坚甲利兵非粟无以战虽有高城深池非粟无以守有国有家者无三年之蓄曰不足而况於月支日给乃旋为之计乎去岁旱灾之广绵地数千里谷斗有至千余钱者常赋损於减放漕计困於转输常平义仓匮於赈济公私枵然皆无储蓄使今秋复继之以水旱其何以堪所幸天道佑顺雨阳时若遂成有年江浙闽广悉皆登丰目今米价已减将来穑事告成粒米定须狼戾此诚朝廷广籴储蓄之秋也昔赵充国讨先零尝谓塞下籴四十万斛贼岂敢动哉由是观之国以兵为命兵以食为天何可少缓夫谷太贱则伤农乘登丰之岁以善价广籴官有储蓄而农不告病是行一事而两利也朝廷近降籴本付转运司限数收籴固为得策然转运司不过分降诸州诸州不过分降诸县诸县不过分配人户强委之直而责其粟则是有和籴之名无和籴之实非计之得也臣愚伏望圣慈特降睿旨令诸路州郡以转运司所分籴本专委官吏置塲收籴其初即以善价取之民间量增分数严立约束使无邀阻糜费则人户商旅自然乐输数百万斛不难办也始时民间唯患交子恐难行用今朝廷既改交子之法以为关子即与见钱无异自可通行唯官告勅牒须劝诱上户使之入纳亦乞令州县以劝诱到见钱付之籴塲使之收籴庶几革近年科籴之弊公私两济天下不胜幸甚

一臣窃见朝廷近年以来委办州县或制造器用或收买物色期限太严督责太峻州县官吏不敢申明如期应命但欲塞责而不为长久之计遂使公私皆受其弊而卒无补於实用如福建之剏海舟制造灭裂寻即损坏广南之置耕牛道里辽远率多毙踣此皆所费不赀无益於事不可不察也夫创造不精曷若买舟之可久远致多毙曷若厚价以招来虽有所费盖不得已如其不然所伤实多方朝廷用兵之际财赋窘迫岂可不计较爱惜而耗蠧於无用之地哉臣愚伏望圣慈特降睿旨今後朝廷抛降制造收买物色或期限太迫或土产非宜并许州县申陈利害从长相度以闻朝廷更加审察而施行之庶几公私两便无虚费而有实利天下不胜幸甚

一臣窃见朝廷前此数年专以退避为策亦不责州郡以扞守又降诏旨许令保据山泽以自固城壁守具率皆不治循习既久往往以修城壁为生事建议官吏反受罪责如连南夫以守泉州城委官体究裴廪以修衡州城重加贬黜州郡望风畏缩无敢复议修城者夫以偷惰苟且之习而重之以朝廷威令其谁敢复冒罪责而建长久之计乎臣恐自此州郡城壁壕堑颓毁湮塞不复修矣今与僭逆之寇壤地相接无数百里之远而沿江表里数十州郡朝廷所恃以为籓篱者荡无城池可恃以守卒然敌骑惊近边摩封疆不知何以御之此臣之所不能晓也臣愚伏望圣慈特降睿察令朝廷熟议如扞御之计非城池不可即乞降旨明告中外以昨来罪责官吏自缘骚扰非以修城之故应沿江州郡侯今冬农隙许之渐次修筑城池建置楼橹之类朝廷特与应副庶几自保之计既备进讨之策可行天下不胜幸甚

一臣窃覩近降指挥禅林僧徒贫病不能贴纳者先以常住代支续令拘收还纳自非出自圣慈曲加矜恤何以及此然臣窃谓僧徒中有财利者多是律僧营生与俗无异虽重取之何所不可其禅林中僧真实学道之人一缾一鉢随时粥饭往往无余今使之贴纳非唯贫病无自而出亦有害其学道之心圣慈既加矜恤许令常住代纳固已深慰物情伏望特降指挥委州县体究实系贫病无可贴纳之人令本寺常住代支更不拘收还纳庶几学道之流得以安心浄业此亦仁政之一端也伏乞睿察

纲又上奏曰臣闻和气致祥乖气致沴天人之际应若影响不可诬也政令和平合於民心天应以福雨阳时若而为丰岁此和气致祥之符也政令乖戾咈於民心天应以灾水旱极备而为凶年此乖气致沴之符也丰凶之本乃在人主心术朝廷注措之间宗社之安危生灵之休戚系焉可不惧乎前年江湖闽浙尝若大旱流移失业殍踣相望陛下轸虑之深不遑暇食亲洒宸翰劝诱赈济其所全活不知其几千万人至诚动天报以休应曰雨而雨曰阳而阳岁大丰穰民以安乐自经一稔之後上下恬嬉不复勤恤民隐朝廷意民间之有蓄积百色诛求上供不以实数而以虚额和籴不以本钱而以关子丝蚕未生已督供输禾谷未秀已催装发州县困於转输文移急於星火官吏愁叹闾里怨咨感动天心旱灾复作江湖淮浙所被甚广岁且艰食人情惊疑如居风涛汹汹靡定然则陛下欲消弭灾异导迎吉祥不必他求但如前日之用心自然感召和气休应立臻则旱暵必复为丰年矣昔周宣遇灾而惧侧身修行欲销去之而王化复行云汉之诗是也安知旱暵之灾不为中兴之资乎愿诏朝廷益修政事凡所以赈救民灾给足军食者早正素备无待仓猝取具於临时也方今强敌凭陵僭窃窥伺屯兵淮浒以为控扼欲进则未能欲退则不可开口待哺於县官者数十万人平时运饷已极劳费岁一不稔将何以给之夫今日之患欲民力寛则军食阙矣欲军储裕则民财匮矣二者如铁炭之低昂此首重则彼尾轻非有术以权之使敛不及民而军食足不可得而均也孟子曰无政事则财用不足今屯兵之数不多於前时而养兵之费十倍於往日死生去来无籍可稽上功行赏无实可考转资迁秩者动以万计廪禄之费又不知其几何也开端者不可复敛放行者不可复收日益月加无时而已天地之生财有时人力之理财有限而度量不立於其间养兵之费有增无减坐致耗屈竭取於民谓之有政事可乎此臣之所以日夜为陛下寒心者也夫政事立然後财用足财用足然後军食给军食给然後民力寛民力寛然後天心格天心格然後和气可召而为丰年此臣所以愿陛下救今日之弊以修政事为先也臣仰察天时俯揆人事今日诚为危急存亡之秋惟陛下念宗社生灵之重图为善後长久之策留神邦本天下幸甚臣以衰病屡乞闲散将归山林不胜忧国之情辄复自竭陈其大略以渎天听如圣心尚有所疑愿赐清问得以展尽底藴为陛下详言之誓罄狂瞽仰酬大恩

高宗时左正言邓肃上奏曰臣伏观十三日赤氛夜起横贯斗柄士夫惊叹莫知所自况职在言路者又当如何窃考自古天变人主所以谢之者不过避正殿减常膳而已陛下自登宝位未尝辄居正殿而饮食菲薄几同臣下其所以事天者盖亦无所不至矣而天变若未息焉其故何也盖尝考康定元年春三月京师大风昼冥经刻是夜东南有黑气横亘数丈赤兵气也黑杀气也用兵之时岂免兵气廼於杀气则为变尤大矣然仁宗之时则朝廷无事人物繁庶其致治之道过於成康是果天变不足虑乎盖仁宗皇帝应天以实而不以文此天变所以不能为灾也陛下切切愿治之心固无愧於祖宗矣然风俗颓坏为日滋久虽欲正之不能遽革故今日纲纪未肃赏罚未信叛臣未去奸赃未灭比之仁庙犹有愧焉此臣愚所以痛心疾首而不能自已也臣愚欲望陛下下责己之诏来切直之言号令必行无使壅遏所以肃纲纪功过并録以稽邪正所以信赏罚按伪籍以考张楚之臣不使辄居侍从台谏则叛臣远矣验刑书以责贪汚之吏不使分布内外要职则奸赃灭矣如是则陛下应天之实亦无愧於仁庙虽有杀气亦不害四十余年平治况止於兵气而已耶盖天心不远人心是已有德於人则无愧於天不必於人心之外更求天也五季之末康澄尝有言曰为国家者有不足惧者五有深可畏者六隂阳不调不足惧三辰失行不足惧小人讹言不足惧山崩川涸不足惧蟊贼伤稼不足惧贤人藏匿深可畏四民迁业深可畏上下相循深可畏廉耻道丧深可畏毁誉乱真深可畏直言蔑闻深可畏盖天变不常所以戒人君倘能自慎何足惧耶人事不修所以兆祸乱苟不知戒斯不亦可畏哉陛下於其所可畏者日加慎焉则所谓不足惧者又何能为陛下累乎惟陛下察之

陈长方代人上殿劄子曰臣观自古中兴之君未尝不有灾祥以警戒之岂天之独私於是耶盖亦爱之深耳在商高宗则有鼎雉之异在周宣王则有旱暵之虐然二君遇灾修省故其功德由是以兴恭惟陛下念雨泽愆期至诚恻怛形于诏令下至闾巷垂髫戴白之民莫不歌咏盛德谓陛下焦劳闵雨之心商宗周宣蔑有加矣然而方今斗米不啻千钱尚且踊贵未已万一雨至後时饥馑之患有所不免流离之民聚为盗贼势不得不虑臣愚欲望先勅有司经画邦计逆为之备使储蓄素定无至乏絶近降诏书之外凡一毫末未便於民者并令罢去以成陛下中兴之政虽圣心焦劳格于上下必无雨泽後时之患臣妄言之盖亦为国先虑不胜区区而已

监察御史龚茂良应诏上奏曰水至隂也其占为女宠为嬖佞为小人专制崇观政和小人道长内则憸腐窃弄外则奸回充斥於是京城大水以至金人犯阙今进退一人施行一事命由中出人心譁然指为此辈臣愿先去腹心之疾然後政事阙失可次第言矣

枢密检正尤袤上奏曰天地之气宣通则和壅遏则乖人心舒畅则悦抑欝则愤催科峻急而农民怨关征苛察而商旅怨差注留滞而士大夫有失职之怨廪给朘削而士卒有不足之怨奏谳不时报而久系囚者怨幽枉不获伸而负累者怨强暴杀人多特贷命使已死者怨有司买纳不即酬价负贩者怨人心抑欝所以感伤天和者岂特一事而已方今救荒之策莫急於劝分输纳既多朝廷吝於推赏乞诏有司检举行之

高宗以彗星见诏求直言吏部侍郎晏敦复上奏曰昔康澄以贤士藏匿四民迁业上下相徇廉耻道消毁誉乱真直言不闻为深可畏臣尝即其言考已然之事多本於近习及奸邪以巧佞转移人主之意其恶直丑正则能使贤士藏匿其造为事端则能使四民迁业其委曲弥缝则能使上下相徇其假宠窃权簧鼓流俗则能使廉耻道消其诬人功罪则能使毁誉乱真其壅蔽聦明则能使直言不闻臣愿防微杜渐以助应天之实起居郎胡寅上奏曰臣窃以雨阳顺序系乎政事故汉明亲决寃狱则甘雨应期东海杀一孝妇则三年大旱此其大略也不修人事而祈祷求福非圣人之道先王之政也宣谕官以敷君德求民瘼为职乃以龙母五子求加封爵其陋甚矣又况封为夫人爵称侯伯施之於人然後相称龙母五子夫何物哉舍彼介鳞袭我冠裳无乃反常失礼为後世笑乎伏望圣断特赐寝罢仍降指挥监司郡县当以爱民为急若政平讼理民无愁叹和气所召必有丰年更不得陈乞庙额崇修淫祀以为不先勤民独致力於神者之戒所有龙母五子封爵词命臣未敢撰行

孝宗隆兴中起居郎胡铨应诏上奏曰臣闻位卑而言高罪也立乎人之本朝而道不行耻也臣近奉圣旨以秋阳亢旱飞蝗在野星变数见朕心惧焉意者政令多有所阙赏罚或至不当朕虽侧身求应以实卿等各思革正积弊勿徇佞私务塞灾异之原称朕寅畏之意臣伏奉圣训中夜以兴思所以对欲遂言之则惧位卑言高之罪欲嘿而已则又恶立乎人之本朝而道不行之耻退自惟念与其忍耻以生曷若获罪以死况圣明在上容受狂直万无获谴以死之理臣何忌而不言伏读圣训曰秋阳亢旱飞蝗在野星变数见朕心惧焉臣有以见陛下遇灾而惧畏天戒之切也谨按春秋书不雨书旱夫旱亦不雨奚又书旱得非旱比不雨加甚乎且春秋书旱必於夏秋不雨皆於春冬周之夏秋则建午建未建申皆其月也是时天或不雨则盛炎曝物立致枯槁故诗云旱既太甚赫赫炎炎不雨虽无是酷然甚者亦兼旱焉如文二年自十二月不雨至于秋七月十年十三年自正月不雨至于秋七月是也虽皆历夏抵秋而不言旱者盖事起春冬不可书旱已书不雨则不可中变言旱故但提其月而緫言之欲人观文则知旱居其间且见其灾之久也若不为灾经自不书故经无书一时不雨者不为灾也虽庄三十一年书冬不雨者盖讥庄公冬不雨犹不恤民力明年春又城小谷也其他不雨必踰时而後书为灾之深浅覩文则辨焉云冬十月不雨王正月不雨夏四月不雨六月雨者则见夏无麦而秋犹有救也【僖公二年】云自十有二月不雨至于秋七月【文公二年】自正月不雨至于秋七月者【文公十年十三年】是一岁之望尽失也八月虽雨已後时而无益故略而不书不为灾者但书时【庄三十一年】为灾轻者书首月【僖二年三年】重者緫始末而言【文二年十年十三年】书法如此正欲别为灾之轻重而传云不雨不为灾夫万物须雨而生须雨而成一时愆亢犹有所损且不雨有几弥年者三【文公二年十年十三年】安可谓不为灾乎谷梁谓一时不雨为闵雨历时不雨为不闵雨且僖公果有志於民则必不爱牲币恳请祷祈经亦必书如诗之云汉以着其善今但云不雨则忧民之意於何见乎陛下深闵秋阳亢旱诚得春秋书不雨之微旨然宣王忧旱之诚不过祷于先祖以及山川鬼神盖祀典之正非若今徼福于佛老氏为异端之教也臣愿陛下熟观春秋不雨之旨躬行周宣忧旱之诚以应天可也飞蝗在野臣又请以春秋明之谨按鲁隐五年书螟释虫云虫食苖心曰螟食叶曰螣食节曰贼食根曰蟊李廵曰食禾心曰螟言其奸冥冥难知也食禾叶者言其假贷无厌故曰螣也食节者言其贪狼故曰贼也食根者言税取民货财故曰蟊也孙炎曰皆政贪所致因以为名郭璞以食处为名陆机疏云旧说螟螣贼蟊一种虫也如言寇贼奸宄内外言之耳会义曰谷民之司命也春秋书灾异虽螟之为害必详而録之此亦重民命之至也汉平帝时天下大蝗河南二十余县皆被其灾独不入密县界建初七年郡国螟伤稼犬牙缘界独不入中牟今州县吏贪墨残民去朝廷远者万里近亦数百里陛下不得而见也怨嗟之声陛下不得而闻也故天出灾异自淮以南蝗飞蔽天以告陛下尔守令之间岂无一人如密县中牟者乎臣愿陛下严戒监司守令有贪墨残民者必罚无赦是应天以实也星变数见臣又请以春秋明之谨案鲁文十四年有星孛入于北斗刘向以为君臣乱於朝政令亏於外则上浊三光之精五星嬴缩变色逆行甚则为孛北斗人君象孛星乱臣类也时中国既乱吴楚并侵兵革纵横之应也鲁昭十七年有星孛于大辰刘向以为时楚疆宋卫陈郑皆附之此皆孛彗流炎所及之效也鲁哀十三年冬十一月有星孛于东方董仲舒刘向以为其後楚灭陈之应是春秋星变皆以吴楚陵中国也今年正月壬辰其日岁旦风从乾位来风为号令廼号令不时之沴戊午雪隂盛阳微之沴三月丙申日有背气如仰瓦其夜大雨雹癸卯夜月入太微己酉日复有背气丁巳立夏其日风从艮位来五月癸卯夏至风亦从艮位来皆与正月壬辰同占七月丙申太白经天法曰昼见午上星家谓去日四十七度差远故见臣谓不然易曰日中见斗岂亦谓去日远也其夜月入氐壬寅夜月掩垒壁阵星又流星出天市癸卯夜月入羽林军乙巳日左有珥丙午夜流星出天市巴星癸丑夜流星出织女又月犯井丙辰夜流星出辇道此皆春秋之所畏也又如六月庚寅朔日有食之此又变之大者臣谨案隐三年二月己巳日有食之其後戎执天子之使庄二十五年六月辛未朔日有食之宿在毕主边兵内犯象後狄灭邢卫二十六年十二月癸亥朔日有食之时戎侵曹三十年九月庚午朔日有食之後狄灭邢徐取舒楚灭弦僖五年九月戊申朔日有食之後楚伐郑狄灭温楚伐黄十二年三月庚午朔日有食之时楚灭黄狄侵卫郑十五年五月日有食之後秦获晋侯楚败徐于娄林文元年二月癸亥日有食之晋灭江楚灭六文十五年六月辛丑朔日有食之楚灭舒蓼宣八年七月甲子日有食之既楚庄遂强诸夏观兵周室十年四月丙辰日有食之後楚灭萧成十七年十二月丁巳朔日有食之後楚灭舒庸襄二十四年八月癸巳朔日有食之比食又既象阳将絶乃中国衰微之象也楚子果从诸侯伐郑二十七年十二月乙亥朔日有食之八年之间日食七作祸乱将重起昭七年四月甲辰朔日有食之後楚灭陈灭蔡三十一年十二月辛亥朔日有食之时吴灭徐楚围蔡定十二年十一月丙寅朔日有食之後楚灭顿越败吴定十五年八月庚辰朔日有食之周室大坏荆蛮主诸夏之象也明年中国诸侯从楚围蔡以楚为京师由是推之日食皆为隂盛阳衰微之应也臣愿陛下熟观春秋书日食星变之旨躬行宋景一言之善以应天可也臣伏读圣训曰意者政令多有所阙赏罚或至不当臣又有以见陛下遇灾而惧畏天戒之切而修政事以恭御厥罚也臣又请以春秋明之谨按鲁昭七年四月甲辰朔日有食之晋士文伯谓晋侯曰不善政之谓也国无政不用善则自取讁于日月之灾故政不可不谨也是天变系於政令之阙也明矣鲁庄三年王使荣叔来锡桓公命啖氏云庄王宠簒逆以黩三纲不能法天正道故去天字以贬之斯言当矣夫圣王砺世之术惟赏罚而已赏当功则锡命一人而万邦怀若师之九二是也若宜罚而赏则宠一簒弑而乱臣贼子迹接而起矣然则去天字以贬之以明赏罚天之公理也是天变繋於赏之不当也明矣今政令之阙有十监司牧守数易一也州县差役不公二也孤寒困於举将三也吏员太冗四也任子太滥五也朝令夕改六也衣服无章七也狱讼多寃八也酷吏残民九也部胥厄塞衣冠十也至如赏罚不当殆有甚焉如近日宿州诸将臣窃谓赏太重罚太轻昔太祖皇帝亲征晋阳契丹来援太祖令何继筠分精骑数千拒之石岭关斩首千余级其後遂平并州其功可谓大矣止拜建武军节度而已李汉超从太祖平李重进关南之功亦大矣及卒太宗皇帝止赠太尉忠武军节度而已宿州之役比之晋阳关南之功不啻九牛之一毛而诸将超拜官爵加继筠汉超数等有如平北敌恢复中原不知何以赏之昔周世宗屡为刘旻所败遂大燕将士斩败将何徽樊爱能等七十余人军威大震果败旻于高平取淮南定三关夫一日戮将七十岂复有将可用而世宗终能恢复如此得非巽懦者去则勇敢者出耶太祖初有天下尝谓唐庄宗姑息将士朕则不然惟有劔耳诸将股栗削平僭乱捷如破竹自靖康板荡将四十年国势不竞日就委靡岂有他哉罚不必行将不用命近者宿州之败士死于敌及为庸将所误而死者数千人积屍如邱暴胔满野而误国败军之将乃以宿州所得之金厚赂权贵巧为游说以自解偃然安处善地而戮不加焉籍没不行诛戮不加上天见变昭然明甚臣愿陛下信赏必罚以太祖为法号令将士以五代为戒断然必行正心诚意以应天可也臣伏读圣训曰朕虽侧身求应以实卿等各思革正积弊勿徇佞私务塞灾异之原称朕寅畏之意臣又有以见陛下遇灾而惧畏天戒之切而去华务实求直言以自警也臣又请以春秋明之谨案鲁庄七年四月辛卯夜常星不见夜中星陨如雨刘向以为天垂象以视下将欲人君防恶远非以自全安也如人君有贤明之材畏天威命若高宗谋祖已成王泣金縢改过修正立信布德存亡继絶修废举逸裁什一之税复三日之役节用俭服以惠百姓则诸侯怀德士民归仁灾消而福兴矣呜呼向之言可谓深切着明求应以实者也人君如堂人臣如陛堂岌乎其高其情与下辽絶固难以喻陛隤乎其卑其情与上辽絶固难以通岂上下之情不可合也其患有十焉上之患七下之患三愎谏以拒人饰辞以文过作威以临下恃智以衒物矜慧以取胜自广以狭人耻过而作非君之患也便僻善柔便佞臣之患也愎谏以拒人晋惠是也饰辞以文过文皇是也作威以临下汉宣是也恃智以衒物德宗是也矜慧以取胜显宗是也自广以狭人汉武是也耻过而作非灵帝是也人主有一于此则便僻之臣进矣善柔之臣逞矣便佞之臣奋矣如此而欲臣下各思革正积弊勿徇佞私是犹植曲木而望其影之直也不亦难乎自古听言纳谏莫如尧舜恶直丑正莫如桀纣尧舜辟四门明四目逹四聦虽有共鲧不能塞也桀纣醢谏臣梅伯剖直臣比干虽有关龙逢三人不能救也秦二世以赵高为腹心刘项横行而不得闻汉成帝杀王章王氏移鼎而不得闻灵帝杀陈蕃天下横溃而不得闻梁武信朱异贼臣斩关而不得闻隋炀帝信虞世基李密称帝而不得闻唐明皇逐张九龄安史胎祸而不得闻陛下自即位以来号召逐客时与臣同召者张焘辛次膺王大宝王十朋今焘已去矣次膺去矣十朋去矣大宝行又将去惟臣在尔今臣复以瞽言妄发是臣又将去也人臣上书不激切不能起人主意激切即近讪谤昔辛甲七十五谏刘安世论胡宗愈至二十四章谏者不餍其黩而听者不餍其烦今言一出而亟迁疏朝奏而夕罢言者不得尽其意闻者莫不骇其迁张震王十朋之去朝士莫不扼掔结舌以言为讳而欲塞灾异之源称寅畏之意臣知其必不能也臣愿陛下熟观春秋之旨亟改前日之弊推诚务实以应天可也臣伏读圣训曰劄与侍从台谏两省官照会仍依今月十二日已降指挥各条具时政阙失闻奏臣终有以见陛下至诚忧灾思闻时政阙失而惕厉以自改也臣闻之诗曰衮职有阙惟仲山甫补之传曰命百官官箴王阙夫古之圣帝明王衮职不云无阙而欲补其阙王政不云无阙而欲箴其阙大哉言虖此亦陛下欲闻阙失之意也臣终请以春秋明之谨案鲁庄三十年九月庚午朔日有食之明年三筑台圣人书以恶之谓其不畏天戒而劳民也今天变屡见而土木之役踵相蹑怨讟嗷嗷口衆我寡台谏不敢指陈侍从不敢睥睨陛下处蜵蜎蠖濩之中必不能尽知也陛下天资仁俭宁肯知而不戒耶臣又闻道路之言诸军隂遣悍卒白昼於市井捉人手执竹筳以度人长短有及则者即三数卒拥入军中谓之拖军怨愤之声所不忍闻村民相戒不敢入市辇毂之下有此寃抑况千万里之外乎臣又闻陛下即位之初大赦天下文臣自承务郎以上各转一官斯言一传天下鼓舞今乃以一人之言格二百员朝请大夫转行之命夫议赦之日知其太滥削之可也勿许转行可也大赦既行始以为滥而格之失大信於天下复有大於此者乎传曰主圣臣直语曰邦有道危言危行邦无道危行言逊夫非主之圣则臣不容直非邦有道则言不敢危惟陛下上法尧舜留神财择

乾道间铨以灾异应诏上奏曰臣闻主圣臣直非主圣则臣何敢直邦有道危言危行非邦有道则言安敢危臣八月一日伏准省劄七月三十日三省同奉圣旨政事不修灾异数见江浙水涝有害秋成朕自八月一日避殿减膳思所以应天之实可令侍从台谏卿监郎官馆职疏陈阙失及当今急务毋有所隐臣伏读圣训见陛下畏天忧民闻过思治之切也夫谓政事不修灾异数见是畏天之切也谓江浙水涝有害秋成是忧民之切也令臣等疏陈阙失是闻过之切也又及当今急务是思治之切也臣幸蒙大问敢不上体陛下恳恻之意而索言之臣闻春秋书雨雪水火皆谓之大何也雨雪常也以大然後为害水火常也以大然後为灾今江淛水涝远及襄汉与春秋大水何异推原厥咎岂无所自哉臣尝考汉董仲舒刘向鲍宣谷永之疏皆归於宦官女宠小人夷狄之盛此四者在廷之士类能言之臣不暇远引以渎天听然圣明在上必无此等借曰有之安得不致隂沴臣愿陛下监锺离意之奏如商汤之自责览仍叔之语如周宣之侧身以恭御厥罚可也谨案食货志禹有九年之水而国无捐瘠墨子七患亦云禹有七年之水而民不冻饥何也备先具也今数路水潦曾不逾时而谷已翔踊民已流殍国之无备甚矣臣愿亟诏遭水州军多方赈恤使民被实惠无至流移亦救灾忧民之先务也臣闻衮职有阙惟仲山甫补之说诗者谓衮指君也君职有阙仲山甫能弥缝而补之则补君职之阙者大臣之事今陛下不以责大臣而令臣等疏陈阙失是欲闻过之切也臣尝学诗至小雅六月论阙详矣其大略云小雅尽废则四夷交侵臣每读至此未尝不掩卷太息也臣愿陛下监鹿鸣和乐之缺而待遇臣下尽诚监四牡君臣之缺而进退大臣以礼监皇华忠信之缺而遴择使臣监常棣兄弟之缺而敦睦大伦监伐木朋友之缺而肇修人纪监天保福禄之缺而寅畏天命监采薇征伐之缺而精选将帅监出车功力之缺而爱惜名器监杖杜师衆之缺而揔核军实监鱼丽法度之缺而谨守成宪监南陔孝友之缺而训厉风俗监白华廉耻之缺而旌表孝廉监华黍蓄积之缺而损节浮靡陛下所谓缺失者尚有大於此者乎当今急务莫急於备边北有金人之患西有川蜀之虑金人之患宜诏两淮宣谕严为守备如赵充国图先零之策川蜀之虑宜择大臣有威望素为吴璘信服者以迮之臣闻道路之言皆谓今之大臣有威望素为吴璘信服者无出张浚宜起浚帅长沙或镇荆襄以遥制川蜀臣闻沈介前在成都为吴璘靳侮五十四州之人岌岌然有是乎借曰有之陛下亦安得高枕而卧也臣窃闻敌人恐喝我求索无厌臣谓今日和议有可为痛哭者十臣请为陛下极言之今日之患兵费太广养兵之外又增岁币民力益屈何以堪之可为痛哭者一也海泗唐邓之人不下数十百万一旦与之是陛下无故驱数十百万生灵置之死地可为痛哭者二也海泗今日之藩篱咽喉也彼得海泗且决吾藩篱以瞰吾室絶吾咽喉以制吾命则两淮决不可保两淮不保则大江决不可守大江不守则江淛决不可安可为痛哭者三也中原讴吟思归之人日夜引领陛下拯溺救焚如赤子之望慈父母也一与敌和则中原絶望後悔无及可为痛哭者四也自顷秦桧用事力主和议生民膏血竭於敌廷之供亿朝廷威势屈於邻国之诡谋民愁盗起齐述一变杀数万人郡国二十四同时大水今和议虽未必成民皆曰又将竭吾膏血瘠中国以肥敌矣归正人嗷嗷然曰又将如秦桧时执我北还以膏敌人之鈇鑕矣两淮之人嗷嗷然曰又将如前日疲於敌使之往来而奔命不暇矣可为痛哭者五也秦桧力排不附和议之士九十余人贤士大夫国之元老相踵引去桧末年遣张常先汪尹锡网罗张浚胡寅等三十七人欲窜海岛赖上天悔祸桧即陨命而三十七人者幸脱虎口然赵鼎王庶李光郑刚中曾开李弥逊常同魏矼高登吴元美杨煇吴师古等或死岭海或死罪籍寃愤之气彻天今日和议万一或成则不附时议之士复蹈前日之祸必矣此可为痛哭者六也绍兴戊午和议既成桧建遣路允廸等二三大臣往南京等州交割归地一旦叛盟刼执允廸等遂下亲征之诏敌复请和其反复如此桧犹不悟卒有逆亮之变惊动辇毂行朝居民一空覆辙不远陛下不戒臣恐後车又将覆也此可为痛哭者七也顷者敌人移书尽取归正之人桧一切还之如江西程师回赵良嗣等聚族数百人几至谋变今敌必复如前日尽索归正人与之则必反侧生变不与则敌决不肯但已夫反侧生变则萧墙之祸深敌决不肯但已则必别啓衅端卒有逆亮之谋陛下何以待之此可为痛哭者八也自桧当国二十年空竭国力海内乾耗迄今府库无旬月之储自此复和蠧国害民殆有甚焉者矣此可为痛哭者九也真宗皇帝时宰相李文靖公沆贤相也尝谓王旦云我死公必为相切勿与北敌讲和吾闻出则无敌国外患如是者国常亡若与敌和中国自此必多事矣旦殊不以为然既而遂和十余年间祥瑞天书土木之役不息东封西祀海内乾耗旦始悔不用李文靖之言夫祖宗全盛之时尚以和议为不可况今日国势委靡如此而复唱此议使上下解体士气惰怯溺於怀安之酖毒国之老成如张浚张阐王大宝王十朋金安节黄中陈良翰相蹑黜逐诗云虽无老成人尚有典刑韩愈云言老成人重於典刑也是可轻乎此可为痛哭者十也陛下乾刚独断如太祖皇帝臣愿坚守和不可成之诏力行其志自强不息则寇敌何足患哉天变水灾亦当消缩不劳圣虑矣臣又闻真宗皇帝咸平元年正月甲申彗出营室北避殿减膳彗十有四日而灭夫真宗皇帝所以致彗灭之速其应天之实盖在於心之精微而不止於避殿减膳而已也陛下圣训谓避殿减膳思所以应天之实臣愿以咸平应天之实事事而思之恳恳而行之则民心悦而天意解矣

洪适以水灾应诏上奏曰臣闻灾变之发率多缘类而起汉儒一一牵合则有附会不经之失然理之当者亦不可因噎废食而曲为之说臣谨按汉书五行传云隂气胜故其罚常雨水伤百谷奸轨并作鲁庄公十一年秋大水董仲舒以为鲁宋比年为乘丘鄑之战百姓愁怨隂气盛故二国俱水厥後水灾皆归之军兴民怨所致国家自数载以来兵民死于戎事肝脑涂地者不鲜父母妻子啼号之声未絶也陛下有兼爱南北之心而强敌变诈干戈未可得而戢今水不润下江湖逆溢田畴沟浍与河渠连而为一已秀之禾不得而获下民嗸嗸未有生意官无积藏安得人人而饱之霖潦弥月势犹未已隂气可谓盛矣陛下畏天爱民至诚恻怛明诏廷臣使之尽言尧舜之用心也臣愚以谓隂胜阳之沴敌人闯于外奸宄蛰于内也今外之所以御外侮者朝廷有潜筭小臣不敢轻议而区区愚虑窃恐季孙之忧不在颛臾臣入对之始及轮进故事皆以归正人为忧继因晩召亦尝奏陈仰勤天问矣数旬以来渐已萌芽臣幸因奉诏敢复详言向之为美谈者皆曰中原遗黎望王师之来则箪食壼浆愿削左衽所以襁负而至又其思慕圣德之切者臣在江淮之间二年所闻殊异於是盖山东仍年旱蝗耕者无所得食故扶老擕幼南来偷生又闻赵王世隆之徒聚衆攻剽彼国指名踪捕亦以荒岁故牵连亲戚相率来归其意盖欲王师恢复因得乘势横行逞其所欲上可以得官爵次可以得金帛子女不失归其故乡既来之後大失素望更相叹恨而将帅所部又役使骂辱无以得其欢心去夏贾和仲以督府之令驱其孥累数万口冒暑而来絶海遇风已葬鱼腹而妇人老穉数百同舟蒸欝相?疾病枕籍死者不暇瘗埋既抵所屯虽计口给粟不能充饥愁怨之气上干隂阳之和实在於此初到京口则掘山中草根以代蔬茹数月之後三五成羣掇拾弃菜败芦于市?之间其计无聊何以久处此臣目击耳闻者如此其人之在山东皆有室庐南亩生生之具自若也今父子数口杂于方丈之舍上雨旁风无以蔽障甚者寝处于泥淖之中以他人视之不可一朝居也虽使禽鸟岂不思归欲归无计则奸宄之谋不得已而作今日诛甲明日诛乙必草芟兽猕然後已况迩来北方已有招纳之榜又有訹诱之人其党聚於江浙两域散於淮甸诸郡去帝城不远亦复有之一呼相应忧未艾也或曰叛者已治是大不然譬之急湍奔流势必赴壑於其中间筑土以拒之终於冲轶横溃而止耳臣之管见以谓其人赳赳可用大胜江浙所募若使人给家足无饥寒匮乏之患乐补军籍之缺诚为大利若其怀土不忘则宜优其归费送以舟楫使之踰淮而去则可以窒患於未萌施恩於不报怨气可弭天灾可消或曰纵之使去不若迁之别壤以离其党是又不然此辈捐生业弃坟墓远来归我亦招诱者误之今迁之别壤居上者谁有仁民之心官又无以赡之客居穷处速其死尔是无罪而杀之也可不念哉当今隂盛之患在外者犹可随机而应在内者莫急於此盖浙西非盗贼窟穴虽流徒困殍必无弄兵之事臣私忧过计伏望圣鉴曲赐采择而区处之至於讥切时政毛举小事言而难行徒以沽名卖直则臣所不敢冒犯天威臣不胜战汗

知湖州王十朋上奏曰臣闻圣人以无难而畏贤君以无灾而惧国多难而天有灾此天心仁爱人君以灾异而警惧之欲其恐惧修省举天下而措之安也昔尧有九年之水汤有七年之旱周宣王外有四夷之交侵内有太甚之旱魃天灾国难有若不易支持者然尧以帝汤以王宣王以中兴者岂非天以灾难啓之二三帝王能修德以应之耶恭惟陛下即位以来六年于兹矣躬揽权纲厉精政事虽汉宣帝光武无以加然天灾流行无岁无有旱于夏涝于秋饥馑洊臻疾疫继作去八月海溢于温死者以数万计今岁川蜀荆南赤地千里迩者天作淫雨害于粢盛江浙之间被害尤甚陛下遇灾而惧遣官分祷疏决滞狱减放房緍诏答大臣归过於己可谓能恐惧修省矣臣来自远不知左右前後论思献纳之臣亦尝有以修德之说献忠于陛下否乎书曰惟德动天无远弗届诗曰皇天亲有德享有道尧汤宣王之所以应天者盖在乎是臣窃谓陛下宜法尧之尽道汤之自责宣王之侧身修行早夜孜孜惕然自念曰天道不远灾异胡为而来哉岂吾心有所未正意有所未诚欲明明德於天下者有所未至乎忠直者未用谄谀者未去有以害吾之治乎聚敛之臣未斥奸赃之吏未除有以蠧吾之民乎议法或失之深用刑或失之过有以伤吾之仁乎旨酒之嗜声色之迩球马驰骋之娱有以累吾修身之德乎责己以诚应天以实而无事乎虚文孔子曰丘之祷久矣盖言出入起居之间罔不钦颠沛造次之际必於是不在乎区区祷祈祭祀也如是不惟可以弭灾难於一时古先帝王之治効功业当复见於今日孰谓灾异非天所以开陛下耶臣学识浅陋惟陛下采择

汪应辰论灾异劄子曰臣伏见去岁冬温无雪近方立春而震电雨雹不三日间继以大雪谨按春秋鲁隐公九年周三月癸酉大雨震电庚辰大雨雪说者谓雷未可以出电未可以见雷电既已出见则雪不当复降八日之间再有大变盖俶甚也春秋二百四十二年变异重仍唯此一事不复再见况今者当冬温无雪之後既震电又雨雹又未及三日再有大变则非特春秋所书之比也诗曰敬天之渝又曰畏天之威伏望陛下精思熟虑诹访正论修省庶事以尽敬畏之实臣不胜惓惓

历代名臣奏议卷三百六








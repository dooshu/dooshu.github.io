◇奉平魔赦文启

即真元年二月八日，中书令补处王臣逸多宣臣文殊等言，奉被诏书如右：臣闻毁忠谤善，经千叶而不无；邪臣逆子，历百代而常有。是以三监流言，伏罪于明时；五世背道，甘诛于圣世故主王威必震，庆当于周邦；正教暂加，福归于露鼓。伏惟陛下慈兼百王，智齐千圣，秉瑞灵津，握图元化，出没动于大千，驰骋应于群有，服微形以引愚迷，吼法音以警聋俗。至乃刎身志道，钉体求经，析骸贸禽委命降兽，舍尘劫之危体，收一生之妙质；龙潜四天，利见阎浮，轻彼七宝，重此一乘；撤玩深宫，减膳河侧，去宝冠于苦林，贸法衣于猎士；故能驾御四禅，时乘六度，殄服群邪，易于返掌。三界无炽然之警，四生绝深溺之忧。方复情存解网，志尚宥愆，十八来苏，万国幸甚。谨重申闻诣，可付外施行。谨启。（《广弘明集》三十八）


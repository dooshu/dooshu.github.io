○答王東臺書 【 用將喻】

任兵使在我郡躬擐甲冑屡立顯績父老至今能言之

夫東南之患、何異七年之病哉、夫去七年之病、則非三年之攝不可也、今之命醫者曰、速巳之、速巳之、醫取必于歲月之遠、而無旦夕之効、則曰是庸醫也、怒而逐之、致使盧扁在旁、莫敢伸手強而促之烏、附一湯、主者洞下、吁、亦危矣、使真盧扁亦無屈道以從主人之理古者君命有所不受良有以也彼盧扁者。豈不知緩治之為功。烏附之速害。顧勢有所迫。法有所不得施。利害交于前。是非眩于中。求免之心勝。則體病之念荒矣。今之虛江。今之所謂名醫也。其察識之精。運用之妙。緩急標本之宜。調理攻治之當。皆自得於方書之外。而取試于屢服之騐者也。惟盡其所長。不促而眩之。使醫適於藥。藥適於病焉耳。虛江之醫。環知之。環輒逢人而道之。亦如虛江之所以重於公者而重虛江。但未知用醫者。肯能不促而強之否。環亦受成於人者也。以環於虛江事相類。故在乎我者吾盡之。其不在我與不在虛江者。有命存焉。或曰用藥之道。醫治三。巳治七。元氣不培而責効於金石草木之微。此得之。彼失之。暫敺之。必復之。吾未見其為完人也。環嘗以為名言、不識公以為何如、率爾談醫、不覺瑣瑣、惟公進而教之、且不以語諸人、幸甚、


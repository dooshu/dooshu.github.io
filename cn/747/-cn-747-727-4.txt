○上论贡士书

草茅臣某昧死奏书皇帝陛下。圣德修三代之教尽善矣，唯贡士一门，阙然不修。臣窃以为有司过矣！

臣为童子时学读书，见《礼》经有乡举里选，必得其人而贡於上，上然後以弓旌束帛招之。臣年十五既通经，无何，心中有文窍开，则又学之。遍观群籍，见古人有片善可称，必闻於天子有司，天子有司亦修礼待之不苟。臣既学文於古圣人，言皆信之，谓肖质待问上国，必见上国礼。

无几前年，臣年二十三，学文成立，为州县察臣，臣得备下土贡士之数。到阙下月馀，待命有司，始见贡院悬板样，立束缚检约之目，勘磨状书，剧责与吏胥等伦。臣幸状书备，不被驳放，得引到尚书试。试之日，见八百人尽手携脂烛水炭，洎朝晡餐器，或荷於肩，或提於席，为吏胥纵慢声大呼其名氏，试者突入，棘围重重，乃分坐庑下，寒馀雪飞，单席在地。呜呼！唐虞辟门，三代贡士，未有此慢易者也。臣见今之天下贡士既如此，有司待之又如此，乃益大不信古圣人言。及睹今之甲赋律诗，皆是偷折经诰，侮圣人之言者，乃知非圣人之徒也。

臣伏见国朝开进士一门，苟有登升者，皆资之为宰相公侯卿大夫，则此门固不轻矣。凡将为公侯卿相者，非贤人君子不可。有司坐举子於寒庑冷地，是比仆隶已下，非所以见徵贤之意也；施棘围以截遮，是疑之以贼奸徒党，非所以示忠直之节也；试甲赋律诗，是待之以雕虫微艺，非所以观人文化成之道也。有司之不知其为弊若此，臣恐贤人君子远去，不肖污辱，为陛下用，且指近陈之。今四方贡珠玉金银，有司则以箧篚皮币承之；贡贤才俊，有司以单席冷地承之，是彰陛下轻贤才而重金玉也。贤才耻之，臣亦耻之。

臣又见每岁礼部格下天下，未有不言察访行实无颇邪，然後上贡，苟不如格，抵罪举主。臣初见之，窃独心贺，谓三代之风，必作於今日矣。及格既下，而法不下，是以岁有无艺朋党，哗然扇突不可绝，此又恶用格为，徒乱人耳。又於格中程之人数，每岁多者固不出三十，少或不满二十，此又非天子纳士之心也。何以言之？今日月出没，皆为陛下。内地自渐海流沙朔南，周环绵亿万千里，其间异气所锺，生英豪俊彦固不少矣。若陛下明诏必以礼举之，忽一岁之内，有百数元凯杨马之才德者来之，则有司必曰：“吾格取二十”，而黜八十。是为求贤邪？遗贤邪，若有司以仆隶待之，忽一岁之内，负才德来者无十数辈，则有司必曰：“吾拔二十。”是缪收其半，徒足满人数，是为取才邪，取合格邪？其不可先定人数，亦昭昭矣。

向之数事，臣久为陛下疾。有司不供职，使圣朝取士首科委就地矣。臣寒微若此，出言不足以定贡士之得失，然百虑之中，或几一得之。臣窃欲陛下诏有司，按三代故事，明修格文，使天下入贡者，皆茂行实，不拘人数，其不茂行实，法与之随，此为澄源。源既澄，则来者皆向方矣。俾有司加严礼待之，举六义试之。试之时，免自担荷，廊庑之下，特设茵榻，陈炉火脂烛，设朝晡饭馔。则前日之病，庶几其有瘳矣。人人知天子重贤奖士之道，胜气坌漫。如此，士之立身，无不由正以成之者。为士身正，则公卿正；公卿正，未有天下不治者；天下治，而陛下求不垂拱以高揖羲轩，不可得也。苟不如此，则士之求名，无不由邪以成者。为士名邪，未有公卿不邪者；公卿邪，未有天下而治者；天下不治，而陛下欲不役圣虑而忧黔首，不可得也。臣虽至愚，以此观之，知贡士之道，所系尤重。是以愿输写血诚，以正此门。

陛下无以臣迹在贡士中，疑臣自谓。臣虽不敏，窃窥太常一第，淡为难得。何以明之？若使臣为今日贡士之体，事便僻巧佞，驰骛关键，固非臣之所不能也，耻不为也。故互以顽才干有司，得之固无忝，不得则纳履而去，纵迹巢由，以乐陛下熙熙之化，何往而无泉石之快哉！伏惟陛下留神独听，天下之幸也。於臣何幸，死罪死罪！


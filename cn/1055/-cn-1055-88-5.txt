【谢参政与两府书〈嘉六年闰八月〉】

宠兼忧而并至，恩与责以俱深。叩让靡从，抚循无措。伏念修禀生孤懦，赋识迂愚，力微非致远之才，学陋无适时之用。徒缘士类，早借称扬。幸会圣时，过加奖擢，既叨尘于侍从，遂窃与于谋谟。待罪枢庭，顾无分而可录；备员政府，用累日以叙升。岂惟致寇之虞，奚逭旷官之诮？此盖某官心存体国，道广济时，谓庶政之交修，必群材之博取，误加品目，俾玷光灵。虽冥拙之无知，岂忘感励；苟疲驽之可策，尚冀涓尘。鄙讷之诚，敷陈罔罄。


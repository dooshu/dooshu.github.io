赵蕃　寄怀畏知二首

湘山峻刻湘流深，中有骚人愤世音。

吊古自为吾辈事，宦游端识故人心。

别来未有音书至，岁晚勿令霜露侵。

闻道元戎今仲举，定除尘榻伴登临。

赵蕃

赵蕃　寄怀畏知二首

忆昨题诗岁且更，路长谁与附书行。

登楼见说同王粲，为赋悬知似贾生。

杜老性非真傲诞，元龙气自旧峥嵘。

天寒万物皆收敛，惟有孤松独向荣。

赵蕃

赵蕃　寄怀畏知二首

共旅长安暑未徂，到家忽已秋风初。

十诗道别心期远，千里相望魂梦疏。

驿使梅来应寄我，衡阳雁涉更愁予。

如君乃作诸侯客，顾使谁讎东观书。

赵蕃

赵蕃　寄怀畏知二首

驰檄传闻思一来，溪头几立望樯桅。

黄花又作霜前槁，白酒空留秋后醅。

早岁交游今孰在，暮年林壑要深陪。

世间名宦岂不好，只恐势移成溺灰。

赵蕃


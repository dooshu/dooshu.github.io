○请罢内官复充馆驿使疏

驿馆之务，每驿皆有专知官。畿内有京兆尹，外道有观察使刺史，迭相监临。台中又有御史充馆驿使，专察过阙。伏知近有败事，上闻圣听，但明示科条，督责官吏，据其所犯，重加贬黜，敢不惕惧，日夜励精。若令宫闱之臣，出参馆驿之务，则内臣外事，职分各殊，切在塞侵官之源，绝出位之渐。事有不便，必诫於初，令或有妨，不必在大。当扫静妖氛之日，开太平至理之风，澄本正名，实在今日。


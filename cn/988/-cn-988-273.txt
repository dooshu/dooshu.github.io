苏辙　次韵吴厚秀才见赠三首

骚人思苦骨岩岩，百里携诗相就谈。

故作微词挑迁客，不嫌春雨湿归衫。

少年旧喜登高赋，老病今成见敌惭。

问我近来谁复可，对君聊拟诵周南。

苏辙

苏辙　次韵吴厚秀才见赠三首

久欲归田计未成，羡君负郭足为生。

躬耕不用千锺禄，高卧谁知万里征。

已觉安闲真乐事，可怜辛苦尽浮名。

隐居便作江南计，为觅佳山早寄声。

苏辙

苏辙　次韵吴厚秀才见赠三首

一卷新诗锦一端，掉头吟讽识芳酸。

哀歌永夜悲牛角，朗咏扁舟笑杏坛。

间发笙箕犹可拟，弃捐斤斧定知难。

继君高韵君应笑，咀嚼归途久据鞍。

苏辙


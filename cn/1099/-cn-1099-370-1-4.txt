○為重鎮危苦巳極懇乞申飭休養疏 【 休養遼東】

仰惟　國家定都幽燕。薊鎮固誠脊背。而遼東者實薊之右臂也。人之一身。緩急捍衛。皆臂所為。臂苟失守。脊背亦終不保。以薊鎮為慮者。可不以全遼為急乎。顧今之議遼者。或謂軍不足伍。急在於補軍。或謂三面受敵。急在練戰。殊不知遼未嘗一日而無虜。軍未嘗一日而忘戰。使廵撫總兵得人。則戰守可恃無恐。練戰之議。似非所以援遼之急矣。廼若補軍。則清勾視為故紙。而召募阻于重關。臣嘗目擊其地。見在者有苦楚難狀之情。未至者安望其有尺籍日增之盛。苟能保其見在之軍是即所謂不補之補遼之急。誠不專在補伍。而專在休養生息之為計也。葢遼之困窮極矣。自嘉靖三十八九年間、全遼歲歉、一望絕烟、丁壯死亡、十空八九、緣此尺籍徒存、城堡虗曠、膏腴之產、鞠為汙萊、城堡虗、戰守苦于無人、膏腴廢養贍苦于不給、由是父子兄弟。盡取充伍。而月支又不過二錢五分之糧臣昨經過。斗米二錢。一月之支。不彀數日之食。四望堡外。即連虜營。戍守按伏。舉皆菜色。荷戈枵腹。披甲可憐之狀。真有耳所不忍聞。目所不忍見者矣。臣書生也、亦無能為遠慮者、姑舉知見所及、有六事焉、刪去第六條一曰通海運、夫遼之有海運舊矣。金州旅順口直抵登州。一晝一夜。安行無阻。昔兵備劉九容謂遼東如物墜囊中出入無路。旅順外以聯絡遼地內為登州門戶誠要地也幸有旅順口一帶天造地設為遼門戶其開原西北有老米灣者。自三岔河通之。又舊時海運泊船處也。一自海運廢。而遼之咽喉命脉絕矣。歲稔粒米狼戾。既無貿易之期。歲凶坐致死亡。不過勺合之賑。今高平寧前一線內通。而三岔河口一舟可阻。萬一虜情叵測。則全遼固胡虜之釜中肉也。昨給事中鄭大經、亦疏稱虜苟提一旅以塞岔河、則運餉不接、遼陽坐斃、臣伏思海運一通。在凶年則遼得山東之粟以存活而山東得貴糴之利在稔歲山東得遼之粟以廣儲而全遼得貿易之利即或三岔戒嚴。一線路阻。又賴海運之舟素具。而咽喉之患可蘇。一舉而五利具焉。皆海運為之也顧前後建議、查據未清、以山東之民雖便而山東之官。則恒以譏察為慮。殊不知海運雖禁而遼海之私販私逃者未始不通苟使船隻有定籍。開洋有責限。商貨有定課。在船人數。兩岸有盤詰。查對相同。而金登泊船之處。各除設甲科官員掌之。嚴立法禁。又何必更以譏察為慮哉。伏乞敕下該部覆議、即行遼東撫按、及今設官議法巳定、縱不欲通行無阻、或每歲某季。許民一通。或遇遼東大熟荒歉之年。廵撫題請。只許官府一通。則遼之命脉可活。咽喉無阻。葢遼與山東原係一省海運開而山東之轉輸于遼者甚便惟布花折色悉照今見行事例。不必議改。國初布花由海運抵旅順。糧米由海運經登州。今山東憚布花本色之輸。多阻格海運之議。此必不可復者。若以海濤為辭。則金登路近。原非險途。縱有風濤。惟在駕船得人。造船有法。若以逃軍為辭。則臣愚譏察之議既詳。且寺卿陳天資曾考海商之出自遼者。給引于察院。掛號于苑馬。驗引有金州之守備。驗放有旅順之委官。抵登則有該府通判之驗。備倭都司之驗。法亦嚴密。逃軍豈能越渡。但患推諉成風任事者少道傍作舍。成之最難。而遼固萬無一濟矣。酌而行之。所以濟遼。亦所以廣山東之利。此誠遠圖、慎無謂儒生之言迂闊也、二曰重堤築、臣伏見鎮武西寧等堡。去虜不過數里。且往來道路。悉遼之東西咽喉也。往者王廵撫因虜騎時突。官民難通。廼開路河以阻胡騎。而近日魏廵撫沿河靠裏。復打路墻。無非防護道路。以通咽喉之意。但三四年來、口外水溢、夏秋之間、鎮武等處巨浸成川、地不可耕、人不樂戍、而守堡各官。日恐軍丁逃散。輒令人于路口要拏之。治以刑罪。此但可苟延旦夕。殊非久計。竊慮數堡宛在□中。亦終作無人之境而巳。咽喉之地。是尚可終守哉。臣嘗深思措處。以為咽喉之不可終守。非其地之不可存活也。特水之為患耳。苟其地可耕則其人樂戍往者鎮武等堡地方禾黍離離。且稱樂土。今水之為患。每由路河灌入。而路墻一帶。雖藉以防道路。實可資以捍水患者也。臣經過時。咸稱今歲之水最大。尚未盡沒路墻。然則路墻加堅加厚。水患必可防禦。昨臣備行親踏、非敢漫談。伏乞敕下該部、行令遼東廵撫、務于今歲冬春之間、多調軍士、修補路墻、令各分丈尺、如有倒塌、即每歲責伊名下補築、悉加設法堅高、或沙土大鬆、如何設法堅久、或多打木椿、遍植榆柳、責限能幹官員督成、并動支無礙銀兩、勞賞軍役、如果一年無水、可為永賴、有勞大小官員、年終並許疏聞量賞、如是、則堤築必固、水患必防、地將可耕、人將樂戍、然後踏鎮武一帶各該六十里內。了無一堡處所。各瞰中增築一堡二堡。仍調各軍守之。必如是而後東西可通。咽喉不患于不守也。三曰責開種、臣伏見遼東一鎮。惟金復海葢安樂自在等州。遼陽城郭等處。人烟稍聚。其他處地方。皆一望無人。遍地草莽。是遼東有可耕之地。而每患無可耕之人也。昨李御史題請寺道各官。給與屯田敕書。亦臣愚積久之慮。但各官各守地方。苟不責限有法。則稠密之鄉。稍稍開種。虗曠之地。竟鮮耕鋤。况以責委管屯守堡等官。又不過虗應故事而巳。遼尚何賴哉。伏乞敕下該部、行令遼東撫按、轉行寺道官員、凡所屬人烟稀寡者。備查屬下委有荒蕪。及力不能種之田若干。即移文於稠密處所召種。凡所屬人稍稠密者。備訪殷富有力之家。不拘廢閑將官商賈人戶。堪以額外受田若于。即責令于就近稀寡處所。或分佃僕。或瞻窮軍開種。悉免其稅三年。該寺道官文移交互。務各躬親踏看。設法措處。不得憑信所屬軍官虗文搪塞。一年之內。將查處開種數目。互呈撫按訪實奏聞。該部考其殿最、咨行吏部、以備黜陟、如各該寺道、應委文職屬官、查訪踏看、除見在通州知州等官、許均平分委外、若果委用不敷、許申呈撫按、奏請吏部除選甲科數員補之、但得各官措處有方。地少閑曠。使軍無米珠之恨、則遼無坐斃之憂。誠切務也。四曰處收歛、遼之卒伍、空虗甚矣、廼見在孑遺之卒。率每月為虜所殲、是以軍丁日少、村屯荒廢、議者有見于此、故嚴收歛不謹之刑、設法建置、不一而足、而村屯之軍。竟苦于不肯收歛。拘之就堡。如就桎梏者然。於是守堡管屯。乘機索賄。凡軍丁欲不收歛者。亦咸樂以賄遺之。蓋寧為虜所殲不為收歛所苦豈無故哉只緣收歛之堡大遠。訓諭之術不明。且一經收歛。多失其所。無惑乎非人情之所樂也。伏乞敕下該部、行令撫按轉行寺道各官、並宜預處、各該躬親相度、凡各村屯。就其近處。創立堡臺。俱在二十里內。臣每見遼東築堡。各軍不給工食。而工又刻期限完。是以堡多不固。虜來莫守。今誠宜寬其時月。責其堅完。若工役多苦。量加犒賞。至于先期訓諭。務使知虜來必殺之慘。報至樂從。先期經畫。務令每家各就收歛。堡內各葢草房以俟。不令男婦雜處。堡危則共趨墩臺。可避緩急。凡軍官有受賄賣放收歛者。撫按嚴立重刑。題請處治。此皆所謂處收歛之法。惟官司重為留意。將無不可歛之家。無不保全之地。所謂休養生息者葢匪細矣。五曰厚困卒、臣伏見遼東接壤虜巢。更無邊險。而寧遠前屯一帶。尤號虜衝。是以錦義西南山海東北凡城堡。各軍一一合家充伍。既無暇耕之人。零賊常擾。又無樂耕之地。此皆所謂困苦士卒。誠不可不稍為優恤者也。近者給事中鄭大經、題請鎮武西平等堡軍士月糧。既例止二錢五分。應給本色半年。特以鎮武各軍困苦巳極。誠優恤之不容緩耳。今寧遠前屯一帶。咽喉關係。同于鎮武。而軍士困苦諸狀。尤不下鎮武。各軍。仍乞敕下該部、行令廵撫、查將寧前一路要害處所、悉照鎮武等堡題覆事例、凡月糧皆給本色半年、而鹽糧儲積、多貯困苦各軍堡內、廼若哨報夜不收困苦既深、關係尤重、除近日議加優恤外、更乞立為賞格。凡有哨探得實。先期不爽。裨虜來得預防禦之計者。悉與首功同賞如是則困卒樂為見用。可以得虜情。可以守危險。沿邊皆然。在遼尤急。誠今日之遠圖也。凡此五者、悉出書生淺愚、固非安遼遠略、惟　皇上敕當事者、重加之意、則蒭見亦足以資聖採、邇言實可以彰廟謨矣、


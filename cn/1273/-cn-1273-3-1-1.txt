离台诗　六首

离台诗　六首[1]

将行矣，草此数章，聊写积愤，妹倩张君，请珍藏之，十年之后，有心人重若拱璧矣。海东遗民草。

宰相有权能割地，孤臣无力可回天！扁舟去作鸱夷子，回首河山意黯然。

虎韬豹略且收藏，休说承明执戟郎；至竟虬髯成底事，宫中一炬类咸阳！

卷土重来未可知，江山亦要伟人持。成名竖子知多少，海上谁来建义旗？

从此中原恐陆沉，东周积弱又于今；入山冷眼观时局，荆棘铜驼感慨深。

英雄退步即神仙，火气消除《道德》编；我不神仙聊剑侠，仇头斩尽再升天！

乱世团圆骨肉难，弟兄离别正心酸；奉亲且作渔樵隐，到处名山可挂单。






陆游　风雨

风摇北斗柄欲折，雨溢天河浪正生。

一盏昏灯北窗下，腐儒未辍读书声。

陆游

陆游　风雨

风雨连三日，衰翁不下堂。

弄书聊自适，与世已相忘。

坼栗经霜饱，搓橙带露香。

地炉供小饮，亦足慰凄凉。

陆游

陆游　风雨

风雨从北来，万木皆怒号，

入夜殊未止，声乱秋江涛。

渺然老书生，白头卧蓬蒿，

闭门不敢出，裂面风如刀。

邻人闵我寒，墙头过浊醪；

时哉一昏醉，新橙宜蟹螯。

陆游

陆游　风雨

残暑时当尽，清风势自回。

重云韫日月，大雨挟风雷。

老树不自保，毇巢吁可哀！

却愁新雁到，暮境更禁催！

陆游

陆游　风雨

七十年来乐太平，白头父子事春耕。

因思世事悲身事，更听风声杂雨声。

四海故人强半死，一襟清泪对谁倾？

新春要觅烧丹处，不住青城住赤城。

陆游


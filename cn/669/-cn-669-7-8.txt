34　獻民虜獻田宅之疑　記禮者周之末造


古者王司敬民，豈有「獻民虜」？田以井授，豈有「獻田宅」？無總于貨寶，豈有「受珠玉」？記禮者，周之末造也。

【元圻案】正義曰：「古者田宅悉爲官所賦，本不屬民，或有重勳，爲君上所賜，故得有獻。」〇吕氏大臨禮記解曰：「鄭伯假許田，春秋譏之。此必周衰變禮，即采地授之君公，傳之先祖，亦非己可擅與人者。一説如郈成子分宅以居之類，其曰獻者，假人使如有之也。此説則得之。」






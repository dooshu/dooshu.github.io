○册朅帅国王素迦文

於戏！赏劳之制，必崇名器，怀柔之典，无替畴庸。咨尔朅帅国王勃特没兄素迦，代竭忠诚，僻居遐裔，夙怀智识，早闻勇义。顷以勃特没於乡不孝，於国不忠，而卿报屈既深，久被沦弃。今恶党已殄，凶徒就擒，卿遂能输忠赤於朝廷，表仁惠於蕃部。永言郊节，宜膺旌赏。是用册尔为朅帅国王。尔其丕荷国恩，克修蕃礼，子孙万代，长保宠荣。岂不美欤？可不慎欤！


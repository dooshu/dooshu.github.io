壬寅除夕作

已届知非日，犹馀未死身。
十年重堕井，两度恰逢寅⑴。
系械今时法，冤愆夙世因。
杀机巧乃毒，妖梦幻耶真⑵。
撩尾知防虿，焦头忆徙薪。
乾坤容魍魉，刀俎贱麒麟。
有客哀同楚，何人哭向秦。
木囊随假寐，铁索换垂绅。
陆续冤谁雪，嵇康性已驯。
粞糠充亚饭，藁秸捋重茵。
雀角无完屋，鸰原已化燐。
死应为厉魄，痛欲彻高旻。
丘嫂悬丝活，孤儿对簿频。
踝枯还受榜，血溅不遑颦。
履虎宁遗类，连鸡到比邻。
事同朱并罔，狱与洛阳均。
瘴隐层霄日，霜飞六月辰。
隶人咸惨澹，法吏亦酸辛⑶。
淑问情斯剖，平反臬屡陈。
向晨星哕哕，得意犬狺狺。
蔓引胡由底，株拘不计旬。
那容书牍背，一任鼓簧唇。
范李悲前代，金张乏要津。
素交多自绝，公论郁难伸。
龆龀婴徽纆，帆樯滞水滨。
伶仃怜病妇，奔走赖周亲。
簪屐无留迹，图书半委尘。
平生思著作，一旦付沉沦。
胥靡奚堪辱，黔娄未拟贫。
灰心成槁木，翘首望阳春。
柳色回青甸，钟声出紫宸。
累臣百口泪，阿阁九重闉。
荼蓼皇天鉴，勾萌大造仁。
愿言祝汤网，没齿作尧民。
⑴ 庚寅余以逆仆诬搆下狱，今之祸壬寅岁也，故云。
⑵ 辛丑三月，余梦缇骑，觉而恶之，果验。
⑶ 孤侄及同系诸人，每就讯呼号震天，司谳为之悯默，吏卒有泪下者。


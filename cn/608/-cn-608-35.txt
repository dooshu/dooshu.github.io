卷三十五 夏之旭、满之章、何光显列传

夏之旭

满之章

何光显

▼夏之旭，浙江嘉兴人，庠生。乙酉六月，从兵部主事吴易起太湖；潜走浙东，请兵监国。会清人为间于国舅张国俊，清督抚张存仁行奉表来鲁矣。之旭为吴易之言曰：“易惟浙东之力自足办。清果偏师缀其背项，乘人心之未去、捲土为仇，臣向已言之熟矣。比闻小人甘言惑听，臣切忧之。夫敌之为此计者，其说有二：一以缓我，一以窥我。我无以制其命、又彼无内变之激起，遽云怀贰，释甲来归，此以绐至愚不信。且使姑存此言，朝廷思虑，未免萦此而失彼；则呼吸胜算，其因而放废者多矣。古人狃小喜而召显祸，往往如是。吾无以行计为计，辄以疏隙示人，不如善谢之。”监国为已其事。先是，陈子龙司李绍兴，常以罪坐郑遵谦小妻金，勿赦。至是，子龙将就浙东，复令之旭释怨于遵谦曰：“往者子龙承乏兹土，以执法之故，开罪将军。诚夺于将军之所尊，不能为将军遂私情，图得当；将军行熟其所以。今将军以只身奠九鼎，功在万世。夫务远者，不卹近累；器大者，不存小衅。而又侧闻将军之誓师曰：「不及私仇」。今属麾下、任驱驰，保无睚眦未好于将军平日者哉！尉少年而侯什方，古人之所以为大度百世也。”遵谦曰：“诺。僕方承教，于司李前事何足云！”之旭还报，于是子龙果拟东渡，而越事败矣。

丁亥，复游说清松江总兵吴圣兆曰：“以从故兵科给事中陈子龙来，敬贺将军！”圣兆瞿然避席曰：“某事清无状，日惴惴，何足贺！”之旭曰：“臣闻清朝廷以将军矢石功，懋将军爵土世券毋斁，将军独不闻乎？”圣兆曰：“无之矣。”之旭曰：“嗟乎！臣之梦寐图将军，而未得其实也。夫古人一语告变，食邑万户，矢以带砺。将军以胜国雄镇，一旦委命、百战负创，日闢疆土，而未蒙辽阳一较之赏；然则，清之成将军者大矣！”圣兆頫首曰：“僕未究其实。”之旭曰：“语云：「功高不赏，厚德不报」。诚以将军之功，宜进通侯，南面十城；左进赵女，右列吴姬：珍赐稠叠，劳苦有加，所以慰上勋而嘉择主。而有献计于朝廷者曰：「关东之士，即兜鍪下贱，不失为扈从」。夫明君谊闢，无不厚故人而私于乡；诚以其素可信，即肺腑无二也。今此殊材异数，弃其主而半道来归，即安知不以前者视今？一旦挟有尺寸，自为风云；即不然，趑趄擅制，抗不用命，奏请无厌，根据难拔。此时而果为子孙计，不得不勇剖前劳，付之于一掷。故早行裁制，使得仅保妻子、终天年，报啬而恩长：故曰成将军者大也。”圣兆曰：“功罪岂无定案哉？即不过望，亦何至是。”之旭曰：“嘻！未也。高鸟良弓之喻，闻之习矣。彼韩、彭之不终，岂真有异志睨汉家黄屋自大哉！天下已无事，此英雄未老，诚可惧也！”圣兆曰：“彼皆不自善，故不及后；贵而能谦，所以长世。”之旭曰：“臣之东家，有女再嫁。彼自言吾割股为后夫食、吾织发为后夫衣，贞若过他女；而里闬不信，何者？重疑其中夜之所迴思也。今将军尽忠于清，可以矢日；而清终不释然于将军，以将军中夜之有所迴思也。”圣兆沈吟有间，乃曰：“以先生言，且若何？”之旭曰：“如臣之谋，不宜闻四耳。”圣兆顾左右且退，长跽请教曰：“先生卒何以教我！”之旭曰：“志士立功，贤者务名。以扬子云之才，不免「莽大夫」之书；君子伤其不卒。果欲生荣名、死庙食，不如决策择所向，而无与俗同。今东南之人心未去也，操盾而自制者，林泽皆是也。将军之所部，皆故诸镇之选材、逸步也。而田横之自完澥上者尚数十部，即建旄广地为清靖不律而未蒙厚报，皆如将军。其初尽出不得已，今欲一旦行其所得为者，可一二数也！诚饮血啮冰，复胜国故年月，扫地而起，约岛兵会猎于金陵；而林泽之操盾者各战其郡，使不获相救；然后驰檄楚、豫，发策闽、粤，使皆选锐应援，联诸壁于雒阳，次第而进。而间走平西，俾持弩反向。如是，天下不足图也，而将军为首功，都王侯而宠百世，史册扬芳名于无穷；汉之马、邓，唐之郭、李，再见此日。不然者，清一日以故，尺书召将军，即百口无以自诉。于是悔不从蒯辙之言，而徒负万世不讳之号，身名俱败，为天下笑！顷者，陈兵科之所以惓惓于将军也。”圣兆于是与子龙盟，出粮艘海上，阳为失风，接济岛中；与富平将军张名振期四月十七日岛兵先至，然后内起。已而失期败事，获遗册，按索子龙急；或告之旭尝为子龙谋议，当知其处，并逮之旭。之旭匿文庙，自缢颜子位前。

▼满之章，山东掖城人。父尚谦，明经，书法高古。年五十有三，乃举之章；则梦空大四字云「天启文运」，觉而之章乃堕地，知为不凡。之章幼敏捷，五岁通贯韵学。十岁，从父任武城教，便小戏绝伦。常练土作砲，诱诸集羶百千，辄用匾砲击散，用侧砲击起，一举辄尽无遗。已而就讲赵玉衡，与王子房汉深相结，酷好谈兵，以天下为己任。甫就黉序，勇自许。常云：“如艾南英，可与一秀才做；余文名冠时，绝宜一概革去。”遂有「莫笑谋生薄，君看得意人」之句。

辛未，建兵欲入，诏毛文龙裨将孔有德、耿仲明、李九成等合防登莱。孔、李过吴桥，兵失纪；擅杀市菜佣，激为乱，并骚乡绅王象春家，反攻登州，则先仲明为内应。城破，有德据之；围莱州八月，乃解去。之章谓莱之不破，天也；作「城守秘妙」，以为攻不知所以攻、守不知所以守。精祁门、遁甲、六壬等数，自以诸葛且当肩随；讲虚实、劳逸诸兵法，每发前人所未发。莱城积粟可三、四年而特苦无盐，盐斤与白金等。凡经时不食盐，眼直不能举；即举见一线，其病曰「雀瞽」。之章令城中尽炼秋石，病稍解。而亦谙相法，决将校安危如烛照。巡抚徐从治方登城，之章遮道，欲有所言，不可得。退曰：“抚军不长此日矣！”须臾，中砲死。年二十有六，辄告终养，绝八股业；攻诗、古文，审天人理数、王佐之学。有「四书浴」一书，以为圣贤蒙尘矣，不可不一濯；大约凿空稍近于理，如「为政十室志道罕言」章，即朱儒不能难。常作「鼓赞」，以「外圆而中则虚，叩则鸣而否则寂，为人若是则已矣」。自伤其不见用；作诗曰：“大化委权禄，奸庸遍天下；譬彼有酒人，不饮能饮者。”有「代耕法」，一人走而有四牛之用；有「自行车法」，载砲于车，以火行车，车前而砲作；有「飞石法」，砲穷而石起。有「火龙法」，有「虎口蚌」、「梅花城」诸法，不胜纪。莱抚曾樱取其书读之，中有「不打」一则，抚卷称绝；试之御敌，果验。时诏山林异材，或云：“子且一出！”之章仰天不答。有「经济」、「六书」、「太子观政」、「屯田」及「开胶河」等题。

甲申，预策国势不可为，果有三月十九之变。贼牌至，其友赵琳夺起碎之；之章曰：“无为，旋败耳。”时癸未进士王之相为贼来守莱州，适贼败，百姓咸起杀之，并乡绅之从贼者；自名起义，逆清相寻，宿怨不已。旧道臣张国士入城，邀之章联络各义砦，且奋；卒以大势去，不能就。十月，清守令至，或言之章前事。之章诣对簿曰：“此事诚有之；虽不成，不可无之。”清重其名，释之。随奉母隐定海山中，有「孤忠先报国，大患每忘身」之句。

戊子，同宗室朱慈燃潜观金陵；别去，复归定海。永历遥授三省总制，之章抚敕印恸曰：“数为之，宁守正死耳！”便为清所觉，逮之章入狱。讯者怜其才，欲活之；而之章语多不恭。与其长子某，竟死狱中，且籍其家。妻张氏，携幼子女投河死；谕家人预焚其居。清人至，无所得。

弟磐，诸生；出亡。

▼何光显，上元诸生也；为人任侠，赴义一往。初，灵璧侯汤以不直犯太学生甲，光显号诸士数百人劫汤；汤慴乞讲，且止。

甲申冬，阮大铖以黄金纳交马士英；士英既擅国，力缓大铖，以原官起。光显愤不平，作封事一通，历数其悖逆诸状数千言，投通政司，行止之；知必不上，意使大铖闻之而亦闻士英也。大铖与士英果切骨，阳为不问，阴购尤奸饰为光显不法十余事，上言告光显；下锦衣卫。锦衣堂上官冯可宗亦士英私人，士英使人密讽可宗，必杀光显并其子诸生某，报以殊擢；时光显父子已捕逮狱，狱吏承旨，为法苦之，濒死者再矣。十一月，就讯西华门外。有顾生者，与光显非有素，通经术，为人忼直有智，可宗延为西席训其子；义光显所为，早起端设座中堂，候可宗纳坐，下拜之。可宗惊，伏地扶谢曰：“公何为此？”顾生固不起，曰：“吾有所求！”可宗以生有私请，曰：“缓急惟言之；僕能为者，不辞也！”顾生曰：“必允吾请，吾乃起。”可宗曰：“姑言之。”顾生曰：“万世之事，明公在手，勿忽！夫光显，义士也；生未常外交，非有夙昔之雅。然闻其人尚节有气；今阮公所为已在天下矣，彼以死争之，千载不为灭。事关安危，公必有以善光显！”可宗方附马氏，欲得当；甚难之，噤不能答。生又曰：“吾固知难为。夫相公必杀一青衿，而使对簿者受金证不移；即曾颜坐毙，然不可令光显无子。即今日所坐不至死、死不至族，其子诸生某，可稍借也！”可宗许诺。即讯之日，观者万人，咸冤光显。光显但伏地不跪，曰：“吾何罪？”可宗作色曰：“即无罪，何仇之多？”以手指诸证者曰：“汝自犯此，吾不能汝假！”光显曰：“此非某仇，诸辈自为金钱出力耳。”可宗以其巧辩，命具五刑。光显曰：“无须，吾仇诚有之。吾仇三人，但非此诸辈。犯必死！”大声呼曰：“第一人马士英。士英所爱而吾抵之，罪一死！”则屈第一指。“第二阮大铖。众所不敢怒，而吾独发之，罪再死！”则屈第二指。欲屈三指，睨可宗曰：“可宗奉二公为喜怒，而吾不诬服，罪又死。今日光显分必死，夫何辞？”时观者为譁。可宗惭，令左右立笞杀之。则顾生勒其弟子走，家人耳语者数；于是稍轻其子罪，不至死。

石匮书曰：我明自武定侯郭登为将，智勇兼备，以己意设为「搅地龙」、「飞天网」等火器；神出鬼没，人不可晓。今观满之章所制「虎口蚌」、「梅花城」诸法，与郭武定所製，亦复何异！然则，之章真大将才也。至如夏之旭之舌辩，不愧汉之蒯通；而何光显之伏阙上书、请除奸佞；能继陈东、欧阳澈而起。若顾生者，则又季布之朱家也。天生此数人，殆非易事；而今皆形糜煅炼、命殒肺嘉，岂非邦家殄瘁，乃坏此长城也哉！余读三传，未尝不为之扼腕三叹也！












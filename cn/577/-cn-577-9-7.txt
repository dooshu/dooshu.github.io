奉赠鲜于京兆二十韵

奉赠鲜于京兆二十韵〔一〕


王国称多士，贤良复几人。异才应间出一作世〔二〕，爽气必殊伦。始见张京兆，宜居汉近臣。骅骝开道路，雕鹗离风尘。侯伯知何等刊作算，文章实致身。奋飞超等级，容易失沉沦。脱略磻溪钓〔三〕，操持郢匠斤。云霄今已逼，台衮更谁亲。凤穴雏皆好〔四〕，龙门客又新。义声纷感激，败绩自逡巡。途远一作永欲何向，天高难重陈。学诗犹孺子一云子夏，乡赋念一作忝嘉宾。不得同晁错〔五〕，吁嗟后郄诜〔六〕。计疏疑翰墨，时过忆松筠。献纳纡皇眷，中间谒紫宸。且随诸彦集〔七〕，方觊薄才伸。破胆遭前政〔八〕，阴谋独秉钧。微生沾忌刻，万事益酸辛。交合丹青地，恩倾雨露辰。有儒愁饿死，早晚报平津〔九〕。

〔一〕鲜于京兆：《旧书》：李叔明本姓鲜于氏，兄仲通，天宝末为京兆尹、剑南节度使。按：鲁公《仲通墓碑》及《离堆记》：天宝九载，充剑南节度副大使。十一载，拜京兆尹。仲通拜京兆，自剑南入，《旧书》误也。又按：《通鉴》：仲通以杨国忠荐为剑南节度使。天宝十载，丧师泸南，国忠掩其败状，仍叙其战功。天宝十二载，讽选人为国忠刻颂，立于省门。然记云忤杨国忠，贬邵阳郡司马。碑云公初善执事者，后为所忌，则亦不没其实也。

〔二〕异才：颜鲁公《神道碑》：公好侠，以鹰犬射猎自娱，轻财尚义，果于然诺。年二十余，尚未知书。县南有离堆山，斗入嘉陵江，形胜峻绝。慷慨发愤，屏弃人事，凿石构室以居焉。读书好观大略，颇工文而不好为之。开元二十年，年近四十，举乡贡进士高第，调补益州新都尉，视事二十日，谢病去。公负不羁之才，怀当世之志，方及知命，始擢一第，从官十年，超登四岳。按：公《投赠诗》与鲁公《神道碑》叙次略同。鲁公碑记节度剑南，拔吐蕃摩弥城，而不载南诏之役。公诗美其文章义激，而不及其武略。古人不轻谀人若此。

〔三〕磻溪：《水经注》：渭水之右，磻溪水注之。《吕氏春秋》所谓太公钓兹泉也，今人谓之丸谷。石壁深高，幽隍邃密，林障秀阻，人迹罕交。东南隅有石室，盖太公所居也。水流次平石钓处，即太公垂钓之所也。其投竿跽饵，两膝遗迹犹存，是有磻溪之称也。

〔四〕凤穴：《东京赋》：舞丹穴之凤凰。《旧书》：仲通兄弟并涉学，轻财好施。碑载公弟晋，字叔明，超迁京兆尹，不十载而兄弟相代，有子六人，皆有令闻。

〔五〕晁错：《汉书》：文帝诏有司举贤良文学士，错在选中，时对策者百余人，唯错为高第，由是迁中大夫。

〔六〕郄诜：《晋书》：诜迁雍州刺史，武帝于东堂会送，问诜曰：卿自以为何如？对曰：臣举贤良对策为天下第一，犹桂林之一枝，昆山之片玉。

〔七〕诸彦：公献《三大礼赋》，上命待诏于集贤殿。

〔八〕前政：天宝六载，诏通一艺以上皆诣京师。李林甫恐草野之士对策斥言其奸恶，建言委尚书覆试，遂无一人及第。十一载十一月，林甫薨，杨国忠为右相。此诗云“前政”，当在国忠秉国之后也。

〔九〕平津：《公孙弘传》：弘自见为举首，起徒步，数年至宰相、封侯。于是起客馆，开东阁以延贤人。






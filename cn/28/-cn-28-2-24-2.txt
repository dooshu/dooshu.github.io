国舆


契丹故俗，便于鞍马。随水草迁徙，则有毡车，任载有大车，妇人乘马，亦有小车，贵富者加之华饰。禁制疏阔，贵适用而已。帝后加隆，势固然也。辑其可知著于篇。

大舆，《柴册再生仪》载神主见之。

舆，《腊仪》见皇帝、皇后升舆、降舆。

总纛车，驾以御驼。《祭山仪》见皇太后升总纛车。

车，《纳后仪》见皇后就车。

青幰车，二螭头、盖部皆饰以银。驾用驼，公主下嫁以赐之。古者王姬下嫁，车服不系其夫，下王后一等。此其遗意欤？

送终车，车楼纯饰以锦，螭头以银，下县铎，后垂大毡，驾以牛。上载羊一，谓之祭羊，以拟送终之用。亦赐公主。

椅，《册皇太后仪》，皇帝乘椅，自便殿轝至西便门。

鞍马，《祭山仪》，皇帝乘马，侍皇太后行。《腊仪》，皇帝降舆，祭东毕，乘马入猪围。《瑟瑟仪》，俱乘马东行，群臣在南，命妇在北。






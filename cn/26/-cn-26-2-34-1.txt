赵在礼


赵在礼，字干臣，涿州人也。少事刘仁恭为军校，仁恭遣佐其子守文袭取沧州，其后守文为其弟守光所杀，在礼乃奔于晋。庄宗时，为效节指挥使，将魏兵戍瓦桥关。还至贝州，军士皇甫晖作乱，推其将杨仁晟为首，仁晟不从，杀之；又推一小校，小校不从，又杀之；乃携二首诣在礼。在礼闻乱，衣不及带，方逾垣而走，晖曳其足而下之，环以白刃，示之二首，曰：“不从我者如此首！”在礼从之，遂反。

在礼自贝州还攻魏，纵军大掠。是时，兴唐尹王正言年老病昏，闻在礼至，呼吏草奏，吏已奔散，正言犹不知，方据案大怒，左右告曰：“贼已市中杀人，吏民皆走，欲谁呼邪？”正言大惊曰：“吾初不知此。”即索马将去，厩吏曰：“公妻子为虏矣，安得马乎？”正言惶恐，步出府门，见在礼，望而下拜，在礼呼正言曰：“公何自屈之甚邪！此军士之情，非予志也。”在礼即自称兵马留后。

庄宗遣元行钦讨之，行钦攻魏不克，乃遣明宗代行钦。明宗至邺，军变，因入城与在礼合。明宗兵反向京师，在礼留于魏。明宗即位，拜在礼义成军节度使，在礼不受命，遂拜邺都留守、兴唐尹。久之，皇甫晖等皆去，在礼独在魏，患魏军之骄，惧及祸，乃求徙镇横海。历镇泰宁、匡国、天平、忠武、武宁、归德、晋昌，所至邸店罗列，积赀巨万。

晋出帝时，以在礼为北面行营马步都虞候，以击契丹，未尝有战功。在礼在宋州，人尤苦之；已而罢去，宋人喜而相谓曰：“眼中拔钉，岂不乐哉！”既而复受诏居职，乃籍管内，口率钱一千，自号“拔钉钱。”晋亡，契丹入汴，在礼自宋驰至洛阳，遇契丹拽剌等，拜于马首，拽剌等兵共侵辱之，诛责货财，在礼不胜其愤。行至郑州，闻晋大臣多为契丹所锁，中夜惶惑，解衣带就马枥自经而卒，年六十二。汉高祖立，赠中书令。






苏按院词判奸僧

景泰间德郡一妓李秀奴，有娇态，喜琵琶，常于月夜弹唱，听者无不动情。郡中恶少年多争宿焉。郡之西有灵隐寺，寺有和尚名了然，素闻其名。一日见之，顿起欲火，忘却弥陀。归即刺字于壁曰：「愿生从极乐国，免教今世苦相思。」缘此佛事不理，斋素无心，思求与之欢合，又无有路，迷恋不休。适其结契兄弟号赤虎儿者来相拜访，见其非病非醉，似哑似聋，怪而问之。了然告其故，因出二百余金，嘱为之指引，曰：「倘成得就当重谢焉。」虎儿许诺，将银递与秀奴。秀奴接银欢喜万倍，觞赤虎儿。秀奴曰：「妓馆往来人多，和尚过我似为不便，万一事泄，不惟奴家含羞，那和尚罪将安逭也。我有一计，假称身子有病，不能接客。俟更阑潜入寺宿，黎明回家，必如此方可掩人耳目。」赤虎儿回话，了然爽快。如是暮入朝出，僧妓淫宿，人无知者。后了然衣钵荡尽，秀奴绝之。了然终不敢言，只是愤怒。思欲齑粉之而后甘心。乃揭银乙两，托赤虎儿送与秀奴，再求一宿。秀奴接银，心中思忖：「将欲去乎，则恐其为他所弄﹔将不去乎，则舍不得银子。」踌躇久之，呼鸨儿曰：「今晚有一位客官，欲往京应袭百户，在此秤银伍钱，接我于西市中街旅邸饮宿。汝好好看家，谨防梁上人，我明早自归。」鸨儿领诺。秀奴悄悄同赤虎儿潜入寺中，与了然宿奸。行事之际，虽有云容雨意，徒勉强策应耳。了然终不满。是夜四鼓，送至西中街。了然怒气冲心，将秀奴一击而毙，正在应袭百户寓门首。了然慌忙走回。天明，地方即将其事闻官。鸨儿具状赴告，称说：秀奴委的为应袭百户接去，在客铺中饮宿，不知何故为其所杀。府主即差手下将百户及店主收缚拷问，并无来由，俱不招认。府主思付：「妓家争妒致死者多，不可专罪百户。」竟以疑狱监访。时苏巡抚巡郡，案其事。正审鞫间，有怪风一阵，吹片纸上公案。纸上有数字云：「事实了然，何苦相思。」苏院览毕得意，以为真情。判云：

「百户不合宿娟，又不合妒杀﹔」

遂拟死。事竣，将起行。其同年请游灵隐寺，见寺壁问有「但愿生从极乐国，免教今世苦相思。」之句，沉吟半晌。正欲诘其情由，适了然进茶，苏院问曰：「和尚名什么？」应曰：「了然。」苏院怪讶，又问曰：「壁间之字何人所刺？」了然叩头不敢应。苏院令巡捕官锁住解审。酒三爵，即起身到院。取夹棍将了然拷打。了然不得已，从实招认。遂释放百户及店主。苏院判以《踏沙行》词曰：

「这个秃奴，修行忒煞，云山顶上持戒，一从迷恋玉楼人。鹑衣百结罪无奈，毒手伤人，花容粉碎，空空色今何在？壁间刺道苦相思，这回还了相思债。」

即押市曹处斩。奸僧凶狠，因宿娼而杀娼，心则何忍。苏院冰鉴，由适情而得情，名宜永传。


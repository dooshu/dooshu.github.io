◇募士诏（孝昌二年六月戊子）

自运属艰棘，历载于兹，烽驿交驰，旌鼓不息，祖宗盛业，危若辍旒，社稷鸿基，殆将沦坠。朕威德不能遐被，经略无以及远，俾令苍生，罹此涂炭，何以苟安黄屋，无愧黔黎。今便避居正殿，蔬餐素服。当亲自招募，收集忠勇。其有直言正谏之士，敢决徇义之夫，二十五日悉集华林东门，人别引见，共论得失。班告内外，咸使闻知。（《魏书·孝明纪》）


◎宣帝

帝讳顼，字绍世，小字师利，文帝第二弟。梁承圣中，为直合将军、中书侍郎。江陵陷，随例入关。陈受禅，遥袭父道谭爵始兴王。文帝即位，改封安成王。天嘉三年自周还，授侍中、中书监、中卫将军，寻授使持节扬州刺史，进号骠骑将军，加开府仪同三司，迁司空。天康初，授尚书令。废帝即位，拜司徒，进骠骑大将军、录尚书、都督中外诸军事，进太傅。光大二年，宣太后令废帝为临海王，三年正月即位，改元太建，在位十四年，谥曰孝宣皇帝，庙号高宗。


江上送女道士褚三清游南岳





南岳，衡山也。在今湖广衡州府衡山县西北三十里，接衡阳县及长沙府界。



吴江女道士，头戴莲花巾。[一]

霓衣不湿雨，特异阳台云。[二]

足下远游履，凌波生素尘。[三]

寻仙向南岳，应见魏夫人。[四]

[一]《太平御览》：《登真隐诀》曰：太玄上丹灵玉女，戴紫华芙蓉巾。



[二]巫山神女，旦为朝云，暮为行雨，朝朝暮暮，阳台之下。详见二卷注。



[三]《洛神赋》：“践远游之文履，曳露绡之轻裾。凌波微步，罗袜生尘。”吕向注：“远游，履名。步于水波之上，如生尘也。”



[四]《南岳魏夫人传》：魏夫人者，晋司徒剧阳文康公舒之女，名华存，字贤安。幼而好道，静默恭谨，志慕神仙，味真耽玄，欲求冲举，吐纳气液，摄生夷静，住世八十三年，以晋成帝咸和九年，岁在甲午，太乙元仙遣飙车来迎，夫人乃托剑化形而去。位为紫虚元君，领上真司命南岳夫人，比秩仙公，使治天台大霍山洞台中，主下训奉道，教授当为仙者，男曰真人，女曰元君。






【皇二年庚寅公年四十四】

七月丙戌，改知应天府，兼南京留守司事。己酉，至府。十月己未，明堂覃恩，转吏部郎中，加轻车都尉。〈敕：朕闻王者尊其考，欲以配天。缘考之意，故推而上于祖。朕奉若斯义，乃以季秋之选，肇于太寝。礼备法物，乐和八音。三后上帝，亦既顾飨；六服群辟，罔不蒙庥。眷言秘近之列，方殿股肱之郡，天地之福，其可不均？以尔枢密直学士、朝散大夫、右谏议大夫、上骑都尉、京兆郡开国侯、食邑一千户、赐紫金鱼袋田况：怀诚秉彝，博见强志。以尔龙图阁直学士、朝散大夫、尚书礼部郎中、上骑都尉、信都县开国伯、食邑八百户、赐紫金鱼袋欧阳某：议论据古，忠正无私。并为当世之宗，精究百家之术。施之政事，罔干誉而从欲；立于朝廷，不阿尊而事贵。风动全蜀，润流京师。古者因以发爵禄，所以尊庙而贵命，况合宫之事哉？左省琐闼之严，中台宰属之重。懋尔述职，推吾新恩。往哉生生，承此褒爱。况可特授给事中，依前充枢密直学士，加轻车都尉，散官、封赐如故。仍放朝谢。修可特授尚书吏部郎中，依前充龙图阁直学士，加轻车都尉，散官、封赐如故。仍放朝谢。〉是岁，约梅圣俞买田于颍。


○笏赋

昔者圣人之理天下也，辨方位，垂衣裳，制兹手板，整乎维纲。莫不明有德，着才良，法天地，体阴阳。欲其表行见能，则外文而内质，取其前让後敬，则上圆而下方。笏之时义，远矣大矣！萧何列其深规，郭璞辨其微旨，请原为用之本，特申建造之始，采文竹，拔象齿，爰谋爰相，载考载拟。华功（一作切）错，英明卓峙。焕飞霞，缀流晷，殊相逸发，奇文秀起。五岳备焉，四渎呈止，上及君帝，下及庶士。或鱼须而表其章，或玉以申其美，故能朱紫不夺，尊卑咸理。懿夫植性端平，文理中正，间琼弁而雪白，对华缨而冰净，出入必书，俯仰惟敬。其在宗庙，即而请享；其在朝廷，即端而受命。岂不用舍随时，物莫之令。虽冠冕之贵，黼黻之饰，徒有备於朝仪，孰与兹而同德？

王奉


●大明會典卷之八十九

廟祀四

奉先殿【崇先殿附】

洪武三年冬、以太廟時享、未足以展孝思。始於乾清宮別建

奉先殿、朝夕焚香、朔朢瞻拜、時節獻新、生忌致祭、用常饌、行家人禮。永樂定都、建宮殿如南京。嘉靖中、每遇聖節、及中元、冬至、歲暮、皆有祭告。先期、太常寺題知。光祿寺辦祭品。至期、內殿行薦三年、即殿西建

觀德殿、奉安獻皇帝神主。五年、世廟成。乃遷觀德殿于奉先殿東、改題曰崇先殿。薦享告祭、俱如奉先殿之儀。十五年、罷中元祭。十七年、奉祔獻皇帝于奉先殿。遂罷

崇先殿祭

弘治二年、奉安憲宗純皇帝神位于奉先殿儀

是日

上奉神主奉安于太廟訖。

上仍祭服陞輅、詣武英殿前降輅、陞

几筵殿奉迎

神位。內侍舉

神位亭前行、由中門出。

上陞輅後隨、由

思善門入奉先殿門外。

上降輅。司禮監官導

上詣

神位亭前。奏跪。

上跪。司禮監官跪於上左、奏請神位奉安奉先殿。奏訖、奏俯伏興。

上俯伏興。導引官前導內侍於亭內

神位前行。

上後從、由中門入、至奉先殿奉安訖。

上叩頭興就位。行祭告禮。用酒果、用樂、用祝文

忌辰

仁祖淳皇帝 【 四月十六日】

淳　皇　后 【 四月二十二日】

太祖高皇帝 【 五月初十日】

孝慈高皇后 【 八月初十日】

成祖文皇帝 【 七月十八日】

仁孝文皇后 【 七月初四日】

仁宗昭皇帝 【 五月十二日】

誠孝昭皇后 【 十月十八日】

宣宗章皇帝 【 正月初三日】

孝恭章皇后 【 九月初四日】

英宗睿皇帝 【 正月十七日】

孝莊睿皇后 【 六月二十六日】

憲宗純皇帝 【 八月二十二日】

孝貞純皇后 【 二月初十日】

孝宗敬皇帝 【 五月初七日】

孝康敬皇后 【 八月初八日】

睿宗獻皇帝 【 六月十七日】

慈孝獻皇后 【 十二月初　日】

武宗毅皇帝 【 三月十四日】

孝靜毅皇后 【 正月二十五日】

世宗肅皇帝 【 十二月十四日】

孝潔肅皇后 【 十月初二日】

穆宗莊皇帝 【 五月二十六日】

孝懿莊皇后 【 四月十三日】

薦新品物

正月

韭菜四斤　　　　生菜四斤

薺菜四斤　　　　雞子二百六十箇

鴨子二百四十箇

二月

芹菜三斤　　　　薹菜五斤

冰　　　　　　　蔞蒿五斤

子?二十二隻

三月

茶　　　　　　　筍一十五斤

鯉魚二十五斤

四月

櫻桃十斤　　　　杏子二十斤

青梅二十斤　　　王瓜五十箇

雉雞十五隻　　　豬二口

五月

桃子十五斤　　　李子二十斤

夏至李子二十斤　紅豆一斗

沙糖一斤八兩　　來禽十五斤

茄子一百五十箇　大麥仁三斗

小麥麵三十斤　　嫩雞三十五隻

六月

蓮蓬二百五十箇　甜瓜三十箇

西瓜三十箇　　　冬瓜三十箇

七月

棗子二十斤　　　葡萄二十斤

梨二十斤　　　　鮮菱十五斤

芡實十斤　　　　雪梨二十斤

八月

藕四十枝　　　　芋苗二十斤

茭白二十斤　　　嫩薑二十五斤

粳米三斗　　　　粟米三斗

稷米三斗　　　　鱖魚十五斤

九月

橙子二十斤　　　栗子二十斤

小紅豆三斗　　　沙糖一斤八兩

(魚扁)魚十五斤

十月

柑子二十五斤　　橘子二十五斤

山藥二十斤　　　兔十五隻

蜜一斤八兩

十一月

甘蔗一百三十根　鹿一隻

鴈十五隻　　　　蕎麥麵三十斤

紅豆一斗　　　　沙糖一斤八兩

十二月

菠菜十斤　　　　芥菜五斤

鯽魚十五斤　　　白魚十五斤

凡奉先殿供薦品物、與南京

奉先殿同。其子鵝鮮筍梅子雪梨茭白橙子柑子橘子甘蔗、俱南京太常寺預進、太常寺收受、奏送光祿寺供薦、歲以為常

奉慈殿〔【弘孝殿神霄殿附】今罷〕

成化二十三年、孝宗即位、追上

母妃紀氏尊諡、曰孝穆慈慧恭恪莊僖崇天承聖皇

太后。祔葬

茂陵。別建

奉慈殿於大內、奉安神主、一歲五享、四序薦新、忌祭、俱如奉先殿之儀。弘治十七年、上

聖慈仁壽太皇太后周氏尊諡、曰孝肅貞順康懿光烈輔天成聖太皇太后。十八年、奉安于奉慈殿、居中。

孝穆皇太后神主遷居于左。嘉靖二年、追上

壽安皇太后邵氏尊謚、曰孝惠康肅溫仁懿順協天

祐聖皇太后。本年、奉安于奉慈殿、居右。七年、復追稱孝惠皇太后曰太皇太后。八年、祔悼靈皇后陳氏神主于孝惠太皇太后之側。歲時薦享忌祭並同。十五年、上諭禮官廟中一帝一后。祔葬乃有二三后。今奉慈三后主、既不得祔廟。其遷祔陵殿享祭又以皇太后太皇太后、本子孫尊稱。稱睿皇后

純皇后、又嫌於嫡。改主題皇后、勿書帝謚。乃改謚

孝肅太皇太后為孝肅貞順康懿光烈輔天成聖皇

后。奉遷神主于裕陵。

孝穆皇太后為孝穆慈慧恭恪莊僖崇天承聖皇后。

孝惠太皇太后為孝惠康肅溫仁懿順協天祐聖皇

后。俱奉遷茂陵。又改諡

悼靈皇后為孝潔皇后。奉遷神主于奉先殿之西室。罷

奉慈殿祭。二十九年、升祔孝烈皇后于太廟右第四室。隆慶元年、孝潔皇后祔。乃遷孝烈神主于奉先殿之西夾室。改題曰孝烈端順敏惠恭誠祗天衛聖皇后。奉安景雲殿。更名曰弘孝。又于神霄殿奉孝恪皇太后神主。而祔孝懿皇后主于其側。每歲五享、四序薦新忌祭日供、俱如奉先殿儀。六年、孝懿莊皇后升祔。萬曆三年、乃奉孝烈皇后、及孝恪皇太后祔享

奉先殿。其神主並遷于永陵。改題

孝恪神主曰孝恪淵純慈懿恭順贊天開聖皇后。

二后神位、即以遷詣

陵殿之日、安于奉先殿。而弘孝神霄之祭俱罷

隆慶元年奉安孝恪皇太后神主及祔孝懿皇后神主于神霄殿儀

先是遣官一員、以祔享告

孝懿皇后陵園。祭畢、遣官就迎護

神主回京。至德勝門幄次、候奉迎

孝恪皇太后神主至、別入幄次、百官先於孝恪皇太后幄前行禮。畢、隨于孝懿皇后幄前行四拜禮。

神主以次進行、入大明門至午門外。

上奉迎

孝恪皇太后神主于午門內、步行前導。

孝懿皇后神主輿以次後隨。至奉先殿門外。

上捧孝恪皇太后神主出輿。內侍官即跪奏請孝懿皇后神主詣奉先殿。捧神主隨上入、至丹陛上。

孝恪皇太后神主至於褥位。內侍官隨置

孝懿皇后神主於褥位、在孝恪皇太后之西南。內侍官退、候

上行禮畢。內侍官仍捧孝懿皇后神主隨出、詣

世宗肅皇帝几筵殿奉告、行禮並同。遂隨孝恪皇太后神主、同至神霄殿門外。

上捧孝恪皇太后神主由殿中門入、奉安于神座。內侍官捧孝懿皇后神主、亦奉安于座。併行安神禮

萬曆三年

弘孝神霄二殿奉遷神主儀

先四日早、內監官請捧孝恪皇太后神主洗滌、重加粉飾、中書官書寫。

命大臣一員改題。題畢、仍暫奉安于神座。先期、內侍官設神主輿、冊寶亭衣冠亭、香亭、各于弘孝神霄殿門外。錦衣衛備繖扇儀衛。是日早免朝行請奉遷禮。

上常服詣

弘孝殿門外。太常寺官導

上由殿左門入。內贊奏就位。奏上香。奏三獻禮。贊讀祝訖。奏四拜。奏禮畢。女官導

仁聖皇太后

慈聖皇太后以下行禮畢。復詣

神霄殿行禮如前。司禮監官分請捧孝烈皇后神主、孝恪皇后神主、各置于輿。捧冊寶衣冠、各置于亭。香亭

神主輿前行。冊寶衣冠亭、各以次後隨。

上陞轎隨行、由後左門中左門皇極門至午門內。

上降轎橋北立、目送二后神主輿行。門闔、上陞轎還宮

景神殿【玉芝宮附】

嘉靖五年、建

世廟于太廟之東北、以祀

皇考。至十五年改建廟于太廟都宮之東南、題曰獻皇帝廟。遂改

世廟正殿曰景神殿、寢殿曰永孝殿、奉藏

祖宗帝后御容于其中。十七年改題

獻皇帝廟曰睿宗廟。尋以睿宗升祔罷特廟之祭。十八年、令遇高廟帝后忌辰、祭于景神殿。

列聖帝后忌辰、祭于永孝殿。二十四年、令遇忌辰照舊於奉先殿致祭。四十四年、神宮監奏

睿宗廟柱產芝、乃更名玉芝宮。

命每日供膳、及四時歲暮大小節辰祭告牲帛諸品、皆如太廟。惟不用祝文樂歌、及遣官陪祀、止令駙馬都尉及皇親一人上香行叩頭禮。隆慶元年議罷。惟日供膳仍舊

嘉靖十八年

顯陵襄事行慰神禮于永孝殿儀

前期、太常寺恭辦牲醴香燭制帛。奏請簡命大臣陪拜。各具吉服。先期一日、司禮監同太常寺官恭設皇考

皇妣神座于永孝殿。是日、上具翼善冠黃袍率

后妃、至景神殿門外降輿。導引官導

上由左門入、至永孝殿。典儀唱執事官各司其事。唱迎神。

上至香案前上香復位四拜。 【 傳贊陪祀官同】 典儀唱奠帛行初獻禮。

上詣

皇考

皇妣位前。各獻帛獻爵。訖、復位。讀祝。俯伏興平身。 【 傳贊同】 行亞獻禮。

中宮獻爵。內執事官奏禮。行終獻禮。

上獻爵。內贊奏四奏。 【 傳贊同】 典儀唱捧祝捧帛詣燎位。禮畢。太常寺官恭遷皇考

皇妣御座于景神殿奉安。

駕還宮

慶源殿

嘉靖元年

命安陸州官以四孟、及朔朢、致祭于家廟。四孟、籩豆牲牢俱如太廟之儀。朔朢常祭、如奉先殿之儀。二年、令家廟樂用八佾。三年、令工部造祭器樂器祭服送家廟供祀。七年、令兵仗等局造送樂器。八年、令錦衣衛選撥校尉三十名送用。十八年、恭奉獻皇后合葬

顯陵。改家廟曰隆慶殿。四孟、歲暮、欽定五享。

命鎮守湖廣勳臣行禮。勳臣有故、則以皇親都督代。

隆慶元年改稱曰慶源殿。禮儀仍舊

欽定五享儀

前期致齋三日。正祭日、各具祭服。導引遣官由右門入。遣官同內臣請

帝后主奉安于神座、退。典儀唱執事官各司其事。贊引贊就位。典儀唱迎神。贊引導遣官至香案前三上香訖。復位。贊四拜。典儀唱奠帛行初獻禮。訖、贊詣讀祝位。讀祝訖、行亞獻終獻禮。典儀唱徹饌。掌祭官跪奏、禮畢。請

還宮。贊引贊四拜。典儀唱讀祝官捧祝、進帛官捧帛、各詣燎位。禮畢。遣官同內臣捧帝后主奉安訖、退

凡太廟祭器。洪武元年、令銀造者以金塗之。酒壺盂盞每事皆八、盤碗二百四十。及楎椸枕簟篋笥、帷幔浴室皆具。已又令塗金者、俱易以金 【 以下廟祀總例】

凡時物。洪武二年、令太常先薦

宗廟、然後進

御

○二年定、每月朔朢薦新品物、皆太常卿供事。其在月薦之外者、太常卿奉旨與內使監官、各服常服捧獻、不行禮

凡祭幣。洪武三年議准、太廟每室用幣二

凡太廟和羹。嘉靖三年奏准、依福胙脯醢豚胉例、另用一牛、不許牲上取辦。其牲體分為六塊、一首一背四肢、不許零碎

凡配享。洪武二年孟春享

太廟、以功臣七人配。設青布幃六間于太廟庭中、內列功臣位、遣官分獻讀祝

○三年定、親王從享、皆設位於東廡、西向。功臣配享、皆設位於西廡、東向

○四年罷

廟庭幃設之次。改設黃布幃殿於廟內、併具兩廡。中居

祖考神位。廡列

親王及功臣每奠獻

祖考、則遣大臣各分獻、不讀祝。是秋、又

命功臣仍于廡間配享、不設布殿

○九年新

太廟成、奉安四代神主。以親王并王妃二十一位、侑于殿內東壁、功臣十二位配于西壁、不分獻。自是四時之祭、皆行合享之禮。其壽春等王、舊有皇高伯祖等稱。至萬曆七年罷、止稱本爵

凡時享值

國喪。洪武二十五年議定、樂備而不作

凡祝文。洪武二年定、止稱孝子皇帝、不稱臣。遣太子行禮、稱命長子某、不稱皇太子

○嘉靖十七年、令大祫祝文、九廟帝后謚號俱全書。時祫止書

某祖某宗某皇帝。備行宣讀

凡忌辰。永樂元年遇高皇帝忌、上率諸王祭

奉先殿。仍率百官祭

孝陸

○萬曆四年題准、凡郊

廟奏祭祀日遇有忌辰、則移前一日。如致齋日內遇忌辰。

上具常服、百官具青綠錦繡。其正祭日遇忌者、如祭在日間、除臨時照常具祭服行禮。本日祭前祭後、與致齋遇忌同。如夜分祭畢、是日

上仍淺淡服色、百官青衣角帶辦事








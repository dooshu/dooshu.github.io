○白乌呈瑞赋

翩彼灵乌，贲然效质。披图牒而罔二，叶邦家而得一。备体有光，至真无匹。宗庙荐敬，帝王之孝克孚；天地感仁，洁朗之容可述。耻受彩以相混，故莫黑而独出。上琼树而若无，下瑶阶而乍失。怀恩反哺，方去去以凌；养素来仪，且翻翻而就日。观夫载飞载止，厥状粲然。不染而成，因心之孝以立；匪召而至，感物之道遐宣。向皇风而自舞，与丽景而相鲜。人具尔瞻，既含章而效祉；我无尔诈，乃见素以守全。乃知王泽竭而退飞，帝道通而无遏。彼明心兮不妄至，知大节兮不可夺。象洁白而攸归，知爱敬之旁达。懿夫不污其色，罔违斯道。秀质安倚，凝光净好。美仁慈之及物，故易色於昭昭。恶赤黑之眩人，乃成形於皓皓。且夫应图咸若，鄙皋泽之鸣鹤；瑞圣不还，陋江湖之白鹇。谅饮啄於仁义，岂逃潜於阻艰。所以其出无常，其来有素。云凝标於羽族，玉润合於王度。常从碧海，随杲日而悠扬；今在华林，遇盛时而瞻顾。实由我后敬之昭假，皇矣光宅。垂拱而烛幽以明，禽鸟乃化元为白。逗祥光而聿至，望休气以来格。时哉时哉！奋翘英於紫陌。


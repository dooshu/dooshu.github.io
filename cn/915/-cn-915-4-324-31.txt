◇为陈留太守奏上孝子程末事表

臣前到官，博问掾史孝行卓异者。臣门下掾申屠尢称，孝子平丘程末，年十四岁时，祖父叔病殁，末抱伏叔尸，号泣悲哀，口乾气少，喘息才属。舅偃，哀其羸劣，嚼枣肉以哺之。末见食欷，不能吞咽，麦饭寒水间用之。舅偃诱劝，哽咽益甚。是后精美异味，遂不过口。常在柩旁，耳闻叔名，目应以泪。前太守文穆召署孝义童，云以叔未葬，不能至府舍。臣辄核问掾史邑子殷盛宿彦等，辞验皆至。臣即召来见。末年十四岁，颜色瘦小，应对甚详。臣问乐为吏否，垂泣求去，白归丧所。臣为设食，但用麦饭寒水，不食肥腻。舅本以田作为事，家无典学者，其志行发于自然，非耳目闻见所仿效也。虽成人之年，知礼识义之士，恐不能及。伏唯陛下体因心之德，当中兴之运，躬秉万机，建用皇极，神纪骋于无方，淑畅洽于群生，故醇行感时而生，美义因政以出，清风奋扬，休徵诞漫，太平之萌，昭验已著，臣诚伏见幸甚。臣闻鲁侯能孝，命于夷宫，张仲孝友，侯在左右，周宣之兴，实始于此。且鸟以反哺，托体太阳，羔以跪乳，为贽国卿。禽鸟之微，犹以孝宠，况末禀纯粹之精爽，立百行之根原，其人殄瘁，而德曜弥光，其族益章。臣不胜愿，会使末美昭显本朝，谨陈状。臣顿首。（本集，《御览》五百二十一引蔡邕进表，九百六十五引蔡邕奏事。）


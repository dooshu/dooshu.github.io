皇天篇

悯饥民也都城外数百里积霖成壑民匍匐转徙时逃人法重州邑闭关不敢纳死者相枕哀声动天故为之吁天云尔

皇天眷万物雨师宁不然神州辇毂地高阜成山川萧条何所有饥兽窜颓垣严冬边雪至朔吹先苦寒分与藜藿絶敝緼复不完遗黎伏路侧声出不能言矫首望乐土重关限我前眼前一步地艰於太行山逝者葬鱼腹生为豺狼餐嗷嗷泽中雁飞飞云汉间饮啄虽失所天地何其寛感物一抚膺泪下如奔湍


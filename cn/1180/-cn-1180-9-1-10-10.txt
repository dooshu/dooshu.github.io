有杕之杜

二章，章六句


首章讲：此人好贤，而恐不足以致之，故作此曰：贤者曷尝无用世之心哉？顾非值昌盛之势则不就，以不足展其大行之志也。今予何不幸而限于其势耶？





有杕之杜，生于道左。

彼木之茂盛者，其荫可以休息也。若彼特生之杜，生之道左，无茂盛之枝叶，则其荫不足以休息矣。然则我有寡弱之势，不足为贤者之恃赖，不犹是耶？





彼君子兮，噬肯适我。

君子，指贤者。适我，来勉我也。夫广土众民，君子欲之。以我之寡弱如是，彼君子兮，亦安肯顾而适我哉？





中心好之，曷饮食之？

好，慕也。然君子固无意于我也，而我于君子实中心好之，一念尊德之诚，殆非出于声音之伪矣。但势既不足以致之，则虽欲隆大烹之养以饮食之，而无其由耳。中心之好，其将何以自达哉？

末章讲同。





有杕之杜，生于道周。彼君子兮，噬肯来游。中心好之，曷饮食之？

周，是道路之曲正。游，即来适。吁！以诗人好贤之心如此，则贤者安有不至，而何寡弱之足患哉？






○復太守方雙江 【 禦倭】

伏承問及、備倭長計、切以夷人變詐百出、而加於素不知兵之地、是以戰無長算、守無成計、今者閫將雖有重兵、而無將權、不足以馭烏合之眾、憑城雖有虗名、而窮民失業、實非長久之道、誠當上廑尊念、以求其說也、以戰言之、海上方多茅葦。而塘路甚狹。彼得以自蔽。而我難進步。彼聞大軍且至。頗有為計。而我顧為客。不知所從措手。兩日報至、彼巳分遣精銳。先在浦中。一欲牽制我全師。二將取便搗我空城。欲使自救不暇之策也。我之為應。一湏選練驍勇。從西而下。二湏招解守備。一軍從海口東來。東西、夾攻誅其游徼彼將自遁矣然湏潛使土著。燒其茅葦。或招其脅從。斷其聲援。潛遣少林僧。搗其巢穴。直甚易也。董知縣一軍。止可往來接應。兼備城府。若與韓閫同事。必有不睦之釁矣。然湏請之當路。使才能推官一員。記其功次。斯得力也。至于守城一事。本屬之禦守官軍。若官軍不足。則以城民足之。然湏分為四等。其單丁夫婦賃房一間者。為下下戶不役外。下下戶之上。分為三等。自士夫以及富民。自二丁以上。隨力出夫為上戶。其次中家有丁者為中戶。出一丁。皆自食。其次稍有衣食。丁或二三者。取其一丁。官給食。每城夫十名。晝日止湏一名廵視。至夜以九名。分為三番。以節其勞。如此、民斯弗病。至有事之際。然後以官錢雇募所謂下下戶者。供雜運之役。使其雖閉城而不饑也。使旋先此附復、別容面列、


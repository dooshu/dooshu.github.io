101　三監諸説不同　三亳有二説


三監，孔氏謂管、蔡、商。大誥序孔傳。漢地理志：「殷畿内爲三國，邶、鄘、衞是也。邶，封武庚；鄘，管叔尹之；衞，蔡叔尹之，以監殷民。」案：詩正義曰：「王肅、服虔皆依志爲説。」唯鄭康成以三監爲管、蔡、霍。蘇氏書傳從孔説，林氏全解、蔡氏傳從鄭説。三亳，孔氏謂亳人之歸文王者三所，爲之立監。立政篇孔傳。康成云：「湯舊都之民服文王者，分爲三邑，其長居險，故言『阪尹』，蓋東成皋，南轘轅，西降谷也。」皇甫謐以蒙爲北亳，穀熟爲南亳，偃師爲西亳。二説俱見書正義。林氏從鄭説，吕氏東萊書説。〇閻按：「『吕氏』下當從前增『蔡氏』。」從皇甫説。【原注】詩譜以三叔爲三監。孫毓云：「三監當有霍叔。鄭義爲長。」

【全云】三山林之奇，字少穎，吕成公師也。

【元圻案】康成邶、鄘、衞詩譜：「庶殷頑民，被紂化日久，未可以建諸侯，乃三分其地，置三監，使管叔、蔡叔、霍叔尹而教之。」〇逸周書作雒解：「武王克殷，乃立王子禄父，俾守商祀。建管叔于東，建蔡叔、霍叔于殷，俾監殷臣。」帝王世紀云：「自殷都以東爲衞，管叔監之。殷都以西爲鄘，蔡叔監之。殷都以北爲邶，霍叔監之。」與康成説合。薛氏季宣書古文訓、黄氏度書説亦從康成。〇三亳，康成以「阪尹」即三亳之一。皇甫謐曰：「阪，險也，言夷、微、盧之衆及三亳之地，與夫阪險之地，爲之尹者，無不得人也。」薛氏書古文訓曰：「阪，周之西界，隴阪也。」黄氏書説曰：「阪，險也。三亳皆平地，井法最詳，而其險阻則不以井法治之，所謂山澤之農也。尹，長也。」東萊書説、蔡氏書傳並曰「阪未詳」，皆不以「阪尹」爲三亳之一。林氏全解立政篇引皇甫説於前，引鄭説於後，云：「唐孔氏以爲古書亡滅，既無要證，未知誰得。此言最爲近古。」盤庚上篇亦引皇甫、鄭二説，云「鄭説可信」。〇原注引孫毓之説，見詩正義。






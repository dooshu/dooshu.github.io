卷三百十七

钦定四库全书

历代名臣奏议卷三百十七

明　杨士奇等　撰

弭盗

汉武帝时东郡盗起丞相公孙弘奏言民不得挟弓弩十贼彍弩百吏不敢前【彍音郭引满曰彍】盗贼不辄伏辜兔脱者衆害寡而利多此盗贼所以蕃也禁民不得挟弓弩则盗贼执短兵短兵接则衆者胜以衆吏捕寡贼其埶必得盗贼有害无利则莫犯法刑错之道也臣愚以为禁民毋得挟弓弩便上下其议光禄大夫吾丘夀王对曰臣闻古者作五兵非以相害以禁暴讨邪也【五兵谓矛戟弓劔戈】安居则以制猛兽而备非常有事则以设守卫而施行阵及至周室衰微上无明王诸侯力政强侵弱衆暴寡海内抏敝巧诈并生【抏鈋尽也五官反】是以知者陷愚勇者威怯苟以得胜为务不顾义理故机变械饰所以相贼害之具不可胜数於是秦兼天下废王道立私议灭诗书而首法令去仁恩而任刑戮堕名城杀豪桀【堕火?反】销甲兵折锋刃其後民以耰鉏箠挺相挞击犯法滋衆盗贼不胜至於赭衣塞路羣盗满山卒以乱亡故圣王务教化而省禁防知其不足恃也今陛下昭明德建太平举俊材兴学宫三公有司或由穷巷起白屋裂地而封宇内日化方外乡风然而盗贼犹有者郡国二千石之罪非挟弓弩之过也礼曰男子生桑?蓬矢以举之明示有事也【有四方扞御之事】孔子曰吾何执执射乎大射之礼自天子降及庶人三代之道也诗云大侯既抗弓矢斯张射夫既同献尔发功言贵中也【中竹仲反】愚闻圣王合射以明教矣未闻弓矢之为禁也且所谓禁者为盗贼之以攻夺也政夺之罪死然而不止者大奸之於重诛固不避也臣恐邪人挟之而吏不能止良民以自备而抵法禁【抵触也】是擅贼威而夺民救也窃以为无益於禁奸而废先王之典使学者不得习行其礼大不便书奏上以难丞相弘弘诎服焉

宣帝时渤海左右郡岁饥盗贼并起二千石不能禽制上选能治者丞相御史举龚遂可用上以为渤海太守时遂年七十余召见形貌短小宣帝望见不副所闻心内轻焉谓遂曰渤海废乱朕甚忧之君欲何以息其盗贼以称朕意遂对曰海濒遐远不沾圣化其民困於饥寒而吏不恤故使陛下赤子盗弄陛下之兵於潢池中耳今欲使臣胜之邪将安之也上闻遂对甚说答曰选用贤良固欲安之也遂曰臣闻治乱民犹治乱绳不可急也唯缓之然後可治臣愿丞相御史且无拘臣以文法得一切便宜从事上许焉加赐黄金赠遣乘传至渤海界

张敞以勃海胶东盗贼并起上书自请治之曰臣闻忠孝之道退家则尽心於亲进宦则竭力於君夫小国中君犹有奋不顾身之臣况於明天子乎今陛下游意於太平劳精於政事亹亹不舍昼夜羣臣有司宜各竭力致身山阳郡户九万三千口五十万以上讫计盗贼未得者七十七人它课诸事亦略如此臣敞愚驽既无以佐思虑久处闲郡身逸乐而忘国事非忠孝之节也伏闻胶东勃海左右郡岁数不登盗贼并起至攻官寺簒囚徒捜市朝劫列侯吏失纲纪奸轨不禁臣敞不敢爱身避死唯明诏之所处愿尽力摧挫其暴虐存抚其孤弱事即有业所至郡条奏其所由废及所以兴之状书奏天子徵敞拜胶东相赐黄金五十斤敞辞之官自请治剧郡非赏罚无以劝善惩恶吏追捕有功效者愿得壹切比三辅尤异天子许之

王莾以玺书令卜者田况领青徐二州牧事况上言盗贼始发其原甚微非部吏伍人所能禽也咎在长吏不为意县欺其郡郡欺朝廷实百言十实千言百朝廷忽略不辄督责遂至延曼连州乃遣将率多发使者传相监趣郡县力事上官应塞诘对共酒食具资用以救断斩不给复忧盗贼治官事将率又不能躬率吏士战则为贼所破吏气寖伤徒费百姓前幸蒙赦令贼欲解散或反遮击恐入山谷转相告语故郡县降贼皆更惊骇恐见诈灭因饥馑易动旬月之间更十余万人此盗贼所以多之故也今雒阳以东米石二千窃见诏书欲遣太师更始将军二人爪牙重臣多从人衆道上空竭少则亡以威示远方宜急选牧尹以下明其赏罚收合离乡小国无城郭者徙其老弱置大城中积藏谷食并力固守贼来攻城则不能下所过无食埶不得羣聚如此招之必降击之则灭今空复多出将率郡县苦之反甚於贼宜尽徵还乘传诸使者以休息郡县委任臣况以二州盗贼必平定之

东汉安帝即位以後频遭元二之戹【元二即元元也】百姓流亡盗贼并起郡县更相饰匿莫肯纠发【更相文饰隐匿也】尚书陈忠独以为忧上疏曰臣闻轻者重之端小者大之源故堤溃蚁孔气泄鍼芒是以明者慎微智者识几书曰小不可不杀诗云无纵诡随以谨无良盖所以崇本絶末钩深之虑也臣窃见元年以来盗贼连发攻亭刼掠多所伤杀夫穿窬不禁则致强盗强盗不断则为攻盗攻盗成羣必生大奸故亡逃之科宪令所急至於通行饮食罪致大辟【通行饮食犹过致资给与同罪也饮音?食音寺】而顷者以来莫以为忧州郡督録怠慢长吏防御不肃皆欲采获虚名讳以盗贼为负虽有发觉不务清澄至有逞威滥怒无辜僵仆或有局?比伍转相赋敛或随吏追赴周章道路是以盗发之家不敢申告隣舍比里共相压迮【迮廹也】或出私财以偿所亡其大章着不可掩者乃肯发露陵迟之渐遂且成俗宼攘诛咎皆由於此前年勃海张伯路可为至戒覆车之轨其迹不远盖失之末流求之本源宜糺增旧科以防来事自今强盗为上官若它郡县所糺觉一发部吏皆正法【上官谓郡府也若及也部吏谓督邮斿徼也正法依法也】尉贬秩一等令长三月奉赎罪二发尉免官令长贬秩一等三发以上令长免官便可撰立科条处为诏文切勅刺史严加糺罚冀以猛济寛惊惧奸慝顷季夏大暑而消息不协寒气错时水涌为变天之降异必有其故所举有道之士可策问国典所务王事过差令处煖气不效之意庶有谠言以承天诫

桓帝时零陵桂阳山贼为害公卿议遣讨之又诏下州郡一切皆得举孝亷茂才尚书陈蕃上疏駮之曰昔高祖创业万邦息肩抚养百姓同之赤子今二郡之民亦陛下赤子也致令赤子为害岂非所在贪虐使其然乎宜严勅三府隐核牧守令长其有在政失和侵暴百姓者即便举奏更选清贤奉公之人能班宣法令情在爱惠者可不劳王师而羣贼弭息矣又三署郎吏二千余人三府掾属过限未除但当择善而授之简恶而去之岂烦一切之诏以长请属之路乎以此忤左右故出为豫章太守

灵帝时钜鹿张角伪托大道妖惑小民侍御史刘陶与奉车都尉乐松议郎袁贡连名上疏曰圣王以天下耳目为视听故能无不闻见今张角支党不可胜计前司徒杨赐奏下诏书切勅州郡护送流民会赐去位不复捕録虽会赦令而谋不解散四方私言云角等窃入京师觇视朝政鸟声兽心私其鸣呼州郡忌讳不欲闻之但更相告语莫肯公文宜下明诏重募角等赏以国土有敢回避与之同罪帝殊不悟方诏陶次第春秋条例明年张角反乱海内鼎沸帝思陶言封中陵乡侯後魏孝文帝问止盗之方秘书令高佑曰昔宋均树德害兽不过其乡卓茂善教蝗虫不入其境彼盗贼者人也苟训之有方宁不易息当须宰守贞良则盗止矣宣武帝永平四年河南尹甄琛上表曰国家居代患多盗窃世祖广置主司里宰多置吏士为其羽翼始得禁止迁都已来四远赴会五方杂沓宼盗公行里正职轻任碎多是下才不能督察请少高其品选下品中应迁者进而为之诏从之琛又奏以羽林为游军於诸坊巷司察盗贼於是洛城清静後常踵焉

隋文帝开皇四年上以陇西频被宼掠而俗不设村坞命将军贺娄子干勒民为堡仍营田积谷子干上书曰陇西河右土旷民稀边境未宁不可广佃比见屯田之所获少费多虚役人功卒逢践暴且陇右之民以畜牧为事若更屯聚弥不自安但使镇戍连接烽堠相望民虽散居必谓无虑隋主从之

炀帝大业十二年帝问侍臣盗贼翊卫大将军宇文述曰渐少纳言苏威引身隐柱帝呼问之对曰臣非所司不委多少但患渐近帝曰何谓也威曰他日贼据长白山今近在汜水且往日租赋丁役今皆何在岂非其人皆化为盗乎比见奏贼皆不实遂使失於支计不时翦除叉昔在雁门许罢征辽今复徵发贼何由息帝不悦顷之帝问威以伐高丽事威欲帝知天下多盗对曰今兹之役愿不发兵但赦羣盗自可得数十万遣之东征高丽可灭帝不怿

唐太宗即位之初上与羣臣论止盗或请重法以禁之上曰朕当去奢省费轻徭薄赋选用亷吏使民衣食有余则自不为盗安用重法邪自是数年之後海内升平路不拾遗外户不闭商旅野宿焉

穆宗即位韩愈论黄家贼事宜状其一曰臣去年贬岭外刺史其州虽与黄家贼不相隣接然见往来过客并谙知岭外事人所说至精至熟其贼并是夷獠亦无城郭可居依山傍险自称洞主衣服言语都不似人寻常亦各营生急则屯聚相保比缘邕管经略使不得人德既不能绥怀威又不能临制侵欺虏缚以致怨恨蛮夷之性易动难安遂至攻刼州县侵暴平人或复私讐或贪小利或聚或散终亦不能为事近者征讨本起於裵行立阳旻此两人者本无远虑深谋意在邀功求赏亦缘贼未屯聚之时将谓单弱立可摧破争献谋计惟恐後时朝廷信之遂允其请自用兵已来已经二年前後所奏杀获计不下一二万人傥皆非虚贼已寻尽至今贼犹依旧足明欺罔朝廷邕容两管因此凋弊杀伤疾患十室九空百姓怨嗟如出一口阳旻行立相继身亡实由自邀功赏造作兵端人神共嫉以致殃咎阳旻行立事既已往今所用严公素者亦非抚御之才不能别立规模依前还请攻讨如此不已臣恐岭南一道未有宁息之时其二曰昨者并邕容两管为一道深合事宜然邕州与贼逼近容州则甚悬隔其经略使若置在邕州与贼隔江对岸兵镇所在物力必全一则不敢轻有侵犯一则易为逐便控制今置在容州则邕州兵马必少贼见势弱易生奸心伏请移经略使於邕州其容州但置刺史实为至便其三曰比者所发诸道南讨兵马例皆不谙山川不伏水土远乡羇旅疾疫杀伤臣自南来见说江西所发共四百人曾未一年其所存者数不满百岳鄂所发都三百人其所存者四分才一续添续死每发倍难若令於邕容侧近召募添置千人便割诸道见供行营人数粮赐均融充给所费既不增加而兵士又皆便习长有守备不同客军守则有威攻则有利其四曰自南讨以来贼徒亦甚伤损察其情理厌苦必深大抵岭南人稀地广贼之所处又更荒僻假如尽杀其人尽得其地在於国计不为有益容贷羁縻比之禽兽来则扞御去则不追亦未亏损朝廷事势以臣之愚若因改元大庆赦其罪戾遣一郎官御史亲往宣谕必望风降伏讙呼听命仍为择选有材用威信谙岭南事者为经略使处理得宜自然永无侵叛之事

宣宗大中元年鸡山羣盗宼掠果州及巴南妖贼言辞悖慢上怒甚崔铉曰此皆陛下赤子廹於饥寒盗弄兵於谿谷间不足辱大军但遣一使者可平矣乃遣京兆少尹刘潼招谕之潼言使之归命其势甚易所虑者武臣耻不战之功议者责欲速之效耳

宋真宗咸平三年濮州盗夜入城略知州王守信监军王顺度知黄州王禹偁闻而奏疏曰伏以体国经野王者保邦之制也易曰王公设险以守其国自五季乱离各据城垒区分瓜剖七十余年太祖太宗削平僭伪天下一家当时议者乃令江淮诸郡毁城隍收兵甲撤武备者二十余年书生领州大郡给二十人小郡减五人以充常从号曰长吏实同旅人名为郡城荡若平地虽则尊京师而抑郡县为强干弱枝之术亦匪得其中道也臣比在滁州值发兵挽漕关城无人守御止以白直代主开闭城池颓圮铠仗不完及徙维扬称为重镇乃与滁州无异尝出铠甲三十副与廵警使臣彀弩张弓十损四五盖不敢擅有修治上下因循遂至於此今黄州城池器甲复不及滁扬万一水旱为灾盗贼窃发虽思御备何以枝梧盖太祖削诸侯跋扈之势太宗杜僭伪觊望之心不得不尔其如设法救世久则弊生救弊之道在乎从宜疾若转规固不可胶柱而鼓瑟也今江淮诸州大患有三城池堕圮一也兵仗不完二也军不服习三也濮贼之兴慢防可见望陛下特纡宸断许江淮诸郡酌民户衆寡城池大小并置守捉军士多不过五百人阅习弓劔然後渐葺城壁缮完甲胄则郡国有御侮之备长史免剽略之虞矣疏奏上嘉纳之

仁宗庆历三年知谏院欧阳修上奏曰臣近因军贼王伦等事累有论奏为天下空虚全无武备指陈隋唐亡国之监皆因兵革先兴而盗贼继起不能扑灭遂至横流又见国家纲纪隳颓法号寛弛赏罚不立善恶不分体量势危可忧可惧欲乞朝廷讲求御贼之术峻行责下之法兼闻搢绅之内忧国者多皆论盗贼事臣但谓朝廷见已形之患闻衆多之言必动於心略知恐惧及闻枢密院戒励进奏官不使外人知事方认两府厌苦献言之人又见自和州奏破王伦之後更不讲求御贼之策又认上下已有偷安之意殊不知前贼虽灭後贼更多今建昌军一火四百人桂阳监一火七十人草贼一火百人其余池州解州邓州南京等处各有强贼不少皆建旗鸣鼓白日入城官吏逢迎饮食宴乐其敢如此者盖为朝廷无赏罚都不足畏盗贼有生杀时下须从臣恐上下因循日过一日国家政令转弱盗贼威势转强使畏贼者多向国者少天下之势从此去矣窃闻京西提点刑狱张师锡为部内使臣与贼同坐吃酒及廵检县尉不肯用心曾有论奏其言甚切臣旧识师锡其人恬静长者迟缓优柔不肯生事今尚有此奏则臣谓天下无贤愚皆为国家忧之独不忧者朝廷尔嗟夫古之智士能虑未形之机今之谋臣不识已形之祸以患为乐以危为安盗贼虽多而时有败者遂生玩宼之意见言事者衆而听之已熟遂有忽人之心臣近曾求对便殿伏蒙陛下语及贼事忧形于色及退见宰辅从容闲暇天下之事深可忧矣今桂阳建昌军贼数不少想其害为尤甚王伦在於远处更不留意今自京发兵则道远不及外处就拨则处处无兵欲乞严勅大臣鉴已成难救之意速讲定御盗之法兵行天下使四方渐为备御攻守擘画剪扑诸处见在贼数自有贼已来群臣上言者皆为自来寛法致不肯用心捉贼皆乞峻行法令近见池州官吏各只有罚铜五斤及知言者皆不蒙纳臣谓大臣为国计者宁厌忠言之多不厌盗贼之多乃如此行事臣前後上言贼事文字不少仍乞类聚择其长者讲定法制陛下欲知大臣不肯峻国法以绳官吏盖由陛下不以威刑责大臣此乃社稷安危所系陛下之事也伏望留意而行之

修论御贼四事劄子曰臣昨自军贼王伦败後寻曾极言论列恐相次盗贼渐多乞朝廷早为御备凡为国家忧盗贼者非独臣一人前後献言者甚衆皆为大臣忽弃都不施行而为大臣者又无擘画果致近日诸处盗贼纵横自淮海已南而新遭王伦之後今自京以西州县又遭张海郭貌山等刼掠焚烧桂阳监昨奏蛮贼数百人夔峡荆湖各奏蛮贼皆数百人解州又奏见有未获贼十余火滑州又闻强贼三十余人烧却沙弥镇许州又闻有贼三四十人刼却椹涧镇此臣所闻目下盗起之处如此纵横也此外京东今岁自秋不雨至今麦种未得江淮伦贼之後继以饥蝗陕西灾旱道路流亡日夜不絶似此等处将来盗贼必起是见在者未灭续来者愈多而乾象变差谴告不一於古占法多云天下大兵并起今兵端已动於下天象又告於上而朝廷安恬舒缓无异常时此臣前状所谓古之智者能虑未形之机今之谋臣不识已形之祸者也臣闻两汉之法凡盗贼并起人民流亡天文灾异如此等事皆责三公或被诛戮或行黜放今幸陛下仁圣寛慈大臣偶免重责而犹忘忽祸患偷习因循此臣所谓大臣不肯峻国法以绳官吏盖由陛下不以威刑责大臣者也今见在贼已如此後来贼必更多若不早图恐难後悔臣计方今御盗者不过四事一曰州郡置兵为备二曰选捕盗之官三曰明赏罚之法四曰去冗官用良吏以抚疲民使不起为盗此四者大臣所忽以为常谈者也然臣视今朝廷於四者未有一事合宜伏望圣慈严勅两府大臣问其舍此四事别有何术可为苟无他术则此四者宜早施行臣窃闻州郡置兵富弼已有条奏其余三事前後言事者议论甚多伏乞合聚羣议择其善者而行其御盗四事方今措置乖失极多容臣续具一二条奏修论京西贼事劄子曰臣窃闻近日张海郭貌山与范三等贼势相合转更猖狂诸处奏报日夕不絶伏惟圣虑必极忧劳不闻庙谋有何处置臣窃见朝廷作事常有後时之失又无虑远之谋患到目前方始仓忙而失措事才过後已却弛慢而因循昨王伦暴起京东转攻淮甸横行千里旁若无人既於外处无兵须自京师发卒孙惟忠等未离都下而王伦已至和州矣赖其天幸偶自败亡然而驱杀军民焚烧城市疮痍涂炭毒遍生灵此州郡素无守备而旋发追兵误事後时之明验臣谓朝廷因此必悔前非须有更改以防後患而自王伦败後居两府者了无擘画有上言者又不施行上下拖延日过一日遂致张海郭貌山等又起京西攻刼州县横行肆毒更甚王伦依前外处无兵又自京师发卒臣闻张海是李宗火内恶贼郭貌山在商山已及十年其骁勇凶奸不比王伦偶起之贼纵使官兵追及亦其胜负未知天下之忧恐自此始臣亦知近日臣寮上言贼事者甚衆窃虑两府进呈文字之时必须奏言已差使臣选兵追捕将此拙计便为庙谋上寛圣怀苟自塞责张海等二百余人尽有甲马日行一二百里马力困乏则弃别夺民间生马乘骑窃科官兵必难追逐纵使追兵能及生灵已受其殃此度贼虽能平後患岂可不虑以今四方盗起所在各要堤防则臣前所言御贼四事之中州县置兵最为急务伏望陛下悯此生民见受屠戮之苦不听迂儒迟缓悞事之言其州县置兵事件富弼已有起请伏乞决於宸意速与施行

修再论置兵御贼劄子曰臣近为张海等贼势猖狂曾上言御贼四事内一件州郡置兵为备风闻朝议已依富弼起请施行其余三事一乞选捕盗官二乞定赏罚新法三乞按察老病贪賍之官此三事至今未闻拟议臣伏见去年朝廷於诸道州府招宣毅兵士及添置乡兵弓手当时骚扰次第不小本要为州县御贼之备及一旦王伦张海等相继而起京东淮南江南陕西京西五六路二三十州军数千里内杀人放火肆意横行入州入县如入无人之境则去年所置宣毅兵乡兵弓手等尽皆何在无一处州县得力者盖由官吏不得其人赏罚无法而所置宣毅乡兵弓手皆不堪使用所以张皇骚扰空有为备之名而无为备之用今朝廷虽依富弼起请令州郡置兵若不先择官吏严立法令则依前置得不堪使用之兵空有其名终不济事故臣谓必欲州郡置得精兵则须采臣所陈三事一一施行方可集事其州县官吏悞事臣请试言京西一两处则其他可知郢州知州王昌运老病腰脚行动不得每日令二人扶出坐衙三年之内州政大坏临替得一比部员外郎刘依交代其刘依亦是七十余岁昏昧不堪昨在滑州寄居臣为通判三四度来看臣每度问臣云中书有一王参政名甚如此不知人事陛下试思如此等人能为国家置兵御贼乎今汝州知州鲍亚之是三司以不才东退者邓州知州朱文郁是转运使中不材选退者二人老懦不才如此等人能为国家置兵御贼乎陛下欲知全盛之世盗贼便敢如此者盖为处处官吏非人故臣前後累言乞按察冗滥之官者盖为恐有此事也两府之议不肯於无事之时先为御备直待打破一州方议换知州打破一县方议换县令其余未经打破州县一任老病贪缪之官坏之臣谓是大臣不欲以身当怨之过也今天下生民获安乐则皆须上感陛下圣德若其父子杀戮离散不安则亦必归怨陛下今大臣不肯澄汰盖避百十人官吏怨其身宁使百万苍生涂炭而怨国家今盗贼一年多於一年一火强於一火天下祸患岂可不忧伏望圣明特出睿断如必行州郡置兵之法则先须慎择官吏免致虚为骚扰反更害民臣前後三次乞案官吏况国家自来每有灾伤路分累曾遣使安抚岂於今日视民如此涂炭顿以遣使为难愿陛下力主而行之则天下幸甚

修论募人入贼以坏其党劄子曰臣窃闻京西贼盗日近转多在处纵横不知火数所患者素无御备不易枝梧然独幸贼虽猖狂未有谋画若使其得一晓事之人教以计策不掠妇女不杀人民开官库之物以振贫穷招愁怨之人而为党与况今大臣不肯行国法州县不复畏朝廷官吏尚皆公然迎奉疲民易悦岂有不从若凶徒渐多而不暴虐则难以常贼待之可为国家忧矣以此思之贼衆虽多尚可力破使有一人谋主卒未可图臣前因王伦贼时曾有起请十余事内一件乞出牓招募诸处下第举人及山林隐士负犯流落之人有能以身入贼筭杀首领及设计误贼陷於可败之地者优与酧奬所贵凶党怀疑不纳无赖之人以为谋主当时议者颇以为然伏乞采臣此意速降指挥与杜杞令所在张牓使贼闻知所贵投贼之人怀疑不纳但无谋主尚可剪除又论宜专责杜杞捕贼劄子曰臣伏见昨张海等贼势初盛之时京西未有得力官吏遂自朝廷差台官蔡禀催督捉杀後来已别选杜杞充京西转运使委以一路之事并近日差出兵马甚多分为头项不少部分进退须要统一指纵号令不可二三窃虑杜杞蔡禀不相叶同各出异见凡指挥诸事使诸将难从一失事机反成败踪自兵士差出今已多时然未闻奏报与贼闘敌及杀获次第窃虑官兵互相回避空作往来或恐进退之间号令不一致兹逗遛未见成功今虽贼奏稍稀然亦未见杀获之数困兽犹闘不可不虞宼死命穷恐未易敌合早除剪仍须督责况蔡禀是应急差出杜杞乃选材用之责任之问宜专在杞兼闻蔡禀自到京西处置多未合宜近闻欲枷一廵检致得兵士喧噪几至生变苟或如此张皇窃恐别致生事其蔡禀伏乞早赐指挥抽回只委杜杞一面催捉庶得专一早能了当

修论捕贼赏罚劄子曰臣伏见方今天下盗贼纵横王伦张海等所过州县县尉廵检有迎贼饮宴者有献其器甲者有畏懦走避者有被其驱役者朝廷於此忧贼之时正患乏人之际或於廵检县尉之内得一捕贼可使之人则必须特示旌酬以行激励苟或未能者犹须悬赏以待之何况有而失赏伏见吏部选人区法自出身以来两任县尉初任临江军新淦县三年之内大小贼盗获四十余火内虽小盗数多其如强刼羣贼亦不为少据於赏格合改京官而有司守纎细之文执寻常之例谓其所获虽为全火而不同时因不与理为劳绩臣料天下州县盗贼之多无如新淦天下县尉能捉贼之多亦无如区法又闻法次任吉水县尉使其县民结为伍保至今吉水一县全无盗贼民甚便之法为县尉官至卑贱所至之处皆有可称臣思朝廷非不欲赏善罚恶以行劝戒而患於有司法弊拘守常文致抑才能失於旌赏其区法偶与臣相识因得知之然人所不知抑而不申者何可胜数窃以盗贼是方今急患县尉方今切要之人皆朝廷常合留意之事臣辄有起请事件具画一于後

一选人区法捕贼之効甚多但为有司拘守细碎之文不理劳绩其人已升得职官伏乞追取本人历子别加考验如实有劳能即乞不拘常格特与酬奬以劝後来

一臣谓天下羣盗纵横皆由小盗合聚今但患其大而不防其微故必欲止盗先从其小能絶小盗者廵检县尉也然而赏罚之法其弊极多只如捕盗去恶但要浄尽岂必须是一日之内同时捕获假如有全火强贼县尉廵检以死命闘敌若於两日内捉尽已不理为劳绩其守文之弊如此极多欲乞下铨司重定捕贼赏格施行

一臣伏见自天下有盗贼以来议者多陈御盗之策皆欲使民结为伍保则奸恶不容今区法於吉水县立伍保之法三年之内刼贼不敢入其县界臣欲乞特降指挥下江南西路体量吉水县自区法创立伍保之法以来如实全无刼贼又民间以为便利即乞颁行伍保之法於天下

四年修论湖南蛮贼可招不可杀疏曰臣风闻杨畋近与蛮贼闘敌杀得七八十人首级仍闻入彼巢穴夺其粮储挫贼之锋增我士气畋之勇略固亦可嘉然朝廷谋虑事机宜思久远窃恐上下之心急於平贼闻此小捷便形虚喜不能镇静外示轻脱其间二事尤合深思一曰不待成功便行厚赏二曰谓其可杀更不肯招苟或如此则计之大失而事之深害也今湖南捕贼者杀一人头赏钱十千官军利赏见平人尽杀平人惊惧尽起为盗除邓和尚李花脚等数十头项外其余随大小成火者不可胜数今畋所击只一洞所聚已二千余人於二千人中杀七八十人是二十分之一其余时暂鸟散必须复集臣见自古蛮蜑为害者不闻尽杀须是招降昨缘邵饰等失信於黄捉鬼遂恐更难招诱今若因畋小胜示以恩威正是天与招服之机不可失也若令畋自作意度招取大头项者因此小胜传布捷声其余诸处结集者分行招诱藉此声势必可尽降旬日之间湖南定矣若失此时渐向夏热以我所病之兵当彼惯习水土之贼小有败衂则彼势复坚不惟为害湖南必虑自此贻朝廷忧患今於未了之间便行厚赏则诸处廵检捕贼官等见畋获赏争杀平人而畋等自恃因战得功坚执不招之议朝廷亦恃畋小胜更无招辑之心上下失谋必成大患其杨畋等伏乞且降勅书奬谕授与事宜俟彼招安便行厚赏今湖南贼数虽多然首恶与本贼絶少其余尽是枉遭杀戮逼胁为盗之徒在於人情岂忍尽杀惟能全活人命多者则其功更大仍乞明说此意谕与杨畋其赏典乞少迟留庶合事体修又上疏曰臣风闻湖南蛮贼近日渐盛杀戮官吏锋不可当新差杨畋锐於讨击与郭辅之异议不肯招降又王丝去时朝廷亦别无处分虑丝到彼与畋同谋盖蛮贼只可招?卒难剪扑而畋等急於展効恐失事机今深入而攻则山林险恶巢穴深远议者皆知其不可若以兵外守待其出而击之则又未见其利也盖以蛮所依山在衡州永州道州桂阳监之间四面皆可出宼若官兵守於东则彼出於西官兵守於南则彼出於北四面尽守则用兵太多分兵而邀之则兵寡易败此进退未有可击之便也今盘氏正蛮已为邓和尚黄捉鬼兄弟所诱其余山民莫猺之类亦皆自起而为盗窃闻常宁一县殆无平民大小之盗一二百火推其致此之因云莫猺之俗衣服言语一类正蛮黄邓初起之时捕盗官吏急於讨击逢蛮便杀屡杀平人遂致莫猺惊惶至此以此而言则本无为盗之心固有可招之理然欲诸盗肯降必须先得黄邓昨邵饰等初招黄捉鬼之时失於恩信致彼惊逃寻捕获之断其脚筋因而致死今邓和尚等若指前事为戒计其必未轻降如云且招终恐难得必须示以可信之事推以感动之恩若得黄邓先降其余指麾可定今深入而攻既不可待其出而击之又不可且杀且招又不可以臣思之莫若罢兵曲赦示信推恩庶几招之可使听命臣亦广询南方来者云我若推信彼不难招邓和尚等大则希一班行其次不过殿侍足矣正蛮叛者得一团主之名亦足矣莫猺之类使安耕织而岁输皮粟得为平民乃彼大幸不徒足志而已今若击之不已则其为害愈深况渐近夏暑雨方燀湿士卒不习水土须虑死伤仍恐廹之大急则潭郴全邵诸寨向化之蛮皆诱胁而起则湖南一路可为国家之忧臣欲乞速令两府大臣深究招杀之利害共思长策决定庙谋若迁延後时致彼猖獗不幸官吏频遭杀害则朝廷之体难为屈法而招彼以其罪既多必恐不能自信则兵久不解害未有涯伏望圣明断之在早

庆历三年右正言余靖论御盗之策莫先安民疏曰臣窃见陕西京西京东淮南荆湖等路各有群贼大者数百人小者三五十人剽刼州县恣行杀伐官吏罢软望风畏惧如张海等辈日肆猖狂逐处州军为备者唯能乞师以自防援此盖军政久弛又少良吏故小有寇盗则上烦朝廷伏见近日遴择才臣为诸路转运使提点刑狱等将令上下相维谨於伺察去贪残之吏抚疲瘵之民此诚求治之本也然臣愚虑思之自数年以来宼贼为害幸而起於军伍乌合成羣百姓尚怀其生不相应和兹乃国家自祖宗以来轻徭薄赋以结人心至於此也臣闻孟子曰推恩足以保四海不推恩无以保妻子此古今之通论也国家西陲用兵以来经费渐广故言利之臣日进其术不以安民为意者多矣惟陛下察之大抵民有蓄积能自充足则隣里亲戚共相守卫不忍弃其安逸以就死若朝廷略加存抚则不失其所凡今之所以害於农者谬官狡吏兼并之家游手之人乘国家赋敛猝暴而射其利以耗其蓄聚也今又加以贼盗惊扰废其耕桑若皆失业困穷而共为盗则黄巾赤眉之患可忧矣故朝廷尤宜急抚之也夫州郡之兵多则食不充少则不足自卫裁当今之所宜唯兼济而後可若使朝廷遴择长吏长吏择捕盗之官廵检得自募勇力之士严捕贼之令重捕贼之赏贼无不破矣安民之术则但不夺其时不伤其财能禁其为非而去其为恶者则皆安堵矣故盗贼之势不可使其滋蔓唯先求安民之术而已矣欲民之安者在乎谨改作勿争其利而已矣国家不谨改作而与民争寻常之利者臣别具条奏

枢密副使富弼乞诸道置兵以备宼盗疏曰臣窃闻知金州比部员外郎王茂先奏九月十三日卯时有羣贼入州城打开军资库甲仗库般运出衣甲物帛散与贼衆及贫民等知州以下只领当直兵士二十四人鬭敌不住州官走出城外任贼刼掠直至未时以来方始出城臣谓贼势转盛深可忧虞臣前岁曾陈备贼之策正为今日之事今来累有羣贼白日入城开军资等库刼取衣甲物帛散与贼党州中兵士不满三十人州官散走贼徒恣行刼杀殊无畏惮官司势不能制御臣前岁所陈只是过为堤防万一或有此事不意今来便至如此小宼聚集尚陵侮朝廷臣决知自後更有大盗杀官吏据州城尽取官私财物召募徒衆必千万人且贼头称王称朕与朝廷相抗大刼财物散施无涯则贫民乐随矣恣行刼杀务要震恐则小大胁从矣朝廷赏必有限罚必有条不得如贼之使人乐随而胁从也若诸处观望奸雄相应而起贼满天下则大事去矣秦末隋末唐末皆由此而乱臣夙夜思念实为寒心臣伏以西贼未叛以前诸处虽有盗贼未尝有敢杀戮官吏者自四五年来贼杀都廵检县尉官者约五六十员又西贼未叛以前诸处虽有盗贼未尝敢入州城行刼自四五年来贼入州县打刼者约三四十州向来入城尚皆暮夜窃发潜形往来今则白日公行擅开府库其势日盛一日自此以往只有转盛若不早为堤备事未可知臣前岁所上备贼之策当时不曾施行近日因两府奏事论及淮南贼盗陛下问臣前策臣次日再録一本进呈讫然臣策只是备兵聚东南九路及京东一路今据金州奏在城只有兵士二十四人显是无备致盗生心今并京西一路亦於要害聚兵为州郡声援今诸处贼盗已盛方思设备已是後时若又迁延则无所及伏乞速赐施行

五年弼知夀州兼京东路安抚使乞采访京东狂谋之士疏曰臣近曾亲书劄子闻奏见察访民间恐有暗行结扇不徒惊刼别蓄奸谋如刘卺之类者候见的实别具申奏次臣後来察访京东一路甚有凶险之徒始初读书即欲应举洎至长立所学不成虽然稍能文词又多不近举业仕进无路心常怏怏颇读史传粗知兴亡以至讨寻兵书习学武艺因兹长大胷胆遂生权谋每遇灾祥便有窃议自以所图甚大蔑视州县既不应举又不别营进身所临之官无由肯见往往晦名诡姓潜迹遁形唯是凶徒密相结扇或遇饥岁必有窃发臣恐此辈一作卒难剪除纵无成谋亦能始祸似此辈类的实甚多散在民间但未发耳又缘不希仕进难以牢笼不可捕而加刑加刑则党类惊而速为也不可纵而稔恶稔恶则根株成而难去也要在得而縻之使凶谋不能成此?上也欲乞批下於此一路中择三两处臣寮可委者密令多方采访如知姓名居处作草泽遗逸以礼呼召荐于朝廷随其所能量加恩命则奸谋不能成矣或得稍优者量加异待则徒党闻之未必不冀望而出因而收拾或可略尽若以此辈不作其他盗贼虽遇饥年蜂起不足为虑也伏望陛下深切留意於此不可忽也

八年弼乞选任转运守令以除盗贼疏曰臣伏见西鄙用兵以来骚动天下物力穷困人心怨嗟朝廷不能抚存遂使聚而为盗今张海郭貌山等数火惊扰州县杀伤吏民恣凶残之威泄愤怒之气廵检县尉不敢向前遂从京师遣兵仍令中使监督尚犹迁延日月倔强山林以至白昼公行平入州县开发府库刼取货财散募凶徒啸聚渐衆陕西南京唐汝均房金商襄邓相去凡千余里杀人放火所在疮痍贼一经过六亲不能相保人民恐惧道路艰难每郡无兵各不自保若大段结集攻陷诸州缓急亦未有所以备之之策贼既转盛不可不防秦末隋末唐末诸宼或起於畎亩或起於商客或起於士卒或起於负担其初起莫不甚微尚不得如张海郭貌山辈如此其盛然以小合大渐成巨盗纵横难制遂乱天下今兹贼党未见剪除所宜多设堤防以备滋蔓臣前日曾具劄子奏乞於京西路择要害数州屯聚兵马以为诸处声援此最急务宜速施行臣又思京西诸州长吏皆非其人如襄邓唐汝均房金商安郢等十余州尽是贼盗见今往来之处长吏尤须得人伏乞先选转运两人径令往彼体量诸州长吏不才及赃滥老病者急罢之便令於辖下通判或知县中保举权充知州如不足则朝廷下审官院选差人填补知州得人则就令选郡内知县县令昔前汉宣帝时渤海郡盗起帝选能治之人丞相举龚遂遂至郡盗贼悉平後汉安帝时朝歌县盗贼屯聚连年未获乃以虞诩为朝歌长贼遂骇散此是两汉时一郡一县有贼只得龚遂虞诩两人为守宰自然破灭之验也今且以上项襄邓等十余州论之其知州知县县令皆庸谬懦怯寻常之人盗贼所到如入无人之境廵检县尉又一一不堪驱使贼不猖狂自恣复何为哉臣窃谓非盗贼果能强盛自是朝廷只守弊法不肯更张唯恐不才不贤者怨恨不早罢去故以州县委贼任贼残害臣谓盗贼之起已是迟矣若以朝廷自来处置次第早合贼满天下但为宗社有灵陛下仁德所感故未至如此然今盗贼已起乃是徧满天下之渐若朝廷依旧避人怨恨不早更张臣恐贼盗愈多窃据州县或称将军或称太尉或称王或称帝兵戈四起所在僭伪事到如此生灵如何社稷如何朝廷守此一城还得安稳否况今来不同汉唐都关中洛阳各有险固可恃缓急有变用兵守险亦未能便至危窘尚自明皇德宗俱曾播越唐室危若赘旈者数矣今来都城并无险固所谓八面受敌乃自古一战场尔若四方各有大盗朝廷力不能制渐逼都城不知何以为计臣每念及此不寒而战臣又伏思古者乱离无世不有然而倾亡至速者亦各不下三五十年唯唐室之後凡更五代十二帝共只得五十四年国祚短促自古未之有也其故何哉盖是都城在四战之地并无险固四方有变直到城下略无障碍之所致也唯是王者能镇抚天下常使安宁灾害不生贼盗不作则是都城也且保无虞故大宋之兴实赖太祖英武之才平定祻乱尽削方镇兵权只用文吏守土及将天下营兵纵横交互移换屯驻不使常在一处所以坏其凶谋也又赖太宗相继尅复诸国一统天下更赖真宗为民屈己与北敌西戎议通和好故能八十余年都城无事海内富庶不用干戈虽是人谋亦有天幸今则西戎已叛屡丧边兵北敌愈强且增岁币国用殚竭民力空虚徭役日繁率敛日重官吏猥滥不思澄汰人民疾苦未尝省察百姓无告朝廷不与为主不使叛而为宼复何为哉朝政不举都城无依五代事迹已复萌露艰虞之运正在今日须是君臣上下同心协力废寝忘食夙夜整救则数年之内或致小康若犹因循苟且尚务偷安不练人谋只求天幸臣恐五代之祻不旋踵而至矣臣因论京西盗贼遂至理乱忧惧所廹不觉切至陛下便赐万死亦所甘心臣所乞选京西转运使知州知县不可稽缓盖扰攘之际全藉有才谋转运使往来按察经营又藉逐处知州知县守护城池安集百姓及设方略驱除宼盗其余有朝廷意所不到指挥不及者其良守宰必自能就便处置不至失所州县既各得一人又得要郡所屯之兵犄角救应则盗贼不难擒捕矣至於廵检县尉亦可并委转运知州拣选不烦朝廷费力此策最为简要无可疑难京西既行次及诸路变故或起仓卒设备皆不可迟朝廷但能不务因循不避怨谤天下之事未有不可为者所有诸路拣退不才及赃滥老病转运知州知县县令等仰只在元守官处听候朝旨朝廷只就外指挥更不令赴阙仍乞检会臣前奏相度施行

庆历五年翰林学士张方平上言曰西疆征戍未解天下州郡兵累次料拣赴京江淮已南空虚尤甚无复武备日来逐处盗贼连结剽劫城镇声势甚张至今不能诛擒自古盗贼之扰攘不啻四夷之患汉唐之事为鉴不远国家创五代之乱削方镇之权诚为强干弱枝之术及兹敝也无臂指相为用之势通都大邑吏守空城而已慢藏之悔不可不虑今诸道提举兵甲司向来领为虚名但朝廷稍付事权则犹有古者方面之制应提举兵甲州军乞慎选良吏而为除本路钤辖一员各令本路募兵量其山川险易封略远近而约置兵之数常令教阅务为精练朝廷更不行抽拣本道亦不得闲杂差使远出其一路廵检使臣县尉诸捕盗官吏使得察亷其能否勇怯而升黜之所部郡县强恶之民累犯罪禁者械送本司酌情法移配有宼盗结集之处量其势力督遣廵检等领兵甲捕逐若贼羣党稍衆则本路钤辖亲督吏兵会合掩杀汉制刺史太守率以盗贼分数为最负其赏罚条目乞自朝廷比议指挥所冀郡县武备气势相应萑苻不逞望风知惧肃清盗贼消弭厉阶方平又上奏曰臣前在谏院累曾论郡县武备所陈意见朝廷未加精察比来军兴多事赋役烦数顾亦天幸而屡有年奸游之民犹聚为盗至拥旗鼓入城邑杀吏堂堂无所惮不幸岁洊饥民艰食势必羣聚蜂起为盗或数辈匿村间至聚吏兵千计县乡为之残敝而不能时擒即气焰稍盛兵连祻结岂在敌国也汉唐之大业未尝无四夷之患至或长驱而犯宫阙然无害於根本之固及黄巾巢贼竟以大坏天下国家创艾五代之乱藩镇不得擅兵常番禁旅外屯州郡乃自近岁悉还戍边其州郡兵之壮者亦率点选配诸禁卫所余乃罢弱羸卒供杂役使官吏导从而已岂知执兵之事今愚细之民知窥此隙故昨王伦等贼起沂州并淮渡江历数千里若蹈无人地乃始下京师之甲而趋蹑之使民间而有奸桀岂不生易朝廷之心欤伏以先朝置诸道提举兵甲司所以专督盗贼抑有经远之旨粗存方面之制比来忽略领为虚名今能稍付事权自可外张形势计诸藩郡有兼提举兵甲处其为要地自用重臣镇守自余地望稍轻亦领此名者不过七八诚选用有风望方略之士以任长吏各於本路除钤辖或都监一员量其路分轻重提封近远约置兵之数令於本郡及所部州军见兵中选取壮强集成指挥因昨所置武卫为名而廪给之若见管兵籍取不足则令招募及数明降朝旨更不拣选调发赴边亦不得辄差远出内有逃亡随即完补所有器甲必令精良每道选差班行使臣一两人或令长吏荐举比监押廵检资叙专管教阅若所部郡县有宼盗结集之处即量事势发卒赴应使之统领追捕其所捕州军都监监押廵检县尉诸督盗官吏令得察廉其能否勇怯以闻而升黜之若所部郡县强恶姧蠧之民得以检察追逮按情科罪移配远方若贼羣党稍衆钤辖都监亲督吏卒会合掩杀自余赏罚科条更自朝廷比议指挥如此则不惟壮郡县武备抑稍复方镇事体庶以式遏宼虐消除暴害

仁宗时侍读学士宋祁奏曰臣伏见近年诸处盗贼结连党与州县不能擒制虽有廵检县尉皆畏懦不肯公心以时捕捉臣愚以为县尉廵检既非其人而国家立法又不严切是使上下因循更相推避盗贼知其如此故多行赇赂却与兵士弓手隂相闻知打劫之时先为耳目只如臣在夀州日京东透过贼十四人入界其时五员廵检四员县尉合兵士八九百人终无一人用心向前捉贼贼入州界九日凡八处打劫臣曾具此奏闻乞行严断臣後来探知只是等第降却差遣若国家只如此行法如何使官吏用命盗贼畏威譬如鸣佩以救焚卜日而拯溺沈沦焦烂终无全理臣愚以为今後应有贼发去处如系羣党十人以上或虽不及十人但有器械甲胄不畏州县明行劫掠者本处廵检县尉并令兵士弓手明立部伍结阵鬬敌多设方略粘趂前後勿令走透或力有未胜仍逐村拘集耆壮分头设伏围掩如更敢公然畏避放纵贼徒不能擒制并乞所属州军摄送司理院枷禁勘奏取朝廷指挥并行停替於远地编管仍委长吏逐急别选在州有心力曹官职官县令主簿监当使臣交割兵甲一面追捕盗贼所差权官赏罚进退一如正官取进止

范仲淹奏乞召募兵士捉杀张海等贼疏曰臣窃见邓州奏贼人张海等一行已及六千余人各骑鞍马有弓弩器械惊劫县镇恣取金帛强掠士女不惧朝廷凶虐如此百姓被害不堪其忧臣恐逐处穷民见其豪盛各生健羡聚成徒党胁取州县事势渐次张大不早殄灭必生他患汉唐之末皆因羣盗而天下大乱朝廷岂得安然伏乞圣慈来日便差中使计会殿前马步军司於七百料钱已下军分内募情愿捉杀强贼人员兵士三百五人须是勇壮吃得辛苦或曾经使唤之人限一两日内引见面赐盘纒钱并冬寒绵衣及大与逐月添支选差有心膂使臣部押与谢云行同去分布掩杀不以远近粘趂直候捉杀净尽即等第优与酬奬

知谏院包拯上疏曰臣窃见广南东路钤辖司奏据连州申勘到行者孙之道称蛮贼三千余人商量入连州打劫勘会彼中兵甲数少已差奉职周僧辨带兵甲一百人前去防托者缘广南英韶连贺四州并与湖南郴衡道永等州相接自蛮贼骚动以来彼处稍有备拟卤略无得贼计必谓岭南无备有侵轶之意兼闻八月九日蛮贼五百余人打劫劫连州桂阳县两村人户财物牛马不少今来贼势转盛所差兵级数少必难枝梧况广南州郡并无城壁及攻守之具加之兵力绵薄无堪用者若不速议措置使此贼得便乘虚深入曷以御之欲望圣慈特降指挥下本路转运钤辖司令於逐州界首可控扼之处相度添置寨栅屯兵防托以警备之不然恐为患转大贻朝廷之深虑也

拯请速除京东盗贼疏曰臣窃见江淮两浙京东河北累年以来旱涝相继物价涌贵民食艰阻两浙一路灾疫尤甚虽朝廷寛免租赋优加赈恤而迄今未得苏息近闻京东济郓河北德博淮南宿亳等州盗贼充斥所在窃发州县不时擒捕颇甚凶猛盖长吏与廵检县尉罕得其人上下蒙蔽不以实闻必恐稔成大患为朝廷深忧不可不速行处置也顷岁浙东鄂邻淮南王伦京西张海等皆起自仓卒结为巨盗劫害居民郡邑悉不能制御幸而殱灭无谓邾小蜂虿有毒且四方藩郡兵伍絶少多者不逾数百辈皆厮役羸卒又骄惰难用寛之则逾慢急之则生祻身不更训练目不识行阵驱之御宼必先事而败虽乌合啸聚莫能久长而生灵涂炭矣则国家将何道而猝安之况今国用窘急民心危惧凡盗贼若不即时诛灭万一无赖之辈相应而起胡可止焉伏望陛下督责有司精择逐路按察之官及诸州长吏有不任职者即令黜罢其廵检县尉等并委安抚转运提点刑狱司专切举察如庸懦不才者速具体量冲替应有盗贼不以多少远近并须捕捉浄尽免成後害或少涉弛慢并乞重行朝典

知杭州司马光论两浙不宜添置弓手状曰臣窃观两浙一路与他路不同臣谨条列添置弓手不便事件如左伏惟圣恩省察少加详择焉当今西戎梗边三方皆耸人心易动当务安之一旦异常诏书大加调发擐甲执兵学习战陈置指挥使节级等名目颇似军法以为欲效河北陕西沿边乡兵谓国家以权计点之假名捕盗渐欲收为卒伍戍守边防吴人轻怯易惑难晓道听涂说衆情鼎沸至欲毁体捐生窜匿山泽臣虽明加告谕严行止约愚民无知不可户说诚恐差点之後揺动生忧其不可一也吴越素不习兵以故常少盗贼不过聚结朋党私贩茶盐时遇官司往往鬬敌在於两浙最为剧贼然皆权时利合事讫则散不能久相屯结又无銛利兵器止偷商税不敢剽掠平人近年以来虽亦颇有强盗然比诸内地要自稀踈今避差点者若窜匿无归必致为宼加以弓矢刀戟之类许其私置自今以後贼盗必多及私贩茶盐之徒皆有利兵抵拒吏士益难擒讨积微至着渐不可长其不可二也奸吏贪饕惟利是务不畏法令不顾公议幸得因缘惟喜多事今计杭州管界当差若干人他州比率大凡有几县胥里长於兹相庆民既忧愁而又胁之烦苦不安而又扰之所规自润岂顾其外虽朝廷重为惩禁特倍常科长吏劳心不能悉察厚利所诱死亦冒之加以版籍差误户口异同毫厘不当互相告讦追呼无时狱讼不歇则民未暇为公上给役而先困於贪吏之诛求矣此之骚扰势不能免其不可三也民皆生长畎亩天性戅愚所知不过播种之法所识不过耒耜之器加之吴人驽弱天下所知一旦使弃其所工学所不能徒烦教调终无所成就其有成不堪施用则是虚有烦费而与不添置无异其不可四也吴子夀梦以前世服於楚自申公巫臣得罪于楚逃奔于晋为晋聘吴教之乘车教之战陈其後楚人戎车岁驾早朝晏罢奔命不息以至吴亡自是以来号称轻狡远则刘濞近至钱鏐其间承风倔强无数岂唯其人之跋扈亦由习俗之乐乱也幸赖祖宗之驯致陛下之敦化至德之醲沦於骨髓暴乱之风移变无迹此皆上天降佑前世所不能庶几者也今忽无故黩玩威棱狎侮危事示以逆德弄之凶器生奸回之心启祻患之兆臣恐其久非国家之至便所以万全而无害其不可五也方今两浙虽水旱稍愆未至流殍闾阎无事盗贼不添纵使有之旧来吏士随发擒讨甚有余力不假更求正恐平居兴役有害无益而已臣职忝密近官备藩方不敢默然理须上列伏望陛下特令两浙一路更不添置或以事须过防旧人太少则乞只依近降勅命量加添补更不立指挥使等名目阅习诸事一如旧规贵得衆情大安别无生事

历代名臣奏议卷三百十七








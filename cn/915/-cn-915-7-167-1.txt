◇祀孝武昭后二庙议

夫尝之礼，事存继嗣，故旁尊虽近，弟侄弗祀。君道虽高，臣无祭典。案晋景帝之於武帝，属居伯父，武帝至祭之日，犹进觞爵。今上既纂祠文皇，於孝武室谓宜进拜而已，觞爵使有司行事。案《礼》：「过墓则轼，过祀则下。」凡在神祗，尚或致恭；况昭太后母临四海，至尊亲曾北面，兄母有敬，谓宜进拜，祝文宜称皇帝讳。寻皇后庙见之礼，本虔为义，今於孝武，论其嫂叔，则无通问之典，语其尊卑，亦无相见之义。又皇后登御之初，昭后犹正位在宫，敬谒之道，久已前备。愚谓孝武昭太后二室，并不复荐告。（《宋书·礼志》四，泰始二年六月，太常丞虞愿议。）


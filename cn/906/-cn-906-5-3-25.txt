同前三首


陶潜

荒草何茫茫，白杨亦萧萧。严霜九月中，送我出远郊。四面无人居，高坟正嶕峣。鸟为动哀鸣一作马为仰天鸣　，林风自萧条。幽室一已闭，千年不复朝。千年不复朝，贤达无奈何。向来相送人，各以一作已　归其家。亲戚或馀悲，他人亦已歌。死去何所道，托体同山阿。

有生必有死，早终非命促。昨暮同为人，今旦在鬼录。魂气散何之，枯形寄空木。娇儿索父啼，良友拊我哭。得失不复知，是非安能觉。千秋万岁后，谁知荣与辱。但恨在世时，饮酒恒不足。

在昔无酒饮，今但一作但恨　湛空觞。春醪生浮蚁，何时更能尝？肴案盈一作列　我前，亲戚一作旧　哭我傍。欲语口无音，欲视眼无光。昔在高堂寝，今宿荒草乡。荒草无人眠，极视正茫茫。一朝出门去，归家一作来　良未央。






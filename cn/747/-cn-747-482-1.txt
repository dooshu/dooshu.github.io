○象魏赋（以“双阙似浮”为韵）

王者施令，善人为邦。法制惟明，伊典章而有六；象魏攸设，信高阙之以双。故其政坦荡，其教敦庞，亦既悬之，四方取则，及乎瞻也，群心自降。观夫立如建标，旁异悬钅献，俯明庭之若砥，夹驰道其如。将欲朝百蛮之酋帅，集九命之簪笏，岂徒竞昆阆之瑶台，象河宫之贝阙。高齐嵩华，势比恒碣，聚北斗之瑞，桂西山之落月。令者政之端，春者岁之始，非遒人之徇路，陋秦伯之悬市。取象则金榜为奢，指字则银钩可似，建中於下，无或不美，六官有成，万姓允理。惟精惟一，道深黄帝之书；不削不刊，义合素王之史。客有邹鲁之徒，为之颂曰：岩岩双阙，上干青，明於著令，焕乎成文，万人承式，九有来君，彼驷牧与露寝，曾何足以称云。夫象者制法之流，魏者大名之尤，合二美以成德，悬千古而为俦。四门穆焉，少正之诛何有；大道行矣，仲尼之叹焉求？岂唯兴礼让息浇浮而已哉。


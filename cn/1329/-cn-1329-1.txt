复苏


童时从蒙师冯竹昆先生读书，与同学潘若祖（此其名也，童子无字，后相失，亦不及知其字矣）甚相得，时过其家。其祖母年七十余矣，言其当五十余岁时，感疾卒，茫茫然不知所之，猝遇其亡姑。姑讶曰：“若何得到此？其速归，毋自误。”以失路对。则曰：“此无妨，吾当导若归也。”携之行，甚疾，初觉阴惨之气逼人。既抵一处，烈日当空，曝脑痛欲裂，光障目，睫不得开。姑折一巨荷叶以代盖，遂无所苦。抵家门，闻子妇辈哭甚哀，仓皇入视，迷惘无所睹。良久，豁然苏，则已陈尸三日矣。

趼人氏曰：世固多巫觋之辈，借地狱轮回之说以猎食者矣。此姥所言，乃绝不及此，知其必非谎言以惑人者。然则鬼神之事，不尽诬乎？若祖之父某公（忘其名字）谓余曰：“自闻家母此言，使人追远之念，不敢少懈，凡遇祭先，俨然如在其上矣。”是说也，则可以立教。






102　隋文帝識見優於杜預　杜預言近實文帝言非誠


晉之伐吴，杜預曰：「孫皓或怖而生計，則明年之計，或無所及。」隋之伐陳，文帝投柹於江曰〔一〕：「使彼懼而知改，吾又何求？」隋文之識，若優於預矣。以時考之，吴猶有死守之臣，謂丞相張悌也。杜預所以詭形而不敢露；陳不聞力戰之將，隋文所以衡行而無所忌。預之言近乎實，文帝之言非其誠也。

【元圻案】杜預傳：「時帝密有滅吴之計，預處分既定，乃啓請伐吴之期。帝報待明年，預再上表曰：『自秋以來，討賊之形頗露。若今中止，孫皓或怖而生計，或徙都武昌，更完脩江南諸城，遠其居人，城不可攻，野無所掠，積大船於夏口，則明年之計，或無所及。』」〇南史陳後主紀：「禎明二年，隋文帝謂僕射高熲曰：『我爲百姓父母，豈可限一衣帶水不拯之乎？』命大作戰船。人請密之，隋文帝曰：『吾將顯行天誅，何密之有！使投柹於江，若彼能改，吾又何求？』」〇三國志吴孫皓傳：「天璽三年，以軍師張悌爲丞相。」注：「襄陽記曰：『悌，字巨先，襄陽人。晉來伐吴，皓使悌督沈瑩、諸葛靚，帥衆三萬渡江迎之。至牛渚，沈瑩曰：「晉治水軍於蜀久矣，宜畜衆力，待來一戰。今渡江迎戰，若或摧喪，則大事去矣。」悌曰：「吴之將亡，賢愚所知，吾恐蜀兵來至此，衆心必駭懼，不可復整。今宜渡江決戰，若其喪敗，則同死社稷，無所復恨。若如子計，坐待敵到，君臣俱降，無復一人死難者，不亦辱乎！」遂渡江戰，吴軍大敗，悌爲晉軍所殺。』」〇隋書韓擒傳：「大舉伐陳，以擒爲先鋒。襲采石，守者皆醉，擒遂取之。次於新林，陳人大駭，其將樊巡、魯世真、田瑞等相繼降之。陳叔寶遣領軍蔡徵守朱雀航，聞擒將至，衆懼而潰。任蠻奴爲賀若弼所敗，棄軍降擒。入朱雀門，陳人欲戰，蠻奴撝之曰：『老夫尚降，諸君何事！』衆皆散走。遂平金陵，執陳主叔寶。」按：韓擒，即韓擒虎，唐史臣避唐諱，故去「虎」字。

〔一〕「柹」，原作「秭」，據元刊本、清嘉慶本改。按，翁注中「柹」字亦爲「秭」，同改。






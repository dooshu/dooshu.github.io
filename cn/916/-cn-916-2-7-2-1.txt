【饮马长城窟行】

〖《诗纪》云。《文选》作古辞。玉台作蔡邕。蔡集亦载此。〗

青青河边（《类聚》作畔。乐府同。六臣本《文选》作畔。注云。善作边字。）草。绵绵思远道。远道不可思。宿（《类聚》作夙。《诗纪》同。《文选》作夙。六臣本注云。五臣作宿。）昔梦见之。梦见在我（草堂诗笺作己在。）傍。忽觉在他乡。他乡各（杜诗补遗注作复。）异县。展转不可（玉台作相。本集、乐府同。六臣本《文选》注云。五臣作相。）见。枯桑知天风。海水知天寒。入门各自媚。谁肯相为（《类聚》作与。本集云。抄本作与。）言。客从远方来。遗（《御览》作赠。）我双鲤鱼。呼儿（《类聚》作儿。《诗纪》同。）烹鲤鱼。中有尺素书。长跪读素书。书中（李善本《文选》作上。本集同。）竟（事类赋作意。本集云。或作意。《白帖》作素书意。）何如。上有（《白帖》作言。）加餐食。（乐府作饭。）下有（《白帖》作言。）长相忆。（《类聚》作思。《白帖》、事类赋同。本集云。抄本作亿。○《文选》二十七作古辞。玉台新咏一。《类聚》四十一作乐府古诗。《乐府诗集》三十八作古辞。蔡中郎集外集。《诗纪》三。又《白帖》十作古诗。引鱼、书、如、思四韵。黄氏集千家注杜工部诗史补遗八引一句。草堂诗笺十四梦李诗注作乐府诗。引乡、忆二韵。《御览》九百三十六作古歌辞。引鱼、书二韵。事类赋鱼注作古诗。引鱼、书、如、思四韵。）


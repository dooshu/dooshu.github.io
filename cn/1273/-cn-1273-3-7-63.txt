舟过麻六甲即满剌加国三首


南风吹雨片帆斜，万叠山青满剌加。欲问前朝封贡事，更无人说故王家。

碧眼胡儿拜武皇，贡书犹托岛中王。直陈藩国流离状，曾有吾家侍御章。明武宗时，满剌加已为西人所占，犹托故王名入贡，族祖御史公道隆，力陈其伪。

荒山中尚有遗民，一死居然与古邻。赢得盖棺遮短髪，四方平定铁崖巾。闽人流寓在明代，今相传殓尚以明衣冠。






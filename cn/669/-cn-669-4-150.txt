150　夏屋渠渠諸解


「夏屋渠渠」，箋云：「設禮食大具，其意勤勤。」正義：王肅云「大屋」。崔駰七依説宫室之美，云「夏屋渠渠」。文選靈光殿賦注引七依作「蘧蘧」。李善注：「高也。」檀弓「見若覆夏屋者矣」，注：「夏屋，今之門廡，其形旁廣而卑。」正義：「殷人以來，始屋四阿；夏家之屋，唯兩下而已，無四阿，如漢之門廡。」【原注】鄭康成於詩、禮注異如此。

【元圻案】秦風權輿傳曰：「夏，大也。」箋云：「屋，具也。渠渠，猶勤勤也。言人君始於我，厚設禮食大具以食我，其意勤勤然。」正義曰：「夏，大，釋詁文。屋，具，釋言文。案崔駰七依説宫室之美云：『夏屋渠渠。』王肅云：『屋則立之於先君，食則受之於今君，故居大屋而食無餘。』義似可通。鄭不然者，始則大具，今終則無餘，猶下章始則四簋，今則不飽，皆説飲食之事，不得言屋宅也。」〇法言云：「震風凌雨，然後知夏屋之爲帡幪也。」後人以夏屋爲屋宇，蓋本於揚子雲。〇後漢書崔駰傳：「駰，字亭伯，涿郡安平人也。少游太學，與班固、傅毅齊名。著詩、賦、銘、頌、書、記、表、七依、婚禮結言、達旨、酒警合二十一篇。」〇文選十一王文考靈光殿賦序曰：「魯靈光殿者，蓋景帝程姬之子，恭王餘之所立也。初，恭王始都下國，好治宫室，遂因魯僖基兆而營焉。」〇後漢書文苑傳上：「王逸，字叔師，南郡宜城人也。子延壽，字文考，有雋才，遊魯，作靈光殿賦。」






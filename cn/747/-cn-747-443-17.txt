○独孤常州集序

《传》曰：“物生而後有象，象而後有滋，滋而後有数。”数成而文见矣。始自天地，终於草木，不能无文也，而况於人乎？且夫日月星辰，天之文也；邱陵川渎，地之文也；羽毛彪炳，鸟兽之文也；华叶彩错，草木之文也。天无文，四时不行矣。地无文，九州不别矣。鸟兽草木之无文，则混然而名，而人不能用之矣。人无文，则礼无以辨其数，乐无以成其章，有国者无以行其刑政，立言者无以存其劝诫。文之时用大矣哉。在人贤者得其大者，礼乐刑政劝诫是也。不肖者得其细者，或附会小说以立异端，或雕斩成言以裨对句，或志近物而玩童心，或顺庸声以谐俚耳。其甚者则矫诬盛德，污蔑风教，为蛊为蠹。为妖为孽。噫！文之弊有至是者，可无痛乎！天后朝，广汉陈子昂，独溯波，以趣清源，自兹作者稍稍而出。先大夫尝因讲文谓小子曰：“吾友兰陵萧茂挺、赵郡李遐叔、长乐贾幼几，洎所知河南独孤至之，皆宪章六艺，能探古人述作之旨。贾为元宗巡蜀分命之诏，历历如西汉时文，若使三贤继司王言，或载史笔，则典谟训诰誓命之书，可彷佛於将来矣。呜呼！三公皆不处此地，而运蹇多故，惟独孤至，常州刺史，享年亦促，岂天之未欲振斯文耶？小子所不能知也已矣。常州讳及，有遗文三百篇，安定梁肃编为上下帙，分二十卷，作为後序。常州爱士，而肃最为所重，讨论居多，故其为文之意，肃能言之。比葬博陵崔贻孙又为神道碑，悉载行事，而痛共不登论道之位。崔公刚而好直，其词不党，君子谓之知言。昔班孟坚美汉得人之盛，曰文章则司马迁、相如，又曰刘向、王裒以文章显，是则四君子者，有汉之文雄欤？然而迁无乡曲之誉，亏大雅明哲保身之美；相如薄於贞操，有涤器受金之累；向无威仪，遗文以缪，而身几不免；裒多为歌颂，当时议者以为淫靡不急，其他无闻焉。大较词人多陷轻躁，否则懦狭迂僻，於事放弛，其能蹈履中道，可为物主者寡矣。孰与常州发论措词，皆王霸大略，孝悌之至，达於神明，善与人交，久而敬之，当官正色，不畏强御，加之以仁惠爱物，吏民敬畏，而文又如是乎？其馀则二君既言之矣。今录崔氏之作，缀於篇末云尔。








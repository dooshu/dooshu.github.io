29　恒言不稱老證史


「恒言不稱老」，漢胡廣年已八十，繼母在堂，言不稱老。

【元圻案】後漢書胡廣傳：「廣，字伯始，南郡華容人也。靈帝立，與太傅陳蕃參録尚書事。年已八十，而心力克壯。繼母在堂，朝夕瞻省，傍無几杖，言不稱老。」注：「禮記曰：『夫爲人子者，恒言不稱老。』」〇曲禮正義曰：「老是尊稱，稱老是己自尊大，非孝子卑退之情。子若自稱老，則感動其親，故舜年五十而慕是也。」






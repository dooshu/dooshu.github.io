◇　封淳於长等诏（永始二年十二月）

前将作大匠万年，佞邪不忠，知昌陵卑下，不可为万岁居，奏请营作，建置郭邑；妄为巧诈，积土增高；多赋敛，烦繇役，兴卒暴之作；卒徒蒙辜，死者连属，百姓罢极，天下匮竭。常侍闳，前为大司农中丞，数奏昌陵不可成；侍中卫尉长，数白宜早止，徙家反故处。朕以长言下闳章，公卿议者皆合。长计首建至策，闳典主省大费，民以康宁。闳前赐爵关内侯，黄金百斤。其赐长爵关内侯，食邑千户，闳五百户。万年佞邪不忠，毒流众庶，海内怨望，至今不息。虽蒙赦令，不宜居京师，其徙万年敦煌郡。

（《汉书·成纪》，又见《陈汤传》，又见《佞幸·淳於长传》）




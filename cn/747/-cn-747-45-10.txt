○再请上太上皇尊号表

陛下以宗社再安，天下交泰，付臣以神器，授臣以宝符，加臣以宠章，锡臣以徽号。君亲之义，惠下之道已彰；臣子之心，奉上之礼未足。臣所以与王公卿士，百辟兆人，思垂裕后昆，乃悉数前美，仰陛下之行者，众星之拱北辰，悦陛下之泽者，百川之赴东海，繇是累上尊号，敢冒宸威。陛下以无为之心，不宰万物，抑而未允，至于再三。群情禺禺，罔知所措，一昨辛卯赐诰命曰：频览章表，恳至难违，尔宝命惟新，洪名允集，用加大圣之字，克副昊天之心。若成命无渝，万国同欢於翊戴，傥固辞不已，吾亦未膺乎典册。今不许捴谦，令断来表。进迫严旨，何以克堪？退荷殊私，无任陨越。小子伏受命矣！伏惟陛下允臣所请，则自下上上，日月之光昭，从上下下，雨露之恩广。臣已询诸龟筮，备其礼物，请以来月乙巳奉上册礼，圣恩招纳，即日付外施行。不胜恳愿之至。


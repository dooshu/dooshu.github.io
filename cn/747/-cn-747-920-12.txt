○临济慧照禅师塔记

师讳义元，曹州南华人也。俗姓邢氏，幼而颖异，长以孝闻。及落受具，居於讲肆，精究毗尼，博赜经论。俄而叹曰：“此济世之医方也，非教外别传之旨。”即更衣游方，首参黄檗，次谒大愚。其机缘语句，载於行录。既受黄檗印可，寻抵河北镇州城东南隅临滹沱河侧小院住持。其临济因地得名。时普化先在彼，佯狂混众，圣凡莫测。师至，即佐之师正旺化。普化全身脱去，乃符仰山小释迦之悬记也。丁兵革，师即弃去。太尉默君和於城中舍宅为寺，亦以临济为额，迎师居焉。後拂衣南迈至河府，府主王常侍延以师礼。住未几，即来大名府与化寺，居於东堂。师无疾，忽一日摄衣据坐，与三圣问答毕，寂然而逝，时唐咸通八年丁亥孟陬月十日也。门人以师全身建塔於大名府西北隅，敕谥“慧照禅师”。塔号“澄灵”。合掌稽首，记师大略。住镇州保寿嗣法小师延昭谨书。

知宗

知宗，咸通中沙门。


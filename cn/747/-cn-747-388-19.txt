○送孟评事赴上都序

孟子以乡举秀才，射策甲科，二十年矣。同时中杨叶者，今或蔚为六官亚卿，或彤虎符，秩二千石。而孟子犹羸马青袍，客江潭间。遇与不遇，何其寥也！然君子不患贫，患业不修；不患位下，患道不行。孟子言忠信，行笃敬，好学工文，令名蔼然。今兹入关，有司之喜也，诸公展相遇之礼，其肯不以推之挽之为已任？见三月四月之交，沣灞之间，王睢飞鸣，草木畅茂。是吾子弹冠之时也，二三子不可以不赋。


道士火遁：

山阴王循学，万历乙未进士。是春读书京师西山，夜对烛，俄闪灿有声，见人自烛出，可三四寸，盘走几上，寻登坐，则修一二尺，如道家装。侍儿惊匿。亡何又盘走地上，俨然人也。语王曰「毋我避也，且乞茗。」因共语，鸡鸣而别，渐缩如初，入于烛。明日访京邸中贵，云是日大内斋期，或道人火遁也。王终南海令。其甥朱若一说，侍儿尚存。




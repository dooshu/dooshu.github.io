○修築邊墻疏 【 修築邊墻】

議照形勢者。設險之所必因。而時勢者。兵家之所必不能違也。兵不審旹。險不度地。未免於泛然而舉。倏然而罷非所以揆事體而弭寇讐之道也。山西起保德州黃河岸、逶邐而東、歷偏關抵老營堡盡境、實二百五十四里。大同起西路丫角山、逶邐而北、東歷中北二路、抵東路之東陽河鎮口臺、實六百四十七里宣府起西路西陽河、逶邐而東、北歷北二路抵東路之永寧四海冶、實一千二十五里。共一千九百二十四里。皆逼臨胡虜。險在外者也。所謂極邊也。山西老營堡。轉南而東歷寧武鴈門北樓至平刑關。盡境約八百里。又轉南而東為保定之界。歷龍泉倒馬紫荊之吳王口插箭嶺浮圖峪至沿河口。約一千七十餘里。又東北為順天之界。歷高崖白羊至居庸關。約一百八十餘里。共二千五十餘里。皆峻山層岡。險在內者也。所謂次邊也。我國家雖不守東勝。棄大寧。然重險天設。固猶在我也。外邊西連延綏東距薊州。勢相犄角。至于為京師屏蔽。則宣大為特重。非它鎮可比即宣大山西外邊之地。有夷險迂直。合而言之則。大同最稱難守。次宣府。次山西之偏老。分而言之。則大同之?難守者北路也。次中路。次西路。東路。宣府之最難守者西路也。次中路。次北路。次東路。而山西偏關以西百五十里。恃河為險。無待防秋。偏關以東之百有四里。則略與大同之西路同焉。內邊可通大舉。惟紫荊寧鴈。次居庸倒馬龍泉平刑諸關隘。要之內外二邊。皆所以扞蔽燕晉。保障黔黎。然外之不禦。內安可度。故論者有唇齒之喻。又有門戶堂奧之喻。賊。窺堂奧。必始門戶。唇不危則齒不寒。理所易曉也。邇年以來。大虜屢寇山西。必自大同入。侵犯紫荊。必自宣府入。事所可徵也。盖形勢之大略有如此者。古稱夷狄之眾。不能當中國數大郡。若智與謀。及戈盾火器之屬。長短相較。又萬萬不侔。然所以能為中國患者。氈裘之族。鷙忿而雄捷。出於風氣。異我漢人。又彼以騎射為本業。抄掠為生理。專於技而無待於教。戰鬪之事。人人能也。而我事隸於羣牧。業分於四民。百一為兵。勞於訓習。習且弗專。故亦多弗精也。彼聚寡為眾。乘時而攻人。我散眾為寡。畫地而自守。漢之所以勝虜者能先出兵以攻之也雖衞霍全盛時虜入邊郡亦不免于殺掠可見攻守之勢異矣攻無定勢。所資驅疾騎而運之。飄忽如風雷。守有定形。遇賊必賫糧負甲而隨之。瞻顧而狼狽。彼去文字。簡號令。進無所驅。退無所懾。而我則議論多端。號令多門。進退繇人。上下牽制。故彼日拙巧我日巧拙又國初之時。我　太祖　成祖抗稜遠斥。夷狄勢衰。竄伏莽榛。僅存喘息。正統以後。則生齒漸繁種類日盛。近且併海賊。吞屬番。掠我居民為彼捍隸。諸酋所部。約可二三十萬眾。視之國初。何啻倍蓰。沿邊戍卒。較以舊額。未嘗加多。彼醜先年秋高人寇。控弦不滿數千。掠境不能百里。我兵臨時調遣。緩急仍收勝算。頃者每一大舉。動稱十餘萬人。蹂躪關南。侵駭京郡。循常師旅。莫敢遮邀。盖時勢之大略有如此者。夫度形勢之便。則詳於外防正以扞內量為內備所以資外。揆時勢之難。則今所經略當異于昔而後所經略當始于今。併力以守要。益兵以防秋。要皆事勢之不得不然者也。保定邊事。繇今之常。無大可更。但宜罷徵兵於內省。分鎮兵於外藩。便巳得之。不敢槩論。山西防秋。先年止守外邊偏老一帶。歲發班軍六千人。專一備禦大同。而內邊寧鴈一帶。仍有官兵防守隘口。以為大同聲援。及與宣大各路守兵。舊皆屯駐城堡。但遇警報。相機防勦。原無分地擺守。比因虜越大同入山西。當時地方諸臣誤以大同為難與共事也。乃獨築寧鴈以東至平刑邊墻八百里於腹裏。掣回大同備禦之兵以守諸關便是弃外邊之漸河套東勝之失皆繇此巳非建置邊防守要之意。繼因守兵不敷。添設太原等處。參遊兵馬七營。召募新軍。及僉調新舊民壯屯夫弓兵。率巳六萬餘人。公私轉輸。內地騷動。所謂財匱於兵眾。力分於備多者。正謂此耳。不守門庭而守堂奧非策也夫山西不藉備於大同大同不需力於山西計兩失之。宣府亦目虜犯西路。盡調本鎮兵馬。專備西中。而北路雖不用擺邊。然而兵馬已空虛。不無可慮。連年三鎮防秋。徵調遼陜兵馬。遂不下五六枝。費用粮賞。及本鎮守兵芻餉以百四十萬計。費寔不貲。難於持久。併守之議。茲其所以為善經也。外邊控虜。四旹皆防。城堡之兵。各有分志。柊春徂夏。不必參錯。徵發自無不敷。秋高馬肥。虜可狂逞。若復拘泥??山王?事。散處城堡。臨時動調。近者數十里。遠者百餘里。倉卒遽難合營。首尾自不相應。欲以寡弱之兵。當眾強之虜。勢必不敵。萬一又如往年潰墻而入。越關而南。內地之人。素不習戰。即欲堅壁清野。或恐先被荼毒。及至京師震駭。　君父殷憂。方始皇皇調徵。迫迫請討。即不愛吝。何益事機。是知形變不同。審固當預。守邊之兵。茲其所以難遽罷也。易曰。王公設險。以守其國。設之云者。築垣乘障。必資於人力之謂也。虜凡寇邊地迂峻則易防地平漫則難禦。有墻。則易者愈易。而難者亦易。無墻則難者愈難。而易者亦難。今夫百人之堡。非千人不能攻者。堡有垣塹。則寡可敵眾。弱可制強、若遇虜於平曠之墟。則百人豚羊。千人狼?。鮮不為所吞噬。因山川而設垣塹自漢人已然以是知山川之險。險與虜共也。垣塹之險。險為我專也。我恃其所專。而奪其所共。修邊之役。茲其所以當再舉也。况查連年修築。如山西偏老一帶委極高厚。大同各路與宣府之西中二路、舊墻可因、亦已十之七八。再加工力。數月之內。可以告完。連亘千里。屹然長城。截然為華夷之嚴界矣。而防秋之兵。所以必帶甲而登墻。列營而待敵者。臣等聞之。險而不設。與無險同。墻而不守。與無墻同。是故定規畫。度工費。二者修邊之事也。慎防秋。併兵力。重責成。量徵調。實邊堡。明出寨。計供億。節財用。八者守邊之事也。修邊因垂成之功。守邊貴濟時之急。邊墻欲圖其永利。兵馬不解於秋期、國家雖費。非得巳也。而稽往慮來。就中揆策。如所條列于左者。雖皆常談。無甚高異、然自是而兵不甚勞。費可漸省。期以弭寇讐而固疆圉。要皆臣等之極思也。若必傾無量之費。忍百萬之師。分道遣將深踐寇庭。滅此驕狂。然後朝食。斯固安攘之壯圖。亦臣等忠于　陛下之職分。顧虜勢未衰。我力不足。謀須積久。事必待時。以故臣等但當圖其易而不敢務其難盡力於其所可為。而不敢妄覬於其所不可必。


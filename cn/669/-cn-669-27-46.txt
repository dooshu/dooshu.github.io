46　鄧艾取蜀行險以徼幸　羸師堪坐縛可歎蜀無人


鄧艾取蜀，行險以徼幸。閻伯才爵里無考。陰平橋詩云：「魚貫羸師堪坐縛，爾時可歎蜀無人。」

【何云】鄧艾之深入，固曰徼幸，然非羸師也。宋詩用字不穩，類此。

【方樸山云】李特已言之。老泉亦云：「非劉禪之庸，則百萬之師可以坐縛。」

【元圻案】魏鄧艾傳：「艾自陰平道行無人之地七百餘里，又糧運將困，頻於危殆。艾以氈自裹，推轉而下。將士皆攀木緣崖，魚貫而進。先登至江油〔一〕，蜀將馬邈降。」〇老泉語，見權書心術篇。〇陸放翁望劍閣感蜀亡事詩云：「自昔英雄有屈信，危機變化亦逡巡。陰平窮寇非難禦，如此江山坐付人。」亦閻伯才之意。

〔一〕「江油」，原作「江由」，按「江由」與「江油」雖異稱而實指一地，古籍多混用，甚有一書而前後文不同者。現按通稱改爲「江油」。






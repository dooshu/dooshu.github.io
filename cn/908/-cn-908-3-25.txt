送徐以文序

余少喜交逰以方侍养不得逺去以求友扵四方故独与乡里之君子逰若徐君以文其人也后不幸失怙恃而天下有变所在多梗又不得逺去以偿其志然十余年间四方之士来吴者则亦未尝不得见焉其豪健俊伟魁闳辨博饮酒谈笑以意气相得者固不为少至扵讲义理之微咏性情之正薫然和粹然温优柔浸渍相入以善而不自知者则未有及以文者焉乃知未行四方耳茍行四方若以文者亦岂易多得哉余用是益亲以文而以文亦不余厌也盖自少及兹之壮其间春华之晨秋月之夕空山流水之濵崇台古榭之上以文未尝不往而余未尝不从二人者乐其相得之深从容周旋忘其为防乱之时羁穷之日也盖以文不汲汲求世知居众中退然若无所能者故人皆失以文而余独得之岂非幸也哉今年夏以文将读书吴兴蜀山中来以别告余谓久合而有睽离人事之必然者也岂足为甚戚也哉以文今絶去纷嚣得益厉旧学以求其道顾余乃浮沉闾里间卒荒落而无所成是则不能无介然扵懐耳虽然以文固不可留余则岂不能去是哉待秋风之兴当扁舟而南寻书声扵云溪烟树间以文尚肯以所得告我哉


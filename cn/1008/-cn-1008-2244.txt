赵蕃　周十三丈约同马三丈入青原山赋诗五首以记行

渡江不待饷，胜士约三行。

梦境故常在，重来年漫更。

又成春雾扫，何日野田耕。

要向思公问，灯明香缕横。

赵蕃

赵蕃　周十三丈约同马三丈入青原山赋诗五首以记行

有见匪山色，所闻非市声。

思公藏有塔，钓士隐无名。

兀兀故林愿，悠悠流俗情。

经禅虽未暇，樵牧念余生。

赵蕃

赵蕃　周十三丈约同马三丈入青原山赋诗五首以记行

艇子君先唤，篮舆我复追。

闻钟疑寺直，见塔上林移。

早起犹思睡，冲寒故宽羸。

山游定何得，饭饱细吟诗。

赵蕃

赵蕃　周十三丈约同马三丈入青原山赋诗五首以记行

萧散得终日，驱驰难久居。

灭瘢苏病竹，抛食引潜鱼。

问话僧寻蜀，多茶椀似卢。

主人佛事外，游戏亦多余。

赵蕃

赵蕃　周十三丈约同马三丈入青原山赋诗五首以记行

游山忘襩被，唤渡已无航。

隔岸初更动，缘沙数里长。

大呼空亟疾，小立更微茫。

莫遣眠鸥觉，笑人朝夕忙。

赵蕃


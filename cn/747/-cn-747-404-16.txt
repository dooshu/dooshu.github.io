○对祭阙颁诰判

〈所司有礼事，不颁诰所由断，徒诉不伏。〉

祀以追孝，祭以驭神，厥仪孔昭，执事有恪。欲使粢盛丰备，祖考歆黍稷之馨；圭璧允植，川岳享沈浮之荐。所司不供其职，俾人用迷，钟鼓或阙於铿锵，笾豆恒乖於践楚。法既将紊，神其舍诸！且无翼翼之容，曷降穰穰之福？自底不类，啧有烦言，固乃旷我之官，告曰转尔於恤。断从徒罪，斯乃锐乎！翻事言焉，其何补也？


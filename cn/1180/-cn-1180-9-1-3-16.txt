北风

三章，章六句


首章讲：此贤者去乱之诗也。言国家将亡，必有妖孽见几而作。居身所珍，顾今何时可以仕，而不知避耶？





北风其凉，雨雪其雱。

雨，是下。彼北风其凉，而有凛烈之威；雨雪其雱，而有纷纭之盛，殊非太和之景矣。今国之将亡，而气象愁惨，不犹是哉？





惠而好我，携手同行。

此固可以去之时也。故我也欲与惠而好我之人携手同行，去而避之焉。





其虚其邪？既亟只且。

虚，是宽。邪，是徐。亟，是急。只且，语词。然是去也，尚可以宽徐乎哉？盖其祸乱之迫已甚，失今不去，则有欲去而不可得者，其去诚不可以不速者矣！

二章讲：





北风其喈，雨雪其霏。

北风其喈，而有急疾之声；雨雪其霏，而有分散之状，殊非太和之气候矣。今国家将亡，而气象愁惨，何异是哉？





惠而好我，携手同归。

此固可以去之时也。故我也欲与惠而好我之人携手同归，去而避之焉。





其虚其邪？既亟只且。

然是去也，尚可以宽徐乎哉？盖其祸乱之迫已甚，失今不去，则有欲去而不可得者，其去诚不可不速矣！

末章讲：





莫赤匪狐，莫黑匪乌。

今夫狐不祥之物也。人所见者，莫赤非狐矣。乌亦不祥之物也。人所见者，则莫黑非乌矣。然则国之将亡，而所见无非不祥之物，不犹之狐与乌者哉？





惠而好我，携手同车。

此固可以去之时也。故我也欲与惠而好我之人携手同车，去而避之焉。





其虚其邪？既亟只且。

然是去也，尚可以宽徐乎哉？盖其祸乱之迫已甚，失今不去，则有欲去而不可得者，其去诚不可以不速矣！吁！人之云亡，邦国殄瘁。卫之贤者相率避乱，则康叔之祀，自此而衰矣。






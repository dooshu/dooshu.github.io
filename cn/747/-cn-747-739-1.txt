○如石投水赋

石明臣节，水喻圣聪。顺投既因於纳谏，虚受必俟乎输忠。从以谠言，出清规而有中；类夫贞节，入碧浪以无穷。爰自人谋，式彰天奖。言必在乎能发，道奚疑於虚往。自怀从善，闻蹇蹇於股肱。何异临川，运磷磷於指掌，理既符於水石，事且契於云龙。伫启心而是赞，在虚已而能容。石投水而诚资手敏，臣佐君而讵得面从。当手敏则水不伤清，匪面从则君能立政。嘉献替而无爽，幸遭逢而有庆。致至坚於元奥，象以得贤；受可转於清流，因之启圣。所以垂衣广纳，侧席深居。言之者何常率尔，闻之者足以启予。攻玉之形随帝心之沃若；补天之质，应王泽之濡如。既而流谤靡行，沈几自得。当持重而无挠，冀临深而不惑。逆於耳而顺於心，黜其邪而褒其直。用砺金於睿鉴，涣汗潜通，举韫玉於恩波；津涯莫测，於是宣教化，罢畋游。开直道，务旁求。发挥谔谔之明节，会合洋洋之圣谋，石以贞坚，本无疑於虚掷；水惟柔顺，安有阻於暗投。夫然，则臣心磊落而上达，君德汪洋而下流。况乎舟楫之道大行，不侮不慢；药石之言尽入，何忧何患？当道泰而人悦，固河清而海晏。彼汉高之用留侯，未若吾皇之纳谏。


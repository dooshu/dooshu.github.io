贺灵雨表三


圣主对时，因切民天之恤；帝宫肇祀，用昭方社之祈。惟天心助顺而弗违，故雨泽应期而捷降。公私沾足，遐迩欢呼。

恭惟皇上圣德作新，灵忱默运。顾惟邦本，恒致重于农时；对越昊穹，屡昭受于帝贶。兹值积阳少沴，仅旬月而虽不为灾，但当南敏载耘，恐暵焚而遂将成魃。时过不雨，民失有秋。斋涤秉心，致神祇之陟格；惕孚涣汗，勉臣庶以靖恭。方严宸跸于璇阶，情殷露祷；旋布渰云于宝，歌协雨公。膏液垂苏，旱氛清涤。始见飞甘洒润，祁祁偏浃于尧衢；继看沃槁回焦，浥浥均沾于舜亩。匪直寰中之瑞，亦清塞外之尘。盖一德格天，敕时几以调化；斯百神受职，均福赐以佑民。可谓协位育之全功，参弥纶之妙用者也。

臣等叨联侍从，久荷洪施。均动植以濡恩，莫效涓流之助；霈乾坤而受泽，徒承沐浴之光。伏愿雨旸时若，灾害弭消。大田多稼，而百谷用登，不独慰十千之望岁；蒸民乃粒，而万邦作乂，将并亿兆以乐年。






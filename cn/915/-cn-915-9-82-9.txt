◇为豫章王庆太子出宫表

臣闻周固本枝，实资明两，汉启磐石，必系元良。所以阐弘祚鼎，光崇守器。伏惟皇太子，道契生知，照均天纵，不藉审谕之功，无待温文之辅，而冬书秋记，夙表睿资，春诵夏弦，幼彰神度，虽复直门守令，长寿察微，魏赞多容，汉称宽博，不足以连辉茂则，匹景令图。甲观惟新，桂宫告始，朱班徙次，翠盖移阴，华裔式瞻，人蹈舞。（《艺文类聚》十六。）


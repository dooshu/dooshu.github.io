温州聂从事云堂集序

云堂集者永嘉从事聂君茂元试吏栝苍日所赋诗也君雍熙三年举进士策名乙科由一命随牒兹郡属仍岁大稔比户小康赋舆先期狱讼滋少盘牙悉解郡合鲜簿领之勤爟火不惊幕府无书檄之事婉画勿用善政已成飘飘然其於游刃固有余地矣於是占胜选奇寻幽览古名山福地必命驾以游美景良辰乃登高而赋精骛八极智周万象触类有得少选成章信所谓造次颠沛必於是者也其或心将化驰意与境会闻箫韶者不知肉味逃虚空者蔑闻人声追鸿蒙而与游抟扶揺而上击其探赜也若求玄珠於赤水索金简於丹台其得隽也如纵涸鲋於西江骋归鸿於碣石故再岁之内所赋凡二百篇东瓯山水之清丽缙云謡俗之朴古佛刹玄祠之标槩讼庭官舍之形胜见於题咏之什矣一郡人物之选一时寮佐之盛林谷高蹈之士吴楚薄游之贤备於赠答之作矣名邦风物之美通人吏隐之适齐甿富夀之乐居上神明之化形于唱和之篇矣若乃国风之作骚人之辞风刺之所生忧思之所积犹防决川泄流荡而忘返弦急柱促掩抑而不平今观聂君之诗恬愉优柔无有怨谤吟咏情性宣导王泽其所谓越风骚而追二雅若西汉中和乐职之作者乎君素工於诗及载笔从军又得兹壤前後左右陟降俯仰皆青山白云茂林修竹嗜欲之物旦暮在前矧又旁睨石门谢公游历之所却瞻东阳隐侯赋咏之地精爽未冺风流尚存宜乎聂君之於诗弥所感发岂二子之风期脗合潜有佽助欤而此都之灵粹閟蓄将有散越欤不然何其得之多也去年予假守是邦今年通理虞曹外郎常公将命赋民盐於隣郡既饮至且逹聂君之命以集为贶而序是求雅意甚勤饰让非礼聊叙梗槩以塞其请若夫咏歌嗟叹之不足识者开卷而尽见也岂仆倦谈者所能一二乎


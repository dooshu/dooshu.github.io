◇肉刑议

古者敦庞，善否不别，吏端刑清政简，一无过失。百姓有罪，皆自取之。末世陵迟，风化坏乱，政挠其俗，法害其教。故曰上失其道，民散久矣。而欲绳之以古刑，投之以残弃，非所谓与时消息者也。纣斫朝涉之胫，天下谓为无道。夫九牧之地，千八百君，若各刖一人，是天下常有千八百纣也。求俗休和，弗可得也。且被刑之人，虑不念生，志在思死，类多趋恶，莫复归正。夙沙乱齐，九戾祸宋，赵高、英布，为世大患。不能止人遂为非也。适足绝人还为善耳。虽忠如鬻拳，信如卞和，智如孙膑，冤如巷伯，才如史迁，达如子政，一离刀锯，没世不齿。是太甲之思庸，穆公之霸秦，南睢之骨立，卫武之《初筵》，陈汤之都赖，魏尚之守边，无所复施也。汉开改恶之路，凡为此也。故明德之君，远度深惟，弃短就长，不苟革其政者也。（《后汉·孔融传》，又见《御览》六百四十九引《续汉书》，又袁宏《后汉纪》》三十，《晋书·刑法志》《艺文类聚》五十四，《通典》一百六十八。）


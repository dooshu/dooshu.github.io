其六 梦（有序）卿谋


小春月夜，梦与卿谋作一夕话。有客二人，有酒一壶，酒后耳热，卿谋赋如梦令二阕示予。予读竟，欣然和之，相视一笑。二客方苦吟，予已瞿然觉矣。初醒，尽能记忆，及东方既白，遂成恍惚。惜哉，数日后念此，反为伤神，因纪此相寄。嗟乎，岂非所云如梦者耶。
有美人兮，携手同行，其乐只且。
喜化为蝴蝶，中宵起舞，唤他啼鸟，野店提壶。
一唱高山，再歌流水，听者钟期鼓者俞。
长太息，曲高而和寡，其信然欤。

顾君与我何如。
彼天下纷纷安足拘。
叹故人千里，远遗端绮，主人仓卒，遽赠文无。
蕙带荷衣，倏来忽逝，乌有先生对子虚。
开户视，不见其处矣，搔首踟蹰。


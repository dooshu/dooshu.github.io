◇上穆天子传序

序古文《穆天子传》者，太康二年汲县民不准盗发古冢所得书也。皆竹简素丝编，以臣勖前所考定古尺度，其简长二尺四寸，以墨书，一简四十字，汲者战国时魏地也。案所得《纪年》，盖魏惠成王子今王之冢也。于《世本》，盖襄王也。案《史记·六国年表》，自今王二十一年至秦始皇三十四年燔书之岁八十六年，及至太康二年初得此书，凡五百七十九年，其书言周穆王游行之事，《春秋左氏传》曰：「穆王欲肆其心，周行于天下、将皆使有车辄马迹焉。」此书所载，则其事也。王好巡守，得盗骊耳之乘，造父为御，以观四荒，北绝流沙，西登昆仑，见西王母，与太史公记同。汲郡收书不谨，多毁落残缺，虽其言不典，皆是古书，颇可观览。谨以二尺黄纸写上，请事平以本简书及所新写，并付秘书缮写，藏之中经，副在三阁，谨序。（《穆天子传》道藏本）


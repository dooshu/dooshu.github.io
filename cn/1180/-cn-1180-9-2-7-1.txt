桑扈

四章，章四句


首章讲：此天子燕诸侯作也。若曰：臣子之福泽何常，惟视其和顺与谦恭，以为之聚耳。今观来朝君子，而知其获福不偶矣。





交交桑扈，有莺其羽。

交交，飞往来貌。莺，有文貌。彼交交桑扈，飞而往来，则其羽莺然有文章矣。





君子乐胥，受天之祜。

君子，指诸侯。胥，语词。祜，是福。况君子和顺，焕英华之美，其德何可乐也！则惟德动天，惟天眷德，而繁祉为之并臻矣，岂不受天之祜乎？

二章讲：





交交桑扈，有莺其领。

领，颈也。交交桑扈，飞而往来，则其领莺然有文章矣。





君子乐胥，万邦之屏。

藩蔽中外为屏。况君子易简，备天下之善，其德何可乐也！则德之所施者博，威之所制者广，而中外恃之以为安矣，不为万邦之屏乎？

三章讲：不特此也。





之屏之翰，百辟为宪。

翰，干也。百辟，即所统之诸侯。宪，是法。尔之在国也，捍外而卫内，既为之屏矣；居中而为干，又为之翰焉。则表仪所建有，以为百辟之宪，若是而其功大矣。





不戢不难，受福不那。

不，岂不。戢，是敛。难，是慎。那，多也。功大者易以骄也。尔且守之以谦，岂不戢乎收敛，而不失之肆也？岂不难乎戒慎，而不失之忽也？吾知天道所益者谦，而盛大之福，莫不毕集于其躬，则其受福，岂不那然而多也乎？

末章讲：又不特此已也。





兕觥其觩，旨酒思柔。

觥，酒爵也，以野牛角为之，故曰兕觥。尔之在燕也，兕觥以酬酒，觩然其曲矣；旨酒以成燕，思柔而和顺焉。君臣上下相与，敦明良之交若是，而其情以洽矣。





彼交匪敖，万福来求。

交，交际。敖，怠慢。情洽者易以肆也。尔且居之以敬，交际之间，见其温恭以自持也，而不其傲慢以自怠也。吾知天道所亲者敬，虽无事于求福，而盛大之祉矣，不于是而自至，则万福不来求乎？

吁！天子燕诸侯，而以是美之，其颂祷之者至矣。然必有是德，而后有是福，则颂祷之中，默寓乎劝勉之意。此周之御臣下所以为有道也。






白馬篇


白馬飾金羈，連翩西北馳。

借問誰家子？幽並遊俠兒。

少小去鄉邑，揚名沙漠垂。

宿昔秉良弓，楛矢何參差。

控弦破左的，右發摧月支。

仰手接飛猱，俯身散馬蹄。

狡捷過猴猿，勇剽若豹螭。

邊城多驚急，虜騎數遷移。

羽檄從北來，厲馬登高堤。

長驅蹈匈奴，左顧陵鮮卑。

棄身鋒刃端，性命安可懷。

父母且不顧，何言子與妻。

名在壯士籍，不得中顧私。

捐軀赴國難，視死忽如歸。






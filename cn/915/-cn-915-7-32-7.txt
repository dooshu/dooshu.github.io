◇论沙门踞食表（三首）

臣言，陛下体达佛理，将究其致，远心遐期，研精入微，但恨起予非昔，对扬未易。臣少信大法，积习善性，颇闻馀论，仿佛玄宗。往者侍坐，过蒙眷诱，意猥词讷，不能有所运通，此之为恨，毕世无已。臣近难慧义踞食，盖区区乐同之意，不敢求长於人，侧餐下风，已达天听。臣请此事自一国偏法，非经通永制，外国风俗不同，言论亦异，圣人不变其言，何独苦改其用。言宣意，以意达言忘，仪以存敬，敬立形废，是以圣人因事制诫，随俗变法，达道乃可无律，思夫其防弥繁，用舍有时，通塞惟理，胶柱守株，不以疏乎。今之沙门，匠乏善诱，道无长壹，各信所见，鲜能虚受，乃至竞异於一堂之闻，不和於时雍之世，臣窃耻之，况於异臣者乎。司徒弘达，悟有理中，不以臣言为非，今之令望，信道未笃，意无前定，以两顺为美，不断为大，俟此而制，河可清矣。慧严道生，本自不企，慧观似悔始位，伏度圣心，已当有在。今不望明诏孤发，但令圣旨粗达宰相，则不观而化，孰曰不允。皇风方当远畅，文轨将就大同，小异虽微，渐不可长，青青不伐，将寻斧柯。故宜自迩及远，令无思不服。江左中兴，高座来游，爱乐华夏，不言此制，释公信道最笃，不苦其节，思而不改，容有其旨，罗什卓荦不羁，不可测，落发而不偏踞，如复可寻，禅师初至，诣阙求通，欲以故床入踞，理不可开，故不许其进。後东安众集，果不偏食，此即先朝旧事，臣所亲见者也，谨启。（《弘明集》十二。）

臣言，陛下近游祗洹，臣固请碑赞，如忆仿佛有许，法驾既游，臣辄仰刊碑上曰「皇帝赞」，止此三字而已，专辄之罪，思臣所甘。至於记福冥中，未知攸济。若赐臣笔数字，臣死且不朽，以之弘奖风尚，有益而损，万机脱有未暇，圣旨自可笑授之左史，侍卫之臣，宁无自效之心，裨谌世叔，何远之有？可不劳圣虑，亦冕旒之意也。臣事久谢，生途已尽，区区在心，唯来世而已。臣受恩深重，禄赐有馀，自度终无报於圣世已矣。盖首并结草之诚，愿陛下哀而弗责，臣言。（同上。）

臣言，奉被明诏，悚惧屏营，管穴偏见，不足陈闻，直以事已上达，不宁寝默。今敕又令更求其中，是用猖狂，复申本怀。臣谓理之所在，幸可不以文害意，五帝不相袭礼，三王不沿其乐，革命随时，其义并大。庄周以古今譬舟车，孟轲以专信书不如无书，是故证羊非直，闻斯两用。大道之行，天下为家，臣之区区，一堂之同，而况异俗偏制，本非中庸之教。生义观得蒙弘接，圣旨脱有下问，望其依理上酬，不敢以多自助，取长於人，慧观答臣，都无理据。唯褒臣以过言，贬臣以千非。推此疑其必悔，未便有反善怙辞。臣弘亦谓为然，慧义弘阵已崩，走伏路绝，恃此为救，难乎自免。况复司契在上，遁辞知穷。臣近难慧观，辄复上呈如左，臣以愚鄙，将智而耄，岂惟言之不中，深惧不觉其忄昏，侍卫之臣，实时之望。既不能矜臣此意，又不能诲臣不逮，此皆臣自招之自咎而已，伏愿陛下录其一往之至，不以知拙为罪，复敦冒昧干秽，窃恃古典不加刑之耳。（同上。）


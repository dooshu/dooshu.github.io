○为荥阳公端午谢赐物状

右中使某至，奉宣恩旨，赐臣端午紫衣一副、百索一轴、银器二事、大将衣三副，并赐臣手诏一通者。伏以五神定位，祝融司长养之功；六律钧和，蕤宾有酬酢之义。故节推《戴礼》，日著《汉仪》，彼艾人远具于《岁时》，角黍近标于《风土》，乃《耆旧》传闻之末，亦君亲庆赐之原。伏惟皇帝陛下克协乐章，允符时训，恩沾近戚，惠浃元寮。臣守介蛮圻，程遥凤阙，敢希瘴峤，特降乾文，轻缟染衣，真金备器，海绡掩丽，渠碗藏珍。拜受若惊，跪捧如失。常衣国侨之，被服多惭；久携颜氏之瓢，捧持未惯。当昼而不假文扇，向日而惟宜饮冰。况又将以彩丝，萦诸画轴，用禳故气，兼续修龄。爰自微臣，颇流诸校。鞠躬被宠，全逾锡带之荣；睹物传辉，实动请缨之思。唯当仰成帝力，粗举藩条，誓相率於明时，庶同登于寿域。臣与大将等无任望阙感恩舞屏营之至。


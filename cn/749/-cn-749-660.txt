汪晫


晫字处微，绩溪人。生于绍兴三十二年（1162）。开禧中，尝一至阙下，不就举试而归。栖隐山中，结庐曰环谷。嘉熙元年（1237）卒，年七十六。著有环谷存稿。里人私谥曰康范先生。

贺新郎

次韵初夏小集

田舍炉头语。便如何学得、三变美成家数。村酒三杯狂兴发，拔剑偶然起舞。只么也、迎寒送暑。待草万言书上阙，似忧端、倚柱东邻女。卿相事，未易许。

渔歌且和芙蓉渚。又何须、淫辞媟语，诃风诋雨。劝人生、且随缘分，分外一毫莫取。那富贵、由天付与。身蹈危机犹不觉，如布衣、自在都无阻。空博得，雪千缕。

蝶恋花

秋夜简赵尉借韵

午夜凉生风不住。河汉无声，时见疏星度。佳客伴君知未去。对床只欠潇潇雨。

素月四更山外吐。金鸭慵添，消尽沈烟缕。料想玉楼人念处。归舟日望荷花浦。

念奴娇

清明

谁家野菜饭炊香，正是江南寒食。试问春光今几许，犹有三分之一。枝上花稀，柳间莺老，是处春狼藉。新来燕子，尚传晋苑消息。

应记往日西湖，万家罗绮，见满城争出。急管繁弦嘈杂处，宝马香车如织。猛省狂游，恍如昨梦，何日重寻觅。杜鹃声里，桂轮挂上空碧。

水调歌头

次韵荷净亭小集

落日水亭静，藕叶胜花香。时贤飞盖，松间喝道挟胡床。暑气林深不受，山色晚来逾好，顿觉酒尊凉。妙语发天籁，幽眇亦张皇。

射者中，弈者胜，兴悠长。佳人雪藕，更调冰水赛寒浆。惊饵游鱼深逝，带箭山禽高举，此话要商量。溪上采菱女，三五傍垂杨。

如梦令

次韵吴郎子信残春

几点弄晴微雨。翳日薄云来去。断送一番春，满径杨花飞絮。无语。无语。还是旧时院宇。

贺新郎

开禧丁卯端午中都借石林韵

贴子传新语。问自来、翰林学士，几多人数。或道江心空铸镜，或道艾人如舞。或更道、冰盘消暑。或道芸香能去蠹，有宫中、鬥草盈盈女。都不管，道何许。

离骚古意盈洲渚。也莫道、龙舟吊屈，浪花吹雨。只有辟兵符子好，少有词人拈取。谁肯向、贴中道与。绝口用兵两个字，是老臣、忠爱知难阻。写此句，绛纱缕。

又

环谷秋夜独酌

夜对灯花语。且随宜、果盘草草，两三杯数。翠玉环中园五亩，自唱山歌自舞。况今夜、尊前无暑。何用食前须方丈，更后车、何用婵娟女。这闲福，自心许。

蓼花芦叶纷江渚。有沙边、寒蛩吟透，梧桐秋雨。羡甚满堂金玉富，未可学人渔取。怕天也、未曾相与。豹遁蛟藏泉可濯，有鬼神、呵护盘之阻。鲜可食，脍银缕。

鹧鸪词

春愁

伤时怀抱不胜愁。

野水粼粼绿遍洲。

满地落花春病酒，

一帘明月夜登楼。

明眸皓齿人难得，

寒食清明事又休。

只是鹧鸪三两曲，

等闲白了几人头。

念奴娇

汪平叔、王季雄、戴適之环谷夜酌，即

席借东坡先生大江东去词韵就饯平叔赴任南

陵尉。

相逢草草，共吟诗、同醉杯中之物。评论三王讥五霸，谈辩喧哗邻壁。敲缺唾壶，击残如意，妙语飞华雪。无能为也，如何对此三杰。

看取东野诗成，南昌书就，奈征车催发。后夜山深何处宿，红豆寒灯明灭。一老堪怜，两生未起，应念星星髮。风传佳话，花村无犬惊月。

西江月

次韵李明府见寿

千缕柳丝犹嫩，一星榆火初明。载将新意寿幽人。红袖持杯劝尽。

老鹤自偏野性，沙鸥难比轻身。殷勤多谢祝长春。一笑东风夜静。

沁园春

次韵李明府劝农

民吾同胞，剖破藩篱，元是大家。故见之诰诏，视如子弟，谆勤恳切，悃愊无华。孝悌力田，职当劝相，起早非干为看花。亲酌酒，老农唯诺，句句仁芽。

晓来犹觉寒些。看雨湿风吹旗□斜。笑吾生八十，尽谙农事，公筵既彻，更共烹茶。高唱豳风，敬酬令尹，王道桑麻乐有涯。春务急，见溪头杨柳，已可藏鸦。

如梦令

属纩遗语

一只船儿没赛，七十六年装载。把柁更须牢，风饱蒲帆轻快。无碍，无碍。匹似子猷访戴。

江城子

咏木犀

可是东风、当日欠商量。百紫千红春富贵，无半点，似渠香。








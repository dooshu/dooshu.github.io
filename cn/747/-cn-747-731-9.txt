○中和节百辟献农书赋（以嘉节初吉修是农政为韵）

圣上睹万国之无事，伟三农之可嘉。因月令之初，爰询播植；俾年丰之庆，无隔幽遐。於是文武毕成，威仪斯列。爰修耒耜之务，用广异同之说。将期国实京坻，人怀礼节。捧书而进，知地利之可分；足食是图，见天心之载悦。既而启文字，俨簪裾。焕夔龙之献纳，掩河洛之图书。得富国以如此，契生人於厥初。稽重谷之言，徒称董仲；验深耕之法，何愧朱虚。所以候惊蛰之辰，应夹锺之律。昭八政之所用，蓄九年之罔失。是是{艹衮}，将致乎千斯仓；爰始爰谋，必因乎四之日。故当载阳之候，以进为邦之术；俾农识不耕之凶，岁获终亩之吉。且中也者，表天地之交泰；和也者，象德化之优柔。致中和之令节，展稼穑之允修。将明肥硗异等，丰歉殊收。人靡在阿之叹，野传击壤之讴。已矣哉！富庶之规既如此，弼谐之道必於是。佐元化之风行，动黎元而草靡。故得祥生地表，庆发天宗。百谷允修，臣罔惭於後稷；兆人乃粒，帝有迈於神农。伊斯事之明盛，掩前代之辉映。因献寿之嘉辰，遂启心於善政。何必考李悝之地力，览崔实之月令。懿此群公之书，永作九州之庆。


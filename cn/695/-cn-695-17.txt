胡濙

景泰中，王文威权赫奕，忤者必死。吏科给事中林聪独上章劾之，文衔之，日求其罪，不得也。会聪乡人有事吏部，应笞，聪为嘱文选郎中，郎中出其手书，反欲置之死。会官廷议，比拟大臣专擅选官，廷臣畏文，无敢违者。公谓文曰：「给事七品官而拟以大臣，嘱微事而拟以选法，二者于律合乎？且人臣以宿憾而欲杀谏官，无乃不可乎？」遂拂衣而出，曰：「此疏吾不预，公等自为之。」于是议遂罢。曰：「再议之。」公归遂病卧，不朝数日。景帝问：「胡尚书何不朝？」以疾对，使太监兴安问。安造问：「何疾？」曰：「老臣无疾，前日议事惊悸，至今不宁耳。」安问：「何为？」曰：「谏官有小罪而欲杀之，（「谏官有小罪而欲杀之」，原缺「官」字，据明纪录汇编本补。）此所以悸也。」安以告于上。既而法司复以比拟上，（「既而法司复以比拟上」，「拟」原作「议」，据明纪录汇编本改。）诏：「以比拟杀人可乎？」聪得不死。

按：王文威权赫奕，亦王振之流也。谏官林聪一忤其意，而遂欲文致其死，非胡濙挺然执争不与其议，聪岂能免乎？王振惟擅杀一刘球，而莫之抗拒，遂恣肆无忌而至于酿国大乱。而易称「童牛之牿」，「履霜坚冰」，至当妨其渐，可不畏哉！


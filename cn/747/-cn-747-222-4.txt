○试洛州进士策问四道

问：有征无战，道存制御之机；恶杀好生，化含亭育之理。顷塞垣夕版，战士晨炊，犹复城邑河源，北门未启；樵苏海畔，东郊不开。方议驱长毂而登陇，建高旗而指塞，天声一振，相吊俱焚。夫春雪偎阳，寒蓬易卷，今欲先驱诱谕，暂顿兵刑，书箭而下蕃臣，吹笳而还虏骑，眷言筹画，兹理何从？

问：夫子述《孝经》，裁道德，辅天相地，树之王化，穆乎人伦，既钩命而合谟，亦契神而尽性。历听藏书，同为代宝，永言五孝，不列六经，将设教之有旨，岂偏序之无法？北宫群彦，未始详焉；东观诸儒，不之辩也。且《礼》、《乐》二本，古文漏失，《春秋》三传，大议派分：而备六籍於兰台，悬九经於甲令。今欲登孝道为七艺，抑未前闻；足经名为十部，恐疑後进：思观义窟，用定儒门。

问：语人以伦，鸣鹤斯和，砥名砺节，异代同归，子等温古知今，将施有政，前言往行，岂曰无闻？至於显仁义以基德，标智信以习礼，触目青史，比肩缥帙，思齐其事，各辩其人，既呈役於扣钟，可徵贤於求燧。肖形天地，甄化阴阳，五常配於五行，六情同於六气，为所禀之各异，盖因物而或迁。仍分情气之题目，兼叙常行之方位。

问：自昔帝王，必有制作，所以隆基天命，器辩神奸。至如或铸昆吾。或迁郏辱阝，虞邱之说，尚疑周汉；楚子之问，未详轻重：通明旧史，幸为指陈。亦有弗父勒铭，仲山传器，得於何代？显自何功？鱼游之旨安施？雉颂之文奚戒？兼言鼎鼐之异，及显家国之宜。


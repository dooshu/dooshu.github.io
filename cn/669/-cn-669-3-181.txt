181　三墳書無傳　宓犧唯易存　許行爲神農之言　晁錯述神農之教　列子稱黄帝之書


三墳書無傳，宓犧唯易存，而商高所云「周天曆度」，【原注】周髀。管子所云「造六峜以迎陰陽」者，不復見。【原注】管子輕重戊篇：「虙戲造六峜以迎陰陽〔一〕，作九九之數以合天道，而天下化之。周人之王，循六峜，行陰陽。」「峜」字，未詳。許行爲神農之言，晁錯述神農之教，列子稱黄帝之書。陰陽五行，兵法醫方，皆託之農、黄，而大道隱矣。今有山、氣、形之書，謂之連山、歸藏、坤乾，元豐中毛漸得之西京。或云：「張天覺得之比陽民家，非古也。」【原注】列子引黄帝書，即老子谷神不死章。

【閻按】王元美云：「『峜』當讀如『計』，以『企』有『跂』音也。」辛文子號計研，漢碑作峜研，亦可證。

【元圻案】周髀曰：「昔者周公問於商高曰：『古者包犧立周天曆度，夫天不可階而升，地不可尺寸而度，請問數安從出？』商高曰：『數之法出於圓方。圓出於方，方出於矩，矩出於九九八十一。故折矩，以爲句廣三，股脩四，徑隅五。既方之外，半其一矩，環而共盤，得成三四五。兩矩共長二十有五，是謂積矩。故禹之所以治天下者，此數之所生也。』」〇漢書食貨志晁錯上疏引神農之教曰：「有石城十仞，湯池百步，帶甲百萬，而無粟，弗能守也。」〇列子天瑞篇：「黄帝書曰：『谷神不死，是爲玄牝。玄牝之門，是謂天地之根。緜緜若存，用之不勤。』」又同篇黄帝書曰〔二〕：「形動不生形而生影，聲動不生聲而生響，無動不生無而生有。」〇漢書藝文志「陰陽家」：「黄帝泰素二十篇。」師古曰：「劉向别録云：或言韓諸公子之所作也。言陰陽五行，以爲黄帝之道也，故曰泰素。」「兵陰陽家」：「神農兵法一篇，黄帝十六篇，圖三卷。」「五行家」：「黄帝陰陽二十五卷，神農大幽五行二十七卷。」「醫家」：「黄帝内經十八卷，外經三十九卷。」「經方家」：「神農黄帝食禁七卷。」〇玉海三十七：「中興書目：三墳之目，見於孔序，漢志不載。元豐中，毛漸奉使西京得之。其書以山、氣、形爲别，山墳謂之連山，氣墳歸藏，形墳坤乾，與先儒言三易異。」〇晁氏讀書志曰：「古三墳書，張天覺言得之於比陽民家，墳皆古文，而傳乃隸書。七略、隋志皆無之，世以爲張天覺僞撰。」〇程子曰：「孔子討論墳、典，斷自唐、虞以下。使誠有所謂羲、農之書，乃後世稱述當時之事，失其義理，如許行所謂神農之言，及陰陽、醫方稱黄帝之説爾。」〇隋書經籍志「天文家」：「周髀一卷，趙嬰注。又一卷，甄鸞重述。周髀圖一卷。」〇四庫全書總目子部天文算法類：「周髀算經二卷。是書内稱周髀長八尺，夏至之日晷一尺六寸。蓋髀者股也，於周地立八尺之表，以爲股，其影爲句，故曰周髀。其首章周公與商高問答，實句股之鼻祖。」〇鄭漁仲曰：「三皇太古書，亦謂之三墳，一曰山墳，二曰氣墳，三曰形墳。天皇伏羲氏本山墳而作易，曰連山。人皇神農氏本氣墳而作易，曰歸藏。地皇黄帝氏本形墳而作易，曰坤乾。」

〔一〕「造」上，元刊本有「作」字。

〔二〕「又同」，原爲占二字格的墨釘，據文義補足。






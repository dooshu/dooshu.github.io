送张玉笥中丞擢河道少司空随召陛见


其一


旧京开府静牙璋，诏领河堤入未央。
周室保釐分郏鄏，汉家底绩念宣房。
九天星宿穿秦塞，万里梯航走冀方。
会语至尊南顾日，不堪重问海陵仓。

其二


帝奠天河九曲清，司空持节蓟门行。
石沉白马祠川后，舟负黄龙答圣明。
葱岭雪消春涨浅，莲峰月落夜涛平。
论功应便分如带，禹迹茫茫万古名⑴。
⑴ 一作即看带砺酬勋业，禹迹常留万古名





陆游　示子遹

我初学诗日，但欲工藻绘；

中年始少悟，渐若窥宏大。

怪奇亦间出，如石漱湍濑。

数仞李杜墙，常恨欠领会。

元白才倚门，温李真自郐。

正令笔扛鼎，亦未造三昧。

诗为六艺一，岂用资狡狯？

汝果欲学诗，工夫在诗外。

陆游

陆游　示子遹

敢恨吾生後圣贤，六经虽缺尚成编。

本来尧舜身亲见，孰谓丘轲道不传？

妙理岂求逢掖外，淳风宁在结绳前。

此身未死还堪勉，更伴吾儿学数年。

陆游

陆游　示子遹

吾家太傅後，衿佩盛青青。

我忝殿诸老，汝能通一经。

学先严诂训，书要讲声形。

夙夜常相勉，诸孙待典刑。

陆游

陆游　示子遹

家贫不学俭，物理有固然。

要是善用短，足以终其年。

我家稽山下，禀赋良奇偏。

敢言中人产，日或无炊烟。

有儿更耐穷，伴翁理遗编。

短檠幸能继，竟夜可忘眠。

陆游

陆游　示子遹

翁老儿穷不自支，此心幸与古人期。

劳兼薪水奴初去，典到琴书事可知。

药杵无声工忍病，米囷可扫耻言饥。

余年有几须相守，万里烟霄付异时。

陆游


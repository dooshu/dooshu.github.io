卷十八 纪实门中

赵平叔客涟水军，郡守召置门下，数年，平叔以馆职守涟水。后守以所居为豹隐堂。石曼卿有诗云：“熊非清渭逢何暮，龙卧南阳去不还。年少客游今郡守，蔚然惟在立谈间。”士大夫留诗甚多，莫可偕者。《古今诗话》

炀帝好食蛤，忽有一蛤，椎击不破，异之，置于几下。一夜有光，肉乃自脱，有一佛、二菩萨象，悔之，乃不食蛤。段成式有诗云：“虽因雀变化，不逐月亏盈。纵有天中象，神功讵可成！”又云：“相好全如梵，端严只为谁？宁同蚌顽恶，且与鹬相持。”

西洛上清宫混元后有吴生画五圣，杜甫诗云：“五圣联龙衮，千官列雁行。”谓是也。

刁纯使契丹诗曰：“押燕移离毕，看房贺跋支。饯行三匹裂，密赐十貔狸。”皆纪实也。移离毕，官名，如中国执政官；贺跋支如执衣防閤；匹裂，小木罂，以色绫木为之，如黄漆；貔狸，形如鼠而大，穴居，食谷粱，嗜肉，狄人为珍膳，味如豚肉而脆。

川陕呼梢工篙手为三长。老杜诗云：“长年三老歌声里，白马滩前白浪中。”

土气有早晚，天时有愆伏，如平地三月花者，深山四月方花。乐天《游大林寺》云：“人间四月芳菲尽，山寺桃花始盛开。”同前

张乖崖镇宛丘，邸报王文正大拜，不悦，谓坐客曰：“朝廷肯用经纶康济人乎？余少以直节自誓，束发登用，无两府心。”幕中杜寿隆曰：“固知公无两府意。”公曰：“吾胸中事，尔安得知？”杜曰：“尝见公《柳诗》云：‘安得辞荣同范蠡，绿丝和雨系扁舟！’”

雍陶知简州，自比谢宣城、柳吴兴，宾至则挫辱，投贽者少得见之。冯道明下第请谒，给阍者曰：“与太守故旧。”及见，呵责曰：“与公昧平生，何故旧之有？”道明曰：“诵公诗，得相见，何隔平生？”遂吟雍诗曰：“立当青草人初见，行近白莲鱼未知。”“闭门客到常如病，满院花开未是贫。”“江声秋入峡，雨叶夜侵楼。”雍厚之。

元和十一载，李源公榜三十三人皆取寒素，时有诗曰：“元和天子丙申年，三十三人同得仙。袍似烂银文似锦，相将白日上青天。”(并同前)

抚州有放生池，禁采捕。忽有乘小舟钓于其上，太守蔡大夫令人捕之。钓者为诗曰：“投却长竿卷却丝，手携蓑笠献新诗。明知太守清如镜，不是渔人下钓时。”乃野人张项。同前

薛能尚书镇彭门，时溥、刘巨容、周岌俱在麾下。未数年，溥领徐，巨容镇襄，岌领许，俱假端揆。故能诗：“旧将已为三仆射，病身犹是六尚书。”(同前)

王拱辰守长安日，初礼上理掾口号云：“人间合作大丞相，天下犹呼小状元。”梅挚知钱塘，有一掾官撰礼上曲子云：“黄閤方开，金鼎调羹只待梅。”皆着题。(同前)

孟宾于字国仪，连州辅国乡人。天福中，自湖湘越京洛应举。远人无援，遂卜命于华山神珓，有如一年乞一珓，凡六掷，得上上大吉。每年下第有诗，今略举一联用表：其第一年云：“蟾宫空手下，泽国更谁来！”二年云：“水国二亲应探榜，龙门三月又伤春。”三年云：“仙岛却回空说梦，清朝未达自嫌身。”第四年云：“失意从他桃李春，嵩阳经过歇行尘。云僧不见城中事，问是今年第几人。”五年云：“因逢日者教重应，忍被云僧劝却归。”天福九年礼部侍郎符蒙下及第，果六举。后往江南，官至水部郎中，致仕，居吉州玉笥山。复知丰城县，年七十余卒。！《郡阁雅谈》

炀帝时，洛阳进合蒂迎辇花，得之嵩山坞中，人不知名，采者异之，因以名迎辇花。浓艳芬馥，或惹襟袖，移时不散，嗅之令人不睡。命宝儿持之，号司花女。宝儿姓袁，长安进御车女，年十五，腰肢纤弱。时诏虞世南草《征辽德音》于侧，宝儿注视久之。炀帝谓世南曰：“旧传飞燕可掌上舞，今得宝儿，方昭前事。注目于卿，卿才人，可便嘲之。”世南应诏为绝句曰：“学画鸦儿半未成，垂肩大袖太憨生。缘憨却得君王惜，长把花枝傍辇行。”帝悦。龙舟凤舸，每舟择妙丽长白女子千人，执雕檀金楫，号殿脚女。一日，炀帝凭殿脚女吴绛仙肩，喜柔丽不与群辈齿。爱绛仙善画长眉，将拜婕妤，适早嫁万邰，故不克。顾内谒者云：“古人云秀色若可餐，如绛仙真可乐饥矣。”因吟《持楫篇》赐之曰：“旧曲歌《桃叶》，新妆艳落梅。将身倚轻楫，知是渡江来。”诏殿脚女千辈唱之。越溪进耀花绫，绫文突起，有光彩。越人乘樵风泛舟石帆山下，收野茧。缫丝女夜梦神人告云：“禹穴三千年一开，所得茧，即《江淹文集》中壁鱼所化，丝织为裳，必有奇文。”织成，果得所梦。独赐司花女洎绛仙。萧妃恚怒不怿，由是稍稍不亲幸。炀帝尝醉游宫中，偶戏宫婢罗罗，畏妃，不敢迎帝，辞有程姬之疾，不可荐寝。帝嘲曰：“个人无赖是横波，黛染龙颅簇小娥。幸有留侬伴成梦，不留侬住意如何！”炀帝往往为妖祟所惑，游鸡台，恍惚与陈后主相遇，唤帝为殿下。后主戴单纱皂帻，绰袖长裾，绿锦纯缘，紫文方平履。舞女数十侍左右，一人迥美，炀帝累目之。后主云：“殿下不识此人！即丽华也。”以绿文测海蠡酌红粱新酝劝帝饮。因请丽华舞《玉树后庭花》，丽华辞以抛掷岁久，自井中出，腰肢旅拒，无复往时。再三索起，终一曲。后主咏十数篇，炀帝不记，独爱《小窗诗》及寄《侍儿碧玉诗》。云：“午醉醒来晚，无人梦自惊。后二句《诗史》谓是唐人宋咸作夕阳如有意，偏傍小窗明。”《碧玉诗》云：“离别肠应断，相思骨合销。愁魂若飞散，凭仗一相招。”丽华拜求帝一章，辞以不能。丽华笑曰：“尝闻‘此处不留侬，自有留侬处’，安可言不能！”炀帝强为之操觚曰：“见面无多事，闻名尔许时。坐来生百媚，实个好相知。”丽华赧然不怿。后主问：“龙舟之游乐乎？始谓殿下致治尧舜之上，今日复此逸游！人生各图快乐，曩时何见罪？三十六封书，使人至今怏怏。”炀帝叱之，不见。帝幸月观，清景晴明，左右皆寝，凭萧妃肩说东宫时事。适黄门映蔷薇丛调宫婢，衣朒蔷薇，吃吃声笑。帝望腰肢纤弱，意望宝儿，披单衣亟擒，乃雅娘。萧妃喟然不止。帝曰：“往年幸妥娘时，情态正如此。曾效刘孝绰为《离忆诗》，尝念与妃，记之否？”萧妃即念云：“忆睡时，待来刚不来。卸妆仍索伴，解佩更相催。博山思结梦，沉水永成灰。”“忆起时，投签初报晓。被惹香黛残，枕隐金钗袅。笑动上林春，除却司晨鸟。”炀帝云：“日月遄迈，今已几年事矣。”《大业拾遗》

襄王僭伪，逼李拯为伪官。拯尝吟曰：“紫宸朝罢缀鹓鸾，丹凤楼前驻马看。惟有终南山色好，晴明依旧满长安。”拯终为乱兵所杀。《南部新书》

裴皞官至礼部尚书，放三榜，四人拜相：桑维翰、窦正固、张砺、马裔孙。清泰二年，马裔孙知贡举，才放榜，谢恩，引诸生诣座主宅谒拜，裴公以诗示云：“宦途最重是文衡，天与愚夫著盛名。三主礼闱年八十，门生门下见门生。”未开宴，裔孙登庸。《郡阁雅谈》

吴长文使虏诗云：“奚车一牛驾，朝马两人骑。”《杂志》

昔执政有诗云：“躁因修贺刺，懒为答空书。”又有省判者云：“省府旧例不答空书。”同前

文德殿，百官常朝之殿。宰相奏事毕乃来押班，常至日旰。守堂卒好以厚朴汤饮朝士。朝士有久无差遣厌苦常朝者，戏为诗曰：“立残庭下梧桐影，吃尽阶头厚朴汤。”《古今诗话》

李德诚加司空，守临川。殷文圭草麻。德诚濡毫之赂，久而未至，以诗督之曰：“紫殿西头月欲斜，曾草临川上相麻。润笔已曾关奏谢，更飞章句问张华。”时皆少之。[《南唐近事》]

冯延鲁公出讨闽中，催督军粮，急于星火。李建勋以诗寄之曰：“粟多未必全为计，师老须防有伏兵。”既而福州之兵，果为越人所败。及归，迁司空，累表乞致政，自称钟山公，诏授司徒，不起。学士殷悦致状贺之，建勋以诗答曰：“司空犹不作，那敢作司徒。幸有山公号，如何不见呼？”先是，宋齐丘自京口求退于青阳，号九华先生。未周期，一诏而起，时论薄之。建勋年德未衰，时望方隆重，或有以比宋公者，因为诗曰：“桃花流水虽相似，不学刘郎去又来。”《南唐近事》

化度寺内有无尽藏院。京城施舍，日渐崇盛。武德、贞观后，钱帛金玉，积聚不可胜计。常使名僧监藏，为等分：一分供天下伽蓝修理之用，一分施天下饥饿，一分充旧供无遮之会。城中士女奔走舍施，争次不得，至暮收获亦巨万。有大车载钱帛舍了弃去，不知姓名者多矣。藏内物，天下寺院许容来取供给，亦不可胜数不阻。贞观年中，有裴元智戒行修谨，宛是修行高人。入寺洒扫十年有余。寺中观其行无玷缺，使之守藏。不觉被盗去黄金极多，将去不可知数。寺众见潜走去后不还，众僧惊异，遂于元智寝房内看，壁上有诗四句曰：“将肉遣狼守，置骨向狗头。自非阿罗汉，焉能免得偷！”后莫知所之。武后遂移藏东都福光寺。日久，钱物渐耗，却移归旧寺。至开元九年，发散钱帛于京师诸寺。《二京灵异小录》

仆在吴兴游诸寺卿诗曰：“微雨止还作，小窗幽更妍。盆山不见日，草木自苍然。”非至吴越，不见此景。《百斛明珠》

旧读苏子美《六和寺诗》云：“沿桥待金鲫，竟日独迟留。”初不喻此语。及倅钱塘，乃知寺后池中有此鱼如金色。复游池上，投饼饵，久之，略出不食，后入不可见。自子美作诗至今四十年，已有迟留之语。苟非难进易退而不妄食，安能如此寿耶？同前

京师风物繁富，士大夫牵于事役，良辰美景，罕宴游之乐，其诗至有“卖花担上看桃李，拍酒楼前听管弦”之句。《玉堂闲话》

张乔，九华人。咸通末，取京兆府解。李建州时为京兆府参军主试。同时有许棠及乔俞坦之、剧燕任涛、吴罕、张蠙、周繇、郑谷、李栖远、温宪、李昌符，谓之十哲。其年府试《月中桂诗》，乔擅场，诗曰：“与月长洪濛，扶疏万古同。根非生下土，叶不坠秋风。每向圆时足，还随缺处空。影高群木外，香满一轮中。未种丹霄日，应虚白兔宫。何当随羽化，细得问元功。”其年以许棠在场屋多年，为荐首。乔许坦之在许下，薛能尚书深知，以诗唁二子云：“何事尽参差，惜哉吾子诗。日令销此道，天亦负明时。有路当重振，无门即不知。何当见尧日，重与啜浇漓。”《摭言》

仆初入庐山，山谷奇秀，平生所未见，殆应接不暇，遂发意不作诗。已而，见山中僧俗皆言“苏子瞻来矣”，不觉作一绝云：“芒鞋青竹杖，自挂百钱游。可怪深山里，人人识故侯。”既自悔前言之谬，又作两绝云：“青山若无素，偃蹇不相亲。要识庐山面，他年是故人。”又云：“自昔怀清赏，神游杳霭间。如今不是梦，真个在庐山。”是日，有以陈令举《庐山记》见寄者，且行且读，见其中云徐凝、李白之诗，不觉失笑。旋入开先寺，僧求诗，因作一绝云：“帝遣银河一派垂，古来惟有谪仙辞。飞流溅沫知多少，不为徐凝洗恶诗。”往来南北山十余日，以为胜绝不可胜谈。择其尤者莫如漱玉亭三峡桥，故作此二诗。最后与总老游西林作一绝云：“横看成岭侧成峰，到处看山了不同。不识庐山真面目，只缘身在此山中。”余庐山诗尽于此。《百斛明珠》

余在岐下，见秦州进一马，鬃如牛项垂胡，侧立颠倒，毛生肉端。蕃人云：“此肉鬃马也。”乃知《邓公骢马行》云“肉骏碨礧连钱动”，当作“肉鬃”。

唐人煎茶用姜，故薛能诗云：“盐损添常戒，姜宜着更夸。”据此，则又有用盐者矣。近世有用此二物者辄大笑之。然茶之中等者，用姜煎信佳，盐则不可。

安定郡王以黄柑酿酒，谓之“洞庭春色”，色香味三绝，以饷其犹子德麟。德麟以饮予，为作诗，醉后信笔，颇有沓拖风气，云：“去年洞庭秋，香雾长噀手；于今洞庭春，玉色疑非酒。贤王文字饮，醉笔龙蛇走。既醉念君醒，远饷为我寿。瓶开香浮坐，盏凸光照牖。方倾安仁醽，潘岳赋云：“披黄苞以授甘，倾缥瓷以酌醽”。莫遣公远嗅。要当名字奇，未可论升斗。应呼钓诗钩，亦号扫愁帚。君知葡萄恶，正是嫫母丑。须君滟海杯，浇我谈天口。”并同前









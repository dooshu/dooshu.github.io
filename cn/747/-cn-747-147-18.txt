○定宗庙乐议

近奉德音，俾令革，嘉名创立，实宜允副。伏惟圣祖宏农府君宣简公懿王，并积德累仁，重光袭轨，化覃行苇，庆崇爪瓞。诗云：“哲维商，长发其祥。”言殷之先祖，久有深德，虞夏二代，发祯祥也。三庙之乐，请同奏长发之舞，其登歌则各为辞。太祖景皇帝迹肇漆沮，教新豳岐，胥宇之志既勤，灵台之萌始附。诗云：“君子万年，永锡祚允。”今遐远之期，惟天所命，以长福祚，流於子孙也。庙乐请奏永锡之舞，代祖元皇帝丕承鸿绪，克绍宏猷，实启蕃昌，用集宝命。《易·大有·彖》曰：“其德刚健而文明，应乎天而时行。”言德应天道，行不失时，刚健靡滞，文明不犯也。庙乐请奏大有之舞。高祖太武皇帝膺期驭历，揖让受终，奄有四方，仰齐七政，介以景福，申兹多祜，式崇勿替，诞保无疆。《易》曰：“大明终始，六位时成。”谓其终始之道，皆能大明，故不失时成六位也。《诗》有《大明》之篇称文王有明德。庙乐请奏大明之舞。文德皇后厚德载物，凝辉丽天。《易》曰：“含宏光大，品物咸亨。”言坤道至静，柔顺利贞，资生庶类，皆畅达也。庙乐请奏光大之舞。谨议。


贺瑞兔表


兹者，玉诞届节，宝度迎禧，乃有太医院官献上瑞兔，体备五色，迥异恒品。此我皇上万万年长生久视之征。臣等诚欢诚忭、稽首顿首称贺者。

伏以景曜腾辉，三祝初临于宝度；衡精炳瑞，一人永介乎瑶龄。信圣德之丕昭，致玄禧之荐锡。欢均万宇，庆集九重。恭惟皇上太素凝真，玄元合妙。致中和而育物，四海归仁；秉精白以格天，万灵绥祐。在宥溥淳庞之化，既得道而忘蹄；汇征登俊乂之才，竞乘时而擢颖。休声旁达，协气交流。凡诸希世之祯，咸萃一朝之盛。睠兹神毳，产自王畿。昔遇昌期，曾与四灵而并至；今逢大庆，复偕百兽以来仪。愈出愈奇，载驯载扰。饮玉池而餐瑶草，养就仙姿；荫月宇而息天庭，捣成圣药。将证功于轩室，乃托迹于周宣；应景旦以呈祥，先虹辰而荐祉。来从万寿，昭万年鹤算之绵；色备五行，表五福龟畴之敛。非时不见，吉有叶于开先；厥类惟彰，机独神于默应。盖圣人大德得寿，必膺昌炽之祺；肆上帝申命用庥，特显骈蕃之眷。休哉盛事，邈矣希闻！

臣等幸际熙明，叨尘侍从。尽中山之管，词莫整于揄扬；聆虞殿之韶，情惟深于忭舞。伏愿宸厘浩衍，帝贶崇增。握乾符而阐坤珍，国祚巩山河之固；抚龙图而操鸿宝，仙龄齐箕翼之长。






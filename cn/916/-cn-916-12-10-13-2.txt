【张丽英石鼓歌】

〖金精山记云。汉时张芒女名丽英。面有奇光。不照镜。但对白纨扇如鉴焉。马沙王吴芮闻其异质。领兵来聘。女时年十五。闻芮来乃登此山。仰卧披发。覆于石鼓之下。人谓之死。芮使人往视之。忽见紫云郁起。遂失女所在。石上留歌一首。〗

石鼓石鼓。悲哉下土。自我来观。民生实苦。哀哉世事。悠悠我意。我意不可辱兮王威不可夺余志。有鸾有凤。自歌自舞。（《诗纪》云。歌舞二字疑倒。）凌云历汉。远绝尘罗。世人之子。其如我何。暂来期会。运往即乖。父兮母兮无伤我怀。（○诸真歌颂。《云笈七签》九十七。《诗纪外集》一。）


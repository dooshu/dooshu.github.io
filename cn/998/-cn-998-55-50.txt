许月卿　寄顾次岳五首

柳塘醉我无边酒，得陇痴生望蜀心。

亦有白衣双白玉，不孤黄菊万黄金。

宝婺古来金绣水，银蟾后夜玉青岑。

韦斋井畔通宵月，应照空樽印渴襟。

许月卿

许月卿　寄顾次岳五首

韦斋井畔通宵月，流出文公阙里心。

半夜起来湖莹玉，明朝应有柳摇金。

万壑正看天地肃，一楼坐断水云岑。

镜湖楼扁知无恙，二十年前醉解襟。

许月卿

许月卿　寄顾次岳五首

镜湖扁字无今古，无古无今只此心。

云入枕边堂署玉，月穷天外日鎔金。

楼台仿佛水墨画，烟雾空蒙岩壑岑。

须信尚书最难读，人间无许大胸襟。

许月卿

许月卿　寄顾次岳五首

运千可际休明运，心一堪传贤圣心。

不一此心非自玉，半千之运或如金。

道源天出三清境，远目明双寸碧岑。

胸次须令天样阔，五湖为带三江襟。

许月卿

许月卿　寄顾次岳五首

半夜开窗凭阑坐，无心云起镜湖心。

铺茵烟草漫天幄，璞玉楼台浑色金。

访古寂寥秋漠漠，怀人感慨碧岑岑。

未知何日韦斋井，明月清风烦暑襟。

许月卿


71　殷遷關乎消息盈虚之運


盤庚之遷也，曰「天其永我命于兹新邑」。消息盈虚之運，哲王其知之矣。唐朱朴議遷都，以觀天地興衰爲言，謂關中文物奢侈皆極焉，已盛而衰，難可興也，「也」，何本作「矣」。而以襄、鄧爲建都極選。陳同父上書孝廟，亦謂「錢塘山川之氣，發泄無餘」，而以荆、襄爲進取之機，其言與朴略同。朴不足道也，豈亦有聞於氣運之説乎？

【何云】陳同甫而用，亦朱朴矣。〇李尋亦有此議，其後光武果都洛陽。〇此等議論，非不亹亹可聽，然如畫餅之不可噉也。宏辭人華而不實，專尚新奇，大約類此。

【全云】李尋無此議，乃翼奉也。何氏誤。

【又云】唐經黄巢、朱旼之亂，安得尚有奢侈文物？朱朴之言，華言耳。其時趙匡凝在襄陽，貢賦於諸道中爲恭順，故昭宗常欲往依之，朱朴特逢迎而爲此説，非有關於氣運也。襄、鄧之可都，則昔人常言之。即南宋初，李忠定亦建此議，不止同甫也。

【又云】陳亮無實際，其始有不見曾覿之勇，可謂賢矣。然而垂老試策，遂言不必一月四朝，以爲京邑之美觀，附和光宗不朝重華之惡，則喪其生平矣。使其見用，直是朱朴，何氏之言諒哉！

【元圻案】唐書朱朴傳：「朴，襄州襄陽人。以三史舉，上書言當世事，議遷都曰：『古王者不常厥居，皆觀天地興衰，隨時制事。關中文物資貨奢侈僭僞皆極焉。襄、鄧形勝之地，沃衍之墟，此建都之極選。』不報。朴爲人木彊無他能。所善方士許巖士得幸，言朴有經濟才，擢左諫議、同平章事，人人大驚。」〇宋范晞文對牀夜話云：「龍川陳氏亮，字同甫，天下士也。奏書孝宗，謂『錢塘一隅，本不足以容萬乘鎮壓，且五十年山川之氣，發泄無餘。請移都建業，且建行宫于武昌，以用荆、襄，以制中原』。上韙其議。」葉紹翁四朝聞見録云：「宰臣王淮沮之，不復召見。」






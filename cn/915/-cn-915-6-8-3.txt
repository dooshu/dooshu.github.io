◇命议温峤不拜散骑侍郎诏（建武元年）

温峤不拜，以未得改卜葬送，朝议又颇有异同。为审由此邪？天下有阙塞，行礼制物者当使理可经通。古人之制三年，非情之所尽，盖存亡有断，不以死伤生耳。要而服金革之役者，岂营官邪？随王事之缓急也。今桀逆未枭，平阳道断，奉迎诸军犹未得径进，峤特一身，於何济其私艰，而以理阂自疑，不服王命邪！其令三司八座，门下三省，外内群臣，详共通议如峤比，吾将亲裁其中。（《晋书·礼志》中。又见《通典》一百二。）


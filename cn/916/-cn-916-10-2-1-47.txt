【经陈思王墓诗】

公子独忧生。丘垄擅馀名。采樵（文苑作樵采。）枯树尽。犁田荒隧平。宁追宴（文苑误作晏。）平乐。讵想谒承明。旦余来锡命。兼言事结成。飘遥河朔远。□飚飓风（文苑作《风立》□风郊。又注。《风立》一作飙。）鸣。雁与云俱阵。沙将蓬共惊。枯桑落古（文苑云。一作故。）社。寒鸟（文苑作鸦。）归（文苑云。一作思。）孤城。陇水哀葭曲。渔阳惨鼓声。离家来远客。安得不伤情。（○文苑英华三百六作庚肩吾。○逯按。此当是子山之作。说见肩吾此诗下。）


释昙华　禅人写真请赞十二首

形枯岂是持斋叟，貌古迁非入定僧。

马又不成驴不是，当头一著得人憎。

释昙华

释昙华　禅人写真请赞十二首

法中之魔，僧中之贼。

盗佛祖宝刀，断衲僧命脉。

贫穷者示之无价宝珠，富贵者令之破家散宅。

不是平地上干戈，且非孤峻处标格。

释昙华

释昙华　禅人写真请赞十二首

者汉初无罪过，祗是头匾眼大。

虽然肚裹醒醒，开口便先话堕。

如斯出世为人，恰似大虫看水。

释昙华

释昙华　禅人写真请赞十二首

竖拂拄拂，全机出没。

一喝耳聋三日，丛林至今狼籍。

屈屈，且道是马祖屈，

百丈屈，归宗屈。

宗一侍者，但恁麽拈出。

释昙华

释昙华　禅人写真请赞十二首

鲁祖偏工面壁，秘魔动便擎杈。

唯有归宗长老，一味撒土撒沙。

三个上牢漆桶，不知那个堪夸。

诸方检点得出，也是勾贼破家。

释昙华

释昙华　禅人写真请赞十二首

波涛千尺冷飕飕，谁向沧溟泛逆流。

唯有渠侬谙水脉，卷舒出没任遨游。

释昙华

释昙华　禅人写真请赞十二首

九年面壁成迂曲，三顿亲承愈见赊。

并荡那伽大机手，不知谁可断生涯。

释昙华

释昙华　禅人写真请赞十二首

拭眼堂前，临济正令。

且行一半，拈佛祖病。

释昙华

释昙华　禅人写真请赞十二首

江上青山千万叠，水边茅屋两三间。

朝来无限扁舟过，何似渠侬把钓竿。

释昙华

释昙华　禅人写真请赞十二首

茅屋紫霄下，良田石镜边。

此生随分过，不用卖山钱。

这般恶比丘，何人敢近傍。

恣焚三毒火，力起无根谤。

破除少室窠巢，并荡衲僧见障。

闻者见者攒眉，应是无人瞻仰。

释昙华

释昙华　禅人写真请赞十二首

身心一如，身外无余。

不愿成佛，亦非凡夫。

甘作上牢漆桶，无心计较锱铢。

万古银山铁壁，更没者也之乎。

是则活埋老僧，不是则打杀昙慧。

暗透两重牢关，烈焰不藏蚊蚋。

释昙华

释昙华　禅人写真请赞十二首

元是黄梅村裹僧，生来自笑百无能。

一瓶一钵随缘住，孰谓而今继祖灯。

释昙华


○为皇太子贺甘露表

卢某言：某至，伏承某月日，甘露降於金阙亭，肃奉休徵，不胜跃。中贺。臣闻五材并用，天地合而凝津；四序递来，阴阳和而洒润。望之成雪，右坠昆仑之山；尝之则甘，似降轩辕之国。伏惟天皇御元，气平太阶，正圭表於都畿，考铜阎於宫室。荐河图而外洛范，日载祥编；过竹苑而憩芝台，宵零瑞液。尔其涂涂被物，滴滴流膏，承以玉杯，凌汉宫而擅美；献之琼爵，掩魏殿而称珍。可以致灵仙之寄，可能延帝王之寿，《孝经援神契》未足叙其和平，《春秋运斗枢》不能议其清浊。臣滥膺国本，多惭人望，仰宸游而不及，倍恋恒情；闻帝泽而先惊，庆深常位。无任喜之至，谨遣某官某奉表陈贺以闻。


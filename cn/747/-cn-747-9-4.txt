○册荆州都督荆王元景诏

夫建官之道，实资明德，列爵之义，必俟茂亲。故晋郑佐周，功宣於寅亮；闲平辅汉，业崇於藩屏。惟尔业尚忠肃，器怀恭懿，幼禀庭训，早膺朝宠。仁恕闻於封畿，廉平著於方策。荆衡作镇，江汉为纪，包括巴濮之域，跨蹑吴越之郊。褰帷永谐，分珪佥属。是用备兹令典，锡以休命，奄有楚甸，代为唐辅可不慎欤。


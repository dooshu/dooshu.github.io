卷二百十四



卷之二百十四

洪武二十四年十一月癸未朔，赐国子生襴衫、巾绦。

丙戌，诏在京各卫军士初犯笞杖徒流罪，并免一次。

戊子，思明府署府事故知府黄忽都子黄广平以服阕，遣知州黄忠奉表，贡马及方物，诏以广平袭职，赐冠带、袭衣及文绮十匹、钞一百锭。

己丑，占城国遣太师陶宝加直奉金表，贡犀牛、番奴及布。上谓礼部臣曰：“此皆篡逆之臣，其勿受。”先是，占城臣阁胜者杀其王自立，故命绝之。

赐征南鞑靼官军妻子六百余户白金、钞锭，官白金二十两、钞二十锭，军士各半之。

辛卯，旌表黄州民熊谷真妻魏氏、南昌县民熊从善妻郭氏贞节。

壬辰，赐辽东定辽等卫军士八万九千余人绵布三十五万五千疋、绵花十六万七千斤。

复赐鞑军幼子钞锭。初，鞑军之戍云南者，诏遣其妻子与俱，其幼子有不能往者，至是，令其亲属送之，各赐钞十锭。

癸巳，命礼部谕天下学校生员兼读诰律。

甲午，五开、洪州、泊里、银濑、巴黄诸洞蛮作乱，命後军都督府佥事茅鼎率长沙、永州、宝庆、衡州、靖州五衞官军会前军都督佥事何福等讨之。先是，福领兵讨都匀九名九姓与广西诸蛮，至是，故有是命。

乙未夜，辰星、岁星同度在南斗。

丙申，宋国公冯胜、凉国公蓝玉等遣使入奏，请勒兵巡边，就讨西番之未附者。上遣使报之曰：“朕观天象未利征讨，慎毋轻举，尔胜及左副将军傅友德宜还京师，玉率诸将驻陕西训练士马，且多市马为武备，待其有衅而後取之，朕当有後命也。”

丁酉，赐齐、楚二府钞各五万锭。

己亥，高丽权国事王瑶遣其臣金之铎等送互市马二千五百至辽东，上命定辽衞指挥佥事张忠送广宁中护等衞牧养。

上命五军都督府及十二亲军於江北去官道二三里，各置草场牧马。於是锦衣卫、旗手、虎贲左、右、兴武、鹰扬、金吾前、後、羽林左、右、龙骧、豹韬、天策、神策、骁骑并府军中、左、右、前、後，凡二十衞，各置牧马草场於汤泉及滁州、全椒、贾涧诸处，以牧放焉。

命赏民间子弟能诵大诰者。先是，上令天下府、州、县民每里置塾，塾置师，聚生徒教诵御制大诰，欲其自幼知所循守，阅三岁，为师者率其徒至礼部背诵，视其所诵多寡，次第赏之。

故元鞑靼王子伯颜忽都十九人自西域撒马儿罕来朝，贡马五十二匹。

庚子冬至，上御奉天殿受朝贺，大宴群臣。

辛丑，播州宣慰使杨铿遣同知罗钦贡马及方物，赐以钞锭。

浙江按察司佥事解敏言：“旧制，凡各处未入流官，遇朝贺进表，用乌纱帽、红圆领衫、黑角带，陪班行礼。今制，在京一品而下至杂职供用公服，而在外未入流官仍如旧制，於礼未宜，请得如在京例。”上可其奏，诏在外未入流官，凡遇行礼，皆具公服。

癸卯，改贵州卫为军民指挥使司。

浙江左布政使王钝以母丧去官，赐钞百锭。

甲辰夜，太阴犯太微。

丙午，赐今上及晋、周、楚、齐、湘六府胡椒各千斤。

戊申，龙里蛮夷长官杨道等贡马。

己酉，赐安庆、九江、武昌运马船夫六百余人钞各三锭。

庚戌，皇太子还自陕西。

晋王来朝。

辛亥，上命户部遣官赈给河南诸处被水灾民，凡年十五以上人给米七斗，十岁以下五斗，五岁三斗。

五开堂诸洞苗蛮作乱，命前军都督府佥事杨春率镇远、平凉、清浪、辰浣、靖州、五开等处官军会都督佥事茅鼎讨之。

复以安庆卫指挥使戈预为前军都督佥事。预，凤阳定远人。岁甲午，充前部先锋，从征有功，累官至定远卫指挥同知，继陞前前军都督佥事，调左军，以事降为安庆卫指挥使。至是，复其官。

壬子，上谕户部臣曰：“今天气方寒，陕西之民运粮艰苦，宜令停罢，其已运到仓者即收之，在中途者就贮所在官仓，其运粮人及车牛悉令放还。”

十二月癸丑朔，以都察院左都御史兼吏部尚书詹徽为吏部尚书，仍兼左都御史，陞右副都御史袁泰为右都御史。

礼部奏：“正旦、冬至及皇太子妃诞日，公、侯、伯夫人、文官四品以上、武官五品以上命妇及未受封正妻，各具服赴柔仪殿行贺礼，仍定仪注以进。”上命武官六品正妻亦预其列，余并从之。

甲寅，青州益都县民以县官遗失案牍，连逮系都察院，狱皆诬服，大理审录其冤，诏释之，人给钞二锭遣还。

徙越州卫于陆凉州。时西平侯沐英以云南诸蛮皆降伏，惟阿资恃其险阻，累服累叛，未易遽平，请置卫守之，於是命徙越州衞于陆凉州。

乙卯，以曾中为山西布政使司左参议。初，中以年高有义行，徵至京，赐冠带、衣靴，遣往山东赈饥。至是，授山西参议。中至官，问民疾苦，奏除沁州逋粮四千余石，由是流民多复业。

赐故元鞑靼大王察罕不花等十一人居第及衣服，仍赐钞千余锭。

丁巳，赐永平侯谢成、凤翔侯张龙、普定侯陈桓钞有差。

戊午，给京官二品、三品诰命。

命兵部试尚书茹瑺、户部试待郎傅友文皆实授。

己未，命景川侯曹震往四川治道路。震至泸州，按视有枝河通永宁界，乃凿石削崖，直接其地，以通漕运，复辟陆路作驿舍邮亭，驾桥立栈，自茂州一道至松潘，一道至贵州，以达保宁，通陕西，由是往来者便之。

甲子，筑武平城。先是，汀州衞请筑武平城。上以侵民田不便，命据山谿荒闲之所筑之。至是，改度於县西南二十里外，诏从之。

夜，荧惑、辰星在箕宿。

乙丑，擢山东宁海州儒学训导阎文为燕府右长史，南昌府儒学训导曾恕为周府右长史。吏部尚书詹徽言：“训导秩满，例陞教谕，今授长史越资格，宜令试职。”上曰：“师儒之职虽卑，其道则尊，不可以资格论也。”遂实授，仍赐冠带、文绮、袭衣。

思州土官黄福荣、建昌土官玉衍、贵州宣慰使安的、普定衞、安顺等州长官来朝，贡马。

戊辰，更置六科给事中品秩。每科都给事中一人，秩正八品，左、右给事中二人，从八品，给事中：吏科四人，户科八人，礼科六人，兵科十人，刑科八人，工科四人，俱正九品。

己巳，周府右长史曾恕以年老不任事，辞职，上优其老，特命为右春坊右司直郎。恕时年七十一。

庚午，周王橚复国，上表谢。

辛未，赐户部尚书赵勉等百五十九人明年正旦节钱有差。

贵州新添长官司及金筑安抚使宋质德第奉表，贡马及进岁办马一百一十疋，乌撒军民府知府卜穆及麓川平缅军民宣慰使司贡马、犀、象及方物，各赐钞有差。

癸酉，高丽权国事王瑶遣其长子定城君奭、门下赞成事偰长寿等上表，贡马、方物，贺明年正旦，诏赐奭等金织文绮、衣服。

戊寅国子生夏伦杨砥自福建购书还命颁赐北方儒学

诏令工匠之役于内者，日给钞以为廪食，视其劳力为差。自是，凡役于内府者，皆给钞。

己卯，册颍国公傅友德女为晋世子济熺妃。册曰：“朕君天下，封诸子为王，王嫡长子立为世子，必选贤女以为之配。今朕第三子晋王棡嫡长子济熺年已长成，尔傅氏乃颍国公友德之女，宜以缔姻，兹特授以金册，立尔为晋世子妃，尔尚谨遵妇道，内助家邦。敬哉！”

辛巳，越州土酋阿资复叛，命以前军都督佥事何福为平羌将军，同指挥王度将兵征之。兵至越州，官军进攻连捷，俘获甚众。会连月滛雨不止，山水泛溢，阿资援绝，与其众降。福择旷地置栅，以处其众。西南有木蓉箐，实蛮人出没之所，复调普安衞指挥刘玉领兵置宁越堡镇之。

改四川永宁宣抚司峡口驿为永安驿，落洞驿为永宁驿，乌撒落台驿为层台驿，云南沾益州火忽都驿为炎方驿，卜鲁吉驿为松林驿。先是，景川侯曹震言：“云南诸处水马驿传名多重复，或仍蛮夷旧号，殊不雅驯。”於是命兵部悉更定之。

上御武英殿观书，至“惠迪吉，从逆凶”，顾谓学士刘三吾曰：“凡人遭罹凶咎，皆已有取之，及事穷势迫，则侥幸百端，冀求苟免於祸患，何益也？”三吾对曰：“如此者亦当听命于天。”上曰：“心无所愧，可听之于天，若其自取，於天何预？”

礼部言：“明年正旦朝贺及筵宴，其高丽国权国事王瑶子奭班次宜列於六部尚书之次，其从臣於中左门序坐，凡诸番国使臣，悉以此为序。”从之。

壬午，享太庙。

是月，雷坡长官司土官匹夜男余库遣使贡马。

是岁，计天下官民田地三百八十七万四千七百四十六顷七十三亩，米、麦、豆、粟三千二百二十七万八千九百八十三石，紬、绢、布六十四万六千八百七十匹，丝、绵、棉花、漆、矾、鉄、朱砂、水银诸物凡三百六十六万五千三百九十斤，钞四百五万二千七百六十四锭，白金二万四千七百四十两，塩百一十五万五千六百引。天下郡县更造赋役黄册成，计人户一千六十八万四千四百三十五，口五千六百七十七万四千五百六十一。直隶应天、镇江、太平、苏州、松江、凤阳、常州、徽州、安庆、庐州、宁国、淮安、池州、扬州等十四府，广德、和州、徐州、滁州等四州，计户一百八十七万六千六百三十八，口一千六万一千八百七十三；浙江布政使司户二百二十八万二千四百四，口八百六十六万一千六百四十；山东布政使司户七十二万二百八十二，口五百六十七万二千五百四十三；北平布政使司户三十四万五百二十三，口一百九十八万八百九十五；河南布政使司户三十三万二百九十四，口二百一十万六千九百九十一；陕西布政使司户二十九万四千五百三，口二百四十八万九千八百五；山西布政使司户五十九万三千六十五，口四百四十一万三千四百三十七；广东布政使司户六十万七千二百四十一，口二百五十八万一千七百一十九；江西布政使司户一百五十六万六千六百一十三，口八百一十万五千六百一十；湖广布政使司户七十三万九千四百七十八，口四百九万一千九百五；广西布政使司户二十万八千四十，口一百三十九万二千二百四十八；福建布政使司户八十一万六千八百三十，口三百二十九万三千四百四十四；四川布政使司户二十三万二千八百五十四，口一百五十六万七千六百五十四；云南布政使司户七万五千六百九十，口三十五万四千七百九十七。








越中清明忆长安作


长安古道东风发，满城花艳阳春月。
绿波西苑接西湖，翠霭北山凝北阙。
垂杨夹水拂金堤，碧草平沙一望齐。
桥边朱鬣新调马，台上黄衫晚斗鸡。
侯家戚里争颜色，别墅连绵逼云日。
沁水园中香作尘，杜陵原上花如织。
帝城此日竞寻芳，珠箔银鞍炫道旁。
袖分鸭绿盘龙绣，鬓压鸦青堕马妆。
陌上相逢不相避，丽服红颜照天地。
赠来宝带结将离，拾得金钿萦翡翠。
此地豪华自古闻，繁弦急管书纷纷。
金张游侠车如水，李赵经过人似云。
少年结客五陵下，作吏羞称弃繻者。
忽念文园好著书，漫忆章台曾走马。
会稽山下若耶春，卧看桃李自相亲。
惟应细雨轻烟外，清江碧石浣纱人。





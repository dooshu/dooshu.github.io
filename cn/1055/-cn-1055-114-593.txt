【唐石洪钟山林下集序〈贞元二十年〉】

右《钟山林下集序》者，石洪为浮图总悟作也。石洪为处士而名重当时者，以常为韩退之称道也。唐世号处士者为不少矣，洪终始无他可称于人者，而至今其名独在人耳目，由韩文盛行于世也。而洪之所为，与韩道不同而势不相容也。然韩常叹籍、辈叛己而不绝之也，岂诸子驳杂，不能入于圣贤之域，而韩子区区诲诱，思援而出于所溺欤？此孔、孟之用心也。治平元年八月八日书。是日，上以霖雨不止，分命群臣祈祷。余祈于太社，既归而雨遂止，某谨记。


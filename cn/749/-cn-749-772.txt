黄载


载字伯厚，号玉泉，南丰人。仕广东兵马钤辖。

昼锦堂

牡丹

丽景融晴，浮光起昼，玉妃信意寻春。一笑酒杯翻手，满地祥云。宝台艳蹙文绡帕，郎宫娇舞郁金裙。嫣然处，况是生香微湿，腻脸馀醺。

暖烘肌欲透，愁日炙还销，风动成尘。细为品归雪调，度与朱唇。翠帏晚映真图画，金莲夜照越精神。须拚醉，回首夕阳流水，碧草如茵。

隔浦莲

荷花

瑶妃香透袜冷。伫立青铜镜。玉骨清无汗，亭亭碧波千顷。云水摇扇影。炎天永。一国清凉境。

晚妆靓。微酣不语，风流幽恨谁省。沙鸥少事，看到睡鸳双醒。兰棹歌遥隔浦应。催暝。藕丝萦断归艇。

洞仙歌

姑苏旧台在三十里外，今台在胥门上，

次潘紫岩韵

吴宫故墅，是天开图画。缥缈层云出飞榭。隐隐楼空翠巘，水绕芜城，平畴迥，点染霜林凋谢。

越来溪上雁，声切阑干，似觅胥门怨吴霸。属镂沉，香溪断，梦散云空，千年外、等是渔樵闲话。但极目荒台郁苍烟，衰草里、又还夕阳西下。

孤鸾

四明后圃石峰之下，小池之上，有梅花

冰心孤寂。恋几插灵峰，半泓寒碧。骨瘦和衣薄，清绝成愁极。萧然满身是雪，怕人知、镜中消息。独向百花梦外，自一家春色。

记罗浮幽梦浑如昔。有浸眼鲸波，倚云丹壁。夜醉空山酒，叫裂横霜笛。回头洞天未晓，但迢迢、江南千驿。饮散东风落月，正海山浮碧。

东风第一枝

探梅

迅影凋年，嫩晴贳暖，意行问讯春色。不知春在谁家，闯香幔拢玉勒。一枝竹外，似欲诉、经年相忆。奈情多、难剪愁来，寂寞水寒烟碧。

吟正好、悲笳唤恨，酒正殢、夕阳催客。殷勤片月飞来，更随暗香细索。横斜瘦影，看尽未开时消息。为春来，还怕春多，肠断夜阑霜笛。








【北岳庙赛雨祭文〈庆历五年〉】

古者诸侯之国，水旱丰凶，山川所祷，各即其封。祀薄秩卑，止于一国，而神所降休，亦不过其国中。岂如巨岳，四方之镇，天下之雄，天子命祀，公王之崇。而修之职，既非一邦之守，凡河北千里，上给下足，皆责于厥躬。故修之祷，非镇一州而止，自河以北，冀厥惠之咸蒙。况神之主，又非河北而已，利泽之广，宜及于无穷。既获赐矣，而又敢黩，幸神听之惟聪。尚飨！


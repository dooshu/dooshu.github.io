文集卷十七


谢赐对衣金带马状　一


右臣伏蒙圣慈特赐臣对衣一袭，金腰带一条，银鞍辔马一匹者。锡之上驷，敢忘致远之劳；佩以良金，无复忘腰之适。执鞭请事，顾影知惭。恭惟皇帝陛下禹俭中修，尧文外焕。长辔以御，率皆四牡之良；所宝惟贤，岂徒三品之贵。出捐车服，收辑事功。而臣衰不待年，宠常过分。枯羸之质，匪伊垂之而带有余；敛退之心，非敢后也而马不进。徒坚晚节，难报深恩。臣无任。卷二四





谢赐对衣金带马状　二


右臣伏蒙圣慈特赐臣对衣一袭，金腰带一条，银鞍辔马一匹者。出笥之珍，以旌有德；在垌之驷，岂及无功。而臣首尾四年，叨尘三锡。省躬内灼，服宠汗流。恭惟太皇太后陛下慈俭自居，龙光四达。德被海宇，岂惟一袭之衣；恩结华夷，何止十围之带！群贤在驭，六辔自调。而臣顷以衰羸，止求安便。奉宣德意，庶几五袴之谣；收敛壮心，无复千里之志。更期力报，有愧空言。臣无任。卷二四





颍州谢到任表　一


臣轼言：伏蒙圣恩，除臣龙图阁学士知颍州，臣已于今月二十二日到任讫者。避嫌引疾，惭无国士之风；揣分知难，粗守人臣之节。曲蒙温诏，遂假名邦，已见吏民，惟知感怍。臣某中谢。伏念臣早缘多难，无意轩裳；晚以虚名，偶尘侍从。虽云时可，每与愿违。既未决于归田，故力求于治郡。慈母爱子，但怜其无能；明君知臣，终护其所短。自欣投老，渐获安身。此盖伏遇太皇太后陛下慈俭临民，刚柔布政。参天地而有信，喜怒不陈；体水镜之无心，忠邪自辨。致兹愚直，亦克保全。虽任职居官，无过人者；而见危授命，盖有志焉。臣无任。卷二四





颍州谢到任表　二


臣轼言：伏蒙圣恩，除臣龙图阁学士知颍州，臣已于今月二十二日到任讫者。支郡责轻，未即满盈于小器；丰年事简，非徒饱暖于一家。览几席之溪湖，杂簿书于鱼鸟。平生所乐，临老获从。臣某诚惶诚恐，顿首顿首。伏以汝、颍为州，邦畿称首。土风备于南北，人物推于古今。宾主俱贤，盖宗资、范孟博之旧治；文献相续，有晏殊、欧阳修之遗风。顾臣何人，亦与兹选！此盖伏遇皇帝陛下丕承六圣，总揽群英。生知仁孝之全，学识文武之大。谓臣簪履之旧物，尝忝帷幄之近臣。奉事七年，崎岖一节。意其忠义许国，故暂召还；察其老病畏人，复许补外。置之安地，养此散材。更少勉于桑榆，誓不忘于畎亩。臣无任。卷二四





同天节进绢表


伏以大人之德，莫得而名；万寿之觞，无物可称。前件绢，土地所出，赋租之余。敢输向日之诚，少备充庭之末。卷二四





上清储祥宫成贺德音表　一


臣轼言：伏睹九月二十七日德音，以上清储祥宫成，减决四京及诸道见禁罪人者。灵光下烛，庆新宫之落成；霈泽旁流，洗庶狱之多罪。散为和气，坐致丰年。臣某诚欢诚抃，顿首顿首。臣闻舜禹之心，以奉先为孝本；释老之道，以损己为福田。永惟坤作之成，每辞天下之养。卑宫何陋，大练为安。故能捐万金之资，以成二圣之意。为国迎祥，而国无所费；与民祈福，而民不知劳。銮辂亲临，神灵昭格。睹士女之和会，既同其休；念囹圄之幽囚，或非其罪。用孚大号，以达惠心。恭惟太皇太后陛下恭俭以仁，明哲作则。爱惜帑廪，不供浮费之私；重慎典刑，每存数赦之戒。一宽汤网，众识尧心。臣以从官，出临近甸。率吏民而拜庆，助父老之欢谣。永望阙庭，实同咫尺。臣无任。卷二四





上清储祥宫成贺德音表　二


臣轼言：伏睹九月二十七日德音，以上清储祥宫成，减决四京及诸道见禁罪人者。琳馆告成，神人交庆；纶音下霈，过故尽除。臣某诚欢诚抃，顿首顿首。臣闻汉武筑通天之台，魏明作凌云之观，皆厉民而私己，或秘祝以蕲年。然犹形于咏歌，被之金石。而况文孙继志，神母考祥。追六圣之心，本枝百世；均万方之庆，囹圄一空。岂惟洗濯于丹书，固已光华于青史。恭惟皇帝陛下，知人尧哲，克己禹勤。积德之宫，以文章为藻饰；庇民之厦，以仁义为基扃。眷朴斫之成能，亦圣神之余事。臣久参法从，夙侍经帏。乐石铭诗，虽幸执太史之笔；大圭荐祼，不获践属车之尘。徒与吏民，共兹庆泽。臣无任。卷二四





贺兴龙节表


臣轼言：天佑我邦，祥开是日。山川贡瑞，日月增华。臣某诚欢诚抃，顿首顿首。伏以上圣所储，有慈俭不争之宝；舆情共献，盖忧勤无逸之龟。不待祷祠而求，自然天人之应。恭惟皇帝陛下尧仁舜孝，禹勤汤宽。德莫大于好生，故以不杀为神武；道莫尊于问学，故以所闻为高明。敷锡庶民，向用五福。臣备员内阁，出守近畿。虽违咫尺天威，乃身在外；而上千万岁寿，此意则同。臣无任。卷二四





贺驾幸太学表　一


臣轼言：恭闻十月十五日驾幸太学者。辇回原庙，既崇广孝之风；幄次儒宫，复示右文之化。礼行一日，风动四方。臣某诚欢诚抃，顿首顿首。臣闻五学之临，三代所共。盖天子不敢自圣，而盛德必有达尊。在汉永平，始举是礼。虽临雍拜老，有先王之规；而正坐自讲，非人主之事。岂如允哲，退托不能。奠爵伏兴，意默通于先圣；横经问难，言各尽于诸儒。恭惟皇帝陛下文武宪邦，聪明齐圣，大度同符于艺祖，至仁追配于昭陵。爰举旧章，以兴盛节。臣早尘法从，久侍经帏。永矣驰诚，想闻合语于东序；斐然作颂，行观献馘于西戎。臣无任。卷二四





贺驾幸太学表　二


臣轼言：恭闻十月十五日皇帝驾幸太学者。济济多士，灵承上帝之休；雍雍在宫，服膺文母之教。风传海宇，庆溢臣工。臣某诚欢诚抃，顿首顿首。臣闻学校太平之文，而以得士为实；经术致治之具，而以爱民为心。心既立而具乃行，实先充而文斯应。永惟坤载之厚，辅成天纵之能。惟使文子文孙莫不仁，故于先圣先师无所愧。恭惟太皇太后陛下忧深祖构，德燕孙谋。黄裳之文，斧藻万物；青衿之政，长育群材。岂惟鼓舞于士夫，实亦光华于史册。臣冒荣滋久，被遇最深。外告成功，行喜鸮音之革；中修潜德，孰知麟趾之风。臣无任。卷二四





谢赐历日表　一


迎日推策，虽曰百王之常；后天奉时，惟我二后之德。伏读诏旨，灼知圣心。中谢。伏以嗣岁将兴，旧章毕举，三朝受海内之图籍，《七月》陈王业之艰难。冬有祁寒，知民言之可畏；阳居大夏，识天道之至仁。故于颁朔之初，更下布新之诏。恭惟太皇太后陛下视民如子，以国为家。振廪劝分，人自忘于艰岁；消兵去杀，天必报之丰年。臣敢不省事清心，贵农时之不夺；思患预备，期岁计之有余。庶竭微诚，少裨洪造。臣无任。卷二四





谢赐历日表　二


岁颁正朔，盖《春秋》统始之经；郡赐玺书，亦汉家宽大之诏。实为令典，岂是空文？臣某诚惶诚恐，顿首顿首。伏以望岁者生民之至情，畏天者人君之大戒；所以常言报应而不言时数，每奏水旱而不奏嘉祥。上有消复之心，下有燮调之道。固资共理，同底纯熙。恭惟皇帝陛下祗敬三灵，忧勤万宇。为仁一日，自然天下之归；教民七年，岂无善人之效。臣敢不仰遵尧典，寅奉夏时。谨堤防沟洫之修，行劳来安定之政。庶殚绵力，少助至仁。臣无任。卷二四





扬州谢到任表　一


臣轼言：伏蒙圣恩，除臣知扬州，臣已于今月二十六日到任讫者。支郡养疴，裁能免咎；通都移牧，自愧何功。屡玷恩荣，实深惭汗。臣某中谢。伏念臣早缘窃禄，稍习治民。在先帝朝，已历三州；近八年间，复忝四郡。平生所愿，满足无余。志大才疏，信天命而自遂；人微地重，恃圣眷以少安。恭惟太皇太后陛下子惠万民，器使多士。以谓朝廷之德泽，付于郡县与监司。乃眷江淮之间，久罹水旱之苦。邻封二浙，饥疫相薰；积欠十年，丰凶皆病。臣敢不上推仁圣之意，下尽疲驽之心。庶复流亡，少宽忧轸。臣无任。卷二四





扬州谢到任表　二


一麾出守，方愧偷安；十国为连，复膺宠寄。恩荣既溢，惭汗靡宁。臣某中谢。伏念臣本以鲰生，冒居禁从。顷缘多病，力求颍尾之行；曾未半年，复有广陵之请。盖以鱼鸟之质，老于江湖之间。习与性成，乐居其旧。天从民欲，许择所安。恭惟皇帝陛下钦明文思，刚健纯粹。天机默运，灼知万化之情；人材并收，各取一长之用。如臣衰朽，尚未遐遗。命至蹇而禄已盈，每怀忧惧；志虽大而才不副，莫报恩私。臣无任。卷二四





谢赐恤刑诏书表　一


臣轼言：伏蒙圣恩，赐臣钦恤行狱诏书一道者。时令举行，虽云故事；天心恻怛，本出至诚。德既洽于好生，民虽死而无憾。臣某诚惶诚惧，顿首顿首。伏以刻木画地，志士不居；铄石流金，平人犹病。宜轸圣神之念，实为哀敬之先。训诰丁宁，吏民感动。恭惟皇帝陛下禹汤罪己，尧舜性仁。以不忍人之心，行若稽古之政。岂止缓狱，实期无刑。臣敢不推广上恩，厚风俗于无犯；申严法意，消盗贼于未萌。少假岁时，庶空囹圄。臣无任。卷二四





谢赐恤刑诏书表　二


暑雨其咨，既轸小民之病；麦秋已至，复虞轻系之淹。祗服训词，灼知天意。臣某中谢。伏以仁圣之德，哀矜为先。常内恕以及人，故深居而念远。斋戒处掩，则知暴露之勤；袢延，不忘累绁之苦。吏既罔懈，民知无冤。恭惟太皇太后陛下事法祖宗，德参天地。凯风养物，散为扇暍之凉；灵雨应时，同沾执热之濯。臣敢不尽其哀敬，济以宽明。奉汉律之严，毋令瘐死；推慈母之意，务在平反。庶竭愚忠，少行德意。臣无任。卷二四





贺立皇后表　一


臣轼言：伏睹制书，今月十六日皇后受册礼成者。缵女维莘，伣天之妹；事关庙社，喜溢人神。中贺。臣闻三代之兴，皆有内助。二《南》之化，实本人伦。维《关雎》正始之风，具《既醉》太平之福。民有所恃，邦其永昌。恭惟皇帝陛下自诚而明，惟睿作圣。辑宁夷夏，德既茂于治朝；辅顺阴阳，政兼修于内职。既膺大庆，益广至仁。下逮海隅，夫妇无有愁叹；上符天造，日月为之光明。受禄无疆，与民同乐。臣无任。卷二四





贺立皇后表　二


吉日既涓，柔仪允正；谷珪往聘，象服来朝。中贺。臣闻周姜、任、姒之贤，位非皆极；汉阴、马、邓之贵，德或有惭。盛哉六礼之陈，袭此三宫之庆。恭惟太皇太后陛下任付托之重，躬保佑之劳，公天下不私其亲，配宸极必先以德。徽音不坠，嗣成慈孝之风；仁寿无疆，坐享云来之养。臣限以官守，不获躬诣阙庭。臣无任。卷二四





贺坤成节表


臣轼言：岁复六壬，袭嘉祥于太史；火流七月，纪令节于诗人。尽海宇之含生，举欣荣于兹日。臣某中贺。臣闻君以民为心体，天用民为聪明。未有心胖而体不纾，民悦而天不应。故好生恶杀，是为仁寿之基；捐利与民，斯获丰年之庆。恭惟太皇太后陛下恭俭一德，勤劳百为，推天覆地载之心，阜成民物；尽父教母怜之道，诲养臣邻。共知难报之恩，必享无疆之福。臣以出守淮海，无由躬诣阙庭。臣无任。卷二四





谢除兵部尚书赐对衣金带马状　一


蒙恩赐臣衣一对、金带一条，并鱼袋、金镀银鞍辔马一匹者。盛服在躬，无复曳娄之叹；名驹出厩，遂忘奔走之劳。施重丘山，身轻毫末。伏念臣少贱而鄙，性椎少文。衣敝缊袍，未尝有耻；乘款段马，自以为安。岂意晚年，屡膺此宠！此盖伏遇皇帝陛下绍隆景命，总揽群英，无竞维人，势已加于九鼎；惟德其物，恩有重于千金。臣敢不上体眷怀，勉思报称。赠绕朝之策，愧不能谋；振屈原之衣，期于自洁。臣无任。卷二四





谢除兵部尚书赐对衣金带马状　二


伏以在笥之珍，本出于民力；脱骖之赐，以结于士心。顾臣何人，屡膺此宠！伏念臣学本为己，材不适时。乘伯厚之车，虽云疾恶；束公西之带，愧不能言。而二年之间，三拜是赐。此盖伏遇太皇太后陛下心存社稷，德协天人，以长策驾驭四方，以盛德藩饰多士，故令衰朽犹玷光华。岂曰无衣，盖独求于安吉；慨然揽辔，敢有志于澄清。臣无任。卷二四





谢兼侍读表　一


伏奉制书，除臣守兵部尚书、兼侍读者。重地隆名，不择所付；清资厚禄，以养不才。中谢。伏念臣以草木之微，当天地之泽。七典名郡，再入翰林；两除尚书，三忝侍读。虽当世之豪杰，犹未易居；矧如臣之孤危，其何能副。恭惟皇帝陛下圣神格物，文武宪邦。重离继明，何烦爝火之助；大厦既构，尚求一木之支。而臣白首复来，丹心已折。望西清之帷幄，久立彷徨；闻长乐之鼓钟，恍如梦寐。莫报丘山之施，犹贪顷刻之荣。臣无任。卷二四





谢兼侍读表　二


流汗恩荣，再辞莫获；强颜衰朽，一节以趋。臣轼中谢。恭惟先帝复六卿之名，本欲后人识三代之旧。古今殊制，闲剧异宜。武选隶于天官，兵政总于枢辅。故司马之职，独省文书；而师氏之官，职在论说。命臣兼领，圣意可知。恭惟太皇太后陛下约己裕民，忘家忧国。知先王之兵，必本于道德，故以儒臣为七兵；知人主之学，必通于民情，故自郡守为五学。而臣迂疏，不可强合。早缘衰病，难以久居。终当自效于所长之间，或可报恩于未死之日。臣无任。卷二四





进郊祀庆成诗表


伏睹今月十四日郊祀礼成者。亲奠璧琮，始见天地，兼陈祖宗六庙之典，参用汉唐三代之文。夷夏来同，人神允答。臣某中贺。恭惟皇帝陛下聿追来孝，对越在天。外修神考之文章，内服文母之慈俭。四方观礼，百辟宅心。雪止风恬，验神祇之来飨；云黄岁美，知丰凶之在人。臣以艺文，入侍帷幄，考事而知天意，陈诗以达民言。虽无足观，亦各其志。臣无任瞻天望圣惭惧屏营之至。所撰《郊祀庆成诗》一首，谨缮写陈表，上进以闻。卷二四





谢除两职守礼部尚书表　一


伏蒙圣恩，除臣端明殿学士、兼翰林侍读学士、守礼部尚书者。衰年自引，久抱此心；异数并加，实为非意。辞不获命，愧何以堪。臣轼中谢。窃惟以殿命官，本缘麟趾之旧；因时修废，近正金华之名。历代所荣，于今为甚。自元丰之末，官制以来，若非身兼数器之人，未有名冠两职之重。而况秩宗之任，邦礼是司。岂臣迂愚，所当兼领？此盖伏遇太皇太后陛下忧深社稷，虑极安危。求忠臣于愚直之中，论治道于文字之外。知臣难进而易退，或非患失之鄙夫。故授以礼乐清闲之司，使专于论说琢磨之事。此恩难报，愿输岁月之勤；度己所宜，终遂江湖之请。臣无任。卷二四





谢除两职守礼部尚书表　二


备员西学，已愧空疏；易职东班，尤惊忝冒。遂领宗卿之事，并为儒者之荣。臣轼中谢。始臣之学也，以适用为本，而耻空言；故其仕也，以及民为心，而惭尸禄。乃者屡请治郡，兼乞守边，欲及残年，少施实效。而有志莫遂，负愧何言！今乃以文字为官常，语言为职业。下无所见其能否，上无所考其幽明。循省初心，有䩄面目。故于拜恩之日，少陈有益之言。孔子曰：“一言可以兴邦。”而孟子亦曰：“一正君而天下定。”昔汉文帝悦张释之长者之言，则以德化民，辅成刑措之功；而孝景帝入晁错数术之语，则以智驭物，驯致七国之祸。乃知为国安危之本，只在听言得失之间。恭惟皇帝陛下即位以来，学如不及。问道八年，寒暑不废。讲读之官，谈王而不谈霸，言义而不言利。八年之间，指陈至理，何啻千万！虽所论不同，然其要不出六事。一曰慈，二曰俭，三曰勤，四曰慎，五曰诚，六曰明。慈者，谓好生恶杀，不喜兵刑。俭者，谓约己省费，不伤民财。勤者，谓躬亲庶政，不迩声色。慎者，谓畏天法祖，不轻人言。诚者，谓推心待下，不用智数。明者，谓专信君子，不杂小人。此六者，皆先王之陈迹，老生之常谈。言无新奇，人所易忽。譬之饮膳，则为谷米羊豕，虽非异味，而有益于人；譬之药石，则为耆术参苓，虽无近效，而有益于命。若陛下信受此言，如御饮膳，如服药石，则天人自应，福禄难量，而臣等所学先王之道，亦不为无补于世。若陛下听而不受，受而不信，信而不行，如闻春禽之声，秋虫之鸣，过耳而已，则臣等虽三尺之喙，日诵五车之书，反不如医卜执技之流，簿书奔走之吏，其为尸素，死有余诛。伏望陛下一览臣言，少留圣意，天下幸甚。卷二四





谢赐对衣金带马状　一


蒙恩赐衣一对、金带一条，并鱼袋、金镀银鞍辔马一匹。服官奠篚，响动佩章；圉士效牵，光生鞯策。伏以三赐之重，莫隆于车马；五采之贵，兼施于衣裳。汝必有功，服之无。而臣衰年弱干，固难强于驰驱；枯木朽株，本不愿于文绣。宠如意外，愧溢颜间。此盖伏遇皇帝陛下因能任官，称物平施。操名器以励士，上有诚心；正衔勒以驭人，下无遗力。臣敢不思称其服，益励厥躬。虽愧立朝，乏能言之近用；犹希辨道，输老智于暮年。臣无任。卷二四





谢赐对衣金带马状　二


蒙恩赐衣一对、金带一条，并鱼袋、金镀银鞍辔马一匹。服章在笥，贲及衰残；衔勒过庭，喜先徒御。伏以物生有待，天施无穷。草木何知，冒庆云之渥采；鱼至陋，借沧海之荣光。虽若可观，终非其有。妻孥相顾，惊屡致于匪颁；道路窃窥，或反增于指目。此盖伏遇太皇太后陛下聪明齐圣，陈锡载周，含垢匿瑕，而察于求贤；卑宫菲食，而侈于养士。士岂轻于千里，念非其人；言有重于兼金，当思所报。臣无任。卷二四





笏记　一


荣兼两职，宠与六卿。岂伊衰朽之余，有此遭逢之异。此盖伏遇太皇太后陛下坤元利正，天造无私。靡求备于一人，将曲成于万物。文章小技，纵有效于涓埃；草木微生，终难酬于雨露。臣无任。卷二四





笏记　二


升荣秘殿，列职西清。并此光华，付之衰朽。此盖伏遇皇帝陛下刚健纯粹，缉熙光明。曲搜已弃之材，将建无穷之业。顾惭浅陋，将何补于盛明；惟有朴忠，誓不回于生死。臣无任。卷二四





定州谢到任表


兵民重寄，本御侮以折冲。疆埸久安，但坐啸而画诺。才微禄厚，恩重命轻。臣轼中谢。伏念臣一去阙庭，三换符竹；坐席未暖，召节已行。筋力疲于往来，日月逝于道路。未经周岁，复典两曹。朝廷非不用臣，愚蠢自不安位。所宜窜逐，更冒宠荣。此盖伏遇皇帝陛下离明正中，乾健独运。追述东朝之遗意，收此散材；眷言西学之旧臣，付之善地。致此衰朽，尚未弃捐。臣敢不勤恤民劳，密修边备。苟无大过，以及期年。渐还鱼鸟之乡，以毕桑榆之景。臣无任。卷二四





慰正旦表


嗣岁将兴，虽有作新之庆；旧谷既没，共深追远之思。凡在照临，举增怀慕。臣轼中谢。恭惟皇帝陛下道跻尧、禹，行比骞、参。方受图于三朝，明发不寐；念御帘于双日，孝思奈何。幸宽罔极之哀，少副有生之望。臣限以官守，不获躬诣阙庭。臣无任。卷二四





谢赐历日表


夙颁温诏，宠拜新书；吏得承宣，民知早晚。臣轼中谢。臣闻言天道者有数，故闰以正时；训农事者在人，则王无罪岁。岂独典常之旧，必存忠利之心。恭惟皇帝陛下，辅相财成，聪明时宪。居德刑于冬夏，意与天同；暨声教于朔南，责在臣等。敢不时使薄敛，思患预防？勤恤鳏孤，幸流亡之尽复；兼明威惠，庶戎夏以皆安。臣无任。卷二四





慰宣仁圣烈皇后山陵礼毕表


恭闻今月七日，大行宣仁圣烈太皇太后山陵礼毕者。日月有时，义当即远；雨露既降，思则无穷。遥知穆穆之光，尚起皇皇之望。臣轼中谢。恭惟皇帝陛下道循祖武，德契天心。大哉孔子之仁，泫然流涕；至矣显宗之孝，梦若平生。愿宽舜慕之心，少副尧封之祝。臣限以官守，不获躬诣阙庭。无任瞻天望圣激切屏营之至。卷二四





慰宣仁圣烈皇后祔庙礼毕表


恭闻今月十七日，宣仁圣烈皇后升祔礼毕者。反寝而虞，既尽饰终之典；宅神于庙，益隆追远之思。凡在照临，举增悲慕。臣轼中谢。以六朝继圣，并传家法之余；三后御帘，高出古人之右。逮此登配，廓然永怀。恭惟皇帝陛下，奉顺母慈，表章坤德。四谥哀荣之诏，简策有光；数诗挽饯之音，道涂垂涕。日月云远，典礼告成。愿宽无益之悲，少副有生之望。臣限以官守，不获躬诣阙庭。无任瞻天望圣激切屏营之至。卷二四





谢赐衣袄表


十一月九日，翰林医官王宗古至，伏蒙圣慈传宣存问，赐臣等敕及初冬衣袄者。齐官三服，已宽卒岁之忧；汉札十行，更佩先春之暖。恩均吏士，声动华夷。臣轼中谢。伏以《礼》著始裘，《诗》歌无褐。边陲更戍，本为臣子之常；朔易早寒，特轸圣神之念。惟德其物，岂曰无衣。恭惟皇帝陛下广运聪明，力行恭俭。威风旁振，方战栗于天骄；温诏下融，遂流澌于河冻。既无功而坐食，实有愧于解衣。敢不推广朝廷之仁，益收冻馁；申严祖宗之法，少肃惰偷。庶收汗马之劳，以解濡鹈之诮。臣无任。卷二四





到惠州谢表


先奉告命，落两职，追一官，以承议郎知英州军州事，续奉告命，责授臣宁远军节度副使惠州安置，已于今月二日到惠州公参讫者。仁圣曲全，本欲畀之民社；群言交击，必将致之死亡。尚荷宽恩，止投荒服。臣轼中谢。伏念臣性资褊浅，学术荒唐。但守不移之愚，遂成难赦之咎。迹其狂妄，久合诛夷。方尚口乃穷之时，盖擢发莫数其罪。岂谓天幸，得存此生？此盖伏遇皇帝陛下以大有为之资，行不忍人之政。汤网开其三面，舜干舞于两阶。念臣奉事有年，少加怜愍。知臣老死无日，不足诛锄。明降德音，许全余息。故使豗之马，犹获盖帷；觳觫之牛，得逭刀匕。臣敢不服膺严训，托命至仁，洗心自新，没齿无怨。但以瘴疠之地，魑魅为邻。衰疾交攻，无复首丘之望；精诚未泯，空余结草之忠。臣无任。卷二四





到昌化军谢表


今年四月十七日奉被告命，责授臣琼州别驾昌化军安置，臣寻于当月十九日起离惠州，至七月二日已至昌化军讫者。并鬼门而东骛，浮瘴海以南迁。生无还期，死有余责。臣轼中谢。伏念臣顷缘际会，偶窃宠荣。曾无毫发之能，而有丘山之罪。宜三黜而未已，跨万里以独来。恩重命轻，咎深责浅。此盖伏遇皇帝陛下尧文炳焕，汤德宽仁，赫日月之照临，廓天地之覆育。譬之蠕动，稍赐矜怜；俾就穷途，以安余命。而臣孤老无托，瘴疠交攻。子孙恸哭于江边，已为死别；魑魅逢迎于海外，宁许生还。念报德之何时，悼此心之永已。俯伏流涕，不知所云。臣无任。卷二四






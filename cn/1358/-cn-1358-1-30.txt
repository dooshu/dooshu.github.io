鼓吹续音

元遗山编《唐鼓吹》，专取七言律诗，郝天挺为之注，世皆传诵。少日效其制，取宋金元三朝名人所作，得一千二百首，分为十二卷，号《鼓吹续音》。大家数有全集者，则约取之。其或一二首仅为世所传，其人可重，其事可记者，虽所作未尽善，则不忍弃去，存之以备数，此著述本意也。又谓“世人但知宗唐，於宋则弃不取。众口一辞，至有诗盛於唐坏於宋之说。私独不谓然，故於序文备举前後二朝诸家所长，不减於唐者。附以己见，而请观者参焉”。仍自为八句题其後云：“《骚》《选》亡来雅道穷，尚於律体见遗风。半生莫售穿杨技，十载曾加刻楮功。此去未应无伯乐，後来当复有扬雄。吟窗玩味韦编绝，举世宗唐恐未公。”既成，求观者众，转相传借。或有嫉之者，藏匿其半，因是遂散失不存。再欲裒集，无复是心矣。


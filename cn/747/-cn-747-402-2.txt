○对清白二渠判

〈得清白二渠，交口不着斗门堰。府司科高陵令罪。云是二月一日以前。〉

沟洫之宜，是防是急，惟禹尽力，乃安生人。自郑渠来兴，秦壤增利，清白相映，云天并开；稻粱交阴，雨汗俱发。东风适降，南亩初勤，晓波犹微，春修未遽。县令以恤人从术，计役乘，虽蛰户惊飞，方期伐木，而斗门议立，且恐劳人。未为瓠子之决，欲后桃花之水，府司按职，体要俱怀，听风俗於初闻，谓弦歌於未理。诚以溉灌无阙，经营有图，岂乖蒲宰之明，当宽柳惠之黜，情存审慎，可适随时。

司马贞

贞，开元时官润州刺史。


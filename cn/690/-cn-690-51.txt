卷五十一



卷之五十一

洪武三年夏四月己未朔，礼部造诸王册宝成，并上册封礼仪。其制，册宝皆用金。宝依周尺，方五寸二分，厚一寸五分，其篆文曰“某王之宝”，宝匣、宝座雕造蟠螭，余同皇太子册宝制。

亲王分封受册宝仪：前期，择日奏告太庙。至日，设宝册案五座于殿中，宝册亭十座于丹陛上之东，皇太子侍立位于御座之东，诸王拜位于丹陛上及御座前，俱北向。其余陈设、侍卫、执事，俱与册东宫仪同。是日早，百执事各就位，鼓三严。侍仪奏“中严”，皇帝于谨身殿具衮冕，皇太子于奉天门具冕服，亲王各具九章冕服，引班引文武百官入侍立位。侍仪奏“外办”，皇帝出御奉天殿，尚宝卿奉宝及导从，奏乐，如常仪。鸣鞭、司辰报时讫，引进四人引皇太子、引礼四人引亲王俱由奉天东门入，乐作，升自东陛，皇太子由殿东门入，引进立候于门外，内赞接引至侍立位，亲王入至丹陛拜位，引礼立于左右，乐止。捧授册宝内使由西陛升，俱入就丹陛立位。知班于丹陛中唱“班齐”，赞礼于丹陛上赞“鞠躬”，乐作，再拜，乐止。内赞赞“承制官跪承制”讫，由殿中门出，立于中门外称“有制”，赞礼赞“亲王皆跪”，宣制云“封皇子某为某王，某为某王，皇从孙某为某王”毕，赞“诸王皆俯伏”。兴，承制官由殿西门入，跪于殿西云“传制”毕，复位。赞礼赞“诸王鞠躬”，乐作，再拜，乐止。赞礼赞“行礼”，引礼引秦王由殿东门入，乐作，引礼立于门外，内赞接引秦王入至御座前拜位，乐止。内赞赞“跪”，赞“授册宝”，捧册宝官于案前跪，捧册授读册官。内赞赞“读册”，读册官跪读册讫，以册授丞相，丞相搢笏受册。内赞赞“搢圭”，赞“受册”，丞相以册跪授秦王，捧授册宝内使跪于王西捧册，兴，立于王西。捧授册宝官又于案前跪，捧宝授读宝官。内赞赞“读宝”，读宝官跪读宝讫，以宝授丞相。丞相捧宝跪授秦王，捧授册宝内使跪于秦王西捧宝，兴，立于捧册内使之下。内赞赞“出圭”、“俯伏”、“兴”，赞“复位”，引礼引秦王出，乐作，内使捧册宝前导，出至殿东门，引礼引秦王复位，乐止。内使以册宝置于册宝亭盝匣中，退立于丹陛之东。引礼引亲王晋、燕、吴、楚四位以次俱入殿，受册宝并内使捧受，皆如上仪。毕，赞礼赞“秦王以下皆鞠躬”，乐作，四拜，乐止。内使举亲王五位册宝亭前行，引礼导王俱由东阶降，乐作，奉迎册宝官奉迎出奉天门东，乐止。时齐、潭、赵、鲁四王年幼，遣官赍册宝授之。其仪：内赞赞“承制官稍前”、“丞相前”，立于殿西。内赞赞“承相跪承制”讫，读册宝官举四王册宝俱由中门出，内使举册宝亭至丹陛中，读册、读宝官以册宝置于盝匣中，执事举册宝亭前行，授册宝官、丞相一同由中陛降，读册宝官由西门入殿复位。捧授册宝内使四人由西陛降，从丞相由丹陛转谨身殿之东，进至王宫门外，册宝亭暂驻于门外正中。内使监官出迎，于册宝亭西南跪，东北向授册宝。丞相东北立，西南向称“有制”，宣制曰“封皇子某为某王，某为某王”。毕，授册宝官、丞相出，内使监官迎册宝入宫中。授册宝官、丞相由王宫门出，至奉天殿前丹墀西转，由西陛升，自西门入殿，跪云“宣制讫”，俯伏、兴。引礼官引靖江王至御座前，跪受册宝出，复位四拜，由东陛降，奉迎册宝出奉天东门，并如秦、晋等仪。礼部尚书跪奏“诏书用宝”，诣案捧诏书，尚宝卿用宝，以诏书置于案。礼部尚书跪奏“捧诏赴午门开读”，兴，捧诏由中门出，乐作，降自中陛。授册宝、丞相等官由西门出，降自西阶。文武百官迎诏书，开读于午门外颁行，俱如常仪。侍仪奏“礼毕”，呜鞭，皇帝兴，乐作，还宫，引进入东门至殿上导皇太子出，乐止。迎册宝奉安亲王殿仪：是日，所司备鼓乐，仪卫备仪仗于奉天门西、右顺门东俟候。亲王受册宝毕，出至奉天东门，引礼引亲王诣东耳房俟候，于中宫行礼。内使举册宝亭东门出，由西道仪仗鼓吹前行，送至亲王殿，各以序奉安于殿内。年幼亲王内宫受册宝仪：受册之日，内使监官陈设香案于内殿正中，设保抱抱王受册位于香案之南，设授册宝内使监官位于香案之东，捧受册内使位于保抱抱王受册位之西，捧受宝内使位于捧受册内使之南，司赞二人位于保抱抱王受册位之东西。丞相奉迎册宝至王宫门外，内使监官跪听制讫，丞相出，内使监官迎册宝亭入宫中，置于香案之北。保抱抱王由东门入，乐作，至香案前受册位北面立，乐止。司赞赞“行册礼”，内使监官前，立称“有制”，内赞赞“保抱抱王皆跪”，内使监官宣制曰“今封皇子某为某王，某为某王”。毕，内赞赞“保抱抱王兴”，继赞“授册宝”。司宾引保抱一人抱王前立，授册宝监官诣案取册捧授于保抱。保抱受册，以授于捧受册内使。内使跪于保抱之左受册兴，退立于西。授册宝监官又诣案取宝，捧授于保抱。保抱受宝，以授于捧受宝内使。内使跪于保抱之左受宝兴，退立于西。以次受册宝，皆如上仪。内赞赞“礼毕”，乐作，司宾引保抱抱王退，乐止。执事各以册宝奉置亭中。亲王朝谢中宫仪与东宫受册朝谢仪同。诸王谢东宫仪与亲王贺东宫仪同。亲王自行贺礼及百官贺诸王仪：王受册之日，仪卫司于西宫亲王殿依王年之长幼陈设座位。侍仪司设文武官陪立位于殿庭之东西，拜位于庭中，文东武西。内赞二人位于殿内，东西相向。拱卫司陈设亲王仪仗于殿前之东西，乐工陈乐于殿庭之南。赞礼各就位。亲王于东宫行礼毕，引礼引诸王便服入殿，乐作，升座，乐止。文武官入立于殿庭之东西，引礼引晋王以下诣秦王前行礼，赞礼赞“鞠躬”，晋王以下皆鞠躬，乐作，四拜，乐止。及以次亲王行礼，皆如贺秦王仪。赞礼赞“礼毕”，亲王各就座，引礼引文武官入就位，赞礼赞“鞠躬”，乐作，四拜，乐止。引礼引丞相至殿上拜位，内赞与赞礼同赞“跪”，丞相及庭中文武官皆跪，丞相称贺曰“银青光禄大夫中书左丞相宣国公李善长等，兹遇亲王殿下荣应册宝、封建礼成，无任欣抃之至”。贺毕，内赞与赞礼同赞“俯伏”，丞相及庭中文武官皆俯伏。兴，丞相出，引礼引复位。赞礼赞“鞠躬”，乐作，四拜，乐止。赞礼唱“礼毕”，亲王兴，乐作，出殿门，乐止。引礼引文武官以次出。亲王受册次日皇太子贺皇帝仪：是日早，奉天殿内外陈设、侍卫、奏乐、鸣鞭，如常仪。皇帝服衮冕升座，皇太子、亲王各具冕服。引进四人导皇太子、亲王由东门入，乐作，升自东陛至拜位，乐止，引进分立于其前。赞“皇太子、亲王鞠躬”，乐作，四拜，乐止。引进引皇太子由殿东门入，乐作，引进立候于门外，内赞接引皇太子至御座前拜位，乐止。内赞、引进同赞“跪”，皇太子、亲王皆跪，皇太子称贺云“长子某，兹遇诸弟某等受封建国，谨诣父皇陛下称贺”。毕，内赞、引进同赞“俯伏”，皇太子、亲王俯伏。兴，内赞引皇太子出殿东门，乐作，引进引皇太子复位，乐止。引进赞“鞠躬”，皇太子、亲王皆鞠躬，乐作，四拜，乐止。引进引皇太子、亲王由东陛降，乐作，至文楼，乐止。东宫贺中宫，及百官进表笺贺皇帝、中宫、东宫，及内外命妇贺中宫，并与东宫受册仪同。贺毕，百官及诸命妇各赐宴。仍择日遣诸王谒太庙。

上从之。

辛酉，以封建诸王告太庙。礼成，宴群臣于奉天门及文华殿。上谕廷臣曰：“昔者，元失其驭，群雄并起，四方鼎沸，民遭涂炭。朕躬率师徒，以靖大难，皇天眷佑，海宇宁谧，然天下之大，必建藩屏，上卫国家，下安生民。今诸子既长，宜各有爵封，分镇诸国。朕非私其亲，乃遵古先哲王之制，为久安长治之计。”群臣稽首对曰：“陛下封建诸王，以卫宗社天下，万世之公议。”上曰：先王封建，所以庇民，周行之而久远，秦废之而速亡，汉晋以来，莫不皆然，其间治乱不齐，特顾施为何如尔？要之为长久之计，莫过于此。

癸亥夜，流星大如杯，青赤色，有光，起自下台西北，行至文昌没。

甲子，禁蒙古色目人更易姓氏。诏曰：“天生斯民，族属姓氏，各有本源，古之圣王尤重之，所以别婚姻，重本始，以厚民俗也。朕起布衣，定群雄，为天下主，已尝诏告天下蒙古、诸色人等，皆吾赤子，果有材能，一体擢用。比闻入仕之后，或多更姓名，朕虑岁久其子孙相传，昧其本源，诚非先王致谨氏族之道。中书省其告谕之，如已更易者，听其改正。”

改六安卫为守御千户所。

乙丑，册封诸皇子为王。诏天下曰：“朕荷天地百神之佑，祖宗之灵，当群雄鼎沸之秋，奋起淮右，赖将帅宣力，创业江左。曩者，命大将军徐达统率诸将，以定中原，不二年间，海宇清肃，虏遁沙漠。大统既正，黎庶靖安，欲先论武功，以行爵赏，缘吐蕃之境未入版图。今年春，复命达等帅师再征，是以报功之典，未及举行。朕惟帝王之子居嫡长者必正储位，其诸子当封以王爵，分茅胙土，以藩屏国家。朕今有子十人，即位之初，已立长子标为皇太子，诸子之封，本待报赏功臣之后，然尊卑之分，所宜早定，乃以四月七日封第二子樉为秦王，第三子 为晋王，第四子棣为燕王，第五子橚为吴王，第六子桢为楚王，第七子槫为齐王，第八子梓为潭王，第九子杞为赵王，第十子檀为鲁王，从孙守谦为靖江王，皆授以册宝，设置相传，官属及诸礼仪，已有定制。於戏！奉天平乱，实为生民，法古建邦，用臻至治。故兹诏示，咸使闻知。”册秦王文曰：“昔君天下者，禄及有德，贵子必王，此人事耳。然居位受福，国于一方，尤简在帝心。第二子樉，今命尔为秦王，分茅胙土，岂易事哉？朕起自农民，与群雄并驱，艰苦百端，志在奉天地，享神祇，张皇师旅，伐罪救民，时刻弗怠，以成大业。今尔固其国者，当敬天地在心，不可踰礼以祀，其宗社、山川，依时享之。谨兵卫，恤下民，必尽其道。於戏！勤民奉天，藩辅帝室，允执厥中，则永膺多福。体朕训言，尚其慎之。”诸亲王文同。册靖江王文曰：“稽古帝王，抚有方夏，必茂建亲支，所以惇族固本，其来尚矣。朕以布衣，遭时弗靖，躬历行伍，乘运开基，艰难有年，遂成丕业，是皆天地眷佑、祖宗积德之由。今朕既为天子，追念吾兄，以尔守谦，兄之孙也，俾王靖江，以镇广海之域。於戏！尔其思予创业之难，谨尔受封之制，毋忘训言，益修厥身，永为国家藩辅，尚慎戒哉。”

丙寅，置大宗正院，秩正一品。

以郑九成为秦府左相兼陕西行省参政，王克让为左傅，文原吉为右傅，温祥卿为录事，高逊志为纪善；汪河为晋府左相兼山西行省参政，熊鼎为左傅，各王相、傅官属，皆选人任之。上召东宫官属及王府官属，谕之曰：“辅导之臣，犹法度之器，必先正己，而后正人。盖德义者正人之法度，善恶者脩身之衡鉴。汝等辅导诸子，必匡其德义，明其善恶，使知趋正而不流于邪，如此则能尽辅导之职。观之梓匠，虽有材木，必加绳削，乃能成器。太子、诸王，必得贤辅，开导赞助，乃能成德。朕择汝等为宫僚，各宜尽心，又如经史中古人已行之事可为监戒者，采摭其事，编次成集，朝夕览观，以广智识，亦有助于辅导。”群臣顿首受命而退。又谕秦王左相郑九成等曰：“朕封建诸子，选用傅、相，委托匪轻，凡与王言，当广学问以充其行义，陈忠孝以启其良心。事有弗善，必求其善；政有未美，必求其美，使其聪明无蔽，上下相亲，庶几道德有成，以弘长世之业，而辅相者亦克尽其职矣。”复顾谓刘基等曰：“朕观古贤圣之君，虽治平之世，不忘脩省，诚以富贵易至于骄奢，骄奢必至于荒纵，未有荒纵而不颠覆者。故尝戒太子、诸王，以为士不能正身脩德，则殃及身家，为士且然，况于为君、为王者乎？”基顿首对曰：“陛下此言，万世之福也。”

遣使颁《封建诸王诏》于安南、高丽诸国。

大将军徐达等率师出安定，驻沈儿峪口，与王保保隔深沟而垒，日数交战。王保保发兵十余人，由间道从东山下，潜劫东南垒，东南一垒皆惊扰，左丞胡德济仓卒不知所措，达亲率兵急击之，敌乃退，遂斩东南垒指挥赵某及将校数人以徇，军中股栗。明日，整众出战，诸将争奋，莫敢不力，遂大败保保兵于川北乱冢间，擒元郯王、文济王及国公阎思孝、平章韩扎儿、虎林赤、严奉先、李景昌、察罕不花等官一千八百六十五人，将校士卒八万四千五百余人，获马万五千二百八十余匹、槖驼骡驴杂畜称是。保保仅与其妻子数人从古城北遁去，至黄河，得流木以渡，遂由宁夏奔和林。达遣都督郭英追至宁夏，不及而还，以德济失律，械送京师。保保至和林，爱猷识理达腊复任以事。

初昏，月在太微垣中。

戊辰，秦王樉等谒谢太庙，如时享之仪。

是夕，有流星大如杯，青白色，起天市垣东北，行散为三，至虚宿没。

己巳，遣使赍书与元主曰：“前者，二次遣使致书，久而未还，岂被留而然欤？以予计之，殆君之非谋也。君之意必曰：‘吾尝为天下主，以四海为家，彼昔吾之民耳，岂可与通问乎？’自常情言之，固宜；以理势论之，则大不然。君者，天下之义主，顾天命、人心何如耳？盖天命之去留，由民心之向背。古语云：‘民犹水也，君犹舟也，水能载舟，亦能覆舟。’君岂不知此，而乃固执不回乎？今日之事，非予所欲，实以四方兵争，所在纷扰，予当其时，不能自宁于乡里，岂有意于天下乎？及群雄无所成，而予之兵力日以强盛，势不容已，故有今日，此诚天命，非人力也。君又何致怨于其间耶？君其奉天道，顺人事，遣使通好，庶几得牧养于近塞，藉我之威，号令其部落，尚可为一邦之主，以奉其宗祀。若计不出此，犹欲以残兵出没，为边民患，则予大举六师，深入沙漠，君将悔之无及矣。近北平守将，以云州所获平章火儿忽答、右丞哈海等八人至京，询之，皆君倚任之人，是用待以不死。今再令赍书诣前，惟君其审图之。”

壬申，安南使臣杜舜钦以其王陈日煃卒来告哀请命。癸酉，上素服，御西华门，见舜钦等，遣翰林编脩王廉往祭之，赙以白金五十两、绢五十匹。其文曰：“朕起自布衣，以中国多故，奋兴师旅，削平祸乱，偃兵息民，统一华夏。当即位之初，年遣使报四夷酋长，使知我中国之方安。惟尔日煃，闻诏至日，躬率陪臣，礼遇使者，诚意欢洽，如我旧臣。诸邦未至，惟尔先庭。朕仰天抚手，以谓安南人民之福，即命中书礼部仿古铸印，遣翰林侍读学士张以宁赍赴尔国，以彰贤德，益懋来诚。今年四月十四日，中书奏尔使臣杜舜钦等至，言尔已逝，使朕不觉顿足惊叹，西南藩邦贤王，何去之速也？是用遣使往奠，惟尔日煃生而有识，死必有知，阴相尔邦，永膺世袭。”又遣吏部主事林唐臣赍诏，封日熞为安南国王，诏曰：“朕躬膺正统，抚有天下，眷尔安南，素知尊慕中国。去岁，国王陈日煃奉表称臣，朕遣使赍诏、印，仍封为安南国王，使至近境，而日煃已逝。今世子日熞能继前志，专使请命，考于典礼，宜嗣其位。是用命尔日熞袭封安南国王，授以金印，仍赐织金、文绮、纱縠四十匹。”舜钦以下十四人，赐绮帛各有差。廉既行，又诏以汉伏波将军马援昔讨交趾立铜柱为表，以镇服蛮夷，其功甚大，命廉就祀之。廉至横州之乌蛮滩，见其庙颓毁，乃令州民先脩葺其祠。既毕，而后致祭。

遣亲王祭功臣于鸡笼山庙。

癸酉，复以危素为翰林侍讲学士。

诏诸王相府武相居文相之上，相府官属与京官更互除授，时武职多勋臣故也。

甲戌夜，月食。

丁丑，改徽州卫为守御千户所。

置兰州卫。

戊寅，上遣使敕谕大将军徐达曰：“尔将兵在外，军中事宜，与诸将佐熟计行之。凡调发守备，计定谋合，当即区处，毋事狐疑，盖谋事宜审，行事宜决。近闻甘肃一路守兵甚少，当量势调拨以守之。其吐蕃、兴元，就调兵收取，二处平后，大军出汉江，顺流东下，亦甚利也。凡获牝马，悉发临濠牧养，所俘王保保部从及败而来降者，令从伐蜀，蜀平，就留以守御可也。”

庚辰，置弘文馆，以胡铉为学士，命刘基、危素、王本中、睢稼皆兼学士。

癸未，升唐胜宗为大都督府都督同知。

乙酉，大将军徐达械送左丞胡德济至京，上念其旧劳，特命宥之。仍遣使敕谕达曰：“朕起布衣，克成大业，命将出师，悉由节制，将军备尝知之。迩者，浙江左丞胡德济临事畏缩，将军不以军法从事，乃械送京师，必欲朝廷治之。将军欲效卫青不斩苏建，独不见穰苴之待庄贾乎？且慢军功者悉归之朝廷，则将军之威玩，而号令不行矣。胡左丞之失律，正当就军中戮之，足以警众，所谓阃外之事，将军制之。若送至朝廷，朝廷必议其功过，又非阃外之比矣。彼尝有救信州之功，守诸暨之劳，故不忍加诛，惧将军缘此，缓其军法。是用遣使即军中谕意，自今务威克厥爱，毋事姑息。”

丁亥，以李思孟为大都督府参议。

是月，湖广慈利县土酋覃垕，连构诸洞蛮为乱。命湖广行省平章杨璟以兵讨之，敕谕璟曰：“蛮贼恃山溪险阻，乘时窃发，出没无常，若根诛其党，必深入山谷，伤损士马，所得不足以偿所费。今师入其境击之，但使远去，不令出扰州县可也。不必穷其巢穴，更宜约束麾下，慎无逐利轻动。”

置磨勘司。上尝以中外百司簿书填委，思所以综核之，因览《宋史》，见磨勘司而喜。至是，遂设其官，以太子伴读高晖为司令。

置龙江左卫亲军指挥使司。

罢常州卫。








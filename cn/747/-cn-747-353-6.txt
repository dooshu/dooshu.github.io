○记山顶石浮图後

大唐开元十八年，金仙长公主为奏圣上，赐大唐新旧译经四千馀卷，充幽州范阳县为石经本。又奏范阳县东南五十里上伐村赵襄子淀中麦田庄，并果园一所，及环山林麓，东接房南岭，南逼他山，西止白带山口，北限大山分水界，并永充供给山门所用。又委禅师元法，岁岁通转一切经。上延宝历，永福慈王；下引怀生，同攀觉树。粤开元廿八年庚辰岁朱明八日，前莫州吏部常选王守泰记。送经京崇福寺沙门智、检校送经临坛大德沙门秀璋、都检校禅师沙门元法。

齐汗

汗字洗心，定州义丰人。圣历初进士，以拔萃补州司法参军。景初官监察御史。开元中累擢秘书少监，出历濠、常、润三州刺史，徙汴州，充两道采访使，以老放归田里。天宝初召为太子少詹事，留司东都。卒年七十二，赠礼部尚书。


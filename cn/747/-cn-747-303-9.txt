○定户口疏

天下所检责客户，除两州计会归本贯以外，便令所在编附。年限向满，须准居人，更令所在优矜。即此辈徼幸，若徵课税，目击未堪。窃料天下诸州，不可一例处置，且请从宽乡有田州作法。窃计有田者减三四十州，取其田，通融支给。其地者，三分请取其一分以下，其浮户请任其亲戚乡里相就。每十户以上，共作一坊。每户给五亩充宅，并为造一两口室宇。开巷陌，立闾伍，种桑枣，筑园蔬，使缓急相助，亲邻不失。丁别量给五十亩以上为私田，任其自营种。率十丁於近坊更共给一顷，以为公田，共令营种。每丁一月役功三日，计十丁一年共得三百六十日，营公田一顷，不啻得之。计平收一年，不减百石，便纳随近州县。除役功三十六日外，更无租税。既是营田户，且免征行，安堵有馀，必不流散。官司每丁纳收十石，其粟更不别支用。每至不熟年，斗别二十价，然後支用。计一丁年还出两丁以上，亦与正课不殊。则官收其役，不为矜纵；人缓其税，又得安舒。仓廪日殷，久长为便。其狭乡无地客多者，虽此法未该，准式许移窄就宽，不必要须留住。若宽乡安置得所，人皆悦慕，则三两年後，皆可改图。弃地尽作公田，狭乡总移宽处，仓储既益，水旱无忧矣。

崔明允

明允，博陵人。天宝二年官朝议郎左拾遗内供奉。


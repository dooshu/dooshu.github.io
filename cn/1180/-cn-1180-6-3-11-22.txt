二十二


二十五年十二月，刑部尚书杨靖逮一武官，将鞫之。门卒捡其身，得一大珠。僚属骇愕。靖徐曰：“安有许大珠？此伪物侮人。”令椎碎之。因以上闻。高皇帝曰：“靖此举有四善：他人见有奇物，必以献朕，以求容悦，而靖不然。所谓以道事君，一善也。其人藏珠于身，苟穷诘之，必谓有所投献，是以一珠而起大狱。靖有阴德于人，二善也。若一卒得是珠，因而嘉奖，由是快意求获，人将受法外之苦。能杜小人侥幸，三善也。且人处常易，应变难。今千金之珠卒然至前，略不为动，乃斥以为伪物而碎之。靖有过人之识，应变之才，四善也。”






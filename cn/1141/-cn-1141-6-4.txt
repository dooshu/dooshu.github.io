太皇太后幸遵化温泉大驾侍从恭纪二十韵

两宫圣善重禧日，五位晨昏侍膳年。
鸾辂和鸣游胜地，龙旂侍从幸灵泉。
才人列骑威仪肃，仙杖千官拥卫全。
汤谷倒输蒸日月，素山回令暖云烟。
飞来姑射从天上，涌出瑶池在日边。
密迩神皋犹禁苑，久晴霜候当春天。
一泓觱沸如潮溢，半亩冲融似火然。
沿浦曲房嫔御满，临流帐殿起居便。
湘妃出舞迎环佩，海若趋承捧翠钿。
丹凤沼中冯盥漱，赤龙川畔恣盘旋。
波恬早觉轻寒散，濯久潜驱宿疾蠲。
欢动慈颜留汗漫，坐沾香雾弄潺湲。
寝门数问勤天语，珍馔频移接御筵。
预敕行厨赍玉粒，肯烦属邑费金钱。
洗头华岳盆何在，取石银河兴眇然。
珠献蛟人纷上下，旌麾玉女暗联翩。
祓除有喜坤维奠，奉养无方孝治传。
不数骊山污粉泽，羞称汝水漫流连。
朱砂矾石谁能辨，暖液温涛洵可怜。
稍待九霄回辇后，掖庭还奏祝釐篇。







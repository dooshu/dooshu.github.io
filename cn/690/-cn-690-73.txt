卷七十三



卷之七十三

洪武五年三月戊申朔，应天府言：“运输官物，悉役在京之民，其力甚劳。”上谕省臣曰：“京师之民，自开国以来，皆其供亿劳费，倍于外郡。今天下太平正当休养之，岂可重扰耶？凡有差役，宜悉免之。”

己酉，上以将官子弟因年少骄佚故，承袭者多不称职，乃命其子弟年幼者入国学读书，稍长，令随班朝参，以观礼仪，退则令习弓马，学武事，待其可用，然后官之。

辛亥，命礼部重定官民相见礼。先是，元俗，官僚相见辄跪一足以为礼，拜则以叩头为致敬，既拜，复跪一足。属官、下人见上司、官长与为礼，即引手于后，退却若避之然，上甚厌之。自即位之初，即加禁止，然旧习不能尽革。至是，复定为仪节，令颁示之。凡内外诸官，每旦会于公堂之上，必肃揖，然后就坐，幕官亦须先揖长官，乃退就幕署。其属官见上官，必序立堂阶之上躬揖，上官随坐随立，拱手答礼，幕官答揖如初见。及以事出，隔旬而还见上官，则行再拜礼，见幕官亦然，上官则拱手答礼，幕官答拜。品秩等者互揖，凡内外掾史、令史、书吏、宣使、奏差人等，晨谒长官，必序立阶下一揖，乃退，长官不答礼，幕官拱手。如节序及公参或差遣辞见，俱两拜，长官不答礼，幕官答礼。凡典吏见幕官，亦序立阶下，肃揖，幕官不答礼。如时节、公参、差遣、辞见，行两拜礼，幕官拱手。凡子孙之于祖父母，每旦必诣前肃揖。若远出，隔旬日而见及节序、庆贺，皆四拜，余尊长亦然。若尊长之疏远者，行肃揖礼，远出隔旬日而见及节序、庆贺，止行两拜礼。凡民间平交者，亦如之，其不如仪者，以违制论。上谓礼部臣曰：“礼者，所以羙教化而定民志。成周设大司徒，以五礼防万之伪而教之中夫。制中莫如礼，脩政莫如礼，故有礼则治，无礼则乱。居家有礼，则长幼序而宗族和；朝廷有礼，则尊卑定而等威辨。元以夷变夏，民染其俗，先王之礼，几乎熄矣！而人情狙于浅近，未能猝变。今命尔稽考典礼，合于古而宜于今者，以颁布天下。俾习以成化，庶几复古之治也。”

壬子，以户部尚书徐本为浙江行省参政。

癸丑夜，有星青白色，起自太微垣中，西北行至西蕃外没。

乙卯，故元枢密同知别哥秃等率其家属来降，各献驼马。

诏庶民妇女袍衫，止以紫绿、桃红及诸浅淡颜色，其大红、鸦青、黄色悉禁勿用，带以蓝绢布为之。

丙辰，以刑部尚书李文谅为福建行省参政，工部尚书安然为山东行省参政，工部侍郎黄肃为本部尚书。

丁巳，前普定府同知安瓒叔阿查来朝，贡方物，赐安瓒文绮二匹，阿查衣一袭。

故元金筑安抚密定、程番安抚程谷英等来朝，贡马，诏赐文绮人三疋。

戊午，赐辽东诸卫指挥罗衣一袭，千户以下罗各一疋。

庚申，以礼部主事魏观为苏州府知府。

壬戌，置金筑、程番长官司，秩正六品，隶四川行省，以密定、程谷英等为长官，世袭其职。

夜，月食。

癸亥，以张遇林为应天府尹。

丁卯，都督蓝玉兵至土剌河，与王保保遇，击败其众，保保遁去。

戊辰夜，福建兴化府仙游县大水，民多溺死。

庚午，澧州洞蛮作乱，袭杀安福隘军民，守将讨平之。

辛未，礼部言：“周制，天子出入，条狼氏夹道，以辟止行人；汉制，则卤簿前驱，持弓以射窥者；唐、宋，清道幰弩，辟止行人，不许登高窥望，惟驾之人于仗外俯伏迎拜。今定拟车驾出入，有司肃清街道，官民不许开门观望行立，所在官员、父老合迎驾者于仗外，路右叩头俯伏，候车驾前行，方起。若遇驻跸之处，合迎驾之人行五拜礼，车驾行处有冲入仗内者绞，仗外五十步内观望者杖百。如于郊野外一时不能回避者俯伏，行立观望者杖百，典仗卫官故纵者同罪，失觉减二等。陈诉冤抑，仗外俯伏以听，如冲入仗内者如律。合迎车驾之人，仗外不俯伏者亦如律。车驾所至，凡文武官非近侍及宿卫、护驾而在五十步内者，依例俯伏，行立观望者如律。纵放牲畜突入仗内者，杖八十。凡皇城宿卫及在京守门官员、军士遇驾出入，执仗肃立，不须回避。其在外城镇守门官及士卒如遇车驾经行，则俯伏回避。”上可其议，命昭示中外，使不误犯。

壬申，罗罗斯宣慰安定来朝，赐绮六疋，纱衣、葛衣各一袭，通事衣有差。

癸酉，置靖州、武冈守御千户所。初，平章杨璟克广西，元武冈路总管舒时伟诣军门降，璟遣百户韩裔同时伟还，招集军民，驻守其地。至是，置千户所，以周顺为千户。

置钦州百户所。先是，征南将军廖永忠兵次横州，钦州土民黄谷瑞率众来降，遣还抚安其民，寻调雷州卫百户昌秀领兵守御。至是，命百户陈让、杨玉即其地立百户所，昌秀还雷州。

置胶州守御千户所。

都督佥事单发以罪黜为南宁卫指挥佥事。

福建延平府南平县大雨，山水横溢，漂流庐舍。

是月，高丽国王王颛遣蜜直同知洪师范、郑梦周等奉表贺平夏，贡方物，且请遣子弟入太学。其词曰：“秉彝好德，无古今愚智之殊；用夏变夷，在礼乐诗书之习。故我东夷之人，自昔以来，皆遣子弟入太学，不惟知君臣父子之伦，亦且仰声明文物之盛。伏望皇仁察臣向化之诚，使互乡之童得齿虞庠之胄，不胜庆幸。”上顾谓中书省臣曰：“高丽欲遣子弟入学，此亦美事，但其涉海远来，离其父母，未免彼此怀思尔。中书宜令其国王与群下熟议之，为父兄者果愿遣弟子入学，为弟子者果听父兄之命，无所勉强，即遣使护送至京。或居一年，或半年，听其归省也。”

夏四月戊寅朔。

己卯，山东行省奏：“济南、莱州二府连年旱涝，伤禾麦，民食草实、树皮。”上曰：“山东之民，久罹兵祸，方底平定，又复频年艰食，何厄之甚也？古人云：‘匹夫匹妇，不获自尽。’若己推而内之沟中。今民若此，岂可坐视其毙乎？”即命于淮安运粟往赈之。

赐秦王樉、晋王 、今上苏州吴江县田各百顷，又以江西湖池鱼课岁米赐之，秦王九千二百石，晋王、今上各三千石。

乙酉，享太庙。

丁亥，以中书左司郎中吕本为刑部侍郎。

赐京民盐，户七斤。

夜有星如杯，青赤色，光润，自天市垣口起，后有三小星随之，东北入天市垣，至游气中没。

戊子，广东亡卒王福可等聚逋逃为盗，剽掠惠州海豊县。诏发广东卫兵讨捕之，斩首十五级，一百二十二人，获马二十三疋，其党遂平。

宣化盗起，劫掠南宁府。诏发广西官军讨之，斩首百余级，生擒二千八百余人，获马五十匹。初，南宁卫指挥佥事左君弼核民之无籍者为军，又纵所部军士入山伐木，民多惊扰，遂相构为盗。至是，讨平之。仍命大都督府按罪君弼而禁戢其卒。

庚寅，故元参政阿失宁自西蕃来降，贡马，以灌顶国师玉印来上，诏赐织金文绮。

丁酉，河州卫言：“乌思藏怕木竹巴，故元灌顶国师，章阳沙加，人所信服。今朵甘赏竺监藏与管兀儿相仇杀，朝廷若以章阳沙加招抚之，则朵甘必内附矣。”中书省以闻。诏章阳沙加仍灌顶国师之号，遣使赐玉印及彩叚表里，俾居报恩寺，化导其民。

戊戌，诏天下举行乡饮酒礼。上以海内晏安，思化民俗，以复于古，乃诏有司举行乡饮。于是礼部奏取仪礼及唐、宋之制，又采周官属民读法之旨，参定其仪。在内应天府及直隶府州县，每岁孟春正月、孟冬十月，有司与学官率士大夫之老者行之于学校；在外行省所属府州县，亦皆取法于京师，其民里社以百家为一会，粮长或里长主之，百人内以年最长者为正宾，余以序齿坐，每季行之于里中。大率皆本于正齿位之说，而宾兴贤能、春秋习射亦可通行焉。所用酒肴，毋致奢靡，若读律令，则以刑部所编申明戒谕书兼读之。其武职衙门、在内各卫亲军指挥使司及指挥使司，凡镇守军官，每月朔日亦以大都督府所编戒谕书率僚佐读之，如此则众皆知所警而不犯法矣。制曰：“可。”

广西浔州府天鸣、梧州府苍梧县、贺州、恭城、立山等县地震。

山西潞州黎城县大雷风雹。

己亥，礼部奏更定品官命妇冠服制度。一品命妇礼服，用山松特髻，翠松五株，金翟八，口衔珠结；正面，珠翠翟一，珠翠花四朵，珠翠云喜花三朵；后鬓，珠梭球一，珠翠飞翟一，珠翠梳四，金云头连三钗一，珠帘梳一，金簮二，珠梭环一双；大袖衫用真红色，霞帔、褙子俱用深青色，纻丝、绫、罗、纱随用，霞帔上施蹙金绣云霞翟文，钑花金坠子，褙子上施金绣云霞翟文。常服用珠翠庆云冠，珠翠翟三，金翟一，口衔珠结；鬓边珠翠花二，小珠翠梳一双，金云头连三钗一，金压鬓双头钗二，金脑梳一，金簮二，金脚珠翠佛面环一双，镯钏皆用金；长袄、长裙，各色贮丝、绫、罗、纱随用，长袄缘襈或紫或绿，上施蹙金绣云霞翟文；看带用红、绿、紫，上施蹙金绣云霞翟文；长裙横竖金绣缠枝花文。二品特髻上金翟七，口衔珠结，余同一品，常服亦与一品同。三品特髻上金孔雀六，口衔珠结，正面珠翠孔雀一，后鬓翠孔雀二，霞帔上施蹙金云霞孔雀文、钑花金坠子，褙子上施金绣云霞孔雀文，余同二品。常服，冠上珠翠孔雀三，金孔雀二，口衔珠结；长袄缘襈，看带或紫或绿，并绣云霞孔雀文；长裙横竖襕并绣缠枝花文，余同二品。四品特髻上金孔雀五，口衔珠结，余同三品，常服亦与三品同。五品特髻上银镀金鸳鸯四，口衔珠结，正面珠翠鸳鸯一，小珠铺翠云喜花三朵，后鬓翠鸳鸯二，银镀金云头连三钗一，小珠帘梳一，镀金银簮二，小珠梭环一双；霞帔上施绣云霞鸳鸯文，镀金银级花坠子，褙子上云霞鸳鸯文，余同四品；常服冠上小珠翠鸳鸯三，镀金银鸳鸯二，挑珠牌；鬓边小珠翠花二，朵云头连三钗一，梳一，压鬓双头钗二，镀金簮二，银脚珠翠佛面环一双，镯钏皆用银镀金；长袄缘襈绣云霞鸳鸯文，长裙横竖襕绣缠枝花文，余同四品。六品特髻上翠松三，株银镀金练鹊四，口衔珠结，正面银镀金练鹊一，小珠翠花四朵，后鬓翠梭球一，翠练鹊二，翠梳四，银云头连三钗一，珠缘翠帘梳一，银簮二；大袖衫绫、罗、 、绢随所用，霞帔施绣云霞练鹊文、钑花银坠子，褙子上施云霞练鹊文，余同五品；常服冠上镀金银练鹊三，又镀金银练鹊二，挑小珠牌，镯钏皆用银，长袄缘袄，看带或紫或绿，绣云霞练鹊文，长裙横竖襕绣缠枝花文，余同五品。七品礼服、常服俱同六品。其八品、九品礼服惟用大袖衫、霞帔、褙子，大衫同七品，霞帔上绣缠枝花，钑花银坠子，褙子上绣摘枝团花，通用小珠庆云冠；常服亦用小珠庆云冠，银间镀金银练鹊三，又银间镀金练鹊二，挑小珠牌，银间镀金云头连三钗一，银间镀金压鬓双头钗二，银间镀金脑梳一，银间镀金簮二；长袄缘襈，看带并绣缠枝花，余同七品。凡品官祖母及母与子孙同居亲弟侄妇女礼服，合依本官所居官职品级，通用漆纱珠翠庆云冠、大衫、霞帔、褙子缘襈袄裙，惟山松特髻止许受封诰敕者用之。品官次妻，许用本品珠翠庆云冠、褙子为礼服，销金阔领、长袄、长裙为常服。婢使人等绾高顶髻，用绢布狭领，长袄，长裙；小婢使绾双髻，用长袖、短衣、长裙。制曰：“可。”

庚子，故元赵王汪古图、左丞钱友德来降，燕山卫都指挥使司收集故元山后宜兴等州遗民为军，诏人给绵战袄一领、绵布一疋。

征南将军卫国公邓愈兵至澧州，遣营阳侯杨璟等讨散毛柿溪、赤溪、安福等三十九洞，平之。

盘顺元帅墨梢什用遣其弟万户墨西什用来朝，贡方物，纳元所授银印一、铜印六。诏赐墨梢什用文绮，墨西什用衣一袭，置盘顺长官司，以墨梢什用为长官。

酉阳沿边溪洞军民宣慰司都元帅府元帅冉如彪遣其弟如喜来朝，贡方物。诏赐如彪文绮二疋，如喜衣一袭，置酉阳州，以如彪为知州。

乙巳，礼部言：“旧制以文武班资同者，武官居左，文官居右。今各行省掌印官秩从一品，都指挥使司掌印官秩正二品，凡公会行礼，宜以行省掌印官班首。”诏令行省未除从一品官者，其班首依品级行之。

五月丁未朔，上以辽东地寒，戍卒艰苦，命中书预以衣鞋三万往给之，仍以绵裘加赐将校。

庚戌，命各置斋戒牌。上谕中书省臣曰：“斋戒，古人所以致洁于鬼神也。朕于祭祀，每斋戒必尽其诚，不敢少有怠忽，尚虑诸司不能体此致斋之日，亵慢弗谨，虽幽有鬼神司察其罪，不若预为戒饬，使知所警。其命诸司，各置木牌，刻文其上曰‘国有常宪，神有鉴焉。’每遇祭祀则设之。”

辛亥，升骁骑右卫千户江文清为广武卫指挥佥事。文清以招集红罗山故元遗兵四千余人来降，故有是命。

壬子，大将军徐达兵至岭北，与虏战失利，歛兵守塞。

赐京卫将士平广西叛蛮还者文绮、帛各四百八十疋有奇，钱二千七十五万有奇。

癸丑，青州都指挥使司言：“青州军储，宜令商人于堰头、石辛纳米中盐，以省转输之费。”从之。

夜，中都皇城万岁山雨冰雹，大如弹丸。

乙卯，青州即墨县、莱州胶水县大风雨雹。

中书右丞建昌王溥遣人来言：“近督工取材木建昌蛇舌岩上，有衣黄衣者歌曰：‘龙蟠虎踞势岧峣，赤帝重兴胜六朝，八百年终王气复，重华从此继唐尧。’其声如钟歌，已忽不见。”上曰：“明理者，非神怪可惑；守正者，非谶纬可干。汉之文成五利，足以为戒，事涉妖妄，岂可信耶？”

丙辰，以将有事于方丘，赐陪祀官及乐舞生以下凡执事人明衣布。

上御斋室，谓省臣曰：“朕前数日，心中弗宁，夜不安寝，若有所警者，忽闻中都皇城万岁山雨雹甚大，其在是乎？据占书，冰雹乃兵象，宜遣人戒饬守御官，严加防护，以备不虞。”省台官因奏各州县冰雹伤禾稼，乌雀亦有死者。上曰：“汉宣帝及石勒时，亦有雨雹损禾稼、毙飞鸟事，人君能恐惧脩德，则天灾可弭。朕于此，敢不谨乎？”

戊午夏至，祭皇地祗于方丘。礼毕，驾还乾清宫。皇后妃嫔见。上曰：“方农时，天久不雨，秧苗尚未入土，朕恐民之失望也，甚忧之。汝等宜皆蔬食，自今日始，俟雨泽降，复常膳如故。”于是宫中自后妃而下皆蔬食。是夜，大雨，诘旦，水深尺余。皇后具冠服贺，且曰：“妾事陛下二十年，每见爱民之心拳拳于念虑之间。今兹天旱，陛下诚意所孚，天心感格，遂至雨泽之应，民得足食，妾敢进贺。”上曰：“人君所以餋民也，民与君同一体，民食有缺，吾心何安？幸上天垂念，获兹甘雨，吾何德以堪？皇后能同心忧勤，天下国家所赖也。”

己未，辰州卫指挥同知谷继先卒。诏有司护榇还葬六安，且遣官祭之曰：“朕起兵淮右，遂定江左，尔自宁国来事朕，擢授千夫长，俾守赣州，多效勤劳，遂命尔同知辰州武卫，控制蛮夷。曩闻尔得疾，即遣医治疗，岂期竟以此疾，乃殒其身？朕心恻然，今令尔妻子迎柩，还葬乡里，遣官以牲醴致奠。惟灵不昧，尚其享之。”

甲子，日中有黑子。

丁卯，倭夷寇海盐之澉浦，杀掠人民。

戊辰，命户部募商人于永平卫鸦红桥纳米中盐，淮盐，米一石五斗，浙盐，米一石三斗，山东盐，米二石，河涧盐，米六石。时纳哈出觇伺，欲挠边，故储偫，以俟征讨。

高丽、日本归所掠海滨男女七十八人，诏有司送还乡里。

故元沿海行枢密院同知叶延秀等来降。

是月，诏天下曰：“朕闻三皇立极，导民以时，庖厨、稼穑、衣服始制，民居舍焉；五帝之教以仁信，不过遵三皇之良规。盖未备之时，宜当时之君示其所以，天下从之。自周至汉、唐、宋，亦因时损益，国乃昌，民乃安。朕蒙皇天后土之恩，命统天下，祖宗之灵，百神护佑，得正帝位，已五年于兹。朕本布衣，失习圣书，况摧强抚顺二十有一年，常无宁居，纪纲粗立，故道未臻，民不见化，市乡里闾尚循元俗，天下大定，礼义风俗，可不正乎？兹有所示，谕尔臣民，曩者兵乱，人民流散，因而为人奴隶者，即日放还。士庶之家，毋收餋阉竖，其功臣不在此例。古者，邻保相助，患难相救，今州、县、城、市、乡、村或有冻馁不能自存者，令里中富室假贷钱谷以资养之，工、商、农业皆听其故。俟有余赡，然后偿还。孤寡残疾不能生理者，官为养赡，毋致失所。其有疾愈，愿占籍为民者，听乡党论齿，从古所尚。凡平居相见揖拜之礼，幼者先施，岁时燕会、坐次之列，长者居上，佃见田主，不论齿序，并如少事长之礼。若在亲属，不拘主佃，则以亲属之礼行之。乡饮之礼，所以明长幼，厚风俗，今废缺已久，宜令中书详定仪式，颁布遵守。婚姻，古之所重，近代以来，狃于习俗，专论聘财，有违典礼。丧事以哀为本，葬祭之具，称家有无，今富者奢侈，贫者假贷，务崇眩耀，又有惑于阴阳，停柩经年，以至暴露，宜令中书集议，颁示天下。四方既定，流民各归田里，其间有丁少田多者，不许仍前占据他人之业，若有丁众田少者，许于附近荒田内，官为验其丁力，给与耕种。中国衣冠，坏于胡俗，已尝考定品官、命妇冠服及士庶人衣巾、妇女服饰，行之中外，惟民间妇女首饰、衣服尚循旧习，宜令中书颁示定制，务复古典。僧道之教，以清净无为为本，往往斋荐之际，男女溷杂，饮酒食肉自恣，已令有司严加禁约。福建、两广等处豪强之家多以他人子阉割役使，名曰‘火者’，今后有犯者，以阉罪抵之，没官为奴。於戏！用夏变夷，风俗之所由厚；哀穷赈乏，仁政之所当施。因时制宜，与民更化，其臻礼义之风，永厎隆平之治。咨尔臣庶，体予至怀。”

骁骑、羽林、江阴诸卫火燔庐舍及官仓，死者凡十人。








○天上种白榆赋（以“垂阴天上，历代不雕”为韵）

象帝之先，种白榆於自然。布历历之真质，遍高高之远天。攀折何因，杳在寰区之外；阴阳不测，永无雕落之年。徒观夫夹帝座以分行，直天街而互对。婆娑乎黄道之侧，荫映乎端门之内。匪据险以称关，讵临戎而设塞。星槎去日，曾莫问其短长；鹤驾来时，又不言乎年代。易古移今，烟浓雾深。当空耀本，向日舒阴。攒柯於贝阙之前，圆光霭霭；倒影於瑶池之上，寒彩沈沈。轮既出於中台，偃蹇亦临乎上将。分土明得地之势，编珠表连理之状。或全或缺，陋蟾桂於月中；莫往莫来，鄙蟠桃於海上。美素荚之规规，状列钱之离离。苒云竦，玲珑露垂。崇朝而颢气常积，永夜而元风自吹。发端既异於乾行，成象或殊於隰有。曲直之号徒尔，斤斧之虞则否。始或丛邱墟，依培娄。与槎，混枯朽。叹颓龄之日，既不殊桑；充燧火之时，焉能异柳。夫於是又安得越汉排霄，含芳振条。壅灵根而万古长烂，披素叶而千霜不雕。所谓向晦而明，终天而觌。衰荣不系乎寒暑，运动罔差乎经历。榆之寿兮，诚大椿之莫敌。


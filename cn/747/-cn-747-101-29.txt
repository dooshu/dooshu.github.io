○严关防诏

关防者，所以讥异服、察异言也。况天下未息，兵民多奸，改形易衣，觇我戎事。比者有谍，皆以诈败，而未尝罪所过地。叛将逃卒，窃其妻孥，而影附使者，亦未尝诘其所经。今海内未同，而缓法弛禁，非所以息奸诈、止奔亡也。应在京诸司，不得擅给公验。如有出外须执凭繇者，其司门过所，先须经中书门下点简。宜委宰臣赵光逢专判出给，俾繇显重，冀绝奸源。仍下两京河阳及六军诸卫御史台，各加钤辖。公私行李，复不得带挟家口向西。其襄邓延等道，并同处分。


○赐王宰诏意

卿顷莅泽州，颇彰惠政，彼之黎庶，自合有情，申以恩威，正在今日。卿宜大布诚信，且务绥怀，不得焚其室庐，剪其桑梓，自当壶浆塞路，襁负而归。兼招取丁壮三五千人，不要分给器械，每至填垅攻垒，皆遣先驱。料泽州城内，非其父兄，既其子弟，必合自相受惜，岂愿交接兵锋？兼宜遣使逼其军城，再三号令：若能舍逆效顺，速自归降，非但生全，仍加优赏，克城之後，不犯秋毫；如坚守危巢，坐待扑灭，必当不存噍类，务极兵威。料其闻此先声，皆自感励。勉於方略，副朕深怀。


◇应嘉赋（并序）

>

友人有作《嘉遁赋》与余者，作赋应之，号曰《应嘉》云：

>

傲世公子，体逸怀遐。意邈澄霄，神夷静波。仰群轨以遥企，顿骏翮以婆娑。寄冲氛于大象，解心累于世罗。袭三间之奇服，咏南荣之清歌。濯下泉于浚涧，溯凯风于卷阿。指千秋以厉响，俟寂寞之来和。怀前修之仿佛，觌幽人之所过。抱玄景以独寐，含芳风而寤语。发兰音以清唱，操玉怀而喻予。于是葺宇中陵，筑室河曲。轨绝千涂，而门瞻百族。假妙道以达观，考贲龟而贞卜。苟形骸之可忘，岂投簪其必谷？方介丘于尺阜，托云林乎一木。伫鸣条以招风，聆哀音其如玉。穷览物以尽齿，将弭迹于馀足。（《艺文类聚》三十六）

>


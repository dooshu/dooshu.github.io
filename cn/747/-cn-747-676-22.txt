○钱塘湖石记

钱塘湖事，刺史要知者四条，具列如左：

钱塘湖一名上湖，周回三十里，北有石函，南有笕。凡放水溉田，每减一寸，可溉十五馀顷，每一复时，可溉五十馀顷。先须别选公勤军吏二人，立於田次，与本所由田户，据顷亩，定日时，量尺寸节限而放之。若岁旱百姓请水，须令经州陈状，刺史自便押帖，所由即日与水。若待状入司，符下县，县帖乡，乡差所由，动经旬日，虽得水，而旱田苗无所及也。大抵此州春多雨，秋多旱，若堤防如法，蓄泄及时，即濒湖千馀顷田无凶年矣（原注：州《图经》云：“湖水溉田五百顷。”谓系田也今按水利所及其公私田不啻千馀顷）。自钱塘至盐官界，应溉夹官河田，放湖入河，从河入田。淮盐铁使旧法，又须先量河水浅深，待溉田毕，却还本水尺寸。往往旱甚，即湖水不充。今年修筑湖堤，高加数尺，水亦随加，即不啻足矣。晚或不足，即更决临平湖，添注官河，又有馀矣（原注：虽非浇田时，若官河乾浅，但放湖水添注，可以立通舟船）。俗云：“决放湖水，不利钱塘县官。”县官多假他词以惑刺史，云“鱼龙无所托”，或云“菱茭失其利”。且鱼龙与生民之命孰急，菱茭与稻粱之利孰多，断可知矣。又云“放湖即郭内六井无水”，亦妄也，且湖底高，井管低，湖中又有泉数十眼，湖耗则泉涌，虽尽竭湖水，而泉用有馀，况前后放湖，终不至竭，而云井无水，谬矣。其郭中六井，李泌相公典郡日所作，甚利於人，与湖相通，中有阴窦，往往堙塞，亦宜数察而通理之，则虽大旱，而井水常足。湖中有无税田约十数顷，湖浅则田出，湖深则田没。田户多与所由计会，盗泄湖水，以利私田。其石函、南笕，并诸小笕闼，非浇田时，并须封闭筑塞，数令巡检，小有漏泄，罪责所由，即无盗泄之弊矣。又若霖雨三日已上，即往往堤决，须所由巡守，预为之防。其笕之南，旧有缺岸，若水暴涨，即於缺岸泄之，又不减，兼於石函、南笕泄之，防堤溃也（原注：大约水去石函口一尺为限，过此须泄之）。予在郡三年，仍岁逢旱，湖之利害，尽究其由。恐来者要知，故旧於石。欲读者易晓，故不文其言。长庆四年三月十日，杭州刺史白居易记。


67　會白虎觀議五經同異　祠孔子作六代之樂


章帝建初四年，詔諸儒會白虎觀，議五經同異。元和二年，至魯，祠孔子及七十二弟子於闕里，作六代之樂，會孔氏男子六十二人〔一〕。

【元圻案】後漢書章帝紀：「建初四年十一月，詔下太常，將、大夫、博士、議郎、郎官及諸生、諸儒，會白虎觀，講議五經同異，使五官中郎將魏應承制問，侍中淳于恭奏，帝親稱制臨決，如孝宣甘露石渠故事，作白虎議奏〔二〕。元和二年三月，幸魯，祠孔子於闕里〔三〕，及七十二弟子，賜褒成侯及諸孔男女帛。」

〔一〕「會」上，元刊本、清嘉慶本有「大」字。

〔二〕「議奏」，原作「奏議」；「闕里」，原作「闢里」，皆據中華本後漢書卷三肅宗孝章帝紀校正。

〔三〕「議奏」，原作「奏議」；「闕里」，原作「闢里」，皆據中華本後漢書卷三肅宗孝章帝紀校正。






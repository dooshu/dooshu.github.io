○赐百官钱诏

百辟卿士，实惟股肱。顷属艰虞，损家殉节，累经寇难，靡不困穷。洎复上京，荐遭歉岁，官俸既薄，公田不收。外亏导从之仪，内怀冻馁之戚，朝列尚尔，蒸人何堪？轸於深衷，良用愧恻。应文武常参官等，宜共赐钱七万贯，委度支据班秩职事，及所损职田多少，量等级从今至明年四月以来，随月支给。凡厥多士，宜悉朕怀。


○请御史大夫中丞在尚书左丞上奏

伏以御史大夫中丞，掌邦国宪法，朝廷纪纲。兼此官者，皆以所领务重，特为宠异。近来诸行侍郎兼御史大夫者，并在左右丞之上，相承不改，行之已久。况今使下监察御史里行，朝谢时列在左右司郎中之上。以此参彼，足可辨明。况奉去年十月二十八日敕，御史大夫进为正三品，中丞进为正四品。郎官望等，尤为重任。酌从宜之文，定可久之法，合崇宪职，式叶朝章。请准前例，诸行侍郎兼御史大夫中丞者，在尚书左右丞之上。








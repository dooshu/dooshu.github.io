○祠后土获符瑞行庆制

自古受天之命，作神之主，崇德祀地，尽孝配亲，存乎礼经，不可阙也。朕承累圣之绪，仗卿士之力，方隅清谧，宇宙乂安。北狩并都，南辕汾上，览汉武故事，修葺旧祠。时惟仲春，地气萌动，将先政本，为农祈谷。斋戒惟寅，粢盛惟洁，仲尼曰：“吾不与祭，如不祭。”岂非躬尽孝敬，以致神祗乎？而经始壝坛。宝鼎出地，奠兹玉帛，荣光塞河，将何以幽答神心，上膺灵贶？朕又惧焉。今大典克举，美祥允洽，自天之祐，岂予一人，思与百辟，同兹嘉庆。亚献邠王守礼终献宁王宪各赐物七百匹。申王捴岐王范薛王业各赐物五百匹，馀升坛官，三品已上赐爵一等，四品已下各加一阶。应入三品五品，现任四品已上官先授三品四品已上阶经三十考者，六品已上官先授五品六品已上阶经十六考者，令所司勘责，奏听进止。诸缘大礼有职掌官赐勋两转，馀陪位官赐勋一转。中书门下三品六尚书御史大夫食实封三品以上功臣，与各一子官。共立功万骑身亡殁者，虽预创业，不见劢时，念功思旧，情有感恻，并令所司检勘，亦各与一子官。改汾阴县为宝鼎县。官同升坛官例赐一阶。


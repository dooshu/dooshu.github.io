○赐义成军节度使高承简立德政碑敕

得守义奏：当道将吏等请为卿立德政碑。卿位崇庶僚，寄殷东夏，扼洪河之险束，当白马之要津，制机於事先，销萌於虑表。而能文武参用，农战兼修，人俗载安，军政斯理，缁黄遂性，耆耇乐生。沥恳陈诚，飞章上请，延览休绩，欣然注心。今令翰林侍讲学士崔郾与卿撰碑文，庶使龚、黄之美，无愧於前修；羊、杜之风，岂惭於后代。卿有缉绥之美，朕成委寄之功，不配之名，上下同有。眷言嘉叹，无以过兹，想宜知悉。春寒，卿比平安好。遣书，指不多及。


朱宣（弟瑾）


朱宣，宋州下邑人也。少从其父贩盐为盗，父抵法死，宣乃去事青州节度使王敬武为军校，敬武以隶其将曹全晟。中和二年，敬武遣全晟入关与破黄巢。还过郓州，郓州节度使薛崇卒，其将崔君预自称留后。全晟攻杀君预，遂据郓州。宣以战功，为郓州马步军都指挥使。已而全晟死，军中推宣为留后，唐僖宗即拜宣天平军节度使。

梁太祖镇宣武，以兄事宣。太祖新就镇，兵力尚少，数为秦宗权所困，太祖乞兵于宣。宣与其弟瑾以兖、郓之兵救汴，大破蔡兵，走宗权。是时，太祖已袭取滑州，稍欲并吞诸镇，宣、瑾既还，乃驰檄兖、郓，言宣、瑾多诱宣武军卒亡以东，乃发兵收亡卒，因攻之，遂为敌国，苦战曹、濮间。是时，梁又东攻徐州，西有蔡贼，北敌强晋，宣、瑾兄弟自相首尾，然卒为梁所灭。乾宁四年，宣败，走中都，为葛从周所执，斩于汴桥下。

瑾，宣从父弟也。从宣居郓州，补军校。少倜傥，有大志，兖州节度使齐克让爱其为人，以女妻之。瑾行亲迎，乃选壮士为舆夫，伏兵器舆中。夜至兖州，兵发，遂虏克让，自称留后。僖宗即拜瑾泰宁军节度使。

瑾与宣已破秦宗权于汴州，梁太祖责瑾诱宣武军卒以归，遣朱珍攻瑾，取曹州，又攻濮州，而太祖自攻郓。瑾兄弟往来相救，凡十余年，大小数十战，与太祖屡相胜败。太祖得宣将贺瑰、何怀宝及瑾兄琼，乃将琼等至兖城下，告瑾曰：“汝兄败矣！今琼等已降，不如早自归。”瑾伪曰：“诺。”乃遣牙将胡规持书币诣军门请降。太祖大喜，至延寿门与瑾交语，瑾曰：“愿得琼送符印。”太祖信之，遣客将刘捍送琼往。瑾伏壮士桥下，单骑迎琼，挥手语捍曰：“请琼独来！”琼前，壮士擒之，遂闭门，责琼先降，斩之，掷其首城外。太祖度不可下，乃留兵围之而去。

瑾婴城自守，而与葛从周等战城下，瑾兵屡败，宣亦败于郓州，乃乞兵于晋，晋遣李承嗣、史俨等以骑兵五千救之。太祖已破宣，乃急趋兖。瑾城中食尽，与承嗣等掠食丰、沛间，梁兵奄至，瑾将康怀英等以城降梁。瑾等将麾下兵走沂州，沂州刺史尹处宾不纳。又走海州，梁兵急追之，乃奔于淮南。杨行密闻瑾来，大喜，解其玉带赠之，表瑾领武宁军节度使，以为行军副使。其后，梁遣庞师古、葛从周等攻淮南，行密用瑾，大破梁兵于清口，斩师古。行密累表瑾东南诸道行营副都统、领平卢军节度使、同中书门下平章事。

行密死，渥及隆演相继立，皆年少，徐温与其子知训专政，畏瑾，欲除之，瑾乃谋杀知训。尝以月旦遣爱妾候知训家，知训强通之，妾归自诉，瑾益不平。屡劝隆演诛徐氏，以去国患，隆演不能为。既而知训以泗州建静淮军，出瑾为节度使。将行，召之夜饮。明日，知训过瑾谢，延之升堂，出其妻陶氏，知训方拜，瑾以笏击踣之，伏兵自户突出，杀之。初，瑾以二恶马击庭中，知训入而释马，使相踶呜，故外人莫闻其变。瑾携其首驰示隆演曰：“今日为吴除患矣！”隆演曰：“此事非吾敢知！”遽起入内。瑾忿然以首击柱，提剑而出，府门已阖，因逾垣，折其足。瑾顾路穷，大呼曰：“吾为万人去害，而以一身死之！”遂自刎。润州徐知诰闻乱，以兵趋广陵，族瑾家。瑾妻陶氏临刑而泣，其妾曰：“何为泣乎？今行见公矣！”陶氏收泪，欣然就戮，闻者哀之。

瑾名重江淮，人畏之。其死也，尸之广陵北门，路人私共瘗之。是时，民多病疟，皆取其墓上土，以水服之，云病辄愈，更益新土，渐成高坟。徐温等恶之，发其尸，投于雷公塘。后温病，梦瑾挽弓射之。温惧，网其骨，葬塘侧，立祠其上。初，瑾尝病疽，医者视之，色惧，瑾曰：“但理之，吾非以病死者。”于是果然。卒年五十二。






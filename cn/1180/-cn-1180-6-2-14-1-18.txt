十八　论大政


比者，两奉台教：一为陆氏事；一蒙俯怜正为国任怨任劳，而慨今之人不能相体。意蔼情深，读之使人激衷次骨，感怅无已。

陆氏之事，原当事者之意，实欲缘此中祸于师翁。其徒每倡言曰：“陆氏家累巨万，死之日，数姻家欺其子之幼，遂分而有之。今惟刑并其子，使之取偿于所亲，则可不加赋而国用足。”其言如此。藉令当事者至今犹在，则祸诚不知所终矣。顷幸天启圣衷，俯纳愚言，开汤网以释淹禁，俾陆武惠之功得明，而师翁见陵之耻亦因以雪。此主上之明也，正宁有秋毫得效于左右乎？猥蒙遣谢，弥以为愧。

正以浅薄，谬膺重寄。自受事以来，旦作夜思，食不甘，寝不寐，以忧公家之事，四年于兹矣。中所措画，要以尊主威、定国是、振纪纲、剔瑕蠹为务，有力排群议、明犯众忌而不顾者。岂诚不知自爱，而故以其身为怨府哉？窃伏思之：语曰：“挈瓶之智，守不失器。”主上冲年，举天下之重而委之于孱弱之身，今不务为秉公灭私，振废起坠，而避流俗之非议，以取悦一时；有如异日者，主上明习国事，亲揽庶政，或有所废缺而不修、陵替而不振者，必将曰：“吾以天下事付若，而今乃至此！”则正虽伏陇亩，填沟壑，有余僇矣。故违众之罪小，负国之罪大；一时之谤轻，异日之谴重也。台谕谓人犹有不相体者，正亦且奈之何哉，惟自殚厥心而已。

昔辱师翁引手，固谓：“家国之事，一以相属。”正奉以周旋，死不敢负。因谕及，敢布腹心，惟师翁裁教焉。






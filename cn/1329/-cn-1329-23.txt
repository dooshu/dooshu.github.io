轻身法


《本草》所载各药，多有言久服轻身者，殊非贵品，而绝无人一试之，岂惧为古人所欺耶？汪讱庵辑《本草备要》，言川中有虐其婢者，婢遁入山深处，无所得食，乃拔草根啖之，甚美。久之，竟不复饥。一夜宿树下，见草动，疑为虎，猱升树上避之。及晓而下，凌若飞鸟。自是身轻于燕，腾跃如飞。家人入山采薪，见之，走告其主，张网求之，弗得。或曰：“是岂真有仙骨者？不过偶食灵药耳。诱使火食，必不能再遁矣。”如其言，设酒馔于路，婢果来食，食已擒之，果获。询其所食，导往验其草，则黄精也。观于此，则凡所谓久服轻身者，必皆不谷食而后可者矣，又何怪世人之不肯一试哉！罗浮山产黄精，道士云生服令人大泻。则此说又似未可尽信。






○颁示笺注道德经敕

昔在元圣，强著元言，权舆真宗，启迪来裔。遗文诚在，精义颇乖。撮其旨归，虽蜀严而犹病；摘其章句，自河公而或略。其馀浸微，固不足数，则我元元妙旨，岂其将坠。朕诚寡薄，常感斯文，猥承有后之庆，恐失无为之理。每因清晏，辄扣元关，随所意得，遂为笺注。岂成一家之说，但备遗阙之文。今兹绝笔，是询於众，公卿臣庶，道释二门，有能起予类於卜商，针疾同於左氏，渴於纳善，朕所虚怀。苟副斯言，必加厚赏。且如谀神自圣，幸非此流，悬市相矜，亦云小道。既其不讳，咸可宣言，勿为来者所嗤，以重朕之不德。


○九经字样序表

臣闻秦焚《诗》《书》，塞人视听；汉兴典籍，以广聪明。伏以龟鸟之文，去圣弥远，点画讹变，遂失本源。今陛下运契广虞，道从经籍。观人文以成俗，念为鸟迹之乖方。繇是遂微臣之上请，许於国学创立石经。仍令小臣覆，定字体，谬当刊校，誓尽所知。大历中，司业张参掇众字之谬，著为定体，号曰《五经文字》。专典学者，实有赖焉。臣今参详，颇有条贯。传写岁久，或失旧规。今删补冗漏，一以正之。又於五经文字本部之中，采其疑误旧未载者，撰成《新加九经字样》一卷，凡七十六部四百二十一文。其偏傍上下本部所无者，乃纂为杂辨部以统之。若体画全亏者，则引文以证解。於雅言执礼，诚愧大儒。而辨体观文，式遵小学。其声韵谨依开元文字，避以反言，但纽四声，定其音旨。今条目已举，刊削有成。愿竭愚衷，以资後学。当开成丁巳岁序谨上。


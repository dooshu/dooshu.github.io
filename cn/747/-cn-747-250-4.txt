○授刘幽求左仆射制

门下：尚书佐理，四方取则；端揆成务，百工是师：非允具瞻，孰康庶绩？封州流人刘幽求，风元感，川岳粹灵，学综九流，文穷三变。义以临事，精能贯日，忠以成谋，用若投水。茂勋立艰难之际，嘉话盈启沃之初，存谠直以不回，（旧《唐书作》作顾）为奸邪之所忌。衅萌颇露，谮端潜发，元宰见逐，谗人孔多。既殄群凶，方宣大化，期问政於经始，载登贤於梦卜。可依旧金紫光禄大夫守尚书左仆射知军国大事监修国史上柱国徐公，仍依旧还实封七百户，并赐锦衣一袭，主者施行。


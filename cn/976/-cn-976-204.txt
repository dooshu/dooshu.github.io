强至　寄题殊公禅老黄云阁二首

大士当年密行成，山居黄色有云生。

黄云已共斯人去，飞阁犹为此地名。

欲到尘埃先摆落，纵观气象亦峥嵘。

谁云瑞应难追复，禅老而今祖意明。

强至

强至　寄题殊公禅老黄云阁二首

人悦禅翁巧结庐，更营飞阁取幽虚。

溪山雨后翠欲活，棂槛风来清有馀。

龙象几年成佛界，猨猱深夜杂僧居。

还如梦得闻涵碧，谁写丹青复寄予。

强至


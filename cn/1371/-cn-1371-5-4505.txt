赠道流

卖药会稽市，不知今几年？

身常杂庸保，世果有神仙。



醉帽簪花舞，渔舟听雨眠。



放翁独识子，肯向俗人传？

赠道流

羽人邂逅饮旗亭，自说经年醉不醒。

曾伴翰林游赤壁，仍邀内史写黄庭。



古琴蛇蚹评无价，宝剑鱼肠托有灵。



太华何时寻此约？

九霄风露宿青冥。



赠道流

烟云深处作生涯，回首人间岁月赊。

留得朱颜凭绿酒，扫空白发赖丹砂。



七弦指下泠泠久，双袖风中猎猎斜。



他日相寻不知处，会从渔父问桃花。




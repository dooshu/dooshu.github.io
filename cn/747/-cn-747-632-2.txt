○凤巢阿阁赋（以“天下清泰，神物来萃”为韵）

国家化协轩後，道超帝先。敷至德以被物，降殊祥而自天。祥异宗周，下岐山之鸣矣；企观神极，放阿阁而巢焉。由是载止於甍次，盖将呈瑞於君前。临四荣而肃乎云委，播五彩而焕尔霞鲜。且将巢者，其义久也。美德化乎宇内，永栖迟於日下。爰居爰处，恒依应龙之祥（一作梁）；载飞载鸣，宁侣化鸳之瓦。道既砥平，时亦镜清。厌丹穴而不息，鄙高冈而不鸣。方为应至仁而来元扈，岂徒爱层构而集丹楹。彼燕有巢，已闻在幕之厄；尔鹤称德，更擅乘轩之名。一则兆启乎颠沛，一则僭处乎车盖。曷若我爱育元和，来仪昭泰。奋美羽於轩楹，散清音於埃盖。然後知赤乌不曰珍，白龙不曰神。或生之於苑囿，或厄之於海滨。四目鸣而不睹，万户献而莫臻。岂若兹凤，惟阁是因。三重其阶，实惟高矣显矣；一人斯睹，谁谓不躬不亲。向非我後从政不弗，惠生於物，执德不回，遗乎将来，凤亦远矣，谁能巢哉！是知反道者高阁徒修，悖德者鸣凤罔萃。窃稽瑞牒，载览史记。惟黄帝与吾皇，能感之而自至。


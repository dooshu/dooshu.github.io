◇祖德赋

>

咨时文之懿祖，膺降神之灵曜。栖九德以弘道，振风烈以增劭。彼刘公之矫矫，固云网之逸禽。既凭形以傲物，谅傅翼而栖林。伊我公之秀武，思无幽而弗昶。形鲜烈于怀霜，泽温惠乎挟纩。牧希世之洪捷，固山谷而为量。西夏坦其无尘，帝命赫而大壮。登具瞻于大阶，濯长缨乎天汉。解我衣以高揖，正端冕而大观。戢灵武于既曜，恢时文于未焕。腾绝风以逸骛，庶遐踪于公旦。（《艺文类聚》二十）

>


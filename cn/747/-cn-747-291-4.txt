○宋使君写真图赞（并序）

夫形者，神明之表，而动用之应也。察之苟至，则珠玉虽蕴，光辉必兆於山泉；而眉睫可知，贤达亦徵於骨象。如宋公之天姿森挺，人望俨然，一睹清扬，不俟深鉴：是犹难群见鹤，象齿非牛，居然有差，此其殊特者也。声闻如彼，风格又尔，宁有陈平之美，更虞子羽失之耶？虽妄庸之目，素非知公者，偶见斯状，亦已明其瑰异焉。初公举茂才，历长安尉，三为御史，再入尚书郎，色庄以立朝，则百僚所惮；言扬於伏奏，则三台为表。而竟以出守，俄复从边，其故何哉？由抗直之为患也。然公处屯而必行其道，居陋而不改其度，能贞其节，可谓君子哉！才为国而生，命有时而泰，彼宋公修志以俟也，其复可立而须焉？时其族兄曰之望者，亦贾生之谪居，有顾君之画绝，伟公之貌，作为是图，意得神传，笔精形似，因命仆为赞。其词云：

宋公卓荦，体标山岳。匪石不移，如玉斯琢。被服忠信，规模礼乐。望之俨然，允谓高邈。


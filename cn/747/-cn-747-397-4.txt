○西郊迎秋赋

彼元天平分，以成乎岁也；惟日有令，将法於王者。服苍玉而应春，居明堂而顺夏；既随时而有义，皆率礼而无舍。若乃律中夷则，神司蓐收；凉风以厉，大火西流。草木不芳，谁忍闻於？囹圄再缮，亦申命於デ鸠。先三日而太史以谒，率百官而天子乃游；然後天仗齐列，野庆清秋。乘白辂而启行，载白旗而扈从；天颜乃穆，帝典攸重。彼词客与史臣，咸作歌而陈颂。既启銮辂，爰居总章；备水潦，修是防。鸿雁将宾，待横舟於汾曲；鹰隼已击，且校猎於长杨。实惟道映三五，何啻声超百王而已哉？别有原宪长贫，仲尼少贱。朝游白社，惊一叶之辞秋；夜宿灵台，聚群萤而烛卷。既睹西郊之礼，将述东山之禅；欣庇影於禹阴，愿陈力於周谚。


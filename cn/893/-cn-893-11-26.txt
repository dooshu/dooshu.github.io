系寻阳上崔相涣三首





邯郸四十万，同日陷长平。[一]能回造化笔，或冀一人生。[二]

[一]《史记》：白起越韩、魏而攻强赵，北坑马服，诛屠四十余万之众，尽之于长平之下，流血成川，沸声若雷，遂入围邯鄣。《论衡》：秦将白起，坑赵降卒于长平之下，四十万众同时皆死。



[二]沈炯《自长安还至方山怆然自伤》诗：“秦军坑赵卒，遂有一人生。”





其二





毛遂不堕井，[一]曾参宁杀人。[二]虚言误公子，投杼惑慈亲。[三]白璧双明月，方知一玉真。

[一]《西京杂记》：赵有两毛遂，野人毛遂堕井而死，客以告平原君。平原君曰：“嗟乎!天丧予矣。”既而知野人毛遂，非平原君客也。



[二]《战国策》：曾子处费，费人有与曾子同名族者而杀人，人告曾子母曰：“曾参杀人。”曾子之母曰：“吾子不杀人。”织自若。有顷焉，人又曰：“曾参杀人。”其母织尚自若也。顷之，一人又告之曰：“曾参杀人。”其母惧，投杼逾墙而走。



[三]《说文》：“杼，机之持纬者也。”



萧士赟注：太白引此自况其遭诬耳。





其三





虚传一片雨，枉作阳台神。[一]纵为梦里相随去，不是襄王倾国人。

[一]庾信诗：“何劳一片雨，唤作阳台神。”



旧注：此一首，恐非上崔相，亦恐非太白之作。






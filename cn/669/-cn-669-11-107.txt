168　晉之從政者新所指


楚伍參曰：「晉之從政者新。」宣十二年。謂荀林父也。士彌牟曰：「晉之從政者新。」定元年。謂范鞅也。一以喪師，敗於邲。一以失諸侯。定四年。書曰：「人惟求舊。」

【閻按】謂荀林父新從政，在本月。范鞅新從政，僅十日。「新」字奇確。

【何云】「新」謂任未久，非驟居執政之謂。

【元圻案】吕成公左傳説六：「宣公十二年，晉、楚戰于邲。説曰：荀林父以晉之名臣，統元帥之權，而不能制一先縠者，蓋新進之徒，威德未孚於人，故如此。楚嬖人伍參謂晉之從政者新，論林父最切當。大抵賢才處事，或至敗事者，未必其才之不足，處事之不審，特其素望之未熟于人，以至敗事。古之人所以四十而仕，五十而爲大夫，蓋欲使涵養積習，威望在人已熟，然後可以從政。若是養之無素，驟居人上，鮮有不敗事者。」






玉林清赏诗序


云溪汪公，致政余三十年，筑于江南之野，襟亢云林，踪绝城市，躬耕乐道，澹如也。太守定山袁公慕其谊，特渡江造其庐访焉。饮于竹间，觞咏酣适，为诗数章。是时，独柱史龙州君与偕，诸君皆莫从也。其后闻者，皆依韵赓酬，总若干首，都为一帙，题曰《玉林清赏》。夫长吏，民之表也；贤士，产之贤也。古者为政，重于得人，而贤者又以道自重。故然明抗行，仲举宾徐，谈者韪之。世降道丧，斯义几微矣。乃今穴居名彦，大夫垂访。诸君感鸣鹤之应，邕邕焉，锵锵焉，夫亦行古之道也。斯事虽细，义有足称者。《诗》云：“孑孑干旄，在浚之郊。素丝纰之，良马驷之。”大夫之谓矣。“蒹葭苍苍，白露为霜。所谓伊人，在水一方。”云溪子有焉。是庸序之，以贻厥后。






○刘约授棣州刺史制

敕：前齐州刺史兼御史中丞刘约，故太保济之子，太尉总之弟也。吾尝思济之功，总之忠，而嘉约之谨厚，累迁至齐州刺史，在官无败事，罢秩有去思。念旧录能，宜当宠用，况公侯之後，约有通才，封域之间，棣为要郡，委之共理，谁曰不然。可使持节棣州诸军事棣州刺史依前御史中丞，散官、勋如故。


嵇中散言志【康叔夜】

曰余不师训，濳志去世尘。远想出宏域，高步超常伦。灵凤振羽仪，戢景西海滨。朝食琅玕实，夕饮玉池津。处顺故无累，养德乃入神。旷哉宇宙惠，云罗更四陈。哲人贵识义，大雅明庇身。庄生悟无爲，老氏守其眞。天下皆得一，名实久相宾。咸池飨爰居，钟鼔或愁辛。柳惠善直道，孙登庶知人。写怀良未远，感赠以【一作还】书绅。


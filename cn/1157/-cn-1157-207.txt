●卷二百七　经籍考三十四

○史（谱牒　目录）

※《姓源韵谱》一卷

陈氏曰：唐张九龄撰。依《春秋正典》、柳氏《万姓录》、《世本图》，捃摭诸书，纂为此谱。分四声以便寻阅。古者赐姓别之，黄帝之子得姓者十四人是也。後世赐姓合之，汉高帝命娄敬、项伯为刘氏是也。惟其别之也，则离析，故古者论姓氏，推其本同。惟其合之也，则乱，故後世论姓氏，识其本异。自五胡乱华，百宗荡析，夷夏之裔，与夫冠冕舆台之子孙混为一区，不可遽知。此周、齐以来，谱牒之学所以贵於世也欤？

※《元和姓纂》十一卷

晁氏曰：唐林宝撰。元和中，封阎某於诸家姓氏为太原，其人乃言非本郡。宪宗令宰相命宝纂诸家姓氏，自李氏处，各依四声类集，每韵之内，则以大姓为首。

陈氏曰：元和中，朔方别帅天水阎某者封邑太原，以为言。上谓宰相李吉甫曰："有司之误，不可再也。宜使儒生条其源系，考其郡望、子孙职任，并总缉之。每加爵邑，则令阅视。"吉甫以命宝，二十旬而成。此书绝无善本，顷在莆田，以数本参校，仅得七八，後又得蜀本校之，互有得失，然粗完正矣。

※《李氏皇室维城录》一卷

陈氏曰：屯田郎中李衢、沔王长史林赞修。止於僖宗。盖昭宗时所录也。

※《李氏房从谱》一卷

陈氏曰：唐洛阳主簿李匡文撰。时为图谱官。

※《圣唐偕日谱》一卷

陈氏曰：前贺州刺史李匡文撰。序言：前守职图籍日，撰《天潢源派谱统》，务在省略，直取相承一叶，旁附首分诸房。今特从圣唐以来列圣下诸王、公主，逐帝书出，号曰"偕日"，与日齐行之义也。匡文字济翁，又有《资暇集》见於录。

※《唐宰相甲族》一卷

陈氏曰：唐韦述萧颖士等撰。自王方庆而下，十有四家。

※《唐相门甲族》、《诸郡氏谱》共一卷

陈氏曰：不著名氏。《甲族》八十六家，《氏谱》自京兆八姓而下，凡三百五十姓。

※《唐杜氏家谱》一卷

陈氏曰：唐太子宾客杜信撰。

※《唐鲜于氏卓绝谱》一卷

晁氏曰：唐乔琳撰。《艺文志》有其目。

※《天下郡望氏族谱》一卷

陈氏曰：唐李林甫等天宝八载所纂，并附五音於後。

※《姓苑》二卷

陈氏曰：不著名氏。古有何承天《姓苑》，今此以李为卷首，当是唐人所为。

※《姓解》三卷

陈氏曰：雁门邵思撰。以偏旁字类为一百七十门，二千五百六十八氏。景祐二年序。

※《千姓编》一卷

陈氏曰：不著名氏。末云嘉祐八年采真子记。以《姓苑》、《姓源》等书，撮取千姓，以四字为句，每字为一姓。题曰《千姓编》，三字亦三姓也。逐句文义亦颇相属，殆《千字文》之比云。

※《陈郡袁氏谱》一卷

陈氏曰：袁陟世弼录。

※《陶氏谱》一卷

陈氏曰：怀州教授陶直夫录。侃之後也。

※《帝王系谱》一卷

陈氏曰：武夷吴达公路撰。政和壬辰也。自汉迄周显德，每代略具数语。其论曹操鲞胁君后，无复臣礼，逆节巳显，会其病死，故纂窃之恶，漏在身後。昔人谓其不敢危汉者，亦不覈其情耳。此论与愚意合。

※《群史姓纂韵谱》六卷

陈氏曰：永福黄邦先宋显撰。凡史传所有姓氏皆有韵，聚而著其所出。建炎元年，其兄邦俊宋英为之序。

※《古今姓氏书辩证》四十卷

陈氏曰：校书郎、史馆校勘临川邓名世元亚撰，其子椿年绪成之。

※《皇朝百族谱》四卷

陈氏曰：长沙丁维皋撰。周益公为之序。时绍兴末也。仅得百二十有三家，其阙遗尚多，未能有续裒集者。

周平园序曰：君子之著书也，有心於劝戒而无意於好恶，然後可以施当今而传来裔。昔者世系之学，盖尝盛矣。姓有苑，官有谱，氏族有志，朝廷以是定流品，士大夫以是通昏姻。然行之一时，其弊有不胜言者，何也？好恶害之也。是故进新门则退旧望，右膏梁则左寒畯。进而右者以为荣，荣则夸，夸则必侈；退而左者以为辱，辱则怒，怒则必怨。以侈临怨，则生乎其时者悉力以逞憾，出乎其後者贪名以自欺。此正伦所以凿杜固，义府所以陷不辜，而无知如崇韬者，所以流涕於尚父之墓而不耻也。长沙丁公维皋，宿学耆儒，慨然以谱牒为任，未有闻而不求，求而不得，得而不录也。日裒月聚，殆且百家。而又推其源流，条其派别，自微以至著，由远以及近，疏戚穷达，可指诸掌。如尝从其父兄而友其子弟也，如与之同乡党而接姻〈女連〉也，不亦博而知要也哉！维皋不鄙，谓子使序其首。予曰：书不待序也。然维皋之意，不可以不明。盖世臣巨室则必书，读者可以知先烈之有贻，而思保其阀阅也；方兴未艾则必书，读者可以知将相之无种，而思大其门闾也。至於四姓小侯，重茵叠衮，则知无两汉败亡之祸；勋臣劳旧，传龟袭紫，则知无三世道家之忌。上以彰国朝人物之盛，下以为子孙昭穆之辩，向所谓有心於劝戒而无意於好恶者，不在兹乎！他日其得益多，其编益详，上之太史，传之荐绅，子亦将乞其副而寓目焉。对千客而不犯一人之讳，或可勉也。

容斋洪氏《随笔》曰：姓氏之书，大抵多谬误。如唐《贞观氏族志》，今巳忘其本；《元和姓纂》，诞妄最多；国朝所修《姓源韵谱》，又为可笑。姑以洪氏一项考之，云："五代时有洪昌、洪杲，皆为参知政事。"予按此二人乃五代南汉僭主刘䶮之子，及晟嗣位，用为知政事。其兄弟本迁"弘"字，以本朝国讳，故《五代史》追改之，元非姓洪氏也。此与洪庆善序丹阳弘氏云"有弘宪者，元和四年尝跋《辋川图》"，不知弘宪乃李吉甫之字耳，其误正同。

※《阙里世系》一卷

晁氏曰：皇朝孔宗翰修孔子家谱也。《唐　艺文志》有《孔子系叶传》，今亡。其家所藏谱虽曰古本，止叙承袭者一人，故多疏略。宗翰元丰末知洪州，刊於牍。绍兴中，端朝者续之，止於四十九代。洪兴祖又以《史记》并《孔光》、《孔僖传》及太子贤注，与《宰相世系》诸家校正，且作《年谱》，列於卷首。

※《史氏谱》一卷

陈氏曰：奉直大夫米宪录。盖国初勋臣米信之後。信五世为芾元章，又三世为宪。

右谱牒。

※《唐艺文志》四卷

陈氏曰：《新唐书》中录出别行。监中有印本。

※《吴氏西斋书目》一卷

晁氏曰：唐吴兢录其家藏书，凡一万三千四百六十八卷。兢自撰书附於正史之末，又有续抄书列於後。

※《文选著作人名》三卷

晁氏曰：唐常宝鼎撰。纂《文选》所集文章著作人姓氏、爵里、行事，及其著作之意。

※《十三代史目》三卷

晁氏曰：唐殷仲茂撰。辑《史记》、两汉、三国、晋、宋、齐、梁、陈、後魏、北齐、周、隋史籍篇次名氏。国朝杜镐以唐、五代书目缵之。

※《崇文总目》六十四卷

晁氏曰：皇朝王尧臣等撰。景祐中，诏张观、李若谷、宋痒取昭文、史馆、集贤、秘阁书，刊正讹谬，条次之，凡四十六类，计三万六百六十九卷。康定三年书成，尧臣及提举官聂冠卿、郭稹加阶邑，编修官吕公绰、王洙、刁约、欧阳修、杨仪、陈经各进秩有差。《国史》谓书录自刘向至毋焸所著皆不存，由是古书难考，故此书多所谬误。

陈氏曰：时撰定诸儒皆有论议，欧公《文集》颇见数条。今此惟六十六卷之目耳，题云绍兴改定。

夹漈郑氏曰：《崇文总目》，众手为之。其间有两类极有条理，古人不及，後来无以复加也。道书一类有九节，九节相属而无杂揉。又杂史一类，虽不标别，然分上下二卷，即为二家，不胜冗滥。及睹《崇文》九节，正所谓大热而濯以清风也。杂史一家，《隋》、《唐》二志皆不成条理，今观《崇文》之作，贤於二志远矣。此二类往往是一手所编，惜乎当时不尽以其书属之也。

又曰：《崇文总目》出新意，每书之下，必著说焉。据标类自见，何用更为之说？且为之说也已自繁矣，何用一一说焉？至於无说者，或後书与前书不殊者，则强为之说，使人意怠。且《太平广记》者，乃《太平御览》别出。《广记》一书，专记异事，奈何《崇文》之目所说不及此意，但以谓博采群书，以类分门？凡是类书，皆可博采群书，以类分门，不知《御览》之与《广记》又何异？《崇文》所释，大概如此，举此一条，可见其他。

※《大宋史馆书目》一卷

晁氏曰：皇朝史馆书。总计一万五千一百四十二卷。

※《邯郸图书志》十卷

晁氏曰：皇朝李淑献臣撰。淑，若谷之子也。载其家所藏图书五十七类，经史子集通计一千八百三十六部，二万三千一百八十六卷。其外又有《艺术志》、《道书志》、《书志》、《画志》，通为八目。

陈氏曰：号《图书十志》。皇祐己丑自作序，以示子孙。曰朋、圭、刍者，其子寿朋、复圭、德刍也。

※《成都刻石总目》三帙

晁氏曰：皇朝刘泾撰。元祐中，蔡京帅成都，以意授泾纂府县碑板幢柱。自东汉初平，迄伪蜀广政，凡二百六十八。

※《田氏书目》六卷

晁氏曰：皇朝田镐撰。田伟居荆南，家藏书三万卷。镐，伟之子也，因成此目。元祐中，袁默为之序。

※《群书备检》十卷

晁氏曰：未详撰人。辑《易》、《书》、《诗》、《左氏》、《公羊》、《榖梁》、《二礼》、《论语》、《孟子》、《荀子》、《扬子》、《文中子》、《史记》、两《汉》、《晋》、《宋》、《齐》、《梁》、《陈》、《後周》、《北齐》、《隋》、《新》、《旧唐》、《五代史》书，以备检阅。

※《秘书省四库阙书目》一卷

陈氏曰：亦绍兴改定。其阙者注"阙"字於逐书之下。

※《集古录跋尾》十卷

陈氏曰：欧阳修撰。编述之意，序文详之，世所共知，不复著。

※《集古目录》二十卷

陈氏曰：公子礼部郎官裴叔弼撰。公既为跋尾二百九十六篇，命裴撮其大要，别为目录。裴之序云尔。今改集中凡三百五十馀跋。

※《欧公亲书集古录跋》六卷

庐陵所刻。凡二百五十篇，视集中阙七之二。

※《太宗御制御书目》一卷

陈氏曰：玉宸殿所藏，兼有真宗御制序十四篇。又本稍多而无序文。

※《真宗御制碑颂石本目录》一卷

陈氏曰：凡九十名件。乾兴所刊板。

※《龙图阁瑞物宝目》、《六阁书籍图画目》共一卷（玉宸殿书数附）

陈氏曰：已上平江虎邱寺御书阁有元颁降印本，传写得之。

※《京兆金石录》六卷

陈氏曰：北平田概纂。元丰五年王钦臣为序，自为後序。皆记京兆府县古碑所在，览之使人慨然。

※《金石录》三十卷

陈氏曰：东武赵明诚德甫撰。其所藏二千卷。盖仿欧阳《集古》，而数则倍之。本朝诸家蓄古器物款识，其考订详洽，如刘原父、吕与叔、黄长睿多矣。大抵好附会古人名字，如"丁"字即以为祖丁，"举"字即以为伍举，"方鼎"即以为子产，"仲吉〈匚拖，去“扌”〉"即以为逼姞之类。邃古以来，人之生世夥矣，而仅见於简册者几何？器物之用於人亦夥矣，而仅存於今世者几何？廼以其姓字、名物之偶同而实焉，余尝窃笑之。惟其傅会之过，并与其详洽者，皆不足取信矣。惟此书跋尾独不然，好古之通人也。明诚，宰相挺之之子。其妻易安居士李氏为作後序，颇可观。

※《广川藏书志》二十六卷，《书跋》十卷，《画跋》五卷

陈氏曰：徽猷阁侍制东平董逌彦远撰。以其家藏书，考其本末，而为之论说，及於诸子而止。盖其本意，专为经设也。

※《宝墨待访录》二卷

陈氏曰：礼部侍郎襄阳米芾元章撰。记承平时故家所藏晋、唐遗迹。

※《群书会记》三十六卷

陈氏曰：郑樵撰。大略世间所有之书，非必其家皆有之也。

※《夹漈书目》一卷，《图书志》一卷

陈氏曰：郑樵记其平生所自著之书。《志》者，盖述其著作之意也。

※《集古系时录》十卷，《系地录》十一卷

陈氏曰：郑樵撰大抵因集古之旧，详考其时与地而系之，二书相为表里。

※《秦氏书目》一卷

陈氏曰：濡须秦氏，元祐二年有为金部员外郎者闻於朝，请以宅舍及文籍不许子孙分割。

※《藏六堂书目》一卷

陈氏曰：莆田李氏云唐江王之後，有家藏诰命。其藏书自承平时，今浸以散逸矣。

※《吴氏书目》一卷

陈氏曰：奉议郎漳浦吴与可权家藏。闽中不经兵火，故家文籍多完具，然地湿，苦蠹损。

※《晁氏读书志》二十卷

陈氏曰：昭德晁公武子止撰。其序言得南阳公书五十箧，合其家旧藏，得二万四千五百卷。其守荣州，日夕仇校，每终篇辄论其大指，时绍兴二十一年也。其所发明，有足观者。南阳公未知何人，或云幵度宪孟也，未详。

※《遂初堂书目》一卷

陈氏曰：锡山尤氏尚书袤延之，淳熙名臣，藏书至多，法书尤富。尝烬於火，今其存亡几矣。

诚斋序略曰：延之於书靡不观，观书靡不记。每公退则闭户谢客，日记手钞若干古书，其子弟及诸女亦钞书。一日谓予曰："吾所钞书，今若干卷，将汇而目之，饥读之以当肉，寒读之以当裘，孤寂而读之以当友朋，幽忧而读之以当金石琴瑟也。"乃属予序其书目。余记序之，将借而传焉。

※《中兴馆阁书目》三十卷

陈氏曰：秘书监临海陈騤叔进等撰。淳熙五年上之。中兴以来，庶事草创，网罗遗逸，中秘所藏，视前世独无歉焉，殆且过之。大凡著录四万四千四百八十六卷，盖亦盛矣。其间考究疏谬亦不免。

※《馆阁续书目》三十卷

陈氏曰：秘书丞吴郡张攀从龙等撰。嘉定十三年上。以淳熙後所得书，纂续前录，草率尤甚。凡一万四千九百四十三卷。

※《郑氏书目》七卷

陈氏曰：莆田郑寅子敬以所藏书为七录，曰经，曰史，曰子，曰艺，曰方技，曰文，曰类。寅，知枢密院侨之子，博B闻W强Q记，多识典故。端平初，召为都司，执法守正，出为漳州以没。

※《宝刻丛编》二十卷

陈氏曰：临安书肆陈思者，以诸家集古书录，用《九域志》京府州县系其名物，而昔人辩正审定之语具著其下，其不详所在附卷末。

右目录。








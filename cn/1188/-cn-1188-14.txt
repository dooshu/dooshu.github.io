○郑为虹

郑为虹，字天玉，扬州人。崇祯癸未进士，年少美丰姿。

初令浦城，清操爱民，声冠闽中。唐藩入仙霞，下令求遗书，为虹进大明会典。及即位，召为御史，浦民交章乞留，具言不可去者十。乃即命为虹以御史知浦城，巡视仙霞关。军人相戒勿犯浦境。寻命巡按上游。郑芝龙标将陈俊夺民船为虹召而叱责。芝龙密诉于王，王曰：“干戈未靖，全赖文武和衷，为虹叱责，亦是代卿为束。”芝龙不敢复言。丙戌七月，大清兵取衢州，将度仙霞，溃兵南奔者，焚掠为食，人士流离，家不相保。为虹闭城，发仓米银布以犒，欢呼而去，一郡独全。

八月十七日，大清兵至浦城，百姓请为虹出降，不可；请行，又不可。军人拥见贝勒，迫之跪，不屈。劝令剃发，为虹曰：“负国不忠，辱先不孝，我生何用？发不可断也！”明日复见，责输饷。为虹谓：“清白吏何处得金？”百姓争欲代输，为虹以民穷财尽，执不可。喷血大骂，乃令斩之。为虹大呼，夺刀刺胸，不殊，遂见杀。家仆陈龙，都督洪祖烈。游击张万明父子，皆从死。建人为立祠。与为虹同日死义者给事中黄大鹏。


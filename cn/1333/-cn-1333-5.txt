苍蝇被逐


蝉高鸣树颠，其声嘒嘒，熏风吹来，甚觉清越可听也。苍蝇闻之，讶曰：“此声何自而来者？”随其声以寻之，见蝉抱叶迎风，扬扬自得。苍蝇自念曰：“彼之庞然而大者，苟得引为同类，殊足为宗族光。”于是前而致词曰：“子之身黑，吾之身亦黑；子具薄纱之翼，吾亦具之；子能鸣，吾亦能鸣。吾之于子，所谓具体而微者也。吾愿与子认为同类，可乎？”蝉允之，蝇大喜，以为非常之荣幸。一日，蝇集厕上食粪，蝉见之大怒，驰书绝蝇。蝇不知何故，躬往谒蝉，请开罪之由。蝉急挥之退，曰：“若去休！吾清洁高尚之士，胡可引此逐臭之夫为同类也！”






贞孝篇

阮氏女未字而贞割股事姑以孝闻

日昼暝霜夏落女无夫空仓雀谁使露中花变作风中箨与君约为婚妾未识君门为君奉姑舅未侍君箕帚春风吹兮桃李枝山有松兮心不移死不难兮心独悲辛苦韶华空尔为

括苍渔父行为周宿来太守作

东瓯恶溪水中有九龙湾奔流急於箭骇浪高如山贾客自覆舟渔父自垂竿青绳四角箱乃出蒲苇间中有碧玉盘文犀兼木难葳蕤生五色纠结青琅玕持诣府中趋请为府主欢使君大嗟吁便可待贾还贾谢前致词理合归上官物鄙不足取乞留碧玉盘挥手却贾去长跪涕阑干还持饷渔父固辞非所安借问渔父家蓬门亦不完高原有松栢其下生芳兰直木无曲枝澄渊无浊澜使君与渔父千秋同一叹


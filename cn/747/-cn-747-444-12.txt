○为田神玉谢不许赴上都护丧表

臣某言：奏事官潘洽回，伏奉敕书手诏，兼宣进旨，不许臣︷离所部。又以臣脚弱无力，伏奉批表，以军府政殷，藉卿镇辑，不赴上都也。恳诚莫遂，祗命哀惶。臣某中谢。臣兄永辞昭代，俯及葬期，臣请解戎章，归护丧事。义虽闻上，恩不听卑。掩汪辕门，飞魂陇树，外惭形影，内切肝肠。千两送车，臣空瞻望；九原临穴，臣不躬亲。一叫骨惊，三时心死。伏以大君有命，重镇无人，俾臣割哀，勖牙留务。宣恩拜手，祗事抚膺。又荷圣慈，追怀前效，俯悲簪屦，轸念松楸。更使改期，贵先远日，幽明衔荷，感谢无阶。无任哀感之至！


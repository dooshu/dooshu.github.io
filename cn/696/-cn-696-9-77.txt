陇西行

陇坂何所有，黄草秋已枯。
吹沙拂人衣，盘石长且纡。
林木蔽浮云，寒兽遍号呼。
熊罴倚百树，下视吟崎岖。
结交四五人，意气相欢娱。
左手倚长剑，右手弯雕弧。
俯身试一舍，所获盈路衢。
归来呼大妇，置酒出中厨。
命妇遍拜客，皆言颜色殊。
少年易成醉，击鼓歌乌乌。
一朝备材官，期门给驰驱。
五五自成行，长安多博徒。
酒家有妖女，娇好凤凰雏。
捧觞为客寿，冉冉筵前趋。
百万为君尽，一时良所无。
今日乐相乐，明年西击胡。





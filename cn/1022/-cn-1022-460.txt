仇远　中秋月出复雨有怀叶子文汤明叔

三秋此夕恰平分，城市人家半闭门。

正忆紫云吹玉笛，忽惊皓月照金樽。

宦情素薄鸿初到，诗兴方浓雨又昏。

不是桂花香自慰，倚栏无语易销魂。

仇远

仇远　中秋月出复雨有怀叶子文汤明叔

溧滨三度见中秋，感叹光阴逐水流。

常是浮云妒佳月，不容老子醉高楼。

鲈香易动张翰兴，鲸背难追李白游。

遥忆诗人豪气在，湖天空阔放扁舟。

仇远


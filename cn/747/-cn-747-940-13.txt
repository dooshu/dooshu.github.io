○亲随司空为大王醮葛仙化词

伏以上清仙山，葛真灵化，为川中之胜境，乃天下之福庭。呀玉洞以藏，耸琼峦而蔽日。彩霞朝散，神烛夜飞，乳滴幽岩，泉鸣深窦。九井之光灵自显，三真之常存，拱鹤观於中方，应龙星於上境。红轩绀宇，旧制相望，萧殿韦碑，古迹鳞次，每彰休瑞，以及寰瀛。臣以本使蜀王元命之辰，配属兹化，顷申缔葺，遽获周圆。飞阁层楼，夺晨辉於峭壁；风窗栋，增异境於崇林。再敞洞天，用安锦府。四十州之封域，岁稔京坻；五千里之山河，俗臻富庶。人皆受赐，孰不知恩？臣曲荷陶，实深造化，唯虔祷祝，少答恩慈。辄备醮筵，上祈道力。伏惟九天孚，众圣鉴临，下烛丹诚，广垂洪泽，三川镜廓，八国尘清，稼穑蕃登，灾氛荡涤。神传灵药，克享於遐年；功赞圣朝，永隆於大宝。再安社稷，常福寰区。臣不任祷福希恩虔诚归身之至。谨词。


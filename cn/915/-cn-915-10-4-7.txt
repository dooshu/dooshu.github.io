◇令内外举贤极谏诏（太建四年九月辛亥）

举善从谏，在上之明规，进贤谒言，为臣之令范。朕以寡德，嗣守宝图，虽世袭隆平，治非宁一，辨方分职，旰食早衣，傍阙争臣，下无贡士，何其尔，鲜能抗直，岂余独运，匪荐谠言。置鼓公车，罕论得失，施石象魏，莫陈可否，朱云摧槛，良所不逢，禽息触楹，又为难值。至如衣褐以见，担簦以游，或耆艾绝伦，或妙年异等，干时而不偶，左右莫之誉，黑貂改弊，黄金且殚，终身滞淹，可为太息。又贵为百辟，贱有十品，工拙并惊，劝沮莫分，街谣徒拥，廷议斯阙，实朕之弗明，而时无献替，永言至治，何乃爽欤。外可通示文武，凡厥在位，风化乖殊，朝政纰蠹，正色直辞，有犯无隐，兼各举所知，随才明试。其莅政廉秽，在职能否，分别矢言，俟兹黜陟。（《陈书·宣帝纪》）


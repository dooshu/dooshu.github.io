代送饶参政还省序

太尉镇吴之七年政化内洽仁声旁流不烦一兵强逺自格天人咸和嵗用屡登厥徳茂矣然犹不自满而图治弥厉尚惧听览之尚阙而思僚佐之相禆也廼承制以淮南叅政临川饶公领咨议叅军事公辞以非材即躬临其家谕之至意公感激遂起视事呜呼盛哉此岂偶然也耶盖天将兴人之国则必赉以聪明竒特之士与之左提右挈以就大事故其相合之深相信之笃冥契黙谕有莫知其所以然者今公之起也人之见者叹扵途闻者颂于室莫不谓公直气谠言夙有以结太尉之知故能当简注之深获登庸之光然不知天之相之者有不如是之偶然也且尝论之人才之不能相通也故明扵钜者或有昧扵微得乎此者或有遗乎彼其得而兼焉者寡矣今太尉奠此南服端拱庙堂举境内之事而属之叅军凡内外大小无不闗白其为任亦岂易言哉盖致治理则求其学术之醇论攻守则资其计画之良对賔客则借其辞令之善用人物则取其鉴识之精而况文牒之所交驰簿籍之所丛委茍一事之不通一才之不具则亦未足称之矣今公能从容其间泛应曲当使临至重而不惊处至烦而不扰故虽以某之陋获与公共事而亦得以寡过矣且接尊爼之余谈乐图书之清暇翺翔天府以极一时之盛则公之才岂独上頼之哉某亦頼之矣今年秋公得解所领职还署省事窃以尝有恊恭之好扵其去能无言乎故论次其说以为序


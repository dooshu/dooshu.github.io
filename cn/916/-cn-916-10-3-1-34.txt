【奉和夏日应令诗】

朱（文苑作珠。）帘卷丽（文苑作严。）日。翠幕蔽重阳。五月炎蒸气。（《初学记》气蒸。）三时刻漏长。麦随风里熟。（○诗集误作热。）梅逐雨中黄。开冰带井水。和粉杂生香。衫含蕉叶气。扇动竹花（文苑作风。）凉。早菱生软角。初莲开细房。愿陪仙鹤举。洛浦听笙簧。（○本集四。《初学记》三。文苑英华百七十九作庾亮。《诗纪》百十六。）


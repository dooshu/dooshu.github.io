题汤氏小宗图卷

汤氏世以髙赀称呉中子衡生负竒气挟策走京师游诸公贵人间语不合径归家徒四壁立晏如也间独喟然太息顾其友曰余之先盖多朴茂耆硕之士今族姓衍大而谱牒未立先人遗徳殆将泯焉吾何以逭后死者之责哉乃仅纪其所自出者繇乃髙祖而下四世为小宗图又出遗像摹寘卷中而手録所受制词若铭诔之属咸具曰姑着吾志其他则非吾力所及矣余闻而悲之今世富人子能辜较财利斥广田庐辄自谓贤人亦贤之语及其先世鲜不懵焉者传有之禽兽知母而不知父野人曰父母何筭焉今冠裳而邑居积镪贯朽卧起其间至扵老死而防其身之所自出也此何人哉子衡虽濩落食贫君子矜其志曰汤氏之贤子孙可也


徐瑞　仲退示芳洲半居律诗三首并示和章次韵芳洲一笑并简仲退

契阔难逢笑口开，溪云山雨首频回。

未能千橘为身计，尚笑三槐待子栽。

我道从来高勇退，君诗况自耻嗟来。

有新可养人生乐，拚取馀年学老莱。

徐瑞

徐瑞　仲退示芳洲半居律诗三首并示和章次韵芳洲一笑并简仲退

老子文章与尚狂，看花可复梦名场。

谁耿用意平生苦，欲俟知音来世长。

郢俗但能听下里，骚人更待赋高唐。

年来颇欲焚吾砚，蓑笠田间百念忘。

徐瑞

徐瑞　仲退示芳洲半居律诗三首并示和章次韵芳洲一笑并简仲退

翟公莫厌雀罗门，杜老甘居独树村。

谔谔固应贤唯唯，昭昭元不似昏昏。

穷居有分行吾意，君子观人论所存。

未必钟期旷千载，兴来一再抚桐孙。

徐瑞


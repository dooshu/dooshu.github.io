【豫章行二首】

〖乐府解题曰：曹植拟豫章行为穷达。〗

穷达难豫图。祸福信亦然。虞舜不逢尧。耕耘处中田。太公未遭文。渔钓终（《类聚》作经。乐府作泾。）渭川。不见鲁孔丘。穷困陈蔡间。周公下白屋。天下称其贤。（○《类聚》四十一。《乐府诗集》三十四。本集六。《诗纪》十三。）

鸳鸯自朋（《类聚》作用。乐府同。）亲。不若（乐府作苦。）比翼连。他人虽同盟。骨肉天性然。周公穆康叔。管蔡（乐府误作葵。）则流言。子臧让千乘。季札慕其贤。（○同上）


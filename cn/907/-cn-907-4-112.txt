▼始归江上夜闻吴生歌因忆前岁别时

前年月夜闻君唱，秋满芦花此江上。

一声离思水茫然，云逐孤帆共摇扬。

惊鱼喷浪栖鹘飞，木叶散落风吹衣。

莲歌尽歇松陵浦，渔笛还沉笠泽矶。

停杯数到临终拍，露下无声斜汉白。

满船相送尽凄然，况我当为远行客。

解绂今年别紫宸，归舟江上又逢君。

一尊重听当年曲，相对浑疑梦里闻。

东方欲曙余声绝，悲喜盈襟竟谁说。

愿长把酒听君歌，从此天涯少离别。


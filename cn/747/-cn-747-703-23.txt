○论故循州司马杜元颖状

右，臣等商量，杜元颖虽失於驭远，致蛮寇内侵，然握节婴城，舍生取义，围解之後，惩贬不轻。但以蛮夷之情，不可开纵，若为之报怨，以快其心，则是不贵王臣，取笑戎狄，汉景所以闻邓公之说，恨晁错之诛。元颖长庆之初，首居宰弼，洁廉畏法，忠荩小心，虽无光赫之名，颇著直清之称。既逢昌运，合与申冤，望乞还旧官阶等，仍追赠右仆射。未审可否？


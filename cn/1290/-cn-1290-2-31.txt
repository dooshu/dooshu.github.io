31.冬瓜

一名白瓜，一名水芝，一名蔬 	，在处莳之，附地蔓生。茎粗如指，有毛，中空。叶大而青，有白毛如刺。开白花，实生蔓下，长者如枕，圆者如斗，皮厚有毛。初生青绿，经霜则青皮上白如涂粉，肉及子亦白。八月断其稍简，实小者摘去，止留大者五、六枚，经霜乃熟，十月足收之。味甘，微寒，性急善走，除小腹水胀，利小便，止渴益气，除满，耐老，去头面热，炼五脏。有热病宜食，阴虚及患寒疾人、久病人忌之。霜降后方可食，不然，反成胃病。

种植：种冬瓜，务傍墙阴地作区，围二尺，深五寸，以熟牛粪及土相和。正月晦日种，频浇之。十月亦可区，种如常法。冬则堆雪，区土润泽，肥好胜春种者。《东鲁王氏农书》


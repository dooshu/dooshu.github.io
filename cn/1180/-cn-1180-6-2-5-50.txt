与王鉴川言兢业边事


顷侍上于便殿，以言及边事，上因问：“宣、大重镇，王总督何故取回？”仆对言：“朝廷用人，不宜竭其忠力。王在边久，且少休之，他日不妨再用。”上问：“谁可代者？”仆遂以方金湖对。无何，而台谏之疏至，仆竟以对上语，拟旨行之。然公之出入，实系虏之向背、边镇重轻。今东贡未完，金湖未至，仆于此兢兢，卧未能安枕也。古人去之日如始至，惟公留意焉。






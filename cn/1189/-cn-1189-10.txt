张家玉

张家玉，号芷园，广东东筦人，崇祯癸未进士，庶吉士。李自成陷京师，家玉骂贼被缚，贼爱其美秀而辨释之。家玉为文誉贼，乘间南走。马士英方与东林构离，以家玉为周凤翔门人，罗织削籍，居钱塘，与同邑副使苏观生等护唐王入闽。唐王立，为侍讲，见政决郑氏，请出效死行间，命兼兵科给事中，监永胜伯郑彩军。先驱抵广信，解抚州围；观生视师南安。丙戌正月，大清兵围家玉于新城，力战得出；加佥都御史，寻与彩议不合，请回粤召募兵方集，闽败报至，遂溃。冬十月，赣州破，观生弃南安，还保广州。陈邦彦谏不听。大清将李成栋略定漳、泉，将窥惠、潮两粤大震。


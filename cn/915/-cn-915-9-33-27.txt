◇萧让前部羽葆鼓吹表

臣闻国容军礼，旌羽昭其华，品骑第乘。（《艺文类聚》作车骑品第。）鸾蕤蔼其饰，所以炎耀仙都，崇丽神境，世教以之垂彩，民听以之流文。故勒岫铭海之功，な革写其咏，龛难夷邦之业，箫管凝其声，朱鹭玄云，既锡上德，华山芳树，以颁奇勋。（《艺文类聚》作巫山芳树，以被奇动。）爰及台贤，位高藩戚，名沿恩，宠垂私赏，皆为发吹後阵，岂曰兼奏前轩，兹典罕行，此礼实旷。臣窃服已弘，叨光无限，才局秩远，常衔炯惧，安可二葆同整，双弄顿惊？览躬惕然，特贻厚谬。伏愿明烁日月，靡忘情鉴，将停盛饰，遂臣慊心，则涵惠既饶，恭锡多矣。（本集，《艺文类聚》六十八。）


○卢告除左拾遗制

敕。承奉郎行京兆府长安县尉直史馆卢告。朕观不理之代，无他道也。取唯诺之士，为耳目之官。是以太宗皇帝之理天下也。德为圣人，尊为圣帝，三日不谏，必责侍臣。况予寡昧，固多遗阙，不官才彦，安能知之。告是吾贤卿老之令子弟也。以甲科成名，以家行著称，取自史阁，拔居谏坦。夫朕之不德，吏之不平，政之失中，人之不宁，四者之阙，悉陈其志，此乃汉文帝开谏诤之诏也。忠告不倦，尔当奉职，自用则小，予不吝过。勉思有犯，无事逊言。可依前件。


○諫選妃嬪疏 【 諫選妃嬪】

此文正公為史官時二□宗書也焦泌陽修實錄載此篇云公媚中宮而上此疏以公為小人泌陽以私怨倒是非如此文正公全集未之見其在閣諸疏大約即與劉文靖同署石者因公後與費文憲皆肅皇再起之相故即綴此奏於費集之前

伏聞　陛下因內侍進言、欲選妃嬪以充後宮、臣愚聞之、且駭且惧以為　陛下聰明神聖、豈宜有此舉動、夫六宮之制。固所當備。而三年之憂。豈容頓忘。今山陵之工未畢。諒陰之痛猶新。曩　陛下以神器之重、萬幾之繁、勉遵遺詔、俯從吉典、盖亦出於甚不得已、臣知　陛下食旨不甘、聞樂不樂、居處不安之心、未嘗頃刻少衰、柰何遽有此事。此必進言者巧為諛詞。以動　陛下。而一時誤聽之耳。非　陛下之本心也、臣意進此言者。必以廣嗣續綿本支為說。臣切以為過矣。　陛下春秋向盛。如日初昇。血氣未定。如泉始達。况至孝格天。深仁覆物。眾所祝願。天必降休。維熊維羆之祥。螽斯麟趾之慶、將有不期然而然者。何必汲汲為此慮哉、惟后秉坤儀、職主內治、配德乾綱、共承宗社、如日月陰陽、相須而成、禮所至重、位不可虛、今則中宮正位、內主得人矣、自餘妃嬪、宜可稍緩、又况祥禫之期、歲月幾何、俟山陵既畢。禮制既終。徐議其事。亦未晚也。朝廷舉事。風行甚速。聖明全德。白璧無瑕、豈可不自慎重。輕致玷虧也哉、臣又聞中庸九經以去讒遠色為勸賢之道。今　陛下建極之始。正親賢修德之時。中庸之義。尤不可不深省也。伏望陛下渙發宸斷、亟寢前命、勿逐一時之失、以貽後世之譏、庶幾不遠而復、凡為諛佞容悅者、亦不得以誘惑聖心矣、

費文憲公集（疏　書）

費宏


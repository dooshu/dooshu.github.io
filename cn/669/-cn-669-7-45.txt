71　四十始仕去就已輕　以道事君不可則止


「四十始仕，道合則服從，不可則去。」内則文。古之人，自其始仕，去就已輕。「色斯舉矣」，去之速也；「翔而後集」，就之遲也。故曰：「以道事君，不可則止。」

【元圻案】真西山曰：「『色斯舉矣』，去之速也。衞靈公問陳而孔子行，魯受女樂而孔子去。『翔而後集』者，就之遲也。伊尹俟湯三聘而後幡然以起，太公、伯夷聞文王善養老而後出。後世如漢穆生以楚王戊不設醴而去，諸葛武侯必待先主三顧而後從之，皆有得乎此者也。」






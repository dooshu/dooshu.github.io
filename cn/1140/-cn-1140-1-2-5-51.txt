高阮怀洪州艹序

湖西地故荒瘠民不喜事分守使者可卧治官舍枕山而凭江清流碧嶂烂然在目若寝处与俱者故於诗独宜比岁徵敛旁午使者以吏事奔走不得息藏书数千卷不及开帙而故人宾客来者无簿书之困无交游人事之扰陈册发籍闲倚山楼歌啸其中往往发兴於诗於是江山之胜日在使者目前而逡巡不得收者客皆得而专有之故其诗独多吾友高阮怀治诗有年里中罕有先者往游山左有诗一卷顷来湖西数月又胜山左时夫事非癖不传力非专不精阮怀既癖於诗处登临山水之地久客清暇其用力也专以精其修辞也郁以秀其感兴也怆以深余尝谓诗以言志以被管弦四始六义不独愁苦为工而余性不习吏事以未得释负荷其言多忧危阮怀壮齿负才郁郁不得志其言多悲愤毋乃皆有所蔽而未闻道乎二樵者入山一坐山之麓弛檐息肩一攀岩而上径滑磴险累趼侧足虎豹啸嗥云雾晦冥目眩股栗惴惴陨坠不如退而归休息於山下今人出处贵贱亦如此矣况以高子之才其不久处穷约也余近知语言文字不足恃寖薄言诗阮怀别去留诗索序且有奉倩之戚乃序而复之以释其意焉


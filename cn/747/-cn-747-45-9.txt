○辞大圣尊号并上太上皇尊号表

帝王者，天所命也；称号者，人所奉也。惟有德克跻大宝，至圣以享鸿休，于是乎人神形容其美行，歌咏之不足，或为之名焉。伏惟陛下乾坤覆载，河海润泽，道达生灵，惠怀蛮貊。尊九庙以崇孝，谒五陵以奉先，礼二郊以严禋，祠九宫以致敬。刻石北京，以扬祖烈；泥金东岳，以告成功。自三五以还，历选列辟，聪明文武，齐圣广渊，丕懿纯殷，孰与比议？卓哉煌煌，真圣人之表也。夫天地至大，不能定愆伏之序；日月运行，不能正薄蚀之气。自狂孽开衅，俶扰天纪，与时消息，为人请命。舞干羽而氛祲永清，垂衣裳而衽席无改，纳万姓於仁寿之域，朝百神於清穆之上。窅然姑射之山，思访襄城之野，斯又臣言之不及，稽古所未闻，羲轩唐虞，何足以云。

今方推而不居，为而不有。付臣以宗庙重器，锡臣以后王徽章，何以克堪？辞不获命，臣自奉明诏，夙夜於邑，以为名不可假，尊不可逾，敬承严旨，得为孝乎？至于所讬者深，所荷者大，不敢悉拒，以违天衷。而大圣二字，得之不易，求诸故实，布在册书，伏望陛下顾兹当仁，期以制义。今王公侯伯，卿士兆人，询谋佥同，稽首阙下。臣敢因众人之议，成小子之志，上尊号於陛下，曰：太上至道圣皇天帝。即命有司择日，奉行册礼。其锡臣帝号大圣二字，伏愿许停。如臣言可以简当，所希采纳。如臣诚不足动天，伏当待罪，将以明授受之道，辨上下之分。不胜臣子下情恳愿之极，伏惟陛下俯垂允许，以副四海之望。


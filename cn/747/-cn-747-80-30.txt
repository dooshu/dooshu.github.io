○遗诏

生死之理，修短之期，古往今来，是其常也。爰以宗祧所系，嗣续有归，眷彼臣寮，宜申顾讬。我先朝宪宗昭文彰武大圣孝皇帝，承十圣之基构，翼翼为心；平五道之寇雠，孜孜不怠。虽长庆促运，宝历生奸，文宗扬其耿光，武宗付朕鸿业，自临亿兆，十有四年。每思偃武修文，庶几至德要道，赖诸良弼，罄乎嘉猷。或陈《无逸》之篇，或进勿休之说，东后毕觐，西旅继来。克复河湟，拓疆三千里外；告成宗庙，雪耻二百年间。仅称太平，咸曰丕变，顾朕寡昧，何以堪之？今也天命靡常，冥数先定，与我之龄虽尽，卜世之年甚长。趣彼若遇，归之命而非夭；释然何虑，贻厥孙而有谋。皇太子漼，羽翼早成，春秋已盛，既膺主鬯，克荷承祧，宜於柩前即位。仍以门下侍郎平章事令狐綯摄冢宰。军国务殷，岂可久旷，以日易月，宜遵旧制。皇帝三日而听政，二十七日而释服。天下节度观察防御等使及监军诸州刺史，职守非轻，并不得离任赴哀。天下人吏百姓，告哀后出临三日，皆释服。无禁婚嫁祠祀饮酒食肉，释服之后，无禁举乐。文武官等朝晡临事，皆十五举音。宫中当临者，非时无得擅哭。前汉与后魏孝文，俱从薄葬，朕甚慕之。营奉山陵，稍减常制，勿以金银锦彩缘饰葬具。医术之徒，夙夜劳苦，深可矜念，不须理问。五坊鹰犬，并令解放。咨尔内外将相，爪牙腹心之臣，其敬保我令子，辑宁我邦家，成朕素怀，克厎於道。布告遐迩，咸使闻知。








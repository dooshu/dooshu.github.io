○答泽潞王尚书书

某有旧故为南康郡太守，今年夏五月往游其门，至冬十月归山下，遂於江州卢使君处伏奉书问，并睹押衙卢从史所留示委曲。重词异礼，一何特达，捧读惭恐，若无凭依。伏惟尚书忠厚淳粹，发於大造，灵姿杰立，长材卓然，以社稷为生死，以勋庸为倚任，义感生於慷慨，闻望归於德礼，属思宏迈，远踪前人。由是天子以山东之利兵广土授之，使长於诸侯，盖有以也。夫翊王公之美者莫如贤，赞策画之利者莫如才，延纳优劣，不啻十百。如某者，一蓬荜士也，痴缓朴讷，无可采择，性嗜闲退，不求声利。顷在山林中，饮食药，保养性命。时运不适，即览阅六籍，或持竿钓鱼，以此竟岁。人世机事，视之懵然。不悟高明，横加鄙夫，手疏襟素，不师文字，是所谓尝苏草而掇兰蕙，簸砾石而拣瑰璧。欲自隗始，为天下士君子之先。伏知异日截犬戎，壹宇宙，拯民戴主，在此志也。念兹菲薄，无用裨补，况且多病，形惫气衰，不任策使，实贻败累。未获趋拜，谢恩铃阁。又南归日晚，酬答稽疏，瞻望旌麾，惶灼无次。古人有感一言、重一顾，期於殒越，请报国士，即小子平生之旨，岂无是耶？伏惟开怀察纳，不记疵吝，幸甚幸甚，不宣。某再拜。


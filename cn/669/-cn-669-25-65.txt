93　唐仲友論刺客傳之謬


刺客傳，説齋唐氏曰：「諸侯棄甲兵之讐，爲盟會之禮，乃於登壇之後，奮匕首而劫國君，賊天下之禮者非沫乎？何云：「曹沫之事，亦戰國好事者爲之。春秋初未有此風也，況魯又禮義之國哉！」君臣之義，有死無殞，專諸感公子光之豢養，而親剚刃於王僚，賊天下之義者非諸乎？父母全而生之，子全而歸之，政纔終老母之年，遂殺身以爲仲子，賊天下之仁者非政乎？樊將軍以困窮歸燕丹，軻説取其首以濟入秦之詐，賊天下之信者非軻乎？以賊禮賊義賊仁賊信之人，並列於傳，又從而嗟歎其志，不亦繆哉！豫子以不忘舊君，殺身而不悔，抗節致忠，行出乎列士，案：此二句賈子語。乃引而寘諸四子之間，不亦薰蕕之共器乎？」

【全云】高漸離卻在諸人之上，有豫讓風。豫讓之後爲高漸離，漸離之後爲留侯，是一脈，非聶政比。

【元圻案】黄氏震史記抄謂：「荆軻所交田光、高漸離之流，多慷慨輕生，至今讀易水之歌，使人悲惋。」〇蘇子由古史謂：「考之春秋，無曹沫劫盟之事，而四人者亦皆非賢，於春秋法，皆當書『盜』而不名。」〇胡致堂讀史管見謂：「豫讓真義士。」






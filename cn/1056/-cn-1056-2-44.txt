守岁序


岁月易尽，光阴难驻。春秋冬夏，错四序之凉炎；甲乙丙丁，纪三朝之历数。十二月之阴气，玉律穷年；一万岁之休祯，金觞献寿。鼖鼓雷动，烟火星流。侲【善也】子黄童，统钩陈而驱赤疫；诸王等集，陈玉帛而朝诸侯。京兆天中，竦楼台而彻汉；长安路上，乱车马而飞尘。王丞相之登临，行将在目；戴待中之重席，忽尔明朝。槐火灭而寒气消，芦灰用而春风起。鱼鳞布叶，烂五色而翻光；凤脑吐花，烁百枝而引照。

悲夫！年华将晚，志事寥落。公孙宏之甲第，天子未知；王仲宣之文章，公卿不识。对他乡之风景，忆故里之琴歌。柏叶为铭，影泛新年之酒；椒花入颂，光【一作先】开献岁之词。

作者七人，同为六韵。











○議處茶運疏 【 議處茶運】

巡按陝西監察御史沈越、題據分巡關西道副使紀常、隴右道僉事江南、會呈蒙臣案騐、先據漢中府呈稱、本府所屬金州西鄉漢陰石泉紫陽五州縣、歲辦地畝課茶五萬三千一百九十斤、共裝一萬八百四十四篦、每年西安漢中臨洮鞏昌平凉鳳翔六府、每府編茶夫一百名、每名徵價二兩五錢、共該銀一千五百兩、內各除二十名夫價、存留府庫聽解私茶、其餘八百名夫價、各類解漢中府收貯、各州縣大戶、解茶到府領銀、自行雇腳、運至茶司交收、但各年解過夫銀、本府所屬六百八十七兩、鳳翔府五百六十二兩、鞏昌府九十九兩五錢、平凉府七十五兩五錢、西安臨洮二府全未徵解、每遇解茶不敷支給、屢經呈請、將茶法賍贖借支、嘉靖十四年、借過一千二百兩、嘉靖十五年、借過四百七十兩、嘉靖十六年、借過九百八十兩、見今嘉靖十七年分運茶急緊、缺少腳價、呈乞催解、或再量借支用等因、除巳經批行陝西布政司通行嚴催外、今看得前項課茶、舊規自漢中府至徽州、過連雲棧、俱繇逓運所轉行、徽州至鞏昌府中間經過駱駞巷、高橋伏羌寧遠、各地方偏僻、原無衙門、添設四茶運所官吏管領、通計一十一站、每處設茶夫一百名、鞏昌府至三茶司、復由逓運所三路分運計三十站、每處設茶夫三十名、其茶運所衙門、運茶日少。空閒日多。積習既久。夫役雇募重費不貲官吏無為、俸銀冗濫、嘉靖十四年、該監察御史劉希龍題准、將前茶運所官吏查革、茶夫止留六百名于西安等六府徵派除存留外、每歲該解銀一千二百兩、漢中府收貯、遇大戶解到茶篦、往西寧者每篦一錢、洮河者每篦七分外、又各加添一分、以備風雨腳價支用、通不經由逓運所人役、為照前項裁革官吏、減去茶夫、固是節省、但自議革之後、不期夫價累徵不完、致將茶法賍贖銀兩、逐年借支、其大戶原領夫價、已是太多、復因路遠、輒科盤費、每名不下百十餘兩、本役中途延滯、逾歲不能完納、又復揭借私債、負累戶族賠還、告擾追償、鄉民嗟怨、為今之計、莫若酌量道路遠近照依商人運茶則例、依程定價、委官部運、自漢中府南鄭縣起。至略陽縣止。陸路三百里。每篦給銀一分二釐。共該銀一百三十兩一錢二分八釐、略陽縣至白水江路。一百二十里。一船可容千篦。給銀二厘。共該銀二十一兩六錢八分八厘。白水江下船陸路至徽州七十里。每篦給銀三厘。共該銀三十二兩五錢三分二厘。通前漢中府至徽州俱屬關南道地方。徽州至秦州陸路。每篦給銀一分。共該銀一百八兩四錢四分。秦州至鞏昌陸路。每篦給銀九厘。共該銀九十七兩五錢九分六厘。通前自徽州至鞏昌。俱屬隴右道地方。又查得私茶惟漢中府獨多。且經行道路。與前相同。每歲約用腳價六十兩支給。通計止該銀四百五十兩二錢一分足用。鞏昌府至茶司三路仍經逓運所轉發。况各所牛車人夫俱便。不必議添夫役。較之往年、每歲該節省夫銀一千五十兩、其前項存留聽解私茶銀兩、止是漢中府支取其餘各府俱未及用、約該存銀七百五十兩、若將前拖欠并存留未用者、通行徵完、該有三千餘兩可彀六年之用、合無行布政司、將茶夫六百名、暫免編僉仍行各府嚴併拖欠、在西鳳漢者解漢中府、平臨鞏者解徽州、各收貯候運之時、俱差有職人員押解、先繇漢中府領價、分巡關南道騐過、督發至徽州交割、次繇徽州領價、分巡隴右道騐過、督發鞏昌府交割、鞏昌府照文騐發逓運所、轉運至三茶司交收、聽候易馬、候銀數支盡之年、止行南鄭縣并徽州編徵接續支用、不必徵派別府、如此、則運茶在官。不在于民既無負累之弊又有節省之多。况官運催督程期有限雖欲遷延勢有不能其西鳳等府私茶、亦各通令繇逓運所轉發、較之往歲、委實官民俱便經久可行等因、題奉　聖旨、到部送司、案查先該巡按陝西監察御史劉希龍、題稱茶夫欲照舊例徵銀存省截解收貯量地雇役運茶、給與正貼腳價、及巡獲私茶、亦照例運納夫銀、有餘作正支銷、并茶運所衙門官吏似應裁革、各州縣驛逓茶夫、不必僉派等因、該本部議擬轉行接管巡茶御史再行查議、勘處具奏准議、今該前因、案呈到部、看得巡按陝西監察御史沈越題稱漢中府課茶、先因茶運衙門官吏夫役冗濫、題奉欽依裁革、今經五年、不期徵解夫銀累有拖欠、大戶領價、浪費復多、且賫執官銀、自行雇運官多人少。路遠力疲、經年不到。有悞易馬。要將各府原編茶夫價銀、通行免編、止將累年拖欠、并存留夫價、著落守巡官嚴行催解漢中府、并徽州收貯、以後運茶、官為雇腳部解、候支盡之年、止行南鄭縣并徽州、各照前數編徵、二州縣另項差銀、行布政司量為改除、其解茶人員、就令關南隴右二道、選委部運一節、無非節財救弊之意、相應依擬、合候　命下、轉行陝西接管巡茶御史、再加詳議、如果別無窒碍、徑自查照施行、


○代忠亮答吐蕃东道节度使论结都离等书

大唐四镇北庭行军泾原等州节度使检校工部尚书兼御史大夫丹阳郡王朱忠亮致书大藩东道节度使论公、都监军使论公麾下：专使辱问，悚慰良深。国家与吐蕃代为舅甥，日修邻好，虽曰两国，有同一家，至於封疆，尢贵和叶。忽枉来问，稍乖素诚，虽有过言，敢以衷告。来书云频见烧草，何使如然者。至如时警边防，岁焚宿草，荩是每年常事，何忽今日形言？况牛马因风，犹出疆以相及，草木延火，纵近境而何伤？遽怀异端，未敢闻命。又云去年忽生异见，近界筑城者。且国虽通好，军不撤警，近边修缉，彼此寻常，况城是汉城，地非蕃地，岂乖通理，何致深疑？静言思之，谁生异见？顷当报牒，彼已息讼，今又再言，宁无惭德？又云皇天无亲，有德即辅者。皇帝君临万方，迨及四载，道光日月，德动乾坤，南北东西，化无不及。若非皇天辅德，明神福仁，北虏何为归明，南蛮何为慕化，风雨何因大顺，岁时何因屡丰？则神助天亲，可明验矣。彼若无故生疑，无端结怨，但思小利，不务远图，则咎孽之生，恐不在此。永言取笑，却请三思。又云汉之臣下，频有叛逆者。近以吴蜀小寇，暂肆猖狂，未及讨除，寻以殄灭。皇威不露，妖自清，岂假彼蕃，远思旁助。忠亮谬蒙恩渥，叨在藩垣，恭守边隅，幸邻封壤，纵未能为汉名将，亦不可谓秦无人。辄献直言，以祛深惑。愿推诚信，同保始终，各勉令图，以求多福。岁暮严寒，惟所履安胜，远垂惠贶，愧佩殊深。今因押衙回，亦有少答信，具如别纸，恕轻鲜也，不具。忠亮谨白。


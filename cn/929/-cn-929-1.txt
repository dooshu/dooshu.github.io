第一出 大意

（末上）

〔西江月〕

才子缘悭夙世，佳人饮恨重泉。黄衫豪客代称冤，笔侠吟髭奋拈。

追取月中簿改，重将足上丝牵。戏场配合不由天，别有风流掌院。

〔前词〕

试考《会真》本记，崔张未偶当年。《西厢》也属意中缘，死后别开生面！

作者明言虚幻，看官可免拘牵。从来无谎不瞒天，只要古人情愿。

〔庆清朝慢〕

董子、陈生，齐名当世，文词翰墨兼长。有女双耽画癖，各仿才郎。瞥见情留尺幅，分头拟效鸳鸯。风波起，一投陷阱，一遇强梁。

从奸党，随豪客，周旋处，大节保无伤。赖有江生仗义，彻底劻勷。救出男妆女士，便充佳婿代求凰。逢良友，齐归赵璧，各自成双。

名士逃名，偶拉同心友，

才女怜才，误落奸人手。

两番嫁婿，都是假姻缘，

一旦逢亲，才完真配偶。








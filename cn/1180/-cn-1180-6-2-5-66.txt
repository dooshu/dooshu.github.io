与楚抚赵汝泉言严家范禁请托


小宅原拟赐金搆一书舍耳，不意锦衣庞君遂摹京师第宅，大事兴作，费至不赀。屡厪垂念，给与频蕃，既乖本图，复益罪过，赧怍之衷，口不能悉。此后更无烦存注，以重不肖之罪。

老父高年，素怀坦率。家人仆辈，颇闻有凭势凌烁乡里，溷扰有司者，皆不能制。藉公之威，明示尔司及敝处守令诸君，但有如前所云者，幸即为擒治。其所请嘱，无问于理可否，悉从停阁。有强梗不法者，解来仆面鞫之，欲得而甘心焉。

仆今待罪政府，兢兢自守，门户举动，皆诸差人所睹见。严之于官守而纵之于家乡，人其谓何？即诸君爱我，亦不宜用世俗相处也。仆平生耻为矫饰，其所云者，悉出赤悃，万惟垂亮。






○册汉王元昌文

维贞观十二年四月己卯，皇帝使某副使某持节册命曰：於戏！夫易陈利建，道贯三才；传称夹辅，业隆百代。是以周之鲁卫，式固维城；汉之梁赵，克隆磐石。惟尔使持节都督梁洋集毕四州诸军事梁州刺史汉王元昌，幼闻教义，器识聪敏，早开土宇，礼数优隆，矣南郑，襟带西蜀，按部之重，茂亲是寄，持民之誉。期月有闻。是用锡以茅赋，备兹典册，爰誓山河，永作藩屏。朕闻曰：事君尽礼，资於孝敬；为政以德，始於仁厚。故士无贵贱，由之者扬名；时无古今，背之者殄行。往钦哉，尔其执心於忠孝，践行於俭约，无好逸豫，以犯非礼，无纵嗜欲，以迩宵人，明率旧章，永保疆土，可不慎欤？


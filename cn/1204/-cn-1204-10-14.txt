◎林子羽留别红桥

闽人林子羽官员外郎，有题吴江垂虹桥时，"欲借仙家辽海鹤，月明吹笛水晶宫"是也。其妻朱氏赠外之什，亦有"待漏衣沾仙掌露，朝天身惹御炉香"句。

时闽中良家女张红桥，平日欲得才如李青莲者事之，林投以诗，红桥称善遂委身焉。林游金陵，作念奴娇留别红桥，有云："软语叮咛，柔情婉娈，尽肝肠铁。

此去何之，碧云春树，早晚翠千叠。图将羁思，归来细与伊说。"红桥和答云："还忆浴罢描眉，梦回携手，踏碎梁间月。漫道胸前怀豆蔻，今日总成虚设。桃叶津头，莫愁湖畔，远树烟云叠。寒灯旅邸，荧荧谁与闲说。"一则打算归来，一则商量去後，情事如见。［闲情集］


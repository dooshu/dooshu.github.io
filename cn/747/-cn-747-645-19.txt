○请放宫女疏

圣哲之君，抚驭之要，必顺人情以作事，感天意以致和，从古以来，其道由此。陛下励精求理，损已推诚，风动四方，事贞百度，作范来代，掩美前王。後宫之中，人数不少，离别之苦，颇感人心，怨旷之思，有干和气。伏冀酌量所要，务放其馀，使其亲戚如初，复得宫掖省费。上以表大德如天之施，下以成群生遂性之乐，道映青史，化洽皇风。敢竭涓尘，庶裨万一，如蒙圣恩允许，便请入德音。


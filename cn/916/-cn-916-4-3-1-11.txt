【答栾弘诗（并序）】

安乐令栾弘。太傅钜平侯羊公辟未就而公薨。後应司州之命。举秀才。博文通济之士。余失和於府。当换为护军司马。赋诗见赠。答之云尔。

钜平作宰。是贵是钦。弓旌仍招。嘉命胥寻。鸾凤养仪。戢翼幽林。未附雅调。以和韶音。钜平遐逝。厉志弥深。肃肃京司。清风裁迈。乃延群彦。龙集凤会。亦既斯降。万里有赖。声发响应。好结倾盖。（○《类聚》三十一。《诗纪》二十二。）


○游卫氏林亭序

建康西北十里所，有迎担湖。水木清华，鱼鸟翔泳。昔晋元南渡，壶浆交迓於斯。今中兴建都，人烟栉比於是。其间百亩之地，宫率卫君浣沐之所也。前有方塘曲沼之胜，後有鲜原峻岭之奇。表以虚堂累榭，饰以怪石珍木。悦目之赏，充刃其中。待宾之具，无求於外。庶子王君谕德萧君赞善孙君与上台僚尝游焉，贤卫君也。陶陶孟夏，杲杲初日。虚幌始辟，清风飒然。班荆荫松，琴奕诗酒。登降靡迤，窥临骀荡，熙熙然不知世与我之为异矣。嗟呼！天生万物！贵适其性。君子有屈身以利物，後已而先人，或行道以致时交，或效知以济世用。斯有贵乎自适者也，朝市邱壑，君得中道焉。下官道污智劣，无益於事，山资弗给，归计未从，每寻幽选胜，何远不届。一践兹境，杳然忘归。凡我同游，皆为智者。徵文纪事，其有意乎？壬子岁夏五月，祠部郎中知制诰徐铉踌蹰慨叹之所作也。


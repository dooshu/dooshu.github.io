顾副使甗一十三首

【夜泊】

乍客情如何，归心坐超忽。

舟行苦淹程，复此江上月。

落帆具午炊，露坐待星没。

市远灯火微，促装暗中发。

【游西山宿广智寺待月】

本来游客意，欲与月明期。

碧海深何许，清光望转迟。

草香闻露坠，林暗见星垂。

幸对尊中酒，殷勤坐不辞。

【寄邬大经】

残年江上雪，犹记别君初。

回首更新岁，相思怨索居。

长贫知有味，病目近何如。

惟有庭蕉叶，朝朝对读书。

【晓发沂州】

鸡唱五更中，严装犯朔风。

苦寒欺病骨，劳役减衰容。

积冻封僵柳，连沙卷断蓬。

驰驱还自笑，有底太匆匆。

【独酌】

青春为客晚，白日闭门幽。

短榻能供卧，单醪不遣愁。

苔衣新雨净，云叶晚阴稠。

故国苍山外，长歌独倚楼。

【隐吏亭杂诗】

卷幔青山入，抛书白日长。

苔茵承屐稳，竹粉惹衣香。

病喜谙禽戏，贫嗔减鹤粮。

自堪称隐吏，不用问行藏。

【春日与张万里城南访阮仁卿】

春事已如此，郊行亦偶然。

芳筵甘野蔌，轻服快晴天。

谷静闻流水，江寒起暮烟。

病躯登顿倦，藉草即思眠。

【王司训聪投诗见访不值次韵为谢】

闭户妨迎客，空劳枉驾过。

清诗充谒刺，尘榻愧行窝。

世久轻鱼服，君能问雀罗。

无由挽高躅，日暮碧云多。

【幕府山泉】

隔岭通江脉，分为石上泉。

声兼松韵爽，寒浸月华鲜。

列籍依沙净，浮杯逐浪圆。

清泠聊一酌，尘意已〖翛然。

【乙酉除夕（二首）】

不恨年华速，其如渐老何。

宦情随地改，乡梦入春多。

柳色分金缕，江流起碧波。

当杯应取醉，且莫叹蹉跎。

忽看年又尽，更问夜如何。

宦拙青云远，心危白发多。

物情怜岁序，世路足风波。

沧洲终有托，吾道未蹉跎。

【雪晴发邹县】

雪霁云犹冻，朝寒酒倍香。

珠林风缥缈，银海日光芒。

骑马游真快，呼鹰兴不忘。

故园无限好，却滞峄山阳。

【清明效白体】

四序无如春最好，一春最好是清明。

海棠欲放留莺语，杨柳初齐趁马行。

风定秋千时自动，月高弦管夜还鸣。

老来减尽少年兴，对酒当歌尚有情。


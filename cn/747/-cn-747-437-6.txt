○谢赐中和节御制诗序表

臣某言：中使至，伏奉手诏，并赐臣皇太子所写御制中和节诗序。圣泽曲临，天文下降；日月烂其光彩，风蔚其气色。捧读惊骇，魂守失常。臣某中谢。臣伏以天地有常，万物必由其化；阴阳不测，圣人能为之节。然後垂文章以鼓天下之动，张宴乐以导天下之和。碱五以还，盛美斯在。伏惟陛下以道御物，以文成化；立言尽经纬之本，秉笔节阳和之中。虽天旨元深，理绝於弥度；而睿词焕洽，义归於德劭。文辉三象，谐同六律；迈殷汤之晨露，掩虞舜之薰风。皇太子以聪哲之姿，篆隶之妙，鸾凤之势，锺王莫俦。臣备守外藩，获承殊奖，荷此非常之赐，实唯希代之宝。窥观则河汉无极，负戴则山岳为轻。沈族捐躯，何阶上答？不胜欣感之诚！谨献应制诗一首。章句疏芜义理鄙浅。君唱臣和，欢逢宴镐之时；滥吹徒歌，辄效钧天之末。尘渎旒，伏深战惧，无任祗惕之至！


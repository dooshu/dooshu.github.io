葛逻禄国

葛逻禄。本突厥之族也。在北庭之北。金山之西。与车鼻部落相接。薛延陀破灭之后。车鼻人众渐盛。葛逻禄率其下以归之。及高侃之经略车鼻也。葛逻禄相继来降。仍发兵助讨。后车鼻破灭。葛逻禄。谋刺婆。卜踏实力三部落。并诣阙朝见。显庆二年。置阴山大漠元池三都督府。以其首领为都督。三族当东西两突厥之间。常视其兴衰。附叛不常。后稍南徙。自号三姓。兵强。勇于斗。延州以西。突厥皆畏之。开元初。与回鹘拔悉密等攻杀突骑施鸟苏米施可汗。三年。与拔悉密可汗同奉表。兼献马。至阙下。其年冬。又与回鹘同击破拔悉密部落。其可汗阿史那施奔北庭。后朝于京师。十三年。授阿史那施左武卫将军。干元中。率拔悉密可汗南奔后。葛禄与九姓部落复立回鹘暾叶护为可汗。朝廷寻遣使封为奉义王。仍号怀仁可汗。自此后葛禄在乌德犍山左右者。别置一部督。隶属九姓回鹘。其在金山及北庭管内者。别立叶护。每岁朝贡。十一年。叶护顿毗伽生擒突厥帅阿布思送于阙庭。授开府仪同三司。改封金山郡王。至德后。部众渐盛。与回鹘为敌国。仍移居十姓可汗之故地。今碎叶怛逻斯诸城。尽为所踞。然阻回鹘。近岁朝贡。不能自通。


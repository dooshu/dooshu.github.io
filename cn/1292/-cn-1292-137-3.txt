◇　上宣帝疏言得失

陛下躬圣质，总万方，帝王图籍日陈於前，惟思世务，将兴太平。诏书每下，民欣然若更生。臣伏而思之，可谓至恩，未可谓本务也。

欲治之主不世出，公卿幸得遭遇其时，言听谏从，然未有建万世之长策，举明主於三代之隆者也。其务在於期会簿书，断狱听讼而已，此非太平之基也。

臣闻圣王宣德流化，必自近始，朝廷不备，难以言治；左右不正，难以化远。民者，弱而不可胜，愚而不可欺也。圣主独行於深宫，得则天下称诵之，失则天下咸言之。行发於近，必见於远，故谨选左右，审择所使；左右所以正身也，所使所以宣德也。《诗》云：「济济多士，文王以宁。」此其本也。《春秋》所以大一统者，六合同风，九州共贯也。今俗吏所以牧民者，非有礼义科指可世世通行者也，独设刑法以守之。其欲治者，不知所繇，以意穿凿，各取一切，权谲自在，故一变之后不可复修也。是以百里不同风，千里不同俗，户异政，人殊服，诈伪萌生，刑罚亡极，质朴日销，恩爱浸薄。孔子曰「安上治民，莫善於礼。」非空言也。王者未制礼之时，引先王礼宜於今者而用之。臣愿陛下承天心，发大业，与公卿大臣延及儒生，述旧礼，明王制，欧一区之民跻之仁寿之域，则俗何以不若成康，寿何以不若高宗？窃见当世趋务不合於道者，谨条奏，惟陛下财择焉。

（《汉书·王吉传》：又略见《礼乐志》）

夫妇，人伦大纲，夭寿之萌也。世俗嫁娶太早，未知为人父母之道而有子，是以教化不明而民多夭。聘妻送女亡节，则贫人不及，故不举子。又汉家列侯尚公主，诸侯则国人承翁主，使男事女，夫诎於妇，逆阴阳之位，故多女乱。古者衣服车马贵贱有章，以褒有德而别尊卑，今上下僭差，人人自制，是以贪财趋利，不畏死亡。周之所以能致治，刑措而不用者，以其禁邪於冥冥，绝恶於未萌也。

舜、汤不用三公九卿之世而举皋陶、伊尹，不仁者远。今使俗吏得任子弟，率多骄骜，不通古今，至於积功治人，亡益於民，此《伐檀》所为作也。宜明选求贤，除任子之令。外家及故人可厚以财，不宜居位。去角抵，减乐府，省尚方，明视天下以俭。古者工不造雕琢，商不通侈靡，非工商之独贤，政教使之然也。民见俭则归本，本立而末成。

（《汉书·王吉传》：吉以为云云，又言云云。即前疏谓条奏也，今录於疏后。）




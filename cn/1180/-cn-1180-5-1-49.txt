剪须和药


唐史纪：太宗时，李世常得暴疾。方云：须灰可疗。上剪须为之和药。世顿首出血泣谢。上曰：“朕为社稷，非为卿也。何谢之有？”

唐史上记：太宗时，有功臣李世得个暴病。医方上说用人须烧灰，可治此病。太宗只要世的病好，遂将自己的须剪与他合药。世病愈，感帝之恩，叩头出血，涕泣而谢。太宗说：“朕赖卿以安社稷，卿安则社稷安矣。朕剪须以治卿病，乃是为社稷计，不为卿一人之私也。何谢之有？”

孟子曰：“君之视臣如手足，则臣视君如腹心。”太宗忧世之病，至亲剪其须以疗之，诚不啻若手足之爱矣。为之臣者，安得不竭忠尽力，奋死以图报哉！






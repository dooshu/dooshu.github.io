○册雍王为皇太子文

维广德二年岁次甲辰三月戊辰朔二日已，已皇帝若曰：昔者哲王，必建元子，上以奉宗庙，下以系民生。固本乃安，立长乃顺。经明者是称其两，乐善者不止於三。资於君父之间，运在神明之侧。稽古承式，肆予命汝。天下兵马元帅尚书令雍王适，智崇天锡，德茂日新。文实志经，武兼讲艺。孝深於性，尤切於问安；识蕴其明，更精於简牍。奉辞伐叛，禀命成师，积稔逋诛，一戎底定。业著於内，功加於时。万方以贞，朕志允定。是用命尔为皇太子，以践於储宫。往钦哉！无以不副忘其恭，无以不会易其度。观图书之得失，思缔构之艰难。夙夜惟寅，主兹匕鬯永怀我高祖太宗之丕命，可不慎欤。


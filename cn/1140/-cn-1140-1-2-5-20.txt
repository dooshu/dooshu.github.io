房枢部文集序

天下日竞於文而文益敝其患非徒在文章也唐虞去上古未远其人浑浑尔书辞质简非後世史家言天下称文明为独盛三王相嬗制作闳备星陈而霞烂文治已极圣人之书既具而诸子百家旁见骈出皆自命为作者之圣由是莠言繁兴天下奸回猾乱简册不可胜书而变亦无所不底於极吾夫子删正诗书笔削春秋以坊天下後世不啻摧陷廓清而中古淳茂之风卒不可复何者文极而敝固其所也敝极则变变极则反其本盖不俟筮贲而惄乎其有忧矣浸淫至战国不已卒召嬴秦焚书之祸於乎向使孔孟生今日见今世之文人其忧叹何如也夫立言为不朽谓其祖经祢传以载道而牖民也假令骚赋诗文徒取雕绘浮言曲说是非甘谬於圣人鞶帨虽工即土苴之弗若矣枢部房君慎庵出其文若干首大抵正学术闲人心坦然洞达之言杼轴一出於己所谓修辞立诚其言有物者邪始枢部宰丰城治行第一到今舆颂不衰夫蓄之为德发之为言施之为政一也汉儒崇尚经学史氏或称以文章饰吏治谓之为饰有道者陋之君子理义积中言无缘饰若植根而木华若掘地而泉涌若田夫野叟之量雨阳话桑麻也吾论文如是枢部曰然故书之或曰沾沾其文非枢部意也自其先公贞靖先生既有所受矣


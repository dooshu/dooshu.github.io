列传第二十三 忽都虎〔曲出　阔阔出〕　察罕〔木华黎　塔出　亦力撒合　立智理威韩嘉讷〕


忽都虎，失吉塔塔儿氏。太祖征塔塔儿，虏其部众，得一带金鼻圈之小儿，归于诃额伦太后。太后曰：“是必贵种。”遂养以为子，赐名忽都虎。十余岁即善射。一日，大雪，忽都虎见鹿群，逐而射之，至夜未返。太祖问古出古儿，对以射鹿未返。太祖不信，欲鞭古出古儿。未几，忽都虎至，云：“遇三十鹿，已射死二十七，皆在雪中。”太祖大奇之。

太祖建号，命为断事官，凡经忽都虎科断之事，书之册，以为律令，后世不得擅改。又以忽都虎为太后养子，恩赏视诸弟，赦罪九次。

太祖十一年，取金中都，命忽都虎与翁古儿、阿儿海合撒儿往中都，检视府藏。金守藏官哈答、国和私献金帛，翁古儿、阿儿海合撒儿受之，忽都虎独不受，簿录府藏物，与哈答、国和俱诣行在。太祖问忽都虎：“哈答曾馈汝否？”对曰：“有之，特不敢受。”太祖问故。曰：“城未下一丝一缕皆阿勒坛汗物，城下则为国家之物，岂敢私取，故不受。”太祖奖其知礼，厚赉之，而责翁古儿、阿儿海合撒儿。

十七年，太祖征西域，至塔力堪。西域主札拉勒丁在嘎自尼，蔑而甫酋汗蔑力克以兵四万从之。太祖命忽都虎率谟喀哲、谟而哈尔、乌克儿古儿札、古都斯古儿札四将，将兵三万进讨。初，汗蔑力克已降复叛，忽都虎不知也。迨汗蔑力克潜师会札拉勒丁，忽都虎始觉，夜半追及之。忽都虎持重，不敢夜战，俟次日击之。汗蔑力克乘夜疾引去，比晓，札拉勒丁亦至。先是谟喀哲、谟而哈尔分兵围斡里俺城，将下，札拉勒丁驰往救之，二将以众寡不敌，退与忽都虎军合。忽都虎仍前进，与札拉勒丁遇，交绥无胜负。忽都虎令军中缚毡象偶人，列士卒后，以为疑兵。

次日又战，敌望见偶人，果疑援至。札拉勒丁呼曰：“我众彼寡，不足畏也。”张两翼而进，围既合，札拉勒丁使其众下马以待，战酣，乃齐令上马冲突，我军大败，兵士死伤者众。败奏至，太祖曰：“忽都虎素能战，特狃于常胜。今有此败，当益精细增阅历矣。”忽都虎见太祖，极论乌克儿古儿札、古都斯古儿札二将不晓兵机，临敌无布置，以致覆败。太祖自将攻札拉勒丁，至忽都虎战处，问乌克儿二将列阵何地，札拉勒丁列阵何地，以二将择地不善，切责之。

太宗即位，授中州断事官，诏括户口，命忽都虎领其事。忽都虎括中州户得一百四万以上。七年，皇子阔出伐宋，以忽都虎副之。徇襄、邓诸州，虏人民牛马数万而还。忽都虎年逾九十始卒。蒙古人祝福寿者，必曰如忽都虎云。

国初设官至简，总裁庶政，悉由断事官，任用者必亲贵大臣。忽都虎为两朝断事官，恩眷尤渥。世祖问典兵治民之要，张德辉对曰：“使宗室之贤者如口温不花使典兵，勋旧如忽都虎者使主民，则天下均受其赐矣。”其为人所推重如此。

初，诃额伦太后养子四人，曰：忽都忽、博尔忽、曲出、阔阔出。或云忽都忽为孛儿台皇后养子，称太祖为额怯，称孛儿台为赛因额格，坐次在太宗之上。博尔忽自有传，曲出、阔阔出附著左方。

曲出，蔑儿乞氏。年五岁，太祖伐蔑儿乞，得之。太后养以为子。太祖即位，分太后及皇弟斡真处一万户，委付四人，曲出居其一。后从太祖伐金，战于居庸北口，曲出与拖雷横冲其阵，大败金将亦列等。太祖厚赏之。

阔阔出，泰兀特氏，为太后养子。后从札木合叛附客烈亦王罕，王罕败，其子桑昆奔川勒，地无水，阔阔出与其妻从桑昆觅水。阔阔出窃桑昆马而走，其妻曰：“桑昆父子以美衣食养汝，今汝弃之，不义孰甚。”留所赍金盂于道上，俾桑昆持以取饮。阔阔出来归，太祖怒其反覆，戮阔阔出而改嫁其妻。

察罕，初名益德，唐兀乌密氏。乌密即嵬名之异译，西夏国族。或曰姓逸的氏，逸的又益德之异译，以名为氏也。父曲也怯律，其妾怀察罕未娠，不容于嫡，以配牧羊者。察罕稍长，其母以告，且曰：“嫡母有弟矣。”察罕幼武勇，牧羊于野，植其杖，脱帽置杖端而拜。太祖出猎，见而问之。对曰：“二人行，则年长者尊；独行，则帽尊；故致敬。且闻有贵人至，故先习礼仪。”太祖异其言，挈之归，语光献皇后曰：“今日得佳儿，可善视之。”命给事内廷。及长，赐姓蒙古，更名察罕，妻以宫人宏吉剌氏。

六年，从太祖伐金。金将定薛以重兵守野狐岭，太祖使察罕觇虚实，还言：“彼马足动，不足畏也。”太祖遂鼓行而进，大破之。师还，以察罕为御帐第一千户。七年，太祖围西京，遣察罕攻奉圣州，拔之。十二年，复破金监军爪尔佳于霸州。金遣使求和，乃还。十六年，从太祖征西域，攻拔布哈尔、撒马儿罕二城。西域主阿剌哀丁留兵扼铁门关，不得进，察罕先驱开道，斩其将，余众悉降。

二十一年，又从攻西夏，取甘、肃等州。察罕父曲也怯律为夏守甘州，察罕射书招之，且求见其弟，遣使谕城中早降。会其副阿绰等三十六人袭杀曲也怯律父子，并杀使者，登陴拒守。城下，太祖欲尽坑之，察罕言百姓无罪，止戮三十六人。夏主坚守中兴，太祖遣察罕入城，谕以祸福，夏主请降。太祖崩，诸将受太祖遗命，诱夏主至而杀之，又议屠中兴。察罕力谏而止，全活无算。

太宗即位，从略河南、北州县，赐马三百匹、珠衣、金带、鞍勒。七年，皇子阔出与忽都虎伐宋，命察罕为斥候。又从诸王口温不花南伐，克枣阳及光化军。分遣察罕攻真州，宋知州邱岳拒之，以强弩射杀致师者，察罕遂引去。九年，复与口温不花克光州。十年，察罕围庐州，欲造舟巢湖，以扰江淮。宋守将杜杲乘城力战，又以舟师扼淮水口，我军不得入，乃去庐州，攻拔天长县及滁、泗等州。授马步军都元帅。

六皇后称制二年，察罕奏令万户张柔总诸军，驻杞县。初河决西南，入陈留，分为三道，杞县居中潬。宋人恃舟楫之利，由亳、泗以窥汴、洛，柔筑城建浮桥为进战退守之计，边圉始固。四年，察罕率三万骑，与柔攻宋寿州。进攻扬州，宋将赵葵请和，遂班师。定宗即位，赐黑貂裘一、镔铁刀十。

宪宗即位，召见，累赐金绮珠衣，命以都元帅领尚书省事，赐开封、归德、河南、怀、孟、曹、濮、太原三千余户为食邑，及诸处草地一万四千五百余顷。五年卒，赠推忠开济翊运功臣、开府仪同三司、上柱国、太师，追封河南王，谥武宣。察罕尝脱靴，藉草而寝，鸮鸣其旁。心恶之，擿以靴，有蛇自靴中坠出。归以其事闻太祖，太祖曰：“鸮人所恶者，在尔则为喜神，宜戒子孙勿食鸮。”察罕子十人，长木华黎。

木华黎事宪宗，直宿卫，从攻钓鱼山，以功授四斡耳朵怯怜口千户。世祖至元四年，都元帅阿术攻宋襄阳，略地至安阳滩，宋兵扼我归路，木华黎击败之。阿术坠马，木华黎挟以超乘，力战却敌，特赐金二百五十两，佩金虎符，为蒙古军万户。五年，复从攻襄阳，卒于军。赠推诚宣力功臣、荣禄大夫、平章政事、柱国，追封梁国公，谥武毅。

次布兀剌里辛，子塔出。察罕弟阿波古，子亦力撒合、立智理威均有名。

塔出幼孤，长善骑射。至元元年，入侍世祖。四年给察罕食邑赋税之半，又还其逋户。二十七年，降金虎符，授昭勇大将军、山东统军使，镇莒、密、胶、沂、郯、邳、宿、即墨等州县。统军司改枢密院，授佥枢密院事。略地涟海，获人畜万计。表言降人蒋德胜宜加赏赉，以劝来者。诏赐黄金五十两，白金倍之。十年，又改佥淮西等处行枢密院事。城正阳，以扼淮海诸州。宋陈奕率安丰、庐、寿等州兵，数挠其役，塔出选精锐拒之，奕遁去。宋人复造战舰于六安，欲攻正阳，率骑兵焚其战舰，又败宋兵于横河口。

十一年，改淮西行枢密院为行中书省，以塔出为镇国上将军、淮西行省参知政事，略安丰、庐、寿等州，俘生口万余。赐蒲萄酒二壶，仍以曹州官园为第宅，给城南牧地。宋夏贵帅舟师十万围正阳，决淮水灌城，几陷，诏塔出援之。道出颍州，遇宋兵，塔出发公库弓矢，驱市人出战，预度颍之北关攻易破，乃徙民入城，伏兵以待。是夜宋人果焚北关，火光烛天，塔出率众从暗中射之，矢下如雨，宋军退走，至沙河，大破之。明日，长驱直入正阳。时方霖雨，坚壁不出。雨霁，与右丞阿塔海各帅所部渡淮，至中流，殊死战，宋军大溃，追奔数十里，夺战舰五百余艘，正阳围解。塔出乃上奏：“方事之殷，宜明赏罚，俾将士有所惩劝。”帝纳其言，颁赏有差。

十二年，从丞相伯颜败贾似道于丁家洲，顺流东下至建康，丹徒、江阴、常州皆望风迎降。时扬州未附，谍告扬州人将夜袭，丹徒守将乞援。塔出设伏以待，敌果夜至，塔出扼西津邀击之，斩获无算。入朝，赐玉带旌其功，授淮东左副都元帅，仍佩金虎符。

十三年，改通奉大夫、参知政事，领淮西行中书省事。时沿淮诸州新附，塔出禁侵掠，抚疮痍，境内帖然。俄迁江西都元帅，征广东，宣布恩信，所至溪峒纳款，广东遂平。十四年，加赐双虎符，以参知政事行江西宣慰使。宋益王昰、广王昺走岭海，复改江西宣慰司为行中书省，迁治赣州，授资政大夫、中书右丞，行中书省事。

十五年，帝命张宏范、李恒总兵攻厓山，塔出留后，以供军费。初，江西甫定，帝命隳其城。塔出表言：“豫章诸郡，皆濒江为城，霖潦泛溢，无城必至垫溺，隳之不便。”帝从之。端州张公明诉左丞吕师夔谋为不轨，塔出廉知其诬，曰：“狂夫欲胁求货耳，若遽闻之朝廷，则大狱滋兴，连及无辜。且师夔既居相位，讵肯为狂悖之事，迟疑不决，恐彼惊疑，反生异谋。”乃斩公明而后闻，帝韪之。

十七年，入觐，赐赉有加，复命行省江西。以疾卒于京师，时年三十七。妻默哷氏，以贞节称，旌其门闾。二子：宰牙，袭中奉大夫、江西宣慰使；必宰牙，辽阳行中书省右丞。

亦力撒合，事诸王阿鲁忽，居西域。至元十年，召为速古儿赤，甚见亲幸。有大政时咨之，称以秀才而不名。奉使河西，还奏诸王只必帖木儿用人太滥，帝嘉之，擢河东提刑按察使，劾平阳路达鲁花赤泰不花。召还，赐黄金百两、银五百两，以旌其直。进江南行台御史中丞。帝出宝刀赐之曰：“以镇外台。”时阿合马子忽辛为江浙行省平章政事，亦力撒合发其奸赃，奏劾之，并劾江淮释教总摄杨琏真加诸不法事，诸道悚动。

二十一年，改北京宣慰使。诸王乃颜镇辽东，亦力撒合察其有异志，密请备之。二十三年，罢宣慰司，立辽阳行中书省，以亦力撒合为参知政事。已而乃颜果反，帝自将讨之，亦力撒合管馈运。辽东平，进行省左丞。二十七年，命尚诸王算吉女，帝为亲制资装，并赐玉带一。改四川行省左丞。二十九年，再赐玉带。成宗即位，入觐，卒于京师。弟立智理威。

立智理威为裕宗东宫必阇赤。至元十八年，除嘉定路达鲁花赤。时以垦田、均赋、弭盗、息讼诸事课守令，立智理威课最，使者交荐之。会盗起云南，声言欲寇成都，立智理威入觐，白其事。执政疑为不然，帝曰：“云南朕所经理，未可忽也。”乃赐御膳以劳之。又谓立智理威曰：“汝归以朕意告诸将，叛则讨之，服则舍之，毋多杀以伤生意，则人心定矣。”立智理威还，宣布上意，境内帖然。俄召为泉府卿，迁刑部尚书。有小吏诬告漕臣刘献盗仓粟，宰相桑哥方事聚敛，众阿宰相意，锻炼其狱，献遂诬服。立智理威曰：“刑部天下持平，今漕臣以冤死，何以正四方。”即以实闻。由是忤桑哥意，出为江东道宣慰使。

元贞二年，迁四川行省参知政事。有妇人弑其夫，狱数年不决，逮系数十人。立智理威至，考讯得实，尽释冤诬。大德三年，以参知政事为湖南宣慰使，又改荆湖。部内公田为民累，随民所输租取之，虽水旱不免。立智理威问民所不便凡十余事，上于朝，而言公田尤切。朝议遣使核之，卒不果行。七年，再迁四川行省参知政事。八年，进左丞。云南王入朝，道中以驿马猎，立智理威曰：“驿马所以传命令，非急事且不得驰驿，况猎乎！”王闻之，为之止猎。

十年入觐，赐白金对衣，加资德大夫，改湖广行省左丞。湖广贡织币，以省臣领作，买丝他郡，多为奸利，工官又加刻剥，故匠户日贫，造币益恶。立智理威不遣使，令工匠自买丝，工不告病，岁省费数万贯。他路仿其法，皆称便焉。

至大三年卒，年五十七。赠资德大夫、陕西行省右丞、上护军、宁夏郡公，谥忠惠。再赠推诚亮节崇德赞治功臣、荣禄大夫、中书平章政事、柱国、秦国公。二子：长买嘉奴，翰林学士承旨；次韩嘉讷，御史大夫。至正十二年，有诬韩嘉讷与高昌王帖木儿补化谋害丞相脱脱，为脱脱所贬死，海内冤之。

史臣曰：太祖复仇，塔塔儿种人高如车辖者尽杀之，忽都虎独以仇种收为太后养子。察罕见弃于父，邂逅兴王，得赐国姓。功名之立，殆有天幸欤！亦力撒合案赃吏，劾奸僧；立智理威辨漕臣之枉，当官奉法，棘棘不阿。贤矣哉！




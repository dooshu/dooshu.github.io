答甘肃巡抚侯掖川计套虏


套虏当未纳款时，不知曾往来内地否？若先曾往来，而今款顺反禁其往来，恐彼未肯服也。夷虏彼此侵盗，乃其常态。今彼虽款顺，亦但能约其无为边患而已，若令缚其手足，不令西抢，恐彼亦未肯服也。顺则抚之，逆则绝之，在各镇自有机宜，不相牵制。

昨宣府小酋作孽，已即绝其贡赏，欲出师问罪，彼酋惧而罚治请赎，然后赏之，照旧许贡。此在宣大且然，况他镇乎？今后彼若往来经由，边臣即宜收敛城守，使人问故。彼若以西抢为词，则与之约令速行，毋得恋住。恐传闻不的，朝廷知之，以为汝有他意，致坏贡市大事。彼若顺从，则少加犒赏以怀之；若不听约束，故行恋住，则申明盟约以驱之。驱之不从，或又侵犯，则调兵以捣之。谅彼往来不过一二枝，众亦不过数千，未必各部皆如是也。顺者抚，逆者剿；逆而又顺，则又抚之；顺而又逆，则又剿之。临机观变，何常之有？至于虏众经过，或小有侵扰，此虽内地官军，犹不能一一遵守纪律，况夷性乎？且前已赔偿，不必过求矣。

本兵前覆邢道长疏，言之已尽，顷大疏不过以邢有疏，恐他日责以不言耳，然部覆备矣。辱垂问，敢布区区。






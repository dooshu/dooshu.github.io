安州应城玉女汤作





《元和郡县志》：淮南道安州有应城县，东北至州八十里。《艺文类聚》：盛弘之《荆州记》曰：新阳县惠泽中有温泉，冬月，未至数里，遥望白气浮蒸如烟，上下采映，状若绮疏。又有车轮双辕形，世传：昔有玉女，乘车自投此泉。今人时见女子，姿仪光丽，往来倏忽。《一统志》：玉女泉，在湖广德安府应城县西五十五里，其泉热沸，野老相传：玉女炼丹之地。



神女殁幽境，汤池流大川。阴阳结炎炭，造化开灵泉。[一]地底烁朱火，沙旁歊素烟。[二]沸珠跃明月，皎镜涵空天。[三]气浮兰芳满，色涨桃花然。精览万殊入，[四]潜行七泽连。[五]愈疾功莫尚，[六]变盈道乃全。[七]濯缨掬清泚，[八]晞发弄潺湲。[九]散下楚王国，分浇宋玉田。[十]可以奉巡幸，奈何隔穷偏。独随朝宗水，[十一]赴海输微涓。[十二]

[一]贾谊《鵩赋》：“天地为炉兮，造化为工。阴阳为炭兮，万物为铜。”



[二]古诗：“朱火然其中，青烟其间。”《说文》：“歊，气出貌。”



[三]沈约诗：“洞彻随清浅，皎镜无冬春。”吕向注：“皎镜，清明如镜也。”



[四]《淮南子》：“承天地之和，形万殊之体。”



[五]《子虚赋》：“楚有七泽。”



[六]《水经注》：“温泉能瘥百病。”



[七]《周易》：“地道变盈而流谦。”



[八]《楚辞》：“沧浪之水清兮，可以濯吾缨。”谢朓诗：“寒流自清泚。”《说文》：“泚，清也。”



[九]《楚辞》：“与汝沐兮咸池，晞汝发兮阳之阿。”王逸注：“晞，干也。”谢灵运诗：“且申独往意，乘月弄潺湲。”



[十]宋玉《小言赋》：楚襄王登阳云之台，令诸大夫景差、唐勒、宋玉等曰：“有能为《小言赋》者，赐之云梦之田。”宋玉曰“无内之中，微物潜生，比之无象，言之无名”云云。王曰：“善。”赐以云梦之田。



[十一]《禹贡》：江汉朝宗于海。孔安国传：二水入海，有似于朝。百川以海为宗。宗，尊也。孔颖达《正义》：《周礼·大宗伯》：诸侯见天子之礼：春见曰朝，夏见曰宗。郑云：朝，犹朝也，欲其来之早也。宗，尊也。欲其尊王也。朝宗是人事之名，水无性识，非有此义。以海大而江汉小，以小就大，似诸侯归于天子，假人事而言之也。



[十二]张正见诗：“康衢飞驶羽，大海滴微涓。”



萧士赟曰：寄兴谓士不幸居于僻远之乡，虽抱王佐之才，而无由自达。身在江湖，心存魏阙而已，悲夫!






●大明會典卷之一百五十二

馬政三

起解

國初種馬課駒、俱搭配補種、餘即變價入官、未有解俵者。正統十四年、始於孳牧內、歲取備用馬二萬匹、寄養京府、以備不時調兌、是為起解之始。後又令各府州縣、每歲將應解馬匹、隨數多寡、分春秋二運。成化以來、多所蠲貸、或豁免。或停派。或緩徵。或改折。定以分數年限、各視其災之輕重以為等

計各處備用馬每歲額數

直隸大名府二千一百七十六匹★內擠乳馬七匹☆

保定府一千五百八十九匹★內擠乳馬八匹☆

順德府七百四十三匹★內擠乳馬五匹☆

廣平府七百五十四匹★內擠乳馬五匹☆

真定府三千五百二十七匹★內擠乳馬十匹☆

河間府一千七百二匹★內擠乳馬五匹☆

永平府九百三十四匹★內擠乳馬十匹☆

河南開封府二百五十七匹

彰德府二百三匹

衛輝府八十三匹

歸德府考城縣六匹

山東濟南府二千六百六十八匹

兗州府二千八百一十二匹

東昌府六百七十六匹

在京在外各衛所歲各一匹

應天府各縣並帶徵滁州衛共八百九十一匹八分★內折色八百四十二匹八分☆

直隸鳳陽府各州縣共一千八百八十六匹★內折色四百四十六匹☆

揚州府除海門外九州縣共一千四十五匹★內折色五百四匹☆

淮安府各州縣共一千一百九十七匹★內折色五百八十九匹☆

廬州府除英山外七州縣共八百七十六匹★原折色一百五十七匹後俱改折☆

滁州並各縣又帶徵滁州衛共二百一十五匹★俱改折☆

和州並含山縣共一百二十八匹★內折色二十四匹☆

徐州並蕭碭山豐三縣共一百五十匹★俱折色☆

廣德州建平縣一百六十匹★折色☆

寧國府南陵縣一百五十匹★折色☆

鎮江府各縣共四百六十八匹★折色☆

太平府各縣共二百九十匹★折色☆

凡徵解備用馬匹。正統十四年、令歲取備用馬二萬匹。北直隸、河南、山東取七分。直南隸三分。俱限八月以裏解部、發太僕寺驗印給俵★後增減分數、本色折色節年不等☆

○弘治三年議准、每歲取一萬匹。北直隸、河南、山東、並南徐州所屬、俱解本色。內永平府折色本色中半、廬鳳二府、滁和二州、本色七分。折色三分。淮揚二府、江浦六合二縣、本色四分。折色六分。應天各屬、鎮江、太平、南陵、建平、俱解折色

○正德二年奏准、派取各處備用馬二萬五千匹。太僕寺所屬、取七分、俱本色。南京太僕寺所屬、取三分、本折色中半。北直隸、山東、河南、限六月終。南直隸、限七月終。各差管馬官解俵

○十一年奏准、今後奏派寄養馬、每年不過二萬匹。若兌給京邊之外、積有多餘、量再減派。毋致累民

○十二年奏准、備用馬、除沛縣免派外。徐州止派六十匹。蕭縣三十匹。碭山縣四十匹。豐縣二十匹。俱先儘上中戶內人丁、每四十五丁、歲朋出馬一匹、折徵銀十五兩。其寶應清河縣、各於原派數內、減派二十五匹。興化縣高郵州、各減派二十匹。邳州、江都、宿遷、鳳陽、桃源等縣、各減派一十匹。俱先儘極貧無產下屍

○又令每年徵解備用馬、以二萬五千匹、立為定例。如積有餘馬、量減本色、扣加折色。積有餘銀、留候用馬數多年分、作價收買

○嘉靖四年、令扣算寄養備用馬匹、歲常有二萬之數。不必多派、以累小民。其起俵馬駒、酌量地方豐歉、加派折色、送寺收貯、以備臨時買馬

○七年題准、以地方災傷、山東沂州、魚臺、郯、單、滕、費等六州縣備用馬、俱派折色。其餘太僕寺所屬地方、量派本色馬三千匹。餘馬一萬四千五百匹、亦徵折色。每匹徵銀十五兩、均作二運。南京太僕寺所屬、通派折色。每匹徵銀十四兩、俱作一運

○八年題准、見在寄養馬數多。將歲派本色折色、俱照七年例、原係折色者、每匹徵銀十八兩。本改折者、每匹二十兩

○三十三年題准、北直隸、山東、河南災傷、將預徵七分馬匹改派。災重者、改折色三分、仍徵本色四分。次災者、改折色二分、仍徵本色五分。每折色一匹、徵銀二十四兩

○三十七年題准、南直隸各府州縣備用馬匹、以後俱派折色。內原係折色者、徵銀二十四兩。本改折者、徵銀三十兩

○四十二年題准、各州縣起解用馬、每匹徵銀二十七兩。內二十二兩、給馬戶買馬。五兩充為路費。務要看驗合式

○又議准、沂、費、郯、滕、嶧五州縣、備用馬、以後俱改徵折色

○四十五年議准、寄養馬大約總計止用三萬。此外不許多派

○隆慶元年題准、各處起解備用馬匹、每匹徵銀三十兩、全給馬戶買解、不許扣留

○四年議准、本年備用馬、北直隸、山東、河南、一萬七千五百匹。內本色八分。折色二分。南直隸七千五百匹、全派折色。其本色馬、俱要揀選、方許起俵、折色照例不分南北、每匹徵銀二十四兩

○萬曆元年題准、北直隸、山東、河南、備用馬、本折均配。真定、大名、濟南、開封、衛輝、彰德六府為一半。保定、順德、廣平、永平、河間、東昌、兗州、歸德八府為一半。每年輪派一半徵解折色、一半徵解本色

○六年議准、廬州、滁、和、與鳳陽、輪派如北方例

○七年題准、廬、鳳、滁、和、舊徵本色七分者、今減為六分

凡起解南馬。成化二年奏准、南直隸起解備用馬、有矮小不堪、及不足數者、每匹徵銀十兩解部、發貯太僕寺以備收買

○二十一年奏准、南備用馬、從各府州縣徑解北京交俵。如有拖欠、及補完之數、仍行南太僕寺照查

凡管解官員。嘉靖元年奏准、歲派備用馬、本色折色、俱管馬官依限解部、發寺驗俵寄養、貯庫支用。不許差吏及改差土官義民人等管押、以致中途作弊。若違限、年終類參、州縣掌印管馬官、俱提問罰俸

○四十三年題准、各府管馬通判、每年九月、給領總批、限十月終親赴部查比。候該府馬匹銀兩解俵完日、方許掣批回府。如違例不行總部、及改差代解者、參究提問

○隆慶二年題准、各違限違例、每歲終太僕寺呈部查究、行各該巡按御史提問奏報。不許延至隔年。其不赴掣總通判、及吏役遲慢等項、該寺徑行查處

○萬曆三年題准、各州縣起解折色馬償、徵解府庫、照依春秋二運原限、選委州縣佐貳、類總解部、發寺交納。年終該府通判、赴部製總查比

印俵

凡印馬差官。舊例兵部請旨點差公侯伯、或駙馬一員、本部委官一員

○景泰間、革去侯伯等官、差御史二員、同兩京太僕寺分管寺丞印俵

○天順初、復差公侯伯、及御馬監內官一員

○成化初、革去內官侯伯、每歲九月中請旨差御史二員、同該管寺丞、分行印俵

○嘉靖二年議准、自三年為始、遵照成化初年事例、於九月終奏差御史、請敕分投前去各該地方、公同分管寺丞、查點種馬。遇有倒失、即令馬戶買補。作踐致死者、照例追陪。各年拖欠備用馬匹、逐一查追批迴、催督完解。其各府州縣管馬官員、內有盡心職業、馬政修舉者、一體旌獎。貪懦不職、諂悅上官、營求別委、荒廢本職、應提問者提問。應參奏者參奏。每遇三年之期、仍照常請印點烙。待後種馬蕃盛、足勾原額備用馬匹、不致拖欠、照舊停止

○近例、併差御史一員印馬★今種馬變賣、印烙不行☆

凡印烙馬駒。舊例孳生備用騎操折易、並進納馬匹、俱印烙以防姦弊。其孳生及陪納馬駒、應交俵者、印訖、差官照依地方日期、將空閒增出人丁、俵散領養、造冊具奏。各處印中備用馬匹、徑解兵部、發太僕寺交納、以憑俵散

○洪武間、令孳生馬駒、江南、每年三月初一日、赴南京牧馬千戶所印俵。江北、每年三月十五日、赴南京太僕寺印俵

○正統四年奏准、應天鳳陽等處孳生陪補馬駒、南京太僕寺官、同南京兵部委官、及御史、分投印俵

○九年奏准、鎮江府所屬於本府。太平、寧國府、廣德州所屬於太平府印俵

○成化十六年令、凡馬非經官印驗者、不收

○弘治四年奏准、凡印烙馬匹、民馬照舊印左。給軍則印右。如京營邊關馬無右印、即係盜買民間官馬、追究問罪

○九年、令孳生駒、齒少力強、而不及四尺以上者、亦聽印俵

凡印馬字樣。洪武中孳生駒、用雲字小印。俵散作種者、用大印。給軍騎操者、再用雲字印

○嘉靖三十五年議准、寄養馬、印官字。五軍等營、印五字樞字機字、巡字

○隆慶五年、寄養馬、印寄字。錦衣衛、勇士營、四衛營、印衣字、士字、四字

凡免印馬匹。成化二十一年奏准、買補備用馬、免其用印、止令起解、以備選擇

○弘治六年、令孳生兒駒、看驗不堪、及騾駒多餘者。俱免印烙、從其變賣、以充買補備用之數

凡贓罰馬匹。舊例刑部追買本色、送部發寺寄養

○隆慶五年、改撥京營給軍騎操

○萬曆二年議准、軍犯應罰馬匹、刑部追銀送部、發營責買臕馬、仍送驗印給軍

關換

官軍騎操聽征、例應關撥馬匹。其事故及不能養者、則令轉兌。如征操缺馬數多、則于寄養等馬內調兌。又有關領馬價、自行收買者、例各不同

凡關換馬匹。洪武二十六年定、凡官軍關撥馬匹操練、行移到司、須要該衛官吏保結。關馬官軍原有馬匹下落、果係曾經征進慣戰人數、及無馬匹、方纔具奏關撥。後有事故、該衛拘收還官。其軍官軍人等、奉旨關撥馬匹、亦須備知、數目

○又例、凡各衛原關馬騾驢、轉名銷號。若係御馬監關領者、該府各衛、自具手本赴監轉名銷號。如是典牧所、太僕寺關領者、各府衛取勘明白、行本部轉行太僕寺典牧所銷號

○永樂四年、令管步軍官告關馬者、不准。有騍馬與兒馬願換者、聽○宣德四年、置給馬勘合。每關馬一匹、給勘合一道、填寫齒色年月、付領馬之人收執。遇倒死等項、陳告。註寫應償者、追視齒色附簿、開註勘合與馬、如前收領。再有事故、照例償給。如領馬之人有故、馬及勘合、從所管轉付應得之人收領。凡應償者、追視御馬監印烙、然後給與○正統四年奏准、官軍領馬騎操、必行本衛造冊送部、并太僕寺。外衛操備者、行該府造冊關領○天順二年奏准、官軍領馬、太僕寺具俵過數目毛齒、及官軍姓名年月、行各衛造冊送部。如關領數多、開報數少、或倒失轉交、隱匿不報者、許諸人首告拏問

○弘治元年奏准、南京官軍應關馬匹、在江北者、赴南京太僕寺給領。在江南者、本寺委官一員、赴南京給散

○二年、令騎操馬老病當關給者、原馬送光祿寺支用

○四年奏准、領馬官軍、有不照次第混亂爭奪者、參送法司問罪、罰馬一匹、就給本身騎操。以後更不關給

○七年奏准、官軍應關馬匹、兒馬八歲以上、騸馬十二歲以上、別無傷殘者、並准給領。各衛及邊關、亦照此例

○正德八年奏准、直差官旗校士將軍、原領馬匹殘疾老弱、不堪直差者、送光祿寺交收。本部照數行太僕寺、於順天府所屬、寄養馬內派取。及行該衛委官赴御馬監印烙、撥給領養直差

○嘉靖二十二年議准、將軍關換馬匹、務要用心餵養。不許違例雇借騎馱、剋減草料。若致倒失、照例於本主名下、追買堪中好馬補還

○四十三年、令將京營勘合、從新印換。仍通行各邊鎮、一體編置給軍

○隆慶二年議准、京營馬軍、各填給勘合一張、以便查對。如有倒死病瘦、報部查明、七八年以上、方許交送另補。以下、不准交送。倒死責令陪償、仍赴司驗印

○又議准、錦衣衛老病馬、年終送光祿寺者、先執勘合赴兵部該司、查其年限。如領馬七八年以上殘病者、方許交送、另行關補。以下、仍令喂養、不准送寺。倒死即令陪償

凡轉兌馬匹。天順元年奏准、各營外衛官軍、原領騎操馬匹。丁班之日、兌與在京官軍、該管官造冊送部

○嘉靖七年題准、各營提督內外大臣、委各坐營等官、將見在馬隊官軍、逐一查審。除有力堪以喂養者、照舊不動外。其餘貧難單丁、不能養者、將原領馬匹、兌與有力官軍喂養。以後關領馬匹、亦要照前查給。敢有容情扶同、故行私領。單丁貧軍、意圖侵剋草料、致有倒失數多者。查參治罪

○三十三年題准、凡兌馬事故轉兌者、該管官即呈巡視科道、於原額勘合、填註年月官軍姓名、仍送該司查照。將原兌馬冊、亦改註明白、用印鈐蓋。如有官軍私換馬匹、事發送問、該營官容隱不行呈報者、聽巡視科道官參究

○四十二年題准、各營轉兌馬匹、務要遵例赴司告填印鈐、以憑查考。敢有仍前私兌、查出比照新馬樁銀追納

凡調兌馬匹、如在各營、在外各邊官軍缺馬騎操。總鎮等官具奏關領、兵部議擬題准、行移太僕寺、於順天府所屬寄養本色馬內、選取給領。兵部定限調軍候兌、京營、於太僕寺、委司官會同少卿兌給。宣府、於居庸關、大同、於紫荊關、薊州、保定、於適中地方、委司官會同寺丞前去兌給。其餘各邊入衛、在薊、准討補本色。餘俱不准

○嘉靖十三年題准、團營聽征馬匹、多不過二萬之數、再有萬匹存營操守。猶有寄養馬匹二萬、鄰近易取。若軍士堪養馬者數少、亦不必濫給。將聽征馬匹、擬為定數若干。每遇事故倒失、五百匹以上、行太僕寺兌給一次。以為常規

○二十九年題准、各邊兵調。赴薊鎮春秋兩防、遇馬缺乏、俱借兌孳牧寄養馬騎征、事畢仍還馬戶

○三十三年題准、兌馬先儘寄養、如果不敷、方兌種馬

○隆慶三年議准、調兌京邊官軍馬、務照次第關領。果係不堪、方許抵換。牧有故意刁蹬、及倚勢混爭、聽該寺參送問罪

凡奏討馬價。弘治七年奏准、凡各邊缺馬騎操奏關銀兩收買者。兵部委官一員、同太僕寺官、於收貯馬價內、照數支出、差官運赴鎮巡官處交收

○隆慶五年題准、各邊奏討、果係十分緊急、方准給發馬價。別項濫討、即與停寢

舊額各營各邊並錦衣衛騎操馬數

五軍營原額馬九千五百六匹

神樞營原額馬四千四百六十四匹

神機營原額馬一萬五十四匹

奮武等十二營原額馬一十三萬八千九百一十九匹

宣府原額馬四萬五千五百四十三匹

大同原額馬四萬六千九百四十四匹

延綏原額馬二萬二千二百一十九匹

甘肅原額馬二萬六千五百六十匹

陜西原額馬一萬六千一百八十三匹

寧夏原額馬一萬九千五百九十五匹

山西三關原額馬九千六百六十五匹

遼東原額馬四萬六千六十八匹

薊州鎮原額馬二萬二千七百七十四匹

通州守禦操備捕盜馬四百七十五匹

守備真定等處原額馬一百匹

守備德州原額馬一百四十二匹

守備紫荊關原額馬四百七十七匹

守備三河等城原額馬一百三十七匹

分守密雲古北口原額馬三千一百六十七匹

錦衣衛原額馬一千八百五匹

旗手衛原額馬四十四匹

嘉靖以後續增各處馬數

三大營馬。隆慶元年題准、正兵共三十枝、內戰兵、每營給馬一千匹。車兵、每營給馬二百匹。城守、每營給馬五十匹備兵三枝、每營給馬二百匹。執事營一枝、給馬五百匹。隨征官軍、給馬二千匹。各營選鋒、給馬五千匹

京營家丁馬。隆慶元年題准、共給五百匹

奠靖所馬。嘉靖二十一年、初設奠靖所。屬鞏華城守備下防護

行宮。二十二年議准、給馬一百匹巡邏

昌平鎮馬。嘉靖四十年、以本鎮為護

陵重地、永安營馬、僅二百餘、准照鞏華營例、調取寄養馬八百匹。四十一年又議准、選補軍二百名、給馬一百匹、以把總統領、兩班巡邏。隆慶四年、又增補前馬、共二百匹。是年又給

天壽山巡邏官軍馬三十匹

張家灣備禦營馬。嘉靖四十三年、初設本營。議准兌給馬五十匹。四十五年、又增給馬五十匹

三河守禦營馬。嘉靖三十七年、以本營路當衝要、准給本縣寄養馬一百匹、專備護哨緝盜、傳達邊報等役

保定各營馬。嘉靖四十三年議准、保定標兵營、補足馬三千匹。四十四年、保定、定州、達軍二營、奇軍一營每營各給五百匹。正兵營一百匹。隆慶二年、增給達軍二營、各三百匹、常川騎征、不許借兌。萬曆二年、保定西關一帶、設立車騎二營。其馬、將真定等府庫貯各項軍需等銀、一萬一千五百一十兩、照數動支、行令收買臕壯馬騾、印烙給發

薊鎮入衛馬。嘉靖二十九年、各邊兵入衛缺馬討補以為常。隆慶六年議准、除在途不補。在薊倒死者、如每營正馱馬二千餘匹、倒死二百匹以下者准補。過二百匹之上、止量給二百匹、以為限制

通州、遵化、昌平、三河、密雲、涿州、薊州、永平等八城。鎮邊等三區馬。嘉靖四十年議准、各給一百匹、專備捕盜

宣大二鎮各城堡馬。萬曆四年、以二鎮援兵迎送夷使疲苦。議准、將互市馬、及各路老家營軍、撥給大同新平得勝二堡。馬各三百匹。軍各二百名。平遠、保平、鎮羌、弘賜等四堡、馬各二百匹。軍各一百名。其沿邊每城堡、各一百匹。老軍喂養。宣府驛、馬二百匹。中路趙川堡、馬六十匹。北路龍門等四城堡、馬各五十匹。上西路三城堡、馬各五十匹。膳房等八堡、各三十匹。懷安城、五十匹。每馬撥一軍喂養、專一供應夷使

洮河各營馬。隆慶二年題准、河州參將營、歲給茶易馬五十匹。樁朋銀買馬五十匹。洮州歲給茶易馬二百匹。內裁減一百匹、解苑牧養

固原、延綏、寧夏三鎮馬。嘉靖三十五年議准、陜西苑馬寺孳養馬匹、每年准給固原、延綏、寧夏三鎮、共馬二千匹。內一千五百匹、專給固原。五百匹、延寧二鎮分年輪給

甘肅軍士買馬。隆慶三年議准、每匹定給樁朋銀十兩

凡親王出府、關馬一百匹。及倒死補給、例於太僕寺寄養馬內選取、送御馬監印烙給軍

買補

馬匹倒失、例合買補。其後有追納樁朋、及老病變賣、年久免追之例

凡買補孳牧馬匹。洪武榜例、倒失者從民議和。或一縣、或三五群長、輳價買補三歲以上、八歲以下、高四尺以上、堪中馬匹還官。聽候驗印作數。違錯、及遲延者、一體追駒

○成化元年、令各處買補孳生馬駒、有司四匹、軍衛五匹、折買堪操騸馬一匹、以充備用。例後倒失者、騍駒三匹、兒駒二匹、各折買騸馬一匹。騾駒每二匹、折買兒馬一匹

○弘治九年奏准、各處倒失馬駒應買補者、遇孳生蕃息之時、量徵價銀解京、以備各邊買馬之用。大馬一匹、徵銀五兩。駒一匹、倒失者、徵銀三兩。虧欠者、二兩

○正德二年榜例、種兒騍馬年齒未老、作踐倒死者、責令馬頭陪償。其馬俱印烙以便查考

○十二年奏准、軍民原領孳牧並騎操馬、倒死告官相剝。其皮張鬃尾肉臟、許馬戶自賣、輳銀買補還官

凡買補寄養馬匹。弘治二年奏准、寄養馬倒死、告官給印信文帖、相視開剝。如無文帖而開剝者、以盜賣論

○三年、令馬齒未老而作踐成疾、不堪兌軍者、原領人戶、追罰銀二兩

○又令寄養備用馬倒失、買補不及五分者、掌印管馬官、俱住俸追陪

○嘉靖二年題准、各處倒失備用馬匹、分別年分遠近。係正德十年以前者、照舊每匹徵銀十兩。十五年以前者、每匹加銀二兩。十六年、並嘉靖元年以後者、俱追陪本色。其係正德十五年官員騎傷兌下弱馬、照正德十一年例、每匹追銀五兩

○四十二年議准、領養十年以上倒失者、追銀十二兩。以下、追補合式大馬。其老病者、亦須領養十年以上、方許變賣。照倒失例追銀

○四十五年議准、寄養馬不堪兌軍者、不必拘十年以上例、即照借兌次數、變賣價銀、及買補本色。其贓罰馬匹、止照時估變價★舊例借二次者、追銀十兩。三四次者、八兩。未經借兌者、追補合式大馬☆

○隆慶四年議准、寄養馬倒失變賣者、各照議定限期。走失者、限三箇月。變賣者、限六箇月。倒死者、限一年之內、買補完足

凡借兌馬匹。嘉靖四十一年議准、防邊借兌寄養馬、果有瘸瞎損傷、喂養難痊者、另註一冊、以備照查。其冊內損馬、有臨時與中途倒死者、納皮張銀四錢。三月之內倒死者、納肉臟銀五錢。三月之外倒死者、納銀五兩。其臕息少減、不係瘸瞎者、不得概比。止查借騎月日久近、不拘何處借還、在三月之內倒死者、比保定例追銀十兩。借還過三月之外倒死者、比遼東例、追銀七兩

凡京營騎操馬匹。天順二年、令倒死者、告官相剝。坐營官責限該營軍朋合買補。走失被盜、一例追陪

○成化十三年奏准、各營下場倒失馬匹、買補不及八分者、領敕及把總管隊官、住俸追買。不下場者、以五分為則○弘治二年奏准、買補騎操馬匹、須四歲以上、八歲以下、價自十二兩至十五兩。官軍自願添價收買者、聽○九年奏准、凡騎操馬匹。原領者、以承領日為始。買補者、以印烙日為始。計在十五年外、許賣銀納官另給。其未及十五年而病者、亦准賣。仍追本身樁頭銀、貼價買補

○嘉靖二十八年議准、倒失者、坐營把總官、呈赴巡視科道、驗明掛號、赴本司決打。照年限遠近、扣算樁銀、給單發營追徵、解太僕寺收貯買馬。仍類行戶部、扣除草料

○三十一年題准、京營馬查有老弱篤廢、揀選估計、變賣價銀、發太僕寺收貯、以備買馬

○三十二年題准、倒死者、當日呈報本營將官驗剝。如三日不報、本軍送問。管隊軍併治、仍扣糧一月。該營將官、務在三日內、即差把總官、帶本軍赴車駕司決打、討單追樁起解。不許延緩

○隆慶二年議准、京營軍士、選編上中二等養馬。如該管官縱容貧軍冒領、以致倒失、不准追樁責令千把總本隊官、並本官買補

○三年奏准、各營將官、嚴督官軍、務要用心餧養馬匹。以後遇有倒死、查果不係作踐、如領養一年以上者、比常量加追銀一兩。二年以上者、比常量加五錢。五年以上者、仍照例追樁凡京營家丁馬匹。隆慶二年議准、倒失者、免其追樁、令本馬家丁出銀三兩。其餘各丁有馬者出二錢、無者五分、朋輳買補

凡巡捕馬匹。嘉靖三十七年議准、倒死者、止赴該管兵科報驗掛號、徑赴車駕司決打討單。該營追收樁銀起解

○四十四年、令巡捕瘦馬、年終估驗、變價買補

○萬曆二年議准、巡捕馬倒死或瘦損不堪、馬主稍有力者、責令買補、赴部驗准、送寺印烙、發營給軍騎巡

凡錦衣衛直差馬匹。隆慶二年議准、各該委官不許剋減草料、及借雇與人騎坐。如有作踐倒失者、就於本名下、追買好馬還官

○又議准、本衛將見在馬、備造原領官校姓名、並馬匹毛齒青冊一本、送兵部、行令該司各給勘合一張、備載領馬年月毛齒、以便查對。如有倒死、俱開送兵部該司查明、方許買補。其所補馬匹、亦赴該司驗中、送寺印烙、改給勘合。每年俱要赴寺印烙。差占者、候事完之日、仍行補銷。毛齒不對者、即不准印、定以抵換盜賣治罪

凡勇士營馬匹。成化二年、令勇士馬倒死二次者、不許重關、照京營例追捕

○隆慶二年議准、倒死照四衛營例決打、分別年限、追納樁銀

凡各衛軍餘馬匹。成化七年奏准、各衛軍餘關領馬匹倒死、以物力等第出銀、每馬一匹、上戶出銀三兩。中戶二兩。下戶一兩。餘以屯田子粒銀貼輳買補

凡樁朋銀兩。成化十三年奏准、京營馬倒失、其馬主係都指揮者、出銀三兩。指揮、二兩五錢。千百戶鎮撫、二兩。旗軍、一兩五錢。走失被盜者、各加五錢、謂之樁頭

○又令各營馬隊官軍、每歲朋合出錢、歲以六箇月為率、每月都指揮指揮出銀一錢。千百戶鎮撫七分。旗軍五分。遇馬倒失、貼助買補。在外各邊、悉照此例

○弘治六年奏准、各營朋銀買馬不敷、每馬一匹、聽支草場租銀三兩貼助

○嘉靖二十二年奏准、凡遇官軍倒死馬匹、領養一年者、旗軍追罰銀三兩。千百戶鎮撫四兩。指揮五兩。都指揮六兩。二年以上者、旗軍二兩。千百戶鎮撫二兩五錢。指揮三兩。都指揮三兩五錢。五年以上者、旗軍一兩五錢。千百戶鎮撫二兩。指揮二兩五錢。都指揮三兩。十年以上者、旗軍一兩。千百戶鎮撫一兩五錢。指揮二兩。都指揮二兩五錢。走失被盜者、各加五錢。按月追完、造冊解部稽查、發寺收候買馬支用。其領養十五年以上者、免追樁銀

○二十九年題准、今後各營、遇支放糧料草束折色之時、預將應出朋銀官軍姓名、並朋銀數目、造冊送部、轉送戶部照數扣除。有餘方行給散。不足、下月補扣。其扣過銀兩、戶部印封送部、轉發太僕寺、收候買馬支用

○四十二年題准、該營將倒死馬匹、盡數查出。有單者、照單徵樁。無單者、照新馬倒死事例、止追銀三兩。以後倒死馬匹、備呈巡視科道掛號、徑自赴車駕司決打給單、發營追樁。其太僕寺及別項比較掛號、並年終參奏、俱行停免

凡外營馬匹。嘉靖四十五年議准、保定各營馬倒死、於本軍名下、追銀三兩、本司隊朋出銀九兩、共十二兩買補。有願納樁銀者、聽○隆慶四年題准、增補昌平鎮馬匹。如有倒死、本軍追樁銀三兩。每月馬一匹、扣徵朋銀一錢、貯昌平州庫以備買馬

○萬曆元年題准、通州參將營馬倒死、照張家灣備禦營例、呈報兵部、該司決打給單追樁。每年二次起解交納

凡各邊馬匹。嘉靖十五年議准、陜西苑馬寺、每年清查監苑牧養馬匹、年齒壯實可用者、造冊送巡按衙門備照。遇邊鎮官軍騎征馬倒死、或槽下倒死、行令各邊分巡兵備等道、及太僕寺查明給領。仍照舊嚴追樁銀收貯、以備買補

○三十一年、以陜西各苑種馬數少。議准、給本省贓罰等銀四萬兩買補。以後缺少、止查苑馬二寺收貯地畝樁朋銀兩、題討買補

○三十八年題准、山西鎮各營騎操馬倒失、行令各營朋合攤輳、并肉臟銀買補

○三十九年議准、陜西各苑馬老病矮小、不堪作種給征者、各用退字火印、照依時估定價變賣。就將前賣過價銀、另買臕馬、分發各苑無馬軍丁領養。仍將賣過馬、騾、收過價銀造冊奏繳。每三年變賣一次

○四十三年議准、山西鎮輳銀買馬、累軍不便。仍照例追納樁朋銀解、解行太僕寺收貯買馬

○又議准、各邊官軍馬匹、對敵陣亡、及追賊走傷倒死者樁銀免追。出哨在途倒死、追肉臟銀五錢。拐馬在逃、務令緝獲。馬兌別軍、本軍問罪

○隆慶二年議准、固原入衛官軍馬匹倒死、八年以裏者照近例行。以外、不論官軍、追納肉贓銀五錢。十年以外者、俱免

○三年題准、陜西七苑不堪馬匹、查係牧軍陪補者、退令另買大馬。該寺量助贖銀三分之一。以後追補、必驗合式印牧。係茶易銀買者、變賣另買。仍行行太僕寺、將茶易銀買馬、點驗堪牧堪俵、方准印烙發苑

○六年、以陜西歲課馬駒、每匹追銀三兩、利於納銀、虧欠數多。議准、將各苑種馬、嚴責孳駒。如有倒失虧欠、俱追補馬駒、不許納銀

○又題准、薊鎮各營、朋攤買馬困累、宜行禁革、發銀三萬兩買補。以後每年請討、給本色馬一十匹、馬價銀一萬八千兩

○萬曆元年議准、遼東買補馬匹、無別項樁朋官價動支、及置買火器、缺乏騾頭馱載。動支行太僕寺馬價銀一萬七千兩。內將一萬兩、分貯兩河。如遇馬匹臨陣倒失、免軍陪償、即委官赴市收買好馬給軍。再有倒失、方責本軍買補。其七千兩、買騾應用

○二年議准、陜西苑馬寺缺少種馬、將該寺庫貯茶課等銀、歲解固原鎮二千兩、給軍自買。於年例應解該鎮馬二千匹內、扣留二百匹、在苑作種

○三年題准、固原鎮朋合地畝銀、徵解陜西行太僕寺、路遠弊多。宜行該管各司道官、將本鎮官軍、每年應出朋銀、就於俸糧銀內扣留。地畝銀兩、隨同屯田糧草、一體徵收、另行收貯、聽買馬支用、不許別項那借。其收支數目、監收官、每半年一次、開報行太僕寺類查

凡邊驛站軍馬匹。隆慶五年議准、如領養一年倒死者、納樁銀五兩。二年者、四兩。三年者、三兩。四年者、二兩。追收在官、候缺馬之日、連銀解部、發寺關馬。五年以上倒死者、官為補給

禁約

凡管馬官員。洪武榜例、各衛所府州縣管馬官員、職專提調馬匹。不許管署衛所府州縣事務、及別項差占

○弘治十四年奏准、凡司府州縣、並分巡分守官、並不許差委管馬官員。如違、聽巡按御史、及分管寺丞糾舉。應提問者提問。應參奏者參奏。撫按官亦要一體遵依、毋擅差委

○凡軍衛有司大小官員、但有作弊虧欠馬匹、及非理抗拒者、聽本寺並分管寺丞、遵照

太祖高皇帝聖旨、應舉問者舉問。應參奏者、指實具奏定奪

○正德二年題准、養馬府州縣正官、推調不理馬政、俱依錢糧軍伍例、不准考滿。司督府、府督州、州督縣、各令管馬官著實舉行。管馬官有故、則掌印正官帶管。違者、聽兩京太僕寺堂上分管官參究

○凡養種馬、府州縣官一年四次、太僕寺一年二次點視。病瘦、量為懲治。倒失者、立限陪償。病瘦倒失十匹以上、管馬官查提究問

凡私用官馬。宣德四年、令官軍人等、不許將官馬閒時帶鞍騎坐、馱載物件、兩人共騎、及婦女騎坐。違者、御史給事中、同錦衣衛官、拏送本部、罰馬一匹。仍送法司問罪

○成化六年、令管軍官、將官馬撥送與人跟隨迎送、或識字人騎占聽候、並賃借與人、致令傷死者、問罪。照例罰馬入官。在外各邊、例亦如之

○弘治二年奏准、官司借用寄養馬。二匹者、罰一匹。五匹者、罰二匹。年終分管寺丞、具有無追罰數目奏報○三年奏准、管軍內外官、私占官馬、及借撥與人者、五匹以下、降一級。以上、降二級。俱發邊衛立功。借者一體論罪

○九年、令凡借撥官馬至瘦損倒死、州縣五十匹、府二百匹以上。借者、及管馬官、各降一級

○十年、令管軍官撥借官馬、馱載圍獵者、五匹以下、罰馬一匹。以上、罰二匹。十匹以上、罰三匹。傷死者、五匹以下、降一級。六匹以上、降二級。馬各抵數追償

○十三年奏准、凡官軍將所領官馬、耕田走遞、馱載物件、或兩人共騎、或婦人騎坐者、依宣德四年禁例問罪、俱罰馬一匹。若雇與人騎坐等項、枷號半箇月。及借與人、各彼此罰馬一匹

○凡在京坐營管操內外官、並把總以下官、若將馬匹私占騎用、及撥與人騎坐者、五品以下、降一級。以上、降二級。其各邊分守守備把總管隊等官、將騎操並驛傳走遞官馬、擅撥與人騎坐、及私用伺候等項、亦照前例問擬

○嘉靖二十三年議准、有將官馬雇借騎馱者、照例追問。仍將追罰馬匹、每匹折銀十兩、送太僕寺交納、以備買馬之用

○又議准、京營管操把總等官、占馬及送馬與人騎坐、除照例降一級外。其有勢要求迫者、亦照例治罪凡擅調官馬。嘉靖二年奏准、在外各該衙門、未經奏准、輒於所屬擅調寄養孳牧馬匹者、比私借官畜產律。私自借用、或轉借與人、及借之者、各笞五一。追雇工賃錢入官。若計雇賃錢重者、坐贓論、加一等。倒失者、比毀失官物坐罪。違者、許太僕寺執奏、兵部參究治罪

凡盜賣官馬。宣德四年、令追罰馬二匹。知情和買牙保鄰人、各罰馬一匹。宰殺、及偷賣官騾者、亦如之。首告者、於犯人名下、追鈔五千貫充賞

○凡巡馬官、每三月一換

○弘治間奏准、養馬人戶、盜賣官馬至三匹以上者、問擬盜官畜產罪名、發附近衛所充軍。其盜賣寄養馬者、亦如之。知情和買者、民發擺站。軍發邊方瞭哨

○嘉靖二年奏准、盜賣騎操官馬、及照例罰馬人犯、儘產變賣、買馬還官。如果貧難、免其追罰、軍調邊衛、民發附近衛所、永遠充軍、遇赦不宥。其各營把總、地方守備等官、遇前操軍盜賣和買官馬、三匹以上者、降一級。五匹以上者、罪止降二級

凡借點馬匹。宣德九年、令兵部官同御史給事中、點視征操馬匹。借點、及借與者、共追馬一匹。馬無見在、及隱漏不報者、查追。仍勘其冒支草料、加倍追納

凡下班馬匹。宣德七年、令外衛官軍、原領騎操馬匹、下班之日、不許帶回

○弘治十三年奏准、下班官軍、將原領馬匹、兌與見操缺馬官軍、領騎餧養。若有擅騎回衛者、問罪罰馬一匹、解兵部給操。其原領馬匹、倒失者追陪★與成化元年例同☆凡起解馬匹。天順二年令、官軍人等、強奪起解馬匹者、問罪罰馬一匹、仍枷號一箇月

○成化十年奏准、各處解馬赴京、有兜攬價值、將老馬攙雜驗印者、俱問罪、發邊衛充軍。其起解馬、除例應折納外。有齎價赴京、通同收買者、問罪

○弘治十三年奏准、凡司府州縣起解備用馬匹。各要經由分管太僕寺寺丞等官、驗中起解。若有馬販交通官吏醫獸人等、兜攬作弊者、俱問罪、枷號一箇月、發邊衛充軍。再犯累犯者、枷號一箇月、發極邊衛分充軍

○嘉靖二十年題准、各該解馬人員、不赴部寺投文、通同馬販醫獸人等、旋買馬匹作弊者、聽部寺、及該城御史、密切訪拏送問。用大枷枷號一箇月、發極邊衛分永遠充軍

凡中賣馬匹。弘治五年奏准、各邊軍民、將不堪馬匹設計中賣。及管軍官、以私馬俵與軍士、多支官價者、官軍調邊衛、帶俸食糧。民及餘丁、附近充軍。通同作弊者、枷號一箇月發落

○凡大同三路官旗舍人軍民人等、將不堪馬匹、通同光棍、引赴內外官處。及管軍頭、收買私馬、詭令伴當人等出名、情囑各守備等官、俵與軍士。通同醫獸作弊、多支官銀者、俱問罪、官旗軍人、調別處極邊衛所、帶俸食糧差操。民並舍餘人等、俱發附近充軍。引領光棍、並作弊醫獸、及詭名伴當人等、各枷號一箇月發落。干礙內外官員、奏請提問

○正德十六年奏准、有倚勢兜攬囑託賣馬、及通同官吏醫獸人等、作弊估價、瞞官害民者、俱用百斤大枷、枷號一箇月、滿日、官軍俱調極邊衛所差操。舍餘人等、俱發邊衛充軍。官吏醫獸人等、一體重治。干礙內外勢要人員、指實奏治

凡剋減草料。成化四年令、官軍勇士、私賣官給草料、以致馬匹瘦死者。巡綽官緝拏、並買主送問

○弘治三年奏准、把總等官剋減官馬草料者、計贓滿貫、發邊衛立功、滿日、就彼帶俸。盜賣者、發瞭哨。買至料豆十石以上者、充軍

○十四年奏准、官軍關支馬料、委官一員管領。若縱容盜賣者、發邊衛立功、滿日、就彼帶俸。買者、問罪畢日、枷一箇月發落








65　詠賈生詠文帝皆有新意　賈誼傳載文帝問鬼神事　佞倖傳載文帝夢櫂郎事


李義山詠賈生云：「可憐夜半虚前席，不問蒼生問鬼神。」馬子才詠文帝云：「可憐一覺登天夢，不夢商巖夢櫂郎。」雖同一律，皆有新意。

【何云】李賈生詩，本之詩人「召彼故老，訊之占夢」。

【元圻案】漢書賈誼傳：「文帝思誼，徵之。入見，上方受釐，坐宣室。上因感鬼神事，而問鬼神之本。誼具道所以然之故。至夜半，文帝前席。」又佞倖傳：「鄧通以櫂船爲黄頭郎。文帝嘗夢欲上天，不能，有一黄頭郎推上天，顧見其衣尻帶後穿。覺而之漸臺，以夢中陰目求推者郎，見鄧通，其衣後穿，夢中所見也。召問其名姓，姓鄧，名通。鄧猶登也，文帝甚悦，尊異之。」〇國朝厲樊榭鶚宋詩紀事三十二：「馬存，字子才，鄱陽人。因慕徐節孝道德，寓楚州，卒業于其門。元祐三年進士，爲越州觀察推官。有集。」






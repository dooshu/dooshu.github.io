○即位大赦诏

惟天为大，七政所以授时；惟辟奉天，三才於是育物。故能弥纶宇宙，经纬乾坤，大庇生灵，阐扬洪烈。我大唐诞膺嘉运，载协昌期，丕受龙图，肇开凤纪。太上皇徇齐作圣，睿哲钦明，奄有八荒，光宅四表。牢笼轩昊，跨蹑殷周，金镜俯临，玉烛遐被。然而至德弗宰，成功不居，高谢万邦，委兹重器。郊禋旷典，士民翘属，钦惟宗社，义存享献。朕以寡昧，实膺统绪，辞不获免，式纂洪业。灵命既臻，用升宝位，君临兆庶，继轨百王。若涉大川，罔知攸济，方资令哲，共康治道。

今绍祚伊始，奉答天休。思敷惠泽，被於黎献。可大赦天下。自武德九年八月九日昧爽以前，罪无重轻。已发觉未发觉，系囚见徒，悉从原免。武德元年以来流配者亦并放还。凡厥庶僚。进爵一级。其五品已上先无爵邑者封开国男，六品已下各加一级。关内及蒲、芮、虞、秦、陕、鼎六州，免二年租调。自馀率土，普给复一年。八十已上各赐米二石，绵帛五段；百岁已上各赐米四石，绵帛十段；仍加版授，以旌尚齿。鳏寡孤独不能自存者，量事优恤。其有至孝纯著，达於乡党，徵诣阙庭，厚加襃擢；节义之夫，贞顺之妇，州府列上，旌表门闾；高年硕学，直言正谏，所在长官，随状荐举。亡命山泽，挟藏军器，百日不首，复罪如初。敢以赦前事告言者，以其罪罪之。


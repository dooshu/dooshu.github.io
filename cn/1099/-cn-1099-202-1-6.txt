○議處下塲馬匹疏 【 馬政】

夫國之大事在戎、戎之大用在馬、古今牧馬之政、班班簡冊、凡幾變矣、我朝永樂以後、錦衣旗手等三十衞、五軍三千神機等營、各置草塲、於順天保定等府宛平大興等縣、牧放騎操馬匹、每歲春末夏初、各營馬匹、除例該存留聽用外、其餘本部推舉坐營官一員、請敕管領下塲牧放、至九月終回營、又奏差科道官點閘、凡馬匹倒死、官軍逃亡、領敕官按月造報、如有納賄買閒、不行提督、致馬瘦損者、點閘官指實參奏、其立法未為不盡善矣、奈何各該草塲地土、附近京師、累朝以來、節被內外權勢、乘時妄指奏討、奸人捏故投獻、大率開墾耕種。侵牟占奪。十亡八九。　朝廷累有禁例。然弊成因襲。終難釐正。弘治年間、乃令給事中御史并戶兵二部委官清查各衞草塲、有草未墾去處、仍舊牧放、已墾成田者、照畝收銀解送兵部、轉發太僕寺寄庫、聽候買馬、則是草塲之墾而成田。其原額之失。舊規之廢。朝廷固知之矣。雖下塲之令。每歲舉行。夷考牧馬之實。不過存羊之名而已。况古人養馬。必適飢渴之宜。必順勞逸之節。必辨寒溫之旹。在牧則有庌。在廄則有閑。所以國馬蕃盛。而雲錦成羣也。今各該草塲。除耕墾之外。可為牧地者無幾其低窪之處。則又積為湖淀。漫生萑葦。人馬皆不可近而又無廬次可以棲止。無廄庌可以蔽盖。馬不免買草以喂。人不免裹粮相從。常年下塲之馬。不過三五千匹。而一??山王?一返。倒死必多。軍士貧難。逃亡相繼遇點則旹一聚集。點罷則隨復散歸。雖有下塲之名殊無牧放之實。法至於弊。勢所難驅。此臣之所以夙夜疚心。愧未能有遠大經久之謀。可以仰裨國家監牧之政者也然又豈敢飾辭隱實、以欺　陛下哉、竊見襄城伯李全禮、奉　勑管領下塲馬計二千餘匹、其牧放之苦。已不能免於如前所言。今又以聽征馬六千匹益之。則人馬動以萬計。殆恐管領之官難於調度。軍士之苦。益有不堪。况近日大雨時行、暑氣方溽、泥潦遍野、欝蒸中人、羣處則有疫厲之虞、露宿則有亡?虫蚋之害、加以飲食不繼、寢息無所、人困而踣、馬疲而病、將見數月之內、士馬物故、不可勝算、則又徒徇節省之名。坐受虧損之實。得不償失。利不補傷。况緣此足以重失軍士之心。又何有於戰鬬之氣且防虜防寇俱屬高秋。正宜存留。以俟調發。萬一畿甸有桴鼓之警。邊關有烽火之報。雖曰朝呼而夕可至。未必馬騰而士盡飽也。乞　勑兵部從長計議、合無將聽征馬六千匹、責令軍人自領、聽其就近隨便牧放、不必拘之下塲、仍月給料草一半、嚴限每十日赴營操點一次、不許私自逃回、所驅馬匹、不得瘦損、遇警調用、尤為易集、待九月天氣凉冷、照例回營操練、如此則公私兩便、人馬俱利矣、


谢允举乐表

臣某等言臣等近者累拜封章请陈雅奏伏奉批答特赐允俞臣某等中谢伏以尊号皇帝陛下执契承祧垂裳御宇考质文而稽古体慈俭以化人推翼翼之小心临下以简罄蒸蒸之大孝率礼无违爰自长乐登遐紫宸永慕易月之制早过於禫除复土之仪克终於园寝先远之期已毕升祔之礼既行未陈韶濩之音颇郁人神之望臣等窃寻方策实有典章辄扣高明罔虞进越诚以銮辂时巡而展义舆师景从以戒严旗常羽卫以森罗文物声明而震耀鼓吹之作既有助於军容旅恺之仪亦以献其戎捷式宴用均於慈惠亲民况采於声诗傥金奏之克谐乃虎贲之增气盖公朝之大事有历代之成规是用倾肺腑以上言仰云天而俟命觊九重之垂听在三黩以宁辞忽窥明诏之文实慰羣臣之望岂惟酌中之训允叶於前经固亦尽善之音式昭於盛德欢拚之至踊跃弥深


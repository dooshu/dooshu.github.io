卷九十四

钦定四库全书

历代名臣奏议卷九十四

明　杨士奇等　撰

经国

宋孝宗时建康府通判辛弃疾进美芹十论曰臣闻事未至而预图则处之常有余事既至而计则应之常不足敌人凭陵中夏臣子思酬国耻普天率土此心未尝一日忘臣之家世受廛济南代膺阃寄荷国厚恩大父臣赞以族衆拙於脱身被污敌官留京师历宿亳涉沂海非其志也每退食辄引臣辈登高望远指画山河思投衅而起以纾君父所不共戴天之愤尝令臣两随计吏抵燕山谛观形势谋未及遂大父臣赞下世粤辛巳岁金亮南下中原之民屯聚蜂起臣尝鸠衆二千隶耿京为掌书记与图恢复共籍兵二十五万纳款于朝不幸变生肘腋事乃大谬负抱愚忠填欝肠肺官闲心定窃伏思念今日之势朝廷一於持重以为成谋敌人利於尝试以为得计故和战之权常出於敌而我特从而应之是以燕山之和未几而京城之围急城下之盟方成而两宫之狩远秦桧之和反以滋金亮之狂彼利则战倦则和诡谲狙诈我实何有惟是张浚苻离之师觕有生气虽胜不虑败事非十全然计其所丧方诸既和之後投闲蹂躏犹未若是之酷而不识兵者徒见胜不可保之为害而不悟夫和而不可恃为膏肓之大病遂亟齚舌以为深戒臣窃谓恢复自有定谋非苻离小胜负之可惩而朝廷公卿过虑不言兵之可惜也古人言不以小挫而沮吾大计正以此耳恭惟皇帝陛下聦明神武灼见事几虽光武明谟宪宗果断所难比拟一介敌人尚劳宵旰此正天下之士献谋効命之秋臣虽至愚且陋何能有知徒以忠愤所激不能自已以为今日敌人实有弊之可乘而朝廷上策惟预备乃无患故罄竭精恳不自忖量撰成御敌十论名曰美芹其三言敌人之弊其七言朝廷之所当行先审其势次察其情复观其衅则敌之虚实吾既详之矣然後以其七说次第而用之敌固在吾目中惟陛下留乙夜之神沈先物之几志在必行无惑羣议庶乎雪耻酬百王除凶报千古之烈无逊于唐太宗典冠举衣以复韩侯虽越职之罪难逃野人美芹而献于君亦爱主之诚可取惟陛下赦其狂僭而怜其愚忠斧鑕余生实不胜万幸万幸之至其审势曰用兵之道形与势二不知而一之则沮於形眩於势而胜不可图且坐受其毙矣何谓形小大是也何谓势虚实是也土地之广财赋之多士马之衆此形也非势也形可举以示威不可用以必胜譬如转嵌岩于千仞之山轰然其声嵬然其形非不大可畏也然而堑留木拒未容於直遂有能迂囬而避御之至力杀形禁则人得跨而踰之矣若夫势则不然有器必可用有用必可济譬注矢石于高墉之上操纵自我不系于人有轶而过者抨击中射惟意所向此实之可虑也自今论之敌人虽有嵌岩可畏之形而无矢石必可用之势其举以示吾者特以威而疑我也谓欲用以求胜者固知其未必能也彼欲致疑吾且信之以为可疑彼未必能吾且意其或能是亦未详夫形势之辨耳臣请得而条陈之敌人之地东薄于海西控于夏南抵于淮北极于蒙地非不广也敌人之财签兵于民而无养兵之费靳恩於郊而无泛恩之赏又辅之以岁币之相仍横敛之不恤则财非不多也沙漠之地马所生焉射御长技人皆习焉则其兵又可谓之衆矣以此之形时出而震我亦在所可虑而臣独以为不足恤者盖敌人之地虽名为广其实易分惟其无事兵刼形制若可纠合一有惊扰则忿怒纷争割据蜂起辛已之变萧哲伯反于辽赵开反于密魏胜反于海王友直反于魏耿京反于齐鲁亲而葛王又反于燕其余纷纷所在而是此则已然之明验是一不足虑也敌人之财虽名为多其实难恃得吾岁币惟金与帛可以备赏而不可以养士中原廪窖可以养士而不能保其无失盖敌政厖而官吏横常赋供亿民粗可支意外而有需公实取一而吏七八之民不堪而叛叛则财不可得而反丧其资是二不足虑也若其为兵名之曰多又实难调而易溃且如中原所签谓之大汉军者皆其父祖残于蹂践之余田宅罄於搥剥之酷怨愤所积其心不一而沙漠所签者越在万里之外虽其数可以百万计而道里辽絶资粮器甲一切取办於民赋输调发非一岁而不可至始金亮南下之时皆是诛胁酋长破灭资产人乃肯从未几中道窜归者已不可制则又三不足虑也又况金国今用事之人杂以契丹中原江南之士上下猜防议论龃龉非如前日尼雅满乌珠辈之叶且骨肉间僭弑成风如闻伪许王以庶长出守於汴私收民心而嫡少尝暴之於父此岂能终以无事者哉我有三不足虑彼有三无能为而重之以有腹心之疾是殆自保之不暇何以谋人臣抑闻古之善觇人国者如良医之切脉知其受病之处而逆其必殒之期初不为肥瘠而易其智官渡之师袁绍未遽弱也曹操见之以为终且自毙者以嫡庶不定而知之咸阳之都会稽之游秦尚自强也高祖见之以为当如是矣项籍见之以为可取而代之者以民怨已深而知之盖国之亡未有如民怨嫡庶不定之为酷敌今并有之欲不亡何待臣故曰形与势异惟陛下实深察之其察情曰两敌相持无以得其情则疑疑故易骇骇而应之必不能详有以得其情则定定故不可惑不可惑而听彼之自扰则权常在我而敌实受其弊矣古之善用兵者非能务为必胜而能谋为不可胜盖不可胜者乃所以徐图必胜之功也我欲胜彼亦志於胜谁肯处其败胜败之情战於中而胜败之机未有所决彼或以兵来吾敢谓其张虚声以耀我乎彼或以兵遁吾敢谓其非匿形以诱我乎是皆未敢也然则如之何曰权然後知轻重度然後知长短定故也它人有心予忖度之审故也能定而审敌情虽万里之远可坐察矣今吾藏战于守未战而常为必战之待寓胜于敌未胜而常有必胜之理彼诚虚声以耀我我以静应而不轻动彼诚匿形以诱我我有素备而不可以乘胜败既不能为吾乱则固神闲而气定矣然後徐以吾之心度彼之情吾犹是彼亦犹是南北虽有异虑休戚岂有异趣哉敌人情伪臣尝熟论之矣盖其性剽悍心不肯自闲逆之则怒怒而後战顺之则喜喜必致赂盖怒我者忌我也喜我者狎我也彼何尝不欲战又何尝不言和惟其实欲战而乃以和狎我惟其实欲和而乃以战要我此所以和无定论而战无常势也尤不可以不察曩者乌珠之死固尝嘱其徒使与我和曰韩张刘岳近皆习兵恐非若辈所敌则是其情真欲和矣然而未尝不进而求战者计出於忌我而要我也刘豫之废亶尝虑无以守中原则请割三京亶之弑亮常惧吾有问罪之师则又谋割三京而还梓宫亮之殒褎又尝缓我追北之师则复谋割白沟河以丈人行事我是其情亦真欲和矣非诈也未几亶之所割视吾所守之人非其敌则不旋踵而复取之亮之所谋窥吾遣贺之使知其无能为则中辍而萌辛巳之逆褎之所谋悟有班师之失无意於袭则又反覆而有意外之请夫既云和矣而复中辍者盖用其狎而谋胜于我也今日之事揆诸敌情是有三不敢必战二必欲尝试何以言之空国之师商监不远彼必不肯再用危道万一猖獗特不过调沿边戍卒而已戍卒岂有能必其胜此一不敢必战也海泗唐邓等州吾既得之彼用师三年而无成则我有攻守之士而敌人已非前日之比此二不敢必战也契丹诸部侧目于其後中原之士扼腕于其前令之虽不得不从从之未必不反此三不敢必战也有三不敢必战之形惧吾之窥其弱而絶岁币则其势不得不张大以要我此一欲尝试也贪而志欲得求不能充其所欲心惟务于侥幸谋不暇于万全此二欲尝试也且彼试欲战耶则必不肯张皇以速我之备且如金亮始谋南下之时刘麟蔡松年一探其意而导之则麟逐而松年鸩恶其露机也今诚必战岂欲人遂知之乎彼诚不敢必战邪贪残无义忿不頋败彼何所恤以母之亲兄之长一忤其意一利其位亮犹弑之何有於我况今沿海造舰沿淮治具包藏祸心有隙皆可投敢谓之终遂不战乎大抵今彼虽无必敢战之心而吾亦不可不防其欲尝试之举彼於高丽西夏气足以吞之故於其使之至也坦然待之而无他惟吾使命之去则多方腆鲜曲意防备如人见牛羊未尝作色而遇虎豹则厉声奋臂以加之此又足以见其深有忌于我也彼知有忌我独无忌哉我之所忌不在于敌欲必战而在于敌幸胜以踰淮而遂守淮以困我则吾受其病矣御之之术臣具于守淮篇昔者黥布之心为身而不顾後必出下策薛公知之以告高祖而布遂成擒先零之心恐汉而疑?开解仇结约充国知之以告宣帝而先零自速败薛公充国非有风角鸟占之胜枯茎朽骨之技亦惟心定而虑审耳朝廷心定而虑审何情不可得何功不可成不求敌情之知而观彼虚声诡势以为进退者非特重困吾力且失夫制胜之机为可惜臣故曰知敌之情而为之处者绰绰乎其有余矣其观衅曰自古天下离合之势常系乎民心民心叛服之由实基于喜怒喜怒之方形视之若未有休戚喜怒之既积离合始决而不可制矣何则喜怒之情有血气者皆有之饱而愉煖而适遽使之饥寒则怨仰而视俯而育遽使之捐弃则痛寃而求伸愤而求泄至於无所控告则怒怨深痛钜而怒盈服则合叛则离秦汉之际离合之变於此可以观矣秦人之法惨刻凝密而汉则破觚为圜与民休戚天下不得不喜汉而怒秦秦人则役繁赋重不恤而汉则寛仁大度务从简约天下不得不喜汉而怒秦怒之方形秦自若也怒之既积则喜而有所属秦始不得自保遂离而合于汉矣方今中原之民其心果何如哉二百年为朝廷赤子耕而食蚕而衣富者安贫者济赋轻役寡求得而欲遂今陷于敌彼视吾民如晩妾之御嫡子爱憎自殊不复顾惜方僭割之时彼守未固此訩未定犹勉强姑息以示恩时肆诛戮以贾威既久稍玩真情遂出分布州县半其部落分朋植党仇灭我民民有不平讼之於官则彼常胜而我民则饮气以茹屈田畴相隣彼人则强而夺之孳畜相杂彼人则盗而有之民之至爱者子孙签军之令下则贫富不问而丁壮必行民之所惜者财力营筑馈饷之役兴则空室以往而休息无期有常产者困窭无置锥者冻馁民初未敢遽叛者犹徇于苟且之安而怵於积威之末辛巳之岁相挻以兴矫首南望思恋旧主者怨已深痛已钜而怒已盈也金亮自知形禁势格巢穴迥遥恐狂谋无成而窜身无所故疾趣淮上侥幸一胜以谋溃中原之心而求归也此机不一再而朝廷虑不及此中原义兵?亦溃散吁甚可追惜也今而观之中原之民业尝叛敌敌人必不能释然於其心而吾民亦岂能自安而无疑乎疑则虑患深操心危是以易动而轻叛朝廷未有意于恢复则已诚有意焉莫若於其无事之时张大声势以耸之使知朝廷俨然有可恃之资存抚新附以诱之使知朝廷有不忘中原之心如是则一旦缓急彼将转相告谕翕然而起争为吾之应矣又况今日中原之民非昔日中原之民曩者民习於治而不知兵不意之祸如蜂虿作于怀袖知者不暇谋勇者不及怒自乱离以来心安于斩伐而力闲於攻守敌人虽暴有王师为之援民心坚矣冯妇虽攘臂其为士笑之孟子曰为汤武驱民者桀与纣也臣亦谓今之中原离合之衅已开敌人不动则已诚动焉是特为陛下驱民而已惟静以待之彼不亡何待其自治曰臣闻今之论天下者皆曰南北有定势吴楚之脆弱不足以争衡于中原臣之说曰古今有常理域外之人民不可以久安于内地夫所谓南北定势者粤自汉鼎之亡天下离而为南北吴不能以取魏而晋卒以并吴晋不能以取中原而陈亦终毙於隋与夫艺祖皇帝之取南唐取吴越天下之士遂以为东南地薄兵脆将非命世之雄其势固至於此而蔡谟亦谓度今诸人必不能办此吾见韩卢东郭?俱毙而已臣以谓吴不能以取魏者盖孙氏之割据曹氏之猜雄其德本无以相过而西蜀之地又分於刘备虽愿以兵窥魏势不可得也晋之不能取中原者一时诸戎皆有豪杰之风晋之强臣方内自专制拥兵上流动辄问鼎自治如此何暇谋人宋齐梁陈之间其君臣又皆以一战之胜蔑其君而夺之位其心盖侥幸于人之不我攻而所以攻人者皆其自固也至于南唐吴越之时适当圣人之兴理固应尔无足恠者由此观之所遭者然非定势也且方今南北之势较之彼时亦大异矣地方万里而刼於金人之一姓彼其国大而上下交征政厖而军民相怨平居无事亦规规然模仿古圣贤太平之事以诳乱其耳目是以其国可以言静而不可以言动其民可与共安而不可与共危非如晋末诸戎四分五裂若周秦之战国唐季之藩镇皆家自为国国自为敌而贪残吞噬剽悍劲勇之习纯用而不杂也且六朝之君其祖宗德泽涵养浸渍之难忘而中原民心眷恋依依而不去者又非得为今日比臣故曰较之彼时南北之势大异矣当秦之时关东强国莫楚若也而秦楚相遇动以数十万之衆见屠于秦君为秦虏而地为秦墟自当时言之是南北勇怯不敌之明验而项梁乃能以吴楚子弟驱而之赵救钜鹿破章邯诸侯之军十余壁皆莫敢动观楚之战士无不一当十诸侯之兵皆人人惴恐卒以阬秦军入函谷焚咸阳杀子婴是又可以南北勇怯论哉方怀王入秦时楚人言之曰楚虽三户亡秦必楚夫彼岂能逆知其事之必至於此耶盖天道好还亦以其理而推之耳故臣直取古今常理而论之夫所谓古今常理者逆顺之相形盛衰之相?如符契之必同寒暑之必至今敌人所以取之者至逆也然其所居者亦盛矣以顺居盛犹有衰焉以逆居盛固无衰乎臣之所谓理者此也不然遐裔之长而据有中夏子孙又有泰山万世之安古今岂有是事哉今之议者皆痛惩往者之事而刼於积威之後不推项籍之亡秦而猥以蔡谟之论晋者以藉口是犹怀千金之璧不能斡营低昂而揺尾于贩夫惩蝮蛇之毒不能详核真伪而褫魄于雕弓亦已过矣故臣愿陛下姑以光复旧物而自期不以六朝之势而自卑精心强力日与二三大臣讲求古今南北之势知其不侔而不为之惑则臣固当为陛下言自治之策今之所以自治者不胜其多也官吏之盛否民力之优困财用之丰耗士卒之强弱器械之良楛边备之废置此数者皆有司之事陛下亦次第而行之臣不能悉举也顾今有大者二陛下知之而未果行大臣难之而不敢发者一曰絶岁币二曰都金陵臣闻今之所以待敌以缗计者二百余万以天下之大而为生灵社稷计曾何二百余万之足云臣不为二百余万缗惜也钱塘金陵俱在大江之南而其形势相去亦无几矣岂以为是数百里之远而遽有强弱之辨哉臣不为数百里计也然而絶岁币则财用未可以遽富都金陵则中原未可以遽复是三尺童子之所知臣之区区以是为言者盖古之英雄拨乱之君必先内有以作三军之气外有以破敌人之心故曰未战养其气又曰先人有夺人之心今则不然待敌则恃驩好於金帛之间立国则借形势於湖山之险望实俱丧莫此为甚使吾内之三军习知其上之人畏怯退避之如此以为金人必不可敌战守必不可恃虽有刚心勇气亦销铄委靡而不振臣不知缓急将谁使之战哉借使战其能必胜乎外之中原民心以为朝廷置我於度外谓吾无事则知自备而已有事则将自救之不暇向之袒臂疾呼而背金亮之令为吾响应者他日必无若是之捷也如是则敌人将安意肆志而为吾患今絶岁币都金陵其形必至於战天下有战形矣然後三军有所怒而思奋中原有所恃而思乱陛下间取其二百余万缗者以资吾养兵赏劳之费岂不为朝廷之利乎然此二者在今日未可遽行臣观敌人之情玩吾之重战而所求未能充其欲不过一二年必以战而要我苟因其要我而遂絶之则彼亦将自沮而权固在我矣议者必曰朝廷全盛时西北二敌亦不免于赂今我有天下之半而敌倍西北之势虽欲不赂得乎臣应之曰是赵之所以待秦也昔者秦攻邯郸而去赵将割六县而与之和虞卿曰秦之攻赵也倦而归乎抑其力尚能进且爱我而不攻乎王曰秦之攻我也不遗余力矣必以倦而归矣虞卿曰秦以其力攻其力所不能取倦而归王又以其力之不能攻以资之是助秦自攻也臣以为虞卿之所以谋赵者是今日之势也且今日之势议者固以东晋自卑矣求之於晋彼亦何尝弃金陵输岁币乎臣窃观陛下圣文神武同符祖宗必将陵跨汉唐抚有中夏然後为称岂能欝欝久居此者乎臣愿陛下酌古以御今毋惑纷纭之论则恢复之功可必其有成古人云谋及卿士谋及庶人又曰作屋道边三年不成盖谋贵衆断贵独惟陛下深察之其守淮曰臣闻用兵之道无所不备则有所必分知所必守则不必皆备何则精兵骁骑十万之屯山峙雷动其势自雄以此为备则其谁敢乘离屯为十屯不过万力寡气沮以此为备则备不足恃此聚屯分屯之利害也臣尝观两淮之战皆以备多而力寡兵慑而气沮奔走于不必守之地而婴敌人远闘之锋故十战而九败其所以得画江而守者幸也且今敌人之情臣固已论之矣要不过以边兵而入寇幸成功而无内祸使之踰淮将有民而抚之有城而守之则始足以为吾患夫守江而丧淮吴陈南唐之事可见也且我入彼出我出彼入旷日持久何事不生曩者金人之将曰韩常刘豫之相曰冯长寜者皆尝以是导之讵知其他日之计终不出于此乎故臣以谓守淮之道无惧其必来当使之兵交而亟去无幸其必去当使之他日必不敢犯也为是策者在於彼能入吾之地而不能得吾之战彼能攻吾之城吾能入彼之地然而非备寡力专则不能也且环淮为郡凡几为郡之屯又几退淮而江为重镇曰鄂渚曰金陵曰京口以至于行都扈跸之兵其将皆有定营其营皆有定数此不可省也环淮必欲皆备则是以有限之兵而用无所不备之策兵分势弱必不可以折其冲以臣策之不若聚兵为屯以守为战庶乎敌来不足以为吾忧而我进乃可以为彼患也聚兵之说如何敌人之来自淮而东必道楚以趣扬自淮而西必道濠以趣真与道夀以趣和自荆襄而来必道襄阳以趣荆今吾择精骑十万分屯于山阳濠梁襄阳三处而於扬或和置一大府以督之敌攻山阳则坚壁勿战而虚盱眙高邮以饵之使濠梁分其半与督府之兵横击之或絶饷道或邀归途敌并力于山阳则襄阳之师出唐邓以扰之敌攻濠梁则坚壁勿战而虚庐夀以饵之使山阳分其半与督府之兵亦横击之敌并力于濠梁而襄阳之师亦然敌攻襄阳则坚壁勿战而虚郢复以饵之敌无所获亦将聚淮北之兵以并力于此我则以濠梁之兵制其归而山阳之兵自沐阳以扰沂海此正所谓不恃敌之不敢攻而恃吾能攻彼之所必救也臣窃谓解杂乱纷纠者不控弮救闘者不搏撠批亢捣虚形格势禁则自为解矣昔人用兵多出于此故魏赵相攻齐师救赵田忌引兵疾走大梁则魏兵释赵而自救齐师因大破之於桂陵後唐庄宗与梁相持於扬刘德胜之间盖尝蹙而不胜其後用郭崇韬之策七日入汴而梁亡兵家形势从古以然议者必曰我知捣虚以进彼亦将调兵以拒进遇其实未见其虚是大不然彼沿边为守其兵不过数万既已厚屯于三城之冲其余不容复多兵少而力不足谓能当我全师者又非其所虑也又况彼纵得淮而民不服且有江以为之阻则犹未足以为利我得中原而箪壶迎降民心自固且将不为吾守乎如此则在我者甚坚而在彼者甚瑕全吾所甚坚攻彼所甚瑕此臣所谓兵交而必亟去兵去而不敢复犯者此也呜呼安得斯人而与之论天下也哉其屯田曰赵充国论备边之计曰湟中积谷三百万斛则羌人不敢动李广武为成安君谋曰要其辎重十日不至则二将之头可致者此言用兵制胜以粮为先转饷给军以通为利也必欲使粮足而饷无间絶之忧惟屯田为善而屯田盖亦难行国家经画于今几年而曾未覩夫实效者所以驱而使之耕者非其人所以为之任其责者非其吏故利未十百而害己千万矣名曰屯田其实重费以敛怨也何以言之市井无赖小人惟其懒而不事事而廹於饥寒故甘捐躯于军伍以就衣食而苟闲纵一旦警急擐甲操戈以当矢石其心固偃然自分曰向者吾无事而幸饱煖于官今焉官有事而责死力于我且战胜犹有累资补秩之望故安之而不辞今遽而使之屯田则是无事而不免耕耘之苦有事而又履夫攻守之危彼必曰吾能耕以食岂不能从富民租佃以为生而轻失身于黥戮上能驱我于万死岂不能捐谷帛以养我而重役我以辛勤不平之气无所发泄在畎亩则邀夺民田胁掠酒?以肆无稽践行阵则呼愤扼腕疾视长上而不为用且曰吾自耕自食官何用我焉是诚未覩夫享成之利也卤莽灭裂徒费粮种只见有害未闻获利此未为策之善如臣之说则曰向者之兵怠惰而不尽力向者之吏苟且而应故事不如籍归正军民厘为保伍择归正不厘务官择为长贰使之专董其事且彼自敌中被签而来耒耨之事盖所素习且其生同乡井其情相得上令下从不至生事惟官之计其闲田顷亩之数与夫归正军民之目土人已占之田不更动揺以重惊扰归正之人家给百亩而分为二等为之兵者田之所收则尽以予之为之民者十分税一则以为凶荒赈济之储室庐器具粮种之法一切遵旧使得植桑麻蓄鸡豚以为岁时伏腊婚嫁之资彼必忘其流徙便於生养无事则长贰为劝农之官有事则长贰为主兵之将许其理为资考久於其任使得悉心於教劝而委守臣监司核其劳绩奏与迁秩而不限举主人孰不更相劝勉以赴功名之会哉且今归正军民散在江淮而此方之人例以异壤视之不幸而主将亦以其归正则求自释於庙堂又痛事形迹愈不加恤间有挟不平出怨语重典已絷其足矣所谓小名目者仰俸给为活胥吏沮抑何尝以时得呜呼此诚可悯也诚非朝廷所以怀诱中原忠义之术也闻之曰因其不足而利之利未四五而恩踰九十此正屯田非特为国家便而且亦为归正军民之福议者必曰归正之人常怀异心羣而聚之虑复生变是大不然也且和亲之後沿江归正军民官吏失所以抚摩之惠相扳北归者莫计当时边吏亦皆听之而莫为制此岂独归正人之罪今之留者既少安矣更为屯田以处之则人有常产而上无重敛彼何苦叛去以甘敌人横暴之诛求哉若又曰恐其窃发且人惟不自聊赖乃攘夺以苟生诚丰饫矣何苦如是饥者易为食必不然也诚使果尔踈而远之於江外不犹愈于聚乎内而重惊扰乎且天下之事逆虑其害而不敢求其利亦不可言智矣盖今所谓御前诸军者待之素厚而养之素优故骄骄则不可复使此甚易晓也若夫州郡之卒异于是彼非天子爪牙之故可以劳之而不怨而其大半出于农桑失业之徒故狎于野而不怨往年尝猎其丁壮劲勇者为一军矣臣以谓可辈徙此军视归正军民之数倍而发之使阡陌相连庐舍相望并耕乎两淮之间彼其名素贱必不敢倨视归正军民而媒怨而归正军民视之犹江南之兵也亦必有所忌而不敢逞势足以禁归正军民之变力足以尽屯田之利计有出于此者乎昔商之顽民相率为乱周公不诛而迁之洛邑曰商之诸臣乃湎于酒勿庸杀之姑惟教之其後康王命毕公又曰不臧厥臧民罔攸劝始则迁其顽而教之终则择其善而用之圣人治天下未尝絶物固如此今归正人聚于两淮而屯田以居之核其劳绩而禄秩以诱之内以节冗食之费外以省转饷之劳以销桀骜之变此正周人待商民之法秦人使人自为战之术而井田兵农之遗制也况皆吾旧赤子非如商民在周之有异念以术使之天下岂有不济之事哉其致勇曰臣闻行阵无死命之士则将虽勇而战不能必胜边陲无死事之将则相虽贤而功不能必成将骄卒惰无事则已有事则其弊望敌先遁临敌遂奔几何而不败国家事人君责成于宰相宰相身任乎天下可不有以深探其情而逆为之处乎盖人莫不重死惟有以致其勇则惰者奋骄者耸而死有所不敢避呜呼此正鼓舞天下之至术也致之如何曰将帅之情与士卒之情异而所以致之之术亦不可得而同何则致将帅之勇在于均任而投其所忌贵爵而激其所慕致士卒之勇在于寡使而纾其不平速赏而恤其已亡臣请得而备陈之今之天下其弊在于儒臣不知兵而武臣有以要其上故阃外之事朝廷所知者胜与负而已所谓当进而退可攻而守者则朝廷有不及知也彼其意盖曰平时清要儒臣任之一旦扰攘而使我履矢石吾且幸富贵矣岂不能逡廵自爱而留敌以固位乎向者淮上之师有迁延而避敌者是其事也臣今欲乞朝廷於文臣中择其亷重通敏者每军置参谋一员使之得以陪计议观形势而不相统摄非如唐所谓监军之比彼为将者心有所忌而文臣亦因之识行阵谙战守缓急均可以备边城之寄将帅有可进而攻之便彼知搢绅之士亦识兵家利害必不敢依违养敌以自封而遗国家之患此之谓均任而投其所忌凡人之情未得志则冒死亡以求富贵已得志则保富贵而重其生古人论御将者以才之大小为辨谓御大才者如养骐骥御小才者如养鹰犬然今之将帅岂皆其才大者要之饱则飞去亦有如鹰者焉向者虹县海道之帅有得一邑破数舰而遽以节钺使相与之者是其事也臣欲乞朝廷靳重爵命齐量其功等第而与之非谓无予之谓徐以予之且欲使之常亹亹然有歆慕未足之意以要其後效而戒谕文吏非有节制相临者必以资级为礼与左迁人均毋使如正使遥郡者间有趋伏堂下之辱如唐以金紫而执役之类彼被介胄者知一爵一命之可重而朝廷无左右选贵贱之别则亦矜持奋励尽心于朝廷而希尊荣之宠此之谓贵爵而激其所慕营幕之间饱煖有不充而主将歌舞无休时锋镝之下肝脑不敢保而主将雍容于帐中此亦危且勩矣而平时又不与之休息以养其力至使之舁土运甓以营私室而肆鞭挞彼之心怀愤挟怨惟恐天下之无事以求所谓快意肆志者而邀其上谁肯挺身効命以求胜敌哉兵法曰视卒如爱子故古之贤将有与士卒?下者同衣食而分劳苦臣今欲乞朝廷明勅将帅自教阅外非修营治栅名公家事者不得私有役使以收士卒之心此之谓寡使而纾其不平人莫不恶死亦莫不有父母妻孥之爱冒万死幸一生所谓奇功折获者有一资半级之望朝廷较其毫厘而裁抑之赏定而付之於军则胥吏轧之主将邀之不得利不与敌去师捷主将享大富贵而士卒有一命又复沮格如此不幸而死妻离子散香火萧然万事瓦解未死者见之谁不生心兵法曰军赏不踰时而古之贤将盖有为士卒裹疮恤孤者臣今欲乞朝廷遇有赏命特与差官携至军中呼名给付而死事之家申勅主将曲加抚劳以结士卒之驩此之谓速赏而恤其已亡如此则骄者化而为锐惰者化而为力有不守矣守之而无不固有不攻矣攻之而无不克凡兹数事非有难行重费朝廷何惜而不举以收将卒它日之用哉臣窃观陛下向尝训百官以宠武臣隆恩数以优战伐是诚有意于激励将卒矣然其间尚有行之而未及详已行而旋复弛之事欲望陛下察臣所以得於行伍之说如此而明付之宰相使之审处而力行之庶几有以得上下之驩心而急难不至于误国此实天下之至计也其防微曰古之为国者其虑敌深其防患密故常不吝爵赏以笼络天下智勇辩力之士不欲一夫有忧愁怨怼无聊不平之心以败吾事盖人之有智勇辩力者是皆天民之秀杰者类不肯自已苟大而不得见用於世小而又饥寒于其身则其求逞之志果於毁名败节凡可以纾忿充欲者无所不至矣是以敌国相持胜负未决一夫不平输情于敌则吾之所忌彼知而投之吾之所长彼习而用之投吾所忌用吾所长是殆益敌资而遗敌胜耳不可以不察传曰谨备于其外患生于其内此正圣人所以深致意而庸人以为不足虑也昔者楚公子巫臣尝教吴乘车射御而吴得以逞汉中行说尝教单于毋爱汉物而汉有匈奴之忧史传所载此类甚多臣之为今日虑者非以匹夫去就可以为朝廷重轻盖以为泄吾之机足以增敌人之颉颃耳何则科举不足以尽笼天下之士而爵赏亦不足以尽縻归附之人与夫逋寇穷民之无所归茹寃报恨之无所泄者天下亦不能尽无窃计其中亦有杰然自异而不徇小节者矣彼将甘心俛首守死于吾土地乎抑亦坏垣越栅而求释于他域乎是未可知也臣之为是说者非欲以耸陛下之听而行已之言盖亦有见焉耳请试言其大者金亮之南下也海道舟楫则平江之匠实为之淮南惟秋之防而盛夏来伐则无锡之士实惎之克敌弓弩敌兵所不支今已为之殿司之兵比他卒为骄今巳知之此数者岂小事哉如闻皆其北归之人叛军之长教之使然且归正军民或激于忠义或廹于虐政故相扳来归其心诚有所慕也前此陛下尝许以不遣矣自去年以来敌人间以文牒请索朝廷亦时有曲从其间有知诗书识义分者如解元振辈上章请留陛下既已旌赏之矣若俗所谓泗州王等辈既行之後得之道路皆言隂通伪地教其亲戚诉诸敌人移牒来请此必其心有所不乐於朝廷者若此曹虽闒冗无能累千百数举发以归之固不足恤然人之度量相越智愚不同或其中亦有所谓杰然自异者患生所忽渐不可长臣愿陛下广含弘之量开言事之路许之陈说利害官其可采以收拾江南之士明诏有司时散俸廪以优恤归朝归正之人外而勅州县吏使之蠲除苛敛平亭狱讼以纾其逃死蓄愤无所伸愬之心其归正军民或有再索而犹言愿行者此必隂通伪地情不可测朝廷既无负于此辈而犹反覆若是陛下赫然诛其一二亦可以絶其奸望不然则纵之而不加制玩之而不加恤恐他日万一有如先朝张源吴昊之西奔近日施宜生之北走或能驯致边陲意外之扰不可不加意焉臣闻之鲁公父文伯死有妇人自杀于房者二人其母闻之不哭曰孔子贤人也逐于鲁而是人不随今死而妇人为自杀是必於其长者薄於其妇人厚议者曰从母之言则是为贤母从妻之言则不免为妒妻今臣之论归正归朝军民诚恐不悦臣之说者以臣为妒妻也惟陛下深察之其久任曰臣闻天下无难能不可为之事而有能为必可成之人人诚能也任之不专则不可以有成故孟子曰五谷种之美者也苟为不熟不如稊稗何则事有操纵自我而谋之已审则一举而可以遂成事有服叛在人而谋之虽审亦必持久而後可就盖自古遐裔为中国患彼皆有争胜之心圣人方调兵以正天诛任宰相以责成功非如政刑礼乐发之自已收之亦自己之易也朝而用兵夕而遂胜公卿大夫交口归之曰此宰相之贤也明日而临敌後日而闻不利则羣起而媒糵之曰宰相不足与折冲也乍贤乍佞其说不一於是人君亦不能自信欲求之立事难矣哉臣读史尝窃深嘉越勾践汉高祖之能任人而种蠡良平之能处事骤而胜遽而败皆不足以动其心而信之专期之成皆如其所料也观夫会稽之栖五年而吴伐齐虚可乘也种蠡如不闻又四年吴伐齐虚可乘也种蠡反发兵助之又二年吴伐齐不胜而种蠡始袭破之可以取之种蠡不取又九年而始一举灭之盖历二十又三年而勾践未尝以为迟而夺其权丰沛之兴秦二年汉败于薛汉元年高帝厄于鸿门又二年衂于彭城又三年困于荥阳又五年不利于夏南良平何尝一日不从之计议然未免于龃龉者盖历五年而始蹶项立刘高帝亦未尝以为踈而夺其权诚以一胜一败兵家常势惩败狃胜非策之上故古之人君其信任大臣也不间於谗说其图维大功也不恤于小节所以能责难能不可为之事於能为必可成之人而收其效也敌人为朝廷患如病疽焉病根不去终不可以为身安然其决之也必加炷刃则痛亟而无後悔而其销之也止於傅饵则痛迟而终为大患病而用医不一其言至炷刃方施而傅饵移之傅饵未几而炷刃夺之病不已而乃咎医吁亦自惑也且御敌有二道惟和与战和固非长策然太上皇帝用秦桧一十九年而无异论者太上皇帝信之之笃而秦桧守之之坚也今日之事以和为可以安而臣不敢必其盟之可保以战为不可讲而臣亦不敢必其兵之可休惟陛下推至诚踈谗慝以天下之事尽付之宰相使得优游无疑以悉力于图维则可和与战之机宰相其任之矣唐人视相府如传舍其所成者果何事淮蔡之功裴度用而李师道遣刺客以缓师高霞寓败而钱徽萧俛以为言宪宗信之深任之笃令狐楚之罢为中舍李逢吉之出为节度皆以沮谋而见踈故君以断臣以忠而能成中兴之功而顷者张浚虽未有大捷亦未至大败符离一挫召还揆路遂以罪去恐非越勾践汉高帝唐宪宗所以任宰相之道非特此也内而户部出纳之源外而泉漕緫司之计与夫边郡守臣屯戍守将皆非朝夕可以责其成功者臣愿陛下要成功于宰相而使宰相责成功于计臣守将俾其各得专於职治而以禄秩旌其劳绩不必轻移遽迁则人无苟且之心乐于奋激以自见其才一纲既举衆目自张天下之事犹有不办者臣不敢信其然也其详战曰臣闻鸱枭不鸣要非祥禽豺狼不噬要非仁兽此敌人虽未动而臣固将以论战何则我无尔诈尔无我虞然後两国可恃以定盟而生灵可恃以弭兵今彼尝有诈我之情而我亦有虞彼之备一诈一虞谓天下不至於战者惑也明知天下之必战则出兵以攻人与坐而待人之攻也孰为利战人之地与退而自战其地者孰为得均之不免於战莫若先出兵以战人之地此固天下之至权兵家之上策而微臣之所以敢妄论也详战之说奈何详其所战之地也兵法有九地皆因地而为之势不详其地不知其势者谓之浪战故地有险易有重轻先其易者险有所不攻破其重者轻有所不取今日中原之地其形易其势重者果安在哉曰山东是也不得山东则河北不可取不得河北则中原不可复此定势非臆说也古人谓用兵如常山之蛇击其首则尾应击其尾则首应击其身则首尾俱应臣窃笑之夫击其尾则首应击其身则首尾俱应固也若夫击其首则死矣尾虽应其庸有济乎方今山东者敌人之首而京洛关陕则其身其尾也由泰山而北不千二百里而至燕燕者敌人之巢穴也自河失故道河朔无浊流之阻所谓千二百里者从枕席上过师也山东之民劲勇而喜乱敌人有事常先穷山东之民天下有变而山东亦常首天下之祸至其所谓备边之兵较之他处山东号为简略且其地於燕为近而其民素喜乱彼方穷其民简其俻岂真识天下之势也哉今夫二人相搏痛其心则手足无强力两阵相持噪其营则士卒无鬭心故臣以谓兵出沭阳则山东可指日而下山东已下则河朔必望风而震河朔已震则燕山者臣将使之塞南门而守请试言其说敌人列屯置戍自淮阳以西至於汧陇杂女真渤海契丹之兵不满十万关中洛阳京师三处彼以为形势最重之地防之为甚深备之为甚密可因其为重大为之名以信之扬兵於川蜀则曰关陇秦汉故都百二之险吾不可以不争扬兵於襄阳则曰洛阳吾祖宗陵寝之旧废祀久矣吾不可以不取扬兵於淮西则曰京师吾宗庙社稷基本於此吾不可以不复多为旌旗金鼓之形阳为志在必取之势已震関中又骇洛阳已骇洛阳又声京师彼见吾形忌吾势必以十万之兵而聚三地且沿边郡县亦必皆守而後可是谓无所不备则无所不寡如此则燕山之卫兵山东之户民中原之签军精甲锐兵必悉举以至吾乃以形耸之使不得遽去以势留之使不得遂休则山东之地固虚邑也山东虽虚窃计青密沂海之兵犹有数千我以沿海战舰驰突於登莱沂密淄潍之境彼数千兵者尽分於屯守矣山东诚虚盗贼必起吾诱羣盗之兵使之溃裂四出而陛下徐择一骁将以兵五万步骑相半鼓行而前不三日而至兖郓之郊臣不知山东诸郡将谁为王师敌哉山东已定则休士秣马号召忠义教以战守然後传檄河朔诸郡徐以兵蹑其後此乃韩信所以破赵而举燕也天下之人知王师恢复之意坚敌人破灭之形着则契丹诸国如鄂斡哲伯之事必有相轧而起者此臣所以使燕山塞南门而守也彼敌人三路备边之兵将北归以自卫耶吾已制其归路彼又虞淮西襄阳川蜀之兵未可释而去也抑为战与守耶腹心已溃人自解体吾又将突出其背而夹击之当此之时陛下筑城而降其兵亦可驱而之北反用其锋亦可纵之使归不虞而後击之亦可臣知天下不足定也然海道与三路之兵将不必皆勇士不必皆锐盖臣将以海道三路之兵为正而以山东为奇奇者以强正者以弱弱者牵制之师而强者必取之兵也古之用兵者唐太宗其知此矣尝曰吾观行阵形势每战必使弱常遇强强常遇弱敌遇吾弱追奔不过数十百步吾击敌弱常突出自背反攻之以是必胜然此特太宗用之於一阵间耳臣以为天下之势避实击虚不过如是苟曰不然必将驱坚悉锐由三路以进寸攘尺取为恢复之谋则吾兵为敌弱久矣骤而用之未尝不败近日符离之战是也假设陛下一举而取京洛再举而复关陕彼将南絶大河下燕蓟之甲东逾泗水漕山东之粟陛下之将帅谁与守此曩者三京之役是也借能守之则河北犹未病河北未病则雌雄犹未决也以是策之陛下其知之矣昔韩信请於高祖愿以三万人北举燕赵东击齐南絶楚之粮道而西会於荥阳耿弇言於光武欲先定渔阳取涿郡还收富平而东下齐皆越人之都而谋人之国二子不以为难能而高祖光武不以为可疑卒藉之以取天下者见之明而策之熟也由今观之使高祖光武不信其言则二子未免为狂何者其言落落而难合也如臣之论焉知不有谓臣为狂者乎虽然臣又有一说焉为陛下终言之臣前所谓兵出山东则山东之民必叛敌以为我应是不战而可定也议者必曰辛巳之岁山东之变亦大矣然终无一人为朝廷守尺寸土以基中兴者何也臣之说曰北方郡县可使为兵者皆锄犁之民可使以用此兵而成事者非军府之黥卒则县邑之弓兵也何则锄犁之民寡谋而易聚惧败而轻敌使之坚战而持久则败矣若夫黥卒之与弓兵彼皆居行伍走官府皆知其指呼号令之不可犯而为之长者更战守其部曲亦稔熟其赏罚进退之权建炎之初如孔彦舟李成辈杀长吏驱良民胶固而不散者皆此辈也然辛巳之岁何以不变曰东北之俗尚气而耻下人当是时耿京王友直辈奋臂陇亩已先之而起彼不肯俛首听命以为农夫下故寜婴城而守以须王师而自为功也臣尝揣量此曹间有豪杰可与立事者然敌人薄之而不以战自非土木之兴筑官吏之呵卫皆不复用彼其思一旦之变以逞夫平昔悒怏勇悍之气抑甚於锄犁之民然而计深虑远非见王师则未肯轻发陛下诚以兵入其境彼将开门迎降惟恐後耳得民而可以使之将得城而可以使之守非於此焉择之未见其可也故臣於详战之末而备论之左宣义郎秘书省校书郎兼国史院编修官员兴宗上书曰臣闻圣人感人心而天下和平盖人心不感则离离则天下之不和不平者将应之矣人心之感不感圣人初不间乎内外也以信示人无人不信以惠怀人无人不怀使天下毕信毕怀是之谓德感也?惟祖宗建置社稷余二百年永永传不替之象独非有以德感人者乎此不可不稽也臣愚不佞待罪三舘乡者丙戍之秋尝入建请北方归正之士舍氊裘袭冠带本非前日一都督府力能诱而来之者诚以吾宋有大义中国有至仁北方将士乐归陛下之德只也陛下感之亦极矣愿幸加意以礼始终之是时国家未萌还俘囚之议而臣之预言如此陛下过听不以下臣迂愚其後继用王友直於江上将王宏於步军其余才武以次录用此圣主至断至明者也中外率以为是今者敌因盗贼之萌乃起俘囚之请兹事体大应酬若失便关安危臣日夜念此至熟也陛下若曲徇外庭之言不计利钝不爱归附姑曰还其十百以缓目前之患臣恐患自此滋矣且王言如日外庭乃欲蚀之使朝廷前日为义今日为不义前日示仁今日为不仁亏败德意莫甚於此又况俘囚一揺惧者必衆十可以聚百百可以合千风尘飞扬肘腋为变甚可畏也其性纯良者自此生心其慕教化者自此絶望怀反侧者自此有词心剽贼者自此乡导陛下异时有事北方沿淮以北陛下纵欲募用其人不识谁肯为陛下用乎此臣所以痛心疾首也今欲外图帖息之计内寛流附之心陛下曷不试臣令画三策於前顾臣之策必不为北敌饵为中国羞也用其一则可以破不直之请用其二则可以塞无已之求用其三则可以成久御之利唯上所命也谓宜今日因往来之使或对境之便遗之以书曰近闻侍旺怀异而楚州不知州之罪也本朝居数千里外其及知之乎比因大国有言然後觉之其楚州官吏并已窜谪沿边军民并已戒约则本朝凡严大国之意可谓曲折矣且侍旺自分必死故支离其词奈何大国听之万一本朝获一奸盗妄分析党与入北界者本朝亦听之乎如是则不直之请可破矣此臣策之一也又遗之言曰甲申之岁大国议和唐邓海泗荆淮重地也辄举以遗大国口血未乾继有两淮之役俘取吾民凡数十万本朝兼爱南北之赤子惠顾前盟不敢求也今俘囚百十奔迸四出死生莫知大国累岁求之独何意欤观此似欲摇动和议曲不在本朝天地鬼神实临之如是则无已之求可渐塞矣此臣策之二也传曰善用兵者无赫赫之功岂独用兵处事亦然也臣窃笑前者王琪等经理淮上引见而对朝辞而出道路莫不指目布置张皇竟以泄露诸将所以备敌者近乎虚声而敌所以疑我者积乎实祸臣未闻事机不密而可用鸷鸟不伏而能击者也是乃敌所以数啓纷纭之谈欤今皆见之矣臣谓今日之事当卑其礼而长其怠賖其日以寛其词悠悠以静处之纵不见信必无大侵然後潜正师律默课农桑隂蓄器械使事兴而衆不知敌如我何则久御之利渐成矣此臣策之三也彼敌自辛巳及今迭战迭败岂真健者哉谓秦无人故直欲以威刼之耳如不出臣三策则正堕敌计悔无及也或谓臣之三策当矣陛下必审处之矣陛下智勇能远图天威能亟决然尚有可虑者太上之意主於和柔故陛下一切委顺今者欲出词拒敌恐不遑也万一生事如太上何如大孝何臣愚以此正陛下所以事太上而称大孝者也大孝以安社稷为悦使一旦归附动揺流人怨愤忧独不在社稷之间乎昔唐肃宗起师灵武犹不欲以贼遗君父当时以孝与之况陛下至孝万万肃宗者乎虽然敌势实不可保陛下奈何不早为之策哉汉七国削亦反不削亦反晋苏峻召亦反不召亦反今臣度敌之势和亦变不和亦变特其变有早晚尔而说者谓径与俘囚则继今可以免祸是犹抱虎而寝指虎之终不噬已也乌呼亦愚矣曷若整械饰穽求所以御虎者今廼欲专用抱虎之术哉内外归附亦必用此潜窥陛下以为荣辱死生之决也措置一失祸犹发机从此殆矣而可无思乎陛下若赐清闲之燕得熟数于玉陛愿首试臣三策以次毕用之若衆不附敌不怯荣名不成则是臣饰说欺君者也臣请死

秘书省正字赵汝愚论恢复奏曰臣窃惟陛下仰承太上付托之重于此九年矣凡祖宗之疆土未复两世之雠耻未报实惟陛下之责未巳是宜陛下朝不遑食夜不遑寐日积月累勤求所以为天下之道如拯溺救焚而不敢缓也虽然急趋无善迹促柱无和声又乌可不量事势苟为一切之计惟速之是务哉臣尝窃闻或者之言谓陛下锐於图事惟患兵籍之不多养兵既多始忧财用之不给内外虚耗军士怨嗟於是苟有道可以丰财则利害未暇究也苟得人出以任事则能否未暇择也两淮城垒土脉膏润而不暇待也沿江保甲徒扰无用而不暇恤也凡此数者亦由陛下不忘祖宗创业之勤而求之太速耳行之不已臣恐陛下求之愈速而其效愈迟也经曰必有忍其乃有济又曰小不忍则乱大谋今夫陛下之所为谋者岂细事哉臣愚伏望陛下广恢廓之度建宏远之规不以小利动其心不以速成败厥事求贤为上立政次之事之可为者屡省而後为弊之可去者以渐而後去人事修而天时至区区敌人有不足殄灭者矣

汝愚乞抚安归正人疏曰臣伏思天下之弊多矣然其大且逼者莫若归正人彼皆祖宗涵养之余不胜敌人之暴一旦来归如脱寇盗而得慈母其所望者深矣朝廷既不能尽满其意而民间时时讹言咸谓敌人来有所索转相惊动怀不自安夫以羁旅不自存之人而怀反侧不自安之意岂得不深为之虑也为今日计要先求术以安之人情既安虽有奸宄不能动揺矣臣请试言所以安之之术其一换授官资之人并注添差差遣至易得也书铺以其不知吏部格法百计邀阻所须货赂数倍常人至有数月不得调者欲望圣慈令吏部措置明立牓约诸归正人并以到铺之日为始後两月不授差遣许至吏部陈诉犯者重置宪典仍诏州县其合得俸给并须按月支破有积压不支至一季以上者令监司劾奏其二北方豪杰之士捐亲戚弃坟墓间关而来有阖门受戮而不顾者其志岂存升斗之利哉而所在例以伧荒待之无以自达欝欝叛去者亦多矣欲望明诏诸军管军统制及缘边监司守臣依隆兴元年荐举武臣格式有谋略沈雄可任大计寛猛适宜可使御衆临阵骁勇可鼓士气威信有闻可守边郡者不以有无文武官资各荐一二人人以半岁为限陛下亲赐试问择可用者随才用之虽拔十得五未足以尽其人而雍齿且侯其党亦粗慰矣其三散在诸军为兵者人给钱绢不多饥寒切体进退无路情实可矜或者将校非人一切指为北人劳逸异任种种不同遂令忠义之心积成愁怨之气国家财赋少积纵未能均有所济犹宜遴选将帅能与士卒同甘苦者俾勤而抚之尚庶几其可也凡此三者臣日夜念之方时无虞隐伏未见小有风飇之警惧非法令之所能制也惟陛下留神幸甚汝愚又上自治之策曰臣踈贱无取误蒙陛下恩私选自诸生擢登禁路非惟身荷宠禄且将泽及子孙致命捐躯誓难图报又念国家靖康之难同姓一时俱北行者盖数千人然则家国之事臣实义同休戚今身虽在远苟可以效?尘之益者诚不当畏避蓄缩以疏远自疑也惟陛下留神幸甚臣伏自去岁夏中传闻金人还归本土缘臣僻居海角无从询问敌中事体臣仰惟陛下英明独运威略如神多士盈庭筭无遗策使臣空竭肺腑何补毫芒但以世受国恩不无私忧过计窃谓敌情难测未可轻言迹其盗据幽燕比年似亦安静今乃无故妄动其间必有深谋或者谓其嫡庶不分兄弟争立敌君牵制不断将分国而王之昔赵武灵王既立少子而复爱长子欲两王之犹豫未决而身及於难汉五单于争立而其国遂衰设如或者之言在彼诚为失策然臣窃闻敌君既老而常有敬慕太上皇帝之心故筑宫以仁夀为名久欲为传授之事使其复爱长子欲裂土而封之亦惟下一纸之令则其事即日可定矣何至舍其已成之业而犯衆情之所难弃中原之奥区而退伏於絶漠苦寒之地彼又岂不知陛下卧薪尝胆志在规恢胡为远自遁藏深形退屈兵法有进无退义岂其然臣谓朝廷正当深察其情而思所以待之之策未可直谓其施为悖谬而遂有轻视强敌之心也臣辄不量浅陋伏而思之而得三说其一臣昨在吏部时闻敌人之长子号许王者强暴不仁专好武事志在倾夺将为乱阶臣始闻之常窃私喜其间亦有谓不然者今臣之所治虽在南方而官吏之中多北来人士其间亦有久在淮南而熟知淮北事体者皆言其人强忍坚志素蓄奸谋接纳雄豪收采时誉常至沿淮措置边事皆乘驿骑奔驰飇去倏来人不知其为敌君之子也且谓其人不死必能大为边患使敌人善自为计委之南据汴都授以偏师用为藩屏则国家将倍劳戍守边境未易得安而敌君在燕以重势临之彼亦安能篡夺今若隂使其父归伏旧巢察其奸心用志非小其人盖将挟君父之势间兄弟之情乘北方士马之强为并吞其国之举发迟祸大可为深忧其二敌人自得国以来盖常以北方为根本如汉高祖与项籍转战荥阳京索间而以关中为根本安禄山虽盗据洛阳而以范阳为根本之类是也窃料敌人三世簒夺不能不过为堤备今将立其少子而恐或者议其後也故以其身退居根本之地而压之以重势俟其少定徐议後图然则一时之计虽若烦劳恐其因事制宜亦未为深失也臣又闻方金亮时剪?宗室完顔氏多死者独今敌君佯为有疾退居远郡若无能为一旦乘海陵之动取其国如探囊逮其即位许时亦絶不生边事臣观其人似亦非轻举妄动者盖恐其间必自有说也其三或者疑其曩时篡弑皆在已年今兹北迁将为厌胜然自敌人得国今已二十余年盖尝历癸巳之岁矣未闻有厌胜之事何也大抵人之常情安土重迁吉凶悔吝皆生乎动诚使敌人无故妄动别无他谋而违逆衆情劳役百姓中原父老固已不堪其扰矣又闻其随行奴婢甚有逋逃去岁苦寒人畜多死如是不已孰不怨嗟窃恐其间将有豪杰之士如晋石勒刘聦之徒乘间俟隙崛起自奋弱则请服强则自固亦将重烦朝廷经理也臣窃料敌情为是三说详观事势眹兆已萌远不踰三年近或止朞?事机一发利害万端不审陛下万机之余亦尝深念及此否孟子曰国家闲暇及是时明其政刑虽大国必畏之矣臣观自古敌国相对常苦难得闲暇之时惟其预备於无事之先故能患至而无恐臣谓朝廷及今闲暇当亟图所以自治之策不宜视同常务使有後时之悔也臣观自古国之治乱兵之强弱全在得人然则搜选人材最为当今急务练兵理财盖又次之陛下圣意忧勤盍思一旦用兵之际自东徂西凡备敌者几处为緫帅者当用几人将佐中素有威望可以独当一面者几人幕府宾赞能知兵家事体缓急可以济务者几人兵法曰兴师十万出征千里百姓之费公家之奉日费千金陛下?俭焦劳内帑所储者可支几岁自古兵连祸结亦岂可以岁月计哉惟昔辛巳之役上天垂佑金亮丧师甲申之役敌人实有厌兵之意故兵才及境不数月而遂解要不可以是为准也臣观自古用兵不计胜负惟能持久者终成帝业陛下复料今日之兵将财力事势能以持久而不困乎若曰祖宗德泽感人甚深中原故老常有讴吟思汉之意一旦北方有变必有箪食壶浆以迎王师者朝廷乘破竹之势中原遂可传檄而定矣初不待岁月持久也臣仰惟陛下自即尊位于今二十余年盛德美意日新一日是宜上符天道下顺人情克复之期不俟再举然臣犹谓取诸已者可信而责於人者难期正须朝廷国势安强然後豪杰可收为用若昔晋宋之际盖无日不望中原豪杰之助也然计其功效终成画饼故臣惟愿陛下勤於自治而已兵法又曰知己知彼百战百胜又曰三军之事莫亲於间赏莫厚於间事莫密於间又曰爱爵禄百金不知敌之情者不仁之至也非人之将也今敌君北徙国人既知之矣然其所以北徙之意朝廷犹未能深得其情是则诸将用间不密之过臣闻昔杨存中在绍兴诸将中最为不及然其设心措意犹是向公如李显忠辈方得罪秦桧弃置闲废之中存中为之倾赀结纳故能卒收其用臣闻存中每遣间谍辄委之数万缗恣其所往皆数年而後归故能深得敌人之情状今之诸将孰可任此臣愚伏望陛下内则亲诏大臣选羣材以修政事外则密谕将帅厚遣间以觇敌情至於近边移戍修城凡动人耳目之事皆可少缓而弗为敌人所欲岁币亦宜如数遣发不必与之深较严戒边吏母得轻辄生事俾其安意肆志不复以我为疑然後养威蓄锐而徐观其变则庶几其可图矣臣僭越狂妄冒渎天威不任皇惧待罪之至户部侍郎汪应辰论国用士风军政疏曰臣仰惟陛下初即大位羣臣百姓拭目倾耳以观化听令其精微远大虽非见闻可及而动容周旋一以礼法仁孝之行?俭之德恻怛爱民之心谦虚尽下之诚类皆出於圣性之自然者以至收召名士博求直言追録忠烈莫不犁然当於人心中外称诵以为此圣主也一见决矣孔子曰三代之王也必先其令闻诗曰明明天子令闻不已夫岂有意於求名哉盖昔之有事于四方若卜筮罔不是孚者以其民悦服之有素也诚因始初清明之政中外悦服之心推其所已为求其所未至凡人心之所欲而今日之所当行者举而措之以幸天下盖沛然若决江河莫之能御事半古人而功倍之矣臣请言人心之所欲而今日之所当行者惟陛下财择自用兵以来有司於常赋之外所以搜求征取者名色不一盖十倍於汉唐与祖宗之时而不翅也州郡为之匮乏百姓为之凋敝宜其财聚於上不可胜用矣而大农常有不足之忧则夫今日之国用不可以不理也平居无事将帅之臣坐享贵富一旦警急闻命则迁延而不前望敌则皇遽而自却事平之後益自夸诩论功第赏动以数万若其名籍之虚实技勇之高下皆不可得而考核则夫今日之军政不可以不修也以便文自营为得计以因循苟且为练事希功者肆意於诞谩而不疑逐利者甘心於夺攘而不耻朝廷所托材器职业者萃於羣下也而积习如此将何望焉则夫今日之士风不可以不变也以陛下之仁圣而因始初清明之政中外悦服之心慨然欲大有为於天下以此三者为当务之急酌之衆论参以时变先甲三日而究其所以然後甲三日而虑其将然是非之理本末之序既已参於前矣言之则必可行行之则必可久任使贤能必尽其人之材赏罚功罪必当其事之实骋浮辞者不得以乱真挟私意者不得以害正断之以不惑持之以不倦未有不还至而有效者也国用理则民可裕矣军政修则兵可强矣士风变则政事可举矣内以治吾之国家外以制敌岂不绰绰然有余裕哉昔汉之文景躬行节俭则有家给人足之效宣帝综核名实则有吏称职民安业之效夫以居得致之位操可致之势而又有能致之资其於天下之事特患有所不为尔窃惟太上皇帝以天下之大付之陛下夫岂苟然而已哉盖以天下与人易为天下得人难太上皇帝既得其所难矣陛下当思所以任其难者诗曰我日斯迈而月斯征夙兴夜寐毋沗尔所生时不可失也微臣不胜拳拳之至

直焕章阁王师愈上奏曰臣闻天位於上雷动於下其卦曰无妄以四时言之春夏之发生雷虽震惊人不以为妄所当然也故能成育物之功秋冬之敛藏雷虽隐然而有声人莫不惕然而骇听盖其动也妄必有札瘥疠疫之患圣人体天以立极法天而图治安平之时出入起居罔有不钦发号施令罔有不臧非以其材略智术足以高天下亦以其动静本於天理之自然不挠乎人为之私也是以济大业者当艰难之时或速而有成或缓而有成究其所以然皆无妄也汉高之王汉中未几而长驱於荥阳京索间不五载而成帝业盖因思东归之士其动不可以缓也诸葛亮之相蜀国事未定则闭关息民以图之其动不可以速也臣又闻善图治者如良医之疗疾固有指日而致效者亦有累月而致效者气血未衰偶为外邪所乘或汗或下其效立见此岂待累月之久哉若夫沈痾之余羸然薾然必在乎固其本元养其精神强其筋力反欲投瞑眩之剂求指日之效又欲娱之以华丽宴乐之奉其可哉方今天下之患胎於熙丰结於崇观溃裂於靖康爰自绍兴之初上下相维持将复振矣未几用事之臣又从而弱之幸赖天啓圣明陛下嗣膺大统规恢十年始有苏息安强之兆实社稷生民之福也伏愿陛下远稽羲经之无妄俯察良医之治病修我之备待彼之衅毋欲速而轻动其不能成万全之勲者臣未之信也

师愈为长沙守上奏曰臣闻济大业者不可畏敌人之盛强亦不可喜敌人之失德畏其盛强则心必怠喜其失德则心必骄骄与怠一萌於胷中而能图维者鲜矣三代而下遇强敌者莫如汉高祖方项羽席战胜之威以入关分王诸侯可谓强矣高祖则未尝畏焉羽之慓悍猾贼所过残灭可谓失德矣高祖则未尝喜焉竟趋汉中务寛仁以收民心扩大度以用人杰终能遂其欲东之志五载而成帝业其规模为何如靖康之变亘古所无之耻不共戴天之雠将五十年矣在当时见闻其事者壮者已老老者已死今之年三四十者虽语以当时之事已茫然矣此雠此耻殆将忘之祖宗在天之灵四海忠义之心所望雪此耻复此雠有待於陛下陛下亦以雪耻复雠为己任即位以来宵旰焦劳未尝不在是也然以强弱之势论之敌人土地之衆金谷之富车马之壮虽元魏所不逮自古遐裔之盛未之有也世之畏缩守和议者必持是说焉曾不知强弱盛衰相为消长未有强而不弱盛而不衰者厥今敌势安知天意不已厌其德而将罚之乎故其强易弱其盛易衰况加之以严威中原之民怨入骨髓以是观之其可畏乎世之轻狂妄议进取者往往又喜是说谓可以指日恢复曾不思国家素备果何如哉己巳之岁金亮篡夺辛巳之岁金亮自败天授机会如此国家不能进跬步取尺寸土良由无素备也何谓素备一曰修己任德以承天意二曰实惠及民以固邦本三曰广收英杰以为股肱四曰据要害之地以壮形势五曰练兵足用以待进取此五者人皆能言之陛下亦饱闻而厌听人多以为腐儒常谈殊不知五谷无异味而能疗饥布帛无异采而能御寒五者虽若常谈实图维之先务要在深思而力行既有素备机会之来斯能乘之何谓机会或骨肉争国或种落离叛或奸雄割据或大盗蜂起或轻动深入皆机会也魏相曰兵应者胜素备已修或逢机会以应兵乘之而不能成商宗周宣汉光武之业者未之闻也苟为不此之务徒能张虚气出大言忘远虑争小利而曰能图恢复者非臣所知也

历代名臣奏议卷九十四








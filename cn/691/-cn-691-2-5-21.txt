◎买牛放生

福州省城旧俗，凡同文课之友人遇有入泮登科者，例须捐喜金若干，称家之丰啬，以为同会被黜者聚饮解闷之资，所谓会例也。被黜者当新贵簪挂前后之间，将此捐金觅一清旷处所，群相畅饮，藉消抑郁之怀，故俗又谓之避气。侯官陈星垣（经）郡丞尝言，其昔年应童试不遇，赴西湖书院会例之宴，偶闲步出院门，见有牵牛者，以牛不肯前行，鞭挞不已。郡丞就近往视，牛泪涔涔下。知其将牵往屠所，为之恻然，问其值，曰十五缗。乃退而与座中诸友议曰：例金尚有赢余，何不以买牛放生，同诸君作一阴德事乎。中有不乐从者，谓若此便无消遣之资矣。郡丞论之曰：此事颇关阴骘，消遣不过一时，若愁簪挂日无宴聚资，我当独治具，延诸君于舍间小酌，可乎？众不得已应允，乃将牛价交割，送牛至西禅寺放生。并将余金付僧人，嘱其随时照料。归即谋诸闺中，典衣饰为簪挂日宴饮之费，以践前言。次年，郡丞即入泮，旋登乡荐，由大挑知县升海门司马，加知府衔，权守苏州云。


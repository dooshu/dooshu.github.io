甲午初冬同赵一鹤欧阳介庵宿鸡山寺

其一


洞壑迷青霭，松杉隐白毫。
客来秋已尽，坐久月初高。
天外群峰小，云端板屋牢。
明朝临绝顶，筋力未辞劳。

其二

鹫岭何年辟，鸡巢此地传。
松声长似雨，峦气自成烟。
梦散疏钟外，心清古佛前。
欲从仙吏隐，结宇共栖禅。

其三

看山心倍勇，闻磬夜何清。
虎傍禅床穴，人从木杪行。
振衣沾石色，高枕纳泉声。
羡尔仇池长，频来屐齿轻。


○开元正劝握乾符颂（并序）

臣伏见景寅制书，以《开元历握乾符》垂示天下，幸甚。其沙门元亻品等所言《益部耆旧传》：“洛下闳改《颛顼历》，推校最为精密，而曰後八百岁，其历差一日，当有圣人定之。”到於今，历果有差，圣果有定：诚非常之嘉应，旷代之灵符，不可得而也，臣诚欢诚喜。臣闻天道先圣而启期，圣人後天而奉时；不当乎天心，不在历数；不登乎圣道，不合元符。元命定而王者应，幽数起而明者察：故洛下闳极其数而知来，《耆旧传》尚其占而示後。我皇帝无思而感，自然元同；僧元亻品等幸会而言，岂云素虑？非人事也，非神道也，天固已储祥以俟时，积分以差日，出入数代，多历年所：畴人极力，不能课其祥；上林杂候，亦莫徵其失。则明天意，以圣期：期数未臻，藏於密；圣证将至，如应如响。彼幽深之何有？此会通之不谋，所以下叶黄钟，上稽历象，以和六气，以合三光，复其见心，不容发。斗枢且运，而况於人时？元气已调，而况於月令？於戏！天下之动，日用不知：昆虫草木，生者自遂；麟凤黾龙，灵者自瑞；蛮夷戎狄，远无不至；山川鬼神，幽罔不洎：此圣人所以定天下之象，通天下之志，而天人之道备矣。

昔者河出图，洛出书，自时厥後，符命非一。空文而无应，其殆乎人为；实录而有徵，焉用乎龙负？则洛下闳者，此其神乎？不然，是何见之明也？夫圣有时而不作，物无圣而不睹，仲尼感时於凤鸟，古人叹寿於河清：皆伤於不达，而恨於难见。我后受成命，重光乎文武，累圣而无穷，殊祥而无数，彼哀命之者，曾不得而朝闻，凡今之人，抑何幸而目睹？由是观之，当其来运，唐虞之屋可封；非其有时，孔邱之徒不遇：此千载之会也，万物岂知其谢生於天乎？兆人亦云忘力於帝乎？微臣荷宠灵，扬休命，则臣子之忠，在於尽美；而惟天之大，终莫能名。不胜区区，敢献颂曰：

於皇惟后，受命於天。时来于今，兆是厥先。既定日，允叶斯年。赫赫光明，应於上元。


○迁庙奏（长庆四年五月礼仪使）

谨按《周礼》：“天子七庙，三昭三穆。与太祖之庙而七。”荀卿子曰：“有天下者祭七代，有一国者祭五代。”则知天子上祭七庙，典籍通规。祖功宗德，不在其数。国朝九庙之制，法周之文。太祖景皇帝始为唐公，肇基天命，义同周之後稷。高祖神尧皇帝创业经始，化隋为唐，义同周之文王。太宗文皇帝神武应期，造有区夏，义同周之武王。其下三昭三穆之外，是亲尽之祖，虽有功德，礼合祧迁。之岁，则从合食。


○崔隐侍郎元象九宫醮词

伏闻上元垂象，则七政循环；下土推机，则九宫飞化。因其履历，以示吉凶。由是三命五行，有灾祥之应；阳奇阴偶，有善恶之徵。臣今年九宫飞旗，天符临於中位；五星行度，火曜对於命宫。行年当地网之乡，大运与小运冲破，因成灾厄，未获痊平。敢缘大道慈救之门，遵太上醮祈之旨，披心灵观，翘注虚坛，普元象以告虔，遍真灵而悔谢。伏冀南宫六圣，开长生致福之文；北斗七元，赐辍死降祥之力。增延禄算，消解灾凶；示遐永之期，回短促之纪；使百关舒泰，六气均调；释往债前冤，赦深瑕重过；九元介福，举族安贞。克勤修励之心，上副尊灵之。不任。


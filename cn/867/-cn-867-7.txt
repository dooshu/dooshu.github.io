卷七（庚午、辛未）


挽副憲趙學齋先生（名大鯨，杭州人）

日斜庚子歲匆匆，星隕湖山半夜風。直道一生形顧影，文章四海水朝東。烏台人去黃封在，紫府仙歸絳帳空。爭奈九原難瞑目，庭萱百歲淚猶紅。

手把山陽笛一枝，素車入哭酒盈卮。還家已在聞哀後，知己終思未遇時。老屋半間無宿草，招魂滿壁有殘詩。滄桑細與郎君說，涼雨黃昏鬢欲絲。〈（枚送王卿華詩一聯云：「風懷似我能憐我，客路逢君又別君。」公逢人誦之。）〉

慰廣文虞東皋以老被劾

從古廣文先生官不飽，鎮日盤堆苜蓿草。先生時愁苜蓿清，苜蓿還嫌先生老。先生獵纓而坐歎且籲，將使搏熊逐麋鬥力乎？若然甚矣吾衰也，否則伏生轅固方登車。我道君毋憂，麥禾各有秋。君不見迦陵宰相公同年，身拖紫綬歸黃泉？又不見孟亭太守公同官，方掛角巾尋古歡？貴者先亡賤者在，閑中歲月君須愛。種成桃李滿人間，收得桑榆歸物外。先生聞之大喜酣千鍾，自署「城南老禿翁」。放手劃成岣嶁字，開懷吹出黃農風。忽聞天子南巡詔，白頭又照煙波笑。想作飛熊學太公，廣張三千六百釣。〈（先生將獻詩）〉

題《張憶娘簪花圖》（並序）

康熙初，蘇州倡張憶娘色藝冠時，好事者蔣繡穀為寫《簪花圖》。一時名宿尤西堂、汪退穀、惠紅豆諸公題抃裙褶幾滿。亡何，圖被盜。跡之，在揚州巨賈家。繡穀子盤猗以他畫贖還。余至蘇州，事隔五十餘年，開卷如生，惜無留墨處矣。為五絕署之紙尾。

百首詩題張憶娘，古人比我更清狂。青衫紅袖都零落，但見真珠字數行。

五十年前舊舞衣，丹青留住彩雲飛。開圖且自簪花笑，不管人間萬事非。

想見風華一坐傾，清絲流管唱新聲。國初諸老鍾情甚，袖角裙邊半姓名。

身後揚州又往還，芳魂應唱《念家山》。《蘭亭》肯換崔徽畫，贖得文姬返漢關。

當日開元全盛時，三千宮女教坊司。繁華逝水春無恨，只恨遲生杜牧之。

姑蘇臥病

一床高臥闔閭城，五月黃梅聽雨聲。楚客心孤應有病，吳宮人住豈無情。風多樹影當窗弄，夜短燈花到曉明。肯放襟懷肯行樂，中年已見雪千莖。

病中謝薛一瓢

先生七十顏沃若，日剪青松調白鶴。開口便成天上書，下手不用人間藥。口嚼紅霞學輕舉，興來筆落如風雨。枕秘高呼黃石公，劍光飛上白猿女。年年賣藥厭韓康，老得青山一畝莊。白版數行辭官府，赤腳騎鯨下大荒。故人忽罹二豎災，水火欲殺商丘開。先生笑謂雙麻鞋，為他破例入城來。十指據床扶我起，投以木瓜而已矣〈（命以木瓜代茶）〉。咽下輕甌夢似雲，覺來兩眼清如水。先生大笑出門語：「君病既除吾亦去！」一船明月一釣竿，明日煙波不知處。

謝吳令魏濬川問病

故人旌節駐三吳，肯辱高軒為病夫。隔歲雲泥分吏隱，對床心跡共江湖。鴻飛碧海煙波淡，雨過黃梅木葉粗。更有閑情談玉石，問君曾得水蒼無？

老將行

黑肖將軍騎白馬，年年獨獵陰山下。拔劍時同霹靂爭，揮鞭慣把旋風打。手中辟地一千里，麾下偏裨半金紫。刮骨堂前召伎歌，論功殿上揮拳起。酒氣時熏甲帳中，名王擒出煙塵裏。於今蕭蕭兩鬢霜，日餌雲母彈清商。朝廷數遣問邊事，《素書》幾卷存金箱。朝聽禪白社，暮種瓜青門。圖形不去涅面痕，血甲血裳示子孫。

已涼

已涼天氣病初消，小市長陵宛轉橋。裝罷金星風送月，魚山神女降弦超。

旗亭畫壁唱新詩，重托王昌寄柳枝。滿架豆棚秋有露，藕花風裏說相思。

官奴未敢呼卿字，《團扇》終須記曲名。聽說張星天上住，七條弦上鳳凰聲。

臨行

臨行偏唱《惱儂歌》，惹得檀郎臉亦波。為費黃金還費淚，吃虛無奈是情何。

橫塘懷古

橫塘花落吳宮晚，西施心痛紅顏損。身受吳恩報越仇，憐渠春夢如何穩。韓王進美人，疏秦乃益彰。西施情脈脈，或者為同鄉。子胥白頭諫刺刺，吳王英雄笑不答，抱著西施更練甲。苧蘿村飲合歡杯，越王顏色如死灰。

迎鑾應制

一曲《南風》入舜琴，百年重見翠華臨。得瞻雲日蒼生福，欲問桑麻聖主心。鹵簿不嫌吳市小，恩波原共越江深。微臣曾作中牟令，聯袂應歌《於吟》。

鳳輦親扶聖母慈，金根紫罽耀坤儀。承歡須得江山助，教孝行看士女知。錫類高年加粟帛，采風南國補《笙詩》。宸遊五載虞廷例，只恐民間尚道遲。

黃河堤上簇金鞍，玉漏群山雪未乾。日馭豈辭千里照，天容原許萬人看。梅花不落紅雲護，春水方生御舫寬。野麥青青蠶蜿蜿，愛從此處問艱難。

聽說先皇駕六巡，迎鑾還有白頭民。松雲不改堯心舊，河海重看禹力新。慮損田禾行緩緩，怕傷物力詔頻頻。瓊林煙雨瑤池水，流到江南總是春。

自杭州赴蘇，泊船平望，曉起望雪

一夜白如此，小舟猶未行。野飛花不斷，春在樹無聲。山影依天盡，沙光射櫓明。是誰掃篷背？冰玉響琮琤。

阻風五日

雪似蠻溪鳶鳥墮，船如西域賈胡留。篙工半老更加懶，遊子不眠時復愁。人裹絮綿走荊棘，天將玉戲留孤舟。古杭距蘇三百里，肯信我行五日不？

寓目即書

江村白沙明月中，一個鷺鷥一釣翁。鷺鷥銜魚忽飛去，釣翁猶立釣魚處。

堅冰不堅寒氣斂，客子未眠常倚檻。北斗愁人不識春，柄在東方如指點。

宋逸俊秀才《宮門待漏圖》

不畫青衿畫絳袍，春明門外馬蹄驕。平生芳草思君意，讀到唐詩愛早朝。

兩兩紅燈宛宛垂，奚僮擎出影葳蕤。朝班不敘家人禮，小宋先行大宋隨。〈（秀才弟軼材官侍講）〉

似我煙波一葉輕，八年無夢入京城。曉風殘雪天街鼓，此味前生記得清。

嘲月

亭西親送好斜陽，又見秋蟾一片霜。何故極明終是夜？只緣著物太清涼。

棄婦辭為王麓園作

腷々膊々雞尚棲，女兒欲去烏夜啼。井中瓶落無消息，藥店飛龍有是非。是非彼此憶疇昔，華山畿上雲陽客。玉藕絲多郎性情，菖蒲花香妾氣息。只道辰星抱萬年，此生不抱前魚泣。一年一年郎意變，變在郎心妾不見。

銀漢猶橫白玉堂，秋風先到昭陽殿。郎君面上結春冰，妾欲為雲雨不成。州吁自忘終風暴，簫史空呼引鳳聲。小姑在旁不解事，猶進胡琴勸同戲。直撲金盆水不收，方知玉顏成永棄。明年新人爪不如，郎知悔過來挽車。妾身依舊無瑕玉，可惜郎成濁水魚。

薛征士一瓢招同許竹素、汪山樵、李克三、葉定湖、俞賦拙、虞東皋集掃葉莊，各賦一詩

一瓢不飲好飲客，糟丘高築蘇閶門。七百斛秫曲了事，三十六封書招人。端午後七日，大開水南園。坐中衣冠何偉然，霜眉雪鬢堆璵璠。彥先揮羽扇，林宗墊角巾，王融作才語，樂令能清言。文史玄儒張旗鼓，詞波四起風軒軒。癲本何妨盛德事，樂亦不憂兒輩聞。疑是張樂洞庭野，帝台石上觴百神。又疑雲仙傳《真誥》，靈蕭墨會來紛紜。誰知乃是高陽里中小集耳。季和為主，太丘為賓。元方執杖，慈明捧尊。膝上最小荀文若，亦復秀眉長頰朱點唇〈（一瓢外孫陸郎）〉。潛虯除手令，括頸無車輪。但知文字飲，各醉葡桃春。共算坐中春秋七百二十有三歲，早已上壓中丞蘭台聚，下繼香山九老群。只愁太史多事作妄奏，卻喜此夕雨腳不斷無星辰。

詩成後自嫌曼衍，別呈一律

來聽蕭寺黃梅雨，半是開元白髮翁。入座耆英先論齒，卷簾山翠遠浮空。虛堂風大江聲近，水面燈高塔影紅。坐有洛陽年少客，寸心傾盡酒杯中。

楊枝十六韻

楊枝一朝別，琴客半年偕。鏡檻香猶在，妝台粉未揩。蘼蕪生去路，梅雨滴空階。追憶塵宵日，難忘小市街。嫈冥扶彩伴，珍髢索娵娃。子貢三挑苦，丁娘十索佳。黃金虛牝擲，白璧大庭埋。不料驚鴻態，都成嚼蠟懷。慍羝時有避，梯幾坐難挨。笑淺知情薄，燈涼使夢乖。妾生韓女病，郎伴太常齋。速贈拋家髻，看飛卻月釵。行雲原渺渺，歸鳥自喈喈。一曲《懷離賦》，余情未有涯。

泊舟平望，偕齊次風宗伯、周蘭坡學士訪玉川居士

輕帆為我慰離群，得見梅花又見君。三徑苔痕藏草屋，一湖水氣濕春雲。風停篆影微微直，雨歇鶯聲漸漸聞。彈指來遊剛十載，當筵莫惜酒杯醺。

青山莊（張叔度方伯園名，家已籍沒）

笙歌聲斷水雲寒，草草亡家瞑目難。我與主人曾有舊，青山不忍上樓看。

徐題客《穿雲沽酒圖》

玉貌仙人衣帶斜，瓢邊橫插兩枝花。穿雲何事頻來去，天上嫌無賣酒家。

七月二十日夜

寒風蕭蕭打窗急，半夜書翻床腳濕。直疑天壓銀河奔，又恐地動海潮入。披衫開門欲喚人，一峰瘦影燈前立。

題蔣盤漪詩冊（並序）

盤漪書法冠時，索婦於閶門白蓮橋，號定窯觀音，亦知書，工楷法。有賈胡挾重價篡之，姬矢誌歸蔣。諸名士豔其事，贈詩如梵夾。余至蘇州，事已三稔。慕蔣之能得人也，臨行歌一詩以別蔣。

袁子買舟渡江去，蔣郎持冊索詩句。冊中名士寫名姬，是儂不可無詩處。聞道姑蘇有麗卿，蕙心蘭質擅傾城。能空冀北真無匹，才讀《周南》便有情。蔣郎沉醉酒家胡，信托黃姑問紫姑。玉杵暫迷三里霧，綠窗遙睇《十眉圖》。子南超乘先相見，十丈紅絲親引線。宋玉牆頭柳眼青，文君曲裏琴心變。妾解簪花愛墨莊，郎能提筆寫鍾王。定情不用黃金合，彼此鴛鴦字一行。微波通後靈犀動，錦字分明書鄭重。昌穀常歌泥憶雲，相如莫笑凰求鳳。智尼將嫁蔡興宗，師伯呼車故惱公。香粉樓高千蝶撼，琅玕紙好萬蠅攻。娟娟此豸坐皋台，笑說湖陽事不諧。梵蓮豈肯隨波去，仙杏終須傍日栽。一曲清簫吹鳳至，滿城紅葉送詩來。紛紛吳市傳佳話，留髡席上金釵掛。買繡爭將公子描，熏香共把觀音畫。十里桃花塢最深，年年不斷是春陰。金環照骨同磨墨，玉井敲冰共舞琴。不虛漢水三挑約，償盡柴桑十願心。婁羅曆寫綢繆記，荏苒光陰二十四。兒女成行金屋中，路人還說初婚事。阿侯抱出類芙蓉，莫愁顏色知相似。笑儂歲歲拗花看，暈碧裁紅夢轉闌。王侯將相成功易，名士傾城遇合難。輕舟明日趁春潮，腸轉車輪酒未消。極目苧蘿村在望，夕陽愁過白蓮橋。

閏五月二十八日買舟渡江，吳下主人沈雲卓、江雨峰招兩歌郎，為余祖道

主人情重酒杯輕，親把檀槽唱《渭城》。世上別來知聚好，尊前歡盡即悲生。兩株瓊樹隨風散，五月江帆冒熱行。回首桂林書舍裏，闌干空照露華明。

雜詩八首

咸陽赤帝子，商山白髮翁。千秋俱有名，兩人道不同。當時頑鈍士，貪立尺寸功。發縱為鷹犬，忍辱相追從。一旦大事定，鳥盡無遺弓。須知殺人機，即在嫚罵中。韓彭終不悟，畢竟非英雄。旁有四老人，長嘯看青穹。黃金四萬斤，列爵封上公。箕踞以相奉，棄之如蒿蓬。有時為漢來，龍見未央宮。有時舍漢去，鶴飛大海空。炎漢有興衰，白雲無始終。

韓信再入朝，噲等俱公侯。鬱鬱未一年，噲貴信且囚。使信向噲拜，噲寧知恥不？微生畝何物，高坐呼孔丘。丈夫重意氣，力欲爭上流。偶然停倦足，一落千丈溝。天命自有權，此處非人謀。朝廷兩三級，挽以十萬牛。雖有飛雲足，不如乘風舟。中流偶失船，一壺千金酬。此意不能達，皇天如冤仇。所以張子房，寧與赤松遊。

天地有春秋，來往不能了。不為拘者多，不為達者少。達者貴行樂，行樂還須早。使我明日饑，我已今日飽；使我明年死，我已今年好。不得行胸臆，頭白亦為夭。苟得快須臾，童殤固已老。

入山愁我貧，出山愁我身。我貧猶自可，所愁戚與親；我身猶自可，所愁吏與民。出處難自擇，請以詢家人。父母聞作官，勸行語諄諄；妻妾聞作官，膏我新車輪；僮僕聞作官，執鞭追後塵。我意獨不然，亦非慕隱淪。朝來見縣令，三十須如銀。勞苦未得息，大吏猶怒嗔。況我掛其冠，此骨已崚峋。從前後行船，已據要路津。而我復重來，相見殊逡巡。所恨年齒少，眾論猶紛紜：婦少難守節，日長難關門。掩耳且捉鼻，痛飲求昏昏。

幼年負奇氣，開口談兵書。擇官必將相，致身須唐虞。十二舉茂才，立志何狂愚。二十薦鴻詞，高步翔天衢。廿四入詞林，腰帶弄銀魚。八載謫江南，手板學奔趨。再擢刺史官，勳格相齟齬。一旦灑然悟，萬念都捐除。高蹈隋家園，甘心漁樵徒。琳琅羅萬帙，桃李栽千株。當軒陳古鼎，隨手摩璠璵。掛冠三十三，不肯遲須臾。民吏或留之，長行絕衣裙。一變至於此，是誠何心歟？方春行秋令，賢聖為狂且。旁觀俱咄咄，自笑亦渠渠。不知千載後，謂我為何如？

漢代有朱邑，授官於桐鄉。懷抱長者心，視民常如傷。春時巡隴畝，夏日勸耕桑。班白不負戴，歌者日相望。蕞爾小邑中，結構一虞唐。入為大司農，惻然猶不忘。謂我子孫祭，不如彼一方。其時有汲黯，亦復稱循良。考其報最績，偃然臥在床。卓哉兩君子，身尊道彌光。古今人不及，請以古較量。局促轅下駒，古人無今忙。長揖大將軍，今人無古狂。古人重撫綏，今人重趨蹌。今吏如牛馬，古吏如鸞凰。異官不異民，蒼生受其殃。三復《循使傳》，使我涕沾裳。

我愛薛征士，長吟號一瓢。重鐫《瘞鶴銘》，更作安龜巢。玉骨一把瘦，素書三千挑。孤鳳翔青天，世人不敢招。平生不負人，只負青龍刀。神駿今老矣，聞戰猶咆哮。願子采靈藥，勿憚大海遙。從來英雄人，往往淩丹霄。狼籍青精飯，留以贈知交。

我愛許子遜，巍然一碩果。此時橘中仙，當日民之爹。唐朝顯慶車，晉代洛陽火。古色最斑斕，深情笑言差。縱論至於詩，唐後無一可。出其所著作，使我袒亦左。非隨少陵遊，即入青蓮坐。（下缺）








○授令狐彰右仆射制

敕：中台万事之会，端右庶僚之式，所以总详参贰，恢演协宣。勋德兼崇，则殊在师长之重；勤劳於外，则不亲损益之烦。凡命此官，必书於册，极兹朝选，用属时贤。滑毫等州节度使开府仪同三司检校工部尚书持节滑州诸军事兼滑州刺史御史大夫上柱国霍国公令狐彰，腹心纯臣，忠允明亮，有张仲孝友之行，有吉甫文武之才。秉其直方，资以简厚，早擅韬略，尤工墨妙。艰危致命，出入勤王，中兴之勋，群帅难尚。虽骠骑之北至高阙，淮阴之东下井陉，积事度长，抗衡异代。自受任千里，疆于两河，靖安军戎，肇正封域。宏布风教，宣明宪章，优礼意於文吏，洽仁化於俗。息马论道，让其保塞之劳；爱人省刑，守我中朝之典。载修职贡，以奉京师。顷者复彼河流，省其役费，除历年之所病，匪逾月而成功。开济良谋，东藩是赖，不忘利国，益见深衷。予嘉乃休，朝有明劝，念齐侯之劳赐，同申伯之封赏。厚其礼秩，允答奉公。可检校尚书右仆射，馀并如故。


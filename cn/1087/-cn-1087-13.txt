史记集解卷十三

宋　裴骃　撰

史记十三

三代世表第一

太史公曰五帝三代之记尚矣自殷以前诸侯不可得而谱周以来乃颇可着孔子因史文次春秋纪元年正时日月葢其详哉至于序尚书则畧无年月或颇有然多阙不可録故疑则传疑葢其慎也余读谍记黄帝以来皆有年数稽其厯谱谍终始五徳之传古文咸不同乖异夫子之弗论次其年月岂虚哉于是以五帝系谍尚书世纪黄帝以来讫共和为世表

帝泄

帝不降

帝扄【不降弟】

帝厪

帝孔甲【不降子好鬼神淫乱不好徳二龙去】

帝皋

帝发

帝履癸【是为桀】

从禹至桀十七世从黄帝至桀二十世

殷汤代夏氏殷汤【从黄帝至汤十七世】

帝外丙【汤太子太丁早卒故立次弟外丙】

帝仲壬【外丙弟】

帝太甲【故太子太丁子淫伊尹放之桐宫三年悔过自责伊尹乃迎之复位】

帝沃丁【伊尹卒】

帝太康【沃丁弟】

帝小甲【太康弟殷道衰诸侯或不至】

帝雍已【小甲弟】

帝太戊【雍已弟以桑谷生称中宗】

帝中丁

帝外壬【中丁弟】

帝河亶甲【外壬弟】

帝祖乙

帝祖辛

帝沃甲【祖辛弟】

帝祖丁【祖辛子】

帝南庚【沃甲子】

帝阳甲【祖丁子】

帝盘庚【阳甲弟徙河南】

帝小辛【盘庚弟】

帝小乙【小辛弟】

帝武丁【雉升鼎耳雊得傅説称髙宗】

帝祖庚

帝甲【祖庚弟淫徐广曰一云淫徳殷衰】

帝廪辛

帝庚丁【廪辛弟殷徙河北】

帝武乙【慢神震死】

帝太丁

帝乙殷【益哀】

帝辛【是为纣弑】

从汤至纣二十九世从黄帝至纣四十六世

周武王伐殷【从黄帝至武王十九世】

张夫子问褚先生曰诗言契后稷皆无父而生今案诸传记咸言有父父皆黄帝子也得无与诗谬乎褚先生曰不然诗言契生于卵后稷人迹者欲见其有天命精诚之意耳鬼神不能自成须人而生奈何无父而生乎一言有父一言无父信以传信疑以传疑故两言之尧知契稷皆贤人天之所生故封之契七十里后十余世至汤王天下尧知后稷子孙之后王也故益封之百里其后世且千歳至文王而有天下诗传曰汤之先为契无父而生契母与姊妹浴于丘水有燕衔卵堕之契母得故含之误吞之即生契契生而贤尧立为司徒姓之曰子氏子者兹兹益大也诗人美而颂之曰殷社【诗云土】芒芒天命鸟降而生商商者质殷号也文王之先为后稷后稷亦无父而生后稷母为姜嫄出见大人迹而履践之知于身则生后稷姜嫄以为无父贱而弃之道中羊牛避不践也抱【普茅反】之山中山者养之又捐之大泽鸟覆席食之姜嫄怪之于是知其天子乃取长之尧知其贤才立以为大农姓之曰姬氏姬者本也诗人美而颂之曰厥初生民深修益成而道后稷之始也孔子曰昔者尧命契为子氏为有汤也命后稷为姬氏为有文王也太王命季厯明天瑞也太伯之呉遂生源也天命难言非圣人莫能见舜禹契后稷皆黄帝子孙也黄帝防天命而治天下徳泽深后世故其子孙皆复立为天子是天之报有徳也人不知以为汜从布衣匹夫起耳夫布衣匹夫安能无故而起王天下乎其有天命然黄帝后世何王天下之久逺邪曰传云天下之君王为万夫之黔首请赎民之命者帝有福万世黄帝是也五政明则修礼义因天时举兵征伐而利者王有福千世蜀王黄帝后世也至今在汉西南五千里常来朝降输献于汉非以其先之有徳泽流后世邪行道徳岂可以忽乎哉人君王者举而观之汉大将军霍子孟名光者亦黄帝后世也此可为博闻逺见者言固难为浅闻者説也何以言之古诸侯以国为姓霍者国名也武王封弟叔处于霍后世晋献公灭霍公后世为庶民往来居平阳平阳在河东河东晋地分为魏国以诗言之亦可为周世周起后稷后稷无父而生以三代世言之后稷有父名髙辛髙辛黄帝曾孙黄帝终始曰汉兴百有余年有人不短不长出白燕之乡持天下之政时有婴儿主却行车霍将军者本居平阳自燕臣为郎时与方士考功防旗亭下【西京赋曰旗亭五里薛综曰旗亭市楼也立旗于上故取名焉】为臣言岂不伟哉








○詔修濬通州閘河議 【 通州閘河】

臣伏以通惠一河、乃前元都水監郭守敬所開國朝自　文皇帝定鼎北方。歲漕東南租賦、以給京師、其始因濟寧州同知潘叔正建言。命尚書宋禮平江伯陳瑄開通漕河、以代海運。而自通州、至都城四十里、間、陸輓為難。乃議濬守敬所開故道。置閘蓄水。以通漕舟。然歲久廢弛。河日淤塞。仍用陸輓。車輛。腳價。所費不貲。遂致加耗日重。東南民力。不勝其困。當　純皇帝時。嘗議修復。而豪貴不便。訛言沸騰。假造妖異以動　上聽。其事遂寢。識者恨之。迨今又數十年矣國計之屈、民力之困、又非曩時比。修復之計、誠宜亟行而不可緩者。幸賴　陛下聖明、俯從言者之奏。特命大臣相度可否。　詔旨諄切。期在必行。凡有志于經國者皆以為希世之遇。而異議之徒。猶籍籍病其功之難成。非特不智。葢不忠也。臣請得以備折之。今之議者曰、風水之說、世所恆言。通惠泉源出自西山、流經大內、今欲開導、慮于　諸陵及京城形勢有妨、臣以為是特卜史鄙淺之言、君子不道也、就令有之。則河道山陵。地絕遼遠。於其所謂陰陽向背之說。亦邈乎不相及。矧今不過因仍故道。稍加濬治。非有鑿山通道動絕地脉之患也而於京城形勢。亦何損乎。難者又曰國家財力方困。公私耗竭。驟興大役。何以堪之。且水道之遲。孰與陸輓之疾乎。臣以為成大事者不計小費而不一勞者不永逸陸輓之費。歲無慮數十萬。誠令捐三四年之貲。以就此役。猶將為之。而况故迹尚存。泉源不竭。功可計日而成。所費未必至是乎且舍陸就舟所費十倍水道淹留。不過數日。雖有剝載之勞。而無雨雪泥濘之阻。以其費之多寡。而當其行之遲疾。利害亦較然矣。難者又曰京城內外。游手何啻萬人藉輓運僦直以餬口。一旦罷之。將使失業。恐生他變。臣又以為不然。夫所謂濬河者。非曰遂廢陸輓也謂與陸輓並行也河成之後。立為禁例惟以通軍民之運船。餘若商賈之負載。官民之往來。仍從陸行則舟楫不至壅塞。車輛可以無廢。一舉而兩利存焉民方便之。何變之生哉。凡悠悠之談。其大指不出此三端。而自明者視之。皆不足憂也。夫天下事。謀之貴詳。而斷之在獨。詩曰如彼築室于道謀。是用不潰于成。惟廟堂之上。剛斷不惑。而任事之臣。能一心為國。無怵于人言。則功可成矣。彼倡為異議者。特世家大姓。利僦直之入而巳。　朝廷之威令苟行。彼亦何敢囁嚅其間哉。若夫修濬之法要在相度高下。竊聞京城地勢。視通州為高而水勢就下。蓄洩為難。河身淺。則遇旱易涸而難行。閘坐卑。則泉源迅疾而難積。今宜于近京之處。大東橋迤東挑掘令深。去高就卑使畧平坦增置閘坐多為板級上去則河平板高則水深而挽舟逆上者。無艱阻之患矣。仍添設治河之官。重其責任。時常加疏濬。凡諸仍勢射利之徒。假以尚方供用為名。放舟挽阻。運船者。坐以違制之罪。啟閉有節。蓄洩以時。此河一成而不廢。則腳價可除。加耗可減。東南之民。庶幾有瘳乎。且昔者置倉于通州。正以輓運艱難。不能全達京師。而為此權宜不得巳之計。有識者葢深為　朝廷憂之。己巳之難。嘗用言者計。焚馬房之芻粟矣、斯實前事之明鑑也。此河既開。通。倉可罷。軍。士之受糧于官者。免往來担載之勞。而太倉陳陳之粟。深貯嚴城。可無意外之虞矣。豈非萬世之利哉。抑臣又有私憂過計者。國家財賦、出自東南。所賴以通往來者。一河而巳。沛水淤塞。漕舟遂梗。籍令有不測之患。過于此者。又將何以待之是以先朝憂國之臣。如大學士丘濬者。嘗建海運之策。其慮雖若迂遠。而其說不為無徵。臣愚以為漕運之法。固當萬世無廢。此策備而不用可也而海運之舟。亦可預習以備不時之需。宜博求諳知海道。如元之朱清張瑄者。使熟議而行之。萬一有他故。此不來而彼來。亦國計之一助也。


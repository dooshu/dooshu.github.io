鹖賦（并序）


鹖之為禽猛氣，其鬬終無勝負，期於必死，遂賦之焉。

美遐圻之偉鳥，生太行之巖阻。

體貞剛之烈性，亮金德之所輔。

戴毛角之雙立，揚玄黃之勁羽。

甘沈隕而重辱，有節俠之儀矩。

降居檀澤，高處保岑。

遊不同嶺，棲必異林。

若有翻雄駭遊，孤雌驚翔。

則長鳴挑敵，鼓翼專場。

逾高越壑，雙戟只僵。

階恃斯珥，俯耀文墀。

成武官之首飾，增庭燎之高暉。






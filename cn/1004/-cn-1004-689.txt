张耒　梅花十首

月落严霜自理妆，北风工为发清香。

晓英数点辞人去，幽独无人为断肠。

张耒

张耒　梅花十首

三亩荒园草棘荒，可堪终夜北风狂。

瑶环瑜珥谁将去，啧啧幽禽啄蕊黄。

张耒

张耒　梅花十首

幽恨清愁几万端，故将巧笑破霜寒。

落英收拾供骚客，秋菊从来不足餐。

张耒

张耒　梅花十首

姑射仙姿不畏寒，谢家风格鄙铅丹。

谁知檀萼香须里，已有调羹一点酸。

张耒

张耒　梅花十首

林外啼禽自往还，风前诗客倚阑干。

小园门锁黄昏月，耿耿幽姿伴岁寒。

张耒

张耒　梅花十首

玉粟匀圆官样黄，领巾借与十分香。

冲寒不为生春物，自要晨霜为洗妆。

张耒

张耒　梅花十首

清寒池馆静无尘，岁岁相逢似故人。

任遣墙头疑是雪，欲教园木早知春。

张耒

张耒　梅花十首

脉脉无言亦有期，雪中狂杀羽林儿。

可怜多少幽奇事，却是东风总不知。

张耒

张耒　梅花十首

任教雪压色终胜，却要风严香更闻。

江雨细时青子熟，闻名犹救渴将军。

张耒

张耒　梅花十首

数点深藏碧玉枝，翠峰十二拥瑶姬。

凭君说与凡桃李，彻骨清寒争解肥。

张耒


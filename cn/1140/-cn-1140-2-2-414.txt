送胥明府入为兵部督捕

鷁首扬双旌天路振高翮昔为岩邑长今为粉署客薄饮樽不倾离绪纷累积君鸣武城弦我践澹台迹欵恳眷余欢风义陈在昔但令膏雨流庶几毫髪益烈风吹蒲苇黾勉作磐石至今恺悌声祖帐填广陌蔼蔼敬亭云送君远行役汉廷执法严于张有遗泽明慎酬主恩愿言敬朝夕


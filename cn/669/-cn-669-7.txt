禮記


大經中經小經之謂　大經中禮記文少　禮記字數


【閻按】壬子夏，讀唐司業李元瓘上言：「明經所習，務在出身，咸以禮記文少，人皆競讀。」禮記在唐試士爲大經，何以文反少？曾徧問之人不得，質諸書末由，蓄疑義者二十九載。今八月朔，晨起，讀唐書選舉志云：「禮記、春秋左氏傳爲大經，詩、周禮、儀禮爲中經，易、尚書、春秋公羊傳、穀梁傳爲小經。通二經者，大經、小經各一，若中經二。通三經者，大經、中經、小經各一。通五經者，大經皆通，餘經各一。」不覺洞然，曰：唐制通五經，固讀大經，即凡通二經、三經，亦必讀一大經。禮記大經，僅九萬餘字，左氏傳一十九萬餘字。誰肯舍九萬餘字之經而誦習十九萬餘字者乎？參以同時楊奏「今之明經，習左氏者十無二三」，正合。所謂禮記文少者，特較少於左傳耳。爲之快絶，附識於此。

【元圻案】鄭畊老曰：「禮記九萬九千二十字。」〇唐李元瓘請令貢舉人習周禮等經疏曰：「今明經所習，務在出身，咸以禮記文少，人皆諳讀。周禮、儀禮、公羊、穀梁，歷代宗習，今兩監及州縣以獨學無友，四經殆絶。」〇殷侑請試三傳奏曰：「左傳卷軸文字，比禮記多較一倍。公羊、穀梁比周易、尚書多較五倍，是以國朝舊制，明經若大經、中經能習一傳，即放冬集，然明經爲傳者，猶十不一二。今明經一例冬集，人之常情，趨少就易，三傳無復學者。」禮記字少於左傳，唐人已明言之。






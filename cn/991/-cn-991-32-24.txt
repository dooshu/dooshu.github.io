汪应辰　送陈经略二首

英姿卓荦众长兼，暂假威名镇峤南。

忽报邮音驰尺一，即看躔次近魁三。

照人风采谁居右，致主功名在立谈。

远俗岂知如许事，只言无计驻征骖。

汪应辰

汪应辰　送陈经略二首

清明公正复慈祥，触眼平生见未尝。

自幸来依骠骑幕，如何又趣舍人装。

云霄去路日千里，萍梗微踪天一方。

独有此心无远近，岁寒犹欲试冰霜。

汪应辰


◇上皇太后疏请以桓郁刘方入侍讲

《礼记》云：「天下之命，悬于天子；天子之善成乎所习。习与智长，则切而不勤；化与心成，则中道若性。昔成王幼小，越在襁保，周公在前，史佚在后，太公在左，召公在右。中立听朝，四圣维之，是以虑无遗计，举无过事。」孝昭皇帝八岁即位，大臣辅政，亦选名儒韦贤、蔡义、夏侯胜等入授于前，平成圣德。近建初元年，张、魏应、召训亦讲禁中。臣伏惟皇帝陛下躬天然之姿，宜渐教学，而独对左右小臣，未闻典义。昔五更桓荣，亲为帝师，子郁，结发敦尚，继传父业，故再以校尉入授先帝，父子给事禁省，更历四世，今白首好礼，经行笃备。又宗正刘方，宗室之表，善为《诗经》，先帝所褒。宜令郁、方并入教授，以崇本朝，光示大化。（《后汉·桓郁传》，又见袁宏《后汉纪》十二作「伏惟皇帝躬天然之资，不肃而成。然以至尊之德，独对小臣，非所以揄扬圣心、增益辉光者。窃见屯骑校尉桓郁，结发受学，白首不倦，经为人师，行为儒宗。昔侍帷幄，入授先帝，父子奕世并为帝师。愚以为可长乐少府，入授帝经」。）


○唐故上柱国果毅都尉李府君墓志铭

君讳汪，字光明，陇西狄道人也。昔枢电降祥，允轩台之远构；瑶光荐祉，派若水之长澜。由是琼萼敷华，霭寰中而披叶；览条振颖，疏海内以分柯。亦有贰师将军，功来汗马；护羌校尉，绩著（阙四字）猿臂称工，声高西汉；龙门表峻，誉满东京。舄奕於簪裾，蝉联於缨绋而已。曾祖冲明，魏本州主簿金城郡守。元猷素范，月亘霞轩，纲纪百城，威恩千里。祖爽，周黄门侍郎、使持节洮州诸军事、洮州（阙一字）史。高情罩日。逸气凌，司绋以驰芳，建鸟而振馥。父乐渊，周原州平高县令肃州长史。器局宏远，识量韶华，政弭中牟之蝗，风振南康之鹤。君承芳蕙畹，叠映冰壶，绮岁标奇，龆年构嶷，敏参元道，理照黄中，鱼钤豹略之谟，海牒山经之记，靡不精穷玉帐，奥极书台矣！然渥水腾姿，必超千里，东岑照彩，自蕴十城。大业中起家授鹰扬郎，职司陛戟，勤效周庐，用简帝心，更迁右职。大业十年改（阙一字）扬郎将。既而俗反商（阙七字）材为晋用。於时长鲸未戮，封豕尚殷，魏公李密，拥（阙一字）庾以称雄，据成皋而高视，令君轻轺远骛，宣我国恩。才出宜阳，便为世充所获。君方思报主，且托伪庭，引拜左龙骧大将军，遂受世充驱策。既而本图不果，函洛载清，武皇特以宋盟，宥君殊死，寻授左亲卫校尉北门长上，既司中垒之营，兼掌北门之重，考绩酬庸，用光戎秩。贞观二年，授右武卫九府别将，十七年改任宁州蒲州府果毅都尉，随班例也。俄（阙一字）礼非筋力，挂冠之志获申；岂谓景落崦峰，易箦之辰斯及。以显庆五年九月二十三日，薨於陇西里第，春秋八十有三。夫人安定梁氏，隋鹰扬郎宠之女。高门鼎胄，辉映一时；懿德柔风，仪型百代。福骞偕老，夙丁偏罚，以大唐龙朔元年十一月二十九日，合葬於陇西郡曲阳陕安都之原，礼也。（阙一字）子等痛过庭而殒泪，念风树而衔酸。白杨凄兮云日晓，青山黯兮原野寒，（阙一字）缇缃之有蠹，凭贞珉而不刊。铭曰：

胄轩延绪，翊夏分柯。功悬日月，赏懋山河。扶疏贤叶，淼漫鸿波。遗风六（阙五字）。（其一）

运逢戎马，时属烟尘。忠能奉主，谋足解纷。挟纩绥众，蹈军抟风。始激落景，俄（後阙）


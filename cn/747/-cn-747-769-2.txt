○诏遣轩辕先生归罗浮旧山赋（以题中八字为韵）

帝以先生久驻长安，应思故山。新恩而纶云降，旧德而岩峦许还。今朝北阙之前，已辞丹陛；几日南溟之下，再启玄关。始者蒙谷传真，罗浮隐耀。造恬澹之深域，达希夷之众妙。来亲玉辇，膺再礼於鹄书；去忆石楼，契心於凤诏。诏曰：朕闻轩後求其大隗，唐尧师乎务成。虽则临治，皆思养生。是以深殿延伫，安车远迎。久处彤闱，恐郁池鱼之性；永怀碧洞，难忘云鸟之情。乃曰：陛下顷辱英明，旁求固陋。毁容出入於仙禁，复许潜归於海岫。常惭羽服，相逢而道异君臣；益荷鸿私，欲别而情深故旧。於是罄风驭，奋电衣。千年之灵鹤将去，一片之闲云欲飞。有异二疏，出都门而惜别；宁同四皓，指商岭以言归。持青囊兮药使傍随，执绛节兮橘僮先遣。道尊而不顾名位，德重而如加黻冕。当九重之宫里，思山之意则深；及万里之途中，恋阙之诚不浅。既臻萝洞，乃辟松轩。别後而岚光未老，来时之春色犹存。白鹿青牛，却放烟霞之境；玉芝瑶草，终承雨露之恩。懿夫来协皇情，去全真趣。於秦无徐之惑，在汉免文成之误。臣知其史笔已书，故聊详於斯赋。


○册忠王为皇太子文

维开元二十六年，岁次戊寅，七月戊寅朔二日己卯，皇帝若曰：於戏！受天命者，皇王之业大；为国本者，储副之位崇。所以上承宗祧，下固黎献。咨尔开府仪同三司单于大都护河东河北道行军元帅朔方军节度大使兼关内支度营田盐池押诸蕃部落等使上柱国忠王玙，幼而夙成，长有宏量，佩服仁义，周旋礼乐。忠孝极於君亲，友爱闻於兄弟。正以率下，谦以持盈，识洞於微，智周於物。通刑政之大体，备文武之殊能。果於积德，乐於为善。凡此数美，常试皆能，岂矜知子之明，谅曰至公之义。况复仰稽天道，俯察人心，立长则顺，天所助也，议才则贤，人之望焉。是用命尔为皇太子。往，钦哉！尔其敬膺典册，无忘戒慎。思创业之艰难，知守器之为重，作贞万国，允协重明，以扬烈祖之耿光，永贻后嗣之成式，可不慎欤。


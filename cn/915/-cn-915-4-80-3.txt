◇日食上疏

《春秋》以天反时为灾，地反物为妖，人反德为乱，乱则妖灾生。往年以来，谪咎连见，意者执事颇有阙焉。案《春秋》「昭公十七年夏六月甲戌朔，日有食之」。传曰：「日过分而未至，三辰有灾，于是官降物，君不举，避移时，乐用鼓，祝用币，史用辞。」今孟夏，纯乾用事，阴气未作，其灾尤重。夫国无善政，则谪见日月，变咎之来，不可不慎，其要在因人之心，择人处位也。尧知鲧不可用而用之者，屈己之明，因人之心也。齐桓反政而相管仲，晋文归国而任郄者，是不私其私，择人处位也。今公卿大夫多举渔阳太守郭亻及可大司空者，而不以时定，道路流言，咸曰「朝廷欲用功臣」，功臣用则人位谬矣。愿陛下上师唐、虞，下览齐、晋，以成屈己从众之德，以济群臣让善之功。夫日月交会，数应在朔，而顷年日食，每多在晦。先时而合，皆月行疾也。日，君象，而月，臣象。君亢急则臣下促迫，故行疾也。今年正月繁霜，自尔以来，率多寒日，此亦急咎之罚。天于贤圣之君，犹慈父之于孝子也，丁宁申戒，欲其反政，故灾变仍见，此乃国之福也。今陛下高明，而群臣惶促，宜留思柔克之政，垂意《洪范》之法，博采广谋，纳群下之策。（《后汉·郑兴传》）

臣闻国无政不用善，则取谪于日月之灾，故政不可不慎也。其道务三而已：一曰择人，二曰因民，三曰从时。此应变之要也。昔在帝尧，洪水滔天，帝求俾。岳曰：「鲧哉！」帝知鲧不可，然犹屈己之是，从岳之非，重违众也。昔齐桓公避乱于莒，鲍叔从焉。既反国，鲍叔举管仲，桓公从之，遂立九合之功。晋文公奔翟，从者五人。既得晋国，将谋元帅。赵衰以郄为阅礼乐、敦诗书，使将中军，而五子下之，故能伏强楚之于城濮，纳天子于王城。今衮职有阙，朝论辄议功臣。功臣用，则鲍、赵之举息矣。愿陛下上师陶唐，下览齐、晋，以成屈己从众之德，以济群臣举善之美。臣闻上竭聪明，则下惧其罪。故日者，君象也；月者，臣象也。君威亢急，则臣道迫促。愿陛下留神宽恕，以崇柔克之德。（袁宏《后汉纪》六。案：此与本传各有删节。）


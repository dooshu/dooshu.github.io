○请定举士官赏罚奏

臣伏见先降御札，令文武百僚各进封事。臣闻举善为明，知人则哲。圣君在位，薮泽岂有隐沦。昭代用材，政理固无紊乱。求贤若渴，从善如流，郑所以誉子皮，鲁所以讥文仲。为国之要，进贤是先。庶遵理治之风，宜举仁人之器。臣欲请乞降敕命，指挥文武百僚，每一司之内，共集议商擢，其一士奏荐，述其人有某能，改为某官某职，便请朝廷据奏荐任用。若能符荐引，果为当才，所奏之官，即请量加奖赏。如乖其举，或涉徇私，所奏之官，亦请量加殿罚。所贵官由德序，位以才升。三人同行，尚闻择善，十目所视，必不滥知。臣职在论思，位参近侍。每谢匪躬之节，尝惭濡翼之讥。将赎贪叨，敢陈狂狷。


宋故推诚翊戴同德功臣山南东道节度管内观察处置桥道等使特进检校太尉同中书门下平章事使持节襄州诸军事行襄州刺史判许州军州事上柱国陇西郡开国公食邑一万四百户食实封三千二百户赠中书令諡曰忠武李公墓志铭

景德元年冬天骄寇边羽书狎至列城开垒冀方弗宁爟火几照於郊畿敌骑将饮於河曲圣皇赫怒乃议亲征六师戒严百神卫跸且诏襄阳节度相国李公为驾前东面都排阵使元戎十乘实先啓行既至而军声震且战而戎渠殪清道迎谒案节前驱及天步底宁銮舆凯入又诏公以精甲万骑留镇澶渊粤二年春正月诏公入觐临轩延见体貌非常置酒高会宴劳加等适终饮至之礼俄婴腠理之疾太医中贵相望於通庄翠华羽葆亲至於甲第公力疾迎拜雪涕兴言发於至诚感动人主既而中乾遘沴有加无瘳殆於旬时遂至沈剧汔二月癸未以不起闻皇上抚几兴嗟临丧出涕失左右之手奄丧於宗臣闻鼓鼙之声深思於贤帅搢绅相吊里巷辍舂桃李无言盖仁爱之所结金石斯刻固风烈之如生呜呼哀哉真人之杰也巳公讳继隆字霸图其先陇西成纪人至於因生命氏之由来世德家风之似续实出玄元之後蔚为仙李之宗族望重於山东谱谍藏於册府非假一二而谈也公之远祖占籍上党水深土厚代产伟人大王父讳直以高尚之姿不求人爵以蕃衍之庆大啓孙谋王父讳肇仕後唐为都壕寨使检校司徒同光中讨王都於中山会北戎赴援王师失律诸帅奔溃不任其耻独率麾下力战而殁烈考讳处耘国初佐命功居第一历宣徽南北院使枢密副使属太祖皇帝再造区夏经营四方申命信臣讨平乱略偏师一举尽得荆山之地不烦血刃无犯秋毫版图入於职方贡赋归於宰旅大勲既集飞语乃生卒致投杼之疑且有传车之召属吏问状耻於辨明左迁淄州刺史考终於治所焉太祖念翊赞之元功申追命之殊典特赠宣德军节度使检校太傅以公之贵累赠中书令追封豳王妣吴氏封齐国太夫人王父累赠尚书令祖妣赵氏累封莱国太夫人皆以公之故也公识度沈粹风规醖藉山庭月角盖有封侯之相苍璧黄琮乃是礼天之宝耿介不羣倜傥自任涉猎经史博通大义驰骋骑射冠絶一时初先王昆仲三人友悌尤笃而先王以翘车应聘杖策从军伸於巳知不遑家食公始在孩稚即养於伯父作坊君殆总角成人出就外傅乃归膝下以奉所生盖闺门之中儿无常父者矣先王居宣猷之任公朝行延赏之泽以公补西头供奉官及侍行淄川为当涂者除其籍属圣人之降生从母氏而入觐命复其秩留於京师俄丁先王忧见星而行悲感齐俗远日之卜归葬洛阳执丧过哀襄事尽礼时公始十有七岁矣既毕封树复预朝请而当时用事者或先王有憾之人方徼宠於明庭思树怨於後嗣公之所厚为公危之公介然自持不以屑虑姑务德报且图智免繇是靡事生产多恣弋猎持权者谓其非象贤也勿复忌之甫及胜冠之年深逹屈身之略事亲以孝睦族以仁沈浮当时脱略细故识者知其远大也开宝初送戍卒於中山中山帅孟玄喆命讌射堂公矢无虚发举止娴雅玄喆有知人之鉴谓公曰他日非吾所及也时陇蜀初平寇盗犹梗命公为果阆州监军兼廵检太夫人以公使于远邦特锺慈念择先王之左右常从及故谨厚者俾辅翊之公曰儿之是行不须此辈必当有立无忝前人太夫人喜闻其言拊背以遣戾止踰月羣盗屏息巨猾就擒齐氓安堵椒兰之德薰于邻邦金玉之音闻于京毂受代即路比屋遮号遗爱在人颂声盈耳公以庭闱在念晨夜兼程驿鞚奔驰劔栈危险萝茑蒙密岩谷深峭狭迳雨苔之滑乔林宿鸟之喧絶涧崩崖人马俱坠比驿吏然烛而至引绠以登两无所伤深踰百尺议者以公贵盛之未涯孝思之致感也会朝廷将举楼船之师复金陵之地命公率卒三百戍于武岗式遏蛮陬以防外侮先是内地但给刀楯羣寇暴集仅及数千公督士力疾推锋决死药镞贯臂神色自若贼不敢抗稍自引退繇是勇敢之誉闻於阙庭及王师南征命公与石曦领偏师讨平宜春郡捷书上闻吴人禠魄太祖始不以衆人遇之也当是时浮梁渡于长江灵旗指于南国内发七校日费千金资粮扉屦顺流而下牙樯?轴敌境是虞太祖命公与宗人符共董其役公备豫有素往来无滞编管斗粟不爽於军需木牛流马式彰於心计太祖奇其材力形於叹嗟乃命公案视垒垣督责战具出驱使传车无停轮入奏戎机膝恒前席甲戌纪历知江左之道消伏波论兵与汉皇而意合自王师南渡公往复其间常日驰五百里途中遇虎以一矢毙之又尝械降将一人献於阙下至项县疾甚斩首以闻太祖谓其勇而有谋可任大事尝于江中与吴人水战伏弩忽发正中其额若神物保护终无所伤奋不顾身忠而能力始太祖以先王之捐馆也颇深痛惜特优命数若追悔之无及嘉旧勲而不忘畴公之勤益怀遗烈问及孤幼形於轸恻因谓公曰俟平江东之日奉捷书而来时中使近臣几十数辈专伺献功竞图受赏适有机事当奏京师公独请行上益虚伫且言台城危?之状因云在途日忽大风晦暝此城陷之兆诘朝露版至太祖召谓之曰如汝料矣吴将卢绦者啸聚亡败衆且万人盗库兵拒王命诏公以偏师讨之势穷乞降缚送行在以功迁庄宅副使会雩祀西洛命公为御营前後廵检使太宗践祚拜六宅使河决近郡奉诏使塞如期讫役水复故道三年舆驾薄伐次于常山命公视师晋阳尽护诸将因受诏与彰德军节度使李汉琼当一面之冲施九攻之术飞矢羽集而战气益酣左轮朱丹而鼓音不息抶其不勉奋以先登勇常冠军退必殿後尝为机石所中势如疾霆旁观震惊不挫毛发俄而并土穷?面缚出降太宗因其兵锋遂讨幽蓟命公与郭守文领期门之师当前茅之任与敌鬭于胡瞿河之南大挫其鋭会戎人救至我师不利仓卒之际即议班旋车驾宵征诸将皆去唯公敦阵整旅长驱而归引弓之民纷布左右惮其严整不敢邀击追及行在太宗悦之既还上都罪状诸帅惟公与汾阳等数人不坐焉俄而猃狁犯边命公护常山军与崔翰等大破敌於徐河先是朝廷图阵形规庙胜尽授纪律遥制便宜主帅遵行贵臣督视公独陈应变之略不以新书从事违诏之罪誓独当之果成茂勲天子嘉叹四年迁宫苑使妫州刺史六年护三交戍兵又受诏与潘美出代北破契丹灵丘县大获而归明年护定州军雍熙二年李继迁叛於银夏受诏与田仁朗讨之仁朗被谗下狱以公为环州团练使实代其任公以仁朗非罪屡上言救之果获轻典及西师之罢出为高阳关监军三年春王师北征诸将受律公隶曹彬麾下实为之前锋鼔行深入屡败贼衆矢中左股督战不废得契丹贵将一人元戎欲奏其事公力止羣议不敢贪功俄而傅潜米信兵败衆遂大扰为贼所乘独公全师而归成列不乱既次易州贼骑倏至公兵素整格鬬退之因受诏知定州兼兵马钤辖太宗知公忠勇可贞戎政改武州防御使充侍卫马军都虞候赐号忠果雄勇功臣九月匈奴南侵命公为沧州部署率步骑一万以赴之敌急击河间刘廷让求救于公不俟命而往次君子馆敌伏兵发廷让等先不之觉公力战败之殱戮无数会暮敌援兵至禆将桑赞等先遯我师遂溃公独领百骑逹於河间谗人构之谓其失备诏徵赴阙送相府簿责之公条对明白即命复位因上军政数事皆可其奏未几授武州观察使检校太保总兵如故端拱元年春迁洮州保顺军节度使充侍卫马军都指挥使出为定州都部署是岁匈奴八万骑寇中山公之衆才二万内谒者传诏俾坚壁以待之公谓诸将曰阃外之事吾得专之也往年河间为人所误不即死者正谓今日耳护军袁继忠壮其言跃马从之大破敌于唐河追奔数十里俘馘以万计是岁敌寇常山及邢洺诸郡皆城守不出而中山之民刍荛无废公又出奇兵薄西山以邀敌敌亦引避太宗贤之召归谓曰唯尔尽力於我每岁防秋即诣屯所淳化四年授邠州静难军节度使仍总兵柄时李继迁叛涣河外交通夏台绥州高文岯举城効顺西鄙骚然命公为河西行营都部署继迁闻风逃于絶漠保忠就缚送於石州或请诛之公曰当献於天子以衅鼓耳既而申宥罪之命契明主之心焉至道二年春继迁刼我辎重于浦洛河二将败衂命公为灵环十州都部署经略西事秋七月大发车骑十余万分五路以讨贼遣公自灵州取东关镇由赤柽苦井路以赴之军行乏水深以为虑即自槖駞路径趋乌池闻丁罕庆州之军与贼接战倍道赴救解其长围三路之兵皆後期不至贼党远遯遂谋旋师尚以不赴灵州虑违诏旨遣其弟继和奉表待罪太宗深加慰勉属馈粮朔方命公由瀚海路率师护送公请自古原州涉蔚茹河为便衆或非之公确论其事又遣继和入奏继和亦博逹有谋极言其利太宗听之属漕运之司飞挽未集遂案甲休士持重养勇贼将史癿遇者颇扰内属率兵击败之俘获万计士气益震叛羌悉归三年果由古原州路入援灵武遂城废垒是为镇戎军控夏人之咽?为诸夏之扞蔽守御之固至今赖焉自灵武之言归闻永熙之厌代亟陈封奏求觐天庭改授陈州镇安军节度使检校太傅总兵如故五月来朝上以公累朝旧臣地居元舅周旋二纪勤劳王家将欲增其宠名不敢烦於戎旅诏加同中书门下平章事归镇甸服偃息以作藩正位中台雍容而论道俯接天邑盖蒙福於京师并建戎藩用夹辅於王室属太宗因山卜宅同轨戒期执圭来朝攀髯号慕俄丁齐国太夫人忧居丧尽哀几於灭性明诏起复固让莫从三年以诞圣之辰修上夀之礼郊劳饯饮宠数并优宴见谘询嘉言罔伏五年郊祀进位检校太尉六年北戎败我师於望都公感愤载怀明发不寐上奨其诚节特诏归朝清宴延登策虑幅臆公车请行封章叠委上优宠耆德不欲重烦但玺书垂褒便坐加礼而已俄授公山南东道节度使未几授诏判许州实由公乃心本朝忍违京辅遥领岘首式绥三楚之人卧理璧田且增九鼎之重遽以明德皇太后大渐诏入省之属玄寝之有期复巾车而肆觐俄而北方之强举国来寇边城震骇羽檄交驰两河之人旦暮延颈以徯六龙之御也公恳求扈从以扞牧圉上亦倾心委赖动静谘访公忠诚感发规猷宏远公家之事知无不为帷幄之筹言皆可复及先驱御侮受命忘家临敌誓师人百其勇敌骑奄至不介马而径驰我武既扬须破敌而会食大殱强寇克振天声保界洪河申严戎政轻裘缓带奉迎乘舆酾酒椎牛宴犒卫士上天眷命异域请和边尘载清帝车来复加地进律实居羣后之先继好息民式开万世之利诏加开府仪同三司增邑千户未及拜命遘兹沈痾适覩承平奄归窀穸呜呼享年五十有六诏废朝五日赠中书令上特为制服发哀羣臣奉命入内内侍副都知西京作坊副使张公景宗监护葬事又命殿头高品石廷福召名德僧就其第作佛事四十九日而罢太常考行諡曰忠武发引之日有司具鼔吹卤簿大鸿胪持节护丧即以今年十二月庚子归葬于河南府河南县偏桥村之先茔举洪农郡夫人杨氏祔焉礼也公二纪宿卫四换节旄累阶至开府策勲上柱国进爵为公真食至三千五百户功臣之号凡三加焉禄位官荣皆人臣之极矣公前娶洪农杨氏即保静军节度使赠侍中光美之女也继室天水阎氏封凉国夫人三子长曰昭吉次曰昭文皆任供奉官先公而逝季曰昭庆今任洛苑副使四女长及笄而亡次适内殿崇班曹玹亦逝矣其二皆幼两弟仲曰继恂任洛苑使顺州刺史不幸短命前公而殁有子曰昭逊以公之故特授内殿崇班季曰继和任西头合门使平州刺史智略辐凑磊落不羣负文武之才以功名自任公友爱尤异深所推奨尝谓之曰吾门之不坠者繄尔是赖自罢兵归镇因手笔唐李积遗戒授之且曰吾不复预家事矣啓手之日依而行之及公之被病继和适受任并门力疾封章忍死以待飞馹而至相见甚欢谈笑移晷方寸不乱比更衣而就舍即瞑目以归全其器量也如此长姊适故洛苑副使郭守璘恭惟明德皇太后沙麓啓祥涂山叶庆作合先帝正位内朝光辅大君居尊长乐播德彤管升祔閟宫实公之元妹也次妹适故主客员外郎直集贤院范贻孙从父兄曰继凝任枢密直学士未及大用而亡曰继昭终於殿直二兄之子曰昭度内殿崇班曰承信供奉官皆由公之故也公器宇宏廓风鉴融朗敦阅诗礼博通义府跌宕文史多识前言寤寐经纶善谈名理为将威重御衆严整在贵思降人得其欢心抚下有恩士致其死力习知边事练逹武经临难忘躯无厌於金革尽瘁事国竭力於股肱交游之情岁寒而勿改行旅之际险易之不争尝奉诏书护塞河决日暮涉水让舟於梁迥公与窦神宝乘单舸而渡溺於中流得大桑树依之获免及迥以舟迎夜半至岸比旦视之树已没矣其损己先人有如此者公临事有谋当机无滞岐沟之役适有诏部分诸军隶於列郡公遽令録其诏书後旬余有亡卒数万人集于中山不知所向公即以诏书谕之各给要劵俾归所部其深识制变有如此者公为国远虑献言尽规先尝诏废夏州公以为贼迁根本之地不可弃也又言银夏南山中宜增置堡戍以扼其冲且保鄣蕃族而断贼之粮道当时虽不用其策而识者韪之至於宿卫鈎陈握兵兰錡周庐夜直太上有高枕之安戎壁亲廵军中无儿戱之诮连守两镇密迩王畿化行若神明民爱如父母在宛丘日属水潦暴集旧防坏决吏民奔溃盖无聊生公独守危堤精意恳祷冲波稍却一郡获全率身扞患人受其赐性敦俭约不务华侈勤接士类雅好清言多聚羣书仅余万卷退食於公手自刊校喜读春秋躬亲缮写笔札之丽自成一家博物多能动臻奥赜金丝误曲周郎之顾乃逥驽骥同羣伯乐之鉴殊妙然而感激家世慷慨勲名尝语弟继和曰我异日当马革裹屍正得死所耳慎无厚葬期於速化既以彰尽忠之节亦以见逹命之言在北边日尝奉诏废威虏军公上言以亭鄣之设不可彻备汔今赖之又累奉手疏乞固守灵州至於陷没深以为恨此又城郢之英规御戎之长筭也公劳谦自处兢持尤甚践台宰之位也而巽牀好让慕考父之益恭立方面之勲也而坐树无言同之侧之不伐冠通侯之籍也而卑以自牧靡恃刑马之盟居外族之亲也乃贵而能贫谨守濯龙之戒宜其陟降帝右屏翰王国出藩入辅生荣死哀清庙藏功鄼侯巳居於第一未央尽像霍氏当期乎不名兹所谓皇家之荩臣人伦之全德也巳爱弟等以某尝学旧史从事斯文见徵篆刻之辞以防陵谷之变牢让不获谨为之铭铭曰哲王建官仰鉴悬象紫微端门实列贵相文昌法宫乃有上将唯公践之令问令望国之大事时惟五兵入董藩卫朕师不惊出总戎律乱略以清唯公尸之七德以贞二矛重弓高牙长戟琱戈淑旗屏我王国弩矢前驱列鼎而食殊邻不庭拊劒太息黼黻公衮山玄陆离赤舄几几貂冠蝉緌书日三接宴见畴咨启沃忠荩行无越思中山之师辙乱旗靡抗章请行投袂而起帝嘉旧勲虑其劳止旰食咨嗟玺书褒美控弦之骑饮马于河銮辂薄伐战功居多时龙驻跸天骄请和宣室饮至朔陲止戈帝居穆清体貌尤异中外式瞻安危注意事君致身忧国尽瘁呜呼彼苍胡不憗遗心领襄汉镇兹璧田河润九里民戴二天邑广千乘禄踰万钱乐只君子胡不永年岁将暮兮寒风冽天皑皑兮飞密雪繐帐俨兮犹悬灵輀隐兮进辙路悠远兮野苍茫归夜台兮从先王英魂邈兮骑箕尾忠功蔼兮书太常泉扃閴兮宿草荒人生共尽兮吁可伤唯勲名之不灭兮等维嵩之峻极与洛水而灵长






卷十一

<集部,别集类,北宋建隆至靖康,武夷新集>



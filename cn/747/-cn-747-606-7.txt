○夔州刺史厅壁记

夔在春秋为子国，楚并为楚九县之一，秦为鱼复，汉为固陵，蜀为巴东，梁为信州。初城於西，後周大总管龙门王公述登白帝叹曰：“此奇势可居。”遂移府於今治所。是岁建德五年。隋初杨素以越公领总管，又张大之。唐兴，武德二年诏书：其以信州为夔州。七年，增名都督府，督黔、巫一十九郡。开元中，犹领七州。天宝初，罢州置郡，号云安。至德二年，命嗣道王炼为太守，赐之旌节，统峡中五郡军事。乾元初，复为州，偃节於有司，第以防御使为称。寻罢，以支郡隶江陵。桉版图方轮不足当通邑，而今秩与上郡齿，特以带蛮夷故也。故相国安阳公乾曜尝参军事，修图经，言风俗甚备。今以郡国更名之所以然著於壁云。凡名殊必以国，事建必以年，谨始也。长庆二年五月一日，刺史中山刘禹锡记。


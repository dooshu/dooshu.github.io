奇女子


粤妇某氏，育一女，貌娇好，喜弄翰墨。妇佣于某巨室，挈其女偕。巨室子瞰女美，啖妇八百金，欲乱之。妇持以商女，女曰：“母得其巨金，即嫁之可也，乱胡为？”妇强之，女无奈，从焉。入侍巨室子，将一月，复遣之出，仍依母而居。自是郁郁，若有所思。

会有梁某者，拟纳妾，妇欲以女嫁之。女不可，曰：“从一而终，女子之道也。且母已得人八百金，是儿已报母矣。而必使儿再适人，非儿志也。”妇曰：“痴儿，是特桑濮之行耳，世乌有窬墙穴隙而为之守节者？”女曰：“儿非窬墙穴隙之流，当日既奉母命，儿即为夫己氏之妇。彼既乱而弃之，是彼之不义耳，儿顾不可以不贞。”妇怒，强迫之，不俟女之首肯，即使媒说合。梁亲来相女，见而大悦。粤俗，凡买妾者，说既定，必使女亲受定金，女有不乐嫁其人者，可却而勿受。至是梁出定金，女含涕受之。

嫁之夕，梁细察其举止，疑非处女，遂别室居之。凡娶妇买妾，皆以不贞为大戒，洞房之夕，审其非处女者，明即逐之，此亦粤俗也。梁故长者，故不为强暴之行，仅处以别室，使他妾侦之确，乃进而谓之曰：“吾将经商他出，汝宜暂归宁，俟吾返，再商所以取汝者。且汝终身事，当自好为之，吾不尔责也。”女闻言大哭曰：“君今之君子也，妾不敢怨君，所苦者妾命耳！君犹记妾受定日耶？泪盈双睫，君未之察也。生命不犹，实逼处此，妾知所感矣！虽然，君既行此大德，复能赐妾以百金否？”梁曰：“是不难，将去可也。”女曰：“毋然，俟妾去后，当使妾母来拜领也。”入室作书，怀之出，叩首别梁曰：“妾行矣，荷君子厚恩，所以衔结者，当期于来世。”遂行返家，见母不作一语，长跪而泣。泣已突出短刃，自刎死。妇大惊，号救不及。搜其身，得遗书曰：

“两负不贞名，所以觍然人世者，期有谅我者耳。今已矣！指点黄泉，或幽居之可托；凄凉碧血，问凭吊以何人？撒手一朝，伤心千古，儿固不敢有所怨也。梁君，君子也，既委曲全儿面目，复慷慨助我金钱。儿死，母当亲赴告，必有所赠，为儿丧葬费。此儿生前乞得之恩，不欲更以不洁之遗骸累母也。

妇得书，持以哭赴于梁。梁大骇，顿足惋惜，厚治其丧，终身引为憾事。

若此女者，得谓之贞耶？曰不贞。得谓之节耶？曰非节。然而烈矣。此常人之论也。吾则谓不然。彼其两负不贞之名，非其罪也，母实为之也。观其始终不怼母一词，惟一死以见志，虽谓之完人可也。若而人者，求之士大夫中，且不可多得，而犹得曰不贞、非节也耶？因谥之曰“奇女子”。






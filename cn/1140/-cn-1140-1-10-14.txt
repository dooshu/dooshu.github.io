劝同志勿用寿字缎说

织金寿字缎不知作俑者近年士大夫生辰庆祝多用之其初惟胷背中有字今通身寿字有百寿百二十之说官府甘贡谀织坊工逐利不知其有妨名教也夫既通身寿字则一半压在下体在妇人尤为秽?甚至用作睡褥镶嵌护膝满袜试思僧道捧经必盥手焚香吾儒惜字戒裹物糊壁今凌贱倒置如此於心何安乌得无罪余在豫章饮一前辈家见寿字椅褥拱立不敢坐主人?然撤去且永戒勿用真善补过者也天下虫鱼花鸟新奇夺目者多矣何必狎?文字又闻

御府织造例有织金寿字惜无言路君子疏请禁免於必不可已或仍织成袍料位置寿字在胷背肩项移用他处不得其余通身寿字者一切停罢则缎式不废寿意可稍免罪戾矣昔杨百行身坐经文举家病癞王氏敬惜字纸生子王曾为宋名相封沂国公一字即等六经惜金亦为惜福凡官於苏杭江宁嘉兴织造之地者留心戒饬不惟羽翼名敎实所以衣被子孙也


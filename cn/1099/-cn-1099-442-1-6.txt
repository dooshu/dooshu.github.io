○贈御史大夫少泉郝公入理戎政序 【 戎政】

先是島夷犯順、下我屬國、聲言揚帆西向、圉吏數告急、　天子念薊鎮介在門庭、簡才望重臣秉節金?戊控制之、則以屬郝公、公至畫籌策、調兵食、遏虜騎無牽我師、我師得一意于東、捷再奏、　天子念六部羽衛久廢弛、幾不能軍、則命公以右都御史入視戎政、公先撫遼左、遼視薊四之一耳。薊于京師九之一。　天子漸移公自近。寄屬滋益重。而余竊有槩于天下之勢也。今天下大勢遼最急。薊稍緩。京師又緩。此亦理勢自然耳兵則遼最強薊不如也京師幾無兵矣勢急者患用兵勢緩者患不用兵用兵苦法太急而不用兵則苦無法非徒無法也。又且無意。自唐宋以來。京師皆屯宿重兵。畿內外當天下之半。今京營軍不過十二萬。老稚不任者居什三。厮養輿隸什五。負版及百工什九。名雖十二萬實不當邊鎮三萬人頃者我師西破賊。東破倭。皆藉邊鎮力。禁旅不得分尺寸功也。我與倭持于境上。大將軍請濟師。徵兵遍江南。西南裔夷奮欲請行。而輦轂之卒。無窺左足應者。此都人之恥也夫使邊鎮弱。即無以衛京師邊鎮強。京師亦不能制而掉其尾。此其害異日必有受之者故事京營兵晨起蓐食。鼓之成行列而止。刺擊不必如法。即如法。亦不可以戰。頃議者欲先稍增餉、而以法持其後。此營兵訓練所以難也餉增即不能減而當無法之久亦終不能有所加稍持之急。則閧而起。口語籍籍。大臣且不安。大臣亦率一二歲去為他官。即相與因循為一二歲計耳。雖有後患。我勿與知。故曰非但無法也。又且無意。郝公起家塞下習兵事。智深而勇沉。意篤而行方其威名足以戢羣囂厭眾望。而精神足以行其法。破數十年積玩而為千百載計。千百載之計非一二歲可為也而不可不為我始之。我終之。我始之人終之。皆無所不可。要在有其意耳。天下無事。常苦不為。有事又不及為。論事最得机要惟既有事之後而稍無事然後可以因警惕為振勵藉從容為整暇今日京營所謂千載一時也不于公則復何望乎。公去遼而薊、去薊而京師、諸大夫罔然如失也皆以贈言屬不佞、夫公在薊。則遼猶之宇下也。在京師。則薊猶之宇下也。諸大夫何患焉世固有腹心和適、而肩臂股肱、至于手拇毛脉、不受其滋者乎、公能其官、天下並受其明賜、豈惟諸大夫、請載是語以觀公之成、


○宣府倉露臺碑 【 宣府倉露臺】

古人有言曰、天子有道、守在四夷、夷狄猶禽鳥也、飫其食則思颺、是故、不可無防也、予觀　皇朝之為防也。其險入於朔漠。其延袤盡乎西北。故非廣卒不能周其守。非富粟不能固其勢。宣府有三倉焉、曰宣德曰宣義、曰宣政、凡粟之未升庾也、暴于庭下、沙礫之所混、風雨之所毀、輸入久病之、正德丙子夏戶部郎中大梁李志學謀于僉都御史王純、命通判孫某各於庭下作露臺、石圍其外。磚布其中。高累以尺。廣延以丈。使暴粟無他害也。夫民之輸邊粟也。其賈加于內地者倍蓰。侵于攬戶而抑于官者其費又倍矣。予聞昔之郎中有三原秦偉者。力能禦強。才足裕民。民之赴邊者。如于其家焉。李君濟之以寬。持之以靖是故險不可恃。貴在人和。富不可。居貴在政平。然則宣府其將寧矣。


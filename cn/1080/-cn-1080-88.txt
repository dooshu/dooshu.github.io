●大明會典卷之八十八

廟祀三

薦諡號

永樂元年上

太祖高皇帝

高皇后諡號儀

前期三日齋戒。遣官祭告

天地、宗廟、社稷。鴻臚寺設冊寶輿、及香案于奉天殿。是日早、內侍先以冊寶置于案。太常寺先設冊寶案于太廟門外丹陛上。

皇考

皇妣神御前、各設冊寶案。鴻臚寺設冊寶輿于奉天門外御道上。錦衣衛設鹵簿。教坊司設中和韶樂大樂如常儀。文武百官具祭服詣

太廟門外立俟。執事官并宣冊寶官、先從太廟右門以序立于殿右。

上具袞冕御華蓋殿。捧冊寶官四員、各具祭服于奉天殿東西序立。鴻臚寺奏請行禮。導駕官導

上出奉天殿冊寶案前。捧冊寶官各捧冊寶前行。導駕官導

上行至奉天殿丹陛上。捧冊寶官各以冊寶置綵輿內。鹵簿大樂前導。

上乘輿、隨綵輿後行、至午門外。降輿、陞輅、至太廟門。文武百官皆跪、俟綵輿過、興。

上降輅、隨綵輿至太廟中門外。置綵輿於中道。捧冊寶官各於綵輿內取冊寶前行。

隨行至丹陛上。捧冊寶置於案。典儀唱樂舞生就位。執事官各司其事。內贊奏就位。導引官導

上就拜位。典儀奏迎神。奏樂。樂止。內贊奏

上四拜。 【 百官同】 典儀奏進冊寶。捧冊寶官以次捧冊寶前行。導引官導

上行由左門入、至廟中。捧冊寶官序立于執事官及宣冊寶官之前。導引官導

上詣

皇考妣神御前。奏跪。奏搢圭。奏進冊。捧冊官以冊跪進于上左、上受冊、以冊授執事官、置于案左。奏出圭。贊宣冊。宣冊官跪宣于上左。訖、奏搢圭。奏進寶。捧寶官寶跪進于上左、上受寶、以寶授執事官、置于案右。奏出圭。贊宣寶。宣寶官跪宣于上右。訖、上復位。奏四拜。 【 文武百官皆四拜】 興。行祭禮如常儀。次日、頒詔

嘉靖十七年上

成祖文皇帝

睿宗獻皇帝廟號儀

是歲

上肇舉

明堂大享禮、奉皇考配

帝。乃告于郊

廟

社稷。以九月十一日、尊

太宗廟號為成祖。諡曰啟天弘道高明肇運聖武神功純仁至孝

文皇帝。尊

皇考廟號為睿宗。諡曰知天守道洪德淵仁寬穆純聖恭儉敬文

獻皇帝。同日異時行禮

先期四日、太常寺奏致齋、太常卿同光祿卿奏省牲如常儀。次日、司設監設大次于南郊外壝神路之東。又次日、上常服御奉天門。錦衣衛備隨朝駕。

上至南郊、即大次易服、詣

圜丘奏告。文武官例該陪祀者、具祭服於南天門外陪拜。其原遣北郊、太廟、成祖廟、昭群廟、穆群廟、睿宗廟、社稷壇祭告官、皆以是日具祭服行禮

先期一日、內侍官設冊寶案四于奉天殿、冊東寶西。設冊寶綵輿四于丹墀內。設香亭于冊寶輿前。教坊司設中和韶樂及大樂。錦衣衛設鹵簿大駕、并舉輿亭官校。司設監及太常寺官、設冊寶案于成祖廟、睿宗廟各神座前。設上拜位于二廟殿內正中。設具服

御幄于二廟戟門左。是日早免朝。鳴鐘、文武百官具朝服于金水橋南東西向序立。文官五品上、武官四品以上、六科都給事中、皇親指揮以下千百戶等官、各具祭服于廟街門內北向序立。

上冕服御華蓋殿。鴻臚寺官奏請行禮。導駕官導

上出至奉天殿。內侍官捧各冊寶置于案鴻臚寺官舉案由殿中門出。導駕官導

上隨行至丹陛下。鴻臚寺堂上官、捧冊寶各置于輿內。

上出奉天門。降轎陞輅。侍衛鼓吹如儀。導駕官退。冊寶輿至金水橋南。文武百官皆跪、候過。興。隨至廟街門退。冊寶輿入廟街門。陪祀官皆跪、候過。興。

上至太廟門降輅。冊寶輿至二廟門外。太常寺堂上官四員、捧冊寶由中門入、至神御前東西向立、冊東寶西。陪祀官先赴成祖廟丹墀內東西序立。太常寺導引官導

上至成祖廟左門、由殿左門入寢殿左門。請

主出正殿奉安。安訖、典儀唱樂舞生就位。執事官各司其事。內贊奏就位。

上就位。迎

主上香。奏四拜。俟上至冊寶案前。內贊奏進冊寶。捧冊官以冊跪進于上右、上受冊獻訖、仍授捧冊官置于案。捧寶官以寶跪進于上左、上受寶獻訖、仍授捧寶官置于案。內贊奏宣冊。太常寺官取冊跪于上右。宣訖置于案。內贊奏宣寶。太常寺官取寶跪于上左。宣訖、置于案。俯伏。興。復位。奠帛。行初獻禮。以後俱如常儀。禮畢。

上捧主、太常寺官捧冊寶、先行詣寢殿奉安訖。導引官導

上出

太廟門東、乘板轎詣

睿宗廟。

上至廟門外降轎、至戟門外。太常寺導引官導

上由左門入、上冊寶如成廟儀。畢、太常卿跪奏、請

睿宗獻皇帝謁

祖祔享。遣官捧神主降座陞輿、祔享于太廟 【 儀具升祔下】

祝文

維嘉靖　年歲次　月　朔　日

孝玄孫嗣皇帝[御名]敢昭告于成祖啟天弘道高明肇運聖武神功純仁至孝文皇

帝、仁孝慈懿誠明莊獻配天齊聖文皇后。曰、適玄孫躬率群臣、加上聖號。既畢宣奏之禮。用申燕賀之情。惟我皇祖、永歆孝念。尚

享

樂章

迎神 【 泰和之曲】

天眷不遲。誕降我皇祖。夙秉文德。聿昭

聖武。攘除姦兇。戢寧寰宇。維典章未備。繄孝孫是補

大號鴻名。卓絕千古。寶冊攸躋。精禋斯舉。將降休兮

聖靈。騰爐煙兮燎炬。尚來格來歆、以篤天之祜

舉冊寶 【 熙和之曲】

於穆

文祖。貽我丕基。昊天罔極。永言孝思。爰薦

徽稱。以協民彝。勒賁琬琰。昭哉厥辭。以詔于萬世。

神其聽之

初獻 【 壽和之曲】

制帛孔純。滌牲腯肥。黍稷醴羞。蠲潔芬馡。穆穆孝孫。敬德淵微。獻享初陳。仰

威顏其靡違

亞獻 【 豫和之曲】

干戚武成。於昭神功。文致太平。沕穆皇風。樂舞既遷。禮儀肅雍。奠獻載將。致其孚顒。願申佑我孝孫。萬福攸同

終獻 【 康和之曲】

三爵既登。禮秩斯成。駿奔就列。虎拜盈庭。匪臣工之虔。孝孫之德孔明。錫

皇釐於普天。奠邦家兮永寧

徹饌 【 永和之曲】

古禮之經。有儀有節。將享既終。豋歌以徹。祀事利成。神人胥悅。維孝孫之衷情。猶纏綿其糾結

送神 【 安和之曲】

高皇謨烈。我祖是成。誕垂裕於後昆。孝孫是徵。稽古酌今。恭薦兼

尊稱。奕奕閟宮。歲事有恒。子子孫孫、百世其承之

睿廟樂章

迎神 【 泰和之曲】

於皇

烈考。濬發慶源。欽明宣哲。敦德允元。克昌厥祚、以釐我子孫。筮薦

徽稱。惟大德是尊。惟烈考鑒茲、臨享如存

舉開寶 【 熙和之曲】

月吉兮辰良。薦

鴻號兮、受命溥將。日星赫奕兮、玉冊輝煌。啟中興兮七葉。頌貞符兮萬方

初獻 【 壽和之曲】

載清酤兮犧尊。瑟笙喤喤兮、鐘鼓於論。樂一奏兮爵一獻。

靈來享兮鑒茲熏熏

亞獻 【 豫和之曲】

瑤觴濯兮玄酒登。懷明德兮薦椒馨。繄

昭考兮陟降在庭。顧孝享兮、靈心載寧

終獻 【 康和之曲】

三獻畢陳八音舉。百辟。相予祀事毖。愛敬極兮揚名始。冀

皇考兮綏孝子

徹饌 【 永和之曲】

笙鏞止。豆籩徹。禮莫愆。孝靡竭。

神具醉兮、以莫不懌。賚我思成兮、純嘏是錫

降座 【 安和之曲】

神之來思天路脩。

神之去思路寢幽幽。既安既妥兮靡淹留。奠宗祊兮永錫洪庥

改題

成祖

睿宗神主儀

先期、司設監設香案于成祖

睿宗二廟寢殿神龕前。設題主案于東、置淨水刷子粉盞筆墨于上。又設盥盆帨巾于東。是日早免朝。鳴鐘、文官三品以上、武官公侯駙馬伯、皇親指揮、各具吉服于廟街門北向序立、候駕至陪拜。

上具翼善冠黃袍、乘板輿、至太廟門右、降輿。導引官導入成祖廟左門、由殿左門入寢殿。

上就位上香一拜叩頭畢、至神床前跪。太常卿跪奏請成祖文皇帝神主、恭用奉題。

上詣

神主前、捧主安于東案上。

上復就拜位北向立。內侍官洗去舊字、別塗以粉、中書官書寫。題主官盥手西向奉題。訖、上捧安于座、跪。太常寺卿跪奏、請

成祖文皇帝神靈上神主、降殿奉享。

上捧神主。導引官導出正殿、奉安于神座。

上就拜位。典儀唱迎神。導引官導

上至香案前三上香。訖、奏復位。內贊奏四拜。 【 傳贊同】 典儀唱奠帛行初獻禮。

上至神御前奠獻訖、詣讀祝位。讀祝官讀訖。奏俯伏興平身。 【 傳贊同】 奏復位。典儀唱行亞獻禮。 【 儀同初獻、惟不讀祝】 唱行終獻禮。 【 儀同亞獻】

太常寺卿詣

神御前跪奏、禮畢。請

還宮。內贊奏四拜興平身。 【 傳贊同】 典儀唱捧祝捧帛各詣燎位。內贊奏禮畢、上捧主詣寢殿奉安訖。導引官導出

太廟門東、乘板轎至睿宗廟門降轎。導引官導

上由廟左門入、行禮如成廟儀。禮畢、上還宮

祝文

維嘉靖　年歲次　月　朔　日

孝玄孫嗣皇帝[御名]敢昭告于成祖啟天弘道高明肇運聖武神功純仁至孝文皇

帝、仁孝慈懿誠明莊獻配天齊聖文皇后。曰、爰用是辰、恭題

神主。更書

御號。奉慰安

神。仰惟我祖、萬祀永依。玄孫無任瞻事之至。謹告

睿宗祝文同 【 改孝玄孫為孝子、我祖為我考】

嘉靖十七年加上太祖高皇帝

高皇后諡號儀

是歲

上既尊

皇天上帝泰號、遂以其日加上皇祖諡號曰太祖開天行道肇紀立極大聖至神仁

文義武俊德成功高皇帝。

高皇后諡號曰孝慈貞化哲順仁徽成天育聖至德

高皇后。恭上冊寶于太廟。先期

上親奏告于皇天上帝。分

命大臣告于北郊

太社稷

帝社稷。翰林院撰祭告文、太常寺辦牲醴、如時祫儀。

命捧冊捧列聖主大臣八員。司設監設冊寶案四于奉天殿、冊東寶西。設冊寶綵輿四于丹陛上。設香亭于冊寶輿前。教坊司設中和樂大樂。錦衣衛設鹵簿大駕、并舉輿亭官校。司設監及太常寺官設冊寶案于太廟神座前。設上拜位于殿內正中。至日、上捧皇祖主、中官捧高皇后主、助行亞獻。文官四品以上、武官三品以上、命婦隨班列東西、近兩廡稍北、障以帷幕。俱先期由

東安門入太廟候。

親王功臣設位兩廡、用酒果脯醢、不奠獻。是日、文武百官先具朝服於金水橋南東西向立。其陪祀文武等官、各具祭服於廟街門北、向立。

上冕服御華蓋殿。鴻臚卿奏請行禮。導駕官導

上出至奉天殿。內侍官捧各冊寶置於案。鴻臚寺官舉案、由殿中門出。導駕官導

上隨行至丹陛。鴻臚寺官捧冊寶各置於輿內。錦衣衛官督舉輿。

上乘板轎出奉天門。降轎陸輅。侍衛鼓吹如儀。導駕官退。冊寶輿至金水橋南。文武百官皆跪候過興、隨至廟街門退。冊寶、輿入廟街門內。陪祀官皆跪、候過興。

上至太廟門降輅。冊寶輿至丹陛下。太常寺堂上官二員捧皇祖冊寶、內侍官二員捧高皇后冊寶、由中門入、至神御前、東西向立。太常寺導引官導

上由殿左門至寢殿。

上捧皇祖主、中宮捧高皇后主、出正殿陞座。捧主官捧列聖主、去櫃東西向立。典儀唱樂舞生就位。執事官各司其事。內贊奏就位。典儀唱迎神。樂作。內贊對引官導

上至香案前三上香。訖、復位四拜。 【 傳贊百官同】 典儀唱舉冊寶。樂作。奏跪。 【 傳贊同】 樂暫止。捧冊官以皇祖冊跪進于上右、上受冊獻訖、仍授捧冊官。捧冊官以高皇后冊跪進于上左、上受冊獻訖、仍授捧冊官。捧寶官以皇祖寶跪進于上右、上受寶獻訖、仍授捧寶官。捧寶官以高皇后寶跪進于上左、上受寶獻訖、仍授捧寶官。典儀唱宣冊。宣冊官二員以次跪宣訖、置于案。唱宣寶。宣寶官以次跪宣訖、樂復作。內贊奏俯伏興平身。 【 傳贊同】 捧主官各恭捧列聖主陞座。典儀唱奠帛行初獻禮。樂作。內贊對引官導

上至神御前。奏獻帛獻爵訖。奏復位。捧主官詣

各廟上香獻帛爵訖。奏跪。 【 傳贊同】 贊讀祝。讀祝官讀訖。樂作。奏俯伏興平身。 【 傳贊同】 樂止。典儀唱行亞獻禮。樂作。女官奏禮。

中宮獻

太廟爵。皇妃八氏獻

八廟爵。 【 儀同初獻、惟不讀祝】 樂止。典儀唱行終獻禮。樂作。 【 儀同亞獻】 樂止。太常卿唱賜福胙。

上飲福受胙。訖、俯伏興復位。奏四拜。 【 傳贊同】 典儀唱徹饌。太常卿詣

神位前奏、禮畢。請

還宮。內贊奏四拜。 【 傳贊同】 捧祝捧帛各詣燎位。樂作。樂止。俱如常。禮畢、上捧皇祖主、中宮捧高皇后主、太常并內侍官捧冊寶、詣寢殿奉安。捧主官捧列聖主各詣寢殿奉安。訖、上還宮。大樂鼓吹振作

祝文

維嘉靖　年歲次　　月　朔　日

孝玄孫嗣皇帝[御名]敢昭告于皇祖太祖開天行道肇紀立極大聖至神仁文義武

俊德成功高皇帝。

孝慈貞化哲順仁徽成天育聖至德高皇后。曰、適尊

聖諡。宣獻既成。奉列聖帝后來賀。玄孫躬率婦皇后方氏、暨文武群臣、偕其命婦、敬申祭慶之情。惟冀

聖神之鑒。永享

尊稱。大膺

洪號。玄孫御名無任激切率籲之至。尚

享

樂章

迎神 【 泰和之曲】

繄中夏之遘艱兮汙羶群。

皇天厭亂兮、眷求大君。降錫元命兮、挺生

聖神。惟我太祖兮、首出人倫。一戎衣奄四海兮、為帝王真

舉冊寶 【 鴻和之曲】

皇祖受命兮闢乾坤。驅逐異物兮復中原。陳常時夏兮佑元元。克配彼天兮、功高業尊。寅薦冊寶兮、鑒我曾孫

初獻 【 崇和之曲】

苾彼玉瓚兮酌黃流。敬而將之兮冕凝旒。有赫在上兮、右享羊牛。保我子孫兮、永荷鴻庥

亞獻 【 豫和之曲】

於皇祖兮帝中華。廓清氛祲兮、一統為家。除兇雪恥兮、功蔑以加。視湯武兮、德音不瑕

終獻 【 永和之曲】

爵三獻兮旨酒熏。樂和鳴兮萬舞肅陳。率百辟。兮偕駿奔。衎我祖兮神忻忻

徹饌 【 彰和之曲】

孝享畢兮禮弗愆。羃牲俎兮徹豆籩。於昭對越兮

神在天。益篤皇祐兮萬斯年

還宮 【 綏和之曲】

薦

鴻號兮大禮成。仰瞻威赫兮、陟降在庭。

列聖左右兮、懽忻合并。鐘鼓響答兮、祀事孔明。粵有大德兮、必得其名。天地罔極兮、欲報奚能。庶幾鑒享兮、寸草微誠。永賴祉福兮、用保我後人

改題

高廟神主儀

先期、命題主大臣二員、翰林院撰文、太常寺備脯醢酒果如常儀。司設監設題主案于太廟寢殿東西、置淨水刷子粉盞筆硯。設盥盆帨巾。中設香案。是日早免朝。鳴鐘、文官三品以上、武官公侯駙馬伯、皇親指揮、各具吉服于廟街門北向序立、候駕至陪拜。

上具翼善冠黃袍、乘板輿至太廟門西、降輿。太常寺導引官導

上由殿左門入寢殿。

上就位上香一拜叩頭。畢、至神?前跪。太常卿跪奏、謹請

皇祖太祖高皇帝、孝慈高皇后神主、恭用奉題。

上詣

皇祖神主前捧主安于東案上。內侍官詣

高皇后神主前捧主安于西案上。

上復就拜位北向立。內侍官各洗去舊字、別塗以粉、中書官重寫、題主官東西向立奉題。訖、上捧皇祖主安于座。內侍官捧高皇后主安于座。

王跪太常卿跪奏謹請

皇祖太祖開天行道肇紀立極大聖至神仁文義武

俊德成功高皇帝神靈上神主、降殿奉享。又跪奏、謹請

孝慈貞化哲順仁徽成天育聖至德高皇后神靈上神主、降殿奉享。

上捧皇祖主。內侍官捧高皇后主。導引官導出正殿陞神座。

上就拜位。唱迎神。內贊對引官導

上至香案前三上香。訖、奏復位。奏四拜。 【 傳贊同】 典儀唱奠帛行初獻禮。導引官導

上至皇祖神御前、高皇后神御前、各奏獻帛獻爵訖。奏復位。奏跪。 【 傳贊同】 贊讀祝。讀訖、奏俯伏興平身。 【 傳贊同】 典儀唱行亞獻終獻禮如儀。太常卿詣

神御前跪奏、禮畢請

還宮。內贊奏四拜興平身。 【 傳贊同】 典儀唱捧祝捧帛各詣燎位。內贊奏禮畢。

上捧皇祖主、內侍官捧高皇后主、詣寢殿奉安訖。導引官導

上出

太廟門西、陞輿還宮

祝文

維嘉靖　年歲次　　月　朔　日

孝玄孫嗣皇帝御名敢昭告于太祖開天行道肇紀立極大聖至神仁文義武俊德

成功高皇帝、孝慈貞化哲順仁徽成天育聖至德高皇后。曰、玄孫恭于此月之初、尊

皇祖聖諡禮成、即擬拜書

神主。玄孫幼而弗慎、致疾浹旬。茲卜吉期、敢敬奉主更題既虔、爰申祭告。仰惟聖慈、攸歆尊事之誠。永依萬世。尚

享

隆慶元年加諡

孝懿皇后儀

一先期題請遣官持節捧冊寶、詣

陵園行禮、并改題

神主

一先一日、鴻臚寺設節案、內侍官設冊寶輿香亭、俱于皇極門東

一是日早、遣官以加諡

孝懿皇后告

奉先殿。

上具素翼善冠麻布袍腰絰、親告

世宗皇帝几筵。各用祝文祭品如常儀。至期、上仍具前冠服御皇極門。百官俱照常烏紗帽素服黑角帶、入班行叩頭禮畢、左右侍班。序班引遣官入就拜位。序班舉節案于皇極門正中。遣官行五拜三叩頭禮畢。序班舉節案、內侍官、舉冊寶輿香亭、俱由左階降。鴻臚寺奏禮畢。

上還宮。錦衣衛官校接抬節冊寶輿香亭、由

午門左門出。鼓樂前導、設而不作。遣官隨行至陵園行禮

一是日、太常寺先于陵園陳設祭品如常儀鴻臚寺設節冊寶案于享殿內、節中冊左寶右。設香案于節案前。內侍官設主案于殿東、置淨水刷子粉盞筆硯盥盆帨巾等物。候節冊寶輿至陵園、由中門入、至享殿前。捧節冊寶官捧由殿中門入、各陳設于案。內贊贊遣官就位。贊上香。贊宣冊。宣冊官取冊立宣訖、復置于案。贊宣寶。宣寶官取寶立宣訖、復置于案。執事官隨舉主案于香案前、稍東、西向。題主管進至主案前、東立、西向。內侍官至神床跪奏、謹請

孝懿皇后神主、恭用奉題。內侍官盥手捧主安于案上、洗磨舊字、別塗以粉、中書官重寫、題主官盥手奉題。訖、內侍官奉主安于神座。跪奏、謹請

孝懿皇后神靈上神主。內贊贊遣官奠獻讀祝行禮如常儀。禮畢、內侍官啟櫝覆

主、奉安于神座。訖、冊寶收貯

享殿。次日、遣官持節復命








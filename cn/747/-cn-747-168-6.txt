○请重耕织表

夫谷帛者，非造化不育，非人力不成。一夫之耕，才兼数口；一妇之织，不赡一家。赋调所资，军国之急，烦徭细役，并出其中，黠吏因公以贪求，豪强恃私而逼掠，以此取济，民无以堪。又以征戍阔远，土木兴作，丁匠疲於往来，饷馈劳於转运。微有水旱，道路遑遑。岂不以课税殷繁，素无储积故也？夫太府积天下之财，而国用有缺；少府聚天下之伎，而造作不息；司农治天下之粟，而仓庾不充；太仆掌天下之马，而中厩不足。此数司者，役人有万数，费捐无限极。调广人竭，用多献少，奸伪由此而生，黎庶缘斯而苦，此有国之大患也。


○节愍太子哀册文

维景元年十月朔日，节愍太子梓宫启自杜，粤某日，将陪窆於定陵，礼也。蜃卫初列，凤仙将远，阅少海而不留，赴穷泉而莫返。皇帝怀副君之大义，降犹子之深慈，饰忠烈於逝者，备哀荣以送之。汉幄虚侍，周墙肃事，思台空筑，幽埏永。金相兮玉裕，揆行兮旌能，峻节兮无泯，芳声兮有恒。其词曰：

素云流祉，白水贞祥。祀及百代，威加万方。勃焉家国，赫矣皇王。帝子攸降，乾男以将。迈德诞灵，怀文抱质。汉台占雨。秦宫近日。敏对不群，能言匹。艺该百变，词含六律。朝霞自举，夜月尝游。醴荐推穆，书成重邹。典戎仙卫，作牧神州。是谓元子，光膺孟侯。少阳正位，太学知道。春诵夏弦，尊师敬老。荣承玉匕，宠殷瑜。三善不忘，四章旋逮。过阙则下，入庙斯趋。曰仁与孝，终始不渝。圣敬日跻，温潍广。望高周副，才优魏两。周事有伦，出言无党。政成中外，声溢天壤。邪臣作蛊，匹夫知惋。不顾身尤，将夷国难。忠义斯仗，谋猷是断。获戾宫朝，归魂霄汉。白驹过隙，苍蝇止藩。水逝西沼，霜北园。鹤阙谁驭，鸠里徒冤。瞑目於此，伤心讵论？呜呼哀哉！去日沦晖，前星坠彩。形神溘谢，德音如在。物是人非，年移运改。圣朝延鉴，徽章有待。有待伊何？庆逢开辟。延鉴伊何？恩隆典册。即鸣凤之冈岭，启占乌之隧宅。人辞中垒之桑，鸟思平陵之柏。地如伊水，山连纪市。嗟委化於仙期，欲问安於神理。五营成列，万国咸酸。挽铎朝喝，旌麾晓寒。指牵牛以南渡，乘饮龙而北亻素。顾青舍兮非春，掩元扉兮大暮。昔之来矣银榜铜楼，今之往兮旷野荒邱。冉冉兮辰促，苍苍兮道悠。惟声华与纯懿，比金石而恒留。呜呼哀哉！

韦均

均，长安中官雍州富平县丞。


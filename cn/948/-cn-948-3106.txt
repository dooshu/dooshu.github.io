陆游　松下纵笔

自扫松阴寄醉眠，龙吟虎啸满霜天。

却思初到人间世，似是唐尧丙子年。

陆游

陆游　松下纵笔

老不能闲莫笑予，五千言岂世间书。

青松折取当麈尾，为子试谈天地初。

陆游

陆游　松下纵笔

种玉餐芝术不传，金丹下手更茫然。

陶公妙诀吾曾受，但听松风自得仙。

陆游

陆游　松下纵笔

髯龙夭矫欲飞去，百尺苍藤罗络之。

应笑此翁才不进，故将老气起吾诗。

陆游


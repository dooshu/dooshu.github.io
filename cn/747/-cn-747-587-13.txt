○南岳大明寺律和尚碑（并序）

儒以礼立仁义，无之则坏；佛以律持定慧，去之则丧。是故离礼于仁义者，不可与言儒；异律于定慧者，不可与言佛。达是道者，惟大明师。师姓欧阳氏，号曰惠闻。唐开元二十一年始生，天宝十一载始为浮图，大历十一年始登坛为大律师，贞元十三年十一月十一日卒。元和九年正月，其弟子怀信、道嵩、尼无染等，命高道僧灵屿为行状，列其行事，愿刊之兹碑。宗元今掇其大者言曰：师先因官世家潭州，为大族，有勋烈爵位，今不言，大浮图也。凡浮图之道衰，其徒必小律而去经，大明恐焉。于是从峻洎侃，以究戒律，而大法以立。又从秀洎昱，以通经教，而奥义以修。由是二道，出入隐显。后学以不惑，来求以有得。广德二年，始立大明寺于衡山，诏选居寺僧二十一人，师为之首。乾元元年，又命衡山立《毗尼藏》，诏选讲律僧七人，师应其数。凡其衣服器用，动有师法；言语行止，皆为物轨。执巾、奉杖屦，为侍者数百；剪发髦、被教戒，为学者数万。得众若独，居尊若卑；晦而光，介而大，灏灏焉无以加也。其塔在祝融峰西趾下，碑在塔东。其辞曰：

儒以礼行，觉以律兴。一归真源，无大小乘。大明之律，是定是慧。丕穷经教，为法出世。化人无量，垂裕无际。诏尊硕德，威仪有继。道遍大洲，徽音勿替。祝融西麓，洞庭南裔。金石刻辞，弥亿千岁。

△碑阴

凡葬大浮图，无穴，其于用碑不宜。然昔之公室，礼得用碑以葬。其后子孙因宜不去，遂铭德行，用图久于世。及秦刻山石，号其功德，亦谓之碑，而其用遂行。然则虽浮图亦宜也。凡葬大浮图，其徒广则能为碑，晋、宋尚法，故为碑者多法。梁尚禅，故碑多禅。法不周施，禅不大行，而律存焉，故近世碑多律。凡葬大浮图，未尝有比丘尼主碑事，今惟无染实来，涕泪以求，其志益坚，又能言其师他德尤备，故书之碑阴。师凡主戒事二十二年，宰相齐公映、李公泌、赵公憬，尚书曹王皋、裴公胄，侍郎令狐公亘，或师或友，齐亲执经受大义为弟子。又言师始为童时，梦大人缟冠素舄来告曰：“居南岳大吾道者，必尔也。”已而信然。将终，夜有光明，笙磬之音，众咸见闻。若是类甚众。以儒者所不道，而无染勤以为请，故末传焉。无染，韦氏女，世显贵，今主衡山戒法。


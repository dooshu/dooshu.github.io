2　淵明咏貧士　黄子廉飲馬投錢於水　郝子廉飲水投錢井中


咏貧士詩云：「昔在黄子廉，彈冠佐名州。一朝辭吏歸，清貧略難儔。」愚按風俗通曰：「潁川黄子廉，每飲馬輒投錢於水。」其清可見矣。吴志黄蓋傳注引吴書曰：「故南陽太守黄子廉之後。」

【元圻案】元黄筆記曰：「陶詩『昔在黄子廉，彈冠佐名州』，湯伯紀注云：『三國志黄蓋傳曰：南陽太守子廉之後。』劉潛夫詩話亦云：『子廉之名僅見蓋傳。』按後漢尚書令黄香之孫守亮，字子廉，爲南陽太守。注及詩話舉其孫而遺其祖，豈弗深考耶？子廉乃守亮之字，亦非名也。」〇風俗通愆禮篇載太原郝子廉一介不取諸人，曾過姊飯，留十五錢，默置席下去；每行飲水，常投一錢井中事，而譏其飯姊留錢爲傷恩薄禮。太平御覽四百二十六清廉下引風俗通，則以飲水投錢爲潁川黄子廉事，「飲水」作「飲馬」；分飯留姊錢爲郝子廉事，「飯」作「飲」。豈古本風俗通固兩人耶？






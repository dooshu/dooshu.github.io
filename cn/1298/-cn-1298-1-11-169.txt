王夫人

献穆大主之孙李振妻王夫人。嫁十余年无子。尝晚步家园。仿佛见一黄鸟。飞舞树间。戏逐之。即没于地。疑其异。亟呼童斸土视之。得黄金一块如斗大。王祝曰。此天赐妾也。虽然。暗昧之物。妾不敢当。但愿得一子耳。遂归。明日试再发之。已空矣。是月有孕。生子曰景直。崇宁末。仕至工部侍郎。景直从弟景遹说。


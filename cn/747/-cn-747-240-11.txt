○为文武百寮等请造神武颂碑表

臣某等闻行至公者，莫先於发挥茂实；垂不朽者，不若於刊纪鸿名。伏惟应天神圣皇帝陛下一德披图，五精乘运，先天地而利用，依鬼神以制法，无思不服，有感必通。日者变起心膂，祸生肘腋，弄兵指阙，敢忘下济之恩；犯门斩关，遂激上灵之愤。陛下近幸元武，傍顾紫微，凤翔而枭獍失图，龙见而鲸鲵就戮。顺天翊圣皇后配乾积德，从帝居尊，佐莫大之英猷，参非常之妙略。亲纡宝思，式颂元猷，椒掖之文，久垂河汉；甘泉之石，已入京都。伏惟陛下卑奉圣躬，谦保神器，惜其国用，念彼人艰，有命且停，含灵失望。臣等容光寿域，窃位明朝，不蚕而衣，无裨尘露；不耕而食，有负灵。陛下寝有道之丰碑，臣等享无功之厚载，亭育虽广，何所自容？且天惠不可以阙书，神功不可以久寂，臣等请各减所俸，以勒殊休，庶同子来，成之匪日。无任光开垂裕之至。


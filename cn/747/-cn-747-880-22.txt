○前舒州刺史李匡明可中书侍郎制

敕：朕以不德，恭承丕基。思闻献替之言，以自开悟。故於侍从之列，尤用简求。矧乃职奉诏命，地参公辅。历代精选，可虚授乎？某以风度爽迈，克嗣遗允。以文章宏雅，累践清途。先皇器之，任遇尤重。故其冠翰苑，掌天官，长宪台，肃千里。靖恭於位，绩用有成。舒人既康，执璧来觐。宜加疏等之命，擢为凤阁侍郎。敬之哉。夫出为诸侯，非不贵也，入首三品，非无位也。持重足以镇物，纳忠足以报我。匡正不逮，予有望焉。


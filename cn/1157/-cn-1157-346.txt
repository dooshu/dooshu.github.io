●卷三百四十六　四裔考二十三

○契丹中

宋太祖皇帝受命，务保境息民，不欲生事夷狄。先是，五代募民盗戎人马，给其直，籍数以补战骑之阙。上乃令尽还所盗马，仍禁民毋得出寨外盗者。未几，虏众入寇棣州，刺史何继筠击败之，获马四百匹。乾德二年，命昭义军节度李继勋攻辽州。州将杜延韬以城降，虏寇平晋军。三年、四年，俱寇易州。开宝二年，车驾征河东，虏两道率众来援，何继筠、韩重贇等败其师。是秋，涿州刺史许周琼来降，以为左羽林将军，仍领涿州。丰州刺史王重安上言，契丹日利、月利等部，凡一十六族归款，诏官其首领。是岁，述律为帐下所杀，国人立兀欲之子明记，号明照王子，称天赞皇帝，改元保宁。三年六月，虏六万骑寇定州，遣判四方馆事田钦祚领兵三千人赴之。上谓钦祚曰："彼众我寡，但背城列阵以待之，虏至即战，勿与追逐。"钦祚与虏战满城，虏骑小却，乘胜逐北至遂城，杀获甚众。值暮夜，入保遂城。虏围钦祚数日，钦祚度城中粮少，整众开南门突围一角出。是夕至保塞军，军中不亡一矢。北边传言"三千打六万"。太祖自是益修边备，尝谓左右曰："若虏敢犯边，我以二十四匹绢购一胡人首，其精兵不过十万人，止费我二百万匹绢，此虏尽矣。"七年十一月，其涿州刺史耶律琮以书遗知雄州孙全兴，言欲讲和之意。太祖命全兴以书答焉。八年三月，遣使来聘，太祖召见宴赐，礼遣之。诏太常丞吕端报聘，自是始交中国，八月，又遣其左卫大将军耶律霸德等来聘，献御衣、玉带、名马，太祖厚赐之。令从猎近郊，上亲射走兽，矢无虚发，使者俯伏呼万岁，私谓译者曰："皇帝神武无敌，射必命中，所未尝见也。"十二月，又遣使献御衣及马，贺来年正旦，诏遣宋准等报聘。九年二月，其使耶律延颛来贺长春节。五月，命田守奇等报聘。是岁十二月，以四月遣使来修赙礼。太平兴国二年，遣使贺太宗即位，四月，又遣使奉贡，助太祖山陵。五月，令起居舍人辛仲甫等报聘。继又遣使来贺乾明节。自此聘使不绝。四年二月，车驾征河东，次赵州，遣其臣耶律拽刺梅里奉书问起居。俄而虏骑数万寇石岭关，以援晋阳，为郭进所败。及太原还，上亲征幽州。虏闻上之至，皆不敢居城中，及数万众屯城北。上亲率兵乘之，斩首千馀级，馀党遁去。虏渤海兵三百馀人来降。未几，其建雄军节度，知顺州刘延素率官属十四人降，以延素为右监门卫将军，又其知蓟州刘守恩与官属十七人降。自王师之入虏境，凡获马五千馀匹，师傅於城下，命诸将攻城，定国军节度宋偓南面，河阳节度崔彦进北面，保静军节度刘遇东面，定武军节度孟元哲西面，旬有五日，以士卒疲顿，班师。十月，大寇关南，刘延翰、崔彦进、崔翰等三将会兵击破之，斩首万馀级，获戎马兵器甚众。十一月，岚州、忻州皆破其师。五年三月，十万众寇代州，为潘美，杨业所败，俘获甚众。十一月，契丹万骑寇雄州，车驾北征，次大名，虏遁去，上乘胜欲讨幽州，李昉、扈蒙等以为大兵所聚，转饷是资，河朔之区，连岁飞輓，近经蹂躏，尤极萧然，恐不堪调发。乃下诏南归。六年正月、九月，俱寇易州，击退之。七年，明记卒，伪谥景宗孝成皇帝，子常王隆绪立，才十二岁，母萧氏专国。是岁五月，虏三万，三道来寇，一袭雁门，潘美击破之，遂北入其境，破其垒三十六：一攻府州，折御卿大破之於新泽，擒酋长百馀人，斩首七百级；一寇高阳关，崔彦进击败之，斩首二千级，获兵器羊马数万。十月，诏禁民入北界掳略及窃盗，仰所属州军收捉，重断所盗之物送还。十二月，日利、月利、没细、兀瑶等十一族七万馀帐内徙归附。丰州刺史王承美出兵迎之，与虏战，大破之，斩首二千级。八年二月，承美又破其师，逐北至青冢，降者三千帐，获羊马万计。雍熙初，知雄州贺令图及薛继昭、刘文裕、侯莫陈利用等相继上言，虏主年幼，国事决於其母萧氏，萧内行不正，私於大将韩德让等，宠幸用事，国人疾之，请乘其衅以取幽蓟。上以其说为然。三年正月，大发师出塞进讨，曹彬、崔彦进、米信等趋涿州，田重进等趋飞狐，潘美、杨业等出雁门，克期齐举。彬等所向克捷，多所虏获，降其招安使大鹏翼、康州刺史马頵等邉民有驍勇者競团结以袭虏，或夜入城垒，斩取首级。又诏出赏格，募民应接王师，擒获虏中首领，自是应募者众。初，师出之日，上谓彬等曰："潘美等但先取雲、应，卿等以十馀万众，声言取幽州，而持重缓行，虏闻之，必萃劲兵於幽州，兵既聚，不暇为援於山後矣。"及王师入虏地，美果下寰、朔、雲、应等州，重进取飞狐、灵邱、蔚州，山後要害之地多得之，而彬等亦连收新城、固安，下涿州，兵势甚振。每捷奏至，上颇疑彬，进军之速，且虑断饟道。彬至涿州，留十馀日，食且尽，还军。以援供馈。彬下诸将，闻美、重进累战获利，自以握重兵，虏功少於美等，竞画进取之策，彬不能制，遂裹五十日粮，复往攻涿州。虏当其前，且行且战，历二十日始至城下。属盛暑，士卒疲乏，乃还师境上。大军之退也，无复行伍，将至岐沟关，虏骑追及，与战，王师不利。彬等收馀师，宵涉拒马河，营於易水之南。奏至，诏以诸将所领兵分屯缘边诸郡，召彬、彦进、信赴阙，留田重进守中山，令潘美还代州，遣使部徙雲、应、寰、朔四州民五万户，及其吐浑、突厥三部落，安庆等族八百馀帐於河南孟、曹、汝、潞等州处之。是冬，寇易州，州遣强壮指挥使刘钧率兵袭岐沟关，破之，斩首千馀级，焚其积聚而还。复寇代州，为副部署卢汉贇击破於土镫堡，斩首二千级，生擒五百人，获马千匹。四年正月，复入寇三关。自曹彬失律，诸将多坐黜免，至是上思宿将刘廷让、宋握、张永德罢节制在环卫，欲令击虏自效，遂遣廷让屯雄州，握屯霸州，永德屯定州。廷让与虏战君子馆，军败，仅以身免，先锋贺令图，高阳关部署杨重进没焉。虏复入深、祁，陷易州，杀略甚众。又寇定远军，城中兵少，人心甚危，知军、著作都曹谏虑不能守，杀数人乃定，虏遂引去，上为下哀痛之诏。大发兵戍镇、定、高阳关，每遣屯守，上必授以成算。端拱元年十一月，复寇中山，郭守文、李继隆等与战唐河，败之，斩首万五千级，获马万匹。丰王承美言，契丹频岁略州境，族帐汉民皆奔毛駞山东、黑山以避之。承美皆以州兵击退，诏书褒美。彬等师既不利，虏复取雲、应、朔等州。二年，诏缘边作方田，颁条置量地里之远近，列置寨栅，以限戎马，而利我之步兵。明年，虏遣人至雄州求通好，部署刘福以闻，上令许之。既使卒不至。至道元年正月，韩德威率数万骑，诱党项勒浪嵬族十六府大首领马尾等自振武入寇。先是，虏与贼迁相结以窥边境，上密授成算於府州折御卿为之备，至是御卿率轻骑邀击之，大败其众於子河汊。勒浪等族乘虏之乱，诈为州兵蹑其後，虏众大惊扰，死者十六七，悉委其辎重，涉河而遁。虏将号突厥太尉、司徒、舍利死者二十馀人，生擒吐浑大将一人，德威仅以身免。勒浪等族既与虏有隙，悉款塞内附，令御卿将兵迎之，分处於河南。自府州抵平夏，帐幕连属数百里，凡得精甲万馀骑，以马尾为归德大将军、领恩州刺史。四月，数千骑寇雄州，为何承矩所败，枭其铁林大将一人。真宗咸平元年，契丹於越王五寨监使马守玉等百七十口内附，上召见问劳，守玉等自言苦暴敛重役，遂谋向化。诏赐衣服缯采，给近甸良田处之。是冬，虏众万骑来，三路先锋逆击於廉良路，杀二千馀人，获马五百匹。十二月，诏亲征，上御铠甲於中军，命枢密使王显押後队，横亘数十里，督诸将进战。虏袭冀州，州兵击於城南，斩千馀人，夺马万馀匹。又府州率兵入五合川，破拔黄太尉寨，尽杀帐下，焚获不可胜计。三年，虏纵掠高阳关，贝、冀都部署范廷召击於莫州东，斩首万馀级，尽夺所掠老幼而还。四年十一月，戎人逼威虏军，王显等全师至，大破虏，戮二万馀人，获其伪署大王、统军、铁林、相公等十五人首级并获甲马甚众，馀奔北，号恸满野。自此岁侵边界，所在击走之。六年七月，伪供奉官李信来降，言其国中事云："明记四子，长即隆绪，次隆庆、隆裕，幼郑哥早亡，国中所管幽州汉兵，谓之神武、控鹤、羽林、骁武等，约万八千馀骑，其伪署将帅，契丹、九女奚、南北皮室当直舍利及八部落舍利、山後四镇诸军约十万八千馀骑，内五千六百馀常卫戎主，九万三千九百馀，即入寇兵也。其国自幽州东行五百五十里至平州，又五百五十里至古辽阳城，即号为界东京者也。又京北六百里至乌惹国，其国用汉文法，使印八角而圆。又东南接高丽。又北至女贞，东逾鸭江，即新罗也。"以信为供奉官，赐器币、冠带。上召镇安军节度李继隆论边事，且议亲征。继隆曰："陛下向来制置边备，分任将帅，悉合机要。至戎人入寇，盖亦常事。上如太宗朝，亦有城堡陷，然後不能为害。愿专责将帅，不须戎辂亲举。"景德元年闰九月，虏主与其母举国入寇，统军顺国王挞览引兵掠威虏、顺安军、保州三路。攻保州不利，别部寇岢岚军，知军贾宗击败之。十月，戎主与母率众至唐河三路，都部署王超按兵以待。既而不交锋，缘胡卢河而东，虏遂南炽，攻围瀛州，诏威虏、岢岚军、保州、莫州、北平寨部署入北境，腹背纵击以分其势。既而大破虏众，捷奏连上。十一月，虏众急攻瀛州，昼夜鼓噪，大设攻具，负板秉烛，驱奚人乘城，城上发礧石巨木击之，皆坠。戎首与母复鼓众四面急击，矢发如雨，虏为城兵所杀者三万馀人，伤者倍之，围遂解，获铠甲兵矢数百计。又以游兵逼冀州城，知州王屿击走，虏众犹二十万。诏诸路兵会天雄军，车驾北巡，以山东南道节度李继隆为驾前东面排阵使，西上阁门使孙全照为都钤辖，南作坊使张旻为钤辖。武宁节度、驸马都尉石保吉为驾前西面排阵使，侍卫步军都虞候王隐为都钤辖，入内副都知秦翰为钤辖。及令诸路将帅速赴行在，又诏滑州张秉、齐州马应昌、濮州张晟部率丁夫凿河冰，又出阵图二，一行一止，付殿前都指挥使高琼。既而虏众过天雄，犯德清军，抵澶州北，直犯大阵，围合三面。王师既成列，都排阵使李继隆等分伏劲弩，以控要害。其贵将顺国王挞览有机勇，所领皆锐兵，方为先锋，异旗帜，出行阵督战。伏弩齐发，矢中额而陨，暮夜至寨死，虏大挫衄，退却不敢动。初，定州路副都部署王继忠战败陷虏，虏授以官。继忠尝为虏言和好之利，至是虽大举深入，复遣李兴等以继忠书诣莫州部署石普，且致密奏一封达阙下，上览奏，以手诏谕继忠，继忠欲朝廷先遣使，上未许。虏之攻瀛州也，继忠复附奏乞遣使，议和乃命曹利用持书往，至大名，王钦若疑虏不诚，留之不遣。继忠又奏，言顿兵不敢劫掠，以待王人之至。乃诏督利用前去，利用至虏营，戎母礼遇甚勤，遣飞龙使韩杞随利用至行阙。先是继忠上章，及杞至，皆以求关南地为名，上以事在前朝，不许。利用至契丹帐，数沮割地之议，乃许以岁遗绢二十万匹，银一十万两，议遂定。虏主请以兄事上，遗其右监门卫大将军姚东之来聘。杞与东之来，皆言国母附问起居，以其专政，自是皆致聘问，每岁别以金帛遗之，令西京左藏库使李继昌报聘，遗以衣服、茶药、金器等。东之言："收众北归，恐为缘边邀击。"有诏诸部署及诸州军勿出兵，纵契丹还蕃。二年春，诏雄、霸州，安肃军置三榷场，南北界贸易。瀛、代州部送契丹降人赴阙，诏以请盟後者还。是年以其母生日，遣孙瑾等往使，戎主岁避暑於含凉淀，闻使至，即来幽州，屡召瑾等宴会张乐，待遇之礼甚厚。仅等辞还，赆以器服及马五百馀匹。自郊劳至於饯饮，所遣皆亲信词礼恭恪者，以致勤厚之意。十一月，契丹母及其主各遣使来贺承天节，又遣使来贺来年正旦，遣使报聘如之，自是岁以为常。四年，户部员外郎李维使还，言虏主见汉使强服衣冠，事巳，即幅巾杂蕃骑出射猎，官属随帐，自办器械糗粮。自是遇汉使益厚。大凡蕃法极严，罪死者必屠割惨毒，虏主尝云："契丹乃禽兽，非同汉人可以文法治也。"大中祥符元年，契丹置馆於拒马河北，以候朝使。二月，户部副使宋搏使还，言："契丹所居中京，在幽州东北，城垒庳小，鲜居人，夹道多蔽以垣墙。宫中有武功殿，其主居之，文化殿，母居之。又有东掖、西掖门。然蕃夷性不检，每宴集有不拜而懈惰者。"二年十二月萧氏卒，遣使吊奠致赙。是年，其相韩德让死，德让专政有智略，契丹推服。自萧氏卒，德让继死，虏主闇弱，隆庆尤桀黠，众心附焉。其年，契丹将伐高丽，命所部南北大王、皮室、乙室、频毕、太师、奚、室韦、黑水女贞等，赋车二千乘，凡调发先下令，使自办兵器驼马粮糗，故其抄略所得，不补所失。又索境内汉口有罪者，配军为骁，民皆嗟怨。十月，遣使来告征高丽。十一月，虏主自辽阳亲伐高丽，大为高丽败覆，帐族卒乘罕有还者，官属战没大半，乃令幽、冀选土人以补其乏。初，奉使者止达幽州，後署中京，又置上京，或西凉淀、北安州、炭山、长泊。自雄州白沟驿度河，四十里至新城县，右督亢亭之地，又七十里至涿州，北度涿水、范水、刘李河，六十里至良乡县，度卢孤河，六十里至幽州，伪号燕京。子城就罗郭西南为之，正南曰启夏门，内有元和殿、洪政殿，东门曰宣和，城中坊门皆有楼。有闵忠寺，本唐太宗为征辽阵亡将士所造；又有开泰寺，魏王耶律汉宁造，皆邀朝使游观。城南门内有于越王廨，为宴集之所，门外永平馆，旧名碣石馆，请和後易之，即桑乾河。出北门，过古长城，延芳淀，四十里至孙侯馆，後改为望京馆，稍移故处，望楮谷山、五龙池，过温馀河、大夏坡，坡西北即凉淀，避暑之地。五十里至顺州。东北过白屿河，北望银冶山，又有黄罗、螺盘、牛阑山，七十里至檀州。自北渐入山，五十里至金沟馆，川原平广，谓之金沟淀，国主尝於此过冬。自此入山，屈曲登陟，无复里候，但以马行记日景而约其里数。过朝鲤河，亦名七渡河，九十里至古北口。两旁峻崖，中有路，仅容车轨；口北有铺，彀弓连绳，本范阳防扼奚、契之所，最为隘束。然幽州东趣营、平州，路甚平坦，自顷犯边，多由斯出。又度德胜岭，盘道数层，俗名思卿岭，八十里至新馆。过雕窠岭、偏枪岭，四十里至卧如来馆，盖山中有卧佛像故也。过乌滦河，东有滦州，因河为名。又过墨斗岭，亦名度雲岭，长二十里许。又过芹菜岭，七十里至柳河馆，河在馆旁，西北有铁冶，多渤海人所居，就河漉沙石炼得铁。渤海俗，每岁时聚会作乐，先命善歌舞者数辈前行，士女相随，更相唱和，回旋宛转，号曰"踏追"。所居屋皆就山墙开门。过松亭岭，甚险嶮，七十里至打造部落馆，有蕃户百馀，编荆为篱，锻铁为兵器。东南行五十里至牛山馆，八十里至鹿儿峡馆。过虾蟆岭，九十里至铁浆馆。过石子岭，自北渐出山，七十里至富谷馆，居民多造车者，云渤海人。东望马雲山，山多鸟兽、林木，国主多於此打围。八十里至通天馆。二十里至中京大定府，城垣庳小，方圆才四里许，门但重屋，无筑闍之制。南门曰朱夏，门内夹道步廊，多坊门。又有市楼门四，曰天方、大衢、通闤、望阙。次至大同馆，其北正门曰阳德、阊阖。城内西南隅冈山有寺，城南有园圃，宴射之所。自过古口即蕃境。居人草庵板屋，亦务耕种，但有桑柘，所种皆从垄上，盖虞吹沙所壅。山中长松郁然，深谷中多烧炭为业。时见畜牧牛马橐驼，尤多青羊、黄豕，亦有挈车帐，逐水草射猎，食止糜粥、粆糒自中京至北八十里至臨都館，又四十里至窑館，又七十里至松山馆，又七十里至崇信馆，又九十里至广宁馆，又五十里至姚家馆，又五十里至咸宁馆。又三十里度潢水石桥，旁有饶州，盖唐朝尝於契丹置饶乐州也，渤海人居。又五十里至保和馆。度黑河，七十里至宣化馆，又五十里至长泰馆，馆西二十里许有佛寺、民舍，云即祖州，亦有祖山，山中有阿保机庙，所服靴尚在，长四五尺许。又四十里至上京临潢府。自过崇信馆，即契丹旧境，盖其南皆奚地也。入西门，门曰金德，内有临潢馆。子城东门曰顺阳，入门北行至景福门，又至承天门，内有昭德、宣政二殿，皆东向，其毡庐亦皆东向。临潢西北二百馀里号凉淀，在漫头山南，避暑之处，多丰草，掘丈馀即有坚冰。天禧四年，工部员外郎、知制诰宋缓充使，始至木叶山，山在中京东微北。自中京过小河，唱叫山道北，奚王避暑庄，有亭台。由古北至中京北皆奚境，奚本与契丹等，後为契丹所并，所在分奚、契丹、汉人、渤海杂处之。奚有六节度，都省统领，言语风俗与契丹不同，善耕种，步射，入山采猎，其行如飞。凡六十里羖〈羊歷〉河馆。过惠州，城二重，至低小，外城无人居，内城有瓦舍仓廪，人多汉服。七十里至榆林馆，馆前有小河，屈曲北流。自北入山，少人居，七十里至内都乌馆。蕃语谓山为"讷都"，水为"乌"。七十里至香子山馆，前倚土山，临小河，其东北三十里即长泊也。涉沙碛，过白马淀九十里至水泊馆。度土河，亦云撞撞水，聚沙成墩，少人烟，多林木。其河边平处，国主曾此过冬。凡八十里至张司空馆，七十里至水叶馆。离中京皆无馆舍，但宿穹帐，欲至木叶三十里许，始有居人瓦屋及僧舍。及历荆榛荒草，复度土河，至木叶山，本阿保机葬处，又云祭天地之所，东向设毡屋，署曰省方殿，无阶，以毡藉地，後有二大帐，次北，又设毡屋，署曰庆寿殿，去山尚远。国主帐在毡屋西北，望之不见。尝出三豹，甚驯，焉上附胡人而坐，猎则以捕兽。蕃俗罩鱼，设毡庐於河之上，密掩其门，凿冰为窍，举火照之，鱼尽来凑，即垂钓竿，罕有失者。回至张司空馆，闻国主在土河上罩鱼，以鱼来馈。是岁，隆庆初封常王，及请盟，改梁王，後封秦国王，又加秦晋国王。隆裕有子宗业封广平王，为中京留守。改幽州幽都县为宛平县。其衣服之制，国母与蕃官皆胡服，国主与汉官即汉服。蕃官戴毡冠，上以金华为饰，或加珠玉、翠毛，盖汉魏时辽人步摇冠之遗象也，额後垂金花织成夹带，中贮髪一总。服紫穿袍，加义襴，系〈革占〉鞢带，以黄红色裹里革为之，用金、玉、水晶、碧石缀饰。又有纱冠，制如乌纱帽，无檐，不〈木片〉双耳，额前缀金花，上结紫带，带末缀珠。或紫皂幅巾，紫穿袍，束带。丈夫或绿巾，绿花穿袍，中单，多红绿色。贵者被貂裘，貂以紫黑色为贵，青色为次。又有银鼠，尤洁白。贱者被貂毛、羊、鼠、沙狐裘。弓以皮为弦，箭削桦为簳，鞯勒轻简，缺於驰走，以貂鼠或鹅项、鸭头为扞腰。

按三朝《契丹传》所言，自幽州迤北至辽主所都中京、上京道里，与《五代史　四夷附录》所载胡峤所述小异，故并录之，以俟参考。

○契丹下

乾兴元年，真宗崩，遣使告哀，并赠以遗留物。虏主隆绪闻讣，发哀甚恸，遣使来吊祭。隆绪又谓其国后，汝可致书大宋皇太后，汝得名通中国，并以珠珂等物献太后。又设真宗灵御於范阳闵忠寺，建道场百日，下令国中，诸犯真宗讳易之，又遣使来贺登极。隆绪卒，立四十九年，年六十一，谥天辅皇帝，庙号圣宗，遣使告哀，帝及太后各北向举哭，诏为罢朝七日，京师及边州禁乐七日，遣使祭奠吊慰。隆绪岁献方物，皆亲阅，必使美好中意，守约甚坚，未尝稍启边隙。既卒，其第八子宗真立，小名木不孤，为皇太子，及即位，军国事专制於其母顺圣元妃，加号曰法天皇太后。庆历二年，元昊未平，宗真知中国厌兵，用刘六符议，聚兵幽、涿，声言入寇，遣使萧英、刘六符来致书曰："大契丹皇帝致书兄大宋皇帝，惟瓦桥关南，本石晋所割，而柴氏狂谋，掠我十县。自太祖创业，始通邻好，及太宗继位，才定并、汾，而无名兴师，直抵燕、蓟，羽召精锐，御之获退。自是穆镇国强兵，南北王府，岁有戍境之劳，备渝盟之事，窃审专命将臣，薄伐河右，且李元昊称藩尚主，北朝甥舅之亲，设罪合致讨，曷不以一介为报？况营筑长隄，堵塞隘路，开决塘水，添置边军。既稔猜嫌，虑隳信睦。傥思久好，共遣疑怀，愿以晋阳旧附之区，关南元割之县见归敝国，共康黎元。"使者至，虽以请地求婚为言，而其指颇欲邀岁赂，仁宗重用兵，遣富弼、符惟忠报以书，曰："昔我烈考章圣皇帝惠养天下，与大契丹弭兵讲好，通聘著盟，迨於缵承，共循谟训，边氓安堵垂四十年。兹者专致使臣，贻及缄问，言瓦桥内地，晋阳故封，石氏所割，周朝所复，皆事系累代，安及本朝。况太宗皇帝亲征刘继元，而北兵来援，以至交锋石岭，是以有幽、蓟之役。元昊我之叛臣，曏议讨除，已尝遣杜防、郭稹传道，复云营筑隄埭，开决陂泽，盖霖潦衍溢，当致缮防。至於备塞隘路，阅集兵夫，边臣常职。彼此何疑，遽兴请地之言，殊匪载书之约，宜遵先志，共保邻懽。"初，虏在捺钵没打河，弼、惟忠见行帐，弼曰："两朝人主父子，继好垂四十年，一且求割地，何也？"宗真曰："南朝违约，塞雁门，增塘水，治城隍，籍民兵，意将何为？群臣请举兵，吾止之，故遣使求地而已。"弼曰："北朝忘章圣皇帝之大德乎？澶渊之役，若从诸将言，北兵无得脱者。且与中国通好，则主专所利，而臣下无所获。若用兵，则利归於臣下，而主受其祸。故欲用兵者，皆为身谋，非国计也。"宗真惊曰："何也？"弼曰："晋末帝时，中国狭小，上下离叛，故契丹全师独克，虽虏获金币，充牣大臣之家，而壮士健马，毙者大半，此谁任其祸者？今中国提封万里，精兵百万，法令修明，中外一心。北朝欲用兵，能保其必胜乎？曰："不能。"弼曰："胜负未可知，借使必胜，所亡士马，群臣当之欤抑人主当之欤？若通好不绝，岁币尽归人主，臣下所得，止奉使者岁一二人耳。群臣何利焉。"宗真大悟，首肯者久之。弼又曰："塞雁门，备元昊也，塘水始於何承矩，事在通好前，地卑水聚，势不得不增，城隍皆修旧，民兵亦补其阙耳，非违约也。晋高祖以卢龙一道赂契丹，周世宗复伐取关南，皆异代事。宋兴已九十年，若欲各求异代故地，岂北朝利哉！今主上命使臣则有词矣，曰：'朕为祖宗守国，必不敢以其地与人，北朝所欲，不过利其租赋耳。朕不欲因争地，多杀两朝赤子，故屈已增币，以代赋入。若必欲得地，是志在败盟，假此为词耳，朕亦安得独避用兵乎。澶渊之盟，天地鬼神岂可欺哉！'"宗真感悟，遂欲求婚。弼对："婚姻易以生隙，不若岁币之久也。本朝长公主赍送不过十万缗，岂若岁币无穷之利。"宗真曰："而且归矣，再来当择一事为报，宜遂以誓书来。"弼既归，复命再同张茂实往聘。诏弼草答诏及誓书。弼请增誓书三事，毋广开塘淀，增屯兵骑，容受叛士。录副以行，中使持誓书，追至武疆授之。时宰相吕夷简害之，弼私念三事，前与虏约，万一书词同异，则无以反命。乃密启观之，果如所料，即奏列其事，先遣属官蔡挺驰白执政。上亟召对，弼以礼物属茂实，疾驰至京师，以晡入见，一夕易书而行。既至契丹，宗真求誓书用献纳二字，弼力折之，宗真知不可，乃罢。且约令元昊复来臣。自此遂增银绢为五十万。时契丹实惜盟好，特为虚声以动中国，中国方困西师，而宰相吕夷简持之不坚，许之过厚。其後遂为无穷之敝，虏既得增币，因勒石纪功，擢刘六符为贵官。四年，元昊纳契丹降人，契丹问罪，遣使来告出师。皇祐元年，遣使来言师还，告捷。四年，以契丹贺乾元节，书尝去国号，而称南北朝，诏两制、台谏官议。以为讲和以来，国书有定式，不可辄许，乃诏答书复称大宋、大契丹。至和元年，使来言通好五十年，宗真思南朝皇帝，无由一会，欲交驰画像庶瞻觌，以纾兄弟之情。二年，遗以驯象。二年四月，遣使贺乾元节，因持宗真画像来。其年八月，宗真卒，立二十五年，年四十一，谥文成皇帝，庙号兴宗。诏辍朝发哀禁乐，遣使慰奠皆如故事。宗真性轻佻，尝与教坊使王税轻等数十人约为兄弟，出入其家，至拜其父母，数变服入酒肆、佛寺、道观，尤重浮图法，僧有正拜三公、三师，兼政事令者凡二十人。子洪期立，嘉祐元年来聘，再求圣容，又以洪期像来，诏许之。六年五月，诏河北缘边安抚，禁北人捕鱼於界河。初界河属我境，而北人潜入河中捕鱼采苇，雄州移文涿州，禁诘之，契丹驱所犯人榜境上，及隆绪统和二十四年，亦下令禁约。其後北人或自海口载盐入界河，涉雄、霸入涿、易，边吏因循不能止。至赵滋守雄州，遣人射杀其人，破其舟，遂严捕鱼之禁。自庆历增岁赂，契丹浸骄，而贵臣杜防将死，又教契丹以辩争小事，无辄置使，中国常为我所挠，则金帛时至，持久之术也。自此使者之来，多颉颃争礼，被边数侵禁地。又为石墙於银坊城，以动真定之北塞，越耕薤子，平夜遣人拔我容城柳，朝廷待以异类，虽加镌谕，亦不斗直取，必而塘水益广，兵备甚饬矣。契丹每岁上旬出行射猎，凡六十日，然後并挞鲁河凿冰钓鱼，冰泮，即纵鹰鹘以捕鹅雁。夏居炭山或上径避暑，七月上旬复入山射鹿，夜半令猎人吹角效鹿鸣，既集而射之。贱他姓，贵耶律、萧氏。其官有契丹枢密院中书省行宫都总管司，谓之南面，以其在牙帐之南，以主汉事；其惕隐宗室也，夷离毕参知政事也，林牙翰林学士也，夷离巾刺史也，内外官多仿中国者，其下佐吏，则有敞史、木古思奴、古都奴、古徒奴，分领兵马则有统军侍卫、控鹤司、南王、北王、奚王府五帐，分提失哥、东西都省、太师兵。又有国舅、钤辖、遥辇、裳衮诸司，南北皮室，二十部族节度，频必里、九克、汉人、渤海、女贞五节度，五冶太师，一百、六百、九百家奚。凡民年十五以上，五十以下，皆籍为兵。将举兵，必杀灰牛、白马祠天地日及木叶山神，铸金鱼符调发兵马。其捉马及傅命，有银牌二百，军所舍有远探拦子马，以夜听入马之声，每其主立，聚所剽人户、马牛、金帛，及其下所献生口，或犯罪没入者，别为行宫领之。建州县，置官属，既死则设大穹庐，铸金为像，朔望节辰忌日辄致祭，筑台高丈馀，以盆焚酒食，谓之烧饭。十宫各有民户出兵马，阿保机曰洪义宫，德光曰永舆宫，兀欲曰积庆宫，述律曰延昌宫，明记曰章敏宫，突厥曰长宁宫，燕燕曰崇德宫，隆绪曰兴圣宫，隆庆曰敦睦宫，隆运曰文忠王府。又有四楼，在上京者曰西楼，木叶山曰南楼，龙化州曰东楼，唐州曰北楼。凡受册，积柴升其上，大会蕃夷其下，已，乃燔柴告天。而汉人不得预。有诨子部百人，夜以五十人番直，四鼓将尽，歌於帐前，号曰"聒帐"。每谒拜木叶山，即射柳枝，诨子唱番歌前导，弹胡瑟和之，已事而罢。三岁一试进士，贡院以二寸纸书及第者姓名给之，号喜帖，明日举案而出，乐作，及门，击鼓十二面，云以法雷震。自阿保机相承二百馀年，尽有契丹、奚、渤海及幽、燕、雲、朔故地，四面与高丽、安定女贞、黑水、灰国、屋惹国、破古鲁、阿里眉、铁离、靺鞨、党项、突厥、土浑、于厥、哲不古、室韦、越离喜等诸国相邻，高昌、龟兹、于阗、大小食、甘州人，时以物货至其国，交易而去。土宜羊马，马庳而善走。人能寒苦而众。故诸国惮之。每正兵一名，自备马二匹，鞯鞍、马甲皮铁视其力。人铁中九事，打草榖、守营铺家丁各一，弓四，箭四百，长短鎗、〈釒骨〉〈釒朵〉、钺、斧、小旗、鎚锥、火刀石、马盂、粆袋、撘钩、毡、伞各一，縻马绳二百尺，粆一斗，以九月末南来，十二月，退散，伐桑柘园圃，焚烧室屋，虏掠老幼妇女。所过城邑，不可击者，声言治攻具，胁使自守不出。每城门辄以百馀人刺候，或城中突出，力不敌则走还，集众兵往斗，号簇门兵。津济径路，皆巡视绞络，若攻城，驱所掠老幼运薪土，塞池壕，引满以居其後。置阵必预度山水地阔狭。马五百或七百为队，每十队次第更进，以一队奔突哮啖，扰我军疲困，则退而饮食休息，新羁者进回环不已。又以草榖家丁扬尘助声势於其旁。官军多步兵裹粮负甲，退而食息，又为所乘，若累日不解，则困於贼，戎主则以精兵自随，命曰护驾兵马，其大略如此。自隆绪改元统和，至二十九年改开泰，讫九年，明年改太平，至十一年，宗真立，改景福，明年又改重熙。重熙二十三年，洪期立，改清宁，清宁九年，即治平八年也。仁宗崩，遣使吊祭，神宗登极，遣使来贺。既而修涿、易二州城，增兵马，葺器械，积刍粮，而燕民数渔我界河，至遣兵遮护，官军相与斗射，或追焚其舟，又创造逻骑越拒马河，入归信、容城两属地内。缘边安抚王临，请於保州塘泺西，筑隄植木，引水种稻，为方田作沟，以限戎马。熙宁初，王师取熙河，置河北三十七将，籍保甲，广武备，洪期疑焉，数欲辩争小事，以尝试中国。七年，遂遣萧禧来致书，谓："蔚、应、朔三州土田，昨安铺舍，南北永标於定限，舍往来悉绝於奸徒。洎览举申，辄为侵扰，或营修戍垒，或止居民，皆是守边之冗员，不顾睦邻之大体，妄图勋赏，深越封陲。今属省巡，遂令按视，备详端贯，尽合拆移，爰遣介轺，特垂缄报，据侵入当界地里，所起铺形之处，早令毁撤，却於久来元定界至，再行安顿，岂惟疆埸之内，不见侵逾，兼於信誓之间，且无违爽。"禧自雄州来，知州王庆民以誓书不许泛使入境，拒不得进。庆民卒，後守周永清遂纳之。二月，禧到阙，以河东地界为言，且及雄州修城、白沟驿创箭窗，及赵用越境事。帝面谕以三州地界，当遣官会北朝官检视定夺，雄州外城，自嘉祐年中因旧缮修，固非创筑，有违誓书，今当罢止。其役白沟馆舍，如果有修营，并令拆去，固尝累饬边臣，不令生事。昨赵用擅入北境，即以降停，今郭庠侵入本界，仍复射伤戍人，理须应敌如北朝。近差巡马，乃是创兴事端，此无可施行者。禧奉诏而退，又命韩缜报聘，遣太常少卿刘忱等会其臣萧素於代州境上，往复累月，议不决。八年三月，禧再来致书言，上命缜等乘驿往河东计议，禧必欲以分水岭为界，帝患之，诏询故相文彦博、富弼、韩琦、曾公亮以可与不可许之状。故事，使者留京师不过十日，禧过期不肯行，帝遣内侍李宪许以长连城、六蕃岭为界，禧犹不从，帝不得已，议先遣沈括报聘。枢密院言，本朝边臣照用长连城为界，有公牒六十，初无指石长城、分水岭之文。是时，彦博等四人皆上章，以为不可与地，而王安石言於帝曰："将欲取之，必固与之。"於是诏不论有无照验，令於分水岭擗拨，遣使持示禧，禧乃辞去。往时界於黄嵬山麓，我可以下瞰其应、朔、武三州，既以岭与之，虏遂反瞰忻、代州，东西失地七百里。七月，命韩缜等往交新疆。元丰初，又以索觇人李福寿之故，妄占瓶形寨地，纵骑入塞践稼，河东安抚刘舜卿以为言，寻捕得逃民王善及妻子，皆蒙塞其耳目，械以还之。然犹时有亡命者若于惟孝、程全官、程岊、武备、翟公仅辈，皆尝刺其阴事以报我，及告捕奸逻，惧而来归，朝廷悉命以班行处之江南，洪期能守成，柔惠爱民，安静不挠，然嬖幸其臣耶律英弼，英弼与太子濬有隙，潜畜甲士谋杀之。其母与琵琶工通，英弼又引洪期视之，母自缢死。濬有遗腹子延禧，时未生，故免於难。英弼益专恣，累封魏王，北人谚云："宁违敕旨，无违魏王白帖子。"其後国相梁益介杀英弼，坐死者千馀人，乃立延禧为太孙。元符二年，遣泛使萧德崇等至，时方讨夏国，故为其游说，帝亦遣使报之，而不从其请。三年，哲宗崩，徽宗即位，遣使来吊祭，聘贺如故事。明年正月，洪期死，在位四十七年。其纪元自咸熙，改太康，又改大安，皆尽十年，然後为寿昌，至七年终，庙号道宗，诏辍朝禁乐，遣使吊祭如故事。建中靖国元年，延禧即位，号天祚皇帝，改元乾统。崇宁中，朝廷讨西夏，夏人求救於辽，辽遣使来。蔡京为相，隃度所以来之意，议先遣使往乞师，以塞其请。延禧得乞师之书，怒曰："我本遣人往南朝和解，今番来借兵，用相玩尔。"五年，又遣使来议夏国疆界。後乾统十一年，改元天庆，是岁，政和元年也。自延禧在位，贪纵不道，诸国附从者皆有离心。四年八月，女贞首领阿骨打遂叛，集所部甲马二千，犯东境宁江州。延禧方射鹿秋山，闻乱小之，不以介意，遣海州刺史高仙寿帅渤海兵千人讨之，败焉，遂陷宁江。始时，州有榷易场，女贞以金珠、蜜蜡为市，率为州人贱直疆买，且拘辱之，谓之"打女贞"。至是，逞憾杀城民无噍类，获辽甲三千，退长白山之阿术火，延禧自秋山将之显州冬山射虎，闻警不行。十月，遣枢密使萧奉先之弟，殿前都点检嗣先为东北路都统，静江军节度使萧拨勃副之，帅契丹、奚兵五千，屯出河店，临白江，与女贞对垒。时北方久无事，奚、契丹闻军兴，皆愿奋行希赏，至挈其孥以从，而不设备。女贞潜度混同江掩击之，嗣先军张皇未及阵而兵交，遂奔溃，子女辎重牛羊金帛，悉为所得，又追袭百里，杀都押管、安州防御使崔公议、商州刺史邢颖。辽人故事，汉人不预军国大议，自两战之败，始召宰相张琳、吴庸付以东征事。琳、庸皆书生，无将略，奏言："前日之败，失於轻举，若用汉兵二十万分路进讨，无不克矣。"延禧与之十万，命中京、土、长春、辽西四路课民家赀，每及三十万者调一卒，富家至调一二百人，以十二月为期，民多蹶产。琳、庸统御无法，器仗听从便，但持刀矛毡甲备数，而弓弩铁甲百无一二。於是分四道并进，杂以蕃军，枢密副使耶律斡离朵出涞河路，黄龙尹耶律宁出黄龙路，复州节度使萧涅曷出咸州路，左祇候郎君萧阿古出好早谷路，独涞河一军深入遇敌，才交锋稍却退，斡离朵以为汉军遁，即领奚、契丹兵弃营而奔。翌日，所留汉众三万，自推将作少监武朝彦为将，再战，再败。馀三道军闻之，各退保其疆。不数月，尽为女贞攻陷。萧嗣先之败也，士卒多逃归，奉先惧其弟获罪，妄云："溃兵畏诛，所至剽掠，若不一赦，将为腹心患。"延禧从之，诏一切勿问，自是出征者皆曰："战则有死而无功，退则有生而无罪。"故士无斗志，遇敌辄奔。五年，延禧下诏亲征，其臣耶律章奴以延禧不道，谋废之，而立其叔父秦晋国王耶律淳。谋泄，延禧杀章奴，待淳如初。延禧兵至鸭绿江，女贞纵击之，延禧督战三合，俱不利，众相随而溃。是岁，朝廷遣贺生辰正旦使，至虏庭留两月，不见而还。延禧募渤海武勇军高永昌等二千人，屯白草谷。契丹昔灭渤海，建为东京，时留守萧保先为政苛酷。六年，渤海十数人杀保先，於是武勇军因之作乱，还据东京，推永昌为渤海皇帝。辽东五十馀州尽没，独藩州未下，张琳州人也，请讨之。募兵二万人，自显州进军攻渤海，永昌兵败，遁入海，追斩之。缘边奏虏乱，帝屡诏边臣，母得辄有所陈，邀功生事，贻祸边鄙。而童贯巳启北伐之议，会奉使陶说及前通判保州张毣等言："辽虽为女贞所挫，而上下未叛，其国尚立，边臣迎合，撰为事端，以误朝听，不可不察。"乃止。先是，延禧命叔淳为元帅，宰相萧德恭副之，募辽东饥民得二万人，谓之怨军。淳尝守辽阳，得人心，欲倚之复辽东，未出境而兵乱，乃强率众度辽水，欲下潘州，急攻未能拔。或报女贞至，乃引还。是年夏，再命淳会兵防秋，至阴凉川，闻怨军两营以无衣叛。十一月，留大军於卫州蒺藜山就粮，自领轻骑二千赴显州讨叛者。次懿州，忽报女贞前军已过，乃号召大军会徽州。八年正月，与女贞遇，阵未合而溃。淳以麾下五百骑保长泊，女贞入新川，州节度使王从辅开门降，大掠而去。又破乾、显等州，以马疲而归。延禧在中京，初闻败，震惧，潜令内库裒珠玉珍玩五百囊，择骏马二千匹，私谓左右："若女贞必来，吾有日行五百里马，又与南宋为兄弟，夏国为舅甥，何忧哉？所忧者，兵民被害耳。"及女贞归，边备小宽，延禧复自肆，女贞遂陷黄龙府、咸、信、苏、复五十馀州，据辽东、长春两路。阿骨打自号大金国，遣人议和，约十事，邀求封册为皇帝。延禧付南北大臣议，萧奉先等喜自此无患，请许之，遣静江军节度使萧习烈、归州观察使张孝伟为封册庆问使，备仪物辂冕册为东怀皇帝。阿骨打大怒，叱出习烈等腰斩之，诸酋为谢，乃解，酋人笞百馀。十一年，改元保大，是岁，宣和三年也。金人破上京，凡祖、怀、庆州、乾、显州境内木叶山，辽国上世冢茔所在，皆焚劫发掘无遗。延禧有子四人，长曰赵王，母赵昭容；次曰晋王，母文妃；次秦王、许王，母元妃。晋王贤而有人望，萧奉先，元妃兄也，欲立其甥秦王，文妃妹適耶律挞曷里，妹適耶律余见，奉先疑二人欲立晋王，谮杀文妃及挞曷里并其妻，余见惧，拥千馀骑叛归金国。时金人悉师度辽而西，用余见为先锋。二年正月，陷中京，延禧惧，即日出居庸关，入鸳鸯泊。寻闻余见至，奉先谓延禧曰："余见宗支也，岂欲辽亡哉！不过来立其甥晋王耳，何惜一子伐其奸谋。"延禧惑之，乃赐晋王死，王贤，死不以罪，闻者无不挥涕，自此众心益携。延禧畏，逼率禁卫五千奔雲中，中道稍引去，能从者赵王、梁王与三百馀骑，几为敌所及，过雲中嘱留守萧查刺曰："贼至矣，善守城。"亟入天德，趋渔阳岭，入阴夹山，谓奉先曰："误我至此，皆汝之由。汝亟去，恐人不汝容，并及我。"奉先痛哭辞去，行未十里，左右追杀之。金人至雲中，查刺迎降。阴夹山者，在沙漠之北，有陷淖六十里，他虏不能至。金人驻兵鸳鸯泊，经营之，涉历时月，辽人无主，命令不通。初，延禧留张琳、李处温与叔淳守燕，至是处温与萧幹挟怨军郭药师等谋立淳。三月，率燕京民数万人入府劝进，琳有难色，曰："居摄可矣，何必为真。"处温不可，淳出，遽被以赭袍，淳恸哭力辞，不得已，遂僭即位，称天锡皇帝，下诏废延禧为湘阴王，燕、雲、平、中、上京、辽西六路，淳主之，沙漠以北，西南、西北两都招讨，诸蕃部族，延禧主之，辽国自此分矣。旧有马数千群，群以千计，皆良马也，上世常择三万匹，岁牧於雄、沧两境之间，谓之南征马，意夸示中国。及金人入寇，民马衰，每匹价至三十万，无鬻者，官马虽多，未尝以颁将士。延禧入夹山之後，有司悉以群牧献於金人，唯松漠以北者为大石林牙所有。淳既立，遣知宣徽院萧挞勃也、枢密副承旨王琚来告谢，帝以延禧尚在，淳安得擅立，却而不受。初易州涞水人董才，沈雄果敢，为乡军隶官，与女贞战败，主将欲斩之，才亡命山谷，集众至千人，剽掠郡县，飞狐、灵邱入雲、朔，至岢岚三界谷来归，知军解潜以闻，诏赐姓名曰赵诩，以为閤门宣赞舍人，从者皆拜官，使诣童贯。诩见贯，屡言淳可取，於是贯决计出师，驻於雄州，以刘延庆为东西两路都统制，种师道总东路兵，屯白沟，王禀、杨惟忠、种师中、王玶、赵明、王志为偏裨，辛兴宗总西路，兵屯范村，杨可世、王渊、焦安节、刘光国、光世、冀景、曲奇、王育、吴子厚为偏裨，贯张榜招谕燕民来归，又使归朝官张宪等入燕谕淳以祸福，使之举国内附。淳执而斩之，遣王子班、耶律大石林牙、萧曷鲁为西南面都统，领千五百人，屯涿州新城，使王介儒语贯曰："欲和即还作善邻，不欲和请以兵相见，大暑中无徒苦诸军也。"杨可世将轻骑进战，师不利。辛兴宗等战於范村，复北。乃议班师。虏以败盟责我，追至雄州，北风大雨雹，我军不能视，薄暮始解。未几淳卒，知中山府詹度言契丹无主，燕人愿归国，王黼乃主再举之议，於是悉诸道兵二十万，期九月会三关。淳既死，私谥曰"宣宗"。萧幹立其妃萧氏为皇太后。后既立，幹专政，国人遂贰，其易州守将王琮，涿州留守郭药师举二州来降。萧后闻之，与其臣议曰："事至於此，苟可以託国，吾即从之。"或言："女贞兵盛，势不可遏，可以休附。"或言："大宋百年欢好，信誓可倚。"后曰："二说皆可行。"乃遣使二国，令萧容、韩昉等使於我。又令章言中使於金。皆奉表称臣妾．昉至。童贯、蔡攸以其止纳款，麾去之，曰："非纳土不可。"昉笑曰："纳款即纳土也。"乃以表闻。初，李处温谓中国可仗说萧后，且密约贯、攸欲以后及燕山来归，贯、攸不能周旋其间，事浸泄，或诣后告之，后杀处温而拒王师。贯、攸乃令刘延庆、郭药师等自雄趋新城，刘光世、杨可世自安肃军出易州，遂会於涿州。时兵众五十万，进驻卢沟河，契丹四军，萧幹亦於燕城十里外筑垒与我师相拒，日遣骑渡河击我，尝纵兵犯中军。药师言四军者，既以全师抗我，则燕必虚，宜遣轻骑袭之。延庆即用其策，选常胜兵并西兵五千骑，间道袭燕，夜半渡河，衔枚而进。质明，常胜军五千骑杂乡人夺迎春门以入，大军继至，下令曰："燕人尽降，契丹尽杀。"不意契丹兵尚多，而我师已骄，所至纷然肆掠，药师遣人谕萧氏使降，不从，我师与虏合战，至晚不解。萧幹知我师入燕，亟来救，或告药师城外尘起，必有救兵至，诸将皆谓延庆遣兵来助，登高望之，则燕王冢上立四军旗矣，四军兵自南门入，人皆死斗，药师屡败，奔门不得出，尽弃马縋城而下，死伤过半，还者数百骑而已。时大军屯卢沟河者未动，萧幹兵才数千，得汉两人留帐中，夜半伪相语曰："闻汉兵十万，吾师三倍，当分左右翼，以精兵冲其中，举火为应，歼之无遗。"阴逸其一人归报，既夕而遁，众军遂溃，自相蹂践而死。幹遣骑来追，至涿水北，乃回。自熙宁以来，所积军实，埽地尽矣。十二月，金人陷居庸关，萧后率萧幹等遁，左企弓等迎降。后东走至松亭关，议所向，大石林牙欲归延禧，萧幹奚人也，欲往其国，淳之婿萧勃迭曰："今日固合归天祚，然见之有何面目？"林牙命牵出斩之，於是契丹军从林牙，奚军从幹，林牙挟后见延禧，延禧先巳下诏追削淳官爵，贬后为庶人，改姓虺氏矣。至是杀后而赦林牙。幹僭号大奚国神圣皇帝，领众出卢龙岭，攻陷景、蓟，燕山安抚使王安中遣郭药师讨斩之。延禧鸠集散亡，势少振，帝间使胡僧与之约，许迎至京师，待以皇兄之礼，位燕、越二王上，筑第千间，实以女乐三百。延禧大喜，会阿骨打死，弟吴乞买立。其将粘罕自雲中东归，以兀室代主兵，延禧谓其去，又得大石林牙兵，阴山以三万骑助之，谓天且中兴，欲捣山後之虚，复燕雲地。林牙谏曰："自金虏入长春、辽阳、车驾跳奔，当兵力全盛时，不能一战。今举国为所有，乃欲婴其锋，非计也。不如蓄锐待时，毋轻举以取辱。"不听，林牙称病不行。四年冬，延禧携后妃、二子及宗属出夹山，南下武州，兀室盛兵遮其归路，战於奄遏下水，兀室复千骑山间出後，顾之惊溃。延禧奔山，金人尽得其妻子，延禧计穷，欲投夏国，夏人不敢纳，乃之小〈革胡〉〈革录〉。五年正月，与金国将娄宿遇，时从骑尚千馀，有金铸佛像长丈有六尺，他宝货称是，皆委之而遁，竟为所及，娄宿下马跪於前，捧觞而进，遂俘以还，吴乞买封为海滨王，处之长白山东，凡在位二十五年，逾岁而死，契丹由是遂亡，自阿保机至天祚，凡九代。








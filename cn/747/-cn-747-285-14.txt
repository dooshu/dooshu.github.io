○敕平卢使乌知义书

敕平卢使乌知义：委卿重镇，安辑两蕃，动静须知，节制斯在，而二虏将叛，来往有谋，曾不是思，信其至此！又委安禄山轻突，挫我军威，不严其约，是事无豫，一朝损失，虽悔何追？但以卿忠勤，复是耆旧，虽有过失，一切不论，实欲尽卿所长，收其後效，固须易虑，以补前阙。此贼既叛，意其却攻，每事须防，无失便也，一一并赵堪口具。夏初渐热，卿及将士并平安好，遣书指不多及。


芦中篇寄余季芦先生（集名《芦中吟》。）

芦中之吟泪如水，芦中之人伊谁子。
烟雾冥冥沧海深，重欷累叹沾我襟。
三闾既沈杜陵死，此曲谁能辨古今。
岁寒道远日欲暮，天惨惨兮雨淫淫。
步兵愤俗多白眼，茂陵卧病无黄金。
从前万事难具陈，神龙偃蹇同枯鳞。
长鲸风起万家破，海滨白昼生青燐。
四壁不存八口困，著书满匣成飞尘。
平原兄弟太丘子，更和递唱矜阳春。
寄我就亭歌，胸中磊块一何多。
序我江行集，哀乐无端风雨急。
文章自古中何用，瑚琏瓦缶谁轻重。
可怜一片子期心，鬼神为泣山川动。
先生旧泽在陵阳，杂花种满宛溪旁，我今思归心内伤。
安得归故乡，从君以徜徉。
足踏琴高鲤，手把李白觞，侧身东望思茫茫。



◇请招降江东表

臣闻士之羡永生者，非徒以甘食丽服宰割万物而已，将有以补益群生，尊主惠民，使功存于竹帛，名光于后嗣。今臣文不昭于俎豆，武不习于干戈，而窃位藩王，尸禄东夏，消损天日，无益圣朝。淮南尚有山窜之贼，吴会犹有潜江之虏。使战士未获归于农亩，五兵未得戢于武库。盖善论者不耻谢，善战者不羞走。夫凌云者，泥蟠者也；后申者，先屈者也。是以神龙以为德，尺蠖以昭义。昔汤事葛，文王事犬夷，固仁者能以大事小。若陛下遣明哲之使，能继陆、贾之踪者，使之江南，发恺悌之诏，张日月之信，开以降路，权必奉圣化，斯不疑也。（《艺文类聚》五十二）




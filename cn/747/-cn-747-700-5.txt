○赐黠戛斯书

皇帝敬问黠戛斯可汗：将军谛德伊斯难殊至，览书并白马二匹，具悉。可汗降精斗极，雄朔漠以称君，禀耀旄头，分天街而建国，特负英豪之气，夙推统御之才，眷想嘉猷，载深寤叹。来书云：“温仵合将军归国後，汉使不来。”温仵合去日，朕书具云：“速遣报章，此当遣重臣册命。”自是可汗未谕此意，报答稍迟，此则寻欲遣使，只自延望来信。又云：“金石路已隔绝。”盖为山川悠远，未得自与可汗封壤接连，非是两国之情，犹有阻隔，想可汗明识，无复致疑。又云：“两地遣书，彼此不会。”且书不可以尽言，言不可以尽意，况蕃汉文字，传译不同，只在共推赤心，永保盟好，岂必缘饰词语，以此交欢。每欲思维，先恩好意，不更疑惑，便是明诚。又云：“欲除却两楹间恶刺。”此之一事，实是嘉言。缘回鹘雄据北方，代为君长，诸蕃臣伏，百有馀年，今可汗扫其穹居，大雪仇耻，功业既高於前古，威声已振於北荒，固当深务远图，岂可更留馀烬？黑车子不度德量力，敢保寇仇，则是轻侮可汗，独不向化，此而可忍，孰不可容？况可汗前来云求访公主，使上天入地，必须觅得，今若舍而不问，何以取信朕怀？想可汗乘彼盛秋，长驱精骑，问回鹘逋逃之罪，行黑车後服之诛，取若拾遗，役无再举，从兹荡定，岂不美欤！

来书又云：“送公主到彼，无一语业。”缘公主才离可汗五日，便被回鹘劫夺，所遣来使，尽被杀伤，公主二年之中，流离沙漠，事已隔远，所以不再叙言。然赵蕃去日，已具感悦之心，足表殷勤之意。又闻今秋欲移就回鹘牙帐，灭其大国，便保旧居，足使诸蕃畏威，回鹘绝望，稍近边境，颇谓良图。所云请发兵马期集去处，缘黑车子犹去汉界一千馀里，在沙漠之中，从前汉兵未尝到彼，比闻回鹘深意，常欲投窜安西，待至今秋，朕当令幽州、太原、振武、天德缘边四镇要路出兵。料可汗攻讨之时，回鹘必当潜遁，各令邀截，便可枭擒。此是军期，须合符契，想可汗必全大信，用叶一心。谛德伊斯难殊朕已於三殿面对，兼赐宴乐，并依来表，不更滞留。朕续遣重臣，便申册命。故先达此旨，令彼国明知册命之礼，并依回鹘故事。可汗爰始立国，临长诸蕃，须示邻壤情深，宗盟义重，以此镇抚，谁敢不从？宜体至怀，共宏远略。春暖，想可汗休泰，将相以下，并存问之，遣书指不多及。


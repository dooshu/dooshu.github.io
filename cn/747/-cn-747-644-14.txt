○窗中列远岫赋（以“山远而见，如在诸掌”为韵）

仁者静而自闲，高其居而闭其关。爰开窗以列岫，若施障而图山。邈彼黛，当於其间。至若虚牖洞开，连峰向晚。云无心而迥出，鸟厉翼而孤返。初疑镜里，觉万象之俱深；又似壶中，见三山之尚远。洎如雨歇原野，风开薄帷。天道不窥而自见，山光遥丽而增思。谢守临斋，以观咏之不足；陶公开卷，则知室是远而。若薜萝之在眼，方坐啸而扌耆颐。杳杳云峰，既自中而玩矣；苍苍海峤，亦孔昭而见之。况复彩翠之容，朝昏是变。将避俗以无闷，殊近知而守见。帘光乍入，增松雪之微明；砌竹旁垂，助林峦之葱。夫其窗也，或饰之以青琐，交之以绮疏。想取荣於尔室，非助境於吾庐。凿垣而叠嶂遥列，寓目而幽襟必舒。偶琴酒之乐只，泯色空之豁如。且彼植木玩芳者有时而改，累土为山者有时而始。曷若曲肱隐几，事幽功倍。垂碧纱而岚气共凝，卷宿雾而翠屏常在。是知事有亲而逾失，远而匪疏。徇利争先之徒，固难知也；逃名小隐之士，或近沽诸。亦何必寻赤城之标，究莲峰之掌。彼垂堂而是冒，此自牖而可赏。山中人兮，诚不在於独往。


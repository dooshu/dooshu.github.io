赴都答蔡大美及同里诸游好

羲和凛莫节白雪积皛皛鸡鸣启重关严驾一何早祖帐供东门送我长安道长安万里余双阙浮云表越鸟栖朔风羽翮岂长好盈觞日在御孰缓忧心捣

二

双鹤来云间嘹呖我东厢翺翔得所欲岂曰谋稻粱清歌转善谑嬿婉纷难忘谁能舍兹去雨霰零衣裳今夕曲水湄明发大河阳

三

巾车伫修坂眷我同怀人同怀二三子齐辔扬芳尘搴华俯六叶蹑轨追典坟瞻前恐不逮努力良已勤园庐复相望荣木无冬春多君岁寒意朂我以先民列爵非所志柔翰垂清芬

四

白云出深谷摇摇离旧山仆夫竞前路客子心纒绵虽糜东方粟犹赧祖生鞭雅执冯公戟未草子云玄功德有消陨何况扬空言所念平生交幽栖圭筚间鼻犊足常温安用狐白鲜各勉金石欢珍尔桂树篇


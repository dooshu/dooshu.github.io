○固原鎮 【 固原】

固原、開城縣地也、成化以前。套虜未熾。平固安會之間。得以休息。所備者靖虜一面耳。仍以陜西巡撫總兵提鎮此邊、與三關事體相同、自弘治十四年、火篩入掠之後、遂為虜衝、固原所轄、則有黑水鎮戌平虜紅古板井彭陽等城、西安州海剌都等營、環慶則有走馬川青平山城甜水等城堡、靖虜蘭州則有乾鹽池打剌赤一條城十字川西古城積積灘等堡、處處可以通賊。十五年、本部議　奏設總制于固原、推用戶部尚書秦紘、兼左副都御史後總制皆駐劄此城于是始改立州衛、以固靖甘蘭四衛隸之、嘉靖十八年、因主事許論議以總制移鎮花馬池、仍以陜西巡撫總兵提鎮此邊、

固原保障

固原鎮

固原邊夷

固原經略

△固原保障

固原在寧夏之南實番胡要害之地、弘治間、總制秦紘築內邊一條、自饒陽界起西至徐斌水三百餘里、係固原地界、自徐斌水起、西至靖虜花兒岔止長六百餘里、亦各修築、至今于二八月。各修理一次。屹然為關中重險。東向可以顧榆林。西向可以顧甘肅。總兵遊擊守備皆住劄于此。猶室家之有堂奧也。東之于胡也以花馬池一帶為門戶。西之于番也。以西蘭一帶為門戶。門庭有故。總制運籌于中。總兵參遊提兵會各鎮折衝于外。處置得宜。全陜無憂矣。

△固原鎮

固原鎮與寧夏為唇齒、花馬池一帶。邊人謂之大門若併力堅守花馬池。則固原自可無虞。而嚮石溝至靖虜一帶修築。又在所緩。葢力分別勢弱。寇巳入門。主人束手。故愚以為總制不駐花馬池則固原未可息肩也靖虜一帶。每歲黃河氷合。一望千里。皆入平地。若賀蘭山後之虜。踏氷馳踔。則蘭靖安會之間。便為禍階。調兵防守。候在氷凍。而西鳳臨鞏之卒。多未經戰。豈能捍禦。愚又以為不添沿河之堡。不屯常戌之兵。則固原又未可息肩也。徵調客兵。他鎮有事則然。無事則巳。若固原防守之戌。每歲凡四閱月。而蒭粮不為之處尚在本兵額內支給。兵餉有常額客兵餉無常額既戍守四月其時甚久不可槩作客兵之數恐支應煩耳如之何其不告乏乎。小鹽池批驗舊在固原益來商旅。納貨賄。期以填實此地。而王瓊移置下馬房。其見偏矣。夫固原中制之地也。總督所在。戎務攸關。此特一隅之論耳。若非任將任官足食足兵之計。孰不知之。孰不言之體權盡變。存乎其人焉耳。

△固原邊夷

邊夷為此鎮之患者即套虜與西番也、其詳見榆林甘肅弘治十三年、虜酋火篩大舉住河套、十四年、總兵官保國公朱永、太監苗逵、都御史史琳、帥京營官軍詣榆林調集軍馬、號稱十萬、分布韋州等處禦之、侍郎李鐩、總督軍餉、穵運八府之粟、隨軍供給、虜眾數萬、由花馬池深入固原安會等處、大掠而出、官軍戰死者甚眾、十八年、虜五萬餘騎由花馬池北楊柳墩西穵墻深入固原平凉安會等處、大掠而出、正德十年正月、套虜二萬餘騎、由花馬池鎮邊墩起至石井兒墩止、折墻深入固原等處、搶掠而出、本年七月套虜二萬餘騎、由花馬池楊柳墩起至青羊井墩止折墻深入平凉臨鞏、直抵隴州、大掠而出、嘉靖元年六月、虜二萬餘騎、由井兒等堡、折墻深入固原平凉、直抵涇州、大掠而去、嘉靖六年六月二十六日、套虜鎖合兒伯通、帥眾一千七百餘騎、到于花馬池西北石臼兒墩拆開邊墻口一十九處、入境經過鐵柱泉小鹽池韋州下馬房平虜所鎮戎所、提督尚書王憲預調延綏寧夏固原官軍二萬七百人、分路按伏、至八營攻門、固原鎮參將劉文等督兵擊之、近至地名細溝墩、斬首九十三級、餘賊奔潰至地名哲思溝、榆林副總兵趙英等邀擊、斬首三十二級、二十九日賊至平虜所、地名青陽嶺、榆林遊擊卜雲邀擊斬首九十五級、賊回過寧夏地方、總兵官杭雄等邀擊、斬首九十五級、前後共斬首三百三級、得獲達馬五百二十三匹、餘賊由原路石臼兒墩墻口遁出鎖合兒、伯通死于陣、自來北虜入寇。官軍禦敵。未有若此克捷者也。嘉靖十九年六月初六日、總制劉天和親詣花馬池調度防禦、委帶管糧茶參政張邦教屯田僉事李良、八月二十一日、虜酋吉囊領大勢達賊五六萬從定邊營掏墻而入、是日雷雨大作、連旬不止、泥淖深陷馬腹、不能馳逐、天和調集都御史楊守禮趙廷瑞尹嗣忠各鎮參遊守備官軍、四路分布隘口城堡暗伏夾攻、九月初一日、虜至硝河城、結營自固、不敢縱掠、初五日、陜西總兵魏時兵遏其南、黃恩兵阻其西、崔嵩楊琮之兵擊其北、鄭東王陞高暘陳爵等之兵、聯絡以擊其背、邊兵四集、魯瞻等所統莊浪西寧凉永援兵接踵渡河、軍聲大振、三鎮共斬獲首級四百四十顆、內一顆係吉囊第二子、號小十王、一顆吉囊妻弟大酋、為軍人張奴兒野五斤所斬、器械牛馬不可勝計、捷　聞、總督巡撫鎮守等官、俱寫　勑獎勵、劉天和加太子太保、廕一子錦衣衛世襲正千戶、楊守禮陞兵部尚書、趙廷端尹嗣忠陞兵部右侍郎、任傑魏時周尚文俱陞都督同知、鄭東張鵬各陞二級、張邦教李良各陞一級、張奴兒與做指揮僉事、野五斤與做副千戶、其餘俱陞賞有差、自來防禦北虜。斬首數多。未有若此者也。十一日、北虜吉囊等見兵威大振、自懷疑懼、俱出套、分作二枝、一枝住東勝城地方、大同兵邀擊之、斬首九十顆、一枝住賀蘭山外、莊浪兵邀擊之、斬首一百三十顆、寧夏兵邀擊之、斬首四十九顆、一時套中俱無虜矣

△固原經略

設固原總制、元獨為套虜設、西番亦賴控馭嘉靖八年、固原兵馬、悉至花馬池防禦、西番乘虛深入臨鞏、殺掠太多、巡按御史胡明善劾　奏、方起王瓊總制况花馬池漫延三百餘里、總制調操兵馬不過數千、顧東失西、豈能周匝總制劉天和、方移鎮花馬池、虜自鎮邊營拆墻而入、直抵固原、事可知矣、不若仍鎮固原。使凜然有虎豹在山之威。而套虜西番。俱不敢深入。尤為長計。

一靈州鹽課司大小鹽池、所產鹽斤與解池相類、不勞煎晒、不煩人力、為利甚博、取之無窮、弘治以來、大鹽池增一萬五千引、小鹽池增三萬引先年止是召商中納馬匹、分給邊鎮騎操、後因各邊交爭互取、多寡不均、故有間年關領之例、又因中馬之人、勢囑賄通、濫收不堪馬匹、故有收價之例、畢竟為馬而設。未嘗別用。今查每引納銀二錢五分、照鹽一車、以六石為則、外有多餘、依律掣放、至固原慶原慶陽二鹽廠卸每引收取引銀一錢、通共每引得銀三錢五分、每年該銀二萬七百六十餘兩、鹽馬舊例、上馬一匹、給鹽一百引、中馬一匹八十引、大約納銀解邊易馬則事省人便官商兩為有益若納馬解邊。則秣飼屬之何人。運解不勝其擾。

一總制劉天和、會兵禦虜圖略、花馬池興武營伏寧夏兵六千、或榆林遊兵三千、小鹽池伏寧夏兵三千、定邊營舊安邊營、伏榆林兵九千、或分三千遊兵在花馬池按伏、韋州伏中衛參將五百、靖虜固原二千五百共三千、萌城等處伏固原遊兵三千、固原鎮戎平虜伏固原正奇兵四千、靜寧等處伏洮岷兵一千五百、花馬池東至定邊營六十里至舊安邊營一百五十里、西至興武營一百二十里、至清水營一百九十里、至靈州二百六十里、西南至小鹽池一百八十里、至韋州二百四十里、至平虜所三百六十里、至鎮戎所四百五十里、至固原六百里、以上共集兵三萬一千五百之數、恐無糧草或城小難容、許於隣近城堡分住、如中衛兵在鳴沙州、靖虜兵在西安州、海剌都之類、臨時仍會合一處此來賊勢必眾、須專用鎗砲為前鋒、及用挨牌拒馬鎗等項安營、庶不被賊衝亂營陣、初伏兵時依此圖若臨時賊情變動、隨賊向往、聯絡會合、不拘一定、務在各領官軍、齊心協謀、互相傳報、併力前進、不許逗遛退縮、自取重罪、

皇明經世文編卷之二百四十九終








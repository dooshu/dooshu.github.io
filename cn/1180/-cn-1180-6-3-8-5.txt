贺少宰镇山朱公重膺殊恩序


愚睹载籍，汉大夫韦彪之议曰：“求忠臣必于孝子之门。”斯语岂不良然战！愚盖于镇山朱公有征云。朱公之乡，为吉之万安。吉为贤哲之区，在昔赫赫称巨公者，不一二数。顷岁以来，得公其人，又今昔希遘睹也。

公沉毅舂粹，与物无町畦，海内士慕公者，无不愿一识公。且犹博综丘索与当世之务，凡古今隆替，名物隐赜，试一叩之，罔不犁然辨、洞然析。武库未足喻其藏，江海未足方其畜也。公自登仕，迨今余三十祀矣。周历中外，所至辄留德美，垂嘉闻，勤民体国，凿凿皆有成效，兹不具论已。先是，公以中丞秉节钺，抚绥东土。方是时，三殿、西宫之役，适且告急，会少司空缺，简公寄之。公与大司空毕力协谋，饬材董役。即隆寒甚暑，无间昕夕，两宫赖以速成。主上念乃劳绩，文绮藏襁，颁锡隆叠，俾荫其子一人；寻采庭论，迁公佐理邦治，皆异数也。愚每窃论公，勤以奉公，慎以居宠，三十年一日也。今所遭值，不负畴曩矣。古所谓事君以忠者，斯其无愧哉！

今年愚承乏与浔阳董公偕，得辨材省中，因之益熟公履。公居常简重不发，至语当时大务，及官人举士之要，苟利君国，则博引曲喻，不要诸当不已。光俊之业，熙明之治，实锐心焉。愚又与浔阳公云：“朱公论谔谔然，罔不夙夜，念在公家，信其忠勤也已。”

公由中丞食三品，于兹三有历年。令甲百司、周三载者，课其绩最者进阶，至三品，则荣其三世，并录其后。考功氏以公绩报闻，封拜赠叙之典悉如例，不靳施焉，知公素也。浔阳公与余暨诸曹郎，偕为公贺。大要谓人臣捐韦布，跻卿贰，官隆隆显矣，矧褒先及后也，此可眇小视哉。公荣矣！乃公愀然若不自怿，顷曰：“予先大夫少为伯氏确夫公后，确夫公其予嗣祖也。今荷主上恩，得幸袭宠荣矣。予本生祖，则熙斋公是焉。兹制于典，不获沾一命，假泉壤有知，如子孙何？”居无几，即列疏上请，乞以己封移赠熙斋公，披吐衷臆，谆且笃也。皇上素以仁孝劝率天下，鉴公真悃，诏许之。公拜命，不学色喜过望，怡怡若有重获也。浔阳公与愚佥曰：“镇山公其至孝哉！”斯固业官之所以能忠也已。

昔周宣平淮夷之乱，任召穆公旬宣江、汉间。其册命之词曰：“文、武受命，召公维翰。毋曰予小子，召公是似。”嗣公既底绩，锡之圭瓒秬鬯，山川土田。又曰：“于周受命，自召祖命。”夫始之遣，惟公分也。必曰“召公是似”，若欲因孝以作之忠者，继之宠，惟王恩也。必曰“自召祖命”，而光祖之孝，且于显忠时一昭揭焉。则三代盛时，君上所以命官作人，与臣子所以表树勋烈者，匪忠孝盍由哉？此益信韦彪氏之言，非诞谩也。公保厘藩服，翊赞庙堂，积劳累伐，当与穆公之业先后比隆。至主上眷遇拔擢之恩，其褒异乎公，即周宣不啻已。

今兹益懋往绩，对扬休命，以弼成天子万年之治，视召公称祝于周廷者，成于庙器者，将不有同心哉！诸曹郎庆公沐此殊遇，造愚与浔阳公，谓不可无言以记其盛。浔阳公复以属愚。愚备述他日与浔阳公论公者如此，以塞诸曹郎之请。浔阳公亦谓愚他日有绪言也。因以质之镇山公云。






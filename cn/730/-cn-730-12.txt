卷十二 诗语


诗始杨孚

汉和帝时，南海杨孚字孝先，其为《南裔异物赞》，亦诗之流也。然则广东之诗，其始于孚乎？而孝惠时，南海人张买侍游苑池，鼓棹为越讴，时切讽谏。晋时，高州冯融汲引文华士与为诗歌。梁曲江侯安都为五言诗，声情清靡，数招聚文士，如阴铿、张正见之流，命以诗赋，第其高下，以差次赏赐之。此皆开吾粤风雅之先者，至张子寿而诗乃沛然矣。

曲江诗

东粤诗盛于张曲江公。公为有唐人物第一，诗亦冠绝一时。玄宗尝称为文场元帅，谓公所作，自有唐名公皆弗如，朕终身师之，不得其一二云。而公为人虚公乐善，亦往往推重诗人。为荆州时，辟孟浩然置幕府，又尝寄罗衣一事与太白。故太白有答公寄罗衣及五月五日见赠诗，而王摩诘有"终身思旧恩"之句，浩然则有陪公游宴诸篇。三子者，皆唐诗人第一流，他人鲜知罗致，独公与之相得。使玄宗终行公之道，不为小人谗间，则公之推诚荐引以为国家经纶之用者，又岂惟诗人而已哉！剑阁蒙尘，始澘然追念，噫嘻！亦已晚矣。少陵云："受谏我今日，临危忆古人"，盖谓公也。丘文庄言："自公生后，五岭以南，山川烨烨有光气"。信哉！

陈琴轩诗

东莞陈琴轩先生琏，当永乐初，铺张国家威德，为平安南、巡狩、平羌三颂及铙歌鼓吹曲十二篇以献。上大嘉悦，即以滁州守超擢西蜀宪使。文人之遇，视汉相如有过焉。

罗勉夫诗

顺德有罗彪音，字勉夫，永乐时，常游京师。有一王府命工人图松，当成，彪见之，书题松诗一首。工人重其绢无以复，遂论彪污图状于王。王目彪诗，奇其才，令给笔札复试之，彪受令顷刻奏。王悦，置酒饮彪，留为上客。彪顿首谢曰："今俊旄列裾大王之门，不可胜数，臣愧乏枚、路之才，无为菟园重声价也。且臣南人不能久客兹土，愿乞骨骸归。"王厚赐遣之。盖亦傥荡奇节士云。

神童诗

明初，惠来有苏福者，八岁能属文，举童子科赴京，以年小令还里中。有司给廪米，未几病卒，年十四。所著有咏月三十首，其《初一夜月》云："气朔盈虚又一初，嫦娥底事半分无。却于无处分明有，浑是先天太极图。"弇州谓末二句即湛甘泉亦说不到。论者谓维岳降神，以惠来地方百里，襟海扆山，有钟灵孕秀，亦非偶然。但其发泄太早，故享年亦促。譬之朝华之草，夕而零落，理固然耳。《中庸》云："苟不固聪明睿知。"乃知圣人未尝不神。然惟其固，所以圣也，猥谓海滨气薄不能容，岂定论哉！福入惠来乡贤祠。年十四而俎豆宫墙，亦天下之所希者。

白沙诗

白沙先生善会万物为己，其诗往往漏泄道机，所谓吾无隐尔。盖知道者，见道而不见物，不知道者，见物而不见道。道之生生化化，其妙皆在于物，物外无道。学者能于先生诗深心玩味，即见闻之所及者，可以知见闻之所不及者。物无爱于道，先生无爱于言，不可以不察也。先生尝谓人，读其诗止是读诗，求之甚浅，苟能讽咏千周，神明告人，便有自得之处。庞弼唐云，白沙先生诗，心精之蕴于是乎泄矣。然江门诗景，春来便多，除却东风花柳之句，则于洪钧若无可答者，何耶？盖涵之天衷，触之天和，鸣之天籁，油油然与天地皆春，非有所作而自不容已者矣。然感物而动，与化俱徂，其来也无意，其去也无迹，必一一记其影响，则亦琐而滞矣。此先生之所以有诗也。

粤人以诗为诗自曲江始，以道为诗自白沙始。白沙之言曰："诗之工，诗之衰也。率吾情盎然出之，匹夫匹妇胸中自有全经，此风雅之渊源也。彼用之而小，此用之而大，存乎人。天道不言，四时行，百物生，焉往而非诗之妙用。"此白沙诗之教也。甘泉尝撰白沙诗教以惠学者，然学白沙者难为功，学曲江者易为力。曲江以人，而白沙以天。诗至于天，呜呼至矣。

区海目诗

岭南诗自张曲江倡正始之音，而区海目继之。明三百年，岭南诗之美者，海目为最，在泰泉、兰汀、仑山之上，其集有《前使》、《后使》二编及《海目诗选》行世。而虞山钱氏不获见之，此《列朝诗集》之憾事也。陈云淙云：海目太史之为诗也，浚南园五先生之源，而汇梁、黎诸公之流，盖雅道莫尚已。其谒张文献祠云："一代孤忠在，千秋大雅存。诗才推正始，相业忆开元。曝日陈金鉴，蒙尘想剑门。更吟羽扇赋，摇夺不堪论。"即此一篇已工绝。海目有二子，启图、叔永，皆能嗣其音响。子尝与为雅约社，并序其诗，俾世之言诗者知吾粤，言粤诗者知区氏焉。

黎美周诗

美周诗五古最佳，有古侠士磨剑歌云："十年磨一剑，绣血看成字。字似仇人名，难堪醉时视"。结客少年场云："生儿未齐户，结客少年场。借问结交人，不数秦舞阳。泣者高渐离，深沉者田光。醉者名灌夫，美者张子房。感恩思报仇，相送大道傍"。其困守虔州临危时，击剑扣弦，高吟绝命。有云："壮士血如漆，气热吞九边。大地吹黄沙，白骨为尘烟。鬼伯舔复厌，心苦肉不甜"。一时将士闻之，皆为之袒裼争先，淋漓饮血，壮气腾涌，视死如归。以视李都尉兵尽矢穷，委身降敌，韦鞲椎结，对子卿泣下沾襟，相去何啻天壤哉！美周又有花下口号云："生平不事求神仙，愿上东海求仙船。童男童女各三千，教之歌舞及管弦。逍遥行乐二十年，遂令婚配同力田。可得万人驰九边，大雪国耻铭燕然。老夫须眉图凌烟，结屋花国临酒泉。名儒侠客列四筵，等闲诗赋人争传，乞得一字十万钱"。此篇予亦爱之，是皆不失英雄本色。他体彷佛西昆，则伤于绮靡矣。

黎美周尝客扬州，于郑氏影园与词人即席分赋《黄牡丹》七律十章，已糊名殿最，钱牧斋拔美周第一。郑氏以书报曰："君已录牡丹状头矣"。以二金罍赍之。其后美周过吴下，人皆称牡丹状元。其诗有曰："月华蘸露扶仙掌，粉汗更衣染御香。"又曰："燕衔落蕊成金屋，凤蚀残钗化宝胎"，皆丽句也。是时邝湛若亦赋《赤鹦鹉》七律十章，其句有云："舞爱玉环低绛袖，歌怜樊素啭朱樱"。又曰："飞琼阆苑乘朱雾，小玉璇宫化紫烟"。一时人士传诵，有黎牡丹、邝鹦鹉之称。

邝湛若诗

湛若南海人，名露，少工诸体书。督学使者以恭宽信敏惠题校士，湛若五比为文，以真、行、篆、隶、八分五体书之，使者黜置五等，湛若大笑弃去。纵游吴楚燕赵之间，赋诗数百章，才名大起。岁戊子，以荐得擢中书舍人。庚寅，奉使还广州。会敌兵至，与诸将戮心死守，凡十阅月城陷。幅巾抱琴将出，骑以白刃拟之。湛若笑曰："此何物，可相戏耶！"骑亦失笑。徐还所居海雪堂，环列古奇器图书于左右，啸歌以待骑入，竟为所害。为人好恢谐大言，汪洋自恣，以写其牢骚不平之志，或时清谈缓态，效东晋人风旨，所至辄倾一座。至为诗，则忧天悯人，主文谲谏。若七哀述征之篇，虽《小雅》之怨诽，《离骚》之忠爱，无以尚之。其当事君行去："不哑吞炭漆为厉，殿屎入梁，匍匐入厕。更音易貌心苦悲，良友断肠，妻不与知。百年意气生命促，不斩君衣，何能瞑目。主雠未报白日逋，亮为国士，安得完肤。身无完肤雠未报，斩衣流血徒草草。褫仇之魄，以愧二心。臣命不如，臣心已穷。"盖可以见其志矣。子鸿，字剧孟，亦负不羁之才。年二十余，能诗及击剑。先时丙戌之变，率北山义旅千余，战敌于广州东郊死之，得赠锦衣千户。父子皆烈士也，而世徒以为风流旷达诗人也，噫！

僧祖心诗

祖心博罗人，宗伯韩文恪公长子。少为名诸生，才高气盛，有康济天下之志。年二十六，忽弃家为僧，禅寂于罗浮、匡庐者久之。乙酉至南京，会国再变，亲见诸士大夫死事状，纪为私史。城逻发焉，被拷治惨甚，所与游者忍死不一言，傅律殊死既得减，充戍渖阳。痛定而哦，或歌或哭，为诗数十百篇，命曰《剩诗》。其痛伤人伦之变，感慨家国之亡，至性绝人，有士大夫之所不能及者。读其诗而君父之爱油然以生焉。盖其人虽居世外，而自丧乱以来，每以淟涊苟全，不得死于家国，以见诸公于地下为憾。而其弟驎、騄、骊以抗节，叔父日钦，从兄如琰，从子子见、子亢以战败，寡姊以城陷，妹以救母，騄妇以不食，骊妇以饮刃，皆死。即仆从婢媵，亦多有视死如归者。一家忠义，皆有以慰夫师之心。嗟夫！圣人不作，大道失而求诸禅。忠臣孝子无多，大义失而求诸僧。春秋已亡，褒贬失而求诸诗。以禅为道，道之不幸也。以僧为忠臣孝子，士大夫之不幸也。以诗为春秋，史之不幸也。《剩诗》有曰："人鬼不容发，安能复迟迟。努力事前路，勿为儿女悲"。又曰："地上反淹淹，地下多生气"。呜呼！亦可以见其志也矣。

零丁山人诗

山人姓李名正，字正甫，番禺诸生也。丙戌城破，其父乃于兵难。山人乃髡首，名今日僧，遯居零丁之山。遇哀至放声曼歌，歌文文山正气之篇，歌已而哭，哭复歌，四顾无人，辄欲投身大洋以死，与崖门诸忠烈魂同游。既又自念吾布衣之士耳，与其死于父，何如生于君，死于父则无子，斯死父矣，生于君则有臣，其尚可以致吾之命，而遂吾之志也乎！于是弃僧服而返。性好独坐，然亦非习为禅观者。一室深闭，人莫知其所为，窃窥之，每一酂发，即以纸钱包裹，具衣冠上山焚去，哭之呜咽。试问之，则曰："吾发欲还之父母也。全归之未能，故伤之耳"。酒酣慷慨为诗，有曰："身当病后哀歌短，家自亡来骨肉轻"。又曰："多病一身堪久客，故园诸弟尚重围"。又曰："夜夜哀魂同梦父，年年孤影愧称兄"。又曰："当天落日愁无影，到地悲风壮有声"。皆悲酸惨绝，如猿吟鹤唳，不堪入耳。久之郁郁竟以死，年三十七。悲夫正甫，士之不幸其至此耶！生既无可奋其才，死而忠孝之心又不白，后之人其终以正甫为何如人耶！其为桑门也，臣之终，其弃桑门也，子之始。终始之间，呜呼！难言之矣。正甫一字零丁，零丁亦大洋名，自文文山一至，数百年乃有正甫以哀歌招其魂魄，文山其亦幸矣哉！

张璩子诗

东莞张璩子家珍，年十六，从其兄文烈公起兵。常得良马绝爱之，摧锋陷坚阵，数有奇功。马死，璩子哭之恸，葬于龙门山中。既十年所，忽夜梦驰驱如昔，悲鸣恋恋，觉而为诗吊之。其辞云："久失飞黄马，空余血战衣。可怜横草后，不得裹尸归。力尽犹追敌，功高几溃围。年来生髀肉，梦尔泪频挥"。

屈氏诗谱

洪武初，予八世从祖讳仲舒者，以元帅府总护出镇紫荆，有诗云："塞上风霜旧，军中号令新。枕弓头印月，卧甲臂生鳞。慷慨酬明主，忠劳致此身。狼居封有日，归贺太平春"。十二世祖沧洲处士讳渶，著有《草虫鸣砌集》。十五世伯祖博翁处士讳群策，有《来薰书院集》。翁耆年硕学，高旷绝伦，白沙尝过其家，书"背处从他冷笑，眼前任我清狂"二语赠之。甘泉想慕其风，自京师寄酒一尊，翁答诗云："野老何堪太史情，醇醪分注玉壶清。天生我有江湖兴，独自推篷对月倾"。其子青野翁讳某，尝与诸从结社龙山，著有《交翠轩集》。龙山在番禺水门乡，林泉幽邃，于沙亭相近，南临狮海，东接虎门，天气晴明，罗浮隐隐可见，翁甚乐之。有琴曰一天秋日，抚弄以自娱。白沙题句云："凿开鱼鸟忘情地，展尽江湖极目天"。

屈道人歌

南海陈乔生常作《屈道人歌》见赠，有曰："云中龙变化，隐隐见其鳞。支公与林师，仿佛云一人。方袍白足采兰蕙，僧伽未必非灵均"。方是时，予虽弃沙门服，犹称屈道人，不欲以高僧终而欲以高士始。故乔生言之若此。

诗社

广州南园诗社，始自国初五先生。越山诗社，始自王光禄渐逵、伦祭酒以训。浮丘诗社，始自郭光禄棐、王光禄学曾。诃林净社，始自陈宗伯子壮，而宗伯复修南园旧社，与广州名流十有二人唱和。叶石洞云：东广好辞，缙绅先生解组归，不问家人生产，惟赋诗修岁时之会，粤人故多高致乃尔。粤诗自五先生振起，至黄文裕而复兴。陈云淙云：太史公谓齐鲁文学其天性，粤于诗则有然矣。我国家以淮甸为丰镐，则粤应江汉之纪，风之所为首二南也。五先生以胜国遗佚，与吴四杰、闽十才子并起，皆南音，风雅之功，于今为烈。欧桢伯云：明兴，天造草昧，五岭以南，孙蕡、黄哲、王佐、赵介、李德五先生起，轶视吴中四杰远甚。百余年来，经术贵而声诗绌。一振于弘治、正德，大都三河东西秦之产，淮南江左稍稍响应。当世宗皇帝时，泰泉先生崛出南海，其持汉家三尺，以号令魏晋六朝，而指挥开元大历，变椎结为章甫，辟荒剃秽于炎徼，功不在陆贾、终军下也。桢伯与梁兰汀、李青霞、黎瑶石皆泰泉门人，其诗正大典丽，泽于风雅，盖得其师所指授。桢伯、兰汀常以诗盛称京师，于鳞、元美辈欲连为八才子，旋以八才子中粤居其二，心嫉之，且桢伯又非甲科，乃舍桢伯。王敬美云：岭南故多娴于文辞，而欧先生为最，俯一第不足拾取，竟以常调为文学掌故。故事，掌故历郡国学，即止不复迁。欧先生所历皆上考，遂破选人格，为国学掌故。居久之，将选入中秘，弗果，已遂迁为廷尉平。上下百年内，徐迪功由廷尉平左迁博士，欧先生由博士右迁廷尉平，相望两人耳。夫物不有以少为贵乎？自先生用掌故得廷尉平，天下以为少而贵之。其学无所不窥，而比事属辞，壹禀于古，直溯建安大历而上之。而元美则谓瑶石五言古，自建安而下逮梁陈，靡所不出入，和平丽尔。七言歌行，有卢、杨、沈、宋之韵。近体沨々，全盛遗响。诚徵其辞而奏之肉，叶以正始，铿然而中宫商，盖十得八九矣。知言哉！瑶石后有区海目者，直追初唐，置大历以下不复道。论者谓明兴，前后七子称诗，号翰林为馆阁体。海目始力袪浮靡，还之风雅，其《前使》、《后使》二集，虽使燕、许复生，亦不能有所加损。其论诗有云：弘正间，力驱宋元还之古，始合者什一。近世求多于古，自用我法，未免恣睢于情之中，而决裂于格之外，按之而不合节，歌之而不成声。其子启图亦云：国朝之文章，自北地以还，历下继之，盛于嘉隆而即衰于嘉隆。其病在夸大而不本之性情，率意独创而不师古，遂使唐、宋、昭代畛分为三，声气之元，江河不返。此皆笃论也。启图能承家学，与李烟客、罗季作、欧子建、邝湛若四五公者唱和，其雄才绝力，皆可以开辟成一家，而兢兢先正典型，弗敢陨越。所著悉温厚和平，光明丽则，绝不为新声野体、淫邪佻荡之音，以与天下俱变，是皆岭南之哲匠也。慨自申、酉变乱以来，士多哀怨，有郁难宣，既皆以蜚遯为怀，不复从事于举业，于是祖述风骚，流连八代，有所感触，一一见诸诗歌。故予尝与同里诸子为西园诗社，以追先达，然时时讨论，亦自各持一端。有举湛若之言者曰。诗贵声律，如闻中宵之笛，不辨其词，而绕云流月，自是出尘之音。王说作则谓，君等少年，如新华乍开，光艳动人，然不久当落耳。必敛华就实，如果熟霜红，甘美在中，悦目不足，而适口有余，乃可贵也。湛若之言尚华，说作之言务实，合而一之，斯为有体有用之作。噫嘻！吾其勉之而已。

宝安诗录

明兴，东莞有凤台、南园二诗社，其诗颇得源流之正。琴轩陈公琏尝为《宝安诗录》，自宋元以至国初。其后祁方伯顺，增损为《前集》。自琴轩至方伯时得数十人，为《后集》。外郡士大夫有为宝安作者，亦因其旧增附焉。吾粤诸邑，惟东莞诗有合集，区启图尝梓同乡先辈选诗曰《峤雅》，凡五百余家，其书未成。予撰《岭南诗选》前后集，前集自唐开元至明万历，后集自万历至今，人各有传，仿《列朝诗集》之体。积二十年亦未有成书，可叹也。

粤歌

粤俗好歌，凡有吉庆，必唱歌以为欢乐，以不露题中一字，语多双关，而中有挂折者为善。挂折者，挂一人名于中，字相连而意不相连者也。其歌也，辞不必全雅，平仄不必全叶，以俚言土音衬贴之，唱一句或延半刻，曼节长声，自回自复，不肯一往而尽，辞必极其艳，情必极其至，使人喜悦悲酸而不能已已，此其为善之大端也。故尝有歌试，以第高下，高者受上赏，号为歌伯。其娶妇而亲迎者，婿必多求数人与己年貌相若而才思敏给者，使为伴郎。女家索拦门诗歌，婿或捉笔为之，或使伴郎代草。或文或不文，总以信口而成，才华斐美者为贵。至女家不能酬和，女乃出閤。此即唐人催妆之作也。先一夕，男女家行醮，亲友与席者或皆唱歌，名曰坐歌堂。酒罢，则亲戚之尊贵者，亲送新郎入房，名曰送花。花必以多子者，亦复唱歌。自后连夕亲友来索糖梅啖食者，名曰打糖梅，一皆唱歌，歌美者得糖梅益多矣。其歌之长调者，如唐人连昌宫词、琵琶行等，至数百言千言，以三弦合之，每空中弦以起止，盖太族调也，名曰《摸鱼歌》。或妇女岁时聚会，则使瞽师唱之，如元人弹词曰某记某记者，皆小说也，其事或有或无，大抵孝义贞烈之事为多，竟日始毕一记，可劝可戒，令人感泣沾襟。其短调蹋歌者，不用弦索，往往引物连类，委曲譬喻，多如《子夜》《竹枝》。如曰："中间日出四边雨，记得有情人在心"。曰："一树石榴全著雨，谁怜粒粒泪珠红"。曰："灯心点著两头火，为娘操尽几多心"。曰："妹相思，不作风流到几时。只见风吹花落地，那见风吹花上枝"。《蜘蛛曲》曰："天旱蜘蛛结夜网，想晴只在暗中丝"。又曰："蜘蛛结网三江口，水推不断是真丝"。又曰："妹相思，蜘蛛结网恨无丝。花不年年在树上，娘不年年作女儿"。《竹叶歌》曰："竹叶落，竹叶习，无望翻头再上枝。担伞出门人叫嫂，无望翻头做女时"。《素馨曲》曰："素馨棚下梳横髻，只为贪花不上头。十月大禾未入米，问娘花浪几时收"。凡村落人奴之女，嫁日不敢乘车，女子率自持一伞以自蔽。既嫁，人率称之为嫂。此言女一嫁不能复为处子，犹士一失身，不能复洁白也。梳横髻者未笄也，宜笄不笄，是犹不肯在花棚上也。十月熟者名大禾，岁晏而米不入，花浪不收，是过时而无实也。此刺淫女，亦以喻士之不及时修德，流荡而至老也。"有曰："大姐姐，分明大姐大三年。担凳井头共姐坐，分明大姐坐头边"。言女嫁失时也，妹自愧先其姊也。有曰："官人骑马到林池，斩竿筋竹织筲箕。筲箕载绿豆，绿豆喂相思。相思有翼飞开去，只剩空笼挂树枝"。刺负恩也。有曰："一更鸡啼鸡拍翼，二更鸡啼鸡拍胸。三更鸡啼郎去广，鸡冠沾得泪花红"。有曰："岁晚天寒郎不回，厨中烟冷雪成堆。竹篙烧火长长炭，炭到天明半作灰"。有曰："柚子批皮瓤有心，小时则剧到如今。头发条条梳到尾，鸳鸯怎得不相寻"。有曰："大头竹笋作三桠，敢好后生无置家。敢好早禾无入米，敢好攀枝无晾花"。敢好者，言如此好也。其蛋女子荡恣，如吴下唱杨花者曰绾髻，有谣曰："清河绾髻春意闹，三十不嫁随意乐。江行水宿寄此生，摇橹唱歌桨过"。桨者，摇船也，亦双关之意。者，觉也。如此类不可枚举，皆以比兴为工，辞纤艳而情深，颇有风人之遗。而采茶歌尤善。粤俗，岁之正月，饰儿童为采女，每队十二人，人持花篮。篮中然一宝灯，罩以绛纱，以縆为大圈，缘之踏歌。歌十二月采菜，有曰："二月采茶茶发芽，姐妹双双去采茶。大姐采多妹采少，不论多少早还家。"有曰："三月采茶是清明，娘在房中绣手巾。两头绣出茶花朵，中央绣出采茶人"。有曰："四月采茶茶叶黄，三角田中使牛忙。使得牛来茶已老，采得茶来秧又黄"。是三章则几于雅矣。东莞岁朝，贸食妪所唱歌头曲尾者，曰汤水歌。寻常瞽男女所唱多用某记，其辞至数千言，有雅有俗，有贞有淫，随主人所命唱之。或以琵琶蓁子为节，儿童所唱以嬉，则曰山歌，亦曰歌仔，多似诗余音调，辞虽细碎，亦绝多妍丽之句。大抵粤音柔而直，颇近吴越，出于唇舌间，不清以浊，当为羽音。歌则清婉溜亮，纡徐有情，听者亦多感动。而风俗好歌，儿女子天机所触，虽未尝目接诗书，亦解白口唱和，自然合韵。说者谓粤歌始自榜人之女，其愿辞不可解，以楚语译之，如"山有木兮木有枝，心悦君兮君不知"，则绝类《离骚》也。粤固楚之南裔，岂屈、宋流风，多洽于妇人女子欤！

潮人以土音唱南北曲者，曰潮州戏。潮音似闽，多有声而无字，有一字而演为二三字，其歌轻婉，闽、广相半。中有无其字而独用声口相授，曹好之以为新调者，亦曰畲歌。农者每春时，妇子以数十计，往田插秧，一老挝大鼓，鼓声一通，群歌竞作，弥日不绝，是曰秧歌。南雄之俗，岁正月，妇女设茶酒于月下，罩以竹箕，以青帕覆之，以一箸倒插箕上，左右二人摙之作书，问事吉凶，又画花样，谓之踏月姊。令未嫁幼女，且拜且唱，箕重时，神即来矣，谓之踏月歌。长乐妇女，中秋夕拜月，曰椓月姑，其歌曰月歌。蛋人亦喜唱歌，婚夕两舟相合，男歌胜则牵女衣过舟也。黎人会集，则使歌郎开场，每唱一句，以两指下上击鼓，听者齐鸣小锣和之。其鼓如两节竹而腰小，涂五色漆，描金作杂花，以带悬系肩上。歌郎毕唱，歌姬乃徐徐唱，击鼓亦如歌郎。其歌大抵言男女之情，以乐神也。

东西两粤皆尚歌，而西粤土司中尤盛。邝露云：峒女于春秋时，布花果笙箫于山中，以五丝作同心结，及百纽鸳鸯囊带之。以其少好者，结为天姬队。天姬者，峒官之女也。余则三五采芳于山椒水湄，歌唱为乐。男子相与蹋歌赴之，相得则唱詶终日，解衣结襟带相遗以去。春歌正月初一、三月初三，秋歌八月十五。其三月之歌曰浪花歌。赵龙文云：傜俗最尚歌，男女杂遝，一唱百和。其歌与民歌皆七言而不用韵，或三句，或十余句，专以比兴为重，而布格命意，有迥出于民歌之外者。如云："黄蜂细小螫人痛，油麻细小炒仁香"。又云："行路思娘留半路，睡也思娘留半床"。又云："与娘同行江边路，却滴江水上娘身。滴水一身娘未怪，要凭江水作媒人"。傜语不能尽晓，为笺译之如此。修和云：狼之俗，幼即习歌，男女皆倚歌自配。女及笄，纵之山野，少年从者且数十，以次而歌，视女歌意所答，而一人留，彼此相遗。男遗女以一扁担，上镌歌词数首，字若蝇头，间以金彩花鸟，沐以漆精使不落。女赠男以绣囊锦带，约为夫妇，乃倩媒以苏木染槟榔定之。婚之日，歌声振于林木矣。其歌每写于扁担上，狼扁担以榕为之。又以五采齘作方段，齘处文如鼎彝，歌与花鸟相间，或两头画龙。傜则以布刀写歌，布刀者，织具也。傜人不用高机，无箸无枝，以布刀兼之。刃用山木，形如刀，长于布之阔，锐其两端，背厚而〈隋中"阝改扌"〉，如弓之弧，刃如弦而薄，刳其背之腹以纳纬，而惌其锐，而吐之以当梭。纬既吐，则两手攀其两端以当箸也。歌每书于刀上，间以五彩花卉，明漆沐之，以赠所欢。僮歌与狼颇相类，可长可短，或织歌于巾以赠男，或书歌于扇以赠女。其歌亦有《竹枝歌》，舞则以被覆首为桃叶舞。有咏者云："桃叶舞成莺睆睍，竹枝歌就燕呢喃"。

采诗歌

古者男年六十，女年五十，无子者，官衣食之，使采诗，邑移于国，国以闻于天子。吾越妇女，雅好为歌，谣诗多有发情止礼义，可以传于后世者。盖教妇人女子，莫善于诗。诚得老妇采之以献，如古之制，使闺门之内，无上下贵贱，皆用其风之正者，被诸管弦，一歌一咏，以陶淑性情，斯亦王化之一助也。考《风》之正者始《关雎》，而为文王妾媵之所作。文王善用其情，而宫中之人知之，未得淑女，则寤寐展转以思，已得则琴瑟以友，钟鼓以乐，非文王不能有此敦笃，非宫中之人，不能形容其风流。古之妇人女子能诗见录于圣人者，以此为首矣。然则诗歌者，妇人女子之事，所贵乎贞，贞斯可传而已矣。

《广东新语》　清·屈大均








○摘陳邊計民艱疏 【 邊計民艱】

臣聞振刷者安邊之要圖、節儉者恤民之至計、臣素無匡時遠畧、經世訏謨、可為　聖天子獻、惟是臣濫叨督撫、職在安攘、所有一得唾餘、請下諸司確議、中間有不便于士夫者。極便于軍民。有不便于一時者。極便于久遠。惟願破積之錮套、祛公共之私情、無以明作為紛更。無以因循為安靜。則天下幸甚、

一曰慎優免以息民肩、此舉山西一省言也夫免役之法、所以優士大夫也、國初京官有全戶優免者、後以民力不堪、　累朝更定一品免田糧三十石、人三十丁、等差而至吏員免田粮一石、人一丁、非謂一丁既免、而百役盡無也設一品之家、有田粮四十石、人四十丁則此十石十丁者、凡一切粮長里長水馬夫倉斗庫役重差皆屬編派、不准蠲除矣、而今也則不然、他無論、即如吏員上納候缺最下者、十五兩行頭耳、本身雖係萬金之家、既不坐以重差、而外免一丁、亦無分毫力役、如免大戶庫役斗級、一歲所省、不減百金、彼家有銀十五兩者、奈何不為吏、而大戶庫役斗級之所派、皆無銀十五兩、不能上納之家者也、等而上之、又可知矣、為姦者之言曰、粮出於地、吾既納粮、差出于丁、吾應免丁、何差得以加我、不知後湖黃冊。皆載事產。粮長大戶驛庫斗級。皆照事產審編者也。即使優免本人、不親奔走之役、而頂應門戶、豈無同室之親、奈之何毫釐重差不坐、通加之小戶貧民哉、近日優免人丁、雖准下則人戶、而一切重役、常於免外不編、小民委不堪累、合查田粮一石、應派差銀幾錢、本身一丁、原坐丁銀多少、盡與除豁外、其餘免外差徭、與百姓一體編當、窮苦之民、庶幾其堪命乎、至于城市房號火夫閭閻保甲鄉夫、優免原無定式、小民更覺難堪、宗室士夫之家、閑房雖數十處、開店招商、院子雖數百家、僦居佃地、夜廵書役、有司不敢派一人、救護廵緝、地方不敢撥一役、甚者刷一朱戶、掛一牌扁、或冐免戶族親戚、或暗索供給財物、下至書手陰醫快壯門皂等役、房宅俱無差撥、其疾首蹙額而從役者、非無勢力小戶、則賣酒飯貧民、甚者寡婦傭人、亦當火夫、籲天呼地、赴訴無門、此宇宙間一大不平事也、且火甲等夫、以防盜賊、盜賊之志、不在貧穷、享富貴之榮。而役貧民以護身家。又濫免以圖供億。仁乎不仁乎。彼貧者固能為盜者也。而役之以護身家。智乎不智乎。相應下部從公酌處、要見官吏人等、除應免丁粮之外、其餘丁地應否照依事產編審力差、府第官宅、除本身住坐外、士夫鄉莊除大者一處外、應否將別店餘莊編入火甲、優免既定、其在城者悉照　京城事例、查其衝僻、編為號銀、雇覓必不為盜之人、給以由帖、自行打討、令其廵夜、在鄉者悉照保甲事例、優免所在、止是稽查流民、不免所在、一體脩工撥堡、庶久累之肩可息、而不平之恨可消矣、

二曰酌陞遷以蘇民困、臣惟百姓之差、驛逓為重、而驛逓之差、轎扛為重、招募貧民、一日纔得銀二分耳、一身衣食八口供養取給焉、驛逓官常例造冊工食循環使費取給焉、夫棄妻子而之官、人情之所不堪也、擕妻子而旅困、　聖王之所不忍也、驛逓雖勞、委難停止、惟有就近陞遷、可以少蘇一二、查得司道官員凡二百七十、知府百四十有四、司道牌票徑行、知府借部屬以行、所在驛逓衙門夫馬、莫不應付、此四百餘員者。陞遷事故。一年在道。不止百員。南北東西。常數千里。臣以為除撫按特差、邊材論望、不分南北外、其餘兩司知府、當分南北中三單論俸、如雲南貴州廣東福建五省為南單。今單法雖不定而司道除授大約□其樂得者為多南直隸浙江江西四川湖廣五省為中單。北直隸山東山西河南陜西五省為北單。三單各自論俸。不得以北單人陞南缺。亦不得以南單人陞北缺。惟是中單儘可通融。如陜西之於四川。湖廣之於廣西。四川之於雲貴。接壤之區。陞遷亦便。但此格一破、勢必夤緣、三單既定、各以五省之官、照俸陞轉、大約以年半為速、以三年為遲、速者原衘管事、如僉事任淺、則以僉事管參議事、待其資俸巳及、然後陞補參議、而僉事作缺、遲者考滿加陞、如副使三年考滿、加參政職衘筭俸、仍管副使事、待有參政員缺、即與實授而副使作缺、至于丁憂考察論劾員缺偶多、遲速以是為差、如是有六便焉、省驛逓夫馬供支之累。一也。免本官長道跋涉之苦。二也。赴任近而歷俸早。三也。無水土不習之病。四也。南人習南官語。北人習北官語。聽訟曉諭。不費詞說。五也。道路不躭日時。職業不至久曠。六也。其部屬知府。推陞兩司。亦照三單分缺。是舉也。有六便而無一害。似亦可行。惟是中五省甲科頗多、南直隸司道甚少、相應於隣近省分、稱一調停、當無不便、至於驛逓教官、許選本省、題有明例矣、州縣佐貳首領等官、擕妻帶子、自是人情、富者家有餘資、尚能雇覓夫馬、貧者擔負行李、往往困頓長途千里之費、至儉亦須二十金、况所選有三二千里者、雖有在任俸薪、僅足一歲衣食、一往一還、誰為資助、如是而望人以廉、安得人人伯夷哉、臣嘗考之古人、魯人為魯司寇、宋人為宋司城宗族親戚、皆其所治、未嘗有不行之法、漢朱買臣張鎮周、皆治其鄉人、未嘗有可避之嫌、然猶曰前代今指揮千百戶。不易衞而管軍。法令所加、半其親族、然猶曰官卑、今總督宣大山西。未嘗不用山西人。總督薊遼保定未嘗不用真定人。彼府衞首領州同州判吏目、縣丞主簿典史權統於印官、職分於一臂、彈丸郡邑、有何事權、而必須隔省除授、于二三千里之外哉、臣以為除州縣正官以上、照常除授、外府衞首領州縣佐貳以下、先儘本省隔府州縣、次儘隣近隔省州縣、即人缺偶不相當亦須量選幾員、以示破格之意、即隔省銓除難罷、亦須不出千五百里、以示體悉之情、其守候日久、願告遠方者、聽從其便、委曲如是而猶放縱貪婪、雖拏問盡法、臣亦忍之矣、

三曰興武教以養將材、此?教養比試諸欵詳切可行霍文敏言其綱此言其目但脩舉實事當加意耳臣惟國家世貴武臣、匪直酬先世勳伐、亦欲習先世箕裘、需他日緩急用耳、今紈袴子弟、口不談韜畧、身不習戰陣、乃國家今日武舉循習故事、豈得真材夫將者萬姓之禍福、三軍之死生係焉、即有穿楊貫蝨之弓、飛取揮落之劍、臣猶曰此一軍之技也、不足以稱百夫長、千夫長、而况今日張高廣之侯。發向天之矢。不論邊心。俱准中式策摘括?之文。論擬必出之句。凑泊成章。便得會舉。曰此將材也。至于世職襲替。較射併鎗。但可握槊挽弓。即與應得世爵當事者豈濫與哉來者皆然欲不與一無可與矣葢累世承平、武舉盡廢、高者談文墨、自附儒流、卑者冐衣冠、不及行伍、以剝削為治、生之資、以鑽刺為出身之路、以下陣粧塘為制勝之術、試問七書如何發明、八陣如何聚散、士卒如何統率、器械如何擊刺、則瞠目卷舌者十九、豈古多名將。而近乃乏材哉。則教與不教之故也。今武職武舉、亦曾習兵書、學戰法否乎、臣徧閱三關。求一武職曉暢兵法。堪為中軍把總者。未見一人。匪其質鈍而力弱則將畧不聞之故也查得會舉、及三科武舉、雖不知兵、然既舉而用之矣、不令之習兵可乎、臣請於各衞所年四十以下武職、及應襲及一切武生民生舍餘軍餘之願習武藝者。籍名於府州縣掌印官。造冊送兵備道廵撫衙門。為武弟子。臣與按臣考選會舉。及三科武舉之有望者。為武師。以教習之。其住宅、官給空衞處所、其教習擇於寬大寺觀、或教塲公舘、其講讀、如司馬法、孫吳通讀、百將傳通覽、尉繚六韜三畧李衛公及武經總要等書、聽其各占分習、各受業於武師、近者三日一講論。遠者一月一會考。凡在習官生、指揮以下、堪以作養者、俱執弟子禮。其養贍每歲廩給銀三十六兩、束修聽其多寡、不限以數、其教矢?見。官不率教者。四季申呈該道責治。應襲以下。徑自責治。其考較。先將日習本業幾種報知撫按。及合于守廵兵備撫按守廵兵備出廵。試其弓馬火器戰法於教塲。又每人揭書背問十條。令之講解。嚴加賞罰。可賞者多可罰者少武師保薦以次陞用賞罰各半。武師考平常。可罰者多。可賞者少。武師戒飭。會舉不准陞用。武舉不准會試。若三年之外。怠棄職業。教習無功。會舉降其二級。發回原籍。武舉革其衣巾。仍為軍民。其武職應襲。非為操一械以當軍。實欲習七書以為將。鄉會武舉。非欲逞辭章以學文士。實欲試方畧以選將材。武塲試卷、先報所習兵書、二塲試中、廵按御史分委司道府官就所習中、以將畧戰法背問十條、令之口占、果能通曉其旨趣。可見諸躬行。然後許進三塲。武職襲替。自州而道院。先試弓馬。次問所習十條。如果技藝韜畧俱有可觀。其起送書冊備開。州試馬中若干。步中若干。十問能答幾條。送都司送道送撫按衙門皆然。侯闊五尺。高八尺。立於八十步外。其四試馬不中三箭。步不中二箭。十問不能答五條以上者。發回肄業。半年再試。發回六次。頑惰如前。騎射不精。文藝不解者。不准起送。其不應起送而起送。一省五名以上。撫按都司該道俱聽兵科參處。庶將材之作養既嚴。武職之替襲不苟。緩急選將。必收得人之效矣。至於武學之開。徒啟倖門。又費供億。用貢士為師。既屬虗文。濫民間優占。終成游惰。則臣不敢請也。

四曰精器械以求實用、孔子曰、工欲善其事、必先利其器、夫工之器以造作耳、猶然求利、况兵乃生死之器乎、今日三關兵器、非不關局料工銀、而監督者侵牟。打造者苟且應用之器不造而不應用者恒多利用之式不求而不如式者甚眾且收藏不謹、損失難稽、臣自蒞任以來、打造必求如法、器械多所增補、惟是無分毫之益、糜可惜之財、為軍士之累者、則明盔明甲是巳。臣視師鴈門、見官軍射箭、皆以便衣。臣責之曰。汝臨陣而射。亦便衣耶。令之甲冑。須臾更來。皆罩甲也。臣又責之曰。汝臨陣之甲。亦用此耶曰此正臨陣甲也凡臨陣皆暗甲。而以衫罩之。一便於旋習二不生戎心故臨陣無不暗甲者。曰爾之明盔甲。安用哉。曰接送上司。眩耀觀瞻耳。因環跪而泣曰軍士之孽明盔甲居其半閱科撫按廵邊歲不減一二次。各軍無高房廣廈。濕氣所侵。盔甲生繡。把總管隊。責之鋥磨。片片拆開。日日刮洗。數日始新。又覓人穿結。修刷一次可費一月之粮雨霧一經又生滿甲之繡至于盌子盔。不但宜頭。渴可挹水。飢可溫食。從來稱便。近頂上加槍數寸。餙以旗旄。豈不壯觀。然緩急既不堪用。而虜人愛鐵即不得殺人往往以弓掣刀撥而下安用此物為哉臣乃拊膺大息曰虗文之害亦至此哉夫明盔甲一副。計工料不減三千。三關可費十萬。戰陣既不適用。而收藏又為軍憂。且每軍二甲。無乃侈乎。輕生死之需。工觀視之美。無乃舛乎。臣請　敕下該部、詢之京營、如果明甲無益、盌盔有用、除將官武職、聽造明盔甲一副、以壯觀瞻外、其軍士似宜通行免造、而以明甲之費、制暗甲之堅、費既省而制又精、其于兵家所補不少矣、

五曰練鄉兵以備緩急、國初設保甲之法。每十家為甲。甲有長。十甲為保。保有正。凡屬甲內人民各置兵器一件。甲長置鑼一面。保正置鼓一面。或銃一杆。此非以作虗器擾民生也。誠慮夫除戎器用戒不虞。有武備可以無患。鄉村有盜。守望相助者此民。大寇流刼。登城守陴。結砦入保者此民。天下多故。勤王禦侮者此民。既欲救其生。何睱惜其擾哉。古者役民、每稱至冬、而講武則於農隙、盖重之矣。臣亦不敢言農隙、請於十月初一日以前、先令保正、將甲中壯丁五十歲以上、除衣冠本身、及寄住流民、勞瘵久病不編外、其餘不分富貴、不准優占、俱用手本開名到官、掌印正官、擕同佐貳、先將在城居民、從市首至四關分為四聚。每聚各若干人。逐一點名。強有力者習弓弩。體便捷者習刀鎗。有目力者習火器。壯而拙者習棍棒。或因人定兵或聽人自認。即以所習武藝註於本名之下。將本州縣下班民壯。盡數分於四聚之中。為教師。各以所認分師教習。一操一歇。早飯後巳初入聚晚後前申初散聚。三月之後。正官擕同佐貳以東南西北為敘。定日試聚。初試賞次能者。寬不能者之罰。三月再試。賞能者。薄示不能者之罰。又三月再試。賞上能者。重不能者之罰。重賞不過穀五斗重罰不過笞一十至二月十五以後。將四聚之民。合為大聚。弓弩與弓弩耦射。刀鎗與刀鎗對敵。火器與火器打放。棍棒與棍棒排擊。類分等第。賞罰教師。罰中少而藝生者之工食。以充中多而藝練者之賞。至於四鄉之民。或五保。或十甲。各照地里近便。編成小聚。或三聚。或五聚。各照鎮店相應。立為聚所。其器械僉編分認既定。擇第一二等民壯。分派四鄉各聚之中。俱如前式。實行操演。有司試聚。亦如前式。實行賞罰。至於飲食宴會之間。歲時會集之日即以武藝之勝負為杯酒之輸羸使民以為樂而不以為難二年之後。五百人中。拔其尤者立為隊長。千人中拔其尤者立為千總各給冠帶免其差徭三年於隣近衞所。選取指揮千百戶知兵者一員教之合陣。四年教之習戰。一縣但有三千。神氣自當百倍。以之居鄉。刼盜不敢入其境。以之乘城。大寇不敢攖其鋒。以之勤王。則天下皆忠義之師。以之防變。則軍士銷驕悍之氣。鄉兵有一之弗善乎。談者動以勞民傷財二事為慮、夫二帝三。王。寓兵於農。何嘗一日不講武哉。而民不告擾者。所難正在奉行得人一則欲實心行事一則欲于民不擾也法制定而奉行者得人也倘患無財乎。各州縣民壯多者三二百名。少亦不減七八十。若暫减數十名工食。置器械。備犒賞。寬然有餘。行之三年。仍復其舊。奚而不可。大抵今之有司賢者十一。而惰不事事者常九也。以造冊虗文為壅蔽之具以點查虗套縱科罰之私不求濟事。止是擾民。臣言及此。切齒腐心。當今天下不可謂無事矣。萬一狂逞之寇。屠刼鄉村。百姓何以為生。攻陷城池。守令豈能逃死哉。又安得許多衞所兵馬。護守各州縣之城池也。臣以為武備舉廢。為今日課守令第一要務。撫按各道。廵歷郡邑。嚴加訪問。但有條令巳頒。不肯遵行。或彌文罔上。及多事擾民者。即特參降調。甚者罷斥。庶四海之英風可振。而猖獗之虜寇無憂矣。

六曰嚴法令以服豪軍、臣聞帝德好生、獨軍令果於尚殺、故古之名將、有後一時而誅貴臣、有因一笑而誅寵姬、有取麻縷而即梟以狥、有借一笠而必殺無赦者、非殘忍以立威。用眾之道。當如是耳。今督撫總兵、　朝廷授以旗牌、俾之開府建牙、違節制犯軍令者、得以擅殺、故旗牌所在。即天威所在。　天子既命之矣。非專輒也。今之犯軍令者不可勝數。綁縳而赴市塲。待其乞哀而後免者有之乎。貫一耳者有之乎。僅僅者綑一繩。打數十棍耳。法不震於武臣。恣其剝削。令不行於軍士。養其兇頑。彼士卒者。禮教不聞於耳。紀律不接於目。威嚴不警於心。加之操持有議者。為彼所口??。痛癢不關者。為彼所恨。斧鉞倒授於三軍、而主帥不得為匹夫、則積衰所養、威所激也、夫撫道無投醪挾纊之恩。將帥無分甘苦之惠。情意垂離。憤恨鬱結。自取操戈。死何足惜。所可恨者驕兵橫逞。不可收拾耳。日者西夏之變。三關軍士。無不吐氣揚眉、視撫臣如就刀砧。惟彼生殺。時臣廵視三關。應行之法。毫不敢廢。抗不受罰者。倍加之刑。望外希恩者。叱莫之許。夫置一身於千萬虎狼之叢。此心何嘗不凜凜。顧以為　朝廷紀法。重於臣身。即使環向關弓。臣端坐以受。邇者此輩豪敢成習。海內氣焰。不約而同矣。此孫吳之精言也夫惠一也施於平日則感我為恩施於既變則笑我為懼在彼鼓譟則得。在我鼓譟則與。是賞之使為亂導之使犯上也戕主帥。殺鎮臣。害不及而利得。何憚而不為。尚寬恤者之意。豈不曰眾怒難犯。未亂易平。隱忍逡縮。姑緩目前耳。使天下而一軍也。使官軍之相臨相使而僅此一時也。即名分倒置。綱紀隳頹。臣姑忍之。顧此官軍。此紀綱。此名分。與國家相為終始。有如要索無厭。理不可從。倉庫無餘。勢不能給。何以應之。臣以為養軍之費。本自不豐。果有剋削扣減。激變軍心者。審勘得實。必誅無赦與其被殺於軍士以成叛逆之凶孰若正法於　朝廷以洩軍士之困軍士憤有所洩。鼓譟無以為名。貪官法有所懲。剝削自不敢肆。旗甲軍士。除隱情明訴外。但有訛言倡亂者。撫鎮取而誅之。不待謀成。乃謀成而猶不知者則主帥之疏也今營伍之法、五十人為隊、隊有管貼二人、軍中分立將較正欲暗行約束使其勢相連貫不得妄動五百人為司、司有把總一人、千人為哨、哨有千總一人、三千人為營、營有中軍一人、有五十人為亂。而管貼不知者乎。有五百人為亂。而把總不知者乎。有千人為亂。而千總不知者乎。彼固陰主之而陽逃其罪或陽倡之而陰藉為功明謂我知而無奈彼何者也。臣以為用眾之道。擇長為先。擇管貼須公正老成。能服五十人者為之。擇把總。須奉法宣恩。能服五百人者為之。千總中軍以上。無不皆然。選擇既定。頒布成矢?見。孝弟忠信之行。即戎講武之法。日與論說。賞慶刑威之條。親上死長之義。時與申明。恩愛所及於長常厚心腹所寄於長常真俾長與我志意相孚。隊中有欲言之情。以次傳聞。可息者即與消弭。如一隊鼓譟不問何人主謀先誅管貼一旅鼓譟不問何人首惡兼誅把總一司鼓譟不問多寡兼誅千總此外止誅首惡一二人。餘赦不問其中軍千總把總管貼隊。剋扣凌虐者。許本隊被害軍士。連名陳告撫鎮。及所在道府。即與從重發落。軍士有惑眾亂羣。不遵法令者。許本隊把總等官。指實具呈。道府審明。撫鎮官即發旗牌梟首示眾。夫恩信結於平時。教令聞於有素。上無不漙之惠。下無不達之情矣。

七曰、議禁山以別利害、臣聞今之談邊者、以修築墻垣為第一要務、故自欵貢二十餘年來。無歲不修築矣。計工食鹽菜之費。不減三百餘萬。即使三關九百三十里為金城。一堞一軍。須得三十六萬人為守。即得人而守。亦不能堅。何者我無所不守。虜有所必攻。以厚集之兵。攻單薄之守。勝敗之數。不問可知。臣不敢曰無益平居阻零騎數十人大舉遲斫属?斤五七刻如斯而巳矣糜無窮之財。竭有盡之力。成易壞之邊。苟目前之計。雖婦人孺子。皆笑其徒勞。而邊臣不敢廢者。震於重大之名。狎於沿襲之舊。逃我不疏之罪。眩彼易見之功。故明知其無益而不得不為也。有省萬倍之勞。無一錢之費。計五七年之功。俟三十年之後。享千百歲之利者。則禁砍伐嚴栽種是巳臣聞地無不宜之材。木有敏樹之性。松栢荊檜榆柳樺楊。皆山西所宜者。使沿邊一帶。除高險劚削。虜騎難入者免栽外。其餘衝路平梁。寬溝陂嶺。責成守備操防。督率軍壯。每歲人栽十株。犯法罪人免贖。計其重輕。罰為栽數。土居軍民。願栽者計其多寡。示以優格。彌山盈谷。二尺一株。縱橫錯雜。無使成行。樹木初成。任其橫生。戒勿剔削。直至拱把之時。留容身之高。貼樹剔削。務令平光。以便吾民避虜自容身之上斜削橫枝狀如鋒刃以攔戎馬直行三十年後。枝密陰繁。虜且疑其有伏。何敢深入。居民男婦牛馬。此中皆可潛藏即使發矢斫刀。樹身皆可遮蔽。又且隱匿官軍。出而殺賊。入而散林。我奈虜何。而虜無奈我何矣。虜即勇悍。豈能盡钁木根乎。豈能飛騎木末乎。此謂築無土之邊列無人之卒五十年後永不修築矣至於山中荊棘樸樕木堅多刺。如馬茹茹者。種數不一。皆可禦戎。亦令沿邊居民。徧植山谷。麄如鷄卵者。就地斜削。旁生附出者。任其茂密。期以五年。斜削一次。斜削者如鎗。馬足難踏。茂密者如蝟。羊裘易牽。但可二尺餘深。虜騎自然畏阻。此謂不朽之尖??厥無鐵之釘屏兩重阻障可恃無恐矣至於山壑水渠。不可種植。則列攢鎗。疊砲石。當其前鋒。掘品窖。掩釘屏。賺其歸道。伏快鎗。擂大石。夾於山頭倘誘入羊膓之中。必殲諸牛角之內。我守者寡則有餘軍。彼入者難則有餘懼。至於枳椒棠棗。其樹更隹。凡在邊圉。皆可栽種。乃臣竊有恨焉。山西沿邊一帶。樹木最多。大者合抱干雲。小者密比如櫛。自貪功者藉開墾之名。喜事者倡修理之說。犯法?命。避役奸民。據深山為固巢。以林木為世產。延燒者一望成灰。砍伐者數里如掃。又大同州縣居民。日夜鋸木解板。沿邊守備操防。不惟不能禁約。且索斧鋸等錢。通同賣放。彼百家成聚。千夫為隣。逐之不可。禁之不從。倘虜騎犯邊。數萬可以橫行。而閭里小民。趨避莫知所止。撤我藩籬。恣彼谿壑。他日之害。臣不忍言。查得問刑條例內一欵、凡大同山西宣府延綏寧夏遼東薊州紫荊密雲等邊、分守守備備禦、并府州縣官員、禁約該管官旗軍民人等、不許擅自入山。將應禁林木砍伐販賣。違者問發南方煙瘴衛所充軍。若前項官員有犯、文官革職為民、武官革職差操、鎮守副參等官有犯、指實參奏、其經過關隘河道守把官軍、容情縱放者、究問治罪、又查得嘉靖二十年、臣邑人兵部侍郎胡守中。總督薊州。曾伐邊樹作望敵樓。為給事中王堯日所劾斬于西市　世廟之法其嚴如此鴈代山林。西障易保。北阻強胡明例甚嚴。胡可弗禁。夫以晉王之幻冲、獨能杖斃盜砍禁山挍尉之陳卿、??立碑山莊、禁約諸挍、而勢豪罷閑鄉官王乾亨、與同居兄弟伐山不下萬株、罪惡不止一種、臣巳將其弟王坤亨等四人、問發充軍外、其五臺山寺、諸僧不下數千、伐木奚啻百萬、淫占婦女、窩聚礦徒、且自稱寺係古剎、不屬州縣、保甲難以僉編、盜賊無所畏忌、甚為地方之害、臣以為地不屬於有司、人不入於編戶、山中聚結、俱係各處流民、大約不止萬家、隱禍可憂、議處當亟、至於砍伐山林、最難緝禁、臣欲於沿邊一帶山巒、除百里之外、照前禁約、其百里之內、樹木大小、不下千百萬、論法則嚴禁為得、論勢則槩禁不能、與其縱恣奸盜、歲以為資、不若課與商民、官收其利、况工部每有勘合採木、此山且禁且開、法令似難一切、合候　命下該部、容臣估計樹木若干、計其滿抱以上、即於樹身、號以價值、課與商民、任其留賣、有司催徵價銀、解入戶部管粮衙門、抵充軍餉、滿抱以下、計其數目責令看守、每十年一估計、擅伐盜伐者、責成原課商民拏獲盜砍之人、坐贓問罪、至於開墾地土、属民者照畝納糧、以供軍馬、属僧者減半起科、以資焚修、至於所留禁山厚百里者、竪石為界、嚴責守備等官、一面年年栽種、一面嚴禁砍伐、但有寸棘尺樹、盜砍伐擅燒灼者、俱照例問遣、庶商民之利可行、官軍之供有賴、臣又有說焉、大同應朔山馬等州縣軍民、不属三關守備、其寄住三關者、作奸為盜、人既不入保甲、守備不敢鈐束、隣居三關者、私擅砍伐禁山俱被三關拏獲、非聚眾打奪、則不服拘問、夫大同山西之大同、冀北守廵、山西布按兩司之分道、而臣山西廵撫也、兼有提督之責、臣非不敢徑行、但軍分兩鎮、恐易生嫌山西恃三關林木為藩籬。大同恃三關林木為材用。人情事體。本自難行。伏乞敕下軍門、將應開應禁林木、私伐擅伐軍民、議為定法、永遠遵行、大同之民、在三關境內者、属三關守備管束、隣三關境土、而欲伐禁山者、屬三關守備拘問、如此庶民利可通、而邊防亦固矣、

八曰復月粮以恤貧軍、臣聞力役以勞使民者也、征戰以死使民者也、今各衙門快壯門皂工食、至薄者每日銀二分、厚者三分四分、此內既無雜派之名、此外又有需索之利、且憂患不關於心、偷安常便於體、乃軍士則不然、姑自太原營言之、每軍月粮八斗、每斗折銀五分、計一日所得、纔一分三釐耳、尚不足壯士一飡之費、自欵貢以來、又於六箇月內、每月扣銀五分、共扣銀三錢為市本、自欵貢成後三關為內地故軍士月糧之少如是是每日所得不及一分二釐。父母妻子之養所資者此也日用人事所資者此也。器械衣裝所資者此也。此外無所從來矣。又分領夷馬、有攤賠之費、關領月粮、有造冊之費、掌印本管指揮千百戶千把總、有科派之費、有馬軍人、雖關有草料、稍得侵肥、又有朋銀之費、守備等營、又有雜撥濫差之費、有長差幫貼之費、有送迎奔走之費、較之快壯門皂。一無所得。諸有所損。月粮既少于工食。戰征又苦於差役。以是身也。而責之鼓氣練兵能乎、以是心也、而責之竭力致死、得乎、今國家養兵之費、可謂侈矣、民窮財盡、益之誠難、至於每軍歲減三錢計三關馬步、共減一萬九千餘兩、獨不可復乎、但欵貢見行、市本無處、復之誠難、查得山西民壯一萬六千五百名、當此無事之時、歲供修築之役、無禆邊計、徒耗民財、若於富庶縣、堪以徵銀者、共減三千名、每名解工食衣鞋銀六兩五錢、共得銀一萬九千五百兩解邊、以抵市本、則軍士之月粮可復、而積久之困累可蘇矣、倘虜不恭順、我當閉關、一萬九千餘兩之市本免徵、三千名民壯之工食固在因時因勢、用人用銀、無所不可、奈何剝貧軍之膏脂以飼無厭之豺狼哉、


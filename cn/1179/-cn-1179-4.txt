孝行篇 第四 凡十九条

《诗》云：“父兮生我，母兮鞠我。哀哀父母，生我劬劳。欲报深恩，昊天罔极。”

子曰：“身体发肤，受之父母，不敢毁伤，孝之始也。立身行道，扬名于后世，以显父母，孝之终也。”

孝之事亲，居则致其敬，养则致其乐，病则致其忧，丧则致其哀，祭则致其严。

故人不爱其亲而爱他人者，谓之悖德；不敬其亲而敬他人者，谓之悖礼。

君子之事亲孝，故忠可移于君；事兄弟，故顺可移于长；居家理，故治可移于官。

《曲礼》曰：“夫为人子者，出必告，反必面。所游必有常，所习必有业。恒言不称老，年长以倍则父事之，十年以长则兄事之，五年以长则肩随之。”

父母在，不远游，游必有方。

父母之年不可不知也。一则以喜，一则以惧。

父在观其志，父没观其行。三年无改于父之道，可谓孝矣。

伊川先生曰：“人无父母，生日当倍悲痛，更安忍置酒张乐以为乐，若具庆者可矣。”

太公曰：“孝于亲，子亦孝之。身既不孝，子何孝焉？”

孝顺还生孝顺子，忤逆还生忤逆儿。不信但看檐头水，点点滴滴不差移。

罗先生曰：“天下无不是的父母。”

养子方知父母恩，立身方知人辛苦。

孟子曰：“不孝有三，无后为大。”

养儿防老，积谷防饥。

曾子曰：“父母爱之，喜而不忘。父母恶之，惧而无怨。父母有过，谏而不逆。”

子曰：“五刑之属三千，而罪莫大于不孝。”

曾子曰：“孝慈者，百行之先莫过于孝。孝至于天，则风雨顺时；孝至于地，则万物化盛；孝至于人，则众福来臻。”

△△△△△△△△△△

《八反歌》（录《桂宫誌》）

幼儿或詈我，我心觉欢喜。父母嗔怒我，我心反不甘。一欢喜，一不甘，待儿待父心何悬？劝君今日逢亲怒也，应将亲作儿看。

儿曹出千言，君听常不厌。父母一开口，便道多闲管。非闲管，亲挂牵，皓首白头多谙练。劝君敬奉老人言，莫教乳口争长短。

幼儿屎粪秽，君心无厌忌。老亲涕唾零，反有憎嫌意。六尺躯，来何处？父精母血成汝体。劝君敬待老来人，壮时为尔筋骨敝。

看君晨入市，买饼又买糕。少闻供父母，多说供儿曹。亲未啖，儿先饱，子心不比亲心好。劝君多出买饼钱，供养白头光阴少。

市间卖药肆，惟有肥儿丸，未有壮亲者。何故两般看？儿亦病，亲亦病，医儿不比医亲症。割股还是亲的肉，劝君亟保双亲命。

富贵养亲易，亲常有未安。贫贱养儿难，儿不受饥寒。一条心，两条路，为儿终不如为父。劝君养亲如养儿，凡事莫推家不富。

养亲只二人，常与兄弟争。养儿虽十人，君皆独自任。儿饱暖，亲常问，父母饥寒不在心。劝君养亲须竭力，当初衣食被君侵。

亲有十分慈，君不念其恩。儿有一分孝，君就扬其名。待亲暗，待儿明，谁识高堂养子心？劝君漫信儿曹孝，儿曹亲子在君身。

孙顺家贫，与其妻佣作人家以养母。有儿每夺母食。顺谓妻曰：“儿夺母食，儿可得，母难再求。”乃负儿往归醉山北郊，欲埋。掘地，忽有甚奇石钟，惊怪。试撞之，舂容可爱。妻曰：“得此奇物，殆儿之福，埋之不可。”顺以为然。将儿与钟还家，悬于梁撞之。王闻钟声清远异常而核闻其实，曰：“昔郭巨埋子，天赐金釜。今孙顺埋儿，地出石钟。前后符同。”赐家一区，岁给米五十石。

向德值年荒疠疫，父母饥病滨死。向德日夜不解衣，尽诚安慰。无以为养，则刲髀肉食之。母发痈，吮之即愈。王嘉之，赐赉甚厚。命旌其门，立石纪事。

都氏家贫至孝，卖炭买肉，无阙母馔。一日，于市晚而忙归，鸢忽攫肉。都悲号至家，鸢既投肉于庭。一日，母病，索非时之红柿。都彷徨柿林，不觉日昏。有虎屡遮前路，以示乘意。都乘至百余里山村，访人家投宿。俄而主人馈祭饭，而有红柿。都喜。问柿之来历，且述己意。答曰：“亡父嗜柿，故每秋择柿二百个，藏诸窟中，而至此五月，则完者不过七八。今得五十个完者，故心异之。是天感君孝。”遗以二十颗。都谢，出门外，虎尚俟伏。乘至家，晓鸡喔喔。后母以天命终，都流血泪。








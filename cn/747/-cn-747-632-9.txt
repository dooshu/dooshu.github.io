○太常释奠观古乐赋（以“声淫及商，武乱偕坐”为韵）

天子崇儒兮辟此虞庠，仲秋上丁兮奠我素王。既斯礼之毕具，伊古乐而遂张。於是调律吕，备宫商。笙镛嘈而并奏，干羽俨其成行。进旅退旅，爰击爰拊。鸣宫悬，起万舞。设崇牙，森树羽。斯道氵风氵风，斯人俣俣。和声合气，缀规接武。听其韵可以窒欲，览其仪可以道古。济济祁祁，莫不贲然而来睹。有叹者曰：太和之音，其乐。作以崇德，和而不淫。所谓建藻荐之礼，革忄舀堙之心。英之声何质，韶之乐则深。见师襄之击磬，闻瓠巴之鼓琴。借如发扬蹈厉，右秉左执。其从纯，其始翕。登歌初弥，下管相及。朱弦徐泛，觉虞舜之风薰；玉戚载持，想周武之山立。懿其五节清，九奏成。播殷周之颂，无郑卫之声。廉正以作，奸邪不生。盖由德音洋溢，乐教众夥。诚无象而不传，非有功而不可。魏文侯昔著於发问，宾牟贾尝称於侍坐。乃知雅音为邦家之本，正乐非耳目之玩。可以洽人神，可以彰理乱。而况八佾成列，八音克谐。尊儒训兮国风之始，阐乐正兮王政不乖。夫如是，所谓光扬盛礼，和乐孔偕。


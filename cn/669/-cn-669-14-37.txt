62　論逸民而不及朱張解　王弼注朱張尤無稽


逸民各論其行，而不及朱張。或曰：「其行與孔子同，故不復論也。」釋文引王弼注：「朱張，字子弓。荀卿以比孔子。」

【何云】孔子云：「我則異於是。」謂與逸民異也，安得朱張乃同乎？輔嗣注尤無稽。

【集證】隋志：「論語釋疑三卷，王弼撰。」荀子非相篇、非十二子篇、儒效篇皆以仲尼、子弓並言。注云：「子弓，蓋仲弓也。言子者，著其爲師也。」楊倞注荀，不以子弓爲朱張。

【元圻案】皇侃疏：「王弼曰：『朱張，字子弓。荀卿以比孔子。今序六人而闕朱張者，明取舍與己合同也。』」






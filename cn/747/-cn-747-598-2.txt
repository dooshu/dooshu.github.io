○自明诚论

自性达物曰诚，自学达诚曰明。上圣述诚以启明，其次考明以得诚。苟非将圣，未有不由明而致诚者。文武周孔，自性而诚者也。无其性，不可得而及矣。颜子游夏，得诚自明者也。有其明，可得而至焉。从古而还，自明而诚者众矣：尹喜自明诚而长生，公孙宏自明诚而为卿，张子房自明诚而辅刘，公孙鞅自明诚而佐嬴。明之于诚，犹玉待琢，器用于是乎成。故曰“玉不琢，不成器；人不学，不知道”。器者，隐于不琢而见于琢者也；诚者，隐于不明而见乎明者也。无有琢玉而不成器，用明而不至诚焉。呜呼！既明且诚，施之身，可以正百行而通神明；处之家，可以事父母而亲弟兄；游于乡，可以睦闾里而宁讼争；行于国，可以辑群臣而子黎；立于朝，可以上下序；据于天下，可以教化平。明之于诚，所恨不诚也；苟诚也，蹈水火其罔害，弥天地而必答，岂止君臣乡党之间乎！父子兄弟之际乎！大哉！明诚也。凡百君子有明也，何不急夫诚？先师有言曰：“生而知之者上也。”所谓自性而诚者也。又曰：“学而知之者次也。”所谓自明而诚者也。且仁远乎哉？我欲仁，斯仁至矣。夫然，则自明而诚可致也。苟致之者，与自性而诚，异派而同流矣。知之者知之，委之者知之。


○两税外不许更徵诏

食力之徒，须令自济。天下仓场所纳斛斗，如闻广索耗物，别置一仓斛斗，又随斗纳耗物，率以为常。致疲人转困，职此之由。自今委长吏切加提举，一切依仓部格。如有违犯，专知官停见任，仍殿两选，所由决脊杖二十，准法处分。所贵利归农亩，耕者不饥。其天下诸州府百姓，两税之外，辄不许更有差率，已频申饬。尚恐因循，宜委御史台切加纠察。如有违犯，县令录事参军判官节级科责。长吏不存勾当，亦委台司察访闻奏。其诸道州府应所征两税匹段等物，并留州留使钱物纳匹段等虚实估价及见钱，从来皆有定额。如闻近日或有於虚估匹段数内，实徵估物，及其分数，亦不尽依敕条。宜委长吏切加遵守，苟有违越，必议科绳，本判及专智官当重惩责。又青苗两税，本系田土，地既属人，税合随去。从前赦令，累有申明，豪富之家，尚不恭守。以后州县觉察，如有此比，须议痛惩，地勒还主，不理价直。


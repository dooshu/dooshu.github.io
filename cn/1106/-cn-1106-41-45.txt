○柳州寄丈人周韶州

越绝孤城千万峰，（《越绝》，书名。言越之绝境。）空斋不语坐高舂。（《淮南子》曰：经于泉隅，是谓高舂；损于连石，是谓小舂。高舂，日晏也。《淮南子·天文训》曰：日出于易谷，至于渊隅，是谓高舂。注：渊隅，地名。高舂，时加戍民碓舂时也。）印文生绿经旬合，砚匣留尘尽日封。（“留”，吕本作“流”。）梅岭寒烟藏翡翠，（梅岭，今大庾岭是也。）桂江秋水露禺鳙。（《楚词·大招》曰：禺鳙短狐，王虺骞只。《说文》云：状如犁牛。禺，音娱，鱼皮有文。鳙，音庸，鱼名。）丈人本自忘机事，（《庄子》：汉阴丈人曰：有机事者，必有机心。）为想年来憔悴容。


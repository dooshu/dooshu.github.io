○洗雪南山平夏德音

平夏南山，虽云有异，源流风俗，本实不殊。我国家累圣以来，许居内地，久奉声教，亦立功劳，朝廷抚绥，常布恩信。近者边陲之帅，制御乖方，遂有凶悍之徒，不率父兄之教，或侵暴州镇，或攻掠道途，告谕罔悛，猖狂颇甚。朕君临区寓，深念黎元，凡曰含生，皆同赤子。但欲为人除害，固非黩武佳兵，每睹杀伤，深多悯恻，是以去年洗雪平夏，驱除南山。及闻穷困无归，复有怀来之意，遂令白敏中、李安业分统诸军，先示招携，仍加训练。但知非则赦免，不得已则诛锄，王者之师，义实在此。近得敏中状申，南山尽愿归降，沥恳输诚，惟思展效，请般运粮料，乞保护封疆。阅其奏章，深惬朕意。比者或有剽劫，必推南山，南山或有寇扰，亦指平夏。既相非斥，互说短长，终难辨明，祗益仇怨。今则并从洗雪，咸许自新，但能各务安全，递相劝勉，保其生业，绝彼侵逾，从前所有愆违，自此一切不问。惟盐州深居沙塞，土乏农桑，军士运粮，须通商旅，沿路堡栅，事须修营。今委李安业依朝廷制置，差兵建筑防守，尤恐部落心怀疑虑，委令李安业驻军塞门。朕之屈法从人，斯为极矣，若执迷不返，干犯国章，后悔难追，深宜自省。


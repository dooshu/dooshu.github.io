【石室山诗】

清旦索幽异。放（寰宇记作方。）舟越垌郊。莓莓兰渚急。藐藐苔岭高。石室冠（寰宇记作穿。）林陬。飞泉发山椒。（寰宇记作树梢。）虚泛径千载。峥嵘非一朝。乡村绝闻见。樵苏限风霄。微戎（当作我。）无远览。总笄羡升乔。灵域久韬隐。如与心赏交。合欢不容言。摘芳弄寒条。（○永嘉县志二。《诗纪》四十七。又寰宇记九十九引郊、梢二韵。）


125　有容德乃大證史


推誠以待士，則欒氏之勇，亦子之勇；事見襄公二十一年左傳。用賢以及民，則田單之善，亦王之善。故曰：「有容德乃大。」

【元圻案】戰國策：「齊襄王立，田單相之。過菑水，有老人涉菑而寒，單解裘而衣之。襄王惡之曰：『田單之施，將欲以取我國乎？』巖下有貫珠者，曰：『王不如因以爲己善。單有是善而王嘉之，單之善亦王之善已。』王曰：『善。』乃賜單牛酒。」〇衞靈公曰：「宛春之言，寡人行之。大夫之善，寡人之善也。」庸非德乎？亦所以不喪之一端也。






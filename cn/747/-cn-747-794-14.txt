○序陈生举进士

夫物不得以时而发，其发必炽。风行溪谷，习习，即不得遂作，必飘忽源泉。混混然堤防陂畜，波抉壅缺，亦不可遏。其於人也亦然。颍川陈君，学积乎勤，艺高乎专，丧家途歉，志用不通，郁然而居者有年矣。累为连帅宾礼，贡之天子，赍咨喑呜，辄以穷尽，今年稍始克偕计吏，黾勉上道。久情湮郁，一旦决发，若风波之得宣泄，吁可当耶！名光耀乎天庭，声飞驰乎海浦，其在此行矣。然君子学道以循禄，端已以售道，不肯枉尺以蕲寻直，况突梯滑稽以苟得与？君其勉之。樵弱弓蓬矢，难以妄彀，徒善君之引满强劲，指期命中。於行，不能无述。


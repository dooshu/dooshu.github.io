卷一百九十八

<史部,诏令奏议类,奏议之属,历代名臣奏议>

钦定四库全书

历代名臣奏议卷一百九十八

明　杨士奇等　撰

谨名器

宋哲宗元佑元年殿中侍御史孙升上疏曰臣窃以人主持利势以兼制天下役使羣衆者有法制而已朝廷以一言而宠辱臣属风动四方者布命令而已故法度纪纲上下维持不可有毫厘过失法制失则人主之势去命令过则朝廷之言轻自古天下国家之所以乱亡未有不由此也近日朝廷除安焘知枢密院事因给事中封駮不当奉圣旨更不书读门下侍郎并不执奏直送吏部施行吏部具事理申尚书省仆射左右丞并不执奏遂以不全告命降出且陛下私一非才除知枢密院事臣且置而未论岂有朝廷维持纪纲执守法度大臣乃依违苟且不为陛下守法使朝廷出不全告命宣示於外弃絶公道亏损圣德废坏典法不足以传示後世龟玉之毁过当在谁居朝廷纪纲之任不能纠劾大臣尚何面目出入陛下禁庭称为御史伏望圣慈先正门下侍郎尚书省仆射丞不守法之罪或安焘有登用以来建明啓沃之谋猷庙堂帷幄之功业臣所不知者宣示台谏布告在廷付门下省书读省审而後行使陛下法制不失命令获全然後坐臣妄言逆旨重行黜削庶台谏风节稍复嘉佑治平之时则臣虽被斥逐弃委沟壑死永无恨

二年升又上奏曰臣闻爵禄天下之砥石人主所以砺世磨钝也故忠信爵禄所以劝士而唯名与器不可假人士夫忠义风节岂生而有之在陛下砥砺成就之耳苟爵禄不及於忠信而名器窃假於非人则天下之士孰知所劝而相勉为忠信节义之事乎臣尝谓给事中门下之职法度号令所从出论思献纳之为先非偷合苟容养交安禄之所何以言之法度命令差失过当可以论议献替於未下而谏官御史止能谏诤追救於已行命未下则其意易回事已行则其势难夺理固然也则给事之任岂可轻付非其人哉唐吕元膺自给事中除同州刺史及入谢宪宗问以时政得失元膺论奏甚激切上嘉其刚正翌日谓宰相曰吕元膺谠言直气且欲留在左右使言得失卿等以为何如李藩裴垍进贺曰陛下纳谏超冠前王乃宗社无疆之福臣等不能广求直士又不能数进直言孤负圣心合当罪责今请元膺复为给事中以备顾问上悦而从之若李藩裴垍可谓不负大臣之责矣今顾临张问为给事中顾临慨然论议封駮耸动中外既以河事之重遣使北道侍臣有欲留之者大臣既不克从又不获时选补忠鲠端良之人以慰士望而张问老缪无耻苟容尸禄为朝士大夫指?御史论其不职乞与闲散以养衰残而大臣姑徇人情悦其阿意既留而不去又使专给事之职备员素餐无所献纳则是可留者去之可去者留之使朝廷爵禄名器不足以砺世而忠信节义之人无以知劝执政大臣岂不负陛下委任责成之意有愧於李藩裴垍乎伏望圣慈详察检会臣前奏出自圣断罢张问给事中别选有德有识者任之以慰中外之望

右谏议孙觉等上疏曰臣等伏见朝廷差安焘知枢密院给事中以为不当駮正封还陛下未信其言遂不送本官书读施行臣等窃为朝廷惜之夫安焘之才不才差除之当与否自有天下之公论臣皆置而未议所惜者朝廷之法度尔且三省之设事相表里势相始终凡命令之出先自中书省一人宣之一人奉之一人行之次由门下省一人读之一人省之一人审之苟有未当则许駮正然後由尚书受付施行纪纲程式其密如此盖以出命令而尊国体也或阙其一则於制敕不为全中外难以取信近日除吕公着为门下侍郎不由本省而下给事中范纯仁力辨其事是也夫国家所以维持四海而传之万世者惟守法度而已况当陛下谅闇之日帘听之时正宜谨守法度不可毫厘差失今安焘之命不送给事中书读施行乃是封駮一职遂为虚设制敕不全命令不重而法度不存矣斜封授官恐渐於此臣等所以为朝廷深惜也臣等窃度圣意必谓己行之命难於追改且与序迁则是一举而两失矣为安焘者岂可受不全之制敕而处具瞻之地哉莫若因其辞免寝罢新命则君臣之际授受皆得其宜而法度不废也况朝廷差除因臣下辞免或台谏论奏而罢与改者多矣岂得於焘独不改伏望圣慈追还安焘告命及详览臣等论列安焘文字别降指挥施行陛下迁进大臣若合公道何故不令给事中依条书读臣等所论乃系国体若陛下不赐改正臣须至再三论奏不敢自已殿中侍御史吕陶上奏曰臣伏见安焘之命不送给事中书读大於法非便臣与挚等已尝论奏拳拳之诚谅烦圣览臣今为陛下反覆思虑此事实系国体有不可者四须至再具奏陈冒浼天听夫给事中之职主读制敕许駮正奏覆陛下不使之读是废其职也朝廷设官任人而自废其职无以训四方示万世今门下省録黄於给事中字不书臣某之名而书曰奉圣旨不送给事中书读尚书省遂受而付於吏部吏部出告亦如此书臣不知合何法式成何制命此一不可也小人之情巧伪险诈善窥朝廷之衅隙欲逞其志虽防闲禁约谨严周密而犹有挠乱法度以侥幸者陛下傥谓此事已行难於更改不恤人言而遂行之他日或有权臣女谒干请希求非分之事攀援此例乞不付门下省施行臣恐陛下无以却其说盖以开之於前则难塞之於後此二不可也夫三省大臣皆与国家维持纪纲而同其休戚者今朝廷出令未合於法度而门下侍郎不駮正尚书仆丞亦不论奏唯默奉行以付有司若万一更有失事处置之间或不中机会则谁为陛下救其失误此三不可也自陛下临政以来开广言路台谏所奏尽蒙听纳万分有一可裨治道今以安焘之故独不允从深恐言事之臣上畏天威自今以去不敢极论得失陛下聦明亦或因壅蔽此四不可也夫举一事而有四不可在陛下处之甚难以臣思之甚易何则改过不吝明王之盛德耻过作非古人之深戒故曰人谁无过过而能改善莫大焉又曰君子之过如日月之蚀过也人皆见之更也人皆仰之且万机之繁亲緫独断不容无失能知其失而正之则为得矣其於圣政殊不为累今台谏论列未已士大夫之议纷纷二人者必不敢受命陛下若令合门缴纳安焘范纯仁告身续降指挥述其辞免之意除二人者皆为同知院事由门下省施行则台谏更不条奏士大夫之议帖然二人者不敢不拜上全国体下允公论此所谓甚易而不难处也况反汗之嫌小而废法之失大愿陛下权其轻重而行

陶又上奏曰臣闻邪正必辨则国体尊用舍至当则士论定百直而一枉则枉可以害直百真而一伪则伪可以乱真方肃纪纲宜慎名器臣伏见起居舍人曾肇操履偏詖艺文浅浮当吕惠卿用事时肇兄布亦在要路表里专纵公为私徇臣僚承迎风旨荐肇充学官既进所业中书考为第一缘此朋比遂除馆职晩因张璪汲引备位左司会史职有阙乃以次补且仕宦不历民政而领都司学问不知本统而迁右史固已不厌公议无补盛朝今乃擢居西掖尤骇羣听夫中书舍人之任职清地峻非他官可拟外则典司诰命以文章议论润色帝猷内则分押诸房以智识才虑参决几政前世推重谓之宰相判官岂可因其序迁辄尔虚授况小人之进亦以彚征肇既忝冒此选涉历贵权则必援举其徒布列要地消长之变安得不虑此时进用疑邪径之忽开他日朋奸恐横流之难遏伏愿陛下深防事始早罢诏除上以清侍从之涂下以慰搢绅之望

陶又上奏曰臣近尝论奏除曾肇中书舍人不当狂言无补未蒙听纳臣再三为陛下忖度此事极有未安盖任人当否实系治乱正臣进则足以宁邦邪士用则遂能害政古今可监理势必然自陛下继统以来拔擢端良罢黜回枉用舍之际务合至公然小人余党尚在朝廷既未能尽力屏除岂可使开端幸进防微杜渐正在此时且肇之奸回出於天禀两端难信其迹甚明当吕惠卿用事之时则朋比阿谀竞为非义至司马光当国之日则矫伪修饰欲作善人推此而行何所不至陛下可保其不徇私乎执政可信其不行险乎既保之信之则臣言殊不足取罪在谴斥若犹未也则中书舍人之职参议大政不可辄委肇矣况肇之兄布长於变诈济以强悍冒据要地近二十年蠧政害民毒流天下今虽出领藩镇其心常有不平肇於其兄岂能忘爱一旦攀援而至则必摅发素怀引类结徒凶焰复炽此不可不思也然议者谓肇粗有浮文素无显过进升西掖资地宜然臣愚窃谓此言出於苟媮之意非为国深虑之说也夫中材之士牵於势利而过有隐显害有浅深或一事之误或一节之缺如邢恕之乖检慎满中行之附舒亶林希之结张璪则人皆得而知之指为显过若乃肇之包藏缘节善持两端原始要终大槩邪险人皆不可得而知非若一事一节之误缺而可指名者其过虽不显而为害则大此又不可不察也伏愿陛下以隂长阳消为戒以举直错枉为心博采公言收还新命使小人无彚征之渐则明主有极治之功臣之区区敢以愚请谨再具弹劾以闻

侍御史刘挚上论安焘奏曰臣等近以安焘除命未当及因给事中封駮遂不令书读行下累具论列并弹劾门下尚书省经历官司至今未蒙追改施行臣等待罪风宪见朝廷纲纪隳弛命令乖失苟不竭尽死力以救补之则陛下何用置言路臣等何顔在官次自陛下临御以来以至公为心直道为政故凡见于旋为者皆足以服天下之心今忽然行此一事惊骇物听与从来政事大异甚非所望於陛下者且安焘德薄望轻不自卓立朋附章惇依阿其间今度越衆人无故进位已失公议而又制敕不循典故蹈袭斜封以避官司封駮不意圣明为此过举此必有奸邪之论以误陛下殊不知中书之宣奉行门下之省审读乃历代典章一有不备则不成王命焘等亦安敢受之哉夫圣人善於取人不能无过故六经不美尧之任已而美其舍己不称汤之无过而称其改过今陛下追正此事无甚难也於合门取焘告身罢焘新命且令依旧同知外范纯仁自从别制宣下其门下侍郎尚书仆丞及吏部等经历奉行官属皆不能建明执奏诖误圣朝各付有司明正其罪使中外释然知朝廷尊严典宪振肃以销压侥幸之望杜絶私邪之谋而成就陛下听纳之盛德在陛下颐旨一言而已何迟迟而不为邪臣等不胜听命待罪激切之至

挚又上言乞罢文及都司疏曰臣伏见昨者五月四日勅命除文及为右司郎官韩宗师直袐阁寻闻臣僚论列兼宗师父绦继有辞免遂罢直阁之旨而及之除命未赐指挥臣窃以都司职任上副丞辖下緫二十四司之事而馆阁设官以文学为职皆号为清望之选固当无间寒俊不宜专用子弟此所以招言者之论而不能服衆人之心方及与宗师差除之日适在文彦博入朝韩维进用之始故议者咸谓执政臣僚见二人进拜所以擢其子侄迎悦其意以立私恩此亦陛下之所宜察也国家名器本待才德但用之以公则人无不服今宗师既罢则及之新命亦望追寝不须更俟其逊避所贵稍伸公道以息羣议若以及父彦博在朝欲及便於侍养即在京甚有职任可处兼平章重事乃是朝廷执政正与都司相干亦合回避以此罢之不伤陛下恩礼也挚论三省枢密院差除疏曰右臣准吏部牒十月十六日三省枢密院同奉圣旨唐淑问除左司谏等事又牒十月二十八日三省枢密院同奉圣旨陆佃等罢侍讲事臣窃暏自来朝制及近降官制格凡差除有中书进拟者有枢密院者有三省者有三省枢密院同进者盖建官分职各有所治法无相参也三省枢密院同取旨者似止於差除帅臣边镇大吏内臣近上差遣而已今来差谏官罢侍讲不委枢密何为而预也外言籍籍皆以三省容纵密院侵紊政体莫不疑异臣窃以国家所以恃者在纲纪大臣所宜守者在名分纲纪正於上则下无邪志名分治於下则政无多门一有夺移何患不起况朝廷今日正当尊强君道谨守祖宗法制严臣下之分以消压权僭之心今废置官吏陛下大政而三省之事也枢密院干非其职逾法出位横造议论公然犯分臣恐积微至着交乱官守渐行私意以害政事上则陛廉之等慢下则倾夺之患生杜渐防微实系国体欲望圣慈特降诏旨戒谕三省枢密院臣僚凡以差除拟进者各依自来条制班次取旨所贵正名宿业事无侵逾以尊朝廷以正在位臣又虑上件差除谏官等事曾降圣旨特许枢密院同进借有特旨乃是圣恩优礼执政欲合同衆论之意而大臣之节自当引义辞免惜朝廷纲纪以安分守不应乘便冒进渐恐隳失体制挚又上论执政转官疏曰臣伏覩近降麻制执政臣僚各特转一官圣恩优厚中外耸动及臣伏读麻制之词乃以山陵寝庙奔走职事加臣子之异恩於是臣切疑焉夫应奉山陵寝庙奔走职事乃臣之分也若欲以醻劳则应不止於执政若旌其送往则执政未尝俱行授受之间未有名义伏闻所司检会嘉佑年体例进入依应施行伏缘嘉佑八年英宗皇帝既推即位之恩臣僚各已覃转後来以弗豫进药而辅导调护镇宁中外以至圣躬康复亲决庶政诚天下之庆谓辅臣实与有劳故又命各人进一官然当时臣僚再三辞避累日不敢受命至遣近臣趣令以新官入谢不降坐以待之方敢祗受又治平之末神宗皇帝嗣位覃霈改官之後适值韩琦以山陵使回恳求去位寻以两镇外补然犹虚上宰之位自曾公亮而下并不逓迁故与特转一官以补转厅之恩考求两朝故事各有因依则今来迁官别无义说惟过赏踰僭在圣人不足以广恩而於义未安恐臣下终难於冒处伏望谨重国体爱惜名器授之以道则廉耻之风行欲望圣慈照会两朝故事不同如执政臣僚辞免新命伏乞特赐允从无伤事体区区臣言庶几有补

谏议大夫刘安世上奏曰臣伏见自行官制後来一切以寄禄名官至於流品无复旌别乃者朝廷以为未尽始诏吏部因其旧名分为左右自是清浊有辨衆论称允後来窃闻新士大夫之犯?者并改右字法既未备人以为疑且有出身之人苟以?汚抵罪左降於右自可示惩缘无出身者自合称右今若一旦混淆於贪墨之徒彼将以仕宦为耻非惟失先王砺世磨钝之术亦恐本带右阶之人或有犯者朝廷以何名处之臣愚欲乞今後?汚之吏并与削去左右量其所犯之轻重而制为贬降之岁若限内别无他罪仍有举主即与约经赦叙用之法许以牵复如此则名器自正而负罪者通改过自新之路劝惩之道可得而行矣伏乞睿明亟追前令别加修改庶协政体

安世为右正言时上奏曰右臣伏见朝廷立法内外臣僚保荐之员岁有定数而两制侍从以上又得用十科之目使之引类其於求才之道固已备矣乃自近岁以来渐开巧进之路屡见近臣连名荐士臣闻名器爵禄人之所趋使之积勤而後迁则衆各知难而守分今若多为捷径使之躁求人怀觊觎何所不至而况被举之士未必皆贤朝廷不复铨量往往即加擢任遽离常调遂得美官後进小生不安义命奔竞相効无复廉耻非有惩革将败风俗伏望圣慈特降睿旨今後除依法举官之外不许近臣列荐所贵少抑侥幸之徒上裨忠厚之化

安世又上奏曰右臣伏见祖宗以来执政大臣亲戚子弟未尝敢授内外华要之职虽有合得陈乞差遣亦只是数处闲慢监当局务原其深意盖谓父兄已居柄任而京师之官多是要剧为大臣者既不能人人为朝廷推至公之心振拔滞淹提奬寒素而贪权好利多为子孙之谋援引亲属并据高势根连蔕固更相朋比絶孤寒之进路增膏梁之骄气寖成大弊有不胜言是以祖宗立法务加裁抑上下遵奉莫敢或违自王安石秉政以後尽废累圣之制专用亲党务快私意二十年间廉耻扫地陛下践阼之初厉精求治□革侥幸一本至公躬行法度不欲有毫发之累此天下之人所共闻见而在位之臣化上之德宜尽忠交儆务为正直而庙堂之上犹习故态子弟亲戚布满要津此最当今之大患也臣条列其弊屡欲面奏偶以秋暑尚炽伏恐久烦听览因此未敢请对然近来差遣尤多不协物论是以不避烦渎圣听须至具章疏论列臣伏见太师文彦博之子及为光禄少卿保雍将作监丞孙永世少府监丞妻族陈安民近迁都水监丞女婿任元卿堂差监商税院孙婿李慎田堂差监左藏库或用恩例陈乞而此两处皆非陈乞之所当得也司空吕公着之子希积今年知頴州才及成资召还为少府少监希纯去年自太常博士又迁宗正寺丞女壻范祖禹与其妇翁共事於实务院前此盖未尝有而次婿邵?为开封推官公着才罢仆射即擢为都官郎中外甥杨国宝自初改官知县又堂除太常博士未几又擢为成都路转运判官杨?宝亦自常调堂差知咸平县妻弟鲁君贶今年自外任擢为都水监丞姻家张次元堂除知洺州胡宗炎擢为将作少监马传庆自冗官得大理寺主簿其间虽或假近臣论荐之名皆公着任宰相日抜擢除授也宫教之职旧系吏部依法选差近方收为堂除而公着首用其孙壻赵演宰相吕大防任中书侍郎日堂除其女壻王谠京东排岸司妻族李括知洋州李机知华州范纯仁拜相之初即用其姻家韩宗道为户部侍郎妻族王古右司员外郎王毅近自常调堂差知长垣县门下侍郎孙固之子朴判登闻检院臣闻鼓检院乃天下诉寃之地岂可使执政子弟为之熙宁初尝以宰相子曾孝寛判鼓院是时言者以此论奏即令罢免而公亮陈乞监皮角塲此近例也孙固及左丞王存右丞胡宗愈姻家欧阳棐除馆职未及一月又授职方员外宗愈之弟宗炎近除开封推官然王存除欧阳棐外未闻其人及中书侍郎刘挚亦未见所引私亲而二人者依违其间不能纠正雷同循默岂得无罪臣之所陈皆彰明较着士大夫之所共知其所不知者又不可以悉数臣窃谓二圣临御於兹四年未尝以名器少私於宗族外家而大臣所为乃反若此上下恬然不以为恠此臣之所甚惧也昔崔贻孙为相未踰年而除吏八百员不避姻故之嫌後之大臣欲引其私亲者多假此以藉口而欺罔世主臣常疾之今考其传盖亦有说且唐自至德乾元以来天下兵兴政事纷乱官赏差缪永泰之後稍稍平定而元载用事贿赂盛行剗塞公路纲纪大坏常衮当国力惩其弊凡奏请一切杜絶而矫枉过正贤愚同滞及崔贻孙之相则荐举者惟其人推至公以行之故除吏八百莫不谐允後之大臣能如贻孙之尽公则搢绅之间自无异论惟其执心偏党所用匪人排斥孤寒专引亲戚而乃窃其绪余文过饰非及致人言又从而尤之亦已过矣今上等知州通判在京寺监宫教畿内知县之类号为优便者尽属堂除虽资任未至甚高固若不足寘於议论而常调之人一蒙选用即今後每任例得朝廷差除不复更归吏部以此较之侥幸不细况有司员多阙少四方寒士覊旅京师待次选部往往踰岁未得差遣及其注授又守二年远阙则世禄权要之家何幸而踈远平进之士何独不幸也臣伏见自来畿内知县皆选试吏能之地近闻以宣德郎王毅知长垣县士大夫皆谓毅素号闒茸亡状特甚止缘范纯仁妻族之故遂有此命中外传播莫不骇笑欲望圣慈特令追寝外其间人材粗堪或到官已久未至旷职固难追改臣亦不敢上烦朝廷必令尽罢但以执政大臣不避亲嫌不畏公议衆论喧然为之不平者久矣窃恐陛下九重深远不能尽知故敢略具所闻上补聦明之万一伏惟机务之暇留神省览仍愿陛下出臣此章徧示三省俾自此以往厉精更始庶几不废祖宗之法而示天下以至公之道岂胜幸甚

中书舍人曾肇乞禁止请谒奏曰臣伏见太皇太后陛下皇帝陛下自临御以来正身率下杜絶请谒裁抑恩幸凡自内出无非德政未尝以私挠公以人乱法亲戚近习敛袵安分退就绳墨朝廷清明纪纲肃然论者以谓秦汉以来母后共政未有若斯之懿非二圣一心秉谊克己何以致此谓宜终始守之贻则万世而近日以来颇有干求内降特与差遣者虽其事至微未足仰累二圣大公至正之盛德然窃恐侥幸之人乘间伺隙转相抜援烦渎圣听虽二圣天地之度坦然无私但虑左右干祈逼切不免曲徇其意杜渐防微宜自今日此臣之惷愚窃抱惓惓爱君之心倾竭肺肝庶有补於万一也臣窃观前史伏见仁宗在位四十余年下诏书约束臣下干求内降令中书枢密院如内降与臣僚迁官及差遣者并具条执奏以闻推劾干请之人明正其罪下御史台阁门牓谕仍着为法丁宁恳至出於诚心当时羣臣亦每以禁止内降为言辄见纳用故一时朝廷号为肃清虽间有干请而不能亏损圣政者上下维持之力也大抵人情苟务便私乐於侥幸此门一开浸淫不止始自一二至於三五六渐无纪极则国家名器繇此轻矣朝廷百度繇此隳矣其源至小流弊至大此臣之所大惧不得不为陛下极言之也且朝廷爵禄有限人之私欲无穷苟不持之以公因缘请托将至於不胜其烦陛下亦将厌之矣伏望圣明不以臣言为狂妄试加省察若有人材可用或聨近亲出自圣意欲与恩泽者自可明谕辅臣度其所宜公行除授其余一切禁止无得私请仍诏辅臣如有内降与臣僚迁官及差遣者并执奏以闻推劾干请之人明正其罪下阁门御史台常加觉察牓谕朝官使人明知上意如此则圣德日新朝无粃政邪枉之门塞公正之路开远继祖宗之明实社稷无疆之福也臣备位侍从以论思为职窃有所怀不敢隐默谨并録上仁宗朝缘内降戒饬诏书事迹凡八条别为一通伏乞置之座右少助省览

徽宗时陈次升上奏曰臣闻天下虽安有可危之理天下虽危有可安之道安危之机不在乎他人在人主所操而已夫福威者人主所操之柄也权归乎上而不移於下此操之得其道者也得其道则安失其道则危稽之已往其迹班班可见矣如汉武帝外勤师旅内耗黎元非有厚德以结民心五十年间中外无事者特以威德归乎上奸臣不敢专国命故也唐明皇初无失德非有甚过恶卒有播迁之祸者以李林甫专权故也夫以汉武之於唐明皇其德不甚相远而安危如此其异者岂非在所操乎昔陈夷行尝对唐帝曰无以权属人又论用人则曰苟自圣择无不当者诚以至治之要在此有天下者所宜先也恭惟陛下临御以来去太甚用中道远声色崇节俭进忠良斥奸佞弛兵革寛刑罚彻无用之台榭罢不急之工巧蠲宿逋以恤穷民省探报以防寃滥治天下之具何以加诸若行之不息终之不倦可谓全善矣然今日之所急要在收还威福之柄以立主威以尊主道臣叨沐误恩擢於谏省辄敢引此以为龟监伏愿陛下留神无使大臣干权任其喜怒之私以害大公之义实天下之福也社稷无穷之休也

次升又上奏曰臣窃以君者制命者也臣者行君之命者也君唱之於上臣和之於下然後君臣之分正矣君唱而臣不和上行而下不随则名分紊乱纪纲不立危亡之基实始於此箕子所以垂戒曰惟辟作福惟辟作威臣无有作福作威臣之作福作威害於而家凶於而国盖谓是也臣访闻近日睿旨差除三省多方执奏肆行沮格三省欲有进拟冀圣意之必从除目之必下倒置如此臣窃忧之至如前给事中龚原以罪去国之日御批尝犯?私每议政事遂行重责未至贬所即移寿州未几又除待制移知杭州前日圣语墨迹未乾今日除授如此其峻何以示信天下又如中大夫王说年已七十有余所至素无善状今乃特转太中大夫移帅青州原等迁升未委何名如闻皆出三省进拟不出陛下之意臣闻日者阳也君道也君正於此则天应见於彼故日常明臣侵於君隂侵於阳则日有薄蚀之患近者大史预奏四月朔日有蚀之窃谓三省之权大盛君上命多阻而不行日蚀之应殆以此欤伏望圣慈收揽乾刚以正名分睿旨所降要在必行三省进拟或可或否悉由圣断龚原王说除命特行改正如此则日蚀之异自消太平之基可致

次升又上奏曰臣窃以治天下之道在乎正名分而已名分正则君道尊而无可陵之渐臣道卑而无逼上之强苟失其正尊卑之序乱上下之分亏此不可不慎也今三省专威福之柄侵人主之权睿旨则沮格而不行进拟则坚执而必下乾刚坤柔之道未正堂陛高卑之势未分忠臣义士夙夜以此为忧奸纎巧佞之徒乘此射利大臣之权既重宾客辐凑其门环坐其马廐而不以为辱奴事其子弟而不以为羞良可叹也况龚原进职移守钱塘王说转官移守青社既系两省从官事干大体命下之日羣听惊骇三尺之童皆知其非若不改正则作福作威专在於臣陛下孤立谁肯为国者乎伏望圣慈检会臣前奏早赐施行以正上下之分以息奔竞之风

次升又上奏曰臣近尝论奏三省大臣专权威福睿旨差除则沮格而不行三省进拟则坚执而必下上下之分未正乞收还威福以定名分访闻三省大臣日近肆为诡计但避专权之名而陛下每有差除则阳为承行若非所欲则阴谕属官缴駮上以侵淩主道下以窃弄国权朋比之风渐成威福之柄倒置若不辨之於早则易之履霜坚氷之患至矣伏愿陛下揽乾刚之威奋神明之断一出令则涣而必发一除授则审而必行敢有不存名分肆为横议者特行黜责如此则主威可立朋比之风可去宰执专权之弊可革矣

次升又上疏曰臣窃观易以乾况君以坤况臣乾天也正位乎上坤地也正位乎下尊卑之势既分则乾坤之位定矣上下之分既正则君臣之道明矣是以势位不可陵名分不可犯蹙君之路马刍者有诛齿君之路马者有诛况君父之名天下之所共讳其可称道之乎访闻尚书右丞范纯礼近准朝命押敌使筵燕宾主语言辄再及御名颇亏臣节甚累国体遂使中国礼义之邦为人臣者失尊君之道取笑敌人其为辱命莫甚於此若纯礼故犯显属不臣设或有误则是昏耄大臣如此安可参预机务临莅百官伏望圣慈特行黜责以明君臣之分无使敌人轻视中国

殿中侍御史许景衡上奏曰臣伏见国朝踵唐故事制勅并用黄纸为之所以严天子命令示朝廷之尊崇非百司庶府文移之比也其赦令制书播告天下者有司行下所属仍用素纸以为符檄连附於後盖其所从来旧矣近者开封府被受御笔诏书民间有合通知者并不依令録副本连於牓前辄纯用黄纸誊写掲示通衢见者愕然以为黄纸勅牓尚书省之出也开封府亦得为之哉臣方欲论列乞赐惩诫而近降指挥颁下道僧度牒紫衣师号体式仍用黄纸印造几与开封同失矣夫道僧度牒紫衣师号自有旧法今欲革前弊立新式以表异之固无不可者而必以黄纸为之恐非所以重朝廷之体制也今爵命多士出自天子着其姓名於勅牒宰相执政官签书其用黄纸宜矣至於道僧度牒之属乃是有司印造非出於尚书省也礼部官属书字而宰相执政不预焉又空其姓名临时书填盖与爵命多士制书异矣亦乌用黄纸为哉夫名之必可言言之必可行此为政之大要也今以有司文牒而僭朝廷之命令以礼部官属而拟宰执之签书非所以正名公朝垂法後世也在昔大臣有官兼将相者独以不得於黄纸书字为恨今若使礼部郎官为之则前後重轻弗伦不已甚乎所有近降道僧度牒紫衣师号指挥内用黄纸印造一节伏望睿明特赐诏罢如欲更易旧式则乞以绫纸印造如吏部所给奏荫补牒之类亦足以表异新书其开封牓示御笔亦乞戒饬依令施行庶几不废祖宗之故事增重朝廷之制书杜絶有司之僭忒天下幸甚

钦宗时侍御史李光上奏曰臣闻人主有大权威福之柄是也治国有要道因任之术是也洪范曰惟辟作福惟辟作威惟辟玉食臣之有作福作威玉食其害於而家凶於而国此言威福之柄不可假之於臣下也荀卿曰明主好要闇主好详主好要则百事详主好详则百事荒言人君自有职事不当侵细务也臣恭覩陛下天姿英明开纳无倦伏自即位以来励精图治延见羣臣洞示好恶则端本清源之术不可不察臣访闻近者颇有进言於陛下尚复徇缘耳目之习所谓大权要道浑为一说此乃治乱安危之机不可不察臣请为陛下言之夫爵禄废置生杀予夺此所谓权不可不自陛下而出至於进退人材委任而责成功可也陛下岂得而亲之哉前日奸幸当国三省大臣固宠保位至不得行其职事凡御笔除授皆曰朕所自用朝廷纪纲从此废坏而人主威权下移於近习矣尚复忍闻之乎夫人主之职在於论相苟能择贤相而任之为相者又能择百官而使之内则省台寺监外则郡守监司治出於一政无多门如挈裘振领若网在纲顺者不可胜数也臣愚伏望陛下体刚健之德推委任之诚执其权纲而尊卑之分严秉其要道而详略之理得足以法天地简易之理致虞舜无为之治实天下幸甚

光又上奏曰臣闻唐德宗狩奉天自发洋州以来百姓进献瓜果欲各与散官陆贽以为不可且曰爵禄天下之公器而国之大柄也惟功勲才德所宜处之夫散官虚名也贽犹力争至数千百言而不已诚以所系者重也臣伏闻上皇东廵州县供馈无阙此乃臣子之常分何足为功兼供馈之物自一毫以上皆出行人及坊郭乡村有物力之人非出供馈者之家也供馈愈办则剥民愈深臣访闻其间巧於谋身者多是交结近习纵其请求须索无艺往往缘此得其欢心揄扬赞美逹之上皇遂致增秩赐金行宫如市有再任者有进三官者有召赴都堂审察者恩赏僭滥非散官之比也陛下修明百度抑絶奔竞如此而士大夫冒犯廉隅侥幸苟得如彼况上皇銮舆还阙将士冒行阵突銛锋以卫护社稷者或横尸原野或暴露边陲未闻少加恩典而首及州县猾邪之徒非所以示天下之公也所有已降迁官进职等指挥伏望圣慈特赐寝罢以安人情

光又上奏曰臣尝谓文王序易以乾坤为首孔子系之曰天尊地卑乾坤定矣卑高以陈贵贱位矣言君臣之位犹天地之不可易也先王因制天下使尊尊相高贵贵相承名以命之器以别之四方仰视朝廷之尊羣后翊戴人主之势故能消患折冲奸人无窥觊之意昔汉高祖以马上得天下韩彭辈论功议赏至拔劒击柱渐不可制叔孙通制礼仪诸侯王以下莫不震恐肃敬於是高帝曰吾乃今日知为皇帝之贵也陛下践阼之初强邻侵侮国势抢攘执政大臣议事喧閧於上士民伏阙诟詈於下士大夫一旦习为苟简三省六曹百司庶府官吏因循不复治事伏望陛下俯从羣臣之请申敕有司择日御殿欵谒宗庙然後告戒列位各扬乃职有不奉法者御史台阁门觉察以闻庶几隆主势而正朝纲实天下幸甚

高宗时张浚上言曰论者曰方今名器猥滥宜有以更张而贵重之此意诚是也然臣尝观汉高祖有天下起於匹夫分土列爵以收天下之豪俊而卒成帝业其後光武中兴布衣之交并列三公小大功臣以千百计岂有他哉定天下之大难救百姓之涂炭非有以振动皷作之未易得其死力也夫赏幸予私徇情纳贿此可为名器之滥至於激厉将士緫揽英豪宁失之过方今逆豫盗有中原神人共愤彼方且假吾爵禄以欺诈其下在我者当如何耶

右正言陈渊上奏曰右臣伏覩十一月十一日奉圣旨莫将奉使宣力特除徽猷阁待制京畿都转运使兼主管奉迎梓宫一行事务臣闻祖宗朝慎重名器未尝轻以假人至於次对之官尤所吝惜惟德是命不以赏功异时有尝为侍从带权字者虽复积年或迁外任犹不以是予之则下於侍从之列从可知矣自崇观以来蔡京用事专市私恩敢违旧制凡被此选者非京之亲则其党与也至今人无贤愚皆知其非方陛下中兴之初举偏救弊大振颓纲如此等事岂宜不改臣谨按莫将昨自司农卿出将使命曾未累月遽有此除近例所无实骇观听臣初与将不相识但闻外议籍籍皆以将为乘时射利之徒未必有守陛下灼见其才足以倚办断而用之正须假以岁月俟其绩效稍着粗厌人望然後以次命之似或未晚况圣主用人顾眄所及人自知德岂特美迁方肯尽力若使事有前比固非令猷如其不然庸可以一将之故遂废万世可行之法哉臣职在言路创见此举事干政体不敢缄默伏望圣慈特寝已行之命以允公议或不得已於近下职名中处之不独使朝廷恩赏有名亦使将辈知美官难得安於分守以待任使不至过有侥幸

渊又上奏曰臣闻人主用人其情出於喜怒之初而其事见於予夺之後喜而未予人犹以为荣怒而未夺人犹以为惧盖荣之者荣其方来未巳之恩惧之者惧其後日必至之患今陛下弃法而用将拔擢之意人皆知之虽复改命而用将之意犹在也将其有不知耶故疏恩以示情吝予以应法稍就近下之职处之无损於将又合公论可谓两得之矣臣章未降外议沸腾臣纵缄默不言以固初宠亦何以上副陛下广开言路之意哉臣惟往者尹焞亦自卿聨命以次对之职盖焞先除从班续以疾辞至於十数朝廷惜其老不可留以此宠之所以命有德也於将何有焉将固非焞之比借使其才可用亦须俟其有功然後加以此名庶厌人望自古才有余而德不足者饥则为用饱则扬去先为之极何以使人陛下必以奉迎梓宫使之应办欲重其事与之以其所宜得者不复尽夺已为过於厚矣将复何求臣所惜者非分之恩所畏者衆多之口事干政体岂可雷同伏望圣慈念臣职事之所当言察臣忠朴之所宜守必赐俞允以示听从臣不胜俯伏待命之至

殿中侍御史郑刚中上奏曰臣闻人主之恩天也含容包覆混贷惟一故人无不悦人主之威雷霆也摧压震曜超忽变化故人无不畏有如偏废则是犹太虚廓廓而不示以风雷之象生物之功无造化矣矧其驾驭桀黠延接雄隽之际所以笼络控制收其心而折之气者宜又如何臣伏闻陕西二三大帅被旨入觐旦夕且至陛下高官显服焕宠其身者既无不周祥风庆泽荡□其意者又无不尽彼方蒙戴惩省感激悼惧之不暇陛下引见之日所以劳徕抚存推诚意而收其心者虽不可後至於释罪宥过责以後效而折其气者正宜摧压震曜示以风雷之象不然位极则贱恩极则慢恐有不知朝廷之尊者英布之归汉也高祖踞床见之布大怒悔来欲自杀出就舍又大喜过望夫淮南亦乱世之奇杰不背楚则汉取天下未有万全之策功亦大矣然高祖所以见之之礼尊严如是曾不以半言摩拊诚以诈力权变之士初拔身以归安知无恃功矜德广已造大之心故高祖先求所以折服之者而徐以厚意慰藉之尔非特如此光武之受赤眉也陈兵临洛水而问盆子曰汝知当死否其衆请命则又曰得无悔降乎吾不强服汝也衆皆屈服然後陈其三善而释之人赐田宅各使以妻子居洛阳又闻太祖皇帝一日饮王审琦等酒而与之语明日相率乞罢兵权奉朝请呜呼是必有以感动其心者今日入觐之臣朝廷所以待遇之者圣心自有恩威之度臣敢以区区之说为陛下言之者盖亦狂瞽之愚有不能自已也

胡寅上疏曰臣取会到吏部内侍转官格法昭宣使转宣政使系碍止法如以功转即合回授初无转行之文今来冯益见任昭宣使则有止法况皇城司亲从官堆垜子配填班直及干办本司职务即是提举禁卫职分之常也有何功绩乃欲凭恃旧恩转行所不当转之官而为宣政使乎臣窃谓今日迁转超躐惟荷戈北伐斩将搴旗收复境土者可以当之如冯益服事禁内智效一官苟能称职以免於罪戾不啻足矣乃欲扬已论功角逐於被坚执鋭舍爵策勲之际小心谨节者知不为也幸门一啓他日必有求为节度使者矣不若止之於其渐之为易既於格法无所损且使冯益免致侥幸又以示羣臣使知陛下不轻予人以官自左右亲近始彼不当得而志於得者亦少有以窒其浸淫之慾矣一举而四善得焉岂不美哉所有冯益词命臣未敢撰行校书郎王十朋上劄子曰臣闻惟辟作福惟辟作威者盖人主揽权之术得之於此失之於彼者又人主揽权之弊臣请借唐以论唐自高宗中宗以来权移房闼明皇亲平内难惩孽后骄主之祸挈大柄而掌握之可谓能收之於此矣承平既久怠於听断内则移於奸臣外则移於蕃将是又失之於彼也肃宗再造王室代宗平乱守文而权稍归朝廷亦可谓能收之於此矣然君臣苟安瓜分土壤以授叛将继以德宗之姑息自是而後权归藩镇矣是又失之於彼也宪宗刚明果断削平僭叛而权复归朝廷可谓能收之於此矣晚节任用非人祸生所忽自是而後权归阉寺矣是又失之於彼也陛下比惩大臣之盗权收还威福之柄朝廷清明皆谓陛下为不世出之英主迩者衆口籍籍谓权虽归於陛下政复出於多门是一秦桧死百秦桧生也其间最甚者如三衙管军辈与北司深交固结盗陛下之大权养成跋扈之势不可制遏昔汉之祸起於恭显王氏之相为终始唐之祸起於北军藩镇之相为表里今祸胎於内而乱形於外臣窃为陛下忧之夫权之大者莫如名器与财与兵今以管军而位居三公是盗名器之极矣古之时无有也祖宗之时无有也又天下之利源财路皆入其门掊克聚敛不知纪极国用日蹙而私室愈富三家擅鲁田氏擅齐殆不过此且身緫禁旅久而不代阴结诸将以为之党深忌元功宿将之功名者不容其进自恃兵柄在手有轻视朝廷心夫枢密者号本兵之地号令节制天下之诸将者也今殿廷立班管军傲然居前枢密甘心其後而不自以为耻事势倒置如此不奉行其意旨者几希其能节制号令之耶又其子弟亲戚咸盗清要之职台谏有论列之者朝廷必委曲庇护俾其言卒不得行昔唐大将管崇嗣背阙语笑李勉劾其不?肃宗谓吾有勉乃知朝廷之尊李佑有入蔡缚吴元济之功违诏进马温造正衙抨劾佑自谓胆落於温御史今台谏言及侍从大臣随即罢斥而风宪独不行於管军之门其何以为国耶不独此也至若清资横加於哙伍高爵滥及於医门诸军置承受福威自恣甚於唐之监军皇城置逻卒旁午察事甚於周之监谤内外将帅剥下赂上结怨於三军道路之间捕人为卒结怨於百姓皆非治世事也陛下自揔揽以来圣政不可胜纪如前日窜逐猾阉天下尤服陛下之英断惟此数事臣所谓得於此而失於彼者可不深惩而痛革之耶臣愿陛下慨然发愤断自宸衷杜邪枉之门塞侥幸之路鉴汉唐之祸而斥近习惩齐鲁之患而抑强臣不惟尊严朝廷亦所以保全此类不然臣恐大阿倒持日甚一日天下之忧不特在敌国而已此臣所以不避斧钺之诛为陛下痛哭流涕言之也

秘书省正字洪遵乞塞侥幸劄子曰臣闻书曰天命有德五服五章哉王者代天爵人尤所宜慎然害政之大者莫急於徼幸徼幸之路不塞虽善为国者有所不能措手矣使徼幸之路塞则士絶奔竞名器重矣?仰陛下以上圣之姿励精图治日与二三大臣核考名实未尝辄以一官虚授非材故虽既出之诏令已命之爵秩谏官御史有一言其未当则寝之不疑诚得致治之纲领矣臣诚不佞尚虑或不自重枉已冒进致陛下名器有假人之嫌此臣夙夜私忧过计而不能自已唐蒋伸尝为宣宗言近日官颇易得人思徼幸宣宗惊曰如此则乱矣伸曰乱则未乱但徼幸多乱亦非难宣宗称为名言臣区区之愚惟陛下回聦明之听一采蒋伸之言使治体烜赫超出五三之上如唐宣宗何足为陛下道哉

孝宗隆兴中起居郎胡铨进故事曰唐上元元年八月二十一日勅文武官三品以上服紫金玉带十三銙四品服深绯金带十銙六品服深緑七品服浅緑并银带九銙八品服緑九品深青并鍮石带八銙庶人服黄铜铁带六銙景云二年太和六年并同开元二年三品以上带饰以玉四品以上带饰以金五品以上带饰以银与上元元年小异

臣谨按周世宗嗣位命卫士习射苑中马仁瑀善射弯弓二百斤弓力最劲所发多中独赐锦袍银带开宝二年太祖皇帝亲征太原李汉超为北面行营都监其子守恩从父在军中会契丹遣兵援河东衆至定州西嘉山将入土门守恩领牙兵数千与战败之斩首三千级随汉超见行在赐戎服金带夫六品七品带饰以银唐制也马仁瑀奚为得之以其善射也四品五品带饰以金亦唐制也李守恩奚为而得之以其善战也且一带何足道哉而古之有天下者必区区谨守其制不轻以与人者得不以砺世磨钝之具有在此耶夫惟善射者乃得之不善射者不得焉则人莫不劝而进乎射矣善战者乃得之不善战者不得焉则人莫不劝而勇於战矣假如善射者得之不善射者亦得焉则人莫不解体而怠於射矣曰侥幸者可以得之吾何以射为哉善战者得之不善战者亦得焉则人莫不解体而贱於战矣曰侥幸者可以得之吾何以战为哉欲求砺世磨钝之术尽於此而已矣今也与之甚轻得之甚易与之也轻则夫人与之而人不以上之赐为重得之也易则夫人而得之而人不以受上之赐为贵如此则砺世磨钝之具遂为虚文人主之大柄废矣臣愿陛下爱惜名器必若世宗非善射者不与焉必法太祖非善战者不与焉则人知贵上之赐得者以为荣而不得者有所劝矣若果行是道臣见南山之竹不足纪陛下之盛德矣磨崖之石不足颂陛下之伟绩矣陛下其无以为狂而幸听之

淳熙二年敷文阁待制周必大上奏曰臣闻爵禄以驭富贵在乎虚实之相参服饰以定尊卑在乎轻重之相权三代两汉远矣近而可稽者莫若有唐按唐之命秩有四曰职事官曰散官曰勲官曰爵号惟职事官居其位食其禄余则别资荫辨章绶而已是谓虚实之相参又按车服志绯为四品之服五品则浅绯緑为六品之服七品则浅緑深青为八品之服九品则浅青流外及庶人又以黄别之其带銙名数皆有等差是谓轻重之相权虽然慕实而弃虚取重而舍轻天下之常情也有道於此使其出无穷其用不偏则系乎上之人所以处之何如尔观德宗尝欲以散试官赏献瓜果者陆贽力言不若赐以钱帛则人不失利国不失权故当时皆以空名为贵宣宗时有司常具绯紫衣数袭从行以备赏赐或半岁不用其一故当时皆以绯紫为荣然则守此以为公器操此以为大柄固有天下国家者之急先务也本朝自元丰间尽罢文武散官政和以来又罢文武勲官惟爵号仅存而与否多出吏手是以人不之贵所谓赏格唯寄禄官及贴职遥郡而已一有微效例加迁授徒捐实利悉废虚名往往勤劳之士未劝而侥幸之心先啓非所以驭富贵也文臣中大夫与通直郎之有年劳者班秩固远矣而同服一色之绯朝请郎任大卿监与诸州助教百司胥长流品固殊矣而同服一色之緑武臣正使带遥郡而为知州钤辖路分者其视修武郎监当固有间矣而佩服无别从义郎而下或为将领兵官或任场务城寨视州县胥吏固异辙矣而等威无辨盖由三代冠冕不可施於常服两汉印绶又难一旦复行历代以来日趋简便因循混淆乃至於此非所以定尊卑也臣愿陛下深诏有司博加讨论纵未能尽如古法犹当略用唐制虚实相参轻重相权使官秩不冗而善者励命服有章而能者勉其於緫核之政不为无补

必大为参知政事时又上奏曰臣窃见着作郎佐郎各二人虽有定员绍兴以来未尝官备盖以职任清高实为左右史之储惟真才实能乃可处之近来馆职多未历监司郡守既不可为郎往往直迁卿监其用既骤尤不当泛泛而进兹者着作郎宇文子震带本职出为淮东緫领见今郎佐已有三员自不为少正宜虚位以待奇士缘近岁士风奔竞遇有一阙即干求腾那失涵养之本指况今在馆之人并非久次姑令安职少厚士风有何不可先事而言少裨圣主作成人才爱惜爵秩之意臣之职也冒昧密陈仰乞睿照

宁宗时着作郎任伯起上奏曰爵禄所以厉世名器不可假人盖高官重禄苟加於无功则能者怠施於疏属则近者怨若是而曰广亲亲之恩岂不戾乎窃见南班官有十年一转者固常法也而宗室至观察使以上则具奏听旨盖官卑者可以令其叙进故立十年之限若观察使以上则官穹禄厚虽历十年其所以予之也必有其说或居近亲或长属籍或着贤行或有劳能必令临时取自圣断其降旨也又必曰有某劳系某亲理宜优异而後予之非可以按阀簿若执左劵而攫取也立法之意可谓善矣今多能以族属则仅缀袒免以行能则初无可称以在班则免奉朝请官至廉车亦已过矣进状陈词必欲陞转其所引例皆非其伦而族属一等在多字行亦未有转至是官者况承宣秩亚旄钺昔之节度留後也禄廪之丰非他官比若巧计求请而得之在多能幸矣如朝廷之纪纲何仰惟陛下自临御以来遵列圣之宏规示大公於羣辟宝爱天官惟善是授岂肯无名遽加异数虽臣之愚必知其非出於圣意也故敢冒昧缕缕言之照得大中祥符诏在班及十八年者具名取旨至和熙宁始取覃恩後及十年者皆出特恩不为永例非限有司考绩之法是乃国朝会要明文尤足以见祖宗朝未尝轻畀也臣愚欲望圣慈将多能乞转官依奏旨挥特赐寝罢以塞侥幸之原莫此为大天下幸甚

伯起又上奏曰臣闻天下之事有若甚微而所当深絶者侥幸之门是也盖王者之政有常小人之心无厌苟一人得其妄求则效之者踵至名器僭滥可不谨乎夫医官之迁进有序成法具在苟增秩无名幸门一啓他日渎烦圣听可胜计哉昔者?闻真宗皇帝朝医官赵自化尝有干请真宗以自化居太医之长不当复有请求令枢密院召自化戒之又闻高宗皇帝朝尝有求为诊御脉者即令罢内宿以为妄乱干请之戒两朝圣训炳如日星仰惟皇帝陛下更化以来恪守成宪日益加谨裁抑滥恩未尝妄予一官天下钦戴陛下之公追配祖宗之盛以故亦莫敢有犯分干谒者今兹忽闻内批之命莫不以为骇盖王师尹者初无劳效之可言若只云应奉有劳则凡以伎术庀职者皆在应奉之列岂不视效干请以冀侥幸之得窃恐爵赏之滥或自此始欲望圣慈特回宸听如王师尹果有劳效加之赐予足示上恩所有转官旨挥特赐寝罢以重命令以谨名器以昭至公於天下臣不胜幸甚

伯起又上奏曰一定而不可易者法也况成命已行具孚衆听若以一人萌侥幸之心得遂其求请之私则纷纷靡止将何恃以为纪纲乎夫右阶之转官有止法之拘此盖成法之一定比者宝训会要成书?覩明诏提举诸司承受各转一官内碍止法人许回授此又近令之昭然今来忽准内批邓彭年特与转行遥郡仰惟懋赏之行非止一彭年也今独求内批踰越条制不惟欲转阶官又欲转行遥郡其轻视陛下法令若此使其侥幸得行则一定之法由是而遂废其余沾赏者又将援是以为例岂陛下谨命令惜名器之意虽臣之愚亦知陛下必不为一人而废祖宗之法弃已行之令也窃意彭年必姑以是为尝试之计谓陛下终不加之罪故敢妄冒若此臣愚欲望圣慈将彭年转遥郡指挥特赐寝罢如曾为承受应格合行转官只令依条回授庶几羣听不骇而幸门可塞诚非小补也

理宗淳佑中安南国王陈日照传位其子求封太上国王下省官议秘书省正字欧阳守道议曰太上者汉高帝以尊其父累朝未之有改若赐诏书称太上国王非便南越尉佗尝自称蛮夷大长老正南夷事也礼方伯自称曰天子之老大夫致仕曰老自称亦曰老自蛮夷言之则有尉佗之故事自中国言之亦方伯致仕者之常称汉亦有老上单于之号易太以老无损或去上字存其太字太王则有古公三太三少太宰少宰太所以别於少也谓父为太则子为少矣太以尊言则太后太妃太子太孙以卑言则太史太卜太祝乐太师太固上下所通用也

侍御史郑宷疏言比年以来旧章寝废外而诸阃不问勲劳之有无而爵秩皆得以例迁内而侍从不问才业之优劣而职位皆可以例进执政之归休田里者与之贴职可也而凡补外者皆授之矣故自公侯以至节度有同序补自书殿以至秘阁错立周行名器之轻莫此为甚无功者受赏则何以旌有功之士有罪者假宠则何以服无罪之人矧事变无穷而名器有限使名器常重於上则人心不敢轻视於下非才而罔功者不得觊幸於其间则负慷慨之气怀功名之愿者陛下始可得而鼓舞之矣

徐元杰上奏曰臣闻庆赏刑威曰君君人制命而为义纪纲所在?不可渝为人臣子能致其身职分然也生杀予夺惟上之命利患亦何可以自择哉自一命而上食君之禄者皆当惟君命是听况於高爵穹位出而任国边寄之重胡可贪爱其身逆计它日之去就无王命而私相授受恬不以为恠此有识无识所以痛哭流涕而不容一朝居者也臣切观前日兼给事中赵希塈缴奏边臣李曾伯褒宠恩数及閲李曾伯之奏已擅分职事付之张竽田文虎欲轻自脱去臣不胜惊愕曾伯早以才而自负为圣主之见知凡前此备御功过之半陛下略其过而録其功已至文昌八座为曾伯者食息念此其将何以自誓仰报天地罔极之恩况圣政作新事任因袭曾伯控辞虽屡而陛下勉留孔切锡赉恩狎初何他嫌大臣与之书问络绎所以谕之究心备御者未尝不恳恳恻恻曾伯又何所疑而轻於掷印一至於此乎今陛下与大臣告谕深切而曾伯轻举妄动以骇观听又何为而不以贤臣之所以主尔忘身国尔忘家者终始自信乎张竽权漕运者也田文虎职监州者也皆文臣之选也皆知书之士也无君者臣子之大罪春秋之所必诛今曾伯无王命而私授之於二人二人亦无王命而私受之於曾伯虽武臣稍知事体者亦不敢如此虽内地守令寻常被论而罢未得省劄亦当守待必得命而後交印今曾伯身当边阃两道之重盖非小小事任也何乃未之思乎况张竽田文虎皆擅揽印但知有曾伯之为长何不知陛下之为尊也赵希塈封驳尚是恕典胡为未蒙付出因念边任至重陛下勉留再三曾伯不当轻去圣恩寛大不以罪之而又以恩数加之此固足以见圣明深意之所在殆如汉吴王不朝而赐之以几杖诚欲使曾伯愧悔自反而後已今闻曾伯亦颇省咎仍欲引疾丐去以此观之则前日希塈所驳且与曾伯收还前项恩命盖知曾伯既动愧悔之心必不敢受此非望之恩也恩数既不敢受前日已付印於二臣矣今兹尤当分明使之收回以任职事臣於此欲望圣慈亟从学士降诏谕曾伯以人道至大之纲常不得轻为去就以揺物情以弛边备所有田文虎张竽既不曾准朝廷指挥辄自交管牌印之类并乞如希塈所陈重与追斥施行如是则尚可整顿凡任边寄者必不至转相效尤吾国犹可以自立於天地矣

洪舜俞进故事曰唐贞元中宣武都知兵马使李万荣逐节度使刘士宁上闻之使问陆贽贽上奏士宁见逐虽是衆情万荣緫军且非朝旨愿审之谨之上复谓贽曰今议除一亲王充节度使令万荣知留後贽复上奏曰夫制置之安危由势付授之济否由才势如器焉唯在所置置之夷地则平才如负焉唯在所授踰其力则踣为国之道以义训人将敎事君先令顺长若使倾夺之徒便得代居其任利之所在人各有心此源潜滋祸必难救非徒长乱之道亦开谋逆之端上不从竟以万荣为留後

臣闻名分者天下之大闲植之则治隳之则乱唐自天宝以宴安兆衅君失其尊肃宗复国宜思挈皇纲於既坠扶大分於寖隳乃就平卢军中察所欲立者授以旄节自此废置之权在军士而姑息之弊开至代宗专事姑息仅止覊縻德宗加甚焉李万荣逐刘士宁而自緫宣武陆贽以倾夺长乱为谏曾莫之听夫姑息者陵夷之本姑且也息止也苟图一时之静急求目前之纾而莫计其穷是以强藩悍将败国事者不敢问冒国禁者不敢讨屈情抑势俯而就之以顺适其意所求必从所请必获倨傲偃蹇莫知禀承始则节度不知有朝廷久则将校不知有节度更相睥睨见便则夺犯上者必好乱德宗亦安能禁万荣之自为留後乎然使当时君德修明朝纲振肃不以猜忌踈臣下不以聚歛苦民生禁兵非市井之富儿军政非宫庭之嬖幸以至在列皆陆贽而非卢?皆李泌而非张延赏则朝廷之势重於九鼎藩镇安得而轻视之藩镇之敢於干名犯分朝廷轻故也自昔安有朝廷轻於上亷倾级圯而能措大器於安者哉

度宗咸淳三年署昭庆军节度掌书记刘黻上论内降恩泽曰治天下之要莫先於谨命令谨命令之要莫先於窒内批命令帝王之枢机必经中书参试门下封驳然後付尚书省施行凡不由三省施行者名曰斜封墨敕不足效也臣覩陛下自郊祀庆成以来恩数绸缪指挥烦数今日内批明日内批邸报之间以内批行者居其半窃为陛下惜之出纳朕命载於书出纳王命咏於诗不专言出而必言纳者盖以命令系朝廷之大不能皆中乎理於是有出而复有纳焉祖宗时禁中处分军国事付外者谓之内批如取太原下江南韩琦?以进呈英宗悚然避坐此岂非谨内批之原哉臣日夜念此以为官爵陛下之官爵三省陛下之三省所谓同奉圣旨则是三省之出命即出陛下之命也岂必内批而後为恩缘情起事以义制欲某事当行某事当息具有条贯何不自三省行之其有未合於公论者许令执奏顾不韪欤

金宣宗兴定间徐州行枢密院参议官钮祜禄仝周上章言惟名与器不可假人自古帝王靡不为重今之金银牌即古符节也其上有太祖御画往年得佩者甚难兵兴以来授予颇滥市井道路黄白相望恐非所以示信於下也乞宝惜之有所甄别

御史中丞李英奏言名器不可以假人上恩以难得为贵此来醲於用赏实骇闻听帑藏不足惟恃爵命今又轻之何以使人伏见兰州西关堡将王格尔向以微劳既蒙甄録顷者坚守关城诱杀贼使论其忠节诚有可嘉若官之五品命以一州亦无负矣急於劝奨遂擢节钺加阶二品赐以国姓若取兰州又将何以待之陕州名将项背相望曹记僧包长寿东永昌图克坦彻尔郭禄大皆其着者格尔藐然贱卒一朝处衆人之右为统领之官恐衆望不厌难得其死力也

元世祖时赵天麟上策曰臣闻道真无迹斡衆有之枢机神用无方皷羣生於橐龠无实统有有尽关无无者道之体也有者名之分也是以下民浇弊亦存天地之先上古鸿庞即在乾坤之末及乎一元洪化万象爰分动植林林荣枯滚滚达人之所大受中下之所甚迷体用双全呜呼大矣夫首体髪肤荣卫骨肉口鼻耳目心意性情莫不昭乎其可知?乎其易辨然而吾身果安在邪故曰无也岂惟身哉大而天地小而尘芥亦皆如是故混之为一物贯之为一理止之为一心齐之为一槩儒者谓之无老者谓之虚释者谓之空其实一也惜乎蒸民好德日用不知是以圣人立兹名教太极之理分而为五曰木火土金水五行一太极而本无其极但以有名名之也大道之体分而为五曰仁义礼智信五常一大道而本无其道亦以有名名之也道即太极也有名皆道也非有名不足以定蒸民之心非有名不足以立烝民之极昧全理而执偏迹者皆异端之流有上达而无下学者皆乱人之类故名教之源曰天尊地卑乾坤定矣卑高以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣此名敎之源也由是言之天下者皇天之天下也人君者皇天之子也天子之职代天理物溥覆在下执一机而庶彚咸兴出一言而兆人耸听方其神威高驾大造旁驰风云不可喻其迅鬼神不能耀其灵贲育不敢程其勇圣愚莫不禀其命者何哉皆由名分以制御之也名以分而後彰分须名而可辨有名无分谓之虚名有分无名亦为虚分此名分所以若形影之未尝相离也今圣朝官分九品职治四民正名之政亦已先矣正分之事亦已行矣钦惟陛下继天开统光祖承基愿使愚臣载陈常道夫五典之敎父子有亲也君臣有义也夫妇有别也长幼有序也朋友有信也夫五等之服一曰斩衰之服二曰齐衰之服三曰大功之服四曰小功之服五曰缌麻之服斯皆人纪之当然天秩之大节礼经昭立邦典常行臣窃恐方今上自王公大人下及诸色士庶犹未有能悉其制者伏望陛下令有司大昭仪则爰定徽猷使内外诸色士庶皆习其义备探其真亦不须泥琐碎之烦文庶可识圣贤之大体如是则尊者尽临制之道卑者倾承奉之心上下相安大小皆定更望陛下无分者宜惜其名无名者弗许其器盖名以出信信以守器器以藏礼故也如是则名分先正而政事无不正者矣

天麟又上策曰臣闻方圆并转则圆者易流邪正同行则正人多滞方正有丈夫之志圆邪皆妾妇之伦言至於斯每招怊怅得其纲则一举而衆纪皆从壅其流则竭力而病源常在是以无思也无为也暂烦於立法之时愼守之勉行之享逸於法成之後因而见效易以收功我国家设官分职以来政迹彬彬寖成文化比屋有遂生之乐敷天无失所之人凡以得人故也自至元十四年新破宋区权臣行海放之法使负贩屠沽之辈臧获厮役之才或受皇宣或膺勅劄填街塞市车载斗量望江淮而去者皆怀刼掠之心就闽广而官者罕有公清之德行台在上而不能禁按察严令而不能絶岂非疮痍之地生蚊蚋之虫牛羊之羣纵豺狼之兽哉及乎考满申上移除贪叨者不知纪极益思营取而甘宦蛮方惧险者已致不赀宁降等级而还官腹内於是东西南北滥子交行汉劒未加朱云暗叹十余年间选法大坏或者以比齐鹰开府卫鹤乘轩臣犹以为未也夫鹰鹤虽禽鸟而岂尝害民也哉近年以来旧弊犹有存者仰赖圣朝之福贤相之力下皆称职但恐病源未塞当立法以防之臣以为选用之法莫贵於德莫急於才才德兼全者大丈夫也德胜才者君子也才胜德者豪英也有德无才者淳士也有才无德者小人也才德兼无者愚人也故明明德於天下者淳士以上四德皆所当用也小人愚人皆所当弃也於是辨三德分而为九科简八才分而为二十六等所谓三德九科者一曰正直之三科直而温也乱而敬也扰而毅也二曰刚德之三科刚而塞也强而毅也简而廉也三曰柔德之三科柔而正也愿而?也寛而栗也翕受敷施九德咸事臯陶告舜详具虞书所谓八才二十六等者一曰赞化之才三等文史也礼官也乐官也二曰铨选之才三等知人也敬贤也考校也三曰风宪之才二等纠察也廉访也四曰戎事之才六等宿卫也筹计也督领也镇防也屯田也刍养也五曰政事之才四等使臣也决断也农桑也董役也六曰监守之才二等关津也营造也七曰钱谷之才二等明利也算数也八曰方术之才四等僧官也道官也医官也阴阳也八才之等以德为基臣又以太阳下照恩赐云来有当赏者宁多赐钱币而名器不可以假人也伏以方今俳优之戏具见喜之庸人间有腰金节衣紫服者窃恐臣下或有勤劳将士或有当赏而覆盆难照者闻斯事则不能不啓怅怅之心而解其体焉此马周所以耻驺竖倡子鸣玉曳履同立於朝而上疏以谏文皇也伏望陛下以三德九科八才二十六等之说明谕选曹使之从事於斯凡未尝进而初进者?此法而置之於所宜之方凡已进而考满当流转者据此法而就改於当然之地更望陛下惜名器之重勿以假於人如是而行之何患弊之不革乎何患官之不称乎官称而政成政成而民安民安而国庆矣顺帝至正末朝命除郑玉翰林待制奉议大夫遣使者赐以御酒名币浮海徵之玉辞疾不起而为表以进曰名爵者祖宗之所以遗陛下使与天下贤者共之者陛下不得私与人待制之职臣非其才不敢受酒与币天下所以奉陛下陛下得以私与人酒与币臣不敢辞也

历代名臣奏议卷一百九十八








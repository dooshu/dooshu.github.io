○除韩皋东都留守制

国之都府，半在东州，未遑时巡，方委留镇，非位望崇盛加之勋旧者，则不足以允佥属而副重寄也。刑部尚书韩皋，名德之後，郁然公才，正行通规，贯乎始终。累迁台府，连镇藩维，入修职业，出树风声，故多遗爱，著闻中外。况一登朝序，殆三十年，旧德耆望，无居其右。俾东夏，佥以为然，乃加冢卿，以示崇宠。敬服嘉命，永孚於休。可检校吏部尚书东都留守。


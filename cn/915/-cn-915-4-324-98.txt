◇太尉乔玄碑阴。

光光列考，伊汉元公。克明克哲，实睿实聪。如渊之浚，如岳之嵩。威壮虎，文繁雕龙。抚柔疆垂，戎狄率从。敷教中夏，五教攸通。帝谓我后，朕嘉君功。命君三事，时亮天功。公拜稽首，翼翼惟恭。左右天子，祗厥勋庸。庶绩既熙，黎民时雍。上下谧宁，八方和同。否显伊德，作宪万邦。公讳玄，字公祖。少辟孝廉，辟司徒大将军府，为侍御史，牧一州，典五郡。（《文选·沈约齐安陆王碑》注引此二语。）出将边营，入掌机密，历三卿，同三司。享年七十五，光和七年夏五月甲寅，以太中大夫薨于京师。朝廷所以吊赠，如前傅之仪。九月乙酉，葬于某所。三孤故臣门人，相与述公言行，咨度礼则，文德铭于三鼎，武功勒于钲钺，官簿第次，事之实录，书于碑阴，俾尔昆裔，永有仰于碑阴云。

乔氏之先，出自黄帝。帝葬于桥山，子孙之绍基立姓者，咸以为氏。汉兴，世以礼乐为业。高祖讳仁，位至大鸿胪，列名于儒林。祖侍中，广州相。考东莱太守。公秉性贞纯，幼有弘姿，刚而不虐，威而不猛，闻仁必行，睹义斯居，文以典术，守以纯固。弱冠从政，当官而行。刺史周公，辟举从事，所部二千石，受取有验。公纠发赃罪，致之于理。时有椒房桂戚之托，周公累息，公不为之动。史鱼之劲直，山甫之不阿，于是始形。举孝廉，除郎中、洛阳左尉。特进颍王梁不疑为河南尹，当事以对，是时畏其权宠而为屈辱者多矣，公不折节，解印绶去。辟司徒，举高第，补侍御史，以诏书考司隶校尉赵祁事。廷尉郭贞，私与公书，非接使衔命之仪。公封书以闻，贞以文章得用。鬼薪公，离司寇，辟大将军梁公幕府，屡以救正，干其隆指，将军嘉之，无言不雠。又高第补侍御史，在职旬月，羌戎匪茹，震惊陇、汉。西府举公，拜凉州刺史，威名克宣，凶虏革心，清风席卷，至则无事。车师后部阿罗多卑居相与争国，兴兵作乱。公遗从事牛称、何傅举轻骑奉辞责罪，收阿罗多卑居，系敦煌正处以闻。阿罗多为王，卑居侯。称以奉使副指，除侯部侯，不动干戈，挥鞭而定西域之事，人以为美谈。又值馑荒，诸郡饥馁。公开仓廪，以贷救其命。主者以旧典宜先请。公曰：「若先请，民以死。」廪讫乃上之。诏报曰：「边谷不得妄动。玄擅出于是，玄有汲黯忧民之心，后不以为常。」公达于事情，剖断不疑，皆此类也。迁齐相，视民如保赤子，讨恶若赴水火，刑明赏遂，民知劝惧。临淄令赂财赃多，遂正其罪，受鞠就刑，没齿无怨。以不先请免官。徵拜上谷太守。民有父子俱行，凶人恶言当道，晓之不止，其子杀人。公捕得，见其侮辨，不举文书，以遇赦令。蕃县有帝舜庙，以故事斋祠。户曹史张机有惩罚，货祠巫自托，以舜命约公，云不得谴。公觉其奸态，收考首伏，即日伏辜。迁汉阳太守。上令皇甫贞，赃罪明审，收考髡钳，死于冀市。后以病去。徵拜议郎、司徒长史。循王悝，桓帝同产，以怀逆谋，黜封瘿陶王。以公长于襟带，拜钜鹿太守。悝畏怖明宪，检于静息。自将作大匠徵，未到而章谤先入，故转拜议郎，遂用免官。徵度辽将军，迁河南尹，少府、大鸿胪、司徒、司空，托病而去，悉引众灾，虽非己负，公皆以自劾。逊位岁馀，拜尚书令。时河间相盖升，以朝廷在藩国时邻近旧恩，历河南太守、太中大夫，在郡受取数亿以上，创毒深刻。公表升贪放狼籍，不顾天纲，损辱国家，为上招怨，当肆市朝，以谢兆民。幸遇赎令，罪除恶在，可免升官，禁锢终身，没入财赂非法之物，以充帑藏，惩戒群下。「连表上不纳，而升迁为侍中。公称病辞。徙拜光禄大夫，复拜太尉，如前逊位。复拜少府，病不就职。拜太中大夫。凡所获禄，皆公府所特表选。临难受位，自九列之后，咸以明公纪纲张弛，勇决不回，析见是非，明作达于事机。燕居从容，申申夭夭和乐宽裕，爱士亲仁。凡见公容貌。闻公声音，莫不熙怡悦怿，思乐模则，来者忘归，去者愿还。雅性谦克，不吝于利欲。虽众子群孙，并在仕次，曾无顺媚一言之求，身没之日，无获大位，在百里者，莫得好县，北方公孙，未有若兹者也。初公为舍于旧里，弟卒，推与其孤，至于即世，柩殡无所，清俭仁与之劾，于斯为著。巍巍乎若德，允世之表仪也已。（本集案：《文选·景福殿赋》注引此碑云：「克明克哲，实睿实聪。」《齐安陆王碑》注引此碑云：「牧一州，典五郡。」是唐初本《蔡集》有之。又案此碑先铭后叙，明初仿北宋本如此。据文云「书于碑阴」，「仰于碑阴」，知此文为碑阴，故与他碑体例不同。明乔世宁及张溥等刻本割移次第，以「公讳玄」一段置「允世之表仪也已」之后，又臆补「铭曰」二字，以铭词一段置篇末，非也。）


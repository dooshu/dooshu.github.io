○上內閣沈蛟門 【 征播】

自去冬黔中之警報相望於道、甚且一夕三至、緣兵力之最貧而弱者無若黔。地勢之最近而平易於衝突者。亦莫如黔。龍泉黃平。則尤偪近虎穴門戶。狡酋乘我兵未集、將未到、今日聲攻龍泉、明日聲攻黃平、今龍泉竟被殘破、思石婺川之城池、且危若累棊、越在千里、援亦弗及、獨計有不援之援。攻其所必救耳。力請撫院、將省城近兵移劄、立檄水西安疆臣、點兵劄沙溪、立遣朱參將往水西催督、又力請總督檄永寧奢兵劄雷鳴鎮、欲進未進、烟動火不動、總督復益以南川棊江之兵擾之、賊聞果撤兵歸巢。婺川孤城尚得無恙。則牽制之明效而酋之不能首尾相顧可知也思石属楚哨偏橋信地、今大將軍陳璘巳到、聞龍泉警、馳赴思石、偏橋之楚兵亦漸集、春雨將淋、蜀中不能日費千金以待黔。分布粗具、擬於二月初三日誓師、至期則總兵李應祥、副將陳寅王鳴鶴、或亦踵至矣、黔省會偪近酋穴。僅隔一江。所恃無恐。不至驚動。則水西安宣慰之力。脣齒狐兔之疑。人猶不能釋然於安。近據其出楊酋責望於彼私書。及某先後探報楊酋現修板山囤。專為防安。而以萬七千同心上刻之兵。專備安氏。則酋之疑安可知。安之區區亦略可槩見。某作使之不遺餘力、細察其意、亦欲圖美名。規厚利。業巳蒙被不測恩宥、廟堂且隻目而望之、渠所主持在陳恩王嘉猷等、某時呼之造膝、兩漢把唯唯、不以間謀。則以力戰。始終不敢退托。人言彼欲收漁人之利、由某管窺、誠得彼功收漁人乎、斯亦足稱塞威稜、西南所禱祠以求者也、第謀則酋防護甚密、戰則困獸必鬪、恐安尚不自必耳、所幸彼中眾叛親離、邇來通細作、乞牌諭、乞免死票者、接踵如雲、狡酋百計。於各渡口把守。不能禁也。至如苗患在腹心而九股為最、方有事於播、勦之既難、撫亦不易、某計發犯官繆思忠劉之屏等授之機宜、俾得出死力自贖、今巳撫出其頭目一十四人、而領其渠曹錢擂等四人詣撫院投見、插血誓刻、願效把截、所不可化誨者、黃岑寨膽自知罪重之殘苗耳。聲威一壯。自當帖然。

皇明經世文編卷四百三十三終








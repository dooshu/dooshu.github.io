○批王播谢官表

朕闻有众不言弱，有地不言贫，是以管夷吾用区区之齐，而诸侯九合。今朕四海之大，亿兆之众，独不能擒庭凑、克融，而曰物力先困，朕甚惑焉。况高祖、太宗之法令具存，德宗、宪考之旧章犹在，制诰比下，选拔日闻，较量轻重，勤┰仁隐。而室闾益耗，县道益贫，职业坏隳，程品差戾，议论讲贯，殊无古风。岂朕听之不聪，而股肱耳目莫得宣其效也。先皇帝以卿有廊庙之画，倚以为相，眇朕小子，得而用之。卿宜勉竭诚怀，副兹嘉属，无为龊龊，以伤先帝之明。所谢知。








○请令贡举人习周礼等经疏

《三礼》、《三传》及《毛诗》、《尚书》、《周易》等，并圣贤微旨，生徒教业，必事资经远，则斯道不坠。今明经所习，务在出身，咸以《礼记》文少，人皆谙读。《周礼》经邦之轨则，《仪礼》庄敬之楷模；《公羊》、《梁》，历代宗习。今两监及州县，以独学无友，四经殆绝。既事资训诱，不可因循。其学生望请各量配作业，并贡人预试之日，习《周礼》、《仪礼》、《公羊》、《梁》，并请帖十通五，许其入策。以此开劝，即望四海均习，九经该备。

蔡孚

孚，开元八年官起居舍人。


○白杨神新庙碑

道太原而北，列郡数十，雁门为大。在周秦时，与山戎、林胡犬牙其疆，国家以文德柔惠而驱去之。北迹距塞口犹千里而远，若内地控於通都。秩二千石者，非休勋懿德，则名王旄士。乙亥岁，今尚书陇西李公廉刺并部，选第郡政之尤异者，得昌化守南康郡王河南元韶，首表其名，遽闻於天，玺书劳勉，移理於代。惟南康以壮事老谋逮事先侍中平王，则尚书朗宁王，勤於君，惠於人，而敬恭於神。由是神降之福，人怀其德。

是岁夏五月，赤车彤と，至自石州。初一日，会计於官次，察掾吏之勤惰；次二日，存问於里闾，求人民之利病；既三日，遍祭於山川神祗。盖无停阴，銮不辍声。於郡东凡四十里，白杨有祀，实代之主也。水旁注，雁门山前峙。磐礴相抵，为堆为阜；荟柯条，如虬如龙。广仅百亩，厥高又倍。信可以回薄日月，而避逃风雨。岂朔漠之气凝结於此乎？坤元之精决泄於此乎？不然，其何以巍巍苍苍，将欲戛若木，稍扶桑；卑大椿於漆园，小蟠桃於东方？与夫古墓多悲，芜城早落者，不同品矣。

按《诸经记》且曰：“昔元魏高祖孝文帝，由一成而宅九有，起云中而驭天下。损益三代，宪章百王。厥初经营，由此途出。系马其下，歇鞍於枝。威灵所凭，别白而在。既偃顿以附土，又跳腾而架空，如有高掌为鸟势形。”洎今朝中书令燕公说摹咏其事（张公《白杨篇》之卒章云：“欲识前王塔鞍处，正北苗抽一小枝。”）户部侍郎吉公中孚申而明之，（建中初，吉公以万年尉为黜陟判官至此，为之歌序，具载其事焉），故迹弥显，高名益大。为屏为图，播於海禺，代人神之，是以祠也。而旧规相袭，未甚宏丽：檐牖东向，椽栾内；有袄蛊这气，无尊严之威。式车马者以避祸，非以致敬；奠苹蘩者惟邀福，不惟飨德。犹此祀也，不亦氵委孝文於代乎？

南康其孙也，大惧夫祖德之坠於地，因愀然而言曰：“於古有召公，以区区陕服为周二伯。行野听讼，憩於甘棠。後思其人，犹爱其树。其在《诗》曰：”勿翦勿伐，召伯所茇。“矧我烈祖有开国之武，丽天之文，抚正万方，照临四海。而又储祉降德於後子孙，俾不佞起家而王，专城为守。愧不能显扬先美，使若黄帝，幸君之使，使理此土。敢黩於祭祀，是亵於功烈而速其罪戾也。”一年，因农之隙而易其地。二年，乘岁之丰而改其制。不三四年，得请於上，而新庙成。南面衮服，所以称尊也；两楹阼阶，所以定位也；筑墉於外，所以御侮也；设屏於前，所以修容也。耽耽沈沈，显敞靓深，不风而清，无云而阴。前王戾止之仪，於是乎在；裔孙聿追之孝，於是乎举。不惟禁淫祀，废非礼；抑亦开明德，ゼ耿光。欲使异日观者，不俟请书问俗，而知树之所由植，庙之所由崇。

谂於有知，佥曰：“非颂声不可。”初南康之典化，顾尝客焉。迨今剖符，则又备位於陇西公之府。相得最书，见绳为文，故敢徵成之功，与作之义，篆刻贞石，立於前楹。庶拟卫悝彝鼎之铭，敢同鲁僖宫之什。铭曰：

蔚彼白杨，丛生雁门。蒙暑翳寒，晴天色昏。巨抵交柯，龙翔虎眠。从古强名，莫知其原。惟昔魏帝，於枝息鞍。悬垂低昂，厥迹犹存。大畏其力，小怀其恩。爰有灵祠，号为神明。二扉不扃，四簋不陈。樵苏所往，雉兔为邻。於铄良牧，时维孝孙。下车之初，致敬而言。蔽芾甘棠，犹思其人。绵绵葛ぱ，下庇於根。乃正名居，式崇藩垣。山立当宁，翼张重轩。有赫斯皇。既严且尊。允矣君子，孰如其仁。大椿之年，细柳之军。吾与元也，人谁间然。欲载其功，莫先於文。编词琢石，终古不迁。


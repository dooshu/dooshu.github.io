○代李侍郎与徐州张尚书书

奉别纸示谕，眷待殊异，规略端明，究忠义之苦言，畅经通之雅旨，皆足以感动朝野，光映古今。一字之贵，可悬於千金；终身佩之，何啻於三复。甚善甚善。伏以尚书才膺间出，识蕴生知，地承勋德，行在《诗》《礼》，自家达国，移孝为忠，受任先朝，克荷崇构，控喉襟之地，成节制之师，动必勤王，志皆忧国，忠实彰於行事，义声感於旁邻，布在人谣，溢於时论，鸣鹤有和，鼓钟必闻。圣上神武聪明，维新覆帱，励精戎事，注意藩隅，方仄陋以旁求，况勋贤之自著。何患乎诚不上达，道不大光，宣太阿之利用，穷彝鼎之盛烈者乎？某以寡薄，谬膺寄任，成赋之重，抚事知惭。徒欲尽愚衷，悉陈鄙见，策朽磨钝，庶效涓埃，竭诚捐躯，少酬恩遇。知我者寡，同志实难。顷在江西，过辱厚意，常怀慕仰，颇历岁时。昨者以私盐干禁，渐耗公利，汴州滞运，屡稽军期。忝当职司，每积忧负，辄率诚恳，粗申条例，网罗盗贩，节宣通渠。实托众贤，敢专独见？果蒙宏至公之量，推急病之心，率先侯伯，首赞王度，许以别设方略，大为堤防，究绝奸源，通利国漕。神之听之，言可复於天地；有始有卒，事必立於邦家。伫观莫大之功，以成不朽之美，诸侯师表，天子腹心，千载一时，诚无以让。某奉职之分，受赐宏多，拳拳寸诚，夙夜欣企。幸甚幸甚。徐亻参宜并在使者口述，伏惟照悉。


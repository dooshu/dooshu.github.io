○为留守贾尚书祭嗣曹王故太妃文

维年月日，某官某乙，谨遣某官某，以清酌少牢之奠，敬祭於荆南节度观察使户部尚书兼御史大夫嗣曹王故太妃之灵。名山大川，列於祀典，以其所育，能利於人。恭惟太妃，享用元福，乘运之启，受天之终。间生亲贤，为国藩屏。人赖德施，祀之攸宜。乐贵自生，礼宗其本。维厥分阃，资於卜邻。报我以荣，则公侯其位；养我以志，则婴孩其心。如何风树之悲，遽夺晨葩之庆。哀哀嗣王，泣血终制。既及先远，疚焉如新。中贵护丧，有司备物。诏临祖奠，吊集同盟。风物含凄，箫笳启路。泉扉一闭，松月千秋。黍稷非馨，精诚所至。尚飨！








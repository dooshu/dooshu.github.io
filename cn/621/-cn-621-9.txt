卷九　招魂章句



【原文】

卷九　招魂章句¹


《招魂》者，宋玉之所作也。²招者，召也。以手曰招，以言曰召。魂者，身之精也。宋玉怜哀屈原，忠而斥弃，愁懑³山泽，魂魄⁴放佚，厥命将落。故作《招魂》，欲以复其精神，延其年寿，外陈四方之恶，内崇楚国之美，以讽谏怀王，冀其觉悟而还之也。⁵ 

【注释】

¹魂，一作“”。下同。

²李善以《招魂》为《小招》，以有《大招》故也。

³一作“忧愁”。

⁴一作“”。

⁵太史公读《招魂》，悲其志。



【原文】

朕幼清以廉洁兮¹，身服义而未沬²。主此盛德兮，牵于俗而芜秽³。上无所考此盛德兮⁴，长离殃而愁苦⁵。帝告巫阳⁶曰：“有人在下⁷，我欲辅之⁸。魂魄离散，汝筮予之！”⁹巫阳对曰：“掌¹⁰。”上帝其难从¹¹。“若必筮予之，恐后之谢¹²，不能复用巫阳焉。”¹³ 

【注释】

¹朕，我也。不求曰清，不受曰廉，不污曰洁。洁，一作“絜”。五臣云：“皆代原为辞。”

²沬，已也。言我少小修清洁之行，身服仁义，未曾有懈己之时也。【补曰】沬，莫贝切。《易》曰：“日中见沬。”注云：“沬，微昧之明也。”一云日中而昏也。

³牵，引也。不治曰芜。多草曰秽。言己施行常以道德为主，以忠事君，以信结交，而为俗人所推引。德能芜秽，无所用之也。五臣云：“主，守也。言己主执仁义忠信之德，为谗佞所牵迫，使荒芜秽污而不得进。”

⁴考，校。五臣云：“上，君也。考，察也。”

⁵殃，祸也。言己履行忠信，而遇暗主。上则无所考校己之盛德，长遭殃祸，愁苦而已也。离，一作“罹”。五臣云：“罹，罗也。”

⁶帝，谓天帝也。女曰巫，阳，其名也。巫，一作“”。五臣云：“玉假立天帝及巫阳以为辞端。”【补曰】《山海经》云：“开明东有巫彭、巫抵、巫阳、巫几、巫相、巫履。”注云：“皆神医也。”

⁷在，一作“于”。

⁸人，谓贤人，则屈原也。宋玉上设天意，佑助贞良，故曰帝告巫阳，有贤人屈原在于下方，我欲辅成其志，以厉黎民也。

⁹魂者，身之精也。魄者，性之决也。所以经纬五藏，保守形体也。筮，卜问也。蓍曰筮。《尚书》曰：“决之蓍龟。”言天帝哀闵屈原魂魄离散，身将颠沛，故使巫阳筮问求索，得而与之，使反其身也。予，一作“与”。【补曰】予，去声。下同。

¹⁰巫阳对天帝言，招魂者，本掌之官所主职也。，一作“夢”。

¹¹言天帝难从掌之官，欲使巫阳招之也。一云“其命难从”。一云“命其难从”。【补曰】难，《文选》读作去声。

¹²一云“谢之”。一无“之”字。

¹³谢，去也。巫阳言如必欲先筮问求魂魄所在，然后与之，恐后世怠懈，必去卜筮之法，不能复修用，但招之可也。五臣云：“若必筮而招之，恐后代懈怠，去卜筮之法，但以招魂为事。阳意不欲以筮与招相次而行，以为不筮而招，亦足可也。”



【原文】

乃下招曰：¹魂兮归来²！去君之恒干³，何为四方些⁴？舍君之乐处，而离彼不祥些⁵！魂兮归来！东方不可以托些⁶。长人千仞，惟魂是索些⁷。十日代出⁸，流金铄石些⁹。彼皆习之魂，往必释些¹⁰。归来兮！不可以托些¹¹。魂兮归来！南方不可以止些¹²。雕题黑齿¹³，得人肉以祀，以其骨为醢些¹⁴。蝮蛇蓁蓁¹⁵，封狐千里些¹⁶。雄虺九首¹⁷，往来儵忽，吞人以益其心些¹⁸。归来兮！不可以久淫些¹⁹。魂兮归来！西方之害，流沙千里些²⁰。旋入雷渊²¹，爢散而不可止些²²。而得脱，其外旷宇些²³。赤螘若象²⁴，玄蠭若壶些²⁵。五谷不生，藂菅是食些²⁶。其土烂人，求水无所得些²⁷。彷徉无所倚，广大无所极些²⁸。归来兮！恐自遗贼些²⁹。魂兮归来！北方不可以止些。增冰峨峨，飞雪千里些³⁰。归来兮！不可以久些³¹。魂兮归来！君无上天些³²。虎豹九关³³，啄害下人些³⁴。一夫九首，拔木九千些³⁵。豺狼从目，往来侁侁些；³⁶悬人以娭³⁷，投之深渊些³⁸。致命于帝，然后得瞑些³⁹。归来！往恐危身些⁴⁰。魂兮归来！君无下此幽都些⁴¹。土伯九约，其角觺觺些⁴²。敦脄血拇⁴³，逐人駓駓些⁴⁴。参目虎首，其身若牛些⁴⁵。此皆甘人，归来！恐自遗灾些⁴⁶。魂兮归来！入修门些⁴⁷。工祝招君，背行先些⁴⁸。秦齐缕⁴⁹，郑绵络些⁵⁰。招具该备，永啸呼些⁵¹。魂兮归来！反故居些⁵²。

【注释】

¹巫阳受天帝之命，因下招屈原之魂。乃，一作“因”。

²还归屈原之身。一作“徕归”。

³恒，常也。干，体也。《易》曰：“贞者事之干。”五臣云：“君谓原也。”

⁴言魂灵当扶人养命，何为去君之常体，而远之四方乎？夫人须魂而生，魂待人而荣。二者别离，命则霣零也。或曰，去君之恒闬。闬，里也。楚人名里曰闬也。一云“何为乎四方”。乎，一作“兮”。一注云：“魂待人而荣。”【补曰】些，苏贺切。《说文》云：“语词也。”沈存中云：“今夔、峡、湖、湘及南北江獠人，凡禁呪句尾，皆称些，乃楚人旧俗。”

⁵舍，置也。祥，善也。言何为舍君楚国饶乐之处，而陆离走不善之乡，以犯触众恶也。舍，一作“捨”。离，一作“罹”。五臣云：“捨，去也。罹，罗也。”

⁶托，寄也。《论语》曰：“可以托六尺之孤。”言东方之俗，其人无义，不可托命而寄身也。

⁷七尺曰仞。索，求也。言东方有长人之国，其高千仞，主求人魂而食之也。惟，一作“唯”。五臣云：“皆假立其恶，而甚言之。”【补曰】《山海经》云：“东海之外，大荒之中，有大人之国。”

⁸代，更。

⁹铄，销也。言东方有扶桑之木，十日并在其上，以次更行，其热酷烈，金石坚刚，皆为销释也。【补曰】《庄子》曰：“昔者十日并出，万物皆照。”十日，见《天问》。代出，言一日至，一日出，交会相代也。

¹⁰释，解也。言彼十日之处，自习其热。魂行往到，身必解烂也。皆，一作“自”。

¹¹言魂魄宜急来归，此诚不可以托附而居之也。一无“兮”字。一云“归来归来”。

¹²言南方之俗，其人甚无信，不可久留也。

¹³雕，画也。题，额也。黑，一作“墨”。五臣云：“雕，镂也。”【补曰】《礼记》：“南方曰蛮，雕题交趾。”注云：“雕题，刻其肌，以丹青涅之。”

¹⁴醢，酱也。言南极之人，雕画其额，齿牙尽黑，常食蠃蚌，得人之肉，用祭祀先祖，复以其骨为醢酱也。一云“而祀”。一云“得人以祀”。无“肉”字。五臣云：“醢，肉酱也。”

¹⁵蝮，大蛇也。蓁蓁，积聚之貌。【补曰】《山海经》：“蝮蛇，色如绶文，大者百馀斤。一名反鼻蛇。”《尔雅》：“蝮虺，博三寸，首大如擘。”《本草》引张文仲云：“蝮蛇形乃不长，头扁口尖，人犯之，头足贴着。”蝮音覆。蓁音臻。

¹⁶封狐，大狐也。言炎土之气，多蝮虺恶蛇，积聚蓁蓁，争欲啮人。又有大狐，健走，千里求食，不可逢遇也。五臣云：“大狐其长千里。”

¹⁷首，头也。五臣云：“虺，亦蛇名。”【补曰】《天问》已见。虺，许鬼切。

¹⁸儵忽，疾急貌也。言复有雄虺，一身九头，往来奄忽，常喜吞人魂魄，以益其心，贼害之甚也。儵，一作“倏”。五臣云：“益其心，助其毒也。”

¹⁹淫，游也。言其恶如此，不可久游，必被害也。一云“魂兮归来”。一云“归来归来，不可久淫”，无“以”字。五臣云：“淫，淹也。”

²⁰流沙，沙流而行也。《尚书》曰：“馀波入于流沙。”言西方之地，厥土不毛，流沙滑滑，昼夜流行，从广千里，又无舟航也。从广，一作“纵横”。

²¹旋，转也。渊，室也。渊，《文选》作“泉”。【补曰】旋，泉绢切。唐避讳，以“渊”为“泉”。《山海经》云：“雷泽中有雷神，龙身而人头。”

²²爢，碎也。言欲涉流沙，少止则回入雷公之室，转还而行，身虽爢碎，尚不得休息也。爢，一作“靡”。《释文》作“糜”。一作“麋”，非是。【补曰】爢，靡为切，烂也，坏也。

²³旷，大也。宇，野也。言从雷渊虽得免脱，其外复有旷远之野，无人之土也。，一作“幸”。

²⁴螘，蚍蜉也。小者为蚁，大者谓之蚍蜉也。螘，一作“蚁”。【补曰】《山海经》：“大蜂其状如蠭，朱蛾状如蚁。”

²⁵壶，干瓠也。言旷野之中，有赤蚁，其状如象。又有飞蠭，腹大如壶。皆有蠚毒，能杀人也。蠭，一作“蜂”。《释文》作“”。五臣云：“壶，器名。”【补曰】蠭音峯。《方言》云：“蠭，大而蜜谓之壶。”蠚音壑。

²⁶柴棘为藂。菅，茅也。言西极之地，不生五谷，其人但食柴草，若群牛也。藂，一作“丛”。菅，一作“葌”。【补曰】藂，草丛生也。菅、葌，并音奸。《说文》：“葌草，出吴林山。”

²⁷言西方之土，温暑而热，燋烂人肉。渴欲求水，无有源泉，不可得之也。【补曰】《前汉·西域传》：“乌弋地暑热莽平。”又，天竺“卑湿暑热”。

²⁸倚，依也。言欲彷徉东西，无民可依。其野广大，行不可极也。一云：言西方之土，广大遥远，无所臻极。虽欲彷徉，求所依止，不可得也。一作“仿佯”。五臣云：“仿佯，游行貌。极，穷也。”【补曰】《广雅》云：“彷徉，徙倚也。”彷，蒲忙切。

²⁹贼，害也。言魂魄欲往者，自予贼害也。一云“归来归来”。【补曰】遗，已季切。

³⁰言北方常寒，其冰重累，峨峨如山。凉风急时，疾雪随之。飞行千里，乃至地也。五臣云：“增，积也。峨峨，高貌。”【补曰】《神异经》：“北方有曾冰万里，厚百丈。”《尸子》曰：“朔方之寒，地冻厚六尺。北极左右，有不释之冰。”

³¹言其寒杀人，不可久留也。一云“归来归来”。一云“不可以久止”。

³²天不可得上也。

³³五臣云：“关，钥。”

³⁴啄，啮也。言天门凡有九重，使神虎豹执其关闭，主啄啮天下欲上之人，而杀之也。

³⁵言有丈夫一身九头，强梁多力，从朝至暮，拔大木九千枚也。

³⁶侁侁，往来声也。《诗》曰：“侁侁征夫。”言天上有豺狼之兽，其目皆从，奔走往来，其声侁侁，争欲啖人也。侁，一作“莘”。五臣云：“从，竖也。侁侁，众貌。”【补曰】南北曰从，即容切。《释文》足用切，与注意不合。侁，所臻切。

³⁷悬，《释文》作“县”。娭，一作“嬉”，一作“娱”。【补曰】娭，许其切。

³⁸投，擿也。言豺狼得人，不即啖食，先悬其头，用之娭戏。疲倦已后，乃擿于深渊之底而弃之也。

³⁹瞑，卧也。言投人已讫，上致命于天帝，然后乃得眠卧也。瞑，一作“眠”。五臣云：“致，送也。送人之命于天帝。”【补曰】瞑音眠，又音铭。

⁴⁰往即逢害，身危殆也。一云“归来归来”。一云“魂兮归来”。

⁴¹幽都，地下，后土所治也。地下幽冥，故称幽都。一无“此”字。

⁴²土伯，后土之侯伯也。约，屈也。觺觺，犹狺狺，角利貌也。言地有土伯，执卫门户，其身九屈，有角觺觺，主触害人也。觺，一作“”。五臣云：“觺觺，铦利貌。”【补曰】觺音疑，又牛力切。

⁴³敦，厚也。脄，背也。拇，手母指也。脄，一作“脢”。【补曰】脄、脢音梅，又音妹，脊侧之肉。《说文》云：“背肉也。”《易》：“咸其脢。”一曰，心上口下。拇，莫垢切。

⁴⁴駓駓，走貌也。言土伯之状，广肩厚背，逐人駓駓，其走捷疾，以手中血漫污人也。【补曰】駓音丕。

⁴⁵言土伯之头，其貌如虎，而有三目，身又肥大，状如牛也。参，一作“三”。【补曰】参，苏甘切。《博雅》云：“参，三也。”

⁴⁶甘，美也。灾，害也。言此物食人以为甘美，径必自与，害不旋踵也。归来，一云“归来归来”。一作“归来兮”。灾，《释文》作“菑”。【补曰】遗，与也，去声。“菑”与“灾”同。

⁴⁷修门，郢城门也。宋玉设呼屈原之魂归楚都，入郢门。欲以感激怀王，使还之也。【补曰】修门，已见《九章》“龙门”注中。

⁴⁸工，巧也。男巫曰祝。背，倍也。言选择名工巧辩之巫，使招呼君，倍道先行，导以在前，宜随之也。五臣云：“工祝，良巫也。君谓原，言良巫背行在先，君宜随后。”【补曰】背音倍。

⁴⁹络，缕线也。，《释文》作“篝”。【补曰】篝，古侯切。笼也，笿也。笿音落。可熏衣。

⁵⁰绵，缠也。络，缚也。言为君魂作衣，乃使秦人织其络，齐人作彩缕，郑国之工缠而缚之，坚而且好也。绵，一作“緜”。【补曰】《说文》：“绵，联微也。”

⁵¹该，亦备也。言撰设甘美，招魂之具，靡不毕备。故长啸大呼，以招君也。夫啸者，阴也。呼者，阳也。阳主魂，阴主魄。故必啸呼以感之也。

⁵²反，还也。故，古也。言宜急来归还古昔之处也。



【原文】

天地四方，多贼奸些¹。像设君室²，静閒安些³。高堂邃宇⁴，槛层轩些⁵。层台累榭⁶，临高山些⁷。网户朱缀⁸，刻方连些⁹。冬有穾厦¹⁰，夏室寒些¹¹。川谷径复¹²，流潺湲些¹³。光风转蕙¹⁴，氾崇兰些¹⁵。经堂入奥¹⁶，朱尘筵些¹⁷。砥室翠翘¹⁸，挂曲琼些¹⁹。翡翠珠被²⁰，烂齐光些²¹。蒻阿拂壁²²，罗帱张些²³。纂组绮缟²⁴，结琦璜些²⁵。室中之观，多珍怪些²⁶。兰膏明烛²⁷，华容备些²⁸。二八侍宿²⁹，射逓代些³⁰。九侯淑女³¹，多迅众些³²。盛鬋不同制³³，实满宫些³⁴。容态好比³⁵，顺弥代些³⁶。弱颜固植³⁷，謇其有意些³⁸。姱容修态³⁹，絙洞房些⁴⁰。蛾眉曼睩⁴¹，目腾光些⁴²。靡颜腻理⁴³，遗视矊些⁴⁴。离榭修幕⁴⁵，侍君之閒些⁴⁶。翡帷翠帐，饰高堂些⁴⁷。红壁沙版⁴⁸，玄玉梁些⁴⁹。仰观刻桷⁵⁰，画龙蛇些⁵¹。坐堂伏槛⁵²，临曲池些⁵³。芙蓉始发⁵⁴，杂芰荷些⁵⁵。紫茎屏风⁵⁶，文缘波些⁵⁷。文异豹饰⁵⁸，侍陂陁些⁵⁹。轩辌既低⁶⁰，步骑罗些⁶¹。兰薄户树⁶²，琼木篱些⁶³。魂兮归来！何远为些⁶⁴？

【注释】

¹贼，害也。奸，恶也。言天有虎豹，地有土伯，东有长人，西有赤蚁，南有雄虺，北有增冰，皆为奸恶，以贼害人也。地，一作“”，一作“”。

²像，法也。君，一作“居”。

³无声曰静，空宽曰閒。言乃为君造设第室，法像旧庐，所在之处，清静宽閒而安乐也。【补曰】閒音闲。

⁴邃，深也。宇，屋也。

⁵槛，楯也。从曰槛，横曰楯。轩，楼版也。言所造之室，其堂高显，屋甚深邃。下有槛楯，上有楼板，形容异制，且鲜明也。五臣云：“槛，栏。层，重也。轩，槛楼上板。”【补曰】一云，檐宇之末曰轩。

⁶层、累，皆重也。无木谓之台，有木谓之榭。【补曰】《说文》：“台，观四方而高者。”“榭，台有屋也。”一曰，凡屋无室曰榭。

⁷言复作重层之台，累石之榭，其颠眇眇，上乃临于高山也。或曰，临高山而作台榭也。

⁸网户，绮文镂也。朱，丹也。缀，缘也。网，一作“罔”。五臣云：“织网于户上，以朱色缀之。”

⁹刻，镂也。横木关柱为连。言门户之楣，皆刻镂绮文，朱丹其缘，雕镂连木，使之方好也。五臣云：“又刻镂横木为文章，连于上，使之方好。”【补曰】连，《集韵》作“槤，门持关”。

¹⁰穾，复室也。厦，大屋也。《诗》云：“于我乎夏屋渠渠。”厦，一作“夏”。五臣云：“穾厦，重屋。”【补曰】穾，深也，隐暗处。《尔雅》：“东南隅谓之。”厦，胡雅切。穾、，并于（门）〔叫〕切。

¹¹言隆冬冻寒，则有大屋，复穾温室。盛夏暑热，则有洞达阴堂，其内寒凉也。室，一作“屋”。【补曰】夏，胡驾切。

¹²流源为川，注溪为谷。径，过也。复，反也。川，一作“溪”。径，一作“俓”。五臣云：“径，往也。”【补曰】《尔雅》：“水注溪为谷。”《说文》：“泉出通川为谷。”

¹³言所居之舍，激导川水，径过园庭，回通反复，其流急疾，又洁净也。

¹⁴光风，谓雨已日出而风，草木有光也。转，摇也。五臣云：“日光风气转泛，薄于兰蕙之丛。”

¹⁵氾犹泛。氾，摇动貌也。崇，充也。言天雨霁日明，微风奋发，动摇草木，皆令有光，充实兰蕙，使之芬芳，而益畅茂也。五臣云：“崇，高也。”【补曰】氾音泛。

¹⁶西南隅谓之奥。经，一作“径”。古本作“升”。奥，《释文》作“隩”。五臣云：“言自兰蕙经入于此矣。”【补曰】奥，乌到切。

¹⁷朱，丹也。尘，承尘也。筵，席也。《诗》云：“肆筵设席。”言升殿过堂，入房至室奥处，上则有朱画承尘，下则有簟筵好席，可以休息也。或曰：朱尘筵，谓承尘搏壁，曼延相连接也。搏，一作“薄”。【补曰】铺陈曰筵，藉之曰席。《说文》：“筵，竹席也。”

¹⁸砥，石名也。《诗》曰：“其平如砥。”翠，鸟名也。翘，羽也。五臣云：“以砥石为室，取其平也。又以翠羽相饰之。”【补曰】砥音咫，砺石也。《书传》云：“砥细于砺，皆磨石也。”《谷梁》云：“天子之桷，斵之砻之，（如）〔加〕密石焉。”注云：“以细石磨之。”翘，祈尧切，鸟尾长毛也。

¹⁹挂，悬也。曲琼，玉钩也。言内卧之室，以砥石为壁，平而滑泽。以翠鸟之羽，雕饰玉钩，以悬衣物也。或曰，儃室，谓儃佪曲房也。挂，一作“絓”。五臣云：“玉钩挂于室中。”【补曰】絓，罥也，古卖切。

²⁰雄曰翡，雌曰翠。被，衾也。【补曰】翡，赤羽雀。翠，青羽雀。《异物志》云：“翠鸟形如燕，赤而雄曰翡，青而雌曰翠。翡大于群，其羽可以饰帏帐。”颜师古曰：“鸟各别异，非雌雄异名也。”

²¹齐，同也。言床上之被，则饰以翡翠羽及珠玑，刻画众华。其文烂然，而同光明也。五臣云：“以珠翠饰被，光色烂然相齐。”

²²蒻，蒻席也。阿，曲隅也。拂，薄也。五臣云：“以蒻席替壁之曲。”【补曰】蒻音弱，蒲也，可以为席。

²³罗，绮属也。张，施也。言房内则以蒻席薄床，四壁及与曲隅，复施罗帱，轻且凉也。【补曰】帱，襌帐也，音俦。《尔雅》：“帱谓之帐。”

²⁴纂组，绶类也。一作“藄”，一作“綦”。五臣云：“缟，练也。”【补曰】纂，作管切，似组而赤。组音祖。绮，文缯也。缟音杲，素也。一曰细缯。綦，苍白色。一曰青黑文。《礼记》有“綦组绶”。

²⁵璜，玉名也。言帱帐之细，皆用绮缟。又以纂组结束玉璜，为帷帐之饰也。绮，一作“奇”。【补曰】琦，玉名。璜，半璧也。

²⁶金玉为珍，诡异为怪。言纵观房室之中，四方珍奇，玩好怪物，无不毕具也。珍，一作“珎”。怪，一作“恠”。【补曰】珎、恠皆俗字。

²⁷兰膏，以兰香炼膏也。烛，一作“爥”。

²⁸容，貌也。言日暮游宴，燃香兰之膏，张施明烛。观其镫锭，雕镂百兽，华奇好备也。五臣云：“华容，谓美人也。”【补曰】锭，都定切。

²⁹二八，二列也。言大夫有二列之乐，故晋悼公赐魏绛女乐二八、歌钟二肆也。

³⁰射，猒也。《诗》云：“服之无射。”逓，更也。言使好女十六人，侍君宴宿，意有厌倦，则使更相代也。或曰，夕逓代。夕，暮也。逓，一作“递”。五臣云：“君或猒之，则递代进矣。”【补曰】射音亦。

³¹淑，善。【补曰】九侯，谓九服之诸侯也。

³²迅，疾也。言复有九国诸侯好善之女，多才长意，用心齐疾，胜于众人也。五臣云：“其来迅疾，众多于此。”

³³鬋，鬓也。制，法也。五臣云：“盛饰理鬓，其制不同。”【补曰】鬋音翦，女鬓垂貌。

³⁴宫，犹室也。《尔雅》曰：“宫谓之室。”言九侯之女，工巧妍雅，装饰两结，垂鬓下发，形貌奇异，不与众同，皆来实满，充后宫也。一云“垂发鬓下鬋”。一云“垂下髴”。【补曰】，发美也。髴，首饰也。

³⁵态，姿也。比，亲也。五臣云：“比，密也。”【补曰】好，王逸作“美好”之“好”，五臣作“好爱”之“好”。

³⁶弥，久也。言美女众多，其貌齐同，姿态好美，自相亲比，承顺上意，久则相代也。代，一作“世”。五臣云：“弥，犹次也。好相亲密和顺，次以相代也。”【补曰】作“世”者非。

³⁷固，坚也。植，志也。植，一作“立”。

³⁸謇，正言貌也。言美女内多廉耻，弱颜易愧，心志坚固，不可侵犯，则謇然发言，中礼意也。謇，一作“蹇”。五臣云：“謇，正直貌。有意，礼则之意。”

³⁹姱，好貌。修，长也。【补曰】姱，苦瓜切。

⁴⁰絙，竟也。房，室也。言复有美好之女，其貌姱好，多意长智，群聚罗列，竟识洞达，满于房室也。絙，一作“縆”。五臣云：“洞，深也。”【补曰】絙，与“亘”同。《文选》云：“洞房叫窱而幽邃。”

⁴¹曼，泽也。睩，视貌。蛾，一作“娥”。睩，一作“睇”。五臣云：“曼，长也。”【补曰】李善云：“曼，轻细也。音万。”睩音禄。《说文》云：“目睐谨也。”

⁴²腾，驰也。言美女之貌，蛾眉玉白，好目曼泽，时睩睩然视，精光腾驰，惊惑人心也。五臣云：“腾，发也。”

⁴³靡，致也。腻，滑也。五臣云：“靡，好也。”【补曰】《吕氏春秋》：“靡曼皓齿。”注云：“靡曼，细理弱肌，美色也。”腻，女吏切。

⁴⁴遗，窃视也。矊，脉也。言诸美女颜容脂细，身体夷滑，心中矊脉，时时窃视，安详审谛，志不可动也。矊，一作“”，一作“”。五臣云：“矊，目中瞳子。言目清澈，炯然见其瞳子。”【补曰】《方言》：“黸瞳之子谓之矊。”注云：“矊，邈也。”音绵。《广韵》：“瞳子黑也。”又：“矊眇，远视。”

⁴⁵离，别也。修，长也。幕，大帐也。

⁴⁶閒，静也。言愿令美女于离宫别观帐幕之中侍君，閒静而宴游也。【补曰】閒音闲。

⁴⁷言复以翡翠之羽，雕餝帱帐，张之高堂，以乐君也。帐，一作“帱”。饰，一作“餝”。【补曰】在旁曰帷。“餝”与“饰”同。

⁴⁸红，赤白色也。沙，丹沙也。

⁴⁹玄，黑也。言堂上四壁皆垩色，令之红白，又以丹沙画饰轩版，承以黑玉之梁，五采分别也。一云“玄玉之梁”。五臣云：“黑玉饰于屋梁。”

⁵⁰【补曰】《左传》：丹楹、刻桷。《文选》云：“龙角雕镂。”《说文》：“椽方曰桷。”音角。

⁵¹言仰观视屋之榱橑，皆刻画龙蛇，而有文章也。

⁵²槛，楯也。

⁵³言坐于堂上，前伏槛楯，下临曲水清池，可渔钓也。

⁵⁴芙蓉，莲华也。

⁵⁵芰，菱也。秦人谓之薢茩。言池水之中有芙蓉，始发其华，芰菱杂错，罗列而生，俱盛茂也。或曰：倚荷，谓荷立生水中持倚之也。五臣云：“芰，水草。荷，芙蓉之茎。”

⁵⁶屏风，水葵也。【补曰】《本草》：“鳬葵即莕菜，生水中，俗名水葵。”又：“防风，一名屏风。”

⁵⁷言复有水葵，生于池中，其茎紫色，风起水动，波缘其叶上而生文也。或曰，紫茎，言荷茎紫色也。屏风，谓荷叶鄣风也。缘，《文选》作“绿”。五臣云：“风起吹之，生文于绿波中也。”

⁵⁸豹，犹虎豹。【补曰】《诗》云：“羔裘豹饰。”

⁵⁹陂陁，长陛也。言侍从之人，皆衣虎豹之文，异采之饰，侍君堂隅，卫阶陛也。或曰，侍陂池，谓侍从于君游陂池之中，赫然光华也。陁，一作“陀”。【补曰】陂音颇。陀音驼。不平也。《文选》陂音波。

⁶⁰轩、辌，皆轻车名也。低，屯也。一曰，低，俛也。【补曰】轩，曲辀藩车也。辌音凉，卧车也。

⁶¹徒行为步，乘马为骑。罗，列也。言官属之车，既已屯止，步骑士众，罗列而陈，俟须君命也。

⁶²薄，附也。树，种也。五臣云：“木丛生曰薄。”

⁶³柴落为篱。言所造舍种树兰蕙，附于门户，外以玉木为其篱落，守御坚重，又芬香也。五臣云：“言夹户种丛兰，又栽木为藩篱以自蔽。琼者，美言也。”

⁶⁴远为四方而久不归也。五臣云：“此足可安居，何用远去为也。”



【原文】

室家遂宗¹，食多方些²。稻粢穱麦³，挐黄粱些⁴。大苦醎酸⁵，辛甘行些⁶。肥牛之腱⁷，臑若芳些⁸。和酸若苦，陈吴羹些⁹。胹鳖炮羔¹⁰，有柘浆些¹¹。鹄酸臇凫¹²，煎鸿鸧些¹³。露鸡臛蠵¹⁴，厉而不爽些¹⁵。粔籹蜜饵，有餦餭些¹⁶。瑶浆蜜勺¹⁷，实羽觞些¹⁸。挫糟冻饮¹⁹，酎清凉些²⁰。华酌既陈²¹，有琼浆些²²。归来反故室，敬而无妨些²³。肴羞未通²⁴，女乐罗些²⁵。敶钟按鼓²⁶，造新歌些²⁷。《涉江》《采菱》，发《扬荷》些²⁸。美人既醉，朱颜酡些²⁹。娭光眇视³⁰，目曾波些³¹。被文服纤³²，丽而不奇些³³。长发曼鬋³⁴，艳陆离些³⁵。二八齐容³⁶，起郑舞些³⁷。衽若交竿³⁸，抚案下些³⁹。竽瑟狂会⁴⁰，搷鸣鼓些⁴¹。宫庭震惊⁴²，发《激楚》些⁴³。吴歈蔡讴⁴⁴，奏大吕些⁴⁵。士女杂坐，乱而不分些⁴⁶。放敶组缨⁴⁷，班其相纷些⁴⁸。郑卫妖玩⁴⁹，来杂陈些⁵⁰。《激楚》之结⁵¹，独秀先些⁵²。菎蔽象棋⁵³，有六簙些⁵⁴。分曹并进⁵⁵，遒相迫些⁵⁶。成枭而牟⁵⁷，呼五白些⁵⁸。晋制犀比⁵⁹，费白日些⁶⁰。铿钟摇簴⁶¹，揳梓瑟些⁶²。娱酒不废⁶³，沉日夜些⁶⁴。兰膏明烛⁶⁵，华镫错些⁶⁶。结撰至思⁶⁷，兰芳假些⁶⁸。人有所极，同心赋些⁶⁹。酎饮尽欢，乐先故些⁷⁰。魂兮归来！反故居些⁷¹。

【注释】

¹宗，众也。【补曰】宗，尊也。

²方，道也。言君九族室家，遂以众盛，人人晓味，故饮食之和，多方道也。五臣云：“营造饮食，亦多方略。”

³稻，稌。粢，稷。穱，择也。择麦中先熟者也。【补曰】颜师古云：“《本草》所谓稻米者，今之稬米耳。《说文》云：‘稻，稌也。’又《急就篇》云：‘稻黍秫稷。’左太冲《蜀都赋》云：‘粳稻（汉）〔漠〕漠。’益知稻即稬，共粳并出矣。”粢，子夷切。《本草》云：稷，即穄也。今楚人谓之稷。穱音捉。稻处种麦也。

⁴挐，糅也。言饭则以秔稻糅稷，择新麦糅以黄粱，和而柔嬬，且香滑也。【补曰】挐，女居切。《记》云：“饭：黍，稷，稻，粱，白黍，黄粱。”《本草》：“黄粱出蜀、汉，商、浙间亦种之，香美逾于诸粱，号为竹根黄。”

⁵大苦，豉也。醎，一作“咸”。五臣云：“咸，盐也。酸，酢也。大苦咸酸辛甘，皆和之，使其味行。”【补曰】《本草》：“豉味苦。”故逸以大苦为豉。然说左氏者曰，醯醢盐梅，不及豉。古人未有豉也，《内则》及《招魂》备论饮食，言不及豉。史游《急就篇》曰及有无夷盐豉，盖秦、汉以来始为之耳。据此，则逸说非也。又《尔雅》云：“蘦，大苦。”郭氏以为甘草。又《诗》云：“隰有苓。”陆机《草木虫鱼疏》云：“苓，大苦也，可为干菜。”此所谓大苦，盖苦味之甚者尔。

⁶辛，谓椒姜也。甘，谓饴蜜也。言取豉汁和以椒姜，咸酢和以饴蜜，则辛甘之味，皆发而行也。

⁷腱，筋头也。五臣云：“腱，筋肉。”【补曰】腱，居言切，膂腱肉也。一曰筋之大者。

⁸臑若，熟烂也。言取肥牛之腱，烂熟之，则肥濡美也。若，一作“弱”。臑，一作“”，一作“胹”。臑，仁珠切。臑音耎。胹音而。《释文》作“”，而兖切。【补曰】《集韵》腝、、胹、臑，皆有而音。《说文》云：“烂也。”一曰，臑，嫩耎貌。，苏本切。

⁹言吴人工作羹，和调甘酸，其味若苦而复甘也。五臣云：“酸苦皆得中。”【补曰】若，犹及也。羮音郎，也。《集韵》云：“《鲁颂》、《楚辞》、《急就篇》羮与房、浆为韵。”《淮南》曰：“荆吴芬馨以嚂其口。”嚂音蓝。又云：“煎熬焚炙调齐和之适，以穷荆吴甘酸之变。”注云：“二国善醎酸之和。”

¹⁰羔，羊子也。胹，一作“臑”。《释文》作“濡”，而朱切。五臣云：“濡，煮也。”【补曰】濡，《集韵》音而，“亨肉和湆”也。炮，蒲交切，合毛炙物。一曰裹物烧。

¹¹柘，藷蔗也。言复以饴蜜胹鳖炮羔，令之烂熟，取藷蔗之汁，为浆饮也。或曰，血鳖炮羔，和牛五藏为羔臛，鹜为羹者也。柘，一作“蔗”。一注云，胹鳖炮羔，和牛五藏臛为羹者也。【补曰】相如赋云：“诸柘巴苴。”注云：“柘，甘柘也。”

¹²臇，小臛也。【补曰】鹄，鸿鹄也。臇，子兖切。臛，少汁也。鳬，野鸭也。

¹³鸿，鸿雁也。鸧，鸧鹤也。言复以酸酢烹鹄为羹，小臇臛凫煎熬鸿鸧，令之肥美也。【补曰】鸧音仓，麋鸹也。此言以酢浆烹鹄鳬为羹，用膏煎鸿鸧也。

¹⁴露鸡，露栖之鸡也。有菜曰羹，无菜曰臛。蠵，大龟之属也。蠵，一作“”。【补曰】《盐铁论》曰：“煎鱼切肝，羊淹鸡寒。”臛，字书作“”，呼各切。又音霍，肉羹也。《集韵》：“涪陵郡出大龟，一名灵蠵。”音携，又以规切。

¹⁵厉，烈也。爽，败也。楚人名羹败曰爽。言乃复烹露栖之肥鸡，臛蠵龟之肉，则其味清烈不败也。【补曰】爽音霜，协韵。《老子》曰：“五味令人口爽。”

¹⁶餦餭，饧也。言以蜜和米面，熬煎作粔籹，捣黍作饵，又有美饧，众味甘美也。捣黍，一作“捣麦”，一作“揉米”。【补曰】粔音巨。籹音女，又音汝。粔籹，蜜饵也。吴谓之膏环。饵，粉饼也。《方言》曰：“饵谓之餻，饧谓之餦餭。”注云：“即干饴也。”音张皇。一曰饼也，一曰饵也。

¹⁷瑶，玉也。勺，沾也。古本“蜜”作“”。【补曰】勺音酌。一云丁狄、时斫二切。沾音添。

¹⁸实，满也。羽，翠羽也。觞，觚也。言食已复有玉浆以蜜沾之，满于羽觞，以漱口也。五臣云：“勺，和也。觞，酒器也。插羽于上。”【补曰】杯上缀羽，以速饮也。一云，作生爵形，实曰觞，虚曰觯。

¹⁹挫，捉也。冻，冰也。五臣云：“糟，酒滓也。可以冻饮。”李善云：“冻，冷也。”【补曰】挫，宗卧切。

²⁰酎，醇酒也。言盛夏则为覆蹙干酿，提去其糟，但取清醇，居之冰上，然后饮之。酒寒凉，又长味，好饮也。【补曰】酎，直又切。三重酿酒。《月令》：“孟夏，天子饮酎。”注云：“春酒至此始成。”

²¹酌，酒斗也。陈，一作“敶”。五臣云；“华酌，谓置华于酒中。”【补曰】华，采也。《说文》云：“酌，盛酒行觞也。”

²²言酒罇在前，华酌陈列，复有玉浆，恣意所用也。

²³妨，害也。言君魂急来归，还反所居故室，子孙承事恭敬，长无祸害也。一云“归来归来”。一云“归反故室”，无“来”字。

²⁴鱼肉为肴。羞，进也。【补曰】肴，骨体，又葅也。致滋味为羞。

²⁵言肴膳已具，进举在前，宾主之礼，殷勤未通，则女乐倡荡，罗列在堂下也。

²⁶按，徐。敶，一作“陈”。按，一作“桉”。五臣云：“按，犹击也。”

²⁷言乃奏乐作音，而撞钟徐鼓，造为新曲之歌，与众绝异也。

²⁸楚人歌曲也。言己涉渡大江，南入湖池，采取菱芰，发扬荷叶。喻屈原背去朝堂，隐伏草泽，失其所也。菱，一作“”。《文选》作“阳荷”，注云：“荷，当作‘阿’。《涉江》、《采菱》、《阳阿》皆楚歌名。”【补曰】《淮南》云：“歌《采菱》，发《扬阿》。”又云：“足蹀阳阿之舞。”注云：“阳阿，古之名倡。”又云：“欲美和者，必先始于《阳阿》、《采菱》。”注云：“《阳阿》、《采菱》，乐曲之和声。”

²⁹朱，赤也。酡，着也。言美女饮啖醉饱，则面着赤色而鲜好也。酡，一作“”。一本云，当作“”，徒何切，着也，为“”者非。【补曰】酡音，饮而赭色着面。

³⁰娭，戏也。眇，眺也。娭，一作“嬉”，一作“娱”。

³¹波，华也。言美女酣乐，顾望娭戏，身有光文，眺视曲眄，目采盼然，白黑分明，若水波而重华也。五臣云：“言美人既为戏乐，光彩横出，眇然远视，目若水波。”【补曰】曾，重也。

³²文，谓绮绣也。纤，谓罗縠也。【补曰】纎，细也。

³³丽，美好也。不奇，奇也。犹《诗》云：“不显文王。”不显，显也。言美女被服绮绣，曳罗縠，其容靡丽，诚足奇怪也。一云“被兹文服，纤丽不奇”。

³⁴曼，泽。发，一作“鬓”。【补曰】曼音万。鬋音翦。

³⁵艳，好貌也。《左氏传》曰：“宋华督见孔父之妻，目逆而送之，曰：‘美而艳。’”言美人长发工结，鬋鬓滑泽，其状艳美，仪貌陆离，而难具形也。

³⁶齐，同。【补曰】二八已见。《舞赋》云：“郑女出进，二八徐侍。”

³⁷郑舞，郑国之舞也。言二八美女，其仪容齐一，被服同饰，奋袂俱起而郑舞也。或曰，郑舞，郑重屈折而舞也。【补曰】相如赋云：“郑女曼姬。”边让赋云：“齐倡列，郑女罗。”《战国策》云：“被郑国之女，粉白黛黑，立于衢间，非知而见之者，以为神。”《淮南子》注云：“郑袖，楚怀幸姬，善歌工舞，因名郑舞。”郑重，殷勤也。

³⁸竿，竹竿也。衽，一作“袵”。【补曰】而甚切。

³⁹抚，抑也。言舞者回旋，衣衽掉摇，回转相钩，状若交竹竿，以手抑案而徐来下也。一云，抚，抵也。以手抵案而徐下行也。五臣云：“衽，衣襟也。言舞人回转，衣襟，相交如竿也。以手抚案其节，而徐行也。”【补曰】下音户。唐段安节《乐录》曰：“舞者乐之容。古有《大垂手》、《小垂手》。”

⁴⁰狂，犹并也。

⁴¹搷，击也。言众乐并会，吹竽弹瑟。又搷击鸣鼓，以进八音，为之节也。搷，一作“嗔”，一作“填”。《文选》作“槙”，徒年切。【补曰】搷，田、殿二音。《集韵》：嗔音田，引《诗》“振旅嗔嗔”。

⁴²震，动也。惊，骇也。

⁴³激，清声也。言吹竽击鼓，众乐并会，宫庭之内，莫不震动惊骇，复作《激楚》之清声，以发其音也。【补曰】《淮南》曰：“扬郑、卫之浩乐，结《激楚》之遗风。”注云：“结激清楚之声也。”《舞赋》云：“《激楚》结风，《阳阿》之舞。”五臣云：“激，急也。楚，谓楚舞也。舞急萦结其风。”李善云：“《激楚》，歌曲也。《列女传》曰：‘听《激楚》之遗风。’《上林赋》云：‘鄢郢缤纷，《激楚》结风。’文颖曰：‘激，冲激急风也。’结风，回风，亦急风也。楚地风既自漂疾，然歌乐者犹复依激结之急风为节，其乐浞迅哀切也。”

⁴⁴吴、蔡，国名也。歈、讴，皆歌也。【补曰】歈音俞。古赋云：“巴俞宋蔡。”《说文》云：“歈，歌也。”徐铉曰：“渝水之人善歌舞，汉高祖采其声，后人因加此字。”按，《楚辞》已有此语，则歈盖歌之别称耳。徐说非是。

⁴⁵大吕，六律名也。《周官》曰：“舞《云门》，奏大吕。”言乃复使吴人歌谣，蔡人讴吟，进雅乐，奏大吕。五音六律，声和调也。《文选》“奏”作“秦”。五臣云：“吴、蔡、秦，皆国名。”【补曰】大吕非秦声，五臣说非是。

⁴⁶言醉饱酣乐，合罇促席，男女杂坐，比肩齐膝，恣意调戏，乱而不分别也。

⁴⁷组，绶。敶，一作“陈”。【补曰】缨，冠系也。

⁴⁸纷，乱也。言男女共坐，除去威严，放其冠缨，舒敶印绶，班然相乱，不可整理也。班，一作“斑”。

⁴⁹郑、卫，国名也。妖玩，好女也。【补曰】许慎云：“郑、卫，新声所出国也。”

⁵⁰杂，厕也。陈，列也。言郑、卫二国，复遣妖玩之好女，来杂厕俱坐而陈列也。陈，一作“敶”。

⁵¹激，感也。结，头髻也。【补曰】结，（古）〔吉〕诣切，束发也。

⁵²秀，异也。言郑、卫妖女，工于服饰，其结殊形，能感楚人，故异之而使之先进也。五臣云：“秀异而先进于前。”

⁵³菎，玉也。蔽，簙箸以玉饰之也。或言菎蕗，今之箭囊也。菎，一作“琨”，一作“箟”。【补曰】菎音昆，香草也。琨，玉名。箟，竹名。蔽，《集韵》作“”，其字从竹。《方言》：“簙谓之蔽。秦、晋之间谓之簙，吴、楚之间谓之蔽。或谓之箭里，或谓之棋。”《博雅》云：“博箸谓之箭。”

⁵⁴投六箸，行六棋，故为六簙也。言宴乐既毕，乃设六簙，以菎蔽作箸，象牙为棋，丽而且好也。簙，一作“博”。【补曰】《说文》云：“局戏也，六箸、十二棋也。”鲍宏《博经》云：“所掷头谓之琼。琼有五采，刻为一画者谓之塞；刻为两画者谓之白；刻为三画者谓之黑；一边不刻者，五塞之间谓之五塞。”《列子》曰：“击博楼上。”注云：“击，打也。如今双陆棋也。古博经云：博法，二人相对，坐向局，局分为十二道，两头当中名为水，用棋十二枚，六白六黑，又用鱼二枚，置于水中，其掷采以琼为之，琼畟方寸三分，长寸五分，锐其头，钻刻琼四面为眼，亦名为齿，二人互掷采行棋，棋行到处即竖之，名为骁棋。即入水食鱼，亦名牵鱼。每牵一鱼获二筹，飜一鱼获二筹。畟音侧。”

⁵⁵曹，偶。

⁵⁶遒，亦迫。言分曹列偶，并进技巧，投箸行棋，转相遒迫，使不得择行也。或曰，分曹并进者，谓并用射礼进也。五臣云：“遒，急也。言务以求胜。”

⁵⁷倍胜为牟。《文选》“枭”作“凫”。【补曰】《汉书》“枭骑”注云：“枭，勇也，若六博之枭。”作“鳬”非是。《淮南》曰：“善博者不欲牟，不恐不胜。”注云：“博其棋不伤为牟。”枭，坚尧切。牟，过也，进也，大也。

⁵⁸五白，簙齿也。言己棋已枭，当成牟胜，射张食棋，下兆于屈，故呼五白，以助投也。兆于屈，一作“逃于窟”。【补曰】《列子》云：“楼上博者射，明琼张中。”说者曰：“凡戏争能取中，皆曰射。明琼齿五白也。”中，去声。射，食亦切。

⁵⁹晋，国名也。制，作也。比，集也。【补曰】比，频二切。

⁶⁰费，光貌也。言晋国工作簙棋箸，比集犀角，以为雕饰，投之皜然如日光也。【补曰】费，耗也。昲，日光也，芳未切。

⁶¹铿，撞也。摇，动也。铿，《释文》作“銵”。簴，一作“虡”。五臣云：“虡，悬钟格，言击钟则摇动其格。”【补曰】铿、銵，并苦耕切。虡，奇举切。

⁶²揳，鼓也。言众宾既集，共簙以相娱乐，堂下复鸣大钟，左右歌吟，鼓瑟琴也。五臣云：“揳，抚也。以梓木为瑟。”【补曰】揳，古（入）〔八〕切，轹也。《书》亦作“戛”。

⁶³娱，乐。

⁶⁴言虽以酒相娱乐，不废政事，昼夜沉湎，以忘忧也。或曰：娱酒不发。发，旦也。《诗》云：“明发不寐。”言日夜娱乐。又曰：“和乐且湛。”言昼夜以酒相乐也。夜，一作“夕”。

⁶⁵一作“爥”。

⁶⁶言镫锭尽雕琢错镂，饰设以禽兽，有英华也。镫，一作“雕”。五臣云：“似兰渍膏，取其香也。华，谓有光华。”【补曰】镫音登。《说文》曰：“锭也。”徐铉曰：“锭中置烛，故谓之镫。”又《说文》曰：“错，金涂也。”亦（支）〔交〕错。

⁶⁷撰，犹博也。五臣云：“言我能撰深心以思贤人。”【补曰】撰，述也，定也，持也。

⁶⁸假，至也。《书》曰：“假于上下。”兰芳，以喻贤人也。言君能结撰博专至之心，以思贤人，贤人即自至也。【补曰】假音格。

⁶⁹赋，诵也。言众坐之人，各欲尽情，与己同心者，独诵忠信与道德也。五臣云：“极，尽也。赋，聚也。贤人尽至，则同心相聚，君可选也。”【补曰】《释名》曰：“敷布其义谓之赋。”《汉书》曰：“不歌而诵谓之赋。”五臣以赋为聚，盖取赋敛之义。

⁷⁰故，旧也。言饮酒作乐，尽己欢欣者，诚欲乐我先祖及与故旧人也。酎，一作“酌”。一本“尽”上有“既”字。五臣云：“乐君先祖及故旧。”

⁷¹言魂神宜急来归，还反楚国，居旧故之处，安乐无忧也。



【原文】

乱曰：献岁发春兮¹汩吾南征²，菉苹齐叶兮³，白芷生⁴。路贯庐江兮左长薄⁵，倚沼畦瀛兮⁶，遥望博⁷。青骊结驷兮⁸齐千乘⁹，悬火延起兮玄颜烝¹⁰。步及骤处兮¹¹诱骋先¹²，抑骛若通兮¹³引车右还¹⁴。与王趋梦兮，课后先¹⁵。君王亲发兮¹⁶惮青兕¹⁷，朱明承夜兮¹⁸时不可以淹¹⁹。皋兰被径兮²⁰斯路渐²¹。湛湛江水兮²²上有枫²³，目极千里兮伤春心²⁴。魂兮归来哀江南²⁵！

【注释】

¹献，进。

²征，行也。言岁始来进，春气奋扬，万物皆感气而生，自伤放逐，独南行也。五臣云：“汩，疾也。亦代原为词。”【补曰】汩，于笔切。《文选》自此至“白芷生”，句末皆有“些”字。一本至“诱骋先”有“些”字。

³菉，王刍也。苹，一作“薠”。【补曰】菉音绿，见《骚经》。

⁴言屈原放时，菉苹之草，其叶适齐，白芷萌芽，方始欲生，据时所见，自伤哀也。犹《诗》云“昔我往矣，杨柳依依”也。

⁵贯，出也。庐江、长薄，地名也。言屈原行先出庐江，过历长薄。长薄在江北，时东行，故言左也。五臣云：“在其左也。”【补曰】《前汉·地理志》：“庐江出陵阳东南，北入江。”

⁶沼，池也。畦，犹区也。瀛，池中也。楚人名池泽中曰瀛。五臣云：“倚，立也。”

⁷遥，远也。博，平也。言己循江而行，遂入池泽，其中区瀛远望平博，无人民也。

⁸纯黑为骊。结，连也。四马为驷。【补曰】骊，吕知切。

⁹齐，同也。言屈原尝与君俱猎于此，官属齐驾驷马，或青或黑，连千乘，皆同服也。【补曰】自此以下，盛言畋猎之乐，以招之也。

¹⁰悬火，悬镫也。玄，天也。言己时从君夜猎，悬镫林木之中，其火延及，烧于野泽，烟上烝天，使黑色也。烝，一作“蒸”。【补曰】颜，容也。《说文》：“烝，火气上行也。”蒸，进也，众也。

¹¹骤，走也。处，止也。

¹²诱，导也。骋，驰也。言猎时有步行者，有乘马走骤者，有处止者，分以围兽，己独驰骋，为君先导也。

¹³抑，止也。骛，驰也。若，顺也。五臣云：“止驰骛者，使顺通猎事。”

¹⁴还，转也。言抑止驰骛者，顺通共获，引车右转，以遮兽也。还，一作“旋”。一云“引右运”，无“车”字。【补曰】还音旋。

¹⁵梦，泽中也。楚人名泽中为梦中。《左氏传》曰：“楚大夫鬬伯比与公之女淫而生子，弃诸梦中。”言己与怀王俱猎于梦泽之中，课第群臣，先至后至也。”一注云：“梦，草中也。”【补曰】梦音蒙，又去声。楚谓草泽曰梦。《尔雅》曰：“楚有云梦。”先儒云：《左传》：楚子与郑伯田于江南之梦。《地理志》：南郡华容县南有云梦泽。杜预云：“南郡枝江县西有云梦城。江夏安陆县亦有云梦。或曰：南郡华容县东南有巴丘湖，江南之梦。”云梦一泽，而每处有名者，司马相如《子虚赋》云“云梦者方八九百里”，则此泽跨江南北，每处名存焉。《左传》：楚昭王寝梦于云中，则此泽亦得单称云，单称梦也。沈存中云：“《书》曰：‘云土梦作乂。’孔安国注《书》云：“云梦在江南。”不然也。据《左传》，吴人入郢，楚子涉睢济江，入于云中。王寝，盗攻之，以戈击王。王奔郧。楚子自郢西走涉睢，则当出于江南。其后涉江入于云中，遂奔郧。郧则今之安州。涉江而后至云，入云然后至郧，则云在江北也。《左传》：郑伯如楚，王以田江南之梦。曰江南之梦，则云在江北明矣。江南则今之公安、石首、建宁等县。江北则玉沙、监利、景陵等县也。”

¹⁶发，射。

¹⁷惮，惊也。言怀王是时亲自射兽，惊青兕牛而不能制也。以言尝侍从君猎，今乃放逐，叹而自伤闵也。兕，一作“”。五臣云：“惮，惧也。时君王亲射青兕，惧其不能制，我佐君杀之。”【补曰】惮，当割切。《庄子》云：“惮赫千里。”《音义》云：“千里皆惧。”《尔雅》：“兕似牛。”注云：“一角，青色，重千斤。”

¹⁸朱明，日也。承，续也。

¹⁹淹，久也。言岁月逝往，昼夜相续，年命将老，不可久处，当急来归也。一云“时不淹”。一云“时不可淹”。一云“时不见淹”。五臣云：“日夜相承，四时不得淹止。”

²⁰皋，泽也。被，覆也。径，路也。

²¹渐，没也。言泽中香草茂盛，覆被径路，人无采取者，水卒增溢，渐没其道，将至弃捐也。以言贤人久处山野，君不事用，亦将陨颠也。五臣云：“埋没凋落。”【补曰】渐音尖，流入也。

²²湛湛，水貌。

²³枫，木名也。言湛湛江水，浸润枫木，使之茂盛。伤己不蒙君惠，而身放弃，曾不若树木得其所也。或曰，水旁林木中，鸟兽所聚，不可居之也。【补曰】枫音风。《尔雅》：“枫，欇欇。”注云：“似白杨，叶圆而歧，有脂而香。”《本草》云：“树高大，商、洛间多有。《说文》云：‘枫木，厚叶弱枝，善揺。’汉宫殿中多植之。至霜后，叶丹可爱，故骚人多称之。”

²⁴言湖泽博平，春时草短，望见千里，令人愁思而伤心也。或曰“荡春心”。荡，涤也。言春时泽平望远，可以涤荡愁思之心也。一作“伤心悲”。【补曰】心，旧音苏含切。按《诗》“远送于南”与“实劳我心”叶韵，正与此同。

²⁵言魂魄当急来归，江南土地僻远，山林崄阻，诚可哀伤，不足处也。五臣云：“欲使原复归于郢，故言江南之地，可哀如此，皆讽君之词。”【补曰】庾信《哀江南赋》取此为名。






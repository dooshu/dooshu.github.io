李石　古柏二首

骄荣落尽雪霜浮，偃蹇空贻社栎羞。

濡染东家虽借润，风烟西爽亦宜秋。

皮灾已觉神明露，心在犹怀剪伐忧。

铁鏁何当绊龙脚，夜深雷风卷潭湫。

李石

李石　古柏二首

思人谁复念婆娑，窟室崖阴未易磨。

四十围间看溜雨，三千年后数恒河。

不堪与世供狙杙，尚许遗民占鸟窠。

从此便名夫子树，匡人斤斧奈予何。

李石


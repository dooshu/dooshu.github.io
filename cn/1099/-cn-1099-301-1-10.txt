○公考察以勵眾職疏 【 考察】

查得歷年考察調黜官員、多循以往定數甚至掇拾曖昧之事、以充之、且慮數有不足、乃將半載以前被劾官員、不行題　覆候臨期凑補此皆本部累年之積弊也臣等竊惟人才之在天下考察照舊數此殊失理然人情怠玩若無成數則優者愈多劣處者愈少故不得巳而以成數定之賢與不肖豈有一定之數而　國家用人見賢即進見不肖即退亦豈有明知不肖留以備斥之理。至其所謂不肖。必是大奸大惡殘民害政者。乃可當之而細微之過。人所皆有。隱昧之事人所難明。固不必網羅乎此也。况考察之典。所以懲汰官邪。風示有位。所關至為重大。而數十年來每遇考察。其懲汰之數。大較前後不相上下。以是襲為故常。其數既足。自是通論雖有不肖者姑置勿論其數不足雖無不肖者強索以充可謂謬矣乃其稱為不肖者。又多苛求隱細。苟應故事。而所謂大奸大惡者。或有所不敢問而佯若不知。或有所不能識而反稱高品。縱豺狼於當路。覓狐鼠以塞責。此人心所為不服也。又於考察半載之先撫按論劾者俱不題覆、留作明春之數、夫不善之人。面目未露。猶或有徼倖之心。少存顧忌。若面目巳露。明知必去。則將無所不至矣而乃留之。在位半載之間。民何以堪。此尤不通之甚也。茲者又當考察之期、相應議處、合候　命下、移咨都察院、行各撫按官、自今以始、凡有紏劾官員具本之日。即先革任聽處候有　命下、本部即行題覆、其所去者、照依考察事例不得他日朦朧復用、其所留者待文書到日、方許管事、至於考察懲汰者、必是大奸大惡、真正不肖之人、一切隱細、俱不必論、恐此議出地方便無可去之官也果不肖者多。不妨多去。果不肖者少。不妨少去。惟求至當。不得仍襲故常。如此則官不得逞其且去未去之惡。民不至被其巳甚更甚之殘。惡者不得倖免既皆有以自懼。善者不至濫及。亦皆有以自安。懲汰風示之道。庶乎有得矣。


樱桃篇


美人晓帐开红霞，山楼阁道春风斜。
绿水初摇杨柳叶，石屏时拂樱桃花。
淡滟笼烟寒白日，柔条丛萼相交加。
有时飞入玉窗里，春梦方长人不起。
芳草閒庭蝶正黄，琼甃小院兰犹紫。
茫茫珠露剪轻红，装成自掷湘文水。
棠梨宫中日暖时，龙旗凤辇纷流离。
低枝隐映入纤手，时亲蝉鬓无人知。
赪玉盘承红靺鞨，翔麟飞鞚行参差。
即今寂寞香云度，堕粉摇英春草路。
丽魄应悲夜雨天，幽人愁倚东风树。
珊瑚磊落几时多，恐有流莺含已暮。





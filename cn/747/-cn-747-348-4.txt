○为宋中丞自荐表

臣某闻：天地闭而贤人隐，雷屯而君子用。臣伏见前翰林供奉李白，年五十有七。天宝初五府交辟，不求闻达，亦由子真谷口，名动京师。上皇闻而悦之，召入禁掖，既润色於鸿业，或间草於王言，雍容揄扬，特见[B14A]赏。为贱臣诈诡，遂放归山，闲居制作，言盈数万。属逆胡暴乱，避地庐山，遇永王东巡胁行，中道奔走，却至彭泽，具已陈首。前後经宣慰大使崔涣及臣推覆清雪，寻经奏闻。臣闻古之诸侯，进贤受上赏，蔽贤受显戮。若三适称美，必九锡光荣，垂之典谟，永以为训。臣所管李白，实审无辜，怀经济之才，抗巢、由之节。文可以变风俗，学可以究天人，一命不г，四海称屈。伏惟陛下大明广运，至道无偏，收其希世之英，以为清朝之宝。昔四皓遭高皇而不起，翼惠帝而方来，君臣离合，亦各有数。岂使此人名扬宇宙，而枯槁当年？传曰：举逸人而天下归心。伏惟陛下回太阳之高晖，流覆盆之下照，特请拜一京官，献可替否，以光朝列，则四海豪俊，引领知归。不胜之至，敢陈荐以闻。


文天祥　自叹

草宿披宵露，松餐立晚风。

乱离嗟我在，艰苦有谁同。

祖逖关河志，程婴社稷功。

身谋百年事，宇宙浩舞穷。

文天祥

文天祥　自叹

可怜大流落，白发鲁连翁。

每夜瞻南斗，连年坐北风。

三生遭际处，一死笑谈中。

赢得千年在，丹心射碧空。

文天祥

文天祥　自叹

三年海峤拥貔貅，一日蹉跎白尽头。

垓下雌雄羞故老，长安咫尺泣孤囚。

鱼龙沸海地为泣，烟雨满山天也愁。

万死小臣无足憾，荡阴谁共侍中游。

文天祥

文天祥　自叹

瑟瑟秋风悲，烈烈寒气骄。

蒲柳先已零，松柏何后凋。

天意重肃杀，造物无不销。

强弱有异禀，忧患同一朝。

惟有南山石，千载一岧峣。

人苦不自足，空羡王子乔。

文天祥

文天祥　自叹

长安不可诣，何故会皋亭。

倦鸟非无翼，神龟弗自灵。

乾坤增感慨，身世付飘零。

回首西湖晓，雨馀山更青。

文天祥

文天祥　自叹

功业羞前辈，形骸感故吾。

屡判嵇绍血，几无庆公须。

落落惟心在，苍他有意无。

江流总遗泪，何止失吞吴。

文天祥

文天祥　自叹

门掩牢愁白日过，不应老子坐婆娑。

虽生得似无生好，欲死其如不死何。

王蠋高风真可挹，鲁连大节岂容磨。

东流不尽铜驼恨，四海悠悠总一波。

文天祥

文天祥　自叹

绿槐云影弄黄昏，月照牢愁半掩门。

一片心如千片碎，十分须有二分存。

沙边黄鹄长回首，江上杜鹃空断魂。

竖子溷人漫不省，红缨白马意轩轩。

文天祥


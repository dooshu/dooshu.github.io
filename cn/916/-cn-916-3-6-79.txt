【赠徐干诗】

惊风飘白日。忽然归西山。圆景光未满。众星灿以（《文选》作已。）繁。志士营世业。小人亦不间。聊且夜行游。游彼双阙间。文昌郁云兴。迎风高中天。春鸠鸣飞栋。流飙激棂轩。顾念蓬室士。贫贱诚足怜。薇藿弗充虚。皮褐犹不全。慷慨有悲心。兴文自成篇。宝弃怨何人。和氏有其愆。弹冠俟知己。知己谁不然。良田无晚岁。膏泽多丰年。亮怀璠玙（《文选》作玙璠。本集同。）美。积久德愈（六臣本《文选》注云。五臣作逾。）宣。亲交义在敦。申章复何言。（○《文选》二十四。本集五。《诗纪》十四。又《文选》三十南楼望所迟客注引繁一韵。）


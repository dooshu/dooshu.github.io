○再请入觐表

臣某言：臣去贞元五年面辞之日，亲奉进止，令臣一考即来。臣谬荷圣恩，擢居方镇，炎瘴之地，首末四年。恭守庙谋。宣布皇泽，唯以静理，惠恤远夷。今县道宴清，干戈罢戢，雕题左衽，万里勤王，溪洞之人，无不乐业，此皆圣上之恩，岂是微臣之力？臣从前年六月患脚膝，行立艰难，秋深以来，更染风疾。又从去年六月，直至今日，不见三光，山谷昏昏，终日阴雨，吞茹瘴毒，实所难堪。伏奉敕文，二年与替，况奉进止，一考令归。臣疾疠所侵，气力衰败，素无医药，恐不支持。臣伏见近日以来，杨悦、孙诚、李速、裴腆皆在遐裔，相次丧亡，特乞圣恩，全臣性命，许臣准敕归赴阙庭，再睹龙颜，灰粉无恨。臣去年十二月巳进表陈乞，情有至切，再渎宸聪，伏乞天慈，救臣疾苦。不胜恳迫忧塞之至。


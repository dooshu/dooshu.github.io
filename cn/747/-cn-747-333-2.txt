○谢兄除补阙表

臣某言：伏奉恩旨，臣兄前长安县尉某特授左补阙内供奉赐紫金鱼袋。逾涯之泽，忽降於重霄；非次之荣，猥延於同气。自天有命，阖室相欢。臣某中谢。臣兄比因寇孽，潜迹江湖；臣侍奉皇舆，委身巴蜀。艰虞万里，兄弟一方，分成吴越之人，久切支离之思。陆下克清祸难，再辟寰区，臣兄幸遇休明，得归乡陌。虽骨肉之爱，重喜如初，而班秩已停，久嗟失职。臣昨因对奏，遂竭恳诚，情至所陈，言将无隐。陛下道宏孝理，念广睦亲，载怀遂物之仁，爰轸在原之急。皇慈曲被，朝奖仍加，擢同补衮之司，锡以腰章之宠。况臣官参秩礼，任在司言，身上列於紫垣，兄遽升於青琐。故得连枝捧日，方并侍於轩墀；比影朝天，复总华於朱紫。一门受赐，举族增荣，斯实眷自宸衷，恩加望外。臣比承顾使，本不因人，今又沐殊私，特延慈旨。投躯有地，报德无阶，非臣灰粉，所能答效。惟当昆弟相勖，以孝资忠。蝼蚁之负细尘，誓将裨补；乌雀之衔微毳，志愿填河。将九死而犹生，岂百年之足谢云！


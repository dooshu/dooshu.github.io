●大明會典卷之六十七

婚禮一

天子納後。先遣官祭告

天地

宗廟。

天子臨軒命使行六禮。

東宮納妃。則先告

廟。其詳在大明集禮。正統中、英宗納後。成化末年、孝宗在東宮納妃。皆遵用舊儀、而稍有所損益。今備載。其親王

公主婚禮、亦附列焉

皇帝納后儀

正統七年定 【 萬曆六年新定儀注、有損益者、附注本文之下】

納采問名

前期擇日、遣官告

天地

宗廟。至期、前一日、所司設御座於奉天殿。鴻臚寺設制案節案於御座前。 【 新儀改節案於制案之前。下倣此】 內官監禮部陳禮物於文樓下。教坊司設中和樂於殿內。至期早、錦衣衛設鹵簿於丹陛丹墀。禮部陳禮物於丹陛上及文樓下。內官監設采輿於奉天門外。教坊司設大樂於奉天門內。鼓三嚴。鐘止。鴻臚寺奏請陞殿。

上具冕服。導駕奉引如常儀。陞座。文武官朝服叩頭訖、左右侍班。執事引正副使朝服就拜位、行四拜禮。傳制官奏傳制訖。由東門出。執事舉

制案節案由中門出、置丹墀中道。禮物在丹陛上者隨之。傳制官宣

制曰。茲選某官某女為皇后。命卿等持節行納采問名禮。正副使又行四拜禮。鴻臚寺奏禮畢。

上興。 【 新儀改禮畢上興、在禮物隨出之後】 引禮引

制案節案用傘蓋遮護、由

奉天門中門出。執事引文樓下禮物隨出。至奉天門外。正副使取節及制書置采輿中。儀仗大樂前導、從中門中道行、出

大明門外。正副使易吉服乘馬行、詣

皇后第行禮。

皇后第、前一日、設正副使幕次於大門外左、南向。設香案於正堂中。設制案節案於香案南。別設案於香案之北。其日、正副使至大門外。儀仗夫樂分列。置采輿於正中。設制案節案於采輿北。引禮引正副使入幕次。執事官陳禮物於正堂。正副使出幕次、取

制書置案上。禮官一員先入正堂、立於東。主婚者朝服出見、立於西。禮官曰、奉制建

后。遣使行納采問名禮。引主婚者出迎。引禮引正副使捧制書及節先行。主婚者隨行。至正堂、置

制書及節於案。正使立於案左、副使立於案右、東西相向。引禮引主婚者就拜位、行四拜禮。詣案前跪。正使取納采

制宣訖、授主婚者、主婚者受之、授執事者、執事者跪受置於北案上稍左。副使取問名

制宣訖、授主婚者、主婚者受之、授執事者、執事者跪受置於北案上稍右。主婚者俯伏、興、平身。執事者舉荅問名表案於主婚者後少西。取表授主婚者、主婚者受表、跪授正使、正使受置於案。主婚者俯伏、興、平身、退就拜位、又行四拜禮畢。正副使出、置表采輿中訖。

【 新儀改正副使持節隨表案後出、各置采輿中訖】

主婚者出大門外、至正副使前致詞云、請禮從者。正副使復入、酒饌畢。主婚者捧幣帛以勞正副使。正副使出。主婚者送至大門外。正副使進發采輿於大明等門左門入、至奉天門外、以表節授司禮監官捧入復命

制詞

朕承天序、欽紹鴻圖。經國之道、正家為本。夫婦之倫、乾坤之義。實以相

宗祀之敬、協奉養之誠、所資維重。祗遵

聖祖母太皇太后

聖母皇太后命。遣使持節、以禮采擇 【 右納采】

朕惟夫婦之道、大倫之本。正位乎內、必資名家。特遣使持節、以禮問名。尚佇來聞 【 右問名】

附荅辭臣某、伏承

嘉命、正使某官某等、重宣

制詔、問臣名族。臣女、臣夫婦所生。先臣某官某之玄孫。先臣某官某之曾孫。先臣某官某之孫。先臣某官某之外孫。臣女今年若干。謹具奏聞

納采問名禮物

玄纁紵絲四(土商) 【 玄色二(土商)纁色二】

金一百兩　　　　　花銀八百兩

珍珠五樣　　　　　紵絲八十疋

大紅線羅四疋　　　白生土紗四疋

各色熟絹八十疋　　綿臙脂一百箇

蠟臙脂二兩 【 用金合二箇】 珠兒粉十兩

開合

紵絲六疋　　　　　木紅絹六疋

珠翠花一朵　　　　羊八隻

豬四口　　　　　　酒一百六十瓶

鵝四十隻　　　　　末茶二十袋

圓餅一百六十箇　　白熟米四石

白麵八十袋　　　　棗子四合

栗子四合　　　　　木彈四合

納吉納徵告期

前一日、所司設制案節案禮物中和樂。至期早、設鹵簿采輿大樂。 【新儀改設中和樂大樂、俱在前一日】 傳制遣使、並同前納采問名儀。但納徵用玄纁束帛六馬等物。

制詞云、茲聘某官某女為皇后。命卿等持節行納吉納徵告期禮。

皇后第、前一日、設正副使幕次香案

制案節案別設案、並同前受納采問名儀。惟更設玉帛案。其日、正副使至皇后第、於采輿中取節及制書玉帛置案上少候。執事先設皇后冠服諸禮物於正堂。六馬陳于堂下。禮官一員入正堂。主婚者朝服出見。禮官曰、奉制聘

皇后。 【新儀無皇字】 遣使行納吉納徵告期禮。主婚者出迎。執事舉玉帛案前行。正使於案取納吉納徵

制書捧之、副使取告期

制書及節捧之、次行。主婚者後隨。 【 新儀改正使捧節。副使捧納吉納徵告期制書】 至正堂。正副使各以制書及節置案上、退立案之左右、相向。置玉帛案于節案

制書案之南。引禮引主婚者就拜位、行四拜禮。引詣案前跪。正使取納吉納徵

制書以次宣訖、授主婚者、主婚者受

制、以授執事者、執事者跪受置于北案。正使捧圭授主婚者、主婚者受圭、以授執事者、執事者跪受置于北案。副使捧玄纁授主婚者、主婚者受以授執事者、執事者跪受置于北案。副使取告期

制書宣訖、授主婚者、主婚者受

制、以授執事者、執事者跪受置于北案。主婚者俯伏、興、平身、復位、行四拜禮畢。正副使持節出、以節置采輿中。主婚者出門外、請禮從者、及捧幣勞正副使、俱同前。正副使還至奉天門外。以節授司禮監官捧入復命

制詞

大婚之卜。龜筮卿士協從。敬循禮典。遣使持節告吉 【 右納吉】

卿女有貞靜之德。稱母儀之選。宜共承

天地

宗廟。特遣使持節、以禮納徵 【 右納徵】

歲令月良。吉日某甲子。

大婚維宜。特遺使持節、以禮告期 【 右告期】

納吉納徵告期禮物

玄纁紵絲四(土商) 【 玄色二纁色二】 玉穀圭一枝

金龍珠翠燕居冠一頂 【 金簪全】

燕居服素夾四件

紵絲一件　　　　線羅二件

銀絲紗一件

大帶各色線羅四條　玉革帶一條 【 金事件全】

玉花采結綬一副 【 金事件全】 玉佩玎璫一副 【 金鉤金事件全】

玉雲龍霞帔墜頭一箇

金鈒花釧一雙　　　金素釧一雙

金連珠鐲一雙　　　首飾一副 【 天順八年加一副】

珠面花二副　　　　翠面花二副

四珠葫蘆環一雙　　八珠環一雙

排環一雙　　　　　玉禁步一副

青素紵絲滴真珠描金雲龍舄一雙 【 青羅襪全】

珠翠花四朵　　　　翠花四朵

珠兒粉十兩　　　　蠟臙脂二兩 【 金合二箇】

金鑲合香串一副　　金八百兩

花銀二千六百兩　　寶鈔二千錠

白綿五十斤　　　　五樣珍珠二十八兩

紵絲八十疋　　　　銀絲紗八十疋

素線羅八十疋　　　大紅素線羅八疋

熟綾八十疋　　　　妝花絨錦四十

白生闊土紗八疋　　各色熟絹二百八十疋

各色衣服七十件

紵絲二十件　　　紗十八件

羅二十件　　　　綾十二件

各色被六床

錦二床　　　　　紵絲二床

綾二床

白絹臥單四條

裁剩紵絲紗羅錦二束

朱紅漆戧金皮箱三十對

翟服匣一座　　　　朱紅漆柳箱二對

擎執宮人用衣帽等件九十六件

紅綠平羅銷金衣二十四件

硬翠竹葉烏紗帽二十四頂

皂麂皮靴二十四雙

鈒花銀束帶二十四條

馬十二匹 【 大紅熟絹銷金蓋馬袱十二條】

乘馬四匹　　　　回禮馬八匹

金鞍四副

開合

紵絲八疋　　　　　木紅熟絹八疋

珠翠花一朵 【 抹金銀腳全】 羊五十二隻

酒三百四十瓶　　　豬三十二口

鵝六十四隻　　　　末茶六十四袋

圓餅一千二百箇　　白麵二百四十袋

膠棗四合　　　　　栗子二合

榛子二合　　　　　木彈二合

胡桃二合　　　　　響糖四合

纏碗四合　　　　　蓮內纏四合

杏仁纏四合　　　　(石宿)砂纏四合

發冊奉迎

前一日、所司設樂儀仗如常儀。至期早、鴻臚寺設制書案節案冊案寶案於御座前。禮部陳鴈及禮物於丹陛上。內官監設采輿於奉天門外。陳設皇后鹵簿車輅禮物於采輿南。其傳制遣使、並同前納采問名儀。但改

制詞云、茲冊某官某女為皇后。命卿等持節奉冊寶行奉迎禮。其節及制書冊寶、用傘蓋遮護、從中門出。執事舉鴈及禮物隨行。正副使亦隨行、詣

皇后第行禮。其奉迎、用旗手衛鼓吹前導、設而不作。教坊司作樂如常儀。是目、內官設皇后幕次於內殿南、北向。設上與

皇后各更服處於內殿。

皇后第、前一日、設正副使幕次於大門外、南向。設香案

制書案節案冊寶案於正門中。又設香案

制書案節案於正堂。別設案於正堂北。 【 新儀改制案節案別設案。俱設於正堂北】 其日、正副使至、於采輿中取節及制書冊寶置案上、入次少候。女宮奉皇后首飾褘服入中堂左。 【 新儀改入中堂右】 內官陳儀仗車輅等物於大門內。禮官一員先入。主婚者朝服出見。禮官曰、奉制冊

后。遣使持節奉冊寶行奉迎禮。主婚者出迎。執事者舉冊寶案前行。正副使捧制書及節次行。執事者執鴈及禮物隨入。主婚者從行。至正堂。正副使置

制節於案。執事者置冊寶案於制案節案之南、冊東寶西。正使立於案左、副使立於案右、相向。引禮引主婚者就拜位、行四拜禮、退立於西南。女官以首飾褘服進

皇后。內官進

皇后儀仗於中堂前。設女樂於堂下、作止如常儀。司禮監官進前受節冊寶。正副使於案取節冊寶授之、仍前立候。內贊二人引捧節冊寶監官入中堂前、各置於案。

皇后具服出閤。女官及宮人擁護、詣香案前向

闕立。內贊贊行四拜禮。贊宣冊。贊跪。

皇后跪。宣冊官取冊立宣於皇后之左訖。贊受冊。贊搢圭。宣冊官以冊進授皇后、皇后受冊以授女官、女官跪受、立於西。贊宣寶。宣寶官取寶立宣於皇后之左訖。贊受寶。宣寶官以寶進授皇后、皇后受寶以授女官、女官跪受、立於西。贊出圭。贊興。又贊四拜、禮畢。

皇后入閤。持節監官由正門出、授正副使、報受冊寶禮畢。正使受節置案上。引禮引主婚者詣案前跪。正使取奉迎

制宣訖、授主婚者、主婚者授執事者、執事者跪受置於北案。執事者以鴈及禮物進、副使以次受之、授主婚者、主婚者授執事者、執事者皆跪受置於案。又贊四拜、禮畢。正副使持節出大門外、置節采輿中。主婚者、請禮從者、及以幣勞正副使同前。司禮監官嚴整鹵簿。復以奉迎禮入達於女官、女官奏請皇后冠服出閤。女樂前導、宮人擎執擁護、自東階下立香案前。內執事贊四拜畢。請

皇后陞堂南向立。主婚者進立於皇后之東、西向。曰、戒之敬之。夙夜無違命。畢、退立於東階西向。母進立於皇后之西、東向。施衿結帨。曰、勉之敬之。夙夜無違。畢、退立於西階東向。執事奏請乘輿。

皇后降階陞輿。侍從如儀。內執事導從出門。奉迎儀仗大樂前行。采輿次行。正副使隨行。司禮監官擁導

皇后鹵簿冊寶采輿行。宮人乘轎。內官內使衛護、從大明門中門入。文武百官具朝服、於承天門外東西向立班迎候、輿入承天門、退。

皇后輿輅至午門外。鳴鐘鼓。鹵簿止。正副使以節授司禮監官先入復命。捧冊寶官捧冊寶傘扇儀仗女樂前導、宮人擁護

皇后輿、由

奉天門、進內庭幕次。捧冊寶監官以冊寶授女官。

皇后出輿、由西階進。

上由東階降迎於庭。揖

皇后入內殿。內侍請

上詣更服處具袞冕。女官請

皇后詣更服處更禮服。

上同

皇后詣

奉先殿行禮。捧冊寶女官以冊寶置

皇后宮中。內官以皇后輿輅鹵簿入午門、過

御橋、由中右門、進

皇后宮中

發冊奉迎禮物

串五大紅紵絲二疋 【 天順八年、加串五各色紵絲三十二疋。各色熟絹三十二疋。花銀四百兩】 金冊一副

金寶一副　　　　　冠一頂

首飾一副　　　　　翟服一副

大衫三件

紵絲一件　　　　　羅一件

紗一件

鞠衣繡四件

紵絲一件　　　　羅二件

紗一件

霞帔各色羅繡三副

舄一雙 【 襪珍珠全】 　　駕一副

鴈一隻 【 天順八年加一隻】 羊十二隻 【 天順八年加十二隻】

酒六十瓶 【 天順八年加六十瓶】 膠棗二合 【 天順八年加二合】

栗子二合 【 天順八年加二合】 木彈二合 【 天順八年加二合】

胡桃二合 【 天順八年加二合】

廟見

是日早、內官於奉先殿陳設牲醴祝帛畢。候

上同

皇后至。贊引引就拜位。

上在東、皇后在西、行禮如常儀。祭畢、還宮

合巹

是日、內官先於正宮殿內、設上座於東、皇后座於西、相向。置酒案於正中稍南。置四金爵兩巹於案上。候謁

奉先殿還。內侍女官請

上與

皇后各就更服處。

上服皮弁服、陞內殿。

皇后更衣從陞。贊請陞座。執事者舉饌案於上與

皇后前。女官司尊者取金爵酌酒以進。飲訖。女官進饌。舉饌訖。女官再取金爵酌酒以進。飲訖。進饌。舉饌畢。女官以巹盞酌酒合和以進。飲訖。又進饌。舉饌畢。內侍奏禮畢。

上同

皇后興。內侍女官執事奏請上與

皇后就更服處易常服。

皇帝從者、餕

皇后之饌。

皇后從者、餕

皇帝之饌

朝見兩宮

第二日早、上冕服、皇后禮服、詣

某宮俟。

某宮禮服陞座。贊引引

上與

皇后詣

某宮前。宮人以(暇去日改月)脩盤立於皇后左贊禮贊上與

皇后皆四拜。執事二人舉案至某宮前正中。宮人以(暇去日改月)脩盤授皇后、皇后捧置於案上。執事女官舉案。

皇后隨案進至某宮前。

皇后復位。贊禮贊上與

皇后皆四拜。執事者舉(暇去日改月)脩案徹於西。贊禮畢。

皇后還宮

謝恩

第三日早、上冕服、皇后禮服、同詣某宮前、行八拜禮訖。

皇后詣內殿俟。

上服皮弁服、陞座。贊引女官引

皇后禮服、詣

上前就拜位、行八拜禮畢。

皇后還宮、陞座。引禮引在內親屬、贊八拜禮。次引六尚等女官、贊八拜禮。次引各監局內官內使、行八拜禮畢。降座、入閤。是日、上受

皇后謝恩禮畢、出具服

御奉天殿。頒詔布告中外。行禮如常儀

受賀

第四日、文武百官具朝服上表慶賀。陳設如常儀。

上具袞冕御華蓋殿。

親王行八拜禮慶賀。次執事官行五拜三叩頭禮畢。鴻臚寺奏請陞殿。 【 新儀改親王行禮畢。鴻臚寺官候王退、奏執事官行禮。畢。奏請陞殿】

導駕官前導。百官進表、行禮如常儀。其親王行禮畢。詣內殿

某宮前、皇后前、俱行慶賀八拜禮、出。是日、某宮具禮服陞內殿、受內外命婦慶賀禮。外命婦進表如常儀。

皇后禮服陞殿、受內外命婦慶賀禮。外命婦進箋如常儀

盥饋

第五日清晨、尚膳監具膳羞。

皇后具禮服詣

某宮。俟膳至。贊引引

皇后詣前、贊四拜。尚食以膳授皇后、皇后捧膳進於案。復位。贊四拜。贊引引

皇后退立於西南。俟膳畢。引出還宮

選用宮人

洪武二十九年定、所取女子、除富豪不用。其餘不問貧難之家、女子年十五二十歲者、送進灑掃宮院、曬晾幔褥、漿糨衣服、造辦飯食。許各家父母親送。賞鈔五十錠。其在京軍民之家、有女子、及無夫婦人、能寫能算者、不論貧富醜陋、皆許進用。賞與前同。不許將體氣惡疾、及已曾進到者、一概進來

○三十五年、以補六尚官、令禮部出榜、不分軍民之家、但有識字婦人、年三十至四十願來者、有司起送。若女子識字、雖容貌醜陋、年十七八已上願來者、聽。一體應付腳力赴京選用。俱本父母親自送來。給與賞賜。照依所授品級給俸以厚其家。仍免本家雜泛差役。其婦人入宮後、年至五十願還鄉者、聽。女子入宮十數年後、有識字人替用、願回鄉及適人者、聽從其便。女官所管、皆宮中事務、不過紀錄名數物件而已、別無艱難。此等識字婦人、若鄉里耆老鄰人舉保出來、有賞

○嘉靖十三年題准、女子選入內庭、例應收充女戶者、舍餘於原衛、民籍於錦衣衛、帶管食糧。各止終身。不許朦朧影射差役








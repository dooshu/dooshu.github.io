○议废淫祀状

准中书省札检：诸州城隍神封为公侯，合行典礼。载详其事，甚黩彝伦。且城隍之神，实土地之祗。光寿州奏封其祠，甚违典制。皇朝令式，不载前文。且五岳视三公，四渎视诸侯。在其地得祀礼，其馀有功於民则祀之。若城隍神无封侯之礼，实见乱於秩宗，等威岳渎。臣窃恐诸道州郡，志欲奏请，浸以成俗。淫祀之起，犹兹渐矣。伏惟皇帝陛下纂业以来，今八载。三才允治，六事孔修。革故鼎新，必循於往制。由中及外，咸仰於圣谟。凡降渥恩，在乎名实。其寿州已行封册，不敢更请改移。或诸道重有奏论，即合永行止绝。


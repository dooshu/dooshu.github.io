文侯之命


周幽王宠爱褒姒，废申后及太子宜臼。申侯乃引西夷犬戎攻杀幽王。晋文侯与诸侯迎太子宜臼立之，是为平王。平王嘉文侯之功，命为方伯，赐以秬鬯弓矢。史臣录其策命之词，以“文侯之命”名篇。





王若曰：“父义和，丕显文、武，克慎明德，昭升于上，敷闻在下。惟时上帝集厥命于文王。亦惟先正，克左右昭事厥辟，越小大谋猷，罔不率从，肆先祖怀在位。

晋于周为同姓，故称父。义和，是文侯的字。辟，是君。先祖，指成、康以下诸君说。怀，是安。

平王呼文侯而命之说：“父义和，我大显祖文王、武王，皆能敬慎以明其德。本之身心之间，而达于政治之际，光辉发越，无远弗至。其德昭著而上升于天，敷布而下闻于民。故上帝眷佑，集大命于文王，以有天下。我周家之基业，其来有自矣。当时守成继体，固有成、康以下诸君，亦惟老成先正之臣，如尔祖父等，能左右扶助，精白以事其君。凡君有小大谋猷，无不顺从宣布，以光昭祖德，安定国家。故我先祖诸君，得以安然在位，而享太平之福也。”





“呜呼！闵予小子嗣，造天丕愆。殄资泽于下民，侵戎我国家纯。即我御事，罔或耆寿俊在厥服，予则罔克。曰惟祖惟父，其伊恤朕躬。呜呼！有绩予一人，永绥在位。

闵，是矜怜。嗣造，是嗣位。丕愆，是大谴。殄，是绝。资泽，是小民所资赖的恩泽。纯，是大。服，是事。伊字，解做谁字。

平王叹息说：“我祖宗基业相承，皆有贤臣之助，何其幸也。闵予小子嗣位之初，乃为天所大谴，有父死国破之祸。所以然者，盖民为邦本，国家必有惠泽及民，则根本固，而外侮无自而入。今周德既哀，绝其资泽于下民，民心已离，邦本先拨，以致戎狄侵陵，为我国家之害甚大。是我之所承者，既与先祖异矣。即我朝廷御事之臣，亦无有老成俊杰在于官使者。我小子又薄劣无能，其何以济此多难？所赖以辅之者，惟有望于在外之诸侯耳。尔诸侯在我祖父之列者，其谁能怜恤我乎？”又叹息说：“诸侯若能恤我，以先正之昭事先王者，而致功于我一人，则庶几扶国祚于既衰，而我亦可以永安厥位如先祖矣。”





“父义和，汝克昭乃显祖，汝肇刑文、武，用会绍乃辟，追孝于前文人。汝多修，扞我于艰。若汝，予嘉。”

显祖、前文人，都指文侯始祖唐叔说。肇，是始。刑，是法。会，是合。绍，是继。修，是缉理的意思。扞，是捍卫。

平王呼文侯说：“当国家多难之后，寡助之时，犹幸有汝能服劳王家，昭明汝显祖之功烈。盖我家不造，文、武之道几坠，而国统已中绝矣。惟汝攘除戎难，兴得王家，始仪刑文、武之典章，用会合诸侯，迎立小子，继续汝君之统绪，于以追孝于尔之前文人，而不忝其昭事先王之绩焉。且我新立，在艰难之中，汝多所修完捍卫，王室赖以再造。若汝之功，诚我之所嘉美者也。”





王曰：“父义和，其归视尔师，宁尔邦。用赉尔秬鬯一卣，彤弓一，彤矢百，卢弓一，卢矢百，马四匹。父往哉！柔远能迩，惠康小民，无荒宁。简恤尔都，用成尔显德。”

师，是众。赉，是赐。彤，是赤。卢，是黑。康，是安。简，是阅视。

平王敕遣文侯说：“王室已安，汝其归于晋国，抚视汝民众，安宁汝邦家。我用赐汝秬鬯之酒一尊，以供汝祖庙祭飨之礼；又彤弓一张，彤矢百枝，卢弓一张，卢矢百枝，使汝得专征伐；又马四匹，以供征伐之用。父往就国，当修举职业，于远民则怀来之，于近民则驯习之。惠安远近的小民，无或怠荒以自安乐。又必简阅尔都之士马，以壮国威；惠恤尔都之人民，以固邦本。夫有功王室，汝之德已显矣。今又柔服远近，简恤士民，则德威宣著，勋业光明，岂不益成就汝之显德哉！汝其勉之。”

按：平王即位之后，但知晋侯立己之功，而不知有复仇讨贼之义，忘亲忍耻，无有为之志可知矣。此周之所以终于不振也。






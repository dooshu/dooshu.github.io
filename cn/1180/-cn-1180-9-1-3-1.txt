柏舟

五章，章六句


首章讲：此妇人不得于夫作也。若曰：君子者，终身之所仰望也，一为见弃，则忧伤之情有不可胜言者，若我是已。





泛彼柏舟，亦泛其流。

彼以柏为舟，坚致牢实，宜以之乘载也。今乃不以乘载，无所依薄，但泛然于水中而已。我之不得于夫，失其所依归，不犹是哉！





耿耿不寐，如有隐忧。

耿耿，小明也。是以耿耿于中，而不遑寐。其隐忧之深，有如此者。





微我无酒，以遨以游。

是非为无酒，可以遨游而解之也。盖不得于夫，乃人伦大变。变之所关者大，则忧之所感者深，始非酒所能解耳，将奈之何哉？

二章讲：我之不得于夫，是必有其故矣。





我心匪鉴，不可以茹。

鉴，镜也。茹，度也。据，依也。惟鉴可以度物也。我心则匪鉴之明，不可以度物，而莫测其所以然之故者矣。





亦有兄弟，不可以据。

夫我既无度物之智，使至亲有可恃焉，则亦聊可以自安也。奈何亦有兄弟，又不可依以为重。





薄言往愬，逢彼之怒。

伸冤曰愬。我方以见弃之情，往而愬之，乃兄弟反不恤我遭变之可怜，而深责我见弃之自取。适以逢彼之怒而已，其不可据如此。盖不得于夫，所遭无非逆境，何其不幸哉！

三章讲：夫不得于夫，我既不能度其故，则所以自反者，不容已矣。





我心匪石，不可转也。

意者立心无常致之与？然语坚确者莫如石，犹可得而转也。而我心坚确之至，则匪石之可拟者，不可得而转矣。





我心匪席，不可卷也。

语正直者莫如席，犹可得而卷也。而我心正直之至，则非席之可伦者，不可得而卷矣。其立心何有常耶！





威仪棣棣，不可选也。

选，拣择也。意者动容未善致之与？然我之威仪，周旋进退无不中礼，棣棣然富而闲习也。人虽欲有取舍故于其间，夫固无一之不善，不可得而选择之矣。其动容何尽善耶！夫反之于身内外无缺如此，则固无不得于夫之故矣，而乃遭此变焉，亦独何哉？

四章讲：





忧心悄悄，愠于群小。

愠，怨也。愠，怒也。群小，指众妾言。夫自反无缺，而乃不得于君子，忧心已悄悄矣。何群小所以事我者也？今亦以我不得于夫，有所观望，而厚薄其情，遂不免于见愠焉。





觏闵既多，受侮不少。

觏，是见。闵，是病。侮，戏慢也。谗谮以攻我，觏闵亦既多矣。傲慢以接我，受侮亦不少矣。其愠于群小为何如耶？





静言思之，寤辟有摽。

寤，是睡醒时。辟，是拊摸其心。夫不得于夫，至于小加大、贱妨贵如是，故我静言思之，深伤所遭之不幸，何尤于群小之交构；寤言不寐，但摽然拊心而已。其将何所控诉哉？

末章讲：夫见愠群小，则名分之乖甚矣。





日居月诸，胡迭而微？

迭，相更换意。彼月宜有时而亏，日当常明不宜亏也。而今亦亏，是日之与月更迭而微矣。然则正嫡当尊，众妾当卑。今众妾反胜正嫡，而正嫡反卑，则与日月更迭而微何异哉？





心之忧矣，如匪澣衣。

故我也伤嫡妾之易位，慨尊卑之失序。心之忧矣，烦冤瞆眊，如衣不澣之衣而不能自胜。





静言思之，不能奋飞。

奋飞，鸟奋翼而飞。静言思之，恨不能奋翼飞去，以解脱此忧耳。其将如之何哉？夫不得于夫，大变也。妇人惟知反躬自咎，而无怨怼之词，可谓贤矣。圣人系之变风之首，良有取尔。






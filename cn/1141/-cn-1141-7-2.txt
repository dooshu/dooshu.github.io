述祖德诗二首

其一 述祖

文学，讳弘猷，字允升，学者称中明先生。崇祀乡贤及所在书院。
序曰：商周作诗，推美先德，见诸雅颂。厥后诗人，潘岳撰家风之篇，灵运重祖德之述，义非私滥，并著曩编。维我先王父履躬昌道，讲习之会，十有四州，肇义田，赡宗党，学者至今称不衰。痛罹丧乱，所撰遗书阙亡。先大夫孝友绝人，益振令绪，年不展德，逾壮而卒，行虽信乎友生，事不传诸国史。大惧陨没，各述髣髴，用告有道云尔。

王风久隤缺，大道日寖微。
孔辙岂不迩，百家争路驰。
吾宗肇东鲁，七十肩相随。
在汉显经学，雠也博士师。
士丐扬其波，先后同声施。
世远存本根，后劲振前绥。
微言绍天学，高步追宣尼。
讲肆群响臻，周游遂忘疲。
闲先恢孟辩，排异搴韩旗。
磬折劳公卿，闳声蜚布衣。
辍餐饷寠士，商歌长乐饥。
德音昭俎豆，奕叶流风徽。

其二 述考

赠奉政大夫，讳察，字曾省，一字述明。

前徽洵卓荦，望古郁长叹。
惜不逮师孔，翱翔洙泗间。
遗言满笥箧，丧乱悲阙残。
生世逢百罹，营道良独难。
纯孝踵曾闵，洁志厉玙璠。
缠绵九族义，款恳同气欢。
努力沛先泽，遗构靡不完。
晞发清川汜，永啸层峰端。
修涂苦促算，履顺一何愆。
跪读我父书，俯仰涕潺湲。
珍木多早折，上士罕长年。
儒林阙传记，潜德当谁宣。



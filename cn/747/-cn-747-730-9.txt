○元日奏事上殿不脱剑履判

履端於始，且正班爵之仪；明试以言，是陈敷奏之议。观其所会，万国来同；相彼多士，百僚咸列。朝有著定，失位有愆；国明彝伦，干进斯罚。景以策名圣代，忝迹周行。初伏奏於青蒲，遂来升於丹陛。舍车阙下，升坐其幕；带剑君前，旋弃於礼。傥王有锡命，同萧何之宠章；人多大功，类霍光之旧制。既不易於纪律，固难措於典刑。罪疑於人，宜竭两端之问；劾虽当理，方议片言之折。

温造

造字简舆，河内人。穆宗朝累拜御史中丞，迁尚书右丞，加大中大夫，封祁县子，转礼部尚书。卒年七十，赠右仆射。


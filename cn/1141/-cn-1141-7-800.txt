何郎行赠何次德子大春（曾大父芝岳公，故相国。）

何郎赠我卖船歌，我方北辕子抱疴。
今我重来未相见，流光逝水三年过。
炎熇爱把奇编读，山寺高桐间深竹。
丹青遣兴不随人，风雨著书还满屋。
眼中冠盖何纷纷，黄金叱咤成青云。
何郎掉头复抱膝，酸吟苦啸怀丘坟。
君家旧拥平津客，珥笔分符世煊赫。
阿翁俊及最声名，少年岂合耽泉石。
于乎，男儿磥砢千夫雄，手掣霹雳开群聋。
会当挽强射猛虎，安能腐唇敝舌徒雕虫。



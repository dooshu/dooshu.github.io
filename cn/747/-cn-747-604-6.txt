○答柳子厚书

禹锡白：零陵守以函置足下书爰来，屑末三幅，小章书仅千言，申申，茂勉甚悉。相思之苦怀，胶结赘聚，至是泮然以销，所不如晤言者亡几。书竟获新文二篇，且戏予曰：将子为巨衡，以揣其钧石铢黍。予吟而绎之，顾其词甚约，而味渊然以长，气为干，文为支。跨跞古今，鼓行乘空。附离不以凿枘，咀嚼不有文字。端而曼，苦而腴。佶然以生，癯然以清。予之衡诚悬於心，其揣也如是。子之戏子，果何如哉！夫矢发乎羿彀，而中微存乎它人。子无曰必我之师而後我衡，苟然，则誉羿者皆羿也，可乎？索居三岁，俚言芜而不治，临书轧轧，不具。禹锡白。


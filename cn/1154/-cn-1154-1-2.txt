史记索隐后序

夫太史公记事，上始轩辕，下讫天汉。虽博采古文及传记诸子，其闲残阙盖多。或旁搜异闻，以成其说。然其人好奇而词省，故事覈而文微。是以后之学者多所未究。其班氏之书，成于后汉，彪即后迁而述，所以条流更明，且又兼采众贤，群理毕备。

【考证】索隐单本，且又作是。

故其旨富，其词文。是以近代诸儒共所鑽仰，

【考证】单本，所作行。

其训诂盖亦多门，蔡谟《集解》之时，已有二十四家之说。所以于文无所滞，理无所遗。而太史公之书，即上序轩、黄，中述战国，或得之于名山坏宅，或取之以旧俗风谣，

【考证】单本，宅作璧。

故其残文断句难究详矣。然古今为注解者绝省，音义亦希。始后汉延笃，乃有《音义》一卷。又别有《音隐》五卷，不记作者何人。

【考证】单本，音隐作章隐。

近代鲜有二家之本。宋中散大夫徐广作《音义》十三卷。

【考证】张文虎曰：十三卷，原误一十卷。依前序及《集解》序、《正义》改，《唐志》亦云十三卷。

唯记诸家本异同，于义少有解释。又中兵部裴骃，亦名家之子也，作《集解》注本，合为八十卷，见行于代。仍云亦有音义，前代久已散亡。南齐轻车录事邹诞生，亦撰《音义》三卷，音则尚奇，义则罕说。

【考证】《隋经籍志》：日本现在书目，作梁轻车录事参军邹诞生。释玄应一切经音义，引诞生史记音。

隋秘书监柳顾言，尤善此史。刘伯庄云：“其先人从彼公授业。或音解随而记录，凡三十卷。隋季丧乱，遂失此书。”伯庄以贞观之初，奉敕于弘文馆讲授。遂采邹、徐二说，兼记忆柳公音旨，遂作音义二十卷。音乃周备，义则更略。惜哉！

【考证】日本现在书目云：史记音义廿卷，唐大中大夫刘伯庄撰，二十卷，诸本作三十卷，今从金陵书局本。

古史微文，遂由数贤秘宝，故其学殆绝。前朝吏部侍郎许子儒，亦作注义，不睹其书。崇文馆学士张嘉会，独善此书，而无注义。贞少从张学，晚更研寻。初以残阙处多，兼鄙褚少孙诬谬，因愤发而补史记，遂兼注之。然其功殆半，乃自惟曰：千载古史，良难紬绎。于是更撰音义，重作述赞。盖欲以剖盘根之错节，遵北辕之司南也。凡为三十卷，号曰《史记索隐》云。

【考证】单本，惟作唯。紬绎作闇然，于是更作因退，述赞作赞述。








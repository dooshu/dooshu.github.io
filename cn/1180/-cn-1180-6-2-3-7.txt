答楚按院陈燕野


楚中连岁灾馑，人不聊生。公精核吏治，修举实政，百方省节，加意拊循，楚氓所宜世世而颂祝者也。去岁秋闱流言，倏起旋灭，今则惟闻颂声休誉而已。

徐宪副昔守敝郡，甚有政绩，而恃其才守，屡憎于人。雷院之论，盖误听人言，非有私恶也。襄汉士民，自有公论，愿公博访而审听之；如事有实迹，则亦非仆所能庇也。






○进御刊定礼记月令表

臣闻昔在唐尧，则历象日月，敬授人时。降及虞舜，则枢玉衡，以齐七政。夏后则更置小正，周公则别为时训，斯皆《月令》之宗旨也。逮夫吕氏，纂习旧仪，定以孟春，日在营室。有拘恒检，无适变通，不知气逐闰移，节随斗建。洎乎月朔差异，日星见殊，乃令雩祀愆期，百工作，事资革弊，允属宜更。昭代敬天勤民，顺时设教，是以有皇极之敷言，亲降圣谟，重有删定。乃依杓建，爰准摄提。举正於中，匪乖期於积闰；履端於始，不爽候於上元。节气由是合宜，刑政以之咸序。遂使金木各得其性，水火无相夺伦，盖所谓顺乎天而应乎人者也。乃命集贤院学士尚书左仆射兼右相吏部尚书李林甫、门下侍郎陈希烈、中书侍郎徐安贞、直学士起居舍人刘光谦、宣城郡司马齐光、河南府仓曹参军陆善经、修撰官家令寺丞兼知太史监事史元晏、待制官安定郡别驾梁令瓒等为之注解。臣等虔奉纶音，极思何有，愧无演畅之能，谬承载笔之寄。义深罕测，学浅无能，莫副天心，空尘圣意。谨上。


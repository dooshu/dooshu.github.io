○请给假改葬父母表

沙门元奘言：元奘不天，夙锺荼蓼。兼复时逢隋乱，殡掩仓卒，日月不居，已经四十馀载，坟垄颓毁，殆将湮灭，追惟平昔，情不自宁。谨与老姊一人，收捧遗柩，去彼狭陋，改葬西原，用答昊天，微申罔极。昨日蒙敕，放元奘出三两日检校。但元奘更无兄弟，唯老姊一人，卜远有期，用此月二十一日安厝。今观葬事尚寥落未办，所赐三两日恐不周匝，望乞天恩听元奘葬事了还。又婆罗门上客今相随逐，过为率略，恐将嗤笑。不任缠迫忧慑之至，谨奉表以闻。伏乞天覆回，曲怜孤请。


◇　列子书录

右新书定著八章，护左都水使者光禄大夫臣向言：所校中书《列子》五篇，臣向谨与长社尉臣参校雠，太常书三篇，太史书四篇，臣向书六篇，臣参书二篇，内外书凡二十篇，以校，除复重十二篇，定著八篇，中书多，外书少。章乱布在诸篇中，或字误，以「尽」为「进」，以「贤」为「形」，如此者众。及在新书有栈。校雠从中书，已定，皆以杀青。书可缮写。

列子者，郑人也，与郑缪公同时，盖有道者也。其学本於黄帝老子，号曰道家。道家者，秉要执本，清虚无为，及其治身接物，务崇不竞，合於六经，而《穆王》《汤问》二篇，迂诞恢诡，非君子之言也。至於《力命》篇一推分命，《杨子》之篇唯贵放逸，二义乖背，不似一家之书。然各有所明，亦有可观者。孝景皇帝时贵黄老术，此书颇行於世。及后遗落，散在民间，未有传者，且多寓言，与庄周相类，故太史公司马迁不为列传，谨第录。臣向昧死上，护左都水使者光禄大夫臣向所校《列子书录》，永始三年八月壬寅上。

（《列子》宋刻本）




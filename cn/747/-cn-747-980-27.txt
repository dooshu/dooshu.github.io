○对易道判

〈甲居重泽，介疾，有喜遂存乎辞，或告其妄干他事，初不量力。甲云：刚德闲邪，何往不利？〉

乾坤既列，《易》行其中，六九斯重，爻见乎外。有同功而异位，亦原始而要终。惟彼甲也，乃居重泽。当周公之述圣，义存乎词；及尼父之穷微，意筌於象。然则上下合应，利殊攸适；刚柔立体，位或非居。是以同心暂间，遄当介疾之失；和光使终（一作和兑终从），聿成勿药之喜。以干事而告，未曰知章；以量力而言，何哉懵识？况乎形自然之变，含不测之神，古皓首而难明，今丹笔而爰（一作奚）定。舍而勿问，愚谓合宜。


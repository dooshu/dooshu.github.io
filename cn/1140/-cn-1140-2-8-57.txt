腊月八日同诸君青原即事六絶句

初来春雨继晴秋今日残冬又续游却忆雨中奇絶处一天飞瀑碧峰头

松下亲烹卓锡泉胜游三卧白云边苍顔五老曾相约不到庐峰十二年

磵转晴云拂袖低一时支许共招携若留慧远相看笑赢得风流胜虎谿【先是药地禅师驻过】

胜事相传倒揷荆菁葱一树又旁生啸公飞锡凌空去塔院松风是啸声【天界啸峰和尚示寂寺中】

怪石孤亭曲水滨香城腊日总如春当杯不饮君休笑清絶梅花解醒人【予以疾戒酒是日得汗体为之轻】

谷口祠堂尚可寻弦歌泉壑有遗音明年重践春风约云满空山花满林【吉州诸公有仲春讲学青原之约】


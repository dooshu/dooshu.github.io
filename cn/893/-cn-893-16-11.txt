送温处士归黄山白鹅峰旧居





《方舆胜览》：黄山旧名黟山，在徽州歙县西北一百二十八里，高一千一百八十仞。郡志：其山有摩天戛日之高，宣、歙、池、饶、江等州山，并是此山之支脉矣。诸峰有如削成，烟岚无际，雷雨在下。其霞城、洞室、岩窦、瀑泉，则无峰不有，信灵仙之窟宅。山势西北中坼，望之类太华山，有峰三十六，其水源亦三十六，溪二十四，洞十有二，岩八。水流而下，合扬之水为浙江之源。第四峰有泉沸如汤，常涌朱砂。世传黄帝尝命驾与容成子、浮丘公同游，合丹于此。其后又有仙人曹、阮之属。琦按《黄山图》：白鹅峰在石门峰、乌泥岭之间，志云吟啸桥在白鹅岭下，名最着。钱百川曰：李白有《送温处士归黄山白鹅峰》诗，今白鹅峰不在三十六峰之列，盖三十六峰皆高七百仞以上，其外诸峰高二三百仞者不与焉，白鹅峰亦诸峰之一也。



黄山四千仞，三十二莲峰。[一]丹崖夹石柱，[二]菡萏金芙蓉。[三]伊昔升绝顶，下窥天目松。[四]仙人炼玉处，[五]羽化留余踪。[六]亦闻温伯雪，[七]独往今相逢。采秀辞五岳，[八]攀岩历万重。归休白鹅岭，[九]渴饮丹沙井。[十]凤吹我时来，[十一]云车尔当整。[十二]去去陵阳东，[十三]行行芳桂丛。[十四]回溪十六度，[十五]碧嶂尽晴空。他日还相访，乘桥蹑彩虹。[十六]

[一]《黄山志》：江以南诸山最黄山，其高四千仞。按：黄山诸峰最高者，志称九百仞止矣，四千仞者大抵自山麓平地而准拟之。诸书皆言黄山之峰三十有六，而白诗只言三十有二，盖四峰唐以前未有名也。《山志》云：群峰耸秀，罗列当前。曰青鸾、曰朱砂、曰天都、曰老人、曰钵盂，尽作莲花、莲蕊状。



[二]嵇康《琴赋》：“丹崖险巘，青壁万寻。”



[三]《广韵》：“菡萏，荷花未舒也。”邢昺《尔雅疏》：“今江东人呼荷花为芙蓉。”《说文》：“未发为菡萏，已发芙蓉。”《埤雅》：“曰为芙蓉，秀曰菡萏。”乐府《子夜歌》：“玉藕金芙蓉。”按《山志》，莲花峰在朱砂峰北，高九百仞，石蕊中尊，千叶簇簇如瓣。并峙诸山，皆及肩而止，无敢争高者。汪晋谷云：峰巍然中立，环视万峰，面面皆莲，而此峰为众莲母。石柱峰在棋石峰西北，高七百九十仞。亭亭独上，刺日撑霄，其形俨如天干。芙蓉峰在松林峰西，高七百五十仞，巃嵸峭拔，如菡萏一枝，向天而开，青天削出芙蓉，惟此足当之。是莲花、石柱、芙蓉皆黄山峰名。而诗意则谓黄山三十二峰，皆如莲花，丹崖夹峙中，植立若柱。然其顶之圆平者，如菡萏之未舒；其顶之开敷者，如芙蓉之已秀。未尝专指三峰而言也。



[四]《太平寰宇记》：杭州于潜县有天目山，上有两湖，若左右目，故名天目也。山极高峻，上多美石、泉水、名茶。《咸淳临安志》：天目山，在临安县西五十里，高三千九百丈，周回八百里，有三十六洞，为仙灵所居。《水经注》：于潜县北天目山，山极高峻，崖岭竦叠，西临后涧。山上有霜木，皆是数百年树，谓之翔凤林。《山志》引《郡国志》云：浙江天目山，高一万八千丈，仅及黄山之麓。盖地势自高而下，有如建瓴。黄山上峙于高原，天目峭拔乎卑壤，以卑拟高，则天目之顶仅及黄山之趾。太白所谓“升绝顶”而“下窥天目松”者，良有以也。



[五]鲍照诗：“至哉炼玉人，处此长自毕。”《山志》：炼丹峰高八百七十仞，相传浮丘公炼丹峰顶，经八甲子丹始成。黄帝服七粒，不藉云霭，升空游戏。石室内丹灶杵臼，俨然尚存。峰前有晒药台，台下深黝不可测。



[六]羽化，谓仙人解形而去也。



[七]《庄子》：温伯雪子适齐，反，舍于鲁，仲尼见之而不言。子路曰：“吾子欲见温伯雪子久矣，见之而不言何耶?”仲尼曰：“若夫人者，目击而道存矣，亦不可以容声矣。”太白借其名以喻温处士，若所谓“河东郭有道”、“吾友扬子云”、“洛阳苏季子”、“笑对刘公荣”之类，集中甚多，皆借古人之名以谓今人，而《黄山志》遽以伯雪为温处士之名，失其解矣。



[八]《楚辞》：“采三秀兮山间。”王逸注：“三秀，芝草也。”



[九]《庄子》：“归休乎君，予无所用天下为。”



[十]《苕溪渔隐丛话》：汤泉多作硫黄气，浴之则袭人肌肤。惟新安之黄山是朱砂泉。《图经云》：黄山东峰下，有朱砂汤泉，热可点茗，春时即色微红。《江南通志》：黄山朱砂泉，自朱砂峰来，依岩连二小池上。池莹澈，广可七尺，深半之，毫发可鉴。泉出石底，累累如贯珠不绝。气馝馞若汤，酌之甘芳，盖非他硫黄泉比也。浴者垢旋流出，纤尘不留，令人心境清廓，气爽体舒。相传沉疴者，澡雪立差。



[十一]丘迟诗：“驰道闻凤吹。”



[十二]《水经注》：中山卫叔卿居华山中，尝乘云车，驾白鹿，见汉武帝。



[十三]《元和郡县志》：陵阳山，在宣州泾县西南百三十里，陵阳子明得仙处。



[十四]谢惠连诗：“行行道转远，去去情弥迟。”



[十五]枚乘《七发》：“依绝区兮临回溪。”李周翰注：“回溪，曲涧也。”



[十六]《山志》：天桥在炼丹台，一名仙人桥，一名仙石桥，为黄山最险。两峰绝处，各出峭石，彼此相抵，有若笋接。接而不合，似续若断，登者莫不叹为奇绝。若图经载唐开元中见于炼丹峰侧，长三十余丈；近代谓见于莲花峰西南；又谓有采药人宿桥下，闻桥上笙歌声，天明觅桥不见，皆虚诞不信。石桥固真境，非幻境也。方拱干《游黄山记》：过狮子峰，登清凉台，瞰天桥如长虹亘于岩上，下而亲至桥侧，三石合成，两石如桥柱，一石覆之，柱下无所著，可以绳度，上嵴不盈五寸，下大閧如都城闉，俯视鸣弦泉恰覆之，不知去此四十里也。“乘桥蹑彩虹”，盖指天桥如彩虹耳。又《武夷山记》：武夷君于八月十五日大会村人于武夷山上，置幔亭，化虹桥通山下。是以彩虹为桥，可以乘蹑者，又一说也。






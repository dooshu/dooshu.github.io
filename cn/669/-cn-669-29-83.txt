83　謝良佐初造程子事


上蔡先生初造程子，程子以客肅之，辭曰：「爲求師而來，願執弟子禮。」程子受之，館於門側。上漏旁穿，天大風雪，宵無燭，晝無炭，市飯不得温，程子弗問，謝處安焉。如是踰月，豁然有省，然後程子與之語。

【元圻案】朱子謝上蔡語録後序曰：「先生姓謝氏，名良佐，字顯道。學於程夫子昆弟之門，篤志力行，於從事諸公間，所見最爲超越。」






吴郡志卷第十三


祠庙下

包山庙，在吴县西南一百里。

土山卜将军庙，在昆山县。顷于山下菜圃朱四家得断碑云：“唐卜府君墓，府君讳真。”碑字虽漫漶多阙，文尚可辨。然无将军之号。

三高祠，在吴江县垂虹桥南，即王氏腥庵之雪滩也。昔堂在垂虹南圯，极偏仄。乾道三年，县令赵伯虚徙之雪滩。三高者：范蠡、张翰、陆龟蒙也。此祠人境俱胜，名闻天下。

＊

祝镒《三高祠记》：

《易》称知几其神乎。君子见几而作，不俟终日，须之则后矣。是维成功之下，不可以久居；亡道之人，不可与久处；兵乱之世，不可以苟仕。知斯三者，则知几矣。迟之其殆危乎！昔者越相范君，既苦身戮力，与勾践深谋逾二十年。灭吴霸越，用复会稽之耻。谓大功之下，难以久居。暨还返国，遽书谢王去之。乘轻舟，浮五湖，莫知其所终极。而大夫种，沈吟不时决，卒用诛死。厥后七百有余岁，晋有张季鹰，自吴入洛。方时，齐王（冏）专朝怙已。署君东曹掾，君知其不终，难与独处。慨千里之羁宦，临秋风而长怀。托兴菰鲈，促驾告归。无何冏败。又后五百有余岁，唐有陆鲁望。当咸通、乾符世，寇乱方殷，隐身自放。扁舟蓬席，修然笠泽、甫里间，时号江湖散人。辟署无所从，征命无所答。优游自终，竟全乱世。如三先生，可谓知几君子哉。虽地异时殊，默语不同。然其去自全，咸遂其高嫩均也。吴江邑地，濒带具区。旧有长桥，横绝江湖之间。修槛浮梁，植立干柱。电埏濎滢，蜿如长虹。巨浸浮空，涵泳星日。包山、洞庭，如在天外。风帆岛树，灭没烟际。东西行者，以为三吴游观之伟。好事者又写鸱夷子皮之像，配以江东步兵、甫里先生，立祠桥梁之上，榜曰“三尚”。盖其平生所游居也，贞风素烈，尚凛然湖山，可想闻而概见。

岁庚申秋七月初吉，括苍祝镒与大梁人赵九龄，置酒桥亭，悲歌望远，举觞骊江。慷慨言曰：去危即安，夫人而愿之。然皆反焉者，何哉？知几者鲜也。虽并世同交如大夫种，功非不多也。顾常侍，材非不周也。鹿门子，学非不挟〔瞻〕也。或死忧而（受）辱，何也？居成功，处亡道，仕乱世，龟勉畏去。奈何乎识之卑也，知几远矣。惟鸱夷子，道大功宏，百世师仰。而张、陆二子，羸然山泽之臞像，而配之几不伦矣。岂不曰：亟隐亟去，身名俱全，以是为同。曰三高云者，岂且异称哉。后之君子，苟宠禄之是耽。发机之祸，忽忘不戒。闻三高之风，仰三高之像，庶少警乎。不然，涉斯流也，登斯梁也，其无愧乎？后将有悔乎，其无悔乎？始桥之置，于庆历岁中。建炎初载，胡寇南牧，并及祠宇，火之无余。

后六年，当绍兴癸丑岁，今吴郡杨君同与今御史单父祝君师龙为邑尉，盖因其废址，实创而新之，复立祠如故云。谨记。

＊

范成大《三高祠记》：

乾道三年二月，吴江县新作三高祠成。三高者，越上将军姓范氏，是为鸱夷子皮。晋大司马东曹掾姓张氏，是为江东步兵。唐赠右补阙，姓陆氏，是为甫里先生。三君生不并世，而鸱夷子皮，又尝一用人之国，功大名显而去之。季鹰、鲁望，萧然臞儒。使有为于当年，其所成就，固不可喻度。要皆以得道见微，脱屣天刑。清风峻节，相望于松江太湖之上，故天下同高之。而吴江之人，独私得奉当日，以夸于四方。若曰，此吾东家丘云尔。邑大夫趟伯卢〔虚〕，以故祠倡陋，将改作。乡老王份献其地雪滩，乃筑堂其上。告迁而奠焉。且属石湖范成大为之辞。噫！不有君子，其能国乎？今乃自放寂寞之滨，掉头而弗颤。人又从而以为高，此岂盛际之所愿哉。后之人高三君之风，而迹其所以去。为世道计者，可以惧矣。至于豪杰之士，或肆志乎轩冕，宴安留连。卒悔于后者，亦将有感于斯堂。而成人何足以述之？然屈平既从彭咸，而桂丛之赋，犹招隐士。疑若隐处林薄，不死而仙。况如三君，蝉蜕溷浊，得全于天者。尝试倚楹而望，水光浮天，云日浮上，风帆烟蓬，飘忽晦明，意必往来其间。成大亦何足以见之，姑效小山作歌三章以招焉。遂从而歌之曰：若有人兮扁舟，抚湖海兮远游。众芳媚兮高丘，忽独君兮不可留。长风积兮浪波白，荡摇空明兮南极一色。镜万里兮鞭鱼龙，列星剡剡兮其下孤蓬〔篷〕。眇顾怀兮斯路，与凉月兮人沧浦。战争蜗角兮昨梦，一笑水云得意兮垂虹。可以仪棹仙之人兮寿无期，乐哉垂虹兮去复来。载歌曰：若有人兮横大江，秋风起兮归故乡。鸿冥飞兮白鸥舞，吴波鳞鳞兮而在下，嗟人胡为兮天地四方，美无度兮吾之土。脍修鲈兮雪霏，登菰莼兮笔之。水仙缤兮胥命〔命胥〕，君可望兮不可追。俯倒景兮挥碧寥，娱燕息兮江之皋。缘蘋堂兮庑杜若，一杯之酒兮我为君酌。又歌曰：

若有人兮，北江之渚，披云而曦兮顾〔颊〕烟雨。菊莎兮杞棘，岁畹晚晚兮何以续君食。仙〔偭〕五鼎兮腥腐，羞三泉兮终古。千秋风露兮归来故墟，月明无人兮苍古与语。牛宫洳兮生蒲荷，潮西东兮下田一波。访南泾兮邻曲，山川良是兮丘珑多稼。九畹兮今其刈，聊舂容兮兹里。是岁六月既望，书遗邑人，使习以侑祠，伯卢〔虚〕请遂以为记。

＊

程俱《三高堂诗序》：

虫墓位越相，禄万钟，去之如涕唾。则后世角毛铢之得，冒坎擭而不省者，可以少沮，翰进退无必，随时而保身。则出处之意，得托菰鲈以示好，又何深哉。龟蒙江湖一匹夫，然于其不合，（视）亭势位无加也。其交如皮日休，终见（污）于贼巢。彼独挺然玉峙，无一衅可指摘。与夫攫。金挟炭之夫，盖万万矣，夫左手据图籍，右刃掠其吭，虽冥蠢不为也。揣是而求之，轻重得矣。然世固有抱利权，逐势位，死不反顾，为天下僇笑者，几何人哉？其于轻重（之）思，是又出冥蠢者之下也。然则是三子者，祠而旌之，（固〕可以训。元符二年，吴江（既）立三子者像。明年三月甲子，安于祠堂，令（与）僚佐拜而奠之。某谓（俗）奔竞久矣，冀得守道自重，确乎不可拔。足以风百里而驱天下者，将矫浮俗而归之，庶几清节之为贵。无〔岂〕望之而未见，抑有之而末闻邪？今居是邑，仰三子之志意。其知时而退，不迷于出处之道，盖君子之所悦闻也。凡我同志，其系之以诗。

＊

李华《鸱夷子皮赞》：

龙蟠幽谷，非时则伏。蝉蜕高枝，饮露而飞。

进如风行，退若云归。冥冥其几，赫赫其归。

于粤霸兴，强吴荡夷。功成不居，先生得之。

苏轼《书三贤画诗》：

谁将射御教吴儿，长笑申公为夏姬。

却遣姑苏有麋鹿，更怜夫子得西施。右范蠡。

浮世功劳食与眠，季鹰真得水中仙。

不须更说知几早，直为鲈鱼也自贤。右张翰。

千首文章二顷田，囊中未有一钱看。

却因养得能言鸭，惊破王孙金弹丸。右陆龟蒙。

焕灵庙，在常熟县破山。唐咸通中所建龙堂也。本朝政和二年，赐今额。五年，加赐宣惠侯。

＊

《笼堂记》：

礼，山林、川谷、丘陵，能生云，为风雨，见怪物，皆曰神。若然者，龙亦能为风雨，见怪物，则其泽之在民厚矣。神而祀之，又宜矣。常熟，泽国也。风雨怪物，日作于民。有在其地者，苟祀之，至被其利。汜之不至，民受其祸。汝南周君为令之初年，夏且旱，萦其神于破山之上，果雨以应。君曰：受其赐，徒萦以报，不可也。于是命工以土木介〔肖〕其像，为室以荫之。著之于典，用洁其汜。于是风雨时，怪物止，水早不为厉，连岁以穰。其神之泽乎，君之祀乎？凡雩者，《春秋》之道皆书之，勤民之祀也。君为其祠已，乞文其事。日休嘉其为志在民，故从之。

咸通十三年二月十九日，前摄岭南东道节度巡官、试秘书省校书郎皮日休记。

＊

《新建焕灵宣惠侯庙记》：

政和二年，漕台以常熟龙祠祈祷感应之实问于朝。越明年，制曰可。宜赐焕灵庙为额。邑人以爵号未崇，无以昭神贶。后二年，县以状列于府，府言于部〔郡〕刺史，遂复保奏焉。制曰可，特封宣惠侯。于是县大夫率佐官只奉休命，宣于祠下。而邑之士女云集，将退，咸告丞鲁詹曰：侯之庙宇，君与县大夫谋之。侯之封秩，君与县大夫请之。今堂宇将毕，而纶诰适班，盍记之以侈其事？惟侯之祠，旧在破山兴福之涧上。父老相传，其诞育之异，肇自梁武之初。我宋龙兴，妙选守令，为民师帅。

太平兴国中，蒋侯文惮来宰是邑，距天监几五百岁矣。时积潦泛涨，躬于侯。不移晷，云敛而霁，岁则大获。乃迎侯与圣母之像，归于顶山寿圣之西偏。是日白龙示见，盘旋冢上。彩云之瑞，耀山间。迄今又几一百有四十载矣，邑人乃相与作庙于山腰龙池之上，侯之先垄在焉。经历若是之久，始克成兹。岂偶然哉。佳城峨峨，方沼艳艳。峰峦叠秀，回抱如翼。长江浩荡，沃野曼衍。左则福岭、狼岩，右则虎丘、昆玉。遥岑寸碧，列岫横翠。云烟之祥，疑在仙岛。气象之伟，实冠吴中。观侯之初以神力迁葬，而阴阳家流，咸谓胜地。今新庙奕奕，实下瞰焉。庸讵知其非侯之意哉。政和五年十一月庚辰既望，侯之告下。十二月朔，庙前后殿成。若门墉廊庑，盖将有待于来者焉。

政和五年十一月日，文林郎、知平江府常熟县丞鲁詹撰。

东岳庙，在常熟县福山镇。

＊

《重修岳庙记》：

维我宋真宗皇帝，东幸泰山，告功于天。大修封惮，礼泰山之仲。显册褒嘉，位号崇隆。得非卫社稷，福生灵，运功烈于冥冥之际，宜有所报称欤？是故四方万里，不以道涂为劳，注奉祠事。往往规模岱岳，立为别庙，多矣，然未有盛于姑苏之福山也。福山庙，经始于至和之中，垂六十年。楼殿门廊，并诸从舍，巍然而轮奂。江淮闽粤，水浮陆行者，各自其所有，以效岁时来享之诚。上祝天子万寿，且以祈丰年。以后保其家，凡有求必祷焉。率以类至，号曰会社。箫鼓之音，相属于道，不知几千万人，不及之乎太山，则之福山焉。福山临江海上，归焉蓊郁，冈峦环回，殆亦胜地。父老云：肇祀之口，有幅画乘潮水至，乃岳神像也。居民得之，钦事而加信焉。山初号覆釜，盖因其形似。后易名福山，庙据其上。遂为远迩祈福之地。政偶然哉。

政和七年八月乙亥，乡贡进士昆山魏邦哲记。

阳山灵济庙，在澄照寺傍，白龙母庙也。无碑碣可考。有僧祖照者，以父老相阵，述其事于壁云：东晋隆安中，山下居民缪氏，家有女，及笄出行。风雨暴至，天地陡暗，避于今所谓龙塘之侧。俄有一白衣老人，语女曰：“氏族焉谁，居何所？”女答姓缪。指山之西曰：“我家舍于阳山三峰之下，家有父母。”老人曰：“天色如此，吾无所归。欲假馆，待旦而前，可乎？”女曰：“当告父母。”老人强之再三，遂首肯。语竞，遽失老人所在。女归有妊，父母恶之。逐出，丐食邻里。明年三月十八日，至今所谓龙冢之上，产一肉块。居民怪之，惊弃水中。倏焉，块破化而为龙。夭矫母前，若有所告，其母惊绝于地。即有风雨雷电，飞沙折木，咫尺不辨人物之异。既开霁，但见白龙升腾而去。众乃厚葬其母，自后累降巫语，始祠之于山巅。而雨阳失候，祈祷必应。太平兴国问，建庙于山南曹巷。

熙宁九年，迁于澄照寺之东隅。建炎间，主僧觉明复一新之。相传龙子分职潇湘，每岁是日，必归山间。风雨凄冷，人以为龙子诞日云。过是，山中方有春意。其去也，或变怪之状，见于云间。

绍兴十九年六月某日，犇云叆叇，起于是山。俄顷，盲风骤雨大作。龙自郡城过，卷去女墙数百丈。居人余氏家小亭，吸入云中。及有负贩者，被吸复堕，而无伤焉。又云：昔有白须老人，至镇江江步买船。自云后〔从〕长沙来，与船人钱十千，先付五千，余钱约至苏州阳山看亲处还。登舟，即令篙工悉睡，日暮抵许市〔浒墅〕上岸去，盖已三百六十里矣。舟人至山下寻觅，值风雨大作，避于庙中。于像前得钱五千，方悟神龙之归，乃以钱设供僧，辞谢而去。比岁，祈龙母屡应。大吏以闻，绍兴二十九年四月，诏赐灵济庙为额。

乾道四年。告下，封显应夫人。

灵济庙，在府东南，旧五龙堂也。淳熙十年秋，大旱。郡守耿秉，即设厅作祈雨道场，设行雨龙王位于东西序。有蜥蜴见于香案果钉之上，蜿蜒不去，终日云阁，秉以杯交祈之，若有灵异，已而大雨三日。具以事闻，诏赐灵济庙焉额。

＊

甫里庙，甫里在长洲县东南五十里。乡人祠陆龟蒙于此，至今不废。

＊

黄姑庙，在昆山县东二〔三〕十六里。地名黄姑，父老相传，尝有牵牛织女星精降焉。女以金篦划河，河水涌溢，今村西有百沸河。乡人异之，为立祠。旧列牛、女二像，后人去牵牛，独祠织女，祷祈有应。岁七夕，乡人醵集庙下占事，无毫厘差。旧有庙记，今亡之。案《荆楚岁时记》：牵牛谓之河鼓，后人讹焉黄姑。然《古乐府》有云：“黄姑织女时相见。”李太白诗：“黄姑与织女，相去不盈尺。”则指牵牛为黄姑。李后主诗乃云：“迢迢牵牛星，杳在河之阳。粲粲黄姑女，耿耿遥相望。”又以织女为黄姑。事久愈讹矣。








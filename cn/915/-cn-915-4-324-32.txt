◇巴郡太守谢表

臣尚书邕免冠顿首死罪。臣猥以顽暗，连值盛时，超自群吏，入登机密，未及输力，尽心日下，五府举臣任巴郡太守，陛下不复参论。府举入奏，惊惶失守。非所敢安，征营累息，不知所措。臣邕顿首死罪，知纳言任重，非臣所得久忝。今月丁丑，一章自闻，乞闲冗，抱关执，不意录符银青，授任千里，求退得进，後上先迁，为众所怪，不合事宜，愿乞还诏命，尽力他役，死而後已。臣猥以愚暗，盗窃明时，周旋三台，充列机衡，出入省闼，登踏丹墀，承随同位，与在行列，以受酒礼嘉币之赐。诏书前後赐石镜奁、礼经素字、《尚书章句》、《白虎议奏》，合成二百一十二卷，及莲香瓠子薰炉、唾壶弹棋石秤、梨饧汁器、园卢诸物。诚念及下，锡惠周至，每敕勿谢。朝廷之恩，前后重叠，虽父母之于子孙，无以加此。未得因缘有事，答称所蒙，不意卒迁，荷受非任，临时自陈，未蒙省许，惨结屏营，受拜，命服银青，光宠休显，上耀祖先，下荣昆裔，诚非所望。臣邕顿首死罪。巴士长远，江山修隔，顷来未悉辑睦。刘焉抚宁有方，柔远功著，臣当以顽蒙，不闲职政，宣畅圣化，导遵和风，非臣才力所能供给，必以忝辱烦污圣朝。幸循旧职，当竭肝胆从事，筋绝骨破，以命继之。（本集，《御览》七百三，又七百十七）


◇六宗议

《书》称「肆类于上帝，于六宗」，六宗之祀，《礼》无明文，名位坛兆，历代所疑。汉魏及晋，诸儒异说，或称天地四时，或称六者之间，或称《易》之六子，或称风雷之类，或称星辰之属，或曰世代所宗，或云宗庙所尚，或曰社稷五祀，凡十有一家。自晋已来，逮于圣世，以为论者虽多，皆有所阙，莫能详究。遂相因承，别立六宗之兆，总为一位而祭之。比敕臣等评议取衷，附之祀典。臣等承旨，披究往说，各有其理。较而论之，长短互有，若偏用一家，事或差舛。众疑则从多，今惑则仍古。请依先别处六宗之兆，总为一祀而祭之。（《魏书·礼志》一）


◇临川王入纂令

昊天不吊，上玄降祸，大行皇帝奄捐万国，率土哀号，普天如丧，穷酷烦冤，无所迫及，诸孤藐尔，反国无期，须立长主，以宁寓县，侍中、安东将军、临川王，体自景皇，属惟犹子，建殊功于牧野，敷盛业于戡黎，纳麓时叙之辰，负乘机之日，并佐时雍，是同草创，祧┙所系，遐迩宅心，宜奉大宗，嗣膺宝录，使七庙有奉，兆民宁晏。未亡人假延馀息，婴此百罹，寻绎缠绵，兴言感绝。（《陈书·文帝纪》，永定三年六月，高祖崩，遗诏徵世祖入纂，甲寅至自南皖，入居中书省，皇后令。）


○安宅醮词

伏闻道气流布，三才乃分，阴阳陈变化之机，水木肇相生之象。巢穴之风既替，宅宇之作遂兴，顺二气以营修，体五行而制度，实资神化，大庇生灵。臣以庸愚，不明元理，因时改作，随力兴修。土木之功，曾无避忌，穿凿之处，深有惊喧。或抵犯王方，或背违天道，致使龙神未守，居止非宜。恐迫凶衰，更延灾厄，谨归心大道，稽首三尊，按灵宝明科，修五帝大醮，虔恭忏谢，拜请符文，忏已往犯触之非，祈将来安宁之福。伏冀二仪介瑞，五帝垂祥；凶恶蠲除，龙神镇守；人口清泰，动静康宁；营造兴工，常蒙利；公私和畅，眷属安。即永荷太上众尊五帝护之恩。不任。


崔 炜


［唐］裴 铏

贞元





[1] 中，有崔炜者，故监察向之子也。向有诗名于人间，终于南海从事。炜居南海，意豁然也。不事家产，多尚豪侠，不数年，财业殚尽，多栖止佛舍。

时中元日 [2] ，番禺 [3] 人多陈设珍异于佛庙，集百戏于开元寺。炜因窥之。见乞食老妪，因蹶而覆人之酒瓮，当垆者殴之。计其直 [4] ，仅一缗耳。炜怜之，脱衣为偿其所直。妪不谢而去。异日又来，告炜曰：“谢子为脱吾难。吾善灸赘疣。今有越井冈 [5] 艾少许奉子。每遇疣赘，只一炷耳。不独愈苦，兼获美艳。”炜笑而受之，妪倏亦不见。

后数日，因游海光寺，遇老僧赘于耳。炜因出艾试灸之，而如其说。僧感之甚，谓炜曰：“贫道无以奉酬，但转经以资郎之福佑耳。此山下有一任翁者，藏镪 [6] 巨万，亦有斯疾。君子能疗之，当有厚报。请为书导之。”炜曰：“然。”任翁一闻，喜跃，礼请甚谨。炜因出艾，一爇而愈。任翁告炜曰：“谢君子痊我所苦，无以厚酬，有钱十万，奉子。幸从容，无草草而去。”炜因留之数日。炜善丝竹之妙，闻主人堂前弹琴声，诘家僮，对曰：“主人之爱女也。”因请其琴而弹之。女潜听而有意焉。



时任翁家事鬼，曰独脚神，每三岁必杀一人飨之。时已逼矣，求人不获。任翁俄负心，召其子计之曰：“门下客既不来，无血属可以为飨。吾闻大恩尚不报，况愈小疾乎！”遂令具神馔，夜将半，拟杀炜。已潜扃炜所处之室，而炜莫觉。女密知之，潜持刃，于窗隙间告炜曰：“吾家事鬼，今夜当杀汝而祭之，汝可持此破窗遁去。不然者，少顷死矣。此刃亦望持去，无相累也。”炜恐悸汗流，挥刃携艾，断窗棂跃出，拔键而走。任翁俄觉，率家僮十余辈，持刃秉烛，追之六七里，几及之。炜因迷道失足，坠于大枯井中。追者失踪而返。

炜虽坠井，为槁叶所藉而无伤。及晓视之，乃一巨穴，深百余丈，无计可出。四旁嵌空宛转，可容千人。中有一白蛇盘屈，可长数丈。前有石臼，岩上有物滴下，如饴蜜，注臼中。蛇就饮之。炜察蛇有异，乃叩首祝之曰：“龙王，某不幸坠于此，愿王悯之！”幸不相害。因饮其余，亦不饥渴。细视蛇之唇吻，亦有疣焉。炜感蛇之见悯，欲为灸之。奈无从得火。既久，有遥火飘入于穴。炜乃燃艾启蛇而灸之，是赘应手坠地。蛇之饮食久妨碍，及去，颇以为便，遂吐径寸珠酬炜。炜不受，而启蛇曰：“龙王能施云雨，阴阳莫测，神变由心，行藏在己，必能有道拯援沉沦。倘赐挈维 [7] ，得还人世，则死生感激，铭在肌肤。但得一归，不愿怀宝。”蛇遂咽珠，蜿蜒将有所适。炜遂再拜，跨蛇而去。不由穴口，只于洞中行。可数十里，其中幽暗若漆。但蛇之光烛两壁，时见绘画古丈夫，咸有冠带。最后触一石门，门有金兽啮环，洞然明朗。蛇低首不进而卸下炜。

炜将谓已达人世矣。入户，但见一室，空阔可百余步。穴之四壁，皆镌为房室。当中有锦绣帏帐数间，垂金泥紫，更饰以珠翠，炫晃如明星之连缀。帐前有金炉，炉上有蛟龙、鸾凤、龟蛇、鸾雀，皆张口喷出香烟，芳芬蓊郁。旁有小池，砌以金壁，贮以水银，凫鹥之类，皆琢以琼瑶而泛之。四壁有床，咸饰以犀象，上有琴瑟、笙簧、鼗鼓 [8] 、柷敔 [9] ，不可胜记。炜细视，手泽尚新。炜乃恍然，莫测是何洞府也。



良久，取琴试弹之，四壁户牖咸启。有小青衣出而笑曰：“玉京子已送崔家郎君至矣。”遂却走入。须臾，有四女，皆古鬟髻，曳霓裳之衣，谓炜曰：“何崔子擅入皇帝玄宫耶？”炜乃舍琴再拜，女亦酬拜。炜曰：“既是皇帝玄宫，皇帝何在？”曰：“暂赴祝融 [10] 宴尔。”遂命炜就榻鼓琴，炜乃弹胡笳。女曰：“何曲也？”曰：“胡笳也。”曰：“何为胡笳？吾不晓也。”炜曰：“汉蔡文姬 [11] ，即中郎邕 [12] 之女也，没于胡中。及归，感胡中故事，因抚琴而成斯弄，象胡中吹笳哀咽之韵。”女皆怡然曰：“大是新曲。”遂命酌醴传觞。炜乃叩首，求归之意颇切。女曰：“崔子既来，皆是宿分。何必匆遽，幸且淹驻。羊城使者少顷当来，可以随往。”谓崔子曰：“皇帝已许田夫人奉箕帚 [13] ，便可相见。”崔子莫测端倪，不敢应答。遂命侍女召田夫人。夫人不肯至，曰：“未奉皇帝诏，不敢见崔家郎也。”再命不至。谓炜曰：“田夫人淑德美丽，世无俦匹，愿君子善奉之，亦宿业耳。夫人，即齐王女也。”崔子曰：“齐王何人也？”女曰：“王讳横 [14] 。昔汉初亡齐而居海岛者。”

逡巡，有日影入照坐中。炜因举首，上见一穴，隐隐然睹人间天汉耳。四女曰：“羊城使者至矣。”遂有一白羊自空冉冉而下，须臾至座。背有一丈夫，衣冠俨然，执大笔，兼封一青竹简，上有篆字，进于香几上。四女命侍女读之曰：“广州刺史徐绅 [15] 死，安南都护赵昌充替。”女酌醴饮使者曰：“崔子欲归番禺，愿为挈往。”使者唱诺，回谓炜曰：“他日须与使者易服缉宇，以相酬劳。”炜但唯唯。四女曰：“皇帝有敕，令与郎君国宝阳燧珠，将往至彼，当有胡人具十万缗而易之。”遂命侍女开玉函，取珠授炜。炜再拜捧受，谓四女曰：“炜不曾朝谒皇帝，又非亲族，何遽贶遗如是？”女曰：“郎君先人有诗于越台，感悟徐绅，遂见修葺。皇帝愧之，亦有诗继和。赉珠之意，已露诗中，不假仆说。郎君岂不晓耶？”炜曰：“不识皇帝何诗？”女命侍女书题于羊城使者笔管上云：“千载荒台毁路隅，一烦太守重椒涂。感君拂拭意何极，报尔美妇与明珠。”炜曰：“皇帝原何姓字？”女曰：“已后当自知耳。”女谓炜曰：“中元日须具美酒丰馔于广州蒲涧寺静室，吾辈当送田夫人往。”炜遂再拜告去，欲蹑使者之羊背。女曰：“知有鲍姑艾，可留少许。”炜但留艾，即不知鲍姑是何人也。遂留之。



瞬息而出穴，履于平地。遂失使者与羊所在。望星汉，时已五更矣。俄闻蒲涧寺钟声，遂抵寺。僧人以早糜见饷，遂归广州。

崔子先有舍税居，至日往舍殉之，曰：“已三年矣。”主人谓崔炜曰：“子何所适而三秋不返？”炜不实告。开其户，尘榻俨然，颇怀凄怆。问刺史，则徐绅果死，而赵昌替矣。乃抵波斯邸 [16] ，潜鬻是珠。有老胡人一见，遂匍匐礼手曰：“郎君的入南越王赵佗 [17] 墓中来。不然者，不合得斯宝。盖赵佗以珠为殉故也。”崔子乃具实告，方知皇帝是赵佗。佗亦称南越武帝故耳。遂具十万缗易之。崔子诘胡人曰：“何以辨之？”曰：“我大食国 [18] 宝阳燧珠也。昔汉初赵佗使异人梯山航海，盗归番禺，今仅千载矣。我国有能玄象者，言来岁国宝当归。故我王召我具大舶重资抵番禺而搜索，今日果有所获矣。”遂出玉液而洗之，光鉴一室。胡人遽泛舶归大食去。

炜得金，遂具家产。然访羊城使者，竟无影响。后有事于城隍庙，忽见神像有类使者，又睹神笔上有细字，乃侍女所题也。方具酒脯而奠之，兼重粉绘及广其宇。是知羊城即广州城，庙有五羊焉。又征任翁之室，则村老云：“南越尉任嚣之墓耳。”又登越王殿台，睹先人诗云：“越井冈头松柏老，越王台上生秋草。古墓多年无子孙，野人践踏成官道。”兼越王继和诗，踪迹颇异。乃询主者。主者曰：“徐大夫绅，因登此台，感崔侍御诗，故重粉饰台殿，所以焕赫耳。”



后将及中元日，遂丰洁香馔甘醴，留蒲涧寺僧室。夜将半，果四女伴田夫人至。容仪艳逸，言旨雅淡。四女与崔生进觞谐谑，将晓告去。崔子遂再拜讫，致书达于越王，卑辞厚礼，敬荷而已。遂与夫人归室。炜诘夫人曰：“既是齐王女，何以配南越人？”夫人曰：“某国破家亡，遭越王所虏，为嫔御。王崩，因以为殉。乃不知今是几时也。看烹郦生 [19] ，如昨日耳。每忆故事，辄一潸然。”炜问曰：“四女何人？”曰：“其二，瓯越王摇 [20] 所献，其二，闽越王无诸 [21] 所进。俱为殉者。”又问曰：“昔四女云鲍姑，何人也？”曰：“鲍靓女，葛洪妻也。多行灸于南海。”炜方叹骇昔日之妪耳。又曰：“呼蛇为玉京子，何也？”曰：“昔安期生 [22] 长跨斯龙而朝玉京，故号之玉京子。”炜因在穴饮龙余沫，肌肤少嫩，筋力轻健。后居南海十余载，遂散金破产，栖心道门，乃挈室往罗浮 [23] 访鲍姑，后竟不知所适。

——《传奇》





【赏析】

本篇叙述流落僧寓的官家子弟崔炜，在一次偶然遭遇中解人之危而得善报，经一系列惊险事件，终得美妇、巨资，最后寻仙入道，不知所终。此篇特色不在于简约明丽，而是奇谲瑰异，波澜迭起，充分体现了“奇”“特”的审美特色：

一曰“情节之奇谲”。整个故事奇谲瑰异，波澜迭起，作者避免平铺直叙，常常出人意料。如崔炜为任翁疗治，已得十万赏赐，且博其爱女之心，但任翁却恩将仇报，意欲杀崔炜而祭鬼，使波澜陡起，崔炜被追逐，情急之中坠入深渊，但枯井却又是神仙洞府。同时，作品中人间仙境、佛庙净地、百戏杂陈、古墓荒冢、神仙福地，这一切，相互交杂错出在一起，使作品呈现出奇谲瑰异的色泽。

二曰“人物之错综”。整篇故事以崔炜之奇遇为线索，牵动了一系列的人物形象。在这里，有现实中人，如崔炜、老僧、徐绅、赵昌、胡人；有仙界中人，如鲍姑、古装女子、安期生。且时空翻转，晋之鲍姑竟与唐时之崔炜相遇，唐书生崔炜又与先秦齐女结为姻缘，时间和空间在作者笔下可谓任意驱使，无所限制。从而将越王赵佗，火神祝融，仙女鲍姑，豪侠崔炜，刺史徐绅、赵昌，乃至神物玉京子、安期生、羊城使者等交杂在一起，使作品显现出错综复杂、变幻莫测的审美风姿。

三曰“结局之突兀”。作品在结局之前让读者坠入一片迷茫之中：乞妇赠艾，崔炜何以巧遇老僧，老僧又何以荐之任翁，任翁更何以以德报怨，将崔炜逼入枯井，在枯井又为何忽遇白蛇，又遇古装女，古装女又为何尽晓崔炜之来龙去脉，并赠予宝珠？这一切似乎都是预先安排，而又恍若扑朔迷离。直到结局，其中缘由才尽显端绪。原来，乞妇是神仙鲍姑，任翁是南越王臣下任嚣，白蛇是玉京子，其导引崔炜前去的是南越王赵佗墓穴，四夫人是越王嫔妃，而崔炜的一切奇遇都是出于越王的安排。因为崔父曾题诗于越王殿，慨叹其零落衰败，使广州刺史徐绅感而重修，越王于是要在崔炜身上报答崔父之恩惠。他一步步诱使崔炜入其墓穴，并最终赠以宝珠和美妇。这种独到的结局处理使人颇觉突兀，而又让人感到合乎情理，从而平添了几许阅读时的乐趣，引人入胜，使人惊叹。

四曰“语言之瑰丽”。文章语言瑰异流丽，奇彩多姿，正与表现内涵相吻合。对白蛇洞穴的描绘，充满了奇谲的色彩；对墓穴洞府的刻画，又竭尽瑰异之能事；绣帏“垂金泥紫”，“饰以珠翠”；帐前金炉“喷出香烟，芬芳蓊郁”，一片迷濛恍惚。且行文骈散结合，叙述、刻画、描绘都颇为精到，如行云流水，使人流连而回味无尽。

（谭 帆）

注　释

[1].贞元：唐德宗年号（785—805）。

[2].中元日：阴历七月十五，俗称“鬼节”。

[3].番禺：古代地名，南海郡郡治所在地，即今广东广州。

[4].直：通“值”。

[5].越井冈：疑即越台，南越王赵佗殿旧址。

[6].镪：钱串，引申为成串的钱。

[7].挈维：挈，提携、引领；维，连结，系。

[8].鼗（táo）鼓：两种鼓。鼗，小鼓。

[9].柷（zhù）敔（yǔ）：柷，亦名椌，古击乐器；敔，亦名楬，古击乐器。两者通常用于雅乐的头尾。

[10].祝融：古代神话中高辛氏火正（掌火的官），死后为火神。

[11].蔡文姬：名琰，东汉陈留人。聪颖博学，通晓音律词章，初嫁卫仲道，夫死归宁，后为乱兵所虏，嫁南匈奴左贤王，滞留十二年，曹操遣使以金璧赎回，再嫁董祀。传说曾制琴曲《胡笳》，今多存疑。

[12].中郎邕：邕，蔡邕，字伯喈，东汉陈留人，汉末官至中郎将，世称蔡中郎。

[13].箕帚：箕、帚，为日常扬糠、洒扫用具，喻为人侍奉之妻妾。

[14].横：田横，秦末人，齐国皇族田氏后裔。韩信破齐，曾自立为齐王，逃往海岛；刘邦称帝，遣使招降，后于赴洛阳途中，因羞为汉臣而自尽。

[15].徐绅：应作徐申，尝作岭南节度使、广州刺史。

[16].波斯邸：波斯人开设的商肆。

[17].赵佗：秦时曾做南海龙川县令、南海尉，秦灭后自立为南越王，汉高祖称帝，册封为南越王。吕后时，自尊为南越武帝。事见《史记·南越传》。

[18].大食国：大食，国名，即阿拉伯帝国。古史中据波斯语称之为“大食”。

[19].郦生：即郦食其，楚汉相争时，曾劝说齐王归汉，齐王同意；时汉将韩信又突然攻齐，齐王以为被郦生出卖，遂将其烹死。

[20].瓯越王摇：曾领兵助刘邦打败项羽，汉惠帝时封为东海王。

[21].闽越王无诸：曾助汉灭楚，封为闽越王。

[22].安期生：先秦时方士，后世传为道家仙人。

[23].罗浮：山名，在今广东省。






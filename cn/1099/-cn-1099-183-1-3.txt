○議覆立世室 【 獻皇世室】

陛下自入繼大統、首以　尊號主祀下廷臣議、讐訂三年、更詔二次、議論未合、上下乖忤、昨歲始虗心平氣、會疏上議以　孝宗敬皇帝為皇伯考、　恭穆獻皇帝為皇考、　昭聖皇太后為皇伯母、　章聖皇太后為聖母、　武宗毅皇帝為皇兄、奉迎安陸　考主于大內。祀以　天子之禮大倫既正。大統以明。至于祀典。別奉祀于大內者。此議允恰後主入廟之議者非諸公本意也以　獻皇帝。止生　皇上一人。家廟之祭。不可缺也。　太廟不敢議入者。以　獻皇帝未為天子。大統之正。不可干也。彜倫敘、紀統明誠可以質鬼神而建天地矣、何淵也以小臣妄議而改正禮今淵乃私逞小智、妄為諛詞、臣謹以其無稽之言、辨正一二、夫所為世室者。王制天子七廟。三昭三穆。與太祖之廟而七。一世自立一廟。與今同堂異室規制不同。成周廟祭。至懿王之世。文王當祧。孝王之世。則武王當祧。以文武並有功德。乃立文世室于三穆之上。武世室于三昭之上與始祖后稷之廟皆百世不遷。此之謂世室。我國家太祖始建四廟。　德祖居北。　熙　懿　仁三祖各以昭穆東西相向後又援漢明故事。漢明帝也東都儉約改立廟制歷代遵之改建同堂異室以從簡便故我朝議祧。若如此議則是時尚祖德祖也當以　太祖擬文世室。　太宗擬武世室。今　恭穆獻皇帝由藩王追稱帝號。未為天子。未有廟號乃欲比之　太祖　太宗。立世室以祀　太廟。此其言之不經也。所謂禘祭者。古者祭始祖之所自出。以始祖配之。在周則帝嚳是也。我朝列聖相承。迄于今日。推所自出之帝。　德祖以上。巳不知所自。淵之不學無術如此淵乃以　獻皇帝為所自出。此又其言之不經一也。所謂禰廟者。先日諸臣多謂天下未有無禰之廟。故欲以　孝宗稱禰考。逮數年論定。改稱皇伯考。而以禰考歸于　獻皇帝。名義始正。今　觀德殿者即係禰廟但不可列序于昭穆間何淵乃曰禰廟得所。而後名位相須。是本無禰。而必欲立一禰于昭穆之間。然後　太廟之名始稱情也。又曰禰廟得正而後有光正統審如所言。則　皇上于　太廟中原無禰考將不得入奉　大統之宗祧乎此又其言之不經一也。昔醫士劉惠上言、欲更　觀德殿名、巳蒙　聖斷發戍邊衛、臣嘗上大禮考議曰、假使桂蕚張璁謂　獻帝可以入　太廟、非獨諸臣欲誅之、臣先攘臂誅之、今淵欲以　御定殿名、改同文武世室、獻皇帝舊在藩服、一旦與　祖宗在帝位者並列昭穆之間非獨　獻皇帝無以見　祖宗、　陛下由此亦得取議當時、遺譏後世、臣殊死以為不可、乞斷自宸衷、正何淵之罪、而寢其議、使天下曉然、知　陛下議禮、乃疇咨在廷諸臣、而非儉人利口所能搖惑、則一代典禮、足以徵信四方、昭訓萬世、


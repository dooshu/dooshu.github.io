代徐相公贺瑞雪表


伏以玄宫延贶，皇仁潜达于重冥；昊阙承禧，灵泽遍沾于率土。迸百花而洒润，斡一气以回和。喜溢尧衢，欢腾禹甸。

恭惟皇上动合天心，功侔神宰。享帝而万灵受职，山川鬼神毕宁；握图而五气司辰，雨旸寒燠时若。属以阴气方凝，盛德在水。欲兆盈箱之积，躬祈三白之祥。祗奉明禋，肃承冥感。炉烟腾霭，同云将御气俱浮；纶旨传温，玉肩与瑶华并降。始自九重而漠漠；俄同万顷以皑皑。曜色天池，不夜恍璇霄之月；飘霙禁树，先春飞玉苑之花。且厚不封条，和能消沴。海宇春回，已迓寰中瑞霭；关山冻合，还清塞外烽烟。兹盖圣德潜孚，无高而不格，故天心顺应，有感而必通者。

臣等幸际熙朝，屡逢厘事。恩晖藉被，庆泽沾濡。拟兔园兴积雪之谣，敢谓抽毫能赋；续麟纪书有年之瑞，终期载笔以从。伏愿景福茂臻，宸禧流演。得天人之佑助，万年永迓乎玄庥；听朝野之讴歌，四国咸忘乎帝力。






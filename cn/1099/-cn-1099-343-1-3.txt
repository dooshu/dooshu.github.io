○乞破格處分漕政因陳足國大計疏 【 漕政】

夫理財之法、必操其歛散貴賤之權、而取其贏、則無中生有、國計可足、千金之子、操百金以為資、計其有無貴賤、而販於市、則可以立富、故管仲強齊、劉晏足唐、率用是道、今國家盡東南財賦四百萬石固亦　陛下之資也。每歲約以三百萬石入運而恒出一百萬以收其盈。每石以八錢折。而以五錢放。計得三錢則一百萬石。當得三十萬金。再加减存軍船三千二百五十餘隻。每隻以扣留行月二粮賞鈔銀四十兩計之。又得一十三萬餘兩。每歲支放。定為幾月折色京軍得五錢之折。歡呼相慶不復憂其糜爛不堪。而國家實獲大利。則庫銀可實。運士不病。轉移之間。數年之邊餉。不復憂乏矣。今云不可改折者。其說有二、不過曰京倉之積漸寡也、京師米價將騰也、然不知今之所利取於放之數而不取於積之數如使不折而有萬石之積。則今雖改折而其萬石猶在也。此易曉也。至於米價騰湧則誠有之、使其不問近畿豐歛而槩定折收、則患當爾、臣請　陛下於每歲運額、大約以一百萬改折為主矣。每至漕運會議之日。必須順天府尹入議。開其四境豐歉之數。而加斟酌焉。如其收成八分以上。則其百萬可以全折。下此遞减。使其大飢則全不折。仍發太倉陳米糶之。而以豐歲糴補。如今臨清倉粟米故事。設活法而不拘定例則何米價之能騰耶臣嘗明農、請言積米之弊、每歲糧米在水次。粮長固巳濕而兌矣。船載半歲。又經濕而蒸矣。至太倉一晒二日。是水火俱備也夫米有自性。薪井之水火具。則熟其體而可食。陰陽之水火具。則伐其性而易壞。且多而相壓蒸熱之後不出二年外為米而內成粉甚者成灰而不可用。封倉廒而署其外曰內幾萬石也。似為有備。而豈知其不堪也哉。軍士千人而散一廒。則五百人當受□病京軍拱衛實勞。亦豈可還與一石之數。而不慮其可食否也。今歲漂流、正以額派全運、船少米多、以致虧折、利害相伏、又安知夫求全者、乃適所以自寡耶、臣近見廵倉御史唐鍊條奏內云、進倉皆水濕、積久自浥爛、各軍往往關出。至今京軍支米得即易銀非但浥爛□堪性亦不喜食此米也即行轉易。多者易銀五錢。少者三錢。至其盤廒之米。尤不堪用。豈霑實惠。古所謂國無三年之蓄曰不足者亦非專指米而言也。此非臣臆說也。唐陸贄奏記德宗曰食不足而財有餘。則弛於積財。而務實倉廩。食有餘而財不足。則緩於積食。而嗇用貨泉。近勘河陰太原等倉、見有米二百二十餘萬石、河陰一縣、所貯尤多、倉廩充盈、隨便露積、舊者未盡、新者轉加、歲月漸深、耗蠹增甚、舊例從江淮諸道運米一百一十萬石至河陰。來年請停八十萬石。運三十萬石。河陰太原等處俱准此例。所停運米。於江淮州縣出糶。節級所减運腳。計得錢一百三十三萬貫。唐在贄時。盡失河北。計其轉運。不及我朝四分之一。尚能規畫如此。贄之忠賢。豈容失計。而貞元之間。賴此以濟臣所謂足國大計。非敢謬語也如戶部以職司國計、深為慮者、臣請又以籌之、今監生納銀。原曰納粟。調富民粟實沿邊。此漢法也。而今乃令納銀則背名實矣每生一名、以一兩一石計之、得三百五十石、恰當南運一船之數。北納一監南减一船納一監。彼葢有力者也。而殊不為難。减一船當凋耗之時。而其省無筭國家既開此例則太倉之前必有屯米以市者而亦豈為厲監生哉以此例之納官及加納者、歲收必多、則每歲太倉之積。有所取足而一百萬石可以安心改折矣。取此代彼臣所謂操其權而取其贏者。此亦一事也。漕船耗散、運士凋殘、及今計不出此、則有弊弊相承、年年相襲、即使月去一漕臣、終無救於國儲减之而臣且不知其所終矣


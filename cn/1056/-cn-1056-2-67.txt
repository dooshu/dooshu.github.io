秋夜于绵州群官席别薛升华序


夫神明所贵者道也，天地所宝者才也。故虽阴阳同功，宇宙戮力，山川崩腾以作气，星象磊落以降精，终不能五百年而生两贤也。故曰才难，不其然乎？今之群公，并受奇彩，各仗异气，或江海其量，或林泉其识，或簪裾其迹，或云汉其志，不可双得也。今并集此矣。岂英灵之道长，而造化之功倍乎？然仆之区区，常以为人之百年，犹如一瞬。非不知风月不足怀也，琴樽不足恋也。事有切而未能忘，情有深而未能遣。故仆射群公，相知非不深也，相期非不厚也。然义有四海之重，而无同方之感；分有一面之深，而非累叶之契。故与夫升华者其异乎！

嗟乎！积潘杨之远好，同河汾之灵液。目置良友，相依穷路。是月秋也，于时夕也。他乡怨而白露寒，故人去而青山迥，不其悲乎？

盍各赋诗云尔。











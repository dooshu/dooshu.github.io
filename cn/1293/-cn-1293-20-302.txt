○李崧薜琼陈大成词

康熙中吾乡有两处士，均夫妇工诗，遁迹邱园，足不践城市。一为杨紫渊［维甯］，筑室管社山，意不在诗文，所作随手散弃，存诗一卷而已。一为李懒仙［崧］，居啸傲泾，有夕阳村诗、浣香词。临江仙云：“梦里寻春春不见，依稀绿树红亭。烟深月冷欠分明。梨花深院静，灯暗细掐筝。指上心头多少怨，倩风诉与谁听。越无聊处越凄清，苍苔忘路滑，背手独闲行。”踏莎行云：“心★未灰，情丝如织。禁他雪压琼枝白。忍寒玉甲弄琵琶，梨花院静莺声涩。笔锐针尖，黑浓黛色。红冰泪渍鲛绡湿。薛涛笺短奈情长，欲书一字终无得。”其室薛素仪［琼］有绛雪词。慰闺友病起，南歌子云：“雀舌难消渴，虾须不闭寒。落花风起更尖酸。薄薄罗衫，休傍小阑干。煮药忘寒食，熏香犯禁烟。乍晴门巷卖饧天。检点精神，同步看秋千。”懒仙同时有陈集生布衣［大成］，家无儋石，而性喜结客，恒质衣沽酒为乐，著有树影楼词。菩艺蛮云：“莲塘雨过花开遍。水亭长日张清宴。曾记有人同。脸霞相映红。今宵重听雨。藕断莲心苦。盼得再花开。个人来不来。”临江仙云：“几阵西风声簌簌，渐听乡彻疏林。天涯叶叶洒轻阴。乱乌楼月冷。孤雁唳云深。一自长亭分手去，红笺没个回音。花前憔悴到如今。几曾开宝镜，空待熨香衾。”均不失秋水矩。


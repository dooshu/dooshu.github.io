卷二百三十三

钦定四库全书

历代名臣奏议卷二百三十三

明　杨士奇等　撰

征伐

宋高宗时直龙图阁李光乞车驾亲征劄子曰臣闻能扶天下之危则据天下之安能除天下之忧则享天下之乐能救天下之祸则获天下之福故圣人不畏多难畏无难盖多难之世怀戒惧怵惕之心无难之世有宴安鸩毒之累自昔有为之君或开基创业或拨乱中兴身遭艰厄而能奋然特起者未易槩举以汉高之英雄身居项王掌握中数矣然城破复收兵散复合彭城之败至推堕二子而不顾窘亦甚矣卒能灭楚以有天下者忍小耻以成大功也光武北徇燕蓟困於王郎蒙犯霜露面皆破裂惶惑不知所之然卒能破郎以兴汉祚者因危难以恢帝业也恭惟陛下以慈俭之德当艰厄之运维扬之变起於仓卒人心缘此而震恐将士因是而骄惰近年以来议论之臣各怀顾避上下一律莫肯慨然以持危扶颠为己任者今翠华驻跸会稽首尾三载自去秋迄今敌骑无复南渡之意淮甸咫尺了不经营长江千里不为限隔惴惴然日为乘桴航海之计谓之万全臣所未谕也以区区晋元草创建国於基绪既絶之际犹能立宗社修宫阙兴学劝农保有江淛刘琨祖逖与敌人拒战於并冀兖豫司雍诸州未尝陷没也以石季龙之强大兵叩历阳命王导都督中外诸军事以御之周世宗当五代之末取淮南攻陇右下三关皆御军亲行威震敌国未闻专主避敌之谋如今日也况陛下英武命世以真主之势而临伪邦以中国之尊而抗边鄙天人助顺军人士庶孰肯甘心委质屈膝敌庭终身为外国絶域之人哉今将非不武兵非不衆陛下傥整兵顺动则箪食壶浆以迎王师者袂相属也患在陛下无其志耳臣愚欲望陛下明诏三省密院大臣分命将士守御江津力为保境之谋徐决亲征之策庶几经略中原渐谋兴复以副海内生灵顒顒之望天下幸甚

光又论守御大计状曰臣以孤蹇无能之身蒙陛下起之流落放弃之中更历内外浸冒器使十稔于兹布衣衡茅之士遭遇如臣者果几人哉顾惟天地父母之恩虽碎首屠肝岂能称塞臣到任未几恭逢大驾移跸平江府将亲御戎辂誓师两淮此臣捐躯效命之秋念方拘縻郡绂留滞海滨上之不能吐奇策以佐军谋下之不能执干戈以卫宗社乞扈从则贻干进之讥献谋议则兴空言之诮夙夜忧愤莫知计之所出臣闻忠臣不以出处贰其心正士不以险夷易其守臣岂敢预忧小人不根之言遽有所畏避哉况臣陛辞之日陛下尝许臣以言傥有所见其忍缄默臣伏覩关报刘光世张俊扞御大敌三捷继闻海?流传孰不庆幸然臣闻强敌拥兵淮阳宿亳之间坐观胜败此其志不浅赵充国之击敌以残灭为期孙权每戒江上诸将不贪小利臣是以未敢以诸将奏捷为喜而方以金人大队深入为忧昔杨珉问朱伺曰将军前後击贼何以每胜伺曰两敌共对惟当忍之彼不能忍我能忍以是胜耳汉祖与项羽对垒晋宣与诸葛亮相持方形势未便孤军远来未尝与之争锋周亚夫深壁以却吴军光武坚营以降铜马此皆已事之验臣观今日敌兵布置必有主谋愿陛下勿轻此敌今朝廷所恃独一韩世忠彼必以精锐当之而刘麟辈出没光黄庐夀间以牵制诸将而分吾力金人必自淮阳以入楚泗若社稷之灵世忠足以御之则无复事矣万一衆寡不敌便有瓦解之势昔楚屈完谓齐公曰楚国以方城为城汉水为池虽君之衆无所用之魏文帝至广陵见波涛汹涌叹曰此天所以限南北也兵法谓善守者敌不知所攻今陛下已据东南形胜之势敌人万里远来投兵死地利於速战而不利於迟久今不务重而夸一时之功决一旦之命臣恐正堕敌计非策之得也臣狂瞽之言曩备数从列方燕闲进对造膝之语所谓万全之策者尝为陛下陈之矣金人往年南牧无所得去冬又无所得而去士马折伤固已大半异时虽欲复驱强暴之衆以犯我孰肯为用者此乃坐制强敌之术臣愚伏望陛下或敕诸将各务持重不过隐忍三两月间彼师老食尽然後广设方略出兵追击或邀其归途我得胜筭矣伪地恃敌为强敌骑既退则刘豫父子岂能立国乎复祖宗之故疆还二圣於沙漠当在此举惟陛下特加圣虑

光又进裴度平蔡故事曰臣闻古之善用兵者必有正有奇是也唐太宗问李靖曰曹公云奇正旁击卿谓若何靖曰臣愚谓大衆所合为正将所自出为奇乌有先後旁击之拘哉臣观李愬之入蔡蹈不测之险以邀非常之功可谓用奇矣当是时吴元济劲兵锐卒多屯洄曲宰相裴度为宣慰招讨使马总副之韩弘为都统李光顔乌重胤为大将军贼兵虽衆势足以抗之愬之胜败不系朝廷之安危也愬自文城栅袭张柴疾驰二百里夜半到蔡黎明擒元济其摧大敌不啻反覆手之易一何神哉今议者不尽归功於愬曰平淮蔡者裴度也不尽归功於度曰成蔡功者宪宗也盖愬虽出奇其实功狗耳而排衆论以主伐蔡之谋者度也度虽主谋议而独断不疑者宪宗也故韩愈颂曰凡此蔡功惟断乃成呜呼社稷之计安危之机有间不容髪者与衆智虑之一庸人足以扰之故谋之欲广断之在独断而後行鬼神避之非人主灼见祸福利害之源孰能成其功哉章谊乞亲征奏曰臣观金人之侵中国七年於兹矣陵庙都邑残毁殆徧衣冠士庶杀虏无遗神怒民怨负幽明之责穷凶黩武召自焚之灾然犹谿壑贪残未有止极戈甲纷纭时作不靖此诚天心厌乱之时也陛下以聪明英武之姿承祖宗积累之业倾否以泰代虐以寛克定祸乱不为难能然勤劳以久而大功未集者窃意陛下谦冲退避未能应天顺人决机两阵之间是以敌势纵横得以辗转凭陵迁延岁月之久以臣观之陛下兵将非不多财用尚未匮士大夫可以奉令承教者亦不乏於时也陛下诚能因任羣臣之材控扼险阻严设守备简练卒伍选任将臣水有舟师陆有鬭士一朝有警举江南之衆为百姓请命於天则未胜之敌垂手可平泰定之期指日可复陛下无惮乎金人之强而莫之抗也昔光武以昆阳数千之衆破寻邑百万之师晷刻之间大业遂定使光武怯於大敌不能躬擐甲胄以寡制衆则汉祚未易兴也唯我真宗澶渊之役黄繖登陴人百其勇坐制强悍流庆万年前事不远实可鉴哉陛下若不躬自指授而委之将相大臣则士气不振兵力必分号令不严赏罚不信扫荡边疆未有日也陛下时於暇日总帅六师亲御近郊严金鼓之奏勒步骑之数按勤惰勇怯之实以明黜陟诛赏之政则知军事之可为矣唯陛下留神大幸

谊乞息兵爱民奏曰臣闻帝王之师有征而无战如尧攻丛支胥敖啓攻有扈皆国为丘墟身为刑戮盖救民於水火之中不得而缓是以奋扬武怒而天威立决岂复有战哉若夫虎狼之狠鲸鲵之暴令之则不从怀之则不服必欲舆尸血刃殃民於锋镝以幸一日之战则圣人有所不忍故舜之格有苖高宗之伐鬼方皆裴回退避增修於德而後有之所以兼爱乎吾民也今陛下当伪齐叛乱之余恢祖宗积累之业德施既普政事既修武备既严然而奉辞伐罪之师屯於境上者累捷矣而昬迷者未从旧国旧都之民疲於奔命者累年矣而徭役之未已彼其神怒人怨偷生假息亦何待战而後取之乎若申饬边吏益戒不虞宣布诏音稍缓师期明示息兵爱民之意以待应天顺人之举此诏既下远迩俱安然後回銮浙右劝耕两淮收揽羣策为徯后之民请命于上帝如是则盛德愈隆而大业易集矣有征无战宜在於此

谊乞遣将助张俊掎角李成奏曰臣闻用兵之法正如猎兽或角其前或掎其後则兽虽善逸无所逃矣比者李成怙乱於淮北马进猖獗於江南陛下指授将臣一举而破马进收筠州捷书来上士气百倍威罚行矣然李成方据江州之险外恃淮南之援而闻张俊欲提孤军就攻其营旁无掎角之助又无首尾之应乃一顿兵坚城之下相持未决情见力屈则贼复得志矣伏望睿断乘张俊破竹之势更遣一二将臣捣其巢穴出其不意攻其无备一举而疾决实万全之策也古语有之兵闻拙速未覩巧之久也伏惟圣主留神幸甚

谊又上奏曰臣近闻金人正月有南渡之意已尝略具事情及乞朝廷俯从临安守臣李光所请参用诸州土豪以为备御疏奏累日未闻施行议者决以陕西宣抚使司屡有收复关陕之报兼诸处探报金人困於契丹之兵呼索酋领前去自卫决无南渡之事遂欲奠枕臣伏思之审如所传则来年正月决须南渡盖刘豫既以贪生失节盗据京东河北之地则金人必与之纪纲之仆付以侵袭之事刘豫来春若不遣兵南渡何以塞责然而兵则非金人之兵乃驱刼中国之民也骑则非金人之骑乃中国驽弱之马也其侵也决无必进之心其战也决无死鬭之志此最易与也朝廷诚因此时作励将士参用土豪谕以金人败亡之端明言刘豫易与之状除去州郡退保之令有能斩首捕敌者重为赏格使人有忿心士有鬬志则江南将吏效死自奋唯恐敌兵之不相遇也中兴之业在此一举今不设备万一有警又复奔走前有盗贼之虞後有追兵之急虽有智勇不能为谋矣且敌兵徘徊江北又已数月若筑室反耕浚隍坚壁尚恐自为持守之计今乃按兵不动潜备舟檝其情岂易测哉愿陛下不以臣言为可忽捡会前奏并赐施行不胜大幸

谊又上奏曰臣窃见近者淮南探报金人发兵声言前去汉上与李横牛臯相攻击其前後相继传闻不一其人马头项颇多观此事势不止为襄汉而起必为川峡兴师明矣今李横所镇之地正在金房川峡之间使李横可破则金人必盛兵归峡入四川若四川扰则王似卢法原控制关陕之间决望风自溃矣使李横不可破则金人必分兵以缀李横而盛兵由金房趋梁洋安行而入蜀矣观此二端则救李横乃可以存川陕若弃而不恤非唯四川立破关陕亦不可保也又况襄阳重镇中国得之可以扞蔽江淮全上流之势敌人得之可以窥伺荆湖有建瓴之顺万一李横不守而襄阳为敌人所据则荆湖江浙之祸未有既也近者探报随州已破行及德安则是李横方且自救之不暇其不能庇他郡明矣使随郢德安诸郡尽为敌人所有则襄阳孤城不攻而自破李横全军不战而自屈天下事势将如之何窃谓李横不可以不援也朝廷近者劄付王解潜使援李横夫解潜见治荆南去李横为最近然不闻有可发之兵王见捕杨幺虽有兵万余然与李横疆界絶不相接无指臂之势此二人者兵力孤远不能应援李横必矣朝廷知其不能救而漫为此言以张李横之军声则可也使李横不解此意而日夜与敌人相持恃应援以守孤危之城岂不殆哉湖南去襄阳不至甚远有韩京任士安吴锡孙仪汤尚之孙泽步谅七项兵共二万三千余人湖北亦有杜湛一将淮蔡之兵诚就江西湖南北选一重臣总帅诸军水陆并进驻师荆南则李横之势振矣李横自十月中旬有出兵之报是时已与敌人相接今之援兵比至其地固己後时然此非救急之兵自是扞边之策耳度朝廷果为日下发兵亦须两月而後及其境当是时李横战胜则可以相与追蹑敌人入蜀之兵李横不胜则此兵自可进据襄阳以固吾圉比之坐视而不救岂不相远哉

谊又上奏曰臣伏闻舒蕲镇抚使李成之将马进围犯江州屯兵庐山刼掠南康军朝廷见遣池州安抚大使吕颐浩统兵讨击臣窃惟李成稔恶基祸自干天诛大兵问罪有征无战自宜奉命之将计日奏功悔过之人稽首请服无可疑者矣唯是师行即次贼当授首而震怖斧钺之诛贪恋朝菌之命敢举螳臂以抗我师破竹之势迎刃未解则庙堂之上又将不得快意於此贼矣臣辄条陈六事夺贼腹心冀收不战之效一曰要结四隣之援以破其辅车之势二曰多遣抚谕之使以收其将士之心三曰密用间谍以离其同恶之党四曰广备舟师而絶其往来之援五曰压以重兵而受其来归之人六曰远设伏兵而御其奔冲之患伏望圣慈留神听察臣谓要结四隣之援以破其辅车之势者今淮西有赵霖史康民淮东有岳飞刘纲王林郭仲威湖北有解潜陈规湖南有孔彦舟京西有冯长宁各宜遣使奬以温诏告以马进侵叛之事使之慎守封疆屯据要害缮甲治兵勿与交通若有师期相为掎角其或交通资给坐视越逸当受同恶之罚如此则四隣之援絶矣臣谓多遣抚谕之使以收其将士之心者今李成所以不敢自归者以其拥兵自卫迁延不朝岁月已久以范琼为戒也若其将士则皆吾人何罪之有朝廷数遣重使络绎抚谕哀其流离怜其暴露恤其老幼失业之久而许其分屯就食之所明其忠义自坚之意而别其不与盗贼同恶之情形於温诏许其来归如此则将士感奋知君臣之义而畏服李成之心可夺矣臣谓密用间谍以离其同恶之党者今李成身在淮西而侵盗之兵间在江左朝廷罪其侵盗则曰叛将实然伐其叛将则隂为济师是李成虽有为盗之心而犹知恶其名也臣愿明降诏书使训督马进收夺其兵而隂遣辩士说客谕其党与宠以高爵啗以厚利许之分镇使得自归如此则李成部曲必生疑异而党与离矣使李成能制叛将而休兵息战则我之命令行矣又将何求使其不能制叛将或阳收其兵而隂督之战则我之间谋可用也李成岂能久安哉臣谓广备舟师而絶其往来之援者李成受命为淮南镇抚自蕲黄越一江至南康自南康又越一江乃至池饶今其将马进之兵实在南康屯於庐山则既越一江矣彼必朝暮往来探伺应援互为声势以恐我师愿密诏江西湖南多为战舰教习水军分遣智将听候师期顺流而下断其归路则南康庐山之贼絶无後援可不战而擒矣擒其前军则淮西之师震恐敢不听命哉臣谓压以重兵而受其来归之人者马进之兵将本皆朝廷之兵将岂愿拒抗王师哉特刼於威强服耳又况彼方乏食我饱而彼饥我逸而彼劳与其事李成而取危亡孰若归朝廷而就安逸若遣重兵与之对垒而不接战旷日持久马进之兵必扶老擕幼弃甲投戈来归者衆抚而用之善而养之随其才而官使之李成不走则擒矣臣谓远设伏兵而御其奔冲之患者今李成见在淮南与南康池饶对境将来问罪之师进至江东近压贼垒若湖南有舟师之备则下流诸州太平建康宣州等处皆宜设备以防奔逸盖自大江而下此数州者风利水驶数日而至彼将出奇以捣我虚则腹背惊顾江浙绎骚贼得志矣今若密令数郡戒严设伏待其冲至则成擒矣此六事者如有可采伏乞断自宸衷与执政大臣议其缓急密赐施行

高宗时幸建康起居舍人吕本中奏曰当今之计必先为恢复事业求人才恤民隐讲明法度详审刑政开直言之路俾人人得以尽情然後练兵谋帅增师上流固守淮甸使江南先有不可动之势伺彼有衅一举可克若徒有恢复之志而无其策邦本未强恐生他患今江南两浙科须日繁闾里告病倘有水旱乏絶奸宄窃发未审朝廷何以待之近者臣庶劝兴师问罪者不可胜数观其辞固甚顺考其实不可行大抵献言之人与朝廷利害絶不相侔言不酬事不济则脱身而去朝廷施设失当谁任其咎鸷鸟将击必匿其形今朝廷於进取未有秋毫之实所下诏命已传敌境使之得以为备非策也

提举临安府洞霄宫叶梦得上奏曰臣伏见逆臣刘豫侵犯淮南久未退师中外愤搤莫不愿效忠欵共图剪灭臣尝忝近辅久尸荣禄虽屏伏田野莫详事宜敢不以管穴所窥少陈万一窃惟敌自陛下即位以来游兵南牧於今七年前此皆当中国全盛之时州县俱未残破师出其境即因粮於我金帛子女足以诱其衆人民器械足以资其用故所向无不济今自河以南疮痍未复豫既不量力妄兴吾民以求援於彼则调度百色皆自为之所今出没境上已五十余日秋毫未见获而先已坐困岂计之得哉度其用意但以久负僭逆之罪惧我见讨累年聚兵种粮私自为计未知我所欲为故妄意先发凭藉金人假其酋帅张大凶威以观我应之者如何有间可乘则冲突过江以冒前日之利无间则规取淮南之地次第侵陷至江以为藩篱然敌如前日长驱自来以图搏噬於我与今为豫来为之形援其势万万不同今陛下赫然力鉴迁避之失不惮亲抚六师二三大帅布列在前出贼不意固已坏散本谋颠沛失措而议者或谓大队在後以俟之或谓请师於敌而未至臣以谓敌前能廹我者皆以仓猝遽至如飘风骤雨之不可御也其肯以偏师先见其形使我得以为备理无是矣若其济师则越数千里入人之国见敌而旋为谋就令有之亦岂能为必胜豫之情实臣往时待罪江东粗得其要领豫年踰七十初无远略其子璘狂悖轻躁素不为其下所伏自行什一法重敛於民外以奉金岁几三百万缗又远事关陕疲竭内地金所留兵散处诸郡通不满万人所用以为爪牙者王彦充胡斌皆屠沽黥卒民困贪暴怨入骨髓日夜引领以望王师之至其告於吾人或曰天兵速来过今年则人心慢或曰但以大兵主张得我无不归顺况又稔恶至今而方骚然挟豺狼无厌之徒以重虐之其谁以为然古者审敌之形而後可应敌尽敌之情而後可制敌豫之形已略可见陛下深伐其谋其应之者亦可谓得其道则制而毙之在深察其情而已臣度豫计不过有四果济师远来必以精骑间道兼行径至江上一也散掠舟舩创造排栰杂出沿流以疑骇我衆二也以轻兵侵掠郡邑分我势以纵其诡谋三也知其无所可施但随所得固为城守徐以窥我四也今去中春尚有三月败灭之期当图万全臣愚窃谓贼之重兵既聚而南畿内必空淮南京东两浙壮者为兵弱者科敛其志必怨倘择健将勇而有谋者卷甲疾趋直抵京师攻所必救以震荡其心亟下明诏慰抚淮甸之民厚推德意以招徕之降以州者授以州降以邑者授以邑以擕贰其心趣大将过江各据要害使为三策以待之若贼锋尚强士心犹固则坚壁勿动明远斥堠勿与之争无取近利无贪奇功以损威重若审见间隙则两路迭进或入承楚以捣其左或入濠夀以鏖其右乍出乍入更为掎角使奔命不暇若师老财匮进无所得退未有归腹心内离肘腋外弊则兼督两路一举而驱逐之以我之三待彼之四更命镇江建康帅臣各团结其旧尝为山寨水寨之人使分守其地时出於濒江以为大将声援尽集诸将水军专立董领布列两州而日习之应沿江舟师所可至处皆严设控扼仍为游军往来策应以示之警备南北相望声实并着苟吾将帅协和士卒奋励谨守成筭不为前却臣未知豫终将何为昔晋石勒遽入夀春元帝集诸将相持三月勒几不得还其下至有劝之降者而王导畏怯不能察其虚实纵之使去苻坚以百万之师举国来寇谢安分授诸将逆於淝水一举而败之制敌之道前事可见恭惟陛下睿明英武果断不疑含容妖孽亦既有日屈伸操纵之道宜无遗策臣衰钝浅陋何足少裨尘露徒以身荷大恩图报无路分义所廹不能自己干冒天威臣无任惶惧陨越之至

梦得乞下刘錡等讨贼奏曰臣近以敌骑侵犯河南二十四日尝具管见奏陈伏覩手诏显暴敌渝盟失信之罪困虐中原无已之恶一伸王威宣逹衆愤中外呼舞远近同辞相继大号起刘光世招抚三京以坏散敌谋携贰其党刘錡复立功顺昌军声士气鼓勇百倍天下幸甚臣滥守陪都外当一面主忧臣辱不敢不尽死节少佐旰食数日来博采人情以听舆论皆以敌诡诈凭陵人人怀怒蓄锐有北向殄灭之意与前数岁不同此乃天啓中兴敌势陵夷自取败衂之日非人力所能为也錡既首挫其锋其兆已见议者皆谓錡孤军远立将士用命所以能先诸将立功须朝廷极力主张激励使得尽其心不惟可令敌望风沮屈国势当亦自此遂振窃闻朝廷己遣李世辅王德往应援世辅敌所深怨如其用李成郦琼等诚为得策兼其人骁勇沈厚深逹敌情侪类多所推称以为朝廷用之得人但颇愿多与之兵略与錡相当使与錡更为形势錡驻顺昌世辅驻泗州夹淮东西掎角相望更勅韩世忠张俊各以精骑廵所部境上以为之殿王德一军往来游击於錡世辅之间敌近所下诸郡皆不过百余骑传檄得其降书即去百姓向背无所与责如景祥王彦充辈前此本非归我皆敌留为腹心潜相窥觇者故闻变尽甘心敌命其所守既无备王德可以坐擒敌固不能发兵往救又不能分兵并守则故疆自已收复我擒其守长厚抚其民亦可就食粮斛絶其後计敌所保者惟在京师据探报敌兵至京师者不满三万人非叛兵即签军正兵无几若錡世辅斥堠明远伺得其便即命鼓行而前世忠後继之直薄城下自不妨刘光世一面招抚凶悍者诛灭柔顺者归附敌无所恃必惧而遁去若闭城固守旋追兵国中当此时暑疾驱远来人疲马困我迎击河上可以必得敌乃在吾腹中此万世一时不可失之机会也少有稽缓使敌得整兵而来或刘錡力不能持退舍则敌复得志计将难谐臣衰懦不武素不嫺习军事历考载籍自古用兵凡大胜败未有不因士气所向士气所向未有不顺人心所欲臣前所论奏以敌犯境之初未见其兵厚薄我未整饬军伍故且乞夺其储积无守旧辙矫前日畏避之过张皇六师过为堤备以待其衅今敌形已见正乘机定计之时此之所陈盖得於人心同欲非臣狂妄之私不敢隐默伏望圣慈更命大臣参考熟议少留圣听

梦得论汉高帝破秦项三策劄子曰臣伏见陛下赫然威断尽改和议分命三将进讨两河圣谋深远诚非羣臣所能及夫兵无常势敌无常形非逹古今之变者不能察成败之机非尽彼已之情者不能决胜负之实今成筭既定宜图万全臣不自揆度尝参考敌情究观时事敢借秦汉之事以论今日之计愿有献焉秦自孝公以来?视中国合六诸侯相与连衡不能抗始皇卒有天下而汉高帝起沛中收子弟三千人振臂一呼遂以灭秦诛项羽此其故何也六国当强暴兴起之初望风畏栗而不敢争高帝处亢满怨愤之极决策必取而无所惮也虽势所当然而高帝所以必成其志者盖有三而兵强不预焉一曰善诱降二曰善用间三曰善制敌非此三者秦虽有必亡之隙汉虽有决胜之勇未易以岁月定也何以言之夫敌衆不可以力相加人各为其主守者未必皆诚心向背惟利所在而已始高祖入关南阳守齮坚保宛其舍人陈豨说高帝与约降因封而与之郡高祖从之齮果降封为商侯於是引兵而西无不下者其後取关东遂为令使将掠地拔陇西以万人若一郡降者封万户故隋何说英布以九江叛楚郦食其说田广罢守兵与汉和此高祖之善诱降者也兵不出於一则心不齐本非其所有则信不固项羽初兴其所与谋者一范增尔函谷既破不能用增计高祖知其可挠故与陈平金四万斤间楚君臣增果疑不用则其腹心必有从而反侧内自攻者内无与为主则外惟我所欲为故有纪信之诈而不知有周苛之辱而不悟虽拔荥阳高祖得以跳去此高祖之善用间者也两军相当必以力相较则久必弊惟多方以谋之使不得专则我可以全胜荥阳之围高祖亦甚危矣及入关再收兵而东项羽之力尤强胜败未可知也高祖用辕生计舍荥阳出武关以致羽深壁相持而使韩信辑河北赵地连燕齐以裂其肘臂用郑忠计使卢绾刘贾渡白马进入楚地佐彭越焚楚积聚下楚十七城羽果奔命不暇兵少食尽为中分之约而张良陈平得定大业此高祖之善制敌者也此三者高帝非皆以力得之也今金人不道虽荐食上国不强於秦项陛下智勇忧勤席祖宗二百年之业四分天下有其三则过於汉岂高帝能灭秦项而吾将帅反不能为陛下取金敌乎今日之举正高祖入关灭秦复出东向与羽决战之时也比者特降诏旨立为赏格自使相节钺而下以求奇功不待饮至策勲不拘迁转正法虽足以激三军之士而不及於敌人臣愚窃有疑焉愿复下令应投拜附敌者能各杀其守长以县降者授以县以州降者授以州山寨与河北之民若盗凡自相结集不从敌人愿归我者千人则授某官万人则授某官其昏迷不恭恃敌而不悛者军至皆讨焉则孰不革心而效顺此高祖诱降之道也敌今所驱用者皆我之叛将亡卒其初皆非仇我而慕敌盖亦有迫不得已仅以逃死既絶於我则不得不用於彼然郦琼始奔敌尝散其衆不用则今客主未必终相信上下未必皆相服权势相轧嫌隙易生苟能使以身归我者授以旧官以衆归我者加以显秩能杀并敌人而归我者随其多寡而为之等差益募辩士重与金帛口舌游说其间以动揺其心而眩乱其听则必纷然自相屠戮以幸一时之获此高祖用间之道也自淮而东韩世忠主之自淮而西张俊主之刘錡王德李世辅雷仲之徒择形势便利往来游击於两间敌兵分则不能并立合则我四面俱至即使岳飞出汉上以捣陈蔡之虚敌兵若尽窥两淮飞绕出其後期同会於京师彼腹背受敌欲当前则後必困欲拒後则前必弱指日可使坐毙此高祖制敌之道也夫攻而破一邑不过得一邑战而擒一将不过得一将孰若无攻而拓地不战而屈人乎区区之愚惟陛下择焉

梦得又乞休兵养锐奏曰臣闻兵不尽其威故能有余武而天下无以敌其威将不尽其勇故能有余力而天下无以敌其勇自古帝王之师百战百胜以保万全此道也伏见敌人败盟陛下赫然独断一伸王怒命三大将讨两河中外欢呼士气百倍无不尽欲弯弓北向擒乌珠以致阙下传檄两河尽还故疆今刘錡首能以顺昌孤城拒乌珠数万衆前後五战无不胜乌珠即败走军声遂大振相继淮东西湖北三大将捷书继上凡从伪州县或杀或降以次效顺自中兴以来未有今日之举也凶焰既挫其技已穷理宜遁伏然诡诈不测窃恐尚怀奸谋以图後举今暑气方盛去秋凉尚远我师虽屡捷不无暴露伤残之困若更乘胜攻取不已窃恐敌得暂休抚养其衆济师於七八月之间尽力复来则我师劳疲或恐不能相当昔唐武宗既用李德裕讨回鹘平泽潞无不如志德裕即以曹操破袁绍官渡自谓所获已多恐伤威重为言援养由基之事请以兵为戒以保成功臣愚愿诏诸将亦且令还屯益励士卒今夏多雨暑湿之余乘此秋气疟痢将作使过为调护明远斥堠当度机会预为定计相为掎角因时乘间一举直前役不再籍仰称陛下恢复土宇报雪深讐之意不胜幸甚臣备员守藩辄敢妄议军事仰恃眷予之重区区小忠不能自己越职犯分罪当万死惟陛下矜照

梦得又乞下诸大帅临阵审度敌情无落奸便奏曰臣自去岁以来体探得敌人用兵之谋与前不同务要出我不意以取奇効皆云其兵见分为三等其一等淮甸京畿之民当先多用鲜洁衣服及伪以铅锡作器物梢带亦有妇女在其间其次即用河朔签军少给兵器装列队伍先以两军当我若初为我师所败必争取器物妇女鞍马即其次河朔之兵再进俟我师转战力疲然後以真番兵甲马一并向前以取必胜乘势冲突过江人言颇同契勘以我下驷与彼上驷以我上驷与彼中驷以我中驷与彼下驷此孙膑之马说也而周访讨杜曾亦尝分其兵为三甄先以两甄饵之始用精锐出其後遂以破曾若敌或出於此窃虑诸将不知落其奸便伏望圣慈特赐详酌密切行下大帅更令审度敌势不可欲速见小利乘锐贪功若果前脆後坚难与争锋则须谨守险隘或且阻江务以持重不战困之以伐其谋使彼无所用其巧然後我徐观变而进庶几可保万全也

御史中丞张守乞措置捕戮李成劄子曰臣窃见朝廷纪纲未立威令不行将士惰骄盗贼猖獗乃欲制御四夷其不可岂不明甚李成近在泗州前後叛服不常最为桀黠名为附顺实肆奸谋非他贼之比也今闻举兵辄犯邮楚其包藏之意己复露见不可不讨者有五臣试为陛下陈之成谓泗州形势要害为咽喉之地故必欲得之则其用心固可知矣朝廷不得已而授之遂据要害扼吾咽喉不可不讨者一也昨史亮之破宿州实出其谋声言亮叛自行袭逐而实助其虐然犹鼓行而西不敢南牧今据淮堧遂逼行在略无忌惮之意不可不讨者二也或谓姓名合於图?或谓相貌异於常人脱或乘吾微弱之势逞其窥伺之谋不可不讨者三也或谓金人已与之通许以淮南授以封爵审或如此秋冬敌至与为道地则吾中国岂复枝梧不可不讨者四也防秋在迩淮南为要冲而贼盗未除何所设备治兵积粟成必沮挠不可不讨者五也有此五事使其未叛亦当图之况其迹状已着可复缓乎或谓彼衆我寡未能必捷臣以为不然师以顺为武以直为壮在和不在衆顾所以用之如何耳朝廷昨遣刘光世击之奏功甚衆第赏甚厚今日之事光世当任其责傥或光世兵少不能办此贼则朝廷亦当悉吾重兵北结杜充并力剪除又况此去淮甸不过数舍固非劳师以袭远也剪灭此贼然後一意以防外侮庶几宗社可保而中原可复伏望睿断早赐施行

虞允文上奏曰臣起自寒乡技能浅薄陛下一见赐以不凡之遇清班显级夤缘冒居日夜忧惧不能自立有玷陛下知人之明日者采石之捷皆明天子威令诸将士功力臣伏自惟念不能身先卒伍亟俘金帅以献实有余恨敢谓陛下隆天地之施命宰相赐臣以书以嘉叹之旨曲垂宣谕臣下拜恩私敢不九殒以报比者臣尝面奏自古用兵好合而恶分盖合则力厚厚故多胜分则力薄薄故多败自然之理也臣既力微而羣议不一未有以效其平生之忠今日伏准处分差成闵淮东制置使李显忠淮西制置使如此不患兵力不合既合不患敌兵不破圣神之筭酌见今日事宜宗庙生灵不胜幸甚臣自到镇江措置上下流掘堑筑堤横铺鹿角皆已就绪但镇江战船不多比与诸将共议改修马船使用臣已措置到江上及军中木筏十万余条并铁炭之类并已足用见令镇江及马军司并工力笼裹应副防托庶几官军之力有余可取必胜臣照得诸处间探及活捉到人称敌帅於十二月一日遣发人马取三日渡江臣今日同诸军诣江口踏行战塲见得沿江水落其岸口泥沙深阔丈余假令敌船及岸步骑登战即是天亡之日官军极力剿除在此时矣臣见又措置於泥沙尽处广立木栅以为官军之蔽又为敌兵奔突之防敌知我守御得人岂肯轻犯臣窃料若得瓜洲一战之後敌必遁去两淮必可收复尝於前劄累具奏知臣日夜更窃广询羣策与诸将共议续具画图进呈决不致稍失机会欲乞陛下特寛忧顾臣不胜惓惓之诚允文又论江上事宜奏曰臣伏惟陛下孝德仁恩远希尧舜之圣天意顺助避殿之诏初下将士无不感泣思奋况臣孤踪实叨希世非常之遇欲报之心神实临之方江介多忧陛下宵旰未复常膳臣仰首霄汉之上岂胜愤惋此身如叶恨不縻捐比者采石之战臣与统制官大破敌军俘斩既衆遂走完顔亮而尽焚其舟实皆宗社之休陛下威令神筭之所及臣不胜幸甚尝两具本末奏知必已仰尘睿览及臣还建康沿江之北百余里无复一人骑敌之气索矣臣在采石探知敌帅引兵会於淮东见开河於第二港决艾陵之水通出船筏以窥京口因李显忠到军即与之商量令移时俊军於马家渡而显忠兼守之辍李捧一全军又分采石戈船百艘来援京口督府又留杨存中邵宏渊同力防托庶保万全盖臣以诸处探报知敌兵不多於官军但彼合而我分故强弱之势遂若相异自敌得两淮其兵力渐分而粮草乏絶人马多病死故急急於采石之战既已大败又将徼幸於瓜洲今我之精兵聚於京口持重以待之一战而胜敌帅遁归无疑矣臣每闻士夫之论谓采石渡碙砂夹马家渡大城堽皆为可忧臣因亲行江上知其说有不然者盖敌自和州可以出舟於大江者止有一杨林河与采石河相对而已余皆下流别无河道可与大江相通近李显忠遣人深入探得杨林河中见今别无敌船又官军战舰皆守河口则下流诸渡非所忧也方敌帅住和州穷日夜之力以造船意谓必有大过人者故采石初战时官军所用船才五之二以其三寘上流及天色垂暮敌败而走又不敢大段追袭者防其战舰或出於不测也今乃止百十小舟殊无笼盖遮掩如州县渡口所用者便欲以当官军戈船臣知其伎俩已尽无能为矣初敌涉淮不旬日直抵大江之北臣询之将士质之道路之言皆云刘錡王权未尝敢与大敌相接逡廵引避有一日走数百里者非战而不胜之罪也以此月八日之战当诸军扶伤夺气之余而旧将已去新将未至正人情危疑中尚能大破彼军亟走敌帅使建康芜湖间民皆奠居者士卒窃倚王人为重得以肆力於一战也自李显忠到军臣与之欵知其忠义敢前无彼我心往时见士夫忧其反覆以臣观之能立大功以报陛下者必此人也臣愿以身保之今淮西之地虽云不守而庐濠等州山水寨民兵多存近又渐复无为军巢县一带已令池州官军分屯守之则裕溪大信口无敌船可入池黄之境可固而采石上下必保无虞臣窃料之只得京口一捷则江介之忧可去而两淮之复度可不至甚费兵力矣臣闻千金之子尚不垂堂况於万乘之尊而可履险臣尝两次面奏乞车驾且驻临安亦蒙圣慈采録其说今愿陛下特审宸虑少缓六飞之发以须金帅之奔北而徐图之天下幸甚臣不胜惓惓忧君之诚惟陛下财察

允文又上奏曰臣窃见敌人自采石大败犇遁之後径往瓜洲为渡江之计臣以江上事势急迫忘其踈远於今月十二日再具事宜敷奏抵冒宸聪日竢诛斥今准入内内侍省公文坐奉圣旨特许收接臣逓角投进臣伏惟圣恩不以臣狂僭采纳其言顾未知所以报塞臣於十三日自采石回至建康以敌帅驻维扬敌兵进据瓜洲探报不一当日起发於十六日午後再到京口与诸将共议防托之策除第二港探得敌所开河以沙涨不成已罢开掘之役见止量留官军人马巡绰外有三处河道与大江相通最为紧要合行堤备一滁河口自真州下连瓜步敌兵最多河口亦寛通大船出入已行措置於南岸一带开三重壕叠三重堤横铺三重鹿角有民兵万余人防守缘官军不多窃虑未可倚仗与杨存中等商量於二十日那移下蜀张深人马於滁河口南岸青沙夹等处驻劄夹在近南岸水中可以射敌使不得登岸不利於出船却差苖定人马於下蜀驻劄以为策应决保万全一瓜洲渡敌见筑塞渡口造三闸以储水探得目今水深数尺又探得於洪泽役人力从陆路扛船入运河伎俩百出然度其船必不大不足以当官军戈船比又蒙朝廷追回成闵人马今成闵单骑於二十日已到镇江将带鄂州战船二十只前来我师既大会京口可以必胜但泰州兵薄敌见今有游骑到城下今日本州亦来告急臣与杨存中商量於十九日再发王刚两将人马先行二十一日又令王刚以所管兵亲往敌见官军既到必是不敢深入其余上下流无河口可通大江处亦与诸将议逐日分马军往来廵绰防虑不测以臣料之敌必不敢轻动动即破之无疑矣臣初抵镇江亲到刘錡家卧内见之气息奄奄乍醒乍迷即与其家子弟医官说令於脐心着艾两日来稍纳粥药其安与否特未可必而今时战守所用诸将不可不素定臣闻仓扁不世出天下未尝废医韩彭不世出天下未尝废将自古中兴之君如夏少康有衆一旅如汉先武起於侧微其所用之将何尝皆有素望臣於今年夏因直前奏事尝以此说仰尘睿听亦蒙圣慈深赐嘉纳臣之区区欲望陛下不以刘錡存亡为忧但审择人材分授诸军使之各当其地戮力战守不患大功不立臣观完顔亮采石大败之後其气已索虽名为聚兵维扬窥我京口而实欲遁归必不出臣所料臣见留镇江措置守江先为不可胜之计仍与杨存中等共议若一旦敌退亟图兴复不令少失机会臣虽书生陛辞之日尝面奏决不敢以敌遗君父忧臣伏惟陛下特寛远顾无轻为避敌之计天下幸甚

权中书舍人张孝祥进故事曰曹操苻坚狃数胜之势拥百倍之衆因利乘便长驱而前偃然有吞并之心然吴与晋卒能以单寡之士谈笑走敌操坚号为善用兵者及兹智勇俱困鸟骇鼠窜仅以身免而其国遂以不竞者何也吴晋之君臣能以静制动以逸待劳以直应曲而又有周瑜谢玄为之将帅也夫兵不欲多也兵多而不精则志不一而易溃曹操苻坚之衆是也是故兵不可以不练将欲专也将得其人则兵虽不多亦足以取胜赤壁合肥之役是也是故将不可以不择夫兵已练而将已择则吾饬边备远斥堠峙糗粮省不急筹於帷幄以待之而已耳虽敌计反覆不义而强吾何畏焉右正言陈渊论用兵必先修政奏曰用兵中兴之一事耳然事有相待而後成者不一而足而今之言兵者勇於必进不恤其他然不得不为之虑也臣尝读诗至周之小雅观文武成王所以致太平之效与夫宣王所以成中兴之业其迹可得而言者盖自鹿鸣以至鱼丽文武之诗也自南有嘉鱼以至菁菁者莪成王之诗也自六月以至无羊宣王之诗也孔子尝以其世之先後而次第之其意若曰作於前者不如是不足以为文武继於後者不如是不足以为成王後之为君者得此则治失此则乱六月之序曰小雅尽废四夷交侵中国微矣则失乎此者也车攻之序曰宣王能内修政事外服远人复文武之境土则得乎此者也夫自文武至於成王其诗亦多目矣一诗废则一事阙苟有所阙已不纯乎文武之政而况於纲纪文章荡然大坏乎彼宣王中兴非能舍文武之政以自为也补其阙而已自六月至於无羊补其阙之道也盖复境土必本於服远人服远人必本於修政事政事既修然後兵可用未有政事不修而先於用兵者也臣故曰事有相待而後成者不一而足为是故耳今姑以兵之一事言之而明其所以相待者如器械之备馈饷之烦赏给之费与夫修城浚池选将练卒之故是皆不可阙者一有不至兵不可出矣亦安得不为之虑乎盖古者用兵能发之必思所以胜之能胜之必思所以守之发而不胜不如不发胜而不守不如不胜故臣愿陛下上思祖宗之所畀付下念生灵之所爱戴大修政事使在我者无可乘之隙而在彼者有来苏之愿则天戈所指宜无不承顺者矣宣王中兴之道盖出於此是谓万全之策惟陛下留意幸甚曹勋议淮上事宜状曰尝谓主当持重而客利急攻亦兵法也今敌攻两淮殆踰一月我之诸将屡报小捷而敌全师实未尝动客当务速反若无意於战疑敌以羸兵骄我而伺我之怠且耗吾之军锋然其驱乌合猋起之衆不能乘锐气数道并进俾我不暇为谋乃迁延复却旷日持久师行千里情状易见我之诸将得以从容成备既经累捷胆气益壮聚谋蓄力务以全制其後敌之败北在理不疑所虑诸将持重太过反类畏怯或贪少利不顾大计今若令淮东坚壁不战以搤其膺淮西由庐夀捣睢亳以攻其背舒蕲二将连旗深入朝廷方追马军之师俾佐两淮宜促其期以速其至自光入蔡去汴最迩宜出其不意急诏鄂渚由此进兵以倾其巢穴水军自淮入海以邀其饷道是皆昔人师行捷径矧诸将皆朝廷素所宠厚临危宜无爱死今敌骑充塞江北实繁有徒屡折不退有盘据淮右之意愿朝廷毋轻此敌毋惑不根之言号令之出务加积密前代漏泄禁中语犹不免其死况成败安危所系乎傥能坚守此策断然不疑非独可以却敌而已敌将惩艾可数十年无疆场之忧僭易干冒惟在威断

翰林学士汪藻乞分张俊军马策应状曰臣昨自三月末得之传闻云金人在建康筑城为度夏计臣虽幸其不然然心窃忧之以为中国困於兵革而得少休息者正赖其不能触热故常以寒方至未暑先归吾於半年间汲汲措画犹每岁奔命不暇今若纵其度夏则长为巢穴无所忌惮不知朝廷何以枝梧洎到行在闻韩世忠列战舰江中遮其归路日有所获且言金人穷蹙之状臣窃欣幸以为三月所传诞妄耳续观黄榜备録韩世忠捷奏又以为朝夕必可扫除今近二十日矣其耗寂然议者颇疑世忠奏报未必皆实兼数日人自常润来者皆云敌於蒋山雨花台两处各劄大寨抱城开河两道以护之及宂山作小洞子以为逃暑之地陆增城垒水造战船而采石金人已渡复回者累累不絶今且五月矣比常年去已月余乃反去而复回其欲留建康明甚如此则与三月所传又似符合臣闻金人动设诡诈尤喜为穷蹙之状以欵我师我师堕其计中者前後非一今安知其本为度夏计而阳为穷蹙者特以欵误我师耶建康为东南咽喉国之门户也天下委输朝廷号令未有不由此而通者若金人果据此为巢穴则东南馈饷遂絶如此人扼其咽喉守其门户果得高枕而卧乎不知羣臣日至上前亦尝有反复及此者否岂遂以为无事而所当讲者承平之先务乎抑揣陛下非所乐闻而不以闻也不惟是而已人既扼我咽喉守我门户则羣盗亦将视我缓急以为向背国家果有力能使之退听屏息乎况又有意外之忧所难言者不得不虑臣愚以为此事所系非细庙堂若救焚拯溺然朝夕在念及五六月间我师便利之时会诸将与韩世忠一举扫除非特去目前之患将使惩创终身不敢复南其利害岂不相万哉虽闻近遣张俊提兵过江节制浙西人马迤逦前去以为策应此固陛下长筭也不知张俊果能为陛下有慨然立功之意乎臣愚欲乞专差得力使臣数人齎陛下宸翰星夜兼程自襄邓荆湖以来迎张俊军令分数万人顺流而下仍於上流自计置粮斛载以自随彼张俊军既皆新人必精锐可用且敌人见上流之师突然而至莫知其数必破胆奔溃此制敌之奇也如其不然八九月间气候稍凉彼得时矣几会一失虽悔何追伏望睿慈不以臣言为愚轻此敌忽此事特加采纳不胜幸甚

金人犯塞上召宰执对便殿将浮海避之左仆射陈康伯持不可杨存中言敌空国远来已闯淮甸此正贤智驰骛不足之时臣愿率先将士北首死敌帝喜遂定亲征之议下诏进讨有欲遣使诣敌求缓师者集英殿修撰曾几上疏言增币请和无小益有大害为朝廷计正当尝胆枕戈专务节俭经武外一切置之如是虽北取中原可也且前日诏诸将传檄数金君臣如叱奴隶何辞可与之和也帝壮之

绍兴三十一年王之道上奏曰臣昨奉圣旨令诸路都统制并沿边帅守监司照应今来事体随宜应变疾速措置务要不失机会仍先具知禀闻奏不下所司并録白到备劄内事件臣读之痛愤感泣莫能自己至於寝食俱废以为敌人南牧迨今三十七年专用诡诈愚弄朝廷求无不获而皇帝陛下天性仁孝上念父兄下怜赤子不惮屈已讲和虽中外臣庶有所不堪而陛下笃於守信冀与天下休息德至渥也而敌计多端迩来离其巢穴狂犇浪走直抵西京今使人之来所奏不一包藏非浅其用意殆与苻坚之寇晋无异揆之以天时人事似是灭亡之日而况淮北之民蒙被国家二百年涵养之赐昨自沦陷涂炭且复苦於残虐其讴吟思汉不翅饥渇之望饮食盖前後间探类言彼民日夜延颈跂踵以待王师北来倒戈内应观其所为如此实今日之机会也臣愚欲乞因今来使人之请特赐宸断仰承天心俯顺人心下哀痛罪已之诏以叛盟之意明告中外使天下之人扼腕切齿咸起不共戴天之愤然後举兵北伐将见自淮以北必有馘其首以献者岂特箪食壶浆以迎我师而扶老携幼望风降附哉臣某以踈远小臣辄缘忠愤所激采舆人之言上干天听死有余责

历代名臣奏议卷二百三十三








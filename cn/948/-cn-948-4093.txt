陆游　野步

蝶舞蔬畦晚，鸠鸣麦野晴。

就阴时小息，寻径复微行。

村妇窥篱看，山翁拂席迎。

市朝那有此，一笑慰余生。

陆游

陆游　野步

场圃农功毕，村邻醉叟多。

野风吹惨澹，海气起嵯峨。

妇女窥篱看，儿童拾穗歌。

身闲不自乐，如此暮年何！

陆游

陆游　野步

漠漠秋园暮景孤，纶巾羽服从奚奴。

风流画手无摩诘，写作龙山野步图。

陆游

陆游　野步

堤上淡黄柳，水中花白鹅。

诗情随处有，此地得偏多。

陆游

陆游　野步

水生已抹堤，草长复侵路。

小蝶仍可怜，欲下却飞去。

陆游


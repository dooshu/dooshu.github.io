76　山濤深識遠慮非清談輩　七賢不取山濤王戎


山濤欲釋吴以爲外懼，又言不宜去州郡武備，其深識遠慮，非清談之流也。顔延之於七賢，不取山、王，然戎何足以比濤，猶之於玉也。

【何云】削山、王是一時狷忿之辭。

【全云】强嵇紹以出仕，則謬矣。

【元圻案】通鑑晉武帝紀咸寧五年：「杜預表請伐吴，帝許之。僕射山濤退而告人曰：『自非聖人，外寧必有内憂，今釋吴以爲外懼，豈非算乎〔一〕！』」〇晉書山濤傳：「濤，字巨源，河内懷人也。吴平之後，帝詔天下罷軍役，示海内大安，州郡悉去兵，大郡置武吏百人，小郡五十人。濤因與盧欽論用兵之本，以爲不宜去州郡武備，其論甚精。于時咸以濤不學孫吴而闇與之合。帝稱之曰：『天下名言也。』而不能用。及永寧之後，屢有變難，寇賊猋起〔二〕，郡國皆以無備不能制，天下遂大亂，如濤言。」〇文選五君詠注：沈約宋書曰：「顔延年領步兵，嗜酒疎誕，不能斟酌當時。劉湛言于彭城王義康，出爲永嘉太守。延年甚怨憤，乃作五君詠，以述竹林七賢，山濤、王戎以貴顯被黜。詠嵇康曰：『鸞翮有時鎩，龍性誰能馴？』詠阮籍曰：『物故不可論，途窮能無慟？』詠阮咸曰：『屢薦不入官，一麾乃出守。』詠劉伶曰：『韜精已沈飲，誰知非荒宴？』蓋自序也。」其一則向秀。〇王戎傳：「戎，字濬沖，琅邪臨沂人。自經典選，未嘗進寒素，退虚名，但與時浮沉，户調門選而已。性好興利，每日執牙籌，晝夜計算，常若不足。」

〔一〕「算」，原作「美」，據中華本資治通鑑卷八〇晉紀武帝咸寧五年改。

〔二〕「猋」，原作「焱」，據中華本晉書卷四三山濤傳改。






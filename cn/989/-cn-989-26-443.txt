苏颂　中书令程文简挽辞三首

邦国藩宣老，阶符陟降贤。

朝方尊旧德，天不畀遐年。

勋载奉常诔，神栖京兆阡。

悲笳声未断，垄日下虞渊。

苏颂

苏颂　中书令程文简挽辞三首

星坠寝门夕，歌兴梦奠时。

骑箕良弼去，罢社国人悲。

富贵惊川逝，功名白日垂。

只应金石刻，无愧伯喈辞。

苏颂

苏颂　中书令程文简挽辞三首

都门箫鼓动哀音，丹旐西归诏祖临。

故府簪裾空堕泪，高原松槚已成阴。

藩朝宣力由忠荩，彝鼎书功映古今。

他日甘棠知不剪，五州遗德在人深。

苏颂


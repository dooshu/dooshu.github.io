秣陵杂诗


其一

秋云横陇首，策马此山岑。
迢遥望京室，青阙间红林。
苍苍碧城暮，微微紫殿深。
皇衢列琼树，惠风展瑶音。
宫莎闭拱鼠，苑果啄鸣禽。
椒樾晓纷霭，星汉夜浮沈。
宸居建东洛，翠辇不复临。
嗟予眺金闼，徘徊怅玉浔。
遐哉帝子去，日昃劳我心。

其二

方山斲洪源，清淮穿神宅。
漠漠青溪月，寻云挂瑶席。
轻波摇槛红，层霄带甍碧。
秋萤耿寒楼，晚烟翳重栅。
芙蓉秀香露，玉帐临澄魄。
中有鸣筝人，无俦坐相惜。
饮虹托飞云，迢递星河夕。
泛艳发朱棹，折华荐丹液。
芳音寄明晖，催桨迎佳客。
高情日以荒，因之怀夙昔。

其三

疏林被广埭，散抱薄行游。
寻峰转高殿，陟巘履重楼。
秋英飞江甸，晨景丽皇州。
卿云灿宫雉，羽盖出长楸。
北湖涵澄净，东岭气沈浮。
澜澳动寒菼，沙汭吹轻鸥。
采兰投极浦，怅矣无轻舟。
龙旗失组练，凤舰同山丘。
寝兴阅终古，玄藻攀前修。
伊人不可见，引领独淹留。

其四

城南何卷回，芳径多修曼。
纵辔出长干，缅邈恣情玩。
步櫩通瑶宫，飞台接神馆。
平冈紫石隐，丹峰白云冠。
秋坂留芳蕤，晚林送归翰。
佳人搴朱草，坐使襟带乱。
伊予陟层岩，凭胜皇舆灿。
印山识秦馀，天阙表吴观。
日落山河空，岁久精灵散。
荏苒失妙年，百虑萦昏旦。

其五

峻矣壮京邑，言驾石头城。
倚峰三楼建，削磴千雉横。
阴壁青罗翳，古堞丹霞明。
飞甍瞰江皋，落景写澄泓。
云幡转四角，绣幕张双旌。
惟皇凭设险，阨塞表峥嵘。
紫轪抗燕路，弘运启嘉平。
金壶沥昏漏，玉管发新声。
佳期在何许，艇子解相迎。
良时重欢宴，一顾倾人情。

其六

钟阜瞻纪堂，东田规鄠杜。
岳门开素秋，寝殿吹灵雨。
巑岏青嶂高，卿霭紫烟聚。
朱垣匝神坰，丹林拂星户。
结轸出东华，鼎湖怀英武。
偃松交术阡，渫云留坛宇。
洵美托崇基，斯年歌皇祜。
昔人此通隐，淹留缉农圃。
归来弄兰桂，亦复婴簪组。
兹趣苟不替，赏心期我土。





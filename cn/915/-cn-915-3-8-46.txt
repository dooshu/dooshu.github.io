◇报贡禹

朕以生有伯夷之廉，史鱼之直，守经据古，不阿当世，孳孳於民，俗之所寡，故亲近生，几参国政。今未得久闻生之奇论也。而云欲退，意岂有所恨与？将在位者与生殊乎？往者尝令金敞语生，欲及生时禄生之子。既已谕矣，今复云子少。夫以王命辨护生家，虽百子何以加？《传》曰：「亡怀土，何必思故乡？」生其强饭慎疾以自辅。（《汉书·贡禹传》）


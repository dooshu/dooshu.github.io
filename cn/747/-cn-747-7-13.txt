○有事南郊诏

朕闻上灵之应，疾於影响；茂祉之兴，积於年代。朕嗣膺宝历，君临区宇，凭宗社之介福，赖文武之同心，时无风尘之警，野有京坻之积。厚地降祉，贞石表祥，莹翠色而流光，发素质而成字。前纪厥初之德，次陈卜年之永，后述储贰之美。并名字昭然，楷则相次，旷代之所未闻，故老之所未睹。猥以寡德，虔奉成命，缅惟往载，良增兢惕。自天之佑，岂惟一人，无疆之福，方覃九土。自非大报泰坛，稽首上帝，则靡申奉天之志，宁副临下之心。今年冬至有事南郊，所司率繇旧典。


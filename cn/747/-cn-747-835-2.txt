○代集贤崔相公谢赐官诰表

臣某言。今月某日，赐臣某官诰一通者。臣某中谢。臣敢谓皇慈，仍加霈泽。固让而丹诚莫遂，退思而元造宁酬。今者特降近臣，遽临私室。琅函乍启，捧持空耀於微躬。宝轴载观，灿烂仍惊於众目。荣光并集，舒卷不遑。难胜黼黻之文，何补燮调之任。唯当千虑，以荷万几。见可而进之谋，知无不为之力。用裨至理，庶奉休期。仰戴圣慈，臣某无任省己感恩之至。


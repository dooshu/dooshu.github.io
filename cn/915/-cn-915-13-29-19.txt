◇太保吴武公尉迟纲碑铭

昔者王室藩屏，同族谓之宗亲，列国诸侯，异姓称为伯舅。元勋懿德，周崇齐楚之霸，疏爵畴庸，汉重韩吴之秩。司勋载其弘烈，典册备其徽章。山甫式列辟之功，纪绩庸器；庄叔匡成献之难，昭德彝鼎。鸿名盛业，公实兼焉。公命世挺生，应期间出，嵩华峻极，降惟岳之上灵；霜露所均，体中和之秀气。危松擢本，且观后雕之质；贞桂挺生，便结冬华之叶。是故以辰昴膺庆，风云交感者焉公柔顺内凝，英华外发，斧藻仁义，圭璋令范。危劲之节，冠四序而逾秀；坚贞之操，经百炼而不销。加以逢门射法，远中戟支；养由箭神，遥穿悬叶。巧极将军之伎，精穷校尉之官。及年逾艾服，任隆台衮，甲第当衢，传呼启路。不以宠贵骄人，每以卑谦自牧。易箦之言，无忘寝瘵；城郢之志，终于瞑目。铭曰。

珠角膺期，山庭表德，出忠入孝，自家刑国，人物冠冕，彝章表则。任属屯警，官联枢侍，行部六条，议班三吏。逝水讵停光阴不借，遽辞逆旅，俄悲怛化，旌舍夏练。棺陈卫幕，北郭人希，西山景落。三千不见，九原谁作，铭兹鼎鼐，永傅嵩霍。（《艺文类聚》四十六，《初学记》十一）


卷二百十八

钦定四库全书

历代名臣奏议卷二百十八

明　杨士奇等　撰

赦宥

东汉光武建武二十年大司马广平侯吴汉病笃车驾亲临问所欲言汉对曰臣愚无所知识但愿陛下慎无赦而已

桓帝时河南尹李膺初与廷尉冯绲大司农刘佑等同心纠罸奸幸时膺等以罪输作司隶校尉应奉上疏理膺等曰昔秦人观宝于椘昭奚恤莅以群贤梁惠王玮其照乘之珠齐威王荅以四臣夫忠贤武将国之心膂窃见左校施刑徒前廷尉冯绲大司农刘佑河南尹李膺等执法不挠诛举邪臣肆之以法衆庶称宜昔季孙行甫亲逆君命逐出莒仆於舜之功二十之一今膺等投身强御毕力致罪陛下既不听察而猥受譛诉遂令忠臣同愆元恶自春迄冬不蒙降恕遐迩观听为之叹息夫立政之要记功忘失是以武帝舍安国於徒中宣帝徵张敞於亡命绲前讨蛮荆均吉甫之功佑数临督司有不吐茹之节膺着威幽并遗爱度辽今三垂蠢动王旅未振易称雷雨作解君子以赦过宥罪乞原膺等以备不虞书奏乃悉免其刑

东晋元帝永昌元年皇孙生郭璞上疏曰有道之君未尝不以危自持乱世之主未尝不以安自居故存而不忘亡者三代之所以兴也亡而自以为存者三季之所以废也是以古之令主开纳忠谠以弼其违标显切直用攻其失至乃闻一善则拜见规诫则惧何者盖不私其身处天下以至公也臣窃惟陛下符运至着勲业至大而中兴之祚不隆圣敬之风未跻者殆由法令太明刑教太峻故水至清则无鱼政至察则衆乖此自然之势也臣去春启事以囹圄充斥隂阳不和推之卦理宜因郊祀作赦以荡涤瑕秽不然将来必有愆阳苦雨之灾崩震薄蚀之变狂狡蠢戾之妖其後月余日果薄鬬去秋以来诸郡并有暴雨水皆洪潦岁用无年适闻吴兴复欲有构妄者咎徵渐成臣甚恶之顷者以来役赋转重狱犴日结百姓困扰甘乱者多小人愚嶮共相扇动虽势无所至然不可不虞按洪范传君道亏则日蚀人愤怨则水涌溢隂气积则下伐上此微理潜应已着实於事者也假令臣遂不幸谬中必贻陛下侧席之忧今皇孙载育天固灵基黔首顒顒实望惠润又岁涉午位金家所忌宜於此时崇恩布泽则火气潜消灾谴不生矣陛下上承天意下顺物情可因皇孙之庆大赦天下然後明罚勅法以肃理官克厌天心慰塞人事兆庶幸甚祯祥必臻矣臣今所陈蹔而省之?未允圣旨久而寻之终亮臣诚若所啓上合愿陛下勿以臣身废臣之言臣言无隐而陛下纳之适所以显君明臣直之义耳疏奏帝纳焉

後魏明元帝时以郡国豪右大为民蠧乃优诏徵之民多恋本所在聚结盗贼并起守宰不能禁帝乃引白马侯崔玄伯及元城侯元屈等问曰前以凶侠乱民故徵之京师而守宰失於绥抚令有逃窜今犯者已多不可悉诛朕欲大赦以纾之卿等以为何如屈对曰民逃不罪而反赦之似若有求於下不如先诛首恶赦其党类玄伯曰王者治天下以安民为本何能顾小曲直也譬琴瑟不调必改而更张法度不平亦须荡而更制夫赦虽非正道而可以权行自秦汉以来莫不相踵屈言先诛後赦会於不能两去孰与一行便定若其赦而不改者诛之不晚帝从之

後周宣帝在位德政不修数行赦宥京兆丞乐运上疏曰臣谨按周官曰国君过市则刑人赦此谓市者交利之所君子无故不游观焉若游观则施惠以悦之也尚书曰眚灾肆赦此谓过误为害罪虽大当缓赦之吕刑云五刑之疑有赦此谓赦疑从罚罚疑?免论语曰赦小过举贤才谨寻经典未有罪无轻重溥天大赦之文逮兹末叶不师古始无益於治未可则之故管仲曰有赦者奔马之委辔不赦者痈疽之砺石又曰惠者民之仇讐法者民之父母吴汉遗言犹云唯愿无赦王符着论亦云赦者非明世之所宜岂可数施非常之惠以肆奸宄之恶乎

唐高祖时东都平大赦天下又欲责贼支党悉流徙恶地治书侍御史孙伏伽谏曰臣闻王者无戏言书称尔无不信朕不食言言之不可不慎也陛下制诏曰常赦不免皆原之此非直赦有罪是亦与天下更新辞也世充建德所部赦後乃欲流徙书曰殱厥渠魁胁?罔治渠魁尚免胁从何辜且跖狗吠尧吠非其主今与陛下结髪雅故往为贼臣彼岂忘陛下哉壅隔故也至疏者安得而罪之由古以来何始无君然止称尧舜者何也直由善名难得也昔天下未平容应机制变今四方已定设法须与人共之法者陛下自作须自守之使天下百姓信而畏也自为无信欲人之信若为得哉赏罚之行无贵贱亲踈惟义所在臣愚以为贼党於赦当免者虽甚无状宜一切加原则天下幸甚

太宗贞观中盐泽道行军总管岷州都督高甑生坐违李靖节度减死徙边时有上言者曰甑生旧秦府功臣请寛其过太宗曰甑生违李靖节度又诬告靖谋逆虽是藩邸旧劳诚不可忘然治国守法事须画一今若赦之使开侥幸之路且国家建义太原元?及征战有功者甚衆若甑生获免谁不觊觎有功之人皆须犯法我所以必不赦者正为此也又谓侍臣曰天下愚人者多智人者少智者不肯为恶愚人好犯宪章凡赦宥之恩惟及不轨之辈古语云小人之幸君子之不幸一岁再赦善人喑哑凡养稂莠者伤禾稼惠奸宄者贼良人昔文王作罚刑兹无赦又蜀先主尝谓诸葛亮曰吾周旋陈元方郑康成之间每见启告理乱之道备矣曾不语赦故诸葛亮理蜀十年不赦而蜀大化梁武帝每年数赦卒至倾败夫小仁者大仁之贼故我有天下以来絶不放赦今四海安寜礼义兴行非常之恩弥不可数将恐愚人常冀侥幸惟欲犯法不能改过

长孙皇后遇疾渐危笃皇太子启后曰医药备尽今尊体不瘳请奏赦囚徒并度人入道冀蒙福佑后曰死生有命非人力所加若修福可延吾素非为恶若行善无効何福可求赦者国之大事佛道者上每示存异方之教耳常恐为理体之弊岂以吾一妇人而乱天下法不能依汝言也

武后时突厥入赵定杀掠甚衆民多胁从於贼贼已去惧诛逃匿时狄仁杰为河北安抚大使乃上疏曰议者以为虏入寇始明人之逆顺?迫胁?愿??受伪官?为招慰诚以山东之人重气一往死不为悔比缘军兴调发烦重伤破家产剔屋卖田人不为售又官吏侵渔州县科役督趣鞭笞情危事迫不循礼义投迹异域以图賖死此君子所愧而小人之常民犹水也壅则为渊疏则为川通塞随流岂有常性昔董卓之乱神器播越卓已诛禽部曲无赦故事穷变生流毒京室此由恩不溥洽失在机先今负罪之伍潜窜山泽赦之则出不赦则狂山东群盗缘兹聚结故臣以为边鄙暂警不足忧中土不寜可为虑也夫持大国者不可以小治事广者不可以细分人主所务弗检常法愿曲赦河北一不问罪诏可

中宗时张易之诛议穷治党与监察御史张廷珪建言曰自古革命务归人心则以刑胜治今唐历不移天地复主宜以仁化荡宥且易之盛时趋附奔走半天下尽诛则已暴罚一二则法不平宜一切洗贷中宗纳之德宗时中书侍郎同中书门下平章事陆?论左降官准赦量移事状曰右窜谪之徒皆在遐僻?迫於衰暮顾景思还?困於瘴疠翘心望徙既关霈泽许以量移企跃之情远想可见若准所司旧例须俟州府録申盘勘检寻动踰年岁上稽恤宥之旨下亏庆赖之心臣等商量恐须厘革望令所司据承贞元六年恩赦检勘已量移未量移官及贞元六年恩後左降官等除迁改亡殁之外具名衔及贬责事由年月速报中书门下不须更待州府申请臣等据所司报到则便进拟不出岁内冀悉沾恩未审可否谨録奏闻伏听进止

贽又上奏曰伏以国之令典先德後刑所後者法当舒迟故决罪不得驰驿行下所先者体宜疾速故赦书日以五百里为程诚以圣王之心务弘庆惠必回翔於行罚而企跃於舒恩不加罚於典法之外不亏恩於德令之内则受责者莫得兴怨荷贷者咸思自新所谓威之斯惩宥之斯感惩以致理感以致和致理则尊致和则爱为人父母必在兼行陛下德配上玄泽流下土顷因郊祀普降鸿恩凡是贬责之人并许量移近处臣等任叨辅翼职在宣行寻具奏闻请便进拟圣心精一务欲均齐令待所司检寻一时类例处分其左降官内?罪非可弃才有足甄亦许别状啇量不拘常例奨用臣等据所司检勘左降官及流人送名到者都比拟量移及别追用分为三状前月十二日封进其流人量移状已蒙印出行下讫余两状至今未奉进止窃以赦书宣布仅欲半年若更淹迟恐乖事体又诸州刺史及台省官等继有事故颇多缺员睿旨精於选求至今常不充备以眚掩德见非古人录用弃瑕允归圣造愿广含弘之美庶增诱拔之途谨奉状陈闻伏听进止

贽又上奏曰右希顔奉宣进止旧例左降官每准恩赦量移不过三百五百里今度进拟稍似超越又多是近兵马处及当路州县事非稳便宜更商量伏以罚宜?轻赦宜?重所以昭仁恕之道广德泽之恩也夫位尊者其惠不可以不重言大者其实不可以不丰位尊而惠轻则体非宜言大而实寡则人失望陛下躬行盛礼涣发德音念谪居之荒遐哀负累之沈弃俾移近处将合新恩赦令初行室家相庆惠亦至矣言亦大矣窃料窜逐穷僻喜闻霈泽降临固必破产以饰行装计日而俟休命荏苒淹恤复经半年傥又所移之官还与旧任邻近窃恐乖陛下垂愍之意亏制书行庆之恩口惠重而事实轻非所以扬鸿休而布大信也谨按承前格令左降官非元勅令长任者每至考满即申所司量其旧资便与改叙纵?未有迁转亦即任其归还逮于开元末李林甫固权专恣凡所斥黜类多非辜虑其却回?复冤诉遂奏左降官考满未别改转者且给俸料不须即停外示优矜实欲羁系?此已後遂为恒规一经贬官便同长任回望旧里永无还期纵遇非常之恩许令移远就近虽名改转不越幽遐?自西徂东??大适小时俗之语谓之横移驯致忌尅之风积成天宝之乱展转流弊以至于今天下咸病此法深苛而不能改从旧典者良以猜嫌之虑易惑上心将谓负谴之人悉包乐祸之意已经黜责遂欲堤防故高论则痛嫉林甫之隂邪而密网则习行林甫之弊法憸邪为蠧乃至於斯然则左降永絶於归还量移不离於僻远盖是奸臣诡计殊非国典旧章且贬黜之中情状各异犯有轻重责有浅深固非尽是回邪皆须备虑王者之道待人以诚有责怒而无猜嫌有惩沮而无怨忌斥远以儆其不恪甄恕以勉其自新不儆则浸及威刑不勉则复加黜削虽屡进退俱非爱憎行法乃暂使左迁念材而渐加进叙人知复用谁不增修何忧乎乱常何患乎蓄憾如?以其贬黜便谓奸凶恒处闲防之中长从摈弃之例则是悔过者无由自补藴才者终不见伸凡人之情穷则思变含凄贪乱?起於兹虽则何患能为亦足感伤和气谓非帝王开怀含垢之大体圣哲诱人迁善之良图也臣等昨进拟商度非不精详既审事宜亦寻旧例参求折衷兼务齐平大约所拟之官各移近地一道郡邑稍优於旧任官资序进於本衔并无降差亦不超越其有累经移改已至关畿则但以大州增其常秩所冀人皆受赐施不失平上副鸿恩下塞延望才将得所殊匪为优今若裁限所移不过三五百里则有改职而疆域不离於本道迁居而风土反恶於旧州徒有徙家之劳是增移配之扰又当今郡府多有军兵所在封疆少无馆驿应合量移之例约有二百许人道路须计其远迩之差州县则校其高下之等若必选非当路复不近兵则恐类例失伦署置偏并示人疑虑体人非弘幸希圣聦更赐裁审其拟官状并未敢改革

贽又论赦书事状曰右隐朝奉宣圣旨并以中书所撰赦文示臣令臣审看可否如有须改张处及事宜不尽条録奏来者臣谨如诏旨详省再三犹惧所见不周兼与诸学士等参考得失佥以为纲条粗举文理亦通事多循常辞不失旧用於平昔颇亦可行施之当今则恐未称何则履非常之危者不可以常道安解非常之纷者不可以常语谕自陛下嗣承大宝志一中区穷用甲兵竭取财赋甿庶未达於暂劳之旨而怨咨已深昊穹不假以悔祸之期而患难继起复以刑谪太峻禁防伤严上下不亲情志多壅乃至变生都辇盗据宫闱九庙鞠陷於匪人六师出次於郊邑奔逼忧厄言之痛心自古祸乱所锺罕有若此之暴今重围虽解逋寇尚存裂土假王者四凶滔天僭帝者二竖又有顾瞻怀贰叛换党奸其流实繁不可悉数皇舆未复国柄未归劳者未获休功者未及赏困穷者未暇恤滞抑者未克申将欲纾多难而收羣心唯在赦令诚言而已安危所属其可忽诸动人以言所感已浅言又不切人谁肯怀昔成汤遇灾祷于桑野躬自髠剔以为牺牲古人所谓割髪宜及肤翦爪宜侵体良以诚不至者物不感损不极者益不臻今兹德音亦类於是悔过之意不得不深引咎之辞不得不尽招延不可以不广润泽不可以不弘宣畅鬰堙不可不洞开襟抱洗刷疵垢不可不荡去瘢?使天下闻之廓然一变若被重昏而覩朗曜人人得其所欲则何有不?者乎应须改革事条谨具别状同进除此之外尚有所虞窃以知过非难改过为难言善非难行善为难假使赦文至精止於知过言善犹愿圣虑更思所难易曰圣人感人心而天下和平夫感者诚发於心而形於事人或未喻故宣之以言言必顾心心必副事三者符合不相越踰本於至诚乃可求感事?未致则如勿言一亏其诚终莫之信伏惟陛下先断厥志乃施於辞度其可行而宣之其不可者措之无苟於言以重其悔言克诚而人心必感人心既感而天下必平事何可不详言何可不务罄输愚恳伏听圣裁

贽又请宥赵贵先罪状曰右钦溆奉宣圣旨前者共卿商量赵贵先欲恕其罪朕朝来更问诸将皆云贵先顺?朱泚则是逆人合依常刑不可寛舍衆人意既如此应难释放卿宜知悉者臣愚以为贵先?逆之罪法当不容贵先陷身之由情则可恕陛下所议矜宥原其情也诸将所请诛戮据於法也据法而除君之恶者人臣之常志原情而安衆之危者人主之大权臣主之道既殊通执之方亦异言各有当体各有宜事?相駮而无伤此之谓也往以襄城告急诏命陇右发兵齐映率衆东行贵先即其部将于时军至昭应适遇驾幸奉天齐映驰归凤翔贵先独王营幕进无揔帅退阂乱兵遂为贼泚所招绐以同迎銮驾泚既反状未露贵先安得勿?已受邀留遂遭刼制身縻伪职兵隶凶徒虽居贼中亦不见任首末事迹简在天心臣亦亲承德音非独闻於传说其於情状颇有足矜所可受责之辜唯在不能守节而死耳贵先傥能守节即是忠烈之徒固获褒旌岂资寛舍况所议谳盖缘狱疑罪疑惟轻实编令典胁?罔理亦载圣谟况复怀光未殱希烈犹炽遭罹诱陷其类寔繁今京邑初平皇猷更始乃是汚俗观化之日圣王布德之时所用刑章尤宜审慎一轻一重理乱攸生宥之以恩则自新者咸思归命断之以法则怀惧者姑务偷生衆心既偷贼势思固不忍一朝之忿而贻累岁之忧苟循匹夫之谈以兴亿衆之役为计若此夫何利之有焉曩者安史创乱染汚士吏肃宗兴复累降赦书罪止渠魁余所不问河朔遗孽既闻德泽之弘被且幸胁汚之见原人人皆自怨尤各悔归国之晚及乎三司按罪继用严科未降之流复喜得计庆绪将消而再结思明已附而重携浸长厉阶至今为梗岂不以任法吏而亏权道小不忍而乱大谋者乎昔汉高帝既定四方见诸将往往偶语谋反乃问张良曰为之奈何良曰陛下所最恨者为谁帝曰雍齿与我有旧而数窘我良曰今急封雍齿则人人自坚矣帝用良计诸将果安皆云雍齿且侯吾属何患盖以图霸王者不牵於常制安反侧者罔念於宿瑕今陛下有汉高之英贵先无雍齿之衅加戮不足威暴逆矜全可以定危疑明恕而行盛德斯在何所为虑尚劳依违微臣区区上言盖为将来张本凡非首恶皆愿?寛庶使负累之徒莫不闻风而化消奸凶诱惑之计开叛乱降附之门此其大机不可失也陛下前意固为善矣伏惟不为浮议所移

宪宗元和三年帝御丹凤楼大赦天下知枢密中使刘光奇党庇同类奏准旧例散差中使走马往诸道送赦书所贵疾速意欲疵瑕其类使至诸道受纳财赂俟其至也自获其半翰林学士裴垍李绦等奏曰陛下自临御海内事推至当易去烦苛今复以赦书散差勅使专送是求方镇货财盖非陛下意旨请付度支塩铁急递发遣既得疾速简便又无求取劳扰上依绦等所奏光奇又奏曰旧例如此难便改易上曰旧例若是即须恭守若不是即须改移岂可循旧弊耶宜依裴垍李绦所奏

文宗时邕管经略使董昌龄诬杀参军衡方厚贬溆州司户俄徙峡州刺史右拾遗魏謩谏曰王者赦有罪唯故无赦比昌龄专杀不辜事迹暴章家人衔冤万里投诉狱穷罪得特被矜贷中外以为屈法今又授刺史复使治人紊宪章乖至治不见其可有诏改洪州别驾後晋高祖即位屡赦天下左散骑常侍张允为駮赦论以献曰管子曰凡赦者小利而大害久而不胜其祸无赦者小害而大利久而不胜其福汉之吴汉疾笃帝问汉所欲言汉曰惟愿陛下无赦尔盖行赦不以为恩不行赦不以为无恩罚有罪故也自古皆以水旱则降德音而宥过开狴牢而出囚冀感天心以救其灾者非也假有二人之讼者一有罪而一无罪若有罪者见舍则无罪者衔寃此乃致灾之道非救灾之术也至使小人遇天灾则皆喜而相劝以为恶曰国将赦矣必赦我以救灾如此则是赦民为恶也夫天之为道福善而祸淫若舍恶人而变灾为福则是天又喜人为恶也凡天之降灾所以警戒人主节嗜慾务勤俭恤鳏寡正刑罚而已上览之大悦

宋太宗时祖吉守郡为奸利事觉下狱案劾爰书未具郊礼将近太宗疾其贪墨遣中使谕旨执政曰郊赦可特勿贷祖吉赵普奏曰败官抵罪宜正刑辟然国家卜郊肆类对越天地告于神明奈何以吉而隳陛下赦令哉太宗善其言乃止

太宗尝因郊礼议赦有秦再思者上书愿勿赦引诸葛亮佐刘备数十年不赦事帝颇疑之时赵普对曰凡郊祀肆眚圣朝彛典其仁如天若刘备区区一方臣所不取上善之遂定赦初太祖将祀南郊诏两京诸道自十月後犯强窃盗不得预郊祀之赦天圣五年马亮上言朝廷虽有诏而法官断狱乃言终是会赦多所寛贷惠奸宄失诏旨遂诏已下约束而犯刼盗及官典受赃悉论如律

真宗时右正言夏竦上奏曰臣闻仲尼曰善人为邦百年可以胜残去杀传曰为温慈惠和以效天之生育长养臣以为边无兵革之患官无贪暴之吏国无率敛之制民无寇盗之忧则元元受好生之赐万物遂长育之性皆非谓肆赦之义也盖赦者偏枯之物权时之制君子所惧小人所悦夷吾嫉其大害孔明讥其小惠故无赦之国其刑必平居上者攸宜矜慎皇家解五代之苛暴复八世之典宪拨乱之始宜推解网之惠守成之朝难纵委辔之权夫赦不可以逆知逆知则奸作奸不可以数惠数惠则政烦方今郊祀之日必覃涣汗之恩豪猾瞻望而造奸吏胥因缘而弄法虽预示禁章不令原免及广覃庆泽谁复举行愿陛下崇先王去杀之道塞叔世屈法之门令恩不预彰罪无苟免霁霜威流惠泽若以废之不可必也用之有方书曰眚灾肆赦易曰赦过宥罪或当阳气发生之始薰风亭育之际顺雷雨之象布蓼萧之恩必也赦除悮失寛宥故犯庶几惩戒有差免使重轻一致肆眚之文事宜从简若蠲放理督之物升进官资之属各诏有司颁下其事何必缕陈条例动盈数幅使舞文之吏得以因缘载笔之官难为纪述?其简易足正经纶

仁宗景佑元年二月侍御史庞籍乞郊禋更不行赦疏曰臣窃见南郊礼毕行赦且礼行於郊而劝赏赐赦者古之人无有也三王之世岁亲祀昊天上帝於圜丘又祀感生帝於泰坛汉朝有甘泉五畤之祭绵代而降郊祀不辍至於赏赦皆未之闻也有唐兵兴以来事天之祀岁?废之迄于五代三年之行还必大赏所以劳卫兵也必大赦所以荡乱狱也然则所赏既大不可以岁举故必三载而躬祀也圣朝承五代之弊兴千龄之统应变以制事酌中而立治远遗前古之法近择後王之迹是以间岁报本就阳位而展礼一朝锡福御端闱而行赦庆赏二柄行庆之道也谓夫法驾顺动六师景从虽无大劳而必隆赏所以勉军伍而卫社稷也虽至愚以谓赏者国家之大典可以仍旧谓夫狴牢悉启桎梏并空虽皆大罪而必尽赦所以涤衆故而使自新也虽至愚以为赦者政教之大患不可以常用何以明之且有罪者宥之未必自新也被苦者抑之未必无怨也不能自新将复为恶不能无怨将悔为善一赦而使民悔善复恶故以为政教之大患也所谓常赦者除十恶鬬杀刼杀谋杀并为已杀人者及放火官典犯正枉法赃至死不赦外其余罪咸赦除之设有鬬殴者折肋堕胎折跌人支体及瞎其一目即损二事已上及因旧患令至笃疾以威力取财虽不伤人是皆凶险之大楚毒之极寘之常刑则可以舒平民之愤挫恶人之锐乃复被其大恩出为无罪诚不足以增光盛德适足以塞和气而已况复将有事於南郊之岁必告布天下民以是知国将郊禋郊必宥罪乃先其时节用肆其凶暴虽约束之预降终瑕衅之悉荡宣父有言民可使由之不可使知之今使之知所以为幸陛下诚能布发睿旨昭示天下今後郊禋之日除赏赐之外更不行赦使无敢为虐则善懦者怀惠凶顽者知禁矣

庆历二年馆阁校勘蔡襄上疏曰臣伏覩比年以来盛夏之月陛下亲虑京师系囚令天下负罪者减降便?轻典此盖陛下嗟悯元元重罹禁网冒炎暑之苦而处狴牢之下天衷恻然下寛大之诏实羣生之厚幸也臣愚无智虑不能识天地无垠之施而窃有惑焉臣闻古先帝王躬虑狱囚皆以决诉冤滞非特专宥过戾也廹隆冬缘亢旱则或行之非一定而不易之制也向者国家行之比三年矣编户之民习蹈前事咸知指时月轻触宪度岂非屡行之乃滋而为弊夫法者天下大公之本也故罪有大小法有轻重今所莅者大罪而所处者轻法以非其罪邪虽轻法不得施安在降其等乎诚当其罪邪重法尚不足以禁顾轻之何以革小人之心而驱之向善哉国家每郊礼必大赦贷民之罪固不鲜矣又仍岁有踈决减降之制臣谓贫弱者多负寃而富强者多蒙宥为惠甚小而其蠧甚大非有补於治体也伏望陛下参前古之制拯当今之弊罢减降之诏而责天下州郡吏审辨狱情而毋多久系也臣职贱而言近不胜陨越之至

嘉佑四年知制诰刘敞上奏曰臣伏见今月二十八日疏决在京系囚虽恩出一时然在外群情皆云圣意以皇女生故施此庆泽恐非王者之令典也去年闰月已曾减降尚未半年复行此恩传称民之多幸则於国不幸一岁再赦好人喑哑前世明君贤臣论此详矣虽成事不说臣愿朝廷慎之

六年起居舍人同知谏院司马光论赦及踈决状曰臣窃以赦者害多而利少非国家之善政也虞书曰眚灾肆赦怙终贼刑谓过误有害则赦之恃恶自终则杀之非不择罪之有无并赦之也汉大司马吴汉病笃光武亲临问所欲言对曰惟愿陛下慎无赦而已王符亦曰今日贼良民之甚者莫大於数赦赎赦赎数则恶人昌而善人伤矣蜀人称诸葛亮之贤亦曰军旅屡兴而赦不妄下然则古之明君贤臣未尝以数赦为美也国家承顺天心子爱百姓发号出令必先至仁然数赦之弊犹未能去又古之赦者其出无常严谨周密不可前知奸民犹抵冒以待之况今国家三年一郊未尝无赦每岁盛夏皆有踈决猾吏贪纵大为奸利悍民暴横侵侮善良百千之中败无一二幸而发露率皆亡匿不过周岁必遇赦降则晏然自出复为平人往往指望谓之热勅使愿慤之民愤邑惴恐凶狡之羣志满气扬岂为民父母劝善沮恶之意哉且踈决之名本以盛暑之际恐囹圄之中有滞积冤结有司不为申理使无所告愬故天子临轩亲加虑问平其枉直无辜则赦有罪则诛使久系之人一朝而决故能消释沴气迎致太和非谓不问是非一切纵之也又祖宗之时每岁不过一次踈决死罪以下皆递降一等近年以来?至再三自徒以下一切赦之今岁五月以前踈决之令已再行矣此所以使百职隳慢奸邪恣睢者也今纵未?尽革前弊伏望陛下特降指挥下中书今後每岁踈决不过一次?早?晚使外人不可豫期其徒罪仍依旧降从杖?遇亲祀南郊之岁更不踈决永为定制庶几为恶之人不敢指以自寛有所戒惧

七年光又上论赦劄子曰臣伏见国家每下赦书辄云敢以赦前事言者以其罪罪之诚欲恩泽下究而号令必信也比见臣僚多以私意偏见奏赦前事乞不原赦?更特行编配重於不经赦之人朝廷皆?其请若其人情理巨蠧必不可赦者则国家当於约束勅及赦文内明白言之若所坐不至甚重而特不赦是恩泽有所不均而同死罪犹赦之而微罪不赦是则罪之轻重不系於人主不刋之法令而决於人臣一时之私意也况使经赦之人仍就编配得罪重於不经赦者尤无谓也夫赦者诚非致治之道然朝廷若能永无赦令使有罪者必刑则人知恐惧莫敢犯矣今既数下赦令而使大罪得免小罪被刑经赦者其罚重不经赦者其罚轻臧否纠纷使百姓何所取信哉臣愚欲望陛下自今犯罪之人情理巨蠧必不可赦者乞於豫降约束勅内明白言之其余并从赦文处分其有指赦作过情状显然不因臣僚奏请陛下圣意特不原免者止宜依法施行亦不可使重於赦前之罪应昨赦前犯罪不至编配而赦後特行编配者并乞放令逐便庶使恩泽均一号令明信

仁宗时范仲淹奏为赦後乞放祖宗朝欠负疏曰臣伏覩国家每一降赦万人欢呼一两月间钱糓司存将欠负之人依旧督责桎梏老幼籍没家产既失大信且亏至仁蒙圣恩已差杨日严王质与三司详定不系侵欺盗用该赦欠负次臣旧曾在三司定放欠负见滑州酒务有少欠杂物系专副四十余界计八十来年登戴少数又不显侵欺其勾当人亡殁年深只追贫弱子孙理纳并不知祖父如何少欠似此刻剥伤民岂陛下爱育生灵之德臣欲特出圣意应祖宗朝天下欠负更不问侵欺盗用并与除放如省司更不举行许三司知次第人陈告干系人吏并坐违制决停告事人与转一资诸处承受施行官吏并科违制之罪

起居舍人知谏院范镇上奏曰臣闻古人有言曰一岁再赦好人喑哑此言赦之惠奸而无益於治道不可数者也属者京师及畿辅岁一赦而去岁再赦今岁三赦京师兵士又得再赐钱姑息之政无此甚者夫岁一赦者细民谓之热恩必其在五六月间也猾胥奸盗倚为过恶指期以待免况再赦乎况三赦乎其为惠奸亏损治道可知矣好人良善也数赦尚犹喑哑蚩蚩愚民其不狃而为奸且盗者无几矣又今防秋备塞之人无虑五六十万使闻京师端坐而受赐者能无动心乎不可不虑然陛下德音已下赐钱已出臣知不可救已伏乞今後罢所谓岁一赦者以摧奸猾而使善良有所立也罢兵士之特赐钱者以均内外以防後患而使民力得寛裕於财也昔唐太子承乾为长孙皇后请肆赦以崇福佑者长孙皇后曰赦者国之大事岂以吾故乱天下法乎长孙妇人耳犹能如此陛下圣仁尧舜之资顾不为长孙后之所为乎臣窃惜之

神宗熙宁元年通判利州周表臣论灾异不必肆赦疏曰臣伏见国家每因天文之异水旱之灾大则行德音於天下小则曲赦於西京臣窃惑焉夫数赦之为害古人论之详矣盖古者赦过宥罪行於过失遗亡而不以惠奸陷於刑辟者非盗人货财则胁弱暴寡者也使为盗者蒙释则其主必愤疾使衆强者被宥则寡弱必无诉故赦者良民不被其泽而恶人昌矣又况小人习性之愚不能改过自新其既出也大至於雠害其主小至於伤损平人则复穴坯踰垣揭箧探囊故朝脱桎梏夕复杀人朝出囹圄夕复为盗此非一日也国家何姑息於此而赦之乎昔成汤之时其旱可谓久矣汤以六事自责而已未尝闻赦也高宗有飞雉之鸣可谓异矣祖已训之以正厥事而已未尝闻赦也周宣王之时其旱亦可谓久矣诗美其侧身修行而已未尝闻赦也夫遇灾应变得如成汤高宗宣王不亦可乎而必赦奸宄以为惠不亦异乎窃原国家之意岂非谓刑罚狱讼或有寃滥故赦之以致和气苟得其人则自无寃滥矣况近年以来省法弛禁人持近厚之心刑罚清而狱讼理乃使凶奸之人槩蒙释宥恐非国之福也臣愿朝廷或遇灾异求古明王所以应天之道或修法度政事之未备者?求惠民济衆之未至者?举擢有道德才行而隐晦於下位者?出宫嫔之间执事岁深与无职掌扫洒而幽闭者臣闻太祖皇帝躬履俭约嫔御不满三百犹以为多尝因霖雨又出数十人此近事之验也凡此皆先王旧典或祖宗故事惟陛下博求行之以应变而赦不妄下庶乎使寇贼奸宄无不息矣

七年三月不雨帝以旱欲降赦时已两赦王安石奏曰汤旱以六事自责曰政不节与若一赦三赦是政不节矣非所以弭灾也上乃止

元丰三年大尉文彦博上论赦事疏曰臣伏覩陛下躬行大享之礼前期洁斋於路寝朝谒於灵宫孝享於太庙乃格明堂以严宗祀祀礼之重莫重於此既而御端闱孚大号霈惠泽於天下号令之重亦莫重於此然号令之出在於必行不惟其反谨详辛巳赦文释系缧贷逋负比常赦至寛自杀人已死及监主自盗官吏枉法外罪无轻重悉除而近岁以来中外臣僚多不详罪犯与情理之轻重皆乞遇赦不原朝廷或?其奏臣恐轻重之间有所未安且臣下迎格赦令则礼为不恭朝廷遂?其请则令有不信臣乞今後凡有罪奏乞不赦原者并送刑部候具狱上一系朝廷临时特旨

神宗时知谏院司马光上言曰按察之官以赦前事兴起狱讼禁之诚为大善至於言事之官事体稍异何则御史之职本以绳按百僚纠擿隐伏奸邪之状固非一日所为国家素尚寛仁数下赦令?一岁之间至于再三若赦前之事皆不得言则其可言者无几矣万一有奸邪之臣朝廷不知误加进用御史欲言则违今日之诏若其不言则陛下何?知之臣恐因此言者得以藉口偷安奸邪得以放心不惧此乃人臣之至幸非国家之长利也请追改前诏刋去言事两字光论至再帝谕以言者好以赦前事诬人光对曰若言之得实诚所欲闻若其不实当罪言者帝命光送诏於中书

知谏院陈襄乞原免张尧夫等状曰臣伏见转运司差官置院取勘本州宛丘县令张尧夫司法参军周琳为检断颍州万夀县令刘献臣等明知手分张育等多纳人户青苖头子钱四十四贯有零偷盗入已及事发旋搬所盗钱入县其时刘献臣等却容庇本人许令陈首虚作误纳钱数在库?杖罪就县断遣系提刑司廵历到县点检发觉差官覆勘出上件情罪牒请张尧夫録问周琳检法将刘献臣等作故出张育等盗钱徒二年全罪以官吏分首??私罪定断寻蒙大理寺等处駮定只合用公坐相承四等减断其张尧夫周琳却有检断不当罪名准勅下转运司取勘虽两经德音及遇郊禋大赦其推勘院为见前来德音後准朝旨取勘以此不敢引赦恩释放依前圆结公案录奏检准熙寜编勅诸官员将校犯罪自首或会恩合原除私罪徒及赃罪并结案闻奏余更不结案其张尧夫周琳所犯只得公罪杖不合结案事理分明臣昨曾知本州备知逐官莅职公动州县所赖今再叨朝寄益见其职事风蹟可观历任以来各无公私过犯内张尧夫是故礼部尚书张咏曾孙到邑三年临事精敏威惠兼着奉行新法夙夜匪懈僧道举人等累次经转运司陈状称本官婚田鬬讼给纳青苖并无留滞催驱青苖税物不施刑责各依限了足备见爱民之甚乞留再任已具奏陈提刑司曾申中书乞免替移通判比部员外郎雍标亦具申奏乞依勅条原放兼入仕已来有韩绦吴充王拱辰滕甫刘庠陈荐薛向等一十三人保举充县令京职官任使得替合该磨勘惜其名臣之後能自立身勤政如此诚可奨激及周琳除本职外州司多委他局勾当并皆济集强干可称窃详万夀县令佐元犯本为不觉察人吏多纳青苖钱数有碍新法刑名深重避见申解上州暴扬已过以此商量许令陈首作悮纳钱数只就本县断放虽然公事其间杂有私情显是刑名疑虑其张尧夫等意在推明新法严诫吏人取受以致失错检断别无枉曲今依条减外亦只有公罪杖累逢恩宥於法自合全原不当圆结公案窃虑将来奏案朝廷以前来德音曾降勅命取勘特有移改隔碍磨勘指挥原其本情诚足矜悯欲乞圣慈检会提刑转运司及本州通判雍标等奏状及申中书状特赐详酌与依赦勅原放不作遗阙庶使公勤尽心之吏知所劝激谨具状奏闻伏候勅旨彭汝砺上奏曰礼之有刑非以民为不足教也所以救礼之失也刑之有赦有宥有赎非以奸为可容也所以待刑之所不及也故周公之法非独老幼惷愚者有赦也而不识者亦有宥焉非独墨劓之疑有赦也而大辟者亦有赎焉以此知先王之所以爱人厚矣後世无先王之教育而有先王之刑有先王之刑而无先王之赦是所以爱人者少而所以伤人者有余也此岂可忽哉律大辟刑名疑虑许奏请然有司畏於駮问见坐而移易狱辞牵合法令以刑之则疑者未必释也杖罪情理可矜许赎然有司用法?出於喜怒而无告者未必有而无故未必刑也大辟极矣而?有减则徒役者何独不幸耶杖罪至轻矣而亦有赎则流配者何独不恤耶舜典曰罪疑惟轻又曰宥过无大刑故无小则赦宥非有轻重之论也臣欲乞应以过失犯刑应刑名疑虑皆听赎则请於逐路职司而已其应赦而不请应决而私用赎许民得自言而使职司督察之如此则民无幸不幸者矣先王仁义之意其?在是欤

哲宗元佑七年九月侍讲学士范祖禹乞除贼盗重法状曰臣於去年十二月转对奏事乞除贼盗重法未蒙施行臣闻王者之德如天无不覆地无不载四海之内皆赤子也无有远迩当视之如一今重法之地独为匪民一人犯罪连及妻孥没其家产便同反逆先王制刑必使民得以自新不闻别异州域偏行峻令恐非圣世所宜为也陛下将郊见天地御楼肆赦若於赦文悉除此法一切荡涤与之更始足以感格人心召致和气则帝舜好生之德大禹泣罪之仁成汤解网之恩复见於今矣恭惟祖宗无不哀矜庶狱刑罚?寛远过前代实有隂德上当天心是以承平百年福祚无穷唯自嘉佑七年初立窝藏重法至熙寜中中书检正官奏请遂为着令皆因有司建议非仁宗神宗本意此乃权时之制不可久行臣前奏论之已详今因初郊宜以为仁政之始圣人顺动云行雨施刑清民服此其时也伏望圣慈断而不疑特降睿旨於将来赦书行下使百姓晓然知二圣天地涵养无私之德不独视此诸郡如夷貊之人臣将见民之戴恩沦於骨髓则胜残去杀庶可望矣谨录奏闻

元佑中上清储祥宫成将肆赦枢密直学士王岩叟曰昔天禧中祥源成治平中醴泉成皆未尝赦古人有垂死谏君无赦者此可见赦无益於圣治也

徽宗时翰林学士叶梦得上奏曰臣近因申明昊天上帝皇地祗册文寻蒙圣旨别撰已为祈辞今来合降赦书谓宜更行推广历叙天下艰危之状深自贬损明示四方使无远近皆知陛下为民请命以邀福於上下神祗之意昔汉光武初兴第五伦每读诏书常叹息曰此圣主也一见决矣唐德宗以朱泚之乱廵幸奉天陆贽在翰林每降诏令武夫悍卒无不感泣李抱真自山东入朝言曰此时臣知天下不足平盖上天不可矫诬人情易以诚感惟不讳祸难而示以恻怛则虽幽远与愚贱皆可以动文辞播告不为无补伏望圣慈详酌如允所请将赦书乞降付本院依此施行

高宗建炎元年尚书右仆射李纲议赦令疏曰臣伏读陛下登宝位赦书窃怪与祖宗登极之赦恩数不同及得张邦昌僭位伪赦考之乃知登宝位赦书一切比附以行也臣所致疑者有三祖宗登极惟赦杂犯死罪以下至於恶逆则不赦盖恶逆者天地之所不容使其罪亦得以幸免则人伦废而天理絶矣邦昌尝位宰辅依附金人易姓建号身为恶逆之魁故其伪赦不循典宪而首为乱阶今陛下缵承大统以为神民万物主岂可不法祖宗而赦恶逆哉此臣之所疑者一也祖宗登极自京官以上有转官恩数而选人则否岂非以其员多而太滥故耶邦昌僭窃欲以私恩收天下之士心故其伪赦虽选人亦有循资之文今陛下嗣位於艰难多事之时正宜吝惜名器示天下以大公至正之道岂可不法祖宗而行滥赏哉此臣之所疑者二也祖宗登极於有罪犯安置编管羁管等人次第推恩?量移?自便或叙用或复官以其罪之轻重为差故恩施而威立邦昌伪赦一切复官而有职名者又皆复职惟以姑息更无典宪今陛下出政於国势削弱之际正宜分别是非行核实之政岂可不法祖宗而务姑息哉此臣之所疑者三也是三者岂朝廷以今日事势为正当如此耶将以邦昌伪赦寛大而不比附以行则失天下之心耶抑邦昌与闻国事欲以此盖其恶耶臣愚窃以为过矣宜降诏改从祖宗之制恶逆不赦选人不循资安置编羁管人令刑部检具元犯以闻等第施行则国政立而人心服矣春秋大正始今日所当正者莫先於此伏望圣慈断而行之以公天下为度而勿以反汗为嫌天下幸甚

高宗时皇子生故事当肆赦纲为尚书右仆射又上奏曰陛下登极旷荡之恩独遗河北河东而不及勤王之师天下觖望夫两路为朝廷坚守而赦令不及人皆谓已弃之何以慰忠臣义士之心勤王之师在道路半年擐甲荷戈冒犯霜露虽未效用亦已劳矣加以疾病死亡恩恤不及後有急难何以使人乎愿因今赦广示德意上嘉纳於是两路知天子德意人情翕然

知洪州赵元镇乞曲赦?寇疏曰臣访闻?州自从卫军民交变以来凡十县之间失业之民率聚为寇虽圣恩寛厚贷其胁?亦既累年而犹家藏兵器未尝输官州县既不能止絶又其听讼理狱往往许以追证旧事闾里骚然各怀反侧则是陛下已赦之罪官吏犹得治之使德泽阻於布宣人情积于忿怨一旦奸心不能自惩则投兵剚刃势有必然者因而聚衆阻险无由自新昨遣岳飞再已平定而前日怨仇之讼纷纷犹未已也臣区区愚见欲望圣慈依昨来建州平范汝为体例特降曲赦或止降诏书贷其往咎及应干优恤等事并检举施行如此则人获安业盗贼潜消矣

中书舍人洪遵上奏曰臣伏见天下恶少平时饮博椎埋剽窃盗贩睚眦杀人肆为不逞?窜聚山谷?行刼江湖无所不至固尝储其什一以俟缓急之用一旦抵罪则尽出所藏行赇狱吏以觊幸免而免之之术其说有四曰案问曰无证左曰非故杀曰尸不验往往奏裁例从轻比止於鞭扑而宥以远恶然其远者不过三千里恶者不过岭南凶徒恶党类多伏匿於穷山夐野之间为之影援部送军兵?取其金帛?堕其酒炙?窘於党与?反罗杀害行不半途则已逸去政使得至配所才及年岁则左赂右买规脱尺籍否则逋逃亡命覆出为恶延祸良民不可缕数夫被罪之人可以驱驾自古以然春秋之时越勾践使罪人三行属劒於颈以取檇李之胜秦汉以来东征西伐赦弛刑官徒发天下亡命殴之为兵载在方策昭然可考臣愚欲望圣慈令有司看详凡天下凶恶强盗及杂犯杀人罪应至死而赦之者量地里远近分配大军不惟可免逋亡异日生患而此徒轻生好杀既隶军伍知有洗心自新之路稍加阅习必乐为用

孝宗淳熙三年兵部侍郎周必大乞因久雨亲札同赦恤民劄子曰臣窃见月初陛下以霖雨过多亲发德音分遣御史提点刑狱疏理囚系将诸路杖罪以下与夫干系之人并?释放命令一颁旋即晴霁天高听卑应若影响此固陛下躬行而亲致者不必远引古事以为证也然自秋冬以来陛下每有寛恤之诏则亦随有感格暨数日之後复尔隂雨今则稻不可获农夫皆以为忧麦不可种嗣岁在所当念臣尝深思其故得非羣臣将顺圣德有所未至不然四方民隐有所未达天虽不言示人以事仁爱拳拳?在兹乎今郊禋密迩将来所下赦书多是循用定式虽尝令六部前期条具亦不过常事末节往往州县亦以空文应之甚不称陛下敛福敷锡之意臣愚欲望圣慈因霁色之未効察天意之有由特运宸心益思民间之利病凡可以罢行者默而识之俟有司赦条既定特降亲札与赦俱下使四方万里鼓舞盛德上动天监必获无疆之休下得人心自成中兴之绩盖念虑弥广则报应弥大又岂特晴霁而已六年必大为礼部尚书兼翰林学士又论详议明堂赦书疏曰臣仰惟仁宗皇帝在御之二十八年肇行宗祀之礼当时所降赦书恩意特厚又别为手诏辟至公之路杜私谒之蹊以新庶政载在史册垂之无穷今陛下临政愿治十有八载德日新而又新治既进而加进其视祖武无间然者是以发德音下明诏卜以秋季宗祀上帝盖盛举也惟是自来赦令多因诸部条具而去取之文词虽繁卓然可行者少故州县亦视为常程未免徒挂墙壁臣愚欲望今兹出自圣意密谕三省枢密院就此三两月间详议政事施设之大者用仁宗故实敷为诏旨与赦俱下至如诸路刑狱有观望淹延累岁不能决者州县赋税有轻重不均若登带积欠名存实亡者版曹宪部皆可稽考并作访闻?贷?蠲一新斯民之耳目此实人主殊常之恩而非有司所能及也故愿陛下与大臣预图之又诸州太守到任便民五事其事亦有言一方大利大害寻常例付曹部勘当鲜闻施行臣亦乞命大臣表而出之取旨行下使四方万里之远知陛下上承天心下恤人隐欢欣感戴溢为和气自然华夷来同福禄无疆不其韪欤

孝宗时敷文阁待制四门置制使范成大上奏曰臣闻刑罚者圣人所不得已也赦宥者亦圣人所不得已也愚民犯法彼固无辞遇赦当释官亦无辞纵有情重难贷出於一时特断者亦当因赦而稍轻不应引赦而反重此理甚明而人不以为怪臣窃惑之伏见近日奏案赦前犯罪者有司以为依赦合原缘情重奏裁以人情事理论之特不用赦而行刑已为甚重今乃反增其刑谓如本犯徒一年遇赦当放以情重故特断徒二年三年或增至配流之类虽欲禁暴戢奸然非德刑并用之意兼在外州县禁囚遇赦者则依等第径行释放其偶在奏案者乃反增加则是州县用恩朝廷用威岂不倒置欲望圣慈特降睿旨今後遇有赦前犯罪情重奏裁决不可贷者止於特不用赦以元刑断之已自不恕人情事理实为允惬

元世祖时赵天麟上策曰臣闻天之道隂阳而已矣王者之道刑赏而已矣故承天而居尊宜法道而立政夫阳主生而春夏始於前隂主杀而秋冬继於後斯二者天也庆赏以励功能威刑以警罪恶斯二者人也有功弗赏有能弗举则无以激将来之功能有罪不刑有恶不除则无以致奸佞之絶迹是以明乎隂阳之并行审乎冬夏之先後赏者无以为庆也刑者所以好生也故刑期无刑辟以止辟岂虚语哉然而赦者欲以荡涤瑕秽与民更始以负罪者言之则实莫大之洪恩以致治者论之则非太平之常事也近世以来郊天祀宗建储立后未有不肆赦者侥幸之子逆知期会能不启非滥之心哉且罹犴罹狱者皆人之切心侧目者也及乎啼乌夜启驿马宵流玉龠告灵金鸡树伏雷雨一解例皆释之名为嘉吉之符实皆变异之徵也遂使攘刼服赃而诧议善流屏忍而衔寃养稂莠於良田纵豺狼於当道独不念害嘉谷而伤平民乎风俗骇然诚可惮也又况大赦之後奸邪未尝衰止朝脱囹圄夕婴缧绁其不能承化自新亦已明矣书曰文王作罚刑兹无赦志曰太宗絶赦四海安静子顔愿无赦於光皇孔明非惜赦於蜀土故得弥天息寇阖境安生此皆前世明主贤臣已然之效也今国家哀囚徒之孽苦悯小民之庸騃频降原赦此盖朝廷不忍人之心形於外而不能自已也推此以及良民顺天道以正生杀则周文之治不难同矣又岂唐太汉光蜀国琭琭之足言哉夫当罪而宥之当杀而生之亦犹来暄风於霜雪之辰行春令於秋冬之际如此而欲天道之成臣不知其可也事作于下者象动于上感兴於人者应发於天能无惧乎易曰一隂一阳之谓道伏望陛下信赏决罚无肆赦宥使上下有纪内外絶幸则治天下可运之掌上矣且使王符之类靡得而议焉

时册上尊号议大赦天下参知政事张雄飞谏曰古人言无赦之国其刑必平故赦者不平之政也圣明在上岂宜数赦帝嘉纳之语雄飞曰大猎而後见善犲集议而後知能言汝所言者是朕今?汝遂止降轻刑之诏顺帝时苏天爵论不可数赦疏曰自昔国家务明刑政苟?赦宥之数行必致纪纲之多紊是以先王既兴礼乐以教民又严法制以惩恶盖礼乐兴则教化洽法制严则奸贪惧未尝数赦以病民也唐太宗贞观二年谓侍臣曰凡赦惟及不轨之辈古语有云君子不幸小人之幸一岁再赦善人喑哑夫养稂莠者伤禾稼惠奸凶者贼良人朕有天下以来尝须慎赦盖数赦则愚人尝冀侥幸唯欲犯法不复能改过矣诚哉太宗之斯言也昔我世祖皇帝即位之初未尝肆赦临御既久圣德深仁丕冒天下是以刑政肃清礼乐修举奸贪知惧善良获伸故中统至元之治比隆前古钦惟圣天子承顺天心子爱百姓发号施令必先至仁践阼伊始已降寛恩然自近岁以来赦宥太数诚恐奸人贪吏各怀侥幸大为奸利非国之福也夫以世祖皇帝在位三十五年肆赦者八近自天历改元至元统初岁六年之中肆赦者九盖敷恩宣泽虽出於朝廷之美意然长奸惠恶诚为政者所当慎也伏愿自今以始近法世祖皇帝之所行远监唐太宗之所言使中外臣民洗心革虑守法奉公知非常之恩不可复觊不胜幸甚

历代名臣奏议卷二百十八








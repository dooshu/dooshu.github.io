【七日夜女郎歌九首】

三春怨离泣。九秋欣期歌。驾鸾行日时。月明济长河。（○《乐府诗集》四十五。《诗纪》四十一。）

长河起秋云。汉渚风凉发。含欣出霄路。可笑向明月。（○同上）

金风起汉曲。素月明河边。七章未成匹。飞燕（乐府云。一作鸾。《诗纪》同。）起长川。（○同上）

春离隔寒暑。明秋暂一会。两叹别日长。双情苦（乐府作若。饥渴。（○同上）

婉娈不终夕。一别周年期。桑蚕不作茧。昼夜长悬丝。（○同上）

灵匹怨离处。索居隔长河。玄云不应雷。是侬啼叹歌。（○同上）

振玉下金阶。拭眼瞩星兰。惆怅登云轺。悲恨两情殚。（○同上）

风骖不驾缨。翼人立中庭。箫管且停吹。展我叙离情。（○同上）

紫霞烟翠盖。斜月照绮窗。衔悲握离袂。易尔还年容。（○同上）


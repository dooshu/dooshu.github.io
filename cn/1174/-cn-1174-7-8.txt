仰山

仰山去京八十里，从磨石口，西过隆恩寺。寺，金大定四年秦越公主建，名昊天寺。正统四年，太监王振修，改隆恩名。寺一松一桧奇，二三百年，雪霜所蟉结故。一大士古，唐像也。一亭竹间幽朗，竹修林矣。数里至三家村，村数百家。村尽，出浑河崖，河水赤浊如血，沸涌声力，动摇两岸，岸草木错愕立。八里，过军庄，道如栈，内倚绝壁，外临绝壁。下窥水作仄浪，不得流，其声战战，逢潭鼓钟，过石擂炮。凡行者正面目前，履逐目处，壁左右容肘，乃行也。步步余地，踵约趾开，踝左右交过，容两足并，乃行也。崖道窄，又窄处，不成行已。拊壁移踵以过，既过，相顾胁息，目乃瞬睫，色青黄乃定。上一峡，截然流中，波弱者回，怒者啸，盛者飞崖上作雨。二里，望一林，棘棘鬙鬙，枣园也。渐河声小，入山深矣。崖壁无有断处，是名仰山岭。绕岭数十，入桃源村，山多岩洞，昔人避兵岩洞中。又入峭壁，又见涧流。壁上秋开花五色，菊也，紫铎也，金铃也。石色忽紫忽碧，涧石中边泉，空空，见水中石，不见水也。涧左右度，泉石亦左右变。有村焉，是名仰山村。曲折上而北，一峰东南，有瀑练下，涧水源也。又上又折，是名仰山。山上栖隐寺，金大定寺也。峰五，亭八，章宗数游，有诗刻石，亡数十年矣。断石三，其一山场榜，上刻大兴府西连山等字。相传药王、药上二童子炼药此，今药碾药池存苑草中。宣德间重修之，而学士刘定之记。又莲花峰下，有小释迦塔。岁梨花时，山则银色，实时，所苦险僻，市不得致，僧熟梨餐之，干梨糗之。不胜食，以供雀鼠，雀鼠亦不胜也。落而为泥，以粪树，树益勤花实。

宛平于奕正观浑河一带奇壁歌○水势荡山山忽裂，卷土成涛飞赤雪。夹岸高峰意未降，突生怪石磨奔泷。噌吰殷殷震山起，山头草木思他徙。水难舟楫山难梁，斫山成路路生铓。趾行相错无坚步，跳波拂面惊则顾。水打沙摩石面顽，废堞山湾址亦湾。苍黄老碧天地色，岂有风雨敢剥蚀。壁中侧入天光小，石气不平山不了。

桃源村○端正一峰对，荒村气象尊。树根穿后屋，水迹荡衡门。坐犬久无吠，闲翁方负暄。移家便此住，不足外人论。

宿仰山栖隐寺○千峰历尽一峰尊，乱踏秋光到寺门。僧摘霜红供客饷，鸟收残粒怪人喧。断碑半逐荒苔剥，缺碾曾无古药存。欲觅灵苗何处是，依依松火送余温。

出仰山路○过眼好峰看不定，半似入时眼未经。胸中欲揽全丘壑，手策霜蹄意复停。

长洲杨补仰山石涧○秋气满山山未冷，老屋依崖叶覆井。一溪石面荡红鲜，残秋尚带桃花影。空凉欲堕水光中，渡光循溪西复东。瘦蹇惊蹄寒不下，湿花碎溅雪从风。寻声幽窈穿林去，欲问秋源杳何处。

栖隐寺药碾歌○夕阳未下峰头黄，山寺偃仰寒秋房。风吹石磴来药香，我今见闻古药王。摩挲老铁寻幽光，草间药具诚荒唐。众生何病施何方，僧无所言叶下霜。

嘉鱼尹民兴秋入仰山○行行易路难，高石穿屴崱。满怀在山谷，触面俨山色。逢逢鼓松楸，虫鸟为之默。周爰东岭异，折旋西涧逼。昼月澹空潭，静束水痕泐。是时落叶声，片片愁霜力。叶渴履璆然，杖杖老苔啬。再入地且穷，钟磬生我侧。

大兴韩弘达暮登仰山○步尽艰难岭外村，又盘又折始山根。风飞柏雨归悬瀑，月拥梨云照石门。场榜古苔亭迹隐，碾池细草药香存。五峰登罢不能去，向路回望客意频。

会稽张学曾隆恩寺○寂寂春过夏，僧闲乐我同。静依诸佛日，歌采野樵风。户牖千峰里，龛灯万卷中。花时曾薄醉，分得一泉红。


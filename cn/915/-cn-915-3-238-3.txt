◇薛况罪议

况朝臣，父故宰相，再封列侯，不相敕丞化，而骨肉相疑，疑咸受修言，以谤毁宣。咸所言皆宣行迹，众人所共见，公家所宜闻。况知咸给事中，恐为司隶举奉宣，而公令明等迫切宫阙，要遮创戮近臣于大道人众中，欲以鬲塞聪明，杜绝论议之端。桀黠无所畏忌，万众ん哗，流闻四方，不与凡民忿怒争斗者同。臣闻敬近臣，为近主也。礼，下公门，式路马，君畜产且犹敬之，《春秋》之义，意恶功遂，不免于诛，上浸之源，不可长也。况首为恶，明手伤人，（今本脱「人」字，从《汉纪》补。案颜注亦有。）功意俱恶，皆大不敬。明当以重论，及况皆弃市。（《汉书·薛宣传》：宣弟修为临令。宣迎后母，修不遣。哀帝即位，博士申咸给事中，毁宣。宣子况为右曹侍郎，赇客杨明，遮斫咸宫门外，断鼻唇，身入创。事下有司，御史中丞众等奏云云，丞相孔光、大司空师丹以中丞议是。）


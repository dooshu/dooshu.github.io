赠吴孟甫水部

其一


相思十载绝双鱼，此地闻君奉简书。
楚国洪涛吞日月，汉家经费半河渠。
宣房塞罢鼋鼍徙，瓠子歌成璧马虚。
愧我飘零成白首，故人执手叹何如。

其二

曾醉燕山酒肆旁，月明萧寺夜连床。
松间风雨堪浮白，箧里龙蛇拓硬黄。
管乐自期诚不负，应刘既谢倍堪伤。
射阳湖上班荆夕，回首当年意渺茫。


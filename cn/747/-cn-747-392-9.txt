○唐故银青光禄大夫太子左庶子严公墓志铭

皇唐太子左庶子河内县子冯翊严公讳损之，故都督洮州诸军事洮州刺史协之孙，赠太常少卿方约季子，中书侍郎挺之母弟。家之庆，天之休，锺於公躬，故其德备。少仕昌世，遇权臣恶直官，不登三台。晚值多难，安贞不竞，故位不过郡守宫尹。前後佐两卫，参四府，领二县，典七州，再入石渠，三升龙楼，凡处任十八，享年七十六。未尝以利苟合，违道从欲，用之则行，见机不俟，动静允迪，劳谦有光。广德二年六月二十五日，终於襄阳。是岁八月，权窆楚山西原。冢子曰式，官至江陵少尹，不幸道夭。仲子曰士元，由殿中侍御史为尚书虞部员外郎。少子曰士良，领秘书著作郎。悉能裕父蛊、懿文德、取公器，他日独立。训所至也，大历三年岁在戊申五月二十九日，返葬洛阳先茔，礼之至也。宗人故太常卿向，尝状公往行，贻诸有司，谓公外宽内刚，廉正笃敬，温而不厉，直而不讦，学究原本，行有枝叶。故其适道求友，莅职任事，其实，不居其华。初公宰汜水也，以庄明慈惠为政，汜水人不敢欺，而户口增倍，狱讼衰止。御史中丞萧隐之以状闻，公是以有著作郎之拜。其後历太原、上谷、弋阳、馀杭、丹阳，虽风俗殊异，治效如一，不曰才乎？公在清池，会安禄山与当国者交恶。公曰：“难作矣！遂移疾请告，奸党恶之，是以有弋阳之贬。贬之明年，河北为戎，不曰智乎？涉患难不辱身，践禄位不徇名，居义处顺，动罔违吉，不曰贞乎？呜呼！荣问素业，与时皆逝，可称也，而不可追也。今采其实录，刻石示後，盖欲报罔极者之志也。其辞曰：

君子之道，容民畜众。公宰二邑，二邑无讼。与国共理，惟二千石。公七剖符，七著成绩。乃师国子，司成望苑。考艺较德，以弼三善。中和其心，正直是践。道亚羽翼，名掩春华。忠以事君，孝施於家。粲粲令子，鲜侔晨葩。若何不吊？盛德既丧。音徽永沫，士友孤望。千载九原，游者凄怆。


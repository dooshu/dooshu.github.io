○祭窦司业文

维年月日，兵部侍郎韩愈，谨以清酌庶羞之奠，祭于故国子司业窦君二兄之灵。惟君文行夙成，有声江东。魁然厚重，长者之风。一举于乡，遂收厥功。屡佐大侯，以调兵戎。诏曰予虞，汝为郎中。乃令洛阳，岁且四终。惟刑之慎，掌正隶僮。命守高平，命副儒宫。朱衣银鱼，象服以崇。锡荣考妣，孝道上穷。官不满能，亦云达通。逾七望八，年孰非翁。在君无憾，我意不充。君之昆弟，三以辞雄。刺史郎中，四继三同。于士大夫，可谓显荣。我之获见，实自童蒙。既爱既劝，在麻之蓬。自视雏彀，望君飞鸿。四十年余，事如梦中。分宰河洛，愧立并躬。俱官于学，以纤临洪。惠许不酬，报德以空。死生莫接，孰明我衷。于祭告情，文以自攻。呜呼哀哉！尚飨。


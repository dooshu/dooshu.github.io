○请改东宫门殿名疏

谨按史籍所载，人臣与人主言及上表，未有称皇太子名者。当为太子皇储其名尊重，不敢指斥，所以不言。西晋仆射山涛启事，称皇太子而不言名。涛中朝名士，必详典籍，故不称名，应有凭准。朝官尚犹如此，宫臣讳则不疑。今东宫殿及门名皆有触犯，临事论启，回避甚难。孝敬皇帝为太子时，改宏教门，为崇教门，沛王为皇太子时，改崇贤馆为崇文馆，皆避名讳，以尊礼典。此则成例，足为规模，伏请改换。


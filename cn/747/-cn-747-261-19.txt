○进喜雪诗表

臣邕言：一昨瑞雪愆期，农人阻望，陛下以亿兆勤虑，仓廪贻忧，礼元冥，祈祷黑帝，固能至诚应物，圣德动天，朔雪下於龙山，海神朝於凤阙。是以途歌邑舞，野庆朝欢，荷一人之渥恩，为四海之膏泽。臣仰思扬化，伏念辅时，虽力减鸿毛，而情殷鹤立。无任喜跃庆贺之至，谨昧死诣金阙门陈表，贡诗一章，臣邕诚惶诚恐。


○授郭子仪中书令李光弼侍中制

朕闻古之哲王，成功立极，莫不旁求贤佐，用康帝道。由是轩登风力，所以戡乱保邦；汉用萧曹，所以勤王足国。故能上扶王室，下济苍生，为社稷之宝臣，资帝王之大业。丕膺鼎位，实属斯人。司徒兼尚书右仆射同中书门下平章事兼灵州大都督府长史朔方节度使上柱国代国公子仪，道备文武，衷怀忠亮，表宏才而应运，申茂绩而经邦，司空兼户部尚书同中书门下平章事太原尹河东节度使上柱国蓟国公光弼，业盛勋贤，材优将相，蕴权谋而制敌，励诚节以匡时。往属凶丑乱常，云雷经始，咸能外持戎律，内翊皇图，披荆棘而有功，历险艰而无易。或分麾东讨，扫昏祲於两都；或仗节北临，备长城於万里。并以扫清寇孽，任切股肱。永惟缔构之勋，久著山河之誓。今残妖伫翦，介士犹虞，将终九伐之功，实藉二南之力。是用增其秩序，宠以枢衡，宜正位於台司，俾克宣於嘉绩。子仪可中书令，光弼可侍中。


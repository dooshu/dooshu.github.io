○论内臣朝服状

皇帝赴斋宫，内臣皆服朝服。臣检国朝故事及近代礼令，并无内官朝服助祭之文。伏惟皇帝陛下承天御历，圣祚中兴。见宗祧，克陈大礼。皆禀高祖太宗之成制，必循虞夏商周之旧经。轩冕服章，式遵彝宪。礼院先准大礼使牒，称得内侍省牒，要知内臣朝服品秩，礼院已准礼令报讫。今参详近朝事例，若内官及诸卫将军必须制冠服，即各依所兼正官，随资品依令式服本官之服。事存传听，且可俯从。然亦不分明著在礼令，乞圣慈允臣所奏。


始渡罗阳水历诸峰①

① 此诗民国本与底本多异，云：“夙龄慕名山，山远行未达。及此释尘鞅，清秋驾言发。问渡候回挠，临流停我策。隔水望云林，嵯峨一峰拔。垂萝下临溪，飞翠遥延屐。一往尽洄沿，群山坐飞越。花明逢洞口，木落见山骨。亚枝云浩浩，激石泉戛戛。灵蹊自可盘，况乃天路阔。晨餐岭上霞，夕弄松下月。尘襟日潇洒，坐见生绿发。寄谢赏心人，毋令蕙草歇。”
夙龄慕名山，心常恋仙阙。
及此释尘鞅，清秋驾言发。
沿溪行必尽，陟岭力务竭。
飞泉既汹涌，连峰复嵂崒。
槎枒石门邃，欹侧苔径滑。
花明逢洞口，木落见山骨。
谷静猿啸悲，云深飞鸟没。
优哉山水都，信矣仙灵窟。
餐彼岭上霞，弄此松下月。
灵襟日潇洒，坐见生绿发。
寄谢赏心人，毋令蕙草歇。




○对舍嫡孙立庶子判

〈侯择嗣，舍嫡孙而立庶子，人非之。曰行古之道。〉

胙土报功，分茅锡瑞。爰加九命，是宠三接。将崇继代之美，以展象贤之庆。顾彼择嗣，舍乎嫡孙；实乱大伦，攸乖先典。将著其代，非尚其德。亦犹行古，未息仲子之词；苟非从权，缘惧宣尼之对。若也克绍前烈，无贻後羞，黾告其猷，神歆其类。居丧而情忘佩玉，临代而智则藏符。虽则嫡庶有殊，足使贤愚自别。侯之所择，人或敢非，在礼则乖，於贤固可。

杨栖梧

栖梧，肃宗时擢书判拔萃科。


○授许州节度使王蕴母赵氏进封楚国太夫人制

敕。古之为将，言有老母而三载三北者，朕每读其书而非之。夫为将者皆然，则何以同在三之义，励士众之心，而逃无勇非孝之讥哉？苟如斯，亦其母之未贤尔。忠武军节度使王蕴，方荣色养，既孝而忠，委以节旄，遂称名将。贾勇而力过投石，临阵而义不闻金。得非其母赵氏贤以善训邪？岂特筑朱序之城，宁陈婴之族而已。尝锡以郡夫人之号，今蕴功业益进，爵位益隆，宜加大国之封，以助南陔之庆。可依前件。


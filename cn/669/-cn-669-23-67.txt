184　多多益辦是分數明


程子伊川遺書曰：「韓信多多益辦，是分數明。」按孫子勢篇：「治衆如治寡，分數是也。」杜牧注謂：「韓信多多益辦。」

【集證】曹公注：「部曲爲分，什伍爲數。」

【元圻案】四庫全書總目兵家類：「孫子一卷，周孫武撰。漢志載孫子兵法八十二篇，圖九卷。杜牧亦謂武書本數十萬言，皆曹操削其繁剩，筆其精粹，以成此書。然史記孫子列傳稱十三篇，在漢志之前，牧之言固未可以爲據也。」〇「多多益辦」，史記淮陰侯傳作「益善」，此從漢書。






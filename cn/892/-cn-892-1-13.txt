诗集卷十三　古今体诗四十三首


送段屯田分得于字


劝农使者古大夫，不惜春衫践泥涂。王事靡盬君甚劬，奉常客卿虬两须。东武县令天马驹，泮宫先生非俗儒。相与野饮四子俱，乐哉此乐城中无。溪边策杖自携壶，腰笏不烦何易于。胶西病守老且迂，空斋愁坐纷墨朱。四十岂不知头颅，畏人不出何其愚。





和段屯田荆林馆


南山有佳色，无人空自奇。清诗为题品，草木变芬菲。谢女得秀句，留待中郎归。便当勤鞭策，仆倦马亦饥。自注：段有侄女在密州。





出城送客，不及，步至溪上，二首


其一


送客客已去，寻花花未开。未能城里去，且复水边来。父老借问我，使君安在哉。今年好风雪，会见麦千堆。





其二


春来六十日，笑口几回开。会作堂堂去，何妨得得来。倦游行老矣，旧隐赋归哉。东望峨眉小，卢山翠作堆。自注：郡东卢山绝类峨眉而小。





游卢山次韵章传道


尘容已似服辕驹，野性犹同纵壑鱼。出入岩峦千仞表，较量筋力十年初。虽无窈窕驱前马，还有鸱夷挂后车。莫笑吟诗淡生活，当令阿买为君书。





卢山五咏


卢敖洞


自注：《图经》云：敖，秦博士，避难此山，遂得道

上界足官府，飞升亦何益。还在此山中，相逢不相识。





饮酒台


博士雅好饮，空山谁与娱。莫向骊山去，君王不喜儒。





圣灯岩


石室有金丹，山神不知秘。何必吐光芒，夜半惊童稚。





三泉


皎皎岩下泉，无人还自洁。不用比三星，清光同一月。





障日峰


长安自不远，蜀客苦思归。莫教名障日，唤作小峨眉。自注：其状类峨眉，俱小尔。





次韵章传道喜雨


自注：祷常山而得。

去年夏旱秋不雨，海畔居民饮咸苦。今年春暖欲生蝝，地上戢戢多于土。预忧一旦开两翅，口吻如风那肯吐。前时渡江入吴越，布阵横空如项羽。自注：去岁钱塘见飞蝗自西北来，极可畏。农夫拱手但垂泣，人力区区固难御。扑缘鬃尾困牛马，啖啮衣服穿房户。坐观不救亦何心，秉畀炎火传自古。荷锄散掘谁敢后，得米济饥还小补。常山山神信英烈，㧑驾雷公诃电母。应怜郡守老且愚，欲把疮痍手摩抚。山中归时风色变，中路已觉商羊舞。夜窗骚骚闹松竹，朝畦泫泫流膏乳。从来蝗旱必相资，此事吾闻老农语。庶将积润扫遗孽，收拾丰岁还明主。县前已窖八千斛，自注：今春及今得蝗子八千余斛。率以一升完一亩。更看蚕妇过初眠，自注：蚕一眠则煌不复生矣。未用贺客来旁午。先生笔力吾所畏，蹴踏鲍谢跨徐庾。偶然谈笑得佳篇，便恐流传成乐府。陋邦一雨何足道，吾君盛德九州普。中和乐职几时作，试向诸生选何武。





谢郡人田贺二生献花


城里田员外，城西贺秀才。不愁家四壁，自有锦千堆。珍重尤奇品，艰难最后开。芳心困落日，薄艳战轻雷。自注：昨日雷雨。老守尤多病，壮怀先已灰。殷勤此粲者，自注：贺献魏花三朵。攀折为谁哉。玉腕揎红袖，金樽泻白醅。何当镊霜鬓，强插满头回。





惜花


吉祥寺中锦千堆，自注：钱塘花最盛处。前年赏花真盛哉。道人劝我清明来，腰鼓百面如春雷。打彻凉州花自开，沙河塘上插花回。醉倒不觉吴儿咍，岂知如今双鬓摧。城西古寺没蒿莱，有僧闭门手自栽。千枝万叶巧剪裁，就中一丛何所似，马瑙盘盛金缕杯。而我食菜方清斋，对花不饮花应猜。夜来雨雹如李梅，红残绿暗吁可哀。自注：钱塘吉祥寺花为第一，壬子清明赏会最盛，金盘彩篮以献于座者五十三人。夜归沙河塘上，观者如山，尔后无复继也。今年诸家园圃花亦极盛，而龙兴僧房一丛尤奇，但衰病牢落，自无以发兴耳。昨日雨雹，知此花之存者有几，可为太息也。





和顿教授见寄，用除夜韵


我笑陶渊明，种秫二顷半。妇言既不用，还有责子叹。无弦则无琴，何必劳抚玩。我笑刘伯伦，醉发蓬茆散。二豪苦不纳，独以锸自伴。既死何用埋，此身同夜旦。孰云二子贤，自结两重案。笑人还自笑，出口谈治乱。一生溷尘垢，晚以道自盥。无成空得懒，坐此百事缓。仄闻顿夫子，讲道出新贯。岂无一尺书，恐不记庸懦。陋邦贫且病，数米铢称炭。惭愧章先生，十日坐空馆。袖中出子诗，贪读酒屡暖。狂言各须慎，勿使输薪粲。





和子由四首


韩太祝送游太山


偶作郊原十日游，未应回首厌笼囚。但教尘土驱驰足，终把云山烂漫酬。闻道逢春思濯锦，更须到处觅菟裘。恨君不上东封顶，夜看金轮出九幽。





送春


梦里青春可得追，欲将诗句绊余晖。酒阑病客惟思睡，蜜熟黄蜂亦懒飞。芍药樱桃俱扫地，鬓丝禅榻两忘机。凭君借取法界观，一洗人间万事非。自注：来书云近看此书，余未尝见也。





首夏官舍即事


安石榴花开最迟，绛裙深树出幽菲。吾庐想见无限好，客子倦游胡不归。坐上一樽虽得满，古来四事巧相违。令人却忆湖边寺，垂柳阴阴昼掩扉。





送李供备席上和李诗


家声赫奕盖并凉，也解微吟锦瑟旁。擘水取鱼湖起浪，引杯看剑坐生光。风流别后人人忆，才器归来种种长。不用更贪穷事业，风骚分付与沉湘。





西斋


西斋深且明，中有六尺床。病夫朝睡足，危坐觉日长。昏昏既非醉，踽踽亦非狂。褰衣竹风下，穆然中微凉。起行西园中，草木含幽香。榴花开一枝，桑枣沃以光。鸣鸠得美荫，困立忘飞翔。黄鸟亦自喜，新音变圆吭。杖藜观物化，亦以观我生。万物各得时，我生日皇皇。





小儿


小儿不识愁，起坐牵我衣。我欲嗔小儿，老妻劝儿痴。儿痴君更甚，不乐愁何为。还坐愧此言，洗盏当我前。大胜刘伶妇，区区为酒钱。





寄刘孝叔


君王有意诛骄卤，椎破铜山铸铜虎。联翩三十七将军，走马西来各开府。南山伐木作车轴，东海取鼍漫战鼓。汗流奔走谁敢后，恐乏军兴污资斧。保甲连村团未遍，方田讼牒纷如雨。尔来手实降新书，抉剔根株穷脉缕。诏书恻怛信深厚，吏能浅薄空劳苦。平生学问只流俗，众里笙竽谁比数。忽令独奏《凤将雏》，仓卒欲吹那得谱。况复连年苦饥馑，剥啮草木啖泥土。今年雨雪颇应时，又报蝗虫生翅股。忧来洗盏欲强醉，寂寞虚斋卧空。公厨十日不生烟，更望红裙踏筵舞。故人屡寄山中信，只有当归无别语。方将雀鼠偷太仓，未肯衣冠挂神武。吴兴丈人真得道，平日立朝非小补。四方冠盖闹如云，归作二浙湖山主。高踪已自杂渔钓，大隐何曾弃簪组。去年相从殊未足，问道已许谈其粗。逝将弃官往卒业，俗缘未尽那得睹。公家只在霅溪上，上有白云如白羽。应怜进退苦皇皇，更把安心教初祖。





孔长源挽词二首


其一


少年才气冠当时，晚节孤风益自奇。君胜宜为夫子后，林宗不愧蔡邕碑。南荒尚记诛元恶，东越谁能事细儿。耆旧如今几人在，为君无憾为时悲。





其二


小堰门头柳系船，吴山堂上月侵筵。潮声夜半千岩响，诗句明朝万口传。自注：长源自越过杭，夜饮有美堂上，联句，长源诗云：“天目远随双凤落，海门遥蹙两潮趋。”一坐称善。岂意日斜庚子后，忽惊岁在已辰年。佳城一闭无穷事，南望题诗泪洒笺。





寄吕穆仲寺丞


孤山寺下水侵门，每到先看醉墨痕。楚相未亡谈笑是，中郎不见典刑存。自注：杭有伶人善学吕，举措酷似，别后常令作之以为笑。君先去踏尘埃陌，我亦来寻桑枣村。回首西湖真一梦，灰心霜鬓更休论。





余主簿母挽词


闺庭兰玉照乡闾，自昔虽贫乐有余。岂独家人在中馈，却因《麟趾》识《关睢》。云忽已归仙府，乔木依然拥旧庐。忍把还乡千斛泪，一时洒向老莱裾。





送赵寺丞寄陈海州


景疏楼上唤娥眉，君到应先诵此诗。若见孟公投辖饮，莫忘冲雪送君时。





答陈述古二首


其一


漫说山东第二州，枣林桑泊负春游。城西亦有红千叶，人老簪花却自羞。





其二


小桃破萼未胜春，罗绮丛中第一人。闻道使君归去后，舞衫歌扇总成尘。自注：陈有小妓，述古称之。





张安道乐全堂


列子御风殊不恶，犹被庄生讥数数。步兵饮酒中散琴，于此得全非至乐。乐全居士全于天，维摩丈室空翛然。平生痛饮今不饮，无琴不独琴无弦。我公天与英雄表，龙章凤姿照鱼鸟。但令端委坐庙堂，北狄西戎谈笑了。如今老去苦思归，小字亲书寄我诗。试问乐全全底事，无全何处更相亏。





张文裕挽词


高才本出朝廷右，能事方推德业余。每见便闻曹植句，至今传宝魏华书。济南名士新凋丧，剑外生祠已洁除。欲寄西风两行泪，依然乔木郑公庐。





怀西湖寄晁美叔同年


西湖天下景，游者无愚贤。浅深随所得，谁能识其全。嗟我本狂直，早为世所捐。独专山水乐，付与宁非天。三百六十寺，幽寻遂穷年。所至得其妙，心知口难传。至今清夜梦，耳目余芳鲜。君持使者节，风采烁云烟。清流与碧，安肯为君妍。胡不屏骑从，暂借僧榻眠。读我壁间诗，清凉洗烦煎。策杖无道路，直造意所便。应逢古渔父，苇间自延缘。问道若有得，买鱼勿论钱。





和梅户曹会猎铁沟


山西从古说三明，谁信儒冠也捍城。竿上鲸鲵犹未掩，自注：近枭数盗。草中狐兔不须惊。东州赵傁饮无敌，南国梅仙诗有声。不向如皋闲射雉，归来何以得卿卿。自注：是日惟梅、赵不射。





祭常山回小猎


青盖前头点皂旗，黄茅冈下出长围。弄风骄马跑空立，趁兔苍鹰掠地飞。回望白云生翠，归来红叶满征衣。圣明若用西凉簿，白羽犹能效一挥。





和章七出守湖州二首


其一


方丈仙人出淼茫，高情犹爱水云乡。功名谁使连三捷，身世何缘得两忘。早岁归休心共在，他年相见话偏长。只因未报君恩重，清梦时时到玉堂。





其二


绛阙云台总有名，应须极贵又长生。鼎中龙虎黄金贱，松下龟蛇绿骨轻。自注：君好炉火而饵茯苓。霅水未浑缨可濯，弁峰初见眼应明。两卮春酒真堪羡，独占人间分外荣。





次韵刘贡父、李公择见寄二首


其一


白发相望两故人，眼看时事几番新。曲无和者应思郢，论少卑之且借秦。岁恶诗人无好语，自注：公择来诗，皆道吴中饥苦之状。夜长鳏守向谁亲。自注：贡父近丧偶。少思多睡无如我，鼻息雷鸣撼四邻。





其二


何人劝我此间来，弦管生衣甑有埃。绿蚁沾唇无百斛，蝗虫扑面已三回。磨刀入谷追穷寇，洒涕循城拾弃孩。为郡鲜欢君莫叹，犹胜尘土走章台。





和张子野见寄三绝句


过旧游


前生我已到杭州，到处长如到旧游。更欲洞霄为隐吏，一庵闲地且相留。





见题壁


狂吟跌宕无风雅，醉墨淋漓不整齐。应为诗人一回顾，山僧未忍扫黄泥。





竹阁见忆


柏堂南畔竹如云，此阁何人是主人。但遣先生披鹤氅，不须更画乐天真。





和蒋夔寄茶


我生百事常随缘，四方水陆无不便。扁舟渡江适吴越，三年饮食穷芳鲜。金虀玉脍饭炊雪，海螯江柱初脱泉。临风饱食甘寝罢，一瓯花乳浮轻圆。自从舍舟入东武，沃野便到桑麻川。剪毛胡羊大如马，谁记鹿角腥盘筵。厨中蒸粟堆饭瓮，大杓更取酸生涎。自注：山东喜食粟饭，饮酸酱。柘罗铜碾弃不用，脂麻白土须盆研。故人犹作旧眼看，谓我好尚如当年。沙溪北苑强分别，水脚一线争谁先。清诗两幅寄千里，紫金百饼费万钱。吟哦烹噍两奇绝，只恐偷乞烦封缠。老妻稚子不知爱，一半已入姜盐煎。人生所遇无不可，南北嗜好知谁贤。死生祸福久不择，更论甘苦争蚩妍。知君穷旅不自释，因诗寄谢聊相镌。





光禄庵二首


其一


文章恨不见文园，礼乐方将访石泉。何事庵中著光禄，枉教闲处笔如椽。





其二


城中太守的何人，林下先生非我身。若向庵中觅光禄，雪中履迹镜中真。






续集卷四

<集部,别集类,明洪武至崇祯,东里集>

钦定四库全书

东里续集卷四　　　　　明　杨士奇　撰记

双溪清趣轩记

双溪清趣轩者庐陵刘子政甫之所居也双溪在庐陵城北一舍许溪两源夹出清冷澄澈可鉴可湘可漱可濯浅可掲而涉深可舟而游也溪之上山远近环遶连青疉翠云霞烟霭朝霁夕隂舒歛变化不可殚状又有平原沃壤可稼可蔬而林木森邃葩卉映照禽鸟之声四时不一盖轩中毕得之刘氏始自安成来徙於此世业儒术逮子政甫少孤能自树立持身饬行至壮至老如一日导其子弟皆勉於善躬勤耕稼寒暑旦暮之需皆有所出公赋力役之征各有所任平居闲暇少长咸集轩中讲论经史辩析义利或与故人宾客尊俎吟咏消揺懙懙若将终其身焉岂非天民至乐者哉世之人其所乐不同盖各因其志也穷者志乎通贱者志乎贵志而得焉乃乐也惟处乎山林泉石之间茹淡饮清安贫忘贱自足而乐者非幽贞絶俗志之素定者不能子政甫其志之素定者乎士诚足乎内不累乎外则虽穷闾蔀屋箪食豆羮无不可乐苟无诸内徒汲汲乎外虽有玄佩朱组千驷万锺将其终日胶胶扰扰之不暇而暇於乐乎子思曰无入而不自得孟子曰反身而诚乐莫大焉子政甫必志於此乎子政甫春秋益高而乐善之志愈笃其弟太常博士履节其子翰林庶吉士孟铎皆发身进士与余游是以子政甫属余为文记其轩遂为之书

曾氏耕读轩记

曾氏泰和着姓余家与之有连异时鸥江先生文学行义名重一邑传道先生以易经为学者所宗所着书有易变通四书类辩庸学标注官至绍兴路照磨後遇乱死王事余犹及侍原友先生先生先宜人舅氏也秀眉广颡面洁白如玉雪仪观伟然至今乡人学子传其文章翰墨景仰前修於乎其可复得哉能济鸥江先生四世孙传道原友两先生从孙也不见几二十年今年过京师访予晤言劳苦之外追思丱角时久成堂相聚狎嬉不觉惘然无几将复别去求余记其家耕读轩告余曰能济不幸蚤失怙不克自振以绍前人声光又贫不获已岁仆仆江湖逐什一之利以为仰事俯畜之资非其志也数年徙家邑西金滩之上有少园田可以致力耕稼取足寒暑朝夕之需无意外之虞构数椽之室以居无喧杂声闲暇可以潜心载籍稽考古人之事而躬行之以此求偿其素志愿得一言记之且以自朂夫人之所为可贵者谓能以道善身也而道非学不明焉为学而有以自养无衣食之虑泊乎其内得以一其志焉学庶几乎易成也自养者一皆出乎已之力尤古人所重观能济之志与其所务其庶几乎虽然古之人不云乎顾力行者何如夫耕而不力虽有丰岁无所获也学而不力虽有令质无所成也若是非徒志之谓哉孔子曰欲及时也此自力之谓矣以是为记愿朂焉

承训斋记

承训斋者吏部尚书兼詹事府詹事重庆蹇公长子英藏修之居也英朝夕侍公闻公之训退而恐或忘焉此斋之所以名也间请余为文记之夫公所以爱英而教之凡於明善诚身之方宜至备矣余何言世之人爱其子谆谆而训之固望其能敬承佩服不愆不遗然藐焉听之忽焉亡之如授简无几而遂失者盖有之矣英惓惓书而掲之以着儆於闲居独处之际其能知所重而颛颛於心矣乎既知之必将行之知而不行犹未知也譬夫将有适而问道於人也既吿之以山川之所表途路之所出熟之於耳而识之於心矣然未尝舟而趍车而赴也亦徒知而已故学者之於道必务力行以求至焉朂哉英也安意以受之致力以行之庶乎不负公之训矣抑吾闻身之为训有切乎言之训者子亦观於公之躬行者乎其敦厚周慎表里一致历仕三十年谨谨守法未尝纵越盖其忠实不欺得之鲁简肃不为伤人害物得之李文正至於张忠定之不饬玩好傅献简之遇人以诚范忠文之不设城府则公兼而有之也公之躬行如此凡欲安利其身不隳其名者犹将视效况於其子者乎诗不云乎执柯伐柯其则不远英承公之训法公之行由是进而求之於古圣贤勉勉不巳子所至其可量乎朂哉英也不然徒名焉以号於衆而已非公爱其子之意亦非子自爱其身之道也英朂之哉是为记

具庆堂记

左春坊左赞善陈君仲完致其同郡林汝澄之意求记其家之具庆堂赞善君之言曰林世家闽邑方山之下其父昌朝甫今春秋若干母陈氏春秋若干皆康宁豫适汝澄笃於事亲得以致其爱敬之诚此堂之所以名也余闻而叹曰此人生之盛福至乐而何其见於世者少也世盖有得事其父或不得事其母得事其母或不得事其父又不幸则皆不得事焉又有得事於贫窭之时而不得事於丰豫之日重不幸者则皆未尝得事於一日焉凡天下可欲之事无不可以智力得惟此非人之所能必得也有其得焉者不谓之盛福矣乎然养亲有其资而事亲非得其道虽可以为福而未可以为乐也吾又闻诸赞善君林氏邑望族世笃於行而裕於赀汝澄涵濡承藉於家宜其事亲得致夫爱敬而乐也况今遭逢盛世汝澄以材举历事京师三年当授官矣而以需次归其弟方弱冠笃志学问兄弟所以乐其亲者不又有出乎服劳奉养之外者欤君子之乐亲其道固大矣敬其身而行之内敦於宗族外厚於乡党上忠於君下仁於民皆本於事亲之道而推之以是而乐其亲乐岂有涯哉吾羡林氏之福而嘉汝澄能乐其亲又重赞善君为之请也故既为记之而又有以进之云

芝轩记

上天仁爱下民爰简明圣为之君师而必生贤智为之辅俾助益其教养斯民之事其诚有以当天之意则福之佑之又见诸祯祥以昭夫天人感通之实焉而祯祥之出有为上焉者有为下焉者陶唐景星之纪有虞庆云之歌成周嘉禾之书皆尧舜成王之德之应也若下之人孝友仁厚慈俭之德发於身着於家而见诸动植之祥者代皆有之矧为辅臣其所任者国家天下之务而为之克尽乎诚弗违乎天有不见诸感通者乎故位与德虽有崇庳小大之异而感应之理一也皇上以天德居天位一惟天之道以覆育斯民仁恩所被沦浃海宇如景星庆云嘉禾诸福之祥骈臻而疉应盖同符尧舜成王之格天者也国家养民付诸户部教民付诸礼部上临御之初首擢胡公濙为礼部尚书公夙夜颛颛於所典三礼明五教修制度怀夷裔靡不尽其心而得其理继奉命兼户部又夙夜颛颛咨民生之休戚商国用之出入亦皆为之尽其心得其理矣盖公忠厚恻怛小心悃欵孜孜仡仡惟宗社生民为心知之必言言之必尽而沈潜慎密未尝一见声色其才量与其存心温然贤臣君子也上既特为公新作礼部公於後寝之左别作室四楹明爽靓幽旦夕治事毕燕居独处顺精神思政理必在於此一日室之中直公坐榻之前甃甓隐起翼旦起益崇发之得芝其从近尺衡半之厚寸之半莹白如雪如脂肪文理密致闻者咸往观焉曰此玉芝也最後少师蹇公偕仆往观少师公名其室曰芝轩顾仆曰子宜为记因稽瑞牒有赤芝紫芝金芝玉芝五色芝而玉芝五色芝世不恒有信瑞物也凡植物皆根抵也而瑞物根於和气之凝惟仁德可以凝和盖造化者为德而产也公致诚於事上爱民所系重且大非一身一家之比也则夫不恒有之瑞而出於公独处思政之居此岂偶然之故哉故不可以无记虽然公今精神强固志愈笃好德愈茂其及於人非止此也则造化者之嘉应亦岂止此仆虽老且衰庶几犹及见之公字源洁世家毗陵宋文恭公宿之後孝友忠信由进士累官都给事中礼部左侍郎兼国子祭酒进尚书历事三圣三十有余年敬慎如一日上尝亲制文曰清和恭靖命范白金为图书赐之盖知其德善尤深云芝生於宣德八年九月记作於明年四月记者荣禄大夫少傅兵部尚书兼华盖殿大学士庐陵杨士奇也

彩绣堂记

吉水胡元节年未壮举进士擢官监察御史时二亲具庆其寮之友荣之取杜少陵入奏行之语名其奉亲之堂曰彩绣後四年超陞广西按察使是时其父敬方先生已捐馆独奉母淑人就禄以养而寮之友复荣之以彩绣名其堂於是元节求为之记夫养而得禄仕而得行其志皆人之所欲也禄养者以其官共子职也仕者率局於位不得辄出位有所问有所言惟任风纪者无所不得问不得言而其志行焉斯二者人固欲之而岂可以必得得之而以谓荣也固宜如又兼得之虽以谓至荣可也余交游胡氏父子之间而相知有素凡敬方先生所为爱其子及元节所为爱其身者具有在也岂曰徒荣而已先生於其子盖?之以古人之道修诸身而达诸用事君也必致乎忠莅民也必致乎爱以至凡所施无不一由於道也元节之存诸心行诸躬者盖亦惟君子之道不敢苟有怠忽而惧辱其亲也故其为御史也持已以严用法以平而有清谨忠厚之誉焉既受命署都察院其誉益流以闳而在广西今三年明乎为治之大体纲纪肃焉畏爱行焉人鲜有不服之者非其由於君子之道本於先生之爱而致然欤盖惟道之行足以荣其身及其亲且闻於远也如元节继今恒由斯道政益行功益懋而使人谓胡先生有子其贤如此朝廷有风纪之臣其贤如此相与誉道之於无已者岂独亲之荣固国家之光也岂曰徒荣而已哉遂书以为记而俟其成焉

望云楼记

山西临县高惟明既丧其父母作楼面所葬处旦夕登望以泄其永慕之情而名其楼曰望云介国子监丞张缉熙求为之书余雅未识惟明监丞为人廉其所与宜有徵矣夫父母吾身之所自出也至爱孰加焉圣人知其然也故事亲之礼晨省而昏定出告而反面朝夕出入不违其亲固本於人情矣夫生事之如此其既没也至爱之情有能遂已乎昔之人於其配其子之没而至爱之不能巳犹有作台观以望焉者矧於父母乎哉惟明之为斯楼固天理在人心不容巳矣惟明自太学生授衢州府通判改太仆寺丞今为济南知府吾闻其所至能爱民亦其爱亲之心之所推乎然吾所遇仁人孝子之不忘其亲而以望云名所居者不可数计非天理民彛之正人心之所同者乎望云本狄梁公事公有唐忠臣其忠本孝之所推其孝则因忠而愈着也夫君与亲其德同其尊同欲尽心於亲而不及则求尽於君初非二途也後世诚欲希梁公之事曷亦究公之所立哉惟明荷国厚恩致位如古诸侯盖夙夜图惟效报之时也故余因书斯楼又进之於忠君之道忠君为孝之大端也将有徵其成而大书者矣惟明勉之

康氏重庆堂记

去泰和城西五里所曰文溪文溪之上原田旷衍四时禾黍麦菽之艺不絶而三顾天柱武姥玉华诸山如屏如戟环列四向龙河之纡徐贑江之闳壮骈带于前盖近郭佳胜也康氏世居其上族繁夥接屋而居其人皆俊爽通辩负迈往之气仲升其一也仲升始生数日丧其母氏父思中以事谪戍万里外寘仲升而去祖母刘宋进士简子之裔也躬勤保育之稍长矣俾後季父思诚无几思诚复以事谪戍万里外又寘之而去仲升终赖刘教育底于成立以有妻子兴家於饶裕今年余三十矣一时宗戚长老凋落无遗而刘氏春秋八十余岿然独无恙仲升恒自幸喜以为私家之庆然念二父在远徼朝夕縻於祖母之养不能往省奉斯须之乐而向之同谪戍者沦落不作不知当几人矣心恒耿耿也一旦二父皆以不任罢归齐民一家之中於是行者复幼者壮老者康祖孙父子懽聚怡怡仲升重以为家之庆也乃作新堂奉祖母及其二父顔之曰重庆志幸也以书来京师请文为记余惟天下可欲之事凡出乎人者无不可以力取惟出於天者不可必得天盖不容以伪为也天人感应之际明矣有人於此忠厚和平恭慎慈俭而行之以至诚久而不巳未有不蒙福者盖天之所应也仲升之重庆亦天乎哉抑岂累世所积哉夫庭列之树弥茂非一日之积也而日夜所息雨露所润一旦截焉弗继或牛羊斧斤又从而侵之则其所谓弥茂者亦已矣仲升继今因其积而益加厚焉将庆之所集吾见愈衍而未艾也故为记之使勉焉永乐壬午二月记

敬乐堂记

敬乐堂者桃源萧安正甫之子事亲之堂也君子谓事亲者居致乎敬养致乎乐此堂之所以名也桃源在泰和东南四十里萧氏自宋贡士汉卿始居於此至于今安正甫若干世矣安正甫好学博古论议魁伟而修饬整洁翛然尘表也其所交皆当时名卿大夫道德文艺之士论者谓其有凌云之韵名所居曰凌云轩名卿大夫道德文艺之士作为文章称述之甚富也而於今七十余矣頳顔华发高风逸致回视一时侪辈不几於鲁灵光岿然独存而合族而居数千指惟安正甫年德俱高有子五人皆恂恂雅饬率履於善平居谨事亲之礼至於行已接人无所不慎恐贻忧其亲愆为子之道以是安正甫惬乎心无违乎志乐乎内无虞乎外超然与天游有以自得也自教道不明人知事亲者丰於养或简於敬敬於亲或不能敬其身能敬其身斯其言行无倍於道而有以植乎福庆之本矣此亲之所以乐也萧氏之名堂庶几其可徵乎余自髫丱时从先生长者之侧识安正甫前十年馆于萧氏塾又交其诸子其子今存者德赞德刚德聚德雍而德聚来京师求记亦以余相知之久也故推本为之书云

溧阳县儒学重修大成殿记

高皇帝正大统之三年诏岳镇海渎封号如古制以山水称忠臣烈士称当时初封出於历代所加者一切罢去孔子明先王之要道为天下师以教後世非有功一方一时者比封爵宜如历代所尊崇着于令典垂之千万年而定鼎之初即建学立庙京师亲临释奠又诏通祀於郡县又诏罢从祀之戾於孔氏者所以揆前圣之大中而垂永代之鸿范也皇上继承大统益崇孔子之道以治教天下亲幸太学行释奠礼又诏有司治曲阜庙盖自汉以来崇礼先师极盛於今日矣孔子之道天之道也国家生民不可一日以无者伏羲神农黄帝尧舜禹汤文武行斯道於上孔子明斯道於下皆圣人也而使後之继伏羲神农黄帝尧舜禹汤文武之位得以行斯道者孔子之功也论其功而隆其礼圣人之心也由是天下至於海隅郡县皆有庙学其人皆知孔子之道尊且大而况乎首善之地百里之外其民心向慕兴起为何如哉溧阳县故为州有庙学元季毁於兵国初林公庆知州事乃新作之垂五十年矣礼殿敝坏教谕梁本之始至谒先师顾瞻惕然惧无以妥明灵副德意於是积俸廪节百费以谋更新而训导陈余适来议益克恊乃白之县令丞皆曰此吾职也敢不竭力以相县民耆老闻之又皆曰此非以图善吾民乎柰何吾坐视自逸即皆自言?有助也本之以其情言於朝从之於是自某以下各随力出私帑作大成殿若干楹易故以新工良材坚高敞弘丽加于旧规又新作夫子四配十哲像踰年以成由是岁春秋邑长贰学官诸生奉诏行礼对越有严秉?将事罔或踰越退而歛焉敬修所学以求无怍於古圣贤将上以光国家之用下以厚邦邑之俗所系岂细故哉诸生来请书其成夫受命有政教之寄而能究知本源之意相与殚力一心不费於公不劳於衆以底成功可谓不忝而为民父兄於斯举奋起趋事皆如当然又以见人性之善而王化之被矣皆可书也是役也肇於永乐庚寅某月明年六月竣事经始者本之垂成以家艰去代本之者陈余及训导某皆与相力故具书之其耆民之与力者若干人书之碑隂呜呼後之受政教之寄於斯为民父兄於斯者可以观矣

忠孝堂记

忠孝人道大端而百行之首也人之伦五莫大於君与亲古之人有言事君如事天事亲如事天君亲之尊与天等也忠者所以事乎君孝者所以事乎亲忠孝修而後人道立世道平故圣人所以为教学者所以为学必在於此夫上天生人赋之五性而忠孝具矣非有待於外也故君子者必求诸巳而惇行之太师英国张公有见乎是而名其燕居之堂曰忠孝用朝夕自励卓哉乎其志也公事太宗皇帝於潜邸翼龙兴之运南征北伐勲庸赫奕历事四圣爵崇上公位跻元佐禄秩日进恭谨日严四十余年靡间毫发确乎大臣君子之心也公之先王秉志端恪识虑高远奋忠勇死国难配享庙廷垂光简册而公继述之志颛颛有在太夫人惇德乐善明於慈训方今春秋踰八望九寿禄康宁诸福咸备而公奉养婉愉惓惓爱日慤乎仁人孝子之心也然犹欿焉不以自足必见诸名堂自警非卓乎其志者欤古谓孝者所以事君又谓事君不忠非孝盖忠孝一道也凡人非父弗生非君弗食忠孝在人譬若车之两轮不可阙一矧身受国家重寄而冠冕百僚者乎虽然君子之所以立德立功亦惟其诚而已诚者贯表里始终而一之者也惟诚斯德建功立愈远而道愈光此君子诚之为贵也士奇与公同朝久前後陪公在史舘七八年盖悉公所存之厚问承属记忠孝堂故请以是复焉

翰墨林记

永嘉谢环庭循清雅絶俗之士也敬言行如处女务义而有识不慕荣不干誉家无余资而常充焉有自足之意知学问喜赋诗时吟咏自适有邀之为山水之游者忻然赴之或数日忘返所与交皆贤士君子庭循善画初师陈尗起尗起元张师夔高第洪武初有盛名两浙清介凛然不苟接人识庭循於总角特爱重之一经指授辄得其妙处尗起亦倾写底里庭循遂驰名於时永乐中召在禁近宣宗皇帝妙绘事天机神发不假於学供奉之臣特奬重庭循万几之暇恒侍左右间承顾问率以直对上嘉其诚屡书御制诗赐之及有金币衣服之赐再进官锦衣卫千户盖授近职使食其禄也庭循益执谦虚不倚为荣退恒杜门谨守虽其中确然而外未尝一毫忤物所居深邃闓爽森列唐宋以来法书名画造之者如衆宝在目应接不暇有欲得者听持去无所靳惜所谓寓意於物而不留意者庭循有焉庭循素善余尝间壁而处者累年所居故号米家船余以翰墨林易之庭循达者也凡世间奇絶珍秘之玩岂其长存虽王逸少顾长康之迹皆神品也历数百年後即磨灭且尽况其次者乎独其行事因文字以传者虽千岁之远犹一日也昔苏文忠公记石氏画苑特着其为人故吾於翰墨林取以为法焉

万玉潭草亭记

客有至自三山者余诹之曰海邦丘园岩谷之间岂无高尚远蹈而未出者可得闻乎曰有之然亦寡矣出福州城百里外有溪曰义溪溪之上有文笔石鼓岱顶诸山皆奇秀又有泉石林木之胜幽人澹士之所乐也有君子曰陈周仲昌嗜学问通鲁史明隐公以来二百四十二年之事与夫圣人尊王抑覇之旨然不数与人言好为诗时有所作吟咏自怡耳非其人弗友非其义弗取饮清茹淡翛翛乎埃之外也所居石潭之上有竹数万挺作草亭其中题曰万玉潭草亭水光澄明林影森邃情与景会四时虽殊雅趣不絶仲昌尝倚竹而歌曰修竹兮青青中虚兮外直素节兮贞姿寒暑兮一色冷冷风兮朝夕余舍之兮焉适又尝临水歌曰湛渊兮渟渟澹静兮泓澄渺微波兮不兴涵天光兮容与恒皎洁兮镜平聊适我兮性灵国风所咏考盘硕人仲昌殆近之哉比年仲昌用子贵封文林郎监察御史然自是益歛迹不出深居草亭之下若将终身焉者余闻客言叹曰仲昌可为清贞之士哉盖昔人以竹比玉君子之德亦比於玉止水湛然则明德之喻也仲昌之适乎此其固专务诸内欤岂外物者所能动之哉客去以余言告仲昌之子叔刚明日叔刚诣余曰他人有心予忖度之荷先生知家君幸书所与客言者畀归为草亭荣叔刚永乐十九年余考礼部会试时所奏进士由监察御史再陞翰林侍读同在馆阁十余年为人温恭端靖盖仲昌德之成於家者也

姚氏祠堂记

工科给事中姚铣间诣余请曰先世自光州至固始徙闽族益蕃更五季之乱谱亡无传今所知者宋绍兴中国子祭酒子材始家侯官遂世为侯官人子孙岁时展祭酒墓至於今不废然莫详祭酒於今为几世盖更宋元之乱谱又亡矣铣七岁初入小学先考君训之曰吾蚤孤艰窭孑孑独立以共养老母暨汝母来归吾赖贤内助而家稍殖惟汝母之能孝也於荐祭奉养咸秉诚相余不幸吾母弃背汝母今复去世所以成家奉先者在吾汝不图惟务学植身以效助乎言已泣下沾襟铣记忆先君之训不敢失坠也时先君方作谱牒既成以授铣又训之曰宗无谱斯昩本矣吾宗先谱盖不复可寻究此特据吾所知者录之尊祖睦族人道之大端汝勉之哉然吾有大阙焉先世故有祠堂及祀田历兵革皆废矣非祠何以妥先灵而致追远之诚此吾寝食所不遑宁处者也汝勉效助焉时地陿隘不足为先君病且革顾铣言必成吾志呜呼先君奄弃孤矣惟所遗命孤者赖先君之灵今祠幸苟完盖拓先庐之侧得亢爽地从三十步衡如之有赢三倍焉为堂二十八楹为後寝及庋遗书祭器之室於寝左右凡二十楹缭以周垣岁时行事仪物约用朱文公所制?执事矜之特书其成庶几先君之志不冺於後世而姚氏永有赖焉余闻而叹曰此王化所关士行所始也祠堂本於文公念人子皆有追远报本之心而行礼亦必有其所故约古而为之制其视古盖简矣然世士大夫家虽有禄者能遵用之已鲜岂其智与力有弗逮欤孝哉乎姚君布衣食贫而惓惓此心将没犹顾命其子不已铣心父之心卒成厥志於既没之後孔子曰孝者善继人之志铣可为能继矣礼先祖有善而不知弗明知而弗传不仁铣克知克传矣大雅云孝子不匮吾於姚氏见之故敬为之书其考讳忠字用恕其孝如此他行可知没於宣德五年祠作於七年铣由进士擢官近侍温雅清慎盖复振其宗者也

金溪精舍记

泰和县之东四十里章江之滨曰金溪溪之上有大姓曰刘氏前二百年刘氏资产之充文献之盛为邑东之望元初有号金溪先生者清德博学为缙绅君子所重於先曾祖待制公莫逆交遂相与为婚姻家金溪之孙思敬先生之配先考少傅公同产姊士奇少孤思敬先生与姑氏尝诲之使知其先世以图无忝士奇谨识之既而获闻金溪先生之德之?先生藏修之居名金溪精舍其子若孙旦暮侍左右恒语之曰吾之先累累以德义传续为积善之宗为乡之表不徒以资也若等必务学以明善诚身立于寡过之地庶几以承吾宗间闻时之人有一善行必喜而语其子孙曰若等不勉可乎闻一不善之行辄曰若等其深戒哉故其子若孙皆秉德蹈义金溪先生远矣精舍亦毁於元季之兵我国家混一宇内刘氏之田庐聚蓄荡无存者思敬先生慨然欲复精舍而废於肓不克惟恒诵先祖之训以励其子弟族人诵已盖未尝不怅焉以思戚然以自伤也思敬先生静修硕学擅文词自其少年涵濡家教又亲炙吾家诸老而沾被其膏馥後来学者仰之盖嶷然老成典刑焉其子持志恂恂笃於善行而教授养亲终其身盖亦有志复精舍而未克也持志之子谏既丧其大父父乃克建数椽以为精舍而驰书北京请记谏可以为难矣余家居时谏甫齓也闻今与其子皆教授里中而养母能孝无义外之慕刘氏之善庆有自哉诗曰无念尔祖聿修厥德余喜谏之克继先志故述其先之训告之将并使其後之人皆图无忝盖亦思敬先生昔者所以告士奇之意也是为记

东里续集卷四








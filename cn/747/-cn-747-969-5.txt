○论两省官常朝宜拜奏（同光元年十二月中书门下）

每日常朝，百官皆拜，独两省官不拜。准本朝故事，朝退於廊下赐食，谓之“廊餐”。百官遂有谢食拜，惟两省官本省有厨，不赴廊餐，故不拜伏。自僖宗幸蜀回，以多事之後，遂废廊餐，百官拜仪，至今未改，将四十载，礼恐难停。惟两省官独尚不拜，岂可终日趋朝，曾不一拜，独於班列，有所异同？若言官是近臣，於礼尤宜肃敬。起今後逐日常朝宣不坐，除职事官押班不拜外，其两省官与东西两班并齐拜。


【五月旦作和载主簿诗】

虚舟纵逸棹。回复遂无穷。发岁始（焦本作若。曾本云。一作若。）俯仰。星纪奄将中。南窗（岁时杂咏作明圃。）罕悴（曾本云。一作萃时。和陶本误作粹。）物。（焦本作明两萃时物。注。从宋本。一作南窗罕悴物。非。）北林荣且丰。神萍（和陶本作萍光。苏写本同。又注。一作神渊。焦本作渊。曾本同。又注。一作萍光。今从岁时杂咏。）写时雨。晨色奏景风。既来孰不去。人理固有终。居常待（苏写本误作殆。）其尽。曲肱岂伤冲。迁化或夷险。肆志无お隆。即事如已（岁时杂咏作似。曾本、和陶本作以。注。一作已。）高。何必升华嵩。（○本集。东坡先生和陶渊明诗四。古今岁时杂咏四十四。《诗纪》三十四。）


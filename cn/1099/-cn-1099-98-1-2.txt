○明舊章釐宿弊以圖治安

公為南京參贊所上

伏惟我　祖宗建邦立政、貽謀宏遠、行之萬世、亦無不宜奈何承平久則玩斁生、法令寬則姦蠹作、不及時除治、則敝壞日深、而後莫可圖矣、切照南京為天下根本之地、　聖祖肇造于此、百五十餘年其間　舊章雖在、而有未明、宿弊巳深、而有未革臣本凡庸、誤蒙　簡命、視事以來、日夕憂惶、罔知攸措、但政典之大者非一人之所專行積弊之深者非一日之所能去、謹條陳六事、上瀆　宸聰、伏望　皇上仰遵累朝之典、俯察迎時之弊、斷自　聖衷、下之該部、如有可采、即　賜施行、

一嚴操練以修武備、照得南京原設大小教塲、神机營新江口四營軍馬、所以固京師以防外侮者也操練之法、誠不可不嚴臣節伏覩　累朝敕諭內事理、南京內外守備參贊官、四營每月該操之期、輪該一員、與協同官員閱視嚴切比較、以示勸懲、夫謂之每月一次。則不欲疏曠以致怠玩。謂之輪各一員。則不欲重難以致廢弛。其委任之意至矣盡矣。奈何法久則寬、事多循習、今一年之間、內外守備參贊官。止是春秋會集到營二次。非惟于操練之法未嚴。抑且與敕諭之旨不合。合無今後除春秋二次看操外、每遇該操之日、容臣與內外守備官、輪各一員到營閱視、如此則舉動便而省會集之煩。比較勤而免怠緩之弊矣、

一禁役占以肅軍政、照得各衛軍餘、我　國家有百餘年休養生息、惟恐不得其所、所以充行伍而嚴備禦也、邇來營隊之間。疲敝者多。精壯者少。雖有披堅執銳之名。而無折衝禦侮之實。葢由禁治之法既寬。役占之弊未革爾。查得弘治十三年、該南京吏部尚書等官秦民悅等、奉准南京五府掌印官、定與二十名跟用、見任佐貳、每員十五名、俱于本府所属軍多衛所空閑餘下內撥用、其餘役占辨納月錢之人、盡數退出、為照近年以來各官、其老成奉公者、固不肯違　制而縱私、其貪殘剩下者、亦未免謀利而忘義、役占軍丁、甚至人百餘名、取覓官錢、多致月數十兩以公家守衛之人。為私室營辨之計。况有豪猾姦頑者、往往投托影射、生事害人、就輕而避重、蠹法戕政莫甚于此、乞　敕該部、查照前項奏准名數、申明定制、嚴加禁革、其役占軍餘、及其投托影射者、悉令退出差操、仍令各衛所通將退出、并撥過餘丁姓名、造冊送赴南京兵部兵科查理比較、此外但有仍前占恡貪刻之徒、聽本部及科道官指實劾奏、革去官事閑住、仍通行南京科道并各衛所一體遵奉施行、如此則私役少而　國法振、行伍清而軍政肅矣、

一革冗員以寬民利、照得南京龍江関皇城都城各門、內府甲字等庫、近年以來、添設內宮內使數多、擾害軍民商賈、其弊有不可勝言者、且如龍江一関。此在正德季年所添設也乃京師商賈必經之地。今守関官員增至二十七員。進関使用橫取于常。晝夜思以營私。左右望而罔利。物價騰湧于市肆、商賈嗟怨于道路、其都城門之攘取至于賣菜之貧人、其皇城門之求索、至于擔漿之細物、守庫者立茶果之名。解納者苦錢糧之費皆以為公逋可辨私賄難酬以致府藏不得充盈、拖欠不得完納、　聖明之世、豈宜有此、近年累經題奏、未奉　特旨裁革、益肆荼毒、罔有忌憚、伏望　特敕內外守備官、務要查遵成化年以前事例、照數存留管事、其餘多添濫設者、盡行革退、庶幾民害可除、而民利可寬矣、

一買戰馬以振軍威、照得用兵之法、騎為上、步次之、若營伍之間有軍矣、而無騎戰、與無軍同、有馬矣而不壯盛、與無馬同、今南京各營買補馬匹舊例椿朋租銀凑合七兩買補、正德九年、奏准增添租銀二兩。輳合椿朋銀共九兩買補、正德十一年以後、仍照舊例、不許增添、但近來南京地方馬匹甚少、價值甚高、即令九兩買補、尚且羸小、不堪騎操、若復减至七兩、勢愈難行、葢有馬者固不肯低價以售于官。買馬者亦安肯出私以賠于國。苟不通乎人情、曷以濟乎實用、查得弘治年間奏准買補馬匹須四歲以上、八歲以下價自十二兩至十五兩、今據此例、則太少、莫若通融區畫、以合時宜、椿銀固難更改、租銀則可增添合無量加三兩、共輳前數、本部選委廉幹指揮一員、督令各營買補、待後地方馬多價减、另行奏處、如此則陪償之苦、得以漸寬、倒失之數、得以漸復矣

一定舡差以便進貢、照得南京錦衣等衛馬快舡隻、國初止為操江禦侮而設。後以京師相去遼遠。其器物所需。必取給于南京皆以馬快舡隻裝運。亦一時通融漸處之計。非原設本意也。查得快舡原設九百五十八隻、奉例减退一百五十隻、馬舡原設八百一十七隻、奉例减退二十一隻、中間有朽爛拆卸、而數年未得成造者、有漂流無存、累經查究追造、而未見完報者、有大脩而經歲不完、有小脩而累月未畢者、有遭風沉溺、車壩損壞、而甲餘俱逃者、有因公差夫舡、私回籍而查拘未到者、是以舡隻日益减少、其薦新進貢、除歲例照常應付外、近又巧立名目。比舊加添。又有不時取用物料造辨等項。多討舡至五六十隻者。及欽差等官往來應付、差使日益浩繁、夫甲日益貧、耗甫止?帚之席未煖、而後差之裝運又行、前次之債未償、而後差之幫錢隨繼、甚則蕩廢產業、鬻賣子女、痛楚萬端、無所控訴、往往逃竄他鄉、父母兄弟、不能相顧、良可憫惻、至于沿河一帶軍衛有司、驛逓等衙門、人力竭于迎送、夫錢苦于誅求、其被害尤有不可勝言者、臣請于薦新進貢等項、一一遵照先奉欽定則例差撥、近年奏討增添者、量行查革、其欽差往來、則少者一二隻、多者不過三四隻、其取用造辨等項、則少者七八隻、多者不過二三十隻、驗裝科道等官務要查數定扛、不許過違舊例、如此則舡隻雖曰滅耗庶免困乏之虞、夫甲雖曰貧難、庶免流離之苦矣

一脩舡隻以便差用、照得南京各衛快舡、先年俱是工部出價成造。後以所造多不□固。如法奏准工部支價。本部委官成造、續又奏准工部出銀七十兩、本部出租銀二十兩、并變賣原舡舊板銀十兩、共得銀一百兩、為照快舡成造、必得銀一百五十餘兩、然後堅完可用、小甲陪補過多、深為貽累、合無行令、工部量添銀二十兩、本部量添租銀一十兩、湊合前銀成造、庶得工力易舉、而少免陪補之患矣、及照南京內官監孝陵衛等衙門、斫取蘆柴、搬運磚瓦、共該馬舡三十餘隻、裝運被各該官員、索要幫錢數多、人夫不得安生、舡隻又為蘆柴所壓、多致損壞沉溺、深為未便、若將快舡照前量添價銀成造、其底舡不使變賣、存留本府、通融措辨、改造匾淺舡隻、以為裝載蘆柴等項之用、其各舡撐駕人夫、合行江淮濟川二衛、備查各號舡隻、有遠年事故、徵造未起者、暫將各項舡隻、查照字號編補、所有解到各舡人夫、就令照號編僉撐駕、待本號舡隻徵造完日、另行區處、如此則快舡之成造易舉、而馬舡之差用有餘、一舉而兩便矣、

皇明經世文編卷之九十八終








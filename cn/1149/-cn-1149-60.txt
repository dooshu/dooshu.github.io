卷六十

<史部,别史类,郝氏续後汉书>

钦定四库全书

续後汉书卷六十　　　　　元　郝经　撰传第五十七

吴臣

薛综【子珝?】　胡综【徐详】　骆统【父俊谢渊】　陆瑁是仪　李衡

薛综字敬文沛郡竹邑人也其先齐孟尝君封薛高祖定天下求其後得陵国二人欲封之兄弟相推莫适立去之竹邑遂以薛氏自国至综世典州郡为着姓综明经善属文有异才少依族人避地交州从刘熙学士燮既附综为五官中郎除合浦交趾太守时交土始开刺史吕岱率师讨伐综与俱行越海至九真事毕还守谒者仆射西使张奉於权前列尚书阚泽姓名以嘲泽泽不能答综下行酒因劝酒曰蜀者何也有犬为独无犬为蜀横目句身虫入其腹奉曰不当复列君吴邪综应声曰无口为天有口为吴君临万邦天子之都於是衆坐喜笑而奉无以对其枢机敏捷皆此类也【原注江表传费禕聘於吴陛见公卿侍臣皆在坐酒酣禕与诸葛恪相对嘲难言及蜀吴禕问曰蜀字云何恪曰有水者浊无水者蜀横目苟身虫入其腹禕复问吴字云何恪曰无口者天有口者吴下临沧海天子帝都与本传不同裴松之曰诸书本苟身或作句身以为既云横目则宜曰句身】吕岱从交州召出综惧继岱者非其人上疏曰昔帝舜南巡卒於苍梧秦置桂林南海象郡然则四国之内属也有自来矣赵佗起番禺怀服百越之君珠官之南是也汉武帝诛吕嘉开九郡设交趾刺史以镇监之山川长远习俗不齐言语同异重译乃通民如禽兽长幼无别椎结徒跣贯头左衽长吏之设虽有若无自斯以来颇徙中国罪人杂居其间稍使学书粗知言语使驿往来观见礼化及後锡光为交趾任延为九真太守乃教其耕犂使之冠履为设媒官使知聘娶建立学校导之经义由此以降四百余年颇有士类【谨案士类陈志作似类误】自臣昔客始至之时珠崖除州县嫁娶皆须八月引户人民集会之时男女自相可适乃为夫妻父母不能止交趾糜泠九真都龎二县皆兄死弟妻其嫂世以此为俗长吏恣听不能禁制日南郡男女裸体不以为羞由此言之可谓虫豸有腼面目尔然而土广人衆阻险毒害易以为乱难使从治县官羁縻示令威服田户之租赋裁取供办贡致远珍名珠香药象牙犀角瑇瑁珊瑚琉璃鹦鹉翡翠孔雀奇物充备宝玩不必仰其赋入以益中国也然在九甸之外长吏之选类不精核汉时法寛多自放恣故数反违法珠崖之废起於长吏覩其好髪髠取为髲及臣所见南海黄盖为日南太守下车以供设不丰挝杀主簿仍见驱逐九真太守儋萌为妻父周京作主人并请大吏酒酣作乐功曹番歆起舞属京京不肯起歆犹廹强萌忿杖歆亡於郡内歆弟苖帅衆攻府毒矢射萌萌至物故交趾太守士燮遣兵致讨卒不能克又故刺史会稽朱符多以乡人虞襃刘彦之徒分作长吏侵虐百姓强赋於民黄鱼一枚收稻一斛百姓怨叛山贼并出攻州突郡符走入海流离丧亡次得南阳张津与荆州牧刘表为隙兵弱敌强岁岁兴军诸将厌患去留自在津小捡摄威武不足为所凌侮遂至杀没後得零陵赖恭先辈仁谨不晓时事表又遣长沙吴巨为苍梧太守巨武夫轻悍不为恭服所取相怨恨逐出恭求步骘是时津故将夷廖钱博之徒尚多骘以次鉏治纲纪适定会仍召出吕岱既至有士氏之变【谨案士氏陈志作士民误通志作士氏与此合】越军南征平讨之日改置长吏章明王纲威加万里大小承风由此言之绥边抚裔实有其人牧伯之任既宜清能荒流之表祸福尤甚今日交州虽名粗定尚有高凉宿贼其南海苍梧郁林珠官四郡界未绥依作寇盗专为亡叛逋逃之薮若岱不复南新刺史宜得精密检摄八郡方畧智计能稍稍以渐能治高凉者假以威宠借之形势责其成效庶几可补复如但中人近守常法无奇数异术者则羣恶日滋久远成害故国之安危在於所任不可不察也窃惧朝廷忽轻其选故敢竭愚情以广圣思黄龙三年建昌侯虑为镇军大将军屯半州以综为长史外掌衆事内授书籍虑卒入守贼曹尚书迁尚书仆射时公孙渊降而复叛权盛怒欲自征讨综上疏谏曰夫帝王者万国之元首天下之所系命也是以居则重门击柝以戒不虞行则清道按节以养威严盖所以存万安之福镇四海之心昔孔子疾时托乘桴浮海之语季由斯喜拒以无所取才汉元帝欲御楼船薛广德请刎颈以血染车何则水火之险至危非帝王所宜涉也谚曰千金之子坐不垂堂况万乘之尊乎今辽东戎貊小国无城池之固备御之术器械铢钝犬羊无政往必禽克诚如明诏然其方土寒埆谷稼不殖民习鞍马转徙无常卒闻大军之至自度不敌鸟惊兽骇长驱奔窜一人匹马不可得见虽获空地守之无益此不可一也又加洪流滉瀁有成山之难海行无常风波难免倏忽之间人船异势虽有尧舜之德智无所施贲育之勇力不得设此不可二也加以郁雾冥其上咸水蒸其下善生流肿转相洿染凡行海者稀无斯患此不可三也天生神圣显以符瑞当乘平丧乱康此民物嘉祥日集海内垂定逆虏凶虐灭亡在近中国一平辽东自毙但当拱手以待尔今乃违必然之图寻至危之阻忽九州之固肆一朝之忿既非社稷之重计又开辟以来所未尝有斯真羣僚所倾身侧息食不甘味寝不安席者也惟陛下抑雷霆之威忍赫斯之怒遵乘桥之安远履冰之险则臣子赖祉天下幸甚时羣臣多谏权遂不行正月乙未权敕综祝祖不得用常文综承诏卒造文义诚信辞藻粲烂【谨案陈志作文义信辞粲烂无诚字藻字】权曰复为两头使满三综复再祝辞令皆新衆称善赤乌三年徙选曹尚书五年为太子少傅领选职如故权赐综紫绶囊综陈让紫色非所宜服权曰太子年少涉道日浅君当博之以文约之以礼茅土之封非君而谁是时综以名儒居师傅之位仍兼选举甚为优重六年春卒凡所着诗赋难论数万言名曰私载又定五宗图述二京解皆传於世子珝孙休时为五官中郎将遣至蜀求马及还休问蜀政得失对曰主闇而不知其过臣下容身以求免罪入其朝不闻正言经其野民皆菜色闻燕雀处堂子母相乐自以为安也突决栋焚而燕雀怡然不知祸之将及其是之谓乎累迁威南将军伐交趾还道病卒珝弟莹字道言初为秘府中书郎孙休即位为散骑中常侍数年以病去官孙皓初为左执法迁选曹尚书及立太子又领少傅建衡三年皓追叹莹父综遗文且命莹继作莹献诗曰惟臣之先昔仕於汉奕世緜緜颇涉台观暨臣父综遭时之难卯金失御邦家毁乱适兹乐土庶存孑遗天启其心东南是归厥初流隶困於蛮垂大皇开基恩德远施特蒙诏命拯擢泥污释放巾褐受职剖符作守合浦在海之隅迁入京辇遂升机枢枯瘁更荣絶统复纪自微而显非愿之始亦惟宠遇心存足止重值文皇建号东宫乃作少傅光华益隆明明圣嗣至德谦崇礼遇兼加惟渥惟丰哀哀先臣念竭其忠洪恩未报委世以终嗟臣蔑贱惟昆及弟幸生幸育托综遗体过庭既训顽蔽难启堂构弗克志存耦耕岂悟圣朝仁泽流盈追録先臣愍其无成是济是拔被以殊荣珝忝千里受命南征旌旗备物金革扬声及臣斯陋实闇实微既显前轨人物之机复傅东宫继世荷辉才不逮先是忝是违乾德博好文雅是贵追悼亡臣冀存遗类如何愚胤曾无髣髴瞻彼旧宠顾此顽虚孰能忍愧臣实与居夙夜反侧克心自论父子兄弟累世蒙恩死惟结草生誓投身虽则灰陨无报万分是岁何定建议凿圣谿以通江淮皓令莹督万人往以多盘石难施功罢还出为武昌左部督後定被诛皓追圣谿事下莹狱徙广州右国史华核上疏曰臣闻五帝三王皆立史官叙録功美垂之无穷汉时司马迁班固咸命世大才所撰精妙与六经俱传大吴受命建国南土大皇帝末年命太史令丁孚郎中项峻始撰吴书孚峻俱非史才其所撰作不足纪録至少帝时更差韦曜周昭薛莹梁广及臣五人访求往事所共撰立备有本末昭广先亡曜负恩蹈罪莹出为将复以过徙其书遂委滞迄今未撰奏臣愚浅才劣适可为莹等记注而已若使撰合必袭孚峻之迹惧坠大皇之元功损当世之盛美莹涉学既博文章尤妙同寮之中莹为魁首今者见吏虽多经学记述之才如莹者少是以慺慺为国惜之实欲使卒垂成之功编於前史之末奏上之後退填沟壑无所复恨皓遂召莹还为左国史顷之选曹尚书同郡缪禕以执意不移为羣小所疾左迁衡阳太守既拜又追以职事见诘责拜表陈谢因过诣莹复为人所白云禕不惧罪多将宾客会聚莹许乃收禕下狱徙桂阳莹送广州未至召莹还复职是时法政多谬举措烦苛莹每上便宜陈缓刑简役以济育百姓事或施行迁光禄勲天纪四年晋军征皓皓奉书於司马伷王浑王濬请降其文莹所造也莹既至雒阳特先见叙为散骑常侍答问处当皆有条理太康三年卒或谓吴郡陆喜曰莹於吴士当为第一乎喜曰莹在四五之间安得为第一夫以孙皓无道吴国之士沈默其体潜而勿用者第一也避尊居卑禄以代耕者第二也侃然体国执正不惧者第三也斟酌时宜献纳微益者第四也温恭修慎不为谄媚者第五也过此以往不足复数彼上士多沦没而远悔吝中士有声位而近祸殃观莹之处身本末又安得为第一乎莹着书八篇曰新议子兼字令长清素有气局历位二宫丞相长史元帝时为丹阳尹尚书太子太傅自综至兼三世傅东宫云【原注吴志干宝晋纪曰武帝从容问莹曰孙皓之所以亡者何也莹对曰归命侯臣皓之君吴也昵近小人刑罚妄加大臣大将无所亲信人人忧恐各不自保危亡之衅实由於此帝遂问吴士存亡者之贤愚莹各以状对】

胡综字伟则汝南固始人也少孤母将避难江东孙策领会稽太守综年十四为门下循行留吴与孙权共读书策卒权为讨虏将军以综为金曹从事讨黄祖拜鄂长权为车骑将军召综还为书部与是仪徐详俱典军国密事昭烈下白帝讨权权以见兵少使综料诸县得六千人立解烦两部详领左部综领右部督戱口将晋宗叛归魏魏以宗为蕲春太守去江东数百里数为寇害权使综与贺齐轻行掩袭生虏得宗加建武中郎将魏拜权为吴王封综仪详皆为亭侯黄武八年夏黄龙见举口【谨案举口与毛本合今志作夏口考孙权传黄龙元年夏口武昌并见黄龙当以夏口为是通志亦作夏口】於是权称尊号因瑞改元又作黄龙大牙常在中军诸军进退视其所向命综作赋曰乾坤肇立三才是生狼弧垂象实惟兵精圣人观法是効是营始作器械爰求厥成黄农创代拓定皇基上顺天心下息民灾高辛诛共舜征有苖启有甘师汤有鸣条周之牧野汉之垓下靡不由兵克定厥绪明明大吴实天生德神武世经惟皇之极乃自在昔黄虞是祖越历五代继世在下应期受命发迹南土将恢大猷革我区夏乃律天时制为神军取象太一五将三门疾则如电迟则如云进止有度约而不烦四灵既布黄龙处中周制日月实曰太常桀然特立六军所望仙人在上鉴观四方神实使之为国休祥军欲转向黄龙先移金鼓不鸣寂然变施闇谟若神可谓秘奇在昔周室赤乌衔书今也大吴黄龙吐符合契河洛动与道俱天赞人和佥曰惟休权与汉使约中分天下重申前好盟载之文综所作也为时所称未几详综并为侍中进封乡侯兼左右领军时魏降人或云魏都督河北振威将军吴质颇见猜疑综乃伪为质作降书三条其一曰天纲弛絶四海分崩羣生憔悴士人播越兵寇所加邑无民居风尘烟火往往而处自三代以来大乱之极未有若今时者也臣质志薄处时无方系於土壤不能飜飞遂为曹氏执事戎役远处河朔天衢隔絶虽望风慕义思托天命愧无因缘得展其志每往来窃听风化伏知陛下齐德乾坤同明日月神武之姿受之自然敷演皇极流化万里自江以南户受覆焘英雄俊杰上达之士莫不心歌腹咏乐在归附者也今年六月末奉闻吉日龙兴践阼恢弘大猷整理天纲将使遗民覩见定主昔武王伐殷殷民倒戈高祖诛项四面楚歌方之今日未足以喻臣质不胜昊天至愿谨遣所亲同郡黄定恭行奉表及托降叛间关求达其欲所陈载列於左其二曰昔伊尹去夏入商陈平委楚归汉书功竹帛垂名後世世主不谓之背诞者以为知天命昔臣为曹氏所见交接外托君臣内如骨肉恩义绸缪有合无离遂受偏方之任总河北之军当此之时志望高大永与曹氏同死俱生惟恐功之不建事之不成尔及曹氏之亡後嗣继立幼冲统政谗言弥兴同侪者以势相害异趣者得间其言而臣受性简畧素不下人视彼数子意实迫之此亦臣之过也遂为邪议所见构会招致猜疑诬臣欲叛虽识真者保明其心世乱谗胜余嫌犹在常惧一旦横受无辜忧心孔疚如履冰炭昔乐毅为燕昭王立功於齐惠王即位疑夺其任遂去燕之赵休烈不亏彼岂欲二三其德盖为功名不建而惧祸之将及也昔遣魏郡周光以贾贩为名托叛南诣宣达密计时以仓卒未敢便有章表使光口传而已以为天下大归可见天意所在非吴而谁此方之民思为臣妾延颈举踵惟恐兵来之迟尔若使圣恩少加信纳当以河北承望王师欵心赤实天日是鉴而光去经年不闻咳唾未审此意竟得达不瞻望长叹日月以几鲁望高子何足以喻【原注公羊传冬齐高子来盟高子者何齐大夫也何以不称使我无君也然则何以不名喜之也何喜尔正我也其正我奈何庄公死子般弑闵公弑比三君死旷年无君设以齐取鲁曾不兴师徒以言而已矣桓公使高子将南阳之甲立僖公而城鲁或曰自鹿门至於争门者是也或曰自争门至吏门者是也鲁人至今以为美谈曰犹望高子也】又臣今日见待稍薄苍蝇之声绵绵不絶必受此祸迟速事尔臣私度陛下未垂明慰者必以臣质贯穿仁义之道不行若此之事谓光所传多虚少实或谓此中有他消息不知臣质构谗见疑恐受大害也且臣质若实有罪自当奔赴鼎镬束身待罪此盖人臣之宜也今日无罪横见谮毁将有商鞅白起之祸寻惟事势去亦宜也死而弗义不去何为乐毅之出吴起之走君子伤其遇未有非之者也愿陛下推古况今不疑怪於臣质也又念人臣获罪当如伍员奉已自效不当徼幸因事为利然今与古厥势不同南北悠远江湖隔絶自不举事何得济免是以忘志士之节而思立功之义也且臣质又以曹氏之嗣非天命所在政弱刑乱柄夺於臣诸将专威於外各自为政莫或同心士卒衰耗帑藏空虚纲纪毁废上下并昏想前後数得降叛具闻此问兼弱攻昧宜应天时此实陛下进取之秋是以区区敢献其计今若内兵淮泗据有下邳荆扬二州闻声向应臣从河北席卷而南形势一连根牙永固关西之兵系於所卫青徐二州不敢彻守许雒余兵衆不满万谁能来东与陛下争者此诚千载一会之期可不深思而熟计乎及臣所在既自多马加以羌胡常以三四月中美草时驱马来出隐度今者可得三千余匹陛下出军当投此时多将骑士来就马尔此皆先定所一二知凡两军不能先究虚实今此间实羸易可克定陛下举动应者必多上定洪基使普天一统下令臣质建非常之功此乃天也愿陛下思之不复多陈其三曰昔许子远舍袁就曹规画计较应见受纳遂破袁军以定曹业向使曹氏不信子远怀疑犹豫不决於心则今天下袁氏有也愿陛下思之间闻界上将阎浮赵楫欲归大化唱和不速以取败亡今臣欵欵远授其命若复还疑不时举动令臣孤絶受此厚祸即恐天下雄夫烈士欲立功者不敢复托命陛下矣愿陛下思之皇天后土实闻其言此文既流行而质已入为侍中矣二年青州人隐蕃有口才曹叡使诈叛入吴令求廷尉重案大臣以离间之既至上书曰臣闻纣为无道微子先出高祖寛明陈平先入臣年二十二委弃封域归命有道赖蒙天灵得自全致臣至止有日而主者同之降人未见精别使臣微言妙旨不得上达於邑三叹曷惟其已谨诣阙拜章乞蒙引见权即召入蕃谢答问及陈时务甚有辞观综时侍坐权问何如综对曰蕃上书大语有似东方朔巧捷诡辩有似祢衡而才皆不及权又问可堪何官综对曰未可以治民且试以都辇小职权以蕃盛论刑狱用为廷尉监左将军朱据廷尉郝普称蕃有王佐之才普尤与之亲善常怨叹其屈於是声甚盛车马云集宾客盈堂蕃遂谋窃发事觉亡走捕得考问党与蕃无所言权使将入谓曰何乃以肌肉为人受毒乎蕃曰孙君丈夫图事岂无俦伴烈士死不足相牵尔遂闭口而死权谓普曰卿前盛称蕃又为之怨望朝廷使蕃反叛皆汝之由普自杀据禁止历时乃解拜综偏将军兼左执法领辞讼辽东之事辅吴将军张昭以谏权言辞切至权大怒其和协彼此使之无隙综有力焉性嗜酒酒後欢呼极意或推引杯觞搏击左右权爱其才弗责也自权统事诸文诰策命邻国书符皆综所作也初以内外多事特立科长吏遭丧皆不得去而数有犯者权患之使朝臣下议综议以为宜定科文示以大辟行之一人其後必絶遂用综言由是奔丧乃断赤乌六年卒子冲嗣冲平和有文干天纪中为中书令【原注吴録冲後仕晋尚书郎吴郡太守】徐详字子明【谨案吴地记曰吴主遣徐详至魏魏太祖谓详曰孤比者愿济横江之津与孙将军游姑苏之上猎长洲之苑吾志足矣详对曰若越横江而游姑苏是踵亡秦而蹑夫差恐天下之事去矣太祖大笑曰徐生无乃逆诈乎】吴郡乌程人先综死谨案目録此下有骆统传今阙止存附传谢渊一篇

谢渊者字休德少修德操躬秉耒耜举孝亷历官称职累迁建武将军虽在戎旅尤垂意人物统子秀被门廷之谤衆论狐疑莫能证明渊闻之叹曰公绪早夭同盟所哀闻其子志行明辨而被闇昧之谤望诸夫子烈然高断而各怀迟疑非所望也秀卒见明复无瑕玷终为显士渊之力也【谨案陈志谢渊在陆逊传注此附骆统传者以辨骆秀事合之耳】

陆瑁字子璋丞相逊弟也少好学笃义陈国陈融陈留濮阳逸沛郡蒋纂广陵袁廸等皆单贫有志就瑁游处【原注廸孙晔字思光作献帝春秋云廸与张紘等俱过江廸父绥为太仆掾张超之讨董卓以绥领广陵事】瑁割少分甘与同丰约及同郡徐原爰居会稽素不相识临死遗书托以孤弱瑁为起立坟墓收导其子又瑁从父绩早亡二男一女【谨案陆绩传长子宏次子叡此云二男与绩传合陈志作一男误】皆数岁以还瑁迎摄养至长乃别州郡辟举皆不就时尚书暨艳盛明臧否差断三署颇扬人闇昧之失以显其讁瑁与书曰夫圣人嘉善矜愚忘过记功以成美化加今王业始建将一大统此乃汉高弃瑕録用之时也若令善恶异流贵汝颍月旦之评诚可以厉俗明教然恐未易行也宜远模仲尼之泛爱中则郭泰之弘济近有益於大道也艳不能行卒以致败嘉禾元年公车徵瑁拜议郎选曹尚书孙权忿公孙渊之巧诈反覆欲亲征之瑁上疏谏曰臣闻圣王之御远夷羁縻而已不常保有故古者制地谓之荒服言慌惚无常不可保也今渊东夷小丑屏在海隅虽托人面与禽兽无异国家所为不爱货宝远以加之者非嘉其德义也诚欲诱纳愚弄以规其马耳渊之骄黠恃远负命此乃荒貊常态岂足深怪昔汉诸帝亦常鋭意以事外夷驰使散货充满西域虽时有恭从然其使人见害财货并没不可胜数今陛下不忍悁悁之忿欲越巨海身践其土羣臣愚议窃谓不安何者北寇与国壤地连接苟有间隙应机而至夫所以越海求马曲意於渊者为赴目前之急除腹心之疾也而更弃本追末捐近治远忿以改规激以动衆斯乃猾虏所愿闻非大吴之至计也又兵家之术以功役相疲劳逸相待得失之间所觉辄多且沓渚去渊道里尚远今到其岸兵势三分使强者进取次当守船又次运粮行人虽多难得悉用加以单步负粮经远深入贼地多马邀截无常若渊狙诈与北未絶动衆之日唇齿相济若实孑然无所凭赖其畏怖远迸或难卒灭使天诛稽於朔野山虏承间而起恐非万安之长虑也权未许瑁重上疏曰夫兵革者固前代所以诛暴乱威四夷也然其役皆在奸雄已除天下无事从容庙堂之上以余议议之耳至於中夏鼎沸九域盘牙之时率须深根固本爱力惜费务自休养以待邻敌之阙未有正於此时舍近治远以疲军旅者也昔尉佗叛逆僭号称帝於时天下乂安百姓殷阜带甲之数粮食之积可谓多矣然汉文犹以远征不易重兴师旅告喻而已今凶桀未殄疆场犹警虽蚩尤鬼方之乱故当以缓急差之【谨案故陈志作政通志作故与此合】未宜以渊为先愿陛下抑威住计暂宁六师潜妙嘿规以为後图天下幸甚权再览瑁书嘉其词理端切遂不行初瑁同郡闻人敏见待国邑优於宗修惟瑁以为不然後果如其言赤乌二年瑁卒子喜亦涉文籍好人伦孙皓时为选曹尚书

谨案目録此下有是仪传今阙

李衡字叔平襄阳卒家子也汉末入吴为武昌部民闻羊衜有人物之鉴往见之衜曰多事之世尚书剧曹郎才也时校事郎吕壹操弄权柄大臣畏偪莫敢言衜曰非李衡无能困之者遂共荐为郎权引见衡口陈壹奸短数千言权有愧色数日壹被诛而衡大见显擢後为诸葛恪司马干恪府事恪被诛为丹阳太守时孙休在郡治衡数以法绳之妻习氏每谏衡衡不从会休立衡忧惧谓妻曰不用卿言以至於此欲奔魏妻曰不可君本庶民尔先帝相拔过重既数作无礼而复逆自猜嫌逃叛求活以此北归何面见中国人乎衡曰计何所出妻曰琅邪王素好善慕名方欲自显於天下终不以私嫌杀君可自囚诣狱表列前失显求受罪如此乃当逆见优饶非但直活而已衡从之休下诏曰丹阳太守李衡以往事之嫌自拘有司夫射鈎斩袪在君为君遣衡还郡勿令自疑仍加威远将军授以棨戟衡每欲治家妻辄不听後密遣客十人於武陵龙泛洲上作宅种甘橘千株临死敇儿曰汝母恶吾治家故穷如是然吾州里有千头木奴不责汝衣食岁上一匹绢亦可足用矣【原注元一统志太史公言江陵千株橘其人与千户侯等盖谓此也】衡亡後儿以白母母曰此当是种甘橘也汝家失十户客来七八年必汝父遣为宅汝父恒称太史公言江陵千树橘当封君家吾答曰且人患无德义不患不富若贵而能贫方好尔用此何为吴末衡甘橘成岁得绢数千匹晋咸康中其宅址枯树犹存焉

谨案此卷议赞阙








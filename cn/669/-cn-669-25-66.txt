94　東萊論張叔未嘗言案人


張叔傳：「未嘗言案人〔一〕。」吕成公曰：「景帝誅晁錯，時丞相青翟、中尉嘉、廷尉歐歐，張叔之名。劾奏錯之大逆無道。錯當要斬，父母妻子同産無少長皆棄市。廷尉歐即張歐也，安得爲不案人哉？則歐固謹於細而畧於大也。」

【何云】此天子納袁盎之説，自示意於丞相等行之，非叔所欲劾奏也，議其不能如釋之之守法則得矣。

【全云】鄧公能言之，而歐居其官者反不能之，良足罪矣。

〔一〕「案」，原作「按」，據元刊本改。






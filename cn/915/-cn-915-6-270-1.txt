◇上言王位号

自大晋启祚，辅国之号，率以旧恩。此为王无功之时，受九列之显位，立功之後更得宠人之辱号也。四海视之，孰不失望！蜀小吴大，平蜀之後，二将皆就加三事，今还而降等，天下安得不惑乎！吴之未亡也。虽以三祖之神武，犹躬受其屈。以孙皓之虚名，足以惊动诸夏，每一小出，虽圣心知其垂亡，然中国辄怀惶怖。当尔时，有能借天子百万之众，平而有之，与国家结兄弟之交，臣恐朝野实皆甘之耳。今举蜀汉之卒，数旬而平吴，虽举吴人之财宝以与之，本非己分有焉，而遽与计校乎？（《晋书·秦秀传》。王有平吴之勋，而为王浑所谮毁，以为辅国大将军，天下咸为之怨，秀乃上言。）


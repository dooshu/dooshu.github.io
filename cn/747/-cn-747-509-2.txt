○祭徐给事文

维贞元十四年岁次戊寅八月戊寅朔十日丁亥。右谏议大夫裴佶、中书舍人翰林学士吴通微、中书舍人高郢、尚书司勋郎中知制诰权某、尚书司勋员外郎知制诰翰林学士郑、起居郎韦丹、左补阙翰林学士卫次公、右补阙王纾、右拾遗史馆修撰蒋武等，谨以清酌庶羞之奠，敬祭於故给事中赠礼部尚书徐公之灵。

太伯延陵，化於东吴。遗风礼让，乃有名儒。懿懿夫君，文谊是图。早岁清名，辉动江湖。遐览古音，琢磨无攵。以五常为师，味六学之赜。始以处士，交驰府辟。乃考秘文，诸生表的。周畿结绶，吏隐方适。三命登朝，礼文损益。既肄业以绵，亦说经而重席。践履中台，翻飞左掖。含章载笔，侍讲通籍。循性不迁，虚中静专。驳议清禁，於兹八年。同官为僚，惠好欢然。琐围密近，兰室周旋。分曹直夜，接武朝天。会清机於妙理，每舍筏以忘筌。如何移疾？亦既旬日。谓勿药之有喜，俄交臂而相失。死生同途，力命难俱。终始，恩深礼殊。荣春官於夜壑，振箫鼓於涂刍。平昔谈笑，倏然虚无。含凄寄词，絮酒焚枯。愿执绋以莫寻，奠灵筵而涕濡。尚飨！


○比丘大戒序



世尊立教，法有三焉：一者戒律也，二者禅定也，三者智慧也。斯三者，至道之由户，泥洹之关要也；戒者，断三恶之干将也；禅者，绝分散之利器也；慧者，齐药病之妙医也。具此三者，于取道乎何有也？夫然，用之有次，在家出家，莫不始戒以为基址也。何者？戒虽检形，形乃百行舟舆也，须臾不矜不庄，则伤戒之心入矣。伤戒之心入，而后欲求不入三恶道，未所前闻也。故如来举为三藏之首也。外国重律，每寺立持律，日月相率说戒，说戒之日，终夜达晓，讽乎切教，以相维摄，犯律必弹，如鹰隼之逐鸟雀也。大法东流，其日未远，我之诸师，始秦受戒，又乏译人，考校者鲜，先人所传，相承谓是，至澄和上多所正焉。余昔在邺，少习其事，未及检戒，遂遇世乱，每以怏怏不尽于此。至岁在鹑火，自襄阳至关右，见外国道人昙摩侍讽《阿毗昙》，于律特善，遂令凉州沙门竺佛念写其梵文，道贤为译，慧常笔受，径夏渐冬，其文乃讫。考前常行世戒，其谬多矣，或殊失旨，或粗举意。昔从武遂法潜得一部戒，其言烦直，意常恨之。而今侍戒规矩与同，犹如合符，出门应辙也，然后乃知淡乎无味，乃真道味也。而嫌其丁宁，文多及复称，即命慧常，令斥重去复。常乃避席谓：“大不宜尔！戒犹礼也，礼执而不诵，重先制也，慎举止也。戒乃径广长舌相三达心制，八辈圣士珍之宝之，师师相付，一言乖本，有逐无赦。外国持律其事实尔。此土《尚书》，及与《河》《洛》，其文朴质，无敢措手，明只先王之法言而慎神命也，何至佛戒，圣贤所贵，而可改之以从方言乎？恐失四依不严之教也。与其巧便，宁守雅正。译梵为秦，东教之士，犹惑非之，愿不刊削，以从饰也。”众咸称善。于是案梵文书，唯有言倒时从顺耳，前出戒十三事中，起室与檀越议，三十事中至大姓家及绮红锦绣衣及七因缘法，如斯之比，失旨多矣。将来学者，审欲求先圣雅言者，宜详揽焉。诸出为秦言便约不烦者，皆蒲萄酒之被水者也。外国云戒有七篇，而前出戒皆八篇。今戒七悔过，后曰尸叉赖尼，尸叉赖尼有百七事明也。如斯则七篇矣。又侍尸叉赖尼有百一十事，余嫌其多。侍曰：“我持律许口受，十事一记，无长也。”寻僧纯在丘慈国佛陀舌弥许得比丘尼大戒来，出之正与侍同，百有一十尔，乃知其审不多也。然则比丘戒不止二百五十，阿夷戒不止五百也。”（《释藏》百一）




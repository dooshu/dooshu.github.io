贺瑰


贺瑰，字光远，濮州人也。事郓州朱宣为都指挥使。梁太祖攻朱瑾于兖州，宣遣瑰与何怀宝、柳存等以兵万人救兖州，瑰趋待宾馆，欲绝梁饷道。梁太祖略地至中都，得降卒，言瑰等兵趋待宾馆矣！以六壬占之，得“斩关”，以为吉，乃选精兵夜疾驰百里，期先至待宾以逆瑰，而夜黑，兵失道，旦至钜野东，遇瑰兵，击之，瑰等大败。瑰走，梁兵急追之，瑰顾路穷，登冢上大呼曰：“我贺瑰也，可勿杀我！”太祖驰骑取之，并取怀宝等数十人，降其卒三千余人。是日，大风扬沙蔽天，太祖曰：“天怒我杀人少邪？”即尽杀降卒三千人，而系瑰及怀宝等至兖城下以招瑾，瑾不纳，因斩怀宝等十余人，而独留瑰。瑰感太祖不杀，誓以身自效。从太祖平青州，以为曹州刺史。太祖即位，累迁相州刺史。末帝时，迁左龙虎统军，宣义军节度使。

贞明元年，魏兵乱，贺德伦降晋，晋王入魏州。刘掞败于故元城，走黎阳，贝、卫、洺、磁诸州皆入于晋。晋军取杨刘，末帝乃以瑰为招讨使，与谢彦章等屯于行台。晋军迫瑰十里而栅，相持百余日。瑰与彦章有隙，伏甲杀之，庄宗喜曰：“将帅不和，梁亡无日矣！”乃令军中归其老疾于邺，以轻兵袭濮州。瑰自行台蹑之，战于胡柳陂，晋人辎重在阵西，瑰军将薄之，晋军乱，斩其将周德威，尽取其辎重。军已胜，阵无石山，日暮，晋兵仰攻之，瑰军下山击晋军，瑰大败，晋遂取濮州，城德胜，夹河为栅。瑰以舟兵攻南栅，不能得，还军行台，以疾卒，年六十二，赠侍中。有子光图。






▼九日与客登虎丘至夕放舟过太平山

昨日风雨今日晴，天意令人作重九。

登高未用忆龙山，吊古竟须寻虎阜。

秋清人稀叶满寺，屐齿无声石苔厚。

我来但欲问前王，不知伯气销沉久。

下穿山骨葬弓剑，银海夜寒空不朽。

楼台荆棘今几变，英雄谁似青山寿。

十年自叹在尘土，鸡鸣起逐途人走。

兹游喜出世网外，相携况是同心友。

盘梯共上峰顶塔，欲观东海攀北斗。

中原不见鸿雁来，浮云万里空回首。

钟声催送晚出寺，栖鸦已满祠前柳。

秋风吹林客醉时，夕阳下岭僧归后。

山留好月续清景，乘兴夜过渔村口。

放船不觉露沾衣，灭烛始看星在罶。

金陵酒熟来谪仙，赤壁歌残泣嫠妇。

人生此乐信难得，梦幻功名有时有。

它年何必问谁健，但令不负持螯手。

诗成底用刻山石，为寄龙门说空叟。

明朝来借白云泉，净洗从前千劫垢。


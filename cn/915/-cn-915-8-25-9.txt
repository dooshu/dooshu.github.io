◇请解领选表

臣远寻终古，近察身事，邀恩幸藉，未见其伦。何者？子房之遇汉后，公达之逢魏君，史籍以为美谈，君子称其高义。二臣才堪王佐，理非曲私，两主专仗威武，有伤宽裕，岂与庸流之人，凭含弘之泽者，同年而语哉？预在有心，胡宁无感。如使倾宗殒元，有益尘露，犹当毕志驱驰，仰讠州万一，岂容稍在形饰，以徇常事。九流任要，风猷所先，玉石朱素，由斯而定。臣亦不谓文案之间，都无微解，至於品裁臧否，特所未闲。虽存自勖，识不副意，兼窃而任，彼此俱壅，专情本官，庶几仿佛。且前代掌选，未必具在代来，何为於今，非臣不可。倾心奉国，匪复退让之与，预同休戚，宁俟位任为亲。陛下若不以此理赐期，岂仰望於殊眷。频冒严威，分甘尤戾。（《南齐书·王俭传》）


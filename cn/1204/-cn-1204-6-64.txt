◎蔡真人词

陈东靖康间尝饮於京师酒楼。有倡向座而歌，东不之顾。乃去倚阑独立，歌望江南词，音调清越。东不觉倾听。视其衣服故敝，时以手揭衣爬搔，肌肤绰约如雪。乃复召，使前再歌之。其词曰："阑士曲，红绣帘旌。花嫩不禁纤手捻，被风吹去意还惊。眉黛蹙山青。 铿铁板，闲引步虚声。尘世无人知此曲，却骑黄鹤上瑶京。风冷月华清。"东问何人所制，曰："上清蔡真人词也。"歌罢得数钱，即下楼。亟追之，已失所在矣。［夷坚志］


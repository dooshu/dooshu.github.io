○流裴景仙岭南诏

罪不在大本乎情，罚必在行不在重。朕垂范作训，庶动植咸若，岂严刑逞戮，使手足无措者哉。裴景仙幸藉绪馀，超升令宰，轻我宪法，蠹我风猷。不慎畏知之金，讵识无贪之宝，家盈黩货，身乃逃亡。殊不知天孽可违，自愆难逭，所以不从本法，加以殊刑，冀惩贪暴之流，以塞侵渔之路。然以其祖父，昔预经纶，佐命有功，缔构斯重，缅怀赏延之义，俾协宽政之典。宜舍其极法，以窜遐荒。仍决杖一百，流岭南恶处。


78　張敞得蟹報書有儒者風


張敞集：「朱登爲東海相，遺敞蟹，報書曰：『蘧伯玉受孔氏之賜，必以及鄉人。敞謹分斯貺于三老尊行者，曷敢獨享之？』」見太平御覽四百七十八。其言有儒者風味。

【何云】「蟹」字未有用此者。

【元圻案】張敞傳：「敞，字子高，本河東平陽人，隨宣帝徙杜陵。以正違忤霍光。及山、雲以過歸第，上封事言：『朝廷不聞直聲，而令明詔自親其文，非策之得。』」其識見似出邴、魏之上。






○中书门下贺芝草嘉禾表

臣等言：伏见兵部尚书中书门下平章事李抱玉进芝草嘉禾者。臣闻王者道洽则灵芝生，天下和一则嘉禾应。伏惟陛下诞膺景命，忧济生灵，合太上之德，感元精之气。天地氤氲，神明滋液，降此珍物，叶於昌期。垂盖连茎，三华焕发，离根合颖，一穗孤秀。沐我渥泽，扇其祥风，众草之英，百谷之长，以兆稔岁，以符太平。昔周得唐郊之献，列篇於典策；汉获甘泉之祉，荐歌於清庙。三瑞之极，一朝会同，长发其祥，无疆之庆。臣等谬忝近侍，幸睹休祥，欣忭之情，倍万恒品。无任欢忭之至。


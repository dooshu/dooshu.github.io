○鲛人卖绡赋（以“难得之货，色如轻雾”为韵）

彼巨海兮，鲛人是居。作轻绡兮，厥状纷如。不日而成，固可卷而怀也；候时将见，期善价而沽诸。出波心而月彩相绚，映泉室而云阴乍虚。其来不测，其丽何极。行市道而莫知，访人寰而未识。非运思於文绣，讵用功於纺织。足使大贾惭容，众珍掩色。岂重锦之云比，谅千金而求直。夫鲛者水府之所生，绡者鲛人之所成。奇货聿来，宁假手於蚕绩；变形斯至，非挂籍於王征。方雾而犹薄，拟冰纨而更轻。苟未知而不售，恒固执而潜行。皓如凝露，纷若游雾。爰洁尔容，不愆於素。质初阶於蜃蛤，名不登於贡赋。知慢藏诲盗，哂泉客之遗珠；悟冶容诲淫，耻《风》人之抱布。伟夫游洞穴，媚清澜。趋市人远，凌波路难。贵朴全真，讵关乎日浴；出潜离隐，岂效於泥蟠。且深不可测，赤水之珠求得；往莫可追，汉皋之佩且欺。是绡也，成於无关，动若随时。辞海底之潜处，赴日中之会期。属吾皇斥无用之宝，贱难得之货。徒待价而称珍，庶转身而远播。


重刊西汉书序


自孔子没而《春秋》绝，后之论史者，乃独称迁、固。迁据《左氏》《国语》《世本》《国策》作《史记》，而固承父彪之后修《西汉书》。然子长之书虽驰骋该博，类取杂家、小说以实之，其为文多不驯雅，不如固之简严明切，叙次有纪。何也？迁所涉猎者广，帝王《本纪》多《尚书》之文，《世家》、《列传》又本《左氏》、《家语》及《楚汉春秋》所录，上下数千载间，诸史百氏，靡不通贯。而固独取汉书，成一家之言，以故其言醇而不驳。缉杂彩者难为工，制段锦者易为力，兹其所以异也。

然固虽直述汉事，而褒贬论赞，比类引合，其意又有存于纪述之外者。叙《周勃传》而不录其汗出沾背之耻，叙董仲舒而不载其议和亲之疏，忠厚之至，为贤者讳。志郊祀，则备详于淫黩之制；志礼乐，则三复乎仲舒、刘向之言。凡皆有深意，非浅识者所测也。至其准阴阳，穷人理，总百氏，贯古今，训辞尔雅，文质彬彬。盖自史迁以来，一人而已。

世儒皆喜讥斥前辈，或谓固贵谀伪而贱死义，又谓叙《司马迁》、《扬雄传》不当取其自叙，而曲记其世系。不知作史之与立言传道，其事不同。彼立言者，称度衡量，不敢有一言之偏，以几垂训也。至于作史不然，要在纪其实耳。虽其是非颇谬于圣人，故或出于一时愤激之言，非可为典要也。若固所述，定邪正，推幽隐，虽不可上拟于《春秋》，然下视蔚宗、陈寿之俦，猥俗阔略者，可同语哉！今议者不本其大旨，而特毛举数事以病固，愚窃以为过矣。语曰：“一人作之，十人聚而议之。”正使此辈执笔操觚，与固絜其短长，所创作或未必逮固，而徒纷纷以议之，不亦恣轻诋之私，伤旁通之谊哉！

三代而下，西汉之治，最为近古。所尚皆淳朴忠厚，非后世所及。学者览此，不独可以观良史之才，亦可考知其世变也已。






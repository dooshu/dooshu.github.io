76　節度方鎮之强始因


張文潛云：「節度之强，不起於河北之繼襲，而起於節度之有功。」愚考方鎮之强，始於僕固懷恩用賊黨田承嗣、李懷仙、李寶臣分帥河北，非有功之將也。

【全云】正謂起於懷恩之有功。

【元圻案】張文潛唐論上：「天寶之亂，安史横行于中原而莫之禁，天子兵弱而不能制，則其勢不得不倚節度之兵。而節度既已有功，則雖欲變之而不可。故唐之患不起於河北之繼襲，而起於節度之有功。使吾初不倚節度之功，則河北之區區，雖欲傳襲，其可得哉！」〇唐書叛臣僕固懷恩傳：「河北平，懷恩以功遷尚書左僕射兼中書令、河北副元帥、朔方節度使。初，帝有詔但取朝義，其它一切赦之。故薛嵩、張忠志、李懷仙、田承嗣見懷恩皆叩頭，願效力行伍。懷恩自見功高，且賊平則勢輕，不能固寵，乃悉請裂河北分大鎮以授之，潛結其心以爲助，嵩等卒據以爲患云。」〇李寶臣傳：「寶臣善騎射，范陽將張瑣高畜爲假子，故冒其姓，名忠志。」






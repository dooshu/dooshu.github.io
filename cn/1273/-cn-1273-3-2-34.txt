梅州喜晤梁辑五光禄国瑞话旧　八首







梅州喜晤梁辑五光禄国瑞[41]话旧　八首


重向程江续坠欢，八年潦倒别长安。中天列宿寒无焰，等是中朝冗散官。

当君读礼归田日，是我哀歌渡海年。一副千秋家国泪，不堪齐洒岭云边。

剪烛寒窗夜论文，愁来豪气尚干云。平生最爱颜光禄，刊落山王咏五君。

小隐城西旧草庐，忧时未合老闲居。一家渊雅能才语，黄叶空山自著书。时方与弟侄修州志。

一篇干宝托《搜神》，叫阖排云语最真。君次子纶恩有《入冥记》。鹑首剪来天已醉，书生何策抗强秦？君赠联有仲连抗秦句。

一笑全输此局棋，神州苍莽欲何之？虬髯红拂无消息，身愧三原李药师。君赠联，有“李药师不为章句小儒”语。

如画江山古敬州，潭龙殿虎各千秋。孤城角冷梅花月，慷慨谈兵客倚楼。

恩仇未了剑无光，迫窄乾坤论莫狂。尚有神仙容退步，待将丹诀问云房。时方欲赴子华谈道之约。






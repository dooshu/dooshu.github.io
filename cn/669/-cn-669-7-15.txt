41　家語與檀弓文字異同


家語終記云：「泰山其頽，則吾將安仰？梁木其壞，吾將安仗？喆人其萎，吾將安放？」檀弓無「吾將安仗」四字。或謂廬陵劉美中名才邵，字美中。家古本禮記「梁木其壞」之下〔一〕，有「則吾將安仗」五字，蓋與家語同。

【元圻案】欽定禮記義疏：「謝枋得曰：『劉尚書美中家藏禮記，「梁木其壞」下有「則吾將安仗」五字。今案家語及高麗本皆有此五字，應從之。』」〇羅大經鶴林玉露亦云爾。

〔一〕「木」，原作「本」，據元刊本、清嘉慶本改。






○尚书右仆射郑瑜谥议

夫谥所以昭德也。德毁昭矣，则文无以加焉。故相国郑公，端操特立，寡言慎行。及居台司，有蠲逋恤人之美，有知难不污之节。虽无文若之进拔，无孟子之是非，无赈施之仁，无蹇谔之义，然足以称贤相也。夫文者，大则经纬天地，次则润色王猷。周文以至德为西伯，季孙以道事其主，咸谥曰文。为美无以尚也，亦焉用两字，然後为备哉！窃观两字之谥，或有兼德，一字不足以尽盛德之形容，故有两字生焉。然亦兴於近古，非三代两汉之事也。夫举典之道，信其正，不信其邪，《春秋》之大旨也。则两字之谥，非《春秋》之正也。故相国郑公之谥为“文”足矣，焉用“献”哉？为“献”可矣，焉用“文”哉？两字兼谥，窃所未谕。请下太常重定。谨议。


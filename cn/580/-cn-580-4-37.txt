列传第三十七 张荣〔邦杰　宏　宓　刘鼎　张迪　迪子福〕


张荣，字世辉，济南历城人。父衍，以周急称于乡里。荣貌奇伟，尝从军，流矢贯眦，使人以足抵其额拔之，神色自若。金末，山东盗起，荣率乡民据济南黉堂岭，略有章丘、邹平、济阳、长山、辛市、蒲台、新城及淄州之地。太祖二十一年，荣举其地纳款于按只台那颜，引见太祖，责其降附之晚，对曰：“山东之地悉归陛下，臣不能独立，若尚有倚恃，仍不款服。”太祖壮之，拊其背曰：“真赛因拔都儿也。”授金紫光禄大夫、山东行尚书省，兼兵马都元帅、知济南府事。

太宗二年，议取汴，荣请先清跸路，太宗嘉之，赐衣三袭，位诸侯上。四年，大军至河上，荣率死士宵济，守者溃走，夺战船五十艘，麾抵北岸，乘胜破张盘三山寨，俘获万余，大将阿暐鲁欲尽杀之，荣力谏而止。五年，从阿暐鲁攻归德，阿暐鲁欲杀降人，烹其油以灌城，荣又谏止之。城下，荣单骑入城，拊其遗民。六年，攻沛县，守将唆蛾夜捣我军，荣觉之，唆蛾败死，乘胜拔其城。进攻徐州，守将国用安引兵突出，荣逆击，败之，用安赴水死。七年，攻拔邳州。又从诸王阔出拔宋枣阳等三县。时河南流民北徙济南，荣下令分屋与地居之，资以树蓄，且课其殿最，于是污莱尽辟，中书考绩为天下第一。李璮在益都，私馈以马蹄金，荣却之。年六十一乞致仕，不许。

世祖即位，授济南路万户，并封济南公，致仕，卒，年八十三。赠推忠宣力正义佐命功臣、太师、开府仪同三司、上柱国，追封济南王，谥忠襄。

子七人。长邦杰，字智万，年十七为质子，荣老病，奏请以邦杰袭爵。奥都拉合蛮行省燕京，拟于常赋外征银七两，诸路畏其权重，莫敢言者。邦杰曰：“今天下甫定，疮痍未复，轻徭薄赋，以招徕之，犹惧不济，岂宜厚敛，重困吾民。”奏请免征，太宗许之。行省增酒课岁三百锭，邦杰曰：“今正供犹不给，又倍酒税，是驱民于死地也。”力争之，卒如旧额。先是，逃亡者之逋赋，省檄居民代偿，邦杰诣和林，奏免之。寻榷盐利，有司欲均赋于民，邦杰又奏寝其事，民翕然颂之。土寇李佛拥众掠东平、齐河，邦杰讨平之。母卒，庐于墓侧，哀毁逾礼。先荣卒，年四十四。邦杰勤于抚字，宪宗赐新造虎符及织金币，割河南路将陵临邑等六县属之，以旌治绩，时论荣之。谥宣惠。邦直，邳州行军万户。至元二年，坐违制贩马论死。邦彦，权济南行省。邦允，知淄州。邦孚，大都督府郎中。邦昌，奥鲁总管。邦宪，淮安路总管，赠宣忠秉义功臣、中奉大夫、河南江北行中书省参知政事护军，追封济南公，谥贞毅。

荣孙四十人。邦杰子宏，字可大，通诸国语，袭父爵。从宪宗攻钓鱼山。世祖在潜邸，伐宋，宏为前锋，得生口辄询山川地形，途所从出，城郭向背，主将谁某，仓储兵卒之数，一一奏之，且逆画进取之策。既捷，卒如其言。世祖曰：“汝殆身历耶？何其言之信也。”大军至阳逻堡，宏以四百艘先济，夺大船名白鹞者一，宋师奔溃。世祖围鄂州，宏先诸将攻城，登其陴。师旋，授济南府行军万户、管民总管，佩虎符。中统三年春，李璮袭陷济南，宏舁其祖荣走京师，荣命宏以剑誓子孙及诸将校曰：“讨贼不用命者死。”众悉奋。初，宏亿知璮必反，条其逆迹十事上闻，曰：“诸路城堡不修，而益都因涧为城，国初以全师攻之，数年不下，今更包以砖石，而储粟于内，且留壮丁之转输者于府，志欲何为？又诸路兵久从征伐，不得休息，率皆困弊，而璮假都督之重，拥强兵至五七万，日练习整厉，名为讨宋，而实不出境，士卒惟知璮之号令，不复禀朝廷之命。平章王文统，故璮参佐，倘中外连构，窥伺间隙，以逸待劳，此尤可虑。又大驾前岁北征，群臣躬扦牧圉，而璮独以御宋为辞，既不身先六军，又不遣一校以从，及驾还京师，诸侯朝觐，又不至，不臣之心路人共知。国家去岁遣使聘宋，实欲百姓休息，璮独不喜，方发兵边境，下窃兵威，上失国信。又如市马，诸路无论军民，概属括买，独不及益都，而璮方散遣其徒于别境，高其直以市马，王文统与璮缔交，于此尤著。又中统钞法诸路通行，惟璮用涟州会子，所领中统钞顾于臣境贸易，商人买盐，而钞不见售。又山东盐课之额，岁以中统钞计为三千五百锭，近年互为欺诳，省为二千五百锭，余悉自盗，属法制初新，宜复旧额，而欺盗仍前。又前岁王师渡江，宋人来御，璮乘其隙取宋涟州，辄留岁赋，为括兵之用，而又侵及盐课，诚使璮绝淮向南，去杭尚远，方今急务，政不在此，而徒以兵赋假之，不可不虑。今亟宜罢王文统，而择人代璮，且征璮从攻西北，足以破其奸谋。如或不然，尚宜再设都督，内足以分其势，而伐其谋，外足以鼎立，而御侮。”奏上，帝谕近侍以军国密计毋泄。至是，诏诸王合必赤统兵讨璮，以宏为导。宏率所部，断璮饷道，璮欲突围走，宏屡却之，以功迁大都督。及城破，宏言于合必赤，城民无罪，请禁剽掠，合必赤从之，遣将分掌门钥，有褫妇人衣者，立斩以徇，于是城民皆免于难。

至元初，迁真定路总管，兼府尹，加镇国上将军。有故吏摭宏诸父罪状，辞连及宏，又言宏在济南盗用官物，世祖念其功，特原之，而免所居官。九年大军围襄阳，起宏为怀远大将军、新军万户，佩金虎符。宋襄阳守将吕文焕纳款，遣使来告：“得张济南一言，吾无盟矣。”诏宏往谕，文焕即举城降。十年，授襄阳等处统军使，总兵十七万人。十三年，谢病归，卒于家，年五十九，谥武靖。子元节，袭宏爵宣武将军、征西万户；元里，建昌路达鲁花赤。宏女也速贵，为诸王忽剌忽儿妃，忽剌忽儿与乃颜通谋，也速贵以逆顺祸福反覆开谕，不听，及败，逮系诏狱，有旨诘问：“汝从乃颜反，亦有人谏汝否？”忽剌忽儿以也速贵之言对，世祖嗟异曰：“是济南张宏女也。”命索于军中，给传返济南，有司供亿。元贞初，山东宪司奏也速贵忠孝大节，赡养不足，乞赐田周恤之，诏加赐钞币二万缗。元节子那怀，袭征西万户。

邦宪子宓，字渊仲。幼以质子侍武宗于潜邸，赐名蒙古台。武宗即位，授尚沐奉御，尝诏见便殿，问古圣人可法者，宓对曰：“帝王之德莫大于孝。臣济南人，济南有舜祠，舜事父母底豫，可法者宜莫如舜。”武宗嘉纳之。后山东蝗旱，命宓至济南祷于舜祠，讫事而雨，蝗尽死，还奏，赐金织衣一袭。仁宗即位，欲授宓二品官，固辞，仁宗谕省臣曰：“朕惟张拔都儿昔以五十万众归我太祖，世祖念其勋劳，爵以上公。其孙蒙古台，事先帝久，欲官以二品，辞不肯受，其以三品官授之。”寻选知滕州，陛辞，赐海东青以宠之。旋入为度支监丞，出知南阳府，未行，转兵马司都指挥使。豫讨铁失、赤斤帖木儿逆党，迁彰德路总管。境内患盗，宓令村置一鼓，盗发则击鼓相应，各为守备，盗悉遁。

天历初，擢山北廉访副使，寻改保定路总管。时上都兵猝至，紫荆关戍卒溃走保定，大肆剽掠，同知路事阿里哥及平章张珪子景武等，率居民梃毙数十人，知枢密院事也先尼至保定，营于城外，绐同知县尉与张景武兄弟及居民百余人至军中，责以擅杀，尽戮之，复下令屠城。宓方以病在告，即舆疾至也先尼帐下，也先尼跽宓而诟之曰：“汝欲反乎？”宓从容对曰：“我病不与官事，闻戍卒见敌而溃，剽掠良民，此法所不贷者，民不辨谁何，仓卒杀之，枢密戮百余人，足以相偿。复欲屠城，城中户口万余，若激而生变，孰任其咎耶？愿以身代民死，幸枢密允之。”也先尼气沮，遂杀数人而去。城民闻宓归，咸额手以更生相庆。后台臣言也先尼擅杀之罪，诏刑部鞫之，籍也先尼家，杖一百七，窜南宁。然终无以宓之事上闻者。宓后调真定路，移平江路。平江积讼牒七百余，宓下车数日，剖析略尽。时东南诸路富民佃其田于提举司，州县一切不得问，其繇役则责之贫户，宓言于行省，请罢之。事闻，诏罢平江杭州集庆提举司，民尤称便。元统二年，召为吏部尚书。明年，拜岭北行省参知政事，谢病归。至正三年，起为山东东西道宣慰使。益都路增油税至四千五百锭，羡入十倍，宓下令厘革之，益都民勒石颂其事。复乞致仕，卒于家，年六十六。赠中奉大夫、江浙等处行省参知政事护军、追封济南郡公，谥宣懿。子元辅，松江财赋司副提举。荣行台官知名者曰刘鼎、张迪。

史臣曰：张起岩撰《张宏行状》称，张氏累世有善政，时论东诸侯尚忠厚、崇信义，而不夺民力，惟济南为然。予考其时东平严忠济，骄豪隳父业，益都李璮，包藏祸心，独荣子孙，惸惸奉职，恭俭爱民，所谓岂弟君子求福不回者也。也先尼欲屠保定，张宓冒死以纾其祸，微宓则保定之民必揭竿而应上都，文宗罪也先尼而不赏宓之功，呜呼！何其暗欤。

刘鼎，字汉宝，济南章丘人，美须髯，有器度，临事才智捷出。金末山东大乱，有盗栅历城南山中为民患，官兵不能制，鼎直登其栅，喻以祸福，盗遂降，以功授历城令。土豪李氏据遥墙泺，恣为奸利。遥墙泺县之大泽也，鼎一日往泺中，伏壮士于路侧，诱李出执而杀之。张荣闻鼎名，授为行台掾。益都李全听谗言，分兵为三道攻济南，荣欲悉兵拒之，鼎方卧疾，扶掖入见，谓荣曰：“彼众我寡，战必败，公第入老夫为公却之。”鼎致书于全及其三帅，三帅勒兵待命，全发书抚掌大笑曰：“我固言之矣，此老在何益趣！”罢兵修好如故。太宗五年卒，年五十一。子景石十岁，遍通五经，客命赋火镰诗，景石援笔立就，一座尽惊。官山东转运司经历，以刚介不能从俗，自免归，后除滨州教授，卒年六十七。子敏中，自有传。

张迪，字吉甫，本济南章丘人，后徙禹城。迪有膂力，能臂擐石狮子以行，兼控二强弩俱彀满，隶荣帐下，有战功，授济南兵马钤辖、权济南府事，行省自水寨还旧治，迁怀远大将军、元帅右监军、济南府推官，佩金虎符，仍提领历城县事。荣从大军伐宋，荐迪为留后，迪莅政廉明，号称良吏，顷之卒。

子福，字显祖，好学，能背诵《春秋左氏传》，从荣朝太宗于和林，预伐宋之谋，大军围沛县，城中食尽，率敢死士乘夜突围而出，福力战却之，擢中书奏差，佩银符。廷议增调诸路兵伐宋，济南路应调二千三百人，民大扰，荣使福面奏兵兴役无虚岁，今又增兵，民情震骇，宜寝其命，以安反侧，世祖从之。迁济南军民镇抚都弹压，行中书省牙鲁瓦赤建议常赋外增银六两视丝绵中分折纳，荣子邦杰袭位，使福白于宗王，亟罢其议。迁镇府钤辖、权济南府事，从邦杰入朝，面奏乞休兵以养民力，世祖嘉纳之。后致仕，卒于家，年七十一。福五子，中子铎最知名，铎字宣卿，幼负奇节，读书通大义，以古人自勖出《中庸》《大学》授其子弟，曰：“此宰相之业也。”累迁东昌录事推官，卒。铎弟铸。子范，四川等处副提举，工诗，有《蓬窗稿》《益斋集》《旅斋集》。范子起岩，自有传。




一笏墓田歌为陆集生孝廉作

陆以亲丧不能举，作《墓田丙舍图》，泣曰：「得墓田一笏，营葬足矣！」遂自称「笏田」。
有亲不封死不葬，男儿肠断气悽怆。
谁知作客成白头，荒坟未得营青嶂。
佳城难得真可怜，黄金如土终茫然。
国士蹉跎家更破，腹中万卷囊无钱。
墓田一笏空在口，衔哀侧首号苍天。
北邙高冢知多少，秋风石马皆吹倒。
何如束缚归山冈，大孝无文非草草。
笏田笏田何处寻，长在孤儿一寸心。



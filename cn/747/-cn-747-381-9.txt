○时议三篇（并表）

臣某言：臣自以昏庸无堪，逸浪江海，陛下忽降公诏，远徵愚臣。陛下岂不以凶逆未除，盗贼屡起，百姓劳苦，力用不足，将社稷大计，与天下图之者乎？荒野贱臣，始见轩陛，又拘限忌讳，不能悉下情以上闻，则陛下又安用烦劳车乘，招礼贤异？臣实不能当君子之羞，受小人之辱，故编舆皂之说为三篇，名曰《时议》，敢以上闻。抵冒天威，谨伏待罪。臣结顿首谨上，乾元二年九月日，前进士元结表上。


雍也第六


子曰：“雍也可使南面。”

雍，是孔子弟子冉雍。南面，是人君之位。

冉雍素以德行著名，故孔子称许他说：“吾门弟子如冉雍者，其器宇识量，恢恢乎有人君之度，就使之居南面之位，以总理众务，统驭庶民，亦无不可者。”盖仲弓为人宽洪简重，惟宽洪则不失之苛刻，而有容物之量，惟简重则不失之琐碎，而得临下之体，故孔子称之。昔皋陶称帝舜临下以简，御众以宽，文王罔兼知于庶狱庶慎，亦是此意。读者合而观之，可以知君德矣！





仲弓问子桑伯子。子曰：“可也，简。”

仲弓，是冉雍的字。子桑伯子，是鲁人。简，是不烦琐的意思。

仲弓知孔子许己南面之意，盖因其器度之简重而取之，而疑子桑伯子之为人，亦有与己近似者。故问说：“子桑伯子之为人如何？”孔子答说：“凡人立身行事，多有过于琐碎，自为烦扰者。伯子为人，简易不烦，盖亦有可取者焉。”

按《家语》记伯子不衣冠而处，是乃率意任情，轻世傲物之徒。而孔子以为可者，毋亦以其真率简略，独超于流俗而取之欤？斯仲弓之所以致疑也。





仲弓曰：“居敬而行简，以临其民，不亦可乎？居简而行简，无乃大简乎？”

仲弓因孔子许子桑伯子之简，而不能无疑于心，乃遂评论之说：“居上临下之道，固贵乎简，然有简当简，有苟简之简，不可不辨也。若能自处以敬，兢兢业业，无一怠惰放肆之心，则中有主而自治严矣。如是而行简以临其民，事事只举大纲，存大体，不至于琐屑纷更，则事有要而不烦，民相安而不扰，这才是简当之简，岂不为可贵乎？若先自处以简，恣意任情，无矜持收敛之意，则中无主而自治疏矣。而所行又概从简略，不分缓急，不论重轻，一味只是纵弛，则事无可据之规，民无可守之法，是则苟简之简而已，岂不失之过甚而为太简乎？”仲弓此言，盖以伯子为太简，而疑孔子之过许也。





子曰：“雍之言然。”

然字，解作是字。

当时孔子许子桑伯子之简，特就其所可取者而许之，盖亦未暇深论。而仲弓之言则精确至当，诚居上临下不易之定论，故孔子深许之说：“雍也以居敬之简为可，以居简之简为过，其言岂不诚然乎！”此可见仲弓平日盖能居敬而行简者。孔子许其可居南面，其意正在于此。为人君者，若能详味仲弓之言，而知敬简之义，则所谓“笃恭而天下平”者，亦不外是矣。





哀公问：“弟子孰为好学？”孔子对曰：“有颜回者好学，不迁怒，不贰过。不幸短命死矣。今也则亡，未闻好学者也。”

迁，是移。本怒此人，而又移于他人，叫作迁怒。贰，是重复。已先差失了，后来重复差失，叫作贰过。

昔鲁哀公问于孔子说：“夫子之门人弟子甚众，不知谁是好学的人。”孔子答说：“人之为学，必是潜心克己，深造有得，然后谓之能好。吾门弟子中，独有颜回者，是个好学的人。何以见得他好学？夫人意有所拂，孰能无怒，但血气用事的，一有触发，便不能禁制，固有怒于此而移于彼者。颜回也有怒时，但心里养得和平，容易消释，不曾为着一人，连他人都嗔怪了，何迁怒之有乎？夫人气质有偏，不能无过，但私欲锢蔽的，虽有过差，不知悔改，固有过于前而复于后者。颜回也有过失，但心里养得虚明，随即省悟，不曾惮于更改，致后来重复差失，何贰过之有乎？回之潜心克己如此，岂不是真能好学的人？惜其寿数有限，不幸短命而死。如今弟子中，已无此人，求其着实好学如颜回者，吾未之闻矣。岂不深可惜哉！”

夫颜回之在圣门，未尝以辩博多闻称，而孔子乃独称之为好学；其所谓学者，又独举其不迁怒、不贰过言之。是可见圣贤之学不在词章记诵之末，而在身心性情之间矣。然是道也，在人君尤宜深省。盖人君之怒，譬如雷霆之震，谁不畏惧？若少有迁怒，岂不滥及于无辜？人君之过，譬如日月之食，谁不瞻睹？若惮于改过，岂不亏损乎大德？故惩忿窒欲之功，有不可一日而不谨者。惟能居敬穷理涵养此心，使方寸之内，如秤常平，自然轻重不差，如镜常明，自然尘垢不染，何有迁怒贰过之失哉！所以说，圣学以正心为要。





子华使于齐，冉子为其母请粟。子曰：“与之釜。”请益。曰：“与之庾。”冉子与之粟五秉。

这一章是门人记圣人用财的道理。

子华，是公西赤，字子华。冉子，是冉有。粟，粟谷。釜，是六斗四升。庾，是十六斗。秉，是十六斛。

门人记说：夫子用财，惟视义之可否。如子华为夫子出使于齐国，时有母在，冉有恐其缺于养赡，乃为之请粟于夫子。夫子说：“与他一釜。”与之甚少者，所以示不当与也。冉有未达，又请增益。夫子说：“与他一庾。”益亦不多者，所以示不当益也。冉有犹未达，而终以为少，遂自以其粟与之五秉。一秉十六斛，五秉共为八十斛，则与之过多而伤惠矣。





子曰：“赤之适齐也，乘肥马，衣轻裘。吾闻之也，君子周急不济富。”

适，是往。裘，是皮服。周，是周济。急，是贫穷窘急。继，是续。

夫子因冉有之过与，乃教之说：“我非吝于财而不与之也。盖赤之往齐国也，所乘者肥壮之马，所衣者轻暖之裘，则其家之富足可知。吾尝闻之，君子但周济那贫难窘急之人，不继续那富足的人。今以赤之富足，而汝乃为之请粟，又多与之，是继富非周急也。夫岂用财之道哉？”这是不当与而与者，夫子教之以义如此。





原思为之宰，与之粟九百，辞。

原思，是原宪，字子思。宰，是邑长。粟，是宰的俸禄。

门人又记说：“夫子为鲁司寇时，弟子原思为属邑之宰。夫子与之粟九百，乃其常禄所当得者也，原思却乃辞而不受焉。”盖其素性狷介，故虽常禄亦辞而不受，则过于廉而非理之中矣。





子曰：“毋，以与尔邻里乡党乎！”

毋，是禁止之词。五家为邻，廿五家为里，万二千五百家为乡，五百家为党。

夫子因原思之辞禄，乃教之说：“尔毋辞也，盖官有常禄，乃国家之定制，安得以私意辞之。若俸禄有余，则尔之邻里乡党有贫乏者，推以与之，不亦可乎？而何以辞为也！”这是不当辞而辞者，夫子教之以义如此。大抵人之取与辞受，都有个当然的道理。当与而不与，固失之吝；不当与而与，则失之滥；当辞而不辞，固失之贪；不当辞而辞，则失之矫。夫惟圣人，一酌之于义理之中，而自不致有四者之失。视世之私恩小惠、小廉曲谨者，只见其陋而已。善用财者，当一以圣人为准可也。





子谓仲弓曰：“犁牛之子骍且角。虽欲勿用，山川其舍诸？”

仲弓，是孔子弟子冉雍，字仲弓。犁，是杂文。骍，是赤色。角，是头角周正。周人尚赤，故牛之赤色而又头角周正者，乃用于祭祀；若杂色之牛，则贱之而不用也。山川，是山川之神。

昔者仲弓之父贱而行恶，仲弓却为圣门高弟，以德行著名，当时有以其父病之者，故孔子取譬之说道：“牛之杂色者，固不可用为祭祀之牺牲。若其所生之子纯然赤色，而又头角周正，则正祭祀之所须者。人虽以其为犁牛所生，要不用它，然那山川之神岂能舍此而他享乎？今雍父之恶就如犁牛一般，雍之贤就如牛之骍且角的一般，人虽以其父恶而欲勿用，然有如此之德，自当见用于世，又岂能终废之哉！”是可见圣贤之生，不系乎世类；用人者但当取其才德，而不必问其世类之何如。古之帝王，立贤无方，盖为此也。





子曰：“回也，其心三月不违仁。其余，则日月至焉而已矣。”

回，是孔子弟子颜回。离此至彼，叫作违，从彼来此叫作至。

孔子说：“仁乃吾心之全德，必纯乎天理而无私欲之累者，乃足以为仁。若有一私之杂，一息之间，皆非仁也。吾门弟子有志于仁者多矣，其中独有颜回，天资既高，学力又到，真能克去己私，复还天理，至于三月之久，而其心之所存所发，未尝有一毫私欲之间杂，盖庶几乎中心安仁者焉。其余众弟子，一般也去求仁，也有到得仁的时候，但已得而复失，暂明而复蔽；或一日之内能至于仁，不能日日如此；或一月之内能至于仁，不能月月如此，欲如回之三月不违，岂可得乎！”观孔子此言，不惟知圣门弟子之优劣，亦可以见仁道之难成矣。然孔子他日又言：“我欲仁，斯仁至矣。”则亦岂言难以沮人之进者哉？盖仁具于心，故欲之而即至；心惟易放，故舍之而即失。欲求仁者，先收放心可也。





季康子问：“仲由可使从政也与？”子曰：“由也果，于从政乎何有？”曰：“赐也可使从政也与？”曰：“赐也达，于从政乎何有？”曰：“求也可使从政也与？”曰：“求也艺，于从政乎何有？”

季康子，是鲁大夫。从政，是为大夫而从事于政治。果，是有决断。达，是通事理。艺，是多才能。何有，是说不难的意思。

季康子问于孔子说：“夫子之门人若仲由者，可使为大夫而从政也与？”孔子答说：“凡人优柔不断者，不足以从政。由也，勇于为义，是刚强果毅的人，使为大夫，必能决大疑，定大计，当断即断，有振作而无废弛矣！其于从政，何难之有？”季康子又问说：“如端木赐者，可使为大夫而从政也与？”孔子答说：“凡人执滞不通者，不足以从政。赐也闻一知二，是明敏通达的人，使为大夫，必能审事机，通物理，斟酌处置，有变通而无窒碍矣！其于从政，何难之有？”季康子又问说：“如冉求者，可使为大夫而从政也与？”孔子答说：“凡人才力空疏者，不足以从政。求也长于政事，是多才多艺的人，使为大夫，必能理繁治剧，区画周详，随事泛应，绰乎其有余裕矣！其于从政，何难之有？”夫三子之才，各有所长，而皆适于用如此。使季康子能劝鲁君尊信孔子，委任群贤，则何东周之治不可复哉！惜乎其不能用也。





季氏使闵子骞为费宰。闵子骞曰：“善为我辞焉。如有复我者，则吾必在汶上矣。”

季氏，是鲁大夫。闵子骞，是孔子弟子闵损，字子骞。费，是季氏的属邑。辞，是言词。复是再来。汶，是水名，在鲁之北境上。

昔季氏为鲁大夫，专执国政。一日使人召闵子骞，着他做费邑之宰。闵子骞是个有德行的人，心恶季氏，不肯入于其党，而又不敢显言，乃对使者说：“大夫虽欲用我，然我之心，不愿仕进，汝其为我从容委曲，善为说词，以达吾不仕之心，而止其用我之意，必不可再来召我也。若不肯见信，而再来召我，则吾当逃避于汶水之上，而不复居于鲁国矣。大夫岂能强我之必仕乎！”夫闵子隐而不仕，既不失身于权臣，其言逊而不阿，又能免祸于乱世，真可以为贤矣。然以闵子之贤，鲁君不能用之以匡公室，而使季氏欲引之以为私人，此鲁之所以微而不振也。





伯牛有疾，子问之，自牖执其手，曰：“亡之，命矣夫，斯人也而有斯疾也！斯人也而有斯疾也！”

伯牛，是孔子弟子冉耕，字伯牛。牖，是窗。古之病者，卧于北窗下，若人君来视，则暂时移在南窗下，使人君得以南面视己，所以尊君也。亡，是丧亡。命，是天命。

昔者伯牛有疾，孔子往问之，伯牛乃迁于南牖下，使孔子南面视己。盖以尊君之礼尊之也。孔子不敢当，故不入其室，但自牖中执其手，而与之诀曰：“病势危笃如此，其丧亡必矣。然此乃天之所命，非由于人者也。何则？人而无德，或不能谨疾，或有以召灾，固不足言矣。今以如此之贤人，而何乃有如此之恶疾也！以如此之贤人，而何乃有如此之恶疾也！岂非莫之致而至者耶！信乎其为命也已！”盖夫子痛惜之深，故重言以叹之如此。





子曰：“贤哉，回也！一箪食，一瓢饮，在陋巷。人不堪其忧，回也不改其乐。贤哉，回也！”

贤，是有德之称。箪，是竹器。食，是饭。不堪，是受不得的意思。

孔子称许颜回说：“凡人学道者多，得道者少。我看颜回是个有德的贤人。如何见得？盖人莫难于处贫，而回则贫之至者。他的饮食不过是一箪之饭、一瓢之饮，又居处于荒陋的巷中，其困穷一至于此。若使他人处之，有不胜其愁苦者。然颜回之心自有乐处，但见其优游自得，不以身之困穷而遂改其乐也。这是所见者大，故中心自无不足；所得者深，故外物自不能移。非贤而有德者能如是乎？所以说‘贤哉，回也’！”大抵处富贵而佚乐，居贫贱而忧戚，乃人情之常。圣贤之所乐，盖有超于贫富之外者。舜、禹有天下而不与；孔子饭蔬饮水，乐在其中；颜子箪瓢陋巷，不改其乐：其心一也。善学者当自得之。





冉求曰：“非不说子之道，力不足也。”子曰：“力不足者，中道而废。今汝画。”

说，是喜悦。中道，是半途。废，是止。画，是自家限量的意思。

冉求自言于孔子说道：“夫子之道高矣美矣，我非不欣慕而求以至之，但资禀昏弱，心虽欲进，而力有所不足，故不能至耳。”孔子教之说：“所谓力不足者，非不用其力也，乃是心诚向道，尽其力以求之，至于中道，气力竭了，莫能前进，而不得不废，这才叫作力之不足。今汝本安于怠惰，不肯用力向前，譬如画地以自限的一般，乃能进而不欲，非欲进而不能者也。奚可自诿于力之不足哉？”大抵人之勇往力行，生于真知笃好，盖志之所至，气必至焉。若冉有者，还是不曾真知道中之味而悦之。使其果悦之深，则必如颜子之欲罢不能矣，而岂以力不足为患哉！学者不可不勉也。





子谓子夏曰：“女为君子儒，无为小人儒。”

儒，是学者之称。

孔子尝教门人卜子夏说：“如今为学的人，都谓之儒，不知儒者亦有分辨。有一样君子之儒，有一样小人之儒。所谓君子儒者，其学道固犹夫人也，但其心则专务为己，不求人知。理有未明，便着实去讲求，德有未修，便着实去体验，都只在自己身心上用力，而略无干禄、为名之心，此君子之儒也。所谓小人儒者，其学道亦犹夫人也，但其心专是为人，不肯务实。知得一理，便要人称之以为知，行得一事，便要人誉之以为能，都只在外面矫饰，而无近里着己之学，此小人之儒也。汝今但学那君子之儒，而专务为己，不可学那小人之儒，而专务为人。能审乎此，则趋向正而心术端，自然日进于高明，而不流于污下矣。可不谨哉！”这君子、小人之儒，不但学术所关，亦世道之所系。人君若得君子之儒而用之，则必能守正奉公，实心为国，而社稷苍生皆受其赐；若用了小人之儒，则背公营私，附下罔上，而蠹国殃民之祸，有不可胜言者。故用人者，既观其行事，而又察其心术，斯得之矣。





子游为武城宰。子曰：“女得人焉尔乎？”曰：“有澹台灭明者，行不由径。非公事，未尝至于偃之室也。”

子游，是孔子弟子，姓言，名偃，字子游。武城，是鲁国的邑名。宰，是邑长。人，指贤人。澹台，是姓；灭明，是名。径，是小路。公事，是官府中公举的事，如乡饮、乡射、读法之类。

昔者子游为武城宰。孔子问说：“为政以人才为先。武城一邑之中，必有德行道谊可以表正风俗者。汝今为宰，亦曾得这样人与之相处否乎？”子游对说：“有个澹台灭明者，乃武城之贤人也。其存心正直，制行端严，寻常行路，必由坦然之正途，而捷径之小路则不肯由；岁时谒见，必是为邑中的公事，而非公事则未尝轻至于偃之室。夫行不由径，则动必以正，而无欲速见小之心可知；非公事不见邑宰，则有以自守，而无枉己徇人之私可见。此灭明之所以为贤，而偃之所知者，唯斯人而已。”夫子游以一邑宰，其取人犹若是，等而上之，宰相为天子择百僚，人主为天下择宰相，必以此类观焉。则刚方正大之士进，而奔竞谄谀之风息矣。





子曰：“孟之反不伐。奔而殿，将入门，策其马，曰：‘非敢后也，马不进也。’”

孟之反，是鲁大夫。伐，是矜夸。奔，是败走。殿，是居后。策，是鞭。

孔子说：“凡人但有功劳未有不矜夸自足者。我看鲁大夫孟之反，是个谦退不伐的人。大凡进军，则以当先者为勇；军退，则以殿后者为功。当时齐与鲁战，鲁师败绩。众人都往前奔走，孟之反独在后面堵截敌人，保全士卒，可谓有功矣。他却不自以为功，及将入国门之时，正众人瞩目之地，乃鞭策其所乘之马，向众人说：‘我不是敢于拒敌，故意在后，只为马疲乏不能前进耳。’”盖归罪于马，正所以自掩其功，非有功而不伐者乎？此可以为贤大夫矣。大抵不伐二字最为美德，盖谦虚乃能受益，盈满必然招损。颜渊“无伐善、无施劳”，故孔子许之。大禹不矜不伐，故帝舜称之。读者所宜深玩也。





子曰：“不有祝鮀之佞，而有宋朝之美，难乎免于今之世矣。”

祝鮀，是鮀卫大夫。佞，是有口才。宋朝，是宋国的公子，名朝。美，是容色之美。难免，是说不免为人所恶。

孔子说：“方今世道不古，人情偷薄，不好直而好谀，不悦德而悦色。故必言词便佞如祝，容色美好如宋朝，然后可以取人之悦。若不有祝之佞口、宋朝之美色，则无以投时俗之好，人将厌而弃之，求免于今世之憎恶亦难矣。”夫巧言令色本尧、舜之世所深恶者，而春秋之时，乃以为好，则习俗之浇漓可知。圣人所以伤叹之也。有世道之责者，可不谨其所好尚哉！





子曰：“谁能出不由户，何莫由斯道也？”

户，是门户。道，是人伦事物日用之理，人所当共由者也。何莫，是怪叹之辞。

孔子说：“事必有道，譬如室必有户一般。人若能出不由户，则其行不由道可也。然天下之人，其谁有能出不由户者乎？何故乃不由此道也？”盖为人之道，各在当人之身，既非有所禁而不得由，又非有所难而不能由，则夫人独何为而不由乎？是诚可怪也已。圣人警人之意莫切于此，人能反而求之，道岂远乎哉！





子曰：“质胜文则野，文胜质则史。文质彬彬，然后君子。”

质，是质实。文，是文采。野，是村鄙的人。掌管文书的，叫作史。彬彬，是匀称的意思。

孔子说：“凡人固要质实，也要文采。二者可以相有，而不可以相胜。若专尚质实，胜过乎文，则诚朴有余，而华采不足，就似那村野的人一般，一味是粗鄙简略而已，岂君子之所贵乎？若专尚文采，胜过乎质，则外虽可观，而中无实意，就似那掌管文书的一般，不过是虚浮粉饰而已，亦岂君子之所贵乎？惟是内有忠信诚恪之心，外有威仪文词之饰，彬彬然文质相兼，本末相称，而无一毫太过不及之偏，这才是成德之君子。德至于君子，则岂有野与史之弊乎？”盖周末文胜，古道尽亡，孔子欲矫其偏而归之正，故其言如此。但当时之君，安于弊政而不能变更，公卿大夫习于流俗而不知救正，此周道之所以日衰也。有挽回世道之责者，其念之哉！





子曰：“人之生也直，罔之生也幸而免。”

直，是真实公正的意思。罔，是虚罔不直。幸，是侥幸。

孔子说：“人得天地之正理以生，其是是非非、善善恶恶存之于中，发之于外者，都有个本然的公心，当然的正理，所谓直也。人能全此道理，则生于天地之间乃为无愧。若使存心虚妄，行事私邪，或作伪以沽名，或昧心而徇物，则是矫罔不直，而失其有生之理矣。生理既失，便不可以为人，就是生在世间，不过侥幸而得免于死耳。岂不深可愧哉！譬之草木，或夭或乔，畅茂条达者，乃其生理也。今乃矫揉造作，或扭直以为曲，或移此以接彼，则戕其有生之理，其不死者幸耳。人之不直，何以异于是哉！”孔子深恶不直之人如此。故圣王在上，举用正直之士，斥远邪之徒，则举措当而人心服矣。





子曰：“知之者不如好之者，好之者不如乐之者。”

知之，是知此道。好之，是好此道。乐之，是乐此道。

孔子说：“人之造道，有浅深之不同，然必到那至极的去处，乃为有得。彼不知道者，固不足言，若能识其为当然不易之理，而不可以不求，是固胜于不知者矣。然这只是心里晓得，未能实用其力也。不如好之者悦其义理而爱慕之深，玩其旨趣而求为之力，然后可以进于道也。岂徒知者之可比乎？所以说‘知之者不如好之者’。夫好固胜于知，然这才是用力进修，未能实有诸己也。不如乐之者融会于心而充然自得，全体于身而浩然自适，然后乃为学之成也。岂徒好者之可比乎？所以说‘好之者不如乐之者’。”夫是三者，以地位言，则知不如好，好不如乐；以工夫言，则乐原于好，好原于知。盖非知则见道不明，非好则求道不切，非乐则体道不深。其节次亦有不可紊者。学者诚能逐渐用功，而又深造不已，则斯道之极，可驯至矣。此圣人勉人之意也。





子曰：“中人以上，可以语上也；中人以下，不可以语上也。”

中人，是中等的人。语，是告语。上，是上等精微的道理。

孔子说：“凡人资质有高下，学问有深浅。教人者，要看他力量如何。若是中等以上的人，其资禀既不凡，功夫又精熟，已是有上达之机了。然后告以精微的道理，则言者适当其可，而听者不苦其难，就似登山的一般，将到高处，才说与高处的景象，便理会得，所以说‘可以语上也’。若是中等以下的人，资质既是寻常，功夫又未积累，但当就其力之所及而引进之。若遽告以精微的道理，不惟强其所不能，亦终茫然而无得，就似行路的一般，才在近处，便说与远处的路途，如何知道？所以说‘不可以语上也’。”然则君子之教，但当因人而施，岂可躐等而进乎？然此为施教者言耳。若学者之学，又当自加勉励。盖奋发勇往，则下学皆可以上达；因循怠惰，则中人亦流于下愚。是在人立志何如耳。孔子他日告鲁君说，果能此道矣，虽愚必明，虽柔必强。此又进学者所当加意也。





樊迟问知，子曰：“务民之义，敬鬼神而远之，可谓知矣。”问仁，曰：“仁者先难而后获，可谓仁矣。”

樊迟，是孔子弟子。务，是专用其力的意思。民义，是人所当为的道理。难，是切己难尽的工夫。获字，解作得字。

樊迟问于孔子说：“如何叫作智？”孔子答说：“所谓智者，见理之明而已。盖人生日用，自有当为的道理，若鬼神之福善祸淫，虽与人事相为感通，然其事则幽昧而难知者也。不可知而谄事以求之，惑之甚矣。今惟用力于人道之所宜，凡伦理所当尽，职分所当为者，一一着实去做。至于鬼神，则惟敬以事之而已，却不去亵近，而谄渎祷祀以求福也。这是他心有定见，故祸福之说不足以动其念，幽远之事不足以眩其明，岂不可谓之智乎？”樊迟又问：“如何叫作仁？”孔子答说：“所谓仁者，存心之公而已。盖为人之道，本是难尽，若为之而有所得，虽功效相因，理之自然，然不可有心以预期之也。有心以期之，则涉于私矣。今惟先其事之所难，凡身心之所切，性分之所关者，只管上紧去做。至于后来的效验，则惟俟其自至而已，却不去计较，而有意以期必之也。这是他心有定守，故能纯乎正谊明道之公，而绝无计功谋利之念，岂不可谓之仁乎？”按夫子此言，虽是分言仁智，其实只是一理。盖媚神之念，即是望效之心；先难之功，即是务民之义。人能用力于人道之所难，而祸福得失，皆置之于不计，则仁智之道，兼体而不遗矣。此又学者之所当知。





子曰：“知者乐水，仁者乐山。知者动，仁者静。知者乐，仁者寿。”

知者，是明理的人。乐，是喜好。仁者，是全德的人。

孔子说：“天下有明智之人，有仁德的人，人品不同，则其性情亦异。大凡知者之所喜好，常在于水；仁者之所喜好，常在于山。盖知者于天下之理见得明白，其圆融活泼，无一些凝滞，就似水之流动一般，此其所以乐水也；仁者于吾心之德养得纯粹，其端凝厚重，不可摇夺，就似山之镇静一般，此其所以乐山也。夫人惟心有拘系，所以多忧。知者既流动不拘，则胸次宽弘，遇事便能摆脱，凡世间可忧之事皆不足以累之矣，岂不乐乎？人惟嗜欲无节，所以损寿。仁者既安静寡欲，则精神完固，足以养寿命之源，凡伐性丧生之事皆不足以挠之矣，岂不寿乎？”夫人情莫不欲乐，亦莫不欲寿，而惟有知仁之德者为能得之。则反身修德之功，人当知所以自勉矣。





子曰：“齐一变，至于鲁；鲁一变，至于道。”

齐、鲁，是二国名。变，是变易而作新之。道，是先王文武之治道。

孔子说：“我周初有天下，封太公于齐，封周公于鲁。二国皆被圣人之治，其政教风俗固纯然文、武之盛也。至于今日，则齐、鲁皆与旧时不同。然齐经桓公霸政之后，其习俗相传，遂急功利，喜夸诈，而太公之治已荡然无存。鲁则无所变更，至今犹知重礼教，崇信义，而周公之遗风尚在，但人亡政息，不能无废坠耳。若齐之君臣能变其政而作新之，则仅可如今日之鲁。盖功利既革，方可望于礼教，夸作既去，方可望于信义，而文武之盛固难以遽复也。若鲁之君臣能变其政而作新之，则便可至于先王之道。”盖礼教信义莫非先王之旧，但修举其废坠，则纪纲制度焕然维新，而文武之盛可复见于今日矣，所以说“齐一变，至于鲁；鲁一变，至于道”耶？此可见夫子经纶的次第。使二国能用之，则虽至道有难易，而一变再变之余，治功无不成者。惜乎其不能也。





子曰：“觚不觚，觚哉！觚哉！”

觚，是木简。古时未有纸札，唯削木为数方，书字其上，用以记事，以其器有棱角，故谓之觚。“觚哉！觚哉！”言不得为觚也。

孔子发叹说道：“天下的事物有其实，乃可以称其名。如器之所以名为觚者，本因其有棱角，故名为觚也。若为觚而去其棱角，则失其觚之本制矣。既失其制，则名虽存而实已废，尚得谓之觚哉！尚得谓之觚哉！”然圣人之意，非为一觚，盖见世之有名无实者多，因感于觚而发叹也。故君尽君道，而后可以为君，臣尽臣道，而后可以为臣，不然亦皆觚而不觚者也。若其所关系，则又岂特一器之小而已哉！





宰我问曰：“仁者，虽告之曰‘井有仁焉’，其从之也？”子曰：“何为其然也？君子可逝也，不可陷也；可欺也，不可罔也。”

宰我，是孔子弟子宰予。井有仁的仁字，当作人物的人字。从，是随。逝，是往救。陷，是陷溺。欺，是欺诳。罔，是诬罔。

宰我有志于仁，而不知为仁之道，乃问于孔子说：“仁者既以爱人为心，则闻人有难便当往救，虽是人告他说，有人溺于井中，亦当随之入井而救之乎？不救，则无恻隐之心；救之，则有沉溺之患。然则为仁岂不难哉？”孔子答说：“仁者虽切于救人，然必己身得生而后可以救人之死。若从人入井，则无益于彼，而先丧其身，愚亦甚矣！仁者何为而若此乎？大凡仁人君子闻人有难，便有恻然哀怜之心，使之奔走而往救则可，若使之入井而自陷其身则不可。盖凡事自有个道理须要斟酌，若是理之所有的，人虽欺诳他，也要信了；若是理所必无的，人虽欲诬罔而使之轻信，岂可得乎？然则井中有人，理之所有也，故可使之往救；入井救人，理所必无也，故不可使之陷溺。子欲为仁，亦详审于轻重缓急之间而已。”盖利济兼爱者，仁之心也；揆度事理者，智之事也。有智以行仁，而后仁为无蔽。宰我忧为仁之陷害，其不智可知，故孔子晓之如此。





子曰：“君子博学于文，约之以礼，亦可以弗畔矣夫！”

博，是广。文，是《诗》《书》六艺之文。约字，解作要字，是敛束的意思。礼，是天理之节文。畔字，解作背字。

孔子说：“君子之学，将以求道也。然道散于万变，而文则所以载之，使非博之以文，则闻见浅陋，而不能旁通。道本于身心，而礼则所以检之。若徒博而不能约之以礼，则工夫汗漫而无所归宿，便与这道理相背了。”所以君子之学，务要旁搜远览，凡天地民物之理，《诗》《书》六艺之文，一一去讲习讨论，以广吾之闻见。这是博学于文。然又不徒博而已，必收敛约束，于凡视听言动之间，都守着天理之节文，不敢少有放肆，这是约之以礼。夫博学于文，则闻见日多，既不病于孤陋；约之以礼，则身心有据，又不涉于支离。如此用工，虽未必便能与道为一，然由此进之，则亦可以至于道矣，何相背之有乎？圣人示人为学之方，莫切于此。若就君道上说，则凡亲贤纳谏，读书穷理，即是博文的工夫；以其所闻所见者而检束其身心，体验于政事，即是约礼的工夫。人主务此，则二帝三王之治可几而至矣。





子见南子，子路不说。夫子矢之，曰：“予所否者，无厌之！天厌之！”

南子，是卫灵公的夫人。矢字，解作誓字。否，是不合道理。厌，是弃绝。

昔孔子曾到卫国，卫君之夫人有南子者，素知尊敬孔子之道德，要与相见。孔子辞谢不得已而见之。盖古人仕于其国，有见小君之礼，南子据礼以求见，故孔子不轻绝之。圣人所为，无一而非礼之所在也。子路不知此义，只说南子是个淫乱的人，不该见他，心里不悦。孔子也不明言其意，但出誓言以告之说：“凡人立身行事，须是依着道理，不愧于天，则天必佑之。若使我之所为不合于礼，不由于道，有一毫得罪于天，天必将弃绝我矣！天必将弃绝我矣！”重言之者，欲使子路笃信乎此，而深思以得之也。盖孔子道大德宏，不为已甚，故其待南子者如此。至于灵公问陈，则明日遂行，孔子岂屈己以徇人者哉？合而观之，可以知圣人之心矣。





子曰：“中庸之为德也，其至矣乎！民鲜久矣。”

中，是无过不及。庸，是平常。人所同得的道理，叫作德。至，是极致。鲜，是少。

孔子说：“天下之事但有一毫太过，便可减损；有一毫不及，便可增益，都不是至善的道理。惟是中庸之为德，本于天命人心之正，而不离乎民生日用之常，既不偏于太过，亦不偏于不及，而其理经久可行，乃是至精至粹，尽善尽美的道理，岂非极致而无以加者乎！然这道理是人人之所同得，亦人人之所当行，自古圣贤所以治世修身都不外此。但如今的人，或拘于气禀之偏，或安于习俗之敝，贤智的则失之太过，而不能裁抑以合乎中；愚不肖的则终于不及，而不能黾勉以求其至，少有此德者，亦已久矣。”孔子深有感于世道之衰，故叹之如此。





子贡曰：“如有博施于民而能济众，何如？可谓仁乎？”子曰：“何事于仁？必也圣乎！尧、舜其犹病诸。

博，是广。施，是施恩于人。济众，是济度众人，使各得其所。何事，是说不止如此。病，是心里不足的意思。

子贡未得为仁之方，而徒志于高远，乃问于孔子说：“吾闻无所不爱之谓仁。如有人焉，广施恩惠于天下之民，能使万民之众各得其所，而无有不济，这等为人，夫子以为何如，亦可以谓之仁矣乎？”孔子答说：“仁者之心无穷，而分量亦有限。如必博施而济众，则岂止于仁而已？必是圣人全体仁道而造其极者，然后能之乎？然圣如尧、舜，可谓至矣，而尧、舜之治天下，犹有下民其咨之叹，黎民阻饥之忧，其心歉然常若有所不足也。况他人乎？”夫圣人且以为难，而子以是求仁，失之远矣。





“夫仁者，己欲立而立人，己欲达而达人。”

立，是成立。达，是通达。

孔子告子贡说：“汝以博施济众为仁，只为未识仁体故耳。夫所谓仁者，只是纯乎天理之公而无私欲之间，看得天下的人就如自己一般，疾痛疴痒都有相关的意思。如自己要成立，便不忍他人之颠危，必思以扶持调护，使之同归于成立而后已；自己要通达，便不忍他人之穷困，必思以开导引掖，使之同归于通达而后已。这等立心就是天下一家，万物一体的气象，虽不必遍物而爱之，而本体已具，则功用在其中矣。此乃所以为仁，而非博施济众之谓也。”





“能近取譬，可谓仁之方也已。”

譬字，解作喻字，是比方较量的意思。方，是术。

承上文说：“仁之本体，只是一个公心，则为仁者亦不必求之于远矣。若能近取诸身，将自己的心比方他人的心，如自己欲立，便知人之欲立与我一般，即推之以立人；自己欲达，便知人之欲达与我一般，即推之以达人。这就是为仁的方法。所谓纯乎天理之公而无私欲之间者，不过如此。岂复有他术哉？”盖子贡之说，是在功用上求仁，故其效愈难而愈远。孔子之论，只在心体上求仁，故其术至简而至易。况能知为仁之方，则虽尧、舜之所以为圣，亦不外此。盖尧、舜之圣岂能遍物而爱之？只是其心常在安民而已。人君若能以安民为心，而推之以治天下，则仁圣之事一以贯之，而何尧、舜之不可及哉！





卷四






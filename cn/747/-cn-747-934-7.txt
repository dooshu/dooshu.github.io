○户部张相公修迁拔明真斋词

臣闻太上开图，元皇演教。三定金明之典，功被人天；九幽悬玉匮之科，惠周存没。窃寻经旨，遵按元文，仰祈迁拔之恩，辄备忏陈之恳。今月二十五日，是臣先妣唐楚国夫人蜀追封宋国太夫人刘氏忌辰。今月三十日，是臣先考唐丞相太子太师致仕蜀追赠太尉忌辰，谨赍油烛香花供养之具，於成都府玉局化北帝院，奉修灵宝明真道场一昼一夜。道士一十四人，三时行道，三时转经，对乾象以披心，驰香龙而上奏。

伏惟高尊悯鉴，众圣垂光，普告四司，关明三界，降九龙符命，开长夜寒庭，炼沐形魂，迁拔神爽。出元阴之府，入洞阳之宫，罪咎蠲消，冤雠解释。落名地简，列籍道阶，轮转福乡，克登仙品，九元幽识，咸遂超。誓勤修奉之心，上答真灵之泽。


春日杂兴

方塘盎盎带泥浑，远草青青没烧痕。



只道雨晴春昼永，归时不觉已黄昏。



春日杂兴

南村北村鼓冬冬，刲羊刺豕祭潭龙。



一生衣食财取足，百世何妨常作农。



春日杂兴

小甔有米可续炊，纸鸢竹马看儿嬉。

但得官清吏不横，即是村中歌舞时。



春日杂兴

夜夜燃薪暖絮衾，禺中一饭直千金。



身为野老已无责，路有流民终动心。



春日杂兴

出仕常骑秃尾驴，归休自驾折辕车。



今朝偶遇林夫子，借得齐民一卷书。



春日杂兴

更事多来见物情，世间常恨太忙生。



花开款款宁为晚，日出迟迟却是晴。



春日杂兴

一枝筇杖一山童，买酒行歌小市中。

莫笑摧颓今至此，当年万里看春风。

春日杂兴

四十余年学养生，谁知所得亦平平。



体孱不犯寒时出，路湿常寻乾处行。



春日杂兴

搅睡禽声晓傍檐，泥人花气午穿帘。



懽情老去年年薄，困思春来日日添。



春日杂兴

阴晴不定春犹浅，困健相兼病未苏。



见说市楼新酒美，杖头今日一钱无。



春日杂兴

乍晴乍雨忽经旬，半醉半醒还过春。



春卧不知庵外事，闲吟聊适梦中身。



春日杂兴

行人陌上思悠悠，十里斜阳古渡头。



一片落花无觅处，只教芳草管闲愁。




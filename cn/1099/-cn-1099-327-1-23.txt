○答薊遼總督方金湖 【 虜市】

近來東虜垂涎于貢市之利。陰與青酋交通。擕市于宣府。而明擾遼左以求為市。故宣府之馬歲增。而遼左之患日甚。職此故也。遼人素稱忠義可用、然近亦罷敝、非用薊人助之、不能支也、顧薊鎮隔閡三衛、出塞不便。又迫近陵京。防禦為急。必斥堠嚴明。偵探的實。知賊嚮往。乃可出他道用奇以制之耳。此意前已屢語薊人、尚未得策、承教當再中儆之、聞那吉給台吉俱親至邊。此來想彼亦有意。宜厚遇之。俺酋老矣。黃酋窮蹙無賴。知虜中用事將來得柄之人便可處置虜中之勢。在此兩人。須常與之氣脈相通乃可。大約虜情只要渙之無令得合而巳


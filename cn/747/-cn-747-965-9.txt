○请申明举主事例奏（元和十一年九月中书门下）

字人之官，从古所重。遂许论荐，冀得循良。其或不依节文，虚指事迹，既开谬举之路，是长幸求之风。望自今已後，所举人事迹与节文不同，及简勘无据，并到官後不称职，及有负犯等事，并请量轻重坐其举主。轻则削夺，重则贬谪。

伏以前後敕文，虽有条约，比来铨，多务因循。今重申明，所期画一。其举人到省後，所简勘如与节文不同，仰具事由并举主名衔申中书门下。如所司卤莽，便与判成，察知事状违越，则所司举主同坐。


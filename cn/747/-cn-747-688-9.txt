○谢赐药方表

臣某言：中使朱万春至，伏知圣旨念臣风疾，赐臣手诏，并赐御札药方四道。天使忽临，宸翰犹湿，跪捧惊越，不知所从，臣某中谢。前月九日，臣饮食失宜，误为热风所中，初甚沉顿，肢体不安，今暂调护，稍用衰退。优以微臣之疾，贻陛下之忧，降驷骑於云霄，出神方於禁掖，循端究末，味密思精，补神农之阙遗，蔑桐君之漏略。乾坤恩重，蝼蚁感深，将欲调和，已知平愈。此所谓半枯之树，遇阴阳而扶疏，既涸之鱼，值洪波而奋迅。仰天忭跃，地兢惶，惟两曜以鉴诚，何百年之可报。不胜感戴恳迫之至。


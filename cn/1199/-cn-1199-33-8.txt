梁鴻

梁鴻。字伯鸞。扶風平陵人也。遭亂世。受業太學。博覽不為章句。學畢。乃牧豕上林苑中。曾誤遺火延及他舍。鴻乃尋訪燒者。問其所亡失。悉以豕償之。其主猶為少。鴻又以身居作。執勤不懈。隣家耆老。見鴻非恒人。乃共責讓主人。而稱鴻長者。於是始敬異焉。悉還其豕。鴻不受而去。歸鄕里。埶家慕其高節。多欲女之。鴻幷絕不娶。同縣孟氏有女。狀醜。擇對不嫁。父母問其故。女曰。欲得賢如梁伯鸞者。鴻聞而聘之。及嫁。始以裝飾入門。七日而鴻不答。妻乃下請。鴻曰。吾欲裘褐之人。可與俱隱深山者爾。今乃衣綺縞。傅粉墨。豈鴻所願哉。妻曰。以觀夫子之志耳。妾自有隱居之服。乃更為椎髻。著布衣。操作而前。鴻大喜曰。此眞梁鴻妻也。能奉我矣。字之曰德矅孟光。居有頃。乃共入霸陵山中。以耕織為業。詠詩書彈琴以自娛。仰慕前世高士。而為四皓以來二十四人作頌。因東出關。過京師。作五噫之歌。肅宗求鴻不得。乃易姓運期。名燿。字侯光。與妻子居齊魯之間。有頃。又去適吳。居皋伯通廡下。為人賃舂。每歸。妻為具食。舉案齊眉。伯通察而異之。乃方舍之於家。鴻潛閉著書十餘篇。疾。且吿主人曰。昔延陵季子葬於贏博之間。不歸鄕里。愼勿令我子持喪歸去。及卒。伯通等為求葬地於吳要離冢傍。

伯鸞者何　脩遠之子　介恥攀龍

貧資畜豕　仰頌逸民　庶追芳趾

貞配孟光　骨埋吳土


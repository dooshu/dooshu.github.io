○降诞颂（并序）

皇唐八叶之中兴，提天纲，披宝图，临八，俯万物，垂鸿储休，粤十有七年。元冬阳月，旬外三日，天子居比堂左个，受厥初之庆。自予弼臣，百官丞令，咸归休汗，则歌《康衢》。乐寿域者，具百姓之欢心。有司谏掌纶之臣，当右掖分宵之直，望阊阖，沐薰风。斋心以虔，稽首献颂。其词曰：

甲观画堂，绕枢神光。十月良日，降生我皇，殊祥兮。

缵武继文，时惟圣勋，格苗戡黎，为天下君，望如云兮。

苍苍海隅，达我天衢。七戎蠢狄，西歼北徂，外无虞兮。

白翟遐通，嘉禾荐丰。两树连理，五云飞空，归大同兮。

金阙峨峨，清晨伊何。万国筐篚，千门咏歌，歆太和兮。

舜膳以甘，尧尊以酣。诞弥之朔，旬而有三，湛恩覃兮。

南山于前，北辰于天。臣某献寿，维亿万年，象帝先兮。


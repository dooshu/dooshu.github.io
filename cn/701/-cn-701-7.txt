第七 事夫

女子出嫁，夫主为亲。前生缘分，今世婚姻。

将夫比天，其义匪轻，夫刚妻柔，恩爱相因。

居家相待，敬重如宾。夫有言语，侧耳详听，

夫有恶事，劝谏谆谆。莫学愚妇，惹祸临身。

夫若外出，须记途程。黄昏未返，瞻望相寻，

停灯温饭，等候敲门，莫学懒妇，先自安身。

夫如有病，终日劳心。多方问药，遍处求神。

百般治疗，愿得长生。莫学蠢妇，全不忧心。

夫若发怒，不可生嗔。退身相让，忍气低声。

莫学泼妇，斗闹频频。粗线细葛，熨贴缝纫。

莫教寒冷，冻损夫身。家常茶饭，供待殷勤。

莫教饥渴，瘦瘠苦辛，同甘同苦，同富同贫。

死同葬穴，生共衣衾。能依此语，和乐琴瑟。

如此之女，贤德声闻。


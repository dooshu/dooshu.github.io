陈秦才思之异

“闭门觅句陈无己，对客挥毫秦少游。”山谷诗，喻二人才思迟速之异也。後山诗如“坏墙得雨蜗成字，古屋无人燕作家”，寥落之状可想。淮海诗如“翡翠侧身窥绿酒，蜻蜓偷眼避红妆”，艳冶之情可见。二人他作亦多类此。後山宿斋宫，骤寒，或送绵半臂，却之不服，竟感疾而终。淮海谪藤州，以玉盂汲水，笑视而卒。二人於临终屯泰不同又如此，信乎各有造物也。


○廣東圖序

廣東古百粵地。葢五嶺之外。號為樂土。由雄 【 南雄、】 連 【 連州廣州府屬】 可以向荊吳 【 湖廣江西是、】 由惠 【 惠州】 潮 【 潮州、】 可以制閩越。 【 福建是、】 由高 【 高州、】 廉 【 廉州、】 可以控交桂。 【 交阯廣西是、】 而形勝亦寓焉。濱海一帶。島夷之國數十。雖時時出沒要其志在貿易非盜邊也然諸郡之民。恃山海之利。四體不勤。惟務剽掠有力則私通番船。 【 記名通番、因而行劫海上、】 無事則挺身為盜。桴鼓之警。彌滿山谷。凡以良民困於徵求。亦謂之接濟通山之禁久弛 【 賫送塩米入山通盜者謂之通山、】 教治不修。而大征數舉之過也。且密邇蒼梧 【 廣西梧州府、】 征蠻幕府在焉。 【 總鎮兩廣太監總兵都御史俱住劄于此】 軍旅之興。殆無寧歲。兵糧供饋咸以待乏。况地產珠池。 【 在廉州境內、】 番物駢集。本民用所興而內使數來采辦民反病之故外負富饒之名。而內實貧困者。廣東是也。


释智圆　寄题梵天圣果二寺兼简昭梧二上人

江色杳无极，渺渺接遥天。

归帆带夕阳，去鸟沈寒烟。

幽景不同观，遐想成斯篇。

释智圆

释智圆　寄题梵天圣果二寺兼简昭梧二上人

静躁各所好，是非安能辨。

声利如我仇，云泉若相勉。

寂寂深林中，芳兰自堪搴。

释智圆

释智圆　寄题梵天圣果二寺兼简昭梧二上人

性静百虑忘，轩闲万象归。

空江答夜钟，高峤留残晖。

幽砌绝尘踪，孤云自依依。

释智圆

释智圆　寄题梵天圣果二寺兼简昭梧二上人

崔嵬高山侧，触石生片云。

自将风雨期，不与尘土群。

杳杳游太虚，对此几思君。

释智圆

释智圆　寄题梵天圣果二寺兼简昭梧二上人

高迹将谁亲，幽栖白云中。

闲阶吐苍苔，古木生清风。

时将西竺书，讲义训来蒙。

释智圆

释智圆　寄题梵天圣果二寺兼简昭梧二上人

楼阁耸岧峣，参差极云际。

高窗晓色先，晚景馀霞丽。

寥寥群动息，冥心远尘世。

释智圆

释智圆　寄题梵天圣果二寺兼简昭梧二上人

顾恶如探汤，触物类虚舟。

他人莫已知，此道本吾求。

独坐时相怀，斜阳照危楼。

释智圆

释智圆　寄题梵天圣果二寺兼简昭梧二上人

海日照吟轩，江风动庭树。

此景乐闲情，何人识高趣。

登楼独南望，杳杳空烟雾。

释智圆

释智圆　寄题梵天圣果二寺兼简昭梧二上人

冷淡杳难群，幽趣唯吾识。

高情薄云汉。清谈润金石。

不学浮世人，奔名竞雕节。

释智圆

释智圆　寄题梵天圣果二寺兼简昭梧二上人

群峰耸危碧，倒影沈空江。

清景生晚晴，冷色涵虚窗。

消摇纵吟赏，能使吾心降。

释智圆


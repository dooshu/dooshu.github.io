○石赋

代有远游子，植杖大野，周目层岩，睹巨石而叹曰：兹盘礴也，可用武而转乎？兹峭峙也。可腾而登乎？观其凌云插峰，隐霄横嶂，峻削标表，汗漫仪状，划镇地以周博，崛戴天而雄壮，默元云之暮起，丹霞之朝上。若使矗布长城，嶷联高壁，遏西戎而分塞，截东胡而度碛，张九州之地险，蹙四夷之天隔，固可以眇绝骄子，遐阻敌，归华夏之甲士，却边荒之羽檄。别有列在王庭，地当文砌，疑贞琬之粉泽，艳重锦之光丽，承听政之梁柱，纳进贤之阶陛，匪徒夹植桃李，因芳ぇ蕙，降神女之徜徉，拂仙衣之容曳。若苔藓剥落，雨露淋漓，冰碧藻曜，绘画纷披，不邀代之所贵，不欲人之见知，罔怀金而则异，曷剖玉而方奇？至若危堞孤援，悬门御冲，出阵摧鹤，乘城起龙，驳与矢而飞雨，磁当途而列墉，金鼓为之沮气，戈矛为之辍锋。借如奕秋沈思，蜀相兴图，秉节制以全胜，纵劫杀以论都，鄙宋缄之谬识，嘉禹凿之神模，落五星而多懵，坐千人而不孤，惟磨砻之所取，任圆方之自殊，支空留於纤室，编尚想於兵符。鸟何恨而填海？山何言而望夫？徒以贞者不黩，坚者可久，卧如羊於山野，蹲似武於林薮，知作鼓之希声，信为人之无偶，梁架海以东注，镇临江而南守，庶投水而克成，将补天而何有？岂独砥砺利器，盘踞真王，镞来肃慎，门通越裳，屹特立以兴主，驾能言以发祥，迩开莲兮表华，远倚剑兮疏梁，保兹城而永固，结彼交而不忘。何止藏书入室，勒篆离经，翕湘川之飞燕，伏昆池之骇鲸，膏久服而颜驻，碑一观而涕零。岂如扣角匡坐，且悲歌於白水；寻山小住，止危途於翠屏而已哉！


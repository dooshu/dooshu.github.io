赠徐健庵编修

圭瓒有馀润，钟镛无细响。
嗈嗈丹凤鸣，矫翼层霄上。
掞藻方炳蔚，蕴怀亶俶傥。
策对万人传，胸涵众流广。
授简咨河源，挥毫映仙仗。
张骞绝迹处，罗列森在掌。
至尊为叹嘉，国士洵无两。
顷者平蚕丛，献颂挺超朗。
庾鲍赧绮靡，渊云避排荡。
橐笔草帝制，有作频被赏。
退食含冲襟，吐哺馀技痒。
群公满门墙，多士依几杖。
咄嗟赴解推，烂熳成吹奖。
旧游忆吴会，著书奋遐想。
三礼穷微芒，千春气慨慷。
招我玉峰巅，一系娄江桨。
清欢成久要，岁月忽已往。
腾达方盛年，简阔收吾党。
共知魁垒人，岂徒辞赋长。
举酒登高台，耸身视天壤。



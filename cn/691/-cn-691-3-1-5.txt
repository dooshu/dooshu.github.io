◎胡中丞

翻阳胡果泉（克家）先生，为家大人乙卯会试荐卷师，相待极好。初拟拣发吾闽道府，相订同出京，谓有还乡省亲之乐也。旋放广东惠潮嘉道，乃命家大人留京夏课，不必出京。在刑部，以仁恕为主，不肯稍涉私心，得观察。谢恩之日，夜起尚早，坐而假寐，见一青衣来请入署，胡曰："顷当进内，不能去。"青衣曰："去来不误。"因命驾舆，答言已备。不觉出门，登车疾驰而去，过一门，黑如漆而有光。再进，则光明绿瓦大殿矣。入则中坐者三，见其来，皆起而拱。先生上前揖毕，阶下跪一人，两臀溃烂。上坐者曰："此人当暑应缓杖，控言未缓而决，因伤溃死，是否？"胡答以杖罪系某照例审断，决则某已病假，不知也。遂检查册子，其时果在假中。又一人捧首而前，言罪当缓决，误人情实。胡答以斩缓系我所定，情实则堂官所改。于是上坐者乃命设坐，好语勉慰之。既出，仍登车而回。路遇旧吏某，乃数日前死者，舆前叩首，称某母老家贫，殡不能归，书室字纸篓乱纸堆中有银三十两，乞检付其家人。又某吏曾用银三百两，以相好故无券无利，今将不还，求饬其速行归结。时先生忽忆递折误矣，吏曰："有人已为奏请病假，无虑也。"先生乃醒。次日，自至吏家，向纸篓检之，果得银三十两。更召某吏至，语以故，某吏大惊，不数日即将前项筹还。冥冥固不可欺，非先生之仁心为质，亦不能整暇周至若斯也。先生由外台扬历开府皖中，每为人述前事如此。


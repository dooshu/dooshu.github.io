◇封兄子为临川王诏（永定元年十一月丙申）

东都齐国，义乃亲贤，西汉城阳，事兼功烈。散骑常侍、使持节、都督会稽等十郡诸军事、宣毅将军、会稽太守、长城县侯，学尚清优，神寓凝正，文参礼乐，武定祆氛，心力谋猷，为家治国，拥旄作守，期月有成，辟彼关河，功逾萧寇，萑蒲之盗，自反耕农，篁竹之豪，用禀声朔。朕以虚寡，属当兴运，提彼三尺，宾于四门，王业艰难，赖乎此子，宜隆上爵，称是元功，可封临川郡王，邑二千户；兄子梁中书侍郎顼，袭封始兴王，弟子梁中书侍郎昙朗，袭封南康王，礼秩一同正王。（《陈书·武帝纪》下）


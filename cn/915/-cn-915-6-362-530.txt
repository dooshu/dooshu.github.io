○答徐邈书



礼，郊牲必在涤三月。公羊传养二卜，二卜者，谓本卜养二牲也。帝牲不吉则卜稷牲，稷牲不吉则不郊，盖所以敬天神而後人鬼也，无本郊不涤牲之礼，牲唯具用，非吾所闻也。凡告用制币，先儒有明义也。（《通典》五十五）



子不得以爵命母，妃是太子妇号，必也正名，宁可以称母也？（《通典》七十二）



案公羊传，母以子贵，当以此义为礼。礼有君之母非夫人者，以此推之，王者之母，亦何必皆后乎？所为尊母，非使极尊号也，并后匹嫡，讥存春秋，谓宜称皇太夫人，下皇后一等，位比三公，此君母之极号也。称夫人，则先后之臣也，加皇太，则至尊之母也。皇，君之谓也，君太夫人，岂不允乎？（《通典》七十二）




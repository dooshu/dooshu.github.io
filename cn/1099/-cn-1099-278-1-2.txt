○與張滸東給諫論邊事 【 宣大邊備】

用兵惟在禦虜、而北虜窺伺、常在京東、以大寧之虗。朵顏之貳。故爾數年來。屢進皆在此可知矣。今當一意講求此方之備。鄙意謂當練土兵。倣古寓兵於農之法。平時則耕。用時則聚。人各為其家。用之有法。當亦不怨。就以客兵之需。待其聚。亦或可給。賢於調陝兵久住。公私不便者萬倍。又當蓄積財用。使人密於近邊要地。有古城堡可因。或於時便可創者。倣唐築三城之法。出其不意。一時板築。城守皆備。使數城聯絡。則可以為薊門虎落。少補大寧之闕。此一策也。不能則於內地倣古井田之法。定其經界。多為溝洫分河流而通於海。使虜馬不得馳驅。自可絕望。農人旱澇有備。亦不為勞而無益也。此在東方可講者也。若居庸關外新墻之設。似為無謂。邊方各有信地。尺寸不可退。宣府之信地有在也。今離信地而捨本防。守空山而弃實寨。沿邊城堡之人。見其棄置於門外。不敢出則將思內徙。久之城堡為空。則宣府孤懸。不能自保矣。虜所以不敢深入者即宣大未必能拒其關入而慮吾足以躡其後也若弃宣府京師何以為固昌平何以為蔽乎無宣府則虜馬動至於關。而關門不敢一日開也。京師可得安乎。此失大寧之覆轍可鑒也。不知今之退守者主何意也。防虜之計。此其大者。不知執事亦嘗思及否乎。


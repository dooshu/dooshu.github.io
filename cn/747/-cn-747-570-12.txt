○礼部贺改永贞元年表

臣某等言：伏奉今日诰，今月九日册皇帝，改贞元二十一年为永贞元年。自贞元二十一年八月五日昧爽以前，应犯死罪特降从流，流以下递降一等者。宝命方始，圣历用彰，载宣临照之明，遂施涣汗之泽。臣某等诚庆诚贺，顿首顿首。伏以重光下济，积庆旁行，汉祖推奉教之尊，文王遂无忧之志。正名纪历，表运行于万方；宥过轻刑，流汪于四海。欢呼忭蹈，遐迩攸同。臣某等亲奉圣谟，仰承大化，踊跃之至，倍万恒情。无任蹈舞欣庆之至。


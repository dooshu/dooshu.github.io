○对太庙屋坏奏

太庙殿本是苻坚所造，隋文帝创立新都，移宇文朝政殿造此庙，国家又因隋氏旧制。岁月兹深，朽蠹而毁。山有朽壤，尚不免崩，既久来枯木，合将摧折，偶与行期相会，不是缘行崩。且四海为家，两京相接，陛下以关中不甚丰熟，转运又有劳费，所以为人行幸，岂是无事烦劳？东都百司，已作供拟不可失信於天下。以臣愚见，旧庙既朽烂不堪修理，望移神主於太极殿安置，更改造新庙，以申诚敬。


○奏天论赦书事条状

右。隐朝奉宣圣旨，并以中书所撰赦文示臣，令臣审看可否。“如有须改张处，及事宜不尽，条录奏来者”。

臣谨如诏旨，详省再三，犹惧所见不周，兼与诸学士等参考得失。佥以为纲条粗举，文理亦通，事多循常，辞不失旧，用於平昔，颇亦可行，旋之当今，则恐未称。何则？履非常之危者，不可以常道安；解非常之纷者，不可以常语谕。自陛下嗣承大宝，志壹中区，穷用甲兵，竭取财赋。庶未达於暂劳之旨，而怨咨已深；昊穹不假以悔祸之期，而患难继起。复以刑谪太峻，禁防伤严，上下不亲，情志多壅。乃至变生都辇，盗据宫闱，九庙鞠陷於匪人，六师出次於郊邑，奔逼忧厄，言之痛心，自古祸乱所锺，罕有若此之暴。今重围虽解，逋寇尚存，裂土假王者四凶，滔天僭帝者二竖，又有顾瞻怀贰，叛援党奸，其流实繁，不可悉数。皇舆未复，国柄未归，劳者未获休，功者未及赏，困穷者未暇恤，滞抑者未克伸，将欲纾多难而收群心，唯在赦令诚言而已。安危所属，其可忽诸！动人以言，所感已浅，言又不切，人谁肯怀？昔成汤遇灾而祷于桑野，躬自髡剔以为牺牲。古人所谓割宜及肤，翦爪宜侵体，良以诚不至者物不感，损不极者益不臻。今兹德音，亦类於是，悔过之意，得不深，引咎之辞，不得不尽，招延不可以不广，润泽不可以不宏，宣畅郁堙，不可不洞开襟抱，洗刷疵垢，不可荡去瘢痕，使天下闻之，廓然一变，若披重昏而睹朗曜，人人得其所欲，则何有不从者乎？应须改革事条，谨具别状同进，除此之外，尚有所虞。窃以知过非难，改过为难；言善非难，行善为难。假使赦文至精，止於知过言善，犹愿圣虑，更思所难。《易》曰：“圣人感人心而天下和平。”夫感者，诚发於心，而形於事，人或未谕，而宣之以言，言必顾心，心必副事，三者符合，不相越逾，本於至诚，乃可求盛。事或未致，则如勿言，一亏其诚，终莫之信。伏惟陛下先断厥志，乃施於辞，其可行而宣之，其不可者措之，无苟於言，以重其悔，言克诚而人心必感，人心既感而天下必平。事何可不详，言何可不务？罄输愚恳，伏听圣裁。谨奏。


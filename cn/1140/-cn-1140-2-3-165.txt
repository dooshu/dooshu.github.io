龙山月下作歌送汪舟次游匡庐

今夕江山共明月龙山岭上独清絶秋光偏为照幽人君去匡庐又将别炉峯瀑布千寻长溅珠激雪相回翔九屏五老入窅眇相看衣屦纷青苍涉谿何处询惠远挹泉着意寻康王香山草堂已芜没到今满地山花香我昔薄游屡迷误崩云忽夺岩前路啼猿驯虎同往还曲磴枯松自箕踞僧庐石壁竹林边颓唐犹记题诗处只今北发且脂车徜徉安得同君去人生头白惭青山输君年少身能闲此行弩力应尽兴长吟云树皆懽顔君看江上兵船满但去山中君莫缓


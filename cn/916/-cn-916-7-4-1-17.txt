【刘太尉琨伤乱】

皇晋遘阳九。天下横氛（李善本《文选》作□。）雾。秦赵值薄蚀。幽并逢虎据。伊作荷宠灵。感激徇（李善本《文选》作殉。）驰骛。虽无六奇术。冀与张韩遇。甯戚扣角歌。桓公遭乃举。荀息冒□难。实以忠贞故。空令（本集误作今。）日月逝。愧无古人度。饮马出城濠。北望沙漠路。千里何萧条。白日隐寒树。投袂既愤懑。抚枕怀百虑。功名惜未立。玄发已改素。时哉苟有会。治乱惟冥数。（○本集四。《文选》三十一。《诗纪》七十六。）


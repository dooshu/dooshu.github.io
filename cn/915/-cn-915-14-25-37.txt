◇玄圃石室铭

仙严石榻，仙宇石墙。地云正域，道示修羊。紫烟碧露，绛雪玄霜。广成不践，王烈未翔。移华甲观，徙构震方。远跨飞梁，俯临倒景。琼蕊珠树，金阶玉井。映日分晖，摇风共影。岫浓翠合，林虚桂静。朔去偷桃，董来货杏。檐非刻削，户恣登临。迎春花近，避暑凉深。秋云卷暗，冬霰停阴。桐栖凤采，竹化龙吟。轻飞乱色，激溜成音。天纵储睿，生知作两。弦诵馀巢，仁智为赏。河曲停游，洛滨息往。祥梨吐秀，瑞燕流响。一物或镌，万国斯仰。（《艺文类聚》六十五）


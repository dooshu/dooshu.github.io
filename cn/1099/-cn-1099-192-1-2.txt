○重爵賞以彌釁端疏 【 傳陞工匠】

近該御用監太監張忠等、將官匠工作人等、援內官監葢造宮殿事例、乞恩陞授職級、并牙牌懸帶、其間以百戶乞錦衣衞千戶者二、小旗乞百戶者一、冠帶人匠乞錦衣衞所鎮撫者四十四、書篆官乞序班者七、匠役乞冠帶者十四、此等在本朝時以陳乞得之亦時見查革工拙罔辯。踰分希恩。貴賤不分。率污奏剡。計得六十八人、葢事之創見者也。節奉欽依、綸命既渙、錯愕相應者、不啻臣等而已、臣等竊惟　朝廷之所以奔走群動者。莫先於名器一事。名器之所以致人榮重者。莫越於文武二途。故武非軍功不授。而千戶等官。與有長人之責。必勳多績茂而後遷。文非科貢不銓。而序班亦係儀禮之司。必資及試優而後授。間有外此而得。非恩出夤緣。則姻聯戚畹。然亦固可指屈。未有多至六七十人如今云者。請以近事言之、甘肅之役、坐食徼恩、死事邊戎、未霑寸級、頃者撫臣之代奏可憫也、科名制額、黌校迍邅、白首青衿、動嗟遲暮、屬今銓曹之需闕可騐也、夫骨朽而功未甄。貌鍾而志猶鬱。以此而論之。前項人役。張頤耗廩。徒手攖官者。難易果何如耶。　陛下試請少注睿思。其輕重可否。必當自悟。否則臣等不敢知也。且內官監以葢造乞陞、惟內臣弟姪、百方鑽剌、如籍錦衣、其諸匠作、則皆衘之文思院、官僅入流而巳、然其褻濫名器、破列舊規之失、科部參行、無慮數四、尚意天啟　聖衷、行即放罷、顧可指為明例耶、其若該監匠作、得官錦衣者、臣等聞之故老、惟有番銀李甲匠王箭兒王等數家、然亦多歷年所、事出特恩、葢不多見、胡得以瑣屑之勞。唐突之驟。使小夫細卒。例獲優崇。繪役墨工。咸通宦籍。其為夤緣之計。固不疏矣。所惜禮義清地。可廁工師。近侍衙門。淪為匠局。將來餼公影射之輩。藉口技藝之微。咸日?間日?間然有垂涎班列之想矣。謂不起於是舉乎。又况此輩。虛名徒掛。實用全無。程職業。則專務滛巧以為智能。課事工。則玩愒日時以為勞績。避差役。則假威內府以復身家。尚奔競則轉相效尤以階章服。干求之迹。人所共知伈倪之容。彼亦自媿。若固有所圖也。　朝廷安所利而容之。正德數年、足可懲鑒幸賴　陛下登極一詔、痛行裁抑、宿弊盡釐以故察政體。則先時縱而新政始嚴酌名器。則先時輕而新政始重。量廋廩。則先時嗇匱而新政稍充計帑藏。則先時殫虛而新政浸裕。夫統御一道。修墜異趣。賦入無增。豐歉殊軌。揆厥所原豈不以　朝廷之聽。有偏與不偏。冗贅之員。有進與不進也。臣等實不忍曲為將順、致　陛下復蹈故轍以叢天下後世之議故敢昧死上塵、伏乞亟賜收回成命、將官匠趙奎等照舊供職著役、果有年深服事之人量官一二人於文思院、則情似可通、法不盡廢


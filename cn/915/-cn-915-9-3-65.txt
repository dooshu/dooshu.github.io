◇上大法颂表

臣纲言，臣闻至理隆而德音阐，成功臻而颂声作，在乎奚斯考甫。神雀嘉树，或事止乎区中，庆昭乎一物，犹且手舞足蹈，传式方来。况乃道出百王，义高三代，而可阁笔韬词，咏歌不作者也。伏惟陛下，天上天下，妙觉之理独圆，三千大千，无缘之慈普被，慧舟匪隔，法力无垠，躬纡尊极，降宣至理，泽雨无偏，心田受润。是以九围共溺，并识归涯，万国均梦，一日俱晓，佛法之胜事，国家之至美，稽之上古，未有斯盛，雅颂之作，不可阙也。谨上大法颂一首，曹丕从征之赋，刘坦游侍之谈，曾无连类，伏兼悚恧，不胜喜悦之诚。谨遣状诏锺超宝奉表献颂以闻。（《释藏》轻五，《广弘明集》二十，《艺文类聚》七十七。）


◎闵鹤亭父子

桂林闵逢源（三江），耆儒也，工属文而好行善事。乾隆年间，城中时疫大作，闵故知医，率一老仆，负药囊，比户诊视，令仆调药，遍饮之，所全活甚众。未几，其次子鹤亭（锡爵）以供事军机处得官，其孙鹤雏（光弼）旋登丁酉乡荐。相传翁乡试时，曾两次拟元。初次主司得卷甚喜，传观毕，置帐顶间，后遍觅不得。或传主司阅此卷时，辄见大黑影在前，遂置之，盖其家有经纪牛牙者。翁遽令辍业，而合家誓不食牛犬。行之数十年，今鹤雏又以大挑得外翰矣。家大人守荆州时，闵鹤亭方为磨盘洲巡检，值荆江秋涨甚急，鹤亭悉力堵御，工无可施，傍徨四顾，见有禹王庙，遂往默祷。四壁颓然，仅存古钟一座，遍镌梵字。鹤亭命丁役舁镇水口，自据钟纽，呼曰："数万生灵，惟神庇佑。工若不就，当以身殉。"祝毕，即下桥抛石，而堤遂成。时有从堤下过者。偶以碎砖击钟，钟大吼，其人遽病，祷之乃愈。由是牲牢报赛无虚日。家大人初莅任，巡堤见钟，诘之，始知其由。及巡抚桂林，鹤亭犹健在，为亲缕旧事，付鹤雏记之。


吴芾　和陈泽民见寄三首

平生懒病苦难医，长为家山咏式微。

投老但思抛世网，非才安敢近天威。

不堪人事来如织，况复年华去若飞。

胸次万端谁与语，何时玉麈对君挥。

吴芾

吴芾　和陈泽民见寄三首

青衫晚得自蟾宫，簿领虽卑道自隆。

不为小官忘大计，要从旧学著新功。

忽来书劄情何厚，细读诗篇句更雄。

还忆去年相聚日，风前月下酒频中。

吴芾

吴芾　和陈泽民见寄三首

不学群儿事诡随，世途虽险此心夷。

人生富贵谁无分，男子功名自有诗。

好称良辰聊适意，莫因末路辄兴悲。

山寒已有梅花放，想见寻梅日有诗。

吴芾


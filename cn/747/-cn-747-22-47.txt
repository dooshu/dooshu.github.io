○幸长安制

朕粤自镐酆，省方瀍洛。属九服宁晏，四时顺成，殊徵庞殷，景福纷委。遂荷灵眷，登於介邱，先天成功，允答休佑。盖敬天知命，不敢以宁也。我来於东。岁亦数稔，而西土蓍老，傒予多怨。况关辅之地，顷则有年，宜叶卜征之祥，式展时巡之义。可以今年闰九月十日取北路幸长安，所司准式，缘顿支供，一事已上，并用当处官物，不须科敛百姓。其递运及行从官僚等，物从减省。所在公私，不得辄有进献，宣布遐迩，知朕意焉。


收取牛乳之机器


美洲合众国北部，密苏里邦政府于戊申春仲踵行博览大会，藉提倡实业，谋地方兴盛，亦招徕客商，吸收外资之一法也。一时全国各联邦政府以及工商士庶，莫不闻风兴起，恐后争先，举各挟其奇技淫巧，山珍海错，赴会陈设，互相比赛。陆离光怪，无奇不有，神工鬼斧，非夷所思之品，不胜枚举。尤奇者，机械类中列一收聚牛乳之器，制法巧不可阶。此器发明未久，故知者犹鲜。盖捋取牛乳，向以人工，故用力多而出品迟。今以机器为之，一时之间，可以吸取六牛之乳，毫不费力，合棚七十五牛之乳，仅以一小时零十五分钟毕其事。前后所需以集事者，不过童子二人而已。由是观之，一机之力，足可敌数十人，而其速率尤不可以道里计。凡牛乳之鲜美与否，亦系乎时间之多寡。今神速至此，则其品之美从可知矣。制造之奇，直可与造化争功。故说者以为自今以往，彼发明家苟再致力于此，必能创成一器，使群雌粥粥者每产一卵，必具双黄；或使群蜂酿蜜，无间冬夏。亦可谓善谑者矣，然亦安知此为他日必无之事邪？






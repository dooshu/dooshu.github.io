○禦虜安邊事宜疏 【 禦虜安邊事宜】

一大同出戰軍少、京營官軍到彼、止可助為聲援、不若邊方生長之人、習諳戰鬬、合無就於彼處。除已在兵籍外。其餘不分舍餘鄉民人等。但有勇力可備出戰者。多方選募。照依正軍給與糧餉、并盔甲器械馬匹、每人仍賞銀二兩、或三兩、養贍家口令其隨軍調度、庶幾人樂効死、事克有濟、一大同馬匹、倒死數多、兵部雖曾俵給、尚不勾用、况給與馬匹、亦多不堪騎戰、聞彼中馬匹。亦有可買。合無將太僕寺馬價銀。運送三五萬兩前去。就彼收買。稍寬價直。出榜召商。則人皆趨利。各處馬自至矣。一大同草糧不敷、近雖已准開中引鹽、緣近來鹽法廢壞、商不得利、上納者少、恐不濟事、合無將太倉官銀再運一二十萬兩前去召商中納糧草以應急用。一彼處武職官員、生長邊方、多有勇略過人者、但為資格所拘、一時不能超拔合無著總兵等官用心訪察。但有才勇可用者。不拘資格。隨宜取調。領軍殺賊。仍一一具名上聞、以備簡擢、一彼處將官畏怯退縮誤事者多、僅有一遊擊將軍張俊謀勇頗聞、近又能以寡禦眾。合無特寫一敕前去獎勵以勸有功一兵部原擬、再選京營官軍一萬員名、令都督李澄孫貴統領以備後援、臣等訪得二人皆非統馭之才。恐不勝事。近有取回都督神英原任大同總兵頗諳彼中邊務。堪領前項官軍。合令兵部再行訪求如神英者一人以備任用。庶不誤事。一京師天下根本、京營官軍、扈衛　宸居、所係至重、今聞先選一萬員名聽征、此外精銳、數巳不多、近該各官建言查選營衛軍士、以實行伍事無急於此者。伏望　皇上軫念　社稷大計、速賜施行、庶不臨時誤事、一京營坐營把總等項官員勝任者少、在外衛所武職或有可用、乞令兵部廣詢博訪、不拘資格、但有才勇可取者、疏名具奏、以脩任使、一各處守邊官員、有因誤事降級帶俸差操、及為事罷黜者、中間多係曾經戰、陣諳練邊事之人合無令兵部通查送赴軍前立功、其有才堪領軍者、就領軍殺賊、一近日兵部奏准招募軍士號令巳出、應募者少、今京城內外官、無名籍之人甚多、合令兵部設法挨查、但有年力精壯、原無名籍在官者取具貫址明白收充軍役、庶得營伍充實、一虜寇變態不常、近聞大眾拆牆入我邊內、連營駐劄、雖大同附近州縣城堡消息。與城內猝急不能相通。若必待彼奏報。然後處置誠恐緩不及事。合令兵部選差慣騎舖馬。諳曉軍事之人。三五日一次前去探聽。星馳回報。庶邊情易達。事機不誤。一虜眾入境久駐、肆行搶掠、我軍未能少挫其鋒、合令總兵等官、詢訪彼處諳練邊事之人、從長計議、多方設策、或招募敢勇、掩其不備、直擣巢穴、設伏出奇、乘其零散、相機截殺、務使痛遭挫衄、畏威遠遁、

皇明經世文編卷之五十二終








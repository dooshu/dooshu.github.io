【陇头水】

从军戍陇头。陇水带沙流。时观胡骑饮。常为汉国羞。衅妻成两剑。杀子祀（《类聚》作祠。）双钩。顿取（韵补作将顿。）楼兰颈。（文苑作将顿楼兰膝。注云。一作顿取楼兰颈。）就解郅支裘。勿令如李广。（本集、文苑作李牧。韵补同。乐府云。一作李牧。）功多（文苑作名。）遂不酬。（韵补作售。《类聚》作功遂不封侯。乐府同。文苑云。一作勿令如李广。功遂不封侯。《诗纪》云。一作功遂不封侯。○本集。《类聚》四十二作横吹曲陇头流水诗。文苑英华百九十八。《乐府诗集》二十一。《诗纪》八十八。又韵补二作乐府陇头水。引裘、售二韵。）


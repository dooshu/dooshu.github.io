九日重登吹台

登台复何有千春兴未忘佳辰得再至怀古独相望师旷奋逸响鼔吹来梁王当时枚马辈受简竞篇章杜甫及高李接迹气飞扬何李虽晩出後先稍颉颃【台上有何大复李献吉碑】往者不我待四顾草茫茫汴城百万户京雒何辉煌苑圃成绮错宫观分低昂河伯摧名都半为沙砾场含情采野菊正对金樽黄凭栏一把首长风吹衣裳犹忆登嵩丘狂歌一慨慷


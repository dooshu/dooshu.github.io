陆游　探梅

我游东村冲暮烟，断桥流水鸣溅溅。

欲寻梅花作一笑，数枝忽到拄杖边。

高标元合著山泽，绝艳岂复施丹铅。

定知曾授餐玉法，不尔恐是渞波仙。

锦江赋诗忽万里，蓬山把酒今三年。

相逢风味宛如昨，人生何者非前缘？

颇思取醉极清赏，杖头幸有百许钱。

但判插破乌纱帽，莫记吹落黄金船。

陆游

陆游　探梅

岁月相寻岂有穷，早梅唤醒醉眠翁。

坐中酒量人人别，花底春风处处同。

白帝城边微雪过，青衣江上夕阳红。

锦囊空复残诗在，分付悲欢一梦中。

陆游

陆游　探梅

半吐幽香特地奇，正如官柳弄黄时。

放翁颇具寻梅眼，可爱南枝爱北枝。

陆游

陆游　探梅

江路云低糁玉尘，暗香初探一枝新。

平生不喜凡桃李，看了梅花睡过春。

陆游


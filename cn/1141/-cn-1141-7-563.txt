张稚恭为余图白云楼时奉使祀河歌以送之

我家宛水滨，结庐敬亭麓。
敬亭山上多白云，飞来飞去绕茅屋。
别来京洛心悠悠，一官又卧白云楼。
拄笏西山来爽气，掉头不敢干公侯。
张子洒落尘中仙，赠我琅玕金石篇。
胸吞广陵涛八九，喷作华山千丈莲（张，关中人，流寓广陵。）。
怀余百尺楼头卧，挥毫遣兴成云烟。
长松古柏半不见，迷离碧霭连苍天。
冯阑独立者谁子，侧耳髣髴闻清泉。
如君画手不易得，白石枯枝淡无墨。
乱山落纸疾如风，坐客惊看皆失色。
君今四牡指黄河，竹西鼓吹重经过。
白马玄圭告成事，黄鹂紫燕春风多。
噫嘻，淇园竹尽瓠子歌，宣房筑室今如何。
归来图画献天子，与君更醉金叵罗。



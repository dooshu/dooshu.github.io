○放举人并下第敕

朕祗膺宝历，殷鉴远图，虑草泽之遗贤，降弓旌於屡辟。是以三纪於兹，群材辐辏，或一言可纪，必适轮辕；一善有经，每加奖进。庶六合之内，靡然同风；四科之门，咸能一贯。何兹意之缅邈，而增修之寂寥！今者举人，深乖宿望。朕之所问，必正经史，卿等所达，咸皆少通。所问多否，以独鉴未周，必资佥议。爰命朝贤三事，精加详择。咸以为阙於聚学，莫可登科。至於每岁秀才，有司考试，帖经问策，兼以杂文。假如及第，在阶选序。今之将举，待以荣班，各非异才，孰可超奖？垦凿经传，且未精勤，俯拾青紫，岂宜幸觊？其怀才抱器举人并放，更习学，即好去，其有不对策罗嘉茂，既是白丁，宜於剑南效力。全不答所问崔慎惑、刘湾等，勒为本郡充学生之数，勿许东西。其所举官，各量贬殿，以示惩诫。


○應詔陳言疏 【 陳言經傳】

此疏係文正本集所無別搜得之經筵時所上孝宗書也

近奉敕諭、以久旱求言、臣被擢先朝繼塵侍從、職在講筵、不關政務、惟君心為化理之原、經傳乃致治之法、其埶似緩而實急、其功似淺而實深、顧講讀有時章句有限、宏辭奧義、未易悉陳、嘗慕宋范祖禹講月令而深論誠于奉天之道。林機講禹貢而極言勤儉為治之理。又聞唐崔郾半歲不問經義。則謝以無功。李絳踰月不訪理道。則自慚飽食。臣之瘝曠、實又過之、近臣于經筵輪講孟子、兩年之內、輪侍日講、亦曰此書、今不敢遠引、謹摘孟子中格言要端、切子君心治道、臣與二三講官、巳徹　聖聰、而未悉愚見者、析為數條、極論其理、而軍民利病、時政得失、　陛下所欲聞者、以類附焉、一孟子曰至誠而不動者未之有也、不誠未有能動者也、臣伏見弘治紀元以來、二三年間、天地降祥、雨暘時若、感應之理、昭然可覩、近二三年、休徵弗應、由冬入夏、旱虗尤甚、意者于初政之善、有未盡合乎、抑應天之政、或以文而不以實也臣願　陛下齋明治心、勵精圖治、賞一物必思天命所當予。罰一罪必思天討所當加。御一珍膳必思民之飢。服一美衣必思民之安。災異之奏自郡縣者。彙為卷冊。以備覽觀。章疏之付在有司者。限以旬日。必令覆奏。使議朝政者。不為道?作舍之空談。拯民災者。不為上栽桑之故事。若齋醮一事。誑誕尤多。徒費貨財。復傷治體。請斷自今日。凡事関祈禱假經呪以干賞賚者。幷加屏絕。亦應天以實之一端也。一孟子曰君仁莫不仁、君義莫不義、君正莫不正、臣按人君一心萬事根本、正心必先于誠意、誠意必先于致知格物、講學者、格致之要也、宋蘇軾進端午帖子曰、始覺深宮夏日長、只將無逸鑑興亡、王巖叟因侍講奏曰、　陛下退朝無事、以讀書為樂、天下幸甚、臣願陛下當此盛暑亢旱之時、澄清聖慮、保愛天和、慎重遊宴、調節飲食、每朝謁雨宮、裁决庶政之暇、取累年講官所進直解。置諸左右。時一繙閱。用代溫書。以俟秋凉。仍舊講讀。則義理融徹。根本不移。舉而措之。無不得其當者。不然則雖發言盈廷。積疏成案。一覽之後。旋復置之度外矣。何所益哉。一孟子曰詩云經始勿亟、庶民子來、今諸營官軍操練日少、工作務殷、見在之數。或不敷于坐派。停止之詔。或遽移于陳請。使其精力消憊。志氣摧頹。嗟怨之聲。上干和氣。比者諸司屢嘗執奏。　陛下愍其勤勞、量為停免。如金水河昌國公墳等處、特令儹完、夫有司以停止為請。一朝廷以督併為名。恐名實相違。無以昭示天下。乞俟雨澤既降、秋氣稍凉、再圖修治、其餘不急之務、仍照往年詔旨、一切停罷、一孟子曰不違農時、穀不可勝食也、數罟不入洿池、魚鱉不可勝食也、斧斤以時入山林、材木不可勝用也、今天下民窮財盡、其埶巳極、姑以三者言之、山東之地、艸根樹皮、掘食殆盡、繼以人肉、荊沔諸湖、水竭魚荒、河泊諸課、率多折納、易州山廠、林木巳空、漸出関外一二百里、其他賦稅、大抵皆然、天下之地、無一處而不貧、萬物之利、無一物而不貧、苟據圖按籍。計口數物。于都邑之間。臺省之內。何以知之。而况于九重之上哉。至若京師市舖。光祿寺科派太繁。供應之物。急于田賦。買辦之使。亟于催徵。官價不充。動踰時月。國門之稅。曩因戶部委官張鑑過于侵剝。嗟怨盈途。商賈幾絕　陛下洞見其情、降旨切責。然後貿遷不滯。天下止?帚心。但其起利太重。今雖漸減。猶未甚輕。商賈利微。物價增貴。茲欲蠲租減稅。則國用不充。二者之外。別無長策。惟雜泛差役。與額外科派。請下有司。痛令裁省。而節用一事。乃萬事本根。我　太宗文皇帝所服裏衣敝垢、納而復出、謂侍臣曰、朕雖日十易新衣未嘗無、但自念當惜福、故每澣濯更進、昔　皇妣躬補緝故衣、　皇考見而喜曰正可以為子孫法、朕常守先訓不敢忘、　宣宗章皇帝、載在五倫書君道篇節儉類。盖將為萬世法也、願　陛下遠稽前代。近法　祖宗。上警天心。下憫民病。凡羣臣百司。隨事經營。極力裨補者。不過分寸之益。惟　陛下一轉移斡運間。而天下受無窮之福矣一孟子曰飢者易為食、渴者易為飲、臣切見山東等處災傷巳極、近者廷臣屢請漕運官糧、量留賑濟、未見准行、臣惟京儲固重。歲給尚贏。若限數借撥。量價糶賣。計歲還納。似亦無妨。乞命戶部議行漕運官、借撥一百萬石、少亦不下五十萬石、及運舟未盡之日。扣計後船。于臨清等處水次倉分納。令收粮委官監糶。以濟其急。而留貯價銀。用為糴本。以俟來年豐熟量價糴還。後年運舟。分帶至京。亦不為晚。惟在糶糴之間。稍加調停。腳價之耗。別為計處。使還官雖遲。不失本數。則　朝廷豈靳此百萬之數。不假以一二年之期哉。况運舟後至者。多由軍衛貧窘。力不能前。歲歲稽延。愈久愈困。使得稍免半途甲還暫息以圖後功。亦未必為無益也。一孟子曰仁政必自經界始、切見畿甸等處、奸民惡黨、競指空閒田地、以投獻為名藩王埶家、輒行陳乞、每有賜予、動數百頃、得請之後標立界至、包羅村落、發掘墳墓訴訟之牒、纏綿歲年、冤號之聲、震動遠邇、夫生齒既眾、豈地有遺利、凡以空閒為請者。皆欺也　朝廷雖屢頒禁令。俞允繼之投獻者謫罰相仍。而陳請者終于得地。歲復一歲。何時而巳。臣願自今已後除官有籍冊者。上俟處分。其稱為空閒。輒乞管業。更不賜許。使陳請者無効。則投獻者自止矣。一孟子曰君行仁政、斯民親其上死其長矣、臣聞廣西之地、近因軍粮不足、以致官軍囂鬨、幾成大變、及出軍之際、蠻賊截途、總兵方面等官。橫被戕害、因由紀律不嚴、事出意外、而旅進羣行、坐致奔潰、不聞有挺身犯難、以相捍禦者、實亦教養失道。氣沮心離、故顛沛之間視為秦越。人心國埶。所繫非輕。今賊埶方張、散滿山谷、攻圍州縣、占據材落、版圖雖存人戶漸耗、有司畏罪、不敢悉聞、數年之後、此地之患未易言也、攻守之議、必先兵食、今官軍土兵、尚皆可用、惟粮為乏、近聞荒歉之餘、歲頗豐熟請下巡撫摠兵大臣、亟議方略、措置儲蓄、審計折價、務使有餘、然後可以責斬馘之功、臣又聞西北諸邊、軍粮折價、十分為率、給不過二三分、禁例雖嚴、莫知改革、臣請申明禁約、依本地時價。量為增給。使人情少慰。兵氣漸揚。則攻守之間。惟所用而無不效矣。一孟子曰省刑罰今之五刑、最輕者為杖為笞、然杖有分守、數有多寡、極為詳慎、獄訟既多、人苦難制、乃有矯輕以從重者、在京法司、密邇輦轂、尚少過差、在外諸司、或倚法立威、笞杖之罪。往往至死。補立卷案。旁引毉証縱令事覺。不過以因公還職。于是箠人重者為能吏、殺人多者為好官。以極輕之刑。置之不可復生之地傷天地之和。壞國家之治。莫有大于此者。今犯人自真□外惟畏笞耳此亦法之不平也假令以一時之暫。一二人之少。諉諸過誤。理或有之。而多者數十。甚者數百。乃槩以因公自解。豈復有所惧哉。今故勘平人者。有抵命之律。刑具非法者。有除名之例。偶不出此。則謂之因公。一以公名、雖多無害。此則情重而律輕者。不可以不議也。臣請除巳往不究外、自今以後、凡拷訊輕罪、即時至死、累二十或三十人以上、本律外、仍令吏部法司議行降調、或病死不實者、醫證人等、并治以罪、且律不可易而例可增。今科罰銀物。不致殺人。尚有降調之例。以此罪。當此情。似不為過亦可以為殘民者之戒也。一孟子曰欲為君盡君道、欲為臣盡臣道、二者皆法堯舜而巳矣、堯舜之世人人得賢者、以堯舜能容之也、中古以諫名官、言者亦少、願治之君、常勸其直而容其過、所容者愈難。則其為德愈大。仰惟　陛下即位之初、大開言路、先朝言事之臣、如汪奎蕭顯徐鏞者、次第敘遷、如林俊者特加超擢、天下之人歌頌　聖德、皆以為堯舜復出、間有言事狂直、上煩譴責者、詞雖太戅。心實愛君。既示磨礲。宜加抆拭。近者羣臣交章請赦彭程、已蒙　恩旨、令詼部看詳、必有　聖裁、臣無容議、臣切見任儀所坐。亦以扶持國體非為私謀。而小小過差。未蒙湔雪。今當　陛下求言之日。而不宥以言得罪之人天下之人。孰知所嚮。　陛下既復數人于前。亦何惜不宥此一二人于後。以答群臣之請。以慰千萬人之望哉。臣近講孟子此篇因推論此事、臣之愚亦堯舜吾君之心也、一孟子曰尊賢使能、俊傑在位、則天下之士皆悅而願立于其朝矣、臣切惟今之內閣六部都察院諸衙門、所謂大臣、講讀臺諫、所謂重任近年以來。上未必是下未必非但朝廷紀綱所在寧有小誤不可大紊也三司得以訟巡撫。府縣得以訟巡按。小官百執事。得以訟尚書侍郎都御史。事下有司。互為勝負。此風既行。漸不可長。况其所奏。多涉誣罔。上煩　聖聽下駭物情。非聖世所宜有也。請自今以後。凡有屈抑。止許據實自陳本事。凡懷挾讐忿。故為誣衊者。槩勿施行。庶幾委任得專。體統不紊。臣又見經筵乃講道之地。與朝著不同。故凡奏對之時。雖師保大臣。必行跪禮。惟講官拜稽之後。立講于前。以示優異此　祖宗定制。而古之大儒。猶有致議于坐立之間者以聖賢之道在焉故也官不必高。所任實重。苟非其人。不宜濫置。既授之任。必重其官。小有遺悞。遽遭糾劾。荷蒙　聖恩。特置不問。　朝廷優之以講道之禮。而有司律之以奏事之儀。自開設經筵以來。未嘗有此。臣伏覩累朝所定儀注。止有侍儀官御史二員給事中二員序班二員。無所謂糾儀者。　先帝臨朝極嚴。奏對之禮。御史等官。不敢毫髮縱貸。而如大學士陳文侍講商良臣等。進講差錯。不聞糾劾。　朝廷亦不以責糾劾之官。臣又伏見　先帝念通政司鴻臚寺奏事繁難。特命一二字差錯、不必來說、欽遵至今、即是故事、臣愚以為經筵之職、較諸通政司所奏、鴻臚所引、事體尤重、而講讀文辭、動以千計、繁文倍之臣請自今凡進講時一二字差錯者、照　先帝所降通政鴻臚恩例、勿得糾劾、以仰成　陛下優禮儒臣之盛意。

皇明經世文編卷之五十四終








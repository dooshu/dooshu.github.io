○贺灵武破吐蕃表

臣某言：臣得朔方节度使李栾牒称，十一月二十日大破吐蕃者。千里喧传，三军快。臣某诚欢诚喜，顿首顿首。臣闻天生四夷，用别荒服；国有二柄，谁能去兵。伏惟陛下臣妾兆人，庭衢六合。溟波静息，车轨混同。万里清平，三分底定。而吐蕃膻臊丑类，狂狡阴计，乘陵冻草，妄窃边疆。相鼠无牙，安能穿屋；羝羊羸角，徒欲触藩。是以神圣启其将心，忠勇成於士力。兵既落於天上，虏果陷於彀中。箝口之马，偾车而絷者千蹄；辫发之人，为俘舆尸者万指。降旗载路，弃甲满野，遥知水赤，坐想风腥。此皆宗社储灵，朝廷决策，破碎戎胆，振腾天威。凡百人臣，不胜踊跃。臣某未申丝发，谬总旗旌，欣欢愤激，倍万恒品。所守有限，不获称庆。


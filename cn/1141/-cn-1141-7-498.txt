九日重登吹台

登台复何有，千春兴未忘。
佳辰得再至，怀古独相望。
师旷奋逸响，鼓吹来梁王。
当时枚马辈，受简竞篇章。
杜甫及高李，接迹气飞扬。
何李虽晚出，后先稍颉颃（台上有何大复、李献吉碑。）。
往者不我待，四顾草茫茫。
汴城百万户，京雒何辉煌。
苑圃成绮错，宫观分低昂。
河伯摧名都，半为沙砾场。
含情采野菊，正对金樽黄。
凭栏一把酒，长风吹衣裳。
犹忆登嵩丘，狂歌一慨慷。



○至襄州寄江陵启

衮启。伏念昨将蓬蒂，久寓棠阴。德隆於梦之山，惠浸於瞿塘之水。已於荆聂，备讲恩仇。岂向舂陵，徒陈主客。伏以令公雄才不世，茂绩无伦。威扬戎阃之先，仁洽士林之表。顷以竿麾暴国，漂流幸许其栖檐。今则羽卫还宫，资遣又令其赴阙。斯可谓事关舒惨，恩极始终。其往也，异弹铗以求车。其去也，免吹篪而乞食。遂使仲宣遭乱，休假日以登楼。明远还都，得侵星而赴路。力非可报，感岂胜言。倏尔辞违，渐成遐阻。出荆门而回首，讵见麾幢。渡汉水以盟心，惟怀金石。以今月十九日发襄州，逦迤北去。攀涕结恋，不任下情。谨附状启陈，伏惟俯赐鉴察。


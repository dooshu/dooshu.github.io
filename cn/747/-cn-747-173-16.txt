○监修国史刘济状称修史学士李吉甫多行虚饰不据实状有善不劝有恶不惩得财者入史无财者删削贬不实非良史之体（修史馆二条）

观龙演卦，未闻记事之书；学鸟为文，始立载言之典。平林鬼哭，经籍所以郁兴；中山兔悲，翰墨由其骏发。纪功纪过，沮诵肇之於前；系月系时，迟任踪之於後。莫不惩恶劝善，激浊扬清，千载睹其昏明，一字成其褒贬。

吉甫缇纟由藏室，握椠词林，遵直笔於南史，跨高踪於东观。理须抑扬训诰，斟酌典谟，辨而不华，质而不俚。退而隐恶，慕周舍之坚贞；进不虚美，追扬雄之故事。何得文随意曲，笔逐情偏，非左氏之三家，有刘公之一弊。密会王道之辈，闻而不言；潜济生人之徒，舍而不录。阿附宰相，贵虚饰以佞一时；谄事明君，尚虚名而夸六国。贪述冠冕，遗卫、霍之元勋；竞叙婚姻，忘良平之上策。有青蚨之镪，则倍事抑扬；乏黄鸟之金，则辄加删削。就腐刑於汉室，便作谤书；求斛米於梁州，辄成佳传。毁誉在已，高下由心。异班彪之正色，乖董狐之直道；有奸雄之性，无良史之才。徒紊国经，宜从屏退。


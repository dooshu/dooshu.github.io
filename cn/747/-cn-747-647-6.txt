○范传式可河南府寿安县令制

敕：范传式：御史府多以法律见徵，苟覆视之不明，於薄责而何逭？传式在先朝时，尝为监察御史。会孙革以厩牧竞田之狱来上，朝廷意其未具，复命传式理之。不能精求，尽以前却，使岐人众来告我，职尔之由。须示薄惩，用明失实。嗟乎！长人之吏，信在言前。当革非心，无因故态，过而不改，宁罔後艰。


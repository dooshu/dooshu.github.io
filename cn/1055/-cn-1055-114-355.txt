【后汉鲁相晨孔子庙碑〈建宁二年〉】

右汉《鲁相上尚书章》，其略云“建宁二年三月癸卯朔七日己酉，鲁相臣晨、长史臣谦，顿首死罪，上尚书。臣晨顿首，死罪死罪。臣以元年到官，行秋飨，饮酒泮宫，复礼孔子宅，而无公出酒脯之祠。臣辄依社稷，出王家谷，春秋行礼”。建宁，灵帝年号也。于此见汉制天子之尊，其辞称“顿首死罪”，而不敢斥至尊，因尚书以致达而已。余家《集录》汉碑颇多，亦有奏章，患其摩灭，独斯碑首尾完备，可见当时之制也。又云：“孔子乾坤所挺，西狩获麟，为汉制作。”故《孝经援神契》曰“玄丘制命帝卯行”，又《尚书考灵耀》曰“丘生苍际，触期稽度为赤制”，谶纬不经，不待论而可知。甚矣，汉儒之狭陋也！孔子作《春秋》，岂区区为汉而已哉！治平元年三月二十五日书。


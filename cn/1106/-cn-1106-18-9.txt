○哀溺文

（并序文盖指事寓意，与《招海贾》之说同。）

永之氓咸善游。（“永”，一作“零陵”。游，泅也。《说文》：行水也。）一日，水暴甚，有五六氓乘小船绝湘水。中济，船破，皆游。（一作皆“浮游”。）其一氓尽力而不能寻常。（八尺曰寻，倍寻曰常。）其侣曰：“汝善游最也，今何后为？”曰：“吾腰千钱，重，是以后。”曰：“何不去之？”不应，摇其首。有顷，益怠。已济者立岸上，呼且号曰：“汝愚之甚！蔽之甚！身且死，何以货为？”又摇其首，遂溺死。吾哀之。且若是，得不有大货之溺大氓者乎？于是作《哀溺》。

吾哀溺者之死货兮，惟大氓之为忧。世涛鼓以风涌兮，浩荡而无舟。（，户广切。）不让禄以辞富兮，又旁窥而诡求。手足乱而无如兮，负重逾乎崇丘。既浮颐而灭膂兮，不忍释利而离尤。（《离骚》：进不入以离尤兮。注：离尤，遭祸也。“忍”，一作“欲”。）呼号者之莫救兮，（号，音豪。）愈摇首以沉流。发披{髟襄}以舞澜兮，（《楚词·大招》：豕首纵目，被发{髟襄}。{髟襄}，如阳切，发乱也。）魂伥伥而焉游？（伥，丑良切，又音枨。）龟鼋互进以争食兮，鱼鲔族而为羞。始贪赢以啬厚兮，终负祸而怀仇。前既没而后不知惩兮，更揽取而无时休。哀兹氓之蔽愚兮，反贼己而从仇。不量多以自谏兮，姑指幸者而为谋。

夫人固灵于鸟鱼兮，胡昧而蒙钩！（，音熨，罗也。）大者死大兮，小者死小。善游虽最兮，（《庄子》：善游者数能。）卒以道夭。与害偕行兮，以死自绕。推今而鉴古兮，鲜克以保其生。衣宝焚纣兮，（《史记》：纣兵败，走入鹿台，衣其宝玉衣，赴火而死。）专利灭荣。（《国语》：周厉王好利，近荣夷公。芮良夫谏曰，王室其将卑乎！夫荣公好专利，而不知大难。）豺狼死而犹饿兮，牛腹尸而不盈。（尸，亦死也，牛至死，腹犹未满。）民既贸贸而无知兮，（贸，音茂，一无“民”字。）故与彼咸谥为氓。死者不足哀兮，冀中人为余再更。噫！


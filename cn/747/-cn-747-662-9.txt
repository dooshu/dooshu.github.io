○裴度李夷简王播郑杨於陵等各赐爵并回授爵制

敕：《礼》云“臣下竭力尽忠以立功於国者，必报之以爵禄”，此言上之不虚取於下也。而司空度等，咸以忠力作股肱心膂之臣，大节大劳，书在甲令。然则功如是，忠如是，高爵重秩，予何爱焉？故於统御之初，先行信赏，诏主爵者，合为奏书，或加宠进封，或延恩任子，次勤第品，咸按旧章。行乎敬之，无忝予一人之嘉命。可依前件。


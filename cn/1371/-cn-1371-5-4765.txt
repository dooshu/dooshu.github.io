自规

陆君拙自谋，七十犹粝食。



著书虽如山，身不一钱直。

默自观我生，困弱良得力。



转喉畏或触，唾面敢自拭。



世路方未夷，机阱宁有极？



但能常闭门，尊拳贷鸡肋。



自规

老疾今俱至，艰难亦备更。



个中无障蔽，何处欠光明？

一日能用力，三年亦有成。



修身在我尔，勉勉尽余生。



自规

忿欲俱生一念中，圣贤本亦与人同。



此心少忍便无事，吾道力行方有功。



碎首宁闻怨飘瓦，关弓固不慕冥鸿。



老翁已落江湖久，分付余年一短篷。



自规

立志当如塞决河，犀编铁砚未为过。



文难称意古所恨，学不尽才今亦多。

四海交朋常隔阔，一生光景易蹉跎。



耄年尚欲鞭吾後，太息无人为诋诃！



自规

曲肱饮水彼何人，汝独何为厌贱贫？



大节勿污千载史，少时便尽百年身。



图书幸可传遗业，鸡黍何妨约近邻。



今日伸秋还小雨，剩鉏麦垄待新春。


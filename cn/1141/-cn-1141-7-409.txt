程非二吴敷公招集问政山

冬晴山气佳，静侣尘务省。
馀叶烂高柯，薄云澄素景。
入谷得招提，低昂竹树影。
俯寻涧底源，仰攀霞外岭。
层峭辨莲峰，散目有超领。
侧下东南隅，池馆复清境。
懿此崖屋多，处处石泉冷。
曲宴情未阑，夕阳射峰顶。
老梅半芜没，丹阁自窅冥。
世乱林壑难，天寒耳目醒。
旧游忆壮龄，二纪成俄顷。
咏言偕所欢，胜赏谁能永。



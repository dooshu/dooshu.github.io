答应天巡抚论大政大典


辱别楮所云，一一领悉。安庆军饷及三府粮疏，俱下部覆允。冯、蹇二君，属部优处。政府入人言，恶吴中士夫赖粮之说，似别有所指，不为丈也。异时每闻存翁言，其乡人最无天理。及近时，前后官于此土者，每呼为“鬼国”。云：“他日天下有事，必此中倡之。”盖谓朝廷之政令，不能行于此地，而人情狡诈，能忍人之所不能忍，为人之所不敢为故也。此等言语，岂亦丈告之政府耶？愿秉道自信，毋惑流言，以终令闻。

丈向移驻句容，议者咸以为多事，近更喜其安静。盖用度节，则里甲无征索之扰；趋谒省，则驿递无供亿之繁。故上下自相安耳。喜甚。

今驿递一事，在东南不知何如？畿辅诸郡，十减六七，行旅初觉不便，近来亦颇相安，若小民欢呼歌诵，则不啻管弦之沸溢矣。且此项钱粮，贮积甚多，将来裕国足民，更不外索，即此一事，余可类推。以今全盛之天下，为国者肯一留意于此，时时修明祖宗法度，精核吏治能否，由此富国富民，兴礼义，明教化，和抚四夷，以建万世太平之业，诚反手耳。大抵仆今所为，暂时虽若不便于流俗，而他日去位之后，必有思我者。盖仆之愚，无有一毫为己之心故耳。

祖坟事，嘉靖间王户侍亦曾疏请，后竟以无据报罢。窃思此事，在圣祖时已属茫昧。夫以圣祖之永孝，岂遽忘其先世，殆必有不得于心者耳。今去二百余年，复何所凭而修复之？此事不在疑似之间，如以为真，则非有司少牢之礼所能享之，又岂可以社属待之？如其非真，则此累累荒冢，祀之何为？仆尝以我圣祖之不冒世族，不深求先世窈冥之迹，不讳言身世艰窘之状，皆神智达观，度越前代帝王远甚。今日之事，似只传疑可也。鄙见如此，惟高明裁之。






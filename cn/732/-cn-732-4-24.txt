五星干犯中外官占第二十四

五星犯摄提，臣谋其君。若主出之，有兵起，期一年。

五星犯守大角，臣谋主，有兵起，人主忧，王者戒慎左右，不出八十日，远期一年。

五星入市中，将凶。一曰五官有忧，一曰赦。

五星犯帝座，为臣谋主，有逆乱事。

五星犯守东西咸，为臣有不从令，有阴谋。

五星犯天江，天下水，若入之，大水满城郭，人民饥，去其乡。

五星干犯五车，大旱，若丧。犯库星，兵起北方、西方。犯仓，谷贵，有水。

五星犯建星，大臣相谐。

五星犯离珠，宫中有争，若有乱宫者，若宫人有罪黜者。

五星入天市，将军兴军者吉。

五星守犯天关，道路绝，天下相疑，为有关梁之令。

五星出北河戒北，若乘北河戒，为女丧。

五星中犯乘守五诸侯，诸侯死，期三年。五星入五诸侯，伺其日出而数之，皆二十日兵发，伺始入处，率百日，期十日军罢。

《巫咸占》曰：五星入二十八宿宫，中外宫同。

五星犯守积水，其国有水灾，物不成，鱼盐贵。一曰：水潦为败，籴大贵，民饥期三年。

五星犯守积薪，天下大旱，五谷不登，人民饥。

五星犯守水位，天下以水为害，津梁阻塞。一曰：大水入城郭，伤人，民皆走，期二年。

五星守酒旗，则天下大酺，赐爵宗室。

五星入天庭，色白润泽，期百八十日，有大赦。五星东行入太微庭，岁不登，人民饥，迟出东门，天下有急兵。若守之，将相大臣御史有死者。若入端门守庭，大祸至。入南门，出东门，国大旱；入南门，逆行出西门，国有大水；逆行入东门，出西门，大国破亡；若顺入西门蕃而留不出，楚国凶殃。五星若从右入太微，主有大忧，有赦。犯将相，执法大臣有忧，执法者诛。（金火尤甚。）五星入太微中华东西门，若左右掖门，而出端门者，必有反臣。

五星犯黄帝座，改易主，天下乱，存亡半。

五星犯守四帝座，臣谋主，去之，去一尺，事不成。五星中犯乘守四帝座，辟君也。星中犯乘四帝座，天下半亡。

五星守内屏星，君臣失礼，下而谋上。一曰：大臣有戮死者。

五星入羽林，有兵起。若逆行变色，成句巳，天下大兵，关梁阻塞，不出其年。

五星犯天廪，天下乱，大饥，粟散出其年。

五星守参旗，兵大起，弓弩用，大将出行。一曰弓矢贵。


○中書省表序 【 中書省】

自周六官廢。而秦及列國。皆設丞相。其重者曰相國。掌承天子。佐理萬機。漢設一丞相。以御史大夫副之東漢曰司徒。其職分於太尉司空。而權移於尚書令。僕。自晉以至宋。其省或尚書門下中書。其長或令或監或僕射。其佐或參知政事。或左右丞。或侍郎。要皆為人主理庶務。無所不統攝。今內閣亦然盖真為相而名避之三公為貴官。以加其資望之重者。而南渡以後。至孝宗而正其名曰左右丞相。其佐仍曰參知政事。元因之置中書省令一員正一品。以皇太子為之。左右丞相品同令。平章政事從二品。左右丞正一品。參知政事從二品。參議正四品。　高帝定江左。以至即大位。仍置中書省。罷令不設。餘俱如故。洪武三年。革平章政事。食祿者不在革。十三年。以丞相胡惟庸專僣。誅之。因罷中書省。散其柄於六尚書。而係之甲令曰。後有請立丞相者。文武羣臣劾奏。其人凌遲處死。嗚呼聖矣百餘年來　勢所必至所謂能禁其名不能禁其實也天子不獨斷必有所寄不能不歸之內閣而至嘉靖中。遂操丞相之柄而出其上。萬曆初遂並人主之尊而兼其詳。勢重矣。是不可不變而初也。作中書省表、

皇明經世文編卷之三百三十三終








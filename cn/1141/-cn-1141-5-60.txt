信宿吴圣水署中得排律十二韵（吴为宋丞相许国公之裔。）

献赋曾联辔，分符忽转蓬。
名追丞相重，地拥霸图雄。
指顾凌三岛，沾濡满二东。
岳云官舍宿，海色郡楼通。
任达存真性，长歌表大风。
书藏搜石壁，榻短挂梧桐。
司马游方倦，淳于饮未穷。
鸡鸣寒月白，酒照夜灯红。
咏罢欢呼乱，悲来涕泪同。
绨袍真恋恋，车辖恨匆匆。
到摘台边菊，归看江上枫。
敬亭瞻北海，回首尽空濛。



诗集卷三　古今体诗五十二首


辛丑十一月十九日，既与子由别于郑州西门之外，马上赋诗一篇寄之


不饮胡为醉兀兀，此心已逐归鞍发。归人犹自念庭闱，今我何以慰寂寞。登高回首坡垄隔，但见乌帽出复没。苦寒念尔衣裘薄，独骑瘦马踏残月。路人行歌居人乐，童仆怪我苦凄恻。亦知人生要有别，但恐岁月去飘忽。寒灯相对记畴昔，夜雨何时听萧瑟。君知此意不可忘，慎勿苦爱高官职。自注：尝有夜雨对床之言，故云尔。





和子由渑池怀旧


人生到处知何似，应似飞鸿踏雪泥。泥上偶然留指爪，鸿飞那复计东西。老僧已死成新塔，坏壁无由见旧题。往日崎岖还记否，路长人困蹇驴嘶。自注：往岁马死于二陵，骑驴至渑池。





次韵刘京兆石林亭之作，石本唐苑中物，散流民间，刘购得之


都城日荒废，往事不可还。惟余故苑石，漂散尚人间。公来始购蓄，不惮道里艰。忽从尘埃中，来对冰雪颜。瘦骨拔凛凛，苍根漱潺潺。唐人惟奇章，好石古莫攀。尽令属牛氏，刻凿纷斑斑。嗟此本何常，聚散实循环。人失亦人得，要不出区寰。君看刘李末，不能保河关。况此百株石，鸿毛于泰山。但当对石饮，万事付等闲。





和刘长安题薛周逸老亭，周善饮酒，未七十而致仕


近闻薛公子，早退惊常流。买园招野鹤，凿井动潜虬。自言酒中趣，一斗胜凉州。翻然拂衣去，亲爱挽不留。隐居亦何乐，素志庶可求。所亡嗟无几，所得不啻酬。青春为君好，白日为君悠。山鸟奏琴筑，野花弄闲幽。虽辞功与名，其乐实素侯。至今清夜梦，尚惊冠压头。谁能载美酒，往以大白浮。之子虽不识，因公可与游。





骊山三绝句


其一


功成惟欲善持盈，可叹前王恃太平。辛苦骊山山下土，阿房才废又华清。





其二


几变雕墙几变灰，举烽指鹿事悠哉。上皇不念前车戒，却怨骊山是祸胎。





其三


海中方士觅三山，万古明知去不还。咫尺秦陵是商鉴，朝元何必苦跻攀。





次韵子由岐下诗


予既至岐下逾月，于其廨宇之北隙地为亭。亭前为横池，长三丈。池上为短桥，属之堂。分堂之北厦，为轩窗曲槛，俯瞰池上。出堂而南为过廊，以属之厅。廊之两旁各为一小池，皆引汧水，种莲养鱼于其中。池边有桃、李、杏、梨、枣、樱桃、石榴、樗、槐、松、桧、柳三十余株，又以斗酒易牡丹一丛于亭之北。子由以诗见寄，次韵和答，凡二十一首。





北亭


谁人筑短墙，横绝拥吾堂。不作新亭槛，幽花为谁香。自注：旧堂北有墙，予始去之，为亭。





横池


明月入我池，皎皎铺纻缟。何日变成缁，《太玄》吾懒草。





短桥


谁能铺白簟，永日卧朱桥。树影栏边转，波光版底摇。





轩窗


东邻多白杨，夜作雨声急。窗下独无眠，秋虫见灯入。





曲槛


流水照朱栏，青红乱明鉴。谁见槛上人，无言观物泛。





双池


汧流入城郭，亹亹渡千家。不见双池水，长漂十里花。





荷花


田田抗朝阳，节节卧春水。平铺乱萍叶，屡动报鱼子。





鱼


湖上移鱼子，初生不畏人。自从识钩饵，欲见更无因。





牡丹


花好长患稀，花多信佳否。未有四十枝，枝枝大如斗。自注：牡丹花有四十余枝。





桃花


争开不待叶，密缀欲无条。傍沼人窥鉴，惊鱼水溅桥。





李


不及梨英软，应惭梅萼红。西园有千叶，淡伫更纤秾。自注：城西有千叶李，若荼䕷。





杏


开花送余寒，结子及新火。关中幸无梅，自注：关中地不生梅。汝强充鼎和。





梨


霜降红梨熟，柔柯已不胜。未尝蠲夏渴，长见助春冰。





枣


居人几番老，枣树未成槎。汝长才堪轴，吾归已及瓜。自注：枣树至难长。





樱桃


独绕樱桃树，酒醒喉肺干。莫除枝上露，从向口中。





石榴


风流意不尽，独自送残芳。色作裙腰染，名随酒盏狂。自注：酒名有石榴。





樗


自昔为神树，空闻蜩鸣。社公烦见辍，为尔致羊羹。自注：樗旧为土地庙所蔽，余始迁庙墙北。





槐


采撷殊未厌，忽然已成阴。蝉鸣看不见，鹤立赴还深。自注：上有野鹤三四。





松


查注：按此首疑是桧

强致南山树，来经渭水滩。生成未有意，鸦鹊莫相干。





桧


查注：按此首疑是松

依依古松子，郁郁绿毛身。每长须成节，明年渐庇人。





柳


今年手自栽，问我何年去。他年我复来，摇落伤人意。





次韵子由辛丑除日见寄


薄宦驱我西，远别不容惜。方愁后会远，未暇忧岁夕。强欢虽有酒，冷酌不成席。秦烹惟羊羹，陇馔有熊腊。念为儿童岁，屈指已成昔。往事今何追，忽若箭已释。感时嗟事变，所得不偿失。府卒来驱傩，矍铄惊远客。愁来岂有魔，烦汝为攘磔。寒梅与冻杏，嫩萼初似麦。攀条为惆怅，玉蕊何时坼？不忧春艳晚，行见弃夏核。人生行乐耳，安用声名籍。胡为独多感，不见膏自炙。诗来苦相宽，子意远可射。依依见其面，疑子在咫尺。兄今虽小官，幸忝佐方伯。北池近所凿，中有汧水碧。临池饮美酒，尚可消永日。但恐诗力弱，斗健未免馘。诗成十日到，谁谓千里隔。一月寄一篇，忧愁何足掷。





壬寅二月，有诏令郡吏分往属县减决囚禁。自十三日受命出府，至宝鸡、虢、郿、盩厔四县。既毕事，因朝谒太平宫，而宿于南溪溪堂。遂并南山而西，至楼观、大秦寺、延生观、仙游潭。十九日乃归，作诗五百言，以记凡所经历者，寄子由


远人罹水旱，王命释俘囚。分县传明诏，循山得胜游。萧条初出郭，旷荡实消忧。薄暮来孤镇，登临忆武侯。峥嵘依绝壁，苍茫瞰奔流。半夜人呼急，横空火气浮。天遥殊不辨，风急已难收。晓入陈仓县，犹余卖酒楼。烟煤已狼藉，吏卒尚呀咻。自注：十三日宿武城镇，即俗所谓石鼻寨也，云孔明所筑。是夜二鼓，宝鸡火作，相去三十里，而见于武城。鸡岭云霞古，龙宫殿宇幽。自注：县有鸡爪峰、龙宫寺。南山连大散，归路走吾州。欲往安能遂，将归为少留。回趋西虢道，却渡小河洲。闻道蟠溪石，犹存渭水头。苍崖虽有迹，大钓本无钩。自注：十四日自宝鸡行至虢，闻太公蟠溪石在县东南十八里，犹有投竿跪饵两膝所著之处。东去过郿坞，孤城象汉刘。自注：十五日至郿县，县有董卓城，象长安，俗谓之小长安。谁言董公健，竟复伍孚仇。白刃俄生肘，黄金谩似丘。平生闻太白，一见驻行驺。鼓角谁能试，风雷果致不。岩崖已奇绝，冰雪更雕锼。春旱忧无麦，山灵喜有湫。蛟龙懒方睡，瓶罐小容偷。自注：是日晚，自郿起至清秋镇宿，道过太白山，相传云：军行鸣鼓角过山下，辄致雷雨。山上有湫，甚灵，以今岁旱，方议取之。二曲林泉胜，三川气象侔。近山麦早，临水竹篁修。先帝膺符命，自注：十七日寒食，自盩厔东南行二十余里，朝谒太平宫二圣御容。此宫乃太宗皇帝时，有神降于道士张守真，以告受命之符所为立也。神封翊圣将军，有殿。行宫画冕旒。侍臣簪武弁，女乐抱箜篌。秘殿开金锁，神人控玉虬。黑衣横巨剑，被发凛双眸。邂逅逢佳士，相将弄彩舟。投篙披绿荇，濯足乱清沟。晚宿南溪上，森如水国秋。绕湖栽翠密，终夜响飕飗。自注：是日与监宫张杲之泛舟南溪，遂留宿于溪堂。冒晓穷幽邃，操戈畏炳彪。自注：十八日循终南而西，县尉以甲卒见送。或云，近官竹园往往有虎。尹生犹有宅，老氏旧停辀。问道遗踪在，登仙往事悠。御风归汗漫，阅世似蜉蝣。羽客知人意，瑶琴系马秋。不辞山寺远，来作鹿鸣呦。帝子传闻李，岩堂仿像缑。轻风帏幔卷，落日髻鬟愁。入谷惊蒙密，登坡费挽搂。乱峰搀似槊，一水澹如油。中使何年到，金龙自古投。千重横翠石，百丈见游。最爱泉鸣洞，初尝雪入喉。满瓶虽可致，洗耳叹无由。自注：是日游崇圣观，俗所谓楼观也，乃尹喜旧宅。山脚有授经台尚在，遂与张杲之同至大秦寺，早食而别。有太平宫道士赵宗有，抱琴见送，至寺，作《鹿鸣》之引，乃去。又西至延生观，观后上小山，有唐玉真公主修道之遗迹。下山而西行十数里，南入黑水谷。谷中有潭，名仙游潭，潭上有寺三，倚峻峰，面清溪，树林深翠，怪石不可胜数。潭水以绳缒石数百尺，不得其底。以瓦砾投之，翔扬徐下，食顷乃不见。其清澈如此。遂宿于中兴寺，寺中有玉女洞，洞中有飞泉，甚甘。明日以泉二瓶归至郿，又明日乃至府。忽忆寻蟆培，方冬脱鹿裘。山川良甚似，水石亦堪俦。惟有泉旁饮，无人自献酬。自注：昔与子由游虾蟆培，方冬，洞中温温如二三月。





太白山下早行，至横渠镇，书崇寿院壁


马上续残梦，不知朝日升。乱山横翠幛，落月澹孤灯。奔走烦邮吏，安闲愧老僧。再游应眷眷，聊亦记吾曾。





留题延生观后山上小堂


溪山愈好意无厌，上到巉巉第几尖。深谷野禽毛羽怪，上方仙子鬓眉纤。不惭弄玉骑丹凤，应逐嫦娥驾老蟾。涧草岩花自无主，晚来蝴蝶入疏帘。





留题仙游潭中兴寺，寺东有玉女洞，洞南有马融读书石室。过潭而南，山石益奇，潭上有桥，畏其险，不敢渡


清潭百尺皎无泥，山木阴阴谷鸟啼。蜀客曾游明月峡，秦人今在武陵溪。独攀书室窥岩窦，还访仙姝款石闺。犹有爱山心未至，不将双脚踏飞梯。





石鼻城


平时战国今无在，陌上征夫自不闲。北客初来试新险，蜀人从此送残山。独穿暗月朦胧里，愁渡奔河苍茫间。渐入西南风景变，道傍修竹水潺潺。





磻溪石


墨突不暇黔，孔席未尝暖。安知渭上叟，跪石留双骭。一朝婴世故，辛苦平多难。亦欲就安眠，旅人讥客懒。





郿坞


衣中甲厚行何惧，坞里金多退足凭。毕竟英雄谁得似，脐脂自照不须灯。





楼观


自注：秦始皇立老子庙于观南，晋惠始修此庙。

门前古碣卧斜阳，阅世如流事可伤。长有幽人悲晋惠，强修遗庙学秦皇。丹砂久窖井水赤，白术谁烧厨灶香。闻道神仙亦相过，只疑田叟是庚桑。





题宝鸡县斯飞阁


西南归路远萧条，倚槛魂飞不可招。野阔牛羊同雁鹜，天长草树接云霄。昏昏水气浮山麓，泛泛春风弄麦苗。谁使爱官轻去国，此身无计老渔樵。





壬寅重九，不预会，独游普门寺僧阁，有怀子由


花开酒美曷不醉，来看南山冷翠微。忆弟泪如云不散，望乡心与雁南飞。明年纵健人应老，昨日追欢意已违。不向秋风强吹帽，秦人不笑楚人讥。





客位假寐


自注：因谒凤翔府守陈公弼。

谒入不得去，兀坐如枯株。岂惟主忘客，今我亦忘吾。同僚不解事，愠色见髯须。虽无性命忧，且复忍须臾。





九月二十日微雪，怀子由弟二首


其一


岐阳九月天微雪，已作萧条岁暮心。短日送寒砧杵急，冷官无事屋庐深。愁肠别后能消酒，白发秋来已上簪。近买貂裘堪出塞，忽思乘传问西琛。





其二


江上同舟诗满箧，郑西分马涕垂膺。未成报国惭书剑，岂不怀归畏友朋。官舍度秋惊岁晚，寺楼见雪与谁登。遥知读《易》东窗下，车马敲门定不譍。





病中闻子由得告不赴商州三首


其一


病中闻汝免来商，旅雁何时更著行？远别不知官爵好，思归苦觉岁年长。著书多暇真良计，从宦无功漫去乡。惟有王城最堪隐，万人如海一身藏。





其二


近从章子闻渠说，自注：章子，惇也。苦道商人望汝来。说客有灵惭直道，逋翁久殁厌凡才。夷音仅可通名姓，瘿俗无由辨颈腮。答策不堪宜落此，上书求免亦何哉。





其三


辞官不出意谁知，敢向清时怨位卑。万事悠悠付杯酒，流年冉冉入霜髭。策曾忤世人嫌汝，《易》可忘忧家有师。此外知心更谁是，梦魂相觅苦参差。





病中大雪数日，未尝起观，虢令赵荐以诗相属，戏用其韵答之


经旬卧斋阁，终日亲剂和。不知雪已深，但觉寒无那。飘萧窗纸鸣，堆压檐板堕。自注：关中皆以板为檐。风飙助凝冽，帏幔困掀簸。惟思近醇，未敢窥璨瑳。何时反炎赫，却欲躬臼磨。谁云坐无毡，尚有裘充货。西邻歌吹发，促席寒威挫。崩腾踏成径，缭绕飞入座。人欢瓦先融，饮隽瓶屡卧。嗟予独愁寂，空室自困坷。欲为后日赏，恐被游尘涴。寒更报新霁，皎月悬半破。有客独苦吟，清夜默自课。诗人例穷蹇，秀句出寒饿。何当暴雪霜，庶以蹑郊贺。





岁晚，相与馈问，为馈岁；酒食相邀，呼为别岁；至除夜，达旦不眠，为守岁。蜀之风俗如是。余官于岐下，岁暮思归而不可得，故为此三诗，以寄子由


馈岁


农功各已毕，岁事得相佐。为欢恐无及，假物不论货。山川随出产，贫富称小大。置盘巨鲤横，发笼双兔卧。富人事华靡，彩绣光翻座。贫者愧不能，微挚出舂磨。官居故人少，里巷佳节过。亦欲举乡风，独唱无人和。





别岁


故人适千里，临别尚迟迟。人行犹可复，岁行那可追。问岁安所之，远在天一涯。已逐东流水，赴海归无时。东邻酒初熟，西舍彘亦肥。且为一日欢，慰此穷年悲。勿嗟旧岁别，行与新岁辞。去去勿回顾，还君老与衰。





守岁


欲知垂尽岁，有似赴壑蛇。修鳞半已没，去意谁能遮。况欲系其尾，虽勤知奈何。儿童强不睡，相守夜哗。晨鸡且勿唱，更鼓畏添挝。坐久灯烬落，起看北斗斜。明年岂无年，心事恐蹉跎。努力尽今夕，少年犹可夸。





读《开元天宝遗事》三首


其一


姚宋亡来事事生，一官铢重万人轻。朔方老将风流在，不取西蕃石堡城。





其二


潭里舟船百倍多，广陵铜器越溪罗。三郎官爵如泥土，争唱《弘农得宝歌》。





其三


琵琶弦急衮梁州，羯鼓声高舞臂鞲。破费八姨三百万，大唐天子要缠头。






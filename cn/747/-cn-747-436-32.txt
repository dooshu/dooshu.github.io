○对弃农判

〈乙农家子，弃业从戎，县令捕而科之。辞云：徵税繁重，馁在其中，苟图庇身，非弃本也。〉

农政之先，戎事之大。乙也业惟田，流匪兵家。固当不见异物，岂伊敢有贰事？属裔夷压境，残贼犯边，谁谓百夫之雄，且惧二吾之税。退惟忧於馁在，进或望於名成。秦杨之荩一州，非其事也；定远之游万里，窃有慕焉。誓捐中野之躯，宁顾西成之业。县令名当墨绶，志在茧丝；惟求化洽之方，奚必禁人之犯。况北虏解辫，西戎屈膝。圣朝偃伯之日，贤相富人之时。已见小康，孰虞多难？是知且耕且战，荷戈非黩武之夫；足食足兵，释耒岂惰农之士。欲令科罪，必使正名。








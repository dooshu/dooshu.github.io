娄江吟稿序

天下无事时士有豪迈竒崛之才而无所用往往放于山林草泽之间与田夫野老沉酣歌呼以自快其意莫有闻扵世也逮天下有事则相与奋臂而起勇者骋其力智者効其谋辨者行其说莫不有以济事业而成功名盖非向之田夫野老所能羁留而狎玩者亦各因其时焉尔今天下崩离征伐四出可谓有事之时也其决筞扵帷幄之中扬武扵军旅之间奉命扵疆埸之外者皆上之所需而有待乎智勇能辨之士也使山林草泽或有其人孰不愿出扵其间以应上之所需而用已之所能有肯槁项老死于布褐藜藿者哉余生是时实无其才虽欲自奋譬如人无坚车良马而欲适千里之涂不亦难欤故窃伏扵娄江之濵以自安其陋时登高邱望江水之东驰百里而注之海波涛之所汹歘烟云之所杳霭与夫草木之盛衰鱼鸟之翔泳凡可以感心而动目者一发于诗盖所以遣忧愤扵两忘置得防于一笑者初不计其工不工也积而成帙因名曰娄江吟稿若夫衡门茅屋之下酒熟豕肥从田夫野老相饮而醉拊缶而歌之亦足以适其适矣困序其篇端以见余之自放于江湖者为无所能非有能而不用也


卷四十九

<集部，词曲类，词选之属，御选历代诗余

钦定四库全书

御选历代诗余卷四十九目録【起七十六字至七十八字】

风入松【又一体】

利登

虞集

张翥【二首】

吴子孝

文徵明【五首】

陆深

沈麖

祝英台近【又一体】

苏轼

吕渭老

赵长卿

辛弃疾

程垓

赵彦端

岳珂

刘过【二首】

张辑【二首】

黄机

高观国【二首】

史达祖【三首】

韩淲【二首】

张榘

吴文英【四首】

蒋捷

周密【二首】

张炎【六首】

汤恢【二首】

李彭老

无名氏【三首】

吴淑姬

邵亨贞

侧犯

周邦彦

袁去华

姜夔

方千里

杨泽民

陈允平

四园竹

周邦彦

方千里

杨泽民

御街行【又一体】

张先

刘基

扑蝴蝶近【又一体】

吕渭老

无名氏

快活年近拍

万俟雅言

一丛花

欧阳修

苏轼

秦观

晁补之【二首】

赵长卿【二首】

程垓

袁去华

陆游

韩淲

吴子孝

凤楼春

欧阳炯

阳关引

寇凖

晁补之

金人捧露盘

辛弃疾【二首】

甘州令

柳永

红牎灯影

王锡爵

御街行【又一体】

范仲淹

杨无咎

辛弃疾

程垓

李清照

御选历代诗余卷四十九目録

钦定四库全书

御选历代诗余卷四十九【起七十六字至七十八字】

司经局洗马掌局事兼翰林院修撰加二级【臣】王奕清奉旨校刋

风入松

【又一体双调七十六字】

风入松　　　　　　　　　　　利　登

断芜幽树际烟平山外更山青天南海北知何极年年是匹马孤征看尽好花结子暗惊新笋成林　岁华情事苦相寻弱雪鬓毛侵十千斗酒悠悠醉斜河界白月云心孤鹤尽边天濶清猿啼处山深

前调　　　　　　　　　　　　虞　集

画堂红袖倚清酣华髪不胜簪几回晚直金銮殿东风软花里停骖书诏许传宫烛轻罗初试朝衫　御沟冰泮水挼蓝飞燕语呢喃重重帘幙寒犹在凭谁寄银字泥缄报道先生归也杏花春雨江南

前调　　　　　　　　　　　　张　翥

东风巷陌暮寒骄灯火闹河桥胜游偏忆钱塘夜青鸾远信断难招蕙草情随雪尽棃花梦与云销　客怀先自痛无聊绿酒负金蕉下帏独拥香篝睡春城外玉漏声遥可惜满街明月更无人为吹箫

前调【清明日海子上即事】　　　　　　　　张　翥

寻春春在凤城东罗帊玉花骢美人半嚲垂鞭袖游尘远目断云空浅碧湖波雪涨淡黄官柳烟蒙　相如多病赋难工宿酒更频中归来自按新声谱凭谁解唱与东风一夜小牎踈雨杏花明日应红

前调【春日直省次虞伯生韵】　　　　　　　吴子孝

漏声惊梦不成酣和月整朝簪万年枝上流莺啭青霄近笙度鸾骖仙掌香承晓露宫花红映春衫　龙池柳色碧於蓝金屋燕呢喃绮牎无事东风静芭蕉緑有恨谁缄翻忆少年今日银鞍芳草城南

前调【赏莲】　　　　　　　　　　文徵明

虚堂残暑已无多急雨战秋荷雨晴瞥见芙蕖秀新妆靓锦韤凌波出水天然婀娜含风更自婆娑　花前有客鼓云和倚笛更长歌酒醒忽动江湖兴陶然处如在烟萝一片潇湘晚景相看玉女银河

前调【秋葵】　　　　　　　　　　文徵明

秋来幽艳试宫妆蚤染薄罗裳翠翘斜映鹅儿淡比鹅儿却自芬芳旧恨檀心晕紫新娇粉额涂黄　湘袍新翦菊英长露浥冷天香晚凉自是无聊赖低垂首默默倾阳刚被西风敛却含情自倚东墙

前调【夏夜露坐】　　　　　　　　　　文徵明

空庭人散语音稀独坐漏迟迟风撩团扇无聊赖桐隂乱露下沾衣斗转银河东泻月斜乌鹊南飞　无端心事集双眉睡思转迷离墙西突兀高楼静流萤度疑是星移何处一声长笛等闲唤起相思

前调【简汤子重】　　　　　　　　　　文徵明

西斋睡起雨蒙蒙双燕语帘栊平生行乐都成梦难忘处碧凤坊中酒散风生棋局诗成月在梧桐　近来多病不相逢高兴若为同清尊白苎交新夏应孤负緑树隂浓凭仗柴门莫掩兴来拟扣墙东

前调【寄友】　　　　　　　　　　文徵明

日长无事掩精庐绕屋树扶踈南牎雨过湘帘卷烟霏帐冰簟平铺午困全消茗椀宿酲自倒冰壶　虚堂风定一尘无香袅博山鑪何时去觅山公笑花间醉树底樗蒱见说香生丹桂莫教秋近庭梧

前调【送友次虞伯生韵】　　　　　　　　陆　深

离筵高兴付余酣暂得解朝簪路出齐封三宿昼何须便快着征骖两岸山横画障一川水腻罗衫　终朝不采满筐蓝话别语喃喃一把相思无处着欲凭寄雁足双缄自是烟霄有待怕飞不到江南

前调【秋夜籁阁听雨感怀】　　　　　　　　沈　麖

紫崖奔处断云行竹筱战风鸣北郊黄叶埋荒径苔痕滑鹤唳凄清细听虚飘天籁诗肠潇洒羣生　踈踈滴滴数残更做弄许多声倦依孤枕愁常掩灯花约湿梦分明此夜寒江泪落醉边心事伤情

祝英台近

【又一体双调七十七字】

祝英台近　　　　　　　　　　苏　轼

挂轻帆飞急桨还过钓台路酒病无聊敧枕听鸣橹断肠簇簇云山重重烟树回首望孤城何处　间离阻谁念萦损襄王何曾梦云雨旧恨前欢心事两无据要知欲见无由痴心犹自倩人道一声传语

前调　　　　　　　　　　　　吕渭老

宝蟾明朱阁静新燕近帘语还记元宵灯火小桥路逢迎春笋柔微凌波纎稳悄不顾斗斜三鼓　甚无据谁信一霎春愁莺声留不住柳色苔痕风雨暗花圃细看罗带银鈎绡巾香泪算不枉那时分付

前调　　　　　　　　　　　　赵长卿

记临岐销黯处离恨惨歌舞恰是江梅开徧小春暮断肠一曲金衣两行玉筯酒阑後欲行难去　恶情绪因念锦幄香匳别来负情素冷落深闺知解怨人否料应宝瑟慵弹露华嬾傅对鸾镜终朝凝竚

前调　　　　　　　　　　　　辛弃疾

宝钗分桃叶渡烟柳暗南浦怕上层楼十日九风雨断肠点点飞红都无人管更谁劝流莺声住　鬓边覻试把花卜归期才簪又重数罗帐灯昏哽咽梦中语是他春带愁来春归何处却不解带将愁去

前调　　　　　　　　　　　　程　垓

坠红轻浓緑润深院又春晚睡起厌厌无语小妆嬾可堪三月风光五更魂梦又都被杜鹃催儧　怎消遣人道愁与春归春归愁未断闲倚银屏羞怕泪痕满断肠沉水重熏瑶琴闲理奈依旧夜寒人远

前调　　　　　　　　　　　　赵彦端

兽金寒帘玉润梅雪印苔絮春意如人易散苦难聚几多丝竹深情池塘幽梦犹倚赖与春同住　旧游处谁唤别浦仙帆风前问征路烟雨连江吹恨正无数莫教紫燕归来彩云开後空怅望主人轻去

前调【北固亭】　　　　　　　　　　岳　珂

淡烟横层雾敛胜槩分雄占月下鸣榔风急怒涛颭关河无限清愁不堪临监正双鬓秋风尘染　谩登览极目万里沙场事业频看剑古往今来南北限天堑倚楼休弄新声重城门掩历历数西州更点

前调【同妓游帅司东园】　　　　　　　　刘　过

窄轻衫聨宝辔花里控金勒有底风光都在画阑侧日迟春暖融融杏红深处为花醉一鞭春色　对娇质为我歌捧瑶觞欢声动阡陌何似多情飞上鬓云碧晚来约住青骢踏花归去乱红碎一庭风月

前调　　　　　　　　　　　　刘　过

笑天涯还倦客欲起病无力风雨春归一日近一日看人结束春衫前呵骑马腰剑上陇西平策　鬓粉白只可归去家山无田种瓜得空抱遗书顦顇小楼侧杜鹃不管人愁月明枝上直啼到枕边相觅

前调　　　　　　　　　　　　张　辑

竹间棊池上字风日共清美谁道春深湘緑涨沙嘴更添杨柳无情恨烟颦雨却不把扁舟偷系　去千里明日知几重山後期几重水对酒相思争似且留醉奈何琴剑匆匆而今心事在月夜杜鹃声里

前调【朱使君钱塘舟中】　　　　　　　　张　辑

客西湖听夜雨更向别离处小小船牎香雪照尊俎断肠一曲秋风行云不语緫写入征鸿无数　认眉妩唤醒岩壑风流丹砂有奇趣羞杀秦郎淮海谩千古要看自作新词双鸾飞舞趁月底重修箫谱

前调　　　　　　　　　　　　黄　机

试单衣扶短策沙路净如洗乍雨还晴花柳自多丽争知话别南楼片帆天际便孤了同心连理　镇萦系谩有罗带香囊殷红鬬轻翠一纸浓愁无处倩双鲤可堪飞梦悠悠春风无赖时吹过乱莺声里

前调【荷花】　　　　　　　　　　高观国

拥红妆翻翠盖花影暗南浦波面澂霞兰艇采香去有人水溅红裙相招晚醉正月上凉生风露　两凝竚别後歌断云闲娇姿黯无语魂梦西风端的此心苦遥想芳脸轻颦凌波微步镇输与沙边鸥鹭

前调　　　　　　　　　　　　高观国

一牎闲孤烬冷独自个春睡绣被熏香不似旧风味静听滴滴檐声惊愁搅梦更不管庾郎心碎　念芳意一并十日春寒梅花煞憔悴嬾做新词春在可怜里几时挑菜踏青云沉雨断尽分付楚天之外

前调　　　　　　　　　　　　史达祖

柳枝愁桃叶恨前事怕重记红药开时新梦又溱洧此情老去须休春风多事便老去越难回避　阻幽会应念偷翦酴醿柔条暗萦系节物移人春草更憔悴可堪竹院题诗藓堦听雨寸心外安愁无地

前调【蔷薇】　　　　　　　　　　史达祖

绾流苏垂锦绶烟外红尘逗莫倚莓墙花气酽如酒便愁醺醉青虯蠕蠕无力戏穿碎一屏新绣　漫怀旧如今姚魏俱无风标较消痩露点瑶香前度翦花手见郎和笑拖裙匆匆欲去蓦忽地罥留芳袖

前调　　　　　　　　　　　　史达祖

落花深芳草暗春到断肠处金勒骄风欲过大堤去翠楼葛岭西边恰如曾约画阑映一枝琼树　正凝竚芳意欺月矜春浑欲便偷许多少莺声不敢寄愁与谢郎日日西湖如今归後几时见倚帘吹絮

前调　　　　　　　　　　　　韩　淲

海棠开春已半桃李又如许一朶棃花院落阑干雨不禁中酒情怀爱闲懊恼都忘却旧题诗处　燕莺语溪岸点点飞緜杨柳无重数带得愁来只恁空休去断肠芳草天涯行云荏苒和好梦有谁分付

前调【寒食】　　　　　　　　　　韩　淲

馆娃宫采香径范蠡五湖侧子夜吴歌声缓不须拍崇桃积李花间芳洲緑徧更冉冉柳丝无力　试思忆老去一片身心辜负好春色古往今来时序恼行客去年今日山中如何知得却又在他乡寒食

前调【赋牡丹】　　　　　　　　　　张　榘

柳緜稀桃锦淡春事在何许一种穠华天香渍冰露嫩苞疉叠湘罗红娇紫妒翠葆护西真仙侣　试听取更饶十日看承霞腴污尘土池馆轻寒次第少风雨好趁油幕清闲重开芳醑莫孤负莺歌蝶舞

前调【上元】　　　　　　　　　　吴文英

晚云开朝雪霁时节又灯市夜约遗香南陌少年事笙箫一片红云飞来海上绣帘卷缃桃春起　旧游地素娥城阙年年新妆趁罗绮玉练冰轮无尘涴流水晓霞红处啼鸦良宵一梦画堂正日长人睡

前调【除夜立春】　　　　　　　　　　吴文英

翦红情裁緑意花信上钗股残日东风不放岁华去有人添烛西牎不眠侵晓笑声转新年莺语　旧尊俎玉纎曾擘黄柑柔香系幽素归梦湖边还迷镜中语可怜千点吴霜寒销不尽又相对落梅如雨

前调【饯陈少逸被檄行部】　　　　　　　　吴文英

问流花寻梦草云暖翠微路锦雁峰前浅约昼行处不教嘶马飞春一匳越镜那销尽红吟緑赋　送人去长丝初染柔黄晴和晓烟舞心事偷占莺漏汉宫语趁得罗盖天香归来时候共留取玉阑春住

前调【春日游龟溪废圃】　　　　　　　　吴文英

采幽香寻古苑竹冷翠微路鬭草溪根沙印小莲步自怜两鬓清霜一年寒食又身在云山深处　尽闲度因甚天也悭春轻隂便成雨緑暗长亭归梦趁风絮有情花影阑干莺声门径解留我霎时凝竚

前调　　　　　　　　　　　　蒋　捷

柳边楼花下馆低卷绣帘半帘外天丝扰扰似情乱知他蛾緑纎眉鹅黄小袖在何处闲游闲玩　最堪叹筝面一寸尘深玉柱网斜雁谱字红鸾翦烛记同看几回传语东风将愁吹去怎奈向东风不管

前调【揽秀园】　　　　　　　　　　周　密

步玲珑寻窈窕瑶草四时碧小小蓬莱花气透帘隙几回翠水荷初苍厓梅小绮寮掩玉壶春色　柳屏窄芳槛日日东风几阵吹吟笔曲折花房莺燕似曾识最怜灯影才收歌尘初静画楼外一声横笛

前调【後溪】　　　　　　　　　　周　密

殢余酲寻旧雨愁与病相半緑意隂隂丝竹静深院絶怜事逐春移泪随花落似翦断鲛房珠串　书重见为谁倦酒慵诗篔屏掩双扇白髪潘郎羞见看花伴可堪好梦残时新愁生处烟月冷子规声断

前调【与友话旧】　　　　　　　　　　张　炎

水痕深花信足寂寞汉南树转首清隂芳事顿如许不知多少销魂夜来风雨犹梦到断红流处　最无据长年息影空山愁入庾郎句玉老田荒心事已迟暮几回听得啼鹃不如归去终不似旧时鹦鹉

前调【耕云】　　　　　　　　　　张　炎

占寛闲鉏浩渺船檥水村悄非雾非烟生气覆瑶草蒙茸数亩春隂梦魂落寞知踏碎棃花多少　听孤啸山浅种玉人归缥缈度晴峭鹤下芝田五色散微照笑他隔浦谁家半江踈雨空吟断一犂清晓

前调【重过西湖书所见】　　　　　　　　张　炎

水西船山北酒多为买春去事与云消飞过旧时雨漫留一掬相思待题红叶奈红叶更无题处　正延竚乱花浑不知名娇小未成语短櫂轻装逢迎断桥路那知杨柳风流树犹如此更休道少年张绪

前调　　　　　　　　　　　　张　炎

及春游卜夜饮人醉万花醒转眼年华白髪半垂领与鸥同一清波风苹月树又何似浮踪不定　静中省便须门掩柴桑黄卷作孤隐一粟生涯乐事在瓢饮爱闲休说山深有梅花处更添个暗香踈影

前调【寄陈直卿】　　　　　　　　　　张　炎

路重寻门半掩苔老旧时树采药云深童子更无语怪我流水迢遥湖天日暮想只在芦花多处　漫延竚姓名题上芭蕉凉夜未风雨赋了秋声还赋断肠句几回独立长桥扁舟欲唤待招取白鸥归去

前调【题陆壶天水墨兰石】　　　　　　　　张　炎

带飘飘衣楚楚空谷饮甘露一转花风萧艾遽如许细看息影云根淡然诗思曾否被生香轻误　此中趣能消几笔幽奇羞掩衆芳谱薜老苔荒山鬼竟无语梦游忘了江南故人何处听一片潇湘夜雨

前调　　　　　　　　　　　　汤　恢

宿酲苏春梦醒沉水冷金鸭落尽桃花无人埽红雪渐催煮酒园林单衣庭院春又到断肠时节　恨离别长忆人立荼蘼珠帘卷幽月几度黄昏琼枝为谁折都将千里芳心十年幽梦分付与一声啼鴂

前调　　　　　　　　　　　　汤　恢

月如冰天似水冷浸画阑湿桂树风前浓香半狼籍此翁对此良宵别无可恨恨只恨故人头白　洞庭窄谁道临水楼台清光最先得万里乾坤元无片云隔不妨彩笔云牋翠尊冰醖自管领一庭秋色

前调【後溪次周草牎韵】　　　　　　　　李彭老

杏花初梅花过时节又春半帘影飞梭轻隂小庭院旧时月底秋千吟香醉玉曾细听歌珠一串　忍重见描金小字题情生绡合欢扇老了刘郎天远玉箫伴几番莺外斜阳阑干倚徧恨杨花遮愁不断

前调　　　　　　　　　　　　无名氏

倚危阑斜日暮蓦蓦甚情绪穉柳娇黄全未禁风雨春江万里云涛扁舟飞渡那更听塞鸿无数　叹离阻有恨流落天涯谁念泣孤旅满目风尘冉冉如飞雾是何人惹愁来那人何处怎知道愁来不去

前调【忆别】　　　　　　　　　　无名氏

海棠开花影下忆得旧游戏恰似骖鸾同在彩云里梦回雨散云收匆匆归去一枕乍惊残春睡　甚情味人去花也飘零余香半憔悴点点飞红都是去时泪可堪冷落黄昏潇潇微雨断魂处朱阑独倚

前调　　　　　　　　　　　　无名氏

翦酴醿移芍药深院教鹦鹉消遣宿酲敧枕熏沉炷自从载酒西湖探梅南浦久不见雪儿歌舞　恨无据因甚不展眉头凝愁过百五双燕无情难寄断肠句可怜泪湿青绡怨题红叶落花乱一帘风雨

前调　　　　　　　　　　【宋媛】吴淑姬

粉痕消芳信断好梦緫无据病酒无聊欹枕听残雨断肠曲曲屏山温温沉水都是旧看承人处　久离阻应念一点芳心闲愁知几许偷照菱花清痩自羞覻可堪梅子酸时杨花飞絮乱莺又催将春去

前调　　　　　　　　　　　　邵亨贞

普天云深夜雨幽兴到何许风拍踈帘灯影逗牎户自从暝宿河桥露听江笛久不记旧游湘楚　正无绪可奈满目青山萧萧五陵树斜掩屏山肠断庾郎赋几回思绕苹花梦寻兰棹怕惊起故溪鸥鹭

侧犯

【双调七十七字犯字是按歌时假借别调作腔词原入歌谱故宣政词家有侧犯尾犯花犯玲珑四犯等名也】

侧犯　　　　　　　　　　　　周邦彦

暮霞霁雨小莲出水红妆靓风定看步韤江妃照明镜飞萤度暗草秉烛游花径人静携艳质追凉就槐影金环皓腕雪藕清泉莹谁念省满身香犹是旧荀令见说吴姬酒垆深迥烟锁漠漠藻池苔井

前调　　　　　　　　　　　　袁去华

篆销余馥烛堆残蜡房栊晓寒峭看杏脸羞红尚娇小游蜂静院落緑水揺池沼闲遶翠树底搘颐听啼鸟愁风怕雨弹指春光了音信杳最堪恨归雁过多少困倚孤眠昼长人悄睡起依然半牎残照

前调【咏芍药】　　　　　　　　　　姜　夔

恨春易去甚春却向扬州住微雨正茧栗梢头弄诗句红桥二十四緫是行云处无语渐半脱宫衣笑相顾金壶细叶千朶围歌舞谁念我鬓成丝来此共尊俎後日西园緑隂无数寂寞刘郎自修花谱

前调【次周美成韵】　　　　　　　　　方千里

四山翠合一溪碧绕秋容靓波定见鹭立鱼跳动平镜修竹散步屧古木通幽径风静烟雾直池塘倒晴影流年旧事老矣尘心莹还暗省点吴霜顦顇愧潘令梦忆江南小园路迥愁听叶落辘轳金井

前调【次周美成韵】　　　　　　　　　杨泽民

九衢艳质看来怎比他闲靓清韵似照水横斜暮临镜林间锁画阁花底藏芳径幽静将绦烛高烧照双影琼瑶皓素未及肌肤莹伊试省我从今还肯再孤令记取兰房夜深人迥牎外月照一方天井

前调【次周美成韵】　　　　　　　　　陈允平

晚凉倦浴素妆薄试铅华靓凝定似一朶芙蓉泛清镜轻纨笑自捻扑蝶鸳鸯径闲静金凤嚲斜敧翠蝉影冰肌玉骨衬体红绡莹还暗省记青青双鬓旧潘令梦想鸾筝後堂深迥何日西风碧梧金井

四园竹

【四或作西本曲名也双调七十七字】

四园竹　　　　　　　　　　　周邦彦

浮云护月未放满朱扉鼠揺暗壁萤度破牎偷入书帏秋意浓闲竚立庭柯影里好风襟袖先知　夜何其江南路绕重山心知漫与前期奈向灯前堕泪肠断萧娘旧日书辞犹在纸雁信絶清宵梦又稀

前调【次周美成韵】　　　　　　　　　方千里

花騘纵策制泪掩斜扉玉鑪细袅鸳被半闲萧瑟罗帏银漏声那更杂踈踈雨里此时怀抱谁知　恨凄其西牎自翦寒花沉吟暗数归期最爱深情密意无限当年往复书辞千万纸甚近日人来字渐稀

前调【次周美成韵】　　　　　　　　　杨泽民

残霞殿雨皥气入牎扉井梧堕叶寒砌叫蛩秋满屏帏罗袖匆匆叙别凄凉客里异乡谁更相知　念伊其当时芍药同心谁知又爽佳期直到金风到後秋叶红时细写情辞何用纸又却恐秋凉叶渐稀

御街行

【又一体双调七十七字】

御街行　　　　　　　　　　　张　先

夭非花艳轻非雾来夜半天明去来如春梦不多时去似朝云何处远鸡栖燕落星沉月紞紞城头鼓　参差渐辨西池树珠阁斜开户緑苔深径少人行苔上屐痕无数余香遗粉剩衾闲枕天把多情付

前调　　　　　　　　　　　　刘　基

梧桐滴露鸣金井夜耿耿如年永月明栖鸟数 移柯有似佳期不定华年迅速碧霄迢递别恨空心领　青鸾怕见单栖影任掩盘龙镜盈盈一水隔双星肠断羽迷鳞暝消愁凭酒秪应无奈酒与愁同醒

扑蝴蝶近

【又一体双调七十七字】

扑蝴蝶近　　　　　　　　　　吕渭老

分钗绾髻洞府难分手离觞短阕啼痕冰舞袖马嘶霜滑桥回路转人依古柳晓色渐分星斗　怎分剖心儿一似倾入离愁万千斗垂鞭竚立伤心还病酒十年梦里婵娟二月花中豆蔻春风为谁依旧

前调　　　　　　　　　　　　无名氏

烟条雨叶緑徧江南岸思归倦客寻芳来较晚岫遥红日初斜陌上花飞正满凄凉数声羌管　怨春短玉人应在明月楼中画眉嬾蛮笺锦字多时鱼鴈断恨随去水东流事与行云共远罗衾旧香犹暖

快活年近拍

【双调七十七字】

快活年近拍　　　　　　　　万俟雅言

千秋万岁君五帝三王世观风重令节与民乐盛际蕊宫长春洞天不老花艳蟾辉十里照春珠翠　闹罗绮遥望太极一簇通明里钧台奏夀蓬山呈妙戏六宫人来五云楼迥风送歌声依约睿思新制

一丛花

【双调七十八字】

一丛花　　　　　　　　　　　欧阳修

伤春怀远几时穷无物似情浓离愁正恁牵丝乱更南陌飞絮蒙蒙归骑渐遥征尘不断何处认郎踪　双鸳池沼水溶溶南北小桥通梯横画阁黄昏後又还是新月帘栊沈恨细思不如桃李还解嫁春风

前调　　　　　　　　　　　　苏　轼

今年春浅腊侵年冰雪破春妍东风有信无人见露微意柳际花边寒夜纵长孤衾易暖钟鼓渐清圆　朝来初日半含山楼阁淡踈烟游人便作寻芳计小桃杏应已争先酒病少情踈慵自放惟爱日高眠

前调　　　　　　　　　　　　秦　观

年时今夜见师师双頬酒红滋踈帘半卷微灯外露华上烟袅凉颸簪髻乱抛偎人不起弹泪唱新词　佳期谁料久参差愁绪暗萦丝想应妙舞清歌罢又还对秋色嗟咨惟有画楼当时明月两处照相思

前调【宗室令郯送酒】　　　　　　　　　晁补之

王孙眉宇凤凰雏天与世情踈扬州座上琼花底佩锦囊曾忆奚奴金盏醉挥满身花影红袖竞来扶　十年一梦访林居离袂重踟蹰应怜肺病临卭客寄洞庭春色双壶天气未佳梅花正好曾醉燕堂无

前调【生日答十二叔】　　　　　　　　　晁补之

碧山无意解银鱼花底且携壶华颠又喜熊罴旦笑骐骥老反为驹文史渐抛功名更嬾随处见真如　高情敢并汉庭疏长揖去田庐囊无上赐金堪散也未妨山猎溪渔廉颇纵强莫随年少白马向黄榆

前调【暮春送别】　　　　　　　　　　赵长卿

阶前春草乱抽芽尘暗緑窗纱钗盟镜约知何限最断肠湓浦琵琶南渚送船西城折柳遗恨在天涯　夜来魂梦到侬家一笑脸如霞莺啼燕恨西牎下问何事潘鬓先华钟动五更魂归千里残角怨梅花

前调【杏花】　　　　　　　　　　赵长卿

柳莺啼晓梦初惊香雾入帘清臙脂淡注宫妆雅似文君犹带春酲芳心婉娩媚容绰约桃李緫消声　相如春思正营营无奈惜花情曲阑小槛幽深处与殷勤遮护娉婷姚黄魏紫十分顔色终不似轻盈

前调　　　　　　　　　　　　程　垓

伤心时候一凭阑何况别离难东风只解催人去也不道莺老花残青牋未约红绡忍泪无计锁征鞍　宝钗瑶钿一时闲此恨苦天悭如今直恁抛人去也不念人痩衣寛归来忍见重楼淡月依旧五更寒

前调　　　　　　　　　　　　袁去华

东风吹恨着眉心金约痩难任西窗翦烛浑如梦最愁处南陌分襟香歇绣囊尘生罗韤憔悴到如今　小花幽院夜沉沉凉月转槐隂拂墙树动开朱户又赢得愁与更深青翼不来征鸿难倩流怨入瑶琴

前调　　　　　　　　　　　　陆　游

尊前凝竚漫凄迷犹恨负幽期从来不惯伤春泪为伊後滴满罗衣那堪更是吹箫池馆青子緑隂时　回廊帘影尽参差偏共睡相宜朝云梦断知何处倩双燕说与相思从今判了十分憔悴图要个人知

前调　　　　　　　　　　　　韩　淲

翻空雪浪送飞花春晓媚霜华风回点点迷人处峭寒轻诗思殊佳双燕未来断鸿何在微雨又天涯　绮窗明暗是谁家雕槛馥兰芽画檐帘卷黄昏後试倾杯笑语喧譁聚散人生吾侪老矣醉墨任横斜

前调【夏夜宿小蓬莱对月不寐】　　　　　　　吴子孝

玻瓈牎影薄於冰月色满空庭夜阑别馆无人到吹绣幙杨柳风清幽兴难穷徘徊竹径草上露华凝　闲挥玉麈练衫轻坐久觉凉生只疑潇洒非尘境洞门外雪坠盈盈捣药宫前游仙枕上寒逼梦难成

凤楼春

【双调七十八字】

凤楼春　　　　　　　　　　　欧阳炯

凤髻緑云丛深掩房栊锦书通梦中相见觉来慵匀面泪脸珠融因想玉郎何处去对淑景谁同　小楼中春思无穷倚阑凝望暗牵愁绪柳花飞趁东风斜日照珠帘罗幌香冷粉屏空海棠零落莺语残红

阳关引

【一名古阳关与阳关曲同义双调七十八字】

阳关引　　　　　　　　　　　宼　凖

塞草烟光阔渭水波声咽春朝雨霁轻尘敛征鞍发指青青杨柳又是轻攀折动黯然知有後会甚时节　更尽一杯酒歌一阕叹人生里难欢聚易离别且莫辞沉醉听取阳关彻念故人千里自此共明月

前调【寄八弟】　　　　　　　　　　晁补之

草草蛩吟噎暗柳萤飞灭空庭雨过西风紧飘黄叶卷书帷寂静对此伤离别重感叹中秋数日又圆月　沙觜樯竿上淮水阔有飞鳬客词珠玉气冰雪且莫教皓月照影惊华髪问几时清尊夜景共佳节

金人捧露盘

【金一作铜一名上西平一名西平曲一名上南平双调七十八字】

金人捧露盘【会稽秋风亭观雪】　　　　　辛弃疾

九衢中杯逐马带随车问谁解爱惜琼华何如竹外静听窣窣蠏行沙自怜是海山头种玉人家　纷如鬬娇如舞才整整又斜斜要图画还我渔蓑冻吟应笑羔儿无分谩煎茶起来极目向弥茫数尽归鸦

前调【送杜叔高】　　　　　　　　　　辛弃疾

恨如新新恨了又重新看天上多少浮云江南好景落花时节又逢君夜来风雨春归似欲留人　尊如海人如玉诗如锦笔如神更能几字尽殷勤江天日暮何时重与细论文緑杨隂里听阳关门掩黄昏

甘州令

【亦是六州歌头之一双调七十八字】

甘州令　　　　　　　　　　　柳　永

冻云深淑气浅寒欺緑野轻雪伴早梅飘谢艳阳天正明媚却成潇洒玉人歌画楼酒对此早骤增高价　卖花巷陌放灯台榭好时代怎生轻舍赖和风荡霁霭廓清良夜玉尘铺桂茎满素光里更堪游冶

红牎灯影

【双调七十八字王锡爵一词和友人自度曲也】

红牎灯影　　　　　　　　　　王锡爵

高倚危楼垂垂四面皆空翠离天近矣除了凡心未叹浊质少清缘奇异一段斜阳团簇个闲愁送至　试问斯愁端倪还向何边起黄村緑墅总是伤人意笑遗恨特登楼一味相对长吁看又是寒云拥蔽

御街行

【又一体双调七十八字一名孤鴈儿】

御街行　　　　　　　　　　　范仲淹

纷纷坠叶飘香砌夜寂静寒声碎真珠帘卷玉楼空天澹银河垂地年年今夜月华如练长是人千里　愁肠已断无由醉酒未到先成泪残灯明灭枕头敧谙尽孤眠滋味都来此事眉间心上无计相回避

前调　　　　　　　　　　　　杨无咎

平生厌见花时节惟只爱梅花发破寒迎腊吐幽姿占断一番清絶照溪印月带烟和雨傍竹仍藏雪　松煤染出宜孤洁最嫌把铅华拭暗香销尽欲飘零须得笛声呜咽这些风味自家领取莫与傍人说

前调　　　　　　　　　　　　辛弃疾

阑干四面山无数供望眼朝与暮好风吹雨过山来吹尽一帘烦暑纱?如雾簟纹如水别有生凉处　氷肌不受铅华汚更旎旎真香聚临风一曲最妖娆唱得行云且住藕花都放木樨开後待与乘鸾去

前调　　　　　　　　　　　　程　垓

住家不觉穷冬好向客里方知道故园梅子正开时记得清尊频倒高烧红烛暖熏罗幌一任花枝恼　如今客里伤怀抱忍双鬓随花老小牎独自对黄昏只有月华飞到假饶真个雁书频寄何似归来早

前调　　　　　　　　　　【宋媛】李清照

藤牀纸帐朝眠起说不尽无佳思沉香烟断玉鑪寒伴我情怀如水笛声三弄梅心惊破多少春情意　小风踈雨潇潇地又催下千行泪吹箫人去玉楼空肠断与谁同倚一枝折得人间天上没个人堪寄

御选历代诗余卷四十九








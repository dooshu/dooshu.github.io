开棺验尸


某邑宰，年甚少，以科甲出身。既授缺，其封翁虑其少不更事也，随之至任，簿书案牍，实左右之。翁固明练者，一时宰遂有神君之目。一日公出适郭，遇大户之丧，仪从甚盛，执绋者殆百人。后有哭于孝舆之内者，忽风起揭素帏，及哭者之衣，则斩缞之内，别有红裳，不觉大疑。命役访之，则某监生之丧，哭于舆者其妻也。宰益疑，遽呼群役阻其行，且命停榇某寺，以俟检验。执绋者皆缙绅辈，一时大哗，群至舆前与宰辩。宰曰：“诸公与亡者非路人，宁不欲白其冤耶？”曰：“无冤，何自以白？”曰：“验而不冤，吾宁挂冠矣。”众无奈，停榇上寺中。宰归署，忽托疾不视事，群具呈催检验，至再三，均不报。众复呈于郡守，守乃贻书，拟使谢过众绅，以寝其事也。宰复曰：“人命至重，缓葬小事，请予十日限，当有以报命。”郡守亦听之。

忽一日，传呼驺从，率仵作，到寺检验。丧者亲友咸集，且讯之曰：“启验而无据，不知开棺见尸之罪，当孰承之？”宰曰：“吾断不致承开棺见尸之罪，亦不为分金来也。”众相顾忸怩。既启视，验无伤。宰曰：“盍检视其阳具？”则灿然者一五六寸许之针，自溺管入者也。众咸大错愕。宰问曰：“有亡者之中表某，其在是乎？”众应曰：“在。”共推之使前，则已面如死灰矣。复飞签提亡者家之某小僮及其妇至，并绾之，鸣驺返署，一日而谳成。

初，宰之遇是事也，归即白之翁。翁曰：“如所见，吾亦知其冤，第恐验之而无证；即有证矣，末由得其始末，徒事周折耳。吾当访之。”故宰托病之时日，即翁察访之时日也。翁之行访也，衣窭人衣，伪为卜者，蹀躞城野间，几旬日，无所获，将失望矣。一日既暮，小息田间，忽有人来叱之曰：“若盗耶？”翁伛偻而起，应曰：“异乡之人，卖卜为活，夜无宿所，偶止此耳，乌敢盗？”其人曰：“怜子异乡露宿，盍从余来？”从之去，则田间一草屋，入户即榻，榻以外，无容足地也，矮不足以容起立。遂踞榻对坐。其人自陈曰：“稻稔而未割，余逻者也。”遂相剧谈，渐忘形迹。翁故叩之曰：“此间邑尊，为吾乡人，政声如何矣？”逻者曰：“大好青天，恐不得久于其位矣。”问何故，曰：“某监生家事也，吾即监生家佃人，故知之。监生实横死，不知邑尊何由知之？命停棺待验，而又托病不出；亲族控于郡守，不报。闻行将赴控省垣矣。”问：“彼既命待验，何以又托病？”曰：“不知也，第恐验亦不得证耳。”翁曰：“何谓也？”逻者忽视翁数四，曰：“若为邑尊同乡，得毋以吾言达？”翁曰：“贵贱隔绝，虽同乡何由达哉？”逻者曰：“即达亦无妨，第虑牵余作证，余乡人，畏见长官耳。其致死也，以针插阳具，使深入无迹。既殒，乃濯其血污。如之何能验也？”翁惊曰：“彼亲族宁无知者？”曰：“监生之妻某氏，私于其中表某。中表近丧妻，故与某氏谋，将死监生而娶之也。”翁曰：“然则此事惟彼二人知之耳，若何由而知之？”曰：“余乌得而知之？监生家之小僮某，固其中表所荐，实暗使助某氏者也。小僮与我善，窃以告我。亡者是日实饮于中表家，醉归，氏乃乘其醉而毙之者也。彼亲族中方利其妇之速嫁，而分其家产，今为邑尊沮其葬，故皆不平焉。”翁尽得其情，乃返，故破案之神速也。而神君之颂，益遍里闾矣。

野史氏曰：欧美之侦探，人役耳。此乃以封翁而执侦探之役，不尤为难能而可贵耶？呜呼！那得吾国州县官，尽有此封翁！






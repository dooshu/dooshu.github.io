◎膈翁

梅溪又曰：无锡县东门某姓，居克宝桥，素患膈证，邻里呼之为膈翁。一日，偶入茶肆，拾得包裹，开示之，皆金珠也。窃自念曰："吾死期将至，安用此为？"因不携回家，而坐守之。少顷，见一老妪踉跄而来，且哭且寻，问其故，乃还之，感谢而去。回至家中，忽目眩恶心，吐出硬痰一块，坚如牛皮，以刀断之，旋合为一，咸惊异之。自此，膈证顿瘥，后以寿终，而家道亦渐起。


游玉华山小记

登快阁西望玉华山蜿蜒城下谓可纵马立至也出城过水田间蹊路倾欹舆人皆侧足行久之过赤峡有老柏数十株自此登阪陟岭折入邃谷佳石如林可坐可倚太常萧公伯玉置茎草龛前有巨石屹然相望山豁江见足爽人意进一里许高树婆娑得石莲寺其林杪悬栈飞亭跨越寒涧前辈杨褰云书其亭曰浮槎其阳曰飞练盖泉出万山惊流戛石雨则瀑布旱亦鸣玉泉甘如醴相传萧杨两先生过此辄盘礴坐卧为竟日留时孟昉烹葵进酒携书画数卷展对泉上予喜甚用卷中韵留诗亭壁日晡穿山腹陟玉华顶瞰江城如指掌而三顾诸山气若素练垂垂下接於江趋归及山麓雨将至矣予又成峯顶一诗孟昉曰玉华旧无名作今自公始请并书之以贻後人其诗曰抱痾深媿未归身野鸟山樵暂主宾絶磵全消松阁暑碧苔长护石崖春忽闻清磬知隣寺细酌寒泉见古人散帙凭栏堪永日僧厨葵藿不愁贫翠柏戎戎挂夕曛振衣江色岭头分顾山明灭数峯雨蜀口青冥几树云画壁荒祠隂惨澹出城孤塔暮氛氤风流前辈谁过此笙鹤应从此日闻


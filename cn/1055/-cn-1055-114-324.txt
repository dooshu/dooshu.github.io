【后汉武荣碑】

右汉《武荣碑》，云“君讳荣，字含和。治《鲁诗经韦君章句》、《孝经》、《论语》、《汉书》、《史记》、《左氏》、《国语》，为州书佐、郡曹史、主簿、督邮、五官掾、功曹。年三十六，汝南蔡府君察举孝廉，执金吾丞。孝桓大忧，屯守玄武阙，加遇害气，遭疾殒灵”。其余文字残缺，不见其卒葬年月，又不著氏族所出。惟其碑首题云《汉故执金吾丞武君之碑》云。治平元年五月六日书。


其三十一





郑客西入关，[一]行行未能已。白马华山君，相逢平原里。璧遗镐池君，明年祖龙死。[二]秦人相谓曰：“吾属可去矣。”一往桃花源，[三]千春隔流水。

[一]《搜神记》：秦始皇三十六年，使者郑容从关东来，将入函关，西至华阴，望见素车白马，从华山上下，疑其非人。道往，止而观之。遂至，问郑容曰：“安之?”郑容曰：“之咸阳。”车上人曰：“吾华山使也，愿托一牍书，致镐池君所。子之咸阳，道过镐池，见一大梓，有文石，取款梓，当有应者，即以书与之。”容如其言，以石款梓，果有人来取书，云明年祖龙死。



[二]《史记》：秦始皇三十六年，使者从关东夜过华阴平舒道，有人持璧遮使者曰：“为吾遗镐池君。”因言曰：“今年祖龙死。”使者问其故，因忽不见，置其璧去。使者奉璧俱以闻。始皇默然良久，曰：“山鬼固不过知一岁事也。”退言曰：“祖龙者，人之先也。”使御府视璧，乃二十八年行渡江所沉璧也。张晏曰：武王居镐，镐池君则武王也。武王伐商，故神云始皇荒淫若纣矣，今亦可伐也。孟康曰：长安西南有镐池。《索隐》曰：镐池君，按服虔云水神，是也。江神以璧遗镐池之神，告始皇之将终也。且秦水德王，故其君将亡，水神先自相告也。苏林曰：祖，始也。龙，人君象。谓始皇也。



[三]《搜神后记》：晋太元中，武陵人捕鱼为业。缘溪行，忘路远近，忽逢桃花夹岸数百步，中无杂树。芳华鲜美，落英缤纷，渔人甚异之。复前行，欲穷其林。林尽水源，便得一山。山有小口，仿佛若有光。便舍舟，从口入，初极狭，才通人，复行数十步，豁然开朗，土地旷空，屋舍俨然，有良田、美池、桑竹之属。阡陌交通，鸡犬相闻。男女衣着，悉如外人。黄发垂髫，并怡然自乐。见渔人大惊，问所从来，具答之。便要还家，为设酒杀鸡作食。村中人闻有此人，咸来问讯。自云先世避秦难，率妻子邑人至此绝境，不复出焉，遂与外人隔。问今是何世，乃不知有汉，无论魏、晋。此人一一俱言所闻，皆为叹惋。余人各复延至其家，皆出酒食。停数日辞去，此中人语曰：“不足为外人道也。”既出，得其船，便扶向路，处处志之。及郡，乃诣太守说如此。太守刘歆，即遣人随之往，寻向所志，不复得焉。






【答徐无党第一书】

修白。人还，惠书及《始隐》、《书论》等，并前所寄《获麟论》文，辞驰骋之际，岂常人笔力可到？于辨论经旨，则不敢以为是。盖吾子自信甚锐，又尝取信于某，苟以为然，谁能奉夺？凡今治经者，莫不患圣人之意不明，而为诸儒以自出之说汨之也。今于经外又自为说，则是患沙浑水而投土益之也，不若沙土尽去，则水清而明矣。

鲁隐公南面治其国，臣其吏民才十余年，死而入庙，立谥称公，则当时鲁人孰谓息姑不为君也？孔子修《春秋》，凡与诸候盟会、行师、命将，一以公书之，于其卒也，书曰“公薨”，则圣人何尝异隐于他公也？据《经》，隐公立十一年而薨，则左氏何从而知其摄，公羊、谷梁何从而见其有让桓之迹，吾子亦何从而云云也？仲尼曰“吾其为东周乎”，与吾子起于平王之说，何相反之甚邪！故某常告学者慎于述作，诚以是也。秋初许相访，此不子细，略开其端，吾子必能自思而得之。不宣。某书白。


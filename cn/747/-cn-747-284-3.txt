○敕置十道使

敕：岁比不登，人或流亡，言念菜色，朕用疚怀。而牧宰是寄，惠养犹缺，黎元为本，赋敛未均，当宁思之，良所於邑。且十连为率，六察分条，周汉以还，事有因革，帝王之制，义在随时。其天下诸道，宜依旧逐要便置使，令采访处置。若牧宰无政，不能纲理，吏人有犯，所在侵渔。及物土异宜，人情不便，差科赋税，量事取安。朕所责成，贵在简要，其馀常务，不可横。其使宜令中书门下即简择奏闻，朕将亲览。


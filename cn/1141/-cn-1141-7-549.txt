书太守钱侯传后

四明钱侯孝直尝守宁国，识闰章童子试中，目以国士。侯去五载，胄子圣月过宛陵，述侯少壮时有抗疏辩冤、赎父出狱一事，使予泪涔涔下，纪以短歌。
钱侯昔守宛陵郡，簪缨不改烟萝性。
去住总无赫赫名，悠游万户载清净。
网罗才彦罕留良，怜予下士收门墙。
侧闻平昔著奇节，至孝激烈凌风霜。
为痛父冤不得白，身撄虎豹号天阙。
洒血直使鬼神惊，遂使囹圄觏日月。
念兹一事垂千年，何须政绩耀简编。
况复宦成甫中岁，卧龙抗志归林泉。
于乎，余父早殁叔含冤，实耻自讼耽灌园。
当涂弃斥何足憾，白璧蒙尘不可言。
我欲碎首呼苍天，覆盆抑郁向谁宣。
自伤不若钱侯贤，踯躅吞声徒涕涟。



清萬南泉序


據清嘉慶十六年刻萬希槐困學紀聞集證合注

曩予居館職時，讀中祕書經史子集，味乎其言之書，三味之擇焉而精者，必以困學紀聞爲稱首。顧其中之回穴，幾於索解不得，閻、何兩先生疏通證明又不能推類以盡。予以一得之愚，證曏今故，有意其推本之，而卒卒於簪筆持橐，日不暇給。洎乎歸田，一二大吏敦請迭主河東、江漢、嶽麓、豫章各書院，一時從遊日衆。每大都授經史子集之類以旁通者，時亦多所發明，而口授流傳不獲筆之於書，數十年來有志未逮也。乃者課兒承宗論策科舉之文，數典不忘，不詭隨於後人所羼。予叩以從何來，謂是從兄蔚亭集證之所云云也。少選，蔚亭來與坐談，晻然若合符，出其槀以質，於我心有素契焉者，因促之梓。蔚亭顧謂「縵密不能，蔍苴學者絀」，是蚩泠符也。予告之曰：「是則然矣。抑予之縱臾問世，非謂見所見者之必盡盡然也。予恐隙中窺鬭一家之是非，未必質之人人而皆同，且予正恐彌望黄茅白葦之使人概以從同也。子以集證者證之予，予即欲以子之證於予者證之世而因以自證焉。」蔚亭唯而退。維時承宗劍於旁，因命次其語著之書首，以諗海内博雅君子。儻有窮無窮、極無極，集以證之者，不觳於此。予老矣，跂予望之。伯父南泉氏書於頤莊舊書房。時年八十有八，維時乾隆五十有九也。






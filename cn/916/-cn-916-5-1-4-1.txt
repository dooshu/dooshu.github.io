【九日从宋公戏马台集送孔令诗】

风至授寒服。霜降休百工。繁林收阳彩。（六臣本《文选》注云。五臣本作扬彩。）密苑解华丛。巢幕无留燕。遵渚有归（李善本《文选》作来。《类聚》、《诗纪》同。）鸿。轻霞冠秋日。迅商（《御览》误作适。）薄清穹。圣心眷嘉（岁时杂咏作佳。）节。扬（《类聚》作鸣。《初学记》、《御览》同。）銮戾行宫。四筵（《御览》误作延。）沾芳醴。（《御览》误作体。）中堂起丝桐。扶光迫西汜。欢馀（《初学记》作馀欢。岁时杂咏同。）宴有穷。逝矣将归客。养素克有终。临流怨莫从。欢心叹飞蓬。（○《文选》二十。古今岁时杂咏三十三。《诗纪》四十九。又《类聚》四、《初学记》四、《御览》三十二并引工、鸿、穹、宫、桐、穷六韵。）


万竹庵和曹顾庵学士

其一


幽篁微雨后，屐齿染馀青。
树暗南塘路，人占太史星。
世情宜抱瓮，家政递传经。
客至拚销夏，沧浪自有亭。

其二

名园关数启，良友手重携。
竹翠莺偏喜，刍青马不嘶。
捲帘花气入，岸帻柳烟低。
越客为余说，依稀似剡溪（越客谓余云岫太史。）。

其三

君家多别馆，留我度残春。
欹枕见山色，横琴在水滨。
松筠留劫火，丹雘待骚人。
欲作衔泥燕，来看栋宇新。

其四

为欢销桦烛，相赠折疏麻。
曲客池边鹤，将雏井上鸦。
夜凉衫欲复，醉舞笠偏斜。
高会秋能健，香醪泛桂花。


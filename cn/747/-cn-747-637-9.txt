○杂说下

龙与蛇皆食於凤。龙智而神，其德无方，凤知其可与皆为灵也，礼而亲之。蛇毒而险，所忌必伤，且恶其得於凤也，不惟啮龙，虽遇麟龟，固将噬之而亡之。凤知蛇不得其欲，则将协豺犬而来吠嗥也，赋之食加於龙。以龙之神浮於食也，将使饱焉，终畏蛇而不能。麟与龟瞠而讴曰：“凤兮凤兮，何德之衰。往者不可谏，来者犹可追，已而已而。”既而麟伤於毒，伏於窟；龟屏气潜於壳，蛇侦龙之寐，以毒攻其喉而龙走；凤丧其助，於是下翼而不敢灵也。


○南蛮北狄同日朝见赋（以“渡泸款塞，咸造阙庭”为韵）

我皇制百蛮以德泽，刑八狄以威灵。俾旷代之绝域，同一日而来庭。则不叛不侵，知遐迩之无外；自南自北，昭声教之永宁。惟蛮也。荒陬有倔强之号；惟狄也，绝漠有桀黠之暴。辞炎徼，应感而偕来；谢穹庐，不期而两造。上乃御正殿，临中区。文物有耀，声明以殊。小周王之宾肃慎，卑汉後之享单于。於是卉服云集，旃裘风趋。骏奔而远无不届，の至而实繁有徒。垂衣而朝，三表自惭於制虏；止戈为武，五月孰矜其渡泸。百辟式瞻，九仪以配。宁有截而斯畅，俨无哗以相对。献琛尽礼，杂彩服以和光；蹶角展容，望珠旒而欣戴。若非越荒徼，逾紫塞。则南同鱼鳖，安得仰龙章於舜年；北喻豺狼，未可亲兽舞於尧代。是知历寒乡之发，钦百度兮无阙；忘沓障之崭岩，彰九区兮克咸。圣上惟北辰之位是缵，匪南面之尊是满。穷发斯服，雕题无算。仰天威以怀柔，化夷德为悃款。盛礼必具，幽遐既慕。同寅协恭兮斯亲，在远如迩兮斯赴。始差肩於著定之位，终收迹於绝之路。史臣书曰：美异俗而同臻，象斯华而合趣。则昔有梯山骤至，航海径渡，无蛮狄入觐之遇。


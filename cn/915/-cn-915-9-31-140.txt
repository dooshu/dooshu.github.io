◇佛知不异众生知义

佛者觉也；觉者，知也。凡夫之与佛地，立善知恶，未始不同也。但佛地所知者，得善之正路；凡夫所知者，失善之邪路。凡夫得正路之知，与佛之知不异也。正谓以所善非善，故失正路耳。故知凡夫之知，与佛之知不异。由於所知之事异，知不异也。凡夫之所知，不谓所知非善。在於求善而至於不善，若积此求善之心，会得归善之路，或得路，则至於佛也。此众生之为佛性，实在其知性常传也。（《广弘明集》二十二）


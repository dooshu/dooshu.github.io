○覆議河工補益疏 【 增夫守隄】

題為恭覩河工垂成、尚有可言、懇乞聖慈俯賜亟行、以少圖補益事、據管理中河郎中余毅中等會呈奉臣劄付、將條開事宜、逐一會議、要見移建衙舍、作何建設、守隄官夫、作何增添、工食錢粮、動支何項、庶免分派小民、其宿遷遙隄、踏勘地形要害、斟酌事體緩急、如應增築、即估計工費錢粮應用數目、照款查議明妥、會呈詳報、今據前因、將會議過事宜、逐一覆加詳議、款列具陳、伏乞敕下該部、再加查議上請施行、

計開

一添設新隄堰夫役以便防守、先該御史陳世寶題該工部覆議、咨行臣等備查、舊隄新隄、舊設夫役果否彀通融應用、如不敷用、應否添設長夫、或應否隨時募夫、工食動支何項銀兩、方得免派小民、其加派漕粮、恐難輕議、必于別項、銀內酌處、臣等議照、新築隄防。修守為急而編設夫役。工食為先查得淮北除宿遷以上各州縣。創築遙隄。既皆堅固足恃。且原設縷隄人夫。布置頗密。堪以往來修守。不必另議添設外。其宿遷以下。北岸自古城至清河遙隄。共一百零七里。原無縷隄。未經設夫。合另設遙隄夫役、照例每三里一舖、共三十六舖、每舖應設夫一十二名、老人一名、共該夫四百三十二名、內除裒撥中河分司洪夫二百名外、實該新設夫二百三十二名、老人三十六名、聽桃源清河二縣管河官、各照地督率、南岸止?帚仁集遙隄約四十里、每三里一舖、共一十三舖、每舖亦設夫十二名、老人一名、共該夫一百五十六名、老人一十三名、聽宿遷縣管河官督率、前項夫老、共四百三十七名、每名各工食銀七兩二錢、共該銀二千一百四十六兩四錢、及照止?帚仁隄最為險要、修守頗難、仍于洪夫內抽撥一百四十四名、每歲定限三月初旬、亦付宿遷縣管河官管領赴隄、於新設夫老相兼防守、至九月中旬、時水消涸、方許撤放、其桃源縣南岸縷隄三十九里。并馬廠坡遙隄計五里。清河縣南岸縷隄一十里零八十丈。俱應一體建舖設夫。查得桃源縣原有淺夫一百六十六名、清河縣原有淺夫五十三名、堪以分派、亦免另議、其淮南山陽等處、除原額淺夫甚少、不時調發濬淺、尚有不敷、難于裒撥、查得高家堰隄、并柳浦灣隄、共一百六十里、應設夫五百名、俱建舖于高堰住歇、通融調撥、修守西橋徐家二壩、頗為險要、各應設夫三十名、黃浦八淺、各五十名、并烏沙河起、至通濟閘止、共六十里、應設夫一百名、各酌量地里、建置舖舍、通共應設舖老四十名、聽該管河同知督率、各管河主簿大使等官、照地分管、俱每年如式增修、積土隄上、遇有坍塌、及水勢衝激、併力守護、前項夫老、共八百名、每名亦各工食銀七兩二錢、共該銀五千七百六十兩、及查裒撥洪夫二百名、工食舊額、每名銀六兩、歲銀一千二百兩、今改常川修守遙隄、較之在洪應役頗勞、合照新設隄夫一例、每名歲給銀七兩二錢、除原數六兩、仍舊動支徐州船稅外、每名加銀一兩二錢、歲該加銀二百四十兩、通應議處以上淮北淮南。計應添設夫老共一千二百三十七名。共該工食銀八千九百零六兩四錢。又該加添洪夫工食銀二百四十兩。通共該銀九千一百四十六兩四錢。看得漕粮既難加派。疲民又難增賦。別無堪動錢粮、查有淮安府四稅銀兩、原為修濬河工等項公費、及賠貱災傷逋負支用、今水患既除、賠貱可省、酌量於內、歲支銀七千三百四十兩儀真縣船稅銀內歲支一千八百六兩四錢、以上二項凑足夫食銀九千一百四十六兩四錢、遇閏月年分、每夫加銀六錢、共銀八百六十二兩二錢、聽于各夫內有曠役、扣除工食、通融補給、庶夫役增置得宜、而錢粮措處不擾矣

一增築宿遷縣遙隄、以順民情、先該御史陳世寶題、該工部覆議、咨行、臣等委官前去宿遷一帶地方踏勘、如遙隄接築、果于民生漕運兩便、不妨酌估具奏、擇暇舉行臣等看得濱河郡邑、俱因築有遙築、永除昏墊之患、獨宿遷傍湖無隄、不免向隅之泣、情委可矜但該縣北岸、自直河至古城一帶。從來不議築隄者。正以本處為落馬侍丘諸湖停蓄之所。湖外馬陵諸山。蟺蜿環抱。天然遙隄。水無他洩。不能奪河。而水發之時。河湖相通。縈廻展轉。水勢稍得舒緩。即漢賈讓所謂使秋水得有所休息。游波寬緩而不迫也。且山東蒙沂諸水。俱由此湖入河。若一槩接築遙隄則河水無所停蓄而下流難受益多潰决之虞湖水不能外出而渰浸愈廣反增胥溺之患耳今據各司道議、于直河官隄頭起、至王珣地頭止、約二十里、舊有民間自築小隄、此葢言不必築隄以塞建議者之意耳每歲三四月間水發尚小、若此隄無恙、則麥亦有秋、如伏秋水漲至有殘缺、合行該縣掌印管河官、每歲冬春間、督率本地民夫、或量撥徭夫恊助修補、此于漕河固無損益、而于民生亦有裨補矣、伏乞聖裁、


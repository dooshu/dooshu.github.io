海镜亭记

登州临观之胜曰蓬莱阁枕丹崖俯沧海士大夫燕游歌咏於是焉在尊酒未终云物百变然长山诸岛逼出其左若得海之一隅阁下四壁皆石刻殊少善本苏文忠旧书海市歌字已剥落类刓削者凡前人碑刻名蹟吏多徵搨墨本不予其直民怨其病已也而毁之如此者甚衆是可惜也右折而下为海潮庵庵左侧有亭皎然轩楹四敞盖先朝台使者阅水师处今武备不讲久矣把酒凭栏左右洲岛参差至此则一碧万里无复纎芥风微日霁波平如熨上可以冯虚御风与三山十洲相往来而下可以接鲛宫蜃市於几席间也丁酉夏四月十有四日予夜宿亭畔水月空明毛髪可数书其上曰海镜明年再至则郡丞马君扫除丹雘登望潇洒留连不能去事固有名微而实胜居卑而视广者有类於是後之好事者其毋务崇其观丰其垣以废吾亭乃礲石而记之


弃妇篇

孔雀栖阳岩，毛羽似长离。
晔晔展金翠，灿耀有光仪。
当春盛花萼，舒尾媚华滋。
将以娱灵眄，自妒矜相持。
一朝畏采捕，不复栖高枝。
在山影辉丽，出山颜色衰。
色衰复何为，贱妾中心知。
君若岭上云，飘忽难与期。
妾若涧中水，一去无还时。
吁嗟门五步，遥遥成路歧。
白日易为暝，中宵易成悲。
流苏杂彩帐，华烛光间之。
鹍弦与凤管，昔者寄相思。
犹是盛年物，不知留为谁。
因思曩日意，何以成恩私。
不见鸳鸯鸟，和鸣芙蓉池。
芙蓉秋以残，欢爱令人危。





○请除落正罪外科决轻赃奏

臣每详覆案文，静究赃罪条件，或有因缘勘鞫，滋漫告陈。虽广讼讼，渐异根本。其间有物关献遗，事同情异。或果实纸笔之徒，或丝履茶药之类。逐色目计钱不及三二百，聚都数不过四五千。为案牍之微赃，伤朝廷之大体。引律二罪俱发，以重者论，不累轻以加重。请非正论事条外，定赃之时，并许除落。


○请定仆射上仪奏（太和四年九月中书门下）

伏准仆射上仪故事，自御史中丞吏部侍郎以下，罗拜阶下，准元和七年杂定仪注，全无受拜之礼，当时尽以仆射非其人所杀礼。臣等以为合系官之轻重，不合为人而升降。受中丞侍郎拜，则似太重；答郎官以下拜，则似太轻。臣等商量，令诸司四品以下官，及御史台六品已下并郎官，并望准故事，馀依元和七年敕处分。


贻孙太常怍庭何首乌二枚聊题代柬（何首乌名交藤，见《本草》。）

养生昧长策，药饵性所亲。
交藤是尤物，偏疗白头人。
君昔授我方，言此足宠珍。
蓄意十五年，物色终逡巡。
客有携示我，厥状大殊伦。
雄雌相匹敌，盘曲如轮囷。
长镵翻虎窟，搜掘饱艰辛。
矜惜等巨璞，什袭兼重茵。
狂呼攫得之，遘会疑鬼神。
持以奉君子，物薄意良勤。
唯君旧知我，相视同一身。
何当成大脔，毋使斑鬓新。
飞腾君自爱，野客甘隐沦。
行行陟五岳，采曝开层云。
驻颜固难必，且用娱冬春。



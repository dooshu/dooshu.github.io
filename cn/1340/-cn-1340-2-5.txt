《东鲁灵光》跋


泰岱为五岳之至尊，圣人为万世之师表，二者皆萃于山左。古人有言：“地灵人杰”，洵不诬也。光绪甲辰，余游济南，二三同乡相约登泰岱，谒孔林。车马已戒，阻于雪，不果行。名区圣迹，失之当前，于今耿耿。谢君子修，磊落豪迈，壮游海外，眼界恢张。既归国，经营实业，务为商界伟人。有时客座抵掌，谈夙昔之游，名山巨流，险怪万状，未尝不令人心目眩怵。既而游山左，登岱宗，观日出，遍览林泉岩壑之胜，以为壮绝寰海，一一以西洋摄影法留其图。其友胡君茂卿，更以所摄孔林各影片归之。子修视若拱璧，辑为此帙，命之曰《东鲁灵光》。庚戌，挟之过沪，出以示余。余展览之，不觉叹曰：“此吾宗国礼乐、山川之代表也，《泰山道里记》《阙里志》诸书得所辅翼矣！”子修复请余一言。夫以泰山之尊，孔子之圣，余何敢言，复何必余言？虽然，余得请言子修：欧学东渐以来，士大夫之号称识时务者，莫不倾心欧化。谈山川者，必夸海外；讲礼俗者，动举欧风。华、拿以外无英雄，苏、孟以外无贤哲，粪土国粹，疣赘宗邦，而犹觍然语人曰：“吾爱国，吾爱国也。”若而人者，吾觏之厌矣。固不图潢污行潦之内，忽茁青莲；阴霾毒障之日，突现霞霭；浑浊人海之中，忽有子修其人也。知山灵毓秀之宜景仰，摄之以供卧游也；知圣贤礼乐之宜保全，摄之以为典型也。不宁惟是，且一一注以西文，使吾宗国山川名胜、圣哲遗徽，得以流传海外，而播我国光也。子修之爱国，其视今之士夫为何如也？此则吾所敢言者矣。

宣统庚戌仲春，南海吴沃尧趼人氏读毕跋。






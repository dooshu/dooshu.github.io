◇谢东宫赍围启

性爱山泉，颇乐闲旷虽复伏膺尧门，情存魏阙，至於一丘一壑，自谓出处无辨，常愿卜居幽僻，屏避喧尘，傍山临流，面郊负郭，依林结宇，憩桃李之夏阴。对径开轩，采橘柚之秋实，而王畿陆海，亩号一金，泾渭土膏，豪杰所竞，徙居好寺，必待使越之装。别馆河阳，亦资牧荆之富。此园左带平湖，修陂千顷，右临长薄，清潭百仞，前逼逸陌，朝夕爽垲。後望锺阜，表廛烟霞。每剩春迎夏，华卉竞发，背秋向冬，云物澄霁，归瞰户牖，不异登临，升降阶墀，巳穷历览。舟楫所屈，累日不能穷其源，鱼鸟之丰，山泽不能喻其美。（《艺文类聚》六十五）


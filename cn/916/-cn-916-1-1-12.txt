【采薇歌】

〖《史记》曰：武王已平殷乱。天下宗周。而伯夷、叔齐耻之。义不食周粟。隐於首阳山。采薇而食之。乃饿且死而作歌。其辞曰：〗

登彼西山兮采（《御览》采上有言字。）其薇矣。（《书钞》无矣字。）以暴（《御览》作乱。）易暴兮不知其非矣。（《书钞》、《御览》无矣字。）神农虞夏忽焉没兮。我适归矣。（《书钞》、《御览》无矣字。）吁嗟徂兮命之衰矣。（○《史记》伯夷列传。《诗纪前集》一。又《书钞》百六、《御览》五百七十并引薇、非、归三韵。○逯案。《吕氏春秋》诚廉篇云。昔周之将兴也。伯夷、叔齐相谓曰：昔者神农氏之有天下也。时祀尽敬。不以人之坏自成也。今周见殷之僻乱也。而遽为之正与治。以此绍殷。是以乱易暴也。今天下暗。周德衰矣。不若避之以洁吾行。至首阳之下而饿焉。其曰神农氏。曰以乱易暴。曰周德衰。与此歌相出入。则此歌之出殆在秦之末年也。）


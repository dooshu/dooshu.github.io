陶祭酒望龄五十首

【咏上苑桃花（馆课）】

度索山头驻彩霞，蓬莱宫阙即仙家。

共传西苑千秋实，已着东风一树花。

【云岩二首（有序）】

（万历癸巳十月十一日，夜坐云岩天梯上，云色滃翳，四顾苍然。怅不见月，偶述二绝。）

中夜披衣聊出户，无数山云挂庭树。

忽然数片飞不还，已作风前一溪雨。

丹壑苍崖处处钟，夜深天畔有孤筇。

寒灯一点松龛里，照见云间五老峰。

【怀昭素】

良会不可值，我行何所之。

疾如临老别，愁问隔年期。

霜落开帆重，天寒去雁迟。

殷勤驿楼月，得似汉京时。

【游五泄六首（各有序）】

青口

（从诸暨县行五十里，皆山中。然势散缓行者，颇疲怠。将至青口，前有岩崭然出云间，客望见皆喜，心踊欲趋。比至，山忽转面，截去路，纯若无罅。并厓行半里许，溪澎然鸣，隔溪乃觉有门窦，涉而入，如行委巷中矣。两山离立不数丈，壁绝梯磴，翕翕如欲阖。行数十武辄一转，溪随而萦之，十数武辄一涉。山是纯石，峰崿皆倾欹耸特，各各取态，或如廪囷，或洼如堂，或如案上果罩也。疑初是一山，将有神人斩其脊而中开耶？石壁上踯躅，盛开红紫如绣，不可采掇。五泄山上有刘龙子墓，龙子人而龙，故诗云然。）

龙子为龙时，阳精洞丘谷。

神行物无碍，摧山如剖竹。

青口当其涂，长峦势奔蹙。

砉若万羽林，分行避黄屋。

祇今苔藓壁，即是群山腹。

天空堕石罅，雷与斫云足。

鬼斧一以劖，神鞭驱不续。

踯躅花其巅，聊舒游者目。

第五泄

（五泄之名，以瀑水胜，然山径固已奇绝矣。入青口十里，至五泄寺。寺右缘溪峛崺而上，复折，遂至瀑布所。水悬可千尺，石壁如削，左右环拥，映水益壮，不知视匡庐、雁荡何如也。然声势震荡，口喑目旋，神魄失守，亦雄伟奇特之观。题名于壁曰“万历丁酉三月廿日，公安表宏道、歙方文僎、山阴王赞化、会稽陶望龄、奭龄同游。”）

白蜺饮晴壑，一饮万人鼓。

腥风喷涎沫，下有神龙府。

倾崖与回薄，犷石佐虓怒。

十里骨立山，洗濯无撮土。

遥源杳何处，落地名第五。

客来泉亦喜，舞作千溪雨。

赤脚立雨中，衣沾翳厓树。

廿年成始至，重游在何许。

凭君铁锥书，一破苍苔古。

白龙井

（五泄有二龙井，黑龙井即第五泄下石潭，白龙井在寺南五六里许。穿谷中而入，变换，不可名状。稍进云已是寺前案山背，似非人世之行，客相顾恍然而已。时日渐曛，幽悄可畏，不至龙井而还。）

招提万山里，门与苍崖对。

尝闻白龙井，窈出清溪外。

沿洄未觉远，忽抵前山背。

半壁仙屋深，回峰洞门碍。

奇峦互倾仄，飞溜各形态。

厓松老将化，石笋看来大。

磐谷戴土耕，寒苗接流溉。

蹊幽生晚畏，径转添新爱。

已谓人境穷，蓦与村翁会。

息肩支短策，洗足坐鸣濑。

但见玄发垂，安能辨年辈。

因知云雾间，神仙宛焉在。

第一泄

宋景濂记云：“诸泄惟第四级不可至，或以絺围腰，系巨筏俯而瞰其取道，盖从巅上下耳。”僧言山下有细路，缘厓可上，则四泄皆可至也。时方雨，险滑不可置足，褰裳从之。从者多谏，罢归寺。诘朝，步上响铁岭，从山腰得斜径，攀挽而行，临其巅望之，四瀑皆宛宛可见。夫匡庐、雁荡一级水耳，犹得名，况五泄耶！

山雨无崇朝，青苔助岩险。

四泄安可求，山僧只指点。

兴来身命微，危磴几欲犯。

童仆进苦规，同游亦讥贬。

虑深胆易慑，计阻心竟歉。

胜事忽若吞，清眠梦如魇。

辰餐动归策，临瞰势已俨。

萝葛疲攀缘，荆榛费诛斩。

跖石愁足跌，蹲泥任衣染。

下望五白龙，遥遥竞腾闪。

紫阆

（泄之水百仞五之，意是天上落也。从响铁岭而登至绝顶，谓便当下，乃忽见平畴长林，桑竹蓊翳，沟塍组织，水皆安流。审之，即堕而为泄者，地名紫阆，民居颇稠，或至巨富。四望缅然平远，亦更有群峰环之。上山即富阳县界。予与客皆言，两县地势高下遽如此，复不谓是山顶。行十里，忽复下走，如一二里，始至地。由此言之，安知今所谓大地者，非处于孤峰绝顶乎？）

一瀑悬百仞，五瀑方到地。

每缘岚雾开，略想峰头翠。

即此料泉源，应从白云坠。

攀藤渐跻陟，屡息始能诣。

谁谓孤峭中，忽有桃源事。

鸡犬散村落，竹木成位置。

连畴溪女桑，卓午樵人市。

向来五瀑布，平流若沟隧。

十里方下山，人家在天际。

玉京洞

（从五泄至洞岩寺，凡三十里。洞在寺右，始入如永巷，巷穷乃开阔如七间大厅堂。遇阔处即名一洞，如是者不测为几也。未入时，寺僧携席以从，云穴隘者至不得手行，须首引其尻，如蛇蚓状，以为藉耳。洞中然数十炬犹暗，炬火小如枣核，不见光焰。隘处又苦烟塞，触眼鼻皆酸。既至穴口，数刺头试之，畏烟，竟不果，惟寺僧与王生及僮辈二三人更进数洞，出为言所以闻。昔有行脚僧，曾担糠深入者，见大溪石桥而返，顶上闻橹声，当是钱塘江也。）

灵洞积阴晦，火烈不得扬。

一炬才照身，有似秋萤光。

神幽意多危，群客悄不狂。

相牵隧道穷，砑尔开堂皇。

石髓结还滴，蝙蝠鸣且翔。

布席通穴口，投身引其吭。

要当蛇蚓行，恐逼蛟龙藏。

勇夫三四人，老僧启前行。

还言所历殊，一一仙人房。

其下流清泉，其上安桥梁。

蹊岭突高下，尻背时低昂。

火烛黯欲尽，窔奥安可量。

尝闻长老说，有衲来何方。

折松为明灯，腰包裹糇粮。

持咒禁妖怪，表涂留秕糠。

猛志忽地险，深探遍灵乡。

顶上摇橹声，依稀是钱塘。

与君凡境居，安知仙路长。

【览镜七首】

三十七年聊把玩，峻坡驰马只轮飞。

陶潜官罢知今是，梵志人归叹昔非。

白骨观成看世妄，青山招隐与心违。

桃花一雨平湖满，且乞长竿守钓矶。

说法从人诮马留，似猴良亦胜真猴。

牵丝刻木浑儿戏，断水残山足梦游。

溪潦旋添菱女枻，霜痕欲上橘奴洲。

此中纶笠真吾事，为写渔装著钓舟。

食柏生香事有征，吾生物化岂无凭。

笋乡嗜久枯同竹，梵夹翻多瘦亦僧。

荤血断来余紫蓼，衣冠抛尽只朱藤。

荒芜田业关何事，已种南湖十亩菱。

镜里容颜颇自知，须知元颍即吾师。

持筹讵免揶揄笑，顾影行遭罔两疑。

薄相苦无蚕室妇，贫身半属债家儿。

生来百丑鬷明面，可独穷人尽是诗。

莫怪年时爱道装，姓名久已隶空王。

六时自礼莲花漏，每日亲拈印字香。

诗景天和邀客和，衡门草长与人长。

夜灯点罢仍朝梵，静业山中也觉忙。

春风濠上始观濩，秋雨檐前又醉沤。

万事总如僧剃发，一生偏爱黍垂头。

嵚崎历落真堪笑，宠辱升沉定不忧。

试向唐生问身事，骑牛跃马竟谁优。

季主诚贤术未奇，子卿巧中亦吾欺。

岂如明月盘龙镜，解照清霜病鹤姿。

萝葛攀援秋欲断，鱼龙蛰伏冷相宜。

可怜憔悴东阳守，老病临头带孔移。

【小园】

满窗烟翠镜湖南，隐士图书海岳庵。

书艇故教藏五柳，啼莺频与唤双柑。

泥人山似当春睡，中酒花仍白昼酣。

已插疏篱护芳草，更添微径拟三三。

【寄怀袁伯修】

楚袁萧洒似庞公，十载交游伯仲中。

尺素怀人劳强饭，一瓶饷远笑擎空。

总无儿女谋身易，示有威仪与俗同。

苦忆西郊共携手，江南今已楝花风。

【湖上新屋成向有山居之意故云然】

东西坊本依城市，大小山今有弟兄。

拟卜幽栖分岭翠，好凭竹阁听泉声。

倦同飞鸟投林急，慵爱蜗牛戴屋行。

湖上一椽聊尔尔，扶犁权与老农耕。

【读华严合论】

禅心端合一生休，偈价真堪万死酬。

虚有身形似腰鼓，愧无手指发箜篌。

谩翻小本《华严论，为送初凉叶落秋。

顶发欲斑除未得，只应枯瘦拟比丘。

【陈侍御西湖庄】

名场羡尔一身收，墨诏新衔拜醉侯。

艇子旧装莲叶样，吴儿殊有串珠喉。

轻舆软径花间驭，晚翠朝烟水上楼。

我有清狂公记取，十旬三度净慈游。

【送詹生】

了无经术只甘眠，且免门人笑腹便。

隔岁岂堪翻旧历，废琴端为发新弦。

低头我已推东野，高足谁能似郑玄。

莫惜湖亭暂时语，夜潮偏送上滩船。

【端午日无念师二詹生吴生同集斋中偶看坡公汁字韵诗戏效韵四章末章呈似念公】

吾闻嵇阮俦，颓然嗜米汁。

呼酒如救焚，五斗未曾湿。

清言多妙理，往往酣中得。

不知三闾公，沉湘有底急。

有如云间鹄，而视池中鸭。

覆载岂不宏，愁人眼空幂。

园芳延令节，安石榴花赤。

秫米煮菰青，菖蒲兼酒白。

酒为濡吾唇，花以华我帻。

行从渔父歌，一吊孤累泣。

醒魂老更苦，浇酒箴其缺。

今日良宴会，坐有千里客。

愿客醉勿醒，醒后忧来集。

榴娇乍赪颊，柳暗初流汁。

湖南去饭牛，饭饱牛耳湿。

炎景困腾腾，嘉宾来得得。

同欣节物换，再叹流光急。

艾叶巧成虎，沉香微吐鸭。

开轩去屏障，独许庭花幂。

越酒苦醲酽，盏落珊瑚赤。

家传苏氏方，颇类吴中白。

岂徒侧君弁，欢赏行堕帻。

连槽泻春溜，几夜糟床泣。

瓶罍幸未耻，杯勺岂愁缺。

主人不自谋，酝美真为客。

莫厌园蔬贫，明朝肯来集。

生平食字饱，渴饮松煤汁。

共压强韵诗，思苦笔未湿。

纷如舟竞渡，红锦志先得。

胜事出危险，好语生迫急。

每爱孟东野，铜斗夸射鸭。

虽无壮士怀，幽韵写蒙幂。

飞情高鸟堕，洗恨游鲂赤。

不独吟者劳，闻歌已头白。

伊余亦何事，肩耸发去帻。

胡不日中眠，强效寒虫泣。

灵均去我久，风雅道渐缺。

我欲拜低头，谁是词坛客。

何当唤韩孟，去作城南集。

学道如痴狗，衔枯苦求汁。

悟道如涸鱼，登陆徒呴湿。

空虚无片段，岂要论失得。

迹往电犹迟，锋驰箭非急。

多言只自困，喧呶乱鹅鸭。

夸足走踆踆，劳睛花幂幂。

吾师无寸铁，应敌双拳赤。

摩垒大鼓幢，摧邪老韩白。

而予本幻士，枯木冒冠帻。

蚓有无肠歌，鹃有无情泣。

虽然共居诸，且不受盈缺。

从师莽浪游，非主亦非客。

眼前旷劫事，一会灵山集。

【东山】

竹梢藤蔓冷僧扉，门外苍松忽减围。

鏚药更谁悲远志，摘花犹得访蔷薇。

落潮渔艇晚初阁，上浦风帆健欲飞。

丝管暮年陶写尽，谢公何日复东归。

【久麦】

久麦化蝴蝶，蝶化宁自识。

翅纷渐凌乱，须嘴好妆饰。

无端梦为周，夸言大鹏翼。

著书一何困，矢口谈道德。

当其梦觉时，栩栩亦暂适。

莫信梦中言，前身一腐麦。

【春雪】

犯寒先报数声雷，待约还停绕屋梅。

山霭渐沉惊密密，雨丝初送转皑皑。

戏量晓砌携筇步，欲拭春粘着屐回。

湖水如妆景如画，可堪痴坐画垆灰。

【雪消】

柔姿能耐几时消，况是春来腊后飘。

晓幕薄寒飞旋湿，夜窗多恨滴无憀。

风前赵女愁堪诉，老去郎颜鬓易凋。

惟有山梅解相惜，深崖铁干锁冰条。

【生诗十首书王堇父慈无量集以凡百畏刀杖无不爱寿命为韵（录八首）】

人生事肠腹，及与口舌三。

二但取饱软，一乃司吾馋。

万钱饰盘筵，殉此径寸甘。

下咽了无知，理与木札兼。

晚食美葵蓼，甚饥望齑盐。

径寸况易欺，胡当信其婪。

半脔偿一身，债主真不廉。

人羊须臾理，请君睹其凡。

介卢晓牛鸣，冶长谙雀哕。

吾愿天耳通，达此音声类。

群鱼泣妻妾，鸡骛呼弟妹。

不独死可哀，生离亦多嘅。

闽语既嘤咿，吴听了难会。

宁闻闽人肉，忍作吴人脍。

可怜登陆鱼，皦喁向人谇。

人曰鱼口喑，鱼言人耳背。

何当破网罗，施之以无畏。

挟弩隐衣袂，入林群鸟号。

狗屠一鸣鞭，众吠从之嚣。

杀机翳胸中，粲然若悬杓。

吾闻螳螂蝉，能变琴者操。

至人秉慈尚，虎象焉足调。

因果苟无征，视斯亦已昭。

与其啖群生，宁我吞千刀。

从事愁见拘，波臣苦遭荡。

蝈氏群处囊，悲鸣更相仗。

寄书已成悔，见梦徒增妄。

数钱赎尔至，缚解羁囚放。

困极势未遒，苏余气仍壮。

衔恩未忍去，故作三回望。

何方绝网钓，何去保无恙。

感激见深衷，迟疑抱遐怅。

赠尔金口言，努力此回向。

耨水具功德，莲花好安养。

微施岂怀报，往矣慎波浪。

群蛙犹有情，鼓吹西窗傍。

昔有二勇者，操刃相与酤。

曰子我肉也，奚更求肉乎。

互割还互啖，彼尽我亦枯。

食彼同自食，举世嗤其愚。

还语血食人，有以异此无。

吾闻丰坊生，赤章咒蚤虱。

蚤虱食几何，讨捕况已酷。

借问坊食者，还当咒坊不。

弘恕圣所称，斯言非佞佛。

生物不可食，熟已过时败。

生既嫌腥膻，败时仍臭秽。

腥秽君所知，胡为强吞嘬。

水火幻味香，口鼻成灾怪。

如蝇秽中育，还以臭为爱。

及其生子孙，居然臭秽内。

坑圊难久居，虫乎可为戒。

竖首横目人，竖目横身兽。

从兽者智撄，甘人者勇斗。

悲哉肉世界，奚物获长寿。

一虎当邑居，万人怖而走。

万人俱虎心，物命谁当救。

莫言他肉肥，可疗吾身瘦。

彼此电露命，但当相闵宥。

共修三坚法，人兽两无负。

【梅季豹见访同为云门禹穴之游诗赠其行】

白苇黄茅都一概，苍松何意入云栽。

练江秀句今如谢，橄榄余甘旧属梅。

溪阁熟眠秋到寺，石亭壮观雨兼雷。

怜君醉后谈能胜，倩取湖光为洗杯。

【与季豹游云门】

丛竹生鞭晚稻齐，石桥重访古时题。

谷云未出俄成雨，檐瓦初鸣已涨溪。

月气忽穿残蜺断，乱山翻在夕阳西。

秦碑解读随君读，苔磴从高不湿泥。

【过何泰华园分韵二首】

花事殊堪谱，鱼群似可名。

凉风吹蔓影，急雨打荷声。

清簟便慵卧，朱栏傍晚行。

尝新北泉冷，重为煮沙瓶。

今日何园句，能无忆少陵。

迷人寄生酒，匝地月支藤。

莲褪鱼吹粉，苔深石减棱。

轩窗随面面，寒竹影层层。

【双莲诗二首为童贞姒作】

黄鹄歌残调转悲，鸳鸯冢畔梦犹疑。

只应池上双莲影，得似当年镜里时。

双窥双语镜中妆，莲叶莲花总断肠。

几倩西风洗红粉，断香零露老秋房。

【四月晦日泛若耶至云门寺以起坐鱼鸟间动摇山水影为韵十首（录五首）】

两崖十里苍簋根，中藏一溪云月髓。

嫩粉生香笋出林，老枝压地花成米。

溪上老翁撑竹船，摘米炊枯弄清泚。

月下何人见往来，惟有山猿同坐起。

结叶垂花老桤卧，四山无风午刚挫。

扳花荫叶桥畔凉，葛屦生衣安稳坐。

田家初饱麦上场，溪雨新过水推磨。

林间起步余睡清，青梅满槃雀卵大。

五云山前盘古树，曾见前朝老谢敷。

六寺钟声何处尽，僧残惟有粥呼鱼。

笋天已过麦地瘦，一饭山厨鲑菜无。

青鞋布袜客何意，担水揭揭来浇蔬。

夏首新热叶气蒸，细路危桥得幽悄。

桤树成林已快人，况有鸣泉覆深筿。

松髯石发雅能净，竹稚鸟雏怜最小。

何时一床卧僧阁，饱听凌晨醒来鸟。

双溪港口泊幽梦，石帆山下朝炊动。

荒村客到松鼠奔，小市人喧竹排重。

我生百事松上针，虽有寸长何所用。

石田千亩云外闲，去采灵芝为君种。


48　毛憲守長沙謝韓平原文　昌黎荆潭倡和詩序　毛遂脱穎而出本事


毛憲守長沙，謝韓平原曰：「湖南之地二千里，序詩幸託於昌黎；平原之客十九人，脱穎願同於毛遂。」

【元圻案】韓昌黎荆潭倡和詩序曰：「今僕射裴公開鎮蠻荆，統郡維九；常侍楊公領湖之南壤地二千里。存志乎詩、書，寓辭乎詠歌，往復循環，有唱斯和，苟在編者，咸可觀也。」〇史記平原君傳曰：「平原君合從於楚，約與門下有勇力文武備具者二十人偕。得十九人，毛遂願備員而行。平原君曰：『夫賢士之處世也，譬如錐之處囊中，其末立見。』毛遂曰：『臣乃今日請處囊中耳。使遂蚤得處囊中，乃穎脱而出，非特其末見而已。』」〇韓侂胄封平原郡王。〇通考選舉五：「開禧元年，檢詳毛憲爲考官，其子自知以迎合用兵冠多士。韓侂胄既敗，乃用言者奏，奪憲次對，而降自知爲第五甲末。」






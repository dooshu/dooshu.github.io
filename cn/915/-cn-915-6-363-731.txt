○座右铭



勤之勤之，至道非弥，奚为淹滞，弱丧神奇。茫茫三界，眇眇长羁，烦劳外凑，冥心内驰。徇赴钦渴，缅邈忘疲。人生一世，涓若露垂，我身非我，云云谁施。达人怀德，知安必危。寂寥清举，濯累禅池，谨守明禁，雅玩玄规。绥心神道，抗志无为，寥朗三蔽，融冶六疵。空同五阴，虚豁四肢，非指喻指，绝而莫离。妙觉既陈，又玄其知，宛转平任，与物推移。过此以往，勿议勿思，敦之觉父，志在婴儿。（《高僧传》四）




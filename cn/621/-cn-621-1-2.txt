辨骚

刘勰




【原文】

自风雅寝声，莫或抽绪，奇文蔚起，其《离骚》哉！故以轩翥诗人之后，奋飞辞家之前，岂去圣之未远，而楚人之多才乎！昔汉武爱骚，而淮南作传，以为“《国风》好色而不淫，《小雅》怨诽而不乱。若《离骚》者，可谓兼之。蝉蜕秽浊之中，浮游尘埃之外，皭¹然涅而不缁，虽与日月争光可也”。班固以为露才扬己，忿怼沉江。羿、浇、二姚，与左氏不合；²昆仑悬圃，非经义所载，然而文辞丽雅，为辞赋之宗，虽非明哲，可谓妙才。王逸以为诗人之提耳，屈原婉顺。《离骚》之文，依经立义：驷虬乘鹥，则“时乘六龙”；昆仑流沙，则《禹贡》敷土。名儒辞赋，莫不拟其仪表，所谓“金相玉振，百世无匹”者也。及汉宣嗟叹，以为皆合经术；杨雄讽味，亦言体同诗雅。四家举以方经，而孟坚谓不合传体，褒贬任声，抑扬过实。可谓鉴而弗精，玩而未核者也。将核其论，必徵言焉。故其陈尧、舜之耿介，称禹、汤之祗敬，典诰之体也。讥桀、纣之猖狂，伤羿、浇之颠陨，规讽之旨也。虬龙以谕君子，云霓以譬谗邪，比兴之义也。每一顾而掩涕，叹君门之九重，忠怨之辞也。观兹四事，同于风雅者也。至于托云龙，说迂怪，丰隆求宓妃，鸩鸟媒娀女，诡异之辞也。康回倾地，夷羿弊日，木夫九首，土伯三目，谲怪之谈也。依彭咸之遗则，从子胥以自适，狷狭之志也。士女杂坐，乱而不分，指以为乐，娱酒不废，沉湎日夜，举以为欢，荒淫之意也³。摘此四事，异乎经典者也。故论其典诰则以彼，语其夸诞则如此。固知《楚辞》者，体慢于三代，而风雅于战国，乃雅颂之博徒，而辞赋之英杰也⁴。观其骨鲠所树，肌肤所附，虽取镕经意，亦自铸伟辞。故《骚经》《九章》，朗丽以哀志；《九歌》《九辩》，绮靡以伤情；《远游》《天问》，瓌诡而惠巧；《招魂》《大招》，耀艳而深华；《卜居》标放言之致，《渔父》寄独任之才⁵。故能气往轹古，辞来切今，惊采绝焰，难与并能矣。自《九怀》已下，遽蹑其迹，而屈、宋逸步，莫之能追。故其叙情怨，则郁伊而易感；述离居，则怆怏而难怀；论山水，则循声而得貌；言节候，则披文而见时。枚、贾追风以入丽，马、扬沿波而得奇，其衣被辞人，非一代也。故才高者苑其鸿裁，中巧者猎其艳辞，吟讽者衔其山川，童蒙者拾其香草。若能凭轼以倚雅颂，悬辔以驭楚篇，酌奇而不失其贞，玩华而不坠其实，则顾眄可以驱辞力，咳唾可以穷文致，亦不复乞灵于长卿，假宠于子渊矣。赞曰：不有屈原，岂见《离骚》。惊才风逸，壮志烟高⁶。山川无极，情理实劳。金相玉式，艳溢锱毫。

【注释】

¹一作“皧”。

²《离骚》用羿、浇等事，正与左氏合。孟坚所云，谓刘安说耳。

³此皆宋玉之辞，非屈原意。自汉以来，靡丽之赋，劝百而讽一，其流至于齐、梁而极矣，皆自宋玉唱之。

⁴此语施于宋玉可也。

⁵一云“独任”当作“独往”。

⁶烟，一作“云”。






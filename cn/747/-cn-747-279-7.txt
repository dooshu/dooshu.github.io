○谏立武惠妃为皇后疏

臣尝闻《礼记》曰：“父母之雠，不共戴天。”《公羊传》曰：“子不复父雠，不子也。”昔齐襄公复九世之雠，丁兰报木母之恩，《春秋》美其义，汉史称其孝。陛下既不以齐襄为法，丁兰为戒，岂得欲以武氏为国母？当何以见天下之人乎？不亦取笑於天下乎？非止兮损礼经，实恐污辱名教。又惠妃再从叔三思、从父延秀等，并于乱朝纲，递窥神器，豺狼同穴，枭獍同林。至如恶木垂阴，志士不息；盗泉飞液，正夫莫饮，良有旨哉。且匹夫匹妇欲结夫妻者，尚相拣择，况陛下是累圣之贵，天子之尊乎？伏愿陛下详察古今，鉴戒成败，慎择华族之女，必在礼义之家，称神之心，允亿兆之望，为国大计，基在於兹。且惠妃本是左右执巾栉者也，不当参立之数。《春秋》书宋人夏父之会，无以妾为夫人；齐桓公誓命於葵邱，亦曰无以妾为妻：此则夫子恐开窥竞之端，深明嫡庶之别。又汉成帝欲立赵氏为皇后，刘辅极言；汉桓帝欲立薄氏於中宫，李云切谏。又见人盛言，尚书左丞相张说，自被停知政事之後，每谄附惠妃，诱荡上心，欲取立后之功，更图入相之计。伏愿杜之於将渐，不可悔之於已成。且太子本非惠妃所生，惠妃复自有子，若惠妃一登宸极，则储位实恐不安。皇太子既守器承祧，为万国之主本，何可轻易辄有摇动？古人所以见其渐者，良以是也。昔高祖以戚夫人之故，将易太子之位，时有商山四皓，虽不食汉庭之禄，尚能辅翼太子，况臣愚昧，职参宪府，慷慨关心，感激怀愤。陛下留神省察。


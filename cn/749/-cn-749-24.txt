石延年


延年字曼卿，一字安仁。其先幽州人，家宋城（今河南商丘）。生于淳化五年（994）。真宗录三举进士，为三班奉职。明道元年（1032），以大理评事召试，授馆阁校勘。历太子中允、同判登闻鼓院。景祐二年（1035），落校勘，同判差遣。庆历元年（1041）卒，年四十八。有扪虱庵长短句，不传。

鹊桥仙

七夕词

一分素景，千家新月，凉露楼台遍洗。

宝奁深夜结蛛丝，纴五孔、金针不寐。

燕归梁

春愁

芳草年年惹恨幽。想前事悠悠。伤春伤别几时休。算从古、为风流。

春山总把，深匀翠黛，千叠在眉头。不知供得几多愁。更斜日、凭危楼。








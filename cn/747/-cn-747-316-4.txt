○著作郎厅壁记

化成天下，莫尚乎文。文之大司，是为国史，职在[B14A]贬惩劝，区别昏明。故《牧》颂於鲁侯，《祈招》讽於楚子。史官之任有述作，盖王者之元符、生人之极教也。昔沮诵、仓颉，为黄帝史臣，文字以兴，其来尚矣。若南正、北正，建於颛顼；羲氏、和氏，命於唐尧。更虞夏商，代序天地。周官宗伯之属，有太史正岁年以序事，小史尊系代辨昭穆，内史受纳访以诏王听理，外史达书名於四方。前志所载，有左史记事，或箴王之阙，或司过於朝，所典不同，其纳君於善一也。《传》曰：“天子有日官，”则史逸、史伯是也；“诸侯有日御，”则裨灶、子韦是也。倚相在楚，南史在齐，董狐在晋，邦之司直也。其事举则三灵不慝，其政息则百度惟危，故先王贵之。至於汉廷，参用周礼。太史公既殁，其子迁，缄金匮石室之文焉。降及东京永平中，特诏班固著作东观，继其事者。杨彪、蔡邕，由是太史但掌天文、律历而已。《小雅》寝周，圣人生鲁；道尊而文武将坠，德至而天地不通。感於获麟，叹於与蜡，爰制国典，邱明传之。因历象以正时元，假鬼神而讨有罪，善人劝焉。淫人惧焉，百代之英，所由用也。向若前代阙能文之史，旷记事之官，虽禹舜之烈无闻焉。有国有家，何以直道而行也？魏太和年，肇以著作名官，为中书属。晋元康年，改隶秘书，朝服单衣介帻，始亲职，必选名臣。传历宋、齐、梁、陈，官品第六，元魏、高齐、周、隋，秩从五品。魏则王沈以侍中兼之，卫凯以尚书带之。至於有晋，若史材之美，陈寿自佐郎迁；元舅之尊，庾亮以中书领。宋则徐爰、何承天，齐则沈约、裴子野，梁则陆、公姚察，陈则顾野王、张正见，後魏则崔光、高允，北齐则邢子才、魏收，周则苏亮、柳虬，隋则虞绰、王劭，皆一朝名选也。贞观初，诏梁国文昭公、郑国文贞公统英儒盛才，修五代史。天子亲垂笔削，与《春秋》合符，巍巍乎史氏之光耀也！因是开馆於内，别立史官，多以著作郎领带其职，而旧史所掌，唯碑志、祭祝之文在焉。然以其能综群言，且居百乘，出典下国，转为郎官，经纬斯文，昭宣有政，或上迁秘书少监，或擢拜中书舍人，固不易其任也。天命元圣，降而为唐，唐之建官，罔非俊。若虞永兴德函大雅，魏侍中才高王佐，郑吏部绝韵锵鸣，崔司业雄词飞动，皆历焉。今上兼帝王之极功，总文武之能事，思所以比崇轩，绍美唐虞，润色乎大猷，发明乎皇道。问谁献箴，则宾客崔氏；问谁执简，则恒传吴公。胡谕德游刃诗骚，韦庶子贯珠今古。济济多士，时惟秉文，盛矣哉！同风乎《雅》、《颂》也。名岳已迁，别封天柱，旧章不改，尚列周官。登陟蓬莱之峰，循环藏室之奥，从容简贵，信君子保明宏道之司欤！今大著作清河崔公名杰，天宝三载自秘书郎拜。阅天禄之图书，践人文之苑囿；澡身於三德，研虑於六经。执谦而光，好善能泽；惠风吟於秀水，明月镜於安流。代为元臣，家曰茂绪，壮宫室者，必邓林之条干乎？以儒雅之姿，从班、蔡之後，挥绰令誉，达於清朝，则百禄随之，曷其有极矣？先是命官之记，不列於斋。以华职忝末班，与闻前志，拜命之辱，敢叙官之守云。时天宝七载二月辛亥记。


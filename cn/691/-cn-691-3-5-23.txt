◎陈茂才

同安陈某肆力文章，而屡困不售。赴郡试时，友人招饮娼家，见一及笄女子，举止端方，非复妖冶伎俩。某怪问，至再，女始答以家贫，十岁为母鬻身此地，今七载矣。某诘曰："此间乐乎？抑从良乐乎？"女泣视，不语。某恻然，自维无力，爰归，谋诸友，鸠集身价五十金赎女。还，嘱令其母嫁之。母乃招婿赘其家。是年，某入院试，入场假寤，见黄发老人向某谢曰："蒙为小女超脱火坑，特来为君报喜。"某觉而异之。明日揭榜，果举茂才。


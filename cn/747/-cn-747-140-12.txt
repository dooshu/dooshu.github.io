○谏魏王移居武德殿疏

伏见敕旨，令魏王泰移居武德殿。此殿在内，处所宽间，参奉往来，极为便近。但魏王既是爱子，陛下尝欲其安全，每事抑其骄奢，不处嫌疑之地。今移此殿，便在东宫之西，海陵昔居，时人以为不可，虽时殊事异，犹恐人之多言。又王之本心，亦不安息，既能以宠为惧，伏愿成人之美。明早是朔日，或恐未得面陈，愚虑有疑，不敢宁寝，轻干听览，追深战栗。








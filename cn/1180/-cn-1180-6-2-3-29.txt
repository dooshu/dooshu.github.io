答南学院周乾明


《书》称：敬敷五教在宽。所谓宽者，殆以人之才质，有昏明强弱之不同，须涵育薰陶，从容引接，使贤者俯而就焉，不肖者企而及焉，如是而已。今人不解宽义，一切务为姑息弛纵，贾誉于众。以致士习骄侈，风俗日坏。间有一二力欲挽之，则又崇饰虚谈，自开邪径，所谓以肉驱蝇，负薪救火也。本朝监规及卧碑所载，凛若冰霜；督学使者，俱用宪臣为之，皆有深意。南都首善之地，惟公留意焉。






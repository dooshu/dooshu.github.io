○监国教

寡人出自军戎，本无德望，因缘际会，叨窃宠灵。高祖皇帝甫在经纶，待之心腹，洎登大位，寻付重权，当顾命之时，受忍死之寄，与诸勋旧辅立嗣君。旋属三叛连衡，四郊多垒，谬膺朝旨，委以专征，兼守重藩，俾当敌，敢不横身戮力，竭节尽心？冀肃静於疆场，用保安於宗社。不谓奸邪构乱，将相连诛，偶脱锋，克平患难。志安刘氏，愿报汉恩，推择长君，以绍丕构。遂奏太后，请立徐州相公，奉迎已在於道途，行李未及於都辇，寻以北面事急，寇骑深侵，遂领师徒，径往掩袭，行次近镇，已渡洪河。十二月二十日，将登澶州，军情忽变，旌旗倒指喊叫连天，引袂牵襟，迫请为主。环绕而逃避无所，纷纭而逼胁愈坚，顷刻之间，安危莫保，事不获已，须至徇从。於是马步诸军，拥至京阙，今奉太后诰旨，以时运艰危，机务难旷俾令监国，逊避无由，亻黾俯遵承，夙夜忧愧。


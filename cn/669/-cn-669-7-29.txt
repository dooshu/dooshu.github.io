55　農書指氾勝之書　吕温進表農書指本業記


「地氣上騰」注：「農書曰：『土上案：今本作「土長」，國語注作「春土」。冒橛，陳根可拔，耕者急發。』」正義云：「氾勝之書也。」正義曰：「農書九家，百十四篇：神農二十篇，野老十七，宰氏十七，董安國十六，尹都尉十四，趙氏五，氾勝之十八，王氏六，蔡葵一篇。此所引，先師謂氾勝之書也。氾音凡，成帝時爲議郎，教田三輔。先置橛以候土，土長冒橛，則陳根朽爛，可拔而去之，耕者急速開發其地也。」唐中和節進農書，按會要，乃武后所撰兆人本業記三卷。吕温進表云：「書凡十二案：吕温集作二十。篇。」館閣書目云：「載農俗四時種蒔之法，凡八十事。」

【閻按】氾勝之，漢成帝時爲議郎，使教田三輔，有好田者師之。書十八篇。

【元圻案】閻注是漢書藝文志文。〇唐會要二十九：「貞元五年正月，敕：四序嘉辰，歷代增置；漢崇上巳，晉紀重陽。或説禳除，雖因舊俗，與衆宴樂，誠洽當時。朕以春方發生，候維仲月，勾萌畢達，天地同和。俾其昭蘇，宜助暢茂。自今以二月一日爲中和節，請令玉海食貨門引會要，「請令」上有「李泌」二字。文武百寮，以是日進農書。」「六年二月，百官以中和節宴于曲江亭上，賦詩以錫。其年以中和節始令百官進太后所撰兆人本業記三卷。」〇唐書吕温傳載代百寮進農書表云〔一〕：「伏準故事，每年二月一日，以農務方興，令百寮具則天大聖皇后所删定兆人本業記，奉進者云云。」案會要於貞元五年正月書「敕百寮於二月一日進農書」，又於六年二月書「始令百官進太后所撰兆人本業記」，似是兩事，而吕温表則似一事。蓋武后所撰本業記，本删定農家諸書而成，意者貞元五年所進農書是氾勝之等所作，六年所進則兆人本業記，故會要書曰「始令百官進太后所撰兆人本業記」歟？然則書雖兩書，而勸農之意則一也。故吕温表曰：「弘我政本，實惟農書。」〇吕温，河中人，字和叔，一字化光，渭之子。從陸質治春秋，梁肅爲文章。唐書附入渭傳。有吕衡州集十卷，劉禹錫爲之敘。

〔一〕按代百寮進農書表不載於新、舊唐書，見於吕衡州集及文苑英華等書。






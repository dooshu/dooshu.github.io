○再贬豆卢革韦说诏

责授费州司户参军豆卢革、夷州司户参军韦说等，自居台辅，累换岁华，负先皇倚注之恩，失大国调燮之理。朕自登宸极，常委钧衡，略无谦逊之辞，但纵贪饕之意。除官受贿，树党徇私，每亏敬於朕前，徒自尊於人上。道路之喧腾不已，谏臣之条疏颇多，罪状显彰，典刑斯举，合从极法，以塞群情。尚缘临御之初，含宏是务，特轸坠泉之虑，爰施解网之仁，曲示优恩，俯宽後命。革可陵州长流百姓，说可合州长流百姓。仍委逐处长知所在。同州长春宫判官朝请大夫检校尚书礼部郎中赐紫金鱼袋豆卢，将仕郎守尚书屯田员外郎崇文馆学士赐绯鱼袋韦涛等，各因权势，骤列班行，无才业以可称，窃宠荣而斯久，比行贬谪，以塞尤违。朕以纂袭之初，含容是务，父既宽於後命，子宜示於特恩，并停见任。


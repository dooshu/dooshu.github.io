○會議軍餉征剿古田疏 【 征剿古田苗】

議得古田巨賊、據三鎮十里為巢穴、連八寨為聲援、越省城、刼藩庫、戕方面、砍王門、誠覆載之所難容、真神人之所其憤、且該縣官吏師生、僑寄省中、編戶齊民、流移他處、垂六十年、竟自執迷、豈一朝夕所能招撫、近該主簿廖元、深入彼中、名雖護印、實則為質且不惟該縣之土地人民、不復得見天日、而鄰境鄉村、無日不遭刼擄之苦、省城官司、無夜不畏窺伺之姦、葢天將殄其種類、故先厚其兇雨??、此正數窮理極之時、大征之舉、在所不容巳也、除合用大小哨官兵器械等項、及糧餉一節、如總兵俞大猷、揭稱先發銀兩、前去湖廣衡永等處糴米、合用銀四萬兩、右江府江二道、各銀五千兩、左江道買馬四百匹、約銀四千兩、及懸賞格、置軍器等項、尤不下數萬兩、今司帑被刼之後、止有馬價銀八百三十八兩、專備地方買馬大征、其餘多係解京錢糧、即宗室祿米軍粮、且不敷一季支放、巳經另詳呈乞議處、而今欲動大眾、興大役、雖盡括解京錢糧、其何能措給萬分之一也、查得嘉靖三十四年、浙直、借去兩廣軍餉銀共二十萬兩、止還過銀三萬兩、尚有一十七萬兩未還、三十七年、該四川借去兩廣軍餉銀三十萬兩、訪聞彼處見有十萬五千兩未動、夫浙直四川、素稱財賦之藪、尚欲別省恊借、矧廣西地瘠民困、朝不謀夕今欲剿除數十年之逋賊、發紓數十年之積忿、一時軍餉之需、何從取給、伏乞疏請轉行三省撫按、查將前借銀兩、差官解還本省、及多方預處充足、以備分投委官辦集前項諸費、聽候臨期舉事等因到臣、案查古田縣去府僅百餘里、田土縣治、盡被獞賊占據、巳經五六十年、弘治年間、襲殺副總兵馬俊、參議馬鉉、正德年間、攻陷洛容縣、嘉靖四十三年十二月、越入省城、刼去庫銀數萬兩、參政黎民裏被害、四十四年八月、復越省城被官兵挫退、若不亟行盪定、則古田陸沉、永不可復今應議處進剿機宜、約計共調廣西土官目兵、及雇募烏銃手等軍兵、十萬員名、分派七大哨、用監督司道官兵員統督將領官七員、又分三十八小哨、用指揮三十八員、千百戶七十六員、監統進剿、但具巢穴深遠、盤據本省兩府四縣之地、外連湖廣貴州之間、其中林菁深密、蜂窩螘穴、百十餘處眾號數萬、地有三厄之險。鳥道攀援。水有牛河下流迅馳如箭。此皆必經之路。行師進剿。自昔稱難。頃據總兵官俞大猷建議謂須多集兵馬。四面合圍。奪險通道。期於必克。誠勝算矣然興兵十萬、日費千金、姑以半年為期、計須二十萬兩、軍器火藥、戰馬賞犒、諸凡雜費不與焉、廣西物力素薄。自來兵餉之費。皆仰給於廣東稅課之積。往歲稅銀饒裕。率數年始一大征。故歲供常有餘、而猶得以貯積濟他省之急。頻年海洋多盜。商舶既少。征收巳减縮過半。又師旅煩興。招兵增戍。殆無虛日。此時兩廣之力。何能供十萬之眾。備半年之需乎。所據各司道會議、前因誠非得巳、况浙江布政司除巳解外、見有銀一十三萬兩、四川見貯亦不下二十五萬兩、俱應查照原數、補解前來、容臣督率俞大猷預備粮食、召集兵馬、慱選將領、分定嚮導、關會湖貴、併力堵截、刻期舉事、庶幾有濟、若銀不滿數、則兵難多調、兵數既少、則分布不周、伏望　皇上憫念遐荒縣治久廢、宿寇搆患無巳、勑下該部、悉從臣等所議、將各省原借去銀兩務先扣足二十萬兩、剋期押解至廣西布政司、或梧州府交割、以濟緊急軍需之用、俾臣等文武諸臣、各得以畢殫犬馬之力、少效涓埃之報、不勝幸甚


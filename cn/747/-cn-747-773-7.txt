○为荥阳公进贺寿昌节银零陵香麂靴竹靴状

右，臣伏闻烈山神井，开农皇降圣之时；南顿嘉禾，茂汉後诞祥之日。伏惟皇帝陛下系传太素，瑞掩前朝。资南讹致育之功，演北极居尊之庆。臣方叨廉察，已去班行，莫阶贡重之仪，徒切维之礼。前件物等或洁凝圭锡，芳厕兰芜，可传御器之间，傥助薰风之末。其馀则攻皮合巧，截竹呈能。岂纳职于屦人，愿永康于天步。干冒陈进，兢越无任。


○處置宗祿查核邊餉議 【 宗祿邊餉】

嘗觀近世之故、以為　祖宗之良法美意、有久而不得不變者。待後之人善通之。而奈何其竟不變也則宗祿是也。有久而必不可變者。待後之人善守之。而奈何其遂變也。則邊餉是也何者、　高皇帝鑒漢宋之轍、分王子弟、殆遍天下、不任以事而厚予之祿、趣欲使瓜瓞綿延、蕃昌鴻茂、而且無披枝傷心之患、而已、至于今而其麗不億、有優無罷、有罷無憾、則　高皇帝之始謀也、夫謀之而不明著其所以然也。此所謂國之利器。不以示人也。嗚呼、王祿萬石。八降為大國中尉。猶二百石。豈不知二三百年之後。竭天下之力。不足以贍哉。顧以為窮則變、變則通、善繼述者師意不師迹、必也有聖人焉為之後矣、至于今而歲祿殆千萬石、倍于歲賦、國已竭、民已憊而宗又不勝困奈之何無變計也、然而為之策者、不過補偏救弊、綜其實止兩端、曰查覈、曰裁减而已、夫偽而計覈。溢而計减。不謂非石畫也。至于無可覈無可减而窮則此十年之計也則又為之說。請以今各府之祿額而均之後此有增爵。無增祿。此干名非不可啖也。至于分之又分其勢不可贍而又窮則此數十年之計也何者、洪武中親郡王以下。男女五十八位耳。至永樂而為位者百二十七。是三十年餘一倍矣。隆慶初麗属籍者四萬五千。而見存者二萬八千。萬曆甲午麗属籍者十萬三千。而見存者六萬二千。即又三十年餘一倍也頃歲甲辰麗属籍者十三萬而見存者不下八萬。是十年而增三分之一即又三十年餘一倍也夫三十年為一世。一世之中。人各有兩男子。此生人之大率也。則自今以後百餘年而食祿者百萬人。此亦自然之勢。必不可减之數也。而國計民力足共乎。查覈裁减分祿足用乎。豈有是理也哉。欲為百千萬年之計愚以謂非開之四民之業不可欲其為四民之業。愚以謂非先導之本業不可。昔夏殷周之世。有天下者達至八百年。子孫千億。無匱祿者。分之土而人自為食也。即無論五等之爵。與今制異。其五等以下。卿大夫士莫不以次受公田為祿入。而與其民相與疆理而樹萟之。觀雅頌所述則當時之公卿貴人所稱主伯亞旅者。莫不原隰菑畬。自生粟帛而衣食之。故人衆而無聚不足之患。大財者生于地則不竭。匹夫匹婦而不耕不織。或受之飢寒焉。今將使百年之後。坐而食厚祿者百萬人。為祿當萬萬石。尺布斗粟。皆取之民間。民又且益衆。而由今之道。民之游惰者且益多。于何取之哉。謀人國家。計百年之後未遠也。夫猶且若此矣。則當事者奈何不借前箸一籌之也。務農实當世急務非第為宗祿也愚之迂計以為方今首務。莫若禁人于遊惰。而教人于生穀。上貴粟。民務本。盡心力而為之。則海內之地曠弗耕者。數年之內。墾闢當自倍。土地闢。則請勿科其稅。裁十一以為公田。而今將軍以下。各以次受地。自為永業而息之。其見今各府有額浮于用者。則先從庶人中尉始。當受祿則捐三四年之祿。買田賦之。度其入可當歲祿而止。諸故絕者。其遺田業。即以入官賦諸宗也。諸宗未受田者請依限田法。不得畜田業。其有田者令得賣以賦他宗。其受田而能生息廣阡陌者聽。所以勸受田也。受田者之餘子。比于正支。倣古餘夫。量授四分之一。逓减之至盡弗授矣。如此數十年而將軍中尉以下各有永業。不以煩經費。且木?十而食力。可量繩以有司之法。而不至于扞罔。其秀民之能為士者亦足賴也。工與賈則農之自出。若商而行貨千里。懼生他奸。可遂禁絕之、縣官之所共給。下至郡王而止。斯其于國計十倍省。而小民之輸將十倍易已。所疑者以為如是則涉于更張。愚以謂更張非盛世所諱也不更張必且弦急而自絕、是可慮耳、且　祖訓明言郡王子材能堪用者、考騐授職陞轉、如常選法、是仕宦一途　高皇帝開之矣。可以仕。不可以農乎。供用條郡王以下各存唐制授田頃畝之數則以田易祿矣。不可者。不虞非　祖訓也。擅出城郭。原非明禁。因時設法。防非僻耳。惟其設禁故偶有逸出者偽託招搖若不爾則常人伍矣今為農若工買者。令不得越境。事不獲巳。則給以有司之牒。其仕而遷流者。又　祖訓也。即不虞弛禁也。天潢之???倘不得繩以有司之法。然治人而無法。亂之道也。或者八議之典。視齊民而量寬之乎。不愈于竄身輿皁而甘榜笞者乎。且輕則降。重則黜。但免刑責。不廢賞罰。入仕且然。况其下者。又不虞非　祖訓也。古今叛宗。非負貴勢。則都廣地。擅強兵也。今親郡王食于縣官。受田者止將軍以下。大者比于封君。小者齊民耳。兵民之間。分不相攝。夫將封君齊民自為矣。葢其勢大抵如今之屯田衛所。而且無戎伍之備。與古之封建絕異。即又不虞樹兵也。數者無一而獨憚更張之名。以詒後之人。後之人儻其計不出于是。則末流何底焉。儻其計出于是。而更一二十年。不亦事倍而功半乎哉。若夫邊餉之難、有異于此、何者、彼非有日長炎炎之勢也、　二祖時屯政修。商輸粟實邊以易鹺。而大農無煩費。令此法至于今無變。即邊地當日闢。而且無耗蠹之患。何也。地日辟則粟帛積。粟帛積即金錢之用微。管商精語貪黷無所勸而朘削者安所得輕資矣自屯政鹺政壞。而歲以年例請。逓加至二百七十萬也。大農之金錢竭。不足以奉戰士。而兵實乃日耗。兵額乃日虛。此何以故。把握之物。便于出入。而分毫取給于上。其勢易于相蒙。愈增愈耗、有如漏巵。亦自然之理耳。夫邊卒之餉故薄。將非能减以自奉也。其用又非必盡媚虜也。其術大都以虛名冐餉。遇閱視則募白徒以來。或展轉應名。如環無端。尺籍伍符。桓桓貔虎之士。半化為橐中裝耳。既而詰其橐裝。則卒長以奉挍。挍以奉偏裨。偏裨以上。愚不知其所之矣。葢隆慶中省郎某上言大吏之歲租以萬計。而廷議云果有之。可裁以餉軍。噫。是何言歟。為今日之大計有三。其始莫如興屯政、詳求昔之人。如宋文恪黃忠宣葉文莊輩所建??立者。設誠而致行之。屯政修而軍食足量加以今日之年例。可使無掣衿露肘之患。則邊富矣邊富請繼之以益吏祿。益吏祿者。王介甫新法之一端。宋人以為大非也。然而愚不敢以為非也。有群羊于此。使猛獸將之而為之節其食。食不足則姑縱之使啖羊以飽。彼若為餓豺狼焉。啖羊以飽何厭之有。則何不飽其食。而檻制之。使必無啖羊也。藉今彼騶虞乎。吾施之宜益取厚矣。故益吏祿者。非為吏也。如是而可以報廉。不廉者可以必吾罰也罰必矣。而後可以核虛冐。核虛冐之法。請先定為賞罰之格以精選練。嘗語諸治兵者。欲令定著一編。曰選練條格。凡選士必辯其勇力捷技四科。取之皆有器式程度。有銖兩尺寸。可按覈也。加以身形年貌瘢記詳矣。則編以為尺籍。如國史年月表。此法可行縱橫書之。既選既練。日成月要。有進退則按籍呼之。依式試之。遇支放。又按籍給之。間探籌試之彼驅白徒者。循環無巳。應者不能易形貌。強筋骨。工技擊。一一如籍記無爽也。又安所容其奸乎。嗚呼是言也。亦人人而能知之。能言之也。弊在于狥情而廢法。上下相周容。遇一二綜核者。則相與文致而欺罔之寡不勝衆。在其上者。或口是而心竊迂之。所建明即高庋置之。以是故竟詘耳。試令賞如山罰如溪。廟堂疆場。大吏偏裨同心一意。誰敢于者。斯則非嚴予之法不可矣。欲嚴法又非厚祿不可。欲厚祿。又非足用不可。愚故曰益吏祿。興屯政最急以此。若為今所為而無變計。吾見法必不可行。弊必不可祛。兵必不可強。虜必不可制。此無容疑之勢。不再計之策也。雖然愚所陳者二事、皆今之至急、而且迂言農事、其為梁肉攻疾矣然而愚誠見其必然者也、抑非愚之術而太公管仲之術也。此自王道本務經世長策非止為二事言耳又非獨太公管仲。而孔氏生財之大。孟軻王道之要也。近世以來、闇于大計、不以為猥鄙、即目為迂緩、一齊衆咻、懲噎廢食、薄太公管仲并孔孟語置之、并　二祖之法置之、遂令國日貧、民日蹙耳、嗚呼明此道者、熟??言古今之際、誰不以此興以此亡。豈輕也哉。一日而得太公管仲其人也。宗祿邊計。雖不問可也。


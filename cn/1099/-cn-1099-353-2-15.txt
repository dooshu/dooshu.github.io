○與總督公書 【 計處舟師】

近得廣東軍門公文、內准鈞咨、有二省官兵、雖稱督發出洋、而約會夾剿之期未定、各將浪言進戰、恐非會勦之策、備咨會議明白、以憑親臨監督等語、具見神謀妙算、必欲慎重、以圖萬全、信非僥倖以求一逞者比也、今在俞李二將、則議欲得王詔之兵東來。不但可以遏寇之西奔。且可犄角牽制。以分寇之心。使不敢併力扌?弃死。與此中二兵角。而二兵得以相機圖之。在廣中軍門。則以王詔以兵原議防守南頭。而俞將領銀造舟募兵。就是廣兵。即當與李兵共舉。不必他諉以致師老財匱。其意固各有所見。然以鄙見折衷之、軍門之議、葢睹影而未見其形也、何者、王詔之船雖多雖堅。而器械不備。卒不服習。未可為恃。軍門所以不肯輕發以貽他慮似矣。此在俞李二將。非不知之。亦非知之而故欲強之以生事端也。葢方今夏至司令。南風日多。詔兵雖弱。然居賊上風。賊之不得近詔亦猶俞李二兵之不得近賊也况聞詔船高大數倍於賊。且俱係鐵梨木成造於知縣楊守仁輩者。比之閩地杉松板料逈異矣。若缺器。則藉鈞臺大力一增製之。又或不能卒辦。則請搜括郡邑衛所見有者給之。若慮兵則藉鈞臺一簡閱。或以隨帶家丁親兵兼用之。如此則不出連旬。而詔之一軍。儼然足當一面矣。若不此之務。而徒令之遠處內港。是以有用之船。置之無用之地。不惟虗費錢糧。棄置可惜。而且使賊得專心東備。非會勦之完策也。至於俞李二軍。勢可使合而不可使分。亦自有說。葢李之船。竭全閩之錢糧。鳩全閩之財物。奔走全閩之有司吏卒工役而成。自巨艦而下。有福龍塩哨槳東等項名色。計實在葢百二十隻也。其兵又係五寨貼駕中。選其尤者。及調募溫台召募漳泉沿海下海慣戰之尤者。李總兵王參將教練半年餘矣。論其勢。儘足以自成一軍。若俞之船。以廣帥而造舟丁閩宜其堅固不及閩帥之舟矣則原造大小八十隻。皆生所竭力與之鳩匠辦料採桅而成者。出茭之後。偶值風變。今存者葢三分之二矣。其云百隻者。葢兼三板腳船之類而計之。是堪用與不堪用者。適相半也。此生親在浯嶼海中。逐船犒閱一一數過者。且其器械雖比尋常舟中數倍。尚不及閩器之多。其兵雖係漳泉慣海之人。然糧餉不繼久矣。借米三千三百石。借銀三千五百兩。今又盡矣。而廣中置之度外。不為運給。若令析之不依李軍。則此輩解體。頃刻而散矣。又焉望其委身而殺賊哉。此則軍門之所未知、生亦不敢奉告、惟恃鈞臺教愛之下、乃敢盡吐底裏、葢亦不能不厚望明公之調停而曲處之也、


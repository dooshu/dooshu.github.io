摽有梅

三章，章四句


首章讲：此女子自守，惧其嫁不及时作也。若曰：婚姻有期，一过其期，将有后时之悔者，甚可惧也。





摽有梅，其实也七兮。

七，七分。向也梅之方实，乃桃夭之候，大昏之期也。今梅之实者已摽，其在树者仅十之七而已，则时过而太晚矣。





求我庶士，迨其吉兮。

庶，众也。士者，知礼义之人。吉，吉日。当此之时，婚礼未定，吾宁以无惧乎？求我之庶士，其及此时日之吉，而遂行大婚之礼乎！庶乎吾身有主，而侵凌之患可免矣！

二章讲：





摽有梅，其实三兮。

三，三分也。然梅之摽也，不特七已也。其实之在树者，仅十之三而已。时之过益以晚矣，吾之惧益以切矣。





求我庶士，迨其今兮。

今，今日也。求我之庶士，今犹不至者，意必待吉也。然惟及今而来，以成大婚之礼，则有所恃以无恐矣。奚待其时之吉邪？

末章讲：





摽有梅，顷筐塈之。

塈，取也。然梅之落也，不特三已也。其落之尽者，顷筐以取之焉。时之过又益以晚矣，吾之惧又益以深矣。





求我庶士，迨其谓之。

谓，是相告语。求我之庶士，及今而来固也，然必求其礼之备，恐后时矣。惟以父母之命，通媒妁之言，以相谓则约可定，而我可恃以无恐矣。奚待其礼之备耶？夫当太过之时，而虑强暴之辱，冀庶士之求，而定婚姻之礼。女子之贞信自守如此，非被化之深而能若是哉？






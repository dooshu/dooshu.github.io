●卷二百八十七　象纬考十

○月五星凌犯

秦始皇之时，荧惑守心，及天市芒角，色赤如鸡血。始皇既死，適庶相杀，二世即位，残骨肉，戮将相，太白再经天。因以张楚并兴，兵相跆藉（跆音台，登摄也，或作蹈）。秦遂以亡。

汉高帝三年秋，太白出西方，有光几中（几中，近逾身），乍北乍南，过期乃入。辰星出四孟（法当出四仲，出四孟，为易主之象）。是时，项羽为楚王，而汉已定三秦，与相距荥阳。太白出西方，有光几中，是秦地战将胜，而汉国将兴也。辰星出四孟，易王之表也。後二年，汉灭楚。　十二年春，荧惑守心（心为天王也）。四月，宫车晏驾。

孝文帝後七年七月，火东行，行毕阳，环毕东北，出而西，逆行至昴，即南乃东行。占曰："为丧死寇乱。毕、昴，赵也。"其年帝崩。

孝景三年，填星在娄，几入，还居奎。奎，鲁也。占曰："其国得地为得填星。"是岁鲁为国。四年七月癸未，火入东井行，阴又，以九月己未入舆鬼，戊寅出。占曰："为诛，又为火灾。"後二年，有栗氏事。其後未央东阙灾。　中元三年，填星当在觜觹，參去居東井。占曰："亡地，不乃有女忧。"

孝武建元六年，荧惑守舆鬼。占曰："为火变，有丧。"是岁，高园火灾，窦太后崩。　元鼎五年，太白入於天苑。占曰："将以马起兵。"一曰："马将以军而死耗。"其後以天马故诛大宛，马大死於军。　元鼎中，荧惑守南斗。占曰："荧惑所守，为乱贼丧兵；守之久，其国绝祀。南斗，越分也。"其後越相吕嘉杀其王及太后，汉兵诛之，灭其国。

孝昭始元中，汉宦者梁成恢及燕王候星者吴莫如见蓬星出西方天市东门，行过河鼓，入营室中。恢曰："蓬星出六十日，不出三年，下有乱臣戮死於市。"後太白出西方，下行一舍，复上行二舍而下去。太白主兵，上复下，将有戮死者。後太白出东方，入咸池，东下入东井。人臣不忠，有谋上者。後太白入太微西藩第一星，北出东藩第一星，北东下去。太微者，天廷也。太白行其中，宫门当闭，大将披甲兵，邪臣伏诛。荧惑在娄，逆行至奎，法曰"当有兵"。後太白入昴。莫如曰："蓬星出西方，当有大臣戮死者。太白星入东井、太微廷，出东门，汉有死将。"後荧惑出东方，守太白。兵当起，主人不胜。後流星下燕万载宫极，东去（李奇曰："极，屋梁也，三辅间名为极。或曰，栋，极也，三辅间名栋为极。寻栋东去也。延笃谓之堂前阑楯也。"），法曰："国恐，有诛。"其後左将军桀、骠骑将军安与长公主、燕刺王谋作乱，咸伏其辜。兵诛乌桓。

孝宣本始元年四月壬戌甲夜，辰星与参出西方。其二年七月辛亥夕，辰星与翼出，皆为蚤。占曰："大臣诛。"其後荧惑守房之钩铃。钩铃，天子之御也（晋灼曰："上言房为天驷，其阴右骖，旁有二星曰铃，故曰天子之御也。"）。占曰："不太仆，则奉车，不出即死也。房、心，天子之宫也。房为将相，心为子属也。其地宋，今楚彭城也。　四年七月甲辰，辰星在翼，月犯之。占曰："兵起，上卿死，将相也。"是日，荧惑入舆鬼天质。占曰："大臣有诛者，名曰天贼在大人之侧。"　地节元年正月戊午乙夜，月食荧惑（孟康曰："凡星入月，见月中，为星食月；月掩星，星灭，为月食星。"），荧惑在角、亢。占曰："忧在宫中，非贼而盗也。有内乱，谗臣在旁。"其辛酉，荧惑入氐中。氐，天子之宫，荧惑入之，有贼臣。後四年，霍氏谋反，坐诛。

孝成建始四年七月，荧惑逾岁星，居其东北半寸所如连李。时岁星在关星西四尺所，荧惑初从毕口大星东东北往，数日至，往疾去迟。占曰："荧惑与岁斗，有病君饥岁。"至河平元年三月，旱，伤麦，民食榆皮。二年十二月壬申，太皇太后避时昆明东观（如淳曰："《食货志》武帝修昆明池，列观环之。或曰，即病谢君男，故避其时。"）。十一月乙卯，月食填星，星不见，时在舆鬼西北八九尺所。占曰："月食填星，流民千里。"至河平元年三月，流民入函谷关。河平二年十月下旬，填星在东井轩辕南专大星尺馀，岁星在其西北尺所，荧惑在其西北二尺所，皆从西方来。填星贯舆鬼，先到岁星次，荧惑亦贯舆鬼。十一月上旬，岁星、荧惑西去填星，皆西北逆行。占曰："三星若合，是谓惊位，是谓绝行，外内有兵与丧，改立王公。"其十一月丁巳，夜郎王歆大逆不道，〈牜羊〉牱太守立捕杀歆。三年九月，东郡盗起，左将军千秋卒，史丹为左将军。明年，梁王贺薨。　阳朔元年七月壬子，月犯心星。占曰："其国有忧，若有大丧。房、心为宋，今楚地。"十一月，楚王友薨。　绥和二年春，荧惑守心。二月乙丑，丞相翟方进欲塞灾异，自杀。三月丙戌，宫车晏驾。

哀帝元寿元年十一月，岁星入太微，逆行干右执法。占曰："大臣有忧，执法者诛，若有罪。"二年十月戊寅，高安侯董贤免大司马，归第自杀。

李寻上疏曰："臣闻五星者，五行之精，五帝司命，应王者号令为之节度。岁星主岁事，为统首，号令所纪，今失度而盛，此君指意欲有所为，未得其节也。又填星不避岁星者，后帝共政，相留於奎、娄（张晏曰："岁星为帝，填星为女主也。"）　，当以义断之。荧惑往来亡常，周历两宫，作态低昴（张晏曰："两宫谓紫微、太微。"），入天门，上明堂，贯尾乱宫（孟康曰："角两星为天门，房为明堂，尾为後宫。"苏林曰："常占当从尾北，而今贯之，尾为後宫之义也。"）。太白发越犯库（张晏曰："发越，疾貌。库，天库也。"孟康曰："奎为天库。"），兵寇之应也。贯黄龙，入帝庭（张晏曰："黄龙，轩辕也。"），当门而出，随荧惑入天门，至房而分，欲与荧惑为患，不敢当明堂之精。此陛下神灵，故祸乱不成也。荧惑厥弛（张晏曰："厥弛，动摇貌。"），佞巧依势，微言毁誉，进类蔽善（师古曰："进其党类而壅蔽善人。"）。太白出端门（孟康曰："端门太微正南门。"），臣有不臣者。火入室，金上堂（张晏曰："荧惑入营室也。"孟康曰："火入室，谓荧惑历两宫也。金谓太白也。上堂，入房星也。"），不以时解，其忧凶。填、岁相守，又主内乱。宜察萧墙之内，毋忽亲疏之微（师古曰："微，谓其事微。"），诛放佞人，防绝萌芽，以荡涤浊濊，消散积恶（师古曰："濊与秽同也。"），毋使得成祸乱。辰星主正四时，当效於四仲；四时失序，则辰星作异。今出於岁首之孟，天所以谴告陛下也。政急则出早，政缓则出晚，政绝不行则伏不见而为彗茀（师古曰："茀与孛同。"）。四孟皆出，为易王命；四季皆出，为星家所讳。今幸独出寅孟之月，盖皇天所以笃祐陛下（师古曰："笃，厚也。祐与右同。右犹助也。"），宜深自改。治国故不可以戚戚，欲速则不达。经曰："三载考绩，三考黜陟（师古曰："《虞书　舜典》之辞也，言三年一考功绩，三考一行黜陟也。"）。"加以号令不顺四时，既往不咎，来事之师也。"

王莽地皇四年秋，太白在太微中，烛地如月光。太白为兵，太微为天庭。太白赢而北入太微，是大兵将入天子廷也。时莽遣兵至昆阳，为光武所破。汉将邓晔进攻京师，十月杀莽，大兵蹈藉宫廷之中。更始入长安，复败，赤眉立刘盆子为天子，皆以大兵入宫廷，是其应也。

光武建武六年九月丙戌，月犯太微西藩。十一月辛亥，月犯轩辕。　七年九月庚子，土入鬼中。《汉史》："镇星逆行舆鬼，女主贵亲有忧。"巫咸曰："有土功事。"是岁太白经太微。　八年四月辛未，月犯房第二星，光芒不见。九年正月乙卯，金犯娄南星。甲子，月犯轩辕第二星，壬寅，犯心大星。七月戊辰，月并犯昴。《皇帝星占》："土犯鬼，皇后有忧。失亡其势。"《河图》："月犯房，天子有忧，四足之虫多死。"《汉史》曰："国有忧，将军死。"九年七月乙卯，金犯轩辕大星。十一月，金又犯轩辕（孟康曰："犯，七寸以内光芒相及也。"韦昭曰："自下往触之曰犯。"）。轩辕者，後宫之官，大星为皇后，金犯之为失势。时郭后已失势见疏，後废为中山太后。　十二年七月丁丑，月犯昴头两星。八月辛酉，水见东方翼分。九月甲午，火犯舆鬼。　十三年二月乙卯，火犯舆鬼西北。《黄帝占》曰："荧惑守舆鬼，大人忧。"一曰："多火灾。"石氏曰："为旱。"　十六年四月，土星逆行。　十七年三月乙未，火逆行，从东门入太微，到执法星东，己酉，南出端门。　十八年十二月壬戌，月犯木星。　十九年闰月戊申，火逆，从氐到亢。　二十一年七月辛酉，月入毕。二十三年三月癸未，月食火星。郗萌占："荧惑逆行氐为失火。"　三十一年七月戊午，火在舆鬼一度，入鬼中，出尸星南半度，十月己亥，犯轩辕大星。荧惑为凶哀，其後二年，光武崩。中元二年八月丁巳，火犯太微西南角星，相去二寸。西南角星为将相。後太尉赵熹、司徒李訢坐事免官。

孝明永平元年闰九月辛未，火在太微左执法星所，光芒相及。十一月辛未，土逆行，乘东井北轩辕第二星。　二年十二月戊辰，月食火星。　十年七月甲寅，月犯岁星。　十一年六月壬辰，火犯土星。　十三年闰月丁亥，火犯舆鬼，为大丧，质星为大臣诛戮（晋灼曰："鬼五星，其中白者为质。"）。其年十二月，楚王英坐谋逆自杀。　十五年十一月乙丑，太白入月中，为大将戮，人主亡，不出三年。後三年，孝明帝崩。　十六年正月丁丑，岁星犯房右骖，北第一星不见，辛已乃见（石氏《星经》曰："岁星守房，良马出厩。"《古今注》曰："正月丁未，月犯房。"）。房右骖为贵，岁星犯之为见诛。是後司徒邢穆，坐与阜陵王延交通，知逆谋，自杀。四月癸未，太白犯毕。毕为边兵。後北匈奴寇，入雲中，至咸阳。使者高弘发三郡兵追讨，无所得。太仆祭彤坐不进下狱。

孝章建初元年正月丁巳，太白在昴西一尺。二月甲申，金入斗魁。

孝和永元二年九月，金犯轩辕。占曰："女主失势。"其年窦氏被诛，太后失势。　五年正月甲戌，月乘岁星。七月壬午，岁星犯轩辕大星。九月，金在南斗魁中（为水。石氏曰："为旱。"），为大将将死。火犯房北第一星，为将相。其六年正月，司徒丁鸿薨。十二月，车骑将军鸿坐追虏失利，下狱死。　六年六月丁亥，金在东井。　十三年正月辛未，水乘舆鬼。十二月癸巳，犯轩辕大星。十四年正月乙卯，月犯轩辕，在太微中。二月丁酉，水入太微西门。　十六年七月庚午，水在舆鬼中。舆鬼为死丧，後一年帝崩。

孝安永初元年五月戊寅，荧惑逆行守心前星。心为天子明堂，荧惑逆行守之，为反臣。时安帝未临朝，邓太后摄政，邓骘及第悝等秉国。司空周章意不平，谋闭宫门诛骘等，废太后及帝，事觉，自杀。　三年正月庚戌，月犯心後星（《河图》曰："乱臣在旁。"）。己亥，太白入斗中。月犯心後星，不利於。心为宋。五月丁酉，沛王牙薨。太白入斗中，为贵相凶（臣昭按，杨厚对曰："以为诸侯王子多在京师，容有非常，宜亟发还本国。"太后从之。星寻灭不见。以斯而言，太白入之，灾在贵相）。六月癸酉，太白入舆鬼，为将凶。後中郎将任尚坐赃弃市。　元初元年三月癸酉，荧惑入舆鬼。　二年九月辛酉，荧惑入舆鬼中。　三年三月，荧惑入舆鬼中。五月丙寅，太白入毕口（《黄帝占》：火攻近期十五日，远期四十日。"又曰："大臣当之，国易主。"）。七月甲寅，岁星入舆鬼。闰月己未，太白犯太微左执法。　四年正月丙戌，岁留舆鬼（石氏《经》曰岁星入留舆鬼五十日不下，民有大丧；百日不下，民半死。《黄帝经》曰："守鬼十日，金钱散诸侯。"郗萌曰："五榖多伤，民以饥死者无数。"）。四月壬戌，太白入舆鬼中（石氏《占》："太白入鬼，一日病在女主，一曰将戮死。"）。己巳，辰星入舆鬼中（郗萌曰："以罪诛大臣。一曰后疾。一曰大人忧。"）。五月己卯，辰星犯岁星。六月丙申，荧惑入舆鬼中，戊戌，犯舆鬼大星。九月辛巳，太白入南斗口中（《黄帝经》曰："大人当之，国易政。"）。　五年三月丙申，镇星犯东井钺星。五月庚午，辰星犯舆鬼质星。丙戌，太白犯钺星。　六年四月癸丑，太白入舆鬼（郗萌曰："太白守舆鬼，疾在女主。"）。六月丙戌，荧惑在舆鬼中（《黄帝经》曰："荧惑犯守鬼，国有大丧，有女丧，大将有死者。"《荆州星占》曰："荧惑犯鬼，忠臣戮死，不出一年中。"）。丁卯，镇星在舆鬼中。（《黄帝经》曰："镇星入鬼中，大臣诛。"《海中》、石氏曰："大人忧。"）辛未，太白犯左执法。自永初五年到永宁，七年中，太白一昼见经天，再入舆鬼，一守毕，再犯左执法，入南斗，犯钺星。荧惑五入舆鬼，镇星一犯东井钺星，一入舆鬼。岁星、辰星再入舆鬼。凡五星入舆鬼中，皆为死丧。荧惑、太白其犯钺、质星为诛戮。斗为贵将，执法为近臣。客星在虚、危为丧，为哭泣（《星占》曰："不一年，远期二年。"）。昴、毕为边兵，又为狱事。至建光元年三月癸巳，邓太后崩；五月庚申，太后兄车骑将军骘等七侯皆免官，自杀，是其应也。延光（《古今注》曰："元年四月丙午，太白昼见。"）二年八月己亥，荧惑出太微端门。　三年二月辛未，太白犯昴（石氏《星占》曰："太白守昴，兵从门阙入，主人走。"郗萌曰："不有亡国，必有诛主。"又云："入昴，大赦。"）。五月癸丑，太白入毕（郗萌曰："太白入毕口。马驰人走。"又曰："有中丧。"）。九月壬寅，镇星犯左执法。　四年四月，太白入舆鬼中（《古今注》曰："四月甲辰入。"）。六月壬辰，太白出太微。九月甲子，太白入斗口中。十一月，客星见天市。荧惑出太微，为乱臣。太白犯昴、毕，为近兵，一曰大人当之。镇星犯左执法，有诛臣。太白入舆鬼中，为大丧。太白出太微，为中宫有兵；入斗口，为贵将相有诛。时大将军耿宝、中常侍江京与阿母王圣等构谮太子保，废之，以北乡侯懿代。四年三月，帝崩，立北乡侯，侯病薨，京等复不欲立保，白太后，更徵诸王子择所立。中黄孙程等共诛江京、阎显，立保为天子，是为顺帝。皆奸人强臣狂乱王室，其於死亡诛戮，兵起宫中，是其应也。

孝顺永建二年二月丁巳，月犯心，七月丁酉，犯昴。八月丁巳，荧惑入舆鬼。三年二月癸未，月犯心後星。　五年夏，荧惑守氐，诸侯有斩者。是冬，班始腰斩马市。　六年四月，荧惑入太微中，犯左、右执法西北方六寸所。　永和二年八月庚子，荧惑犯南斗。斗为吴（《黄帝经》曰："不期年，国有乱，有忧。"《海中占》："为多火灾。一曰旱。《古今注》曰："九月壬午，月入毕口中。"）。明年五月，吴君太守行丞事羊珍等反，又江贼蔡伯流等攻广陵，烧城郭，杀都尉。　三年八月甲寅，辰星入舆鬼。己酉，荧惑入太微，辰入舆鬼，为大臣有死者；入太微，乱臣在廷中。其四年，祀南郊，中常侍张达等与曹腾等争权，白帝言腾等反，矫诏收之，腾等自解说，帝悟，达自知事不谐，乃奔走，自刺。又征西将军马贤击西羌，父子俱战没，是其应也。　四年七月，荧惑入南斗犯第三星。八月，入太微中，斗为贵相，为扬州。荧惑犯之为兵丧。其六年，大将军梁商薨。九江、丹阳贼周生等反，攻没郡县。　汉安二年五月丁亥，辰星犯舆鬼，占为大丧。六月乙丑，荧惑光芒犯镇星，占为大人忌。明年八月，孝顺帝崩；又明年，冲帝崩。

孝质本初元年三月癸丑，荧惑入舆鬼，四月辛巳，太白入舆鬼，皆为大丧。五月庚戌，太白犯荧惑，为逆谋，闰月一日，帝为梁冀所鸩，崩。

孝桓建和元年八月壬寅，荧惑犯舆鬼质星。　二年二月辛卯，荧惑行在舆鬼中。　三年五月己丑，太白行入太微右掖门，留十五日，出端门。丙申，荧惑入东井。八月己亥，镇星犯舆鬼中南星。乙丑，彗星芒长五尺，见天市中，东南指，色黄白，九月戊辰不见。荧惑犯舆鬼为死丧，质星为戮臣，入太微为乱臣。镇星犯舆鬼为丧。彗星见天市中为质贵人。至和平元年十二月甲寅，梁太后崩，梁冀益骄乱矣。　永寿元年三月丙申，镇星逆行入太微中，七十四日去左掖门。七月己未，辰星入太微中，八十日去左掖门。八月己巳，荧惑入太微，二十一日出端门。太微，天子廷也。镇星为贵臣妃后，逆行为匿谋。辰星入太微为大水，一曰後宫有忧。是岁雒水溢至津门，南阳大水。荧惑留入太微中，又为乱臣。是时梁氏专政。九月癸巳，荧惑犯岁星，为奸臣谋，大将戮。　二年六月甲寅，辰星入太微，遂伏不见。辰星为水，为兵，为妃后。八月戊午，太白犯轩辕大星，为皇后。其三年四月戊寅，荧惑入东井口中，为大臣有诛者。其七月丁丑，太白犯心前星，为大臣。後一年四月，懿献皇后以忧死。大将梁冀使其苍头秦宫刺杀议郎邴尊，又欲杀邓后母宣，事觉，桓帝收冀及妻寿襄城君印绶，皆自杀。诛诸梁及孙氏宗族，或徙边。是其应也。　延熹四年三月甲寅，荧惑犯舆鬼质星。其占："大臣有戮死者。"五年，南郡太守李肃坐罪弃市。　七年七月戊辰，辰星犯岁星。八月庚戌，荧惑犯舆鬼质星。庚申，岁星犯轩辕大星。十月丙辰，太白犯房北星。丁卯，辰星犯太白。十二月乙丑，荧惑犯轩辕第二星。辰星犯岁星为兵，荧惑犯质星有戮臣，岁星犯轩辕为女主忧，太白犯房北星为后宫。其八年二月，太仆南乡侯左胜以罪赐死，胜弟中常侍上蔡侯悺、北乡侯党皆自杀；癸亥，皇后邓氏坐执左道废，迁於祠宫死，亲党皆系暴室；又荆州刺史芝等坐为贼所拘略，桂阳太守任允背敌走，皆弃市，是其应也。　八年五月癸酉，太白犯舆鬼质星。壬午，荧惑入太微右执法。闰月己未，太白犯心前星。十月癸酉，岁星犯左执法。十一月戊午，岁星入太微，犯左执法。　九年正月壬辰，岁星入太微中，五十八日出端门。六月壬戌，太白行入舆鬼。七月乙未，荧惑行舆鬼中，犯质星。九月辛亥，荧惑入太微西门，积五十八日。　永康元年正月庚寅，荧惑逆行入太微东门，留太微中，百一日出端门。七月丙戌，太白昼见经天。太白犯心前星，太白犯舆鬼质星，有戮臣。荧惑入太微为贼臣。太白犯心前星为兵丧。岁星入太微犯左执法，将相有诛者。岁星入守太微五十日，占贵人忧。太白、荧惑入舆鬼，皆为死丧，又犯质星为戮臣。荧惑留太微中百一日，占为人主。太白昼见经天为兵，忧在大人。其九年十一月，太原太守刘瓆、南阳太守成瑨皆坐杀无辜，荆州刺史李隗为贼所拘，尚书郎孟璫坐受金漏言，皆弃市；永康元年十二月丁丑，桓帝崩，太傅陈蕃，大将军窦武、尚书令尹勋、黄门令山冰等皆枉死，太白犯心，荧惑留太微之应也。

孝灵建宁元年六月，太白在西方，入太微，犯西蕃南头星。太微，天廷也。太白行其中，宫门当闭，大将被甲兵，大臣伏诛。其八月，陈蕃、窦武等被害。熹平元年十月，荧惑入南斗中。占曰："荧惑所守为兵乱。"斗为吴。其十一月，会稽许昭等聚众自称大将军，攻破郡县。　五年四月，荧惑在太微中，守屏。占："为乱臣。"是时中常侍赵忠、张让等，并为奸乱。　光和四年四月，荧惑逆行守心後星。十月戊午，月食心後星。占曰："为大丧。"後三年帝崩。　中平六年八月丙寅，太白犯心前星，戊辰犯心中大星。其日未冥四刻，大将军何进於省中为诸黄门所杀。已巳，车骑将军何苗为进部曲将吴匡所杀。

魏文帝黄初四年三月癸卯，月犯心大星。占曰："心为天王位，王者恶之。"十二月丙子，月犯心大星。占同上。　五年，岁星入太微逆行，积百四十九日乃出。占曰："五星入太微，从右入三十日巳上，人主有大忧。"一曰："有赦至。"七年五月，帝崩，明年帝即位，赦天下。　六年五月壬戌，荧惑入太微，至壬申，与岁星相及，俱犯右执法，至癸酉乃出。占曰："从右入三十日巳上，人主有大忧。"又曰："月、五星犯左右执法，大臣有忧。"一曰："执法者诛，金、火尤甚"。十一月，皇子东武阳王鉴薨。七年正月，骠骑将军曹洪免为庶人。四月，征南大将军夏侯尚薨。五月，帝崩。《蜀记》称，明帝问黄权曰："天下鼎位，何地为正？"对曰："当验天文。往者荧惑守心而文帝崩，吴、蜀无事，此其徵也。"按《三国史》并无荧惑守心之文，疑是入太微。八月，吴遂围江夏，寇襄阳，大将军宣帝救襄阳，斩吴将张霸等，兵丧更王之应也。

明帝太和五年五月，荧惑犯房。占曰："房四星，股肱臣将相位也。"月、五星犯之，将相有忧。"其七月，车骑将军张郃迫诸葛亮，为亮所杀。十二月，太尉华歆薨。十一月乙酉，月犯轩辕大星。占曰："女主忧。"十二月甲辰，月犯镇星。凡月蚀五星，其国皆亡，五星入月，其野有逐相。　六年三月乙亥，月犯轩辕大星。　青龙二年十月乙丑，月犯镇星。戊寅，月犯太白。占曰："人君死。"又为兵。景初元年，公孙渊叛，讨之。三年正月，帝崩。　三年三月辛卯，月犯舆鬼，舆鬼主斩杀。占曰："人多病，国有忧。"又曰："大臣忧。"是年夏及冬，大疫。四年五月，司徒董昭薨。七月已巳，月犯楗闭。占曰："有火灾。"三年七月，崇华殿灾。　三年六月丁未，填星犯井钺。戊戌，太白又犯之。占曰："凡月、五星犯井钺，悉为兵灾。"一曰："斧钺用，大臣诛。"七月，填星犯东井距星。占曰："大人忧，大水，五榖不成。"景初元年夏，大水伤稼。十月，月犯荧惑。占曰："贵人死。"二年四月，司徒韩暨薨。　四年五月，太白犯毕左股第一星。占曰："毕为边兵，又主刑罚。"九月，凉州塞外胡阿毕师使侵犯诸国，西域校尉张就讨之，斩首捕虏万计。七月甲寅，太白犯轩辕大星。占曰："女主忧。"其後皇后毛氏崩。　景初二年二月己丑，月犯心距星，又犯中央大星。五月乙亥，月又犯心距星及中央大星。按占曰："王者恶之。犯前星，太子有忧。"三年正月，帝崩，太子立，卒见废。其年十月甲午，月犯箕。占曰："将军死。"正始元年，车骑将军黄权薨。

少帝正始元年四月戊午，月犯昴东头第一星。十月庚寅，月又犯昴北第四星。占曰："月犯昴，胡不安。"二年六月，鲜卑阿妙儿等寇西方，敦煌太守王延破之，斩二万馀级；三年，又斩鲜卑大帅及千馀级。　二年九月癸酉，月犯舆鬼西北二星。三年二月丁未，又犯西南星。占曰："有钱令。"一曰："大臣忧。"三年三月，太尉满宠薨。四年正月，帝加元服，赐群臣钱各有差。　四年十一月，月再犯井钺。是月，宣帝讨诸葛恪，恪弃城走。五年三月，曹爽征蜀。　五年十一月癸巳，填星犯亢距星。占曰："诸侯有失国者。"　七年七月丁丑，月犯左角。占曰："天下有兵，左将军死。"七月乙亥，荧惑犯毕距星。占曰："有边兵。"一曰："刑罚用。"　九年正月辛亥，月犯亢南星。占曰："兵起。"一曰："将军死。"七月癸丑，填星犯楗闭。占曰："王者不宜出宫下殿。"嘉平元年，天子谒陵，宣帝奏诛曹爽等。天子野宿，於是失势。　嘉平元年正月甲子，太白袭月。六月，太白犯井距星。占曰："国失政，大臣为乱。"四月，太白犯舆鬼。占曰："大臣诛。"一曰："兵起。"其年宣帝奏废诛曹爽。　二年三月己未，太白又犯井距星。三年七月，王凌与楚王彪有谋，皆伏诛，人主遂卑。

吴孙权赤乌十三年夏五月，月北至，荧惑逆行，入南斗。秋七月，犯魁第三星而东。《汉晋春秋》云："逆行。"按占："荧惑入南斗，三月吴王死。"一曰："荧惑逆行，其地有死君。"太和二年，权薨，是其应也。故国书於吴。是时，王凌谋立楚王彪，谓"斗中有星，当有暴贵者"。以问知星人浩详。详疑有故，欲悦其意，不言吴有死丧，而言"淮南楚分，吴楚同占，当有王者兴。"故凌计遂定。　三年四月戊寅，月犯东井。五月甲寅，月犯亢距星。占曰："将军死。"一曰："为兵。"是月，王凌、楚王彪等诛。七月，皇后甄氏崩。　四年三月，吴将为寇，镇东将军诸葛诞破走之。其年七月己巳，月犯舆鬼。九月乙巳，又犯之。十月癸未，荧惑犯亢南星。占："群臣有乱。"十一月丁未，月犯鬼积尸。　五年六月戊午，太白犯角。占曰："群臣有谋，不成。"庚辰，月犯箕星。占曰："军将死。"七月，月犯星井钺。丙午，月又犯鬼西北星。占曰："国有忧。"十一月癸酉，月犯东井距星。占曰："将军死。"正元元年正月，镇东将军毋邱俭、扬州刺史文钦反，兵俱败，死。二月，李丰及弟翼、后父张缉等谋乱，事泄，悉诛。皇后张氏废。九月，帝废为齐王。蜀将姜维攻陇西，车骑将军郭淮讨破之。

高贵乡公正元二年二月戊午，荧惑犯东井北辕西头第一星。　甘露元年七月乙卯，荧惑犯东井钺星。壬戌，月又犯钺星。八月辛亥，月犯箕。吴废孙亮　太平元年九月壬辰，太白犯南斗。《吴志》所书也。占曰："太白犯斗，国有兵，大臣有反者。"其明年，诸葛诞反。又明年，孙綝废亮。吴、魏并有兵事也。甘露元年九月丁巳，月犯东井。二年六月己酉，月犯心中央大星。八月壬子，岁星犯井钺。九月庚寅，岁星逆行，乘井钺。十月丙寅，太白犯亢距星。占曰："逆臣为乱，人君忧。"景元元年五月，有成济之变、诸葛诞诛，皆其应也。二年三月庚子，太白犯东井。占曰："国失政，大臣为乱。"是夜，岁星又犯东井。占曰："兵起。"至景元元年，高贵乡公败。

三年八月壬辰，岁星犯舆鬼质星。占曰："斧鑕用，大臣诛。"　四年四月甲申，岁星又犯舆鬼东南星。占曰："鬼东南星主兵，木入鬼，大臣诛。"景元元年，杀尚书王经。

元帝景元元年春，月犯建星。按占："月、五星犯建星，大臣相谮。"其後锺会、邓艾破蜀，会谮艾。　二年四月，荧惑入太微，犯右执法。占曰："人主有大忧。"一云："大臣忧。"四年十月，岁星守房。占曰："将相有忧。"一云："有大赦。明年，邓艾、锺会皆夷灭，赦蜀士。五年，帝逊位。"








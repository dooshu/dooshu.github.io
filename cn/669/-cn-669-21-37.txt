37　殺胡林在欒城縣


殺胡林在欒城縣。【原注】唐屬趙州，後屬真定府。紀異録云：「林内射殺狐，因以名之。」續通典云：「唐天后時襲突厥，群胡死於此，故以名之。」

【集證】唐地理志：「鎮州常山郡欒城縣，本隸趙州，大曆三年來屬。」〇張舜民使北記：「契丹怒晉出帝不稟北命，擅登大寶，自將兵南下，執出帝北歸，於鄴西愁死崗得疾，至欒城殺狐林而崩。愁死崗者，本陳思王不爲文帝所容，於此悲吟，號爲愁思崗，訛爲『愁死』。殺胡林者，村民林中射殺一狐，因以名之。」

【元圻案】書録解題典故類：「續通典二百卷，翰林學士承旨大名宋白太素等撰。」






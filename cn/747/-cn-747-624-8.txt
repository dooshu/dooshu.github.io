○木鸡赋（以“致此无敌，故能先鸣”为韵）

惟昔有人，心至术精，得鸡之情。情可驯而无小无大，术既尽而不飞不鸣。对劲敌以自持，坚如挺植；登广场而莫顾，混若削成。初其教以自然，诱之不惧。希渐染而能化，将枯槁而是喻。质殊朴斫，用明不竞之由；状匪雕锼，盖取无情之故。然则饮啄必异，嬉游每殊。伫栖心而自若，期顾敌而如无。日就月将，功尽而稍同颠；不震不悚，性成而渐若朽株。已而芥羽讵设，雕笼莫闭。卓然之志全变，兀若之姿已致。首圆胫直，轮桷之状俱呈；觜利距，枳枸之并利。是以纵逸情绝，端良气全。臆离披而踵附，眸眩曜而节穿。惊被文而锦翼蔚矣，迷搴木而花冠烂然。虚╂者怀不才之虞，安能自恃；贾勇者有攻坚之惧，莫敢争先。故能进异激昂，处同虚寂。郢工误起乎心匠，后阝氏徒惊乎目击。澹然无挠，子綦之质方俦；确尔不回，周勃之强未敌。其喻斯在，其由可徵。驯致已忘乎力制，积习渐通乎性能。是则语南国者未足与议，斗东郊者无德而称。士有特立自持，端然不倚。块其形而与木无二，灰其心而顾鸡若是。彼静胜之深诚，冀一鸣而在此。


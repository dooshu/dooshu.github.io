155　持戒爲定慧之本　真德秀跋普門品　李文公與藥山問答　利欲熾然即是火坑　貪愛沈溺便爲苦海　真德秀跋遺教經　戒定慧之義


西山先生題楊文公所書遺教經曰：「學佛者不繇持戒而欲至定慧，亦猶吾儒舍離經辨志而急於大成，去灑掃應對而語性與天道之妙。」見文集三十五。跋楊和父印施普門品曰：「此佛氏之寓言也。昔唐李文公問藥山禪師曰：『如何是黑風吹船，飄落鬼國？』師曰：『李翱小子，問此何爲？』文公怫然，怒形於色。師笑曰：『發此瞋恚心，便是黑風吹船，飄落鬼國也。』藥山可謂善啓發人矣。何云：「操竿影草，早爲所奪，由中無所得也。」〇全云：「李習之不應有此。」以此推之，則知利欲熾然，即是火坑；貪愛沈溺，便爲苦海。一念清浄，烈焰成池；一念警覺，船到彼岸。災患纏縛，隨處而安；我無怖畏，如械自脱。惡人侵淩，待以横逆，我無忿疾，如獸自奔。讀是經者，作如是觀，則知補陀大士，真實爲人，非浪語者。」見文集三十四。

【全云】以大顛誣韓，以藥山誣李，皆釋氏之徒借二公以重其師也。

【元圻案】真西山跋遺教經曰：「此經以端心正念爲首，而深言持戒爲禪定智慧之本，至謂制心之道如牧牛，如馭馬，不使縱逸，去瞋止妄，息欲寡求，然後由遠離以至精進，由禪定以造智慧，具有漸次梯級，非如今之談者，以爲一超可到如來地位也。學佛者，不由持戒而欲至定慧云云。」〇楞嚴經：「攝心爲戒，因戒生定，因定發慧，名三無漏學。」〇傳燈録：「唐宣宗問弘辨禪師何名戒定慧，師曰：『防非止惡，謂之戒；六根涉境，心不隨緣，謂之定；心境俱空，照覽無礙，謂之慧。』」〇白香山云：「定爲慧因，戒爲定根。」〇法苑珠林：「佛變火坑作蓮花池，滿中浄水，皆甘而泠〔一〕，種種蓮花，遍覆水上。」〇楞嚴經：「引諸沈冥，出於苦海。」又云：「既行布施，然後越生死此岸，到菩提彼岸。」〇徐陵雙林寺碑：「濟是沈舟，能升彼岸。」〇北史盧景裕傳：「景裕之敗也，繫晉陽獄，至心誦經，枷鎖自脱。」〇樓攻媿跋可壽上人所藏史文惠公帖云：「于襄陽問紫玉：『如何是黑風吹其船舫，漂墮羅刹鬼國？』玉云：『于頔，你者漢問恁麽事作麽？』于當時失色，玉云：『祗者箇便是漂墮羅刹鬼國。』于於是有省。」問答之人俱不同，即此可證釋氏之誣。〇文獻通考經籍五十三普門品下載西山此文，「補陀大士」作「彌陀大士」。

〔一〕「泠」，原作「冷」，據四庫本法苑珠林卷五五施福部改。






李邦宁〔张仲翥〕　野先帖木儿〔赵伯颜不花〕　朴不花


李邦宁，字叔固，钱塘人。初名保宁，宋之小黄门也。宋亡，从瀛国公入见世祖，命给事内庭，警敏称上意。令学国书及诸番语，即通解，遂见亲任。授御带库提点，迁章佩少监，礼部尚书，提点太医院使。成宗即位，进昭文馆大学士，太医院使。帝尝寝疾，邦宁不离左右者十余日。

武宗立，命为江浙省平章政事。邦宁辞曰：“臣以奄腐余命无望更生。先朝幸赦而用之，使得承乏中涓，高爵厚禄，荣宠过甚。陛下复欲置臣宰辅，臣何敢当！宰辅者，佐天子共治天下者也。奈何辱以寺人。陛下纵不臣惜，如天下后世何！诚不敢奉诏。”帝大悦，使大臣白于太后及皇太子，以褒之。

帝尝奉皇太后燕大安阁，中有故箧，问邦宁曰：“此何箧也？”对曰：“此世祖贮裘带者。臣闻圣训曰：‘藏此以遗子孙，使见吾朴俭，可为华侈之戒。’”帝命发箧视之，叹曰：“非卿言，朕安得知之？”时有宗王在侧，进曰：“世祖虽神圣，啬于财。”邦宁曰：“不然。世祖一言，无不为后世法。一予夺，无不当功罪。且天下所入虽富，苟用不节，必致匮乏。先朝以来，岁赋已不足用，又数会宗藩，耗费无算，旦暮不给，必将横敛于民。岂美事耶！”太后及帝深然其言。俄加大司徒、尚服院使，遥授丞相，行大司农，领太医院事。阶金紫光禄大夫。

太庙祭祀，皆遣官行礼。至是，复如故事。邦宁谏曰：“先朝非不欲躬亲飨祀，诚以疾废礼耳。今陛下继成之初，正宜开彰孝道，以率先天下，亲祀太室，以成一代之典。循习故弊，非臣所知也。”帝称善，即日备法驾，宿斋宫，旦命邦宁为大礼使。礼成，加恩三代，皆赠官谥。

仁宗即位，以邦宁旧臣，赐钞千锭，辞弗受。国学释奠，敕遣邦宁致祭于文宣王。点视毕，至位立，殿户方辟，忽大风起，殿上及两庑烛尽灭，烛台底铁鐏入地尺，无不拔者。邦宁悚息伏地，诸执事者皆伏。良久，风定，乃成礼。邦宁惭悔累日。

初，仁宗为皇太子，丞相三宝奴等用事，条画新政，以乱旧章，畏仁宗英明。邦宁揣知其意，言于武宗，曰：“陛下富于春秋，皇子渐长，父作子述，古之道也。未闻有子而立弟者。”武宗不悦，曰：“朕志已定，汝自往东宫言之。”邦宁惧而退。仁宗即位，左右请诛之。仁宗曰：“帝王历数，自有天命。其言何足介怀。”加邦宁开府仪同三司，为集贤院大学士。以疾卒。

又宦者张仲翥，亦钱塘人，累官翰林学士承旨，工行草书。

野先帖木儿，佚其氏族，事惠宗为宦者。帝制龙舟，自后宫至琼华岛，往来游戏。水浅不能行舟，命野先帖木儿浚之。辞曰：“频年水旱，盗贼纷起，不宜从事游嬉，妄兴工作。”帝大怒，放之高丽。改命宦者答失蛮浚之。

又有赵伯颜不花，亦惠宗宦者。至正二十八年，帝御清宁殿，集三宫皇后、皇太子、大臣，同议北巡。赵伯颜不花与知枢密院事黑的等谏，帝不听。赵伯颜不花恸哭曰：“天下者，世祖之天下也。陛下当以死守，奈何弃之！臣愿率军民及怯薛官背城一战。”帝又不听。后从帝北巡，卒于和林。

朴不花，高丽人。皇后奇氏，微时与不花同乡里。及选为宫人，有宠，遂为第二皇后，居兴圣宫，生皇太子。于是，不花以阉人入事皇后，皇后爱幸之，累迁至荣禄大夫、资正院使。

至正十八年，京师大饥。时河南北、山东郡县皆被兵，流民避乱聚于京师，死者相枕籍。不花欲要誉一时，请于帝，市地收瘗之。帝赐钞七千锭，中宫及兴圣、隆福两宫皇太子、皇太子妃赐金银及他物有差，不花出玉带一、金带一、银二锭、米三十四斛、麦六斛、青貂银鼠裘各一袭，以为费。择地自南北两城抵卢沟桥，掘深及泉，男女异圹。既覆土，就万安寿庆寺建无遮大会。至二十年四月，前后瘗者二十万，用钞二万七千九十余锭，米五百六十余石。又以大悲寺修水陆大会三昼夜，凡居民病者予之药，不能丧者给棺木。翰林学士承旨张翥为文颂其事，曰：善惠之碑。

帝在位久，军国之事皆取决于皇太子。皇后乃谋内禅，使不花喻意于丞相太平，太平不答。及太平罢去，搠思监为丞相。时帝益厌政，不花乘间用事，与搠思监相为表里。四方警报，皆抑而不闻，内外解体，然根株盘固，气焰薰灼。内外百官趣附者十九。又宣政院使脱欢与之同恶相济。

二十三年，监察御史也先帖木儿、孟也先不花、傅公让等乃劾奏朴不花、脱欢奸邪，当屏黜。皇太子执不下，皇后尤庇之。御史皆坐左迁。治书侍御史陈祖仁连上皇太子书，切谏之，台臣大小皆辞职，皇太子乃为言于帝，令二人辞职。祖仁言犹不已，又上惠宗书，言：“二人乱阶祸本，今不芟除，后必不利。汉唐季世，其祸皆起此辈，而权臣、藩镇乘之。故千寻之木，吞舟之鱼，其腐败必由于内。陛下诚思之，可为寒心。臣愿俯从台谏之言，将二人特加摈斥，不令以辞职为名，成其奸计。”语具《陈祖仁传》。

会侍御史李国凤亦上书皇太子，言：“不花骄恣无上，招权纳赂。奔竞之徒，皆出其门。骎骎有赵高、张让、田令孜之风。渐不可长，众人所共知之，独主上与殿下未之知耳。自古宦者近君亲上，使少得志，未有不为国家祸者。望殿下思履霜坚冰之戒，早赐奏闻，投之四夷，以快众心，则纪纲可振。纪纲振，则天下之公论为可畏，法度为不可犯，政治修而百废举矣。”帝大怒，国凤、祖仁等亦皆左迁。

时御史大夫老的沙执其事颇力，皇太子因恶之，而皇后又谮之于内。帝乃封老的沙雍王，遣归国。已而，复以不花为集贤大学士、崇正院使。老的沙至大同，遂留孛罗帖木儿军中。是时搠思监、朴不花方倚扩廓帖木儿为外援，怨孛罗帖木儿匿老的沙不遣，遂诬孛罗帖木儿与老的沙谋不轨。二十四年，诏削其官，使解兵柄归四川。孛罗帖木儿知不出帝意，皆搠思监、朴不花所为，怒不奉诏。宗王伯颜帖木儿等复言之，朝廷亦畏其强不可制，下诏数搠思监、朴不花互相壅蔽簧惑主听之罪，屏搠思监于岭北，窜朴不花于甘肃，以快众愤。复孛罗帖木儿官爵。然搠思监、朴不花皆留京城，实未尝行。未几，孛罗帖木儿遣秃坚帖木儿以兵向阙，声言清君侧之恶，驻于清河。帝遣国师问故，往复数四，言：“必得搠思监、朴不花乃退兵。”帝度其势不可解，不得已，执两人畀之，朴不花遂为孛罗帖木儿所杀。




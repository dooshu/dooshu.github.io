◇与沙门慧皎书

弟子孤子王曼颖顿首和南。一日蒙示所撰《高僧传》，并使其掎摭。力寻始竟，但见伟才。纸弊墨渝，迄未能罢。若乃至法既被，名德已兴。年岁五百，时经六代。自摩腾、法兰，发轸西域，安侯、支谶，荷锡东都。虽迹标出没，行实深浅。咸作舟梁，大为利益。固宜缁素传美，铅椠定辞。昭示後昆，揄扬往秀。而道安、罗什，间表秦书，佛澄道进，杂闻赵册。晋史见舍，复恨局当时；宋典所存，颇因其会。兼且搀出君台之记，糅在元亮之说。感应或所商攉，幽明不无梗概，泛显旁文，未足光阐。间有诸传，文非隐括。景兴偶采居山之人，僧宝偏缀游方之士，法济唯张高逸之例，法安止命志节之科。康泓专纪单开，王季但称高座，僧瑜卓尔。独载，立畅超然孤录。唯释法进所造，王巾有著。意存该综，可擅一家。然进名博而未广，巾体立而不就。梁来作者，亦有病诸。僧成兰，既同法济之责；孝秀染毫，复获景兴之诮。其唱公纂集，最实近之，求其鄙意，更恨烦冗。法师此制，始所谓不刊之笔。绵互古今，包括内外。属辞比事，不文不质，谓繁难省，玄约岂加，以高为名。既使弗逮者耻，开例成广，足使有善者劝，同之二三诸子。前後撰述，岂得洁长量短，同年共日而语之哉。信门徒竟无一言可豫，市肆空设千金之赏。方入龙函，上登鳞阁，出内琼笈，卷舒玉笥。弟子虽实不敏，少尝好学，顷日馀，触途多昧。且获披来帙，斯文在斯，钻仰弗暇，讨论何所。诚非子通见元则之论，良愧处道知休弈之书。徒深谢安慕竺旷风流，殷浩惮支遁才俊耳。不见旬日，穷情已劳。扶力此白，以代诉尽。弟子孤子王曼颖顿首和南。（《梁高僧传》十四）


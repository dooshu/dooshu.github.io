○行廵海興泉二道 【 議定賞格】

提督軍門都御史塗、為議定賞格以勵眾心事、照得廣賊曾一本、出入閩廣、奉　旨夾勦、兩省兵船大集浯嶼、本院親臨舟營、會同兩省二總鎮、及廵海興泉各道、將巨艦福龍等船、逐一閱驗、船隻堅大、器械齊備、官兵壯勇、隨照各道會議事理、動支餉銀、所以使廣人協力也不分閩廣主客官兵一例賞犒以示大同合一之義將士踴躍先、滅賊有期矣、其分布之法、閩兵原派三大營。廣兵原派二大營。平時灣泊。隨省隨營。開駕日時。輪先輪後。在二鎮俱有刊刻軍令。給示將士遵行。臨敵之際。或賊眾齊衝。則兩兵齊進。不分彼此。或賊開兩翼分來。或賊作兩番迭肄。則兩省官兵。分合奇正。俱聽二總鎮同心相機調度。不宜遙制。至於滅賊功次兩省大將裨將、當一體同論、以上事體、俱無容再議外、但攻戰之力、多賴兵士、總哨而下、人人希望陞賞、乃肯竭力用命、然船隻不無先後、人心不無勇怯、非惟今日兩省數百艘為然。在昔一省一軍之勢。亦所不免。若不預為差別。則勇者急於衝鋒。而不暇取級。怯者遷延隨後。而撈斬返多。不惟賞賚不明、無以使日後之心服、抑或激勸無別、返以啟目前之觀望、是一體之法。本欲求同。而其流之弊。適以致異也。事干軍機、合行議定、以勵眾心、為此案仰廵海道、即便會同興泉道、再會二總鎮、細加酌議、兵船臨敵擒斬賊首曾一本、并斬獲賊從級者為上功、若止擒賊首、而斬獲賊從少者作何等第、其或奮勇先登。衝鋒破敵而功級反少。或退縮居後因人成事而功級反多者。作何分別。兩省兩帥必致爭功到船先後議論煩滋故欲先定又或一省之船、先將賊船勦滅。收獲全功。而一省之船。在後未至。作何論敘。又或賊分兩舟?宗。官兵分敵。各獲功級者。作何等分。務要開欵會議停當、具由詳奪、刊示兩省各船官兵、庶眾心知所激勸、而奮勇齊一、蕩平可立見矣、


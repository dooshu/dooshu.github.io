答宗伯董浔阳


仆昔在词林，随公之后，浅薄碌碌，公所知也。不自意蹈躐鼎铉，遂膺顾托之重，又不自量，强而肩之，日夕惴惴，惟虞颠仆。比辱翰示，奖许过情。譬彼孱夫，负千钧之重，上太行之贩，旁有力者，不怜而惜之，更为邪许奖借，将令孱者不至绝膑委顿不已也。惶愧，惶愧！

乃若主上之明圣，虚己纯心，能使宫府穆清，宦戚斤斤奉法，则诚书传所希闻，当与海内簪绅，同心庆戴者也。






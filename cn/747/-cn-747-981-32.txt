○对真腊国人市马判

〈真腊国人来，云於峰州市马。御史科安南都护罪。诉云：“为相知捉搦陆路。”不伏。〉

惟德动天，无远不届。北极烛龙之国，屈膝称臣；南穷火鼠之乡，倾心向化。眷兹真腊，早挹淳风，自昔雷同，由来雾集。岂假铸铜之力，无劳刻石之铭，所以来往边州，市马峰部。论其由绪，未乖从有之方；验以逗留，岂爽求无之道？御史职惟激浊，志在扬清，疑彼奸非，欲婴罗网。都护为相知捉搦，先有禀承，滥投一面之科，宁杜三缄之口。向若边烽变扰，论情不可免辜；今既市马往来，据理难书厥罪。御史科结，有谢於弹珠；都护有词，无惭於辨璧，宜依薄诉，用叶通途。


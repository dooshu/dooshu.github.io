◇追封吴明彻诏（至德元年）

李陵矢竭，不免请降，于禁水涨，犹且生获，固知用兵上术，世罕其人。故待中、司空、南平郡公明彻，爰初蹑足，迄届元戎，百战百胜之奇，决机决死之勇，斯亦俾于古焉。及拓定淮肥，长驱彭汴，覆寇如举毛，埽锐师同沃雪，风威慑于异俗，功效著于同文，方欲息驾阴山，解鞍瀚海，既而师出已老，数亦终奇，不就结缨之功，无辞入褚之屈，望封崤之为易，冀平翟之非难，虽志在屈伸，而奄中霜露，埋恨绝域，甚可嗟伤，斯事已往，累逢肆赦，凡厥罪戾，皆蒙酒濯，独此孤魂，未沾宽惠，遂使爵土湮没，飨无主。弃瑕录用，宜在兹辰，可追封邵陵县开国侯，食邑一千户，以其息惠觉为嗣。（《陈书·吴明彻传》）


晚秋杂兴


其一


江关海峤接天流，玉露商飙万里愁。
九月星河人出塞，一城砧杵客登楼。
荒原返照黄云暮，绝壁回风锦树秋。
极望苍茫寒色远，数声清角满神州。

其二


秦望山连越望亭，千年风雨合沧溟。
开帘晓色通丹嶂，隐几秋深对翠屏。
独愧文章违授简，谁怜刀笔坐谈经。
金门此日多俦侣，不向人间问岁星。

其三


太行东出拥神京，古塞秋风右北平。
笙鹤已辞沧海使，貂蝉初撤羽林兵。
清霜玉沼芙蓉苑，旭日金铺翡翠城。
鱼钥时传宣召急，侍臣通籍在承明。

其四


甲帐秋风汉武皇，弓车十道出遐荒。
已还鸾凤栖珠树，更猎熊螭载玉璜。
舄履青云天北极，旌旗翠霭殿东厢。
至尊色喜夔龙会，干羽何年靖四方。

其五


卢龙山色抱桑乾，万里飞霜木叶残。
汉月夜临榆塞白，胡星秋照柳城寒。
明妃冢外笳声起，都尉台前雁度寒。
乘障频年烽火急，几回鸣剑问登坛。

其六


西苑芳波百子池，南城玉树万年枝。
花隈鼓吹龙舟隐，竹涧旌旗凤辇移。
长信风翻阶草遍，昭阳月度井梧迟。
宸游珥笔儒臣在，不为神伤录盛姬（田贵妃新逝）。

其七


碧嵩清雒拥干戈，落日愁云黯渡河。
列国几人存玉马，五都今复叹铜驼。
秦师不见条侯下，魏将惟闻晋鄙多。
惆怅夷门双涕泪，大梁公子欲如何。

其八


玉泉西去翠微宫，碧瓦丹楼极望中。
连骑每从三市出，题名时在五陵东。
金茎夜冷仙人露，银汉秋高少女风。
回首欲陈阊阖迥，升平今已属群公。





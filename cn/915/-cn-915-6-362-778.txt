○太宰武陵王为所生母服议



案《礼》，为人後者三年，必以尊服服之。庶子为後，为其母服缌。《传》曰：“何以缌？与尊者为体，不敢服其私亲。”《礼》唯大宗无继支属之制。太宰出後武陵，受命元皇，则纂承宗庙，策名有在，礼制既明，岂容二哉？夫礼有仰引而违情者，故有君服而废私丧。屈伸明义，非唯一条，所谓以义断恩。况贵贱之礼既正，岂得不率礼而矫心。当依庶子为後之例，服缌而已。（《通典》八十二，升平中，太宰武陵王所生母丧，表乞齐衰三年，诏听依昔乐安王故事，制大功九月，尚书谢奉议。）




陈普　咏史下　蜀先主

两得徐州不自由，中原应不变炎刘。

孙曹袁吕非蟊贼，五采龙文在益州。

陈普

陈普　咏史下　蜀先主

白头上峓历群蛮，展转亡张又失关。

取得益州竟何益，不如卖履看人间。

陈普

陈普　咏史下　蜀先主

北投南走若穷猿，极目苍梧欲断魂。

如许英雄不成事，止缘的是靖王孙。

陈普

陈普　咏史下　蜀先主

徐元直去马超来，顾惜三纲又爱才。

道御英雄无不可，豫州翻向益州来。

陈普

陈普　咏史下　蜀先主

袁涣当年死亦甘，云长平昔竟何贪。

刘巴项领刚如铁，也用随群拜武担。

陈普

陈普　咏史下　蜀先主

荆楚留连似失时，涪城欢饮类狐疑。

军中刘哗夸言语，岂识英雄为义迟。

陈普

陈普　咏史下　蜀先主

养虎荆州岁欲阑，一家豚犬不胜安。

振振公族麟之角，妄作山林猛兽看。

陈普

陈普　咏史下　蜀先主

如流岁月几沾襟，侍立霜严剧苦心。

说与刘璋无怨怒，有人驱虎入山林。

陈普

陈普　咏史下　蜀先主

少年白帝死如生，但为云长也自荣。

龙虎已分南北路，英雄无计与年争。

陈普

陈普　咏史下　蜀先主

平生信义满乾坤，曾吊诸侯未返魂。

吕布来时枭送洛，不应投许又投袁。

陈普

陈普　咏史下　蜀先主

西行不与本心符，西负刘璋东负吴。

汉业此时如累卵，天公先与杀周瑜。

陈普


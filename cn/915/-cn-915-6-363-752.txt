○疑经录序



外国僧法学皆跪而口受，同师所受若二十转以授后学，若有一字异者，共相推校，得便摈之，僧法无纵也。经至晋土，其年未远，而喜事者以沙标金，斌斌如也，而无括正，何以别真伪乎？农者禾草俱存，后稷为之叹息；金匮玉石同缄，卞和为之怀耻。安敢预学次，见泾渭杂流，龙蛇并进，岂不耻之？今列意谓非佛经者如左，以示将来学士，共知鄙倍焉。（《释藏迹》五。）




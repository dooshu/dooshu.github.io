◇谏封董贤等封事

窃见董贤等三人始赐爵，众庶匈匈，咸曰贤贵，其馀并蒙恩，至今流言未解。陛下仁恩於贤等不已，宜暴贤等本奏语言，延问公卿大夫博士议郎，考合古今，明正其义，然后乃加爵士；不然，恐大失众心，海内引领而议。暴平其事，必有言当封者，在陛下所从；天下虽不说，咎有所分，不独在陛下。前定陵侯淳於长初封，其事亦议。大司农谷永以长当封，众人归咎於永，先帝不独蒙其讥。臣嘉、臣延材驽不称，死有馀责。知顺指不迕，可得容身须臾，所不敢者，思报厚恩也。（《汉书·王嘉传》：哀帝欲封董贤等，於是嘉与御史大夫贾延上封事言。）


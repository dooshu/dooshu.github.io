沙岩寺塔

塔多以光影示异，亦有塔身自异者，有其物异者。丰润县村沙岩寺，有塔，故十三级，洪武中，雾弥三日，塔失所在，今其址存。南关外，玉皇阁石塔，自元时，塔六角，角一石龙，成化中，南北角龙乘雨飞去，今缺焉。涿州旧塔，立桑干河中，名镇河塔，嘉靖中塔崩，内古钱飞空如蝶，尔后河水时滥矣。大兴县故安村塔，万历初，大雷雨过，其下段存，其上段著一里外，土人呼半截塔也。过沙岩寺北，曰浭水，出崖儿口，繇运河入于海。凡水东流，而此水也西，人谓还乡河也。河在梁鱼务，旧有桥，宋徽宗北辕，过桥，驻马四顾，泫然曰：吾过此，向大漠，安得似此水还乡矣！已而曰：赵氏子孙，文弱耳！仰而曰：天，兴后圣，雪吾耻仇。因不食而去。人乃谓桥思乡桥也。


十三


先后拜台翰、珍贶，俯忆贱辰。此乃卑幼之所以事尊长，怀德者之所以报有恩也。而老师一切倒施之，将使不肖何所用其酬报耶？感愧！

时下喜圣学日进，朝政颇清。不肖亦惟奉老师所以教督者，兢兢不敢失坠。但力微任重，未知终能胜之否耳。

远惟台履迪吉，寿祉益绥，海内相知，所共欣仰。秋间当听令孙泥金之报，实人间盛事也。预庆。

使旋，冗甚，犬马之私，嗣容专上。






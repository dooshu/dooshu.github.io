【塘上行】

蒲生我池中。其（《类聚》作蒲。）叶何（《文选》注作叶何一。）离离。傍能行仁义。莫若妾自知。众口铄（《类聚》作烁。）黄金。使君生别离。念君去我时。独愁常苦悲。想见君颜色。感结伤心脾。念君常苦悲。夜夜不能寐。莫以豪贤（《类聚》作毫发。）故。弃捐素所爱。莫以鱼肉贱。弃捐（韵补作捐弃。）葱与薤。莫以麻枲贱。弃捐菅（《类聚》作管。乐府同。）与蒯。出亦复苦愁。入亦复苦愁。边地多悲风。树木何□□。（玉台作修修。乐府、风雅翼同。）从军（乐府作君。）致独乐。延年寿千秋。（○玉台新咏二。《乐府诗集》三十五作魏武帝。风雅翼补遗下。《诗纪》十二。又《文选》二十八塘上行注引离一韵。《类聚》四十一作魏文帝甄皇后塘上行。引离、知、离、爱、薤、蒯六韵。又韵补四作魏文帝。引悲、薤二韵。○逯案。乐府以此篇为魏武塘上行本辞。今从玉台作甄后词。又出亦复苦愁以下六句。乃乐人增入之曲。必非甄后之作也。）

蒲生我池中。蒲生我池中。其叶何离离。傍能行人（《宋书》作仪。）仪。莫能缕自知。众口铄黄金。使君生别离。（乐府误作离别。一解）念君去我时。念君去我时。独愁常苦悲。想见君颜色。感结伤心脾。今悉夜夜愁不寐。（二解）莫用豪贤故。莫用豪贤故。弃捐素所爱。莫用鱼肉贵。弃捐葱与薤。莫用麻枲贱。弃捐菅与蒯。（三解）倍恩者苦枯。倍恩者苦枯。蹶船常苦没。教君安息定。慎莫致仓卒。念与君一共离别。变当何时共坐复相对。（四解）出亦复苦愁。入亦复苦愁。边地多悲风。树木何萧萧。今日乐相乐。延年寿千秋。（五解乐府云。右一曲晋乐所奏。○《宋书》乐志、《乐府诗集》三十五并作魏武帝。《诗纪》十二。○逯案。《文选》陆机塘上行题下李善注引歌录曰：塘上行古词或曰甄皇后造。又乐府解题曰：前志云。晋乐奏魏武帝蒲生篇。而诸集录皆云其词甄后所作。今依诸集录附此。）


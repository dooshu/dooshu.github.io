○宰相与李执方书

何司徒顷因军中扰攘，起授翰垣，推体国之诚，动遵朝典，罄守藩之礼，终保令名，遽此沦亡，深可悼惜。闻以监军朝觐，贵安物情，军府事权令後嗣勾当，本於忠顺，固匪循私。伏以圣上君临，惟新景化，施王者之号令，事贵有名，奏祖宗之法度，不可轻易，旋观臣节，岂惜恩荣。今公卿之仪，皆请别命戎帅，圣上恩深悼往，义在安人，以司徒之尽忠，方垂茂轨，想後嗣之善继，必有令图，只有邻近将帅，成其美志。元和初两河跋扈之势，尚未可怀，朝廷制置之宜，难於今日。李师道兵锋物力，足以自强，犹悉献吏员，请颁贡赋，管内盐法，皆归有司，沥款披肝，乃授留务。王承宗迷而知夏，寻自纳忠，进德棣两州，以效诚节，故得举族荣盛，一门保安。望尚书以朝廷公议，两镇旧体，令敕效忠款，自求宠荣，不使河朔邻封，误其大计。尚书藩方重寄，宗室信臣，报国之忠，仰思展用，成人之美，必为忠谋。望早布嘉言，勤於善诱，邀其实效，勿受诡词。临事制宜，固在明略，若未获要领，无惮再三，待知赤诚，方可闻奏。但出於雅意，不可云某等令布此怀。其间若须商量者，望於判官大将中拣忠信有才识人，令充使至此。伏希鉴悉，不宣。某等状。


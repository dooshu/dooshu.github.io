◎救鱼不果

侯官某孝廉，曾与家大人同受业于林畅园先生（茂春）之门，体貌丰伟，文笔亦雄杰，群以远到相期。先举拔萃科，复登乡荐。某科以公车北行，于江南舟中夜梦一金甲神求其护助曰："汝若救我，我必救汝。"醒而忘之。午后，见渔舟以一大赤鲤求售，索价二千，某许以千钱，不谐而去，忽忆夜梦，急令舟人增价售之，而先为邻舟所得，已斫其项，批其鳞矣。同人皆诮让之，某由是骤得心疾，遽卒于京师。家大人曰："凡为民物所托命之人，其器量未有不宏且大者，此鱼坐不知人而遂无以自救，鱼之负人欤？抑人之负鱼也。"


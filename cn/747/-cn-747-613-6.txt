○代人行在起居表

臣某言：臣以菲才，亲奉昌运，受藩隅之重任，效犬马之微诚。惟君知臣，特受恩奖。夙兴夜惕，荣惧积中。臣某中谢。伏以租税之殷，江乡为重；闾井之化，水旱是虞。臣职在分忧，期於富庶。宣陛下雨露之惠，令获小康；守朝廷刑赏之规，敢思中立。条赋敛以办集，除疾苦而均安。闭ト斋心，仰思元造。窃以圣慈广被，每念遐方。臣忝守官，合具闻达。


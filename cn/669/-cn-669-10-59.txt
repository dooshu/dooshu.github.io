59　諸侯之主盟自齊桓始　魯一變至於道


諸侯之主盟，自齊桓始也。北杏、鄄之會，魯不至，及幽之盟而始會焉，則魯不亟於從霸也。夷狄之主盟，自楚靈始也。申之會，魯不至，及薳啓疆之召，而後如楚焉。事見昭七年左傳。則魯不亟於從狄也。故曰：「魯一變，至於道。」

【全云】此亦未審情事之言。齊襄殺魯桓，而魯莊尚從之，安在齊桓之霸而反不從乎？特以乾時、長勺、乘丘之怨未平，故勿遽耳。以楚師伐齊取穀，魯僖從楚在從晉之先，安在其不急於從狄？申之會，特畏晉不至耳。

【元圻案】陳氏止齋春秋後傳：「莊十年，齊師、宋師次于郎。桓公所甚汲汲者魯也，苟不得魯，不可以合諸侯。宿師于郎，將以詘魯爾。而北杏之會不至，鄄會不至，則猶未得志於魯也。不苟于從齊，是人心猶有周也；不苟於從楚，是人心猶有晉也。魯一變，至於道，孔子所以有志於魯也。」〇左傳成四年，欲求成於楚而叛晉，若非季文子「非我族類」之言，則魯之從楚久矣。






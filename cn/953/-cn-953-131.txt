晁说之　高二承宣以长句饷新茶辄次韵为谢

春风伴我到僧家，叹息无名供佛花。

刘子枕糟非枕酒，陆生论水不论茶。

少多何必求玄鹄，一二唯当较白沙。

更恨老年难得睡，因君茗粥恨无涯。

信美江山非我家，兴亡忍问後庭花。

明时不见来求女，俭德唯闻罢贡茶。

鷁首千重能破浪，马蹄万里正便沙。

烦君识取人才尽，白首飘零谩海涯。

晁说之


○答高崧访



御史中丞高崧，有从弟丧，在服末欲为儿婚，书访尚书范汪曰：“《礼》有‘大功之末可以嫁子，小功之末可以娶妇’。下章云‘己虽小功，既卒哭，可以娶妻’。己有小功丧。则父便应有大功丧，以义例推之，小功卒哭可以娶妻，则大功卒哭可以娶妇邪？”范答曰：“案《礼》‘大功之末，可以冠子嫁子’。此于子己为无服也。以己尚在大功丧中，犹未忍为子娶妇，近于欢事也。故于冠子嫁子则可，娶妇则不可矣。已有缌麻之丧，于祭亦废，婚亦不通矣，况小功乎！”崧又曰“《礼》‘己虽小功，既卒哭，可以娶妻’。己有小功，则父有大功。己既小功卒哭可娶妻，则父大功卒哭可娶妇，将不嫌邪？”汪曰：“五服之制，各有月数，月数之内，自无吉事，故曰‘衰麻非所以接弁冕也’。《春秋·左氏传》，齐侯使晏子请继室于晋，叔向对曰：‘寡君之愿也，衰之中，是以未敢请。”《礼》贵妾缌，而叔向称在衰之中。推此而言，虽轻丧之麻，犹无婚姻之道也，而敦本敬始之义，每于婚冠见之矣。《杂记》曰‘大功之末可以嫁子，小功之末可以娶妇’。而下章云‘己虽小功，卒哭，可冠、娶事也。’二文诚为相代，寻此旨，为男女失时或继嗣未立者耳，非通例也。《礼》，男三十而娶，女二十而嫁。至于仲春会男女，便云‘于此时也，奔者不禁’。此亦是权礼，非经常之典也’。（《通典》六十）




○命李含光修功德敕

敬问元静先生：昨弟子唐若倩至，具知去月十一日功德事毕。夫以至诚之心，精修之感，坛在仙境，宜按冲科，下庇苍生，上资宗社，永求福应，元感昭然。及知天地至和，人神胥庆，以降甘露，以表休符，则视履考祥，其旋元吉。今岁聿云暮，璿玑运行，不愧再劳。事缘万姓，今附香信往，至年下，且请尊师於所居修功德，以助履新。至来载春和，复请尊师於茅山，上为宗社，下为黎元，修河图大斋。应缘功德之物，触新再造。无以多劳，所利者广。又道德相亲，气味县合，诸山圣迹，多有异人，若有寻访尊师，当为弟子招致也。甚寒，尊师道体安和。唐若倩还，遣书，指不多及。


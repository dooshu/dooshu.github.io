○大历九年夏至大赦文

朕诞膺天命，以抚方夏，兢兢多惕，保祐惟人。惧庶狱之未孚，俾一夫之不获，思用哀恤，与之和宁。顷属夷夏多虞，干戈是务，徵赋颇重，黎元不康。内迫艰穷，外乘师旅，因行盗窃，自陷典刑。累然圜土之下，伫剿视阴之命。永念愚惑，恻焉疚心。而寰宇之间，举类斯众。今火中惟夏，长嬴及时，郁然沈繁，致伤和气。万方有罪，在予一人。将洽至淳之化，更布惟新之理。其大历九年四月二十四日昧爽已前，大辟罪已下，已发觉未发觉，已结正未结正，罪无轻重，一切并宜放免。敢以赦前事相言告者，以其罪罪之。其在军将士，有刀箭所伤，久婴沈疾者，戮力疆场，致身锋刃，各委所繇，量给药物，厚加优赏。其阵亡将士，仰本路随事优恤，妻子各申锡赉。其百姓鳏寡孤独不能自存者，困穷无主，诚可哀伤。仰所在州府长官，每事以诸色官物量加赡恤，令其得所。亡命山泽，挟藏军器，百日不首，复罪如初。在宥之典，既周动植，纯嘏之锡，庶延子孙，凡在品类，各宜迁善。宣示中外，谅悉朕怀。


●大明會典卷之二十八

會計四

京糧

天下稅糧草料、應解京庫倉場者、數見起運、皆因糧徵派、總謂之京糧。其本折間行、官解商納、歷年事例不一。具載於後凡派納本色。洪武間、令於蘇常等府、秋糧內、派辦

內府光祿寺等衙門、合用熟粳糯米、芝麻、黃豆等項、及五府首領官吏、並九卿等衙門官吏俸米。各撥定數目、運赴各衙門倉內收支

○成化七年、令山東並北直隸司府、以後年分、起運在京內外倉場糧草。俱要照例徵收本色解納。不許折收輕齎銀兩。若地方僻遠不便者量為斟酌時價折收、於近京有收去處買納。不許在京收買

○弘治十八年奏准、宛平大興二縣夏稅、秋糧、馬草。係起運者、照舊坐派在京倉場各馬房上納。係存留者、就於本縣預備倉上納

○正德七年奏准、今後各項解京糧料、務徵本色。責令原僉解戶、親自管解。不許折收價銀、及容人包納。若不係出產去處、原該折價買納者、批文內明開原價數目。若京價時貴、暫令儘數買納。或與收價。仍開已未納數目、給文回原籍官司、添價補納

○嘉靖三年、令內官監收受白熟糯米、並梗米。每正糧一石、加耗一斗。不許分外多收。巡視光祿寺科道等官、帶管訪察。如有軍餘腳子、內使內官人等、勒要財物、多收侵剋等弊。聽各官拏問參奏

○九年題准、內承運等庫、並各監局、見積餘米、足勾三年支用。不拘有閏無閏。每年再減派一萬二千餘石。浣衣局、米多人少、量留粳米五十石。餘聽本部查給附近京衛官軍月糧

○奏准、直隸蘇、松、常三府、起運內官監白熟細米。每石耗米二斗五升。車腳銀四錢。船腳銀六錢。白熟粳米、每石耗米二斗八升。車腳銀三錢五分。船錢糙米四斗。貼夫糙米四斗七升。供用庫、酒醋麵局、白糧米。每石耗米、車腳銀、船錢、俱同。惟貼夫糙米五斗。光祿寺白糧米。每石耗米二斗五升。宗人府、並五府、六部、都察院、神樂觀等衙門、本色糙米。每石耗米四斗五升。中府祿糙糧。每石耗米六斗五升。俱車腳銀四錢。船錢糙米四斗。貼夫糙米五斗。浙江杭、嘉、湖三府、俱照此派納。不許違例加增

○十二年議准、浙江嘉、湖、直隸蘇、松等府、解納白熟粳米。照今司禮監、查過各監局、見在供事內官、長隨內使、火者、淨軍人等、實該用米數目、均派徵納。其正德年間加增之數、均勻遞減。改回存留、並金花等銀、以惠小民

○十四年題准、今後山東派納太常寺、神樂觀、歲用小麥、芝麻、黃豆、照數徵銀解部。聽寺領回分給○又題准、光祿寺

上用白熟細米。照舊每石加耗一斗。內官監、供用庫、酒醋麵局、光祿寺、內府各衙門、並府部等衙門、白熟粳糯米。每石止加耗五升。有多徵、及將粗惡上納、查參究治

○凡改解折色。洪武間、令各處官田糧、折收鈔絹、金銀、綿苧布、及夏稅農桑絲折絹。俱解京庫收支

○正統元年、令浙江、江西、湖廣三布政司、直隸蘇、松等府縣、該起運南京糧米、願納折色者、折納布絹銀兩。廣東、廣西、福建三布政司、折色稅糧布疋。願納銀兩者、俱米麥一石、折銀二錢五分。解京、折給軍官俸糧

○二年、令各處解到秋糧折銀。赴部、出給長單、關填勘合。送內府承運庫收貯

○七年、令南直隸各府州縣、夏稅農桑絹疋、願納折色者、每疋折銀五錢。解京、准作軍官俸糧

○又令廣西布政司、土官衙門、不通河道去處、歲徵糧米、折收銀兩。通類解京

○八年、令廣東、福建二布政司、查勘各處倉糧。扣算常存本處官軍俸糧三年。沿海衛五年。餘剩之數。每米一石、折銀二錢五分。解京發各邊折給俸糧、及糴糧備用

○九年、令廣西布政司各府州縣稅糧。自正統十年以後。每歲以四萬石、折徵銀兩解京。其餘、存留本處備用

○景泰五年、令山東折徵起運京庫綿花。每十斤、准米一石

○天順二年、令湖廣長沙府田糧。自景泰七年為始。實徵內、每歲以二十萬石、折徵綿布二十萬疋。一半解京庫交納。一半存本司府備用

○弘治十七年、令蘇州、松江、常州三府、闊白綿布。以十分為率。除六分仍解本色。暫將四分、每疋、折銀三錢五分。解部、轉發太倉收貯。如遇官員折俸、及賞賜軍士冬衣不敷。照例每疋給銀二錢五分、自行買用。積餘銀兩、候解邊之用

○十八年議准、河南、山東、北直隸、起運京儲小麥。每石連耗徵銀七錢。大麥、每石連耗徵銀四錢。解部收貯。每秋選委的當官員、會同巡倉御史、召商、定立斗頭糴買。分派各倉上納。完日、照數給領價銀。或遇米賤時月。就將前銀、照依時價、折放在京各項官軍月糧等項。積餘、作正支銷

○正德四年奏准、山東濟南府、新城縣、原起運紫荊關新城倉、及原坐德州倉、改撥京倉各粟米。每石、折銀九錢。新城倉收候糴買。京倉者、送太倉銀庫、收候米賤、折作官軍月糧

○嘉靖十三年題准、河南起運、派剩各馬房倉、粟米、黑豆。每石、折銀五錢。共折銀五萬一千四百九十六兩一錢二分。內扣留三萬兩、分給王府、並各衛所官軍祿俸月糧。餘仍解部、以備支用

凡差官解納。景泰四年、令各處糧夫運頭、於各倉納完、通關、俱送戶部驗過、給付委官、總領回繳。方許管事

○成化十三年奏准、兩京農桑夏稅絹疋。不及五十疋以上者、俱送該府掌印官、看驗堪中。兩頭盡處俱用色絲間道、填寫提調官吏糧裡姓名。用印鈐記。總給府批。各另計開州縣絹數、類解交納。總取無欠長單備照

○弘治三年、令各司府州縣、夏稅農桑絹疋。務織造緊密厚重、雙經雙緯。除兩頭色絲、長二尺外。淨織鈔尺長三丈二尺。闊二尺。每五十疋、作一束印封。通寫看驗掌印正官於上。責差額設官員通押經收糧長大戶人等、赴部交納

○七年議准、通行各處撫按官、行令各該所屬司府州縣。凡有解納一應錢糧。不拘本折色。當官驗收。定與腳價、付應解之人解納。不許容令勢豪狡猾之徒、營求頂解、以致侵欺抵換。違者、經該官吏人等、通併參奏挐問

○十五年議准、各司府起運京邊稅糧。三千石以上、州縣全設者、差佐貳官。裁減者差首領官。各一員、部運。直隸府州、並布政司所屬府、仍差通判判官以上官、各一員、分管部運。布政司照舊堂上官一員總督。不及三千石者、革去州縣委官。錢糧責付該府州委官帶管

○正德九年議准、各府州縣部運官、起運京倉糧草。俱令大戶、於近京地方、收買本色、雇腳運赴原定倉場上納。不許交價於攬頭、以致勒掯作弊

○十一年、令各處一應錢糧。俱要點差殷實大戶解納。不許市井姦民、並考滿吏役人等承攬。違者、從重問擬

○十四年、令各處起運稅糧馬草、及帶部布絹、花絨、麥鈔折銀、顏料、廚料、戶口鹽鈔等錢糧、總部部運官員。山東、河南、並北直隸、順天府、俱限本年十一月。南直隸、限本年十二月。浙江、江西、湖廣、限次年正月。廣東、福建、限次年三月以裏到部。違者、依律參問

○嘉靖元年、令內府監庫、凡解納錢糧、驗看真正。俱限十日之內完納。違者、聽巡視科道官參究

○四年、令各處坐派解京糧草等項價銀、務要查訪京價高低。定擬徵解。到京之日、部運官隨時酌處、扣有餘、補不足。每月將扣補過數目、開報戶部。事完造冊、赴部查對。若有羨餘。要見下落、方許掣批回任。本部各該監收官員、仍嚴加訪察、申明曉諭。不許歇家車戶人等通同、高抬時價、靠損小民。違者、從重究治

○萬歷元年、令凡遇起解一應錢糧。除陰、醫、武職、義民等官、不許濫委。原系民解者、務選殷實大戶。原系官解者、務選府州縣廉干佐貳官員。酌量地理、定立期限前來。仍一面將錢糧數目、及起程批限月日、先行開報戶部。待投文到部、除系侵欺、興販、放債者、參送法司、照律從重問擬。及違限未久者、照常送問外。北直隸順天府、違限二箇月。保定等七府、違限四箇月。南直隸江北各府、山東、河南、山西、陜西、違限六箇月。南直隸江南各府、浙江、江西、湖廣、違限九箇月。福建、廣東、廣西、四川、雲、貴、違限一年者。候送納錢糧完日、系職官、參送吏部、降二級調用。系解戶、照常問罪。仍送本部門首、枷號二箇月發落。若已經送納三箇月不完者、勒限追比。完日參送法司究問。即錢糧全完、照例官擬降調、大戶枷號。如有物料麤惡、揀退換補、不系官解作弊者、本部移文彼處官司查究。官解羈候。暫免參送。其在外司府、務要照限嚴比批單。如過限、即拏家屬監比、不得姑息。在京在外。但有攬納情弊、無分官解棍徒、本部指名參送法司。俱以侵欺問罪。如有司仍前虛文起解及催徵後期、故將批文倒坐年月、致累官解者、許各官解赴部稟首、以憑參究

凡召商買納。正德八年議准、山東、河南、並直隸各府州縣、解到稅糧草料價銀。除光祿寺、酒醋麵局、供用庫等衙門、俱將原來價銀、轉送自行收買。不必拘定原批數目外。其余倉場、俱收戶部。令科道官、估價召商上納、照數支給

○嘉靖五年、令山東、河南、北直隸、各該司府錢糧。除本色可自運者、聽從民便。其徵銀到京收買者、聽總部官、同部運官、查驗銀兩、暫寄本部。召商照時定價、量添腳費、納完、給與價銀。不許勢豪用強包攬、占窩誤事

○八年議准、除

內府白糧、照舊收本色。每石加耗一斗。蠟茶等料、每百斤加耗五斤。其餘糧料草束、每年科道官斟酌時估、悉令徵銀解部。送赴太倉支收。遇有缺乏、召商照依時估、納完領價。仍行順天府、將官較秤斛、給送各科道照羕較收。其該司府州縣、起解錢糧批文、務要明開某項糧、每石徵銀若干。草、每束徵銀若干。違者、行巡按御史究問

○又題准、今後各倉場糧料草束。徵銀解部、召商上納

邊糧

按職掌、凡有軍馬去處、所需錢糧等項。戶部必先查考某處蓄積有餘。某處歲用不給。量其水陸路程、地理遠近難易、計其人夫多寡、明白具奏。差官於糧多處所、撥運缺糧衛分支用。今邊方所在屯兵、轉餉尤急。其糧料本折、有民運。有屯種。有鹽引。有京發年例。嘉靖中、虜患頻仍、年例發銀幾三百萬。邊費浩大、於斯為極矣。至於糴買召納。收掌支放。各有事例、具載於後凡撥運本色。洪武二年、令戶部於蘇州府太倉糧儲三十萬石、以備海運、供給遼東

○四年、令青州府官軍、運山東糧儲、給遼東定遼邊衛

○議准、蘭州、涼州、河州、岷州、洮州、寧夏、莊浪、西寧、臨洮、甘肅、山丹、永昌等衛、軍糧。每歲令西安等府、送納大路官倉、轉運邊衛

○二十四年、令蘭州、岷州、臨洮、寧夏、四衛官軍。以平涼、鞏昌等府、民納米麥、對撥供給。其洮州、涼州、河州、西寧、莊浪、甘肅、山丹、永昌八衛、以各府見在倉糧、陸續儹運供給

○二十五年、令海運蘇州太倉糧米六十萬石、供給遼東官軍。下年同

○二十九年、以陜西各府州縣民、轉運邊餉道遠。於驛道有軍民處置倉。各就近地、計程接遞

○三十年令法司將徒流遷徙死罪囚人。先自平涼起、擺到西涼。將運去糧米、就西涼收貯。候擺到甘肅完訖。卻從西涼起、擺至平涼接遞。每囚二名、共買車一輛、牛二隻、運米四石。後每車一輛、再貼囚人兩名共當

○永樂十年、令陝西鞏昌、臨洮等府稅糧、以附近府縣民運納。蘭縣抵甘州。每五十里、設一站。令囚人、及官軍轉遞

○十三年、發山東、山西、河南、及鳳陽、淮安、徐、邳等處、民丁十五萬。運糧赴宣府。各給行糧腳價。仍免差役一年

○二十年、令各府州縣民運邊糧者、各免差一年

○宣德三年、令行在戶部差官、以九月終、發永平府屬縣民、及東勝諸衛軍、兼運林南東店倉糧、於遵化城內。供給官軍

○五年、令歲運開平糧四萬石。自京師至獨石。立十一堡。每堡、屯軍一千名。各具運車、以六十日為限。其開平備禦官軍、輪班於獨石搬運。仍令都督一員、領軍防護。伯一員總督

○七年奏准、法司囚犯、送戶部、通類差官、押赴通州各衛倉支糧、自備車輛、運赴山海衛倉

○正統元年、令陜西各府歲納甘州各衛稅糧、民運至蘭縣。自蘭縣起、發軍夫運至涼州。自涼州運至各衛

○二年、令山西歲運宣府稅糧、一半改運大同

○十二年、令直隸永平府、永平、盧龍等衛罪囚、運山海倉糧、赴遼東寧遠等倉贖罪

○景泰四年、令法司及直隸罪囚、於通州倉支豆、運赤城。直隸並萬全都司等處罪囚、於隆慶衛倉支米、運龍門

○又令召人。自通州倉支米赴獨石。每石、給腳銀六錢。馬營五錢五分

○六年、令法司罪囚、領運通州□糧赴宣府。不完者、發巡撫官處減半。自備米納宣府。斬、絞罪、二十石。流、並徒三年、十六石。徒二年半、十三石五斗。徒二年、十一石。一年半、九石。一年、六石五斗。杖每十、四斗

○成化二十年、令遼東管糧官、會同撫按等官、將附近順永二府所屬州縣、並永平盧龍衛所、見問罪囚。內有雜犯死罪以下。酌量地裡遠近、定擬則例。發山海衛倉、關領糧米、送廣寧前屯、廣遠二城倉、收貯。及將遼東所屬官吏人等、有犯各項罪名者、亦照例於遼陽城六倉、關領糧米、運送東州、靉陽、清河、鹼場、馬根單五堡、各備用

○正德四年議准、宣府坐派山東、河南、北直隸司府州縣、秋糧。照舊徵本色。赴部倒文、徑赴本邊上納。年例銀兩、照舊解送彼處、召商糴買

○嘉靖二年奏准、紫荊關中千戶所屯糧黑豆。原派保定府倉上納者、自二年為始。照數改撥易州新城倉上納

○五年、令四川鎮雄府、額運烏撒倉糧。每年准除三百八十石、作官吏俸糧。其餘盡數支與守禦官軍。如有不敷、就於土官租布內補支

○七年奏准、將山西原掣回民糧一十六萬五千三百五十五石。起運宣府。河東運司、鹽價銀八萬九千三百五十兩。照舊仍解山西

○十六年議准、慶陽府所屬州縣糧草。仍派寧夏。其西安、鳳翔府、所屬州縣糧草。仍派榆林。各照舊徵納寧夏倉場。每遇慶陽車戶納糧完日、給與印信小票、赴池掣鹽。無票者、不得濫給

○三十一年、令薊鎮加添班軍糧米五萬六千一百八十八石。於原額通太等倉撥運。其搭蓋班軍營房銀兩。行太倉、並兵工二部動支

○三十三年議准、隆慶等衛所、主客官軍月糧。於三十四年原派密雲鎮主兵糧內、改六萬石、給運昌平鎮。內一萬石准作主兵。二萬石准作客兵。隨宜支用、其車馱搬運。自張家灣、至奠靖所。查照密雲、每十里、給銀一分二釐。就於隨糧輕齎、及主兵銀兩內動支

○三十七年、令長陵等八衛軍士、於鞏華城、另建倉廒。歲撥漕糧給散

凡解運折色。正統七年、令直隸蘇州等府、起運南京糧折銀五萬兩。運赴陜西布政司、轉運甘肅等處、糴糧給軍

○九年、令山東等布政司、直隸大名等府、稅糧折布、俱運赴永平山海。江西等布政司、直隸蘇常等府州、稅糧折銀、運山海遼東、糴買糧料

○成化十一年、令大同、宣府、遞年坐到山西、河南、山東、北直隸糧料。除山西每石徵銀八錢外。其河南等處、自今年為始。每糧一石、徵銀八錢五分

○嘉靖元年議准、薊州官軍月糧久缺。將順天府原派薊州庫、後改京倉草束折銀、除已納外。其餘續到者、自本年為始。俱發薊州補放。仍派存留數內、每束折銀二分五釐。解薊州庫納

○八年題准、西安府等應解甘肅錢糧。免其民運。每糧一石、徵腳價一錢。連糧折銀布、交收府庫。候收銀至二萬兩。布至二千疋。分守道委官一員、於前腳價銀內、官給銀二十兩。令沿途遞運所起車、軍衛有司撥軍快防護。運至蘭州管糧官處查驗。仍照舊例、每銀二千兩。布一百六十疋。運至甘州廣盈庫者、各腳銀三兩八錢。運至涼州廣儲倉者、一兩二錢。亦於前腳價銀內支給。係西寧等六衛所倉分者、解赴西寧道參議處、係山丹九衛所倉分者、解赴甘肅管糧僉事處、各交收內支剩腳價銀兩、每一次以十分為率、將七分作正支銷。每遇民運銀兩、糴買本色。穵運接濟。該運腳價、亦在數內支取。三分修理倉廒。悉聽巡撫稽考

○九年題准、河南、直隸直、大、順等府、原派納真定、定州二庫絹、每疋折徵銀七錢。闊白綿布、每疋銀三錢

○十一年題准、陜西布政司、如遇起運三邊錢糧。照依舊例、夏稅每石徵銀九錢。秋糧每石徵銀一兩。依期起解

○十二年題准、山東、河南、歲派保定府廣盈倉本色米麥。每石徵銀八錢解保定府、自行召買

○十三年題准、四川重敘二府原派貴州永寧倉糧米。每石折銀三錢五分。解貴州布政司庫交收。給與畢節烏撒等衛官軍

○十六年題准、今後直隸、山東、山西、河南等處、原派納萬全都司、宣府等二十一衛所、並萬億庫、隆慶衛倉、涿州庫、德州常盈庫、折銀布疋。每疋折銀三錢。解部、轉送該庫收貯

○二十三年題准、陜西起運甘肅本色糧布。每疋折徵銀二錢伍分。同該徵糧價、解蘭州管糧郎中處驗收

○三十三年議准、大同鎮民運。係山西平陽府等處、稍遠地方。准納折色。量地遠近、派增腳價。或四錢、三錢。其附近二三百裡、並汾、潞、遼、沁、俱納本色。中間果係山路艱阻、亦照前議。將徵完銀兩、齎赴鴈門、或關南等地方、買辦本色、赴鎮交收。其寧武民運。在河南、山東、北直隸者、路多平易。酌量多派本色。其甚遠者、皆令折徵。照前派增腳價

○三十七年、令鎮邊、橫嶺、長峪、三城邊軍。比古北石塘事例、於下半年折色內扣給

○隆慶四年、令陜西、西漳二縣、將額解花馬池鹽引銀、每年二千餘兩、改貯蘭州、專備客餉

○萬曆元年、令陜西河州、起運西寧倉、秋糧銀、一千一百四十一兩二錢四分。固原州倉夏稅糧銀、一百六十二兩九錢二分五釐四毫九忽。廣積庫、夏稅銀、一百五兩。俱存留河州倉、補給參將營軍士月糧支用。將鎮原縣、起運一條城堡倉、秋糧一千六百兩。內撥一千四百九兩一錢六分五釐四毫九忽、以補西寧、固原、廣積、各倉庫前項之數。餘銀一百九十兩八錢三分四釐五毫九絲一忽。仍作一條城堡倉徵解蘭州廣積倉上納。仍各註實徵冊內、以為常額。永為遵守

○九年題准、添設密雲站軍一千名、該月糧銀五千九百八十兩。除各軍原有月糧布花等銀、二千三百五十一兩二錢、照舊湊支外。尚少銀三千六百二十八兩八錢。每年於保定府存留支剩稅糧銀內、照數解部。轉發易州鎮補給

○十年題准、保定騎營新買完馬一千五百匹。每年除在永平六箇月外。春冬回至保鎮、該添草料銀四千一百三十七兩七錢五分。自本年為始、於保定府存留支剩銀內、照數動支、徑解易州鎮交收。如在永鎮多支一日、在易鎮扣支一日。不許彼此重支

凡京運年例。永樂十七年、以口外糧料數少、令於京倉支撥、選取營造次撥旗軍儹運。其擺堡運糧、及坐堡管堡官、除軍職外。仍於吏部聽選方面府州縣官內、選取一百員差用。以文職大臣、把總管運

○十九年、以宣府等處缺糧。令法司囚人、運糧贖罪。雜犯死罪十石。流罪八石。徒罪六石。杖罪四石。笞罪二石

○宣德六年、令五軍操備、並彭城、永清、左右三衛旗軍擺堡、儹運糧料一十萬石。赴獨石等處。差武職一員、把總提督

○正統十二年、令每歲運銀十萬兩、於遼東糴買糧料

○又令每歲運銀十五萬兩、於宣府糴買糧料

○景泰三年、令五軍等營、撥軍七萬、運糧七萬石於懷來。每人給腳銀三錢

○嘉靖四十五年、令宣、大、山西、除民屯鹽引外。每年主兵、發銀一十二萬兩。客兵、十一二萬五千兩。薊州鎮主兵、馬太二路、共銀五萬六千三十八兩。永平鎮、燕石二路、共銀四萬八千六百七十二兩。密雲鎮主兵、共銀三萬三千九百二十四兩。昌平鎮、銀一萬兩

○又令各鎮、除民屯鹽引外。每年延綏主兵、發舊例銀一十九萬五千七十九兩九錢八分。新增料銀二萬二千一百八十五兩二錢三分。客兵、八萬兩。寧夏主兵、二萬五千兩。客兵、二萬兩。甘肅主兵、二萬二千九百二十二兩八錢一分。固原主兵銀、五萬兩。以後各視此為準

○隆慶元年議准、昌平鎮主客兵、該銀一萬兩。永安鞏華四營軍士、防秋三箇月。月糧銀、該一萬六千二百兩、增入會計之數

○三年、令四川撫按贓罰、並稅契、開納事例。黎雅茶稅、鹽課、魚課等銀、通共一十萬四百三十五兩二錢零。應該起解太倉。改解陜西延、寧、甘、固、四鎮。將太倉遞年應發年例銀兩、照數扣留

○又令陜西撫按巡茶衙門、每年贓罰。與布政司開納事例銀兩。俱聽存留、轉解延綏鎮、准作本部應發年例

○六年議准、行陜西各撫按、將本年二限應解贓罰銀兩、查係甘肅巡按者、解蘭州。山西撫按者、解三關。宣大遼東巡按者、各解本鎮。河東巡鹽者、在陜西解延綏。在山西解三關各管糧衙門交收。以抵各鎮下年應發年例之數。通候年終、具數報部、扣算年例

○萬曆五年題准、貴州撫按贓罰銀兩。存留本處軍門。抵作新添標兵軍餉之用

凡糴買召納。弘治十三年題准、凡各邊召商上納糧草。若內外勢要官豪家人、開立詭名、占窩轉賣取利者、俱問發邊衛充軍。干礙勢豪、參究治罪

○十七年議准、黑谷關曹家寨有警、關糧不便。就彼召買米豆、收貯本營、見空官屋。委千百戶一員掌管。遇警支用。若過三年、支未盡數。放與本營、及附近軍馬。另行照數改撥。每三年一次、以陳易新

○正德六年議定、陜西起運各邊糧草。照依時價、解銀糴買上納。每州縣各委佐貳官、或首領一員、管押。每府佐貳官一員、總理

○嘉靖十五年題准、各邊年例鹽銀。每年正月以裏、查照常數、奏差官解送該鎮交割。乘時召買本色糧料。分發緊要城堡倉分收貯。永為定規

○隆慶六年、令各鎮管糧郎中等官、以後撥送赴邊援例員役、投劄到日、各照彼中時估、責令自行買納米豆。如該鎮米多豆少、亦准令查照時估、買豆上納。查果倉口窵遠、轉運艱難。即於時估中酌量計算、以資腳費。完日、即出實收付繳。務查緊要缺糧倉口、管糧官親自定撥

凡收掌支放。弘治十五年、令各邊除庫藏銀除有添註註銷事例外。各該巡撫衙門、及有自行處置鹽利、冠帶、贓罰、紙米等項銀兩、就委各該守巡官、管理出納。附寫卷簿、用印鈐蓋。只許軍門賞功、修城器械等用。不許別項花費。三年一次、差科道官查盤

○正德九年議准、腹裏錢糧到邊。預行守土領軍官員開報。多則五日一次。少則十日一次。量撥軍馬護送。違者、參究治罪。錢糧既收、弔取通關填給。未全完者、陸續給與印信實收。或倉鈔執照

○嘉靖六年詔、德州常盈倉、收納山東、河南二布政司、解到花絨。每年給散真定等一十八衛官軍。戶部會派之時。查照每衛該領布花數目、就令各大戶運赴各該衛分、附近州縣、上納。以便給散

○十五年、令薊州管糧郎中、將原派永平府大潤庫錢糧歸併薊州庫收受

○二十年題准、山東運司、平廣等州縣、每年該運邊鎮錢糧。以後年分、俱要解部轉發該鎮交納

○又題准、各處撫按官、並管倉主事。今後所管倉場。如有糧料草束、積貯年久、不堪支用者、即便酌量地方事勢緩急。量將附近軍士、每月每名、帶支本色米一二斗。草一二束。存留新收本色、以備支用

○二十七年議准、山西鎮糧餉銀兩出納、領以三關主事。估計召買、屬之鴈門兵備。其宣大二鎮守巡、照舊分理錢糧

○二十九年題准、各邊錢糧、無分主客。俱守巡道召買。管糧郎中、稽察姦弊

○三十一年、令保定客兵銀兩、責易州監督主事收掌稽查。買辦支放、盡屬巡撫

○又令宣大管糧郎中、及各巡撫。凡遇召買一應鹽引、並銀易主客兵糧料草束、斗頭斤重足色、收受明白、開列總撒文簿、及內外廒經、各路、各倉、按季註銷。仍照定擬秋成開報。延至次年二月不完者、管糧通判住俸。六月終不完者、管糧通判革去冠帶管事。守巡道住俸督催。中間拖欠數多、至誤緊急軍餉者、管糧通判起送赴部、降級調用

○三十六年、令三河子粒歸併通州、原管客兵芻糧支用

○三十七年、令永平府、並玉田等縣、興州左屯等衛、軍民錢糧。俱聽永平府徵收。轉給灤東軍士

○三十八年、令裁革昌平、密雲、二處管糧主事、改設郎中一員、總理糧餉。換給敕書關防、協同兵備行事。總兵以下、悉聽參奏拏問。其一應錢糧文移、悉併貴州司掌行

○令給宣大二鎮分守參議專敕一道。每年會計歲運錢糧之後。即於四月離鎮。各赴山西地方、催督所屬州縣主兵錢糧、至十月方許回鎮。年終通將完欠錢糧、造冊繳部。鴈門、寧武、偏頭、三關通判、各降關防一顆。專令管理軍需。其前監收供億各衛經歷、並州判縣丞等官、盡行罷革

○四十一年議准、薊鎮客兵錢糧。俱屬兵備道管理。各兵備道、將各營兵馬、填寫格眼文冊。如有調遣、即開填調到日期、某營軍數、將領頭目姓名、知會分司。仍設印信號單、給與將官收執。支糧之期、管糧衙門、驗算明白、照例本折關領○令順天軍餉、凡屯糧、民運、鹽糧、召買未完。俱聽巡撫催督。年終會計、主兵、郎中會同巡撫同疏。客兵、巡撫會同總督同疏。屯糧、巡撫會同屯田御史同疏。仍敕書添載、著為定例

○四十三年、令貴州司添註郎中一員、總理永平糧儲、兼管屯種。各鎮管糧通判、專屬郎中管轄。撫按不得差委。凡興革稽察、俱會同巡撫施行

○四十四年、復設昌平主事、管理三路兵馬錢糧。其管糧通判、仍駐居庸並理三區關事。密雲郎中、仍專理密雲糧餉

○四十五年議准、易州、良、涿等處、一歲客兵。易州鎮、發銀五萬四千兩。良涿二處、發銀五千兩。真定府所屬州縣、發銀三千九百七十兩。專備該年客兵本折支用。奇兵達官二營、新兌馬一千匹。行易州主事、春冬二季草、照宣大事例。每月每匹、一十束。料照回營事例。每月每馬、大月九斗。小月八斗七升。俱於該鎮主兵民運銀內、通融支給

○隆慶四年、令各鎮郎中主事、揭帖冊籍所報、俱要於實在內、明載發商銀總若干。買米豆草束若干。有無完欠細數。凡各官任內、如有拖欠、雖陞遷、不許離任、免至彼此推諉

○五年、令永平、薊州、密雲、昌平、兵備道。協同管糧郎中主事。將各鎮主客兵馬數目、覈實細開應支錢糧。年終將放過數目、造冊送部查考。其解到漕糧、並援例米石、俱編立字號、另廒收貯。以備日後支放

○又令薊鎮各兵備、新製長單、分發各將領、填註應給主兵行糧料草、及軍馬支過數目、繳該管兵備道。類繳查盤御史。歲終查覈。有濫支者、從重參究。其督撫官、於防秋畢日、將主兵行糧、另立款目具奏。並將任內、查過冒濫、催過民屯、所積本折銀米、開註各官項下。其積銀米數目多者、該部查照邊功論敘

○六年、令戶部將應發各鎮銀兩。管銀庫官、先將銀五百兩、眼同解銀委官秤兌平準、該庫印封、即作法馬、併付解官。其應發銀兩、解官自行敲對。將號簿內、明開某鞘輕重、有珠、無珠、中錠若干兩。送部驗封、用部印鈐蓋。令解官齎赴該鎮。各鎮郎中主事、如遇解到前項銀兩。先驗明白、即以銀為法馬。逐鞘秤兌。查對發去號簿相同、方許出給實收。中間若有輕假、即將原銀寄庫。將解銀委官留住、據實參奏、以憑查覆重處。若該鎮仍照常抽鞘驗兌、及原不足數、朦朧出給實收、以虧商虧軍。戶部參治。仍責令管糧郎中等官陪償

○萬曆元年、令蘭州一帶主客兵錢糧。比照薊遼各鎮事規總屬郎中管理。與臨鞏兵備互相覺察

○二年、令延寧二鎮、並延慶二府、一應主客兵馬。俱屬延綏。在蘭州洮岷靖虜平固諸處者、俱屬蘭州。各管糧郎中兼理。凡遇出納召買、該道掛號定價、郎中收放、互相參考

薊州

原餉額

屯糧、一十一萬六千六百餘石

民運糧、一十一萬石。布、一十萬疋。綿花、一十萬斤

漕糧、二十四萬石

鹽引銀、一萬三千五百八十一兩三錢

京運銀、五萬兩

見餉額

主兵

民運銀、九千七百三十一兩四錢九分 【國初有山東布花。廣平保定府闊布。順天等府稅糧馬草。景泰而後、節年遞加。嘉靖間、加派山東、河南、順天等府本折。至四十四年、分永平鎮、始得其半。隆慶間、又加添大名、保定、及薊州等四處銀。萬曆間、議將山東、河南銀解部轉發。其徑解本鎮者、止有順天等府、薊州等處】

漕糧、五萬石 【成化中、遮洋總運二十四萬石、皆本色。弘治初、始議改折。嘉靖間分鎮、止得本色十萬石。折色八萬石。萬曆初、以折色改解太倉、名兌軍銀。後又以本色五萬、改撥通倉】

京運年例銀、二十一萬六千一百二十六兩一錢零 【前無定例。或一二萬。或三四萬。歲間一發。旋即報罷、嘉靖二十一年、歲發三萬、後又增募軍銀五萬。至末年、始議為經制】

客兵

屯糧料、五萬三千五百六十八石六斗三升。折色地畝馬草銀、一萬六千四百四十八兩六錢三分六釐 【景泰中、勘出荒地一萬二千頃。正德間、止得七千頃、後又查出四萬八千餘頃。嘉靖末、屯糧大約十萬餘石。馬草地畝銀二萬餘兩。分鎮後、薊得其六。永得其四】

民運銀、一萬八千二十四兩八錢五分六釐。山東民兵工食銀、五萬六千兩。遵化營民壯工食銀、四千四百六十四兩 【 其額派加派、例見主兵】

鹽引銀、一萬三千五百八十二兩三錢五分 【國初原無定額。成化而後、多者二十餘萬引。少者十餘萬引。或間歲一發。或數年不發。嘉靖後、軍餉歲增。始議引鹽、抵充年例】

京運年例銀、二十萬八千七百六十六兩二錢八分二釐三毫 【主兵年例。自嘉靖二十一年始。客兵自嘉靖二十九年始。後費至二三十萬。或四五十萬。末年始有定制。萬曆八年、題將昌平鎮、寧夏入衛兵馬行糧料草、並春秋兩賞銀三萬四千六百一兩二錢三分。改入平鎮、為灤陽新募土兵支用。今共存此數】

撫夷銀、一萬五千兩

賞軍銀、一萬三千八百餘兩 【 係萬曆四年數、以後不等】

永平

原餉額

屯糧料、三萬五千七百八十二石五斗二升。折色銀、五千六百二十七兩九錢五分

民運糧料、二萬七千七百一十三石。折色銀、七萬七千六百一十七兩八錢七釐

漕糧、五萬六千石。折銀四萬一千六百兩

京運銀、二萬八千六百七十二兩八錢九分

鹽引、四萬二千五百引 【 原無定額。隆慶四年、准照薊鎮開派。萬曆元年、議止。二年、准將薊鎮分派。四年、議止】

見餉額

主兵

屯糧料、三萬三千五百二十一石四升

民運糧料、二萬七千七百一十三石四斗六勺。折色銀、二萬八千九十兩四錢七分八釐七毫。民壯工食銀、一萬二千六百一十八兩 【自嘉靖四十四年分鎮後撥給。隆慶五年、議改京東等州縣本色、於薊密二鎮。以二鎮年例銀、扣數抵補。萬曆元年、議將山東河南折色、並兌軍糧、俱解部發邊。其順天諸府民運、仍解本鎮】

京運年例銀、一十二萬二千七百二十一兩六錢七分八釐二毫 【自分鎮後、已有定額。復以民運催徵不一。始議增主兵年例而客兵倍之。萬曆元年題准、主兵兼支、逐為定制】

客兵

屯草折銀、三千二百二十九兩五錢六分五釐

民運本色草、三十萬一千九百二十二束

京運銀、一十一萬九千一百三十六兩九錢三分一釐九毫

密雲

原餉額

屯糧、四千六百二十七石五斗五升

民運糧、五萬五千石

漕糧、一萬五千石

京運銀、一萬五千兩

見餉額

主兵

屯糧料、六千六百四十六石七斗五升三合九勺。地畝銀、二百九十兩二錢四分五釐五毫 【洪武初、密雲中後二衛、共五百七十五頃一十四畝。徵糧四千六百二十七石五斗五升。正統十一年、丈勘僅三百八十一頃。弘治正德中、始足原額。又新增地畝銀四百九十餘兩。嘉靖隆慶等年、漸次開墾。又撥興州營州二後屯衛、並梁城所屯糧、於本鎮上納。總增此數】

民運銀、一萬九百五十三兩一錢六分二釐 【正統間、開派鹽引、無人報中。景泰三年、始議民運。歷年會派山東、河南、順天等府、多寡不一。嘉靖元年、定本折兼運。三十九年、盡改折色。萬曆元年、又將河南山東折銀、改解太倉轉發。其順天大名等府折銀、仍係歲運】

漕糧、一十萬四千八百一十石八斗 【本鎮舊無漕糧。自弘治十年穵運通倉黑豆一萬石、以後間一請發。嘉靖間、始歲運不絕。主客兵糧、共增至一十五萬石。又班軍行糧三萬石。以後或減派。或改撥昌平。或改納京倉。或漕卒徑運。或於灣中穵運。隆慶六年、議濬漕河、本船運至牛欄山、轉運隆慶倉】

京運年例銀、一十六萬七十五兩四錢九分六釐 【正統八年、發銀五千兩。成化弘治等年、發銀一萬兩。弘治十七年、添調京軍、發銀五萬兩。嘉靖間、以虜患、添發不常。至今始定額若此。內有興州中後衛糧俸布花銀、四千九百六十四兩三錢。平谷縣儒學、三河驛廩糧銀、四十二兩】

客兵

民運稅糧、改徵黑豆銀、一萬六千三百四十五兩六錢六分五釐 【 隆慶五年、將通州、三河、寶坻、平谷、密雲稅糧、改徵黑豆、解納本鎮】

歸農民壯工食銀、九百一十八兩 【 此係歲運】

漕糧、五萬石 【 隆慶六年、始添發此】

京運銀、二十三萬三千九百六十一兩六錢九分九釐一毫 【自成化十年、發一萬兩。或數歲一發。嘉靖一十九年以來、因虜患調軍數多。又加南兵工食。每年據調到人馬多少、酌量增發、亦無定數。至萬曆、始定此數。與主兵通融支給。間有增減、以該鎮歲入各項銀兩扣算。補足額餉五十二萬九千五百六十一兩二錢四分之數】

昌平

原餉額

屯糧、三千二百三十二石五斗五升

民運糧、一萬三千石

漕糧、二萬石

見餉額

主兵

屯糧折色銀、二千四百二十八兩四錢六分八釐。地畝銀、五百五十七兩六錢九分五釐五毫。秋青草折銀、一百二十八兩八分 【國初、止隆慶一衛屯地八百四十七頃。糧三千二百三十餘石。嘉靖四十一年、丈勘實徵糧地、五百九十八頃四十畝、米豆三千二百二石五斗。又徵銀地、二百三十九頃六十九畝二分、並勘出地、三十六頃六十三畝五分。共徵銀四百一十四兩四錢九分。萬曆元年、議撥營州左屯衛屯糧四百五十四石。今計二衛糧銀。並新增榆河驛地畝銀、共有此數。　九陵衛屯糧、折色銀、二千七十二兩七錢八分。本色豆、三千九石五斗六升二合、不與】

民運銀、二萬七百四兩九錢一釐 【景泰四年、議派廣平二府、粟米一萬三千石、給防秋官軍。以後會派山東、河南、順天等府、米麥布花豆草不等。嘉靖十五年、米麥布花豆草、本折中半。後盡改折色。今總計順天等府、歲運銀共有此數。其山東、河南、民運銀一十一萬三千七百四十六兩五錢零。萬曆元年、改解太倉轉發】

漕糧、三萬九千二百七十二石五斗。隆慶六年、添撥一十五萬石 【舊赴京倉關支。景泰二年輪撥各關口官軍、各運米二萬石備用。遂為穵運之始。嘉靖三十年以來、始議歲運、而穵運間有之。增減不一。又議班軍行糧、及　各陵衛官軍月糧、俱於漕糧內撥運。萬曆二年定議、由通州水運、至沙子營陸運、至鞏華城上納。各軍就近關支。其十五萬石、運赴奠靖倉內、將十三萬石、放給　各陵衛所官軍月糧】

京運年例銀、九萬六千三百七十三兩五錢四分二釐七毫 【自成化二十六年、始發銀八千兩。以後俱未發。正德嘉靖間、增發不等。隆慶元年以來、議添永安鞏華四營軍士月糧、人馬行糧、增銀、主客通融兼支。俱以該鎮歲入各項銀兩扣算、補足額餉二十二萬六千八百五十兩七錢之數】

客兵

京運、年例銀、四萬七千六十六兩四分 【弘治十八年、發銀一萬兩。後不發。正德嘉靖間、增發不等。隆慶元年以來、增銀至七萬九千一百六十七兩二錢七分。萬曆八年、以罷免寧夏入衛兵、扣解薊鎮銀三萬二千一百一兩二錢三分。今止發此數】

易州

原餉額

屯糧、一萬三千六百三十七石七斗二升。折色銀、四千四百六十九兩五錢八分四釐六毫。秋青草、二萬七千二百五十束。折銀五百四十四兩一錢

民運糧、六萬八千五十石

見餉額

主兵

屯糧料、二萬三千七十七石八斗三升七合。地畝銀、六百六十四兩七錢三釐 【國初、設保定五衛。永樂宣德間、續設涿鹿、茂山、興州、中屯等六衛、一十一處。時徵屯糧本色二萬。折色一萬。正統間、屯軍盡數選撥城操。遺下屯地、無人耕種、屯糧大失原額。景泰而後、節次清查、漸還其舊】

民運銀、三十二萬七千一百二十九兩一錢三分八釐六毫 【國初、額派民運六萬八千五十石。漕糧六萬二千石。弘治而後、罷漕運、專事民運。歷年開派、漸增其舊。嘉靖三十七年、始行改折之法。內除河南、山東、扣送太倉糧價銀、抵作客兵年例銀二萬八百三十二兩四分一釐。實該民運銀三十萬六千二百九十七兩九分七釐。改解太倉轉發】

客兵

京運銀、五萬九千兩 【本槙浮圖紫荊等處、逼近達虜、遇有聲息。動調延綏、宣、大、薊、遼諸兵入援始有客兵之費。弘治正德間、請發不一。嘉靖十三年、大同軍變、議發銀二萬、預備糧餉。二十年以後、或奏討六七萬。或二十餘萬。四十五年、始定發五萬四千兩。良涿銀五千兩。至今為例】

井陘

見餉額

主兵

屯糧、一萬四千六百八十九石一斗七升二合九勺。屯豆、二十四石五斗五升四合九勺。地畝銀、八千一百九十八兩八分三釐二毫

民運本色米麥、一萬七千八百三十二石五斗六升三勺、折色銀、四萬八千五百四十五兩九錢二分四釐三毫

客兵

京運年例銀、三千九百七十兩 【本鎮舊屬易州。原無客兵。後因山西、固原、延綏、寧夏等處。入援兵馬、並該鎮調發戌守龍固等關。節年絡繹不絕。嘉靖三十五年、始分井陘一處、另行請發年例】

遼東

原餉額

屯糧、七十萬石

民運布、三十一萬疋。花絨、一十四萬斤

鹽引、一十四萬一千五百四十八引

京運銀、一萬兩

見餉額

主兵

屯糧料、二十七萬九千二百一十二石三斗一升四合。荒田糧折銀、四百三十一兩九錢四分一釐七毫五絲 【初洪武二十四年、五十三萬七千二百五十餘石。永樂十年、七十一萬六千一百餘石。正德嘉靖以來、止三十八萬三千八百餘石。隆慶間、僅二十三萬五百餘石。至今增此數】

民運銀、一十五萬九千八百四十二兩五錢九分五釐 【舊例取給山東稅糧、折布三十二萬疋。本色鈔一百八十萬錠。花絨一十三萬二千斤。由海運、自登州府新河海口、運至旅順口、再由遼河、直抵開原。成化弘治間、本折兼收。正德初、奏改折色、陸運。鹽折布四萬六千餘疋。十五年、照例折銀。內永平府戶口鹽抄銀、九百三十五兩三錢七分二釐。嘉靖七年始、山東布運折銀、一十四萬七千一百一十九兩一錢七分。萬曆六年、改解太倉轉發。又本鎮金、復、海、蓋、草豆魚葦銀、一萬一千八十兩五分三釐。課程銀、七百八兩】

鹽引、一十一萬一千四百二引二十斤。該銀三萬九千七十六兩五分 【正統六年、開中旋罷。景泰間復開。成化弘治間、淮、浙、山東、長蘆、福建、河東、廣東等鹽、相兼中納。嘉靖以來、惟兩淮、山東鹽引、每歲預開。餘俱停止。四十五年、派存積鹽、十二萬四千三百一十二引。隆慶三年、停存積、開常股。萬曆六年、始定常股存積今數】

京運年例銀、三十萬七千九百二十五兩四錢一分八釐 【正統六年、發銀一萬兩。後或復發。或摘發。或補民運。或抵鹽銀。或以鹽銀抵補。隆慶間、增至一十六萬三千九百九十八兩五錢二分八釐。後又新添家丁月糧賞賜、墎夜月糧、官員俸糧、兩河防守軍士月糧、共增銀四萬五千二百七十七兩二錢九分。萬曆八年、又添鐵嶺新募軍餉銀一萬六千七百四十兩。兩河軍丁月糧銀八萬一千九百九兩六錢。通共增至此數。十三年、又增閏月銀二萬六千兩。但遇閏年、照數題發】

客兵

京運年例銀、一十萬二千五十八兩九錢五分 【正統八年、發銀五萬兩。以後並未給發。嘉靖二十五年、始發銀二萬兩。後漸增至四萬兩。萬曆二年以來、議給募兵、並防修邊工、又加家丁墎軍月糧、功陞官軍俸鈔、增至此數】

宣府

原餉額

屯糧、二十五萬四千餘石

民運本色米麥、二十七萬石。折色銀、六萬兩

鹽、二十萬引

京運銀、五萬兩

見餉額

主兵

屯糧、一十三萬二千三十八石二斗三合六勺。折色銀、二萬二千八百二十六兩一錢七分八釐九毫 【正統間、屯地四萬六千六百餘頃。屯糧二十五萬四千餘石。後漸迷失。則有團種、驛傳、公務、功臣香火地畝、新增等地糧。其實皆是此地。隆慶初查清、共四萬七千餘頃。本折糧、至二十二萬有奇。至今歲徵雖有不齊。大約不出此數】

民運折色銀、七十八萬七千二百三十三兩二錢八分七釐六毫 【民運有米麥布花馬草、於山東、山西、河南、順天、保定、河間、真定、順德、廣平、大名、田賦內取給。原係本色、今皆折徵。惟布花例無腳價。餘皆徵腳、與折色並運。復益以山東、河南、大名三處鹽鈔。總之得此數。後有改撥。弘治間、急缺糧草、准於河南、山東、北直隸、折價解京草束內、改撥銀兩。運該鎮交納。有穵運。永樂宣德以前、俱差侯伯侍郎、都指揮、領官軍運通倉糧、至該鎮。景泰間、撥五軍營官軍、運京倉糧、至懷來。後又設法雇覓車輛。運通倉糧、至該鎮倉。嘉靖間、將張家灣守凍漕糧撥運。後或運通倉。或運京倉。或數萬石。或數十萬石。各因緩急、增減不等】

淮蘆鹽、一十四萬五千一百一十三引。該銀五萬八千二百九十九兩一錢二分三釐五毫。河東運司鹽價銀、七萬六千七百七十八兩五錢六分 【在前原不分主客、通融兼支。嘉靖間、始有主引客引之額。其河東運司鹽銀、係正德八年所撥】

京運年例銀、一十二萬五千兩 【國初不過五萬兩。客兵取給其中。嘉靖元年、始增六萬。四十五年、始定一十二萬。萬曆四年後、將保定府民運本色折銀五千、抵補年例。總之有此數】

客兵

淮蘆鹽、七萬引。該銀二萬六千六百兩

京運年例銀、一十七萬一千兩 【 初取給於主餉五萬兩之中。嘉靖元年、始發客餉十萬兩。四十五年、定二十萬五千兩。內除改撥大同鎮銀三萬四千兩、實發此數】

大同

原餉額

屯糧、五十一萬三千九百四石五斗五升草、一十六萬九千一百九十束。秋青草、一百七十六萬束

民運山西米麥豆、四十一萬八千八百六十石。草、六十萬束

京運年例銀、五萬兩

鹽、八萬引

見餉額

主兵

屯糧本折、共一十二萬六千七百四十四石五斗九升七合。牛具銀、八千三百三十二兩五錢一分一釐。戶口鹽鈔銀、一千七十九兩。草、二十五萬一千二百九十六束。秋青草、一十九萬一千九百六十束

【國初軍餉、止仰給屯田。天順以來、始有牛具。有功臣地。皆不出屯額。今比原額、減糧三十八萬七千餘石。其本折之數、因時盈縮、難以定執。亦有養廉賞功地、酌量分給。其牛具銀、正德四年清出。戶口鹽鈔銀、嘉靖三十二年新增】

民運糧、五十八萬六千四百七十五石五斗。草、二百四十四萬四千八百五十束。荒草銀、二萬一千六百兩 【國初坐派山西、率多本色。正統八年、本折相兼。正德元年、始全折徵。其有河南者、在景泰元年改派。嘉靖三年、定派山西四十八萬石。佐以河南米價。又增以腳價、及荒草之銀、始有此數。其摘撥、取之大同所屬州縣。太原府存留糧稅、及山西原派代州鴈門草束。改撥、取之浙江蘇常等處存留糧、及山東、河南、北直隸、起運豆草。其穵運、取之京通二倉、及於宣府倉場。易州紫荊關、新城浮圖峪二倉、料草米豆。皆以有急間行之】

淮蘆鹽、四萬三千八百四引、一百五十斤 【國初、止納糧草。亦有浙江、福建、山東、河東運司、並廣東提舉司等鹽。弘治十一年、始全折銀。後止派淮蘆。至嘉靖三年、始分主客。其主引多寡、皆臨時酌量。及視民屯京運、以為盈縮】

京運年例銀、二十六萬九千六百三十八兩 【正統七年、始有京運。成化十九年、始分主客兵。嘉靖元年、始增年例。十六年以前、不過七萬兩。十七年而後、歲討歲增、視前至數倍。十九年而主客分額。四十五年、始定經制。此後非遇蠲免、及警急增兵馬、不敢溢常數。至隆慶六年、始以事例贓罰、存留抵補。然後計數給發】

客兵

京運銀、一十八萬一千兩 【成化十九年、始有客兵、弘治十三年、嘉靖二年、始開發客餉。皆事寧即止。或通融兼支。自十九年防秋、遂遞年增給。亦視緩急為多寡。隆慶二年、定　欽賞及年例銀一十四萬兩。後宣府改撥銀三萬四千兩。山西改撥銀七千兩總之得此數】

淮蘆鹽、七萬引 【 成化間、尚未分主客。嘉靖三年、始發客引。後定此數。專備客兵】

山西

原餉額

屯糧、八百餘石

民運本色米豆、六萬八千三十三石。草、六十萬束

鹽、一十二萬引

京運銀、二萬兩

見餉額

主兵

屯糧本色、二萬八千五百九十二石八斗五升。折色銀、一千三十兩四錢三分八釐七毫。秋青草、九萬五千八十六束 【正統中、振武等三衛屯糧八百餘石。嘉靖十二年、清出牧馬草場六千餘頃。二十二年、清出偏頭老營拋荒地四千餘頃。計所入當以十萬。至三十二年、止得糧二萬八千二百餘石。草折銀一十五兩。今糧數不遠、而折銀十倍之。中間有折色、有本色、有將領養廉地、今木折兼收、而養廉地盡革去】

民運本色米豆、共二萬一千五百二十二石二斗四升。折色銀、三十六萬二千一百二十兩五錢五分 【民運始於正統十四年。然無全額。成化十七年、額派三關本色米豆六萬八千餘石。草六十萬束。正德十年、加派三十餘萬石。徵折色三十餘萬兩。嘉靖二十四年、折色銀三十八萬四千五百六十兩。本色五千八百六十石。至三十二年、議復本色三分。既復以民徵輸不便、旋議改徵。後本折相兼。至萬曆五年、歲報數若此】

淮浙山東鹽、一十六萬四千三百九十一引二十三斤零。共銀五萬七千八百三十二兩六分 【成化後、節有開派。不為例。嘉靖二十年、神池、利民、老營、三堡募軍。始派鹽引五萬八千七百一十兩。二十一年神池、寧武、二堡募軍。又添派鹽銀四萬八千九百九十八兩八錢五分。二十三年、鹽引不足、發京運補之、遂成年例。三十一年、各邊鹽引、俱量行開派。遂減至六萬四千八百五十七兩。京運補發銀、至是停止。至隆慶中、漸有增減。萬曆六年、實計有此數】

河東鹽課銀、六萬四千二百五十九兩二錢 【 舊無。隆慶三年、撥發二萬四千二百五十九兩二錢。萬曆元年、又增四萬兩】

京運銀、一十三萬三千三百兩 【京運始於成化二十一年、然無年例。遇警始發。嘉靖二十一年、廣武站募軍、增年例銀三萬兩。二十二年、太原石隰等四營募軍、增銀九萬九百二十四兩。二十三年、北樓口募軍、增銀四萬八千五十兩。三項共計一十六萬八千九百七十四兩。自此至四十四年、俱照數請討。或全發。或減發。減發者、亦不下十一二萬。四十五年、議定經制。歲發主兵銀一十二萬三千三百兩。隆慶六年、將客兵數內、改撥銀一萬五千兩、作主兵項下。內又除補去宣府淮鹽銀五千兩。今實發有此數】

客兵

京運銀、七萬三千兩 【客兵年例。始於嘉靖二十一年、數止三萬。後加至十八九萬。每歲計費二三十萬。四十五年、定銀十萬兩。隆慶二年、增一萬兩。共一十一萬兩。本年、扣民北工食銀一萬兩。六年、改撥主兵銀一萬五千兩。萬曆六年、兌留薊鎮義兵銀五千兩。該發銀八萬兩。八年、又改撥大同鎮銀七千兩。今實發銀止有此數】

延綏

原餉額

屯糧料、六萬五千八百四十五石。草、四萬三千三百七十二束。地畝銀、一千一百二十四兩

民運糧、二十八萬石

淮浙鹽、二十萬引

京運銀、一十萬兩

見餉額

主兵

屯糧料、五萬六千四百八十七石三斗八升。草、六萬一千五百五束。地畝銀、一千四十六兩一錢六分 【國初、屯田三萬七千七百五十六頃二十二畝。維時虜不過河。軍士得於套內耕牧、糧草數至盈十萬。成化十三年、築榆林城。調延安綏德軍馬填實其中。計三衛屯糧、共得五萬六千餘石。自弘治十三年以後、虜酋據套、屯利漸失。至今數比舊額、減將及萬矣】

民運糧料、九萬七千八百二十六石八斗九升。草、七千九百四十二束。折色銀、一十九萬七千四百三十三兩【國初、額派山東河南諸省民運、俱從巡撫等臣、酌量三邊地方緩急、分給濟用。成化十九年、始派本省西安等府民運、二十八萬餘石。及河南布料價銀、三萬三千兩。弘治十六年、改西安延慶三府稅為拋荒折色二萬石。正德十年、又將三府本色、盡徵折色。嘉靖三十三年、議本折兼用。隆慶二年、盡復本色、至今同。又有河運。自嘉靖四十五年、於府谷縣開運河。每年操船二三十隻、動支兵餉銀兩。往山西與臨保德地方、糴買糧米、運赴該縣。以濟黃浦川九堡之急】

淮浙鹽、一十五萬六千四百八十二引。該銀六萬七千六百二十五兩五錢二分五釐 【國初、開派不時。多寡不一。多至四十萬引。亦有河東、福建、山東等處、至嘉靖間、始定主客兵。元年、以歲用不敷、開十四萬引。三十一年、開一十七萬一千四百餘引。至四十五年、始定此數。以給放官軍月糧及新增募軍之費。又有茶引銀、自成化十年始。但支官銀、於漢中府買茶易馬。至弘治十四年、始召商報中。初開五百萬斤。旋減至四百萬斤】

京運年例銀、三十五萬七千二百六十五兩二錢一分 【本鎮軍餉、取給民屯。原無京運年例。天順八年、發銀十五萬兩。成化十六年、發十萬兩。分送三邊、以濟急一時。後遂為例。自正德至嘉靖初、每歲發三萬兩。八年、虜入套、始發二十萬兩。嗣後漸增。至四十五年、發二十一萬七千二百六十五兩二錢一分。萬曆五年、發二十八萬七千二百六十五兩二錢一分。八年、再加給七萬兩。連舊合得此數】

客兵

淮浙鹽、七萬引。該銀二萬九千七百五十兩 【始自正德六年、將靈州鹽課司池鹽、召商報中五萬引、以備客兵。至嘉靖八年、開淮、浙、山東、長蘆鹽七萬引。十九年、額派鹽銀二萬九千七百五十兩。嗣後止派淮浙。其引銀數、至今同】

京運年例銀、二萬二百五十兩 【正德十四年、因達賊出套、始發客兵銀五萬兩。嘉靖九年、發七萬兩。十七八年以後、或四萬。或二萬。十九年、增至七萬。三十二年、至八萬。四十五年、始以八萬為定制。萬曆八年、議五萬兩。除鹽引銀二萬九千七百五十兩外。今發京運銀止此數】

寧夏

原餉額

屯糧料、一十萬七千四百九十七石。草、一百六十八萬七千四百七十四束

民運糧、二十萬石

鹽、一十萬八千引

京運銀、四萬兩

見餉額

主兵

屯糧料、一十四萬八千三百三石八斗。屯草、並秋青草、一百八十萬七千三百五十八束。折色糧草銀、一千七百四十五兩四分。地畝銀、一千二百九十兩一錢七分四釐

【本鎮屯田、夙號膏腴。永樂間、田一萬五千六百二十四頃七十六畝。徵糧一十八萬七千四百九十七石。正統四年以後、田失原額、糧反倍增。嗣是屢經清勘減免。弘治十三年、查與永樂年間數同。正德嘉靖以來、河崩沙壓、議減徵。或免徵。至於今、比原額減五分之一。若地畝銀、則又額外續增者】

民運本色糧、一千三百四十九石二斗九升。本色草、二萬五千二百九十五束。折色糧草銀、一十萬八千七百一十九兩五錢二分 【國初軍儲、止取給屯鹽等糧、未有民運。正統六年、邊釁漸起、軍興不給。始議於本省稅糧、斟酌撥運。赴蘭環等縣交納、以備緩急。以後撥派。俱無定數。正德七年、坐派本省稅糧一十三萬四千餘石。草一十六萬餘束。除本色外、糧、每石折銀七錢。草、每束折銀三分。共該銀一十萬八千餘。今仍此例】

淮浙鹽、一十九萬六千九百九十四引二十八斤。該銀八萬一千六百九十四兩九錢零 【正統景泰間、止以河東靈州鹽課開中馬匹。成化間、始派山東福建鹽引。弘治六年、因二省鹽引阻滯。始議開淮浙等鹽。嘉靖八年、定淮浙鹽銀三萬三千三百三十兩。給客兵為額派。十年、又開淮浙長蘆鹽銀、一十萬一千五百八兩、給主兵、為補歲用不敷。以後間有請發、皆係例外。或常股。或存積。或工本水鄉。名色不一。隆慶萬曆以來、工本水鄉等鹽停止。止預派淮浙常股存積二鹽。大約不越八萬餘兩。主客通融支給】

京運年例銀、二萬五千兩 【國初無專發。正統七年、議將徽州府解京折銀三萬六千六百餘兩、轉解陜西、分送邊鎮。至成化二十二年、始發銀四萬兩為例。以後弘正間、增減不一。或二萬。或三萬。有警增至十餘兩、俱例外接濟。嘉靖三十四年、軍馬減少、定發銀止此數。至今同。或以該省商稅、及事例銀抵補。近又以四川改解扣算】

客兵

京運年例銀、一萬兩 【客兵銀、自正德十一年、始發銀十萬兩。遞年奏討。解發不一。嘉靖二十四年、始定年例銀二萬兩。邇因北虜款塞、未發。止發銀一萬兩。為互市之用】

甘肅

原餉額

屯糧料、六十萬三千一百八十八石四斗一升。屯草、五十四萬九千七百三束

民運糧、二十四萬六千七百四十四石

京運銀、六萬兩

鹽、七萬五千引

見餉額

屯糧料、共二十三萬二千四百三十四石二斗三升八合四勺。草、一百七十五萬三千二百九十二束。秋青草、一百七十九萬七千五百四十五束。折色草價銀、二千一百九十四兩七錢九分七釐。湖蕩草、七十五萬九千四百一十三束

【國初、甘州左等十五衛屯地、足供軍需。正統以前、豪勢侵占、欺匿稅糧。四年、通行挨勘。遂得六十餘萬石。舊額漸復。後復迷失。成化間、止得二十餘萬。嘉靖間、節次清查。亦不能過此。以後開墾荒田。至今仍得此數】

民運糧布折銀、二十九萬四千九百五十九兩五錢八分六釐 【正統二年、分撥該省本折秋糧二十餘萬、並添運糧料、以濟邊儲。成化八年、又將徽州府小麥、改徵折色以益之。成化元年、額派三十八萬石。以後多寡不一。正德間、較之弘治、又增十萬餘石。嘉靖隆慶間、差多於正德。至今冊報若此】

京運銀、五萬一千四百九十七兩八錢一分 【初無定額。成化二十三年、始發銀六萬兩。自後歲以為常。間有多發。或作下年例。或作例外接濟。嘉靖三十年、增至十萬五千二百兩。四十五年、定為二萬二千九百餘兩。客兵銀則二萬兩。隆慶元年、因工本鹽停止、主兵銀補發至五萬一千餘兩。遂為定制】

淮浙鹽、二十七萬七千引。該銀一十萬二千一百五十兩 【主客兵費、俱資鹽引。或因邊警動調。或因地方荒歉開派、多寡不一。嘉靖八年、額派淮浙客兵鹽、共十五萬引。該銀六萬八千三百餘兩。十一年、議補歲用不敷十二萬五千七百六十引。該銀四萬九千九百三十二兩。四十五年、改派兩浙鹽十五萬引。該銀四萬五千兩。兩淮鹽十二萬七千引。該銀五萬七千一百五十兩。以後遂為經制。至於茶引、近不易馬。止中茶四百萬斤、以資邊儲】

固原

原餉額

屯糧料、本色三十二萬四千六百二十二石四斗二升三合。屯草、二十二萬九千七百五束。秋青草、一萬四千二百二十七束。折色糧料草銀、共三萬八千三百三十三兩一錢六分八釐四毫六絲。地畝銀、六千七百七十三兩九錢四分三釐五毫五絲

民運本色糧料、四萬二千一百三石八斗八合。草、一萬六百九十六束。布、六萬五千八百四十六疋。花、二萬九千一百一十斤八兩。折色糧料布花銀、共二十八萬三千六百三十一兩二錢七分八釐六毫

鹽、七萬二千八百五十七引

京運銀、四萬八千八百七十一兩二錢。犒賞銀、五百八十八兩八錢二分二釐五毫

見餉額

屯糧料、本色三十一萬九千四百六石五斗五升四合六勺。屯草、一十八萬六千二束。秋青草、一萬四千二百二十七束。糧折布、一百五疋二丈二尺五分六釐。折色糧料草銀、共四萬一千二百四十兩五錢九分二釐四毫三絲。地畝銀、七千兩三錢七釐三毫四絲。牛具銀、一百九十六兩一錢五分七釐五毫五絲五忽

【國初、田八萬七百餘頃。糧止三十二萬餘。折色銀止三萬八千餘。草止二十三萬九千餘。至嘉靖初年、糧增至四十四萬五千餘。草五十八萬三千餘。邊餉稍稍稱給。其後屯政漸廢。糧料漸減。四十一年、雖經清查、尚少十萬。至隆慶五年、糧額益縮。萬曆六年、冊報數若此】

民運本色糧料、四萬五千三百二十五石二斗六合四勺。草、八千六十三束。折色糧料草布花銀、共二十七萬九千二百九十六兩六錢一分九釐三絲 【未設鎮之先、民運無額。除分三鎮外。餘聽巡撫酌量分發備用。弘治十四年。大虜住套。穵運八府粟、隨軍供給。正德十年、坐派民運糧一十八萬。草四十三萬。至嘉靖二年、糧增至三十八萬餘石。草增至五十四萬餘束。以後或增、或減、大約不出此數。十年以後、本折中半。隆慶以後、本色不及二分。餘俱改折色】

淮浙鹽、六萬八百五十六引一百九十八斤。該銀二萬五千三百七十一兩六錢五分一釐 【自正統成化以後、節因督撫諸臣題請、開派不一。或十餘萬兩。或二十餘萬兩。亦或有長蘆、山東。至嘉靖十八年、開引鹽三萬兩、始定為例。次年暫停。二十年以後、俱照數開派。三十一年以後、減至二萬四千。後又減至一萬七千四百三十九兩。隆慶二三年間、又減數千。萬曆元年、仍此。今歲報數如前】

京運銀、六萬三千七百二十一兩八錢二分。犒賞銀、一百九十九兩一錢三分 【自正德年間、以虜聲息、發銀二十萬兩。嘉靖初、又添十萬兩。十七年、始照三邊事例、發太倉年例銀三萬兩。後節年增至七八萬兩。但臨時酌處、未有全數。至四十五年、定經制、減為五萬兩。隆慶初、以新募軍、又增至八萬九千二百七十餘兩。萬曆六年、主客兵共五萬八千四百廿十餘兩。內以布政司折俸餘銀、黔國公地租。　肅府莊田銀、四川改解銀抵扣。餘發太倉銀補足。外西漳二縣鹽課銀二千兩。自二年為始、積至五年、始一扣算、抵充年例】








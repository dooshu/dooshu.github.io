○石幢叙

会昌中，有诏大除佛寺。凡塑绘刻，堂阁殿宇，关于佛祠者，焚灭销破，一无遗馀。遣御史覆视之。州县震畏，至于碑幢铭镂赞述之类，亦皆毁拆瘗藏之。此州开元寺，先有太师鲁郡颜公，以郡守僚吏州人等为连帅田氏八关斋会，镌记大幢，立石袤丈，而围几再寻。程材巨异，八觚如砥，伟词逸翰，龙跃鸾翔。时刺史邑宰，以其大不可拆，遂錾凿缺败以仆之，盖三面仅存，委埋於土。倬大中己巳岁守郡明年，尝暇日访求前贤事迹。郡从事涂君因言有鲁公石幢，索而得之壹壤之下。瘢痍坏失，文义乖绝，寻绎研究，不可复知。意其邑居之中，必有藏录其文者，果於前刺史唐氏之家得其模石，本末完备，炳然辉耀溢目。倬自幼学慕习鲁公书法，才不能窥涉其门宇。然惜其高踪堙没，遂命攻治其伤残，补续其次。虽真瞻悬越，貂狗相属，且复瞻仰鲁公遗文，昭示於後矣。大中五年正月一日叙。

黎埴

埴，开成初官学士。


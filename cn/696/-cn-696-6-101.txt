生日寄酬唐吴江杯斝之赠


才疏贱稍逸，年至忧与并。
浮名鲜凭藉，迅迈念生平。
伊予敦宿尚，弱岁怀时英。
贞心寡谐趣，慢迹谢崇营。
颇觉芰荷贵，遂忘文绣荣。
谬承嘉运会，短翮托和鸣。
既觏连城德，言聆清徵声。
抚遇衷已惕，履伤身自轻。
小宛愧无忝，杕杜悲特生。
驰景积羁思，驻颜寄遐征。
匪恋曼容禄，愿协庞公耕。
慰我如兰友，斟酌展馀情。
沈默苟未携，荒宴良可赓。





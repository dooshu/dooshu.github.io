耿时举


时举字鼎，一字德基，平江（今江苏苏州）人。居太学，以恩科得文学，为岳庙卒。

浣溪沙

露压蔷薇金井栏。

辘轳声断碧丝乾。

辽阳无信带围宽。

花落池塘春梦静，

月生帘幕夜香寒。

闲愁无力凭阑干。

又

独鹤山前步药苗。

青山只隔过溪桥。

洞宫深处白云飘。

碧井卧花人寂寞，

画廊鸣叶雨潇潇。

漫题诗句满芭蕉。

满江红

中秋泛月太湖

问月杯空，谪仙去、无人重举。兰台旧、扁舟乘兴，处留奇语。洞府初疑仙骨瘦，樽前尚爱纶巾舞。信前身、太白尚何疑，词高古。

盟后会，偕真侣。黄叶渡，丹枫渚。道五湖烟浪，胜游湓浦。念我身闲鸥样度，似海山共去君应许。但只愁、岳牧要人□，□撑住。

喜迁莺

暮春清昼。政莺啭夏林，棠阴初秀。鼓角讙雄，旌旗明灭，宝马又还西骤。山水六朝堪画，宫阙千门如绣。印悬斗。盛元戎小队，花间迎候。

芳酎。为公寿。带雨梨花，未用啼红袖。玉帐风前，胡床月下，谈笑要清群丑。桃叶渡船应在，太白酒楼依旧。暂回首。看槐班爰立，沙堤成就。








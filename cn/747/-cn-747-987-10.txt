○造阿弥陀像记

夫悠悠三界，俱迷五净之因；蠢蠢四生，未窥一乘之境。蒙埃尘於梦幻，隔视听於津梁，朝露溘尽，前涂何托？渤海高延贵，卓尔生知，超然先觉。知灭灭之常乐，识空空之妙理。眷兹朽宅，思树法桥，敬造石龛阿弥陀像一铺，具相端严，真容澄莹。金莲菡萏，如生功德之池；宝树扶疏，即荫经行之地。所愿以兹胜业，乘此妙因，凡厥含灵，俱升彼岸。


牛祸


调露元年春，牛大疫。京房《易传》曰：“牛少者谷不成。”又占曰：“金革动。”

长安中，有献牛无前膊，三足而行者。又有牛膊上生数足，蹄甲皆具者。武太后从姊之子司农卿宗晋卿家牛生三角。

神龙元年春，牛疫。二年冬，牛大疫。

先天初，洛阳市有牛，左胁有人手，长一尺，或牵之以乞丐。

开元十五年春，河北牛大疫。

大历八年，武功、栎阳民家牛生犊，二首。

贞元二年，牛疫。四年二月，郊牛生犊，六足，足多者，下不一。郊所以奉天。七年，关辅牛大疫，死者十五六。

咸通七年，荆州民家牛生犊，五足。十五年夏，渝州江阳有水牛生骡驹，驹死。

光启元年，河东有牛人言，其家杀而食之。二年，延州肤施有牛死复生。






【表哀诗】

〖并序〗

天地之德曰生。生之所恃者亲。亲存则欢泰情尽。亲亡则哀悴理极。故老莱婆娑於膝下。曾闵泣血於终年。哀悼之思至矣。自然之性笃矣。余以薄祜。夙遭闵凶。越在九龄。严考即世。示及志学。过庭无闻。天覆既沦。俯凭坤厚。殖根外氏。赖以成训。然以不才。不能负荷。仁妣弘母仪之德。迈荣寒之操。雕琢固顽。勉以道义。庶几砥砺犬马之报。岂悟一朝。复见孤弃。上天极祸。怨痛莫诉。皆由恶积咎深。不能通感。自丁荼毒。载离寒暑。茵帷尘寂。栋宇寥□。仰悲轨迹。长自矜悼。不胜哀号。作诗一首。敢冒谅暗之讥。以申罔极之痛。《诗》曰：

茫茫太极。赋授（广《文选》作受。《诗纪》同。）理殊。咨生不辰。仁考夙（广《文选》作宿。《诗纪》同。又注一作夙。）徂。微微冲弱。眇眇偏孤。叩心昊苍。痛贯黄墟。肃我以义。鞠我以仁。严迈商风。思洽阳春。昔闻邹母。勤教善分。懿矣慈妣。旷世齐运。嗟予小子。譬彼土粪。俯愧陋质。仰忝高训。悠悠玄运。四气错序。自我酷痛。载离寒暑。寥寥空堂。寂寂响户。尘蒙几筵。风生栋宇。感昔有恃。望晨迟颜。婉娈怀袖。极愿尽欢。奈何慈（《类聚》误作兹。）妣。归体幽埏。酷矣痛深。剖髓摧肝。（○《类聚》二十。广《文选》九。《诗纪》三十二。）


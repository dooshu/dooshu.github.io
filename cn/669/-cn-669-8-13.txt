154　穆穆純純荀子云繆繆肫肫　古字通用之例


哀公問五義案：四庫全書大戴禮校本案：「『儀』，各本訛作『義』，今據荀子哀公篇『人有五儀』訂正。」據此，「義」當作「儀」。云：「穆穆純純，其莫之能循。」荀子云：「繆繆肫肫，其事不可循。」蓋古字通用。楊倞云〔一〕：「繆當爲膠，肫與訰同。」非也。

【集證曰】禮記大傳「序以昭繆」，注：「繆，讀若穆。」史記魯世家「太公、召公乃繆卜」，注：徐廣曰：「古書穆字多作繆。」是穆、繆古字通也。儀禮士昏禮「肫脾不升」，注：「肫，全也。」釋文音純。詩召南「白茅純束」，箋：「純，讀曰屯。」是純、肫古字通也。

【元圻案】荀子哀公篇楊倞注：「繆當爲膠，相加之貌。莊子云：『膠膠擾擾。』肫與訰同，雜亂之貌。爾雅云：『訰訰，亂也。』言聖人治萬物錯雜，膠膠訰訰然，而衆人不能循其事。」

〔一〕「云」，元刊本、清嘉慶本作「注」。






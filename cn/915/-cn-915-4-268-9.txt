◇让封高阳侯疏

使者即臣庐，授高阳乡侯营印绶，臣诚悼心，不知所裁。臣闻让，身之文，德之昭也，然不敢盗以为名。窃惟割地之封，功德是为。臣熟自思省，前后历职，无它异能，合亦食禄，不合亦食禄。臣虽无素洁之行，窃慕「君子不以其道得之，不居也」。若受爵不让，掩面就之，使皇天震怒，灾流下民，于臣之身，亦何所寄？愿惟陛下哀臣朽老，戒之在得。（《后汉·陈蕃传》。）


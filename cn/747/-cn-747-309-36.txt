○授贺知章等太子宾客制

门下：调护储宫，典司延阁，必在举德，固无虚授。庆王侍读银青光禄大夫秘书监员外置同正员贺知章等，衣冠耆旧，词学宗师。或恬淡风流，独擅东南之美；或清贞介特，是称江汉之英。负当朝之令名，有锡类之纯行。顷令教导，久侍藩维，善利则多，宠章宜及。方之四老，用列宾友之任；综彼三坟，俾在图书之府。可依前件。


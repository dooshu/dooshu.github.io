爲齐王让禅表

陛下远规唐、虞永揖之典，近謩汉、魏高谢之礼，旣览金水昏明之数，又协云雷隆替之徵，激风太上，扇采至公，闻命惊爽，心灵殒越。【中谢。】臣闻天地草昧而树之君，所以平对二仪，显临万国，膺符受历，惣明司幽。轩辕陟祚，首出庶物；颛顼登庸，作爲民纪。虽五德迭兴，十代继运，非贤非睿，莫预斯位。若乃【一作乃若。】与能之交，禅锡之会，岂伊虚薄，所可遵【一作尊。】拟。昔傅岩佐商，秩终上公；磻溪翼周，名极列伯。臣才非若人，【一作半古。】功愧远【一作逮。】圣，狱讼不往，讴歌宁归。河乏马图之宝，天无乘龙之锡，元首股肱，誓不可异，而旷乘之轨，忽臻於兹。慙慨忧灼，罔识其际。伏愿陛下遗舜、禹之心，臣守巢、由之节，则道耀【一作燿。】日月，泽浸飞泳，声震开辟，仁动今古，四三王而六五帝，不亦休哉！


卷二



卷之二

乙未春正月戊午朔，滁师乏粮，诸将谋所向，子兴言计多失。上数谏之，子兴不听。上郁郁，因致疾。

一日，议出师，遣人召上，上以疾辞；召至再三，乃力疾往。子兴命定计，上曰：“困守孤城，诚非计。今欲谋所向，惟和阳可图。然其城小而坚，可以计取，难以力胜。”子兴曰：“何如？”上曰：“向攻民寨时，得民兵号二，其文曰：‘庐州路’。义兵今拟制三千，选勇敢士椎髻左衽，衣青衣腹背悬之，徉为彼兵。以四槖驼载赏物，驱而行，使人声言：‘庐州兵送使者入和阳，赏赉将士。’和阳兵见之，必纳无疑。因以绛衣兵万人继其后，约相距十余里。俟青衣兵薄城举火为应，绛衣兵即鼓行而趋。取之必矣。”子兴曰：“善。”于是命张天祐将青衣兵，赵继祖为使者前行；耿再成将绛衣兵继后。戊寅，天祐等至徙阳关。和阳人闻庐州义兵至，父老以牛酒出迎。会日午，天祐兵从他道就食，遂误前约。再成候之过期，不见举火，意天祐必已进。遽率众直抵城下，城中人始觉有兵。元平章也先帖木儿急闭城门，以飞桥缒兵出战。再成战不利，中矢走，众皆溃。元兵追三十余里，至千秋坝；会日暮，收兵还。天祐等始至，适与元兵遇，急击之，追至和州小西门。城上抽桥急，我军夺其桥而登。彼军争桥，总管汤和遽以刀断其索。天祐等登城大呼，衣服相乱，遇举火辄灭之。城北门旧用木栅，元兵在城外者不得入，乃烧门欲入。天祐等复以石塞其门，遂据其城。也先帖木儿仓卒无措，乘夜遁去。再成兵既败，其众奔归，报子兴言：天祐等皆陷没。子兴大惊，谓上失计。俄又报，元兵且至，遣使来招降。子兴益恐，召上与谋。时兵皆出，城中守备单弱，上令合滁三门兵于南门，使填塞街市；呼使者入，叱其膝行以见子兴。子兴喻之多失辞，众欲杀使者。上谓子兴曰：“兵出城虚，若杀其使，彼将谓我怯。杀之以灭口，是速其来也。不如纵之归，扬以大言。彼必畏惮，不敢进。”子兴从。上言纵之往，明日元兵果遁去。子兴不知天祐等已拔和州，命上率兵二千，往收败卒，仍规取和阳。至中途，再成败兵闻上来，皆复集，得千余人，合所将三千人。南越徙阳关，命诸军皆息期。初昏，人燃十炬为疑兵，令罢众息。上率镇抚徐达、参谋李善长及骁勇数十人径进，暮至和阳，始知天祐等已破城据之，使人呼天祐。天祐等至，左右举火，上免胄示之，遂入。明日，抚定城中。

初，天祐等虽据城，惧不能守，欲收子女财物归滁州。及上至，人心始安，乃与诸将为城守计。既而元兵来攻，自城西门踰隍转攻城北门。上命开门击之，元兵阻隍大败走。遣人报子兴，子兴遂命上总守和阳。上虽承子兴命，而与诸将未同公署。因思受命总兵当位诸将上，然诸将子兴旧部曲，皆比肩之人，而年又长，一旦居其上，恐众心不悦。乃密令人悉彻去厅事公座，惟以木榻置于中，俟旦会以观众情。及五鼓，诸将皆先入。上独后至，时坐席尚右，诸将悉就坐，惟虚左末一席。上即就坐，不为异遇。公事至诸将，但坐视如木偶人，不能可否；独上剖决如流，咸得其宜，众心稍屈服。时和阳城未甓，上与诸将会议分甓之计，城广袤为十分，限以丈尺，克日完之。诸将玩为故常。越三日，与诸将阅城。惟上所分者已毕工，诸将多未就。上乃作色，置座南向，出子兴檄置于上，呼诸将于前，谓之曰：“总兵，主帅命也，非我擅专。且总兵大事，不可无约束。今甓城皆不如约，事何由济？自今违令者，即以军法从事。”诸将惶恐，皆曰：“唯。”由是不敢有异言。

初，诸将破城，暴横多杀人。城中人民夫妇不相保。上偶出，见一小儿立门外，问曰：“尔何为？”儿曰：“候我父。”曰：“尔父安在？”曰：“在官养马。”问其母，曰：“亦在官门下，与父不敢相顾，但以兄妹相呼。我不敢入，故窃候之。”上为之恻然，即召诸将谓曰：“比诸军自滁来，多虏人妻女，使民夫妇离散。军无纪律，何以安众！凡军中所得妇女，当悉还之。”明日，聚城中男子及所掠妇女于州治前。至则令妇女居内，男子列门外，两旁纵妇女相继出。令之曰：“果夫妇，相认而去；非夫妇，无妄识。”于是。夫妇皆相携而往，室家得完，人民大悦。

辛巳，元兵十万来攻和阳。上以万人拒守，连兵三月。间出奇兵击之，元兵数败，多死。及夏，乃解去。城中复乏粮。时元太子秃坚及枢密副使绊住马、民兵元帅陈埜先各遣兵分屯新塘高望及青山鸡笼山，道梗不通。上帅师往攻之，拔其傍寨。明旦，进抵鸡笼山侧，因解鞍假息，忽有异风来触。上疑和阳有急，分兵还备，复假寐。俄有蛇缘上臂，左右惊告。上视之，蛇有足类龙而无角。上意其神也，祝之曰：“若神物，则栖我帽缨中。”蛇徐入绛缨中。 上举帽戴之，遂诣敌营，设词喻寨帅。寨帅请降，乃还师。未至和阳，三里有卒持矛至，言：贼来攻和阳，幕官李善长督兵战，却之，杀获甚众。上归喜，因忘前蛇。坐久方悟，脱帽视之。蛇居缨中自若，乃引觞酌，因以饮蛇。蛇亦饮，遂蜿蜒绕神椟矫，首四顾，复俯神主项，若镂刻状。久之，升屋而去，莫知所之。人咸以为神龙之徵。未几，敌众皆走渡江。

是时，濠城旧帅孙德崖等亦乏粮，率所部就食和州四境。德崖因求入城假居数月。上虑其有他，欲不许；彼众我寡，力不能拒，不得已许之。

适有谗上于子兴者，子兴怒即自滁州欲督过。上闻其将至，谓众曰：“公旦不即来，必夜至。至则语我躬迎之。”既而，果夜至。会守门者亦与上有隙，故不以报。先迎子兴至馆，始来言。上亟往见子兴，子兴怒不言者久之已，而曰：“汝为谁？”上称名以对。子兴曰：“汝罪何逃？”上曰：“诚有罪。然家事缓急，皆可理；外事当速谋。”子兴曰：“何谓外事？”上曰：“孙德崖在此。昔公困辱濠梁，某实破其家以出。公今相见，宁无宿憾，此为可忧。”子兴遂默然。德崖闻子兴至，心不自安。明旦五鼓，遣人告上曰：“若翁来，吾将他往。”上大惊，疑必有变，急报子兴备之。因往见德崖曰：“何去之速？”德崖曰：“若翁难共处，故去。”上察其辞色无他，因谓之曰：“今两军合处城中，而一军尽起，恐下人有不谐者。公当留后，令军先发。”德崖许诺。军既发，有饯其去者，邀上与俱，因出城行二十余里。忽城中走报子兴、德崖两军相斗多死者。上亟呼耿炳文、吴祯策骑而还。德崖军先发在道者闻城中有变，又见上驰还，即来追。上跃马疾驰追者，弗能及。顷之，遇彼军，皆抽刃扼道。 上仓猝无兵器，遂单骑入其军。军中多故人，一人直前忿曰：“城中杀害我军士，汝宁不预谋？”上曰：“吾以送友，故出城。城中争斗，何由知之？”众弗听，亟持上马，衔拥而行。上曰：“尔众我寡，何用如是？”有故人云:“且释衔。”执衔者少纵，上即策马疾驰。群骑急追，兵及上身。上时衷甲，虽被创而无所伤，展转十余里，复为短兵所及，因坠马。顾路左适有乘马者在旁，亦与上有旧，呼与同载。上奔跃乘其马，共载。复行数里，遇德崖弟，麾兵欲加害。有张某者语众曰：“吾帅孙公在和阳，存亡未可知。万一无事而先害朱公，郭公必遑憾于孙公。得无两伤乎？姑少待，吾且往观之。”张乃入城见子兴，系德崖项与之对饮，即还告曰：“若从众所为，几害两人。今彼此无恙事，不难释然。”众怒犹未息，张极力营解。是夕，与上同寝处，护视甚至。张盖尝德上者。明日，复拘入麻湖中。又明日，子兴闻上被执，忧恚如失左右手，亟遣徐达等数人往代上。达等至，众不可。张曰：“不如释朱公，令还以出我公。”于是，上得还既至和阳，子兴亦释德崖去。既而，徐达等亦脱归。

初，子兴既执德崖，欲杀之以报前憾。及闻上被执，乃释德崖去。然心常怏怏，忧闷致疾。久不起，遂卒，归葬滁州。子兴，濠州定远县人，其先曹州人也。父郭公，少好星历，年壮犹未娶，游术至定远，言人祸福寿夭多验。邑人信之。邑中富翁家有女，瞽而未嫁。郭公过其门，翁以女命使推之，惊曰：“贵人也！”翁曰：“此女瞽，故未有配。”郭公遂纳礼娶之。既娶，不数年，家业日殷，生三子一女，子兴其中子也。始生，父卜之曰：“是儿得佳兆，异日当大贵。兴吾家者，必此儿也。”既长，兄弟三人皆善殖赀产，由是豪里中。元末，民间造讹言，流传四方。子兴察其言，知天下必有变，乃散家财，阴结豪杰。至正辛卯，天下兵起。壬辰二月乙亥，子兴遂与所结豪杰子弟攻拔濠州城，据之，自称元帅。为人勇悍善战而性悻直不能容物，故卒以愤恨而终。后上即位，追封滁阳王，配张氏封夫人。子某为都元帅，攻集庆路战死；季女事上为惠妃。








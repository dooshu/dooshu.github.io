○上表自理



臣闻君丧之礼，贵贱不同。《礼》，臣为君斩衰，仕焉而已，为旧君齐衰。爵禄既绝，朝见既替，盖以疏贱于亲贵，故降其制也。又《国丧仪注》，居职者朝夕临，去职者朔望临。礼，哭泣之节，各称其服，哭轻则服不得重。据令，去职之臣朔望哭，宜为旧君服齐衰。是以臣前率而行之，不敢有加，臣服齐衰，哭临殿庭，逾月历旬，外内监司，莫之或讥。及至梓宫将幸山陵，诸官来赴，服斩者多，此皆意存于重，而不原于制，遂使亲疏贵贱，无有等差。曾参欲勿除父母之丧，仲尼患其过制。今去官者服在官者之服，固为过制，非圣哲所许，而不推古今正礼难臣。若难者有证，臣对无据，甘受违制。（《通典》九十，穆帝崩，前尚书郎曹耽等奔赴，皆服齐衰治书侍御史喻希表弹其失礼，博士孔恢等议，请免耽等所覆除官，耽上表自理云云。）




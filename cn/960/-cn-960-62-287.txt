胡寅　挽吴丞相

妙龄一月了群书，未壮声华众已孚。

器远况曾师旧德，时来俄看献嘉谟。

亲扶日毂升天路，不许金戈入帝都。

大节已全名自永，讵同奸慝苟全躯。

胡寅

胡寅　挽吴丞相

追念宣和国势孤，上公元宰导人谀。

妖氛已觉前星暗，皇泽宁论少海枯。

谁谓玉华传玉座，共知青琐伏青蒲。

谗言一发堪流涕，祸在同升有鄙夫。

胡寅

胡寅　挽吴丞相

黄扉清启帝之初，俊乿招徕念远图。

桃李舒华方雨露，鸳鸿戢翼又江湖。

当年举国蒙休烈，至死无人雪厚诬。

圆觉妙明何计此，独疑遗恨绕苍梧。

胡寅


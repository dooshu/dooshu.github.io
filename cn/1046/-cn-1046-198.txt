王炎　閒居即事

稍稍开三径，徐徐办一廛。

归来非失计，老去只随缘。

旋蜡登山屐，时操泛月船。

生涯且如此，萧散乐余年。

王炎

王炎　閒居即事

壮年多旅寓，晚岁遽鲴居。

伤往遂成赋，解嘲休著书。

经营惟种莳，来往但樵渔。

百念今灰冷，虽贫自晏如。

王炎

王炎　閒居即事

四面青山合，中藏小隐家。

谋栽陶令秫，学种邵侯瓜。

笋长多添竹，荷高渐有花。

林泉宜寂静，鼓吹厌鸣蛙。

王炎


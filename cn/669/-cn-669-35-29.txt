29　李猷黄子游皆義烈士　歐陽澈事蹟


李猷護陳東之喪，黄子游賙歐陽徹之葬〔一〕，皆義烈士也。李，明人，黄亦寓居焉。志吾鄉人物者，宜特書之以厲澆俗。

【全云】黄子游，莆田人，後移居吾鄉奉化。

【元圻案】陸放翁跋臨汝志曰：「歐陽澈，字德明，撫州臨川人，徙崇仁。金人犯闕，上書請身使北庭，馭親王以歸，不報。建炎初，伏闕上書，論大臣誤國。太學生陳東亦上書，所言略同，遂併誅。紹興初，贈朝奉郎秘閣修撰，官其三子。」〇周益公跋歐陽澈遺事曰：「韓文公銘死事之臣張澈云：『嗚呼澈也！世慕顧以行，子揭揭也；噎喑以爲生，子獨割也；爲彼不清，作玉雪也。』德明生而命名與之同，爲國捐軀又同，是真能希顔慕藺者。先是，郡庠繪晏元獻、曾子固、汪信民、謝無逸於講堂，德明與焉。」又黄子游墓誌曰：「公諱子游，字叔言，系出浦城黄氏。建炎初，客南京，歐陽澈以上書忤宰相，棄市。公適同邸，收而葬之。其子飛英年十四，公傾囊輟所乘馬贈其歸。晚卜居明州奉化縣。」

〔一〕「歐陽徹」，中華本宋史作「歐陽澈」，卷四五五有歐陽澈傳。






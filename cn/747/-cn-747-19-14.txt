○遣宣劳使诰

朕恭己无为，留神元默，俯顺历数，佥谋公卿，式命元子，祗膺宝位。今庶政逌新，光华肇启，但恐天下至广，未达朕心，故临遣使臣，宣扬朝典。宜以膳部郎中萧瑗为河南道宣劳使，谏议大夫杨虚受为河北道宣劳使，赞善大夫薛植为淮南道宣劳使，殿中丞薛麟为陇右道宣劳使，宗正卿姜晞为河东道宣劳使，司门郎中李诚为关内道宣劳使，工部郎中高绍为剑南道宣劳使，太子右谕德萧宪为山南道宣劳使，宋王府司马裴纲为江南道宣劳使，谏议大夫甯悌原为岭南道宣劳使。


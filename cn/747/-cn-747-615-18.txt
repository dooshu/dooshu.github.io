○请令程异出巡江淮奏

伏以军兴之时，在系财赋，国用之本，出於江淮。顷者刘晏掌领盐铁租庸，每自巡桉，至於钱谷利病，州县否臧，随以上闻，使得厘革。臣缘在城务重，不获躬行，伏望遣臣副使程异，特以诏命出巡江淮。其诸州府上供钱米，如妄托水旱，辄有破除，伏请委程异一切勘责闻奏。其度支户部并臣当司合送上都行营钱物，并令急切催促，其远年逋欠。亦委具可征之数闻奏。


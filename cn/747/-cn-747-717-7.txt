○论免课役人奏

伏准贱役令，内外六品已下官，及京司诸色职掌人，合免课役。伏以设官之际，大关堤防，给蠲之时，不免逾滥。至有因缘假冒，多非本身。臣自受比官已来，无日而不见论请蠲牒，必恐从兹不已，天下无复有应役之人。伏请自今以後，应诸司见在官，及准式合蠲免职掌人等，并先於本司陈牒责保，待本司牒到，然後给符。其前资官，即请於都省陈状，准前勘责，事若不实，并准诈伪律论。其孝子顺孙，义夫节妇，及割股奉亲，比来州府悬免课役，不繇所司覆请。从今已後，应有此色。敕下後亦须先牒臣当司，如不承户部文符，其课役不在免限。


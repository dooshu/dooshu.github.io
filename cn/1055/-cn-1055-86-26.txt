【谢免明堂陪位表】

合宫大启，爰讲于上仪；明诏忽颁，俾祗于严召。被恩言之优渥，抚病质以兢营。臣某〈中谢。〉伏惟皇帝陛下，仁圣聪明，忧勤慈俭，遂群生而涵育，臻至治于和平。乃因万物之成秋，爰即九筵而展礼。陟降荐献，百官以职而恪共；膺受福厘，一人有庆而咸赖。而臣近辞印绂，方伏田庐，当与庶民，并蒙余泽。敢期睿眷，尚录孤孱，俾陪在外之臣，来预侍祠之列。载念臣自缘灾疾，幸获退休，殆未逾时，尚婴旧苦。虽朝廷礼乐之盛，得与者为荣；而犬马筋力之衰，告疲而已久。既不能于策励，姑自信于奇屯。太史滞于周南，惟知叹命；子牟瞻于魏阙，但极驰心。


答施兵宪


辱别教，领悉。往者，部拟推升，稍有一二间言。后访之郡中士民，咸切倾戴，其议即息。公更勿以此介意，但委心任理，仗大公，履至正。至于道之通塞，有命存焉，决非人所能为也。今人心叵测，时事艰难。遇事则委难以责人，事平则抑人以扬己，诚有如来谕者。至于居上位者，一有为国家任事之心，尤不免于人之相议。捧诵至此，再三兴慨。嗟乎！此正仆之茹苦而不以告人者也。然仆之所以自处，则亦惟委心任理，仗大公，履至正，而以通塞付之于命耳，将奈何哉！辱以仆为知己，故敢尽其区区。






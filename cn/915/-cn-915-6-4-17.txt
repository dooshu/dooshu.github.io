◇禁淫祀诏（元年十二月）

昔圣帝明王修五岳四渎、名山川泽，各有定制，所以报阴阳之功而当幽冥之道故也。然以道莅天下者，其鬼不神，其神不伤人，故祝史荐而无愧辞，是以其人敬慎幽冥而淫祀不作。末世信道不笃，僭礼渎神，纵欲祈请，曾不敬而远之，徒偷以求幸，妖妄相煽，舍正为邪，故魏朝疾之。其按旧礼具为之制，使功著於人者必有其报，而妖淫之鬼不乱其间。（《晋书·礼志》上。《宋书·礼志四》，《通典》五十五。）


◎王特起喜迁莺

王正之喜迁莺，为别内作也。词云："东楼欢宴。记遗簪绮席，题诗纨扇。

月枕双欹，云窗同梦，相伴小花深院。旧欢顿成陈迹，翻作一番新怨。素秋晚。

听阳关三叠，一尊相饯。 留恋。情缱绻。红泪洗妆，雨湿梨花面。雁足关河，马头星月，西去一程程远。但愿此心如旧，天也不违人愿。再相见。把生涯，分付药炉经卷。"缠绵凄惋，殊令人不能为怀。［尧山堂外纪］


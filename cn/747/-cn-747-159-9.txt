○弹奏秦英文

窃以大道郁兴，冲虚之迹斯阐；元风既播，无为之教实隆。未有身预黄冠，志同凡素者也。道士秦英，颇解医方，薄闲祝禁，亲戚寄命，羸疾投身，奸淫其妻，禽兽不若。情违正教，心类豺狼。逞贪竞之怀，恣邪秽之行。家藏妻子，门有姬童。乘肥衣轻，出入衢路。扬眉奋袂，无惮宪章。健羡未忘，观徼在虑。斯原不殄，至教或亏。请置严科，以惩淫侈。

李淳风

淳风，岐州雍人，明步天历算。贞观初授将仕郎，直太史局，累迁太史令。高宗朝封昌乐县男，改秘阁郎中。咸亨初官名复旧，仍为太史令。卒年六十九。


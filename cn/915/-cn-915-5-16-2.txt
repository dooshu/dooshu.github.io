◇申蒋济叔嫂服议

敌体可服，不必尊卑，缘情制礼，不必同族，兄弟亲而伯叔疏，周服者何？以尊服也。伯叔母无有骨肉之亲，有缘尊之义，故亦服周。何独不可缘亲而服嫂乎，苟以交报数然後服，则妻母异域，交亦疏矣；缘爱制服，恩亦微矣。岂若嫂叔，共在一门之内，同统先人之祀，有相奉养之义，而无服纪之制，岂不诡哉？且防嫌之道，推而远之；孰与制服，引而重之。推之则同他人，引之则亲亲者矣。（《通典》九十二）


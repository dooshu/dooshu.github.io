○详定来年庙享及南郊合祀仪注诏

孝享宗庙，所以达思诚也，格於神祗，所以崇严敬也。则祈谷上帝，春祀先王，永惟因心，敢忘如在。朕承累圣之丕业。应上元之福佑，聿修柴瘗，虔奉蒸尝，常虑备物未丰，馨香莫达。顷以详诸旧典，创以新仪，清庙陈牲，特加於常饩。昊天冬祭，重增以时享，庶乎罄齐敬之勤，叶殷荐之义。况履兹霜露，载感惟深，瞻彼郊坛，有怀昭事。念礼归通变。谅期乎达诚，教在率先，必贵乎亲奠。宜以来载正月，朕亲谒太庙，便於南郊合祭。仍令中书门下即与礼官详定仪注，择日奏闻。兴言拜献，先深祗感，凡百有司，各供尔职。


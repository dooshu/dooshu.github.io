○谢端午赐衣及器物等表

臣某言：中使至，伏奉诏书，并赐臣衣一副，金花银碗二枚，百索一轴，大将衣两副者。大明生东，无远不照，时雨润物，有形必沾，臣某中谢。伏以朱明届节，端午良辰，宝历叶於重离，圣寿齐於两曜。臣凡愚贱质，草木微躯，谬居藩镇之荣，获守黔巫之地。岂意圣慈天覆，不隔遐荒，珍物出於九重，丽服延於万品。臣与将校等，虽备戎旅，素乏勋庸，当蛮徼廓清之时，沾普恩颁赉之庆，荣分阃外，喜溢行间。仰戴殊私，罔知所报，不胜跃之至。


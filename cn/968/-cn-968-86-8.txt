林宪　李才翁懒窝

鸮鸣夜沉沉，蛩语露泥泥。

飞云带月来，投我襟袖裹。

心自彻太虚，痱飇忽一洗。

世念偿尽消，万法亦聊尔。

林宪

林宪　李才翁懒窝

幽人肯一杯，受用今夜月。

携手步虚庭，履遍沙界雪。

疏林寂无声，细虫吟自切。

浩荡天宇开，虚襟共明洁。

林宪

林宪　李才翁懒窝

终日云气厚，浸浸雨将倾。

如何才入夜，月轮皎如冰。

云去露飞洒，星稀天熨平。

正恐中秋节，未必如许清。

林宪

林宪　李才翁懒窝

山林日月长，城市炎凉急。

方看夏太清，已觉秋淅瑟。

因之念故山，鹤归松露滴。

收足否愿余，此舟徒役役。

林宪

林宪　李才翁懒窝

风雨日萧瑟，轩窗浸虚凉。

清灯闪复定，寒漏为之长。

老觉世念少，病须药物良。

晨兴涤颤手，供此一瓣香。

林宪

林宪　李才翁懒窝

长鑱长长柄，矮窗矮矮棂。

西风已逾月，胡能不凄清。

晴空舞皓鹤，夜气纷流萤。

木叶不自觉，无风辄秋声。

林宪

林宪　李才翁懒窝

月华浴沆瀣，天容注琉璃。

皎如大圆镜，照彻清境晖。

繁星敛芒曜，群动生霏微。

尘世宁有此，玉虚楼观低。

林宪

林宪　李才翁懒窝

檐雀乐俦侣，砌蛩相叫吟。

如何片云外，一点征遥禽。

望极杳无伴，细听有遗音。

迟迟去却返，启我怀故林。

林宪


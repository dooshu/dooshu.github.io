赠沈歌叙序

天下柔莫如水，及其结为层冰，则坚不可犯。天下糯莫如秫，及其酿为酽酒，则猛不可咽。若世间之刚柔相错，与人心之强弱迭更，真有不可测识者。吾友沈素先弱不胜衣，见人呐呐似不能言者，及其临大事，当大难，则其坚操劲节，侃侃不挠，固刀斧所不能劘，三军所不能夺矣。国变之后，寂寞一楼，足不履地，其忠愤不减文山，第不遭柴市之惨耳。人琴俱亡，颇劳梦寐。今乃见其嗣君歌叙，婉恋柔顺，屏气循墙，律身谦谨，大有父风。而朋侪邻里，有称其肝肠如火，侠气如云，不可一世者。余之不信歌叙，亦犹昔日之不信素先也。

然余闻其一事，要非人所能为者。歌叙与倪文正公次公子封比闾而居，子封以时疫暴死，贫不能殓，凡衣衾棺椁，皆歌叙为之。惨淡经营，卒能成礼。此时尚有奴婢妻孥，共为襄事。不及一月，子封之配郑院君相继死，奴婢逃散，四壁徒存，仅一幼子长号尸侧。歌叙不忍坐视，破家竭力，为措棺衾。时方溽暑，停阁数日，骨肉零落，不堪举手。独歌叙一人，与藐孤一子，昏暗一灯，举其糜烂之尸，庄严入殓。盖棺之后，伴其孤儿，相守数月。阴风凄惨，于血肉臭腐中蹲踞盘旋，毫无秽忌。此一段侠肠高义，即求之古人中，亦不可多得者矣。

忆昔素先与王予安交厚，后予安以事相累，素先为其被逮落狱，略无怨词。盖素先生平极敦友谊，素先与予安友也，故生死以之。若歌叙之与倪氏邻也，亦生死以之。则歌叙之意气肝胆，较之素先，又变本而加厉矣。以此推之，其居常而克敦孝义，其用世而必效忠贞，余于歌叙尤有厚望焉。嗟夫！素先墓木已拱矣，其以予言告之墓前，博其九泉一笑。


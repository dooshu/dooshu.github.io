6　春秋書侵伐之數及義例　孟子曰春秋無義戰


春秋書「侵」者才五十八，閻按：「胡傳以爲侵六十。」而書「伐」者至於二百一十三。蘇氏謂：「三傳侵伐之例非正也。有隙曰侵，有辭曰伐。」愚謂孟子曰：「春秋無義戰。」非皆有辭而伐也。

【元圻案】莊二十九年左傳曰：「凡師有鐘鼓曰伐，無曰侵，輕曰襲。」莊十年公羊傳曰：「觕者曰侵，精者曰伐。」隱五年穀梁傳曰：「苞人民毆牛馬曰侵，斬樹木壞宫室曰伐。」東萊春秋集解取陸質纂例趙子曰「凡師稱罪致討曰伐，無名行師曰侵」之説。王晳春秋皇綱論侵伐取滅篇亦取之。石林葉氏傳曰：「聲其罪而討曰伐，伐備鐘鼓。不聲其罪而直討曰侵，侵密聲，有鐘鼓而不作。罪大則伐，小則侵。賊賢害民則伐之，負固不服則侵之。大司馬之法也。天子在上，諸侯不得擅相討。春秋之世，征伐自諸侯出，雖無適而不爲僭，然其名則竊取之矣。」蓋兼取左氏、趙氏之説，似與孟子意合。〇書録解題：「春秋集傳十二卷，蘇轍撰。專本左氏，不得已乃取二傳、啖、趙，蓋以一時談經者，不復信史，或失事實故也。」






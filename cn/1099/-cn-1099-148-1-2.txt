○聖駕南巡思獻愚忠疏 【 諫止駕幸承天】

仰惟　皇上下諭禮部、欲躬詣　顯陵、相卜吉兆、旬日之內、合行事宜、靡不整辦齊備、戒行有期、臣窃觀皇上南行之計决矣必矣無疑矣、但臣日來積有私憂過計之慮。欲聞　皇上、九發九止而不敢輒觸　君父之怒、既而思之、人臣事君、有犯無隱、心有所不忍而不言、是自欺其心、不忠甚矣、况大臣有心膂股肱之托、與人主有同戚共樂之義者哉、故終不得不為　皇上陳之。伏惟宥其斧鉞之誅、少加聽納、幸甚幸甚、伏自　聖諭下議南巡以來、說者曰所過地方、災傷特甚、人相啖食、流民載路、盜賊蝟興、恐有犯属車之塵以致驚動乘輿者、又云　聖駕南巡、近邊酋虜、如花當部落、聞風為患、深入腹裏、如往年搶至昌平地方、致使京師戒嚴者、又有云今日之行、扈衞官軍旗挍、及內外從官諸色人役、不下數萬、其粮料艸束車輛馬匹、各處供應、所費不貲、郡縣倉庫、在在空虛、百姓聞風逃避、有司無所昔處者、皆眾人之所慮患之在外者。若處置得宜。猶可保其無虞。臣之所慮。乃不在此。仰惟　皇上玉體清明、常加靜養善攝、猶時小有不快、今也遠涉長途、日月登歷、縱安輿輕輦、未免勞頓、而况衝冐風塵、隔殊水土、六氣襲之、五內受之、萬一倘致　聖體違和、　聖心不暢、誰其任之、登頫山原。不如深宮大庭雍容之為安。觸冐風塵。文從相如諫獵退之諫張尚書來忠愛可听不如逸神靜志逍遙之為樂。　皇上何乃自苦而必欲親行哉。臣嘗每日于朝祭之時。獲覩　天顏潤粹。發氣滿容。便于一二大臣言之。不覺喜動于心。時而聞有不快。即為不樂今者　皇上遠行。去逸就勞。舍靜而動。安得不為　皇上慮之。此臣之所以不得不竭愚忠陳之也。臣又再三思之。人君巡幸一事其所関係、至大至重、至緊至要何以言之、居中可以制外事勢機權盡由我也處外必假付託。事勢機權半甲諸人也况勞人動眾之餘。加之苦急無聊之故。變生于倉卒。患起于不測。此理勢之或有者。觀諸自古以來。人主巡幸之事。載在史冊。足為後世殷鑒者。其得失安危之跡。可攷而知也。知之而不言之。是無深遠先機之見者也。是以至難之事。艸艸視為容易泛常者也。是不愛重其君。犯險履危。徼倖於萬一無事者也。伏望　皇上垂鑒往事。少為加察焉。且　皇上必欲躬詣　顯陵者。乃欲自致其誠孝于　先皇也。以臣觀　皇上之孝。盖自古以來所未有者矣。何以言之。漢宣帝曾繼昭帝之統矣。而不能尊皇其父。宋理宗能皇其父矣。而不能稱帝以廟祀。漢哀帝能稱皇而廟祀矣。而不能宗祀以配天。今　皇上之於　睿皇廟祀矣。薦謚矣。稱宗矣。配天矣。而因心之憂。無所不極。自臨御以來。建皇極。贊天地。康四海。服諸侯。而繼述之業。日為之隆。雖大舜之克孝。武王之達孝。亦未有過于此者。伏望　皇上自信之自重之。况天子之孝與士民不同。又何必躬自勞苦。遠涉數千里之途以下同于士庶人之愛敬乎。今日之事、　皇上必欲合葬、或送而南、或遷而北、定有宸斷、臣請當事自行、仍望　皇上選遣安靜老成曉事親信內臣一人、與臣同事、再敕內官監選責各色該用人匠數十人、聽臣指使、或送或遷、兩月之內、即有次第、　皇上安居九重、清穆高拱、而臣等亦能辦集其事、卻將戶部所供粮艸賞賜。各項銀兩。留為修建　顯陵之用。一舉三得。不惟可以慰　皇上誠孝之心。亦可以免　皇上遠行之勞。亦可以濟修　陵之費。大事易得以襄而亦無意外之虞矣。宗社幸甚、天下幸甚、


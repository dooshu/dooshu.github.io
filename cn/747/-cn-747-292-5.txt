○後汉徵君徐君碣铭（并序）

後汉高士徐君，讳稚，字孺子，南昌人也。先生受天元休，含道杰出，生知而上，贯之以一，体资清纯，动适元妙。知道之将废，穷而独善，躬耕取资，非力不食，邻落所处，率化无讼。在汉之季，遭时溷浊，不抗迹以庇物，故退栖山林；不苟利以辱身，故进无禄位。五辟宰府，四察孝廉，又举有道，就拜太原太守：皆辞疾不起。延嘉二年，尚书令汝南陈蕃、仆射南郡胡广相与上疏，极言先生宣为辅弼，协和人神，汉桓帝犹能安车玄，备礼徵聘，而竟不屈志，知时之不可支也。然而诸公嘉招，虽不之屑就，及闻薨卒，徒步吊祭，礼有所尚，只鸡不薄；意有所加，生刍为贵。士之感义，实衰世之有补；人而见德，俾後生之可寻：其废中权，行中虑，皆此之类也。昔者夷、齐介洁而远去，沮、溺野逸而离群，颜阖凿坏以遁逃，接舆狂歌而诡激：此诚作者，或类沽名。夫有所不为，志则偏也；无适不可，用之极也。先生则贬绝在心，而经修於世：纯俭以存戒，博爱以体仁，应物以会通，全已以归正。汉庭所以宗其德，天下所以服其行，岂与彼数子直迳庭而已哉？灵帝初欲蒲轮聘，会先生以疾终，时年七十二。有子曰委登，笃行孝悌，亦高尚不仕。皇唐开元十五年，予忝牧兹郡，风流是仰，在悬榻之後，想见其人；有表墓之仪，岂孤此地？则先生之德，其可没乎？铭曰：

灵芝无根，醴泉无源。角立杰出，先生斯存。英英先生，德不可名。麟出无应，鸿飞入冥。道高事远，迹陈名劭。勒石旧邦，以观其妙。


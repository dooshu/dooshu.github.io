【拟西北有高楼诗】

高楼（《类聚》作台。）一何峻。迢迢（玉台作苕苕。李善本《文选》同。六臣本注云。善作苕苕。《诗纪》云。善作苕苕。）峻而安。绮窗出尘冥。飞陛（玉台作阶。《类聚》同。）蹑云端。佳人抚琴（《文选》注作鸣。《类聚》作瑶。）瑟。纤手清且闲。芳气（玉台作草。误。《类聚》作音。）随风结。哀响馥若兰。玉容谁能（《文选》作得。六臣本注云。五臣作能。）顾。倾城在一弹。伫立望日昃。踯躅再三叹。不怨伫立久。但愿歌者欢。思驾归鸿羽。比翼双飞翰。（○《文选》三十。玉台新咏三。本集六。《诗纪》二十五。又《类聚》六十二引安、端、闲、兰、弹五韵。《文选》三十一杂体诗注引一句。）


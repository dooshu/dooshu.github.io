○命皇太子监国诏

天下之本，属於元良；四方之明，资其冢嗣。是有传归之义，必膺监抚之重。克广前烈，与人守器，非君父之独亲，俾生灵之同载。朕号慕弓剑，寝居縗绖，顷以疾苦，未能康宁。残寇犹虞，中原多垒，军国大务，理须参决。乃眷匕鬯，恭承宗祧。皇太子豫，天纵聪明，日跻圣德，中兴宸构，已有大功。问安寝门，知九国之梦；制胜戎阃，高五品之才。时方艰难，礼在谅闇，且以庶政，委之元子，宜令权监国。


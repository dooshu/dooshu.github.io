卷六十七

<史部,诏令奏议类,奏议之属,历代名臣奏议>

钦定四库全书

历代名臣奏议卷六十七

明　杨士奇等　撰

治道

元成宗大德七年郑介夫上奏曰钦惟圣朝布威敷德临简御寛极地际天罔不臣服混一之盛旷古所无三代以降自周至今二千年间得大一统者惟秦汉晋隋唐而已秦隋晋以贻谋不远旋踵败亡汉唐虽传数十世其间又乱日常多治日常少古今一统其难如此而能保於长且久者又难如此毋谓四海已合民生已泰可以安意肆志而不思否泰相因离合相仍大有可忧可虑者存也昔贾谊当汉文宴安之时犹为之痛哭为之流涕为之长太息方今之势恐更甚焉安得如谊者复生为朝廷画久安长治之策今观朝廷之上大臣则悠悠然持禄而顾望小臣则惴惴然畏惧而偷生含胡苟且以求自全之计玩岁愒月以希迁转之阶谁肯奋不顾身出为百姓分忧者然或有之又招疑速谤不能自容於时矣都堂总朝廷之枢柄谓宜立经陈纪为万世法程进贤退不肖殖邦家根本制礼作乐以黼黻皇猷崇文兴义以变移风俗当今之急务也卯聚酉散因循度日案牍纷填剖决不暇间或举行一二下侵有司又皆不急之细事殊欠经远之宏规台察乃朝廷之耳目振刷风采修立纪纲错举枉直扶弱抑强职分之宜然也民寃载路十词九退贿赂充斥掩耳不闻纵豺狼之肆暴取狐鼠以塞责谩膺搏击之名殊乏风宪之体六部乃朝廷之手足宜思官尽其职职尽其事可也言乎吏则铨衡之无法言乎礼则文逊之不兴言乎刑则奸慝之滋甚言乎户则赋役之未均言乎兵则运掉之无方言乎工则规画之不一使贾生身今之时目今之事不知何如其痛哭流涕又何如其长太息也高见远识之士虽以斧钺在前刀锯在後其能自已於言乎数年以来固有指陈事实倾吐忠藴者矣虽措辞不无纯疵言事各有锐钝中间岂无一事可行一语可采者往往堆案盈几略不省察类皆送部置架阁库而已闻者扼腕谁肯为言於是忠直退谀佞兴或陈说田土以要利或进献珎奇以希赏或赋述大都颂称一统而得官陞职是皆无益於理乱所当类入架阁者也而返获嘉宾优容之厚缺张齐贤以洛阳布衣太祖引见赐食谓不如是则上无以推纳谏之诚下无以作敢言之气也今朝廷合奏之事委积满前动是浃旬半载不得闻奏而得奏事者又仅止二三大臣及近幸数人而已言官诤士莫得一覩清光所陈无问可否若抑而不奏则终为废纸或事有紧切合从便宜者必待送拟完议宛转迟误久而不决则遂至乾休上意不得下达下情不得上通万几之来何由尽知此古今之通患有国之大戒也介夫幼勤于学长习于吏备员儒泮偃蹇无成侍直禁垣有年于此田野之艰难朝廷之利害尝历既久靡不悉知胷中抱负颇异凡庸虽迹近权门不善造请故碌碌无闻少有知者欲缄默无言则上负明时下负所学纵瞋目张胆罗缕自陈则不免束之高阁否为刀笔吏覆酱瓿而已古语有曰樵夫之言圣人择焉又曰愚者千虑必有一得或冀一言见听可为?涘之助云尔如言而足取则施之时政必有所裨言无可采亦宜恕其狂僭以来谏诤之路辄以所见列为一纲二十目条陈于後谨投中书省御史台以闻仰干宸听臣无任瞻天望圣激切屏营之至

一储嗣储嗣一事?为当今急务自三代殷周以来人君即位之初必先定储嗣所以示根本之固杜觊觎之心也昔汉高帝欲易太子叔孙通谏曰太子天下本本一揺天下震动汉文帝即位三月他事未暇议有司请早建太子曰豫建太子所以重宗庙社稷不忘天下也唐太宗尝谓侍臣曰方今国家何事?急禇遂良进曰今四海无虞太子诸王宜有定分最急可谓明治乱之原知国家之体矣钦惟皇帝陛下春秋鼎盛德业方隆亿万斯年正当发轫之初而拳拳愚忠首陈储建则似乎不急不切然揆古度今未有如兹事之急且切也朝廷之上不知为古今常行之故实往往视为希世之旷典虽心知其事之必不可缓相与钳口结舌莫敢发言此爱君忧国者重为之寒心也今皇太子天性聪明嫡而居长神人协赞朝野归心宜早建储宫正名定号所以尊崇宗社所以培埴国本所以镇安天下圣朝万世不拔之基实系於此昔齐桓五子争立而覇业遂微晋献谗废申生至国乱数十年始皇以扶苏不定致使灭宗惠帝以继子不明几至易姓自後由此而败亡者不可胜计草茅之士犹不能忘情而秉钧当轴之臣略不及此何邪贾谊曰天下之命县於太子太子之善在於早谕教与选左右夫心未滥而先谕教则化易成也皇太子嗜欲未开心术未定宜选择端人正士以傅翼之与之居处出入教以汉儿文书使通古今治乱之成迹明君子小人之情伪所谓教得而太子正太子正而天下定矣今民家有十产之资便欲延师训子为持盈守成之计孰谓善谋国家者不如一家之谋邪古者建东宫立太子将以表异示尊定民志非泛然之美称也今诸王公子例呼太子嫡庶亲踈略无差别昔晋申胤曰太子统天下之重而与诸王齐冠远游非所以辨贵贱也同衣冠犹以为不宜况可同名号哉杜渐防微尤宜禁絶上下二三千年国家之兴废安危未有不因储嗣一事鉴前代已然之失为今日庶政之先速定大谋使天下晓然知之所谓先立乎其大者大网既求其余事务次第举行则宗社幸甚

一任官古者任官之法由儒而吏自外而内循次而进无有僭踰今中外百官悉出於吏观其进身之初不辨贤愚不问齿德夤缘势援互相梯引有力者趋前无力者居後口方脱乳已入公门目不识丁即亲案牍区区簿书期会之末尚不通习其视内圣外王之学为何物治国平天下之道为何事苟图俸考争先品级以致临政懵无所知传曰仕而优则学学而优则仕不知为学岂知为仕心术既差气节何在今随朝吏员通儒明吏者十无二三天下好官尽使此辈为之甚可为朝廷名器惜也夫吏之与儒可相有而不可相无儒不通吏则为腐儒吏不通儒则为俗吏必儒吏兼通而後可以莅政临民汉书称儒术饰吏治正谓此也今吟一篇诗习半行字即名为儒何尝造学业之深奥检举式例会计出入即名为吏何尝知经国之大体吏则指儒为不识时务之书生儒则指吏为不通古今之俗子儒自儒吏自吏本出一途析为二事遂致人物之冗莫甚於此时也今随朝自部典吏转为省典吏又转而部令史部陞之院院陞之省通理俸月不十年已受六品之官而各处州县以吏进者年二十即从仕十年得补路吏又十年得吏目又十年可得从九中间往复给由待阙四十余年才登仕版计其年已逾六十矣或有病患事故旷废月日七十之翁未可得一官也以儒进者自县教谕陞为路学录又陞为学正为山长非二十年不得到部既入部选陷在选坑之中又非二十余年不得铨注往往待选至於老死不获一命者有之幸而不死得除一教授耄且及之矣望为少年相黑头公必不可得也今内任以三十个月为一考满即陞一等又多是内任迁转外任以三周为一考三考得一等又有给由入选待注守阙之岁月六年才历一任十八年得陞一等淹滞莫此为甚也且即所见言之如前德兴县邢主簿竭职奉公政声颇着去官之日不办舡资亦可谓能吏矣无力求陞止淹常调且累任困於钱谷官今天下之公勤廉干过於邢者甚不为少当路荐章未尝及之如前礼部高显卿乃侯司卿根前提胡床小厮既无学识又乏德行不知稼穑不习刑名仅十五六年已致身於四品今鵷行间出於役夫贱隶若高之辈者不堪缕数虽知之莫有指斥之者怀能抱德沈没下僚驽才妄子遽登枢要似此不公可为一慨昔宣帝以太守为吏民之本尝曰庶民所以安其田里而亡叹息愁恨之声者政平讼理也与我共此者惟良二千石乎太宗谓养民惟在都督刺史县令尤为亲民不可不择如路府州县之官实百姓安危之所系若以内为重以外为轻是不知为政之根本也久任於内者但求速化不历田野之艰难久任於外者惟务苟禄不谙中朝之体面今朝廷既未定取人之科当思所以救弊之策在朝宜少加裁抑在外宜量与优迁可也今後州县吏员当尽取之儒学子弟每岁令风宪官选其行止无过廉能可称者贡补省部典吏县则补於部州则补於省满考则部典吏发充外路司吏省典吏发充宣慰司令史又每岁择其上名贡补六部寺监令史满考则发充各省令史并令依例入流其台院令史从外任八品官选取其省掾从外任七品官选取通理内外俸月以定陞黜县教谕与路司吏同资路学正与宣慰司令史同资各从所长而委用之百官自三品以下九品以上并内外互相注授历外一任则陞之朝随朝一任则补之外凡任於外者必由内发任於内者必从外取庶使儒通於吏吏出於儒儒吏不致扞格内外无分於重轻虽不能尽选举之规亦足以救一时之弊也

一选法选曹乃治化之原人材所自出之地至甚不轻选者选择之义也古之选法选其能者取之不能者去之今之选法但考俸月之多寡定品给之高下如是而已有虞三载考绩三考黜陟幽明成周三岁则大计羣吏之治而诛赏之不闻三年必转一官三考必陞一级也选法弊坏莫甚於此时矣夫贪污无行者皆行险侥幸之小人也同流合汚而誉每归之廉介自守者多与俗寡谐之烈士也疾恶过甚而怨每归之惟在上之人有以辨明别白之耳今必待被告经断方指为贪汚则人之实贪汚而能委曲周旋以幸免於告讦者比比皆是如路总管李多尔济刘沃哷之徒历任之初家无儋石之储身有斡脱之债今皆田连阡陌解库铺席随处有之非取於民何从而得凡此者皆实贪汚而未尝经告者也及其满替贪廉无别一体给由求仕彼贪汚者家计既富行囊亦充赴都纵贿无所不至每每先得美除彼廉介者衣食所窘日不暇给至二三年闲废於家虽已给由无力投放及文书到部复吹毛求疵百端刁蹬幸而入选在都待除淹困逾年饥寒不免则急进者可以速化恬退者反有体覆保勘之挠是朝廷诱人以奔竞也今大小官正七以上者省除从七以下者部注然解由到省例从部拟吏部由此得开贿门如散官职事互有高低有力有援则拟从其高力孤援寡则拟从其低虽以土木偶人及考亦得陞阶更不问为人之贤愚居官之能否何如也既以入选公然卖阙以阙之美恶为贿之高下各官该吏相为通融私门投下分拟名阙无力之士甘心於遐远钱谷之除遂致勾阑倡优以有才为有财以前资为钱资之戏每於注选时莫不争求其地之近阙之美而边远接连钞库去处有十余年不得代之官民间有云使钱不悭便得好官无钱可干空做好汉因此各思苟利肥家以为荣进之计谁肯忍苦吞饥自贻疏远之斥未免相胥为不廉矣是朝廷导人以贪污也选法不公难以条举且即所见言之如丘恢丘总管之子父存日已授崇安县尹因奸囚妇断罢不叙居闲八年父殁之後改名丘魁自称白身承?再授寜都州同知闻者莫不骇笑如孔文昇系浙西廉访司书吏廵按常州改作文声虚称历任学正满考自行体覆揑合入府州选又以宣圣子孙即陞太平路教授除命已下犹在宪司勾当如此诈伪而省部更不究问实为孔门之玷风宪之羞又如牟应复轻薄无行傲狠不才初历下州学正厚赂阎承旨保称亡宋故官之子便得搀陞路选自是援例者但夤缘翰林集贤院求一保关不问人物根脚即加虚奨过褒关节既到随准所拟小有不完必遭踈驳非才者陞选负能者淹屈欲望选法之清人材之盛不可得也古者自州县官以上皆天子自选故铨曹每拟一官必先禀命於天子天子欲用一人亦询其可否於执政今乃以省部除授之官指为常选以天子委用之人指为必里克选夫天下之官孰非天子之臣安得以一朝省而自分为两途耶缘常选所除非出天子之意而伯勒格所用又非中外推许之人所以不能归一若尽以必里克不得预常选之列则是天子之言得制於省部之手太阿之柄几於倒持矣汉宣帝拜刺史守相辄亲见问观其所由退而考察所行以质其言唐太宗尝列刺史之名於屏风坐卧观之得其在官善恶之迹注於名下以备黜陟古者选官如此其精且严犹不能尽得其人今之所谓守选法者常选少一月一日必不许陞历任虽多而根脚浅者通理必降必里克尽指为无体例难以定夺殊不知常选中太半非才俱可沙汰而必里克选中岂无一二可用之人才耶不严其选而严其格不清其源而澄其流是不识古人选法之意也今宜先择风宪官委令常加体察除?滥正犯之外有罢软不胜任者行止不廉者帷簿不修者依阿取容而无所成立者并许弹罢有德行可以廉顽立懦才干足以剸繁治剧但一事可称一行可取者并许摘实荐举依古法分为上中下三考书上考者陞中考者平迁下考者降不入考者黜从宪司上下半年或每季终造册开呈都省如各官根脚年甲籍贯三代已载元除在任实迹已见考书解由之内不必赘写止称历过俸月足矣并令还家听除不许亲齎赴都各省逐月类咨差官驰驿入选令选曹自计考书之上中下以定黜陟诛赏然後照阙铨注将合授宣敕发付各省於元籍标散贤能者不待致力而自陞谁不知劝愚不肖无所容私而被降谁不知惧赏罚既公衆心自服矣如民生休戚官吏贤否既已责任宪司又有监察御史不时差出问事何须重复遣使廵行郡邑但每岁委清干官廵按各道专一体问风宪僚属有政事无取举劾不公者比之有司罪加二等如此行之一年选曹不得而卖阙仕人不得而计置台察不得而徇私灭公此絶弊幸之要道也

一钞法自汉以来止用铜钱亦用铁钱至前宋祥符年始置交子续蔡亰又请创会子今之钞法乃袭前宋交子会子之旧耳非古法也不必究其法始何代但可以利国济民者通古今可行也前宋铜钱与交会并行以母权子而母益贵是时民间贫无置锥者亦有铜钱官会之储无他子母相权而行也今国家造钞虽广而散在民间者甚少小民得之者亦甚难无他轻重失相权之宜也夫法立一时而弊出他日非法之不善也乃久而自不能无弊耳事极则变变极则反能因弊更新然後可传之不朽钞法之弊已云甚矣天下之物重者为母轻者为子前出者为母後出者为子若前後倒置轻重失常则法不可行矣汉以铜钱而权皮币之重皮币为母铜钱为子宋以铜钱而权交会之重交会为母铜钱为子国初以中统钞五十两为一锭者盖则乎银锭也以银为母中统为子既而银已不行所用者惟钞而已遂至大钞为母小钞为子今以至元一贯准中统五贯是以子胜母以轻加重以後踰前非止於大坏极弊亦非吉兆美?也今物价日贵钞价日贱往年物直中统一钱者今直中统一贯如至元钞五厘与一分买不成物街市之间无所用焉久而不革则至元一贯仅直中统一钱物直钱而钞不直钱将见日贱一日而钞法愈见澁滞此弊之一所宜急救也每岁发出钞本倒换昏钞止收三分工墨可谓巧於利国廉於取民矣殊不知一贯出一贯入钞行民间仅有三分而民间之钞反损三分也且钞在天下昏烂则已何必倒换於古亦无倒换之法兼倒钞之便止是城市间一簇人烟得济若各县百姓散居村落僻远之地去城数百里得倒换者絶少未尝便於小民也且所倒昏钞既皆付之丙丁则钞本尽成虚舍矣况外路倒换到合烧之钞贯伯分明沿角无缺京都之下称为料钞一归煨烬诚为可惜今但知可得工墨三分之利不悟虚舍本钞九钱七分之害於国於民两有所损将见日少一日而民间愈无钞可用此弊之二所宜急救也古者藏富於民民富则国自富唐太宗曰民依於国国依於民刻民以奉君犹割肉以充腹腹饱而身毙君富而国亡此之谓也当今救弊之策宜增造大德新钞与至元钞兼行大德五贯或二贯准作至元一贯明以大德易中统不过扶至元之轻以整一时之弊钞母既起则物价自平矣每岁发出各省勿令倒换就支作官吏俸钱和买丝料等用却以民间所出夏税折粮课程?罚诸名项钱起解大都以供支持赏赐及随朝俸给庶国家钞本俱为实用而钞散天下民亦无损行之数年民间之钞不可胜用矣钞法既正更议铸铜钱法使辅钞而行则国家日富百姓日殷隆古至治将复见之若造新钞而不行铜钱则钞易坏烂损之多而益之少决难经久造铜钱而不行新钞则至元太过恐一旦行之轻重相悬不以为便二者不可偏废也夫铸铜为钱乃古今不易之法盗贼难以齎将水火不能销灭世世因之以为通宝使法不可行则上下二三千年间灭弃不用久矣何待今日始知之言者谓铸一钱费一钱无利於国殊不知费一钱可得一钱利在天下即国家无穷之利也先贤尝曰铸钱无利所以能久正谓费本之多故民间盗铸者少然国课自有见铜以铜价计之亦不至於大费工本惟钞用本之轻故伪造者纷然立法虽严终莫能戢今天下真伪之钞几若相半如不之信但以中统钞通而计之自初造至住造该若干倒换已烧该若干便可知矣若以铸钱不偿所费则造钞所得工墨三分必不了钞局俸给一切物料之费也言者又谓钱重不可致远尤为愚昧夫国家输运则钞为轻费百姓贸易则钱为利便二者相因而未尝相背即子母相权之说此理甚明无足疑者今究其异议之原皆由内外官吏以利国为重利民为轻以至於误天下国家也今有陈言谓何地产玉出金何处人家有奇珍异宝则朝廷忻然从之立见施行谓其有以利吾国也有陈言谓损朝廷一分之钞可为民间十分之利或无损於国而有益於民之事则一切视同故纸抑而不行谓其无以利吾国也上下相蒙已成膏肓民生日蹙灾害日臻国家虽富将焉用之愚今请造铜钱以翼钞法虽於国未见近利将以大利於民耳如一岁造钞一百万锭五岁该五百万锭纸之为物安能长久五年之间昏烂无余逐年倒换尽皆烧毁则五百万锭举为乌有所存者仅工墨钞十五万锭而已如一岁造铜钱一百万散在天下并无消折岁累一岁布流益广虽亿千万年犹同一日所谓钞为一时之权宜钱为万世之长计也今钞中明具钱贯即是铜钱之形古者怀十文铜而出可以醉饱而归民安得而不富今之怀十文钞而出虽买氷救渇亦不能敷民安得而不贫即此已为明验不必旁引曲喻以论其利害也但比来言事者非指陈厚利不足以耸动朝廷之听昔右丞叶李请造至元钞谓中统一张仅可一张之用若以至元一张抵中统五张一岁造钞之费无所增益自可获五倍之利以此啗国遂行其说岂知遗弊至于今日钞价既贱而伪造更广数年之後至元一张止可当中统一张国家未见其利民间不胜其害实为误国之谋而当时遽以为信迄今不觉其非亦可恠也已闻言者请以大德钞一贯准至元钞十贯即叶李之策也若如所言则他日至元之弊尤甚於中统矣亡宋自十六界加至十八界又加为官会以至于国亡不救此覆辙可鉴也彼知造至元之利可以五倍不知铸铜钱之利又可以百倍夫钞云一伯文乃百铜钱今民间称为一钱一贯文乃千铜钱今民间称为一两是一钱准为百钱十钱准为千钱也若以铜钱一钱自作一钱之用则物直钞一伯文者可以一铜钱买之各处月申时估云物一斤该钞二钱者今律以本色铜钱二钱则二伯文钞可得物一百斤以元价计之省钞一十九贯八伯文是钱有百倍之利矣既利於国又便於民犹复议拟久而不决甚可为国乏谋臣之叹也如准所陈造新钞以扶至元之轻罢倒换以全国家之利铸铜钱以通钞法之滞富国惠民之道无以加此介夫前任湖湘司征猥役下僚区区忠爱无由自达钦覩累朝诏书节该诸人陈言在内者呈省闻奏在外者经由有司投进遂於前陈已准太平策内言有不能尽者摘出钞法抑强户计僧道四事罄竭底藴赴湖南廉访司及宣慰司投进虽蒙称善靳於转达言剧明切竟沦故纸今附录于各项之後纵不获遇於一时必将见知於异日有居枢要达官大臣能以致君泽民为心者当有取於所言窃谓国之与民实同一体民富则国自富国富则天下自平用铜钱虽未覩近利且以富民为先钦覩先皇帝立尚书省诏文内一欵节该世祖皇帝建元之初颁行交钞以权民用已有钱币兼行之意盖钱以权物钞以权钱子母相资信而有证钦此铜钱初行民间得便欢謡之声溢于闾里仅得逾年遽行改法又钦覩诏旨罢用铜钱节该虽畸零使用便於细民然壅害钞法深妨国计钦此窃详诏意未尝不以用钱为便何为於国有妨只此一语可见奸臣之误国矣百姓足君孰与不足若便於民即利於国国与民相依而立安有便民而反妨国耶为今之计不必取民之资以富其国但因国之资以富其民足矣所谓富民之术无他道也当思古者民何为而富今者民何为而贫贫富相悬系乎铜钱之兴废耳农家终岁勤动仅食其力所出者谷粟丝绵布帛油漆麻苎鸡豚畜产等物所直几何若得铜钱通行则所出物产可以畸零交易不致物价消折得钱在手随意所用入多而出少民安得而不富今穷山僻壤钞既艰得或得十贯一张扯拽不开若肯物还钞则零不肯贴欲尽钞买物则多无所用展转较量生受百端或丧婚之家急切使用只得以家藏货物贱价求售货不直钱而利尽归於商贾之辈民安得而不贫详今用钱之便有三一则历代旧钱散在民间如江浙一省官库山积取资国用可抵天下周年之税非为小补二则市廛交易不烦贴换虽三尺孩童亦可入市免有挑伪昏烂疑认之忧三则国之所出者钞也民之所出者货也钞以钜万计国不可以得民货货以畸零计民不可以得国钞若使畸零之货可易铜钱则钜万之钞自然流通此国与民之两便也禁钱之不便亦有三一则见有废钱日渐消毁随处变卖熔化为器灭弃有用之宝沦为无用之铜深为可惜二则市井懋迁难以碎贴店铺多用盐包纸摽酒库则用油漆木牌所在风俗皆然阻滞钞法莫此为甚三则商贾往来途旅宿食无得小钞或留质当或以准折村落细民出市买物或背负谷粟或袖携土货十钱之货不得五钱之物或应买一钱之物只得尽货对换此则农商工贾之通不便者也以三者之便兼以三者之不便固知铜钱诚不可废也即今民间所在私用旧钱准作废铜行使几於半江南矣福建八路纯使废钱交易如江东之饶信浙东之衢处江西之抚建湖南之潭衡街市通行颇是利便愚尝参酌古今若以铜钱一伯文准中统钞一贯一分一钱极为酌中亦与钞文内贯形相符今铜价一斤该中统钞一贯五伯每一斤铜可铸钱一百六十个则钱与铜价亦相等自无伪铸之弊矣兼各处炉冶器具已有规可复鼓铸除见管外仍设官旋造严禁民间擅铸铜器见存之铜足可尽用铜坑所出更无尽藏将见国家日富百姓日殷太平盛观何以加此此特言用钱之利而已钞法之弊其害有不可胜言者钞国课也朝廷之柄用也而与民间共之可为长太息可为痛哭今民间之钞十分中九皆伪钞耳伪钞遍满天下而朝廷略不动念不知谋国之臣何如其用心也且如一年造钞二百万锭发出各省倒换举化为灰止存工墨钞三十万锭而已今民问富家巨室庸僧缪道豪商钜贾一家所藏有不啻三十万锭者合而言之箱箧畜藏何止百千万亿计非伪钞而何善为伪者与真无异虽识者莫能辨或有败露到官乃造之未善不堪使用者耳愚尝留杭见买卖者就库倒出料钞於店户使用反覆观之曰此伪钞也试代以伪反忻然而受之杭人习於市易尚不能辨况乎乡落小民哉昔在仕途尝推问伪钞公事犯者谓一定工本可以造钞数百定获利如此人安得不乐为之虽赴蹈汤火亦所不顾如不以为然但更改钞法悉令旧钞赴官倒换新钞必数百万倍透出於元发钞本矣又尝考之自周汉以来皆用钱币以珠玉为上币黄金为中币刀布为下币武帝用白鹿皮方尺缘以藻缋为皮币後汉光武货币杂用布帛金粟章帝时令天下悉以布帛为租市买皆用之至唐则全用铜钱或间以缣素不闻用钞也至宋朝寇瑊刺蜀创置交子以权一时之宜因而行於中国识者谓纸钱乃鬼神所用非人世所宜以人用鬼固知宋祚之不长矣不谓圣朝立法不求乎古而循袭亡宋之旧诚为可惜愚於读书之暇反覆紬绎颇得其说既乏权位虽有其策志不得伸言不得达惟有怀能抱恨而已以纸为钞决难久长如欲用钞必须改法宜仿古用币之意以绢为之国家立局置匠起机依钞様织成方幅每贯自为一张约以尺二长七寸阔四围边幅俱全其贯文就机织成却以五方印色关防之取青於极东取红於极南取白於极西取黑於极北取黄於中土五色备具非民间可得之物虽欲伪为将焉用之然织者可作大张难制小幅零用自有铜钱不必小钞若朝廷出纳则代以轻齎此即子母相权之说一则可以数十年不坏二则伪造者不得为之三则免倒换烧毁之烦行之数年成多损少其钞自不可胜用矣立法之善无出於此故曰钱决不可用钞决不可改此事有关国计非泛泛杂律常例之比可以富民可以强国可以解岁饥可以弭外患可以万世开太平真久安长治之策也虽是羣言噂沓谁适为谋筑舍道旁岁不我与因循苟且唯唯悠悠最为政之大患也深虑废钱日销伪钞日广国计日削大柄日移其流祸岂浅浅哉伏愿贤相名卿其疾图之天下幸甚

一盐法富国惠民无出於铸山煮海二事而已铸铜为钱固乃国家之大务煮醎为盐虽知为重而未得规画之方今随处立运司各塲置令丞实以课程浩大必须另设衙门以专管领不知为蠧民间甚不小也致弊百端何可胜言其於国家实无所益且如福建一道仅抵淮浙一塲周岁办盐七万引亦设运司正官首领官吏人等所辖一十塲批引入所盐仓二处官攅人吏游食之徒不计其数惟蚕食盐户而已今各处运司官吏每岁轮番分司给散工本虽曰唱名其实阳散隂收才并开煎即以守催监装开竈起火住火比附考较封埕巧立名色百计科扰塲官因而倍取盐户必须应付又有总司差人催办取数什伍为羣不时下塲追扰若不取之盐户从何而出上下交征通同隐蔽户之富者尚堪少延贫者无措必致私煎私卖之弊官司追搜如捕重寇只得举家迯窜即目迯户已多不敢申明止令同竈盐丁代办数年以後必尽迯矣此盐司之设不便於盐户也商旅贩卖所以流通盐法助办官课令运司卖引盐仓支盐则有照引散帖百种需求方得支发纂节去处又设批引官索瘢求瑕恣行刁蹬至地头行卖又差拘收引官检校多余无非渔猎客人而已若盐价高运司官吏诡名先行搀买或盐价低则勾盐商聘卖及有上司官与权要之家挟势夺买必须先尽数足而盐商有守等半年一年不能得者又计其引数需要荅头钱以客旅与官府交易本自疑忌岂可更加挟持此盐司之设不便於商旅也运司关防私盐并远塲毁远竈立团煎煮外立团军廵绰为法可谓严矣但团军岁一更易何所顾藉附团数十里鸡犬不得寜甚至掠人杀牛桩配居民无所不为其能保私盐之不漏乎又有盐司差人及管军头目廵盐络绎乡村间遇见有盐不审虚实便指为私从其诈骗则免公庭少不依随遂成实祸及有正犯到官者设无贿赂监禁经年转指平民连逮无已溪壑既厌尽皆撒放或至遭断者无非穷民断没家财一半多不过五七贯而已有援者咸得清脱无力者必至於罪此盐司之设不便於百姓也运司立法凡有私盐生发罪及州县正官盐出於仓塲而罪归於州县似此无辜何异池鱼之殃兼盐户不属有司无相统摄致有一等惯卖私盐无赖之徒结构盐司上下容情纵令不轨无所畏惮及与附塲民户交参住坐便作竈户柴户等名色衮同影占又有民税诡寄规避差役凡遇有司追会词讼庇称盐户沮挠官府不得施行有必合约问之事即以办课推辞动经岁月不得杜絶此盐司之设不便於官府也煮盐榷课所以资助国用今言者但知为国兴利不知为国省力总其所入为数虽多扣其所出已费不少何异以羊易牛犹谓之得策耶且以一引盐论之岁给工本及柴草等物又有盐司官吏月支俸给般运水脚之费通以价钱准除折筭而官司月过本钱将及一半矣此则大不便於国家者也夫畜猫防鼠不知馋猫窃食之害愈甚养犬御盗不知恶犬伤人之害尤急今盐司官吏犹馋猫恶犬之为害也宜先去之则鼠自穴藏盗亦屏迹矣唐刘晏专用?盐以充军国之用观其行事一时莫及後世亦无有以继其轨者其言曰户口滋多则赋税自广理财常以养民为先又谓官多则民扰但於出盐之乡置盐官收盐户所煮之盐转鬻於商人任其所之自余州县不复置官或商絶盐贵则减价鬻之谓之常平盐其始江淮盐利四十万缗季年乃六百余万缗由是国用充足民不困弊此已验良法古今不能易也为今之计不必立奇求异但祖述刘晏之遗规则尽善矣宜将盐运司衙门及各塲所设官吏团军廵卒尽行革罢并入有司管领选省部内才干官一员充榷盐使於各州县摘佐贰官一员提调盐事於出盐去处设乡官一员专掌支发但签取本处有抵业富家应当亭尸分认周岁盐额令亭户自行收拾竈户任便煎煮随处立仓交纳亭户不致於迯亡竈户可息於追剥民户亦免团廵诬逮之挠既无所扰自皆乐於应办矣若非亭户竈户而自煎者方为私盐许令盐户告发依条治罪事既归一谁敢轻犯如工本实为盐司所有而盐户虚受其名得免额外苛虐已云幸矣虽不支工本亦无怨也终岁额办盐引预於春季作一次发下诸路给散各乡官收管令客人径於收盐去处支买依时价两平交易听从他处发卖随所至缴盐引自可革去买引揽引支盐分例批引过关一应之弊商人获利既厚则贩者必多而民间亦可得贱盐食用也古今盐法不过为办课耳使课而无亏何必广布衙门自取多事今盐有定额户有定数私煎有定罪若一委之有司取办於亭户既省俸给工本自可全收课程官享其利而民安其业矣至於户日蕃而赋益广盐日多而利益博他日之增羡未可以限量计也富国惠民之道已尽於此

一厚俗窃自三代汉唐以来历数延长虽中经变乱至於临危而获安垂絶而复续者皆由风俗淳厚人心固结有以维持扶植之也贾谊曰化行俗定则皆顾行而忘利守节而仗义至哉言乎礼义不立廉耻不兴风俗日薄人心日漓如人之一身已无元气安能长久风俗乃国之元气国祚修短系乎风俗之厚薄所关甚不轻也知为政之要者当以移风易俗为第一义夫移风易俗莫大於礼乐教化昔鲁两生曰礼乐所由起积德百年而後可兴自开国以来今且百年矣周书曰既历三纪世变风移自混一以来今将三纪矣以时考之则可兴礼乐崇教化变风俗不可谓之太早计而朝廷上下略不及此苟且一时之谋不思万世之策甚可为长太息也夫治国犹治身既未能补养元气使之壮实宜先去其蟊贼不致於损伤则可矣且即数端大坏风俗者言之女正位乎内男正位乎外男女正天地之大义所以风天下而正夫妇王化之基也今街市之间设肆卖酒纵妻求淫暗为娼妓明收钞物名曰嫁汉又有良家私置其夫与之对饮食同寝处略无主客内外之别名曰把手合活又有典买良妇养为义女三四羣聚扇诱客官日饮夜宿自异娼户名曰坐子人家都城之下十室而九各路郡邑争相仿效此风甚为不美且抑良为贱者待告而禁终不能絶若令有司觉察或许诸人陈首但有此等尽遣从良有夫纵其妻者盖因奸从夫捕之条所以为之无忌若许四隣举觉俾同奸断或因事发露则罪均四邻自然知畏不敢轻犯此可以厚俗之一也古者嫂叔不通问所以别嫌疑辨同异今有兄死未寒弟即收嫂或弟死而小弟复收甚而四十之妇而归未冠之儿一家骨肉有同聚麀兄方娶妻而弟已有垂涎其嫂之想嫂亦有顾盼乃叔之意妻则以死期其夫弟则以死期其兄闺门之丑所不忍言旧例止许军站续又令汉儿不得收今天下尽化为俗矣若弟可收嫂则侄可收婶甥可收妗子可收母伯可收弟妇但有男女之具者皆可为种嗣之地纵意所为何所不至此风甚为不美除蒙古人外所宜截日禁断有兄亡而嫂愿改志及守志者并聼如收以为妻则比同奸罪更加一等此可以厚风俗之二也夫纪纲名分礼之大经贱以承贵下以事上明君子小人尊卑之分限也今有人家年深奴婢或需求不获或索去不能欺蔑傲慢不聼驱使才加捶挞便成雠恨未免巧撰非违以诬其主官府未明其虚实主奴必须同跪于庭或攀指闺门妇女贵贱不分汚言无忌纵得解释何面同处况南北之风俗不同北方以买来者谓之躯口南方以受役者即为奴婢各因其俗之旧则化易行也故唐法奴告主者皆勿受若纵奴告主名分不立此风甚为不美除谋反大逆谋故杀人许令陈首其余一切事务并不得告有司亦不得受此可以厚俗之三也夫孝始於事亲中於事君终於立身故自天子达於庶人莫之能易今有父母俱存而诸子便已分居析?又有职官历任弃父母而?妻子昔人三釜之禄为养亲也不顾其亲之养大行已亏安能治民又有父母祖父母讣音入耳略无哀容或驰价奔丧而居官自若又有亲方垂絶不事津送且娶妇聘女恣为酣歌又有鹤髪之亲在堂而牵於求名营利至十数年于外而喜惧罔知略不动劬劳之念此皆絶灭大伦去禽兽者几希夫三年之丧天下通丧也古人云求忠臣於孝子之门未有不孝其亲而能忠於君者又云於所厚者薄无所不薄未有薄待其亲而能厚於他人者此风甚为不美古者明王以孝理天下由身先之也又闻古者宗庙四时之祭祀烝尝皆天子亲享不敢使有司摄也伏望检讨旧典亲行享庙之仪此谓追远而民德归厚矣仍令天下无论官庶之家有亲在而诸子忍於分析及居官客外而违於生事死葬者并坐以不孝之罪凡遇父母祖父母之丧并令守制终服如有告闲养亲或弃官庐墓者各从所性俟其孝行显然则优加褒奬此可以厚俗之四也父子夫妇乃三纲五常之大者百世不能以损益也今鬻子休妻视同犬豕贱卖贵买略无恻忍虽有抑良买休之条例而转卖者则易其名曰过房实为躯口受财者则易其名曰聘礼实为价钱今大都上都有马市羊市牛市亦有人市使人畜平等极为可怜是朝廷虚视其禁而明开其门也夫民之安於田里而不好作乱者以妻子可恋生理足惜耳若父不以子为子夫不以妻为妻朝为骨肉暮即岐路六亲不保恩情已絶推是心以往则子弃其父妻弃其夫弟弃其兄为下者疾视其长上纲常之道荡然不存此风甚为不美所宜严行禁絶无分买者卖者引至者并令一体断治并坐本贯官吏以亏失户口之罪使各相保守无弃天伦此可以厚俗之五也古者定服色所以明贵贱陈卑高今衣冠一体贵贱不分服色混殽尊卑无别如绣金龙凤帝服也而百官庶人皆得服之明珠碧钿后饰也而闾阎下贱皆能效之若驺从厮役囊有一金者便可以乘肥衣轻虽德行道艺缾无储粟者亦甘於徒步敝緼如主奴同出先与後之分耳或聨行并辔不辨谁主谁奴官吏杂处坐与立之殊耳或闲居促席不知孰官孰吏上下无差冠履倒置此风甚为不美宜以九品之官定为九等士农工商僧道定为六等下而臧获定为一等使服饰各安於分限贫富不得而僭踰此可以厚俗之六也凡此数者皆时政之急先务邦国基本实系於斯顾在朝廷力行何如耳德风所加靡如草偃令行禁止谁敢不从所谓道以政齐以刑民知远罪而未至革心化行俗变之余所谓道以德齐以礼民日迁善而不自知风俗既淳人心自固各遵德义视法如雠欲挽回唐虞三代之风不难矣

一备荒凶年饥岁古不能免每每乱亡由此召之是以牧民之官常切究心备荒之策至甚详密古者无三年之蓄曰国非其国也三年耕余一年食九年耕余三年食故尧有九年水汤有七年旱天下不至於乱民生不至於乏者以备之有素也国家混一以来年谷屡登民无菜色间有不稔未见深害所以上下偷安不为经久之思万一遇大水旱大凶歉饥馑相因骨肉不保户口星散盗贼云起将何策以救之今民间一年耕仅了一年食虽有余粮亦不爱惜如近年河南小荒江淮一水便已荡析流离无所依归今年山东八路被灾阙食朝廷拨降钞三万锭委官计户见数大口二斗小口一斗赈济两月续据报到阙食户四十六万四百余户大小口一百九十万四千有零该米六十七万三千九百八十石折支钞三十三万四千八百余锭亦可谓善政矣然民生不可一日无食七日不食则死安能忍饥以需赈济若待所在官司申明闻奏徐议拯捄之术展转迟误往往流亡过半此不可一也灾荒之地自冬而春春而夏直至秋成方可再生纵得两月之粮岂能延逾年之命此不可二也天虽雨玉不可为粟家累千金非食不饱若给以见粮犹能济急今散以钞物非可充饥纵有钞满怀而无米可籴亦惟拱手就死而已官虽多费而惠不及民此不可三也无预备之先谋至临危以立策虽有上智无如之何今京都之下达官大家亦无储畜百工庶民皆是旋籴给?朝不谋夕只今米多价平尚且不给设使价起更值凶荒尽为填沟壑之饿莩矣此皆可为甚虑者而执政恬然不以加意识者为之寒心伏覩至元新格诸义仓本使百姓丰年储畜俭年食用此已验良法其社长照依元行当复修举文非不明也意非不嘉也越十三载未见举行朝廷泛然言之百官亦泛然聼之不过虚文而已汉立常平仓谷贱增价而籴以利农谷贵时减价而粜民以为便二千年间皆则而效之朱文公尝行於浙东最为得法每岁秋成官司给钱依时价收籴入仓次年饥时依元价出粜钱复归官官无所损而民有所济备荒之策无出此者然此法不可行於今矣何也贪官汚吏并缘为奸若官入官出民间未沾赈济之利且先被打筭计点之扰及出入之时又有克减百端之弊适以重困百姓也宜於各处验户多寡或一乡一都於官地内设立义仓一所令百姓各输已粟自掌出入之数不费官钱可免考较民入一石之粟自得一石之价不费於公亦无损於私虽不若官支价钱之为便然为仿古酌今之良法也犹虑风俗不古急义者少豪家巨室为富不仁惟想望饥年可以闭籴要价谁肯以隂德济人为心若令自愿必无应者亦须官为立式有地百亩之家限以一岁出粟一石如有好义愿自多出者聼悉令出等甲户执其纲领择乡里能干者效其驱驰岁添新粟则旋广仓廪每遇阙乏如取诸寄而已夫收支出入既无预於有司若其规画未至必须助以官府之力或掌事任劳之人自有侵欺宜令司县官依窃盗例科断追理或司县官因而挟势借贷宜令廵按官依枉法?例定罪徵还本色若所在官司有能劝率成效令合属上司开具保举优加陞赏诚为安民定业之长策经邦贻谋之要道虽言近迂缓而事实急切如今年之荒特其靡耳所可忧者正在他日毋谓不及於目前而藐然置之度外也然此事非二三年未能有成而目前之急必思先有以救之庙堂之上皆知为今日急务不过坐待其毙未闻处置之方略虽官司贱价赈粜以有限之米应未已之荒长计将安出若勒令随处富家平粜则流害滋甚大户纵贿而求免小户力贫以奉行徒资官吏之买卖初无济闾里之危急言者请给盐引和中客米往年发珠子引盐商失陷至今怨黩岂堪再虐以米引耶纵令优利数倍亦所不欲也今被灾之处虽多而江淮湖广亦皆稔熟及此收成之余急为立法收米四百余万石半运赴都半留随省以备明年之荒可也宜仿汉时输粟为郎之例发下从七品正从八品虚名勅牒四千道实拟散官遥授职事分给行省填名类报从七一千道每名米六百石正八一千道每名米四百石从八二千道每名米三百石可得米一百六十万石天下之富而好名者皆争趋之既非常调亦无碍於选法也又仿宋时官卖度牒之例除西番僧外发下度牒三十万张散之各路凡为僧道悉令倒给自至元十四年始截日终出家者每名入米十石可得米三百万石归附以来僧道兼无凭据粮不输官储积?厚使少出所余以济饥歉亦无损於教门也二者但费朝廷之一纸不动声色而数百万粮可立而致矣舍此不行他未见其策也夫鬻爵济时虽非令典稽之古史亦匪创行然可蹔不可常也度牒之法今後出家者每人纳米四十石永着为令寛以二三年义仓既成储畜自富可高枕而无忧矣

一定律律者所以齐天下之动至公大定之制也臯陶作士明于五刑穆王训书罚属三千纲举目张井然不紊故百官奉法各知所守而不敢踰百姓视法各知所避而不敢犯自三代而下国家立政必以刑书为先历观古今未有无法而能一朝居也今天下所奉以行者有例可援无法可守官吏因得以并缘为欺如甲乙互讼甲有力则援此之例乙有力则援彼之例甲乙之力俱到则无所可否迁调岁月名曰撒放使天下黔首蚩蚩然狼顾鹿骇无所持循始之所犯不知终之所断是陷之以刑也欲强其无犯得乎内而省部外而郡府抄写格例至数十册遇事有难决则检寻旧例或中无所载则旋行议拟是百官莫知所守也民间自以耳目所得之敕旨条令杂采类编刋行成帙曰断例条章曰仕民要览各家收置一本以为准绳试阅二十年间之例校之三十年前半不可用矣更以十年问之例校之二十年前又半不可用矣是百姓莫知所避也孔子曰刑罚不中则民无所措手足今者号令不常有同儿戏或一年二年前後不同或纶音初降随即泯没遂致民间有一紧二慢三休之謡上无道揆下无法守不闻如是可以立国者京都为四方取则之地法且不行况四方之外乎如往年禁酒而私醖者比屋有之酒益薄价益高而民益困又如禁牛而私宰者愈多辇毂之下十家而八又如奸盗杀人必不可赦而每岁放图鲁木以此人心轻於犯法又如婚姻聘财明有官庶高下折钞之例而今之嫁女者重要财钱品官富人或索七十锭一百锭市庶之家不下二三十锭更要表里头面羊酒等物与估卖躯口无异又如买卖田宅旧有先亲後邻之例而今民业多归势要虽亲与邻不得占执告到官府无力与竞业在豪家终为所有推此数端天下槩可知矣今有司每视刑名为重而婚田钱债略不加意殊不知民间争竞之端无不始於婚田钱债而因之以至於奸盗杀人者也宪司廵按每以?罚为重而一切民讼略不省察殊不知百姓负寃上无所诉是开官吏受?之路也审囚决狱官每临郡邑惟具成案行故事出断一二便为尽职不知大辟以下刑名公事甚不少也路县官吏未饱其欲每闻上司官至则将囚徒保候审録既毕仍复收禁此皆无法之弊也又兼衙门纷杂事不归一十羊九牧莫知适从普天率土皆为王民岂可家自为政人自为国今正官位下自立中政院匠人自隶金玉府校尉自归拱卫司军人自属枢密院诸王位下自有宗正府内史府僧则宣政院道则道教所又有宣徽院徽政院都护府白云宗所管户计诸司头目布满天下各自管领不相统摄凡有公讼并须约会或事涉三四衙门动是半年虚调文移不得一会或指日对问则各私所管互相隐庇至一年二年事无杜絶遂至於强淩弱衆暴寡贵抑贱无法之弊莫此为甚也昔先帝时尝命修律未及成书近议大德律所任非人讹舛甚多今宜於台阁省部内选择通经术明治体练达时宜者酌以古今之律文参以先帝建元以来制敕命令采以南北风土之宜修为一代令典使有司有所遵守生民知所畏避国有常科吏无敢侮永为定制子孙万世之利也诸色衙门投下头目除管领钱粮造作外无问大小词讼俱涉约会者并令有司归问似望政归一体狱无久淹可谓成物之简能太平之要道矣

一刑赏夫赏庆刑威国之大柄刑威不加则人无所畏赏庆不明则人无所慕二者不可偏废也古者立刑必先施於?吏盖?吏为患甚於酷吏之肆虐酷吏虽为少德人犹得而避之?吏徇私灭公人之受害尤甚国法之不得行民寃之不得伸上情之不得下达善政之不得及民皆由?吏有以蠧之先去?吏犹除草必先去其根也?既不行则刑自平矣昔国家定为枉法不枉法之例今则枉法者除名不叙不枉法者并殿三年制法虽明而犯者未已终莫能禁其万一也贾谊曰礼者禁於将然之前法者禁於已然之後既不能革其心使自无所犯又未能使之畏法而不敢犯是为两失之矣且如司县官困於正从七品八品间终老无受宣之望吏员困於路县终老无受敕之期凡人之自爱其身而重於犯法者以清议之可畏前程之尚远也既无所畏又无所慕则仕而为贫耳复何所惜欲责以无贪不可得也若其家业已成资畜已富虽除名虽殿三年不足介意近见江西有路司吏因贼情事受钞五百锭金银一箱一夕挈家而去不知所之意谓累路吏月日老死不得一官不若多得钞物可为富家翁也又见各处有州县官不顾名节纵意侵渔大小民讼商贾纳贿不幸而因小?告发虽行定罪停罢今在闲居已成巨室纵不再仕亦可了终生之计也似此之类何可胜数在昔有刺配籍没之法文其面则终身不齿於乡里籍其资则全家不免於饥寒治?吏无出此法之善也然朝廷未尝无刺籍之法如累朝宰执近臣多已被罪籍没岂此法独行之随朝而不可行之外任又兼有强盗刺额窃盗刺臂之法矣其?吏之害及百姓尤甚於强窃盗之害止於一家一人而已岂此法独施之强窃盗而不可施之?吏彼之受?不顾者将以肥其身利其家养其妻子耳若使身陷刑戮田宅为空妻子不保虽不除名不殿三年亦不敢轻於干禁也今後无分内外大小官吏但是?状明白者吏则刺面配役官则免刺流徙所有家财田宅奴婢并令尽数没官庶?吏知惮而犯者鲜矣夫法为小人而设非为君子也君子之人必不自同於?吏而?吏之法必不及於君子立法非过於严也治小人之法当如是耳然今日之政不患罚之不至而弊於赏罚之不公不患贪者之难制而病於贪廉之无别?吏固严其罪矣而廉吏则未见其赏也今省部置立过名簿不闻有功绩簿宪司岁报?罚册不闻有廉能册夫人性不大相远利欲人之所易动苦节人之所难能岂以功绩廉能为不美哉谓暴无伤谓善不足为也若为善而无以劝则皆相习为不善矣舜去四凶举十六相而天下大治非罚之少而赏之多使善者并进而恶者自化也明王施政犹天地之於万物雨露以滋养之而後雪霜以肃杀之有雪霜而无雨露非所以化育有刑罚而无恩赏亦非所以为政也朝廷昔有封赠之条该具虽明而举行未见今後无分内外大小官员有一廉如水无扰於民者令风宪官从公保举申台呈省俾同实迹优陞一等历一考则封赠其父母再历一考则封赠其妻妾但才德公勤有一可称者亦如之不过费朝廷一纸之虚名而可以收激劝人材之实效使居官执役者明见?吏之被祸及其身及其父母妻孥尽不免於戮辱又见廉吏之蒙福及其身及其父母妻妾俱得享於荣华谁不愿趋荣而避辱舍贪而从廉不待畏法而不敢犯举皆革心而自无所犯矣

一俸禄孟子曰禄足以代其耕也在官者不耕而食故制禄以代之禄有不及何以养廉汉宣帝诏曰吏不廉平则治道衰今小臣皆勤事而俸禄薄欲无侵渔百姓难矣近来贪官汚吏习以成风禄之有余者则视为傥来略无撙节之心禄之不足者则借曰无可养廉恣为侵渔之地上下交征相承为例廉耻道丧不觉其然宜思所以整救之可也时务所急虽未专在此而禄之不均自是朝廷一大缺政今亲民之官该俸十两者给职田二顷独江南半之南地非肥北土非瘠也况江北少嚚讼之风江南多豪猾之俗而给田乃有重轻此禄之不均一也顾兹中外管军管民务站各色官均为任君事也均为食天禄也而职田独与路府州县及廉访司官而余弗之及於此何薄於彼何厚此禄之不均二也今各处职田元有官田则有之元无官田则无之又虽有官田而不给为职田者有职田处除丝麻豆麦外所收子粒路之正官不下八百石微如廵检亦收一百余石无职田处浪得职官之名不沾颗粒之惠而况外任俸钞从五品止三十两从六品不满二十两如九品止十二两以俸钞买物能得几何十口之家除岁衣外日费饮膳非钞二两不可九品一月之俸仅了六日之食而合得俸钞又多为公用掯除若更无职田老穉何以仰给又如小吏俱已添俸添米旧请俸钞六两者增作八两每钞一两月加米一斗以此比之则六品以下之无职田者反不如一小吏也饥寒相迫欲律以廉得乎此禄之不均三也今内任俸钞倍於外任而京城之间寻常米价亦是半定一石饮食衣帛件件穹贵以钞数计之虽多一倍以日用计之实无外任一半所得况无职田可以供赡如外任三品官月得俸钞八十两职田米八百石一月该米六十余石至如九品亦收职田米一百石以上一月得米已近九石之数随朝三品官月请俸钞三锭一十五两既元无职田又不添俸米而四品官除俸钞外月增米一石九斗五升由此言之则随朝三品四品之官反不如外任九品簿尉之俸此禄之不均四也制禄不均则人心不一放辟邪侈无不为已其流弊可胜言哉且俸禄一事自归附以来言者不知其几矣而所言俱不得其要朝廷举行亦不知其几矣而所行皆未底于平一番更变又是一番衮行终无益於缺政之万一也中朝冗职固难枚举如各处廵检各路提控案牍岁收职米尤为虚费随县置尉司签弓手以专廵警又有分镇军官以助之何须赘设廵检司甚而一县之内有设三四处者徒蠧民间无济官府随路既有经历知事足任案牍又令行省赘差一员徒蠧官府无益民间兹类颇多皆合汰去既可省俸又可以清选法也如处州徽州等路总管无职田可收纵令每月增米一石五斗五升而省劄人员一月反得米八石有零似此不平朝廷何尝知之当今之弊不在俸禄之薄而在俸禄之未均不患俸禄之不敷而患设官之太滥均有余以周不足取滥设之米以给合设之官则国无所损而官有所利矣议事之臣日夜讲求俸米之说谩尔纷纷莫穷要领其有俸钞有职田则过於厚无俸钞又无职田则过於薄尸位素餐者空负縻廪粟之讥服勤输力者乃有饭不足之叹若能裒多益寡截长补短职田所收自可敷用今有额外多费二十八万余石粮徒於国储大有所损实於官吏未见其益且丞相职居人臣之右每月得俸八锭有零一日之俸不满十四两若放晋之何曾日食万钱无下筯处虽罄竭私帑亦不能自给矣天子立相必须厚禄以优崇大臣律身自宜戒奢而从俭岂可先处以约而薄其所养哉今俸自三锭以上者不得添米官益高而俸益薄甚非尊尊贵贵之道也又如随朝大小官及各处行省宣尉司皆是枢要重臣既无所取於民又无职田可收纵添些少俸米何足为养廉计君子犹良骥也欲责之日行千里又不饱以刍菽世无是理也宜尽取元拨职田合收子粒钱粮官为收贮将中外合设人员分别差等而普及之随朝官吏俸给虽厚米价则穹凡俸五两月给米一石外任官吏俸给既薄米不直钱凡俸五两月给米二石五两以上随俸加之不愿支米者则随时价准之以钞内外台察院廉访司事烦而形神劳官清而交往絶比之有司量加优添所以重风宪也和林上都山後河西诸州城不系出米去处照依本处时估折价不当拘以二十五两所以重边鄙也无分军民各色官吏但请俸钱者随所给钞数按月支米元无俸钱者随所授品从依例增支将官收职田钱粮先尽外任数足其余剩者尽令起运赴都以给随朝官吏计其所得倍多於前又可无过费太仓之粟此所谓利国利官之要道也其禄既均其政自平免致饥寒之忧自存廉耻之节然後律之以?贪之法彼亦不得而有辞矣

一求贤治天下无他道得人而已矣诗曰得贤则能为邦家立太平之基书曰野无遗贤万邦咸寜自古及今国家之兴废世祚之长短系乎君子小人之分用君子必治用小人必乱不待缕数详陈虽三尺之童亦知此语也钦覩明诏有德行才能不求闻达者具以名闻上意非不勤也未有一山泽之贤布韦之士得进於朝廷者岂四海之广尽无其人耶天之生才代不乏絶何尝借才於异代不患无才所患求之之道未至耳待其自求而後用之求进者必非佳士其有异才者必不肯自鬻其身也混一以来中外荐举纷奏迭章而取好人之使接踵交驿类皆猥琐龌龊之辈次则庸医缪卜及行符水售妖术之流耳未见得一真好人也古语云达视其所举又云惟贤知贤荐引者已非好人安能识一真好人耶况贤才之生散在四方古今大贤多产於遐陬僻壤之地出於闾阎寒素之家虽明君哲辅不能周知岂嵓廊之内跬步之间所能尽天下之贤今朝廷选人省部台院互相推举见任者既罢前废者复起往来除授不出眼前数辈而已使皆贤也尚不足以举政况未必皆贤耶既不取人於寒微又不历试其能否数年之後旧人已死来者又皆不经事之少年无仁贤则国空虚识者之所甚忧也唐太宗征高丽得薛仁贵谓曰诸将皆老思得新进用之不喜得辽东喜得卿也盖天下之才犹水焉浚导其源而疏通其滞则取之不竭未见其穷也三代汉唐以来有乡举里选有孝廉科贤良方正科进士科武士科又有任子军功之例进取之途非一端也广以取之而後精以择之则贤否判然矣故贤者於此时不求而自至非乐於求进也乃耻於明时不见用也当今既无广取之科又无精选之法取人於吏他无进身之阶海宇之中山林之下怀瑾握瑜韫匵自珍者甚不少也如郡县之吏或以市井小辈或以仆御贱夫皆顽顿亡耻之徒耳技止於刀笔力困於期程彼磊落之才必不肯屑就明矣如朝中小吏若非达官之瓜葛即是见役之梯引争附炎门自同舆皂皆游惰无知之子耳或有生脚而至者以文学结交决难投合非礼物贽见何足动人又岂贫者之所能办彼有志之士必不肯苟合亦明矣昔田千秋一言寤主即登侯相郑然明一言见知便获赏识古今际遇往往皆然若必待肥羊美酒以为先容币帛筐篚以将其厚意则千秋老死於郎官然明终役於堂下而已耳仲弓问政孔子答以举贤才又问焉知贤才而举之曰举尔所知尔所不知人其舍诸盖四方之贤有得於所见有得於所闻有得於人之所见所闻其所知者有限所不知者无穷取在取人之知以为已知非为平生欢半面雅而後谓之所知也今朝廷上下不问何人为贤不知贤为何物但以巧令迎合即为精细以勤奔走善枝梧即为了得以久出门下包苴追往即为知识好人所知者止此所举者亦止此而使此流皆得以居官治民祗见人才日少政事日乖纪纲日坏不可得而复整矣使一路一县一衙门之内止得一真贤委而用之何政不举何事不办不浚其源而澄其流不端其表而正其影虽日夜纷更徒劳无益也宜令各道廉访司随路文资官采访遗逸无问已仕未仕见任在闲但德行可取才能足称卓然为乡里所敬及郡邑有声者不限员数具以名闻待以不次之擢任以繁要之职兼内外台设监察御史五十余员各令岁举一人重责执结如大失举甘当罢职不叙必然不肯徇情容私以自贻身祸也贤者遭时喜於自効朝廷得人足以分忧古者明良相逢之盛复见於今日矣

一养士自唐虞三代春秋战国以来王宫国都下及闾巷莫不有学由闾塾而升之党庠遂序乡校国学自月书季考以至三年大比兴贤能而爵之禄之汉唐以後崇尚益加建太学赡生徒至亿万计如六朝之纷扰南北之战争亦未尝一日废学而公卿大夫有不出於学校中者虽处尊荣终身为耻是以古今用人必从学校舍此他无取焉钦覩明诏学校之设所以作成人才仰各处正官教官主领敦劝严加训诲务要成材以备擢用仰中书省议行贡举之法今内而京都外而郡邑非无学也不过具虚名耳京都立国子监设生员无非贵游子弟群居终日句读未通已登仕版欲冀成材实不可得若真欲取材於监中岂二三十辈乳臭无知之子所能尽之耶在学诸生既无出身之定例宜乎来者之不多所设伴读又不择人重赂监官賸出陪堂便得入名更不知所伴所读者何事惟想望部领史儒学教授而已朝廷养士为国家深长计乃令每月梯已出陪堂钞一十五两势家官族视此为轻贫儒寒生何所从出今朝廷每岁竭内府太仓以赡集赛以锡僧道岂少十五两钞而靳於乐育人材耶朔望奠谒已为简慢春秋二丁但掲碑刻宣圣一本破官钱办祭物略无礼仪之可观以杯酒腐肉为德色卤莽灭裂莫此为甚随路立学例设教授凡隶文庙钱粮独不考较计点之目朝廷待士亦云厚矣何乃不体上意务为苟且以偷盗侵欺为能事以积日满考为尽职书单作支破食甚衆坐斋习读不见一人每岁租入仅以供给教授正录直学吏胥数家而已生员子弟并不沾升合之惠学校已为虚设又立一儒学提举司上不能承流宣化下不足仪表後进尤为冗滥者也且今之为教授者失於遴选薰莸并进有犯?十恶之徒有市井无赖之辈亦有江湖间说相谈命技术之流及有新进少年假儒之名全不通文理者主领不得其人安能责成其效夫学官与有司官不同儒者以行为先若於士行稍亏声迹不美便难居以师儒之职何待被告取招然後明其非儒也台宪上司特以儒官之故每加优容诚为过矣如卲文龙乃黄班塘之贼党起身微贱两遭杖决不轨之行乡里不容因奸易妻畜女为妾闺闱之丑路人皆知初任建康再任平江皆多士之区为诸郡之甲而使此辈居之岂不为明教之玷士流之辱又如方平因为人奴久留都下夤缘诈冒两除教授并不到任在都以结揽公事为活每日宿饮於生子人家羣优嘲戏呼之曰方大头弃父母妻子於不顾俱以冻馁而死讣音到都正饮娼门略不举哀亦不奔赴至今父母妻三丧不举闾党有诗讥盈满墙壁传播都下言之可丑他郡学官似此盖不少也又有待选未除五百余名谁为才学明敏谁为教养精勤出於选用必合相应人数其有虚伪揑合滥名选中者又且十居四五望其作成人材岂可得哉作成者固不用心而人材亦不肯就学今之隶名儒籍者不知壮行本於幼学而谓借径可以得官皆曰何必读书然後富贵既仕路非出於儒不须虚费日力但厚赂翰林集贤院求一保文或称茂异或称故官或称先贤子孙白身人即保教授才入州选便求陞路才历一任便干提举但求陞迁之速何问教养之事因此学校遂成废弛言者皆归咎於差役所致不思唐宋盛时儒人未尝免差而士风甚盛人材甚广无他声名诱之於前利禄引之於後也使前数年不当差役亦未见有一人成材者若业儒而获用则人自慕尚虽当役不足以抑之使业儒而无所用则人皆厌弃虽免役亦不足以厉之夫士列四民之一为国効役乃分之宜而治国平天下必须取才於士非工农商之比在朝廷自当有以优异之故除徭以逸其身存恤以养其心好爵以縻其材信任以行其志必如是可以尽乐育之道也尽优异之虚文无激劝之良法终何补於世用近朝廷举擢二三孔氏谓尊崇圣道不出於此比年派谱不明但姓孔者俱称圣裔蠢然无学即充路教甫历初阶即陞八品有实能继圣学明圣道者反不得援例夫子之道垂宪万世凡天下之蹈仁履义者皆夫子之徒也岂萃在一家一姓之中耶若朝廷广廷儒士孔道大行则生民蒙其福矣非谓私其子孙以示尊崇之至也今後宜以教养实效责之教授常令风宪官及随路文资官严行体访但素行有亏无足师范者即便弹罢精选德行文学衆所推敬者补授见阙勤加勉励每岁於朝廷优给衣粮以赡养之限二百员或三百员校其能否次第录用庶使学校不为虚设人人各知自奋数年之间诵济济多士之诗矣

一奔竞奔竞之风尤不可长古之人惟患德之不修学之不讲不患人之不已知故用行舍藏一安於命仕止久速各随其时何尝识有奔竞之事国朝混一之初力革虚伪选任实才此时求进者少人心犹有古意近年以来幸门大开庸妄纷进士行浇薄廉耻道丧虽执鞭拂须舐痔尝粪之事靡所不为其有攀附营求即获陞迁者则衆口称之羡之以为能若安分自守羞於干谒者则衆口讥之笑之以为不了事习以成风几不可解矣昔桓玄以前世皆有隐士耻於已时独无求得皇甫希之使隐山林号曰高士时人谓之充隐岂有当今盛际更无一人高尚耶朝廷既不为耻则天下亦不以妄进为耻矣且即近事明之如前年赵着作依附梁平章门下希望恩赏再求抄写大元一统志选用能书者二十名语人云旧例已历任陞职一资白身人即入流品日支食钱公给笔札闻者鼓舞莫不争趋於是赵着作之户外饩馈交驰愿求一保如登天府飞沈出其顾指予夺定其一言至今谈者莫不为笑又如去岁上命写金字经从礼部与翰林院官选择字様一时奔竞喧閧京师各投门下百计经营侍郎高显卿学士张师道至下如应奉邓善之奏差张士开数家之门贿赂公行各出抹子分占名数不以字様定去取有计置即中程式论价买名如同商贾有不由礼部发者则就经局投门下动至数千百人礼部经局互相诋毁即此二事而观可为风俗一慨奔竞日滋气习日下自兹以往尤恐日甚一日且编一统志前後两见其初也监中求人而人不屑就今则人争求之而惟恐不得写金字经前後三见其初也各省取人莫不力辞求免官府以势迫其来次则人虽乐从犹耻於求也今则趋者如市竞进争先惟恐居後是人心士习一日不如一日亦可见矣此事所关甚非细故执风化之枢者略不虑及何耶管子曰礼义廉耻是谓四维四维不张国乃灭亡凡此者皆不知礼义廉耻之所致也惟在上之人有以絶侥幸之门则此风自息耳夫尺寸之名求则得不求则不得人安得而不争锥刀之利趋前则有居後则无人安得而不逐俗流相因恬不知恠而能不求不趋卓然自立於名利之外者千万中无一人也风宪之官尤为礼义廉耻之所自出往往亦可求而得之又何恠世俗之皆然耶昔人云天下有道公论在朝天下无道公论在野甚矣天下不可一日无公论也公论所在如鉴空衡平纎毫不能以容其伪虽无事於奔竞可也自公论不明之後美恶妍丑略无定价爱憎取舍一出私情人非乐於奔竞也其势不得不然耳如抄録志书描写金字非有追章琢句之巧考古证今之难虽以愚夫下流但能缮书者皆可与选给食赏钞足酬其劳又与之陞职减资是朝廷开天下以奔竞之路也当今中外穷达之士有皓首穷经赤心报国而未获一阶半级之陞者何可胜计仅能点缀字画便可以拾取朝廷之官爵岂不贻笑於天下後世耶市井之间莫不忻慕得写者之迁擢有期又怨咎不得写者之求干不早而得写者皆志高意满不得写者亦深自悔恨民习淳漓之判正在此日失今不救则流祸未知所终也若遽欲反其浇风易其心术夫岂一朝一夕之故且先自志书金经二事始宜将前次之已陞已注者追理前资尽行改正今次之求陞未陞者截日停革杜其妄想使天下之人明知上意之所向自然各识进退去就之宜出处行藏之正虽未能尽化天下之俗而奔竞之风亦能十去其七八矣其於世教实非小补

一核实虚文无实坏政尤甚汉宣帝信赏必罚综核名实政事文学法理之士咸精其能其时犹有王成虚增户口黄覇妄指神雀议者以有名无实讥之况下此者不言可知今朝廷布政颁令出於一时漫浪之言百司不知所守百姓不以为信习为文具徒美外观虽庶人不能以理其家况可以治天下乎且即所见而言之明诏德行文学高出时辈者有司保举肃政廉访司体覆相同以备擢用年来中外所举不为少矣未见擢一才拔一士岂非虚文求人乎若荐状明白必须録用如人不当任则必与保官同黜斯为用人之实也明诏政事之未便人情之未达朝廷得失军民利害有上书陈言者皆得实封呈献年来官庶所陈不为少矣未闻纳一谏从一事岂非虚文求言乎宜选省台中曾历外任文资官专一披详择其可取者不必议拟即见施行斯为用言之实也格例该诸县尹以五事备者为上选三事成者为中选五事俱不举者必黜今各官解由之内无有不备五事者皆是满替之後巧装饰词私家填写上司更不推问但辨凭无伪俸月无差便给半印依本抄连到选之日真伪无别实备五事而无力者止於常调虚称五事而有力者则引例陞等岂非虚文考绩之弊乎宜从各官所属上司考察其在任有无五事实迹另行开申付部以定陞黜斯为责效之实也国家立御史台立肃政廉访司不拣甚麽勾当并令纠弹凡有取问公事诸人无得沮坏今所纠劾者仅可施之小官下吏若据要津凭城社者莫敢谁何纵令言之亦不聼之所荐举者呈省到部俾同故纸虽有异才终不见用言既不行因以为欺而外任廵按书吏人等反有借风宪之威徇私纳贿无所畏忌其为民患过於有司今台选中所用人物冗杂逾甚岂非虚文重台察之弊乎责任既专则言无可否必合信从若所言不公则严加诛罚斯为任风宪之实也至元新格该常事五日程中事七日程大事十日程并要限内发遣违者量事大小计日远近随时决罚今小事动是半年大事动是数岁婚田钱债有十年十五年不决之事讼婚则先娶者且为夫妇至儿女满前而终无结絶讼田宅则先成交者且主业至财力俱弊而两词自息讼钱债则负钱者求而迁延而索欠者困於聼候况刑名之事疑狱固难立决其对词明白者可折以片言也有司徒以人命为重牵连岁月干犯人等大半禁死但知一已死者当重不知囚禁以至死者十倍其数尤为不轻也更无一事依程发遣而违者亦无一人依格决罚岂非虚文议狱乎若事有踰限不归结者坐以不称职之罪比同?滥以定责罚斯为聼讼之实也诏书累降停罢劳民不急之役存恤鳏寡孤独之人爱民之念可谓至矣孟子曰有仁心仁闻而民不被其泽者不行先王之政也古者发政施仁必先於四者非谓官司专养之也但化行政成四者不至於失所足矣今与之衣给之食赐之钞而曰爱民之道止此是犹舆梁徒杠以济人也且鳏寡孤独多在村落万山之间无持瓢乞食之所深为可怜今之隶名官籍者皆坊正巷长略举市间所知以应故事而已实为穷民无告者未尝登籍沾惠也闻吉州有王清甫一户家富百金势淩官府而每岁亦请衣粮获赏赐似此甚不少也縻费廪粟於民间实无纎毫之补岂非虚文爱民乎使上下相安家给人足则鳏寡孤独自有所依斯为仁爱之实也国家立司农司以敦农政路县正官衔内加以兼劝农事每岁仲春令亲行劭农重农之意可谓尽矣夫农桑之事民所恃以为命者一日不作则终岁饥寒谁肯惰农自安以贻伊戚惟在上之人养之爱之使之无失其时自然各安生理不废农业若使亲民官吏纵其侵渔日夜叫嚣鸡犬不得寜焉虽家置一劝农之官何益於事如每岁出郊劝农各官借此为游宴之地带行不下数十百人里正社长科敛供给有典衣举债以应命者一番扰民诚为不小所谓以无益害有益岂非虚文务农乎若严禁游手之徒罢絶妨农之事则力耕者衆田野自辟斯为重农之实也国家仿古立翰林院集贤院秘书监太常寺可谓彬彬文物之盛矣今翰林多不识字之鄙夫集贤为羣不肖之渊薮编修检阅皆归於门馆富儿秘监丞着太半是庸医缪卜职奉常者谁明乎五礼六律居成均者谁通乎诗书六艺且为公家分任一日事则酬以一日俸今十日之间仅聚三日一月二十一日闲居私家虚给俸禄受若直而怠若事可乎况九日完坐又不过行故事同杯酌而已若云无事可举不必滥此职名以示美观也如医学儒学蒙古学各置提举司尤为无益於国政若此者衆不可枚举岂非虚文设官乎无问内外衙门凡新所添设尽行沙汰旧有冗员严加减并则官无旷职人无废事斯为命官之实也国家设立太史司天以明占测崇奉国师宗师以严祈祷可谓尽事天之诚矣今日月薄蚀则期集鼓奏以彰信推历未尝克定其应验星象失躔但托辞禳度以分受官物未尝指称其变故罄竭公帑以供西番好事徒资妄僧之酒色盛陈金帛以副黄冠醮筵但充贫道之口体比来仰观俯察灾异迭兴其示儆戒亦云至矣而恬无畏惧之心藐尔修禳之实岂非虚文对越乎苍苍在上临鉴不远岂具文缪敬所能感通反躬修德则妖沴自消悔过作善而休祥自降斯为昭事上帝之实也凡此数端特其甚者其余事务往往皆然近朝廷庶政更新整除前弊如裁减官吏分拣集赛台禁絶必里克一时号令雷厉风飞衆聼羣心为之惊耸谓德化之成指日可待侧耳数月皆已寂然无闻是朝廷虚言以戏人耳欲民之无骇不可得也凡布一政颁一令务在必行设一官分一职责以必效上无苟且之谋下无慢易之心上下一意以实相与所谓执此之政坚如金石行此之令信如四时据此之公无私如天地将何事之不可成哉

一户计国家设立诸色户计最为得法古今不能易也然法久弊生若能因弊修理使久而不坏即是良法如军站乃法之尤善者而弊在乎消乏且军户虽困於供给军期站户虽疲於造船买马亦多是人家子弟不肖自行破荡未可全归咎於军站之难当也然当站必须见钞可无丁不可无产当军必须亲身可无产不可无丁实则丁产相资皆不可无也如站九户当一马四户当一船消乏者虽多而兴进者亦不少但验户税新收实数使各相纠核有一户消乏则以他户余剩者补之如军有贴户同当亦有独户当者多因单丁无人当官以致迯亡其户虽絶而遗产尚存也丁有消乏则别签贴户助之产有消乏则以迯亡遗产补之自然俱不至於消乏矣然军站二户出力最多每岁支持至甚生受若又令与民一体和雇和买则消乏愈甚矣今议者纷纭一则以为当差便一则以为不便殊不知南北不同似难一律北方站户多贫终岁营生仅了应办南方站户皆巨富有输粮百石之家止以四石当水站其余则安享其利靠损贫难北方军户皆元签有丁产大户一家亲躯至四五十口限地之外余剩亦多南方止是新附军人间有一二出等大户乃军官之家余皆亡宋时无赖之徒投雇当军归附後籍为军户仅有妻子而无抵业以此北站南军再当差发直是贫不聊生北军南站虽重复当之未为大损也如照依元签顷亩粮石以定则额仍旧除免外有余剩者却令与民一体当差庶南北无偏负之失繇役免重并之忧矣如金户一项所签户计散在诸路而淘金之地聚在数场虽令各户自行淘采其实用钞买金以办官课耳既与之免税免役以税役之费为买金之资亦无损於民也在先立淘金漕运司金户不能自存革罢之後皆得稍安然犹不免金场各官头目之扰今金有定额户有定数不必设官计户点名亦不必拘以正月下场十月闭场之程限但责任有司官用心提调依各处里正例立排子头催办依每岁徵粮例照元额徵纳则自安生计不致失所矣如匠户一项随朝所取匠人与外路当工者不同在京都者月给家口衣粮盐菜等钱又就开铺席买卖应役之暇自可还家工作皆是本色匠人供应本役虽无事产可也外路所签匠户尽是贫民俱无抵业元居城市者与局院附近依靠家生尚堪存活然不多户也其散在各县村落间者十中八九与局院相隔数十百里前迫工程後顾妻子往来奔驰实为狼狈所得衣粮又多为官司掯除随处滥设局官三员典史司吏库子只候人等各官吏又有老小及带行人一局之内不下一二百人并无俸给止是捕风捉影蚕食匠户以供衣饍人匠既无寸田尺土全藉工作营生亲身当役之後老幼何所仰给如抄纸梳头作木杂色匠人何尝知会络丝打线等事非系本色只得顾工每月顾钱之外又有支持追往之费合得口粮已准公用工作所获不了当官计无所出必至迯亡今已十亡二三廷之数年迯亡殆尽矣今後除随朝匠户外各路局院宜悉令有司管领量设局官一员支给俸禄其余职名尽行革去照依水马站例於有税户内签取人匠除其税徭令顾匠当工如本户自能当匠或顾匠愿入局受顾者聼庶贫难下户可免顾工又得顾钱以赡其家自然人匠不至迯亡工程易以办集凡此所言皆在民间得之目覩田野利害无因上达而朝廷清问不及下民似此弊端何由知之所宜早加整救使民得安心而奉公官不劳力而办事於国於民两得其便云尔绩在湖南再以户计未尽底藴赴有司投进附録于此圣朝定夺诸色户计实为得法或有未尽善处非朝廷之失也不得周知民间之疾苦故耳若使知之安得不从而改之圣朝以仁慈为政何尝一毫损民之事如水马站户与之除粮免差粮资足以补办祗应可抵里役如金户办金则就推本户合纳之税如匠户当工则官支口粮以赡养之如竈户烧盐则给以工本银场炼锻既给工本又与口粮计所入之课程正与买价无异朝廷不以屑较者将以优恤百姓耳寜过费於公储不以重困於民力爱民之厚於此可见今各处廵尉司设弓手少不下三十名多者至百名各路县狱司设禁子牧民官各衙设只候曳刺率土皆为王民差使特分内事既免粮以优之而有司不与开除乃令税户分任包纳於合输粮额之外别立名项曰包米考古证今所未尝见若以别色户计推之朝廷岂独靳此数百石之米但承流宣化者不得其人尸餐苟禄不以转达耳若朝省知有此弊决不肯作此害民之举也移该免之粮而加於庶姓之家何分厚薄於砖瓦而受此池鱼之殃邪且弓手只候曳刺禁子与水马站匠金竈等户又有劳逸之相悬站有消乏金须本色竈欲办课匠不离局设有不及诃责踵至所准税粮岂了供给而弓手只候曳刺禁子等户役甚优闻无费於已又可肥家不知何名而与之免粮哉当今四方无虞盗贼潜销廵尉之名有若虚设遇有烟火迯亡诈伪等项公事廵尉司一番买卖弓手遍扰乡落排门受摊指之害隳突叫嚣鸡犬不得寜焉闾阎吞声无所告诉如只候曳刺分入各官门下视同私人任以腹心公行关节倚借气势骗脇吏民凡有公讼必先达於只候而後得通於官长每日跟随到公廨侍立问事有衙番钱就唤钱行杖钱多立名色所获不少禁子在狱圉中则有直监钱烧纸钱好看钱逓饭钱百端需求囚人俯首聼命莫敢谁何此数者少出倍入利多害寡更得免粮诚为过矣既与免粮乃令税户与之包纳以诗礼阀阅之家而与小夫贱隶代输户粮出於无辜甚抱不平如蒙垂聼将包纳之米仍令各户自认输官正供使令之末初无重难虽不免粮亦可也如或不然照各色户计依例开除庶不致偏负累及於税家更或不然径令包粮税家自行应当前役虽不除粮亦所甘心此事甚易改正惜乎未有言之者惟明良采纳焉

一集赛古称侍卫禁直左右前後之人今谓之集赛台以今仿古而古者为数甚多立名甚繁今之名数视古颇简周礼天官冢宰曰膳夫曰庖人曰内饔曰外饔曰浆人曰烹人曰笾人今之博罗齐也曰幕人曰司服曰司丧曰内宰今之舒库尔齐也曰掌舍曰掌次今之巴喇噶齐也曰阍人今之谔德齐也曰缝人曰屦人曰典妇功今之伊噜勒齐也曰宫人今之珠拉齐也古者分以职役定以等差用当其人人当其任是以人无觊觎各守分义今则不然不限以员不责以职但挟重赀有梯援投门下便可报名字请粮草获赏赐皆名曰集赛台以此纷至沓来争先竞进不问贤愚不分阶级不择人品如屠沽下隶市井小人及商贾之流军卒之末甚而倡优奴贱之辈皆得以涉迹宫禁又有一等流官胥吏经断不叙无所容身则夤缘投入以图陞转趋者既多岁增一岁久而不戢何有穷已夫集赛之名将以侍君侧直禁庭也今乃出入私门效奔走於车尘马足之下实当集赛者十无二三是各官门下之集赛非天子根前之集赛也冒奉上之名以供私家之役此为欺罔之甚者安而行之不以为意今各色集赛除近行人外其余投入者但知集赛官排子头为使长岁时馈遗朝夕跟随给假还家去来厚赂所请粮草分要过半四集赛轮当三日例闲九日而三日之内未尝执役但早晚诣各门下见面呈身而已富者财力一到便可干必里克早得名分贫者苟焉栖身以叨窃恩赏诳上慢下莫甚於此今一人岁支粮十石表里段疋双马草料或三年四年散钞一百三十锭以有用之财养此无用之人实於朝廷有损无益诸王公子例皆如此进身既易为弊滋多愚臣不肖隶名正宫位下鄂罗齐身役三年于兹稔知其弊常窃自笑每岁朝廷支粮给衣以养我辈何补於国哉今江北江南富家巨室夤缘而至者不计其数纵贿挥金略不爱惜鞍马骑从有似贵游或以坐子为家或取乐人为妾似此之流大伤风化究其所因自韩光甫以说谎出入於托和巴之门不及半年便除杭州府判人争羡慕谓投当集赛者即可得六品管民官扇惑富豪之民妄生奔竞之心皆其有以召之也近覩朝省有严行分拣之令私窃自喜遭遇圣朝行此善政虽被斥逐实所甘心岂谓各官头目顾为私谋不恤大体其势必不可行矣若去一人虽国家得省一名之虚费而各官未免失一户之供给取办於公而归利於私宜其百端阻当也今遽改前令停罢分拣固见圣德之寛容然以为不当分拣则宜拒絶於闻奏之初如以为必合分拣岂宜变易於已准之後王言如丝涣号犹汗使既出而可以复反百姓观瞻不可掩也万世青史谓之何哉如舒库尔齐博罗齐伊勒都齐珠拉齐实保齐伊噜勒齐巴喇噶齐和尼齐摩哩齐等职皆君侧必用之人所不可少者今後宜限以名数择其人品又以所职贵贱高下定其出身之例遇有名阙方许选补则人心自无过望而国家不至滥恩矣如笔且齐一项今省部台院诸司庶府所用椽史吏贴无非天子之笔且齐各执所役已有定员不必又赘此虚名也如齐哩克昆除蒙古人外若汉儿皆是有户百姓令就民间当差足矣普天率土尽是皇帝之齐哩克昆何为更分彼我今正宫位下齐哩克昆有总管府所管户计又有四集赛官所管身役殊不知在集赛中者乃百姓避役投充以希望粮草赏赐耳若将见在数目收作投下户计各令还家办课通隶位下总管府管领既免朝廷供给之虚费又可为正宫增办之实利也如鄂罗齐一项各库钱帛已设库官六员又有库子司吏人等即是鄂罗齐之名足可任出入收支之责何须重复滥设更有皇太后位下各色集赛今已终丧犹拥虚语循例供给费破不资稽之古典实出无名所宜尽行放散使之各务本业如准所陈行之自可免分拣之多事也每岁国家省粮数十万石段子数千万疋岁收草料三中之一足了支持而百姓亦免盐折草之料官省其劳民受其利诚为两得矣既有职役定员则挟赀投入者无所容力既有出身定例则必里克选不禁自无此国家无疆之休子孙万世之利也

一僧道窃自唐虞三代以来国祚延长羣生康泰不闻有释老也三国六朝以後僧尼道士始布满天下求福田利益者不之老则之释人君好尚往往过之夫福非如粟帛金宝可求而取之物也上好俭则民财丰节力役则民不困养生送死无憾则四海皆跻於仁夀之域民生安乐便是好事狱讼无寃便是布施何必张浮费事繁文泥金检玉而谒之於虚无也一僧一道之祝延不若百姓羣黎之同愿一寺一观之祈祷不若千门万户之齐声古谚云福从赞叹生正此谓也西方乃佛生之地佛圣人也安肯作威福以要人之敬奉佛教人以不贪不妒不伤生不害物为好事故云即心是佛也何尝以陈玉帛严香灯晨夜诵经礼拜至於杀人致祭纵囚示恩而名曰做好事哉今国家财赋半入西番红帽禅衣者便公然出入宫禁举朝相尚莫不倾赀以奉之此皆庸僧作此妖妄非佛之真心本性也道家以老子为宗惟在清浄无为祖师系赤松子的孙惟求辟谷弃人间事今张天师纵情姬爱广置田庄招揽权势淩烁官府乃江南一大豪覇也其祖风法门正不如此诸佛三清在天之灵不可诬也往往嗣法者失其初意耳愚氓俗子不知所以为佛所以为天师者云何但见赭其头即指为佛黄其冠即指为天师虽百喙不能解其惑其可为世道一慨朝廷特加宠异另立宣政院道教所以其弃俗出家非有司所可统摄也而乃恃宠作威贿赂公行以曲为直以是为非僧道词讼数倍民间如奸盗杀人诸般不法之事彼皆有之矣学释老者离嗜慾去贪嗔异乎尘俗可也而艳妻穠妾汗秽不羞夺利争名奔竞无已虽俗人所不屑为甚非僧道之宜然也僧道之盛莫甚今日而僧道之弊亦莫甚今日朝廷若不稍加裁抑适所以重其他日之烈祸也能律以礼法制以分义使不至於骄奢无度败坏宗风乃为敬奉之至矣今各寺既有讲主长老各观既有知观提举足任管领之责随路又滥设僧録司道録司各县皆置僧纲威仪反为僧道之蠧所宜革去也且僧道另设衙门三代以下前所未闻亡金弃人尚鬼故立二司与民官鼎立而三岂谓巍巍圣朝不师古圣王之常法而踵残金之弊政耶况为僧録道録者皆无赖之徒立谈遭遇遽授此职便与三品正官平牒往来以白身之人一旦居此荣贵得之既易视之亦轻宜乎逞私妄作而无复顾藉也近令宪司纠刷文卷僧官局蹐知惧而僧人皆喜得安此明验也所欠道家犹未一体刷卷耳若僧道中有栖心寂灭息念尘寰者必不自絓宪纲虽无假官府可也若行止不检身陷刑戮亦佛法道教之所不容宜令有司管领严行究治罪状明白比之常人更加一等断遣还俗彼亦甘心今僧道不蚕而衣不耕而食皆得全免繇税而愚民多以财产托名诡寄或全舍入常住以求隐蔽差役驱国家之实利归无用之空门视民间输税之外又当里正主首又当和顾和买非惟弃本逐末实是劳逸不均今後寺观常住税粮宜准古法尽令输官俟其有佛法高妙道行絶伦者从衆推举然後蠲其繇役除其税粮庶可养成清浄之风亦足激励浇薄之俗也外有白云宗一派尤为妖妄其初未尝有法门止是在家念佛不茹荤不饮酒不废耕桑不缺赋税前宋时谓其夜聚晓散恐生不虞犹加禁絶然亦不过数家而已今皆不守戒律狼藉荤酒但假名以规避差役动至万计均为诵经礼拜也既自别於俗人又自异於僧道朝廷不察其伪特为另立衙门今宗摄钱如镜恣行不法甚於僧司道所亦宜革去以除国蠧以寛民力可也

历代名臣奏议卷六十七








○奉旨會議勾補軍丁責成撫臣管理疏 【 勾補軍丁】

臣等會同兵科都給事中邢守庭等議得各邊軍士自國初以來。編發罪發。雖頭項不同。均是募民以實塞下之意。歲月既深。人情遂玩。或厄於旱荒。衣食不給。或苦於掊剋。啟處弗遑。老者以死。壯者以逃。遂致敵愾乏人。捍禦就廢。以故廵撫侍郎萬恭感時憤激、有此衣裝銀兩之議、但事必稽諸國體。方可經行。政必愜於民情。始能垂久。臣等再三籌度、似應仍以勾丁為正。即如山西一省。州縣三十有奇。每州每縣。雁門偏頭寧武三關之軍。多者六七百名。少者不下四五百名。通以五百名計之。可得四萬餘名。往時止令廵按御史帶管清補。今若比照薊鎮兩關事例。實軍伍掌調發自是廵抚之聀就令巡撫管理都臺嚴重令自易行。人性堅剛邊又得用。軍士以衛所為家。父兄子弟在焉。以州縣為老家。族姓在焉。關營之軍有缺。先當於衛所捉捕。司其事者。掌印指揮千戶之責。若照薊鎮事例。定為舉刺賞罰。掌印指揮千戶。自當悉心幹理。不敢違悞。至于兩京各省仍當一體清理。得一人則有一人之用。得十人則有十人之用。要之不若整理本省之軍尤為便利合無備行萬恭督同布按二司清軍官并守巡兵備道先將三關逃軍通行查明。衛所有丁者。於衛所勾補。衛所無丁者。於州縣勾補。年終備將補過軍士造冊送部查考。一面將州縣衛所掌印官。查其勾補有成。并全不勾補者。指名舉刺。以憑旌賞降罰。以示激勸。本部仍行兩京十三省巡按御史將山西缺伍之軍。各另嚴加清勾。遠者限半年以裏。近者限三箇月以裏。將解過軍士。備細奏報。以憑轉行萬恭。各查有無到邊從實回奏。臣等遵奉特旨。不敢不悉心計處。以求有益。但識見媕淺、深切悚惶、伏乞　聖明俯賜裁定、敕下遵行、臣等幸甚、地方幸甚、


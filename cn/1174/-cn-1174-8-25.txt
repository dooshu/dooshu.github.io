红螺山

怀柔县北二十里，有山高二百仞，石山也。众山皆青，沉沉独黑，日午丽之，不秋而紫。山有潭，当山之顶，潭有螺二，如斗，色殷红，时放焰光，照射林麓，以是故名红螺山。有寺，土人呼红螺寺，宇废像仆，而尘不集，高风穿殿过，无尘也。僧则曰：辟尘珠藏焉。有泉，趵趵如颗，时一定动，曰珍珠泉。寺左二里，复寺，曰定慧，亦久废。中一台，琉璃、鸱角、檐牙、窗门悉形具，而实閟，额有字曰擦擦殿。不知殿何藏，名何义，建何年。有石井，井植铁柱，柱绕铁索，若有锢者，时一隐见。或曰蛟焉，或曰螺焉。

武昌汪桂游红螺山○和云和雾和村烟，迷却山腰山在天。潭水自然高用汲，谷风远过偶闻阗。螺依佛宇成光焰，蛟伏灵符老石田。古殿问僧僧不识，荒唐香火积年年。





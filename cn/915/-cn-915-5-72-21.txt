◇用奇

或曰：「官人用士，累功积效，以次相叙，明主之法，忠臣之节尽矣。若拔奇求异，超等逾第，非臣之事也。」应之曰：「顾当忧世无奇人，傥有又不能议耳，明法忠节，未必已尽也。自昔五帝之冠，固有黜陟之谟矣，复勤扬侧陋；殷有考诚之诰矣，复力索严穴；西伯有呈效之誓矣，复旁求鱼钓；小白有督课之法矣，复遽求囚俘；汉祖有赏爵之约矣，复急追亡信。若修叙为明法，拔奇为非事，是两帝三君非圣哲，而鲍、萧非忠吏也。然则考功案第，守成之法也；拔奇取异，定社稷之事也。当多事之世，而论无事之法；处用奇之时，而必效一官之智。此所以上古多无严之国也。是以高世之主，成功之臣，张法以御常人，厚礼以延奇逸，求之若不及，索之若骨肉，故能消灾除难，君臣同烈也。曩使五主二臣，牵于有司，束于修常，不念畴谘，则唐民「康哉之歌」不作，殷无高宗之号，周无殪商雅颂之美，齐无九合功，汉歼于京索而不帝矣。故明君良臣，垂意于奇异，诚欲济其事也。使奇异填于沟壑，有国者将不兴其治矣。」

「汉元帝为太子时，谏『持法太深』，求用儒生。宣帝作色怒之云：『俗儒不达不足任。』乱吾家者太子也。据如斯言，汉之中灭，职由宣帝，非太子也。乃知班固步骤盛衰，发明是非之理，弗逮古史远矣。昔秦穆公近纳英儒，招致智辩，知富国强兵。至于始皇，乘历世余。（当有「业」字或「威」字。）灭吞六国，建帝号，而坑儒任刑，疏扶苏之谏，外蒙恬之直，受胡亥之曲，信赵高之谀，身没三岁，秦无噍类矣。前史书二世之祸，始皇所起也。夫汉祖初以三章，结黔首之心，并任儒辩，以并诸侯，然後罔漏吞舟之鱼，民朴谨，天下大治。宣帝受六世之洪业，继武昭之成法，四夷怖征伐之威，生民厌兵革之苦，海内归势，适当安乐时也。而以峻法绳下，贱儒贵刑、名，是时名则（旧校云：「名则二字似衍。」）石显弘恭之徒，便僻危险，杜塞公论，专制于事，使其君负无穷之谤也。如此，谁果乱宣帝家哉？向使宣帝豫料柱石之士，骨鲠之臣，属之社稷，不令宦坚秉持天机，岂近于元世栋桡榱崩，三十年间，汉为新家哉？推计之，始皇任刑，祸近及身；宣帝好刑，短丧天下。不同于秦，祸少者耳。」


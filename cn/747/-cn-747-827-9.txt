○授周岳湖南节度使制

门下。荆渚怀仁，陶侃昔尝再理。颍川思义，黄霸於是重临。苟徇人情，何伤国体。而况干戈久试，宵旰为忧。将苏涂炭之灾，俾复旌旄之任。询於执政，佥曰嘉谋。具官周岳，早洞武经，兼通政术，尝镇湘中之地，克扬阃外之威。执纪律以不逾，播讴谣而甚远。拊封弥谨，述职惟勤。垂竹帛之功名，委旌幢之贵宠。而遽因疑闲，遂致迁移。适五岭之遐荒，夺重湘之奥壤。乃使军戎愤悱，黎庶怨咨。烟尘不绝於累年，疮痍偏伤於一境。旋闻军吏之众，耆老之徒，咸诣护戎，借留贤帅。遭权臣之拥遏，致明命之稽延。今我朝政惟新，庶事思理。雪尔肺肠之愤，申予雨露之恩。俾殿旧邦，用谐众志。尔其速苏瘵，无念仇雠。戢矛戟之连营，劝农桑於列郡。布予惠泽，服我徽章。茂继前勋，永膺重寄。可依前检校司徒武安军节度使，馀并如故。


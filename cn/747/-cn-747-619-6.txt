○对不供祭用判

景奉使沈埋，虞人不供其用。

社稷五祀，山川百灵，有国有家，是尊是奉。遍群神而致享，理四时而不忒。爰以使臣，巡行郡县。职兹望秩之事，崇是沈埋之礼。或陈典法，无替虔恭，况徼福假灵，沈璧埋币。罔不祗肃，通乎至诚，藻方荐，粢食不凿。礼官博士，分典斯务，庖人尸祝，各守是司。事或有违，罪将何逭！且我爱其礼，阙供是其罚；神歆其洁，克诚可以享斯。眷彼虞人，掌兹山泽，不守其祀，自贻厥愆。宜平刑，以惩不恪。

刘丹

丹，贞元十年官郢州长史。


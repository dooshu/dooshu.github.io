元夕行

平生束发初，游戏长河干。
渔灯烂蓬荜，春韭成盘餐。
鼓击促飞觞，踏歌忘夜阑。
烛龙动鳞甲，火树纷琅玕。
少年蹴鞠舞，儿女倾城看。
喧阗相蹂践，堕钗遗履还。
闾巷事琐细，为欢亦多端。
此乐如昨日，盛气俄摧残。
兵荒廛市改，游子行路难。
三年客燕市，两年栖历山。
其危如集木，岂曰耽微官。
烂熳银花好，临觞忽长叹。
所思邈天末，岁月急奔湍。
宾御各怀归，四座寂不欢。
乃知丝竹音，不解忧人颜。



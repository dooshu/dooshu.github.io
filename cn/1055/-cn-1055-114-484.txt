【唐魏载墓志铭〈垂拱三年〉】

右《魏载墓志铭》，其序云“祖征，谥曰文正。父叔玉，光禄卿。载以弘文生对策高甲，授太常寺奉礼郎，以疾谢职，寻调怀州司兵参军。属惟扬诡道，不戢斯焚，谴及宗姻，旋加此累。以垂拱三年终于岭外，春秋三十有二”。所谓“惟扬诡道”者，乃徐敬业起兵于扬州，诛武后不克也。时敬业以前尉魏思温为军师。所谓“谴及宗姻”者，疑敬业败，载坐思温窜死岭南耳。今据《新唐书·宰相世系表》，郑公诸房都无思温及载，而叔玉但著一子膺，为秘书丞。岂载以官卑贬死无后，而殁不见邪？载死不幸，而家谱不录，史官不书，非事载斯志，而志录于余，其遂泯灭于无闻乎。治平元年四月二十三日书。


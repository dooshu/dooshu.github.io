46　佞人難遠證史


唐太宗文學館學士，許敬宗與焉；裴晉公淮西賓佐，李宗閔與焉。以是知佞人之難遠。

【元圻案】舊唐書太宗紀：「高祖武德四年，太宗擒竇建德，王世充降。海内漸平，太宗乃鋭意經籍，開文學館，以杜如晦等十有八人爲學士，與之討論經義。」〇唐書褚亮傳：「太宗作文學館，以杜如晦、房玄齡、于志寧、蘇世長、薛收、褚亮、姚思廉、陸德明、孔穎達、李玄道、李守素、虞世南、蔡允恭、顔相時、許敬宗、薛元敬、蓋文達、蘇勗，並以本官爲學士。天下慕向，謂之『登瀛洲』。」又姦臣傳許敬宗：「高宗將立武昭儀，大臣切諫，而敬宗陰揣帝私，即妄言曰：『田舍子賸穫十斛麥，尚欲更故婦，天子富有四海，立一后，謂之不可，何哉？』帝意遂定。」〇舊唐書憲宗紀：「元和十二年，秋七月，以裴度充淮西宣慰處置使。以司勳員外郎李正封、都官員外郎馮宿、禮部員外郎李宗閔皆兼御史，爲判官書記，從度出征。」又李宗閔傳：「宗閔，字損之，宗室鄭王元懿之後。裴度出征吴元濟，奏宗閔爲彰義軍觀察判官。」〇唐書李宗閔傳：「宗閔性機警，始有當世令名。初爲裴度引拔，後度薦李德裕可爲相，宗閔遂與爲怨。韓愈爲作南山、猛虎行視之。而宗閔崇私黨，薰熾中外，卒以大敗。」






○明職掌以重軍國大計疏 【 明職掌】

臣等於本年四月初六日接到兵部劄付准戶部咨借本寺老庫馬價壹百萬兩、臣等仰奉　明旨、自當將順、何敢喋喋、惟是臣等待罪馬政、職在典守、軍國大計、関係不小　等今日不言、異日誤國之罪萬死奚贖、以故不避煩凟、敢據實為　皇上陳之、葢本寺老庫馬價自嘉隆以來封識惟謹。不許擅動。誠謂老庫之銀。即外廄之馬也。無事折而為銀。有事出以市馬。以備非常。所以拱衛神京。固安根本。慮至深遠、節奉　明旨不許借討、歷歷可敷、故自嘉隆至今、老庫馬價、所積幾至千萬、及後各部率意借討、遂至濫觴、始曰不得援以為例後卒以為例。始猶兵部支請為例、自後各部亦借請為例、始借猶曰勒限補還。及後竟不補還。日减一日。歲削一歲。萬曆中三大征率借問金故空之乃爾以故屢年千萬之積殆盡今僅存二百萬有奇耳。所謂儲蓄不備卒有水旱盜賊、無能以應、而國非其國者也、夫富家巨室、欲保其家、旦夜所以慮不常、防盜賊者備至周密、况以堂堂神京、所恃以戒不虞者、空疏至此、可為寒心、臣等蒿目焦心、計無所出、方思遵　旨取償該部原借銀兩、不虞今又借討百萬矣、卷查戶部所借本寺□柒百餘萬、不為不多、舊借未還、新借踵至、况本寺僅存貳百萬、今一借百萬、能堪幾借、竊恐不數月寺帑盡空矣。寺帑空則神京幾無馬矣。神京何地。今日何時。帑竭馬乏。何以為國或曰事有、緩急、亦有輕重、等重從急、等急從重、京師之重、視邊圉何如。譬之邊圍手足也。京師腹心也。未有剜心血以補手足者。近見天象告變、河源已竭、民心騷動、亂萌已形、陰雨綢繆、不可不慮、是京師備禦、當急乎、當緩乎、倘一旦有警、欲徵馬則無馬、欲市馬則無銀、倉惶失措、誰職其咎、往者庚戍之事、至今念之、念人心悸、夫天下利害事惟身親之而後心知其苦。今太倉空匱。九邊告急。計臣知也。若寺帑匱乏。後禍難任。計臣豈知。故計臣今日之請。臣等今日之執。所謂各痛各膓。無非為國。非敢動意氣爭區區衙門體面巳也、體面之爭小、軍國之計大、臣等竊見宋之季世、臣子不求為國濟事、動輒求勝、卒誤人國、臣等竊恨之、臣等所以不敢默默者、非敢求勝為　陛下守此官耳、挈瓶之守、手不失器、况軍國大計乎。伏望　皇上俯念根本之重、加意桑土之計、敕下兵部酌議彼此、各有老庫錢粮、應否堪動、所借錢粮百萬之多、應否當從、從長計議奏請定奪、庶馬政有賴而大計不誤矣


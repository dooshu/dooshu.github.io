【论罢郑戬四路都部署札子〈庆历四年〉】

臣伏睹敕除郑戬知永兴军，仍兼陕西都部署。自闻此命，外人议论，皆以为非，在臣思之，实亦未便。窃以兵之胜负，全由处置如何。臣见用兵以来，累次更改，或四路都置部署，或分而各领一方，乍合乍离，各有利害。惟夏竦往年所任，郑戬今日之权，失策最多，请试条列。

臣闻古之善用将者，先问能将几何。今而不复问戬能将几何，直以关中数十州之广，蕃汉十万之兵，沿边二三千里之事，尽以委之，此其失者一也。或曰戬虽名都部署，而诸路自各有将，又其大事不令专制，而必禀朝廷。假如边将有大事先禀于戬，又禀于朝廷，朝廷议定下戬，戬始下于沿边，只此一端，自可败事，其失二也。今大事戬既不专，若小事又不由戬，则部署一职，止是虚名。若小事一一问戬，则四路去永兴皆数百里，其寨栅远者千余里。使戬一一处分合宜，尚有迟缓之失；万一耳目不及，处置失宜，则为害不细，其失三也。若大小事都不由戬，而但使带其权，岂有数十州之广，数十万之兵，二三千里之边事，作一虚名，使为无权之大将？若知戬可用，则推心用之；若知不可用，则善罢之。岂可尽关中之大，设为虚名，而以不诚待人？其失四也。今都部署名统四路，而诸将事无大小不禀可行，则四路偏裨各见其将不由都帅，则上下相效，皆欲自专，其失五也。今都部署是大将，反不得节制四路，而逐路是都帅部将，却得专制一方，则委任之意大小乖殊，军法难行，名体不顺，其失六也。若知戬果不可大用，但不敢直罢其职，则是大臣顾人情，避己怨。如此作事，何以弭息人言？其失七也。

料朝廷忽有此命，必因韩琦等近自西来，有此擘画。琦等身在边陲，曾为将帅，岂可如此失计？臣今欲乞令两府之臣，明议四路不当置都部署利害。其郑戬既不可内居永兴而遥制四路，则乞落其虚名，只令坐镇长安，抚民临政，以为关中之重。其任所系亦大，而使四路各责其将，则事体皆顺，处置合宜。今取进止。


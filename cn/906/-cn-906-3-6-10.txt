从历数


《古今乐录》曰：“《从历数》者，言孙权从图箓之符，而建大号也。当汉《有所思》。”

从历数，於穆我皇帝。圣哲受之天，神明表奇异。建号创皇基，聪睿协神思。德泽浸及昆虫，浩荡越前代。三光显精耀，阴阳称至治。肉角步郊畛，凤皇栖灵囿。神龟游沼池，图谶摹文字。黄龙觌鳞，符祥日月记。览往以察今，我皇多哙事。上钦昊天象，下副万姓意。光被弥苍生，家户蒙惠赉。风教肃以平，颂声章嘉喜。大吴兴隆，绰有馀裕。

《从历数》曲凡二十六句，其一句三字，三句句四字，二十二句句五字，一句六字。






◇雅琴赋

历嵩岑而将降，睹鸿梧于幽阻。高百仞而不枉，对修条以特处。蹈通涯而将图，游兹梧之所宜。盖雅琴之丽朴，乃升伐其孙枝。命离娄使布绳，施公输之剞劂。遂雕琢而成器，揆神农之初制。尽声变之奥妙，抒心志之郁滞。（《艺文类聚》四十四，《初学记》十六。案：乔世宁、汪士贤等以此赋入《蔡邕集》，误也）

绝激哇之淫。（《文选·东京赋》注）

时促均而增徽，接角徵而控商。（《文选·琴赋》注）

明仁义以厉己，故永御而密亲。（《文选·琴赋》注）


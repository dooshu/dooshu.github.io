张载　和薛伸国博漾陂

几年烟浪掩遗踪，今意扶持古意同。

簪笏每游高圣世，蓴鲈聊为快秋风。

轻阴岛屿莓苔湿，夜雨蛟龙窟穴空。

南浦云峰晴不乱，北窗溪木暗难通。

春浓岸柳成行碧，日暖汀花取次红。

岁月可悲唐废苑，山河终近汉离宫。

归禽影转沙堤曲，处士居邻竹坞东。

星斗已知天象富，菱蒲堪喜地毛丰。

持竿幸有鱼充鼎，混俗须嗟鹤在笼。

吏隐苟能游物外，江乡何必羡吴中。

张载


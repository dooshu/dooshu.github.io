◇周骠骑大将军开府侯莫陈道生墓志铭

君讳道生，字某，朔州武川人也。本系阴山，出自国族。降及于魏，在秦作刘。父少兴，武川镇将。山河抗拒，关塞被边，早擅威声，咸多雄烈。

君子读书马上，清谈剑端，独运六奇，专精三略。虽复身居末将，而勇冠旌门；位在支军，而谋参幕府。魏正光五年，任统军，隶天柱尔朱荣征北海王。永安三年，随太师贺拔且入关。寻转别将，滑源卷甲，关城束马，并皆克捷，君有力焉。永熙三年，补都督。太祖文皇帝奄有关河，令行天下，以君干略，委之爪牙。名洽中涓，功参上造。兵临河曲，前登白马之津；寇发蒲城，先战黄沙之苑。临晋横船，既禽赵将；马陵削树，复下齐兵。班瑞司勋，披图疏爵，授骠骑大将军、金紫光禄大夫、雩县开国公。食邑五百，赵俨之为骠骑，止驾单车；张堪之拜光禄，长乘白马。以斯连类，朝野荣之。

大统九年，更姓侯莫陈氏。随大将军拓跋远经始阳，二水长斗，三川无市，擐甲构疾，死于辕门。春秋五十一。赠持节、都督、朔州刺史。君在武川，文皇帝同乡里。霸功既立，王业克成，不忘舍讲，犹论偿博。今嗣德惟新，功臣追远。东都马鸣，不无见日之叹；北陵车过，终忆平生之言。有诏更赠使持节、骠骑大将军、开府仪同三司，都督宜、敷、绛三州诸军事，敷州刺史，谥某公，礼也。

夫人拓跋氏，安邑郡夫人。庭有钟鼓，家承箴诫，教容教德，言告言归，天和五年六月薨，即以其年十月同葬于京兆某县洪源乡。武子成寝，请西阶而合葬；平阳下嫁，即庐山而共坟。铭曰：

凝阴远寂，广漠平寒。沙穷瀚海，地尽皋兰。塞鸿秋去，胡桑夏乾。风土壮气，山河凛然。师旅上谷，威雄武川。君则继踵，代不乏贤。匣有忠剑，庭流孝泉。魏室多故，余风未殄。天保让德，当途废典。上将指纵，中涓力展。洛城夜捷，河梁朝剪。铁剑金龟，荣追玉铉。身骨汉祚，门承魏绪。并擅华宗，俱称当路。伉俪云匹，年龄并故。赵瑟秦声，同为丘墓。小陵石椁，洪源乡墓。刍灵两引，池柳双前。队路仍合，松城即连。霜随柳白，月逐坟圆。芝兰几代，陵谷何年？（《文苑英华》九百四十七）


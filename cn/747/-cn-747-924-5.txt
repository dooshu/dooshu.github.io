○天地宫府图序

夫道本虚无，因恍惚而有物；气元冲始，乘运化而分形。精象元著，列宫阙於清景；幽质潜凝，开洞府於名山。元皇先乎，象帝独化。卓然真宰，湛尔冥寂，感而通焉，故得琼简紫文，方传代学，琅函丹诀，下济浮生。诚志攸勤，则神仙应而可接；修炼克著，则龙鹤而有期。至於天洞区畛，高卑乃异；真灵班级，上下不同。又日月星斗，各有诸帝。并悬景位，式辨奔翔。所以披纂经文，据立图象，方知兆朕，庶觌希夷。则临目内思，驰心有诣，端形外谒，望景无差。乃名曰《天地宫府图》。共天元重叠，气象参差。山洞崇幽，风烟迅远。以兹缣素，难具丹青，各书之於文，撰《图经》二卷。真经所载者，此之略备。仙官不言者，盖阙而未详。


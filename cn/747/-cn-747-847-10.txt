○笏记

伏自朱温肆逆，运属昭宗。三年痛别於西秦，一旦逼迁於东洛。诛残南北，焚宫闱。虽列藩悉是其唐臣，无一处不从其伪命。由是大唐中兴皇帝念高祖、太宗之业，倏尔隳弛；愤朱温、崔允之徒，同谋篡弑。遂乃神机迥发，心鼎独燃。掘沧溟而誓戮鲸鲵，芟林莽而决除虎兕。十年对垒，万阵交锋。虑久困於生灵，而选挑其死士。才过汾水，缚王铁枪於马前。旋及夷门，斩朱友贞於楼下。剑霜未匣，枪雪犹辉。段凝统八万雄师，倒戈伏死。赵严知一人应运，引颈待诛。遂使贼将寒心，谋夫拱手。取乾坤只劳於八日，救涂炭遂定於四方。备振皇威，咸遵帝力。今则秦庭贡表，两浙称臣。淮南陈附拜之仪，回纥备朝天之礼。才安宇宙，便息干戈。未尽枭夷，方议除翦。岂谓大蜀皇帝柔远怀迩，居安虑危。嘉我帝祚中兴，群妖悉灭。特遣苏、张之士，来追唐蜀之欢。吾皇回感於蜀皇，复礼远酬於厚礼。臣则叨承元造，获奉皇华。载驰得面於天颜，战汗不任於局地。臣无任感恩荷圣踊跃屏营之至。

李琪

琪，字台秀，河西敦煌人。少举进士。天复初应博学宏词，居第四等。累迁殿中侍御史。入梁为户部侍郎翰林承旨。贞明龙德中历兵礼吏侍郎，迁御史中丞，累擢尚书左丞中书门下平章事。罢为太子少保。後唐同光初授太常卿吏部尚书，三年为国计使。明宗即位，为御史大夫，除尚书左仆射。天成末，明宗自汴迁洛，为东都留司官。以太子太傅致仕。长兴中卒，年六十。


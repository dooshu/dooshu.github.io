○诸太子庙不合守供祀享疏

伏见章怀太子等四庙，远则从祖，近则堂昆，并非有功於人，立事於代，而寝庙相属，献连时，事不师古，以克永代，臣实疑之。今章怀太子等以陵庙分署官寮，八处修营，四时祭享，物须官给，人必公粮，合乐登歌，咸同列帝。谨按《周礼》，始祖以下，犹称小庙，未知此庙，厥名维何。臣谓八署司存员寮且省，四时祭祀供给咸停。臣又闻磐石维城，既开封建之典；别子为祖，非无大小之宗。其四陵庙等应须祭祀者，并令承後子孙自修其事，崇此正典，冀合礼经。


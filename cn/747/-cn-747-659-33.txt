○前河阳节度使魏义通授右龙武军统军前泗州刺史李进贤授右骁卫将军并检校常侍兼御史大夫制

敕：文武之才，内外迭用，军国之任，出入递迁，斯所以优勋贤而均劳逸也。某官魏义通，以戎功积久，荣委旌旄；某官李进贤，以军课居多，宠分符竹。各勤其职，咸用所长。是以河阳三城，镇静而不扰；泗滨一郡，缉理而有劳。我有禁军，尔宜分领，亲信则倚为心膂，动用则张为爪牙，苟非其人，不副此任。咸假貂蝉之贵，仍兼宪职之荣，勉哉二臣，无替一志。可依前件。


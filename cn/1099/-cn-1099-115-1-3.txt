○為摠奏修理馬政疏 【 馬政】

惟國之大事、莫急於兵、兵之大要、莫先於馬、荷蒙孝宗皇帝采納廷議、專設風憲重臣、督理馬政臣猥以庸劣、適當任使、後因茶法與馬政、係是一事、該兵部題奉欽依、將廵茶御史取回命臣兼理茶馬、今草塲地復、牧軍數增、城堡相望、苑廄羅列、孳牧之規、稽攷之法、粗皆就緒、將來雖不敢望如雲錦成羣之盛。其於陜西三邊戰馬。每歲俵給。不為無補。至于招番一節。雖未嘗明復金牌之規。而實坐收茶馬之利。查得洪武永樂年間。金牌舊例。三年一次。番人該納差發馬一萬四千五十一匹。價茶先期於四川保寧等府運送一百萬斤。四川軍民運赴陜西接界去處交與陜西軍夫轉運各茶馬司交納。轉輸數千里。所費不貲。宣德正統以來為因邊方多事。運粮為急。勢不能行。茶馬停止、六十年來、莫之能復、如臣近所收易番馬。以三年計之。似過其數。所用茶斤。皆招商買運。不煩軍民轉輸。故邊方既得實用而內地若罔聞。知凡此皆臣職分內事非敢自陳功伐、但念天下之事、創作者必專而後成、交承者必守而無失、臣受命之初、責任最專、易於集事、自兼廵撫以來、顧此失彼、已不如前、比者復蒙　皇上加任總制、調度軍馬、經理邊方、責任重大、其於監牧茶馬之政勢不能及。惟是規置粗定禁令巳行、分官代理、幸不廢墜、然歲復一歲、□下之勢、恐所不免、懼隳前功以貽後責、臣切惟馬政茶法。事體委實相須。先年陜西行太僕寺苑馬寺馬政。俱該陜西廵撫兼管。而茶馬則廵茶御史主之。廵撫政務繁多馬政一事。寔不經意。而茶司所易。良駑莫究。騎操所給。登耗不聞。本末始終。茫不相攝虛名無實亦勢使然。頃設督理馬政之官。兼總數事。論兩事相須之利昭然可睹茶司之所易即監苑之所牧監苑之所牧即官軍之所給非惟不相悖而反相為用。故臣之不才。亦得稍效其愚。比後督理之官。恐難復設。若令陜西廵撫帶管。不無仍蹈舊轍。莫若復廵茶之官。而兼理之為便乞　勑該部參詳議擬上請、合無仍設廵茶御史一員、會同部院、務選年深老練實心幹事之人或三年或二年一換、請　勑兼理馬政茶法二事、陜西行太僕寺苑馬寺官員、專聽本官提調約束、各衙門不必干預凡臣已經布置規畫、奏有　成命、一切事宜、非有大碍、不必立異更張、庶幾事有定規、人有定志、可大可久、為益寔多矣、


杨冠卿　代秦干上刑部张尚书

畴昔持衡水鉴清，议刑今去刻为明。

坐令几阁文书静，驯致斋居狱讼平。

疏阔汉朝新禁网，风流廷尉旧家声。

哀穷悼屈心如砥，应笑张汤有重轻。

杨冠卿

杨冠卿　代秦干上刑部张尚书

平生报国剑铓寒，万里漂流困一箪。

贫剧方思毛义檄，归来却戴楚囚冠。

解骖旧事无人继，恸哭穷涂祗自叹。

倚伏循环知有待，春回寒谷在毫端。

杨冠卿


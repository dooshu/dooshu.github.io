○陈阴事奏

昨田重霸至，为无与萧海真诏敕，有兄涛家书，不敢将出。方欲遣田重霸却回，至五月四日，海真差中门使赵佩传语臣云，昨据差人赍绢书上南朝皇帝，请发兵来。兼取得姚汉英等奏状，所贵听信。其绢文印押了未封，被赵佩怀内遗失交下忧怕不知所为。臣既认实心，遂唤赵佩通事李解里来，呈与书诏。当时闻於海真，极喜。引臣窃谢，寻唤重霸於私宅相见。至五月二十六日，又唤重霸於衙内一宿。今月四日，令赵佩将银十两，令与重霸，兼传语与臣云：“我心如铁石，令此人且回，诸事宿时说与一一，已令口奏。候南朝有文字来，则别差人去。”今因奏陈，皆据目前所得。至於机事兵势权谋，非臣愚为敢陈鄙款，伏乞妙延良弼，周访嘉谋，断於宸衷，用叶庙胜。


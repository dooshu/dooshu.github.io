○对移贯判

〈乙移贯。所由以军府州不许。诉云：“今不简点。”〉

桑梓必敬，版图是崇，先王所以制万国，仲父所以居四人。农商不迁，首尾相援。乙里亲走集，贯实军府。已习金鼓之声，诚堪昼夜之战，何得不怀吾土，将乐他乡？虽四海为家，孰匪斯人之适；然九章作律，元止所由之见。纵使飞尘既静，裔土无虞，犹存晁错之实边，有虑宣王之薄伐。诉无简点，深觉词游。


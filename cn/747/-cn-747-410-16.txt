○授蒋涣右散骑常侍制

门下：献纳之重，周爰是咨，必择通贤，用光近对。银青光禄大夫光禄卿上柱国汝南郡开国公蒋涣，德宏礼器，学贯儒流，孝友彰其令名，文词是其馀力。合《大雅》之明哲，达《中庸》之隐微，清方有恒，华皓益固。直道而处，风猷自高，爰藉论思之才，用膺侍从之事。副予良选，伫尔嘉言。可右散骑常侍，散官勋封如故。


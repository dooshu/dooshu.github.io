○连州静福山廖先生碑铭（并序）

氵中，先生名也；清虚，先生字也。本郡主簿西曹祭酒湘东王国常侍，先生官也。静福山，先生家也。於戏！先生之名，玉堂金简之名矣；先生之官，词林学府之官矣；先生之家，红霞丹景之家矣。至若鹤骨松貌，泉氵亭谷虚，寓形人间，天地无累，与夫青童君扶桑公陶隐居张天师遥为师友矣。以梁中大通三年家此山，陈光大二年去此山，春秋九十七。门人邑子无以知其踪，但徘徊醮坛，泣对香火而已。长庆末，余自尚书司封郎知制诰翰林学士得罪，出守临汀，寻改此郡。慕先生至道，登先生旧山，扪萝拨云，瞻仰不足，稽首岩户，强为之铭曰：

元都丈人，大道之师。静福先生，从而学之。仙书无文，仙语无词。以心传心，天地不知。猛虎我策，长蛇我持。放情逍遥，古今为谁。华表白鹤，千年一归。不知先生，此会何时。瞻望路，人间後期。








答蓟镇总督王鉴川言边屯


日来屡辱翰教，差人皆不索报，坐是失候。

承示大疏八事，公图之皆已有绪，要在边吏着实奉行，期有成效可也。然八事之中，屯政为要。今之议者，皆患兵冗，一切务为清汰节缩，仆窃以为过矣。天生五材，民并用之，谁能去兵？孔子称“必不得已而去”，今之时非有甚不得已也。乃不务为足兵，而务为去兵，则唐之季世是矣。然足食乃足兵之本，如欲足食，则舍屯种莫由焉。诚使边政之地，万亩皆兴，三时不害，但令野无旷土，毋与小民争利，则远方失业之人，皆襁负而至，家自为战，人自为守，不求兵而兵足矣。此言似迂，然在往时诚不暇，今则其时矣，故愿公留意焉。

黄酋迩来闻渐就羁绁，观其书词可见。此酋虽狠戾无亲，然贪纵寡谋，翻为易制。第无使老把都与之合势，此孤虏无能为也。疆场小衅或不能无，在因其机而御之，期不害吾大计耳。

使旋，草草附候。屡失裁复，并此谢过，统惟鉴原。






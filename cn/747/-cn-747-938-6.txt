○果州宗寿司空因斋修醮词

伏闻三光丽天，下司群品，死生是系，罪福攸司。臣以尘微仰蒙鉴，而三命之内，水火力微，值辰戌魁纲，为天罗地网，二运逢墓，并属灾期。又火星到元首之宫，暗曜在命宫之位，灾数重叠，忧惧殊深。是敢遵按明科，虔申醮奉，仰崇斋福，精备醮祈，三日恭严，九时关奏。伏冀元慈俯烛，洪泽濡临，赐臣灾运销平，凶衰超度，克延祚禄，允介福祥，永保安，常加护。奉亲事主，报国宁家，誓罄丹诚，上酬元泽。不任。


○蚯蚓赋

惟阴阳之播气，实万类以呈形，有微虫之禀质，应甲子而湿生。雨欲垂而见，暑既至而先鸣，乍逶迤而鳝屈，或宛转而蛇行。内乏筋骨，外无手足，任性行止，物击便曲：徒进退而皓首，竟不知其所欲。东西诘屈，南北夤缘，上食尘块，下饮渊泉：应轩辕土德之王，入蔡邕劝学之篇。其体甚微，其用至专，堇泥涂以自保，触盐滋而罔全：岂造化之赋命？信归之於自然。


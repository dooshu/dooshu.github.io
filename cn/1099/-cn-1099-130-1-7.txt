○浰頭捷音疏 【 南贛盜賊】

該臣看得南贑盜賊、其在南安之撗水桶岡諸巢、則接境於湖郴、在贛州之浰頭岑岡諸巢、則連界於閩廣、接境於湖郴者。賊眾而勢散。恃山谿之險以為固。連界於閩廣者。賊狡而勢聚。結黨與之助以相援。臣等遵奉　勑諭、及查照兵部咨示方畧、初議先攻橫水。次攻桶岡。而末乃與廣東會兵徐圖浰頭。如攻堅木。先其易者。後其節目。自正德十二年九月、臣等議將進兵橫水。恐浰賊乘虛出擾。思有以沮離其黨。臣乃自為告諭。文成用兵專以離散黨與為主具述禍福利害使報効生員黃表。義民周祥等往諭各賊因皆賜以銀布一時賊黨亦多感動。各寨酋長黃金巢劉遜劉粗眉溫仲秀等。遂皆願從表等出投。惟大賊首池仲容、即池大鬢、獨憤然謂其眾曰。我等做賊巳非一年。官府來招。亦非一次。此亦何足為憑。待金巢等到官後。果無他說。我等遣人出投。亦未為晚。其時臣等兵力既未能分。意且羈縻令勿出為患。故亦不復與較。金巢等至。臣乃釋其罪。推誠厚撫。各願出力殺賊立効。於是籍其眾五百餘悉以為兵。此時駕馭亦頗不易使從征橫水。十月十二日、臣等已破橫水、仲容等聞之始懼。計臣等必且以次加兵。於是集其酋豪池仲寧高飛甲等謀、使其弟池仲安率老弱二百餘徒、亦赴臣所投招、求隨眾立効、意在緩兵。因而窺覘虛實。乘間內應。臣逆知其謀。陽許之。及臣進攻桶岡使領其眾截路於上新地以遠其歸途內嚴警禦之備。以防其釁。外示寬假之形。以安其心。陰使人分召鄰賊諸縣被賊害者。皆詣軍門計事。旬日之間。至者數十問所以攻巢之策。皆以此賊狡計兇悍非比他賊。其出刼行剽。皆有深謀。人不能測。自知惡極罪大、　國法難容、故其所以扞拒之備。亦極險譎。前此兩經夾剿。皆狼兵二三萬。竟亦不能大捷。後雖敗遯。所殺傷亦畧相當。近年以來。姧謀愈熟、惡焰益熾官府無可柰何、每以調狼兵恐之。彼輒謾曰狼兵易與耳。縱調他來。也須半年。我縱避他。只消一月。其意謂狼兵之來不能速其留不能久也文成所以立議不調狼兵也是以益無忌憚、今已僣號設官、奸計逆謀、尤非昔比、必欲除之、非大調狼兵、事恐難濟、臣以為兵無常勢。在因敵變化而制勝。今各賊狃於故常、此是兵機且謂必待狼兵而後敢攻此所以不必狼兵而可以攻之也乃為密畫方畧。使數十人者各歸部集。候我兵有期。則據隘遏賊。十一月、賊聞臣等復破桶岡、益懼為戰守備、臣使人至賊所。賜各酋長牛酒以察其變賊度不可隱、則詐稱龍川新民盧珂鄭志高等、將掩襲之、是以密為之防、非敢虞官兵也、臣亦陽信其言。因復陽怒盧珂鄭志高等。擅兵讐殺。移檄龍川。使廉其實。且趣各賊伐木開道。此策真能應機將回兵自浰頭取道往討之。賊聞以為臣等實有為之之意。又恐假道伐之且喜且懼因遣來謝。且請無勞官兵。當悉力自防禦之、盧珂鄭志高陳英者、皆龍川舊招新民、有眾三千餘、遠近皆為仲容所脅。而三人者獨與之抗。故賊深讐忌之。十二月望、臣兵回至南康、盧珂鄭志高等各來告變、謂池仲容等僣號設官、今巳點集兵眾、號召遠近、各巢賊首、授以總兵都督等偽官、使候三省夾攻之兵一至、即同時並舉、行其不軌之謀、及以偽授盧珂等官爵金龍霸王印信文書一紙粘狀來首、臣先已諜知其事、及珂等來、即陽怒以為爾等擅兵仇殺投招之人。罪已當死。今又造此不根之言。乘機誣陷。且池仲容等方遣其弟領兵報効。誠心向化。安得有此文成固多智池賊亦大愚宜其見禽也遂收縛珂等將斬之時池仲安之屬方在營。見珂等入首大驚懼。至是皆喜。羅拜懽呼。競訴珂等罪惡。臣因亦陽令具狀。調將并拘其黨屬盡斬之。於是遂械繫盧珂而使人密喻以陽怒之意欲以誘致仲容諸賊。且使盧珂等先遣入歸集其眾。候珂等既還乃發。臣又使生員黃表聽選官雷濟往喻仲容。使勿以此自疑。密購其所親信陰說之。使自來投訴。二十日、臣兵已還贑。乃張樂大享將士。下令城中。今南安賊巢。皆已掃蕩。而浰頭新民。又皆誠心歸化。地方自此可以無虞。民久勞苦。亦宜暫休為樂遂散兵使各歸農示不復用而後池仲安亦領眾歸功其兄防守。且云盧珂等雖已繫於此恐其黨致怨。或掩爾不虞。仲安歸具言其故。賊眾皆喜。遂弛備。臣又使指揮余恩齎曆往賜仲容等。令母撒備以防盧珂諸黨。賊眾益喜。黃表雷濟因復說仲容今官府所以安輯勞來爾等甚厚。何可不親往一謝。况盧珂等日夜哀訴反狀。乞官府試拘爾等。若拘而不至者。即可以證反狀之實。今若不待拘而往。因面訴珂等罪惡。官府必益信爾無他。而謂珂等為詐。殺之必矣。此機不可洩所購親信者復從力贊仲容然之、乃謂其眾口、若要伸、先用屈、贑州伎倆、亦須親往勘破遂定議率其麾下四十餘人、自諸贑臣使人探知仲容已就道。乃密遣人先行屬縣勒兵分哨道。候報而發。又使千戶孟俊先至龍川。督集盧珂鄭志高陳英等兵。然以道經浰巢。恐搖諸賊。則別齎一牌以拘捕盧珂等黨屬為名各賊聞俊往。果遮迎問故。俊出牌視之。乃皆羅拜。相爭導送出境。俊已至龍川。始發牌部勒盧珂等兵眾。賊聞之皆以拘捕其屬。不復為意。閏十二月二十三日、仲容等至贑。凡各營官兵皆巳散歸。而街市多張燈設戲為樂。信以為不復用兵。密賂獄卒私往覘盧珂等。又果械繫深固。仲容乃大喜。遣人歸報其屬曰。乃今吾事始得萬全矣。臣乃夜釋盧珂鄭志高等。使馳歸發兵。而今所屬官僚次設羊酒日犒仲容等。以緩其歸。正月三日。度盧珂等已至家。所遣屬縣勒兵當已大集。臣乃設犒於庭。先伏甲士。引仲容入。并其黨悉擒之。出盧珂等所告狀訊鞫皆伏遂寘于獄。而夜使人趣發屬縣兵。期以初七日同時入巢。於是知府陳祥兵從龍川縣和平都入指揮姚璽兵從龍川縣烏虎鎮入、千戶孟俊兵從龍川縣平地水入、指揮余恩兵從龍川縣高沙保入、推宮危壽兵從龍南縣南平入、知府邢珣兵從龍南縣太平保入、守備指揮郟文兵從龍南縣冷水逕入、知府季斆兵從信豐縣黃田岡入、縣丞舒富兵從信豐縣烏逕入、臣自率帳下官兵從龍南縣冷水逕直搗下浰大巢。而使各哨分路同時並進。會於三浰。先是賊徒得池仲容報。謂贑州兵已罷歸。皆已弛備。散處各巢。至是驟聞官兵四路並進。皆驚懼失措。乃分投出禦而悉其精銳千餘、據險設伏、併勢迎敵於龍子嶺、我兵聚為三衝、犄角而前、指揮余恩所領百長王受兵首與賊遇大戰良久、賊敗卻、王受等奮追里許、賊伏兵四起奮擊、王受推官危壽所領義官葉芳兵鼓譟而前、復奮擊賊伏兵後、千戶孟俊兵從傍繞出岡背橫衝賊伏、與王受合兵、於是賊乃大敗奔潰、呼聲震山谷、敘戰功文法亦簡老不似□□塘報我兵乘勝逐北遂克上中下三浰各哨官兵遙聞三浰大巢巳破、皆奮勇齊進、各賊皆潰敗、知府陳祥兵遂破熱水巢五花障巢指揮姚璽兵遂破淡方巢石門山巢、上下陵巢、知府邢珣兵遂破芳竹湖白沙巢、守備指揮郟文兵遂破曲潭巢赤唐巢、知府季斆兵遂破右坑巢三坑巢、是日擒斬首從賊人賊級俘獲賊屬男婦牛馬器仗數多、其餘墮崖填谷死者不可勝計、是夜賊復奔聚未破巢穴、次日早。乃令各哨官兵探賊所往。分投急擊。初九日、知府陳祥兵破鐵石障巢羊角山巢、獲賊首金龍霸王印信旗砲、知府邢珣兵破黃田拗巢、指揮姚璽兵破岑岡巢、指揮余恩兵破塘含洞巢、溪尾巢初十日千戶孟俊兵破大門山巢、推官危壽兵破鎮里寨巢、十一日知府刑珣兵破中村巢、守備郟文兵破半逕巢、都坑巢、尺八嶺巢、知府季斆兵破新田逕巢古地巢、指揮余恩兵破空背巢縣丞舒富兵破旗嶺巢頓岡巢、十三日千戶孟俊兵破狗腳坳巢水晶洞巢、五湖巢、藍州巢、十六日、推官危壽兵破風盤巢、茶山巢連日各擒斬首從賊人賊級并俘獲賊屬男婦牛馬器仗數多、然各巢奔散之賊。其精悍者尚八百。餘徒復哨聚九連大山。扼險自固。當臣看得九連山勢極高。橫亘數百餘里。四面斬絕。我兵既不能進。而其內東接龍門山後諸賊巢以百數。若我兵進逼。賊必奔往其間。誘激諸巢相連而起。勢益難制。然彼中既無把截之兵。欲從傍縣潛軍斷其後路。必須半月始達。緩不及事。止有賊所屯據崖壁之下一道可通。然賊巳據險自上。發石滾木。我兵百無一全。此法恒用以襲險於是乃選精銳七百餘人皆衣所得賊衣佯若奔潰者乘暮直衝賊所據崖下澗道而過。賊以為各巢敗散之黨皆從崖下招呼。我兵亦佯與呼應。賊疑不敢擊。巳度險遂扼斷其後路次日賊始知為我兵。并勢衝敵。我兵巳據險從上下擊。賊不能支。乃退敗、臣度其必潰、預令各哨官兵四路設伏以待。賊果分隊潛遯。二十五日知府陳祥兵覆賊於五花障、知府刑珣兵覆賊於白沙、指揮余恩兵覆賊於銀坑水、二十七日指揮姚璽兵覆賊於烏虎鎮、推官危壽兵覆賊於中村、知府季斆兵覆賊於北山、又戰於風門奧。其餘奔散殘黨。尚三百餘徒。分逃上下坪黃田拗諸處。各哨官兵復黏踪會追。二月初二日、知府陳祥兵復與賊戰於和平、初五日復戰於上平下平、初八日推官危壽指揮余恩兵復與賊戰於黃拗、十二日知府陳祥兵復與賊戰於鐵障山、十四日縣丞舒富兵復與賊戰於乾村、又戰於梨樹、金日知府邢珣季斆兵復與賊戰於芳竹湖、二十三日縣丞舒富兵復與賊戰於北順、又戰於和洞、二十六日守備郟文兵復與賊戰於水源、戰於長吉、戰於天堂寨連日擒斬首從賊人賊級數多、三月初三日據鄉導人等四路?探、皆以為各巢積惡兇狡之賊。皆已擒斬畧盡、惟餘黨張仲全等二百餘徒。其間多係老弱、及遠近村寨一時為賊所驅脅從惡未久之人、今皆勢窮計迫、聚於九連谷口、呼號痛哭、誠心投招臣遣報効生員黃表往驗虛實、果如所探、因引其甲首張仲全等數人前來投見、訴其被脅不得已之情、臣量加責治、隨遣知府邢珣往輔其眾、籍其名數、遂安插於白沙、初七日據知府邢珣等呈稱、我兵自去、歲二月從征閩寇、迄今一年有餘未獲少休、今幸各巢賊已掃蕩餘黨不多、又蒙俯順招安、况今陰雨連綿、人多疾疫、兼之農功已動、人懷耕作、合無俯順下情、還師息眾、及義官葉芳等并各村鄉居民亦告前情、臣因親行相視險易、督同副使楊璋知府陳祥等經理立縣設隘。可以久安長治之策。留兵防守而歸。葢自本年正月初七日起。至三月初八日止。前後兩月之間。總法詳明通共搗過巢穴三十八處。擒斬大賊首二十九名顆。次賊首三十八名顆。從賊二千零六名顆俘獲賊屬男婦八百九十名口。奪獲牛馬一百二十二隻匹。器械贓仗二千八百七十件把贓銀七十兩六錢六分。總計擒斬俘獲奪獲共五千九百五十五名顆口隻匹件把、俱經行令兵備等官審驗紀錄、仍行紀功御史覈實施行具繇呈報去後、今據前因、臣等會同江廵按御史屠僑、廣東廵按御史毛鳳參照大賊首池仲容等、荼毒萬民騷擾三省、陰圖不軌、積有年歲、設官僣號、罪惡滔天、比之上猶諸賊、尤為桀驁難制、葢上猶諸賊。雖有僣竊不軌之名。而徒惟刼掠焚燒是嗜。至於浰頭諸賊。雖亦剽刼擄掠是資。而實懷僣擬割據之志。故其招致四方無籍隱匿遠近妖邪。日夜規圖。漸成奸計。兼之賊首池仲容池仲安等。又皆力摶猛虎。捷競飛猱。兇惡之名。久巳著聞。四方賊黨。素所向服。是以負固恃頑。屢征益熾。前此知其無可柰何。亦惟茍且招安以幸無事。其實無救荼毒之慘。益養奸宄之謀。今乃臣等驅不練之兵。資缺乏之費、不踰兩月而破奸雄不制之虜、以除三省數十年之患、此非　朝廷威德廟堂成算、何以及此、等切惟天下之事。成於責任之專一。而敗於職守之分撓。就今事而言。前此嘗疾攻二次。計勦數番。以兵則前者強而今者弱。昔者數萬而今者數千。以時則前者期年而今者兩月。以費則前者再倍而今者什一。此自謙之詞以歸美于　廟筭也以任事之人則前者多知謀老練之士。而今者乃若臣之迂疏淺劣。然而計功較績。顧反有加於昔。何哉。實繇　朝廷之上。明見萬里洞察往弊。處置得宜、既假臣以賞罰之權。復改臣以提督之任。既以兵忌遙制而重各省專征之責。又慮事或牽狃而抑守臣干預之請。授之方畧而不拘以制。責其功成而不限以時。以故　詔旨一頒而賊先破膽奪氣。咨文一布而人皆踴躍爭先。効謀者知無沮撓之患。而務竟其功。希賞者知無侵削之弊。而畢致其死。是乃所謂得先勝之筭於廟堂。收折衝之功於樽爼。實用兵之要道。制事之良法也。事每如此天下之治有不足成者矣臣等偶叨任使、何幸濫竽成功。敢於獻捷之餘、拜手稽首以賀、伏願　皇上推成功之所自原發縱之有因、庶無僣賞以旌始謀、及照兵備副使楊璋、監軍給餉、紀功督戰、備歷辛勤、宜加顯擢、守備指揮郟文、知府陳祥刑珣季斆、推官危壽指揮余恩姚璽及千戶孟俊縣丞舒富等、皆身親行陳。屢立戰功、俱合獎擢、庶示激揚以為後勸、臣本凡庸、繆當重任、偶逢事機之會、幸免覆餗之誅、然功非其才、福巳踰分、遂沾痿痺之疾、既成廢棄之人、除已別行請罪乞休外、緣係捷音、及該兵部議擬、期於成功、不限以時、題奉欽依事理、為此具本題可知、


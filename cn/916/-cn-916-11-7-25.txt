【梅花落】

腊月正月早惊春。众花未发梅花新。可怜（《类聚》作梅花。）芬芳临玉台。朝攀晚折还复开。长安少（徐集作年少。文苑同。又注一作少年。）年多轻薄。两两共（徐集作常。文苑、乐府同。）唱梅花落。满酌金卮（徐集作杯。文苑同。又注。一作卮。）催玉柱。落梅树下宜歌舞。金谷万株连绮甍。梅花密（《类聚》作隐。）处藏（《类聚》作隐。）娇莺。桃李佳人欲相照。摘叶（《类聚》作蕊。《诗纪》云。一作蕊。）牵花来并笑。杨柳条青楼上轻。梅花色白雪中明。横笛短箫凄复切。（《类聚》作咽。文苑云。一作噎。）谁知柏（文苑误作陌。）梁声不绝。（○徐孝穆集一。文苑英华二百八作徐陵。《乐府诗集》二十四。《诗纪》百四。又《类聚》八十六引春、新、台、开、柱、舞、甍、莺、照、笑、轻、明、咽、绝十四韵。）


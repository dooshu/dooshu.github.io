○龟背戏

（其制不可详，观诗意，乃亦博棋之类尔。状如龟背，因以为名。）

长安新技出宫掖，喧喧初遍王侯宅。玉盘滴沥黄金钱，皎如文龟丽秋天。（丽，著也。《易》云：月日丽乎天。）八方定位开神卦，六甲离离齐上下。投变转动玄机卑，星流霞破相参差。四分五裂势未已，出无入有谁能知？乍惊散漫无处所，须臾罗列已如故。徒言万事有盈虚，终朝一掷知胜负。（刘毅家无儋石之储，樗蒲一掷百万。）修门象棋不复贵，（《楚词·招魂》章：魂兮归来，入修门些。又云：{艹昆}蔽象棋，有六博些。注：修门，郢城门。）魏宫妆奁世所弃。（《世说》：弹棋始自魏宫内妆奁之戏，文帝于此技特妙，能用手巾角拂之。）岂如瑞质耀奇文，愿持千岁寿吾君。（《史记》：龟千年游莲叶之上。）庙堂巾笥非余慕，（《庄子》：楚有神龟，死已三千岁矣，王巾笥而藏之庙堂之上。）钱刀儿女徒纷纷。（钱刀，见上《白荷》诗注。）


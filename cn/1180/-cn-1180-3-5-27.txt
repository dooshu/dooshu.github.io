元王


三年，越伐吴，灭之。初，越勾践为吴所败，栖于会稽。使大夫种行成于吴，吴王许之。勾践反国，乃苦身焦思，置胆于前，卧即仰胆，饮食即尝胆。身自耕作，夫人自织。折节下贤，厚遇宾客。赈贫吊死，与百姓同其劳苦。二十余年，其民生长可用，乃以伐吴。

栖，是屯聚。会稽，是山名，在今浙江绍兴府地方。行成，是讲和。折节，是屈体卑下的意思。

元王三年，越王勾践举兵伐吴，遂灭其国。初时，勾践曾与吴王夫差战败，国破家亡，只收得些残军败卒，保栖于会稽山上，使其大夫名种者，到吴王军中讲和，愿举国臣服于吴，求赦其死。那时吴王自恃兵力强盛，足以制服勾践，不思后患，就许他讲解而去。勾践幸得归国，外虽事吴，内实用范蠡、大夫种之谋，勤苦其身，焦劳其心，日夜思报吴仇。乃置胆于坐处，睡卧时便仰视之，饮食时便取尝之，示不敢忘其苦也。于是身自耕作，夫人自织，就是自家的衣食，也不敢以劳民。至于士有贤能的，则屈身卑下之，以结贤者的心。宾客从四方来的，则厚礼接待之，以接宾客的心。又爱养百姓每，赈济其贫穷，吊问其死丧，身与之同劳苦，以结百姓的心。十年生聚，十年教训，如此谋了二十余年，其民生长可用，乃用之以伐吴，杀了吴王夫差，卒灭吴国，而雪会稽之耻焉。

夫吴王以胜而骄，故灭；越王以败而惧，故兴。由是观之，胜亦可败，败亦可胜，只在此心矜骄畏惧之间而已。古语说：“生于忧患，死于安乐。”又说：“有以无故而失守，有以多难而兴邦。”岂不信哉！





吴王兵败，栖于姑苏。吴使人行成，请曰：“孤臣异日得罪于会稽，孤臣不敢逆命，得与君王成以归。今君王诛孤臣，孤臣意者亦欲如会稽之赦罪。”勾践不忍，欲许之。范蠡曰：“会稽之事，天以越赐吴，吴不取。今天以吴赐越，越岂可逆天乎？且君王早朝晏罢，非为吴耶？谋之二十年，一旦弃之，可乎？且天与不取，反受其咎。”吴王乃自杀。勾践既败吴，乃以兵北渡淮，与齐、晋诸侯会于徐州，致贡于周。元王使人赐胙，命为伯，诸侯毕贺。元王在位九年崩，子介立。

姑苏，即今苏州府地方。

吴王夫差既败，收其残兵，保栖于姑苏之山，因使其大夫王孙雄求和于越，自称为臣，说道：“孤臣昔年尝举兵伐越，冒犯君王，得罪于会稽。那时君王使大夫种来讲和，孤臣不敢背逆命令，遂与君王讲和以归。今孤臣不道，得罪于君王，致君王举兵来伐，欲诛孤臣之罪。孤臣生死，惟命是听。意者亦望如会稽之事，得赦孤臣之罪，愿举国而为臣妾，幸君王怜而许之。”勾践闻吴人请和之辞，甚是卑屈，心中不忍，要许他和。大夫范蠡谏说：“不可。先年会稽之事，越为吴所败，是天以越赐吴矣，而吴不取，是逆天也。今日吴为越所败，是天又以吴赐越也，越岂可违天而不取乎？且君王二十年来，所以早朝晚罢、卧薪尝胆、苦身焦思者，为要报吴仇，而雪会稽之耻。今日若许他讲和，是谋之二十余年，而弃之一朝，殆养虎以贻患也。且顺天者存，逆天者亡。天固与之，人若弃而不取，必反招殃咎，不可许也。”勾践用范蠡之言，不与吴和，进兵逼之，吴王自杀而死。勾践既已平吴，乃举兵北向渡淮，号令齐国、晋国诸侯，会盟于徐州地方，又致贡献之礼于周天子。周元王畏其逼，亦使人赐勾践胙，又命他为诸侯之长。是时越兵横行于江、淮，诸侯都遣人贺之，勾践遂僭称霸王。

夫吴本太伯之后，于周为同姓，一旦为越所灭，周天子不惟不能正其罪，反从而致胙尊礼之焉。王室衰弱，至是极矣。计元王在位九年而崩。子介立，是为贞定王。






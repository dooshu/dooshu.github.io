○故韶州司马韦府君墓志铭（并序）

君讳某，字某，京兆杜陵人。其先佐夏翼商，赐命为伯，傅楚相汉，继世能贤，休有成烈，庆流於裔。洎曾祖津，仕随至内史侍郎户部尚书，武德初拜黄门侍郎寿光男，克济美名，以食旧德。大父琨，太子詹事武阳侯，能成休轨，载扬厥问。烈考展，官止少府监主簿，懿业无忝，而大位不充，天爵自高，人伦斯贵。公荷百代之丕构，传一经之素范，简白足以长人，文敏足以敷政。迹不由径，必期乎直，学不为辨，每抑其华，志尚则然，风流自远：斯有万里之望，岂伊百夫之特？始自崇文生明经上第，起家汾州参军。公以为国无小而行无择，苟履忠信，何陋蛮貊？遂求补远郡，从所好焉。於是授泉州司仓参军，历广州都督府法曹参军。轮下蟠，弗以屑意，蛊用誉，将以明道，固已仁焉而不异於远，义焉而不辞於难：潜亦孔昭，允谓君子。秩满，迁韶州司马。在郡数载，检身一德，辅化致理，刑清讼息，宣其奋庸上国，置乎公卿，而矢志南州，终於参佐。悲夫！享年五十有一，某年月，卒於官舍。粤开元六年冬十二月庚午，葬於少陵原。有子曰某，欲报罔极，思传不朽，勒石泉户，式昭德音。铭曰：

皇矣鼻祖，时维大鼓。黻衣作伯，彤弓用征。猗那其後，世济其名。虽公道屈，亦树德声。（其一）

休烈有素，聿修无忝。言炳身文，礼充物检。行虽欲尽，名不可掩。学古入官，盖取诸渐。（其二）

参卿彼分，从事穷海。孰云其陋？我惟义在。何适非宣？胡然有待？天曷我欺，人随物改。（其三）


王宁穷汭记：

泾州诸生王宁记曰：汭水纪于《禹贡》。《广韵》：汭音儒。《说文》：汭，从水从内。《训》曰：两水合流之谓也。又曰小水入大水之名。质其实，雍豫二州有专名之者，有通名之者。专名者以义也，通名者以类也。以类通名，如会于渭汭、东过洛汭是也。盖渭自鸟鼠而东逝，泾出笄头而北来，二水至高陵而汇于河，经龙门东至豫州。洛由熊耳东北入河，既皆小水入大水。且两流合为一，以故不曰泾渭，而曰渭汭。不曰河洛，而曰洛汭。由是推之，则凡诸州之水类于是者，皆不拘于定名，而得通称为汭也。以义专名者，泾属渭汭是也。汭在华亭城东三里，乃两水合流。其北源西出小陇山之马峡，俗呼北河。南源西出陇山之僊姑峪，俗呼南河。北河环朝那山前，盖山有古朝那王庙。其西北有湫，东去县东三里而别称为雨山。南源环王母山，山颠有古王母宫。东去四里别称为仪山，俗呼为回头山，仪州实以是名也。仪雨两山南北对峙，豁开如门，故两水合而东流，名之曰汭也。又二水交流而下，亦专名为汭也。汭汇为深潭，潭名合水。水之北岸一台，高广平夷，荆榛瓦砾错杂，相传禹王庙也。北陟雨山之巅，遥见东南隐隐峰峦侵入太虚，陇州吴山也。沿汭峡，峡石三十里皆断崖摧壁，神禹疏凿之迹也。峡行十五里，南峏有女神之庙，扁曰「抵汭元君」，土人呼「底茹娘娘」。汭读为茹，茹孺同音。庙东十五里至石堡，汭北受柴邸水，源出朝那湫山之阳，而阴即为泾水。又东五里至安口岘牛心山，南受武村水，汭至是益大。北有断万山，自马铺岭柴邸而来。南有五马山，自石柜寺武村而至。两壁削立，巉岩百仞，束汭于中。雪浪湍激，经行五里为屯城，唐李元谅屯兵扼吐番者也。屯东为崇信川，汭水益大，深不可涉，行旅皆袒而济。又东三十里，北过崇信县城，崇信人曰汭水。绕北又东七十里，东过泾州，过回山，乃属于泾。弘治戊午，督学副宪虎谷王公按泾州。试诸生竣，乃涉水登王母宫，宁从行。王公东眺曰：「北流而浊者何水乎？」宁对曰泾也。「南流而清者何水乎？」对曰汭也。公曰：「是《禹贡》雍州属泾之汭乎？《周职方》其川泾汭乎？昔《公刘》有汭，鞫之即吾过豳西行三十里，涉一大河，北入泾，是何名乎？」宁曰灵台之达溪也。公曰：「朱子注芮，鞫之即曰豳地日广也。试且广求之，斯地有百泉乎？」宁曰：「去华亭西北三十五里，朝那山湫阴有泉百余为泾源，乃百泉也。」「有溥原乎？」宁曰：「亭口灵台之西，汧阳陇州之北，华亭龙泉之东，有广原。唐尉迟敬德破突厥、郭子仪破吐番之西原也。李元谅开美田千顷，号曰良原，今为溥润原。」公又曰：「此与吴山南北乎？」宁曰：「正相南北。」公曰：「必兹西去百里外，有两水合流者，可谓之汭矣。若其穷之乎？」宁计华亭至泾程一百三十五里，果符公言。还白之，公曰「朱子注《诗》，言汭水出吴山西北者，以名山而志名水，穷汭溯流也。今遂谓出陇州，东入于泾。今陇水乃汧入渭，去泾远矣。且将置溥原于何地乎？」

赵中丞时春曰：宁之论汭，谓小水入大水，是矣。然达溪虽经流灵源出武村西南，绕门川诸水，含良原灵台诸溪以入泾，皆汭也。




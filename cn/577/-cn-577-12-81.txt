送李卿晔

送李卿晔〔一〕


王子思归日，长安已乱兵。沾衣问行在，走马向承明。暮景巴蜀僻，春风江汉清。晋山虽自弃〔二〕，魏阙尚含情。

广德元年十月，吐蕃入寇，车驾幸陕。

〔一〕李晔：《颜真卿集》：《颜允南神道碑》：潼关陷，舆驾幸蜀，朝官多出骆谷，至兴道，房琯、李晔、高适等数十人尽在。《世系表》：晔终刑部侍郎。

〔二〕晋山：《水经》：袁崧《郡国志》曰：界休县有介山，有绵上聚、子推庙，公自以不与灵武之赏，每以子推自喻也。






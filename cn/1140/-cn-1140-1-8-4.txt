祭和圣祠文

泰山岩岩汶水汤汤蜿蜒蟠郁不知其几千里而作镇乎鲁国之傍圣哲于焉挺生亘古今而相望伊展大夫之令德依隐玩世而以和自将当臧孙之窃位谓申椒曰不芳乃弗党同而伐异甘逍遥以相羊羌直道而自处虽三黜其何伤夫固终其身裵於父母之国未尝历九州以翺翔胡大名之垂宇宙遂齐声乎莘野与首阳当其生也蒙耻救民片言却强齐之侵疆及其殁也贤愚同哀显諡不妨出乎帷房行人为之叹息樵采过而悲凉夫何一死士之垄而灵爽或过乎生王斯固孟子所谓圣人百世之师而闻者莫不兴起而旁徨夫是以采谿荪而陈醴敬荐乎先生之祠堂


○李藩守太子詹事制

爰立辅臣，以熙庶绩，聿膺其任，是亦难能。至於明用舍之宜，全始终之道，兹惟大体，宁忘予怀。中散大夫守门下侍郎同中书门下平章事兼宏文馆大学士上柱国赐紫金鱼袋李藩，早以学行，闻於缙绅，洎升朝端，克慎素履。顷者拔於非次，列在钧衡。是宜直己以佐时，匪躬而纳诲，用副明奖，越於常伦。而授任已来，再逾年序，夙夜之勤虽著，弼谐之效未孚，将何以允至公之求，成天下之务？宜辍黄枢之重，尚居端尹之崇，尔其勉之，式谓优礼。可守太子詹事，散官勋赐如故。


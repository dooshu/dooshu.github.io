●大明會典卷之一百六

朝貢二

東南夷下

蘇祿國

國在東南海中。永樂十五年、蘇祿東國巴都葛叭荅剌、西國麻哈剌吒葛剌麻丁峒、妻叭都葛巴剌卜、各率其屬三百餘人、奉金鏤表朝貢。各賜印誥。封為其國王。三王者、東王為尊。西峒二王副之。東王歸次德州卒。

賜祭。命有司葬以王禮。

御製碑文。留其妃妾傔。從十人守墓。三軍還國。敕諭其子都麻含。封為東王。十九年。遣使來貢

貢物

梅花腦　　　　米腦

竹布　　　　　綿布

玳瑁　　　　　降香

蘇木　　　　　胡椒

蓽芺　　　　　黃蠟

番錫

古麻剌國

國在東南海中。永樂十八年、國王斡剌義亦敦奔、率妻子及陪臣來朝、貢方物、請封、給印誥。仍其舊號。行至福州卒。詔謚康靖。敕葬閩縣。令有司歲致祭

古里國

古里大國。西洋諸番之會。永樂三年、其酋長沙米的、遣使朝貢。敕封為古里國王。給印誥。五年、七年、皆遣使朝貢

貢物

寶石　　　　　珊瑚珠

琉璃瓶　　　　琉璃碗

寶鐵刀　　　　拂郎雙刃刀

金繫腰　　　　錫

阿思摸達塗兒氣

龍涎　　　　　蘇合油

乳香　　　　　檀香

木香　　　　　梔子花

胡椒　　　　　花氈單伯蘭布

苾布　　　　　紅絲花手巾

番花人馬象物手巾

線結花靠枕

滿剌加國

永樂三年、其酋長拜里迷蘇剌、遣使奉金葉表朝貢。詔封為國王給印誥。使者言王慕義、願同中國屬郡、歲效職貢。又請封其國西山。詔封為鎮國之山。

御製碑文賜之。九年、國王率其妻子、及陪臣、五百四十餘人朝貢。命官往勞。

上御奉天門宴之。十年、遣使來貢。十二年、國王子母斡撒于的兒沙來朝。告父卒。

命嗣封。二十二年、及宣德九年、國王復來。正統十年以後、屢遣使來貢。貢道由廣東。天順三年、其王嗣子請封。遣使行禮

貢物

犀角　　　　　象牙

玳瑁　　　　　瑪瑙珠

鶴頂　　　　　金母鶴頂

珊瑚樹　　　　珊瑚珠

金鑲戒指　　　鸚鵡

黑熊　　　　　黑猿

白麂　　　　　鎖服

撒哈剌　　　　白苾布

薑黃布　　　　撒都細布

西洋布　　　　花縵

薔薇露　　　　梔子花

烏爹泥　　　　蘇合油

片腦　　　　　沈香

乳香　　　　　黃速香

金銀香　　　　降真香

紫檀香　　　　丁香

樹香　　　　　木香

沒藥　　　　　阿魏

大楓子　　　　烏木

蘇木　　　　　番錫

番鹽　　　　　黑小廝

娑羅國

永樂四年、東王西王各遣使朝貢

貢物

珍珠　　　　　玳瑁殼

白焦布　　　　花焦布

降真香　　　　黃蠟

黑小廝

阿魯國

在西南海中。永樂五年、其王速魯唐忽先、遣使附古里諸國朝貢

貢物

象牙　　　　　熟腦

小葛蘭國

永樂五年、遣使附蘇門荅剌等國朝貢

貢物

珍珠傘　　　　白綿布

胡椒

榜葛剌國

西天有五印度國。榜葛剌即東印度。永樂六年、國王靄牙思丁來朝貢。九年、至太倉、命行人往宴勞之。十二年、王蹇弗丁遣使貢麒麟等物。正統三年、貢同。表用金葉

貢物

馬　　　　　　馬鞍 【 金銀事件】

戧金琉璃器皿　青花白瓷

撒哈剌　　　　者抹黑荅立布

洗白苾布　　　兜羅綿

鶴頂　　　　　犀角

翠毛　　　　　鶯哥

糖霜　　　　　乳香

熟香　　　　　烏香

麻藤香　　　　烏爹泥

紫腴　　　　　藤竭

烏木　　　　　蘇木

胡椒　　　　　麤黃

錫蘭山國

永樂九年、遣使

諭西洋諸國。歸經錫蘭山。其國王亞烈苦柰兒發兵絕我歸路。使者襲其城、生擒國王、及家屬、獻于朝。

命釋之。擇立其屬之賢者。十年、封耶巴乃那為王。正統十年、天順三年、遣使來貢

貢物

寶石　　　　　珊瑚

水晶　　　　　金戒指

撒哈剌　　　　西洋細布

乳香　　　　　木香

樹香　　　　　土壇香

沒藥　　　　　硫黃

藤竭　　　　　蘆薈

烏木　　　　　胡椒

碗石　　　　　象

□納撲兒國

國在印度之中。即古佛國。永樂十八年、其國王亦不剌金數。侵榜葛剌國。遣使齎敕諭之

拂菻國

在嘉峪關外萬餘里。洪武四年、遣其國故民捏古倫齎詔諭之。尋遣使朝貢

柯枝國

永樂二年、其國王可亦里、遣使朝貢。十年、復遣使來請封其國之山。詔封為鎮國山。

御製碑文賜之。仍

賜國王印誥

麻林國

永樂十二年、遣使來朝、貢麒麟等物

呂宋國

洪武五年、與瑣里諸國同貢方物。永樂三年、遣使朝貢。萬曆四年、助討逋賊有功、來貢。貢道由福建








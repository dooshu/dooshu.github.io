51　卜師掌開龜四兆　四兆義例


卜師「四兆」，鄭氏鍔以理推之，謂：「方兆，占四方之事也，漢武帝發易占，知神馬從西北來。事見史記大宛列傳。功兆，占立功之事也，楚司馬子魚卜戰令龜。事見昭十七年左傳。義兆，占行義之事也，惠伯曰：『忠信之事則可。』事見昭十二年左傳。弓兆，有射意，後世有覆射之法。」

【元圻案】春官：「卜師掌開龜之四兆，一曰方兆，二曰功兆，三曰義兆，四曰弓兆。」注：「方、功、義、弓之名未聞。」〇周禮訂義四十二載鄭鍔曰：「方兆者，占四方之事。漢武帝發易占，知神馬從西北來，非占四方之事乎？功兆者，占立功之事，楚司馬子魚卜戰，令龜曰：『魴也，以其屬死之，楚師繼之，尚大克之，吉。』非立功之事乎？義兆者，占行義之事，南蒯筮得『黄裳元吉』，惠伯曰：『忠信之事則可，不然必敗。』非占行義之事乎？弓兆者，弓有射意，故後世有覆射之法〔一〕，東方朔射守宫有『跂跂緣壁』之語，非爲覆射之事乎？」又載薛士龍曰：「以意推之，麗於形者方也，謂之方兆，則言其上下陰陽之勢。以力興造者功也，謂之功兆，則言廢興成敗之理。度其宜者義也，謂之義兆，則言其吉凶禍福之宜。能弛張者弓也，謂之弓兆，則言曲折長短之象。」〇宋史藝文志：「鄭鍔周禮解義二十二卷。」今四庫全書不著於録。

〔一〕「覆射」，即「射覆」，四庫本周禮訂義卷四二春官卜師作「射履」。下同。






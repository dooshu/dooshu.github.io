李曾伯　寿陈制垣

十载肝油驻汉关，勋名高压岘南山。

雨滋万顷春犁乐，月淡三边夜柝闲。

为小朝廷留宿望，升真学士重崇班。

九重银信知非远，白玉阶前一武间。

李曾伯

李曾伯　寿陈制垣

向来荆楚说边州，人士今夸乐国游。

千里潢池自交扰，一江汉水独安流。

兵无敢惰身为率，民有独饥惠亟趒。

阴德活人无量大，不须香火祝王侯。

李曾伯

李曾伯　寿陈制垣

东皇妆就牡丹天，来献蓬莱不老仙。

耆旧喜增羊祜传，蛮夷欣问晋公年。

休怀苕水清风适，且醉檀溪绿草边。

原向衣冠图上看，银屏千岁映貂蝉。

李曾伯


○上後主书

我大唐之有天下也，造功自高祖，重熙於太宗。圣子神孙，历载三百。丕祚中否，烈祖绍兴。大勋未集，肆我大行嗣之。德则休明，降年不永。袭唐祚者，非陛下而谁？臣闻昔汉文帝承高祖之後，天下一家，已三十年，德教被於物也久矣，而又封建子弟，委用将相。合朱虚、东牟之力，陈平、周勃之谋，宋昌之忠，诸侯之助，由中子而入立，可谓正矣。及即位，戒慎谦让，服勤政事，躬行节约，思治平，举贤良，赈鳏寡。除收孥相坐之法，去诽谤妖言之令。不贵难得之货，不作无益之费。其屈己爱人也如此，晁错、贾谊、贾山、冯唐之徒，犹上书进谏，言必激切，至於痛哭流涕者。盖惧靡不有初，鲜克有终也。而文帝优容不弗，圣德充塞，几至刑措。

今陛下当数岁大兵之後，邻封袭利之日，国用匮竭，民力罢劳，而野无刘章兴居之人，朝无绛侯曲逆之佐，可谓危矣。试使汉文帝之才，处今日之势，何止於寒心消志而已也！臣惟国家今日之急务，一曰举简大以行君道，二曰略繁小以责臣职，三曰明赏罚以彰劝善惩恶，四曰慎名器以杜作威擅权，五曰询言行以择忠良，六曰均赋役以恤黎庶，七曰纳谏诤以容正直，八曰究毁誉以远谗佞，九曰节用以行克俭，十曰克已以固旧好。亦在审先代之治乱，考前载之褒贬。纤芥之恶必去，毫厘之善必为。密取与之机，济宽猛之政。进经学之士，退掊克之吏。察迩言以广视听，好下问以开闭塞。斥无用之物，罢不急之务。此而不治，臣不信矣。《诗》曰：“敬之敬之，天维显思”；《书》曰：“儆戒无虞，罔失法度”；《易》曰：“其亡其亡，系于苞桑”；言君人者，必惧天之明威，遵古之令典，作事谋始，居安虑危也。臣观今日下民，期陛下之致治，如百谷之仰膏雨。愿陛下勉强行之，无俾文帝专美於汉。臣死罪死罪，谨言。








送岑征君归鸣皋山





《唐书·地理志》，河南府陆浑县有鸣皋山。



岑公相门子，[一]雅望归安石。[二]奕世皆夔龙，[三]中台竟三拆。[四]至人达机兆，[五]高揖九州伯。[六]奈何天地间，而作隐沦客。[七]贵道能全真，[八]潜辉卧幽邻。探元入窅默，[九]观化游无垠。[十]光武有天下，严陵为故人。虽登洛阳殿，不屈巢、由身。余亦谢明主，今称偃蹇臣。[十一]登高览万古，思与广成邻。蹈海宁受赏，[十二]还山非问津。西来一摇扇，共拂元规尘。[十三]

[一]琦按：岑参《感旧赋序》云：国家六叶，吾门三相矣。江陵公为中书令，辅太宗；邓国公为文昌右相，辅高宗；汝南公为侍中，辅睿宗。相承宠光，继出辅弼。逮乎武后临朝，邓国公由是得罪。先天中，汝南公又得罪。朱轮翠毂如梦中矣。按《唐书》：岑文本，邓州棘阳人。祖善方，后梁吏部尚书。父之象，隋邯郸令。贞观中，文本历官中书令，封江陵县子。从子长倩，永淳中累官兵部侍郎同中书门下平章事。垂拱中拜文昌右相，封邓国公，为来俊臣所诬陷，斩于市。文本孙羲，累官至同中书门下三品。景云间进侍中，封南阳郡公。羲兄献，为国子司业；弟仲翔，陕州刺史；仲休，商州刺史。兄弟子姓在清要者数十人。羲叹曰：“物极则反，可以惧矣。”然不能抑退，坐豫太平公主谋，诛，籍其家。



[二]《晋书》：谢安，字安石，自幼有公辅之望。



[三]杨齐贤曰：奕世，累世也。



[四]《晋书·天文志》：永康元年三月，中台星坼，占曰：“台星失常，三公忧。”赵王伦寻废杀贾后，斩司空张华。



[五]欧阳建诗：“古人达机兆。”



[六]孔安国《尚书传》：牧，牧民，九州之伯。《晋书》：桓玄曰：“父为九州伯，儿为五湖长。”



[七]桓谭《新论》：天下神人五：一曰神仙，二曰隐沦。谢灵运诗：“既枉隐沦客。”



[八]《庄子》：“子之道，狂狂汲汲，诈巧虚伪事也，非可以全真也。”



[九]又曰：“至道之精，窈窈冥冥；至道之极，昏昏默默。”



[十]《淮南子》：“上游于霄雿之野，下出于无垠之门。”高诱注：“无垠，无形状之貌。”



[十一]袁宏《后汉纪》：“伏见太原周党，使者三聘，乃肯就车。陛下亲见诸庭，党伏而不谒，偃蹇自高，逡巡求退。”《后汉书》：“偃蹇反俗。”章怀太子注：“偃蹇，骄傲也。”



[十二]严子陵、广成子及鲁仲连欲蹈东海事，俱见二卷注。



[十三]《晋书》：庾亮虽居外镇，而执朝廷之权。既据上流，拥强兵，趣向者多归之。王导内不能平，常遇西风尘起，举扇自蔽，徐曰：“元规尘污人。”






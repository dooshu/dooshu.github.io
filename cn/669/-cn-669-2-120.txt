120　卦氣圖陰陽爻數


上繫七爻，起於中孚「鳴鶴在陰」；下繫十一爻，起於咸「憧憧往來」。卦氣圖案：李溉卦氣圖見漢上易。朱子發曰：「其説源於易緯。」自復至咸，凡三十卦。八十八陽、九十二陰，自姤至中孚亦三十卦。八十八陰、九十二陽。咸至姤凡六日七分，中孚至復亦六日七分，乾，四月卦也，至五月姤，中隔大有、家人、井、咸四卦。坤，十月卦也，至十一月復，中隔未濟、蹇、頤、中孚四卦，并乾、坤計之，每卦得六日七分。陰陽自然之數也。

【全云】卦氣之説，起於漢儒，十翼未必遂有此義。






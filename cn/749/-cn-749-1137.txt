李琳


琳号梅溪，长沙人。咸淳十年（1274）进士。

平韵满江红

题宜春台

碧蘸江山，鹤唳晓、云献画屏。瑶宫敞、舞金翔翠，巍枕春城。龙背神瓢飞旱雨，虹光花石转阴晴。蔼昼香、飞雾福苍生，千古灵。

箫鸾响，笙鹤鸣。瑞烟起，彩云行。满阑干花影，绣飏帘旌。佛界三千笼日月，仙楼十二挂星辰。望赭袍、霞珮并云軿，游紫清。

木兰花慢

汴京

蕊珠仙驭远，横羽葆、簇霓旌。甚鸾月流辉，凤云布彩，翠绕蓬瀛。舞衣怯环珮冷，问梨园、几度沸歌声。梦里芝田八骏，禁中花漏三更。

繁华一瞬化飞尘，辇路劫灰平。恨碧灭烟销，红凋露粉，寂寞秋城。兴亡事空陈迹，只青山、淡淡夕阳明。懒向沙鸥说得，柳风吹上旗亭。

六么令

京中清明

淡烟疏雨，香径渺啼鴂。新晴画帘闲卷，燕外寒犹力。依约天涯芳草，染得春风碧。人间陈迹？斜阳今古，几缕游丝趁飞蝶。

柳向尊前起舞，又觉春如客。翠袖折取嫣红，笑与簪华髮。回首青山一点，檐外寒云叠。梨花淡白，柳花飞絮，梦绕阑干一株雪。








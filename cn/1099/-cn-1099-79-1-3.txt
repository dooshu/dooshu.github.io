○陝西馬政 【 馬政】

觀此知楊文襄能立功于西陲亦中樞處置得宜

看得徐蕃夏璲等所言、皆詳備切要、深補本部原擬之文、不足大意、俱欲加重本官之任、以成公家之事、緣都御史楊一清受命于馬政廢墜之後、委的事體艱大。責任難為。况其所行。俱于巡撫巡按及都布按三司事相干涉。若使人得沮撓。事或掣肘。縱有才能。亦難濟事。合無悉准科道所擬、備行本官、令其查照本部原行及各官所言參酌施行、仍敕將撫按衙門不得干撓馬政、都布按三司以下、悉聽節制委用等情、增入敕內、以便行事、其論茶易馬匹、委修馬政一事、若併付本官管理、委的事體相須、易責成效、况茶馬自先年停止大臣之後、止是行人撫諭廵禁、成化年間、因是行人職輕、難以革弊、該廵撫奏准暫差御史整理、今既有都御史兼理。若又差御史。在彼不無事權不一。合無將廵茶御史行取回京。一應首尾。悉皆責成于楊一清。其原擬禁約處置事宜、亦皆增入本官敕內、待彼至日、或行茶地方遙遠。應該另添何等廵禁官員、及茶法利弊、中間有應處應奏事情、俱聽本官奏請定奪、


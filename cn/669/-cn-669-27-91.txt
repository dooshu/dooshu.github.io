91　劉殷失節於劉聰　事君當務幾諫之戒


劉殷失節於劉聰，而戒子孫曰：「事君當務幾諫。」大節已虧，其言之是非不足論也。

【元圻案】晉書孝友傳：「劉殷，字長盛，新興人。七歲喪父，哀毁過禮，服喪三年，不見其齒。齊王冏辟之，拜新興太守。永嘉之亂，没于劉聰。聰奇其才而擢任之，累至侍中、太保、録尚書事〔一〕。殷恒戒子孫曰：『事君當務幾諫，凡人尚不可面斥其過，而況萬乘乎！』」〇讀史管見嘗論劉殷言「事君幾諫」之非，故厚齋云爾。

〔一〕「太保」，原作「太守」，據中華本晉書卷八八劉殷傳改。






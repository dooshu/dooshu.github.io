◎忍辱解冤

徐受天，吴中闾门人，尝于市上遇担粪者，倾污满身，徐念担粪穷民，谅不能赔其衣履，含忍欲走，担粪者反诬其撞翻，挥拳大骂，挣脱而窜，犹追逐里许。众为之不平。徐狼狈至家，更衣浣体，妻孥怨怅，以为不祥，徐亦怏怏，无如之何。至半夜，忽闻叩户声甚急，启视之，则担粪者凶凶而前，嗫嚅不语，徐讶曰："吾不责汝赔衣履，向我骂，我忍而避之，亦可已矣。奈何又夤夜而来。"答曰："吾与君有宿世仇，日间以君相避，我恨已消，今我已死，我家贫，无棺以殓，君能殡我，请即解此仇。若得更恤我妻子，且当报德矣。"言罢大哭，灯光惨碧，相对寒凛，徐已战栗，闻其为鬼，益惧。因曰："当如汝言。"担粪者遂告其姓名里址，大啸而去。徐次日往访，果如其语，遂厚殓之，并贻其子十金，营小贸贩以瞻母。尝以此事告人曰："苟逞一时之忿，不忍辱远避，则担粪者死于吾手，吾已缳首市曹矣。"


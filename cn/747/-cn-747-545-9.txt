○湖南观察使谢上表

臣某言：臣以某月日到本部上讫。荣如梦中，不敢自信。臣某诚欢诚惧顿首顿首。臣顷备位省官，孤特无与，自坚内志，不近权门。逞憾者以阴计中臣，伺其颠沛，而臣位从惧进，身自危安，陛下之保臣也。陛下开张至道，以福群生，长人之吏，必以岁久，课其能否，定为差等，使无亻幸人。独臣领常州一年，超居近地，陛下之私臣也。臣当此时，不能称扬隐晦，以纳圣聪，论列奇计，以靖封略，使下有胜臣而未用者，边有战聚而偷生者，是臣负陛下之知也。况今方隅之任，得其人则圣虑安，失其才则众情苦，斯位不细，惟贤者宜之。臣前官已旷，后恩逾重，公议难逭，殒越是忧。谨当日用皇慈，下求利病，镇浮惰之俗，杜奸邪之萌。冀其小康，上简天府。臣之心也，敢有二事！不胜感恩恋阙之至。


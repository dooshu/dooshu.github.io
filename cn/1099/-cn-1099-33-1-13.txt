○急處糧運以實重邊以保盛業疏 【 運粮實邊】

臣等看議得彊兵以足食為本。攘外以安內為先。陝西一省之民。供四鎮之軍。賦繁役重。食少人多。故每歲有收。用猶不足。不免於內帑取給也。况前此連歲遭凶。今歷時不雨。夏麥失望。秋糧未期。軍民皇皇。如在湯火。彊者肆刼奪。壯者流它鄉。老弱者甘心死亡。變在不測。此可憂者一也。使各邊告靖。猶可多方內救也。今榆林之兵旅方殷。甘寧之聲息且至。秋高大舉。將何以支。此可憂者二也。使地方稍有蓄積。猶可高價召致也。今附邊既搜括殆盡。腹裏又侵削無遺。一旦有事。束手無措。此可憂者三也。使鄰境有收。猶可糴買就食也。今河南湖廣赤地千里。麥禾一空。雖有高價。無處告糴。此可憂者四也。積銀不積米緩急無可賴　國家於歲用。不蓄米糧及遇不時告給。俱是發銀徒以輕賫便事也然亦不過買米而巳。至于各邊糧草缺乏。召商報納。徒以目前易辦也然商人所買未嘗他有以益之也亦不過買之附邊而巳一方所產。止有此數。買用既多。則米價不得不貴矣。附邊既盡。則腹裏不得不擾矣。財費於內帑。利歸于商人。害及于百姓。未有能濟者也。歐陽永叔于西夏兵亦有此議然則如之何亦在修腹裏糧運而巳矣臣等惟自古帝王都於關中。百官六軍之俸。其勢必取之外郡。故傳稱蕭何運餉不絕糧給。乞嚴限各該撫按官急將河南運道。照舊修復。此是大經濟查照先年例。將附近河南湖廣原派臨德二倉京運糧米。扣該數十萬石。各運至陝州金州等處接濟應用此一時之權也若其永久之利。乞將附近河南一府陝州等處。每歲夏秋折色京邊糧米內。扣二十八萬石。改納本色。坐派陝西。將戶部原補陝西歲用不足糧銀抵補前項河南折色之數。以後再不解銀。著為定例。聽從水陸之便運至陝西渭南草店子等處。立倉收貯。照數放支。臣等又查得河南陝州地方年豊、每米一石、不下四五錢。年歉不過七八錢、况河南布政司、坐派前項折色、每石亦在八九錢之數。改為本色。民亦樂輸。再將弘農潼關等衛班軍。改為運軍。其運糧船隻。亦聽該部從長計處。其河南西安府一帶逓運所。仍議添設牛夫車輛腳費。以免重累。俱各差部運仍於陝州建立戶部分司。查得臨德小灘各倉事例。歲差主事一員、監???、其餘地方。俱聽撫按官行分守官督理預使糧道疏通、軍儲充實或賣價以助邊、或抵斗以借民、或穵運以給軍、或移口以就食、或作賑濟、或准俸粮、隨其所施、無不如意、內實而外自充、本固而末自定、雖有水旱蟲蟻之災、夷狄盜賊之禍、不至如今日岌岌矣、伏惟　聖明留意、　宗社幸甚、

明經世文編卷之三十三終








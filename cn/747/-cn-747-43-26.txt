○遗诏

敕：帝王享国，天命有常，大历传归，皇纲无易。朕幸以凉德，继承宗祀。在长乐问安之日，属元凶间衅之初。南奉圣皇，北集戎事，赖将相同德，社稷降灵，爰发五原，成师一旅。丕图克振，华夏乂宁。旰昃之心，每勤思於兆庶；晨昏之礼，尝不匮於庭闱。而天祸上延，神心未悔，正当金革，罹此凶灾。遂遘膏盲，惟兹大渐，及兹理命，获著誓言。庶安国以保人，岂嘉生而恶死。审以大计，属於公卿。皇太子豫，仁孝元良，聪明齐圣，佐成大业，能事神祗。朕既弥留，可守宗社，宜令所司，当日具礼。於柩前即皇帝位，应缘朕丧事制度，并准圣皇遗诏。其诸道节度使都督刺史等，并不须赴哀。又为兵革未宁，邮驿艰弊，一切不须专使奉慰。朕执丧在疚，不食荤膻，所设馈奠，皆须如在。有违本意，神亦不歆。其祭祀之礼，一切不得宰杀。且国储非广，虚费稍多，宫掖之间，须有厘革。所有三宫内人，宜量事减省。及至德已来籍没家口，非切要者，并与放出。诸王院内，亦宜准此。其文武官僚，合须褒赏，天下百姓，宜在优矜。每当变易之时，皆下惟新之命，并委皇帝节级处分。呜呼！股肱勋臣，敬保元子，事居送往，谅在於兹。宣示万邦，宜从朕意。








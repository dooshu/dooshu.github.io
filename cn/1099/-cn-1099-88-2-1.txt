○送范應禎按察福建序 【 屯政】

古者兵出于農、井田志而兵寓焉、要之七家一兵、七征始一遍藏于田畝、簡于暇日、而調發于臨時、故無召募之勞、無養兵之費、均以便也、漢南北軍唐府兵亦倣于此我　太祖遠稽近紹、屯守之兵、居然古意內地則屯八人守二人邊地則屯七人、守三人、衛五千人。輸錢六石。守人食月一石。以歲輸充歲食二人則歲贏一萬二千石也。三七則歲贏三千石也廩官之費、民賦商征、有餘辦矣、夫何歲久弊滋、今之兵額率耗其半。田則故存也。于是有贏丁之補種。細民之租佃。食之愈寡、糧不贏以告乏、何歟、予嘗數發問而執事者不能告也。釐正之方、宜若可騐者、□籍鮮存、畦畛數易故疆、今鄙漫不省識、考之甚難也、吞隱者寧死不自實。私市者物故。冐民版者歲以深。一家仰賴焉。以法復之、則私值罔償。公租無所豁。一家之生事去矣。此一怨也。欲求其端。必開告訐之門。予嘗見督屯之使。惟利得田希巳功奸軍乘氣勢奪民產。無控愬。此一怨也。豪右私屯田連頃。畝。無敢發其奸。官治之。則搆煽謗讟。此一怨也。下官承上意為出入亡可否。彼售其私我賈其責此一怨也則是亦怨。非亦怨我者。若罔安于位。况望之濟哉。溧水范君應禎、潔塋慎縝有幹局、其在南京戶部有名、今年以員外郎擢按察僉事璽書督屯吾閩、是固所熟試而騐矣、因熟試晉新銜、收有來効、孰禦哉、春官陳洪載述君論屯之政曰、吾惟無適莫其間耳。職屯必利屯。若職民復利民耶。世豈有是。亦示之以狹矣。吾奚有倚哉。屯是屯可也。民是民可也。屯是而詭之民。則正而曲處之是故誤而軒輊焉、除其租以上下其直。毋泛清也必額以為定。毋遙度也。必簿以為憑。毋偏任也。必師以為聽毋疏核也。必差以為察。毋譟决也。必詳以須之。盡兵與民均也。吾奚有倚哉。吾仁存而義施焉額幸而足恥言功不足寧任其咎直之吾不知為德。繩之吾又惡辭為怨哉。予驚喜曰、名之下無虛士哉、是可惠吾閩矣、抑宣力之任也、國家永無兵食之憂、則有兵農故事、然豈易言哉、亦經世深念也、

皇明經世文編卷之八十八終








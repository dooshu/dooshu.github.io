○上孙学士状

学士长离耀彩，仁寿含明，奋词锋而赤堇惭，钧雅音而泗滨韬响。才逾壮室，荣入禁林。况自近年，仍多大政，藩方逆竖，夷虏饥戎，於雷霆赫怒之时，在朝夕论思之地。谋惟入献，事隔外朝，载观扫荡之勋，密见发挥之力。便当辍於内署，锡彼庶方，推《禹谟》《殷诰》之文，赞尧日舜风之化。伏惟为国自重。某早游德宇，尝接恩门。童冠相随，陪舞雩於沂水；星灰未几，隔高宴於柏梁。兰薄怀芳，瑶波伫润，窃期光价，微借疏芜。濡笔临笺，不胜丹慊。


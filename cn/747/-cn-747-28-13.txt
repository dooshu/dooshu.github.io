○亲虑囚诏

朕以匪德，嗣膺丕命，虽日慎为诫，政期以康。而天灾流行，诚或未感。自孟秋在候，雨泽愆足，永念农亩，用怀宵旰。在予之责，万方何罪？视人如伤，一物增怵。且夫修政之要，恤刑之重，虽得情勿喜，宁僣无滥。将恐此辈，犹有冤人，或伤於和，而作此厉。法惧明慎，事藉躬亲，故爰加案省，开其幽滞。虽士师不冤，时称阅实，而愚者自陷，朕甚愍焉，故屈常法，特申宽典。


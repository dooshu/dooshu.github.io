千秋岁

水边沙外，城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。

忆昔西池会，鹓鹭同飞盖。携手处，今谁在？日边清梦断，镜里朱颜改。春去也，飞红万点愁如海。

◆此词创作时间向有二说。一云作于谪处州日，如毛本及《绝妙词选》。宋范成大《石湖集·莺花亭诗序》：“秦少游‘水边沙外’之词，盖在括苍监征时所作。”（处州近括苍山，亦名括州）明杨慎《词品》卷三言之尤详，谓“秦少游谪处州日，作《千秋岁》词，有‘花影乱，莺声碎’之句。后人慕之，建莺花亭。陆放翁有诗云：‘沙上春风柳十围，绿阴依旧语黄鹂。故应留与行人恨，不见秦郎半醉时。’”如作于处州，则为绍圣三年丙子（1096）春天。据秦《谱》，是时少游“尝游府治南园，作《千秋岁》词”。另一说以为作于衡阳。宋曾敏行《独醒杂志》卷五：“少游谪古藤，意忽忽不乐，过衡阳，孔毅甫为守，与之厚，延留，待遇有加。一日饮于郡斋，少游作《千秋岁》词。毅甫览至‘镜里朱颜改’之句，遽惊曰：‘少游盛年，何为言语悲怆如此？’遂赓其韵以解之。居数日别去。毅甫送之于郊，复相语终日；归谓所亲曰：‘秦少游气貌，大不类平时，殆不久于世矣。’未几，果卒。”《能改斋漫录》卷十七列举孔毅甫、苏东坡、黄山谷次秦少游韵词以证，言之凿凿，似属可信。然词中所写，乃系春景，据秦《谱》，少游乃于绍圣三年丙子（1096）岁暮抵郴州，其经过衡阳，至少在秋天，于词境殊不合。此词似应绍圣三年春作于处州，至衡阳遇孔毅甫饮于郡斋，始录示耳。此词既出，和者甚众，计有苏轼、黄庭坚、孔平仲（毅甫）、李之仪、僧惠洪（以上为北宋，皆少游师友）、王之道、丘崈（以上为南宋），而丘崈则和了三首。他们对少游或表示慰诲，或致以悼念，形成了迁谪词的高潮。唱和人数之多，与同时代贺铸的《青玉案》（横塘路）不相上下。（徐培均《淮海居士长短句笺注》）

《千秋岁》（水边沙外）词意图

◎风暖鸟声碎，日高花影重。（唐杜荀鹤《春宫怨》）

◎相去日已远，衣带日已缓。（《古诗十九首》之一）

◎日暮碧云合，佳人殊未来。（南朝江淹《拟休上人怨别》）

◎鹓鹭，谓朝官之行列，因其整齐有序如鹓与鹭也。

◎几梦中朝事，依依鹓鹭行。（唐僧齐己《寄郑谷郎中》）

◎晋明帝数岁，坐元帝膝上。有人从长安来……因问明帝：“汝意谓长安何如日远？”答曰：“日远，不闻人从日边来，居然可知。”明日，集群臣宴会，告以此意，更重问之，乃答曰：“日近。”元帝失色曰：“尔何故异昨日之言邪？”答曰：“举目见日，不见长安。”（南朝刘义庆《世说新语·夙惠》。日边指帝都）

◆王斿，平甫之子，尝云：“今语例袭陈言，但能转移耳。世称秦词‘愁如海’为新奇，不知李国主已云：‘问君能有几多愁，恰似一江春水向东流。’但以‘江’为‘海’耳。”（宋陈师道《后山诗话》）

◆秦少游“水边沙外”之词，盖在括苍监征时所作。予至郡，徐子礼提举按部来过，劝予作小亭，记少游旧事，又取词中语，名之曰莺花，赋诗六绝而去。明年亭成，次韵寄之。诗曰：“滩长石出水平堤，城郭西头旧小溪。游子断魂招不得，秋来春草更萋萋。”“愁边逢酒却成憎，衣带宽来不自胜。烟水苍茫沙外路，东风何处挂枯藤？”“垆下三年世路穷，蚁封盘马竟难工。千山虽隔日边梦，犹到平阳池馆中。”“文章光焰照金闺，岂是遭逢乏圣时？纵有百身那可赎，琳琅空见万篇垂。”“山碧重重四打围，烦将旧恨访黄鹂。缬林霜后黄鹂少，须是愁红万点时。”“古藤阴下醉中休，谁与低眉唱此愁？团扇他年书好句，平生知己识儋州。”（宋范成大《次韵徐子礼提举莺花亭诗序》）

◆秦少游所作《千秋岁》词，予尝见诸公唱和亲笔，乃知在衡阳时作也。少游云：“至衡阳，呈孔毅甫使君。”其词云云，今更不载。毅甫本云：“次韵少游见赠。”其词云：“春风湖外，红杏花初退。孤馆静，愁肠碎。泪馀痕在枕，别久香销带。新睡起，小园戏蝶飞成对。　　惆怅谁人会？随处聊倾盖。情暂遣，心何在？锦书消息断，玉漏花阴改。迟日暮，仙山杳杳空云海。”其后东坡在儋耳，侄孙苏元老因赵秀才还自京师，以少游、毅甫所赠酬者寄之。东坡乃次韵，录示元老，且云：“便见其超然自得、不改其度之意。”其词云：“岛边天外，未老身先退。珠泪溅，丹衷碎。声摇苍玉佩，色重黄金带。一万里，斜阳正与长安对。　　道远谁云会？罪大天能盖。君命重，臣节在。新恩犹可觊，旧学终难改。吾已矣！乘桴且恁浮于海。”豫章题云：“少游得谪，尝梦中作词云：‘醉卧古藤阴下，了不知南北。’竟以元符庚辰死于藤州光华亭上。崇宁甲申，庭坚窜宜州，道过衡阳，览其遗墨，始追和其《千秋岁》。”词云：“苑边花外，记得同朝退。飞骑轧，鸣珂碎。齐歌云绕扇，赵舞风回带。严鼓断，杯盘狼藉犹相对。　　洒泪谁能会？醉卧藤阴盖。人已去，词空在。兔园高宴悄，虎观英游改。重感慨，波涛万顷珠沉海。”晁无咎集中尝载此词而非是也。少游词云：“忆昔西池会，鸳鹭同飞盖。”亦为在京师与毅甫同在于朝，叙其为金明池之游耳。今越州、处州皆指西池在彼，盖未知其本源而云也。（宋吴曾《能改斋漫录》）

◆少游小词奇丽，想见其神情在绛阙、道山之间。词曰……（略）余兄思禹使余赋崔徽头子词，因次韵曰：“半身屏外，睡觉唇红退。春思乱，芳心碎。空馀簪髻玉，不见流苏带。试与问：今人秀韵谁宜对？　　湘浦曾同会，手弭青罗盖。疑是梦，巾犹在。十分春易尽，一点情难改。多少事，都随恨远连云海。”（宋胡仔《苕溪渔隐丛话·前集》引《冷斋夜话》）

◆王斿平甫之子，尝云：今语例袭陈言，但能转移耳。世称秦词“愁如海”为新奇，不知李国主已云“问君能有几多愁？恰似一江春水向东流”。但以“江”为“海”耳。（宋胡仔《苕溪渔隐丛话·前集》引《后山诗话》）

◆山谷守当涂日，郭功甫寓焉，日过山谷论文。一日，山谷云少游《千秋岁》词，叹其句意之善，欲和之而“海”字难押。功甫连举数“海”字，若“孔北海”之类。山谷颇厌，未有以却之。次日，功甫又过山谷，问焉。山谷答曰：“昨晚偶寻得一‘海’字韵。”功甫问其所以。山谷云：“羞杀人也爷娘海。”自是功甫不论文于山谷矣。盖山谷用俚语以却之。（同上引《复斋漫录》）

◆苕溪渔隐曰：《古今词话》以古人好词，世所共知者，易甲为乙，称其所作，仍随其词牵合为说，殊无根蒂，皆不足信也。如秦少游《千秋岁》“水边沙外，城郭春寒退”，末云“春去也，飞红万点愁如海”者，山谷尝叹其句意之善，欲知之而以“海”字难押。陈无己言此词用李后主“问君那有几多愁，恰似一江春水向东流”，但以“江”为“海”耳。洪觉范尝和此词，《题崔徽真子》云：“多少事，都随恨远连云海。”晁无咎亦和此词吊少游云：“重感慨，惊涛自卷珠沉海。”观诸公所云，则此词少游作明甚，乃以为任世德所作。……皆非也。（同上引《复斋漫录》）

◆秦少游词云：“春去也，落红万点愁如海。”今人多能歌此词。方少游作此词时，传至余家丞相。丞相曰：“秦七必不久于世，岂有‘愁如海’而可存乎？”已而少游果下世。少游第七，故云秦七。（宋曾季狸《艇斋诗话》）

◆少游“水边沙外，城郭春寒退”词，为张芸叟作。有简与芸叟云：“古者以代劳歌，此真所谓劳歌。”（同上）

◆太白云：“请君试问东流水，别意与之谁短长？”江南李后主云：“问君还有几多愁，恰似一江春水向东流。”略加融点，已觉精采。至寇莱公则谓“愁情不断如春水”，少游云“落红万点愁如海”，青出于蓝而胜于蓝矣。（宋陈郁《藏一话腴·甲集》）

◆李颀诗：“请量东海水，看取浅深愁。”李后主词：“问君还有几多愁，恰似一江春水向东流。”秦少游则三字尽之，曰：“落红万点愁如海。”而语益工。刘改之《多景楼》诗：“江流千古英雄泪，山掩诸公富贵羞。”一空前作矣。（宋俞文豹《吹剑录》）

◆秦少游尝谪处州，后人摘“柳边沙外”词中语为莺花亭，题咏甚多。惟苪处士一绝云：“人言多技亦多穷，随意文章要底工？淮海秦郎天下士，一生怀抱百忧中。”（宋刘克庄《后村诗话续集》）

◆诗家有以山喻愁者。杜少陵云：“忧端如山来，澒洞不可掇。”赵嘏云：“夕阳楼上山重叠，未抵春愁一倍多。”是也。有以水喻愁者，李颀云：“请量东海水，看取浅深愁。”李后主云：“问君都有几多愁，恰似一江春水向东流。”秦少游云：“落红万点愁如海。”是也。贺方回云：“试问闲愁都几许？一川烟草，满城风絮，梅子黄时雨。”盖以三者比愁之多也，尤为新奇，兼兴中有比，意味更长。（宋罗大经《鹤林玉露·乙编》）

◆《后山诗话》载：王平甫子斿谓秦少游“愁如海”之句，出于江南李后主“问君能有几多愁，恰似一江春水向东流”之意。仆谓李后主之意又有所自，乐天诗曰：“欲识愁多少，高于滟滪堆。”刘禹锡诗曰：“蜀江春水拍山流……水流无限似侬愁。”得非祖此乎？则知好处前人皆已道过，后人但翻而用之耳。（宋王楙《野客丛书》）

◆秦少游谪处州日，作《千秋岁》词，有“花影乱，莺声碎”之句，后人慕之，建莺花亭。陆放翁有诗云：“沙上春风柳十围，绿阴依旧语黄鹂。故应留与行人恨，不见秦郎半醉时。”（明杨慎《词品》）

◆“飘零疏酒盏”两句，是汉魏人诗。（明沈际飞《草堂诗馀·正集》）

◆直用“一江春水向东流”意而以“海”易“江”，裁长作短，人自莫觉。王平甫之子云：“今语例袭陈言，但能转移”，太难为作者。（同上）

◆秦少游《千秋岁》后结“春去也”三字，要占胜前面，许多攒簇，在此收煞。“落红万点愁如海”，此七字衔接得力，异样出精采。（清先著、程洪《词洁》）

◆按此乃少游谪虔州思京中友人而作也。起从虔州写起，自写情怀落寞也。“人不见”，即指京中友，故下阕直接“忆昔”四句。“日边”，比京师也。“梦断”、“颜改”、“愁如海”，俱自叹也。（清黄苏《蓼园词选》）

◆宋秦太虚《千秋岁》用“队”韵，辛稼轩《沁园春》用“灰”韵，皆浑用唐韵。由是观之，唐词亦可用宋韵，宋词亦可用唐韵，自不必过判区畛耳。（清冯金伯《词苑粹编》引毛氏《唐宋词韵互通说》）

◆词虽浓丽而乏趣味者，以其但知作情景两分语，不知作景中有情，情中有景语耳。“雨打梨花深闭门”、“落红万点愁如海”，皆情景双绘，故称好句，而趣味无穷。（清沈祥龙《论词随笔》）

◆《词品》曰：少游谪虔州日，作《千秋岁》云：“柳边花外，城郭轻寒退。花影乱，莺声碎。飘零疏酒盏，离别宽衣带。人不见，碧云暮合空相对。”后人慕其“花影乱，莺声碎”句，建莺花亭。觉范诵之，谓少游奇丽，歌咏之，想见其神情在绛阙、蓬壶之间。（清沈雄《古今词话·词辨》）

◆夏闰庵云：“此词以‘愁如海’一语生色，全体皆振，乃所谓警句也。如玉田所举诸句，能似此者甚罕。”少游殁于藤州，山谷过其地，追和此调以吊之。（俞陛云《唐五代两宋词选释》）

◆即在宋诸贤中，如秦观之《千秋岁》（词略），其声情之悲抑，读者稍加领会，即可得其“弦外之音”。其黄庭坚、李之仪、孔平仲诸家和词（见《历代诗馀》），亦皆哀怨。则《千秋岁》曲之为悲调，可以推知。……细案此调之声情悲抑在于叶韵甚密，而所叶之韵又为“厉而举”之上声，与“清而远”之去声。其声韵既促，又于不叶韵之句，亦不用一平声字于句尾以调剂之，既失其雍和之声，乃宜于悲抑之作。（龙榆生《研究词学之商榷声调之学》）


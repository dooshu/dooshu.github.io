东山赵先生滂二十三首

【赠唐宗鲁】

惊飙振原野，草树日已疏。

客子怀故林，哀鸿云外呼。

九土人相食，烟尘暗长途。

骨肉一分散，东瓯定勾吴。

侧身无津梁，飞梦轻重湖。

荆璞时未珍，所贵琏与瑚。

棠溪古云利，百炼不受诬。

忧患启明哲，艰贞奋良图。

熠熠草上萤，青青涧中蒲。

已感秋日短，复悲冬夜徂。

阳光烛幽昧，阴壑群生苏。

归舟泛春涛，一觞酹伍胥。

【浮丘祠】

浮丘说诗秦汉间，庞眉鹤发映朱颜。

适逢偶语几弃市，又见慢儒来溺冠。

飘然长往不知处，遗迹宛在轩辕山。

年谷常丰物无厉，石泉一盏荐甘寒。

【赠吕仲善之北平搜访遗事】

龙庭返骑如飞烟，真人端拱收中原。

北平图籍载连舸，挂一漏万无完篇。

妖星夜半躔奎宿，山川千载还清淑。

国书不使外廷传，翰林青简空如玉。

监殷监夏思前车，诏起群儒当疾书。

皇家制作贵传信，未许太史征无目。

旧事遗文更搜访，狼籍幽燕藉君往。

五车上送见书成，一代兴亡如指掌。

【黄星行】

八月十五夜未央，中天皓月悬清光。

大星稀少小星没，出门四顾山苍苍。

我生不读甘石书，但见一星明且黄。

今宵不见儿童怪，应随斗柄西山外。

石桥徙倚闻幽香，荷叶团团大如盖。

黄星明夜应复来，清露为酒荷为杯。

举杯漫与黄星寿，自古昆明有劫灰。

【洛阳剑客歌为程景阳作】

洛阳古称豪杰窟，奇材剑客尤超忽。

汉家三十六将军，剧孟归来如敌国。

争夸玉贝高拄颐，曼胡短后供儿嬉。

平生耻学一人敌，胸中耿耿谁能知。

功名何必惭廉蔺，排难解纷声愈振。

白头恨不当单于，误身竟坐封侯印。

长安卿相真庸奴，鬼妾鬼马穷欢娱。

一朝万事成瓦裂，金钱果为何人输。

君不见洛阳剑客藏名久，好尽中山千石酒。

精灵变化会有时，莫遣光芒射牛斗。

【登黄山炼丹峰寻昔人隐处】

我游黄山当严冬，雪消日暖无天风。

欲求昔人栖隐处，发兴况有高僧同。

危矼侧步目已眩，绝壁下瞰心为忡。

交流二涧泻寒碧，樵牧不来萝径穷。

嵯峨乱石大如屋，蹴踏豺虎登虬龙。

手披灌木出林杪，仰从云际窥奇峰。

中高一柱揭南斗，旁扶两岫森寒松。

文楸万本翠如织，宛宛内蓄何冲融。

仙灵窟宅景象异，岂与下界同污隆。

名姓无传年代远，只有药臼留遗踪。

摩挲考击三叹息，怅不并世来相从。

因怜李白升绝顶，空吟菡萏金芙蓉。

几年戎马暗南国，眼前厌见旌旗红。

脱身长往宿有愿，把茅不用烦人工。

曹阮浮丘应好在，山南山北会相逢。

【读阮嗣宗诗】

明月照北林，孤鸿有哀音。

揽衣起坐弹鸣琴，忧忠徘徊独伤心。

可怜堂上生荆杞，空自繁华粲桃李。

种瓜寂寞青门外，采薇怅望西山趾。

芒砀云归大泽空，后百五岁无英雄。

途穷恸哭无知者，沈湎狂言元目公。

【观舆图有感（五首）】

朝雨茅茨湿，披图叹禹功。

山河一掌上，宇宙九畴中。

水性惟趋下，民生本易穷。

胼胝岂无事，大智与天通。

四履应难辨，三河尚可寻。

功推城濮隽，泽想召陵深。

问鼎犹怀恶，投龟肯易心。

向无微管叹，孰忆到于今。

辙已环诸夏，居犹忆九夷。

难求伐木处，尚想馈豚时。

夹谷真成谤，中牟不易知。

惟存删述事，赫赫起周衰。

皓首陈王道，时君孰可当。

艰难思稷契，容易托齐梁。

越岂资冠冕，秦方用虎狼。

空闻归大老，不复见鹰扬。

雒邑空南渡，东都亦北辕。

已符前五运，空忆后三元。

分合巧相似，短长难等论。

女真如拓拔，一统世中原。

【丙申冬游黄山】

蒐括山林尽，诛求鸟雀悲。

力微思引避，势迫遂相夷。

误返屠羊肆，空忧漆室葵。

浮丘如可觅，携手访安期。

【杨行密疑冢】

荒郊石羊眠不起，枯冢累累各相似。

海陵冤骨无人收，岂有儿孙来擘纸。

几堆空土效曹瞒，百战江南帝徐李。

龙山突兀表忠祠，至今父老思钱氏。

【和唐县尹山居】

早从上国接英游，晚卧沧江擅一丘。

无复谢公携处妓，空余陶令去时舟。

千章古木排云起，一派寒泉傍石流。

客至不须谈世事，小亭已扁四宜休。

【古箭渡夜谈送金元忠】

相逢岁晚诗更诵，燔尽枯槎谈愈纵。

短茨低覆结冰花，寒压溪云不成梦。

竹帛烟销黔首愚，紫芝一曲老商於。

坑外竟逃真学士，浮丘雅颂济南书。

【丙申冬游黄山】

束缊迎门月堕初，同来有客共艰虞。

几年避寇今无地，何处诛茅可结庐。

雪虐风饕樵客路，山囚濑絷野人居。

一簟肯许同栖息，寂寞残生不愿余。

【秋怀】

莫怪人呼作病翁，长年药裹愧无功。

梦回左角鸿沟外，秋入南柯石火中。

阳九适逢当日厄，大千曾悟本来空。

跰鲜凿井宁多事，安得相携一笑同。

【赠曹元达子】

故人别我今几秋，见尔难禁双泪流。

一家寄食悲南国，千骑拥麾雄北州。

转战不知何处在，相逢未拟此生休。

清门生理依诸舅，长大废书吾漫忧。

【次韵戏答留题东山者】

诗翁扶醉上危巅，得意留题拂短垣。

嗔喜未忘春梦后，是非犹记劫灰前。

弓刀几处排坚阵，风月何人共小轩。

失脚黄尘应有恨，元龙终不羡求田。

【唐伯庸以诗谢作读书林记次韵答之】

缠居原不见纷华，矮屋疏篱只一家。

雪后松筠初换叶，春深桃李自开花。

读残青竹无人到，览罢黄庭已日斜。

此道已来成寂寞，似君端合向人夸。

【题九龙庵新楼】

楼观凭虚倚玉台，远涵空翠绝浮埃。

璇玑宵转星辰近，沆瀣朝盈户牖开。

雷劈苍崖龙起立，风翻碧海鹤飞回。

仙家自信春长好，应笑胡僧辨劫灰。

【邻翁】

世乱人心薄，年荒虎迹多。

邻翁近相戒，日暮少经过。

【山居】

高枝密叶一时空，倚杖沉吟落木中。

乱后山居无纪历，偶来林下见西风。


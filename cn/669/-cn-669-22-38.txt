76　地員篇其立后而手實　吕惠卿因行手實之法　蘇軾論管仲之無後


地員篇云：「管仲之正天下也，其施七尺，【原注】施者，大尺之名。瀆田悉徙，五種無不宜。其立后而手實。」【原注】謂立君以主之，手常握此地之實數〔一〕。「手實」之名，始見於此。吕惠卿因以行手實之法。蘇文忠論管仲之無後，利不可與民争也，蓋有激云。

【元圻案】地員篇「正」作「匡」，此避宋諱。〇宋史吕惠卿傳：「立手實法，用弟曲陽尉和卿計，制五等丁産簿，使民自上其家之物産，官爲注籍。尺椽寸土，檢括無遺，下至雞豚亦徧抄之。訐告隱匿，賞以貲三分之一，民不勝困。」〇東坡論管仲無後云：「左氏云：『管仲之世祀也，宜哉。』謂其有禮也。而管仲之後，不復見於齊者。予讀其書，大抵以魚鹽富齊耳。夫以孔子稱其仁，丘明稱其有禮，然不救其無後，利之不可與民争也如此。桑弘羊滅族，韋堅、楊慎矜、王涯之徒皆不免於禍，孔循誅死，有以也夫。」〇厚齋原注皆管子注文，「瀆田悉徙」句下注云：「瀆田，謂穿溝瀆而溉田。悉徙，謂其地每年皆須更易也。」

〔一〕「常」，原作「嘗」，據元刊本、清嘉慶本改。






楼钥　雪豨仙隐

君之生兮天之西，望雪山兮名之以雪豨。

君之游兮海之湄，隐于雪窦兮杳然何归。

子从其父兮孙访吾祖，子志不遂兮孙之心良苦。

嗟嗟，阆中君兮弃家而远游，

蹇胡为乎不久留。其遂蝉蜕尘埃而仙耶，

其亦肥遯得道不死而隐于四窗之幽耶。扪萝以寻于烂平兮既不可见，

莽白云之廿里兮欲进兮焉求。青棂兮实繁，

莎罗兮花稠。鞠侯兮相与群，

白鷳兮啸其俦。谓为远兮何景物之良是，

谓在迩耶将径之何由。肖群像兮兹堂，

谨奉尝兮良畴。君其来兮庶几其见之，

君之不来兮徒相羊以夷犹。

楼钥


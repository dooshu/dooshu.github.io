答湖广雷巡按


辱翰示，知道从已临楚地，无任欣慰。兹有一事请教。施州兵备，旧无此官，偶以邻境小寇，谩尔增设。今地方事宁，此为剩员矣。夫官多民扰，供亿费烦，姑未敢论。且分巡荆南道，原控制蜀之瞿塘，如得其人，何事不举。乃舍其专职而另设官，于事体便乎否也？今李佥宪已升铨部，停缺未补。俟两院具题，即议省矣。惟裁之，幸甚。






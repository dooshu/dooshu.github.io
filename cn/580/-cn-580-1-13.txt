本纪第十三 成宗上


成宗钦明广孝皇帝，讳铁木耳，明孝太子真金第三子也。母为太子元妃宏吉剌氏，至元二年九月庚子生。二十五年，诸王哈丹等叛，世祖遣帝率诸将讨平之，命帝抚军北边。三十年六月乙巳，受皇太子宝。三十一年春正月癸酉，世祖崩，诸王大臣遣使赴于北边。夏四月壬午，帝至上都。先是，御史中丞崔彧得传国玉玺上之，元妃遣中书右丞张九思赍至上都，授于帝。晋王甘剌麻率诸王劝进，甲午，即皇帝位于上都之大安阁，知枢密院事伯颜宣扬顾命诏曰：

朕惟太祖圣武皇帝受天明命，肇造区夏，圣圣相承，光昭兹绪。迨我先皇帝体元居正以来，然后典章文物大备，临御三十五年，薄海内外，罔不臣属，宏规远略，厚泽深仁，有以衍皇元万世无疆之祚。我昭考早正储位，德盛功隆，天不假年，四海觖望。

顾惟眇质，仰荷先皇帝殊眷，亲授皇太子宝，副以抚军之任。今春宫车远驭，奄弃臣民，乃有宗藩昆弟之贤，戚畹官僚之旧，谓祖训不可以违，神器不可以旷，合词推戴，诚切意坚。朕勉徇所请，于四月十四日即皇帝位，可大赦天下。除杀祖父母父母、妻妾杀夫、奴杀主不赦外，其余一切罪犯，咸赦除之。议行贡举法，无学田处，量拨闲田，以赡生徒。劝课农桑，停罢一切不急之役。军官奥鲁官，抚养军人，不得妄行科配，阵亡及病死者，依例优恤。江淮以南，夏税特免一年，已纳者准充来年数目。各处酒税等课定额，三十分取一，若额外办出增余，额自作额，增自作增。禁诸人扑买名山大川。圣帝明王，贤臣烈士，载于祀典者，除常礼外，择日遣官致祭。其不尽事件，仰中书省续议奏闻。

是日追尊皇考明孝太子曰皇帝，尊太子元妃曰皇太后。庚子，忽笃海、明哥颁即位诏于高丽，李衍、萧泰登颁即位诏于安南。丁未，湖广盗起，刘国杰等以兵讨之。己酉，金齿蛮酋阿鲁为孟定路总管，赐虎符。

五月戊午，上大行皇帝尊谥曰圣德神功文武皇帝，庙号世祖；皇后尊谥曰昭睿顺圣皇后；皇考尊谥曰文惠明孝皇帝，庙号裕宗。庚申，云南蛮酋适习、四川散毛洞蛮酋覃顺等来献方物。壬申，议增官吏俸。乙亥，札珊知枢密院事。戊寅，封皇姑高丽王妃为安平公主。加御史大夫月鲁吕太师知枢密院事，伯颜太傅，月赤察儿太保。赐月鲁吕上方玉带、宝服，还镇北边。

六月庚辰朔，日有食之。壬辰，帖木儿复为中书平章政事。乙未，以上世祖、裕宗尊谥，诏天下免本年包银、俸钞，及中原地税、江淮以南夏税之半。辛丑，赐宋使、签书枢密院事家铉翁号处士，放还田里。癸卯，封驸马阔里吉思为高唐王。甲辰，修《世祖实录》。

秋七月壬子，诏御史大夫月鲁吕振台纲。壬戌，诏曰：“孔子之道，垂宪万世，有国家者所当崇奉。诸路应设庙学书院，禁官民亵渎。学田勿得侵夺，作养后进，严加训诲。若文行可观者，有司保举，肃政廉访司体覆，以备擢用。”癸亥，省肇州宣慰司入辽东道。癸酉，陕西行省平章政事不忽木为中书平章政事。甲戌，诏谕暹国王敢木丁来朝。

八月戊子，初祀社稷，用堂上乐。己丑，大都留守段贞、平章政事范文虎监浚通惠河。

九月壬子，驻跸三部落，受诸王百官贺圣诞。辛未，秃古帖木耳使阇蓝国。

冬十月戊寅，车驾至自上都。乙未，金齿孟爱甸蛮酋遣其子来朝，立孟爱甸军民总管府。壬寅，缅国来贡驯象。乙巳，遣南巫里、速木答剌等国使者还，赐三珠虎符及金币有差。

十一月丁未朔，朝皇太后于隆福宫，上玉册、玉宝。壬子，罢湖广江西行枢密院。丁巳，伯颜察儿参议中书省事，其兄平章政事伯颜奏曰：“兄弟宜相嫌避。”辞职，帝曰：“兄平章于上，弟参议于下，何所嫌耶。”不允。甲子，湖南道宣慰使何玮为中书参知政事。癸酉，诏改明年为元贞元年。

十二月庚子，孛罗曷答儿将禁卫兵戍和林。从帝师请，释京师死囚三十人，杖以下百人。曲靖澄江等路蛮酋来献方物。太傅、知枢密院事伯颜卒。

元贞元年春正月戊申，诸王阿失罕来朝。癸丑，太仆卿只而合朗为御史大夫。癸亥，云南行省左丞杨炎龙为中书左丞。庚午，江浙行省平章政事阿老瓦丁为中书参知政事。壬申，立北庭都元帅府，中书平章政事合伯为都元帅，江浙行省右丞撒里蛮副之，皆佩虎符。立曲先塔林都元帅府，衅都察为都元帅，佩虎符。甲戌，有飞书告朱清、张瑄谋反，诏慰勉之。乙亥，封皇姑囊家真公主为鲁国大长公主，驸马蛮子台为济宁王。

二月丁丑，合伯、撒里蛮、孛来将探马赤军万人戍北边。壬午。罢江南茶税。戊子，思州蛮酋田哈剌不花等来朝。缅国阿剌札高微班的来献舍利。丁酉，车驾幸上都。癸卯，工部尚书吕天麟为中书参知政事。罢河西军，听各还所属。

三月己巳朔，安南国世子陈日燇遣使来慰国哀，并谢罪。丙辰，金齿蛮酋来朝。

夏四月辛巳，妖人蒙虫僭拟乘舆，伏诛。癸巳，牙那木假兵部尚书佩虎符使马答儿的音国。敕官吏不得擅离职任。

闰月甲寅，立梭釐招讨使司，塔儿忽带为招讨使，佩虎符。壬戌，塔即古阿散坐不法伏诛。戊辰，遣爱牙赤核实高丽储粮。是月，兰州上下三百余里河清三日。

五月戊寅，命麦朮丁、何荣祖厘正选法。己卯，流别阇于江西，从月的迷失讨贼自效。辛巳，罢行大司农司。平章政事麦朮丁加平章军国重事，中书右丞、商议中书省事何荣祖罢为昭文馆大学士，与中书省事。丙申，前太傅伯颜子买的为佥书枢密院事。

六月甲寅，翰林学士承旨董文用等进《世祖实录》。乙卯，省左右两江宣慰司都元帅府、宣抚司为广西两江道宣慰司都元帅府。敕上封事者命中书省检视再闻奏。癸亥，立蒙古都元帅府于西川，阿拉帖木儿、岳乐罕并为都元帅，佩虎符。

秋七月己卯，诏诸路有儒知吏事吏通经术者，廉访使岁贡二人，委省台官考试，中程者用之，所举非人，罪坐选举官。壬午，立肇州屯田万户府，以辽阳行省左丞阿散领之。戊戌，管军万户朱永福、边珍裕坐妖言惑众，伏诛。

八月辛酉，缅国进驯象。己巳，驸马阿海知枢密院事。

九月甲戌，帝至自上都。乙亥，从帝师请，释死罪三人、杖以下四十七人。己卯，罢四川淘金户，还其原籍，追论建言者之罪。庚辰，罢宁夏路行中书省。丁亥，爪哇国来贡方物。

冬十月癸卯，有事于大庙，帝曰：“亲享之礼，祖宗未行。今玉册、玉宝成，朕其躬莅之。”癸丑，平章军国重事答失蛮以兵讨西北叛王。戊辰，遣安南贡使还，仍诏谕陈日燇来朝。

十一月丙戌，毯阳、佐法儿剌、阿鲁等国各遣使奉金字表来朝。戊戌，诏江浙行省括隐漏官田及检劾避役户。是月，戒饬御史台、廉访司，凡纠察官吏不公，及不知百姓疾苦者罪之；敕各投下及影占户计者，均当杂泛差徭。

十二月甲子，徙缙山乞里乞思等部众于山东。

二年春正月丙子，蠲两都站户和雇和市。己丑，御史中丞秃赤为御史大夫。乙未，禁诸王、公主、驸马擅罪官吏。

二月丙午，禁军官擅以家奴代役。括蒙古渐丁充行伍。庚戌，诏军人擅更代及逃归者死。庚申，自六盘山至黄河置屯田。丙寅，大都留守司达鲁花赤段贞为中书平章政事。

三月壬申，中书平章政事不忽木罢为昭文馆大学士、平章军国事。癸酉，忻都劾晋王甘麻剌，朵罗台劾太师月鲁吕皆有异志。诏枢密院鞠之，事不实，忻都论死，朵罗台谪从军自效。丙子，车驾幸上都。

夏四月己亥朔，命撒的迷失招集忙古歹部流民。

五月戊辰朔，免两都徭役。甲戌，诏蒙古马牛羊百取其一，羊不满百者亦取之，色目人羊满百乃取其一，著为令。庚辰，土番寇阶州，诸王帖木儿不花、只列等以兵讨之。庚寅，罢四川马湖进独本葱。是月，野蚕成茧。

六月丙午，上思州叛蛮黄胜许遁入安南。

秋七月庚午，肇州万户府置屯田。壬午，括伯颜、阿朮、阿里海牙等占江南民田及权豪隐匿者，令输租。增江西、河南行省参知政事各一员，朱清为河南行省参知政事，张瑄为江西行省参知政事。授高丽世子王謜为仪同三司、领都佥议司事。丙戌，岳乐也奴等使马八儿国。己丑，广西贼陈飞等寇昭、梧、藤、容等州，湖广行省左丞八都马辛讨平之。

八月丁酉朔，禁舶商以金银渡海。

九月辛未，车驾幸安同泊，受诸王百官贺圣诞。戊寅，临安路舍资蛮叛，梁王松山讨降之。甲申，也先不花讨乞蓝蛮，其别部酋答剌率诸蛮降，以其地为云远路军民总管府。是月，河决杞、封邱、祥符、宁陵、襄邑五县。

冬十月丁酉，有事于太庙。壬子，车驾至自上都。赣州贼刘六十作乱，江西行省左丞董士选讨平之。

十一月丁卯，答马剌国来进驯象。己巳，兀都带等进所译太宗、宪宗、世祖《实录》，帝曰：“忽都鲁迷失非昭睿顺圣皇后所生，何为称公主？顺圣太后崩时，裕宗已还自军中，所纪日月先后差错。又别马里思丹炮手亦思马音及泉府司皆小事，不足书也。”辛未，遣枢密院官整饬江南镇戍诸军，列将校勤惰以闻。壬辰，缅王遣其子僧伽巴叔撒邦巴来贡方物。

十二月戊戌，立彻里军民总管府。癸亥，释大都狱囚百人。金齿、罗斛蛮酋来朝。

大德元年春正月辛未，诸王亦怜真来朝，卒于道，赐币帛五百匹。己丑，分和林汉军屯田于五条河。辛卯，张斯立为中书参知政事。

二月丙申，蒙阳甸蛮酋缅吉遣其弟阿不剌等来献方物，以其地立通西军民总管府。戊午，罗罗斯蛮酋来朝。己未，改福建行省为福建平海等处行中书省，徙治泉州。封的立普哇拿阿迪提牙为缅国王。庚申，行徽政院副使王庆端为中书右丞。改元贞三年为大德元年，赦天下，免上都、隆兴差税三年。诏曰：“朕荷天地之洪禧，承祖宗之丕祚，仰遵成宪，庶务和平。比者药木忽儿、兀鲁速不花、朵儿朵怀等去逆效顺，率众来附，毕会宗亲，释其罪戾。适星芒之垂象，岂天意之儆予！宜推一视之仁，诞布更新之化，可改元贞三年为大德元年。于戏！侧身修行，咸摅奉若之诚，革故鼎新，幸底雍熙之治。咨尔臣庶，体予至怀。”是月，敕自正月一日至七月二十日，禁捕打禽兽，著为令。

三月庚午，陕西行省平章政事也先帖木儿为中书平章政事，中书左丞梁德珪为中书右丞。癸酉，畋于柳林。甲戌，西番寇阶州，陕西行省平章政事脱列伯讨平之。丙子，车驾幸上都。丁丑，封诸王帖木儿不花为镇西武靖王。江西行省左丞八都马辛为中书左丞。庚辰，札忽鲁赤脱而速坐受赂为奴所告毒杀其奴，论死。庚寅，立江淮等处财赋总管府。

夏四月癸巳朔，日有食之。壬寅，赐暹国及罗斛蛮来朝者衣币有差。诏优恤江南茶户。

五月丙寅，河决开封。戊辰，安南国遣使来朝。庚寅，平伐蛮酋来降，乞隶于亦奚不薛，从之。上思州叛蛮黄胜许遣其子来降。

六月甲午，湖广行省参知政事崔良知廉贫，赐盐课钞千锭旌之。戊戌，平伐九寨蛮来降。甲寅，罢亦奚不薛岁贡马及毡衣。是月，和州历阳县江涨，漂没民居一万八千余家，诏江浙、湖广、江西秋粮折轻赏钞。

秋七月辛未，省蒙古军万户府入曲先塔林都元帅府。丁亥，河决杞县蒲口。衡州路酃县大水山崩。

八月丁巳，妖星出于奎。

九月甲子，八百媳妇蛮寇彻里，也先不花以兵讨之。丙寅，罢括两淮民田。壬午，车驾至自上都。己丑，罢南丹州安抚司，立庆远南丹溪洞等处军民安抚司。平珠、六洞蛮及十部蛮皆来降。

冬十月丁酉，有事于太庙。辛丑，温州妖人陈空崖伪称罗平国正治元年，伏诛。乙卯，爪哇国遣使奉表来降。

十一月癸亥，高丽国王王昛告老，乞以爵传其子謜。丁丑，以謜为征东行中书省左丞相、高丽国王，仍封昛逸寿王，赐号推忠宣力定远保节功臣。

十二月戊戌，禁诸王、驸马夺民田，其献田者罪之。壬寅，朝洞蛮来降。丁未，旌表烈妇漳州万户府知事阚文兴妻王氏。

闰月甲子，福建行省平章政事高兴奏漳浦县产水晶，乞采之，帝曰：“不劳民则可，劳民勿取。”己卯，播州宣抚使杨汉英请讨平伐叛蛮，命湖广行省平章政事哈剌哈孙从宜收抚。

二年春正月壬辰，以水旱免郡县田粮十之三，灾甚者尽免之，老病单弱免差税三年。己酉，释流求俘归谕其国王效顺。省土番碉门安抚司、运司，立碉门鱼通黎雅长河西宁远安抚司。

二月壬戌，徙重庆宣慰司都元帅府于成都，立福建军民宣慰司都元帅府。乙丑，中书右丞张九思为平章政事，与中书省事。己巳，畋于漷州。丙子，罢中外土木之役。乙酉，车驾幸上都。诏民播种怠惰及有司劝课不至者，各道廉访司治之。丙戌，梁德珪为中书平章政事。

三月戊子，诏僧人犯罪，听有司专决，轻者与僧官约断，不至者罪之。壬子，封东镇沂山为元德东安王，南镇会稽山为昭德顺应王，西镇吴山为成德永靖王，北镇医巫闾山为贞德广宁王，与岳渎同祀，著为令。

夏四月庚申，也速带儿擅调甘州戍军，遣伯颜等笞之。

五月辛卯，罢海南黎兵万户府及屯田万户府。壬辰，昭文馆大学士何荣祖加平章政事，与中书省事；中书左丞八都马辛为中书右丞。己酉，耽罗国来贡方物。

六月庚申，罢江南门摊，复行两税法。

秋七月癸巳，河复决蒲口，遣尚书阿海、御史刘赓等塞之。壬寅，诏高丽国王王謜入侍，复以其父昛为国王。

九月己丑，车驾幸阻妫之地，受诸王百官贺圣诞。安南、爪哇及金齿蛮各来贡方物。丙申，帝至自上都。癸卯，命御史台鞠枢密副使塔剌忽带赃罪。庚戌，汰中外冗员。

冬十月壬戌，立蒙古万户府于凤翔路。

十一月庚寅，安南国来贡方物。丙申，罢云南行御史台，置肃政廉访司。壬寅，中书右丞王庆端为中书平章政事。

十二月辛未，湖广行省平章政事哈剌哈孙为江浙行省左丞相。甲戌，彗星见。




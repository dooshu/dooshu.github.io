11　舜造漆器禹彫其俎　褚遂良論奢靡之始


唐太宗問褚遂良曰「舜造漆器，禹彫其俎」，其事見韓子十過篇：「由余對秦穆公曰：『舜作食器，流漆墨其上，國之不服者十三。禹作祭器，墨染其外，朱畫其内，國之不服者三十三。』」

【元圻案】唐書褚遂良傳：「遂良，字登善，散騎常侍亮子。帝嘗怪：『舜造漆器，禹雕其俎，諫者十餘不止，小物何必爾邪？』遂良曰：『雕琢害力農，纂繡傷女工。奢靡之始，危亡之漸也。漆器不止，必金爲之，金又不止，必玉爲之，故諫者救其源，不使得開。及夫横流，則無復事矣。』」






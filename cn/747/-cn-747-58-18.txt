○放归蕃使论矩立藏等制

朕临御万邦，推布诚信，西戎纳款，积有岁时，中或亏违，亦尝包贷。我有殊德，宁不是思，重译贡珍，道途相继，申恩示礼，曾无阙焉。昨者蕃使奏章，又至京辇，将君长之命，陈和好之诚。临轩召见，馆饩加厚，复以信币，谕之简书。亦既言旋，才及郊甸，遽闻蚁聚，来犯封陲，河曲之间，颇为暴扰。背惠弃约，斯谓无诚，公议物情，咸请诛绝。朕深为德化之未被，岂虑夷俗之不宾，其国失信，其使何罪？释其维絷以遂性，示之宏覆以忘怀，予衷苟孚，庶使知感。其蕃使论矩立藏等并后般来使，并宜放归本国，仍委凤翔节度使以此意晓谕。


视东皋归小酌

筑陂下麦晚归来，围火烘衣始此回。

但得诸孙传素业，真无一事挂灵台。



井桐叶落垂垂尽，篱菊花残续续开。



不负初寒蟹螫手，床头小瓮拨新醅。



视东皋归小酌

少年误计慕浮名，更事方知外物轻。



身誓生生辞禄食，家当世世守农耕。



授时尧典先精读，陈业豳诗更力行。



最好水村风雪夜，地炉烟暖岁猪鸣。




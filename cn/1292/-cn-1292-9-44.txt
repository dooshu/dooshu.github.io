◇　报匡衡（初即位）

君以道德修明，位在三公，先帝委政，遂及朕躬。君遵修法度，勤劳公家，朕嘉与君同心合意，庶几有成。今司隶校尉尊妄诋欺，加非於君，朕甚悯焉。方下有司问状，君何疑而上书归侯乞骸骨？是章朕之未烛也。《传》不云乎？「礼义不愆，何恤人之言。」君其察焉。专精神，近医药，强食自爱。

（《汉书·成帝纪》，又见《匡衡传》。）




◇愍志赋（并序）

或人有好邻人之女者，时无良媒，礼不成焉，彼女遂行适人。有言之于余者，余心感焉，乃作赋曰：

窃托音于往昔，迄来春之不从。思同游而无路，情壅隔而靡通。哀莫哀于永绝，悲莫悲于生离。岂良时之难俟？痛余质之日亏。登高楼以临下，望所欢之攸居。去君子之清宇，归小人之蓬庐。欲轻飞而从之，迫礼防之我拘。（《艺文类聚》三十）


应帝期


《晋书·乐志》曰：“改汉《有所思》为《应帝期》，言文帝以圣德受命，应运期也。”

应帝期，於昭我文皇，历数承天序，龙飞自许昌。聪明昭四表，恩德动遐方。星辰为垂耀，日月为重光。河、洛吐符瑞，草木挺嘉祥。麒麟步郊野，黄龙游津梁。白虎依山林，凤皇鸣高冈。考图定篇籍，功配上古羲皇。羲皇无遗文，仁圣相因循。期运三千岁，一生圣明君。尧授舜万国，万国皆附亲。四门为穆穆，教化常如神。大魏兴盛，与之为邻。

《应帝期》曲凡二十六句，其一句三字，二句句四字，二十二句句五字，一句六字。






○唐故给事中皇太子侍读陆文通先生墓表

（一无唐故二字。陆先生名质，本名淳，字元冲，其后避宪宗讳，改赐名质。公集有《答元饶州论春秋书》云：“宗元出邵州，不克卒业于陆先生之门。”书末又谓：“始至是州，作陆文通先生墓表，今以奉献与宣英读之。”此表作于邵州明矣。时元和元年丙戌，公年三十四。）

孔子作《春秋》千五百年，以名为传者五家，（《汉书·艺文志》：《春秋左传》三十卷，《公羊传》、《谷梁传》、《邹氏传》、《夹氏传》各十一卷。《邹氏》、《夹氏》有录无书。夹，音颊。）今用其三焉。（《左氏》、《公羊》、《谷梁》三传。）秉觚牍，（觚，竹简也。字合作觚牍，木板，古者用以写书。）焦思虑，以为论注疏说者百千人矣。攻讦很怒，（《说文》云：讦，面相斥罪相告谒也。很，不听从。一曰也。讦，居谒切。很，下垦切。）以辞气相击排冒没者，其为书，处则充栋宇，出则汗牛马，或合而隐，或乖而显。后之学者，穷老尽气，左视右顾，（视字，一本作睨。）莫得而本。则专其所学，以訾其所异，（訾，音紫，又即移切。《说文》：毁也。）党枯竹，护朽骨，以至于父子伤夷。（汉宜帝时，诏刘向受《谷梁春秋》。及其子歆校秘书，见《左氏传》，大好之。数以难向，向不能非间也。然犹自持其《谷梁》义。）君臣诋悖者，前世多有之，甚矣圣人之难知也。有吴郡人陆先生质，与其师友天水啖助（助，字叔佐，赵州人。后徙关中。天宝末，为州临海县主簿。上元二年，集三《传》释《春秋》。至大历五年而毕，号《集传》。啖，徒滥切。）洎赵匡，（匡，字伯淳，河东人。历淮南节度判官、洋州刺史。）能知圣人之旨。故《春秋》之言，及是而光明。使庸人小童，皆可积学以入圣人之道，传圣人之教，是其德岂不侈大矣哉！

先生字某，（见题注。）既读书，得制作之本，而获其师友。于是合古今，散同异，联之以言，累之以文。盖讲道者二十年，书而志之者又十馀年，其事大备，为《春秋集注》十篇、《辩疑》七篇、《微指》二篇。明章大中，发露公器。其道以生人为主，（生，一作圣。）以尧、舜为的，苞罗旁魄，（旁魄，混同。《封禅书》云：旁魄四塞。魄字唯此音，步角切。《唐韵》除匹陌切外，别音托。注：《史记》：落托贫无家。《集韵》又作簿，音白各切。注云：声也。欧阳《尚书》：火流于王屋为乌，其声魄。韵中音义，于此不通。今依《封禅书》，音步角切。亦作旁礴。《荀子》：杂能旁魄而无用。注：旁魄，广博也。《前汉》旁魄四塞注：，广被也。）胶葛下上，（胶葛，驱驰也。胶，或作，亦音胶。葛，音葛。《说文》：长远貌。一曰车马喧杂。）而不出于正。其法以文武为首，以周公为翼，揖让升降，好恶喜怒，而不过乎物。（礼记》：仁人不过乎物，孝子不过乎物。好恶，皆去声。）既成，以授世之聪明之士，使陈而明之，故其书出焉，而先生为巨儒。用是为天子争臣，（天子有争臣七人。质佐淮南节度使少游幕府，少游荐之朝，授左拾遗。）尚书郎、国子博士、给事中、皇太子侍读，（贞元二十一年四月，自给事中为太子侍读。）皆得其道。刺二州，守人知仁。（质历台、信二州刺史。）永贞年，（是岁改为永贞元年，）侍东宫，言其所学，为《古君臣图》以献，而道达乎上。是岁，嗣天子践祚而理，（谓宪宗即位也。）尊优师儒，先生以疾闻，临问加礼。某月日，终于京师。（九月辛巳，质卒。）某月日，葬于某郡某里。

呜呼！先生道之存也以书，不及施于政；道之行也以言，不及睹其理。门人世儒，是以增恸。将葬，以先生为能文圣人之书通于后世，遂相与谥曰（与，一作以。）文通先生。后若干祀，有学其书者过其墓，哀其道之所由，乃作石以表碣。（一无碣字。）


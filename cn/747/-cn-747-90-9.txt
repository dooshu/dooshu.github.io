○授薛王知柔户部尚书判盐铁度支制

国家自盗螫中原，兵缠九县，支度牢笼之务，施张经制之宜，率烦台臣，旁综使务。纲条既正，丰阜可期，宜择通才，俾继成绩。佥曰叔父，膺予简求，询谋协同，毗赖惟允。即以虚位，并而授之，匪私吾宗，示张王室。惟尔嗣薛王知柔，我之近属，国之材人。识大体以立朝，蕴嘉谋而致用。粤自典司宗祏，尹正神皋，庇本枝而敦序有伦，临帝甸而污莱尽辟。政惟务本，生灵怀衣食之源；令著先威，豪右屏椎埋之迹。人怀其惠，吏不敢欺。封畿新转置之规，园寝备荐羞之礼。府署完葺，京师厎宁，畴兹多能，孰可加尔。朕言念铜盐之重，赋舆之殷，劳於钧衡，多历年所。今将授尔，用展其材，矧乃司存，此专郎吏。乾元多难，方委公卿，离之合之，各系缓急。今我用尔，思复旧章。惟简身可以律人，惟奉公可以御下，取舍勿因於利，任使惟其所知，无以公务结私恩，无以公方树私怨：惟是六者，竭乃一心，副吾超拔之恩，济我艰难之运，悉仍旧贯，别示殊恩。於戏！朝廷之本，军国之用，伫尔康济，纾吾焦劳。往佩宠光，勉施才术。苟不称是，又何敢以叔父私於天下哉！


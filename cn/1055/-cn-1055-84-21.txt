【乞出第五札子〈治平三年〉】

臣昨日获对威颜，备陈恳迫，而言意拙讷，不能感动。愚诚虽切，天听未回，夙夜省循，莫遑安处。臣本庸材，不足比数，然而职所任者国政，身所系者国体。而遭罹诬枉，毁辱百端，既不自辨明，便当引去。加以年齿凋耗，疾病侵凌，岂可勉强衰残，不知廉耻？此臣所以披肝沥血，干冒诛夷，不能自止者也。再念臣材识驽下，过蒙陛下奖用，固当奋发事业，粗立功名，上报君恩，次雪身辱。然臣出入二府，已七八年，迄无一言建明，一事可采。以前日之碌碌如此，可知后日之无所为也。若终于尸禄偷安，苟贪荣宠，不惟上辜委遇，实亦自负初心。盖材力短长，固有不能勉强，若进退名节，尚可自择。前世人主之待其臣也，事非一端，或高其行义，不夺其志；或许其闲退，俾自安全。不必悉以高秩厚禄，但曲从所欲，便是君恩。伏望圣慈察臣悃忄，特许臣所乞，则臣未尽之年，尚知论报。今取进止。


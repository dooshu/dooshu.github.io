○对莱田不应税判

〈劝农使称：莱田旧不应税。州县令有徵纳为例，各自不同。或据亩数均收，或随上下加减。百姓纷诉使司，科均收以不应为从重，科加减以非法均赋敛。州诉恐年饥无以给贷，且使司法例不平。不伏处断。〉

度地制邑，彻田为粮；必均三壤之宜，以成九赋之则。是以政令惟简，乃黎庶时苏；法物苟纷，必谤ゥ日浸。昔鲁备齐难，作邱甲之法；晋为秦擒，起爰田之制。俱锥刀之末，开丧乱之始。今三时不害，四人成功；疆理多两穗之收，仓廪必九年之蓄。惟彼州县，诚非纪纲；既无恤人之心，岂曰奉公之理。省徭慎役，未挂於愚心；贪财徇名，巳间於拙见。昔兴税亩，尝闻尼父之嫌；今欲莱田，有类哀公之志。非爱人以治国，何深恩而浅谋？使乎察彼衷情，允兹上诉，丁停厚敛，冤者爰申。官置严刑，罪人斯得。既有雅见，实曰良图。

李仲和

仲和，开元时擢书判拔萃科。


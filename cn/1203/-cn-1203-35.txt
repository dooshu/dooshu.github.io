卷三十五

<集部，词曲类，词选之属，御选历代诗余

钦定四库全书

御选历代诗余卷三十五目録【起五十七字至五十八字】

谢新恩

南唐李煜

阳台梦【又一体】

解昉

鹊桥仙【又一体】

黄庭坚

倚西楼

无名氏

荷叶铺水面

康与之

家山好

无名氏

河传【又一体】

柳永

前调【又一体】

柳永

小重山

刘景翔

杨基

周用

芳草渡【又一体】

张先【二首】

宜男草

陈三聘

小重山【又一体】

和凝【二首】

薛昭藴【二首】

贺铸【三首】

毛滂【四首】

吕渭老【二首】

沈会宗【三首】

蔡伸

汪藻

赵师侠

赵长卿【二首】

岳飞

辛弃疾【二首】

姜夔

黄机

许棐

章颖

韩淲【二首】

汪莘

卢炳

蒋捷

陈允平

张炎【二首】

何梦桂

李莱老

僧祖可

李清照

吴淑姬

元好问

刘秉忠【二首】

刘基

吴子孝【二首】

裘昌今

前调【又一体】

黄子行

临江仙【又一体】

毛文锡

牛希济【六首】

阎选【二首】

李珣【二首】

前调【又一体】

南唐李煜

顾夐

鹿?扆

尹鹗

毛熙震

孙光宪【二首】

张泌

欧阳修【二首】

许庭【四首】

谢逸

蔡伸【二首】

赵彦端

刘光祖

吴子孝【三首】

前调【又一体】

南唐李煜

冯延巳

前调【又一体】

徐昌图

晏几道【七首】

陈师道

赵长卿【二首】

陆游

高观国

史逹祖

赵溍

詹正

钱光绣

鹊桥仙【又一体】

韩淲

惜分钗

吕渭老【二首】

七娘子

蔡伸

夜行船【又一体】

赵长卿

前调【又一体】

王嵎

河传【又一体】

徐昌图

恨春迟

张先

花上月令

吴文英

玉碾萼

无名氏

御选历代诗余卷三十五目录

钦定四库全书

御选历代诗余卷三十五【起五十七字至五十八字】

司经局洗马掌局事兼翰林院修撰加二级【臣】王奕清奉旨校刋

谢新恩

【双调五十七字】

谢新恩　　　　　　　　　　南唐李煜

秦楼不见吹箫女空余上苑风光粉英金蕊自低昂东风恼我才发一衿香　琼窗梦留残日当年得恨何长碧阑干外映垂杨暂时相见如梦嬾思量

阳台梦

【又一体双调五十七字】

阳台梦　　　　　　　　　　　解　昉

仙姿本寓十二峰前住千里行云行雨偶因鹤驭过巫阳邂逅他楚襄王　无端宋玉夸才赋诬诞人心素至今狂客到阳台也有痴心望妾入梦中来

鹊桥仙

【又一体双调五十七字】

鹊桥仙【次东坡七夕韵】　　　　　　　　黄庭坚

八年不见清都绦阙望银汉溶溶漾漾年年牛女恨风波算此事人间天上　野麋丰草江鸥远水老大惟便疎放百钱端往问君平早晚具归田小舫

倚西楼

【双调五十七字】

倚西楼　　　　　　　　　　　无名氏

禁鼓初传时下打虚过清风明月夜眼如鱼目几时乾心似酒旗终日挂　银汉低垂星斗斜院宇空寥烛卸西楼潇洒有谁知教我独自上来独自下

荷叶铺水面

【双调五十七字】

荷叶铺水面　　　　　　　　　康与之

春光艳冶游人踏绿苔千红万紫竞香开烟风拂鼻籁蓦地暗香透满怀　荼蘼似锦裁娇红间嫩白只怕迅速春回误落在尘埃折向鬓云边金凤钗

家山好

【双调五十七字】

家山好　　　　　　　　　　　无名氏

挂冠归去旧烟萝闲身健养天和功名富贵非由我莫贪他者岐路足风波　水晶宫里家山好物外胜游多晴谿短棹时时醉唱捚梭罗天公奈我何

河传

【又一体双调五十七字】

河传　　　　　　　　　　　　柳　永

翠深红浅愁蛾黛蹙娇波刀翦奇容妙技互逞舞裀歌扇妆光生粉面　坐中醉客风流惯尊前见特地惊狂眼不似少年时节千金争选相逢何太晩

前调【又一体】　　　　　　　　　　柳　永

淮岸向晚团荷向背芙蓉深浅仙娥画舸露影红芳交乱难分花与面　采多渐觉轻船满呼归伴急桨烟波远隐隐棹歌渐被蒹葭遮断曲终人不见

小重山

【重或作冲一名枕屏风双调五十七字】

小重山　　　　　　　　　　　刘景翔

山翠晴岚曲曲隈红香浮玉醉容颓不烦人筑避风台潇湘路随意自徘徊　春倦怕频催琵琶私语近问谁来春风那隔锦云堆梦中蝶飞去又飞回

前调【初阳道中闻蛙】　　　　　　　　　杨　基

累累湘云带晚霞东风吹絮落晴沙梦魂今夜绕天涯春暮也芳草乱鸣蛙　独自莫咨嗟青烟飞扬处有人家且分新火试新茶新竹里无数木兰花

前调　　　　　　　　　　　　周　用

江上双峰拥翠鬟新词合赋小重山芳泉斜逗玉龙湾清镜里和影弄潺湲　踪迹落人间眼中知巳少且偷闲忧来?觉带围寛分付我高卧且加餐

芳草渡

【又一体双调五十七字】

芳草渡　　　　　　　　　　　张　先

双门晓鎻响朱扉千骑拥万人随风乌弄影画船移歌时泪和别怨作秋悲　寒潮小渡淮迟吴越路渐天涯宋王台上为相思江云下日西尽鴈南飞

前调　　　　　　　　　　　　张　先

主人宴客玉楼西风飘忽雪雰霏唐昌花蕊渐平枝浮光里寒声聚队禽栖　惊晓日喜春迟野桥时伴梅飞山明日远霁云披溪上月堂下水并春晖

宜男草

【双调五十七字】

宜男草　　　　　　　　　　　陈三聘

緑水黏天浄无浪转东风縠纹微涨个中趣莫遣人知容日日扁舟独往　平生书癖已无恙解名缰更逃羁网春近也梅柳频看上玉蕊金丝暗长

小重山

【又一体双调五十八字】

小重山　　　　　　　　　　　和　凝

春入神京万木芳禁林鸎语滑蝶飞狂晓花擎露妒啼妆红日永风和百花香　烟鏁柳丝长御沟澄碧水转池塘时时微雨洗风光天衢远到处引笙簧

前调　　　　　　　　　　　　和　凝

正是神京烂漫时羣仙初折得郄诜枝乌犀白紵最相宜精神出御陌袖鞭垂　柳色展愁眉管弦分响亮探花期光隂占断曲江池新牓上名姓彻丹墀

前调　　　　　　　　　　　　薛昭藴

春到长门春草青紫堦华露滴月胧明东风吹断玉箫声宫漏促帘外晓啼鸎　愁起梦难成红妆流宿泪不胜情手挼裙带遶花行思君切罗幌暗尘生

前调　　　　　　　　　　　　薛昭藴

秋到长门秋草黄画梁双燕去出宫墙玉箫无复理霓裳金蝉坠鸾镜掩休妆　忆昔在昭阳舞衣红绶带绣鸳鸯至今犹惹御炉香魂梦断愁听漏更长

前调　　　　　　　　　　　　贺　铸

梦草池南璧月堂緑隂深蔽日转鹂黄澹蛾轻鬓似宜妆歌扇小烟雨画潇湘　薄晩具兰汤雪肌英粉腻更生香簟纹如水竟檀牀雕文枕并得两鸳鸯

前调　　　　　　　　　　　　贺　铸

花院深疑无路通碧纱牕影下玉芙蓉当时偏恨五更钟分携处斜月小帘栊　楚梦冷沉踪一双金缕枕半牀空画楼临水凤城东楼前柳憔悴几秋风

前调　　　　　　　　　　　　贺　铸

飘径梅英雪未融芳菲消息到杏梢红隔年欢事水西东凝思久不语坐书空　回想夹城中彩山箫鼔沸绮罗丛钿车珠网玉花騘香陌上谁与鬬春风

前调【宴张守】　　　　　　　　　　毛　滂

碧瓦朱甍紫翠明玻璃屏幛里锦为城子胥英爽海涛横玉堂客於此劝春耕　五月政当成岩廊将去路肯留行江山形胜为公倾公惜醉风月若为情

前调【立春日欲雪】　　　　　　　　　毛　滂

谁劝东风腊里来不知天待雪恼江梅东郊寒色尚徘徊双彩燕飞傍鬓云堆　玉冷晓妆台宜春金缕字拂香腮红罗先绣踏青鞵春犹浅花信更须催

前调　　　　　　　　　　　　毛　滂

门外东风糁玉尘曲房花气霭博山春小槽珠滴桂椒芬腊梅蕊谁共醉中闻　睡起静无人曲屏横远翠锦为鳞十年旧事梦如新红蕤枕犹?楚峰云

前调　　　　　　　　　　　　毛　滂

鹤舞青青雪里松冰开龟在藻緑蒙茸一成不记蕊珠宫蟠桃熟应待几东风　玉酒紫金钟非烟罗幕?宝熏浓赠君春色腊寒中君留取长伴脸边红

前调　　　　　　　　　　　　吕渭老

半夜灯残鼠上檠小牎风动竹月微明梦魂偏记水西亭琅玕碧花影弄蜻蜓　千里暮云平南楼催上烛晩来晴酒阑人散斗西倾天如水团扇扑流萤

前调　　　　　　　　　　　　吕渭老

云护柔条雪压枝斜风吹绦蜡点胭脂蔷薇揉水麝分脐园林晚脉脉带斜晖　深阁绣帘低宝匳匀泪粉晚妆迟一枝屏外对依依清宵永谁伴破寒巵

前调　　　　　　　　　　　　沈会宗

花过园林清?浓琅玕新脱笋緑成丛雨声只在小楼东闲欹枕敌面芰荷风　长日蔽帘栊轻尘飞不到画堂空一尊今夜与谁同人如玉相对月明中

前调　　　　　　　　　　　　沈会宗

椽烛垂珠清漏长酒黏衫袖湿有余香红牙双捧旋排行将歌处相向更匀妆　明月映东墙海棠花迳密迸流光迟留春笋缓催觞兰堂静人巳候虚廊

前调　　　　　　　　　　　　沈会宗

碧藕花风入袖香涓涓清露浥玉肌凉折花无语傍横塘随折处一寸万丝长　还更擘莲房莲心真个苦似离肠凌波新恨尽难忘分携也触事着思量

前调　　　　　　　　　　　　蔡　伸

楼上风高翠袖寒碧云笼澹日照阑干緑杨芳草恨緜緜长亭路何处认征鞍　晓镜嬾重看鬓云堆凤髻任阑珊鸾衾鸳枕小屏山人如玉忍负一春闲

前调　　　　　　　　　　　　汪　藻

月下潮生红蓼汀浅霞都歛尽四山青柳梢风急堕流萤随波去点点乱寒星　别语寄叮咛如今能间隔几长亭夜来秋气入银屏梧桐雨还恨不同听

前调　　　　　　　　　　　　赵师侠

乐岁农家喜夜春朝来收宿雾快新晴云移日转午风轻香罗薄暄暖困游人　积水满春塍緑波翻郁郁露秧鍼幸无离绪苦牵情烟林外时听杜鹃声

前调　　　　　　　　　　　　赵长卿

緑树隂隂春巳休羣花飘尽也不胜愁游丝飞絮两悠悠迷芳草日暖雨初收　深院小迟留好香烧一炷细烟浮更听羯鼓打梁州恼人处宿酒尚扶头

前调【杨花】　　　　　　　　　　赵长卿

枝上杨花糁玉尘晚风扶起处雪轻盈扑人点点细无声谁能惜撩乱满江城　忍泪未须倾十年追往事叹流莺晓来雨过转伤情铺池緑遗恨寄浮萍

前调　　　　　　　　　　　　岳　飞

昨夜寒蛩不住鸣惊回千里梦巳三更起来独自遶阶行人悄悄帘外月胧明　白首为功名旧山松竹老阻归程欲将心事付瑶琴知音少弦断有谁听

前调　　　　　　　　　　　　辛弃疾

旋制离歌唱未成阳关先画出柳边亭中年怀抱管弦声难忘处风月此时情　夜雨共谁听尽教清梦去两三程商量诗价重连城相如老汉殿旧知名

前调【三山与客泛西湖】　　　　　　　　辛弃疾

緑涨连云翠拂空十分风月处着山翁垂杨影断岸西东君恩重教且种芙蓉　十里水晶宫有时骑马去笑儿童殷勤却谢打头风船儿住且醉浪花中

前调【潭州红梅】　　　　　　　　　　姜　夔

人绕湘皋月坠时斜横花树小浸愁漪一春幽事有谁知东风冷香远茜裙归　鸥去昔游非遥怜花可可梦依依九疑云杳断魂啼相思血都沁緑筠枝

前调　　　　　　　　　　　　黄　机

梧竹因依山尽头萧萧踈雨後几分秋轻凉无数入西楼凭阑久满眼动离愁　飞鹜下汀洲怕知鸿雁到带书不诗?酒戏一时休人如削身在水边洲

前调　　　　　　　　　　　　许　棐

正是拈芳采艳时连朝风雨里掩朱扉强排春恨剪新词词未就莺唱缕金衣　云薄弄晴晖试穿花径去拣双枝紫香红腻鬓边宜簪不尽瓶里顿将归

前调　　　　　　　　　　　　章　頴

柳暗花明春事深小阑红芍药已抽簪雨余风软碎鸣琴迟迟日犹带一分隂　把酒莫沈吟身闲无个事且登临旧游何处不堪寻无寻处惟有少年心

前调　　　　　　　　　　　　韩　淲

云影收晴雨外明碧溪春灔灔落花平莺声催我过桥行人何在诗酒澹心情　闲里兴还生锦鳞题尺素有谁能草边芳径柳边城归来也清梦绕山屏

前调　　　　　　　　　　　　韩　淲

点染烟浓柳色新小桃红映水日初匀露收芳迳草铺茵凝情久风澹起轻尘　梁燕已争春折花闲伴酒试濡唇流莺何处语声频阑干曲蜂蝶更随人

前调　　　　　　　　　　　　汪　莘

居士情怀爱小春恰如重会面旧时人东君轻笑又轻颦知道我春去却伤心　青鸟下红巾瑶池春信早莫因循柳丝黄日牡丹辰相随逐春浅到春深

前调　　　　　　　　　　　　卢　炳

一见情怀便雅投尊前成密约意绸缪巳成行计里归舟空相忆无计为伊留　执别话离愁萦牵滋味恶在心头而今无奈阻欢游些子事此恨两悠悠

前调　　　　　　　　　　　　蒋　捷

晴浦溶溶明断霞楼台摇影处是谁家银红裙襇皱宫纱风前坐闲鬬郁金芽　人散树啼鸦粉团黏不住旧繁华双龙尾上月?斜而今照冷澹向菱花

前调　　　　　　　　　　　　陈允平

岸柳黄深緑渐饶林塘初雨过涨蒲萄秋千亭榭彩旗交莺声里春在杏花梢　慵整翠云翘眉尖愁两点倩谁描斜阳芳草暗魂消东风远犹凭赤阑桥

前调【题晓竹图】　　　　　　　　　　张　炎

澹色分山晓气浮疎林犹剩叶不多秋林深髣髴昔曾游频唤酒渔屋?西头　不碍此凝眸朦胧清影里过扁舟行行应到白苹洲烟水冷传语旧沙鸥

前调【题烟竹图】　　　　　　　　　　张　炎

隂过云根冷不移古林疎又密色依依何须喷饭笑当时篔簹谷盈尺小鹅溪　展翫似堪疑楚山从此去望中迷不知何处倚湘妃空江晚长笛一声吹

前调　　　　　　　　　　　　何梦桂

吹断笙箫春梦寒倚楼思往事泪偷弹别时容易见时难相看处惟有玉连环　人在万重山近来应不似旧时顔重门深院柳隂闲曾携手休去凭危栏

前调　　　　　　　　　　　　李莱老

画檐簪柳碧如城一帘风雨里过清明吹箫门巷冷无声棃花月今夜负中庭　远岫歛修颦春愁吟入谱付莺莺红尘没马翠埋轮西泠曲欢梦絮飘零

前调　　　　　　　　　　　　僧祖可

谁向江头遣恨浓碧波流不断楚山重柳烟和雨隔疎钟黄昏後罗幙更朦胧　桃李小园空阿谁犹笑语拾残红珠帘卷尽夜来风人不见春在緑芜中

前调　　　　　　　　　　【宋媛】李清照

春到长门春草青江梅些子破未开匀碧云笼碾玉成尘留晚梦惊破一瓯云　花影压重门疎帘铺淡月好黄昏二年三度负东君归来也着意过今春

前调　　　　　　　　　　【宋媛】吴淑姬

谢了荼蘼春事休无多花片子缀枝头庭槐影碎被风揉莺虽老声尚带娇羞　独自倚妆楼一川烟草浪衬云浮不如归去下帘鈎心儿小难着许多愁

前调　　　　　　　　　　　　元好问

酒冷灯青夜不眠寸肠千万缕两相牵鸳鸯秋雨半池莲分飞苦红泪晓风前　天远鴈翩翩鴈来人去也远如天安排心事待明年无情月看待几时圆

前调　　　　　　　　　　　　刘秉忠

诗酒休惊误一生黄尘南北路几功名枝头乌鹊梦频惊西州月夜夜照人明　枕上数寒更西风残漏滴两三声客中新感故园情音书断天晓鴈孤鸣

前调　　　　　　　　　　　　刘秉忠

一片残阳树上明百禽争啅噪雨初晴西风鸿鴈落沙汀扁舟远渔笛两三声　烟草逐人行前山青未了後山横山川人物鬬峥嵘黄尘路鞍马笑平生

前调【咏月】　　　　　　　　　　刘　基

始映西轩似玉鈎想应容不得一些愁娟娟斜倚凤凰楼窥朱户应自半含羞　今夜正悠悠玉池金?侧是瀛洲人间天上一般秋银潢水何事独西流

前调【与客游西山雨作登虎邱】　　　　　　　吴子孝

江上垂杨緑似烟杏桃初破萼鬭红鲜轻风徐引木兰船罗袂薄春水碧浮天　寒重雨丝悬西山看咫尺去无缘回桡刚听暮钟传云惨淡兰叶满春田

前调　　　　　　　　　　　　吴子孝

池面新荷散緑鲜燕仍归画栋两翩翩阑干闲倚小山前薰风细度处响冰弦　垂手弄清泉荷珠元不定碎还圆轻云尽敛月初悬帘栊静金鼎试沈烟

前调【湖上春游】　　　　　　　　　　裘昌今

山遶平湖寺遶山堤边千树柳緑丝繁杏花娇倚玉阑干秦楼畔小鸟语緜蛮　红粉试轻纨笙歌吹画舫漾飞鸾酒旗撩乱系雕鞍春色暖芳草弄晴湾

前调【又一体】　　　　　　　　　　黄子行

一点斜阳红欲滴白鸥飞不尽楚天碧渔歌声断晚风急揽芦花飞雪满林湿　孤馆百忧集家山千里远梦难觅江湖风月好收拾故溪云深处着蓑笠

临江仙

【又一体双调五十八字】

临江仙　　　　　　　　　　　毛文锡

暮蝉声尽落斜阳银蟾影挂潇湘黄陵庙侧水茫茫楚山红树烟雨隔高唐　?泊渔灯风颭碎白苹远散浓香灵娥鼓瑟韵清商朱弦凄切云散碧天长

前调　　　　　　　　　　　　牛希济

谢家仙观寄云岑岩萝拂地成隂洞房不闭白云深当时丹竈一粒化黄金　石壁霞衣犹半挂松风长似鸣琴时闻鹤唳起前林十洲高会何处许相寻

前调　　　　　　　　　　　　牛希济

渭阙宫城秦树凋玉楼独上无憀含情不语自吹箫调清和恨天路逐风飘　何事乘龙人忽降似知深意相招三清携手路非遥世间屏障彩笔画娇娆

前调　　　　　　　　　　　　牛希济

素洛春光潋灔平千重媚脸初生凌波罗韤试轻轻烟笼日照珠翠半分明　风引宝衣疑欲舞鸾回凤翥堪惊也知心许恐无成陈王辞赋千载有声名

前调　　　　　　　　　　　　牛希济

柳带摇风汉水滨平芜两岸争匀鸳鸯对浴浪痕新弄珠游女微笑自含春　轻步暗移蝉鬓动罗裙风惹轻尘水精宫殿岂无因空劳纎手解佩赠情人

前调　　　　　　　　　　　　牛希济

洞庭波浪颭晴天君山一点凝烟此中真境属神仙玉楼珠殿相映月轮边　万里平湖秋色冷星辰垂影森然橘林霜重更红鲜罗浮山下有路暗相连

前调　　　　　　　　　　　　牛希济

峭碧参差十二峰冷烟寒树重重瑶姬宫殿是仙踪金炉珠帐香霭昼偏浓　一自楚王惊梦断人间无路相逢至今云雨带愁容月斜江上征棹动晨钟

前调　　　　　　　　　　　　阎　选

雨停荷芰逗浓香?边蝉噪垂杨物华空有旧池塘不逢仙子何处梦襄王　珍簟对攲鸳枕冷此来尘暗凄凉欲凭危槛恨偏长藕花珠缀犹似汗凝妆

前调　　　　　　　　　　　　阎　选

十二高峰天外寒竹梢轻拂仙坛宝衣行雨在云端昼帘深殿香雾冷风残　欲问楚王何处去翠屏犹掩金銮猿啼明月照空滩孤舟行客惊梦亦艰难

前调　　　　　　　　　　　　李　珣

帘卷池心小阁虚暂凉闲步徐徐芰荷经雨半凋疎拂堤垂柳蝉噪夕阳余　不语低鬟幽思远玉钗斜坠双鱼几回偷看寄来书离情别恨相隔欲何如

前调　　　　　　　　　　　　李　珣

鸎报帘前暖日红玉炉残麝犹浓起来闺思尚疎慵别愁春梦谁解此情悰　强整娇姿临宝镜小池一朶芙蓉旧欢无处再寻踪更堪回顾屏画九疑峰

前调【又一体】　　　　　　　　　南唐李煜

樱桃落尽春归去蜨翻轻粉双飞子规啼月小楼西玉鈎罗幕惆怅暮烟垂　别巷寂寥人散後望残烟草低迷炉香闲袅凤凰儿空持罗带回首恨依依

前调　　　　　　　　　　　　顾　夐

幽闺小槛春光晩柳浓花淡鸎稀旧懽思想尚依依翠颦红敛终日损芳菲　何事狂夫音信断不如梁燕犹归画堂深处麝烟微屏虚枕冷风细雨霏霏

前调　　　　　　　　　　　　鹿?扆

无赖晓莺惊梦断起来残酒初醒映牎緑柳袅烟青翠帘慵卷约砌杏花零　一自玉郎游冶去莲凋月惨仪形暮天微雨洒闲庭手挼裙带无语倚云屏

前调　　　　　　　　　　　　尹　鹗

深秋寒夜银河静月明小院中庭西牎幽梦等闲成逡巡觉後特地恨难平　红烛半条残焰短依稀暗背银屏枕前何事最伤情梧桐叶上点点露珠零

前调　　　　　　　　　　　　毛熙震

幽闺欲曙闻莺啭红牎月影微明好风频谢落花声隔帏残烛犹照绮屏筝　绣被锦茵眠玉暖炷香斜袅烟轻澹蛾羞歛不胜情暗思闲梦何处逐云行

前调　　　　　　　　　　　　孙光宪

霜拍井梧乾叶堕翠帷雕槛初寒薄铅浅黛称花冠含情无语延伫倚阑干　杳杳征轮何处去离愁别恨千般不堪心绪正多端镜匳长掩无意对孤鸾

前调　　　　　　　　　　　　孙光宪

暮雨凄凄深院闭灯前凝坐初更玉钗低压鬓云横半垂罗幙相映烛光明　终是有心投汉佩低头但理秦筝燕双鸾耦不胜情只愁明发将逐楚云行

前调　　　　　　　　　　　　张　泌

烟收湘渚秋江静蕉花露泣愁红五云双鹤去无踪几回魂断凝望向长空　翠竹暗留珠泪怨闲调宝瑟波中花鬟月鬓緑云重古祠深殿香冷雨和风

前调　　　　　　　　　　　　欧阳修

记得金銮同唱第春风上国繁华如今薄宦老天涯十年岐路空负曲江花　闻说阆山通阆苑楼高不见君家孤城寒日等闲斜离愁难尽红树远连霞

前调　　　　　　　　　　　　欧阳修

柳外轻雷池上雨雨声滴碎荷声小楼西角断虹明阑干倚处待得月华生　燕子飞来窥画栋玉鈎垂下帘旌凉波不动簟纹平水精双枕傍有堕钗横

前调【咏柳四首】　　　　　　　　　　许　庭

不见灞陵原上柳往来过尽蹄轮朝离南楚暮西秦不成名利赢得鬓毛新　莫怪枝条憔悴损一生惟苦征尘两三烟树倚孤村夕阳影里愁絶宦游人

前调　　　　　　　　　　　　许　庭

不见昭阳宫内柳黄金齐捻轻柔东君昨夜到皇州玉阶金井无处不风流　怅望翠华春欲暮六宫都锁春愁暖风吹动绣帘鈎飞花委地时转玉香球

前调　　　　　　　　　　　　许　庭

不见陶家门外柳柴扉一径遥通闲门终日掩清风感君高节緑?向人浓　篱落萧疎鸡犬静日长飞絮蒙蒙先生一醉万缘空时经高卧不到翠隂中

前调　　　　　　　　　　　　许　庭

不见都门亭畔柳春来緑尽长条柳边行色马萧萧一枝折赠相见又何朝　酒尽曲终人去也风前亦自无聊只应於我恨偏饶东君特地付与沈郎腰

前调【重九】　　　　　　　　　　谢　逸

木落江寒秋色晚飕飕吹帽风清丹枫楼外捣衣声望高怀远山影雁边横　露染宫黄庭菊浅茱萸烟拂红轻尊前谁整醉冠倾酒香熏脸落日断霞明

前调　　　　　　　　　　　　蔡　伸

繁杏枝头蜂蝶乱香风阖坐微闻靓妆浓艶任东君无情风雨春事巳平分　珍重主人留客意夜阑秉烛开尊何须歌韵遏行云羽觞交劝挥麈细论文

前调【木樨】　　　　　　　　　　蔡　伸

仙品不同桃李艶移来月窟云乡幽姿绰约道家妆緑云堆髻娇额半涂黄　可但乍凉风月下饶伊独占秋光雨中别有恼人香错教萧史膓断忆巫阳

前调　　　　　　　　　　　　赵彦端

十载长安桃李梦年来镜浄尘空忽传彩笔小牋红满怀秋思倾倒为芙蓉　莫恨霜浓开较晚尊前元有春风酣娇肯为别人容试携银烛斜照緑波中

前调　　　　　　　　　　　　刘光祖

小院回廊春寂寂晩来独自闲行画帘东畔碧云生也知无雨空滴枕边声　一簇小桃开又落低头拾取红英东风相送忘相迎棃花寒食到得锦官城

前调　　　　　　　　　　　　吴子孝

岭上桂花开万斛轻风吹散天香枝枝金粟映鹅黄神清兴逸起舞劝霞觞　恍入广寒宫殿里花隂如奏霓裳姮娥不见倚新妆緑云步幛容我醉吴刚

前调　　　　　　　　　　　　吴子孝

乍暖小园开晩宴单衣初试轻罗蝶慵蜂嬾落花多珠帘半卷微月映清波　云澹烟浓池岛静梧桐影薄高柯共瞻霖雨洒松萝望穷霄汉谁为挽银河

前调　　　　　　　　　　　　吴子孝

芳草满庭浑似罽鹊来竞报欢声垂杨雨後緑尤明湘帘试卷风细晚凉生　深巷地幽人不到门前空植双旌小池鱼静玉波平朱阑闲凭天外夏云横

前调【又一体】　　　　　　　　　南唐李煜

庭空客散人归後画堂半掩珠帘林风淅淅夜厌厌小楼新月回首自纎纎　春光镇在人空老新愁往恨何穷金牎力困起还慵一声羌笛惊起醉怡容

前调　　　　　　　　　　　　冯延巳

冷红飘起桃花片青春意绪阑珊高楼帘幕卷轻寒酒余人散独自倚阑干　夕阳千里连芳草风光愁煞王孙徘徊飞尽碧天云凤城何处明月照黄昏

前调【又一体】　　　　　　　　　　徐昌图

饮散离亭西去浮生常恨飘蓬回头烟柳渐重重澹云孤鴈远寒日暮天红　今夜画船何处潮平淮月朦胧酒醒人静奈愁浓残灯孤枕梦轻浪五更风

前调　　　　　　　　　　　　晏几道

鬬草堦前初见穿鍼楼上曾逢罗裙香露玉钗风靓妆眉沁緑羞艶粉生红　流水便随春远行云终与谁同酒醒常恨锦屏空相寻梦里路飞雨落花中

前调　　　　　　　　　　　　晏几道

身外闲愁空满眼中欢事常稀明年应赋送君诗细从今夜数相会几多时　浅酒欲邀谁劝深情惟有君知东溪春近好同归柳垂江上影梅谢雪中枝

前调　　　　　　　　　　　　晏几道

淡水三年欢意危弦几夜离情晓霜红叶舞归程客情今古道秋梦短长亭　緑酒尊前清泪阳关叠里离声少陵诗思旧才名云鸿相约处烟雾九重城

前调　　　　　　　　　　　　晏几道

浅浅余寒春半雪销蕙草初长烟迷柳岸旧池塘风吹梅蕊闭雨细杏花香　月坠枝头懽意从前虚梦高唐觉来何处放思量如今不是梦真个到伊行

前调　　　　　　　　　　　　晏几道

长爱碧阑干影芙蓉秋水开时脸红凝露学娇啼霞觞熏冷艶云髻袅纎枝　烟雨依前时候霜丛如旧芳菲与谁同醉采香归去年花下客今似蝶分飞

前调　　　　　　　　　　　　晏几道

旖旎仙花解语轻盈春柳能眠玉楼深处绮牎前梦回芳草夜歌罢落梅天　沈水浓薰绣被流霞浅酌金船緑娇红小正堪怜莫如云易散须似月频圆

前调　　　　　　　　　　　　晏几道

梦後楼台高锁酒醒帘幕低垂去年春恨却来时落花人独立微雨燕双飞　记得小苹初见两重心字罗衣琵琶弦上说相思当时明月在曾照彩云归

前调　　　　　　　　　　　　陈师道

曲巷斜街信马小桥流水谁家浅妆深态倚门斜只缘些子意消得百般夸　粉面初生明月酒容欲退朝霞春风还解染霜华肯持鸳绮被来伴杜陵花

前调　　　　　　　　　　　　赵长卿

春事犹余十日吴蚕早已三眠多情忍对落花前荼蘼飘暖雪荷叶媚晴天　香淡无心浸酒緑浮可意邀船时光堪恨也堪怜单衣三月暮歌扇一番圆

前调　　　　　　　　　　　　赵长卿

远岫螺头湿翠流霞赬尾疎明断虹斜界雨新晴烟村灯火晩江浦画难成　我向其间泛叶终朝露渚风汀近来心事最关情不堪三弄笛吹作断肠声

前调　　　　　　　　　　　　陆　游

鸠雨催成新緑燕泥收尽残红春光还与美人同论心空眷眷分袂却匆匆　只道真情易写那知怨句难工水流云散各西东半廊花院月一帽柳桥风

前调　　　　　　　　　　　　高观国

风月生来人世梦魂飞堕仙津青春日日醉芳尘一鞭花陌晓双桨柳桥春　前度诗留醉袖昨宵香浥罗巾小姬飞燕是前身歌随流水咽眉学远山颦

前调　　　　　　　　　　　　史达祖

草脚青回细腻柳梢緑转条苖旧游重到合魂销棹横春水渡人凭赤阑桥　归梦有时曾见新愁未肯相饶酒香红被夜迢迢莫教无用月来照可怜宵

前调　　　　　　　　　　　　史达祖

倦客如今老矣旧时不奈春何几曾湖上不经过看花南陌醉驻马翠楼歌　远眼愁随芳草湘裙忆着春罗枉教装得旧时多向来箫鼓地犹见柳婆娑

前调　　　　　　　　　　　　赵　溍

堤曲朱墙近远山明碧瓦高低好风二十四归期骄騘穿柳去文鷁挟春飞　箫鼓晴雷殷殷笑歌香雾霏霏闲情不受酒禁持断桥无立处斜日欲归时

前调　　　　　　　　　　　　詹　正

自结牀头麈尾角巾坐枕孤松片云承日过山东起听荷叶雨行受芷花风　无客同羮蓴菜有人为剥莲蓬东墙年少未从容何因知我意吹笛月明中

前调　　　　　　　　　　　　钱光绣

酒谷颓然便醉砚田荒矣慵耕不堪落叶两三声病从秋後减愁向雨中生　拊劔还歌白石焚香复展黄庭徘徊山寺又钟鸣鸦啼归晓树蛩语伴疎灯

鹊桥仙

【又一体双调五十八字】

鹊桥仙　　　　　　　　　　　韩　淲

雨意生凉云容催暮画楼人倚阑干处柳边新月巳微明银潢隐隐疎星渡　今古佳期漫传牛女一杯试与寻新句幽怀冷眼是青山旧懽往恨浑无据

惜分钗

【双调五十八字】

惜分钗　　　　　　　　　　　吕渭老

春将半莺声乱柳丝拂马花迎面小堂风暮楼钟草色连云瞑色连空重重　秋千畔何人见宝钗斜照春妆浅酒霞红与谁同试问别来近日情悰忡忡

前调　　　　　　　　　　　　吕渭老

重檐挂微灯下背阑同说春风话月盈楼泪盈眸觑着红茵无计迟留休休　莺花谢春残也等闲泣损香罗帊见无由恨难收梦短屏深清夜浓愁悠悠

七娘子

【双调五十八字】

七娘子　　　　　　　　　　　蔡　伸

天涯极目伤离绪登临况值秋光暮手捻黄花凭谁分付雝雝鴈落蒹葭浦　凭高目断桃溪路屏山楼外青无数緑水红桥琐牎朱户如今緫是销魂处

夜行船

【又一体双调五十八字】

夜行船　　　　　　　　　　　赵长卿

緑盖红幢笼碧水鱼眺处浪痕匀碎惜别殷懃留连无计歌声与泪和柔脆　一叶扁舟烟浪里曲滩头此情无际窈窕眉山暮霞红处雨云想翠峰十二

前调【又一体】　　　　　　　　　　王　嵎

曲水湔裠三月二马如龙钿车如水风扬游丝日烘晴昼人共海棠俱醉　客里光隂难可意埽芳尘旧游谁记午梦醒来不觉小牎人静春在卖花声里

河传

【又一体双调五十八字】

河传　　　　　　　　　　　　徐昌图

秋光满目风清露白莲红水绿何处梦回弄珠拾翠盖盈倚兰桡眉黛蹙　采莲调稳吴侣声相续倚棹吴江曲惊起暮天几双交颈鸳鸯入芦花深处宿

恨春迟

【双调五十八字】

恨春迟　　　　　　　　　　　张　先

好梦才成成又断晩起云朶疏鬟秀脸拂新红滴入娇眉眼薄衣减春寒　短柱溪桥波平岸画阁外落日西山不忍闲花并蔕秋藕同根何时重得双莲

花上月令

【双调五十八字】

花上月令　　　　　　　　　　吴文英

文园消渇爱江清酒觞怯怕深觥玉舟曾洗芙蓉水泻清氷秋梦浅醉云轻　庭竹不收帘影去人睡起自空明瓦瓶汲井和秋叶荐吟醒夜深重怨遥更

玉碾萼

【双调五十八字】

玉碾萼　　　　　　　　　　　无名氏

酥点萼玉碾萼点时碾时香雪薄才折得春力弱半掩朱扉垂绣幕怕吹落　捻一晌嗅一晌捻时嗅时宿酒恶春笋上不忍放待对菱花斜揷向宝钗上

御选历代诗余卷三十五








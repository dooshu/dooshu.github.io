诗集卷四十　古今体诗七十首


新年五首


其一


晓雨暗人日，春愁连上元。水生挑菜渚，烟湿落梅村。小市人归尽，孤舟鹤踏翻。犹堪慰寂寞，渔火乱黄昏。





其二


北渚集群鹭，新年何所之。尽归乔木寺，分占结巢枝。生物会有役，谋生各及时。何当禁毕弋，看引雪衣儿。





其三


海国空自暖，春山无限清。冰溪纷瘴雨，雪菌到江城。更待轻雷发，先催冻笋生。丰湖有藤菜，似可敌莼羹。





其四


小邑浮桥外，青山石岸东。茶枪烧后有，麦浪水前空。万户不禁酒，三年真识翁。结茅来此住，岁晚有无同。





其五


荔子几时熟，花头今已繁。探春先拣树，买夏欲论园。居士常携客，参军许叩门。自注：周参军家多荔子。明年更有味，怀抱带诸孙。





和陶《形赠影》


天地有常运，日月无闲时。孰居无事中，作止推行之。细察我与汝，相因以成兹。忽然乘物化，岂与生灭期。梦时我方寂，偃然无所思。胡为有哀乐，辄复随涟洏。我舞汝凌乱，相应不少疑。还将醉时语，答我梦中辞。





和陶《影答形》


丹青写君容，常恐画师拙。我依月灯出，相肖两奇绝。妍媸本在君，我岂相媚悦。君如火上烟，火尽君乃别。我如镜中像，镜坏我不灭。虽云附阴晴，了不受寒热。无心但因物，万变岂有竭。醉醒皆梦耳，未用议优劣。





和陶《神释》


二子本无我，其初因物著。岂惟老变衰，念念不如故。知君非金石，安得长托附。莫从老君言，亦莫用佛语。仙山与佛国，终恐无是处。甚欲随陶翁，移家酒中住。醉醒要有尽，未易逃诸数。平生遂儿戏，处处余作具。所至人聚观，指目生毁誉。如今一弄火，好恶都焚去。既无负载劳，又无寇攘惧。仲尼晚乃觉，天下何思虑。





和陶《咏二疏》


二疏事汉时，迹寓心已去。许侯何足道，宁识此高趣。可怜魏丞相，免冠谢陋举。中兴多名臣，有道独两傅。世途方毂击，谁肯行此路。是身如委蜕，未蜕何所顾。已蜕则两忘，身后谁毁誉。所以遗子孙，买田岂先务。我尝游东海，所历若有素。神交久从君，屡梦今乃悟。渊明作诗意，妙想非俗虑。庶几二大夫，见微而知著。





和陶《咏三良》


此生太山重，所作鸿毛遗。三子死一言，所死良已微。贤哉晏平仲，事君不以私。我岂犬马哉，从君求盖帷。杀身固有道，大节要不亏。君为社稷死，我则同其归。顾命有治乱，臣子得从违。魏颗真孝爱，三良安足希。仕宦岂不荣，有时缠忧悲。所以靖节翁，服此黔娄衣。





和陶《咏荆轲》


秦如马后牛，吕氏非复嬴。天欲厚其毒，假手李客卿。功成志自满，积恶如陵京。灭身会有时，徐观可安行。沙丘一狼狈，笑落冠与缨。太子不少忍，顾非万人英。魏韩裂智伯，肘足本无声。胡为弃成谋，托国此狂生。荆轲不足说，田子老可惊。燕赵多奇士，惜哉亦虚名。杀父囚其母，此岂容天庭。亡秦只三户，况我数十城。渐离虽不伤，陛戟加周营。至今天下人，愍燕欲其成。废书一太息，可见千古情。





二月八日，与黄焘、僧昙颖过逍遥堂何道士宗一问疾


安心守玄牝，闭眼觅黄庭。问疾来三士，浇愁有半瓶。风松时落蕊，病鹤不梳翎。尊空我归去，山月照君醒。





次韵高要令刘湜峡山寺见寄


新闻妙无多，旧学闲可束。犹当隐季主，未遽逃梅福。空肠吐余思，静似蚕缀簇。寸田结初果，秀若铜生绿。荆棘扫诚尽，梨枣忧不熟。高人宁铸金，下士乃服玉。君看岭峤隘，我欲巾笥蓄。曾攀罗浮顶，亦到朱明谷。旋观真历块，归卧甘破屋。故人老犹仕，世味薄如縠。偶从越女笑，不怕蛮江浴。惊闻尺书到，喜有新诗辱。应怜五管客，曾作八州督。骨销谗口铄，胆破狱吏酷。陇云不易寄，江月乃可掬。遥知清远寺，不称空明腹。蹇驴步武碎，短瑟弦柱促。仰看泉落佩，俯听石响毂。千峰泻清驶，一往无回躅。狂雷失晤语，过电不容目。要知僧长饥，正坐山少肉。人间无南北，蜗角空出缩。仇池九十九，自注：仇池有九十九泉，余尝梦至，有诗。嵩少三十六。自注：子由近买田阳翟，北望嵩少甚近。天人同一梦，仙凡无两录。陋邦真可老，生理亦粗足。便回爇天焰，长作照海烛。自注：爇天焰，见退之诗。近黄鲁直寄诗云：“莲花合里一寸烛，牝马海中烧百川。”鲁直盖近有得也。





食荔支二首


惠州太守东堂，祠故相陈文惠公，堂下有公手植荔枝一株，郡人谓之将军树。今岁大熟，尝啖之余，下逮吏卒。其高不可致者，纵猿取之。





其一


丞相祠堂下，将军大树旁。炎云骈火实，瑞露酌天浆。烂紫垂先熟，高红挂远扬。分甘遍铃下，也到黑衣郎。





其二


罗浮山下四时春，卢橘杨梅次第新。日啖荔支三百颗，不辞长作岭南人。





寄高令


满地春风扫落花，几番曾醉长官衙。诗成锦绣开胸臆，论极冰霜绕齿牙。别后与谁同把酒，客中无日不思家。田园知有儿孙委，早晚扁舟到海涯。





迁居


吾绍圣元年十月二日至惠州，寓居合江楼，是月十八日迁于嘉祐寺，二年三月十九日复迁于合江楼，三年四月二十日复归于嘉祐寺。时方卜筑白鹤峰之上，新居成，庶几其少安乎！

前年家水东，回首夕阳丽。去年家水西，湿面春雨细。东西两无择，缘尽我辄逝。今年复东徙，旧馆聊一憩。已买白鹤峰，规作终老计。长江在北户，雪浪舞吾砌。青山满墙头，䰀鬌几云髻。虽惭抱朴子，金鼎陋蝉蜕。犹贤柳柳州，庙俎荐丹荔。吾生本无待，俯仰了此世。念念自成劫，尘尘各有际。下观生物息，相吹等蚊蚋。





和子由盆中石菖蒲忽生九花


春荑秋荚两须臾，神药人间果有无。无鼻何由识薝蔔，有花今始信菖蒲。芳心未饱两蛱蝶，寒意知鸣几蟪蛄。记取明年十二节，小儿休更霜须。





和陶《读山海经》


渊明《读山海经》十三首，其七皆仙语，余读《抱朴子》有所感，用其韵赋之。





其一


今日天始霜，众木敛以疏。幽人掩关卧，明景翻空庐。开心无良友，寓眼得奇书。建德有遗民，道远我无车。无粮食自足，岂谓谷与蔬。愧此稚川翁，千载与我俱。画我与渊明，可作三士图。学道虽恨晚，赋诗岂不如。





其二


稚川虽独善，爱物均孔颜。欲使蟪蛄流，知有龟鹤年。辛勤破封蛰，苦语剧移山。博哉无穷利，千载食此言。





其三


渊明虽中寿，雅志仍丹丘。远矣无怀民，超然邈无俦。奇文出纩息，岂复生死流。我欲作九原，异世为三游。





其四


子政洵奇逸，妙算穷阴阳。淮南枕中诀，养炼岁月长。岂伊臭浊中，争此顷刻光。安知青藜火，丈人非中黄。





其五


乱离弃弱女，破冢割恩怜。宁知效龟息，三岁号穷山。长生定可学，当信仲弓言。支床竟不死，抱一无穷年。





其六


二山在咫尺，灵药非草木。玄芝生太元，黄精出长谷。仙都浩如海，岂不供一浴。何当从山火，束缊分寸烛。





其七


蜀士李八百，穴居吴山阴。默坐但形语，从者纷如林。其后有李宽，鸡鹄非同音。口耳固多伪，识真要在心。





其八


黄花冒甘谷，灵根固深长。廖井窖丹砂，红泉涌寻常。二女戏口鼻，松膏以为粮。闻此不能寐，起坐夜未央。





其九


谈道鄙俗儒，远自太史走。仲尼实不死，于圣亦何负。紫文出吴宫，丹雀本无有。辽哉广桑君，独显三季后。





其十


金丹不可成，安期渺云海。谁谓黄门妻，至道乃近在。尸解竟不传，化去空余悔。丹成亦安用，御气本无待。





其十一


郑君故多方，元翁所亲指。奇文二百篇，了未出生死。《素书》在黄石，岂敢辞跪履。万法等成坏，金丹差可恃。





其十二


古强本庸妄，蔡诞亦夸士。曼都斥仙人，谒帝轻举止。学道未有得，自欺谁不尔。稚川亦隘人，疏录此庸子。





其十三


东坡信畸人，涉世真散材。仇池有归路，自注：在颍州梦至一官居，顾视堂上，榜曰仇池，觉而念之。仇池，武都氐故地，杨难当所保，余何为而居之？明日以问客，客有赵令畤者曰：“此乃福地小有洞天之附庸也，杜子美盖云：‘万古仇池穴，潜通小有天。’”罗浮岂徒来。践蛇及茹蛊，心空了无猜。携手葛与陶，归哉复归哉。





两桥诗


惠州之东，江溪合流，有桥多废坏，以小舟渡。罗浮道士邓守安始作浮桥，以四十舟为二十舫，铁锁石碇，随水涨落，榜曰东新桥。州西丰湖上有长桥，屡作屡坏，栖禅院僧希固筑进两岸，为飞楼九间，尽用石盐木，坚若铁石，榜曰西新桥。皆以绍圣三年六月毕工，作二诗落之。





东新桥


群鲸贯铁索，背负横空霓。首摇翻雪江，尾插崩云溪。机牙任信缩，涨落随高低。辘轳卷巨绠，青蛟挂长堤。奔舟免狂触，脱筏防撞挤。一桥何足云，传满东西。父老有不识，喜笑争攀跻。鱼龙亦惊逃，雷雹生马蹄。嗟此病涉久，公私困留稽。奸民食此险，出没如凫鹥。似卖失船壶，如去登楼梯。不知百年来，几人陨沙泥。岂知涛澜上，安若堂与闺。往来无晨夜，醉病休扶携。使君饮我言，妙割无牛鸡。不云二子劳，叹我捐腰犀。自注：二子造桥，余尝助施犀带。我亦寿使君，一言听扶藜。常当修未坏，勿使后噬脐。





西新桥


昔桥木千柱，挂湖如断霓。浮梁陷积淖，破板随奔溪。笑看远岸没，坐觉孤城低。聊因三农隙，稍进百步堤。炎州无坚植，潦水轻推挤。千年谁在者，铁柱罗浮西。独有石盐木，白蚁不敢跻。似开铜驼峰，如凿铁马蹄。岌岌类鞭石，山川非会稽。嗟我久阁笔，不书纸尾鹥。萧然无尺棰，欲构飞空梯。百夫下一杙，椓此百尺泥。自注：桥柱石磉之下，皆有坚木椓入泥中丈余，谓之顶桩。探囊赖故侯，宝钱出金闺。自注：子由之妇史，顷入内，得赐黄金钱数千助施。父老喜云集，箪壶无空携。三日饮不散，杀尽西村鸡。似闻百岁前，海近湖有犀。自注：桥下旧名鳄湖，盖尝有鲛鳄之类。那知陵谷变，枯渎生茭藜。后来勿忘今，冬涉水过脐。





悼朝云


绍圣元年十一月戏作《朝云诗》，三年七月五日朝云病亡于惠州，葬之栖禅寺松林中东南，直大圣塔。予既铭其墓，且和前诗以自解。朝云始不识字，晚忽学书，粗有楷法，盖尝从泗上比丘尼义冲学佛，亦略闻大义。且死，诵《金刚经》四句偈而绝。

苗而不秀岂其天，不使童乌与我玄。驻景恨无千岁药，赠行惟有小乘禅。伤心一念伤前债，弹指三生断后缘。归卧竹根无远近，夜灯勤礼塔中仙。





纵笔


白头萧散满霜风，小阁藤床寄病容。报道先生春睡美，道人轻打五更钟。





丙子重九二首


其一


三年瘴海上，越峤真我家。登山作重九，蛮菊秋未花。惟有黄茅根，堆垄生坳窊。蜑酒糵众毒，酸甜如梨楂。何以侑一尊，邻家馈蛙蛇。亦复强取醉，欢谣杂悲嗟。今年吁恶岁，僵仆如乱麻。此会我虽健，狂风卷朝霞。使我如霜月，孤光挂天涯。西湖不欲往，暮树号寒鸦。





其二


穷途不择友，过眼如乱云。余子谁复数，坐阅两使君。共饮去年堂，俯看秋水纹。此水与此人，相追两沄沄。老去各休息，造化嗟长勤。佳哉此令节，不惜与子分。何以娱我客，游鱼在清。水师三百指，铁网欲掩群。获多虽一快，买放尤可欣。此乐真不朽，明年我归耘。





次韵子由所居六咏


其一


堂前种山丹，错落马瑙盘。堂后种秋菊，碎金收辟寒。草木如有情，慰此芳岁阑。幽人正独乐，不知行路难。





其二


诗人故多感，花发忆两京。石榴有正色，玉树真虚名。粲粲秋菊花，卓为霜中英。萸槃照重九，缬蕊两鲜明。





其三


幽居有古意，义井分西墙。谁云三伏热，止须一杯凉。先生坐忍渴，群嚣自披猖。众散徐酌饮，逡巡味尤长。





其四


先生饭土塯，无物与刘叉。何以娱醉客，时齅砌下花。井水分西邻，竹阴借东家。萧然行脚僧，一身寄天涯。





其五


东斋手植柏，今复几尺长。知有桓司马，榛茅为遮藏。近闻南台松，新枝出余僵。年来此怀抱，岂复惊凡亡。





其六


新居已覆瓦，无复风雨忧。桤栽与笼竹，小诗亦可求。尚欲烦贰师，刺山出飞流。应须凿百尺，两绠载一牛。





吴子野绝粒不睡，过作诗戏之，芝上人、陆道士皆和，予亦次其韵


聊为不死五通仙，终了无生一大缘。独鹤有声知半夜，老蚕不食已三眠。怜君解比人间梦，自注：芝有梦斋，子由作铭。许我时逃醉后禅。会与江山成故事，不妨诗酒乐新年。





撷菜


吾借王参军地种菜，不及半亩，而吾与过子终年饱菜。夜半饮醉，无以解酒，辄撷菜煮之，味含土膏，气饱风露，虽粱肉不能及也。人生须底物而更贪耶？乃作四句。

秋来霜露满东园，芦菔生儿芥有孙。我与何曾同一饱，不知何苦食鸡豚。





和陶《岁暮作和张常侍》


十二月二十五日酒尽，取米欲酿，米亦竭。时吴远游、陆道士皆客于余，因读渊明《岁暮和张常侍》诗，亦以无酒为叹，乃用其韵赠二子。

我生有天禄，元膺流玉泉。何事陶彭泽，乏酒每形言。仙人与道士，自养岂在繁。但使荆棘除，不忧梨枣愆。我年六十一，颓景薄西山。岁暮似有得，稍觉散亡还。有如千丈松，常苦弱蔓缠。养我岁寒枝，会有解脱年。米尽初不知，但怪饥鼠迁。二子真我客，不醉亦陶然。





海上道人传以神守气诀


但向起时作，还于作处收。蛟龙莫放睡，雷雨直须休。要会无穷火，尝观不尽油。夜深人散后，惟有一灯留。





和陶《移居》二首


去岁三月自水东嘉祐寺迁居合江楼，迨今一年，多病鲜欢，颇怀水东之乐。得归善县后隙地数亩，父老云：“此古白鹤观也。”意欣然，欲居之，乃和此诗。





其一


昔我初来时，水东有幽宅。晨与鸦鹊朝，暮与牛羊夕。谁令迁近市，日有造请役。歌呼杂闾巷，鼓角鸣枕席。出门无所诣，乐事非宿昔。病瘦独弥年，束薪与谁析。





其二


洄潭转埼岸，我作江郊诗。今为一廛氓，此邦乃得之。葺为无邪斋，思我无所思。古观废已久，白鹤归何时。我岂丁令威，千岁复还兹。江山朝福地，古人不我欺。





白鹤峰新居欲成，夜过西邻翟秀才，二首


其一


林行婆家初闭户，翟夫子舍尚留关。连娟缺月黄昏后，缥缈新居紫翠间。系闷岂无罗带水，割愁还有剑铓山。自注：韩退之云：“水作青罗带，山如碧玉簪。”柳子厚云：“海上尖峰若剑铓，秋来处处割愁肠。”皆岭南诗也。中原北望无归日，邻火村舂自往还。





其二


瓮间毕卓防偷酒，壁后匡衡不点灯。待凿平江百尺井，要分清暑一壶冰。佐卿恐是归来鹤，次律宁非过去僧。他日莫寻王粲宅，梦中来往本何曾。





和陶《时运》


丁丑二月十四日，白鹤峰新居成，自嘉祐寺迁入。咏渊明《时运》诗云：“斯晨斯夕，言息其庐。”以为余发也，乃次其韵。长子迈与余别三年矣，挈携诸孙，万里远至，老朽忧患之余，不能无欣然。

我卜我居，居非一朝。龟不吾欺，食此江郊。废井已塞，乔木干霄。昔人伊何，谁其裔苗。

下有澄潭，可饮可濯。江山千里，供我遐瞩。木固无胫，瓦岂有足。陶匠自至，啸歌相乐。

我视此邦，如洙如沂。邦人劝我，老矣安归。自我幽独，倚门或挥。岂无亲友，云散莫追。

旦朝丁丁，谁款我庐。子孙远至，笑语纷如。剪䰂垂髫，覆此瓠壶。三年一梦，乃复见余。





和陶东方有一士


瓶居本近危，甑坠知不完。梦求亡楚弓，笑解适越冠。忽然返自照，识我本来颜。归路在脚底，殽潼失重关。屡从渊明游，云山出毫端。借君无弦琴，寓我非指弹。岂惟舞独鹤，便可摄飞鸾。还将岭茅瘴，一洗月阙寒。自注：此东方一士，正渊明也。不知从之游者谁乎？若了得此一段，我即渊明，渊明即我也。绍圣三年二月二十一日，东坡居士饮醉食饱，默坐思无邪斋，兀然如睡。既觉，写和渊明诗一首，示儿子过。





次韵惠循二守相会


共惜相从一寸阴，酒杯虽浅意殊深。且同月下三人影，莫作天涯万里心。东里近开松菊径，南堂初绝斧斤音。知君善颂如张老，犹望携壶更一临。





又次韵二守许过新居


数亩蓬蒿古县阴，晓窗明快夜堂深。也知卜筑非真宅，聊欲跏趺看此心。闻道携壶问奇字，更因登木助微音。相娱北户江千顷，直下都无地可临。





又次韵二守同访新居


此生真欲老墙阴，却扫都忘岁月深。拔薤已观贤守政，折蔬聊慰故人心。风流贺监常吴语，憔悴锺仪独楚音。治状两邦俱第一，颍川归去肯重临。





循守临行出小鬟复用前韵


学语雏莺在柳阴，临行呼出翠帷深。通家不隔同年面，自注：二守同年家。得路方知异日心。趁著春衫游上苑，要求国手教新音。岭梅不用催归骑，截须防旧所临。自注：循守近为韶倅。





和陶《答庞参军》六首


周循州彦质在郡二年，书问无虚日，罢归过惠，为余留半月。既别，和此诗追送之。





其一


我见异人，且得异书。挟书从人，何适不娱。罗浮之趾，卜我新居。子非玄德，三顾我庐。





其二


旨酒荔蕉，绝甘分珍。虽云晚接，数面自亲。海隅一笑，岂云无人。无酒酤我，或乞其邻。





其三


将行复止，眷言孜孜。苟有于中，倾倒出之。奕奕千言，粲焉陈诗。觞行笔落，了不容思。





其四


丱妙侍侧，两髦丫分。歌舞寿我，永为欢欣。曲终凄然，仰视浮云。此曲此声，何时复闻。





其五


击鼓其镗，船开橹鸣。顾我而言，雨泣载零。子卿白首，当还西京。辽东万里，亦归管宁。





其六


感子至意，托辞西风。吾生一尘，寓形空中。愿言谦亨，君子有终。功名在子，何异我躬。





种茶


松间旅生茶，已与松俱瘦。茨棘尚未容，蒙翳争交构。天公所遗弃，百岁仍稚幼。紫笋虽不长，孤根乃独寿。移栽白鹤岭，土软春雨后。弥旬得连阴，似许晚遂茂。能忘流转苦，戢戢出鸟咮。未任供舂磨，且可资摘嗅。千团输大官，百饼炫私斗。何如此一啜，有味出吾囿。





白鹤山新居，凿井四十尺，遇磐石，石尽乃得泉


海国困蒸溽，新居利高寒。以彼陟降劳，易此寝处干。但苦江路峻，常惭汲腰酸。矻矻烦四夫，硗硗斫层峦。弥旬得寻丈，下有青石磐。终日但迸火，何时见飞澜。丰我粲与醪，利汝椎与钻。山石有时尽，我意殊未阑。今朝僮仆喜，黄土复可抟。晨瓶得雪乳，暮瓮停冰湍。我生类如此，何适不艰难。一勺亦天赐，曲肱有余欢。





三月二十九日二首


其一


南岭过云开紫翠，北江飞雨送凄凉。酒醒梦回春尽日，闭门隐几坐烧香。





其二


门外橘花犹的，墙头荔子已斓斑。树暗草深人静处，卷帘攲枕卧看山。






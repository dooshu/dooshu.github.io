○下篇

时之议者或相问曰：“今天子思安苍生，思灭奸逆，思致太平，方力图之，非不勤劳，於今四年，而说者异之，何哉？”时之议者或相对曰：“如天子所思，如说者所异，天子大臣，非不知之。凡有制诰，皆尝言及，言虽殷勤，事皆不行，前後再三，颇类谐戏。今或有仁恤之诏、忧勤之诰，人皆族立党语，指而议之，其由何哉？以言而不行之故也。天子不知其然，以为言虽不行，足堪沮劝。呜呼！沮劝之道，在明审均当，而必行也。必不行矣，有言何为？自太古以来，致理兴化，未有言之不行，而能至矣。若天子能追行已言之令，必行将来之法，且免天下无端杂徭，且除天下随时弊法，且去天下拘忌烦令，必任天下贤异君子，屏斥天下奸邪小人，然後推仁信威令，与之不惑，此帝王常道，何为不及？”


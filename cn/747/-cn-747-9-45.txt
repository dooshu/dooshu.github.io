○册段志元改封襃国公文

维贞观某年月日甲子，皇帝若曰：於戏！夫计功裂土，量能分职，所以光赞王室，康乂黎元。惟尔左骁卫大将军樊国公段志元，理怀沈毅，气干强雄，蜀汉委质，早效忠款。颍川从我，备尽心力，预艰虞於藩朝，陪戎征於阃外。勤宣阶陛，功表旌旗，西城之地，襟带巴蜀，藩翰之重，实俟勋庸。是用命尔为使持节金州诸军事金州刺史，改封襃国公，传之子孙，世为藩辅。往，钦哉！尔其勉固一心，勖兹六行，克勤政术，无斁彝典。可不慎欤！


○宗祀高祖太宗配帝诏

夫受命承天，崇至敬於明祀；膺图纂录，昭大孝於严配。是以荐鲦鲿於清庙，集振鹭於西雍，宣雅颂於太师，明肃恭於考室。用能纪配天之盛业，嗣积德之鸿休，永播英声，长为称首。周京道丧，秦室政乖，礼乐沦亡，典经残灭。遂使汉朝博士，空说六宗之文；晋代鸿儒，争陈七祀之议。或同昊天於五帝，或分感帝於五行，自兹以降，递相祖述，议论纷纭，是非莫定。

朕以寡薄，嗣膺丕绪，肃承禋祀，明发载怀，虔奉宗祧，寤寐兴感。每惟宗庙之重，尊配之仪，思革旧章，以申诚敬。高祖大武皇帝抚运膺期，创业垂统，拯庶类於涂炭，寘怀生於寿仁；太宗文皇帝德光齐圣，道极几神，执锐被坚，栉风沐雨，劳形以安百姓，屈己而济四方，泽被区中，恩覃海外。乾坤所以交泰，器物於是咸亨，掩元阙而开疆，指青邱而作镇，巍巍荡荡，无得名焉。《礼》曰：“化人之道，莫急於礼。礼有五经，莫重於祭。祭者，非物自外至也，自内生於心也。是以惟贤者乃能尽祭之义。”况祖功宗德，道冠百王，尽圣穷神，业高千古。自今以后，祭圜丘五方明堂感帝神州等祠，高祖大武皇帝、太宗文皇帝崇配，仍总祭昊天上帝及五帝於明堂，庶因心致敬，获展虔诚，宗祀配天，就光鸿烈。


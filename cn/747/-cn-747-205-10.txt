○论去四镇兵疏

臣闻利或生害，害亦生利。国家奄有天下，园囿八荒，而万机百揆之中，最难消息。唯吐蕃与默啜受命，是将大利於中国。若图之不审，则害亦随之；如防害有方，则利亦随之。今钦陵所论，唯分裂十姓地界，抽去四镇兵主防，此是钦陵切论者。若以为可允，则当分明断决之；若以为不可允，则当设策以羁縻之；终不可直拒绝以阻其意，使兴边患也。臣窃料此事，关陇动静之机，岂可轻举措哉？使彼和望未绝，则其恶意亦不得顿生。请借人事为比：设如人家遭盗，一则攻其内室，一则寇其外落，主人必不先於外寇而忧在内室矣。何则？以内患近而外患远也。今国之外患者十姓四镇是，内患者甘、凉、瓜、肃是。复关陇之人事，屯田向三十年，臣料其力用久竭弊矣，脱一朝甘凉有不虞，此中岂堪广调发耶？臣实病之，不知朝廷以为何如。夫善为国者，当先料内以敌外，不贪外以害内。今议事者，舍近患而靡恤，务远患而是贪，臣愚驽，罔识厥策。必以四镇殷重，事不可依，何不言事以答之？如钦陵云，四镇诸部与蕃界接。惧汉密近兰鄯，比为汉患，实在兹辈：斯亦国家之所要者。今宜报钦陵云：国家非吝四镇，本置此以扼蕃国之尾，分蕃国之力，使不得并兵东侵。今若顿委之於蕃，恐蕃力强，易为东扰。必实无东意，则宜还汉吐浑诸部，及青海故地，即俟斤部落，当以与蕃。如此，足塞钦陵口，而和事未全绝，如後小有乖，则曲在彼。兼西边诸国，款附岁久，论其情义，岂与吐蕃同日而言？今未知其利害，未审其情实，迳有分裂，亦恐伤诸国之意，非制驭之。待筹损益，知其利便，续以有报，如此，则亦和未为绝，更使彼蕃悬情上国，是亦诱人之方。伏愿省择，使无遗，以惠百姓也。


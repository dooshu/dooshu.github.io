仇远　和子野四首

旅食无生计，卑栖奈若何。

饭惟供脱粟，衣未补香莎。

户外履常满，床头金不多。

老为文学掾，一似旧恩科。

仇远

仇远　和子野四首

穷冬霜霰集，行路古今难。

举眼看浮世，何人耐岁寒。

弃瓢将止酒，脱冕拟休官。

一室能容膝，吾生亦易安。

仇远

仇远　和子野四首

亨涂即畏涂，暮境欲何如。

索米多贫士，钞诗欠小胥。

自缘乡梦熟，顿与世情疏。

会约逃名者，山间倒跨驴。

仇远

仇远　和子野四首

诡遇非吾事，支离笑我身。

文章宁可拙，仕宦岂宜贫。

乡故多新鬼，年荒少佚民。

休嗟华黍废，阳谷易回春。

仇远


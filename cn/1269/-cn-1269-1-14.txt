达：阳气枝枝条出，物莫不达。

初一：中冥独达，迥迥不屈。测曰：中冥独达内晓无方也。

次二：迷腹达目。迷腹达目以道不明也。

次三：苍木维流，厥美可以达于瓜苞。测曰：苍木维流，内恕以量也。

次四：小利小达，大迷，扁扁不救。测曰：小达大迷，独晓隅方也。

次五：达于中衢，小大无迷。测曰：达于中衢，道四通也。

次六：大达无畛，不要止洫作，否。测曰：大达无畛，不可遍从也。

次七：达于砭割，前亡后赖。测曰：达于砭割，终以不废也。

次八：迷目达腹。测曰：迷目达腹，外惑其内也。

上九：达于咎，贞终誉。测曰：达咎终誉，善以道退也。


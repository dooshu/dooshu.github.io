卷四十六



卷之四十六

洪武二年冬十月壬戌朔，高丽使者成惟得等辞归。上以书谕其国王王颛曰：“近使者归自王国，朕问王国政俗、城郭、甲兵、居室如何，使者言俗无城郭，虽有甲兵而侍卫不严，有居室而无听政之所，王专好释氏，去海滨五十里或三十里，民始有宁居者。朕询其故，言尝为倭奴所扰。果若是，深为王虑之。朕虽德薄，为天下主，王已称臣备贡，事合古礼，凡诸侯之国势将近危，故持危保国之道，不可不谕王知之。古者，王公设险，以守其国，今王有人民无城郭，民人将何所依；为国者未尝去兵，今王武备不脩，则国威弛；民以食为天，今濒海之地不耕，则民食艰；凡国必有出政令之所，今王有居室而无厅事，则无以示尊严于臣下；朕甚不取也。历代之君不间夷夏，惟脩仁义、礼乐以化民成俗，今王弃而不务，日以持斋守戒为事，欲以求福，失其要矣。佛之道，三皇五帝之时未闻有也，而是时天下大治。后世务释氏而能保其国者，未之见矣。梁武之事，可为明鉴，王岂未知之耶？夫王之所以王高丽者，莫不由前世所积，若行先王之道，与民兴利除害，使其生齿繁广，父母妻子，饱食暖衣，各得其所，则国永长。脩德求福，莫大于此，王何不为此而为彼哉？有国之君，当崇祀典，闻王之国，牺牲不育，何以供境内山川、城隍之祀乎？古人有言：‘国之大事，在祀与戎。’若戎事不脩，祀事不备，其何以为国乎？今胡运既终，沙塞之民，无所总统，朕兵未至，辽沈其间，或有强暴者出，不为中国患，必为高丽扰。况倭人出入海岛，十有余年，必知王之虚实，此亦不可不虑也。王欲御之，非雄武之将、勇猛之兵不可远战于封疆之外；王欲守之，非深沟高垒，内有储蓄，外有援兵，不能以挫锐而擒敌。由是言之，王之负荷亦重矣。智者图患于未然，转危以为安，前之数事，朕言甚悉，不过与王同其忧耳。王其审图之，且知王欲制法服以奉家庙，朕深以为喜。今赐王冠服、乐器，陪臣冠服，及洪武三年《大统历》、《六经》、《四书》、《通鉴》、《汉书》，至可领也。遣书，指不多及。”仍赐惟得等绮帛有差。

遣湖广行省平章杨璟招谕明昇。璟至蜀，谕昇以祸福，使奉国入觐，昇牵于群议，不能决。璟还，复以书晓之曰：“璟闻古之有国者，同力度德，同德度义，义不足，不敢抗，德不及，则归顺，故能保身家于两全，流名誉于无穷，福及子孙族姓长久，反是者往往取败。今足下以幼冲之资，袭先人之业，据有巴蜀，默然在位，不咨至计，而听群下之议，以为瞿塘、剑阁之险，一夫负戈，万人无如之何，此皆不达时变，以误足下，何则？昔之据蜀最盛，莫如刘备，诸葛孔明佐之，训练士卒，财用不足，取之南蛮，然犹朝不谋夕，仅能自保。今足下疆埸南不过播州，北不及汉中，以此准彼，相去万万，而欲以斗绝一隅之地，延顷刻之命，可谓智乎？若谓险阻可恃，则三苗之墟不灭，有扈之国不亡，蚕丛、鱼凫之乡不至足下矣。我主上仁明神武，遣将用兵，天下无敌，运谋出奇，神明响应，顺附者无不加恩，负固者然后致讨。以足下先人通好之故，不忍加师，数遣使谕意，又以足下年幼，未历事变，恐惑于狂瞽之说，失远大之利，故复遣璟，面谕祸福，深仁厚德，所以待明氏者不浅，足下可不深念之乎？且向者乱雄如陈友谅、张士诚，窃据吴楚，造舟塞江河，积粮过山丘，强将劲兵，自谓莫敌，然鄱阳一战，友谅授首，旋师东讨，张氏面缚，此非人力，实天命也。足下视此，以为何如？友谅之子，窜归江夏，王师致伐，势穷出降，主上宥其罪愆，封以侯爵，恩荣之盛，天下所知。足下无彼之过，而能幡然觉悟，独断于心，自求多福，则必享茅土之封，保先人之祀，世世不绝，岂不贤智矣哉？若必欲倔强一隅，假息顷刻，鱼游于沸鼎之中，燕巢于危幕之上，祸害将至，恬不自知，璟恐天兵一临，势不可御。前日足下之臣为足下谋者，或以郡献，或以城降，各自为身计，以取富贵，当此之时，老母弱子，将安所归乎？纵足下年幼未晓，语及老母，独不痛心于此乎？祸福利害，了然可观，逆顺之图，在足下审之而已。”昇不能从。

以方国珍为广西行省左丞，李思齐为江西行省左丞，俱不之官，食禄于京师。

以参军周彧为山西行省参政。

癸亥，以叚璟等八人为各道按察司佥事，人赐衣一袭。

甲子，录平章廖永忠所部征南将校功。上欲赏永忠，以大将军徐达等未还，故未及赏，命先赏其将校、指挥人绮、帛各六匹，千户卫镇抚人各五匹，百户所镇抚人各四匹，阵亡者倍之，病死视从征加半，军士给米有差。翌日，诸将校入谢，上谕之曰：“论功行赏，国之常典，但府库之积，皆民所供，是为天财，君特主之，以待有功者耳，不敢分毫妄用也。今尔等为国效力，摧暴靖乱，以安天民，故出此以酬尔劳，非私恩也。尔等攻城略地，战斗于矢石之下，勤苦固多，然今日成功而受赏，亦可谓荣矣。”诸将感悦而退。

己巳，召山西参政陈亮为中书省左参政，知吏、户、礼三部事。

庚午，敕葬开平忠武王常遇春于钟山之阴，给明器九十事，纳之墓中。其明器：钲二，鼓四，红旗、拂子各二，红罗盖、鞍笼各一，弓二、箭三，灶釜、火炉各一，以上俱以木为之；水罐、甲、头盔、台盏、杓、壶、瓶、酒瓮、唾壶、水盆、香炉各一，烛台二，香合、香匙各一，香筯二，香匙筯瓶、茶钟、茶盏各一，筯二，匙一，匙筯瓶一，椀二，楪十二，橐二。以上俱以锡造，金裹之；班剑、牙杖各一，金裹立瓜、骨朵、戟、响节各二，交椅、脚踏、马杌各一，诞马六，枪、剑、斧、弩、仓卓、床、屏风、拄杖、箱、交床、香卓各一，櫈二，以上俱以木为之；乐工十六人，执仪仗二十四人，控士六人，女使十人，青龙、白虎、朱雀、玄武神四人，门神二人，武士十人，并以木造，其高一尺。杂物：翣六，璧一，箧笥、楎椸、衿鞶各一，苞二，筲二，粮浆缾二，油瓶一，纱厨、煖帐各一。束帛：青三段、纁二段，每段长一丈八尺。初，遇春讣至，上悲悼罢朝，即命礼部议天子为大臣发哀礼，且令中书兵部叙次其历官勋迹，付翰林纂述，无使淹没。礼官言：“周制王哭诸侯，大宗伯为上相。《檀弓》曰：‘天子之哭诸侯也，雀弁缁衣。’自周以降，天子为诸王、妃、公主、大臣、宗戚、外祖父母、后父母、内命妇及蕃国王之丧，皆有举哀之礼。汉东海恭王薨，明帝幸津门亭发哀；晋长乐公主扶风王亮薨，武帝并举哀三日；唐永安王孝基薨，高祖为之发哀；宋汝南郡王晋王夫人蒋氏薨，天子皆为之素服举哀。此为诸王、妃、主而举哀也。魏司马曹真薨，帝幸城东张帐而哭之；唐太子右卫率李大亮卒，太宗为之举哀于别殿；宋太师赵普薨，太宗为之素服举哀；乐安郡公惟正薨，仁宗素服发哀于後苑。此为大臣、宗戚而举哀也。今请以宋太宗为韩王赵普举哀故事。其仪：闻讣日，于西华门壬地设御幄，南向，陈御座于正中，上置素褥。侍仪司设讣者位于御幄前之南，设文武官陪哭位于幄前，东西相向，奉慰位于讣者位之北，北向。设赞礼二人位于讣者拜位之北，引讣者二人位于赞礼之南，引文武官四人位于文武官陪位之北，皆东西相向。其日，拱卫司备仪仗于奉天门奉迎车驾。引礼引文武百官素服由西华门入，就陪哭位。引讣者亦由西华门入，立位于西南。侍仪奏‘外办’，皇帝素服乘舆诣幄，仪仗分列于幄前之左右。和声郎陈乐于御座之南，设而不作。太常卿于幄西跪奏：‘某官来讣，某年某月某日，臣某官以某疾薨，请举哀。’皇帝哭，文武官在位者皆哭。太常卿跪奏‘止哭’，皇帝止哭，百官在位者皆止哭。引礼引文武官就奉慰位北向立，引班首诣御前，唱‘跪’，赞礼同唱‘跪’，班首及百官皆跪，班首奉慰。引礼同赞礼唱‘俯伏’、‘兴’、‘平身’，班首及百官皆俯伏、兴、平身。引礼引文武官分班立。引礼引讣者就拜位，赞礼唱‘鞠躬’、‘四拜’、‘平身’，引礼引讣者退。太常卿跪奏“礼毕”，皇帝兴，御舆还宫。引礼引讣者及文武百官以次出。”制可。明日举哀，如前仪。

诏赠遇春翊运推诚宣德靖远功臣、开府仪同三司、上柱国、太保、中书右丞相，追封开平王，谥忠武，复推恩王其三世。遇春，濠州怀远人，世业农，性刚毅，膂力绝人。岁壬辰，群雄并起，江淮鼎沸，遇春时年二十三，为群盗刘聚所得。聚睹其状貌奇伟，拔于行伍而任之。遇春每出战，必鼓勇争先，聚深喜之。遇春见聚日以剽掠为事，无远谋，度其终不能有成，欲择所依。乙未春，闻上驻兵和阳，遇春即率数十人来归。居两月余，请为前锋，上曰：“尔之来者，为士卒绝粮耳。尔自有主，我安得留之？”遇春请再三，至于涕泣，上曰：“尔姑从吾渡江，俟克太平，委身事吾未晚也。”六月，上渡江，抵采石矶，元兵阵于矶上，而矶下巨舟如织，相距仅三丈余，卒难登岸。遇春飞舸而至，上麾之使前，遇春即舍舟，挺戈先登，众皆披靡，遂拔采石，乘胜取太平，从上守御，乃授总管府先锋。十月，升管军总管。丙申二月，元中丞蛮子海牙复以兵屯采石，南北不通，上虑将士虽渡江，而其父母妻孥尚留淮西，势莫可致，命遇春率兵攻之。遇春至，设疑兵以分其势，而以正兵与之合，及战，又别出奇兵捣之，悉俘其精锐。自是，元兵扼江之势衰。寻守溧阳，攻建康，功为诸将先。三月，从徐达克镇江。四月，授承信校尉、领军先锋。九月，攻常州，会青军叛去，与张士诚合，徐达被围于牛塘，遇春与诸将力战，大败其众，擒士诚枭将张将军。十一月，升统军大元帅。丁酉三月，遂克常州，迁中翼大元帅。四月，从徐达下宁国。八月，克马驮沙。十月，取池州。戊戌春，升江南行省都督、马步水军大元帅。十二月，从上取婺州。己亥四月，授镇国上将军、同佥书江南等处行枢密院事，守婺城，寻命攻衢州，降之。十月，升佥院。十二月，攻杭州。庚子三月，召还。四月，从徐达破陈友谅兵于池州，俘斩万余人。闰五月，友谅入太平，犯龙湾，遇春共谋，击败之。已而，上整舟师，伐友谅，留遇春守京师，军民无敢哗。辛丑三月，拜江南行中书省参知政事。七月，从上取安庆，破江州，回守龙湾。十一月，张士诚寇长兴。上时驻兵九江，闻报遽还京，遣遇春援长兴，士诚兵败，俘杀五千余人。壬寅，脩安庆，城池州。罗友贤构乱，据神山寨，将与士诚通，杭、歙震动，遇春往攻之。癸卯正月，擒斩友贤，余党悉平。三月，张士诚遣兵围刘福通于安丰，遇春同徐达往击之，遇春突入其阵，三战三胜，敌兵大败而去，俘获士马无筭，遂围庐州。凡三月，城将下。会陈友谅攻南昌，上命遇春解围而还。七月，从上率诸将援南昌，遇友谅于鄱阳湖之康郎山，遇春与之联舟大战，敌将张定边素号枭猛，奋前迎斗，遇春射之，定边中矢走。既而，上舟胶浅，遇春麾舟并进，涌水以脱舟，而遇春舟复被围，力战乃解。明日，复大战，因纵火焚其舟，风急火烈，数十里间，湖水尽赤，友谅弟友仁、友贵及平章新开陈等皆焚死，连战三日，敌兵气夺。及我师出湖口，诸将皆以江流湍急，欲放舟东下，遇春独不言，上知其情，命以扼舟上流，遇春应之，诸将以舟横蔽江面、控湖口者，旬有五日。友谅军食乏，率楼船百余艘趋南湖觜，欲突出湖口，奔还武昌，我舟遮击之，遂与之联比随流，上下酣战。自辰至酉，友谅中流矢死，其下复立友谅之子理，走武昌。十月，上亲征理，命遇春进兵围之。甲辰二月，理衔璧出降，荆湖之地悉内附，升遇春中书平章政事。七月，从徐达取庐州。八月，率兵平临江之沙坑、麻岭、十洞、牛陂诸寨。乙巳正月，进取赣州，克之，遂下南安、南雄、韶州。三月，军还。五月，取安陆、襄阳。十月，从徐达克泰州。丙午三月，复从克高邮。四月，徇淮安、徐、宿、安丰，皆下。八月，与诸将攻浙西，师次太湖，伪万户尹义等逆战，擒之，直趋湖州之毗山，与敌兵水陆鏖战，敌兵大溃，遂抵城下，塞其四门，昼夜环攻之。伪丞相张士信悉发境内兵为援，屯于旧馆，出我师之背，遇春率奇兵由大全港入结营东阡，复出敌背，填沟港，绝其归路。士诚知事急，出亲兵拒战，遇春一鼓胜之。士诚复遣其将徐义统赤龙船亲军来援，遇春复败之于乌镇。十月，旧馆降，得兵六万。十一月，湖州亦下，遂进围姑苏。丁未，围之益急，士诚收合余卒，犹背城拒战，遇春悉降其将士。九月，克姑苏，缚张士诚以归，籍其兵得二十五万，加授中书平章、录军国重事，封鄂国公。十月，命为征虏副将军，同徐达北征。戊申正月，上即皇帝位，遇春与徐达下山东诸郡，遂攻走汴梁元守臣李景昌，进攻河南。敌兵五万，屯于洛水之北，将出迎战，遇春布阵，既定单骑突入其阵，敌发二十余骑攒槊剌遇春，遇春一箭中其前锋，众披靡，我师乘之，悉破其众，于是河南诸城以次皆平。上幸汴梁，谋取元都。七月，徐达与遇春渡大河，平河北诸郡。八月，兵抵元都，时元主已北奔，遂下其城。移兵攻太原，元守将廓扩帖木儿帅众来御，其锋锐甚，遇春与徐达谋曰：“我骑兵虽集而步兵未至，未可与战，莫若遣精骑，夜劫其营，其众必乱，众乱则主将可缚也。”达如其言，廓扩帖木儿果闻变而遁。洪武二年正月，进攻大同，竹贞弃城走河东，又平，遂西入秦，张良弼遁走，李思齐迎降，奉元、凤翔、巩昌、临洮皆定。五月，元将也速兵侵通州，命遇春以所部军还北平，遂自永平捣会州，获江文清士马以千计，至大宁，也速遁，转克开平，元君又北奔，追至北河，俘其宗王三人及平章鼎住等，凡得军士万人、车万两、马三千疋、牛五万头。师还次柳河川，以疾卒，时年四十。遇春为人沉騺果敢，爱抚士卒，虽不习书史，而克敌制胜之方皆中节度，每与敌战，出则当先，退则殿后，未尝败北，士卒乐为之用。其从大将军征伐，能谦逊守节制，及其自将，善以少为众。国初名将虽多，然天下所称道者，唯达与遇春为之冠，因号曰“徐常”。遇春尝自言能将十万众横行天下，故人又称为“常十万”云。

甲戌，甘露降于钟山，群臣称贺。上曰：“休咎之徵，虽各以类应，朕德凉薄，乌足以致斯？”翰林应奉睢稼对曰：“圣人之德，上及太清，下及太宁，中及万灵，则膏露降。陛下敬恭天地，辑和民人，故嘉祥显著。”起居注魏观曰：“帝王恩及于物，顺于人而甘露降。陛下宽租赋，减徭役，百姓欢豫，神应之至，以此故也。”翰林侍读学士危素曰：“王者敬养耆老，则甘露降而松柏受之。今甘露降于松柏，乃陛下尊贤养老之所致也。宜告于宗庙，颁示史馆，以永万亿年无疆之休。”上曰：“卿等援引载籍，言非无徵，然朕心存警惕，惟恐不至，乌敢当此？一或忘鉴戒而生骄逸，安知嘉祥不为灾异之兆乎？告诸宗庙，颁之史馆，非所以垂示于天下后世也。”群臣皆顿首谢。

戊寅，以宾、融、象三州隶柳州府，并融水县于融州，以罗城乡为罗城县，复以藤容、郁林三州隶梧州府，改贵州为县，隶浔州府。

庚辰，命图中书右丞相魏国公徐达、开平王常遇春等攻战之迹于鸡笼山功臣庙，以示不忘。

赏平章韩致从征将士六千二百五十人白金及绮帛有差，白金凡一万一千二十两，绮帛各七百七十八匹，以平榆行、梁城、峄州、滕州之功也

辛巳，上谕中书省臣曰：“学校之教，至元其弊极矣。使先王衣冠，礼义之教，混为夷狄，上下之间，波颓风靡，故学校之设，名存实亡。况兵变以来，人习于战斗，惟知干戈，莫识俎豆。朕恒谓治国之要，教化为先，教化之道，学校为本。今京师虽有太学，而天下学校未兴，宜令郡县皆立学，礼延师儒，教授生徒，以讲论圣道，使人日渐月化，以复先王之旧，以革污染之习，此最急务，当速行之。”

癸未，命潭州卫指挥同知丘广为总兵官，宝庆卫指挥佥事左君弼副之，率兵讨左江上思州蛮贼黄龙关等。龙关，一名英杰，时聚众万余，寇郁林州，知州赵鉴、同知王彬集民丁拒守，贼攻围半月不下。广西、海北等卫官军来援，贼夜遁，追至上思州境，破之，贼走还，仍结聚不解。事闻，故命广等讨之。

乙酉，置延安卫，命怀远卫指挥使许良领兵守之。

擢翰林应奉睢稼为中书省参政，吏部侍郎汪河为御史台侍御史。

辛卯，命郡县立学校。诏曰：“古昔帝王育人材，正风俗，莫先于学校。自胡元入主中国，夷狄腥膻，污染华夏，学校废弛，人纪荡然，加以兵乱以来，人习斗争，鲜知礼义。今朕一统天下，复我中国先王之治，宜大振华风，以兴治教。今虽内设国子监，恐不足以尽延天下之俊秀，其令天下郡县并建学校，以作养士类。其府学设教授一员，秩从九品，训导四员，生员四十人；州学设学正一员，训导三员，生员三十人；县学设教谕一员，训导二员，生员二十人。师、生月廪食米人六斗，有司给以鱼肉，学官月俸有差。学者专治一经，以礼、乐、射、御、书、数设科分教，务求实才，顽不率者黜之。”

是月，遣使致书元主曰：“朕本布衣，昔在田里，赖承平之乐，忽妖人倡乱，海内鼎沸，当是时出师者将非不勇，兵非不众，城廓非不坚，器械非不利，终无成功，妖人愈炽，遂致豪杰并起，此天运昭然，不言可见。朕因群雄扰攘，不能自宁，由是为众推戴，乘时渡江，抚建业之民，待天下之清，奈何君不能控御，致将帅各怀不轨，外为元臣，内实自谋，靡有戡定祸乱以安生民者。朕静观群雄割据，荼毒生灵，于心不忍，乃亲率诸将，西平湖湘汉沔，南取交广东，定吴越，八闽、两江，皆入版图。方欲息兵，以观君之为计，而君之将臣曰张、曰李、曰王，三人者，不为国谋，分据秦晋，互相讎杀，民遭涂炭。朕乃命大将军自前岁出师，由齐鲁，经河洛，次及燕城，我师未至，君已弃宗社而去。朕谓君自知胡无百年之运，能顺天道，归我中国故土，上策也。未几，边将来报，君率残兵，留连开平。朕思君前日宗社奠安，国用富实，尚不能削平群盗，今以孤兵自随，远寄沙漠，若欲效汉之匈奴、唐之突厥出没不常，以为边患，是君之计不审也。方今中国封疆，尽为我有，全二千城之富庶，握群雄累岁之劲兵，华夏已平，外夷咸附，壮士无所施其勇智，将无所用其谋，而君乃欲与我为敌乎？君若不思保境土以存宗祀，而欲吐余烬于寒灰，是不知天命也。朕发铁骑，四出塞外，精兵百万，联阵二千余里，直抵阴山之北，即君遁逃，亦出侥幸。春和日暖，沙漠草青，汉兵出塞之时也，霜雪冬寒，则归而守险，君虽有百万之众，何能为哉？朕以诚心待人，明示机策，使君闻之，庶几改图易虑，安分顺天，以存宗祀，不亦善乎？君其审之。”








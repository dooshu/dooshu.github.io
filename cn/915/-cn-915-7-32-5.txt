◇因旱蝗上表

陛下昧旦丕显，求民之瘼，明断庶狱，无倦政事，理出群心，泽谣民口，百姓翕然，皆自以为遇其时也。灾变虽小，要有以致之。守宰之失，臣所不能究，上天之谴，臣所不敢诬。有蝗之处，县官多课民捕之，无益於枯苗，有伤於杀害。臣闻桑谷时亡，无假斤斧，楚昭仁爱，不自瘳，卓茂去无知之虫，宋均囚有异之虎，蝗生有由，非所宜杀，石不能言，星不自陨，《春秋》之旨，所宜详察。

礼，妇人有三从之义，而无自专之道：《周书》，父子兄弟，罪不相及，女人被宥，由来上矣。谢晦妇女，犹在尚方，始贵後贱，物情之所甚苦，匹妇一室，亦能有所感激。臣於谢氏，不容有情，蒙国重恩，寝处思报，伏度圣心，已当有在。礼，春夏教诗，无一而阙也。臣近侍坐，闻立学当在入年。陛下经略粗建，意存民食，入年则农功兴，农功兴则田里辟，入秋治庠序，入冬集远生，二途并行，事不相害。夫事多以淹稽为戒，不远为患，任臣学官，竟无微绩，徒坠天施，无情自处。臣之区区，不望目睹盛化，窃慕子囊城郢之心，庶免荀偃不瞑之恨。臣比陈愚见，便是都无可采，徒烦天听，愧怍反侧。（《宋书·范泰传》。元嘉三年秋旱蝗，又上表。）


○为皇太子贺瑞木表

臣某言：臣闻惟德劝天，无远而不格；惟神感物，有来而必应。伏惟天皇提乾象，运斗柄，戴黄屋而临太阶，正紫宫而开列室。伏见某官奏称，石门元内玉山宫侧，秋水漂木三万馀根。林衡悚迫，匠人惊视，仙桂来於月中，灵查下於天上。昔开阳门之肇建，飞柱潜移，太极殿之初营，浮梁远至。论其壮观，犹尺烬之窥寻木；喻以皇家，若牛涔之望鳌海。方见凌之构，匪日而成，负黼而朝百神，垂衣裳而会万国，盛矣美矣！轮焉奂焉！臣德谢元良，滥膺储贰，寝门来竭，常取候於难鸣；大厦既成，窃自欢於雀贺。不任凫藻之至，谨遣某官某奉表称贺。


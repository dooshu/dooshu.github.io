○敕议放私铸钱

敕：布帛不可以尺寸为交易，菽粟不可以杪勺贸有无：故古之为钱。将以通货币，盖人所作，非天宝生。顷者耕织为资，稍贱而伤本；磨铸之物，却以少而贵。顷虽官铸，所亡无几，约工计本，劳费又多，公私之，给用不赡，永言其弊，岂无变通？往者汉文之时，已有放铸之令，虽见非於贾谊，亦无费於贤君。况古往今来，时异事变，反经之事，安有定耶？终然固拘，必无足用，且欲不禁私铸，其理如何？公卿百僚，详议可否，朕将亲览。择善而从。


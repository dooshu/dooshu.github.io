28　嘉定受寶璽南塘賀表


嘉定受寶璽，南塘賀表云：「函封遠致，不知何國之白環；瑑刻孔章，咸曰寧王之大寶。」【原注】宗室入翰苑者三人，彦中、汝談、汝騰。

【元圻案】竹書紀年：「帝堯九年，西王母來朝，獻白環、玉玦。」〇後漢書馬融傳：「廣成頌『納僬僥之珍羽，受王母之白環』」，注引帝王紀曰：「堯時，僬僥氏來貢没羽。西王母慕舜之德，來獻白環。」〇杜詩洗兵馬云：「不知何國致白環，復道諸山得銀甕。」






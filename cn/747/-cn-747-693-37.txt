○代孔大夫乞朝觐表

臣某言：臣以斗筲之资，荷旄钺之寄，职兼千乘，位总十连，而节制颂条，曾无可纪，妨贤专禄，亦已四年。由是再陈表章，备沥衷恳，诚在必达，义无苟安。伏惟元和圣文神武法天应道皇帝陛下忧勤万务，砥砺庶工，服劳中外者有更践之常，受寄方隅者无专任之幸，所以俗用丕变，官称得人，坐致平治，实使均一，天下幸甚，天下幸甚。今辄冒犯严谴，更陈丹悃，不敢广引远事，请以近日言之。至如杨於陵、郑、马总等，或从偏镇陟授，或自周行莅事，或三年获归，或三考除替，公议惟允，私愿亦伸。伏乞圣慈平分，许循往例，赐停见职，择用君才，则圣代盛审官之规，微臣无去国之叹。无任祷祈之至。


○乐德教胄子赋（以“育才训人之本”为韵，依次用）

至哉乐为德也，保太和，茂生育。是以先王法之以成教，乐正尊之以示睦。将磨琢於仁义，匪铿锵於匏竹。洋洋乎节以惠和，煦煦然致其恭肃。其仪不忒，故容止可观；其道既宏，乃进退可复。信月将而日就，庶不谄而不渎。且有教无类，道之原来。廉让之风斯扇，恺弟之德不回。趋隅以继其志，待问以成其才。於以见易和之容，参於前也。中庸之德，夫何远哉。何必朱干玉戚，一起一偾。将以宫商克悬，角征潜运。凫趋碧沼，皆籍籍於令名；鱼贯青衿，各於淑问。百行由是内融，三德於焉成训。俾夫迁善者乐以陈，修已者德以真。乐者乐也，可以乐其孝友；德者得也，可以得其忠臣。昔后夔所以推其典乐，虞舜所以称其圣人。岂不以人心感乐，乐其有伦者哉。今国家德教绥於九有，礼乐达乎四维。朴素远符於轩氏，和乐方轶於周诗。多士济济，百寮师师。明诚之德可见，中和之乐在兹。自君臣达乎父子，性成也何莫由之。由之伊何，行之非远。亦由端本去末，化遐自阃。然後外可以维城，中可以补衮。於与乐乎，实教人之大本。

皇甫威

威，贞元中进士。


○劾李听疏

臣闻赏罚不立，无以示天下，是非一贯，莫能建大中。窃见义成军节度使李听，昨者资其承藉，委以统戎，俾代宪诚，付之雄镇。总二万虎貔之旅，位极宠荣；兼两藩节制之权，心无报效。况陛下授以神算，假以天威，入魏之期，克日先定。而听拥旄观望，按甲迁延，荧惑人心，逗挠军政。遂使宪诚陷於屠戮，乱众肆其奸凶。失六郡於垂成，固危巢於已覆。委贝州而不守，烧劫无遗；望浅口而疾驱，狼狈就道。自图苟免，不吝包羞，蔑弃朝章，有同儿戏。魏州之乱，职听之由，论其负恩，万死犹幸。伏以封常清河南失律，斩於关门，高霞寓唐邓破伤，投诸遐裔。浑缟节制易定，将战而兵力不支；袁滋逗留西川，欲进而凶渠尚在。或亲当矢石，或躬历艰危，势屈贼锋，竟申朝典，未曾贷法，必震皇威。今李听罪状夙闻，中外愤惋，比之常清等辈，万万过之。若陛下犹示含宏，不置极法，臣等恐宪章坠地，天下寒心，伏请付法。


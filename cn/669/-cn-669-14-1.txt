26　論語首篇即述有子之因　關於有子之答疑


或問：「論語首篇之次章即述有子之言，而有子、曾子獨以子稱，何也？」曰：「程子謂此書成於有子、曾子之門人也。」案：羅豫章先生集二程語録：「伊川曰：『論語，曾子、有子弟子論譔。所以知者，唯曾子、有子不名。』」曰：「柳子名宗元，著論語辨二篇。其上篇謂孔子之没，諸弟子以有子爲似夫子，立而師之。其後不能對諸子之問，乃叱避而退，則固常有師之號，是以稱子。其説非歟？」曰：「非也。此太史公采雜説之謬。史記仲尼弟子列傳：「孔子既没，有若狀似孔子，弟子相與共立爲師。他日，弟子進問曰：『商瞿年長無子，孔子曰：「無憂，瞿年四十後當有五丈夫子。」已而果然。敢問夫子何以知之？』有若默然無以應。弟子起曰：『有子避之，此非子之座也。』」宋子京、蘇子由辨之矣。孟子謂子夏、子張、子游以有若似聖人，欲以所事孔子事之。朱子云：『蓋其言行氣象有似之者，如檀弓所記子游謂有若之言似夫子之類是也。』豈謂貌之似哉！」趙岐孟子注謂有若之貌似孔子。此三子者，思孔子而不可復見，故欲尊有若以作聖人，朝夕奉事之禮如事孔子，以慰思也。曰：「有子不列於四科，其人品何如？」曰：「宰我、子貢、有若，智足以知聖人，此孟子之言也。蓋在言語之科，宰我、子貢之流亞也。」曰：「有子之言，可得聞與？」曰：「『盍徹』之對，『出類拔萃』之語，見於論、孟。而論語首篇所載凡三章，曰『孝弟』，曰『禮』，曰『信恭』，尤其精要之言也。其論『晏子焉知禮』，則檀弓述之矣。荀子解蔽篇云：『有子惡卧而焠掌。』可以見其苦學。」曰：「朱子謂有子重厚和易，其然與？」曰：「吴伐魯，微虎欲宵攻王舍，有若與焉，可謂勇於爲義矣，非但重厚和易而已也。」曰：「有子、曾子並稱，然斯道之傳，唯曾子得之。子思、孟子之學，曾子之學也，而有子之學無傳焉，何歟？」曰：「曾子守約而力行，有子知之而已。智足以知聖人而未能力行也。家語弟子解稱其『彊識好古道』，其視以魯得之者有閒矣。」曰：「學者學有子可乎？」曰：「孝弟務本，此入道之門，積德之基，學聖人之學莫先焉。未能服行斯言，而欲凌高厲空，造一貫忠恕之域，吾見其自大而無得也。學曾子者，當自有子孝弟之言始〔一〕。」曰：「檀弓記有子之言，皆可信乎？」曰：「王无咎嘗辨之矣。若語子游欲去喪之踊；孺子之喪，哀公欲設撥以問若，若對以爲可，皆非也。唯論語所載爲是。」

【閻按】嘗讀此條，因悟有若不可屈兩廡，當於廟庭上廣而爲十二哲。德行有三人焉，閔子騫、冉伯牛、仲弓。言語亦三人焉，宰我、子貢、有若。政事亦三人焉，冉有、季路、公西華。文學亦三人焉，子游、子夏、子張。或曰：公西華政事之才實並由、求，既聞命矣，而子張之列文學也，何居？余曰：子夏、子游、子張皆有聖人之一體。他日子夏、子游、子張以有若似聖人，皆孟子言也。前以孟子斷升有若，則此以孟子斷屬文學於子張也何疑？

【元圻案】四庫全書總目經部四書類：「論語拾遺一卷，宋蘇轍撰。前有自序，稱少年爲論語略解。其兄軾謫黄州時，撰論語説，取所解十之二三。大觀丁亥間居潁川，與其孫籀等講論語，因取軾説之未安者，重爲此書。」〇書録解題别集類：「王直講集十五卷，天台縣令南城王无咎補之撰。无咎，嘉祐二年進士，曾鞏之妹夫，從王安石游最久。」

〔一〕「孝弟」，原作「弟子」，據元刊本、清嘉慶本改。






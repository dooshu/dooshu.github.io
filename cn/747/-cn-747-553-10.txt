○答陈商书

愈白：辱惠书，语高而旨深，三四读尚不能通晓，茫然增愧赧。又不以其浅弊，无过人知识，且喻以所守，幸甚！愈敢不吐情实？然自识其不足补吾子所须也。齐王好竽，有求仕于齐者，操瑟而往，立王之门，三年不得入，叱曰：“吾瑟鼓之，能使鬼神上下，吾鼓瑟，合轩辕氏之律吕。”客骂之曰：“王好竽而子鼓瑟，虽工，如王不好何？”是所谓工于瑟而不工于求齐也。今举进士于此世，求禄利行道于此世，而为文必使一世人不好，得无与操瑟立齐门者比欤？文虽工，不利于求，求不得，则怒且怨，不知君子必尔为不也。故区区之心，每有来访者，皆有意于不肖者也。略不辞让，遂尽言之，惟吾子谅察。愈白。


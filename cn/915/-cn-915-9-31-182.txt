◇为南郡王舍身疏

弟子萧王上白诸佛世尊、道德僧众：夫色固无象，触必归空；三世若假，八微终散。虽复回天震地之威，穷於寂灭；齐冠楚组之丽，靡救埃壤。而嗜欲易繁，每疚心术，舍施难弘，用迷假照。弟子树因旷劫，向报兹生，托景中璇，联华日彩，玉组夙纡，蕃麾早建。兰池紫燕之乘，扰於外闲；黼帐翠帷之饰，光於中寝。徒以心源尚滞，情路未昭，识谢兼忘，理惭独悟，不能叶调五气，绥御六神。霜暑或愆，风露时舛。是以敷襟上宝，栖诚妙觉。敬舍肌肤之外，凡百一十八种，当令经卫夙理，府络时顺，万祉云翔，百妖穷涤。望北极而有恒，瞻南山而同永。又愿宸居纳祜，则天均庆；少阳介福，俪日承休。储妃阐膺祥之符，皇枝广惟祺之祚，敬饰崇甍，严置宝幄，仰延息心，旁旅清信。勖兹弘誓，证其幽疑。庶可以感降祯和，招对灵应；玄涂菲昧，要之无爽。（《广弘明集》二十八上）


卷二十八 义气部


义气

郭元振（出《摭言》）

郭元振，年十六入太学。薛稷、赵彦昭为友。时有家信至，寄钱四十万以为举粮。忽有缞服者扣门云：“五代未葬，各在一方，今欲同时迁窆，乏于资财。闻公家信至，颇能相济否？”公即命以车一时载去，略无留者，亦不问姓氏。【夹批】才妙。深为薛、赵所诮。元振怡然曰：“济彼大事，亦何诮焉。”【眉批】薛、赵尚梦不着在，何敢言友？其年粮绝，竟不成举。【夹批】何妨。

狄仁杰（出《谈宾录》）

狄仁杰，太原人，为府法曹参军。时同僚郑崇资，母老且病，当充使绝域。仁杰谓曰：“太夫人有危亟之病，而公远使，岂可贻亲万里之泣乎？”乃请代崇资。

吴保安（出《纪闻》）

吴保安，字永固，河北人，任遂州方义尉。其乡人郭仲翔，即元振从侄也。仲翔有才学，元振将成其名宦。会南蛮作乱。以李蒙为姚州都督，帅师讨之。蒙临行，辞元振。元振乃见仲翔。蒙以为判官，委之军事。至蜀，保安寓书于仲翔曰：“幸共乡里，籍甚风猷，虽旷不展拜，而心常慕仰。【眉批】海内有心人，何必曾相识！吾子国相犹子，幕府硕才，果以良能而受委寄。李将军秉文兼武，受命专征，亲绾大兵，将平小寇。以将军英勇，兼足下才能，师之克殄，功在旦夕。保安幼而嗜学，长而专经，才乏兼人，官从一尉，僻在剑外，地迩蛮陬，乡国数千，关河阻隔。况此官已满，后任难期。以保安之不才，厄选曹之格限，更思微禄，岂有望焉。将归老丘园，转死沟壑，侧闻吾子急人之忧，不遗乡曲之情，忽垂特达之眷，使保安得执鞭弭以奉周旋。录及细微，薄沾功效，承兹凯入，得预末班，是吾子丘山之恩，即保安铭镂之日，非敢望也，愿为图之。”仲翔得书，深感之，【眉批】人以事求我，而反感之。此意谁人识得？即言于李将军，召为管记。未至而蛮贼转逼，李将军至姚州与战，破之。乘胜深入，反为所败，身死军没，仲翔为虏。蛮夷利汉财物，其没落者皆通音耗，令其家赎之，人三十匹。保安既至姚州，适值军没，迟留未返。而仲翔于蛮中，间关致书于保安，略云：“才谢钟仪，居然受絷，身非箕子，日见为奴。海畔牧羊，有类于苏武；宫中射雁，宁期于李陵。”又云：“蛮俗以吾国相之侄，求绢千匹。此信通闻，仍索百缣，愿足下早附白书，报吾伯父，宜以时到，得赎吾还，使亡魂复归，死骨更肉。傥吾伯父捐去庙堂，难可咨启，即愿足下亲脱石父，解夷吾之骖，往赎华元，类宋人之事。”保安得书，甚伤之。时元振已卒，保安乃为报，许赎仲翔。仍倾其家，得绢二百匹往。因住巂州，十年不归，经营财物，前后得绢七百匹，数犹未至。保安素贫，妻子犹在遂州，贪赎仲翔，遂与家绝。每于人有得，虽尺布升粟，皆渐而积之。后妻子饥寒，不能自立。其妻乃率弱子，驾一驴自往泸南，求保安所在，于途中粮尽，犹去姚州数百。其妻计无所出，因哭于路左，哀感行人。时姚州都督杨安居乘驿赴郡，见保安妻哭，访知其故，大奇之，谓曰：“吾前至驿，当候夫人，济其所乏。”既至驿，安居赐保安妻钱数千，给乘令进。【眉批】热肠自冷不得，犹冷肠不可令热也。安居驰至郡，先求保安见之，执其手升堂，谓保安曰：“吾常读古人书，见古人行事，不谓今日亲睹于公。【眉批】杨公更奇，正惺惺惜惺惺也。吾今初到，无物助公，且于库中假官绢四百匹，济公此用。待友人到后，吾方徐为填还。”【眉批】谁肯？保安喜，取其绢，令蛮中通信者持往。向二百日而仲翔至姚州，形状憔悴，殆非人类。方与保安相识，语相泣也。【眉批】识面方今，识心已久，才是真正好相识。安居曾事郭尚书，则为仲翔洗沐，赐衣装，引与同坐，宴乐之。安居重保安行事，甚宠之。【夹批】做好人未尝不得人便宜。于是令仲翔摄治下尉。仲翔久于蛮中，且知其款曲，则使人于蛮洞市女口十人，皆有姿色。既至，因辞安居归北，且以蛮口赠之。安居不受，曰：“吾非市井之人，岂待报耶？钦吴生分义，故因人成事耳。公有老亲在北，且充甘膳之资。”仲翔谢曰：“微命得全，公之赐也。翔虽瞑目，敢忘大造？但此蛮口，故为公求来，公今见辞，翔以死请。”安居难违，乃见其小女曰：“公既频繁有言，重违雅意。此女最小，常所钟爱。今为此女，受公一小口耳。”因辞其九人。而保安亦为安居厚遇，大获资粮而去。仲翔到家，辞亲凡十五年矣。却至京，以功授蔚州录事参军，则迎亲到官。两岁，又以优授代州户曹参军。秩满内忧，葬毕，因行服墓次，乃曰：“吾赖吴公见赎，故能拜职养亲。今亲殁服除，可以行吾志矣。”乃行求保安。而保安自方义尉选授眉州彭山丞。仲翔遂至蜀访之。保安秩满，不能归，与其妻皆卒于彼，权窆寺内。仲翔闻之，哭甚哀。因制缞麻，环绖加杖，自蜀郡徒跣，哭不绝声。至彭山，设祭酹毕，乃出其骨，每节皆墨记之，盛于练囊。又出其妻骨，亦墨记，贮于竹笼。而徒跣亲负之，徒行数千里，至魏郡。保安有一子，仲翔爱之如弟。于是尽以家财二十万，厚葬保安，仍刻石颂美。仲翔亲庐其侧，行服三年。既而为岚州长史，又加朝散大夫。携保安子之官，为娶妻，恩养甚至。仲翔德保安不已。天宝十二年，诣阙，让朱绂及官于保安之子以报，时人甚高之。初，仲翔之没也，赐蛮首为奴，其主爱之，饮食与其主等。经岁，仲翔思北，因逃归，追而得之，转卖于南洞。洞主严恶，得仲翔，苦役之，鞭笞甚至。仲翔弃而走，又被逐得，更卖南洞中，其洞号菩萨蛮。仲翔居经岁，困厄复走，蛮又追而得之，复卖他洞。洞主得仲翔，怒曰：“奴好走，难禁止邪！”乃取两板，各长数尺，令仲翔立于板，以钉钉其足背，钉达于木。每役使，常带二木行。夜则纳地槛中，亲自锁闭。仲翔二足，经数年疮方愈。木锁地槛，如此七年。仲翔初不堪其忧。保安之使人往赎也，初得仲翔之首主，展转为取之，故仲翔得归焉。

许棠（出《摭言》）

许棠久困名场，咸通末，马戴佐大同军幕，棠往谒之，一见如旧识。留连数月，但诗酒而已，未尝问所欲。忽一旦，大会宾友，命使者以棠家书授之。棠惊愕，莫知其来。启缄，乃是戴潜遣一价，其家矣。【眉批】可为之死。

周简老（出《酉阳杂俎》）

太仆卿周皓，贵族子，多力负气。天宝中，皓少年，常结客为花柳之游，竟畜亡命，访城中名姬，如蝇袭羶，无不获者。时靖恭有姬子夜来，稚齿巧笑，歌舞绝伦，贵公子破产迎之。皓时与数辈富者更擅之。会一日，其母白皓曰：“某日夜来生日，岂可寂寞乎？”皓与往还，竟求珍货，合钱数十万，会饮其家。乐工贺怀智、纪孩孩，皆一时绝手。扃方合，忽觉击门声甚急，皓戒内勿开。良久，折关而入。有少年紫衣，骑从数十，诟其母，即将军高力士之子也。【眉批】高力士有子。母与夜来泣拜，诸客将散。皓时血气方刚，顾从者不相敌，因前让其怙势，攘臂格之。紫衣者踣于拳下，且绝其颔骨。【眉批】《水浒传》李大哥手段。皓遂突出。时都亭驿所由魏贞，有心义，好养私客，皓以情投之，贞乃藏于妻女间。时有司追捉急切，数恐踪露，乃夜办装具，腰白金数锭，谓皓曰：“汴州周简老，义士也。复与郎君当家，【眉批】当家，谓同姓。今可依之，且宜谦恭不怠。”周简老，盖大侠也。见魏贞书，喜甚。皓因拜之为叔，遂言其状。简老令居一船中，戒无妄出，供与极厚。居岁余，忽听船上哭泣声。皓潜窥之，见一少妇，缟衣甚美，与简老相慰。其夕，简老忽至皓处，问：“君婚未？某有表妹，嫁与甲，甲卒无子，今无所归。可事君子。”皓拜谢之。即夕，其表妹归皓。有女二人，男一人，犹在舟中。简老忽语皓，事已息，君貌寝，必无人识者，可游江淮。乃赠百余千，号哭而别。于是遂免。

【总评】贞非素有德于皓也，特贵其以情投耳。简老又非素与贞相识也，特不忍负贞之托耳。古人意气相期如此，何今无万分之一耶？

吾读《汉书》至孙宾石救赵岐事，为之一恸。阅《广记》至周简老救周皓事，为之再恸。

侯彝（出《独异志》）

唐大历中，有万年尉侯彝者，好尚心义，尝匿国贼。御史推鞫理穷，终不言贼所在。御史曰：“贼在汝左右膝盖下。”彝遂揭阶砖自击其膝盖，翻示御史曰：“贼安在？”御史又曰：“在左膝盖下。”又击之，翻示御史。乃以贮烈火，置其腹上，烟气熢勃，左右皆不忍视。彝怒呼曰：“何不加炭？”御史奇之，奏闻。代宗即召见曰：“何为隐贼，自贻其苦若此？”彝对曰：“臣实藏之，已然诺于人，终死不可得。”【眉批】天子亦无如何，况肯杀人媚人乎？遂贬之为端州高要尉。【夹批】代宗不杀彝，亦高。

房光庭（出《御史台记》）

房光庭为尚书郎，故人薛昭流放，而投光庭，光庭匿之。既败，御史陆遗逸逼之急。光庭惧，乃见时宰。时宰曰：“公郎官，何为匿此人？”曰：“光庭与薛昭有旧，以途穷来归，且所犯非大故，得不纳之耶？若擒以送官，居庙堂者，复何以待光庭？”时宰义之，乃出为慈州刺史，无他累。【眉批】落得做好人。光庭尝送亲故之葬，出鼎门，际晚，且饥。会鬻糕饼者，与同行数人食之，素不持钱，无以酬值。鬻者逼之，光庭命就我取直，鬻者不从。光庭曰：“与你官衔，我右台御史也，可随取值。”时人赏其放逸。

李宜得（出《朝野佥载》）

李宜得，本贱人，背主逃。当玄宗起义，与王毛仲等立功，官至武卫将军。旧主遇诸涂，趋而避之，不敢仰视。宜得令左右命之，主甚惶惧。至宅，请居上座，宜得自捧酒食，旧主流汗辞之。留连数日，遂奏云：“臣蒙国恩，荣禄过分；臣旧主卑琐，曾无寸禄。臣请割半俸，解官以荣之。愿陛下遂臣愚款。”上嘉其志，擢主为郎将。【眉批】叛主背恩者可愧！

阳城（出《乾子》）

阳城，贞元中，与三弟隐居陕州夏阳山中，相誓不婚，啜菽饮水，莞簟布衾，熙熙怡怡，难名其室。后遇岁荒，屏迹不与同里往来。或采桑榆之皮，屑以为粥。讲论诗书，未尝暂辍。有苍头曰都儿，与主协心。里人馈食稍丰，则闭户不纳，散于饿禽。后里人窃令于中户致糠核十数杯，乃就地食焉。他日，山东诸侯闻其高义，发使寄五百缣，城固拒却。使者受命不令返，城乃标于屋隅，未尝启缄。无何，有节士郑俶者，迫于营举，投人不应，因途经其门，往谒之。俶戚容瘵貌，城留食旬时。问俶所之，具以情告。城曰：“城有诸侯近贶物，无所用，辄助足下人子终身之道。”俶固让。城曰：“子苟非妄，又何让焉？”俶对曰：“君子既施不次之恩，某愿终志后，为奴仆偿之。”遂去。俶东洛茔事罢，杖归城，以副前约。城曰：“子奚如是？苟无他系，同志为学可也。”俶泣涕曰：“若然者，微躯何幸？”俶于记览苦不长，月余，城令讽《毛诗》，虽不辍寻读，及与之讨论，如水投石。俶大惭。城曰：“阜北有茅斋，子可自玩习也。”俶甚喜，遽迁之。复经月余，城访之，与论《国风》，俶虽加功，竟不能往复一辞。城方出，未三十步，俶缢于梁下。【眉批】以死报知己，非轻生也。供饩童惊以告城，城恸哭，若裂支体。乃命都儿将酒奠之，亲作文致祭。自脱衣，令仆夫负之。仍服缌麻，厚瘗之。由是为缙绅所推重。

廖有方（出《云溪友议》）

廖有方，元和乙未岁，下第游蜀。至宝鸡西，适公馆。忽闻呻吟声，潜听而微惙，乃于室内见一贫病儿郎。问其疾与居止，强而对曰：“辛勤数举，未偶知音。”眄睐叩头，久而复语，惟以残骸相托，余不能言。方拟救疗，俄忽而逝，竟不知其姓字也。廖遂贱鬻所乘鞍马于村豪，备棺瘗之。临岐凄断，复为铭曰：“嗟君殁世委空囊，几度劳心翰墨场。半面为君申一恸，不知何处是家乡？”后廖自西蜀回，取东川路，至灵龛驿，驿将迎归私第。及见其妻，素衣，再拜呜咽，有同亲懿。淹留半月，仆马皆饫，廖不测何缘。临别，其妻又悲啼，赠赆缯锦一驮，价值数百千。驿将曰：“郎君今春所葬胡绾秀才，即某妻室之季兄也。始知亡者姓字。复叙平生之吊，所遗物终不纳焉。曰“仆为男子，粗察古今，偶然葬一同流，不可当兹厚惠。”遂促辔而前。驿将奔骑而送，复逾一驿，尚未分离。廖君不顾其物，驿将执袂，各恨东西，物乃弃于林野。乡老以义事申州，州将以表奏朝廷。宰寮愿识有方，共为导引。明年李逢吉知举，有方及第，改名游卿。

李约（出《尚书故实》）

兵部员外李约，汧公之子也。识度清旷，迥出尘表。与主客张员外念同官，并韦征君况，墙东遁世。不婚娶，不治生业。李独厚于张，每与张匡床静言，达旦不寝，人莫得知。赠张诗曰：“我有心中事，不与韦二说。秋夜洛阳城，明月照张八。”约尝江行，与一商胡舟楫相次。商胡病，固邀相见，以二女托之，皆绝色也。又遗明珠，约悉唯唯。及商胡死，财宝约数万，悉籍其数送官，而以二女求配。始殓商胡时，约自以夜光含之，人莫知也。后死，胡有亲属来理资财，约请官司发棺检之，夜光果在。

裴度（出《玉堂闲话》）

元和中，有新授湖州录事参军，未赴任，遇盗，剽殆尽。告敕历任文簿，悉无孑遗。遂于近邑行丐故衣，迤假贷，却返逆旅。旅舍俯逼裴晋公第。时晋公在假，因微服出游，偶至湖纠之店，相揖而坐，与语周旋。问及行止，对曰：“某之苦事，人不忍闻。”言发涕零。晋公悯之，细诘其事，对曰：“某住京数载，授官江湖，遇寇荡尽，唯残微命，此亦细事尔。某将娶而未亲迎，遭郡牧强以致之，献于上相裴公矣。”裴曰：“子室何姓氏？”答曰：“姓某字黄娥。”裴时衣紫袴衫，谓之曰：“某即晋公亲校也。试为子侦。”遂问姓名而往。复悔之，此或中令之亲近,入白当致祸也，寝不安席。迟明，姑往侦之，则裴已入内。至晚，忽有赫衣吏诣店，称令公召。纠闻之惶惧，仓卒与吏俱往。延入小厅，拜伏流汗，不敢仰视。即延之坐。窃视之，则昨日紫衣押牙也，因首过再三。中令曰：“昨见所话，诚心恻然。今聊以慰其憔悴。”即命箱中官诰授之，已再除湖纠矣，喜跃未已。公又曰：“黄娥可于飞之任也。”特令送就其逆旅。行装千贯，与偕赴所任。【眉批】婚宦一时俱遂，乐哉！

【总评】《因话录》云：裴晋公为门下侍郎，过吏部选人官，谓同过给事中曰：“吾徒侥幸至多，此辈优一资半级，何足问也。”【眉批】谁能平心如此？公不信术数，不好服食。每语人曰：“鸡猪鱼蒜，逢著则吃；生老病死，时至即行。”其器抱弘达皆此类。

戎昱（出《本事诗》）

韩晋公滉镇浙西，戎昱为部内刺史。郡有酒妓，善歌，色亦闲妙，昱情属甚厚。浙西乐将闻其能，白滉，召置籍下。昱不敢留，俄于湖上为歌词以赠之，且曰：“至彼令歌，必首唱是词。”既至，韩为开筵，自持杯，令歌送之，遂唱戎词。曲既终，韩问曰：“戎使君于汝寄情耶？”妓悚然起立曰：“然。”泪下随言。韩令更衣待命，席上为之忧危。韩召乐将责曰：“戎使君名士，留情郡妓，何故不知而召置之，成余之过。”【眉批】晋公自不可知。乃十笞之。命妓与百缣，即归之。其词曰：“好去春风湖上亭，柳条藤蔓系人情。黄莺久住浑相恋，欲别频啼四五声。”

洛中举子（出《卢氏杂说》）

洛中举子某，与乐妓茂英相识，英年甚小。及举子到江外，偶于饮席遇之，因赠诗曰：“忆昔当初过柳楼，茂英年小尚娇羞。隔窗未省闻高语，对镜曾窥学上头。一别中原俱老大，重来南国见风流。弹弦酌酒话前事，零落碧云生暮愁。”举子因谒节使，遂留连数月，帅遇之甚厚。宴饮既频，与酒谐戏颇洽。一日告辞，帅厚以金帛赆行，复开筵送别。因暗留绝句与曰：“少插花枝少下筹，须防女伴妬风流。坐中若打占相令，除却尚书莫点头。”【眉批】醋意。因设舞曲遗诗。帅取览之，当时即令人所在送付举子。

郑还古（出《卢氏杂说》）

郑还古，东都闲居，与柳当将军者甚熟。柳宅在履信东街，有楼台水木之盛。家甚富，妓乐极多。郑往来宴饮，与诸妓笑语既熟，因调谑之。妓以告柳，怜郑文学，又贫，亦不之怪。【眉批】好个柳将军。郑将入京求官，柳开筵饯之。酒酣，与妓一章曰：“冶艳似神仙，歌声胜管弦。眼看白苧曲，欲上碧云天。未拟生裴秀，如何乞郑玄？莫教金谷水，横过坠楼前。”柳见诗甚喜，曰：“某不惜此妓，然吾子方求官，事固不易支持，专待荣命，便发遣入京，充贺礼。”【夹批】更高。及郑入京，不半年，除国子博士。柳见除目，乃津置入京。妓行及嘉祥驿，郑已亡殁。旅衬寻到府界，柳闻之，悲叹不已。遂放妓他适。【眉批】才见赠妓，是真正怜才，非关势利。

江陵士子（出《卢氏杂说》）

江陵寓居士子，忘其姓名。有美姬，甚贫。求尺题于交广间游，支持五年粮食。且戒其姬曰：“我若五年不归，任尔改适。”士子去后，五年未归。姬遂为前刺史所纳，在高丽坡底。及明年，其夫归，已失姬之所在。寻访知处，遂为诗寄云：“阴云漠漠下阳台，惹着襄王更不回。五度看花空有泪，一心如结不曾开。纤萝自合依芳树，覆水宁思返旧怀。惆怅高丽坡底宅，春光无复下山来。”刺史见诗，遂给一百千及资装，便遣还士子。

发冢盗（出《玉堂闲话》）

光启、大顺之际，褒中有盗发冢墓者，经时搜索不获，长吏督之甚严。忽一日擒获，置于所司，淹延经岁，不得其情。拷掠楚毒，无所不至。款招既具，连及数人，皆以为得之不谬矣。及临刑，傍有一人攘袂大呼曰：“王法岂容枉杀平人者乎？发冢者我也。我日在稠人之中，不为获擒。而斯人何罪，欲杀之？速请释放！”旋出丘中所获之赃，验之，略无差异。具狱者亦出其赃，验之无差。藩帅躬自问之，答曰：“虽自知非罪，而受箠楚不禁，遂令骨肉伪造此赃，希其一死。”【夹批】可怜！【眉批】鞫狱者可不慎欤。藩帅大骇，具以闻于朝廷，坐其狱吏。枉陷者获免。自言者补衙职而赏之。【眉批】该赏。

冯燕（出沈亚之作传）

唐冯燕者，魏人。少任侠，专为击球斗鸡戏。魏市有争财殴者，燕闻之，搏杀不平，沈匿田间。官捕急，遂亡滑，益与滑军中少年鸡球相得。时相国贾耽镇滑，知燕才，留属军中。他日出行里中，见户傍妇人，翳袖而望者，色甚冶。使人熟其意，遂通之。其夫滑将张婴，从其类饮。燕因得间，复拒户偃寝。婴还，妻开户纳婴，以裾蔽燕。燕卑蹐步就蔽，转匿户扇后，而巾堕枕下，与佩刀近。婴醉目暝。燕指巾，令其妻取。妻即以刀授燕，【夹批】恶甚。燕熟视，断其颈，遂巾而去。【夹批】快甚。明旦，婴起，见妻杀死，愕然，欲出自白。婴邻以为真婴杀，留缚之。趣告妻党，皆来，曰：“常嫉殴吾女，诬以过失，今复贼杀之矣。”共持婴百余笞，遂不能言。官收系杀人罪，莫有辨者，强伏其辜。司法官与小吏持朴者数十人，将婴就市，看者千余人。有一人排众而来，呼曰：“且无令不辜死。吾窃其妻，而又杀之，当系我。”吏执自言人，乃燕也。与燕俱见耽，尽以状对。耽乃状闻，请归其印，以赎燕死。【夹批】难得。上谊之。下诏，凡滑城死罪者皆免。

【总评】皆免，非法也。然世不皆冯燕，则凡死罪尽可疑矣。免之以劝义气，不亦可乎！








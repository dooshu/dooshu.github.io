卖船行

谁言在官有馀禄，倒箧购书犹不足。
谁言薄宦无长物，故人赠船如大屋。
载书千卷船未满，四坐词人命弦管。
清江白鹭伴往还，楚歌骚激吴歌缓。
自拟相将汗漫游，归来萧索妻孥愁。
亲朋环顾只空手，不如弃此营菟裘。
近日括船军令急，战舰连樯如雨集。
大船被执小船破，长年窜伏吞声泣。
去官那敢说官船，汎宅终输枕石眠。
欲藏无壑卖不售，且系青溪芦荻边。



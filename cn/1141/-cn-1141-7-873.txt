陶白寺三首

其一
陶白二先生，昔年官此地。
前后不相蒙，各自行其意。
垂之千载后，考迹若符契。
一岂折腰人，官为五斗弃。
一非司马才，贬作江州吏。
一弹无弦曲，一洒琵琶泪。

其二
陶归辟三径，白去萦香山。
岂惟同出处，又复媲词翰。
今读二公诗，如登一将坛。
清空复灵异，欲辨无痕瘢。
诗中觅昆季，千古成二难。
并享浔阳祀，道同心始安。


陶白寺三首 其三

此祀建自昔，地芜楹亦朽。
祀田渐沦没，俎豆惟名有。
恢葺者何人，贤哉江太守。
气味遥相符，口碑在黎首。
他日配前贤，添位列三友。







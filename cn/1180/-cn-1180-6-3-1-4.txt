大狩纪赞


臣闻古者天子五年一巡狩，狩必遍于四岳。则夫荆、襄、随、郢之域，固南岳所逌奠也。是以尧巡丹水，舜觐南后，考其政教之迹，类帝怀神，辑瑞觐牧，礼问百年，归格艺祖，至为明备。然未有穷万乘而为其亲劳者也。

仰惟我皇上，尧仁舜孝，超轶前古。粤自藩封，入登大宝，缅惟皇考，山陵远隔，未申展谒之忱。及后，慈圣上仙，议将南袝，又以窀穸事重，必求允藏。遂乃躬御六飞，弭节纯山，周回远览，审观厥祥，图之再三，其兆乃定。于是退而御行宫，朝诸侯，燔柴燎，享上帝。修秩祀以怀柔百神，明黜陟以震叠群辟，发德音以镇抚遗老，敷大赉以绥惠罢氓。神人之礼既该，上下之情以洽，犹虑久役之劳民也，星驰电迈，振旅而旋。当其时，奥岩穷谷之民，戴白垂髫之众，莫不耸观骇听，雀跃行讴，欢声震乎雷霆，泽溢于江、汉。盖自唐、虞以来，圣帝时巡之辙，复见于今日矣。然其始也，本以笃二人之永怀；其既也，遂以修千古之旷典。弘仁大孝，一举兼该。斯又前轨未闻殊常之盛事、经生学士所为诵说而难遭者也。

臣谨自大驾发轫之初，迄于囘銮，列次其事。以上继《诗》、《书》之盛，且侈郢人千载一时之遇焉。

赞曰：君人者，出王游衍，莫非天也，岂不信哉。

往者南巡初议，群臣言盖人人殊矣。皇上稽于有众，断自圣心。及辇辂所经，豫顺以动，以之感人，则群黎百姓罔不忻戴。且道经二千里之余，师行迈数万之众，而往返不逾六旬，大事定乎万祀。湛恩渥泽，徽章彝轨，一举而众善咸集焉。岂非圣孝感孚，圣诚肫至，故万灵卫其出入，九穹为之绥佑者乎？

《诗》曰：“时迈其邦，昊天其子之。”“怀柔百神，及河乔岳，允王维后。”夫天之所子，固天下万世之所戴以为后者也。独郢人云乎哉！






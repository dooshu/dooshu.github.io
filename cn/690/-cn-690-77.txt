卷七十七



卷之七十七

洪武五年十二月甲戌朔，诏曰：“农桑，衣食之本；学校，理道之原。朕尝设置有司，颁降条章，敦笃教化，务欲使民豊衣足食，理道畅焉，何有司不遵朕命，秩满赴京者，往往不书农桑之务、学校之教，甚违朕意。特敕中书，令有司今后考课，必书农桑、学校之绩，违者降罚，民有不奉天时、负地利及师不教导、生徒惰学者皆论如律。於戏！彝伦不振，实君师之过，坐享民供而不修政教，亦岂职分之当为？凡在臣民，体朕至意。”

赐濠梁等卫军士六万九千九百四十八人绵布战袄。

夜有星赤色，起自郎将旁东北，行至云中没。

丁丑，征南副将军江夏侯周德兴班师还京。诏论功行赏，征南将军卫国公邓愈绮、帛各八匹，营阳侯杨璟、宜春侯黄彬绮、帛各六匹，都督佥事王诚等绮、帛各四匹，江夏侯周德兴、南雄侯赵庸绮、帛各十二匹，江阴侯吴良、指挥佥事左君弼绮、帛各十匹，平章李伯昇等绮、帛各八匹，其余指挥以下及军士赏各有差。

己卯，上谓礼部侍郎曾鲁曰：“朕求古帝王之治，莫盛于尧舜，然观其授受其要，在允执厥中，后之儒者讲之非不精，及见诸行事，往往背驰。”鲁曰：“尧舜以此道宰制万世，如执权衡物之轻重长短，自不能违，而皆得其当，此所以致雍熙之治也。后世鲜能，此道于处事之际，欲求一一至当，难矣。”上曰：“人君一心，治化之本，存于中者，无尧舜之心，而欲施于政者，有尧舜之治，决不可得也。”鲁又曰：“尧舜之道，载之典谟者，无以加矣。至于修身理人，本末次第，具在《大学》一书。”上曰：“《大学》，平治天下之本，岂可舍此而他求哉？”

庚辰，礼部尚书陶凯言：“汉、唐、宋皆有会要纪载时政，以资稽考。今起居注纪言纪事，藏之金匮，是为实录。凡诸钦录、圣旨及奏事、簿籍、纪载、时政可以垂法后世者，宜依会要，编类为书，使后之议事者有所考焉。其台、省、府宜各置铜匮藏钦录簿，以备稽考。”俱从之。

罢重庆府之黔江县，并入彭水县。

辛巳，兵部主事彭恭、泸州守御指挥彭万里收集四川明氏旧校卒二千六百六十人为军。

命省、府、台臣：“今后百司所奏之事，皆启皇太子知之。”

甲申。时修浚京师城濠，上幸三山门观之，见有役夫祼行水中，若探物状。上令人问之，则督工吏掷其锄水中，求之未得。上命别取偿之，且复问之曰：“此类汝锄乎？”对曰：“类，但比所掷者差短耳。”因命壮士赴水求得之，果如所言。上曰：“农夫供役月余，手足皴裂，亦甚劳矣，尚忍加害乎？”即捕吏杖之，顾谓丞相汪广洋曰：“今日衣重裘，体犹觉寒，况役夫贫困无衣，其苦何可胜道？”命罢其役，仍命临濠行、工部惟留窰冶及烧石炭匠，其余夫匠悉遣还家。

太白昼见。

丙戌，京师定远等卫火，延烧营舍及军器局兵仗。

戊子，以秦府左相兼陕西行省右丞耿炳文署行都督府事，以燕府左傅高显为永平卫指挥使。

庚寅，并骁骑前卫于左卫，中卫于右卫。

壬辰，礼部侍郎曾鲁卒。鲁字得之，临江新淦人，幼聪敏，记讼过人。元末举进士不第，即弃去，博览群书，无所不记。国朝初，与修《元史》，史成，又与修礼书，遂擢礼部祠部主事。开平忠武王常遇春薨，高丽遣人来祭，鲁索其文观之，外则袭以金龙黄帕，内则不书“洪武”之号，鲁责之曰：“龙帕或是误用，若纳贡称藩而不奉正朔，君臣之义安在？”使者愧惧谢过，即令易去之。四年冬，安南国王遣使来贡，主客曹受其表，将入见，鲁取其副视之曰：“前王乃陈日熞，今表曰叔明，必有以也。”亟白尚书诘之，使者不敢讳，盖日熞为叔明逼死而代其位，中心怀惧，故托贡以觇朝廷意。上怒曰：“岛夷乃狡狯如此？”却其贡不受。五年二月，上问丞相：“曾鲁今何官职？”对以礼部主事，即日超迁中顺大夫、礼部侍郎。鲁以顺字犯父讳，辞就朝，请下阶吏部。以法有定制，不之许。倭夷入寇，戍将捕获之，诏命儒臣草诏，归其俘。鲁所撰有一视同仁之语，上喜其言为得体。八月，奉旨考京畿乡试。既入院，忽吐血，自是遂奄奄。九月，膏露降钟山，群臣皆献颂，鲁为赋以进，独见称许，以为铺叙有法。既而疾甚，上章乞骸骨，诏许之。十二月，舟归至南昌之石岐潭而卒。鲁为人和厚，其貌癯然，若不能胜衣。家故储书甚多，鲁皆一一校讐其讹舛，有《六一居士集考异》，今行于世，卒年五十四。

癸巳，贵州八番宣慰司同知萧安礼、柏坪新乡、卢番、洪番、小龙番四安抚司、程番、虞山二长官司长官来朝，贡方物。诏赐安礼文绮五匹，衣一袭。

甲午，以两浙都转运盐使李信为广东行省参政，未行，以为吏部尚书。

乙未，四川茶盐都转运司言：“碉门、永宁、筠连诸处所产之茶名‘剪刀粗叶’，惟西番夷獠用之。自昔商贩未尝出境，既非茶马司巴茶之比，宜别立茶局，徵其税，易红缨、氊衫、米布、椒蜡可资国用，其居民所收之茶，亦宜依江南茶法，于所在官司给引贩卖，公私便之。今拟设永宁茶局一，曰界首镇，岁收茶一十八万八千斤；雅州茶局一，曰碉门，岁收茶四十一万一千六百斤；成都茶局三，曰灌州，岁收茶七千四百三十斤，曰安州，岁收茶万三千一百七十斤，曰筠连州，岁收茶二十九万六千二百八十斤。既收，则徵其什一于官。”诏从之。

丁酉，复以礼部主事宋濂为太子赞善大夫。

加封故皇姊陇西长公主为曹国长公主，封皇姊夫驸马都尉思亲侯李贞为曹国公。公主册文曰：“朕闻古之君天下者，必先亲其亲而长其长，所以重人伦也。皇姊陇西长公主，禀淑厚之德，事亲以孝，抚弟以慈。今朕有天下而姊不逮，虽夫贤子贵，以奉其祀，然朕每兴怀，感悼不已，已尝追封为陇西长公主，以示褒显，可加封曹国长公主。灵其不昧，用慰九泉。”曹国公李贞诰文曰：“朕君天下，观历代爱亲敬长之道，乃帝王之首务，故必尽其礼焉。驸马都尉李，贞重厚朴直，自壻我家，孝行惟谨，不幸皇姊早世，携其幼子从朕于起义之日。朕念亲亲之恩，特加抚慰，后居京师，复命密迩于朕，以乐寿康，升以侯爵之崇，用永安荣之福。今子文忠，又能佐朕平定天下，受封曹国，理宜进封，以示褒显，可特进荣禄大夫、驸马都尉、右柱国、曹国公。”

己亥，给僧道度牒。时天下僧尼、道士、女冠凡五万七千二百余人，皆给度牒，以防伪滥。礼部言：“前代度牒之给，皆计名鬻钱，以资国用，号‘免丁钱’。”诏罢之，著为令。

庚子，诏造独辕车，魏国公徐达督山西、河南造八百两，曹国公李文忠督北平、山东造一千两。

内使奏增饲虎肉。上曰：“养牛以供耕作，养马以赀骑乘。养虎欲何以用，而费肉以饲之乎？”命以虎送光禄，他禽兽悉纵之。

中书省计湖广、广西、江西、山东、陕西、山西、河南七行省是岁铁课，凡八百五万六千四百五斤，池州府铜课一十八万斤。

乌思藏摄帝师喃加巴藏卜等遣使来贡方物，诏赐红绮禅衣及靴帽、钱物有差。

吐蕃诸部川藏邀阻乌思藏使者，掠其辎重，命邓愈为征西将军率兵讨之。

壬寅，享太庙。

杨载使琉球国，中山王察度遣弟泰期等奉表，贡方物。诏赐察度《大统历》及织金文绮、纱罗各五匹，泰期等文绮、纱罗、袭衣有差。

黜靖海侯吴祯为定辽卫指挥使。

遣使赍书与元幼主云书曰：“皇天无亲，惟德是辅，此古今不易之大训，君其思之。自古国家必有兴废，以小事大，理势之常，贤智者亦所乐行而不以为辱。昔我中国赵宋将衰之际，为金所逼，迁都于杭，纳以岁币，其后金为君家所灭，君家亦遣使于宋，约纳岁币，一如金时，虽疆界有南北之分而前后延祚百五十年，此小事大之明验也。且尔国之俗，素无姓氏，其族贵嫡而轻庶，君乃高丽有姓者之甥，又为庶出，君何昧而不察，固执不变？朕观前代获他君子孙，必献俘庙社，夸示国中，其初亦有待之以恩，授之以爵者，及其后也，非鸩即杀，虽君家亦尔宋之幼主，削发为僧，终不免于一死。在朕则不然，君之子至京师，今已三年，优待有加，君宜遣使取归，何也？朕本布衣，生长君朝，承平之时，混于民间，犹勺水之下沧海，一粟之在大仓，岂有志于今日哉？自辛卯，盗起汝頴蕲黄间，君家天运已去，人心已离，四海土崩瓦解，朕观君父子国势不振，民罹荼毒，始议兴师，保身救民，一时群雄僣称名号者尽为朕所俘虏，虽君之父子亦不能守宗庙社稷，北遁沙漠，此天运也，人力有不可为。自古有识之君，孰不畏天，故特致书，以达朕意，君其察焉。”

又与元臣刘仲德、朱彦德二生书曰：“昔者，人臣致君以善，爱君有终，各有其道，道各有方，如赵宋事金，安享富贵，百五十余年，此无他处之，各得其道也。朕观二生乃间气所钟，古今如二生者仅数人耳，何也？至正之君蒙尘而崩，幼主初立，朝之大臣无不叛去，独二生竭力守护之，诚可嘉尚。今特遣使者谕以君数事，且令取其子买的里八剌归，二生宜察之。毋教人绝父子之道，盖求忠臣者必于孝子之门也；毋教人以倔强，盖小敌之坚大敌之禽也。若能再三察朕之言，尔君之宗祀不绝，二生之家族亦可长保富贵，如其不然，中国无事，六军出讨，旌旗蔽塞，阵数百里绵亘于阴山。二生若忠于君，身膏草野，羙名垂于千载，亦奇男子事也。或不能徇国偷生，苟免将何面目与朕相见？惟熟虑之。”

是月中书省奏：“今岁，铸钱二万二千二百四十万一千九百五十六文。”

筑大同城。

命河南侯陆聚以侯就第，奉朝请。聚，仕元为枢密同知，守武安等州。岁丙午，以徐、宿二州诣大将军徐达请降，上擢为江淮行省参政，赐文绮、白金，还守徐州。因率兵取沛及鱼台，平邳州、萧、宿迁、睢宁三县。吴元年，元将王保保兵侵徐州，驻陵子村，聚遣指挥傅友德将兵击败之，禽其左丞二李，又遣兵至宿州，大败元兵，禽佥院邢端等，赐白金、酒醴，改授山东行省参政。三年，沂邳山民作乱，聚讨平之。既而大封功臣，封河南侯，加赐绮帛，寻赐第于凤阳。








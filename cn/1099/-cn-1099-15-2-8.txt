○論荒政 【 救荒】

為預備事、伏聞堯湯之世、不免水旱之患、而不聞堯湯之民、至于甚艱難者、葢預有備也、凡古聖賢之君、皆有預備之政、我　太祖高皇帝、惓惓以生民為心、凡於預備。皆有定制。洪武年間、每縣於四境設立四倉。用官鈔糴穀儲貯其中。又在近倉之處。僉點大戶、看守。以備荒年賑貸。官籍其數斂散皆有定規。又於縣之各鄉。相地所宜開濬陂塘。及修築濱江近河損壞隄岸。以備水旱。耕農甚便。皆萬世之利。自洪武以後。有司雜務日繁。前項便民之事。率無暇及。惟文移為虗具故實事皆不立該部雖有行移、亦皆視為文具、是以一遇水旱飢荒、民無所賴、官無所措、公私交窘、只如去冬今春、畿內郡縣艱難可見、况聞今南方官倉儲穀、十處九空、甚者穀既全無。倉亦不存。皆鄉之土豪大戶。侵盜私用。卻妄捏作死絕。及逃亡人戶借用。虛立簿籍。欺謾官府。其原開陂塘養魚者。有陻塞為私田耕種者。葢今此弊南方為甚。雖聞間有完處。亦是十中之一。其實廢弛者多。其濱江近河。汙田隄岸。歲久坍塌。一遇水漲。渰沒田禾。及閘壩蓄泄水利去處。或有損壞。皆為農患。欲修惠實政惟在守令而已大抵親民之官得人則百廢舉不得其人則百弊興此固守令之責。若養民之務。風憲之臣。皆所當問。年來因循。亦不及之。此事雖然若緩。其實關係甚切。伏望聖仁特命該部行移各布政司按察司、及直隸府州除近有災傷去處、暫且停止、俟後來豐熟舉行、其見今豐熟去處、悉令有司遵依洪武間舊制、凡倉穀陂塘隄岸、並要如舊整理倉有損壞者、即於農閒時日、用人修理、穀有虧欠者、除赦前外、赦後有侵盜者、根究明白、悉令賠償、賠償完足、亦免其罪、不許妄指無干之人、搪塞。若其侵盜證佐明白、而不服賠償者、准土豪及盜用官糧論罪、有司仍將舊有及賠償實數開奏、其陂塘隄岸、亦令郡縣凡有損壞、悉於農閒用人修理、有強占陂塘私用者、犯在赦前、亦免其罪、即令退還、不還者、亦准土豪及盜官物論罪、其退還陂塘及圩岸閘壩應修去處、亦令有司開奏應修築者以次用功、完日具實奏聞、仍乞令戶部行各布政使司府州縣、除近被災傷去處外、凡今秋成豐稔之處府州縣官於見有官鈔官物、照依時價兩平。支糴穀粟。儲以備荒。免致臨急倉惶失措年終將所糴實數奏聞。郡縣官考滿給繇。令開報境內四倉儲穀。及任內修築陂塘隄岸實數吏部仍行該部查理。討其治績以定殿最。各按察司分廵官、及直隸廵按御史所歷州縣、並要取勘四倉實儲穀數、及陂塘隄岸有無損壞、修理實績、歲終奏聞、以憑查考、如有仍前欺弊怠事者、亦具奏罪之、若所廵歷之處、仍前不問不理或所奏扶同不實、從本衙門堂上正官糾劾奏聞、庶幾官有實積、荒歲人民不至狼狽耕農無旱潦之虞祖宗恤民良法、不為小人所壞、臣等愚見如此


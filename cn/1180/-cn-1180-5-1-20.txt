不用利口


汉史纪：文帝登虎圈，问上林尉诸禽兽簿，尉不能对。虎圈啬夫从旁代尉对，甚悉。帝诏张释之：“拜啬夫为上林令。”

释之曰：“周勃、张相如称长者，两人言事曾不出口，岂效此啬夫喋喋利口捷给哉？今以啬夫口辩而超迁之，恐天下随风而靡，争为口辩而无实也。”

帝曰：“善！”

西汉史上记：文帝一日游幸上林苑，登养虎的虎圈，因问上林苑管簿籍的官说：“这苑中各样的禽兽有多少数目？”这官人一时答应不来。有个管虎圈的啬夫，在旁边替那官人一一答应，甚是详悉。文帝喜他，遂诏侍臣张释之，说：“这啬夫有才能，可就着他做上林苑令。”

释之对说：“如今朝中如周勃、张相如，这两个人是有德的长者，能任朝廷大事，然其言事皆说不出口。盖有德的人，自然器宇深沉，言语简当，岂学这啬夫喋喋然用快利之口、便捷以辩给哉？今若因啬夫口辩就超迁他，恐天下闻此风声而靡然仿效，都只学舌辩能言，不务诚实，则风俗薄而人心离矣。”

文帝以张释之所言当理，遂止，不用啬夫。

观此一事，则用人者不当但取其言。而文帝从谏之善，亦于此可见矣。宜其为汉朝一代之贤君也。






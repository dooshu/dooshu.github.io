王郎行酬王梅士并简诸子

汪文岫、吴右舟、饶景玉、江懋昭、汉石、尚一。

杜陵醉后歌王郎，拔剑砍地何激昂。
千年相望有我辈，短歌一曲为君长。
君勿言穷愁著书老，君勿羡游侠少年场。
丈夫磊块少知己，挥毫白眼看扶桑。
黄山三十六峰峰秀绝，倒挂青霞吐日月。
五月六月百花开，纷红駴绿无时歇。
王郎直入烟岚窟，饱餐石髓脱凡骨。
惊魂濯魄清思发，片言只语皆突兀。
我从敬亭来，却望黄山空徘徊。
轩辕拍手向我笑，尔自龌龊非仙才。
眼前幸有二三子，握手倾尊怀抱开。
汪子典刑老无敌，吴子秀逸清尘埃。
饶子手口尽丘壑，江子兄弟森风雷。
王郎屡空倍憔悴，素心相视无嫌猜。
我歌王郎行，王郎歌莫哀。
要使黄山倒坠作平地，吾侪不朽留姓字。



○平黎詩序 【 平黎】

大司馬三山蔡公、總制廣東西之四年、既征努灘蠻、明年交南降、是秋九月、以十萬之師、浮海征黎、師三道入、窮追數百里、封五指山而還、崖陵地闢最句破村峝二百七十、斬首五千三百六十級、俘百二十五人、降八千三百六十人、瓊土以寧、廣西參政王君鳳靈、既勒碑以頌、維時公大閱于雷陽道、出遂溪觀海于電白、先後賦五七言近體六首、藩臬之官、自布政使劉君可、按察使葉君昭而下、和者凡若干人、詩凡若干首、?六?八??亦既與其末矣、公復命序之、?六?八??聞老子曰、兵凶器也、聖人不得巳而用之、傳曰兵猶火也、不戢將自焚、是以古昔慎焉、然而商宗伐鬼方、三年乃克焉馬援征五溪、觸犯炎瘴、諸葛五月渡瀘、深入不毛、豈黷武哉、誠不得巳也、公之征黎、下令戒妄殺、既誅其渠率、因撫安其遺黎、是豈不戢者哉、君子曰征黎之役、有八善焉、孽自彼作、師出有名慎也。土兵咸集、群帥以和、威也。簡能選良、委任得人、明也。師至如歸、民不知役、豫也。用命者賞。不用命者戮。律也。殲渠折首。脅從者釋。信也。兵不血刅。役不逾時。智也。一勞永逸。止戈偃革。仁也。公之功大矣哉。而公之心不自假也。是以形之歌詩。恤民窮。箴吏弊。閔將士之勞苦。哀黎人之無知。憂愁嗟嘆而不能自巳。推公之心。將使黎之宿寇。盡化為良民。而豈直以誅殺為威哉。昔趙充國討先零罕?留屯罷兵。竟下兩羗。而揚雄為頌其事。公之功。豈直充國比。惜?六?八??也無文。不能紀頌功德如子雲之於當時也。今廣西之古田荔浦諸蠻。間出攻剽。八桂之人。喁然而望曰。安得公以征黎之師征諸蠻使我民永有寧居也他日圖形雲臺。勒勳銅柱。必有繼吉甫穆如之頌。以鋪張鴻伐者。而何有乎子雲哉。

皇明經世文編卷之二百七十一終








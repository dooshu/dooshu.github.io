○申明官校賞格疏 【 官較賞格】

我　祖宗設立廠衛緝訪事、欲其詰姦發伏、肅清輦轂之治、不獨為捕盜一事而巳、故付之機密、以重其任、懸之陞賞、以酬其勞、但困於因仍、舍難從易、緝事官較、止以捕盜賊、詰姦細為急、而不以察冤濫去貪暴為心。顧所捕之盜。乃或有被讐誣指雖官較不得遽知者。至請　旨考問。下之法司。則又以係奉　欽依人犯。往往論之未盡其詞而巳死於非命矣合無今後緝事人員、訪強竊盜賊、事有可疑者、俱許擒拿、周禮所謂相翔者。夜遊者。橫行徑踰者。正其事也。真虗俱許捉獲起數。及下法司。仍許其訪察法司。有無故入故縱。至於獄情冤誣。官員貪酷。尤宜申令。不許回護避難。但得其的切事情。俱付推問。轉行法司詳允定罪。去一貪酷。解一冤濫。視捕盜事件。其功不翅百倍。宜一起准擬數起。一名准擬數名。定為賞格。以次敘用。如此則有賍官吏。不敢憑陵。而無罪小民。不致冤抑。既足以廣　皇上好生之德。又足以嚴庶官守法之心。誠今日救時之急務也。


上内阁金相公【公见予旧诗谬辱奬许故献是篇】

凤阙名偏重龙门迹未登如何下里曲翻动郢人称亮直和僚省冲虚接友朋夙怀鸿羽渐重贲鹤书徵袍笏烟云具行藏社稷凭笔濡仙掌露心濯玉壶氷匡救思无斁委蛇力倍增　枫庭恩缱绻麟阁貌崚嶒　【禁中尝画公像】勅使颁宸翰从蒐　赐角鹰朝成三殿赋夕侍九华灯制策天人尽司衡元凯升韫藏知玉石并水辨淄渑铭坐惟居易怀瑜更去矜盘倾皆白豆路险独朱绳综核勤图史休容冺爱憎桐阴当夏緑山色向秋澄问字投扬子怜才仰信陵倘能攀羽翼延颈望鵾鹏


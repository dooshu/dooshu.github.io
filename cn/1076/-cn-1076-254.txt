卷二百五十四

<史部,诏令奏议类,奏议之属,历代名臣奏议>

钦定四库全书

历代名臣奏议卷二百五十四

明　杨士奇等　撰

赋役

汉武帝时外事四夷内兴功利役费并兴而民去本董仲舒说上曰古者税民不过什一其求易共【共读曰供】使民不过三日其力易足民财内足以养老尽孝外足以事上共税下足以畜妻子极爱故民说从上至秦则不然用商鞅之法改帝王之制除井田民得卖买富者连田阡陌贫者无立锥之地又颛川泽之利管山林之饶荒淫越制踰侈以相高邑有人君之尊里有公侯之富小民安得不困又加月为更卒已复为正一岁屯戍一岁力役三十倍於古【更卒谓给郡县一月而更者也正卒谓给中都官者也率计今人一岁之中屯戍及力役之事三十倍多於古也更音工衡反】田租口赋盐铁之利二十倍於古或耕豪民之田见税什五故贫民常衣牛马之衣而食犬彘之食重以贪暴之吏刑戮妄加民愁无聊亡逃山林转为盗贼赭衣半道断狱岁以千万数汉兴循而未改古井田法虽难卒行宜少近古【卒读曰猝】限民名田以赡不足【名田占田也各为立限不使富者过制则贫弱之家可足矣】塞并兼之路盐铁皆归於民去奴婢除专杀之威薄赋敛省繇役以寛民力然後可善治也

东汉灵帝欲铸铜人而国用不足乃诏调民田亩敛十钱而比水旱伤稼百姓贫苦乐安太守陆康上疏谏曰臣闻先王治世贵在爱民省徭轻赋以宁天下除烦就约以崇简易故万物从化灵物应德末世衰主穷奢极侈造作无端兴制非一劳割自下以从苟欲故黎民吁嗟隂阳感动陛下圣德承天当隆盛化而卒被诏书亩敛田钱铸作铜人伏读惆怅悼心失图夫十一而税周谓之彻彻者通也言其法度可通而行也故鲁宣税亩而蝝灾自生哀公增赋而孔子非之岂有聚夺民物以营无用之铜人捐舍圣戒自蹈亡王之法哉传曰君举必书书而不法後世何述焉陛下宜留神省察改敝从善以塞兆民怨恨之望

魏武帝始制新科下州郡又收租税緜绢长广守何夔以郡初立且师旅之後不可卒绳以法乃上言曰自丧乱以来民人失所今虽小安然服教日浅所下新科皆以明罚勅法一大化也所领六县疆域初定加以饥馑若一切齐以科禁恐或有不从教者有不从教者不得不诛则非观民设教随时之意也先王辨九服之赋以殊远近以三典之刑以平治乱愚以为此郡宜依远域新邦之典其民间小事使长吏临时随宜上不背法下以顺百姓之心比及三年民安其业然後齐之以法则无所不至矣帝从其言

晋武帝太元十三年以范甯为豫章太守甯临发上疏曰今边烽告急而仓库空匮古者使民岁不过三日今之劳扰殆无三日之休至有生儿不复举养鳏寡不敢嫁娶臣恐社稷之忧厝火积薪不足喻也又言中原士民流寓江左岁久安业谓宜正其封疆户口皆以土断又人性无涯奢俭由势今并兼之室亦多不赡由用之无节争以靡丽相高故也礼十九为长殇以其未成人也今以十六为全丁十三为半丁伤天理困百姓谓宜二十为全丁十六为半丁则人无夭折生长滋矣帝多纳用之

宋文帝时司徒王弘上言曰旧制民年十三半役十六全役当以十三以上能自营私及公故以充役而考之见事犹或未尽体有强弱不皆称年且在家自随力所能堪不容过苦移之公役动有定科循吏隐恤可无其患庸宰守常已有勤剧况值苛政岂可称言乃有务在丰役增进年齿孤远贫弱其敝尤深至令依寄无所生死靡告一身之切逃窜求免家人远讨胎孕不育巧避罗宪实亦由之今皇化惟新四方无事役召之应存乎消息十五至十六宜为半丁十七为全从之

南齐武帝永明中会稽丰登商旅往来倍多常岁西陵牛埭税官格日三千五百元懿如即所见日可一倍盈缩相兼略计年长百万浦阳南北津及柳浦四埭乞为官领摄一年格外长四百许万西陵戍前检税无妨戍事余三埭自举腹心世祖敕示会稽郡此讵是事宜可访察即啓随王东中郎长史顾宪之议曰寻始立牛埭之意非苟逼僦以纳税也当以风涛迅险人力不捷屡致胶溺济急利物耳既公私是乐所以输直无怨京师航渡即其例也而後之监领者不达其本各务已功互生理外或禁遏别道或空税江行或扑船倍价或力周而犹责凡如此类不经埭烦牛者上详被报格外十条并蒙停寝从来諠诉始得暂弭案吴兴频岁失稔今兹尤馑去之从丰良由饥棘或徵货贸粒还拯亲累或携老弱陈力餬口埭司责税依格弗降旧格新减尚未议登格外加倍将以何术皇慈恤隐振廪蠲调而元懿幸灾?利重增困瘼人而不仁古今共疾且比见加格置市者前後相属非惟新加无赢并皆旧格犹阙愚恐元懿今啓亦当不殊若事不副言惧贻谴诘便百方侵苦为公贾怨元懿禀性苛刻已彰往効任以物上譬以狼将羊其所欲举腹心亦当虎而冠耳书云与其有聚敛之臣宁有盗臣此言盗公为损盖微敛民所害乃大也今雍熙在运草木含泽其非事宜仰如圣旨然掌斯任者应简廉平廉则不窃於公平则无害於民矣愚又以便宜者盖谓便於公宜於民也窃见顷之言便宜者非能於民力之外用天分地者率皆即日不宜於民方来不便於公名与实反有乖正体凡如此等诚宜深察时诏折租布二分取钱车骑将军竟陵王子良啓曰臣一月入朝六登玟陛广殿稠人裁奉顔色纵有所怀岂敢自达比天眚亟见地孽亟臻民下妖讹好生噂????谷价虽和比室饥嗛缣纩虽贱骈门躶质臣一念此每入心骨三吴奥区地惟河辅百度所资罕不自出宜在蠲优使其全富而守宰相继务在裒尅围杗品屋以准赀课致令斩树发瓦以充重赋破民财产要利一时东郡使民年无常限在所相承准令上直每至州台使命切求悬急应充猥役必由穷困乃有畏失严期自残躯命亦有斩絶手足以避徭役生育弗起殆为恒事守长不务先富民而唯言益国岂有民贫於下而国富於上邪又泉铸岁远类多翦凿江东大钱十不一在公家所受必须轮郭遂买本一千加子七百犹求请无地捶革相继寻完者为用既不兼两回复迁贸会非委积纵令小民每婴困苦且钱帛相半为制永久或闻长宰须令输直进违旧科退容奸利八属近县既在京畿发借徵调寔烦他邑民特尤贫连年失稔草衣藿食稍有流亡今农政就兴宜蒙赈给若逋课未上许以申原兖豫二藩虽曰旧镇往属兵虞累弃乡土密迩宼庭下无安志编草结庵不违凉暑扶携聚落靡有生向俱禀人灵独絶温饱而赋敛多少尚均沃实谓凡在荒民应加蠲减又司市之要自昔所难顷来此役不由才举并条其重赀自许以衒前人增估求侠後人加税请代如此轮回终何纪极兼复交关津要共相唇齿愚野未闲必加陵诳罪无大小横没赀载凡求试谷帛类非廉谨未解在事所以开容

後魏孝文帝时徐州刺史荀虎上疏曰臣闻先王建不易之轨万代承之圣主垂不刋之制千载共仰伏惟陛下道洽羣生恩齐造化仁德所覃迹超前哲远崇古典留意治方革前王之弊法申当今之宜用定贡赋之轻重均品秩之厚薄庶令百辟足以代耕编户享其余畜巍乎焕焉不可量也臣窃寻居边之民蒙化日浅戎马之所资计素微小户者一丁而已计其徵调之费终岁乃有七缣去年徵责不备或有货易田宅质妻卖子呻吟道路不可忍闻今淮南之人思慕圣化延颈企足十室而九恐闻赋重更怀进退非惟损皇风之盛虑伤慕义之心且臣所居与南连接民情去就实所谙知特宜寛省以招未至其小郡太守数户而已一请止六尺绢岁不满匹既委边扞取其必死邀之士重何吝君轻今班制已行布之天下不宜忤冒以乱朝章但猥藉恩私备位蕃岳忧责之地敢不尽言

孝明帝时谏议大夫张普惠以天下民调幅度长广尚书计奏复徵绵麻恐其劳民不堪命上疏曰伏闻尚书奏复绵麻之调尊先皇之轨夙宵惟度忻战交集何者闻复高祖旧典所以忻惟新惧可复而不复所以战违法仰惟高祖废大斗去长尺改重秤所以爱万姓从薄赋知军国须绵麻之用故云幅度之间亿兆应有绵麻之利故绢上税绵八两布上税麻十五斤万姓得废大斗去长尺改重秤荷轻赋之饶不适於绵麻而已故歌舞以供其赋奔走以役其调天子信於上亿兆乐於下故易曰悦以使民民忘其劳此之谓也自兹以降渐渐长阔百姓嗟怨闻於朝野伏惟皇太后未临朝之前陛下居谅闇之日宰辅不寻其本知天下之怨绵麻不察其幅广度长秤重斗大革其所弊存其可存而特放绵麻之调以悦天下之心此所谓悦之不以道愚臣所以未悦者也尚书既知国少绵麻不惟法度之易民言之可畏便欲去天下之大信弃已行之成诏追前之非遂後之失奏求还复绵麻以充国用不思库中大有绵麻而羣官共窃之愚臣以为於理未尽何者今宫人请调度造衣物必度忖秤量绢布匹有尺丈之盈一犹不计其广?绵斤兼百铢之剩未闻依律罪州郡若一匹之滥一斤之恶则鞭户主连三长此所以教民以贪者也今百官请俸人乐长阔并欲厚重无复准极得长阔厚重者便云其州能调绢布精阔且长横发美誉以乱视听不闻嫌长恶广求计还官者此百司所以仰负圣明也今若必复绵麻者谓宜先令四海知其所由明立严禁复本幅度新绵麻之典依太和之税其在库绢布并及丝绵不依典制者请遣一尚书与太府卿左右藏令依今官度官秤计其斤两广长折给请俸之人总常俸之数计俸所出以布绵麻亦应其一岁之用使天下知二圣之心爱民惜法如此则高祖之轨中兴於神龟明明慈信照布於无穷则孰不幸甚伏愿亮臣悾悾之至下慰苍生之心

唐太宗初即位诏关中免二年租赋关东给复一年又有勅已役已纳并遣输了明年总为准折魏徵谏曰臣伏见八月九日诏率土皆复一年老幼相欢式歌且舞在路又闻有勅丁巳配役即令役满折造余物亦遣输了待至明年总为准折道路之人咸失所望此诚非平分万姓均同七子然下民难与图始日用不知皆谓国家追悔前言二三其德臣窃闻天之所辅者仁人之所助者信陛下初膺大宝亿兆观德始发大号便有二言生八表之疑心失四时之大信如国有倒悬之急犹必不可为况以泰山之安而辄行此事为陛下为计者於财利则小益於德义则大损臣诚智识浅短窃为陛下惜之

武后时凤阁舍人崔融上奏曰伏见有司请税关市事条不限工商但是行人尽税者臣谨按周礼九赋其七曰关市之赋窃惟市纵繁巧关通末游欲令此徒止抑所以咸增赋税臣谨商度今古料量家国窃将为不可税谨件事迹如左伏惟圣旨择焉往古之时醇朴未散公田籍而不税关防讥而不征中代已来浇风骤进桑麻疲弊稼穑辛勤於是各狥通财争趋作巧求径捷之速忘岁计之余遂使田业日荒仓廪不积蚕织休废弊縕阙如饥寒猥臻乱离斯瘼先王惩其若此所以变古随时依本者恒科占末者增税夫关市之税者谓市及国门关门者也惟敛出入之商贾不税来往之行人今若不论商人通取诸色事不师古法乃在情悠悠末代於何瞻仰济济盛朝自取嗤笑虽欲宪章姬典乃是违背周官臣知其不可者一也臣谨按易系称庖羲氏没神农氏作日中为市致天下之人聚天下之货交易而退各得其所班志亦云财者帝王聚人守位养成羣生奉顺天德治国安人之本也士农工商四人有业学以居位曰士辟土殖谷曰农作巧成器曰工通财鬻货曰商圣王量能授事四人陈力受职然则四人各业久矣今复安得动而揺之萧何又云人情一定不可复动班固又云曹参相齐齐国安集大称贤相参去属其後相曰以齐狱市为寄慎勿扰也後相曰理无大於此者乎参曰不然夫狱市者所以并容也今若扰之奸人安所容乎吾是以先之夫狱市兼受善恶若穷极奸人无所容窜久且为乱秦人极刑而天下叛孝武峻法而刑狱繁此其効也老子曰我无为而人自化我好静而人自正参欲以道化其本不欲扰其末臣知其不可者二也四海之广九州之杂关必据险路市必凭要津若乃富商大贾豪家恶少轻死重义结党连羣喑呜则弯弓睚眦则挺劒小有失意且犹如此一朝变化定是相惊乘兹困穷或致骚动便恐南走越北走燕非唯流迸齐民亦自搅乱殊俗又如边徼之地寇贼为隣守戍之旅岁月相继傥因科赋致有猜疑一从散亡何以制禁求利虽切为害方深而有司上言不识大体徒欲益帑藏助军国殊不知军国益扰帑藏愈空臣知其不可者三也孟轲又云古之为关也将以御暴今之为关也将以为暴今行者皆税本末同流且如天下诸津舟航所聚旁通巴汉前指闽越七泽十薮三江五湖控引河洛兼包淮海弘舸巨舰千轴万艘交贸往还憧憧永日今若江津河口置铺纳税则检覆检覆则迟留此津才过彼铺复止非唯国家税钱更遭主司僦赂舩有大小载有多少量物而税触途淹久统论一日之中未过十分之一因此拥滞必致吁嗟一朝失利则万商废业万商废业则人不聊生其间或有轻噪任侠之徒斩龙刺蛟之党鄱阳暴虐之客富中悍壮之夫居则藏镪出便竦劒加之以重税因之以威胁一旦兽穷则攫执事者复何以安之哉臣知其不可者四也五帝之初不可详也三王之後厥有着云秦汉相承典章大备至如关市之税史籍有文秦政以雄图武力舍之而不用也汉武以霸略英才去之而勿取也何则关为御暴之所市为聚人之地税市则人散税关则暴兴暴兴则起异图人散则怀不轨夫人心莫不背善而乐祸易动而难安一市不安则天下之市心揺矣一关不安则天下之关心动矣况浇风久扇变法为难徒欲禁末游规小利岂知失玄默乱大伦魏晋眇小齐隋龌龊亦所谓不行斯道者也臣知其不可者五也今之所以税关市者何也岂不以国用不足边寇为虞一行斯术冀有殷赡然也微臣敢借前箸以筹之伏惟陛下当圣期御玄籙沈璧于洛刻石于嵩铸宝鼎以穷奸坐明堂而布政神化广洽至德潜通东夷蹔惊应时平殄南蛮才动计日归降西域五十余国广轮一万余里城堡清夷亭候静谧比为患者惟苦二蕃今吐蕃请命边事不起即目虽尚屯兵久後终成?拆独有默啜假息孤恩恶贯祸盈覆亡不暇征役日已省矣繁费日已稀矣然犹下明制遵大朴爱人力惜人财王侯旧封妃主新礼所有支断咸令削减此陛下以躬率先尧舜之用心也且关中河北水旱数年诸处逃亡今始安辑傥加重税或虑相惊况承平岁积薄赋日久俗荷深恩人知自乐卒有变法必多生怨生怨则惊扰惊扰则不安中既不安外何能御文王曰帝王富其人霸王富其地理国若不足乱国若有余古人有言帝王藏於天下诸侯藏於百姓农夫藏於庾商贾藏於箧惟陛下详之必若师兴有费国储多窘即请倍算商客加敛平人如此则国保富强人免忧惧天下幸甚臣知其不可者六也陛下留神系表属想政源冒兹炎炽早朝晏坐一日二日机务不遗先天後天灵心密应时政得失小子何知卒陈瞽辞伏纸惶慑

中宗景龙中宗楚客纪处讷武延秀韦温等封户多在河南河北讽朝廷诏两道蚕产所宜虽水旱得以蚕折租黄门侍郎张廷珪言两道倚大河地雄奥股肱走集宜得其欢心安可不恤其患而殚其力若以桑蚕所宜而加别税则陇右羊马山南椒漆山之铜锡鈆锴海之蜃蛤鱼盐水旱皆免宁独河南北外於王度哉愿依贞观永徽故事准令折免诏可

肃宗时高适出为蜀彭二州刺史始上皇东还分劒南为两节度百姓弊于调度而西山三城列戍适上疏曰劒南虽名东西川其实一道自卭关黎雅以抵南蛮由茂而西经羌中平戎等城界吐蕃濒边诸城皆仰给劒南异时以全蜀之饶而山南佐之犹不能举今裂梓遂等八州专为一节度岁月之计西川不得参也嘉陵比困夷獠日虽小定而痍痏未平耕纺亡业衣食贸易皆资成都是不可得役亦明矣可税赋者独成都彭蜀汉四州而已以四州耗残当十州之役其弊可见而言利者枘凿万端穷朝抵夕千案百牍皆取之民官吏惧谴责及邻保威以罚秩而逋逃益滋又关中比饥士人流入蜀者道路相系地入有讫而科敛无涯为蜀计者不亦难哉又平戎以西数城皆穷山之颠蹊隧险絶运粮束马之路坐甲无人之乡为异域言不足利戎狄为国家言不足广土宇奈何以弹丸地而困全蜀太平之人哉若谓己戍之城不可废已屯之兵不可收愿罢东川以一劒南并力从事不尔非陛下洗荡关东清逆乱之急也蜀人又扰则贻朝廷忧帝不纳

德宗初门下侍郎杨炎疾赋役法敝乃请为两税法以一其制凡百役之费一钱之敛先度其数而赋於人量出制入户无主客以见居为簿人无丁中以贫富为差不居处而行商者在所州县税三十之一度所取与居者均使无侥利居人之税秋夏两入之俗有不便者正之其租庸杂徭悉省而丁额不废其田亩之税率以大历十四年垦田之数为准而均收之夏税尽六月秋税尽十一月岁终以户赋增失进退长吏而尚书度支总焉帝善之

贞元间诏定两税既而厉疫水旱户口减耗赋役日重帝以问宰相陆贽贽因上疏请厘革其害其一论两税之弊须有厘革曰国朝着令赋役之法有三一曰租二曰调三曰庸古者一井之地九夫共之公田在中藉而不税私田不善则非吏公田不善则非民事颇纎微难於防检春秋之际已不能行故国家袭其要而去其烦丁男一人授田百亩但岁纳租粟二石而已言以公田假人而收其租入故谓之租古者任土之宜以奠赋法国家就因往制简而一之每丁各随乡土所出岁输若绢若绫若絁共二丈绵三两其无蚕桑之处则输布二丈五尺麻三斤以其据丁户调而取之故谓之调古者用人之力岁不过三日後代多事其增十之国家斟酌物宜立为中制每丁一岁定役二旬若不役则收其庸日准三尺以其出绢而当庸直故谓之庸此三道者皆宗本前哲之规模参考历代之利害其取法也远其立意也深其敛财也均其域人也固其裁规也简其备虑也周有田则有租有家则有调有身则有庸天下为家法制均一虽欲转徙莫容其奸故人无揺心而事有定制以之厚生则不堤防而家业可久以之成务则不校閲而衆寡可知以之为理则法不烦而教化行以之成赋则下不困而上用足三代创制百王是程虽维御损益之术小殊而其义一也天宝季岁禄山叛乱海内波揺兆庶云扰版图隳於避地赋法坏於奉军建中之初再造百度执事者知弊之宜革而所作兼失其源知简之可从而所操不得其要旧患虽减新沴复滋救跛成痿展转增剧凡欲拯其宿弊须穷致弊之由时弊则但理其时法弊则全革其法而又揆新校旧虑远图难规略未详悉故不果行利害非相县固不苟变所为必当其悔乃亡若好革而不知原始要终斯皆以弊易弊者也至如赋役旧法乃是圣祖典章行之百年人以为便兵兴之後供亿不恒乘急诛求渐隳经制此所谓时之弊非法弊也时有弊而未理法无弊而已更扫庸调之成规创两税之新制立意且爽弥纶又踈竭耗编甿日日滋甚夫作法裕於人未有不得人者也作法裕於财未有不失人者也陛下初膺宝位思致理平诞发德音哀痛流弊念徵役之频重悯烝黎之困穷分命使臣敷扬惠化诚宜损上益下啬用节财窒侈欲以荡其贪风息冗费以纾其厚敛而乃搜摘郡邑劾验簿书每州各取大历中一年科率钱谷数最多者便为两税定额此乃采非法之权令以为经制摠无名之暴赋以立恒规是务取财岂云恤隐作法而不以裕人拯病为本得非立意且爽者乎夫财之所生必因人力工而能勤则丰富拙而兼墯则窭空是以先王之制赋入也必以丁夫为本无求於力分之外无贷於力分之内故不以务穑增其税不以辍稼减其租则播种多不以殖产厚其征不以流寓免其调则地着固不以饬励重其役不以窳怠蠲其庸则功力勤如是然後能使人安其居尽其力相观而化时靡遁心虽有堕游不率之人亦已惩矣两税之立则异於斯唯以资产为宗不以丁身为本资产少者则其税少资产多者则其税多曾不悟资产之中事情不一有藏於襟怀囊箧物虽贵而人莫能窥有积於塲圃囤仓直虽轻而衆以为富有流通蕃息之货数虽寡而计日收赢有庐舍器用之资价虽高而终岁无利如此之比其流实繁一槩计估算缗宜其失平长伪由是务轻费而乐转徙者恒脱於徭税敦本业而树居产者每困於徵求此乃诱之为奸?之避役力用不得不?风俗不得不讹闾井不得不残赋入不得不阙复以创制之首不务齐平但令本道本州各依旧额徵税军兴已久事例不常供应有烦简之殊牧守有能否之异所在徭赋轻重相悬既成新规须惩积弊化之所在足使无偏减重分轻是将均济而乃急於聚敛惧或蠲除不量物力重轻惟以旧额为准旧重之处流亡益多旧轻之乡归附益衆有流亡则已重者摊徵转重有归附则已轻者散出转轻高下相倾势何能止又以谋始之际不立科条分遣使臣凡十余辈专行其意各制一隅遂使人殊见道异法低昂不类缓急不伦逮至复命于朝竟无类会裁处其於踳駮胡可胜言利害相形事尤非便作法而不以救微防患为虑得非弥纶又踈者乎立意且爽弥纶又踈凡厥疲人已婴其弊就加保育犹惧不支况复亟缭棼丝重伤宿痏其为扰病抑又甚焉请为陛下举其尤者六七端则人之困穷固可知矣大历中纪纲废弛百事从权至於率税少多皆在牧守裁制邦赋既无定限官私惧有阙供每至徵配之初例必广张名数以备不时之命且为施惠之资应用有余则遂减放增损既由郡邑消息易协物宜故法虽久刓而人未甚瘁及摠杂徵虚数以为两税恒规悉登地官咸系经费计奏一定有加无除此则人益困穷其事一也本惩赋敛繁重所以变旧从新新法既行已重於旧旋属征讨国用不充复以供军为名每贯加徵二百当道或增戎旅又许量事取资诏勅皆谓权宜悉令事毕停罢息兵已久加税如初此则人益困穷其事二也定税之数皆计缗钱纳税之时多配绫绢往者纳绢一疋当钱三千二三百文今者纳绢一疋当钱一千五六百文往输其一者今过於二矣虽官非增赋而私已倍输此则人益困穷其事三也诸州税物送至上都度支颁给羣司例皆增长本价而又缪称折估抑使剥徵奸吏因缘得行侵夺所获殊寡所扰殊多此则人益困穷其事四也税法之重若是既於已极之中而复有奉进宣索之繁尚在其外方岳颇拘於成例莫敢阙供朝典又束以彛章不许别税绮丽之饰纨素之饶非从地生非自天降若不出编户之筋力骨髄将安所取哉於是有巧避微文曲承睿旨变徵役以召雇之目换科配以和市之名广其课而狭偿其庸精其入而麄计其直以召雇为目而捕之不得不来以和市为名而迫之不得不出其为妨抑特甚常徭此则人益困穷其事五也大历中非法赋敛急备供军折估宣索进奉之类者既并收入两税矣今於两税之外非法之事复又并存此则人益困穷其事六也建中定税之始诸道已不均齐其後或吏理失宜或兵赋偏重或疠疾锺害或水旱?灾田里荒芜户口减耗牧守苟避於殿责罕尽申闻所司姑务於取求莫肯矜恤遂於逃死阙乏税额累加见在疲甿一室已空四邻继尽渐行增广何由自存此则人益困穷其事七也自至德讫于大历二十年余兵乱相乘海内罢弊幸遇陛下绍膺宝运忧济生灵诞敷圣谟痛矫前弊重爱人节用之旨宣轻徭薄赋之名率土烝黎感涕相贺延颈企踵咸以为太平可期既而制失其中敛从其重颇乖始望已沮羣心因之以兵甲而烦暴之取转加继之以献求而静约之风浸靡臣所知者才梗槩耳而人益困穷之事已有七焉臣所不知何啻於此陛下傥追思大历中所闻人间疾苦而又有此七事重增於前则人之无聊不问可悉昔鲁哀公问於有若曰年饥用不足如之何有若对曰盍彻乎哀公曰二吾犹不足如之何其彻也有若曰百姓足君孰与不足百姓不足君孰与足孔子曰有国有家者不患寡而患不均不患贫而患不安盖均而无怨节而无贫和而无寡安而无倾汉文恤患救灾则命郡国无来献是以人为本以财为末人安则财赡本固则邦宁今百姓艰穷非止不足税额类例非止不均求取繁多非止来献诚可哀悯亦可忧危此而不图何者为急圣情重慎每戒作为伏知贵欲因循不敢尽求厘革且去华去甚亦足小休望令所司与宰臣参量据每年支用色目中有不急者无益者罢废之有过制者广费者减节之遂以罢减之资回给要切之用其百姓税钱顷因军兴每贯徵二伯者下诏停之用复其言俾人知信下之化上不令而行诸道权宜加徵亦当自请蠲放如是则困穷之中十缓其二三矣供御之物各有典司任土之仪各有常贡过此以往复何所须假欲崇饰燕居储备赐与天子之贵宁忧乏财但勅有司何求不给岂必旁延进献别狥营求减德示私伤风败法因依纵扰为害最深陛下临御之初已弘清净之化下无曲献上絶私求近岁已来稍渝前旨今但涤除流误振起圣猷则淳风再兴贿道中寝虽有贪饕之辈曷由复肆侵渔州郡羡财亦将焉往若不上输王府理须下纾疲人如是则困穷之中十又缓其四五矣所定税物估价合依当处月申百姓输纳之时累经州县简閲事或涉於奸党过则不在户人重重剥徵理甚无谓望令所司应诸州府送税物到京但与色样相符不得虚称折估如滥恶尤甚给用不充唯罪元纳官司亦勿更徵百姓根本既自端静枝叶无因动揺如是则困穷之中十又缓其二三矣然後据每年见供赋税之处详谕诏旨咸俾均平每道各令知两税判官一人赴京与度支类会参定通计户数以配税钱轻重之间大约可准而又量土地之沃瘠计物产之少多伦比诸州定为两等州等下者其每户配钱之数少州等高者其每户配钱之数多多少已差悉令折衷仍委观察使更於当管所配钱数之内均融处置务尽事宜就於一管之中轻重不得偏并虽或未尽齐一决当不甚低昂既免扰人且不变法粗均劳逸足救凋残非但徵赋易供亦冀逋逃渐息俟稍宁阜更择所宜其二请两税以布帛为额不计钱数曰夫国家之制赋税也必先导以厚生之业而後取其什一焉其所取也量人之力任土之宜非力之所出则不征非土之所有则不贡谓之通法历代常行大凡生於天地之间而五材之用为急五材者金木水火土也水火不资於作为金木自产於山泽唯土爰播植非力不成衣食之源皆出於此故可以勉人功定赋入者唯布麻缯纩与百谷焉先王惧物之贵贱失平而人之交易难准又立货泉之法以节轻重之宜敛散?张必由於是盖御财之大柄为国之利权守之在官不以任下然则谷帛者人之所为也钱货者官之所为也人之所为者故租税取焉官之所为者故赋敛舍焉此又事理着明者也是以国朝着令稽古作程所取於人不踰其分租出谷庸出绢调杂出缯纩布麻非此族也不在赋法列圣遗典粲然可徵曷尝有禁人铸钱而以钱为赋者也今之两税独异旧章违任土之通方効算缗之末法不稽事理不揆人功但估资产为差便以钱谷定税临时折徵杂物每岁色目颇殊唯计求得之利宜靡论供办之难易所徵非所业所业非所徵遂或增价以买其所无减价以卖其所有一增一减耗损已多且百姓所营唯在耕织人力之作为有限物价之贵贱无恒而乃定税计钱折钱纳物是将有限之产以奉无恒之输纳物贱则供税之所出渐多多则人力不给纳物贵则收税之所入渐少少则国用不充公私二途常不兼济以此为法未之前闻往者初定两税之时百姓纳绢一疋折钱三千二三百文大率万钱为绢三疋价计稍贵数则不多及乎颁给军装计数而不计价此所谓税入少而国用不充者也近者百姓纳绢一疋折钱一千五六百文大率万钱为绢六疋价既转贱数则渐加向之蚕织不殊而所输尚欲过倍此所谓供税多而人力不给者也今欲不甚改法而粗救灾害者在乎约循典制而以时变损益之臣谓宜令所司勘会诸州府初纳两税年绢布定估比类当今时价加贱减贵酌取其中摠计合税之钱折为布帛之数仍依庸调旧制各随乡土所宜某州某年定出税布若干端某州某年定出税绢若干疋其有絁绵杂货亦随所出定名勿更计钱以为税数如此则土有常制人有常输衆皆知上令之不迁於是一其心而专其业应出布麻者则务於纺绩供绵绢者则事於蚕桑日作月营自然便习各修家技皆足供官无求人假手之劳无贱鬻贵买之费无暴徵急办之弊无易常改作之烦物甚贱而人之所出不加物甚贵而官之所入不减是以家给而国足事均而法行此宜稍循令典之旧规固非创制之可疑者也然蚩蚩之俗罕究事情好骋异端妄行沮议臣请假为问答以备讨论陛下诚有意乎怜愍苍生将务救恤但埀听览必有可行议者若曰每岁经费所资大抵皆约钱数若令以布帛为额是令支计无凭答曰国初约法已来常赋率由布帛输二甲子制用不愆何独当今则难支计且经费之大其流有三军食一也军衣二也内外官月俸及诸色资课三也军衣固在於布帛军食又取於地租其计钱为数者独月俸资课而已制禄唯不计钱故三代以食人衆寡为差两汉以石数多少为秩盖以钱者官府之权货禄者吏属之常资以常狥权则丰约之度不得恒於家以权为常则轻重之柄不得专於国故先王制禄以食而平货以钱然後国有权而家有节矣况今馈饷方广仓储未丰尽复古规或虑不足若但据羣官月俸之等随百役资课之差各依钱数少多折为布帛定数某官月给俸绢若干疋某役月给资布若干端所给色目精麄有司明立条例便为恒制更不计钱物甚贱而官之所给不加物甚贵而私之所禀不减官私有准何利如之生人大端衣食为切有职田以供食有俸绢以供衣从事之家固足自给以兹制事谁曰不然夫然则国之用财多是布帛定以为赋复何所伤议者若曰吏禄军装虽颁布粟至於以时敛籴用权物价重轻是必须钱於何取给答曰古之圣人所以取山泽之藴材作泉布之宝货国专其利而不与人共之者盖为此也物贱由乎钱少少则重重则加铸而散之使轻物贵由乎钱多多则轻轻则作法而敛之使重是乃物之贵贱系於钱之多少钱之多少在於官中盈缩官失其守反求於人人不得铸钱而限令供税是使贫者破产而假资於富有之室富者蓄货而窃行於轻重之权下困齐人上亏利柄今之所病谅在於斯诚宜广即山殖货之功峻用铜为器之禁苟制持得所则钱不乏矣有粜盐以入其直有榷酒以纳其资苟消息合宜则钱可收矣钱可收固可以敛轻为重钱不乏固可以散重为轻弛张在官何所不可虑无所给是未知方议者若曰自定两税以来恒使计钱纳物物价渐贱所纳渐多出给之时又增虚估广求羡利以赡库钱岁计月支犹患不足今若定供布帛出纳以平军国之资无乃有阙答曰自天宝以後师旅数起法度消亡肃宗拨滔天之灾而急於功赏先帝迈含垢之德而缓於纠绳由是用颇殷繁俗亦靡弊公赋已重别献继兴别献既行私赂竟长诛求刻剥日长月滋积累以至于大历之间所谓取之极甚者也今既总收极甚之数定为两税矣所是别献之类复在数外矣间缘军用不给已尝加徵矣近属折纳价钱则又多获矣比於大历极甚之数殆将再益其倍焉复幸年谷屡丰兵车少息而用常不足其故何哉盖以事逐情生费从事广物有剂而用无节夫安得不乏乎苟能黜其情约其用非但可以布帛为税虽更减其税亦可也苟务逞其情侈其用非但行今重税之不足虽更加其税亦不足也夫地力之生物有大数人力之成物有大限取之有度用之有节则常足取之无度用之无节则常不足生物之丰败由天用物之多少由人是以圣王立程量入为出虽遇灾难下无困穷理化既衰则乃反是量出为入不恤所无故鲁哀公问年饥用不足如之何有若对以盍彻桀用天下而不足汤用七十里而有余是乃用之盈虚在节与不节耳不节则虽盈必竭能节则虽虚必盈卫文公承灭国之余建新徙之业革车不过三十乘岂不甚殆哉而能衣大布冠大帛约已率下通商务农卒以富强见称载籍汉文帝接秦项积久伤夷之弊继高吕革创多事之时家国虚残日不暇给而能躬俭节用静事息人服弋绨履革舄却骏马而不御罢露台而不修屡赐田租以厚烝庶遂使户口蕃息百物阜殷乃至乡曲宴游乘牝牸者不得赴会子孙生长或有积数十岁不识市鄽御府之钱贯朽而不可校太仓之粟红腐而不可食国富於上人安於下生享遐福没垂令名人到于今称其仁贤可谓盛矣太宗文皇帝收合板荡再造寰区武德年中革车屡动继以灾歉人多流离贞观之初洊属霜旱自关辅绵及三河之地米价腾贵斗易一缣道路之间馁殍相籍太宗敦行俭约抚养困穷视人如伤劳倈不倦百姓有鬻男女者出御府金帛赎还其家严禁贪残慎节徭赋弛不急之用省无事之官黜损乘舆斥出宫女太宗尝有气疾百官以大内卑湿请营一阁以居尚惮烦劳竟不之许是以至诚上感淳化下敷四方大和百谷连稔贞观八年以後米斗至四五钱俗阜化行人知义让行旅万里或不齎粮故人到于今谈帝王之盛则必先太宗之圣功论理道之崇则必慕贞观之故事此三君者其经始岂不艰窘哉皆以啬用爱人竟获丰福是所谓能节虽虚必盈之効也秦始皇据崤函之固藉雄富之业专力农战广收材豪故能芟灭暴强宰制天下功成志满自谓有太山之安贪欲炽然以为六合莫予违也於是发闾左之戌徵太半之赋进谏者谓之宣谤恤隐者谓之收恩故徵发未终而宗社已泯汉武帝遇时运理平之会承文景勤俭之积内广兴作外张甲兵侈汰无穷遂至殚竭大搜财货算及舟车远近骚然几至颠覆赖武帝英姿大度付任以能纳谏无疑改过不恡下哀痛之诏罢征伐之劳封丞相为富民侯以示休息邦本揺而复定帝祚危而再安隋氏因周室平齐之资府库充实开皇之际理尚清廉是时公私丰饶议者以比汉之文景炀帝嗣位肆行骄奢竭耗生灵不知止息海内怨叛以至於亡此三君者其所凭藉岂不丰厚哉此皆以纵欲残人竟致蹙丧是所谓不节则虽盈必竭之効也秦隋不悟而遂灭汉武中悔而获存乃惩与不惩觉与不觉其於得失相远复有存灭之殊安可不思安可不惧今人穷日甚国用岁加不时节量其势必蹙而议者但忧财利之不足罔虑安危之不持若然者则太宗汉文之德曷见称秦皇隋炀之败靡足戒唯欲是逞复何规哉幸属休明将期致理急聚敛而忽於勤恤固非圣代之所宜言也其三论长吏以增户加税辟田为课绩曰夫欲施教化立度程必先域人使之地着古之王者设井田之法以安其业立五宗之制以缀其恩犹惧其未也又教之族坟墓敬桑梓将以固人之志定人之居俾皆重迁方可为理厥後又督之以出乡游堕之禁纠之以板图比閲之方虽训导渐微而检制犹密历代因袭以为彛章其理也必谨於堤防其乱也必慢於经界斯道崇替与时兴衰人主失之则不可御寰宇守长失之则不可厘郡邑理人之要莫急於兹顷因兵兴典制弛废户板之纪纲罔缉土断之条约不明恣人浮流莫克禁止纵之则凑集整之则惊离恒怀幸心靡固本业是以赋税不一教令不行长人者又罕能推忠恕易地之情体至公狥国之意迭行小惠竟诱奸甿以倾夺邻境为智能以招萃逋逃为理化舍彼适此者既谓新收而获宥倏忽往来者又以复业而见优唯怀土安居首末不迁者则使之日重敛之日加是令地着之人恒代墯游服役则何异驱之转徙教之浇讹此由牧宰不克弘通各私所部之过也及夫廉使奏课会府考功但守常规不稽时变其所以为长吏之能者大约在於四科一曰户口增加二曰田野垦辟三曰税钱长数四曰徵办先期此四者诚吏职之所崇然立法齐人久无不弊法之所沮则人饰巧而苟避其网法之所劝则人兴伪以曲附其文理之者若不知维御损益之宜则巧伪萌生恒因沮劝而滋矣夫课吏之法所贵户口增加者岂不以抚字得所人益阜蕃乎今或诡情以诱其奸浮苛法以析其亲族苟益户数务登赏条所诱者将议薄征已遽惊散所析者不胜重税又渐流亡州县破伤多起於此长吏相効以为绩安忍莫惩齐人相扇以成风规避转甚不究实而务增户口有如是之病焉所贵田野垦辟者岂不以训导有术人皆乐业乎今或牵率黎烝播植荒废约以年限免其地租苟农夫不增而垦田欲广新亩虽辟旧畲反芜人利免租颇亦从令年限才满复为污莱有益烦劳无增稼穑不度力而务辟田野有如是之病焉所贵税钱长数者岂不以既庶而富人可加赋乎今或重困疲羸力求附益捶骨沥髓隳家取财苟媚聚敛之司以为仕进之路不恤人而务长税数有如是之病焉所贵徵办先期者岂不以物力优赡人皆乐输乎今或肆毒作威残人逞欲事有常限因而促之不量时宜唯尚强济丝不容织粟不暇舂矧伊贫虚能不奔迸不恕物而务先徵办有如是之病焉然则引人逋逃蹙人艰窘唯兹四病亦有助焉此由考核不切事情而泛循旧辙之过也且夫户口增加田野垦辟税钱长数徵办先期若不以实事验之则真伪莫得而辨将验之以实则租赋须加所加既出於人固有受其损者此州若增客户彼郡必减居人增处邀赏而税数有加减处惧罪而税数不降倘国家所设考课之法必欲崇於聚敛则如斯可矣将有意乎富俗而务理岂不刺谬欤当今之要在於厚人而薄财损上以益下下苟利矣上必安焉则少损者所以招大益也人既厚矣财必赡焉则暂薄者所以成永厚也臣愚谓宜申命有司详定考绩往贵於加者今务於减焉假如一州之中所税旧有定额凡管几许百姓复作几等差科每等有若干人户每户出若干税物各令条举都数年别一申使司使司详覆有凭然後录报户部若当管之内人益阜殷所定税额有余任其据户均减率计减数多少以为考课等差其当管税物通比校每户十分减三分者为上课十分减二分者次焉十分减一分者又次焉如或人多流亡加税见户比校殿罚法亦如之其百姓所出田租则各以去年应输之数便为定额每岁据徵更不勘责检廵增辟者勿益其租废耕者不降其数足以诱导垦植且免妨夺农功事简体弘人必悦劝每至定户之际但据杂产校量田既自有恒租不宜更入两税如此则吏无苟且俗变浇浮不督课而人自乐耕不防闲而衆皆安土斯亦当今富人固本之要术在陛下举而行之其四论税期限迫促曰夫建官立国所以养人也赋人取财所以资国也明君不厚其所资而害其所养故必先人事而借其暇力先家给而敛其余财遂人所营恤人所乏借必以度敛必以时有度则忘劳得时则易给是以官事无阙人力不殚公私相全上下交爱古之得衆者其率用此欤法制或亏本末倒置但务取人以资国不思立国以养人非独徭赋繁多夐无蠲贷至於徵收迫促亦不矜量蚕事方兴已输缣税农功未艾遽敛谷租上司之绳责既严下吏之威暴愈促有者急卖而耗其半直无者求假而费其倍酬所系迟速之间不过月旬之异一寛税限岁岁相承迟无所妨速不为益何急敦逼重伤疲人顷缘定税之初期约未甚详衷旋属征役多故复令先限量徵近虽优延尚未均济望委转运使与诸道观察使商议更详定徵税期限闻奏各随当土风俗所便时候所宜务於纾人俾得办集所谓惠而不费者则此类也其五请以税茶钱置义仓以备水旱曰臣闻仁君在上则海内无馁殍之人岂必耕而饷之爨而食之哉盖以虑得其宜制得其道致人於歉乏之外设备於灾沴之前是以年虽大杀衆不恇惧夫水旱为败尧汤被之矣隂阳相宼圣何御哉所贵尧汤之盛者在於遭患能济耳凡厥哲后皆谨循之故王制记虞夏殷周四代之法乃云国无九年之蓄曰不足无六年之蓄曰急无三年之蓄曰国非其国也周官司徒之属亦云掌乡里之委积以恤艰厄县鄙之委积以待凶荒王制既衰杂以权术魏用平籴之法汉置常平之仓利兼公私颇亦为便隋氏立制始创社仓终於开皇人不饥馑贞观初戴胄建积谷备灾之议太宗悦焉因命有司详立条制所在贮粟号为义仓丰则敛藏俭则散给历高宗之代五六十载人赖其资国步中艰斯制亦弛开元之际渐复修崇是知储积备灾圣王之急务也语曰百姓足君孰与不足百姓不足君孰与足此言君养人以成国人戴君以成生上下相成事如一体然则古称九年六年之蓄者盖率土臣庶通为之计耳固非独丰公庾不及编甿记所谓虽有凶旱水溢人无菜色良以此也後代失典籍备虑之旨忘先王子爱之心所蓄粮储唯计廪庾犬彘猒人之食而不知检沟壑委人之骨而不能恤乱兴於下祸延於上虽有公粟岂得而食诸故立国而不先养人国固不立矣养人而不先足食人固不养矣足食而不先备灾食固不足矣为官而备者人必不赡为人而备者官必不穷是故论德昏明在乎所务本末务本则其末自遂务末则其本兼亡国本於人安得不务顷以寇戎为梗师旅亟兴惠恤之方多所未暇每遇隂阳愆候年不顺成官司所储只给军食支计苟有所阙犹须更取於人人之凶荒岂遑赈救人小乏则求取息利人大乏则卖鬻田庐幸逢有年才偿逋债敛获始毕糇粮已空执契担囊行复贷假重重计息食每不充傥遇洊饥遂至颠沛室家相弃骨肉分离乞为奴仆犹莫之售或行丐鄽里或缢死道途天灾流行四方代有率计被其害者每岁常不下一二十州以陛下为人父母之心若垂省忧固足伤恻幸有可救乏之道焉可舍而不念哉今赋役已繁人力已竭穷岁汲汲永无赢余课之聚粮终不能致将树储蓄根本必藉官司助成陛下诚能为人备灾过听愚计不害经费可垂永图近者有司奏请税茶岁约得五十万贯元勅令贮户部用救百姓凶饥今以蓄粮适副前旨望令转运使摠计诸道户口多少每年所得税茶钱使均融分配各令当道廵院主掌每至谷麦熟时即与观察使计会散就管内州县和籴便於当处置仓收纳每州令録事参军专知仍定观察判官一人与和籴廵院官同勾当亦以义仓为名除赈给百姓已外一切不得贷便支用如时当大稔事至伤农则优与价钱广其籴数谷若稍贵籴亦便停所籴少多与年上下准平谷价恒使得中每遇灾荒即以赈给小歉则随事借贷大饥则録奏分颁许从便宜务使周济循环敛散遂以为常如此则蓄财息债者不能耗吾人聚谷幸灾者无以牟大利富不至侈贫不至饥农不至伤籴不至贵一举事而衆美具可不务乎俟人小休渐劝私积平籴之法斯在社仓之制兼行不出十年之中必盈三岁之蓄弘长不已升平可期使一代黎人永无馁乏此尧汤所以见称於千古也愿陛下遵之慕之继之齐之苟能存诚蔑有不至其六论兼并之家私敛重於公税曰国之纪纲在於制度商农工贾各有所专凡在食禄之家不得与人争利此王者所以节材力励廉隅是古今之所同不可得而变革者也代理则其道存而不犯代乱则其制委而不行其道存则贵贱有章丰杀有度车服田宅莫敢僭踰虽积货财无所施设是以咸安其分罕徇贪求藏不偏多故物不偏罄用不偏厚故人不偏穷圣王能使礼让兴行而财用均足则此道也其制委则法度不守教化不从唯货是崇唯力是骋货力苟备无欲不成租贩兼并下锢齐人之业奉养丰丽上侔王者之尊户蓄羣黎隶役同辈既济嗜欲不虞宪章肆其贪惏曷有纪极天下之物有限富室之积无涯养一人而费百人之资则百人之食不得不乏富一家而倾千室之产则千家之业不得不空举类推之则海内空乏之流亦已多矣故前代致有风俗讹靡甿庶困穷由此弊也今兹之弊则又甚焉夫物之不可掩藏而易以閲视者莫着乎田宅臣请又措其宅而勿议且举占田一事以言之古先哲王疆理天下百亩之地号曰一夫盖以一夫授田不得过於百亩也欲使人无废业田无旷耕人力田畴二者适足是以贫弱不至竭涸富厚不至奢淫法立事均所谓制度今制度弛紊疆理隳坏恣人相吞无复畔限富者兼地数万亩贫者无容足之居依托强豪以为私属贷其种食赁其田庐终年服劳无日休息罄输所假常患不充有田之家坐食租税贫富悬絶乃至於斯厚敛促徵皆甚公赋今京畿之内每田一亩官税五升而私家收租殆有亩至一石者是二十倍於官税也降及中等租犹半之是十倍於官税也夫以土地王者之所有耕稼农夫之所为而兼并之徒居然受利官取其一私取其十穑人安得足食公廪安得广储风俗安得不贪财货安得不壅昔之为理者所以明制度而谨经界岂虚设哉斯道浸亡为日已久顿欲修整行之实难革弊化人事当有渐望令百官集议参酌古今之宜凡所占田约为条限裁减租价务利贫人法贵必行不在深刻裕其制以便俗严其令以惩违微损有余稍优不足损不失富优可赈穷此乃古者安富恤穷之善经不可舍也　右臣前月十一日延英奏对因叙赋税烦重百姓困穷伏奉恩旨令具条疏闻奏今且举其甚者谨件如前臣闻於书曰无轻人事惟难无安厥位惟危此理之所以兴也又曰厥後嗣王生则逸不知稼穑之艰难此乱之所由始也以陛下天纵圣哲事更忧危夙夜孜孜志求理致往年论及百姓必为凄然动容每言朕於苍生支体亦无所惜臣久叨近侍亟奉德音窃谓一代黔黎必跻富夀之域昨奏人间疾苦十分才及二三圣情已甚惊疑皆谓臣言过当然则愁怨之事何由上闻煦育之恩何由下布典籍所戒信而有徵一亏圣猷实可深惜臣又闻於书曰非知之艰行之唯艰窃唯陛下所以惊疑於微臣之言者但闻之未熟耳此乃股肱耳目之任仰负於陛下诚所谓知之非艰尚未足深累圣德也今则既知之矣愿陛下勿复艰於所行居安思危亿兆幸甚谨奏

历代名臣奏议卷二百五十四








○延陵季子挂剑赋（以“冥会心许，暗无我欺”为韵）

循修陇树兮，挂剑於兹。所以表徐君之所欲，明季子之不欺。予取予求，昔藏心而可测；一生一死，终弃宝而如遗。盖烈士孤标之节，而神明幽感之时。当其昔结欢娱，从容不阻。孤锋乍拔，密坐之所。彼眷眷於目击，此默默而心许。谅他日而来思，非伊人而谁与。及夫历聘上国，言旋东吴。访旧友，遵旧途。亦当开宝匣，献鹿卢。何阅水兮不待，吊荒埏兮已芜。由是执龙泉而慷慨，望马鬣而踟蹰。想间岁之披云，忽然而在；抚今辰之切玉，视之若无。且曰器可谋新，室宁欺暗。解腰间之善结，仰树杪而延瞰。乃脱白刃，推赤心。耀宿草之煌煌，悬拱木之森森。错落金环，疑夜月而生陇；晶莹霜锷，谓春冰之在林。龙形蜿蜿而未化，蛟枝亭亭而欲寻。解佩义广，脱骖感深。英声遂腾於万国，善价不顾其千金。呜呼！剑之掷也无前，人之行也必果。诚去彼而取此，非祈君之我。无宿诺匹之以庸庸，不食言方之以琐琐。向若蔑元壤，吝青萍。重提携於掌握，轻耿介於心灵。则三尺之中，空腾云而漫漫；重泉之下，将愧色於冥冥。无言者道之宏，不约者信之大。峻节卓以特立，义风纷而繁会。盛矣哉挂剑之名，将万古而不昧。


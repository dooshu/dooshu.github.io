○对太室择嗣判

〈甲於太室而择嗣，先幼者，或非之，称神所命。〉

钦若古训，奉遵遗典，礼崇继体，政重承邦。苟冢嫡之或遗，谅昭穆之无取。眷言於甲，诚乎择嗣。殊无忌之不才，让德於韩宣；异延陵之守节，归义於诸樊。既而龟其知乎，类石祁之合兆；神所命也，同楚平之当璧。且备均则卜，罕见前非；年均择贤，曾无昔谴。先乎幼者，诚合通规，人或非之，孰云其可？


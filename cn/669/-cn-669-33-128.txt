128　趙南塘挽趙忠定詩　空令考亭老垂白注離騷　汝愚卒考亭注離騷寄意


南塘閻按：「南塘，趙汝談號。」挽趙忠定公汝愚云：「空令考亭老，垂白注離騷。」楊楫跋楚辭集註云：「慶元乙卯，治黨人方急，趙公謫死于道。先生憂時之意，屢形於色。一日，示學者以所釋楚辭一篇。」

【元圻案】慶元黨禁：「寧宗慶元元年十一月，御史胡紘奏趙汝愚唱引僞徒，深爲不軌，責授寧遠軍節度副使，永州安置。朱子時家居，草封事數萬言，極陳姦邪蔽主之禍，以明汝愚之冤。子弟諸生更進迭諫，以爲必至賈禍。不聽。蔡元定請以蓍決之，遇遯之同人。朱子默然，取奏稿焚之，因更號遯翁，遂以疾匄休致。汝愚既責零陵，過衡陽而病，又爲守臣錢鍪所窘，遂服藥而卒，天下冤之。」〇周密齊東野語記紹熙内禪事曰：「趙汝愚永州安置，至衡州而卒。朱元晦爲之注離騷以寄意焉。」〇趙汝談，字履常，號南塘，太宗八世孫。






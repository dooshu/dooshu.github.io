○哭公实

逝矣梁公实。清时隐汉关。扁舟浮大海。徤笔志名山。岂悟风流尽。犹言洗沐还。文章憎白发。服食误红颜。禅草来天上。玄经出世间。纵为华表鹤。羽翮巳难攀。

其二

实沈其尔祟。单阏乃为灾。偃蹇非关病。文章未尽才。他人纷项领。之子渺尘埃。白日中原堕。高秋大海回。自逢双鹤至。谁叱五羊来。欲挂延陵剑。风雷不可开。

【舒章曰文章未尽才一语见前辈不私所好】



○十四夜同清溪子对月

【舒章曰诸作流华澄照玄夜之逸】

林塘枉佳客。待月欣举觞。今夕胜昨夕。已见□东方。离离绛霄侧。冉冉素云扬。喻时灏气澈。县耀天中央。仰视渺难即。忽觉在我傍。清池含微波。左右浥流光。月行固当望。人会何能常。与子各乡域。邂逅临此堂。良时不屡值。明月安可忘。醉歌答永夕。和我窈窕章。


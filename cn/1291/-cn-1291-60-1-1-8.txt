【平陵东】

〖乐府解题曰：平陵东。汉翟义门人所作也。义为丞相方进少子。为东郡太守。以王莽篡汉。举兵诛之。不克而见害。门人作歌以怨之也。〗

平陵东。松柏桐。不知何人劫义公。劫义公在高堂下。交钱百万两走马。两走马。亦诚难。顾见追吏心中恻。心中恻。血出漉。归告我家卖黄犊。

（乐府云：右一曲魏晋乐所奏。〇《宋书》乐志。
《乐府诗集》二十八。
《诗纪》六。）


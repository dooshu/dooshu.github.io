○題鹽本餉本馬本疏 【 兵餉驛馬】

臣奉命撫黔、於茲十載、觀此疏并上一疏知黔省之貧困矣黔地方急務、惟兵餉與驛馬二項、最為難處、兵不設、無以弭盜、糧不繼、無以餉兵、故督糧道往往以餉之急告、馬不具、無以實郵、糧不足、無以飼馬、故驛傳道往往以馬之急告、而臣蒿目焦腸、計無復之、他省餉出於民。黔無民。故餉取之川湖協濟。川湖協濟。止以餉軍。原非餉兵而兵困。他省馬出于民黔無民故馬取之各夷土司各夷土司玩者不即納。貧者不能納。而馬困。臣查得征播以後、水旱頻仍、苗賊羣出、故銅仁總鎮標下新增官兵四百員名新建崖桑鐵山兩營、增兵六百名、下路龍新平清一帶、新增一千五百二十員名、上路威平普定一帶、新增四百八十二員名、通共新增官兵三千零二員名、兵糧有日支三分者、有日支二分者、有日支銀一分米一升者、有日支一分者、每年該增銀一萬七千餘兩、毫無所出、乃倣粵西市鹽之利、具題市鹽魚布疋於蜀楚取息以資兵餉、名曰鹽本。又援黔中揭糧取息之例、行之貴前平黃威普各衛、名曰餉本。總之皆為兵餉設也。臣又查黔中各驛逓馬價額銀既少。土司多負。而雲南楚川之使。絡繹不絕。倍於往時。衛官驛官。力不能支。臣目擊其艱、乃措馬銀行於貴陽龍里新添平壩新興思石銅鎮都平之間、亦揭軍糧取息幫走名曰馬本。此專為馬設也。第司庫如洗、三項本銀、毫不能指、臣於十年內、節縮公費紙贖等銀、共二萬二千四百七十九兩零、內以八千一十兩三錢零充為鹽本、以六千九百三十八兩零、充為餉本、以七千五百三十一兩零充為馬本、檄下司府衛縣、次第舉行、法既具、或有訾臣者曰。市鹽之策。祖於鹽鐵揭糧之法。倣於青苗。皆衰時之政也。臣應之曰。鹽鐵青苗。皆漢宋之盛。居廟廊之上。居上言利。其法可以不行。臣當貴州極瘠之地。兵馬兩困之秋。拯溺捄焚。其法不可不行。况黔市鹽。非鑄山。非煑海。倣粵西見行之例行之。非臣剏為之也。揭糧之例。今年散之軍。明年扣之司。非若青苗之追呼民間也。故臣愚以為可行。而行之數年。亦稍稍有效矣。但臣奉旨終養、即日代歸、若非具數題明、下部行司、立為章程、誠恐後來有司軍衛各官、那移隱漏、漫無著落、則臣十年拮据之苦。無裨于兵馬之困。而秪以供貪墨之蠹。臣竊懼焉。相應具題、


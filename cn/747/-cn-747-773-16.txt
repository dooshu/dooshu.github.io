○为汝南公上淮南李相公状

某初到京即附状，伏计上达。某幼尝困学，晚亦献书。自履宦途，常依德宇。果蒙陶冶，遂至显荣。无陆贾籍甚之名，遂王华富贵之愿。然实脂膏不润，冰蘖居怀。顷在藩方，常忧典宪。请田五辈，远戒于贪夫；投香一斤，近追于廉士。及移边鄙，屡易星霜，魏尚莫计于收租，李牧不闻于捕虏。获修觐礼，复忝卿曹。位重大农，荣兼右揆。当金谷之任，为後稷之官。供亿既切于尧厨，主掌实关于周庾。谅非巧宦，亦异当仁。相公顾遇特深，音徽远降。存十年之长，垂一字以褒。虽萧何之自下周昌，曾难比数；仲尼之兄事子产，莫可等夷。捧缄悸魂，伸纸流汗。方萦职署，独旷门墙；仰望恩辉，伏驰魂梦。


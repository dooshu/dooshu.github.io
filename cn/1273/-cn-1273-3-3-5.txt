烈妇篇为广东候补从九品冯景厘继室方孺人作


孤鸾血苦胶不坚，哀丝夜断凄冰弦。飞花满眼葬红泪，东风嫁杏愁笺天。

珠纬周天岁未满，银浦双星宝华散。誓骖赤虬朝玉清，手取千秋付彤管。

湘筠茁节移越山，灵妃血泪流春斑。婿乡近种连理树，萎花病叶枝官闲。

食厉女媊呼不应，返生仙药愁难请。灵旙闪闪开道场，夜半瑶空幻鸾影。

女宗家富千缥缃，琼缨瑶帨蒸古香。蕤编铸出此奇女，勃郁书气生贞光。

我弄南珠向瀛岛，遗芬亲听群真道。待扶娲石镌贞名，撑柱阴天天不老。






30.栝楼

一名果臝，一名瓜蒌，一名天瓜，一名黄瓜，一名地楼，一名泽姑。所在有之。三四月生苗引藤蔓，叶如甜瓜叶而窄，作叉有细毛，七月开花，似壶芦花，浅黄色。结实花下，如拳，生青，九月熟，黄赤色，形有圆者，有锐而长者，内有扁子，大如丝瓜子，壳色褐，子色绿，多脂作青气。根一名白药，一名瑞雪。直下生年久者，长数尺，大二三围，秋后掘者有粉，夏月者有筋无粉，不堪用。气味甘寒无毒，治胸痹，润肺燥，消欬嗽，涤痰结，利咽喉，止消渴，利大肠，消痈肿疮毒，降上焦之火，使痰气下降，不犯胃气。


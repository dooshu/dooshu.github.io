○故中书舍人吴郡朱府君神道碑

极以象为文，三辰章焉；地以植为文，百卉昌焉；辟以诰为文，万宇扬焉。故三才之文，人文为至；三代之文，周文为备。秦汉承式，简而未宏；魏晋继轨，则而方丽。在河朔也，其流靡清；至江介也，其细已甚，以逮於亡隋焉。国朝铲迩代之弊，振中古之业，掌文命官，发华归本。出入二百载，上下十数公，灿灿然与汉魏同风矣。而旷士之制博而通，豪士之制英而辩，道流之制精而密，君子之制直而温。吴郡朱君，其君子欤！讳巨川，字德源，嘉兴人也。此邦之人，不学则农，苟违二业，必自他邑。故王父举茂才，先子举孝廉，皆在上第。君以文承祖，以经传代，行中规，身中度，阳休於气，和积於中，而藻之以文章也。年二十明经擢第。尝著《四皓碑》，磅礴君臣之际，表章出处之迹，正或蒙难，显黜於晦，柔能丽明，语贤於默，道宏藏ぅ，义与定倾，识者已知其有易谅佐检之风矣。其後北戎病燕，华夷争土，率先心计，纟求竞力刑。潜不隐鳞，飞不藏羽，而君深居里巷，鲜越户庭。靡躬靡亲，不以洁羞膳；不蚕不绩，不以献温清。行之有馀，重志於学，考经义之笺训，撰策书之赞叙。每立新评，必度常均，将欲含坚超长，针肓起疾矣。又著《睢阳守城论》一篇，以为义者忠之徒，廉者节之本，苟忘义以自重，是临节而可移。固以探二公之心，垂万古之训，使违难者销声以结舌，苟生者寄愧而终身，斯深於《春秋》，而不义者远矣。御史大夫李季卿实举贤能，授左卫率府兵曹参军；户部尚书刘晏精求文吏，改睦州录事参军；濠州独孤及悬托文契，举授锺离县令兼大理评事；沔鄂联帅独孤问俗忻慕士程，表为从事，授监察、殿中等御史。数公皆人之望也，士趋於门，犹恐不及，君辟其府，未尝有容。至於干固守成，平端吏职，所至蒙其福利，所奉由其重轻。人皆诵之，君以为耻。本州牧御史大夫李涵推善里仁，拜章特徵，荐左补阙、内供奉。行以直闻，文以正举，皆君之素也，况官以谏为名乎？傅纳从容，休问昭晰，由是擢起居舍人知制诰。换司勋员外郎，掌诰如初。拜中书舍人，锡以章绶。凡载书之传信者，赞书之加命者，诏策之封崇者，愍策之[B14A]厚者，其词必温，其道必直，洪而不放，纤而不繁，实根作者之心，无愧前人之色。前後时宰，佥称任职。其小成也，犹尝秉考秀之刀尺，掌条流之衡度，而焦明颠於层，飞黄顿於局路，此人情所以为恸，天问之所宜赋也。以建中四年三月九日，遘疾终於上都胜业里私第，春秋五十有九。以其年七月七日，归窆於本县西上蔡原旧茔，礼也。诏以侍御从之赠华州刺史，俾所在州县，续食以过丧。诏恩之崇，终始加等。

朱氏之先，出自颛顼，吴回後也。建国曰邾，有仪父勤王之义；去邑为朱，有平原佐汉之绩。博以忠辅显，以义烈闻；从吴为世家，在晋为冠族。以至於曾祖伯道，皇朝襄州司马。祖贞筠，皇朝筠州丰利县令。父循，赠洗马。君即洗马府君之元子。呜呼！嘉禾之偏，宰树焉依？崇邱即高，大寝重润。元精之发，回复其中，故君生受英华之气，殁归隐厚之邃，宜其腾振洪徽，延垂庆嗣也。子宿，纂祖之武，得君之文，甫逮弱龄，擢登秀士。与其弟端、靖、定等，遐护归青，进拜先友，哀托斯铭，往旌不朽。铭曰：

猗朱君，秉国文。星回汉，鼎汾。丹素绚，雅郑分。音扣玉，气飘云。才日新，行日闻。骋夷道，夭中身。霈洪私，赠朱轮。勾吴邑，灵海滨。降精英，积氤氲。地贞吉，宅还真。门修夜，非我春。耸孤石，垂後人。

王敫

敫，贝州人。开元朝官幽州都督法曹参军。


169　蘇綽大誥近於莽　童牛角馬不今不古


蘇綽大誥，近於莽矣，太玄更之次五所謂「童牛角馬，不今不古」者歟。蘇威五教，綽之遺風也。

【何云】大誥之作，度越六代，不可毁也。

【全云】何氏過推蘇綽，未免永嘉一輩人議論。

【元圻案】周書蘇綽傳：「綽，字令綽，武功人，魏侍中則之九世孫也。自有晉之季，文章競爲浮華，遂成風俗。太祖欲革其弊，因魏帝祭廟，群臣畢至，乃命爲大誥，奏行之。」自此之後，文章皆依此體。〇漢書王莽傳：「居攝二年，東郡太守翟義立劉信爲天子〔一〕，移檄郡國。莽晝夜抱孺子告禱郊廟，放大誥作策，諭以當反政孺子之意。」〇揚雄太玄更次五測曰：「童牛角馬，變天常也。」范望注曰：「馬童牛角，是其常也。不合於今，不合於古，利用革矣。」〇北史蘇綽傳：「綽子威，字無畏，隋文帝令持節巡撫江南。江表自晉已來，刑法疏緩，代族貴賤，不相陵越。平陳之後，牧人者盡改變之，無長幼悉使誦五教。威加以煩鄙之辭，百姓嗟怨。」〇宋王氏安國曰：「文帝患文章浮薄，使蘇綽爲大誥以勸，而卒能變一時士大夫之制作。」故義門云爾。

〔一〕「東郡」，原作「東都」，據中華本漢書卷九九上王莽傳上改。






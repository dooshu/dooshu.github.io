甘布衣复三首

【宿山家】

木落秋满山，窗虚夜凉集。

风吹海月生，露洗苔衣湿。

野客爱清泠，长瓢暝中汲。

【晚至陈氏馆】

虚烟散华池，高蝉暮声咽。

落景对闲眠，新秋入华发。

素怀惬幽赏，微厓洒林末。

为爱竹间凉，相过步庭月。

【晓出西园由谷中归】

披褐涉西园，烦襟散清晓。

微风动高树，零露下芳沼。

始行幽谷中，忽出青林杪。

流水漂余花，修筠度啼鸟。

身缘翠石回，思逐白云杳。

负杖孤赏怀，春阑绿阴悄。


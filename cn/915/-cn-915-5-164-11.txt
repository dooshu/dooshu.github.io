◇奏乐舞冠服

祀圆丘以下，《武始舞》者，平冕，黑介帻，玄衣裳，白领袖，绛领袖中衣，绛合幅裤，绛袜，黑韦。《咸熙舞》者，冠委貌，其余服如前。《章斌舞》者，与《武始》、《咸熙》舞者同服。奏于朝庭，则《武始舞》者，武冠，赤介帻，生绛袍单衣，绛领袖，皂领袖中衣，虎文画合幅裤，白布袜，黑韦。《咸熙舞》者，进贤冠，黑介帻，生黄袍单衣，白幅裤。此三舞者皆执羽，其馀服如前。（《宋书·乐志一》。太和初，尚书又奏。又《通典》一百四十一）


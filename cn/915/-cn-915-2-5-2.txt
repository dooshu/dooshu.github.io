◇上书韩王

昔秦、韩戮力一意以不相侵，天下莫敢犯，如此者数世矣。前时五诸侯尝相与共伐韩，秦发兵以救之。韩居中国，地不能满千里，而所以得与诸侯班位於天下，君臣相保者，以世世相教事秦之力也。先时五诸侯共伐秦，韩反与诸侯先为雁行，以向秦军於阙下矣。诸侯兵困力极，无柰何，诸侯兵罢。杜仓相秦，起兵发将，以报天下之怨，而先攻荆，荆令尹患之曰：「夫韩，以秦为不义，而与秦兄弟，共苦天下，己又背秦，先为雁行以攻关，韩则居中国，展转不可知。」天下共割韩上地十城以谢秦，解其兵。夫韩尝一背秦，而国迫地侵，兵弱至今。所以然者，听奸人之浮说，不权事实，故虽杀戮奸臣，不能使韩复强。今赵欲聚兵士卒，以秦为事，使人来借道，言欲伐秦，其势必先韩而後秦。且臣闻之，唇亡则齿寒。夫秦、韩不得无同忧，其形可见。魏欲发兵以攻韩，秦使人将使者於韩。今秦王使臣斯以来而不得见，恐左右袭曩奸臣之计，使韩复有亡地之患。臣斯不得见，请归报，秦、韩之交必绝矣。斯之来使，以奉秦王之欢心，愿效便计，岂陛下所以逆贱臣者耶？臣斯愿得一见，前进道愚计，退就菹戮，愿陛下有意焉。今杀臣於韩，则大王不足以强，若不听臣之计，则祸必构矣。秦发兵不留行，而韩之社稷忧矣。臣斯暴身於韩之市，则虽欲察贱臣愚忠之计，不可得已。边鄙残，国固守，鼓铎之声於耳。而乃用臣斯之计，晚矣。且夫韩之兵，於天下可知也。今又背秦。夫弃城而败军，则反掖之寇必袭城矣。城尽则聚散，聚散则无军矣。使城固守，则秦必兴兵而围王一都，道不通则难必谋，其势不救，左右计之者不用，愿陛下熟图之。若臣斯之所言，有不应事实者，愿大王幸使得毕辞於前，乃就吏诛，不晚也。秦王饮食不甘，游观不乐，意专在图赵，使臣斯来言，愿得身见，因急与陛下有计也。今使臣不通，则韩之信，未可知也。夫秦必释赵之患，而移兵於韩，愿陛下幸复察图之，而赐臣报决。（《韩非子。存韩》）


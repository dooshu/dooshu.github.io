○命陈希烈兼领秘书诏

国之载籍，政之本源，故藏於蓬山，缄以芸阁者，以为义府之代謩。三五以还，皆率兹道也，故每加求购，冀补逸遗。四部名目，悉索而来；七略条流，兼该颇尽。岂直羽陵之蠹简，汲冢之残编。如闻顷者以来，不存勾当。或诠次失序，或钩校涉疏，或擅取借人，或潜将入己。因循斯久，散失遂多。思革前弊，允资盛德。宜令左相兼武部尚书陈希烈充监秘书，令省图书。爰假丹青之馀，以振铅黄之美。则金华侍讲，足继宠於班伯；石渠司籍，方嗣徽於刘向。至公之选，可不务乎。


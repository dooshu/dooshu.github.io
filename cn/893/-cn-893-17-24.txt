鲁中送二从弟赴举之西京





鲁客向西笑，[一]君门若梦中。霜凋逐臣发，日忆明光宫。[二]复羡二龙去，[三]才华冠世雄。平衢聘高足，[四]逸翰凌长风。舞袖拂秋月，歌筵闻早鸿。送君日千里，[五]良会何由同。[六]

[一]桓谭《新论》：“人闻长安乐，则出门向西而笑。”



[二]《雍录》：汉有明光宫三：一在北宫，与长乐宫相连者，武帝太初四年起，即王商之所指借欲以避暑者也。别有明光宫在甘泉宫中，亦武帝所起，发燕、赵美女三千人充之。至尚书郎主作文书起草，更直于建礼门内，则近明光殿矣。建礼门内得神仙门，神仙门内得明光殿。省中皆胡粉涂壁，以丹漆地，谓之丹墀。尚书郎握兰含鸡舌香奏事。此明光殿约其方向必在未央正宫殿中，不与北宫甘泉设为奇玩者比，则臣下奏事之地也。琦按：太白所用，正指明光殿，而借用宫字以趁韵耳。



[三]《世说》：谢子微见许子将兄弟曰：“平舆之渊，有二龙焉。”



[四]谢灵运诗：“平衢修且直。”《古诗》：“何不策高足。”李善注：“高，上也，亦谓逸足也。”《汉书·高祖纪》：“乘传诣洛阳。”如淳注：“律，四马高足为置传，四马中足为驰传，四马下足为乘传。”



[五]江淹诗：“桂水日千里，因之平生怀。”



[六]陈子昂诗：“蜀山余方隐，良会何时同。”






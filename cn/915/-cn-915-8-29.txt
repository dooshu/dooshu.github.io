◎王晏

晏字士彦，琅邪临沂人。宋通直常侍弘之孙。大明末为临贺王国常侍、员外郎、巴陵王征北参军、安成王抚军参军，随府转车骑参军、晋熙王安西主簿、武帝镇西记室谘议，累迁领军司马、中军从事中郎。齐受禅，转太子中庶子。武帝即位，转长兼侍中。领步兵校尉，迁侍中。累至右仆射，领太孙右卫率。郁林即位，转左仆射。海陵即位，转尚书令，加後将军，封曲江县侯。明帝即位，进骠骑大将军，领太子太傅，进爵为公。建武四年坐罪诛。


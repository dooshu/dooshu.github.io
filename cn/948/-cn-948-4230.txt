陆游　夜酌

酒渌孤灯夜，梅黄细雨天。

聊成顾影醉，复作曲肱眠。

腰下苏秦印，囊中赵壹钱。

丈夫随所遇，底处不陶然？

陆游

陆游　夜酌

我有一瓢酒，与君今夕同。

鸣檐社公雨，卷野沛歌风。

阅世花开落，观身劫壤空。

北邙丘垄尽，太息几英雄！

陆游

陆游　夜酌

遥夜浇愁赖麴生，灯前忽见卧长瓶。

比红有句狂犹在，染白无方老已成。

园径露萤黏湿草，塔檐风铎乱疏更。

悲秋要是骚人事，未必忘情胜有情。

陆游


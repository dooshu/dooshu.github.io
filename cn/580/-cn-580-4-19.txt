列传第十九 速不台〔兀良合台　阿术　卜怜吉歹　也速[Z141]儿〕


速不台，兀良合氏。兀良合为塔立斤八族之一。蒙古俗，闻雷匿不敢出，兀良合人闻雷则大呼，与雷声相应，故人尤骁悍。速不台远祖捏里必猎于斡难河上，遇敦必乃汗，因相结为按答。捏里必生孛忽都，众目为折里麻，译语有知略人也。孛忽都孙合赤温生哈班、哈不里。哈班二子，长忽鲁浑，次速不台，俱善骑射。太祖在巴勒渚纳，哈班驱群羊以献，遇盗被执，忽鲁浑兄弟继至，以枪刺一人杀之，余党逸去，遂免父难。忽鲁浑以百户从太祖，与乃蛮战于阔亦田之野，遇大风雪，忽鲁浑乘风射之，敌败走。

速不台以质子事太祖，亦为百户。太祖即位，擢千户。七年，从太祖伐金，攻桓州，先登，拔其城，赐金帛一车。十一年，太祖以蔑儿乞乘我伐金收合余烬，会诸将于和林，问：“谁能为我征蔑儿乞者？”速不台请行，太祖壮而许之。山路险峻，命裹铁于车轮，以防摧坏。速不台选裨将阿里出领百人先行，觇蔑儿乞之虚实，戒之曰：“汝止宿必载婴儿具以行，去则遗之，使若挈家而逃者。”蔑儿乞见之，果以为逃人，不设备。十三年，速不台进至吹河，大破之，尽歼其众。

十四年，太祖亲征西域，命速不台与者别各率万人，追西域主阿剌哀丁。戒以遇彼军多则不与战，而俟后军；彼逃则亟追勿舍；所过城堡降者勿杀掠，不降则攻下之，取其民为奴；不易攻则舍去，毋顿兵坚城下。时西域主弃撒马尔罕远遁，速不台、者别渡阿母河分路追之。西域主逃入里海岛中，未几病死，尽获其珍宝以献，事具《西域传》。太祖曰：“速不台枕戈血战，为我家宣劳，朕甚嘉之。”赐以大珠、银瓮。速不台与者别遂入其西北诸部，诸酋皆望风纳款，西域军事略定。

十六年，太祖命速不台与者别进讨奇卜察克，循里海之西入高喀斯山，大破奇卜察克之众，杀其部酋之弟玉儿格。其子塔阿儿匿于林中，为奴所告，执而杀之。速不台纵奴为民，还以闻。太祖曰：“奴不忠于主，肯忠事他人。”并戮之。奇卜察克酋遁入斡罗斯境，速不台、者别引兵至喀勒吉河，与斡罗斯战于孩儿桑之地，斩获无算。速不台奏，以蔑儿乞、乃蛮、怯烈、康邻、奇卜察克诸部千户通立一军，从之。初，太祖命速不台、者别以三年为期，由奇卜察克返至蒙古地，与太祖相见。至是二将凯旋，遵太祖之命而返。十九年，太祖亲征西夏，以速不台比年在外，恐其父母思之，遣归省。速不台奏，愿从西征，太祖命度大碛以往。二十一年，破撒里畏兀特勒、赤闵等部，及德顺、镇戎、兰、会、洮、河诸州，得牝马五千匹，悉献于朝。二十二年，闻太祖崩，乃还。

太宗即位，尚秃灭干公主。从太宗伐金，围庆阳。我军及金人战于大昌原，败绩，命速不台援之。二年，速不台与金将完颜彝战于倒回谷，又失利，为太宗所责。睿宗曰：“兵家胜负不常，宜令速不台立功自效。”遂命引兵从睿宗南伐。三年冬，出牛头关，遇金将合达率步骑十五万赴援。睿宗问以方略，速不台曰：“城居之人，不耐劳苦，数挑战以劳之，乃可胜也。”睿宗从之。明年正月，大败金人于三峰山。合达走钧州，追获之。合达问：“速不台安在，愿识其人。”速不台出曰：“汝须臾人耳，识我何为？”合达曰：“人臣各为其主，我闻卿勇盖诸将，故欲见之。”其为敌国畏服如此。

三月，从太宗至汴。金人议守汴之策，舍里城而守外城，外城周世宗所筑，坚不可攻。速不台以步骑四万围之，又征沿河州县兵四万，募新兵二万，共十万人，分屯百二十里之内。大治攻具，驱降人负薪填堑，彀强弩百张，攻城四隅，仍编竹络盛石投之。未几，积石高与城等，守者亦仿制竹络盛所投之石还击之，复以铁罐盛火药掷于下，爆发声闻数十里，名曰震天雷，迸裂百步外。我军冒牛皮至城下，穴隧道，城人缚震天雷于铁蒐缒击之，又制喷火筒箭激射十余步，我军惟畏此二器。攻十有六日，城不下，乃许金人和，纳其质曹王讹可。

四月，车驾北还，留速不合统所部兵镇河南。速不台谬为好语曰：“两国已讲好，尚相攻耶！”金人就应之，出酒炙犒师，且赂以金币。乃退驻汝州，托言避暑，掠其粮餫，俟饥疲自溃。已而金飞虎卫士杀使臣唐庆等三十余人，和议中败，速不台复帅师围汴，金主弃汴北走。明年正月，追败之于黄龙冈，金主南走归德，未几又走蔡州。金崔立以汴降，速不台杀金荆、益二王及宗室近属，俘其后妃宝器，献于行在。

七年，太宗以奇卜察克、斡罗斯诸部未定，命诸王拔都讨之，而以速不台为副。八年，速不台首入布而嘎尔部。太祖时其部降而复叛，至是悉平之。九年，入奇卜察克。奇卜察克别部酋八赤蛮数抗命，太宗遣速不台出师，即曰：“闻八赤蛮有胆勇，速不台可以当之。”至是八赤蛮闻速不台至，大惧，遁入里海。速不台俘其妻子以献。

十年，复从拔都入斡罗斯，悉取斡罗斯南北诸部，事具拔都传。当拔都攻斡罗斯之属国马札儿部，速不台与诸王五道分进。马札儿酋贝拉军势盛，拔都退渡漷宁河，与贝拉夹水相持。上游水浅易涉，复有桥，下游水深，速不台欲结筏潜渡，绕出敌后。诸王先济，拔都军争桥，反为敌乘，没甲士三十人，并麾下将八哈秃。既济，诸王又以敌众，欲要速不台返。速不台曰：“王自返，我不至杜恼河马札剌城不返也。”乃进至马札剌城，诸王继至，遂攻拔之。拔都与诸王言曰：“漷宁河之战，速不台救迟，杀我八哈秃。”速不台曰：“诸王惟知上游水浅，且有桥，遂渡而与战，不知我于下游结筏未成。今但言我迟，当思其故。”于是拔都亦悟。后大会，饮以马乳及蒲桃酒，言征贝拉时事，推功于速不台。拔都与诸王饮酒，先酌，诸王怒，拔都驰奏其事。时定宗先归，太宗切责之，谓诸王得有斡罗斯部众，实速不台之力云。

太宗崩，诸王会于也只里河，拔都欲不往。速不台曰：“大王于族属为兄，安得不往。”拔都卒不从其言。定宗即位，速不台俟朝会毕，遂请老，家于秃剌河上。定宗三年，卒，年七十有三。至大三年，赠效忠宣力佐命功臣、开府仪同三司、上柱国，追封河南王，谥忠武，子兀良合台。

兀良合台，太祖时以功臣子命监护皇孙蒙哥，后掌宪宗潜邸宿卫。太宗五年，从定宗擒布希万奴于辽东，又从诸王征奇卜察克、斡罗斯、孛烈儿诸部。定宗元年，又从拔都讨孛烈儿乃、捏迷思部，平之。

定宗崩，拔都与诸王大将会于阿勒塔克之地，定议立宪宗。定宗皇后遣使告拔都，宜更议。兀良合台对曰：“议已定，不能复变。”拔都曰：“兀良合台言是也。”宪宗遂即大位。

宪宗二年，命世祖讨西南夷诸部，以兀良合台总军事。三年，世祖师次塔拉，分三道而进。兀良合台由西道，逾宴当岭入云南境，分兵攻白蛮察罕章诸寨，皆下之。至阿塔剌所居半空和寨，倚山带江，地势峻险。兀良合台立炮攻之，阿塔剌自将来拒。兀良合台其子阿术逆击之，阿塔剌败遁，并其弟阿叔城俱拔之。是年十二月，世祖入大理都城，国王段兴智迎降，获大理将高祥于姚州。留兀良合台攻诸蛮之未下者，遂班师。

四年，兀良合台攻乌蛮，次罗部府，败蛮酋高昇。进至押赤城，城三面濒滇池，兀良合台以炮攻其北门，又纵火焚之，皆不克。乃鸣钲鼓震之，使不知所为，凡七日。伺其惰，阿术乘堙而入，遂克之。余众依阻山谷，命诸将掩捕之，围合，阿术引善射者三百骑四面蹙之，兀良合台先登陷阵，尽歼其众。又攻拔纤寨，至乾德格城，环城立炮，以草填其堑而渡。阿术率所部搏战城上，克之。五年，攻不花合因、阿合阿因诸城，又攻赤秃哥寨，及鲁鲁斯国塔浑城、忽兰城，皆克之。鲁鲁斯国请降。阿伯国有胜兵四万，负固不下，阿术突其城而入，乃举国请降。又攻拔阿鲁山寨，及阿鲁城，遇赤秃哥军于合打台山，大败之，杀获几尽。凡平大理五城八府四郡，及乌、白蛮三十七部。六年，征白蛮波丽部，其酋细蹉甫降，与段兴智同时入觐。

云南平，诏以便宜取道，与铁哥带儿兵合。遂自乌蒙趋泸江，破秃剌蛮三城，击败宋兵，夺其船二百艘于马湖江，通道于嘉定、重庆，抵合州。七年，献夷捷于朝，请依汉故事，以西南夷为郡县，从之。赐其军银五千两、彩币二万四千匹，授银印，进都元帅，还镇大理。

秋，九月，遣使招降交趾，不报，遂伐之。其国主陈日煚，隔洮江列象骑以拒。兀良合台分兵为三队济江，部将彻彻都从下游先济，兀良合台居中，驸马怀都与阿术殿后。仍授彻彻都方略曰：“汝既济，勿与之战，蛮必逆我。俟其济江，我使怀都邀之，汝夺其船。蛮败而反走，无船以济，必为我擒。”彻彻都违命，登岸即纵兵击之，日煚虽大败，得乘舟逸去。兀良合台怒曰：“先锋违我节制，国有常刑。”彻彻都惧，饮药死。兀良合台入交趾，日煚遁海岛，得前所遣使者于狱，以破竹钳其体入肤，一使死焉。兀良合台怒，屠城人以报之。越七日，日煚请内附，乃大飨将士而还。

是年，宪宗大举伐宋。八年，侵宋播州，士卒遇炎瘴多病，兀良合台亦病，遂失利。诏兀良合台还军，趋长沙。兀良合台率骑三千，蛮僰万人，拔横山寨，入老苍关，徇宋内地。宋将以兵六万来拒，遣阿术自间道袭败之。自贵州入静江府，连克辰、沅二州。直抵潭州，宋将向士壁固守不下。世祖遣铁迈赤迎兀良合台于岳州，乃解围引军而北。作浮桥于鄂州之新生州以济师，宋将夏贵率舟师断我浮桥，进至白鹿矶，又获我殿兵七百人。兀良合台力战，始渡江与世祖军合。世祖中统元年夏四月，兀良合台至上都。至元九年，卒，年七十二。追封河南王，谥武毅。子阿术。

初，兀良合台事宪宗于潜邸，及拔都议立宪宗，兀良合台实助之。世祖即位，宪宗诸子从阿里不哥于和林，兀良合台为宪宗旧臣，世祖疑而忌之，故讨阿里不哥，兀良合台以宿将独摈而不用焉。

阿术有智略，临阵勇决。从兀良合台征西南夷，率精兵为候骑，所向有功，平大理乌、白等蛮。及伐安南，阿术出奇制胜，尤为诸将推服。兀良合台驻军押赤城，奉命会师于鄂州。濒行，阿术战马五十匹为秃剌蛮所掠，侦之，有三蛮寨匿马山颠。阿术率健士攀崖而上，生获蛮酋，尽得前后所盗马一千七百匹，乃屠押赤城而去。宪宗劳之曰：“阿术未有名位，挺身许国，特赐黄金三百两，以勉将来。”

中统三年，从诸王拜出、帖哥征李璮，有功。九月，授征南都元帅，治兵于汴。至元元年八月，略地两淮，军声大振。四年八月，侵宋襄阳，取仙人、铁城等栅，俘生口五万。军还。宋兵邀于襄樊，阿术乃自安阳滩济江，留精骑五千阵牛心岭，复立虚寨然火为疑兵。夜半，敌果至，斩首万余级。初，阿术过襄阳，驻马虎头山，指汉东白河口曰：“若筑垒于此，襄阳粮道可断也。”

五年，遂筑鹿门、新城等堡，又筑台汉水中，与夹江堡相应，自是宋兵援襄者不能进。六年七月，大霖雨，汉水溢。宋将夏贵、范文虎相继率兵来援，复分兵出入两岸林谷间。阿术谓诸将曰：“此张虚形，不可与战，宜整舟师备新堡。”诸将从之。明日，宋兵果趋新堡，大破之，获战船百余艘。于是分水军筑圜城，以逼襄阳。文虎复率舟师来救，来兴国又以舟师侵百丈山，前后邀击于湍滩，俱败之。

九年三月，破樊城外郛，增筑重围以困之。宋裨将张贵装军衣百船，自上流入襄阳，阿术要击之，贵仅得入城。九月，贵乘轮船顺流东走，阿术与元帅刘整分泊战船以待，燃薪两岸如昼，阿术追战至柜门关，擒贵，余众尽死。加同平章事。先是，宋兵植木江中，联以铁锁，中设浮梁，以通襄樊援兵，樊城恃此为固。至是阿术以机锯断木，以斧断锁，焚其桥，襄兵不能援。十年，遂拔樊城。襄阳守将吕文焕惧而出降。

是年七月，奉命略淮东。抵扬州城下，守将千骑出战，阿术伏兵道左，佯北，宋兵逐之。伏发，擒其骑将王都统。十一年正月入觐，与参政阿里海牙奏请伐宋。帝命政府议，久不决。阿术进曰：“臣久在行间，备见宋兵弱于往昔，失今不取，时不再来。”帝乃从其议，诏益兵十万，与丞相伯颜、参政阿里海牙等同伐宋。

三月，进平章政事。秋九月，师次郢之盐山，得俘民，言：“宋沿江九郡精锐，尽聚郢州东、西两城。今舟师出其间，骑兵不得护岸，此危道也。不若取黄家湾堡，东有河口，可拖船入湖，转入江中为便。”从之。遂舍郢州而去，行大泽中，忽宋兵千骑突至。时从骑才数十人，阿术即奋槊驰击，所向畏避，追斩五百余级，生擒其将赵文义、范兴。进攻沙洋、新城，拔之。次复州，守将翟贵迎降。时夏贵锁大舰扼江口，两岸备御坚严。阿术用裨将马福计，回舟沦河口，穿湖中，从阳罗堡西沙芜口入大江。

十二月，军至阳罗堡，攻之不克。阿术谓伯颜曰：“攻城，下策也。若分军船之半，循岸西上，对青山矶止泊，伺隙捣虚，可以得志。”从之。明日，阿朮遥见南岸沙洲，即率众趋之，载马后随。宋将程鹏飞来拒，大战中流，鹏飞败走。诸军抵沙洲，攀岸步斗，开而复合者数四。敌小却，出马于岸上骑之，宋兵大败，追击至鄂东门而还。夏贵闻阿术飞渡，大惊，引麾下兵三百艘先遁，余皆溃走。遂拔阳罗堡，尽得其军实。伯颜议师所向，或欲先取蕲、黄，阿术曰：“若赴下流，退无所据。上取鄂、汉，虽迟旬日，可以万全。”乃水陆并趋鄂、汉，焚其船三千艘，烟焰涨天。汉阳、鄂州大恐，相继降。

十二年正月，黄、蕲二州降，阿术率舟师趋安庆，范文虎迎降。继下池州。宋丞相贾似道拥重兵拒芜湖，遣宋京来请和。伯颜谓阿术曰：“有诏令我军驻守，何如？”阿术曰：“若释似道不击，恐已降州郡今夏难守。且宋无信，方遣使请和，而又射我军船，执我逻骑。今日惟当进兵，事若有失，罪归于我。”二月辛酉，师次丁家洲，与宋前锋孙虎臣对阵。夏贵以战舰二千五百艘横亘江中，似道将兵殿其后。时伯颜已遣骑兵夹岸而进，两岸树炮，击其中坚。宋军阵动，阿朮挺身登舟，手自持舵，突入敌阵。诸军继进，宋兵遂大溃，似道东走扬州。

四月，命阿术分兵围扬州。庚申，次真州，败宋兵于珠金砂，斩首二千余级。既抵扬州，乃造楼橹战具于瓜洲，漕粟于真州，树栅以断其粮道。宋都统姜才领步骑二万来攻栅，敌军夹河为阵，阿术麾骑士渡河击之，战数合，坚不能却。众军佯北，才逐之，我军回击，万矢雨集，才军不能支，擒其副将张林，斩首万八千级。七月庚午，宋将张世杰、孙虎臣以舟师万艘驻焦山东，每十船为一舫，联以铁锁，以示必死。阿术登石公山，望之，舳舻连接，旌旗蔽江。曰：“可烧而走也。”遂选强健善射者千人，载以巨舰，分两翼夹射，阿术居中，合兵而进。以火矢烧其蓬樯，烟焰涨天，宋兵既碇舟死战，至是欲走不能，前军争赴水死，后军散走。追至图山，获黄鹄、白鹞船七百余艘，自是宋人不复能军。

十月，诏拜中书左丞相，仍谕之曰：“淮南重地，李庭芝狡诈，须卿守之。”时诸军进取临安，阿术驻兵瓜州，以绝扬州之援。伯颜兵不血刃而入临安，以得阿术控制之力也。

十三年二月，夏贵举淮西诸城来附。阿术谓诸将曰：“今宋已亡，独庭芝未下，以外助犹多故也。若绝其声援，塞其粮道，尚恐东走通、泰，逃命江海。”乃栅扬之西北丁村，以断高邮、宝应之馈运；贮粟湾头堡，以备捍御；留屯新城，以逼泰州。又遣千户伯颜察儿率甲骑三百，助湾头兵势，且戒之曰：“庭芝水路既绝，必从陆出，宜谨备之。如丁村烽起，当首尾相应，断其归路。”

六月甲戌，姜才知高邮米运将至，果夜出步骑五千犯丁村栅。至晓，伯颜察儿来援，所将皆阿术麾下精兵，旗帜画双赤月。众军望其尘，连呼曰：“丞相来矣。”宋军败遁，才脱身走，杀其骑兵四百，步卒免者不满百人。壬辰，李庭芝以朱焕守扬州，挟姜才东走。阿术率兵追袭，杀步卒千人，庭芝仅入泰州，遂筑垒以守之。七月乙巳，朱焕以扬州降。乙卯，泰州守将孙贵、胡惟孝等开北门纳降，执李庭芝、姜才，斩于扬州市。阿术申严士卒，禁暴掠，有武卫军校掠民二马，即斩以徇。两淮悉平，得府二、州二十二、军四、县六十七。

九月辛酉，入见世祖于大明殿，陈宋俘。第功行赏，实封泰兴县二千户。寻受命讨叛王昔剌木等。十七年，卒于别失八里军中，年五十四。赠开府仪同三司、太尉、并国公，谥武宣。加赠推诚宣力保大功臣、上柱国，追封河南王，改谥武定。子卜怜吉歹。

卜怜吉歹，至元二十七年为江浙行省平章政事。婺州贼叶万五寇武义县，卜怜吉歹将兵讨平之。十一月，改江淮行省平章政事。二十八年，奏言：“福建盗贼已平，惟浙东一道，地极边恶，贼所巢穴。今复还三万户，以合剌带一军戍明、台，亦怯烈一军戍温、处，札忽带一军戍绍兴、婺州。其宁国、徽州，初用土兵，后皆与贼通。今以高邮、泰州两万户戍汉阳者易地戍之。扬州、建康、镇江三城跨据大江，人民繁会，置七万户府。杭州行省诸司府库所在，置四万户府。择濒海沿江要害二十二所，分兵阅习水战，伺察盗贼。钱塘控扼海口，仅置战船二十艘，故海贼屡出夺船，请增置战船百艘、海船二十艘。”世祖俱从之。迁河南行省左丞相。延祐元年，封河南王。

卜怜吉歹性宽恕，一日掾吏田荣甫抱文牍请印，卜怜吉歹命取印至，荣甫误触之坠地，印朱溅卜怜吉歹新衣，卜怜吉歹色不少动。又郊行，左右捧笠侍，风吹笠坠，碎御赐玉顶。卜怜吉歹笑曰：“是有数也。”谕使勿惧，论者拟之后汉刘宽云。子童童，中奉大夫、集贤侍讲学士，累官江浙平章政事。

也速儿，本名帖木儿，避成宗讳改名。忽鲁浑之孙，大宗正札鲁忽赤哈丹子也。雄毅有谋略，读书能知大意。幼事世祖于潜邸，阿术伐宋，言于帝，以也速儿为副，从阿术攻拔襄樊。

至元十一年，伯颜与阿术会于襄阳，分三道并进。阿术由中道，将渡江，也速儿献捣虚之计，夜半绝江径济。黎明，与宋将夏贵战于阳罗堡，败之，遂入鄂州。宋都督贾似道与大军相拒于丁家洲，其前锋孙虎臣来逆战。也速儿乘高望之，见其阵势首尾横决，以战舰冲之，似道先遁，其众一时俱溃。十二年，阿术攻扬州，使也速儿与宋将战于扬子桥，出奇兵，断真州运道。宋将张世杰以舟师屯扬子江中流，从阿术击之，以火箭烧其船篷，大败世杰于焦山下。

宋平，授行中书省断事官，阶怀远大将军。十五年，进昭勇大将军。十六年，除淮东道宣慰使，迁镇国上将军。奉中书省檄，奏报边事，也速儿入对便殿，出奏牍于怀中，帝召近臣进读，适左右无其人，也速儿奏：“臣亦粗知翰墨。”乃诵其文而以国语译之，敷陈明畅。帝说，使纵横行殿中以察之，命参知中书省事。二十二年，安童自北庭归，奏：“也速儿蒙古人，又通习汉文，久淹下位，宜加擢用。”帝问：“居其上者谁也？”对曰：“参政郭佑，参议秃鲁花、拜降。”即日擢中奉大夫、中书参知政事，位郭佑上，仍敕之曰：“自今事皆责成于汝。”二十三年，进资德大夫、中书左丞。

二十四年，拜荣禄大夫、尚书省平章政事。从讨乃颜，复与诸将禽其将金家奴、塔不等。帝以也速儿家贫，赐钞五千锭。二十七年，武平地震，奸人乘灾异相扇诱，有宗王三人皆为所诳。帝虑乃颜余党复为乱，遣也速儿率兵五百人镇抚之。以便宜蠲田租，弛商税，运米万石以赈民灾，鞫三宗王，谕以祸福轻重，皆引伏。事闻，帝甚韪之。

自辽阳行省至上都，道路回远，也速儿奏请从高州以北开新道，裁旧驿五，其三备他驿物力之乏绝，其二隶于虎贲司，给田宅为屯户，公私便之。是时桑哥秉政久，恣为贪虐，也速儿劾其奸，帝始悟。后完泽等复相继言之，桑哥竟伏诛。未几，拜江浙行省平章政事。大德二年，卒，年四十五。

也速儿喜荐士，凡所甄拔，多至通显。至正八年，赠推忠宣力守正佐理功臣、太傅、开府仪同三司、上柱国，追封安庆王，谥武襄。三子：忽速，江浙行省平章政事；探进，御史中丞；木八剌沙，南阳府达鲁花赤。孙脱因纳，陕西行台御史大夫；纽儿该，同知都护府事；古纳剌，上都留守。

史臣曰：速不台与者勒蔑、忽必来、者别齐名，太祖拟之四猎犬，常为军锋。者勒蔑等前卒，独速不台历事三朝，年逾耆艾，子孙俱为名将。至其曾孙，遂启王封。乃知道家三世之忌，非古今通论也。




◇谏用法深重疏

夫拓迹垂统，必俟圣明，辅世匡治，亦须良佐，用能庶绩其凝，而品物康也。夫移风易俗，宣明道化，使四表同风，回首面内，德教光熙，九服慕义，固非俗吏之所能也。今有司务纠刑书，不本大道，是以刑用而不措，俗弊而不敦。宜崇礼乐，班叙明堂，修三雍、大射、养老，营建郊庙，尊儒士，举逸民，表章制度，改正朔，易服色，布恺悌，尚俭素，然後备礼封禅，归功天地，使雅颂之声盈于六合，缉熙之化混于後嗣。斯盖至治之美事，不朽之贵业也。然九域之内，可揖让而治，尚何忧哉！不正其本而救其末，譬犹棼丝，非政理也。可命群公卿士通儒，造具其事，以为典式。（《魏志·高堂隆传》）


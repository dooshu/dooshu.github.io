○郑尚书贺册皇太后表

臣某言：臣伏奉五月二十八日敕旨，尊太上皇后，恩覃日下，欢动天中。臣伏以皇太后坤德合符，阴灵表庆，化光宫职，道赞国风。伏惟皇帝仁圣宅心，文明恭己，遵承孝理，严奉慈颜，献宝绶於内朝，宣玉册於中禁。彰明顺德，知陛下就养之勤；表正母仪，见陛下归安之盛。万国所系，四方是刑。人臣之恳愿既申，品物之欢心斯洽。臣叨承寄任，限守藩隅，不及陪位阙庭，舞称贺，无任耸庆踊悦之至。


卷一百二十八



卷之一百二十八

洪武十二年十二月癸亥朔，赠虎贲左卫指挥佥事李实奉国将军、大都督府佥事。初，实从西平侯沐英征西番，遇虏骑于土门峡，战数十合，虏少却，乘胜蹂以精骑，虏遂大败。实跃马深入，中流矢里创，力战创甚，遂卒。至是褒赠之，敕礼部尚书朱梦炎志其墓，以全禄给其家。

降陕西都指挥使宋晟为凉州卫指挥使。

置巩昌府三岔驿。

神乐观成，命道士周玄初领观事，以乐舞生居之。上亲制文，立碑志其事，其乐舞生每岁所给米麦衣布，及时节赉予之数，具刻于碑阴。

甲子，徐州卫谯楼铜壸自鸣，乙丑复鸣。

丙寅，以承敕监、给事中、殿庭仪礼司、九关通事使皆隶通政使司。

丁卯，赐中书左丞殷哲、右丞李素犀带。

己巳，命礼部于丹墀仪仗内增设黄盖、华盖、曲盖、紫方伞、红方伞各二，雉扇、红团扇各四，羽葆幢、龙头竿、信幢、传教幢、告止幡、绛引幢各六，戟氅、戈氅、锽氅各十。

给安庆侯等十二人仪仗户，人十五。

辛未，给北平都指挥使司卫所士卒十万五千六百余人，布二十七万八千余疋、绵花五万四千六百余斤、细绢二万四千八百余疋；四川征进将士二万五千余人，文绮帛九百六十余疋、钞一千一十余锭、白金六万二千九百余两、盐二十二万四百余斤。

甲戌，太阴犯井宿。

丙子，给陕西西安等二十三卫、凤翔等五千户所军士十一万八千一百余人帛布、绵花有差。

丁丑，以东宫侍正张紞为通政司左参议，翰林修撰迮原霖为右参议。

擢凤阳府知事向志仁为户部侍郎。

戊寅，致仕翰林承旨宋濂来朝。敕曰：“卿多积德，以致高寿康宁，虽居致仕而恋阙之心甚切，不惮祁寒，每岁必于斯时来朝，特赐酒殽及日用之物，卿其领之。”

上以工匠之役于京者多艰于衣食，命工部月给米赡之，有妻子者一石，无者六斗，其魇魅、获罪免死罚输作者不在是例。凡给粮工匠四千七百十三人，不给者一百四十九人。

庚辰，袭封衍圣公孔希学来朝。敕中书下礼部赐希学廪饩，洁馆舍以安之。敕希学曰：“昔卿之祖能明纲常，以植世教，其功甚大，故其后世子孙相承，凡有天下者，莫不优礼。卿每岁来朝，不避祁寒，可谓笃君臣之大义而不咈于尔祖之训者矣。已敕中书赐卿日用之物，至可领也。”

癸未，以徐钦为光禄司卿。钦，致仕光禄卿兴祖子也。

升大都督府掌判官秩正三品。

甲申，以嘉兴府知府李庸为福州府知府。

平羌将军、御史大夫丁玉还自四川，赐文绮、帛、钞、锭，拜大都督府左都督。

乙酉，升大官署令陈鲜为光禄司少卿。

丙戌，临洮卫指挥赵琦率千、百户、镇抚八人来朝，赐琦钞四十锭、白金百两、文绮、帛各二十二疋，千、百户、镇抚各赐有差。

丁亥，上御奉天门，谓左都督丁玉曰：“尔近征威、茂诸州，幸已成功，然闻尔在军中，谋士甚少，间有之又待之不得其心。夫为将必先智谋，智谋必在用士，故推诚待人，则人为我用，若待之不诚，人亦孰肯尽心效用哉？盖得士者胜，失人者弱，苟不知此，惟力之是尚，何足以制敌？固有竭万人之力以应敌，而不足有用一人之智以制敌而有余，此用智力之殊也。既往之功，幸焉有成，后将有命，宜审于此。”

初，元之遗民有避乱自北而南者，多聚于京师。至是，上命中书省察其才可取者用之，余使占籍为民，其虏获者：少壮俾隶军籍，老弱者命为民，各赐钞有差。

庚寅，以监察御史夏伯俊为户部侍郎。

初昏，有星青白色，起自螣蛇，西南行至室宿没。

是夜，荧惑犯轩辕大星。

辛卯，以刑部员外郎吴玄为中书左司郎中，左司郎中沉敏改右司郎中。

壬辰，享大庙。

将立卜筮之官，上敕中书曰：“卜筮者，所以决疑，国有大事，必命卜筮。朕观往古，终日乾乾，履道不息之君，虽其视听聪明，犹不能无疑焉，故必以不息之诚，决疑于龟筮者，所以通神明之意，断国家之事也。是以洪范九畴，稽疑列焉。朕居大位十有二年，而卜筮之官尚未择建，尔中书、礼部令天下广询博访，朕将试而用之。”

是月，右丞相汪广洋坐事贬海南，死于道。广洋字朝宗，高邮人，少从余阙学，通诗书，游寓太平。乙未岁，上渡江，首召诸儒，广洋入见，与语大悦，留幕下，为元帅府令史，行枢密院掾史、江南行省提控。丁酉，除照磨，兼知诸全州事。己亥，置正军都谏司，擢都谏官。辛丑，迁江南行省都事，升郎中。甲辰，立中书省，改右司郎中，寻知骁骑卫指挥使司事。平章常遇春下赣州，命广洋参军事，赣州平，遂命守之，寻升江西参政。洪武元年，大将军徐达平山东，开省治，欲得廉明持重者往安辑之，以广洋可任，乃命陶安为江西参政，调广洋山东行省。至即抚纳新附，民庶安之。冬十二月，召入为中书参政。明年，复出为陕西参政。三年，丞相李善长病，上以中书无官，召广洋为左丞。时杨宪以山西参政先被召入为右丞，广洋至，宪恶其位轧己，每事多专决不让，威福恣行，广洋畏之，常容默依违，不与较。宪犹不以为慊，欲逐去之，嗾侍御史刘炳等奏广洋奉母不如礼，以为不孝。上初未之知，因以敕切责，令还高邮。宪恐其复入，又教炳奏迁之海南，上觉宪奸，乃复召广洋还，宪坐是诛。冬十一月，进封广洋忠勤伯。四年正月，丞相李善长以老辞位，乃拜广洋为右丞相，以参政胡惟庸为左丞。广洋居位庸庸，无所建明。六年正月，以怠职左迁广东行省参政。逾年，召为左御史大夫。十年，复拜右丞相。上遇之特厚，尝有疾在告，赐敕劳问。然颇耽酒色，荒于政事，以故事多稽违，又与胡惟庸同在相位，惟庸所为不法，广洋知而不言，但浮沉守位而已，上察其然，因敕以洗心补过，广洋内不自安。久之，占城贡方物，使者既至而省部之臣不以时引见，上以其蔽遏远人，下敕书切责执政者，广洋惶惧益甚。至是，御史中丞涂节言前诚意伯刘基遇毒死，广洋宜知状，上问广洋，广洋对以无是事。上颇闻基方病时，丞相胡惟庸挟医往候，因饮以毒药，乃责广洋欺罔，不能效忠为国，坐视废兴，遂贬居海南。舟次太平，复遣使敕之曰：“丞相广洋从朕日久，前在军中，屡闻乃言，否则终日无所论。朕以相从之久，未忍督过，及居台省，又未尝献一谋画，以匡国家，民之疾苦，皆不能知，间命尔出使，有所相视，还而噤不一语，事神治民，屡有厌怠，况数十年间在朕左右，未尝进一贤才。昔命尔佐文正治江西，文正为恶，既不匡正，及朕咨询，又曲为之讳，前与杨宪同在中书，宪谋不轨，尔知之不言。今者，益务沉湎，多不事事，尔通经能文，非愚昧者，观尔之情，浮沉观望，朕欲不言，恐不知者谓朕薄恩。特赐尔敕，尔其省之。”广洋得所赐书，益惭惧，遂自缢卒。广洋善篆隶、大书，尤工为歌诗，为人宽和自守，居相位默默，无所可否，由是人以庸懦不立目之。大抵其相才不足，与奸同位而不能去，故卒至于覆败云。

命永嘉侯朱亮祖发军民三万人，拓广东北城，凡八百余丈。

开西安府甜水渠。初，西安城中皆鹾卤水，不可饮。至是，曹国公李文忠以为言，乃命西安府官役工，凿渠甃石，引龙首渠水入城中，萦绕民舍，民始得甘饮。

增筑福建兴化卫城，自东至西拓旧城之半，时指挥佥事程昇言旧城湫隘故也。

安南陈炜遣使来贡。上以安南怙强欲，侵夺占城境土，故至败亡，乃遣赐诏谕炜兄前安南陈叔明曰：“朕闻春秋，诸侯之国相继而灭亡者，何也？盖由逆君命而祸黔黎，故天鉴若是，有不能逃于祸也，使当时诸侯惟天王之命是从，岂不同周之固耶？何期舍久长之富贵而贪高位，致富贵若草杪之朝露。贤不云乎，‘毋为祸首，毋为福先。’尔叔明自临事以来，国中多故，民数流离，此果尔兄弟慕富贵而若是耶？抑民有愆而致是耶？固往者之不可谏，岂不知来者之尚可追？《易》不云乎，‘积善之家，必有余庆；积不善之家，必有余殃。’斯言若行，则天意可回耳，且天地之广，长民者众，若邦有道，固封疆，勿外求，则永为世福。若越境而殃他民，则福未可保也。安南与占城忿争构兵，将十年矣，是非彼此，朕所不知，其怨未消，其讎未解，将如之何？尔如听朕命，息兵养民，天鉴在上，后必有无穷之福，若否朕命而必为之，又恐如春秋之国自取灭亡也。古人有云：‘以道佐人主者，不以兵强天下。’何者？杀伐之事好还，故知者有不为也。尔如鉴春秋之失而毋蹈往辙，岂不美乎？宜悉朕意，毋有所忽。”

高丽署国事王禑遣其臣李茂芳等贡黄金百斤、银一万两，以其贡不如约，却之。

天下博学老成之士皆应诏至京师。先是，上谓礼部臣曰：“为天下者，譬如作大厦，非一木所成，必聚材而后成，天下非一人独理，必选贤而后治，故为国得宝，不如荐贤。朕自临御以来，十有二年，思得贤士，以熙庶绩，然山林幽远，博学老成之士匿德藏光，甘于穷处，非招徕之，不肯轻出。宜下有司，悉心推访，礼送于朝，朕将显用之。”至是，皆至京师。时江西布政使沈立本遣人招故元吏部侍郎伯颜子中，子中饮鸩死。子中，西域人，祖父仕江西，因家焉。通春秋，五领乡荐，授东湖书院山长，升建昌路儒学教授。四方兵起，江西行省以便宜授子中赣州路经历，寻为分省都事。伪汉陈友谅兵陷赣州，子中招募壮士，欲复城不克，间道入福建，福建行省辟为员外郎。子中出奇计，收复建昌，遂浮海献捷。燕都授福建行省郎中，累迁至吏部侍郎，出使广东，比至，未几而广已归附。子中坠马求死不得，折其一足，平章廖永忠释而不录。于是子中变姓名，浪迹于江湖间，往来居进贤之北山。先是，其妻子已为江西参政杨宪送京师，朋友有吊之者，子中答曰：“吾身且不有，奚暇顾妻子哉？”于是周游天下，誓不复仕，悲歌慷慨，未尝一日忘于元也。尝怀鸩自随曰：“如有强我者，便当以死答之。”郡县闻而义之，不之强。至是，立本专使招之，子中见使者，慨然曰：“吾今死亦晚矣。”乃具牲酒，祭其父祖师友，为歌七章，饮鸩而死。

吏部奏是岁除官二千九百八人，天下所举儒士人材五百五十三人。

户部奏是岁开垦田土计二十七万三千一百四顷三十三亩。

兵部奏市马之数：秦、河二州茶马司以茶市马一千六百九十一匹，庆远裕民司以银盐市马一百九十二匹。








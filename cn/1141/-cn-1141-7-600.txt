竹亭短歌赠王贻上

丈夫名成何必万钟粟，但得绕屋扶疏万竿竹，三月不肉亦意足。
不尔伐竹结为庐，差抵潇湘远尘俗。
使君佐郡广陵城，高斋远听寒涛声。
却构竹亭如箬笠，琅玕四壁青霞生。
亭中斗酒书千卷，对此髣髴凌绝巘。
南轩老槐遮白日，东篱黄菊照苍藓。
别君此去惜离群，几度论诗到夜分。
眼前万事难开眼，还须种竹高拂云。
君不见君家子猷僦舍亦尔尔，何可一日无此君。



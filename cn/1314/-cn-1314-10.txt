第十回　判贞妇被污之冤



断云：



贞娘诗句预悠扬，查生失答欠分张。



逆恶污贞情可恶，包公明见播昭彰。



却说河南许州管下临颍县，在州南六十里，有一人姓查名彝者，乃文雅士也。少入县庠，与学友顾守义为友。宋仁宗庆历二年冬，父母凭媒，与其娶到近村尹贞娘为妻。毕姻之日，顾守义作诗一首，以贺之曰：



伉俪天然缔好缘，才郎之子两青年。



绮筵光景春如许，花烛荧煌洞有天。



情思交孚琴瑟美，彝伦攸叙室家全。



从今早叶熊罴梦，百岁相期福寿绵。



当时查生得诗，笑容可掬，未及赓和。参拜祖宗父母诸亲，家宴已罢，夫妇合卺，二人如鱼得水，欢入洞房。花烛之夕，查生正欲解衣而寐，尹贞娘乃止之曰：「妾意郎君幼读儒书，当发奋励志，扬名显亲，期于远大，非若寻常俗子之比。今日交会，可无一言而就寝乎？妾今谬出鄙句，郎君若能随口应答，妾即与君共枕同衾。若才力不及，郎君宜再赴学读书，今宵恐违所愿矣。」言讫，查生固请命题，贞娘乃出诗句曰：「点灯登阁各攻书。」查生思了半晌，未能应答，不觉面有惭色，遂即辞妻，执灯径望学宫而去。是时，学中诸友见查生寅夜而来，面有渐色，咸皆向前问曰：「子今宵洞房花烛，正宜同伴新人，及时欢会行乐，今独抛弃新人至此，敢问其故何也？」查生因诸友来问，即以其妻所出之诗句，告之诸友。咸皆未答而退。内有一人姓郑名正者，为人平生极是好谑，闻听查生此言，随即漏夜私回，径往查生房内与贞娘宿歇。原来贞娘自悔，偶因出此戏联，实非有心相难，不期丈夫怀羞而去，心中正自懊悔不及。及见郑正入房之时，贞娘只谓生回家宿歇，不知其为郑正也。乃问之曰：「郎君适间不能对答而去，今倏尔又回，莫非寻思得句，能对其意乎？」郑正默然不答。贞娘忖是其夫怀怒，亦不再问。郑正与贞娘极尽交欢之美，未及天明而去。



及天明查生回家，乃与贞娘施礼言曰：「昨夜瞻承佳句，小生学问荒疏，不能应答，心甚愧赧，有失陪奉，获罪良多，望乞容恕。」贞娘曰：「妾意君昨夜已回，缘何言此以诳妾也？」再三诘问其故，查生以实回答之，贞娘细思查生之言，已知其身被他人所污，遂对查生言曰：「郎君若实未回，意郎君前程万里，从今可奋志读书，不须顾恋妾也。」言罢即入房中自缢。移时查生知之，急与父母径往救之。时已不及救矣，查生悲不能言，昏绝于地数番，父母急救方醒。当日查生悲不知其故，无词告理，只得具棺殡葬已讫。



不觉时光似箭，又是庆历三年八月中秋节至，包公按临颍县，直升入公廨坐下。因见月色明朗，遂吟诗一首曰：



太和元气耿中秋，解却襟怀积累愁。



笑见团团离海角，喜瞻渐渐出云头。



袁宏有兴歌诗艇，庾亮欢心上酒楼。



借问广寒宫里事，桂花多为状元留。



包公吟诗已毕，其时公廨庭前旁边有一桐树，树下荫凉可爱。包公即唤左右将虎皮交椅，移倚在桐树之下，玩月消遣。包公仍出诗句云：「移椅倚桐同玩月。」包公出罢上联，寻思欲凑下韵，半晌不能凑得，遂即枕椅而卧。似睡非睡之间，朦胧见一女子，年近二八，美貌超然，昂然近前下跪曰：「大人诗句不劳寻思，妾虽不才，随口可对。」包公即命对之，其女子对曰：「点灯登阁各攻书。」包公见此女子对得有理，即问之曰：「汝这女子住居何处？可通名姓。」女子答曰：「大人若要知妾来历，除究本县学内秀才可知其详。」言讫，化阵清风而去，包公醒来，乃是南柯一梦。辗转寻思：「此事可怪，莫非其中必有冤枉？」是夜，宿于公廨，思忖一计。




次日出牌，吩咐左右，唤集临颍县学秀才，来院赴考。包公出《论语》中题目，乃是「敬鬼神而远之」一句，与诸生作文。又将「移椅倚桐同玩月」诗句，出在题尾。是日诸生赴考已毕，内有秀才查彝，因见诗句偶合其妻贞娘前语，遂即书其下云：「点灯登阁各攻书。」诸生作文已毕，包公发令出外伺候。包公正看卷之间，偶然见查彝诗句符合梦中之意，即唤查彝问曰：「观汝文章亦只是寻常，但对诗句大有可取，吾谅此诗句必他人为之，非汝所能作也。吾今识破，可实言之，毋得隐讳。」查彝闻言，即以其妻前言、以致死于非命，一一禀之。包公又问之曰：「吾想汝夜往学中之时，内中必有平日极是善戏谑之人，知汝不回，故诈脱汝身，与汝妻歇宿，污其身体，汝妻怀羞以致身死。汝可逐一说来，吾当替汝申冤。」查彝禀曰：「生员学中，止有姓郑名正者，平生极好戏谑，其他非生员所知也。」包公听罢，言曰：「据汝所言，则汝妻被郑正奸污无疑矣。」即命郑强、李千拘唤郑正，到台审勘。郑正初犹抵死不认，后至受极刑，只得供招：「因见查彝怀羞到学，郑正不合起情造意，故脱身奸污，以致贞娘之死，甘罪招认是实。」包公取了供词，即将郑正依拟因奸致死，发往法场处决已讫。后之贪淫好谑者，可不以此为戒。




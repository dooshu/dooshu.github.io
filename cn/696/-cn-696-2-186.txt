都下杂感四首


其一


帝里交游十载馀，蓟门景色定何如。
眼中不见悲歌士，怀里空悬痛哭书。
阿世久知长孺拙，微官敢道曼容疏。
莫将襟抱倾人意，放论高谈忆故庐。

其二


榆关山险通烽火，巫峡云深乱鼓鼙。
不见雄风生楚甸，忍看明月照辽西。
涓人苑里牙旗动，缇骑城边玉勒齐。
携酒欲寻行乐地，登高客思转凄迷。

其三


赵徼燕山不可分，乡关极目思纷纷。
愁中紫塞三更角，梦去沧江万里云。
东观有书谁彊记，西园无侣忆离群。
由来作客轻词赋，莫荐相如善属文。

其四


侧身南望涕纵横，海上浮云掩碧城。
折槛终能宽直节，杜门犹是坐高名。
鹧鸪啼瘴炎天远，鸿雁飞沙北地情。
明主怜才原不薄，无烦九辩慰生平（谓漳浦也）。





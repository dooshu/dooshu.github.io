○降契丹表

晋室皇太后媳妇李氏妾言，张彦泽富珠哩等至，伏蒙皇帝阿翁降书安抚者，妾伏念先皇帝顷在并汾，适逢屯难，危同累卵，急若倒悬，智勇俱穷，朝夕不保。皇帝阿翁发自冀北，亲抵河东，跋履山川，逾越险阻，立平巨孽，遂定中原，救石氏之覆亡，立晋朝之社稷。不幸先帝厌代，嗣子承祧，不能继好息民，而反亏恩辜义，兵戈屡动，驷马难追，戚实自贻，咎将谁执？今穹震怒，中外携离，上将牵羊，六师解甲，妾举宗负衅，视景偷生。惶惑之中，抚问斯至，明宣恩旨，曲赐含容，慰谕丁宁，神爽飞越。岂谓已垂之命，忽蒙更生之恩。省罪责躬，九死未报。今遣孙男延煦延宝奉表请罪，陈谢以闻。

汉高祖李皇后

高祖皇后李氏，晋阳人，高祖领藩镇，累封魏国夫人，天福十二年册为皇后。隐帝即位，尊为皇太后。周太祖入京，请后权临朝听政。及即位，上尊号曰昭圣皇太后，居太平宫，显德元年薨。


◎孙文至交

湘潭孙某与文某，至交也。孙某之父贸易汉口，令孙某在家奉母，而母病甚危，适得汉口来信，父亦病笃。孙某欲赴湖北则母病难离，欲不往视则父侧无人，寸心如割。商之文某，文怆然曰："于此而不助一臂，焉用朋友为。且我无父母，家无他累，可以代君前往。"遂附舟而去，舟过洞庭，遇风覆舟死。文某忠于为友，此行众所共知，而偏护此报，皆为惋悼不已。孙某犹未之知也。一日，忽梦文某纶巾鹤氅而来，曰："余以前生罪孽至重，已应覆舟之劫，今日之死，分也。然以区区一念之忠于为友，上帝悯之，已证善果，登仙籍矣。子亦孝于事亲，子父恙已愈，可无虑，子其勉之。"孙后得汉口家书，果如所言。


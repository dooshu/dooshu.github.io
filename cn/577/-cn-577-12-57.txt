陪章留后侍御宴南楼


得风字


绝域长夏晚，兹楼清宴同。朝廷烧栈北〔一〕，鼓角满一作漏天东〔二〕。屡食将军第一云邸，仍骑一云骄御史骢。本无丹灶术一作诀〔三〕，那免白头翁。寇盗狂歌外，形骸痛饮中。野云低渡水，檐雨细随风。出号江城黑，题诗蜡炬一作烛红。此身醒复醉，不拟哭途穷。

〔一〕栈北：广德二年，吐蕃入大震关。

〔二〕漏天：《梁益州记》：大小漏天在雅州。朱晦庵云：当作漏天。愚谓仍作“满”字为是。

〔三〕丹灶：《别赋》：守丹灶而不顾。






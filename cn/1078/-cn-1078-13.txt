文集卷十三

<集部,别集类,明洪武至崇祯,东里集>

钦定四库全书

东里文集卷十三　　　　明　杨士奇　撰神道碑

奉天靖难推诚宣力武臣特进荣禄大夫柱国前军都督府左都督永康侯追封蔡国公諡忠烈徐公神道碑

公讳忠字仲达姓徐氏世家庐州之合淝父讳用元季守宣城我太祖皇帝兵至宣率衆归附命仍其职遂从征讨以功实授管军百户从守南昌进武略将军河南卫副千户洪武壬戍自陈老疾命公代之丁卯从征北边至喀尔喀之地还城大宁无几调大宁备御戊辰从征金山之寇之爲边患者屡战败之获其马牛辎重赐白金钞币庚午运兵饷数十万斛赴温口遂从征鼐尔布哈大败敌衆俘获其人口万余总兵遣公护送入关公悉心抚恤俘者如归陞济阳卫世袭指挥佥事乙亥城怀安万全丙子率兵从征北边至驴驹河而还丁丑往填开平己卯太宗皇帝举北平之师公首从义旗克密云克雄县真定取永平克大宁还战郑村埧取广昌蓟州战白沟河皆奇功进攻济南克沧州大战东昌及夹河攻彰德破西水寨克东阿东平汶上大战灵璧遂从渡淮及江至亰师公临战奋勇百夫莫当出入敌阵率在衆先白沟之战敌挥刃斮公两指未殊公自断指掷地裂衣帛裹创仍奋进战其驭士卒抚恤诚至人人归心而号令严明所过无扰上行师恒饬诸将毋妄杀曰吾奉天吊民厉民违天何望有济公承命颛颛惟执兵迎拒者不容而诱谕招徕绥抚降附多効力焉其以功进官自指挥同知历都指挥佥事授奉天靖难推诚宣力武臣特进荣禄大夫柱国前军都督府左都督永康侯食禄千一百石子孙世袭赐诰劵追封曾祖六二祖七九及考皆永康侯曾祖妣陶祖妣王妣张皆永康侯夫人永乐己丑暨癸巳车驾廵狩北京仁宗皇帝监国上以公敦厚老成留之南京兵政一以任公公小心寅畏清静简易上下咸宜之一日夙兴盥栉衣冠坐都督府得风疾遽卒癸巳八月二十四日也上在北京闻讣震悼辍视朝一日遣官赐祭给赙命有司治丧葬追封蔡国公諡忠烈并加封其三代考皆蔡国公妣皆蔡国夫人配亦蔡国夫人仁宗皇帝在东宫遣祭赉赐甚厚公沉毅质恪有孝行旦暮出入必先诣家庙事继母敬爱兼至小有训责必跪受虽贵不变所得上赐必谨视之约已守法未尝有过接人恭谦和气满容语简而诚洞见底里春秋五十有二而卒卒之岁十一月二十七日葬江宁县安德乡长冈之原子男二安山夀安袭侯爵女二长适指挥使孙竑次适沐俨安奉国子祭酒具公泰所述事状求文刻神道之碑士奇与公同朝十有余年後同侍监国相厚知公之行加详故为序而铭之铭曰桓桓徐公为时虎臣袭家之勲奋武以振天启圣明义旗爰举挺诚来从股肱之辅皇麾所指公迅前驱谁抗谁御拉朽折枯神武不杀公行圣志来迓来归抚绥勤至仁施如春义行如秋公实左右威怀并流臲卼既安氛翳咸廓宗社再隆褒功命爵悃愊无华厚重靡迁貂蝉充廷孰愈公贤銮舆北狩圣储监国峙武以卫孰优公德肃肃小心温?靖嘉岿焉老成为国之华维孝维忠在公允蹈宜贵宜富昌不耆耄都门之南聿崇起坟过者下车眎兹刻文

赠资善大夫都察院右都御史兼詹事府詹事向公神道碑铭

洪武二十四年十月十一日南昌之进贤处士向公允恭卒其葬也前江西儒学副提举熊钊先生铭之後三十有四年为洪熙元年天子推恩大臣时处士之子宝爲资善大夫都察院右都御史兼詹事府詹事遂赠其祖若考散官官皆如宝祖妣妣皆夫人宝奉命书荐告已退具其考之事状以告士奇曰惟上之大赐与先考所以身致今之光荣者皆不敢以泯幸爲之文将刻石墓道以永示我後人按状向宋左仆射同平章事諡文简讳敏中之後文简曾孙子蔚以钦圣宪肃皇后家从高宗南渡其子性事孝宗官至大中大夫封魏国公赠少师少师生朝奉大夫士煜朝奉生临川县丞公道娶进贤许氏因葬其父进贤遂家焉临川四世至居敬娶胡氏生熙载熙载娶罗氏生云翔云翔娶章氏公之父母也自公以上三世皆有厚德不志荣利而家秉礼度肃然他之名世族者不及也公讳祖绍允恭其字幼聡慧七岁读书涉通大义且强敏善记其事父母孝爱其弟厚赀业恣所取弟死无子选族子爲之嗣其於人賙穷乏矜悯无告恒汲汲尝岁歉乡莩死甚衆时田麦且熟有盗刈之者公得盗及麦不忍发或教公执盗送官当并得其田庐公曰凶年民果得已为盗耶且困人於厄而夺其所有吾所不能人以是服其长者国初安仁土豪杨汉既以饶信建昌内附而其下所过犹纵剽敓厉民公隣人陈氏无子唯一女始笄爲所剽父母痛愤然莫敢谁何公毅然以其人诉行省卒还之所爲义举多类此里宴会有暴发少年倚赀钜不让直入据上座公怒戟手数其过切责之少年惭惧趍降请谢公亦改容懽遇之盖公襟宇洞达遇义所不可刚正直奋不畏强御而彼能改过即霁顔开纳无所凝滞焉人有忿争不相下率走公求直平生好德乐义邪僻之念不作於心非法之言不出诸口闲居仪貌俨肃子弟侍侧者皆谨自饬如侍严师不敢稍纵宝始就学励之曰立身必以儒及仕又曰守官必以道宝尝坐累逮系公不色忧有以爲问者曰吾儿所存心行已当远大此不足爲累至今乡人号明知子者必推公盖春秋七十而卒会葬千有余人斯亦可以观其行矣夫人熊氏邑儒家子有孝敬俭勤之德所以爲妇为母者族姻盖视以为法先十八年卒子男一即宝女二长适王次适熊皆先卒孙男五刘孙早卒可观可规可觏可寛女四曾孙男一宝洪武乙丑进士兵部主事员外郎应天府尹以至于今官历事列圣四十有余年恭愼之行氷蘖之守寛厚之施夷险一致鲁无君子斯焉取斯要其本诸家者深矣铭曰显显宋臣曰向文简扈跸来南向以戚畹逮临川丞启家进贤绳绳振振式?子孙有闶高门有严礼度居处执恭出入秉序世德之承诵法邹鲁进贤七叶曰允恭甫维允恭甫外方内仁志之所存惠逮于民其潜在下随所分力民之怀之孰匪厥德其嗣奋杨熙帝之载推考之志而施逾大帝曰俞哉覃泽所自龙章褒敭日星辉丽豸冠犀鞶灵飇翼骖岁时荐祀来莅来歆行有报施兹维德召墓道琢辞来世是告

奉天翊卫推诚宣力武臣特进荣禄大夫柱国追封平江侯諡恭襄陈公神道碑铭

太宗皇帝初自北藩举兵内向至江上都督陈公瑄具舟迎济事平上正大统録功赐公奉天翊卫推诚宣力武臣特进荣禄大夫柱国封平江伯赐诰劵陈氏家合淝其先世具余所着其先公墓碑公字彦纯自少颖敏不凡好善恶恶内笃孝行洪武中侍父官成都习兵略精骑射以武臣子选侍大将尝从出郊遥望孤鴈襍鵞羣命衆从者射不中冣後命公彂一矢毙之有?翔于上命公射应弦而坠自是屡试皆奇中衆大服而公不自爲能朝廷命縂兵者作蜀府宫城遣将伐材於山所行失律且材不中度又所经瘴地士多死总戎察公可用遂命之公善抚绥明号令别取善道七百里以入先期而还士不病所得材皆适用总戎者嘉之又命董缮作具有条理遂从征南番岩州中亭及散毛镇南咸建劳绩代父职爲成都右卫指挥同知父坐旧累谪戍辽阳公伏阙奏请代行特诏父子并免复职卫卒数辈饕詖狙诈狭制上下爲衆患公次第悉去之善类以安从征越嶲讨建昌酋长伊埒特穆尔踰梁山平天星寨破宁番诸蛮驻西河口谕降夷人数千从总帅复征塩井平三山寨及小伯夷进攻卜木瓦寨据要害立堡以断贼路官军分三队进公居中已而左右两队弗支奔还公所统仅百余人冒险先登贼数千围公公下马率衆且射且斫贼疲稍却公亦伤足裹创进战自己至酉贼败走公全所统而还复从征余寇贾哈喇时寇衆数万据嶮以拒官军分三道公军後进由番西涉打中河得间道乃出奇兵作浮梁渡河既渡撤梁以固士志遂压寇境寇凭嶮迎敌一日十三战夺其嶮明日复力战凡七合寇大败遂入其垒简锐卒出哨令望见前军旌旗即举炮俾知己败寇仍遣五百军断寇走路寇穷出降械送贾哈喇京师抚辑其余衆公及麾下皆被陞赉从蜀献王廵边招抚边夷兼理茶马之政边人悦戴灌口都江堰坏民苦水患公修其堤防躬督工作爲坚久计矜恤无告出赀置义田二百亩於成都积所入租凡贫不能衣食不能婚嫁及死不能歛葬者皆给之会云南兵征百夷以功陞四川行都司都指挥同知遂进右军都督府都督佥事太宗皇帝知公才可任时北京军储不充命公岁董运百万石道海给之公措置井井剏建百万仓於直沽尹儿湾城天津卫籍兵万人戍守公善任使均劳逸秋豪无取於下凡漕徙奸弊扫除一清漕舟所经海岛夷人畏惮官军悉闭匿公下令俾出为市而遣官监临平其直军无敢譁人两便之舟还值倭寇刼沙门岛公率衆追至朝鲜境上焚寇舟殆尽寇以杀溺死者甚衆奉命率舟师於闽海备倭寇者三海溢坍没堤?起扬之海门历通泰北至?城凡八百里奉命以四十万卒修之航海至者茫洋莫知所停泊往往胶浅公於太仓相可泊处以二十万卒筑高丘二十丈延亘十里爲表识衆便之称宝山事闻上亲制文树碑焉既建北京罢海漕浚济宁临清河通南北往来仍属公董饷运公建议造浅艖二千艘初岁运二百万石爲之有方後增至五百万石国用以足若疏清江浦引水由管家湖入鸭陈口逹淮以免淮河风涛之患就管家湖筑堤亘十里以便引舟浚仪真瓜洲二埧潮港之堙凿吕梁徐州二洪巨石以平水势筑沛县刁阳湖济宁南望湖长堤开泰州白塔河通大江筑高邮湖堤堤内凿渠亘四十里以通舟南北造梁以便陆行自淮至临清相水势高下建牐四十有七以时啓闭皆舟楫通行永远之利於淮滨作常盈仓五十区以贮江南输税於徐州临清通州皆建仓以便转输虑漕舟昧河深浅自淮底通州滨河置舍五百六十八所舍置卒俾导舟可行处缘河堤凿井树木以便夏月行者凡於事虑之周而爲之果仁宗皇帝初临御下诏求言公首言七事大槩谓南京国之根本宜爲久远巩固之计选将益兵以严守备长民长兵皆宜择贤能然後政举而下不失所贤能在推举推举在核实乞选朝臣之公正者分廵天下考察百司政事得失进廉能黜贪鄙则官得人而治可兴今府州县学教官多不得人乞令风宪考察罢黜别选今中外军伍多缺盖由所管头目私役扰害不胜致其迯逸乞勑都府兵部都司严切禁约就行清理老疾者令户丁代迯逸者责限追捕户絶者验实除豁伍籍又边防之要在兵食足近岁如开平等处城不足兵兵不足食所守何由完固乞选武臣之有方略者授以精兵足其衣食给之坚利器械俾曰教习如有沃壤令兼务耕守今漕运惟江西湖广浙江及苏松诸郡去北京甚远漕河又有洪牐浅冻之阻往复踰年襍费数倍正粮上逋公租下妨农务乞自今令运於近便淮安徐州等处收贮别令官军运至北京则民力可苏农务不妨各处官军每岁漕运毕财力殚乏到家又修理坏船运来岁粮劳勤可悯其所管头目又加别役以重困之乞行禁约今後漕运军士不得再有别役马船快船惟二三百料者可行於漕河所载不过五六十石每船已有额设水夫今又於缘河拘集军民听候其至接逓听候日久衣食艰难有至行丐者乞自今罢之上览奏嘉叹命有司咸即施行赐勑奬谕有老成忠爱之诚之褒加之重赉赐诰追封其曾祖省三祖重一考闻皆平江伯曾祖母孙祖母朱嫡母王生母王故妻汤皆夫人命子孙世袭宣宗皇帝临御命公镇守淮安兼督漕运公至察宿弊之爲民厉者悉革之豪猾奸宄皆歛避境内以宁时已婴疾而躬勤旦莫靡有滞事疾间入朝深被嘉劳赐宴赉还至淮安无几疾复作上闻特勑劳问时子仪在侍卫令挟医驰驿往侍竟薨宣德癸丑十月十一日也春秋六十有九讣闻上悼叹辍视朝一日追封平江侯諡恭襄赐祭命工部营葬公爲人闓爽英毅弘度伟略稠人广会谭论亹亹伦辈推服公余披阅载籍考知往古成败治乱之故喜近逢掖士时相讲议善交际能推利爲义所至以济人爲心多所建置人用德之不忘家有乐善堂恒举邹孟氏仁义忠信乐善不倦之语以勉子孙配某氏封夫人子男五佐袭平江伯後公数岁卒次俨次仪今爲勲卫好文事精武略次伦次侃女三李芳江隂卫指挥同知张英其壻也一未行孙男三裕今袭平江伯佑祼女七公葬以薨之明年三月墓在江宁县大山之原余与公同朝三十余年相知且好於是仪以状求着神道之碑故按状叙而铭之铭曰繄公挺出何桓桓武兼勇智追前闻材艺夙试卓寡伦峩冠三品承考勲蛮谿獠峒猃猲羣负嶮弗扰狞且?公奋扫刮迅拔尘湔涤腥秽宁边民有嶻誉望齐峨岷歘徵来东卫宸垣遭承兴运效骏奔録劳疏封昭鸿恩貂蝉鞶玉衣绣麟报赐志企古荩臣单心毕虑靡夕昕沧溟茫洋渺涯垠岁漕万艘奄然臻有梗于海威赫震斩鲸戮鳄焚甲鳞崇表海?亘长云云章龙彩天垂文南赋北贡艰以辛踰淮历济底天津疏堙凿坚劬且勤坦行如砥戚者忻猗嗟公?孝与仁厥施诸时绩弗泯爱国亦有嘉谟陈功载册府被後昆大江之阳岿有坟太史铭之昭不刋

故骠骑将军左军都督府都督佥事王公神道碑铭

正统四年八月十七日左军都督府都督佥事王公瑜以疾终于通州之驿舘讣闻上悼惜遣礼部尚书赐祭加赙勑有司治丧葬京师亲王遣祭公侯六卿皆诣吊祭既葬其子縗絰奉其弟瑄所述事状踵门泣拜求书墓道之石余爲之叹曰忠义为臣之大节如王公之挺特独奋忘其身以爲宗社计岂非卓然大丈夫哉公字廷器始代父长五十夫选隶赵简王护卫永乐癸卯五月太宗皇帝微不怿数日未出见羣臣仁宗皇帝在东宫军国政务悉启闻施行邪僻倾险之徒不得骋其私咸所不便简王时留北京敬修孝弟其护卫指挥孟贤等十数辈潜结历官王射成等及内侍养子共构邪谋欲俟宫车晏驾矫诏从中出立简王而已得志焉实秘不令简王知盖虑不从即事败齑粉而尸其谋者公姻家高以正布置已定高密以语公公骇曰此天壤间极恶大罪鬼神所不贷者柰何甘为覆家?祀计高不听又涕泣戒之高怒而虑其泄也谋害之遂诣阙入疏上览之初疑其诈谖曰岂应有是反覆诘难衆爲公危公辞色不少挫既捕贤等至上亲问状得其邪谋本末及所造伪诏立诛以正射成及内侍养子陞公辽海卫千户後贤等皆伏诛召还又陞怀远将军锦衣卫指挥同知有旨戒其同官事必关白瑜勿谩公正直坦明每事求当大体所隶官校心归之无间言见知於上宣德中陞都指挥佥事命署左军都督府都督佥事充左副总兵佩漕运印总督江南民赋之输北京者兼守淮安正统初寔授骠骑将军左军都督府都督佥事在淮安承平江伯之後谨守其遗法不变展诚布公虚已从善处同官能让淮安兵民杂处横兵素怙势厉民公至首下令禁戢爲政重伦理有富民亲在而与弟竞产诉於公者公曰尔富而委亲之养於弟而又讼弟孝友二行皆缺矣杖而斥之人服其明临政务寛有二卒盗败舟一板臬司坐盗官物抵死以质公公曰两卒之命抵一败舟板耶改坐不应平恕多类此好以义感人有妇翁以白金畀赘壻爲市取息者壻不善市不能偿索之急欲自经翁执以告又有自显官归资槖丰厚其弟有宿逋贫不能偿索逋者急弟乞偿於兄纎芥不得公闻之皆为代偿荒岁彂廪多所赈活尝览农桑撮要叹古人用心民事遂益其所未备者十数事刻梓以传滇南有浮图人鼓其师之说所至惑民淮安典兵者与之昵为建刹居之而广敓地为民厉公笞浮图人逐之悉复民地淮人死不葬焚屍而委於水公相城外多空地畀民以葬遂革焚屍之俗筑室所居之侧延师以训武臣子弟闲暇躬往督励如己子弟然亦时莅郡县学敦勉博士弟子喜近儒生时与讲论前言往行至忠义事慨然有向慕意若涉悖乱即义形于色家居敦孝悌之行仁其族姻周且厚所至以爱人为心虽贵严於自守於利不一毫非分取服用清约门无私谒致勤於公虽病不废至是以计事诣北京力疾入见又明日出视漕舟竟不起享年五十有七公山阳人其先见余所着其考墓文曾祖文贵祖彦逹父铭母成氏继茹氏朝廷推恩以其官品赠二代并封其元配许继吴皆夫人子男五埙均垍塾堪女一未行其墓在宛平县狼山村之原铭曰

人道所重纲与常忠义寔关世范防伟公志劲百链钢上卫宗社尊天王挑摘奸宄发潜萌狐虺斩馘妖魅?嘉忠褒贞腾宠章简亷任能升周行摅勤效智挺厥诚惠流绩建誉孔扬大星俄陨吁可伤荣哀始终炳煌煌峩峩崇丘斯永藏龙泉下閟含精光升贯牛斗逝不亡

东里文集卷十三








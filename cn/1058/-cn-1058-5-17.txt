上責躬詩表


臣植言：臣自抱釁歸蕃，刻肌刻骨，追思罪戾，晝分而食，夜分而寢。誠以天綱不可重罹，聖恩難可再恃。竊感《相鼠》之篇，無禮遄死之義，形影相弔，五情愧赧。以罪棄生，則違古賢夕改之勸；忍垢苟全，則犯詩人胡顏之譏。伏惟陛下德象天地，恩隆父母，施暢春風，澤如時雨。是以不別荊棘者，慶雲之惠也。七子均養者，鳲鳩之仁也。舍罪責功者，明君之舉也。矜愚愛能者，慈父之恩也。是以愚臣徘徊於恩澤，而不敢自棄者也。

前奉詔書，臣等絕朝，心離志絕，自分黃耇永無執珪之望，不圖聖詔猥垂齒召。至止之日，馳心輦轂，僻處西館，未奉闕庭，踴躍之懷，瞻望反側，不勝犬馬戀主之情。謹拜表並獻詩二首。詞旨淺末，不足採覽。貴露下情，冒顏以聞。臣植誠惶誠恐，頓首頓首，死罪死罪。






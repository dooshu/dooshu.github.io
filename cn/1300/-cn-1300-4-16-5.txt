寄资官

内侍之职，至于干办后苑，则为出常调，流辈称之曰苑使。又进而干办龙图诸阁，曰阁长。其上曰门司，曰御药，曰御带。又其上为省官，谓押班及都知也。在法，内恃转至东头供奉官则止，若干办御药院，不许寄资，当迁官则转归吏部。司马公论高居简云：“旧制，御药院官至内殿崇班以上，即须出外，今独留四人，中外以此窃议。”言之详矣。后乃不然，逮其迁带御器械可带阶官，然后尽还所寄之资。至于宣政、宣庆诸使，遥郡防、团、观察，其高者为延福宫、景福殿承宣使。顷在枢密行府，有院吏兵房副承旨董球，于绍兴三十二年正月尚未有正官，至四月，予接伴人使回，球通刺字来谒，已转出为武显大夫。问其何以遽得至此？曰：“副承旨比附武显郎，后用赏故尔。”盖亦寄资也。


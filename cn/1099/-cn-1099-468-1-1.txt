○東事策 【 關白之亂】

子愿文意在規摹王李然其文繁冗特甚未可云登堂也子愿策東事自比於牧之罪言言牧有職守而言非職故稱罪云予於其所謂四患五危者窃有取焉□節采之

萬曆丁酉、倭寇朝鮮、我大舉救之、詔徵天下兵、集王京、增沿海鎮廵重臣三四、督軍資品具甚嚴、山東諸縣積粟、悉陸運至登州而旅順顓設大臣、督餉漕衛入海、踰鴨綠而東、加歲賦十二、督撫復以不足請、　上切責戶兵二部、調兵食愈急、於是朝野談倭事者蠭起、竟不知要領所在、是年冬、太白晝見、經天者三月、歲星久處天街之北、昔慕容氏起遼碣、跨有中原、其年星占與此正同、燕太史黃泓所謂陰國必勝者也愚仰觀天象之異、又覩邑中徵發旁午、百姓駭惶、會病無事、伏枕癙憂、因思　太祖皇帝典訓昭然、令後世勿有事四夷、以疲中國、此聖人無窮之慮、又獨深絕日本、誓戒再三、此至誠前知之神、詎意二百年後、倭變忽作、禍始朝鮮、我受其敝既輕與戰、復輕與和、和事不諧、乃更言戰、彼窺和戰之隙、而擇為利、我無必戰之畫、而漫然應之、前事則非伐謀於始、後事則非定計於鮮、均之僥倖一擲而巳、盖我之勝負、視倭奴之強弱、倭之強弱、視關酋之能否。彼關酋之跳梁幾年矣、謀吞朝鮮。而朝鮮不覺。和誤中國。而中國不知。且今年六月、始有變動之形、八月始有入寇之事、水戰而閑山之卒盡殪、陸攻而南原之戍再殲、畿南四道、望風瓦解、無亡矢遺鏃之費、其用兵亦狡矣、夫乘勝長驅直逼人之國都、而徘徊養威、以俟其凶懼自潰、此持重者之老謀也、既而王京不下、情見勢屈、若頓兵久暴、我出奇奮擊、勢必得志、若愴惶宵遯、節長氣惰、迫則成擒、今乃從容遠引、左次無咎或欲致師、或欲他出、杳然莫測其形藏、兵家不難於進而難於退、以曹孟德桓元子之將畧、猶敗於此、今倭奴舉數萬之眾深入敵境。何其退之易也。成師以出。來如飄風。我則不知其所守。全師以退。去如脫兔。我則不知其所攻。若此者。可不謂之能哉。然則倭固勁敵也。若與之遠鬪而角力、非智勇倍之不可也、今之憂朝鮮者曰、倭有朝鮮、則為門庭之冠、我無朝鮮、則失藩籬之國、此惟原有朝鮮、不得不云然耳、假使國家幅員如兩漢、東盡沃沮、將不與倭為鄰乎、使倭與我搆、又將何所借以為屏蔽乎、又曰朝鮮近遼左、遼左近京師、救焚拯溺、理固當急、吾聞天子守在四夷、內寧自無外懼、今北虜強踰於倭、去國門數舍、我　朝二百年來金甌鞏固、以也先俺答之傑驁、終於欵塞稽顙、何有於數千里外鱗介之小夷乎、今之談禦倭者曰、以國中之眾、加朝鮮之半、此為得策、馳之於海外不至於剝虜、此為早計、勦累代之寇、取封侯之賞、此為奇功、夫禦之誠是矣、然人情見害則避、夷性難於久要、我不能必制倭奴之死命、則安能必朝鮮之常恃我也、今朝鮮之半、果皆懷中國之德、而赤心者乎、抑有畏倭奴之威、而兩面者乎、驅之海外、將謂存朝鮮、足以捍倭奴乎、抑猶藉國中以衛朝鮮乎、勦累代之寇、將謂暫遏侵畧以為安乎、將必蕩滌海表、而後為勝乎、吾恐用兵者之未能自必也、大抵天下之事、懸想臆斷、徵效若在目前、課實責成、齟齬多出意外、今遠涉鯨波、埋根異域、造端洪大、剋期深久、愚以妄憂之竊為之說曰、東師有五危、天下有四患、用兵者亦之知乎、何謂五危、兵連禍結、一危也重戰輕防、二危也、用師不一、三危也、地形不利、四危也、聚散皆難、五危也、何謂兵連禍結遠動大眾、惟敵是求、若中原相遇、旗鼓相當、計平時之勞逸、較臨敵之勇怯、則勝負之數、敵固與我共之矣、若彼不前不卻、坐而需戰、少用兵則寡不足以敵眾、多用兵則餉不足以應急、褁糧則不可趨利於千里之外、負重則不可屢經於懸度之險、此非如擊老師入散地、可以沉船破釜而爭一戰之勝者也、即使先聲破竹、三北可乘、而彼蠖伏鳥飛、依憑釜穴、堅壁則難為攻、清野則難為掠、或多設疑兵、以牽我之全師、或四出遊兵、以鈔我之輜重、或據險以斷我之歸路、或泝海以焚我之運舟、欲戰不得、欲退不能、呼吸之間、何事不有又况竝海萬里、港道百出、無所不備、則無所不寡、一處失守、則百處為虛賊出沒無常、如鬼如蜮、使其簡徒迭進、多方誤我、聲東擊西、救左擊右、則一軍可以綴吾之數將、微眾可以役吾之大兵、彼番休有餘、而我奔命不足、期月之間可坐困矣、天佑王師必無此事、犬羊愚昧、當機自暝、但巫臣教吳、中行啗虜、倘有以急肄攻瑕之策導之者、安得不廣為之計也、何謂重戰輕防、屬者以武震懾之、諸將懷敵愾之忠、士卒有賈勇之氣、謂急則治標、而榮衛奧隱之防不暇憂也、利當擇重、而錙銖尺寸之害、不必顧也、於是悉索四方之眾竝力一隅、邊兵撤矣、浙兵調矣、川蜀閩贑之旅。靡不至矣、承平之世、民不知兵、九塞之中、何常無事、假令倭奴分舟?宗西向、送死南邦、??闌柔脆之西、行無人之地、鞭長不及馬腹、迅雷豈暇掩耳、扼淮泗則咽喉之路阻、擾吳浙則財賦之源虛、當此之時、欲招兵、則烏合難用、欲還救、則運掉不轉、腹背受敵、首尾衡决、萬全之師、固如此乎、又東偏海道定通迤北、勿吉諸部甚貧而貪使倭厚賂要結、誘之內訌、掣我之肘、張彼之勢、意外之虞、亦理之所有也、况土蠻蹢躅於遼陽、長昂睥睨於薊北、套虜之讐釁日積、播酋之跋扈巳極今空乏內露、底裏外泄、倘諸虜之中、窺我罅隙、率引弓之民、徵犯亭障、小則要脅市賞、大則侵畧城邑、重媾既屈於財匱、應敵又苦於力分、且東師震動、有狼顧之驚倭醜乘勞、伺狙擊之便、則臲臬?几之形、尚未有涯也、何謂用師不一關東諸侯、不能蹙董卓於洛下、滏水九鎮、不能誅慶緒於相州、兵莫難於用眾、巳事之龜鑑也、今有元戎之兵、有徵調之兵有招集之兵。有邊鎮之將。有土漢之將。有應募之將。先後繼至、列壘而居。如連雞之不能俱棲。如驂馬之不能獨進。以眾多為右。以氣力為雄。強者主之懦者奴之。戇者趨之。黯者避之。臨陣則曰彼為跳盪。彼為選鋒。逓相推諉。合謀則曰我欲南轅。我欲東首。互有異同。巖險之地、則紿孤迸者、嘗寇於鋒鏑之下、攻圍之際、則驅卑弱者、肉薄於梯衝之間、居常畧懷觀望。遇難决致分披。雖曰董之以經畧、監之以總督、迺有諸鎮精兵環衛、制府。備紀綱以實帳下託接伏而保中堅。甚至前茅接刃於郊原。而都護遠隔於山海。郤充之鼓不聞、光弼之旗不颭、指蹤之機不速、一體之誼不洽即贒者固未必然、而積習之弊、從來久矣、且奉詔興師、閭左盡發、豈皆百練之兵、死綏之將、令非精嚴、藝非捷巧、以疲駑之眾、當剽悍之倭一軍挫衂諸軍搖惑、怯者先奔、勇者解體、此不惟無得於致勝之道、適足為撓敗之資耳、昔唐討淮蔡、動天下之具四年不克、後淮西降將董重質自言其故曰皆因朝廷徵兵太雜、心志不一、多致敗亡、故初戰二年、蔡人輒勝、是多殺客軍、二年以後、客軍殫少、止與陳許河陽相摶、然後漸以不支以此觀之、徵兵無取太多。亦巳審矣。何謂地形不利窮島彈丸。一揮可定。而用兵所以稱難者以隔於大海故也今世有為搗巢之說者大浸稽天颶風靡定、舳艫安得相保、注泊安得必齊縱波岸可登深箐廣薦之域、安知進兵要害所在、豈如北虜窮廬依漠。可以乘高覘望、輕騎掩襲者哉蒙古氏龍山失利所不忍言、孫仲謀之求亶州亦一驗也、此說不待辯、而知其不可行矣、今第言過江諸軍尚多有可疑者、所由入者隘、所從歸者迂、兵法謂之園地、連營過遠、包原隰險阻而為軍者、古人測其敗徵、側聞鴨綠以東、阻海負山三江襟帶、野多稻畦、以地圖覆按若甚近。而溝塍紆曲、則甚遠南方水軍、既不能距躍於嶮巇之道、北邊突騎、又不能馳騁於沮洳之區此非善於用長者也又兵家喜合惡離、行首宜疏、內聯宜密、今欲連營並進、則方軌不前魚貫於九折之中、猿扳於千仞之上、齎粮持釜不戰自疲若分道間出則林谷綿亘、木石之所隔閡榛棘之所牽纏、遊徼不通、策應莫繼、自陷於天隙之內、使賊設伏邀遮、豈不殆哉、且在遠行師、全恃耳目、今岡嶺重復、烽燧難接鳥嶼縈回、偵探難進、若內無鄉導、外無間諜、參伍未真校索未審、蹈不測之險、而為人主怨挫、強慮不失本末者、又非然矣、况海壖地惡、匪人所居、我兵餉未集戰期無日、冬春不結、必至夏秋、經霖雨之時、居濘潦之地、炎暑蒸其上、瀉鹵侵其下、水土不習、飲食不充癘疫必作、傳染必眾、馬援壺頭之役、可不慎與、何謂聚散皆難、兵猶火也、不戢則將自焚、兵猶水也、無歸則將自溢、蓋天下之事、莫難於用兵。天下之費。莫大於養兵。天下之反側而多變。莫甚於馭兵。今徵兵四方、近者數千里遠者萬里、或萬里餘、計軍行三十里為率。或累月始至。或踰年始至。迫促從戎寬號就道。沿途供頓。靡費無涯。若倭奴不出。久淹海上。餉於何有。一日無餉。事豈得帖。若解甲西歸。則路費仍前而人心巳懈。一有緩急。持符更調。安能待西江水以濟燃眉之急也。縱使天威震迅。釜倭蕩平。士馬物故。遠近蕭然。失得僅相償耳。而遺孽保聚。餘燼再合。八道荒殘。必無全理。非重戍無以安朝鮮。非積粟無以養戍卒。而窮海寡因粮之地。朝鮮乏推食之資。待哺空谷。竭力石田。屈頭目以捍手足。傾芻秣以育狐兔。開闢以來、何嘗有此、又新募見兵。多是遊食無賴。掛名行伍。衣食縣官。大冀倖功。小藉糊口。事定落籍。上不得國家廩餼之養。下不勝有司徵徭之困。抑鬱無聊。將生他計。唐末再失河北。皆以鎮兵輕罷。乘怨畔渙。奸人因之。遂為盜積耳。今固無憂於是。而近日留都振武之變。去歲薊鎮南兵之慘。覆轍豈遠乎。猶有甚者、諸軍度遼、莫不取道通涿、往來郊旬、密邇京畿玉帛之都會、億萬之廩庾在焉、脫有犒賜不時、則輦轂之虞豈屬國之禍可比哉、何謂四患、財力匱乏、一患也、轉輸險遠、二患也、人心騷動、三患也、生事多端、四患也、何謂財力匱絀自頃國家多故、西討叛逆、東款倭奴、兩河賑饑、套虜數戰、鼎修宸極、修濬河漕、中外之積、巳損大半、若夫藩祿日盛、虜賞益增、開採無節、織造不休、貂璫之貴四出緹綺之使屢下、而財又匱於上矣乘驛大濫、交際太繁、外僚之騶從過多、衙前之冗役無用、工作淫靡、服舍僭移而財又匱於下矣。乃世有耗財二大端莫甚於今日者、請因備倭而畧言之、夫天下貢賦不過徭銀稅粮二者而巳、徭銀即古之庸也、稅粮所謂租調也、徭銀之設、原以供大荒大役之需、匪主守者之可以任意出入也、自條編法行、徵銀顧役、那移减削、加收平放、其額外之贏、固巳多矣、即酌議公費、載在令甲者、果皆實費其數乎抑亦虛冐其名乎、故凡請寄之往來。公私之用度。與夫上司無名之餽送。不急之興作。所稱無礙官銀。皆是物也。是以上不供度支。下不實庫藏。一有大荒大役。非造請於省府。則科罰於百姓耳。據天下徭銀、當稅銀三分之一、除所費者、應否中半、而一年之耗、巳幾百萬矣、稅糧所徵者、粟米絲絁之類也、　國初原皆本色、今則折色過多、前代猶賦縑楮、今則盡易白金、掌握之富、當中人十家之產、衡石之差、有十加一二之利、向者里社總催、大戶分解、雖有侵漁屈累之敝、而財貨尚流民間、自催科之柄、歸於一人、分釐各收、遂名加耗、積少成鉅、羨益良多、有厚積之饒而無貪暴之跡、凡州縣之稅、大者數十萬、小者不及數千約之萬其常數也、合天下之州縣、一千三百有奇、萬取千焉猶為廉者、則一年之耗、又一百三十餘萬矣海內物產幾何、歲耗之多若是、彼持此美其田宅、廣羅子息、數十年間、居積未散、即有傾敗、則又轉相貿易於後來宦族、藉其名位、優免踐更、上產不入農夫。重役皆在白屋。故將來百姓無復起之理。而當今民牧。無不富之家。民窮財盡、茲其大端　朝廷雖竭山海以求之。恢左藏以葢之。安能填無窮之壑。而補萬孔之漏哉。今又重以倭事舉國供兵、若久虛之人、復遘危病、極貧之室、更遭饑饉、此患之一也、何謂轉輸險遠、更征之兵、當事者、言非十萬不可、加以傔從工匠之流、又以萬計、人日得米者可二升、一年當得七十萬石、以米五百石為一船、當用船千四百艘、每艘運卒十人、當一萬四千、一歲得米又當十萬其天津登萊之坐食者、無與焉、海道自淮揚抵膠萊、自登州抵旅順、皆千里、自旅順抵朝鮮軍營、又不知幾千里、臨德二倉、浮渭入天津幾千里、自天津入朝鮮軍營、亦數千里、有料角硝石之阻、有成山黑水之險、風潮震蕩、雲霧瞑迷、倉卒之憂、智力難恃、又造船未必堅緻。柁工未必精習。洪濤滉瀁。未必十無一損。一船損、則傷十人之命。少百人之粮。運者有漂溺之悲。戍者有缺乏之懼。料見船不足。須一年數運。運數既頻。則經險必多。經險既多。則所損益大。計口之食。缺一不可、倘缺者過眾。則兵多豈不為大累哉。又山東諸縣、陸路至登萊、或千里、或數百里、大抵偪亥崎嶇、無接軫結駟之道、齊邦四塞、自古記之、若欲運米、不過用鹿車漸致、二人共推米三石、牽挽踰月、得不償失、霜雪皸瘃。巖險顛越。痛楚追併。如赴死所。有用驢騾運者。則所致愈少。而腳費尤重。近海鹹磏之地、水草失宜、往多不返、一運不勝其苦。再舉將不知所終矣。於山東則實喪常平之積、於餉軍則不充道路之用倐有凶札、何以待之、且一銖一粒、去路至艱、比達行營、未必盡為軍惠、嘗謂帑金輪塞、譬諸落潮之魚。取之者眾。幕府用之。上佐用之。將領用之。雜流遊客亦用之。支放者剝削於先。總分者扣除於後。科銀則報四得三。賦米則易升為合。故供者巳無餘力。而戰者猶未宿飽。此患之二也、何謂人心騷動、兵者不祥之器、危民易於為非、蓋十口之產、不養一兵十年之畊不償一戰、今天下賦役煩重、上下窘嗇、一遇饑饉、民贏幾卒、弱者道殪相望、強者望屋而食、癸巳甲午之間、青兗之水災、足以駭矣、况乃用兵於凶年之後誅求於竭澤之餘、大而蜚芻輓粟、小而扉屨厨傳、無地不及、無人得免、叫呵隳突者、橫於里閗奔走呼籲者遍於畎畝、農桒以供軍餉而失時。工商以製軍器而廢業監臨懼稽緩之罪、則嚴迫有司、有司苟旦夕之功、則不恤百姓、前日山東守臣、議增兵費、不及十萬、每畝加二三釐、每丁加三四分、二年並徵、民愁巳甚、近觀司農條奏、所增者必二十萬有餘、則視前所加三倍、夫民常賦巳不能供、而又加徵無巳、則薄田必盡荒棄。貧丁必盡逋逃。逼累之極。獸窮則搏。不為盜賊。胡可得哉。今遠近汹汹、思亂者眾、樂傳謠言、安談災變、大都不逞無告者之所為也、又所在招兵、望風麋至、主者未能盡收、或選試不時、或擯斤不用、前無覬望、退受饑寒、一夫狂呼、千人攘臂、亡命綠林、求活魚釜、亦迫之使然耳、臚河懷遠之積、無益東征、豆鹵?亢鷄泊之徒、終為隋禍、彼獨非遼左之事耶、此患之三也、何謂生事多端、凡人銳意功名者。未必實效。好陳利弊者。未必可行。今之視倭太輕者曰為虺弗摧、為蛇奈何滅此朝食、何惜一擊之功、視倭太重者、曰蝮蛇螫手、壯士斷腕、暫勞永逸、何惜數歲之功、首事者憂切軍旅、雖無利而必興。受事者、職在奉行、即有害而不顧。增一官、則有一官之費。行一事、則有一事之擾搶攘之中、名實易混、藏納之際、奔競易容、爭進前籌夸言奇技、百方施藥。誤病巳深。聚塵為羔?大。療饑何濟。司訓練者。如李抱真之昭義土兵。李德裕之雄邊子弟可也。而如高仙芝之招募。白志貞之蒐補。其於經武。不亦疏乎。轉餽餉者、如劉宴之均輸。趙開之出納可也。而如杜佑之強借。趙贊之培充。其於足國。不亦悖乎。且制敵固圉。必有長筭。戰則有搤吭之術。攻心之道。守則有合拳之勢。猿臂之形。今禦方張之寇。防萬里之海。惟當充實重鎮。變化環中。其餘郡縣、自宜務農積穀。保境惜民。知聚知舍。以靜制動。經遠之圖。或不出此。若東方小邑、可守者少、今在在修築、處處備豫、搬運木石、買辦硝黃、製造甲兵、堆垜薪草、日增月益朝送夕輸、報數多屬虛文。稽實半為烏有。緡錢之乾沒者多。器具之完繕者少。以愁怨之民懷畏愞之志。持朽鈍不堪之器。守跛羊可踰之城、寧不取敵輕而速自困哉、况軍務拮据、必至放弛吏治、暫時科派、終於遺留民間、以倭警而設者。未必以倭退而罷鄭當時筭商車、而言利極於酤榷、韓魏公刺義勇、而遺害被於陝西、以二賢之明、猶有過計、况其下者乎、此患之四也、凡此四者、皆恒情所共見老生之常談其在識時之俊經國之賢、以非常之人、行非常之事、豈拘攣之所易窺哉、


石镜

石镜〔一〕


蜀王将此镜，送死置空山。冥寞怜香骨，提携近玉颜。众妃无复叹，千骑亦虚还。独有伤心石，埋轮月宇间。

〔一〕石镜：《华阳国志》：成都有一丈夫化为女子，美而艳，盖山精也，蜀王纳为妃。不习水土，欲去，王必留之，乃为《东平之歌》以乐之。无几，物故，蜀王哀念之，乃遣五丁之武都，担土为妃作冢，盖地数亩，高七丈，上有石镜，今成都北角武担是也。《寰宇记》：冢上有一石，圆五寸，径五尺，莹彻，号曰“石镜”。王见悲悼，遂作《臾邪之歌》《龙归之曲》（或作“就归”）。今都内及毗桥侧有一折石，长丈许，云是五丁担土担也。






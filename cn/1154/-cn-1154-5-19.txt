卷四十九　外戚世家第十九

【索隐】：外戚，纪后妃也，后族亦代有封爵故也。汉书则编之列传之中。王隐则谓之为纪，而在列传之首也。

自古受命帝王及继体守文之君，

【索隐】：按：继体谓非创业之主，而是嫡子继先帝之正体而立者也。守文犹守法也，谓非受命创制之君，但守先帝法度之主耳。

非独内德茂也，盖亦有外戚之助焉。

【索隐】：按：谓非独君德於内茂盛，而亦有贤后妃外戚之亲以助教化。

夏之兴也以涂山，

【索隐】：韦昭云：“涂山，国名，禹所娶，在今九江。”应劭云：“九江当涂有禹墟。大戴云‘禹娶涂山氏之女，谓之侨，侨产启’。”

而桀之放也以末喜。

【索隐】：国语“桀伐有施，有施人以妹喜女焉”，韦昭云“有施氏女，姓喜”。

殷之兴也以有娀，

【索隐】：韦昭云：“契母简狄，有娀国女。音嵩。”

纣之杀也嬖妲己。

【索隐】：国语“殷辛伐有苏氏，有苏氏以妲己女焉”。按：有苏，国也。己，姓也。妲，字也。包恺云“妲音丁达反”。

周之兴也以姜原

【索隐】：系本云：“帝喾上妃有邰氏之女，曰姜原。”郑玄笺诗云：“姜姓，嫄名，履大人迹而生后稷。”

及大任，

【索隐】：按：大任，文王之母，故诗云“挚仲氏任”，毛传云“挚国任姓之中女也”。

而幽王之禽也淫於襃姒。

【索隐】：国语曰：“幽王伐有襃，有襃人以襃姒女焉。”按：襃是国名，姒是其姓，即龙漦之子，襃人育而以女於幽王也。然此文自“夏之兴”至“襃姒”皆是魏如耳之母词，见国语及列女传。

故易基乾坤，诗始关雎，书美釐降，春秋讥不亲迎。

【索隐】：按：公羊“纪裂繻来逆女，何以书？讥也，讥不亲迎也”。

夫妇之际，人道之大伦也。礼之用，唯婚姻为兢兢。夫乐调而四时和，阴阳之变，万物之统也。

【索隐】：以言若乐声调，能令四时和，而阴阳变，则能生万物，是阴阳即夫妇也。夫妇道和而能化生万物。万物，人为之本，故云“万物之统”。

可不慎与？人能弘道，无如命何。甚哉，妃匹之爱，

【索隐】：妃音配，又如字。

君不能得之於臣，

【索隐】：以言夫妇亲爱之情，虽君父之尊而不夺臣子所好爱，使移其本意，是不能得也。故曰“匹夫不可夺志”是也。

父不能得之於子，况卑下乎！既驩合矣，或不能成子姓；

【索隐】：按：郑玄注礼记云“姓者，生也。子姓，谓众孙也”。按即赵飞燕等是也。

能成子姓矣，或不能要其终：

【索隐】：按：谓有始不能要其终也。以言虽有子姓而意不能要终，如栗姬、卫后等皆是也。

岂非命也哉？孔子罕称命，盖难言之也。非通幽明之变，恶能

【索隐】：上音乌。恶犹於何也。

识乎性命哉？

太史公曰：秦以前尚略矣，其详靡得而记焉。汉兴，吕娥姁

【集解】：徐广曰：“姁音况羽反。吕后姊字长姁也。”【索隐】：吕后字，音况羽反。按：汉书吕后名雉。

为高祖正后，男为太子。及晚节色衰爱弛，而戚夫人有宠，

【索隐】：汉书云得定陶戚姬。

其子如意几代太子者数矣。及高祖崩，吕后夷戚氏，诛赵王，而高祖後宫唯独无宠疏远者得无恙。

【索隐】：尔雅云“恙，忧也”。一说，古者野居露宿，恙，噬人蟲也，故人相恤云“得无恙乎”。

吕后长女为宣平侯张敖妻，敖女为孝惠皇后。

【索隐】：按：皇甫谧云名嫣。

吕太后以重亲故，欲其生子万方，终无子，诈取後宫人子为子。及孝惠帝崩，天下初定未久，继嗣不明。於是贵外家，王诸吕以为辅，而以吕禄女为少帝后，欲连固根本牢甚，然无益也。

高后崩，合葬长陵。

【集解】：关中记曰：“高祖陵在西，吕后陵在东。汉帝后同茔，则为合葬，不合陵也。诸陵皆如此。”

禄、产等惧诛，谋作乱。大臣征之，天诱其统，

【集解】：徐广曰：“一作‘衷’。”

卒灭吕氏。唯独置孝惠皇后居北宫。

【索隐】：按：宫在未央北，故曰北宫。【正义】：括地志云：“北宫在雍州长安县西北十三里，与桂宫相近，在长安故城中。”

迎立代王，是为孝文帝，奉汉宗庙。此岂非天邪？非天命孰能当之？

薄太后，父吴人，姓薄氏，秦时与故魏王宗家女魏媪通，

【索隐】：媪音乌老反。然媪是妇人之老者通号，故赵太后自称媪，及王媪、刘媪之属是也。

生薄姬，而薄父死山阴，因葬焉。

【索隐】：顾氏按冢墓记，在会稽县，县西北楫山上今犹有兆域。楫音庄洽反。【正义】：括地志云：“楫山在越州会稽县西北三里，一名稷山。”楫音庄洽反。

及诸侯畔秦，魏豹立为魏王，而魏媪内其女於魏宫。媪之许负所相，相薄姬，云当生天子。是时项羽方与汉王相距荥阳，天下未有所定。豹初与汉击楚，及闻许负言，心独喜，因背汉而畔，中立，更与楚连和。汉使曹参等击虏魏王豹，以其国为郡，而薄姬输织室。豹已死，汉王入织室，见薄姬有色，诏内後宫，岁馀不得幸。始姬少时，与管夫人、赵子兒相爱，约曰：“先贵无相忘。”已而管夫人、赵子兒先幸汉王。汉王坐河南宫成皋台，

【索隐】：按：是河南宫之成皋台，汉书作“成皋灵台”。西征记云“武牢城内有高祖殿，西南有武库”。【正义】：括地志云：“洛州氾水县，古东虢州，故郑之制邑，汉之成皋县也。”

此两美人相与笑薄姬初时约。汉王闻之，问其故，两人具以实告汉王。汉王心惨然，怜薄姬，是日召而幸之。薄姬曰：“昨暮夜妾梦苍龙据吾腹。”高帝曰：“此贵徵也，吾为女遂成之。”一幸生男，是为代王。其後薄姬希见高祖。

高祖崩，诸御幸姬戚夫人之属，吕太后怒，皆幽之，不得出宫。而薄姬以希见故，得出，从子之代，为代王太后。太后弟薄昭从如代。

代王立十七年，高后崩。大臣议立後，疾外家吕氏彊，皆称薄氏仁善，故迎代王，立为孝文皇帝，而太后改号曰皇太后，弟薄昭封为轵侯。

【索隐】：按地理志，轵县在河内，恐地远非其封也。按：长安东有轵道亭，或当是所封也。

薄太后母亦前死，葬栎阳北。於是乃追尊薄父为灵文侯，会稽郡置园邑三百家，长丞已下吏奉守冢，寝庙上食祠如法。而栎阳北亦置灵文侯夫人园，如灵文侯园仪。薄太后以为母家魏王後，早失父母，其奉薄太后诸魏有力者，於是召复魏氏，赏赐各以亲疏受之。薄氏侯者凡一人。

薄太后後文帝二年，以孝景帝前二年崩，葬南陵。

【索隐】：按：庙记云“在霸陵南十里，故谓南陵”。按：今在长安东浐水东东原上，名曰少阴。在霸陵西南，故曰“东望吾子，西望吾夫”是也。【正义】：括地志云：“南陵故县在雍州万年县东南二十四里。汉南陵县，本薄太后陵邑。陵在东北，去县六里。”

以吕后会葬长陵，故特自起陵，近孝文皇帝霸陵。

【集解】：徐广曰：“霸陵县有轵道亭。”

窦太后，

【索隐】：按：皇甫谧云名猗房。

赵之清河观津人也。

【正义】：在冀州枣强县东北二十五里。

吕太后时，窦姬以良家子入宫侍太后。太后出宫人以赐诸王，各五人，窦姬与在行中。窦姬家在清河，欲如赵近家，请其主遣宦者吏：

【正义】：谓宦者为吏，主发遣宫人也。

“必置我籍赵之伍中。”宦者忘之，误置其籍代伍中。籍奏，诏可，当行。窦姬涕泣，怨其宦者，不欲往，相彊，乃肯行。至代，代王独幸窦姬，生女嫖，

【索隐】：音疋消反。

後生两男。而代王王后生四男。先代王未入立为帝而王后卒。及代王立为帝，而王后所生四男更病死。孝文帝立数月，公卿请立太子，而窦姬长男最长，立为太子。立窦姬为皇后，女嫖为长公主。其明年，立少子武为代王，已而又徙梁，是为梁孝王。

窦皇后亲蚤卒，葬观津。

【索隐】：按：挚虞注决录云“窦太后父少遭秦乱，隐身渔钓，坠泉而死。景帝立，太后遣使者填父所坠渊，起大坟於观津城南，人间号曰窦氏青山也”。

於是薄太后乃诏有司，追尊窦后父为安成侯，母曰安成夫人。令清河置园邑二百家，长丞奉守，比灵文园法。

窦皇后兄窦长君，

【索隐】：按：决录云建字长君。

弟曰窦广国，字少君。

【正义】：括地志云：“窦少君墓在冀州武邑县东南二十七里。”

少君年四五岁时，家贫，为人所略卖，其家不知其处。传十馀家，至宜阳，为其主入山作炭，暮卧岸下百馀人，岸崩，尽压杀卧者，少君独得脱，不死。自卜数日当为侯，从其家之长安。

【索隐】：谓从逐其宜阳之主人家，而皆往长安也。

闻窦皇后新立，家在观津，姓窦氏。广国去时虽小，识其县名及姓，又常与其姊采桑堕，用为符信，上书自陈。窦皇后言之於文帝，召见，问之，具言其故，果是。又复问他何以为验？对曰：“姊去我西时，与我决於传舍中，

【索隐】：决者，别也。传音转。传舍谓邮亭传置之舍。盖窦后初入宫时，别其弟於传舍之中也。

丐沐沐我，

【索隐】：丐音盖。丐者，乞也。沐，米潘也。谓后乞潘为弟沐。

请食饭我，乃去。”於是窦后持之而泣，泣涕交横下。侍御左右皆伏地泣，助皇后悲哀。乃厚赐田宅金钱，封公昆弟，家於长安。

【索隐】：按：公亦祖也，谓皇后同祖之昆弟，如窦婴即皇后之兄子之比，亦得家於长安。故刘氏云“公昆弟谓广国等”。

绛侯、灌将军等曰：“吾属不死，命乃且县此两人。两人所出微，不可不为择师傅宾客，又复效吕氏大事也。”於是乃选长者士之有节行者与居。窦长君、少君由此为退让君子，不敢以尊贵骄人。

窦皇后病，失明。文帝幸邯郸慎夫人、尹姬，皆毋子。孝文帝崩，孝景帝立，乃封广国为章武侯。

【索隐】：地理志县名，属勃海。【正义】：括地志云：“沧州鲁城县。”

长君前死，封其子彭祖为南皮侯。

【索隐】：地理志县名，属勃海。【正义】：括地志云：“故南皮城在沧州南皮县北四里，汉南皮县也。”

吴楚反时，窦太后从昆弟子窦婴，任侠自喜，将兵，以军功为魏其侯。

【索隐】：地理志县名，属琅邪。

窦氏凡三人为侯。

窦太后好黄帝、老子言，帝及太子诸窦不得不读黄帝、老子，尊其术。

窦太后後孝景帝六岁崩，

【索隐】：是当武帝建元六年，此文是也。而汉书作“元光”，误。

合葬霸陵。遗诏尽以东宫金钱财物赐长公主嫖。

王太后，

【索隐】：按：皇甫谧云名娡。音志。

槐里人，

【索隐】：按：地理志右扶风槐里，本名废丘。【正义】：括地志云：“犬丘故城一名槐里，亦曰废丘，城在雍州始平县东南十里也。”

母曰臧兒。臧兒者，故燕王臧荼孙也。臧兒嫁为槐里王仲妻，生男曰信，与两女。

【索隐】：即后及兒姁也。

而仲死，臧兒更嫁长陵田氏，生男蚡、胜。臧兒长女嫁为金王孙妇，生一女矣，而臧兒卜筮之，曰两女皆当贵。因欲奇两女，

【索隐】：奇者，异之也。汉书作“倚”。倚者，依也。

乃夺金氏。金氏怒，不肯予决，乃内之太子宫。太子幸爱之，生三女一男。男方在身时，王美人梦日入其怀。以告太子，太子曰：“此贵徵也。”未生而孝文帝崩，孝景帝即位，王夫人生男。

【索隐】：即武帝也。汉武故事云“帝以乙酉年七月七月日生於猗兰殿”。

先是臧兒又入其少女兒姁，

【索隐】：况羽反。

兒姁生四男。

【索隐】：谓广川王越、胶东王寄、清河王乘、常山王舜也。

景帝为太子时，薄太后以薄氏女为妃。及景帝立，立妃曰薄皇后。皇后毋子，毋宠。薄太后崩，废薄皇后。

景帝长男荣，其母栗姬。栗姬，齐人也。立荣为太子。长公主嫖有女，欲予为妃。栗姬妒，而景帝诸美人皆因长公主见景帝，得贵幸，皆过栗姬，

【索隐】：过音戈。谓逾之。

栗姬日怨怒，谢长公主，不许。长公主欲予王夫人，王夫人许之。长公主怒，而日谗栗姬短於景帝曰：“栗姬与诸贵夫人幸姬会，常使侍者祝唾其背，挟邪媚道。”景帝以故望之。

【索隐】：望犹责望，谓恨之也。

景帝尝体不安，心不乐，属诸子为王者於栗姬，曰：“百岁後，善视之。”栗姬怒，不肯应，言不逊。景帝恚，心嗛之而未发也。

【索隐】：嗛音衔。衔谓恨也。

长公主日誉王夫人男之美，景帝亦贤之，又有曩者所梦日符，计未有所定。王夫人知帝望栗姬，因怒未解，阴使人趣大臣立栗姬为皇后。大行奏事

【索隐】：大行，礼官。行音衡。

毕，曰：“‘子以母贵，母以子贵’，

【索隐】：此皆公羊传文。

今太子母无号，宜立为皇后。”景帝怒曰：“是而所宜言邪！”遂案诛大行，而废太子为临江王。栗姬愈恚恨，不得见，以忧死。卒立王夫人为皇后，其男为太子，封皇后兄信为盖侯。

【索隐】：地理志盖县属太山。

景帝崩，太子袭号为皇帝。尊皇太后母臧兒为平原君。

【正义】：德州县也。

封田蚡为武安侯，

【索隐】：地理志县名，属魏郡。【正义】：括地志云：“武安故城在洛州武安县西南七里，六国时赵邑，汉武安县城也。”

胜为周阳侯。

【索隐】：地理志县名，属上郡。【正义】：括地志云：“周阳故城在绛州闻喜县东二十九里也。”

景帝十三男，一男为帝，十二男皆为王。而兒姁早卒，其四子皆为王。王太后长女号日平阳公主，

【正义】：括地志云：“平阳故城即晋州城西面，今平阳故城东面也。城记云尧筑也。”

次为南宫公主，

【正义】：南宫，冀州县也。

次为林虑公主。

【索隐】：县名，属河内。本名隆虑，避殇帝讳，改名林虑。虑音庐。【正义】：林虑，相州县也。

盖侯信好酒。田蚡、胜贪，巧於文辞。王仲蚤死，葬槐里，追尊为共侯，置园邑二百家。及平原君卒，从田氏葬长陵，置园比共侯园。而王太后後孝景帝十六岁，以元朔四年崩，合葬阳陵。

【正义】：括地志云：“阳陵在雍州咸阳县东四十里。”

王太后家凡三人为侯。

卫皇后字子夫，生微矣。盖其家号曰卫氏，

【正义】：卫青传云：“父郑季为吏，给事平阳侯家，与侯妾卫媪通，生青，故冒卫氏。”

出平阳侯邑。

【集解】：徐广曰：“平阳侯曹寿尚平阳公主。”

子夫为平阳主讴者。武帝初即位，数岁无子。平阳主求诸良家子女十馀人，饰置家。武帝祓

【集解】：徐广曰：“三月上巳，临水祓除谓之禊。吕后本纪亦云‘三月祓还过轵道’。盖与‘游’字相似，故或定之也。”【索隐】：苏林音废，今亦音拂，谓祓禊之，游水自洁，故曰祓除。

霸上还，因过平阳主。主见所侍美人。上弗说。既饮，讴者进，上望见，独说卫子夫。是日，武帝起更衣，子夫侍尚衣轩中，得幸。

【正义】：尚，主也。於主衣车中得幸也。

上还坐，驩甚。赐平阳主金千斤。主因奏子夫奉送入宫。子夫上车，平阳主拊其背曰：“行矣，彊饭，勉之！即贵，无相忘。”入宫岁馀，竟不复幸。武帝择宫人不中用者，斥出归之。卫子夫得见，涕泣请出。上怜之，复幸，遂有身，尊宠日隆。召其兄卫长君弟青为侍中。而子夫後大幸，有宠，凡生三女

【索隐】：按：谓诸邑、石邑及卫长公主後封当利公主是。

一男。男名据。

【索隐】：即戾太子也。

初，上为太子时，娶长公主女为妃。立为帝，妃立为皇后，姓陈氏，

【索隐】：汉武故事云“后名阿娇”即长公主嫖女也。曾祖父婴，堂邑侯，传至父午，尚长公主，生后。

无子。上之得为嗣，大长公主有力焉，

【集解】：徐广曰：“即景帝姊嫖也。”

以故陈皇后骄贵。闻卫子夫大幸，恚，几死者数矣。上愈怒。陈皇后挟妇人媚道，其事颇觉，於是废陈皇后，

【索隐】：按：汉书云“女子楚服等坐为皇后咒诅，大逆无道，相连诛者三百人”，乃废后居长门宫。故司马相如赋云“陈皇后别在长门宫，怨闷悲思，奉黄金百斤为相如取酒，乃为作颂以奏，皇后复亲幸”。作颂信有之也，复亲幸之恐非实也。

而立卫子夫为皇后。

陈皇后母大长公主，景帝姊也，数让武帝姊平阳公主曰：“帝非我不得立，已而弃捐吾女，壹何不自喜而倍本乎！”平阳公主曰：“用无子故废耳。”陈皇后求子，与医钱凡九千万，然竟无子。

卫子夫已立为皇后，先是卫长君死，乃以卫青为将军，击胡有功，封为长平侯。

【索隐】：地理志县名，属汝南。

青三子在襁褓中，皆封为列侯。及卫皇后所谓姊卫少兒，少兒生子霍去病，以军功封冠军侯，

【索隐】：子夫姊少兒之子去病封也。地理志冠军属河阳。

号骠骑将军。青号大将军。立卫皇后子据为太子。卫氏枝属以军功起家，五人为侯。

及卫后色衰，赵之王夫人

【索隐】：生齐王闳。

幸，有子，为齐王。

王夫人蚤卒。而中山李夫人

【索隐】：生昌邑哀王髆。

有宠，有男一人，为昌邑王。

【正义】：名贺。

李夫人蚤卒，

【索隐】：李延年之女弟。汉书云“帝悼之，李少翁致其形，帝为作赋”。此史记以为王夫人最宠，武帝悼惜。新论亦同史记为王夫人。

其兄李延年以音幸，号协律。协律者，故倡也。兄弟皆坐奸，族。是时其长兄广利为贰师将军，伐大宛，不及诛，还，而上既夷李氏，後怜其家，乃封为海西侯。

【正义】：汉武帝令李广利征大宛，国近西海，故号海西侯也。

他姬子二人为燕王、广陵王。

【索隐】：汉书云李姬生广陵王胥、燕王旦也。

其母无宠，以忧死。

及李夫人卒，则有尹婕妤之属，更有宠。然皆以倡见，非王侯有土之士女，不可以配人主也。

褚先生曰：

【正义】：疑此元成之间褚少孙续之也。

臣为郎时，问习汉家故事者锺离生。曰：王太后在民间时所生一女者，

【集解】：徐广曰：“名俗。”【正义】：按：後封修成君者。

父为金王孙。王孙已死，景帝崩後，武帝已立，王太后独在。而韩王孙名嫣素得幸武帝，承间白言太后有女在长陵也。武帝曰：“何不蚤言！”乃使使往先视之，在其家。武帝乃自往迎取之。跸道，先驱旄骑出横城门，

【集解】：如淳曰：“横音光。三辅黄图云北面西头门。”【正义】：括地志云：“渭桥本名横桥，架渭水上，在雍州咸阳县东南二十二里。”按：此桥对门也。

乘舆驰至长陵。当小市西入里，里门闭，暴开门，乘舆直入此里，通至金氏门外止，使武骑围其宅，为其亡走，身自往取不得也。即使左右群臣入呼求之。家人惊恐，女亡匿内中床下。扶持出门，令拜谒。武帝下车泣曰：“嚄！

【索隐】：乌百反。盖惊怪之辞耳。【正义】：嚄，啧，失声惊愕貌也。

大姊，何藏之深也！”诏副车载之，回车驰还，而直入长乐宫。行诏门著引籍，

【正义】：武帝道上诏令通名状於门使，引入至太后所。

通到谒太后。太后曰：“帝倦矣，何从来？”帝曰：“今者至长陵得臣姊，与俱来。”顾曰：“谒太后！”太后曰：“女某邪？”曰：“是也。”太后为下泣，女亦伏地泣。武帝奉酒前为寿，奉钱千万，奴婢三百人，公田百顷，甲第，以赐姊。太后谢曰：“为帝费焉。”於是召平阳主、南宫主、林虑主三人俱来谒见姊，因号曰脩成君。有子男一人，女一人。男号为脩成子仲，

【索隐】：金氏甥，修成君之子也。而名仲者，又与大外祖王氏同字，恐非也。

女为诸侯王王后。

【集解】：徐广曰：“嫁为淮南王安太子妃也。”

此二子非刘氏，以故太后怜之。脩成子仲骄恣，陵折吏民，皆患苦之。

卫子夫立为皇后，后弟卫青字仲卿，以大将军封为长平侯。四子，长子伉为侯世子，侯世子常侍中，贵幸。其三弟皆封为侯，各千三百户，一曰阴安侯，一

【索隐】：名不疑。地理志县名，属魏郡。【正义】：括地志云：“阴安故城魏州顿丘县北六十里也。”

二曰发干侯，

【索隐】：名登。地理志县名，属东郡。【正义】：括地志云：“发干故城在博州堂邑县西南二十三里。”

三曰宜春侯，

【索隐】：名伉。地理志宜春，县名，属汝南。【正义】：括地志云：“宜春故城在豫州汝阳县西六十七里。”

贵震天下。天下歌之曰：“生男无喜，生女无怒，独不见卫子夫霸天下！”

是时平阳主寡居，当用列侯尚主。主与左右议长安中列侯可为夫者，皆言大将军可。主笑曰：“此出吾家，常使令骑从我出入耳，柰何用为夫乎？”左右侍御者曰：“今大将军姊为皇后，三子为侯，富贵振动天下，主何以易之乎？”於是主乃许之。言之皇后，令白之武帝，乃诏卫将军尚平阳公主焉。

褚先生曰：丈夫龙变。传曰：“蛇化为龙，不变其文；家化为国，不变其姓。”丈夫当时富贵，百恶灭除，光耀荣华，贫贱之时何足累之哉！

武帝时，幸夫人尹婕妤。

【索隐】：韦昭云“婕，承；妤，助也”。一云“美好也”。声类云幸也，字亦从女。汉旧仪云“皇后为婕妤下舆，礼比丞相也”。

邢夫人号娙娥，

【索隐】：服虔云“娙音近妍”。徐广音五耕反。邹诞生音茎。字林音五经反。说文云“娙，长也，好也”。许慎云“秦晋之间谓好为娙”。又方言曰“美貌谓之娥”。汉旧仪云“娙娥秩比将军、御史大夫”。

众人谓之“娙何”。娙何秩比中二千石，

【索隐】：按：崔浩云“中犹满也。汉制九卿已上秩一岁满二千斛”。又汉官仪云“中二千石俸月百八十斛”。

容华秩比二千石，

【索隐】：按：二千石是郡守之秩。汉官仪云“其俸月百二十斛”。又有真二千石者，如淳云“诸侯王相在郡守上，秩真二千石”。汉律真二千石俸月二万。按是二万斗也，则二万斗亦是二千石也。崔浩云“列卿已上秩石皆正二千石”。按此则是真二千石也。其云中二千石，亦不满二千，盖千八九百耳。此崔氏之说，今兼引而解之。

婕妤秩比列侯。常从婕妤迁为皇后。

尹夫人与邢夫人同时并幸，有诏不得相见。尹夫人自请武帝，原望见邢夫人，帝许之。即令他夫人饰，从御者数十人，为邢夫人来前。尹夫人前见之，曰：“此非邢夫人身也。”帝曰：“何以言之？”对曰：“视其身貌形状，不足以当人主矣。”於是帝乃诏使邢夫人衣故衣，独身来前。尹夫人望见之，曰：“此真是也。”於是乃低头俯而泣，自痛其不如也。谚曰：“美女入室，恶女之仇。”

褚先生曰：浴不必江海，要之去垢；马不必骐骥，要之善走；士不必贤世，要之知道；女不必贵种，要之贞好。传曰：“女无美恶，入室见妒；士无贤不肖，入朝见嫉。”美女者，恶女之仇。岂不然哉！

钩弋夫人

【索隐】：按：夫人姓赵，河间人。汉书云“武帝过河间，望气者言此有奇女，天子乃使使召之。女两手皆拳，上自披之，手即时伸。由是幸，号曰拳夫人。後居钩弋宫，号曰钩弋夫人”。列仙传云“发手得一玉钩，故号焉”。汉武故事云“宫在直城门南”。庙记云“宫有千门万户，不可记名也”。【正义】：括地志云：“钩弋宫在长安城中，门名尧母门也。”

姓赵氏，

【索隐】：按汉书，昭帝即位，追尊太后父赵父为顺成侯。

河间人也。得幸武帝，生子一人，昭帝是也。武帝年七十，乃生昭帝。昭帝立时，年五岁耳。

【集解】：徐广曰：“武帝崩年正七十，昭帝年八岁耳。”【索隐】：按：徐广依汉书，以武帝年七十崩，崩时昭帝年八岁。此褚先生之记。汉书云“元始三年，昭帝生”，误也。按：元始当为太始。

卫太子废後，未复立太子。而燕王旦上书，原归国入宿卫。武帝怒，立斩其使者於北阙。

上居甘泉宫，召画工图画周公负成王也。於是左右群臣知武帝意欲立少子也。後数日，帝谴责钩弋夫人。夫人脱簪珥叩头。帝曰：“引持去，送掖庭狱！”夫人还顾，帝曰：“趣行，女不得活！”夫人死云阳宫。

【索隐】：按：三辅故事云“葬甘泉宫南。後昭帝起云陵，邑三千户”。汉武故事云“既殡，香闻十里，上疑非常人，发棺视之，无尸，衣履存焉”。【正义】：括地志云：“云阳宫，秦之甘泉宫，在雍州云阳县西北八十里。秦始皇作甘泉宫，去长安三百里，黄帝以来祭圜丘处也。”

时暴风扬尘，百姓感伤。使者夜持棺往葬之，

【正义】：括地志云：“云阳陵，汉钩弋夫人陵也，在云阳县西北五十八里。孝武帝钩弋赵婕妤，昭帝之母，齐人，姓赵。少好清静，六年卧病，右手卷，饮食少。望气者云‘东北有贵人’，推而得之。召到，姿色甚佳。武帝持其手伸之，得玉钩，後生昭帝。武帝末年杀夫人，殡之而尸香一日。昭帝更葬之，棺但存丝履也。宫记云‘武帝思之，为起通灵台於甘泉，常有一青鸟集台上往来，至宣帝时乃止’。”

封识其处。

其後帝闲居，问左右曰：“人言云何？”左右对曰：“人言且立其子，何去其母乎？”帝曰：“然。是非兒曹愚人所知也。往古国家所以乱也，由主少母壮也。女主独居骄蹇，淫乱自恣，莫能禁也。女不闻吕后邪？”故诸为武帝生子者，无男女，其母无不谴死，岂可谓非贤圣哉！昭然远见，为後世计虑，固非浅闻愚儒之所及也。谥为“武”，岂虚哉！

【索隐述赞】礼贵夫妇，易叙乾坤。配阳成化，比月居尊。河洲降淑，天曜垂轩。德著任、姒，庆流娀、嫄。逮我炎历，斯道克存。吕权大宝，窦喜玄言。自兹已降，立嬖以恩。内无常主，後嗣不繁。








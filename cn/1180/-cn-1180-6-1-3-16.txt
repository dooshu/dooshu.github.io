进实录辞免加恩疏


准吏部咨，节奉手敕：“皇考《实录》修完，朕心嘉悦。总裁辅臣张居正，着兼支尚书俸，荫一子做中书舍人。如敕奉行。钦此。”备咨到臣。

臣闻命自天，措躬无地。仰惟皇考穆宗庄皇帝，骏德鸿功，增光列祖；睿谟懿行，垂范百王。臣祗奉明纶，总司纪录。徒惭浅陋，莫罄揄扬；不加谴诃，已为荣幸。岂敢复萌希觊之想，以重瘝素之尤！

夫禄以奠食，必有兼人之能，而后可以食兼官之禄；荫以酬劳，必有超世之功，而后可以蒙延世之赏。臣谬以浅薄，得效编摩。载笔操觚，乃词臣之常职耳，有何勤劳可当懋赏？且顷者屡奉温旨，宴赉骈蕃，恩礼优渥。藉曰酬劳，不啻厚矣，况本无劳，何可逾冒？故昨者钦奉圣谕，令臣等拟敕加恩监修总裁官，臣再三退避，不敢自拟。仰蒙天语谆谆，复差文书官传谕同官大学士吕调阳另拟，必欲令臣同沾恩命。而其所拟，乃又越分超等，反出诸臣之上，将使臣益跼蹐惶汗而不能自宁也。

伏望皇上鉴臣悃诚，素无矫饰，收回成涣，特赐允俞。俾臣得少效犬马之微勤，不至速颠之重咎。则皇上遂臣之志，保臣之终，九迁百朋，不足以喻其荣重矣。

（奉圣旨：皇考功德，纪述详实。卿总裁首臣，勤劳为多。加恩已有成命，宜即勉承，不必固辞。吏部知道。）






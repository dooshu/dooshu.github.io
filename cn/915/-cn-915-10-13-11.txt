◇让散骑常侍表

臣闻五十知命，宗师之格言，六百辞满，通贤之高概。昔墨子诸生，褰裳求楚，鲁连隐士，高论却秦；况乎谬蒙知己，宁无感激？洪私过误，置以通班，司宪文昌，遂谐常伯。今者昆吾小器，谛视不见玄黄，钧天并奏，静听能闻钟鼓，虽神农分药，岐伯提针，冥众因缘，难可匡救。陛下嗣临宝历，光阐大猷，属意铨衡，留情或，燕台装玉，傥不精真，齐客吹等，谅宜澄简，南郊奉乘，当求部黜之才，西省文辞，应用罗含之学。（《艺文类聚》四十八）


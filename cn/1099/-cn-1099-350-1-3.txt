○覆部議入衞兵馬 【 選練義勇】

調取邊兵入衞、初因薊兵少習虜情、邊兵慣經戰陣、欲資為原野交鋒之用也、然薊兵之所以少習虜情者、葢以薊鎮山障墻坡、有險可據、重在于守、虜非三四年間東西合勢。不得輒入。為其見敵者少也。邊兵所以慣經戰陣者、葢以各邊平原易犯、零虜時入。為其經戰者多也。緣自調取入衞以來、邊兵久不見賊。遂亦因而懈弛。調各邊衛薊大非策也乃致彼鎮行伍。稱為煎銷。而視此鎮邊防。若為故事耳。今欲入衞兵馬、每營量減一千、或五百、選摘土兵補入邊兵同練似矣、但所以必用邊兵者、為夾持于對壘之時帥練于臨敵之秋。邊兵之所以難減者。一也。又况薊昌二鎮邊情、以守為先、守而不失。然後求戰邊墻逶迤二千四百餘里、計地料人。雖逾二三十萬亦且不足。而我守垛則勢分。虜聚攻則勢重。數里之間。又須墻下分設馳援。兵馬隨警策應。今併主客合守。每每猶稱單弱。若擬減兵。則邊墻垛口。數目不能縮少。是減一名必得一名以補其闕。此邊兵之所以難減者。二也。但陝西入衞官軍。道路既遠。更代復頻。該班者甫來。而踐更者又當遣發。彼處懸邊孤塞。兵力有限。均為　朝廷地方。所謂無尺寸之膚不愛。宜無尺寸之膚不養。合無以二年為期、仍以五枝分番。但每枝減去五百。行彼督撫鎮守。須知減去兵數。無非體恤彼中之難。亦以見薊鎮求精不求多之意。以後遣兵入衞。務選慣戰壯軍。臕徤好馬。精利器械。驍勇將領。到薊之後。如有成功。一體論賞。若果不堪。怯于戰鬪。部來將領。從重處治。閱發衙門。一體論及。庶痛痒相關。俾得實用。及照土兵以漸而練一節、職等叨受地方重寄、敢不殫力極慮、而歲歲仰藉于人。豈無厚顏于巳。但補練之事、經今巳十餘年、而又專職憲臣、協力督撫、其期不可謂不久、其責不可謂不嚴、其任事不可謂不得其人夫賢才之選至督撫極矣、任法之嚴至憲臺極矣、寬假之恩至十年極矣、而尚未得效者。實薊鎮無人可補。無中肯綮之練也。况今督撫受任未及年餘、本職領鎮方數閱月、輒謂額缺補充、教練成効、誠不能一掘九仞而反十年不可醫之疾也、為今之計、第一當急求精兵數萬。培植京師根本之地。次及薊昌。次及各邊。次及腹裏。薊鎮土兵難用不特民力不堪地近京邑且習見邊兵格套游滑成風勳戚宦寺莊丁佃戶僉派為難故公不欲用薊人而烏傷山僻樸愿之民終得其効也公亦難于盡言爾但僉派民壯、方今民窮財盡、應命艱難、若抽選見役之徒、則府州縣城池、　國初賴于軍衞以制禦者、今皆無足恃、而獨恃于此、且有司又用之為送迎之具、牢不可破、而素無厚養、豈能戍邊、合無通行兩直隸河南浙江湖廣江西山陝等處軍衞有司、比照貢士之法、而以巡按總其事、酌量州縣大小里戶多寡、選舉驍勇之士年二十以上四十以下、相貌雄偉、力舉三百斤以上者、州縣大者歲選五名。州縣小者歲選三名。每衞內有五所以外者選二名。五所以內者選一名。分別地里遠近。起送赴京。名為貢義士。每年不拘地里遠近。俱限五月中到部。本部預鑄三百斤鐵人一個。令其肩負往來行一里為合式。夫貢選勇士專于力者。緣武藝器技之習。歲月可能。一教習之勞耳。至于膽力天賦。非人力可成者。既有大力以為之本。再習精諸技。一可當十。選中送隸戎政衙門。擇一善練謀勇戰將統之。以七月為始。發於薊鎮標下。編伍教練。兼以防邊。不許分調零散。擺邊做工十二月送回京師大營。隨操休息。至次年七月亦如之。但千里之足既至。而撫贍不可不厚。名色既殊。他軍自難比例。以一田夫而蒙此優養。自然比之卒伍。愈當竭力報主。其給糧之則。每名每月家小在京倉支糧一石。本身日給工食銀一錢。各騎戰馬京邊支草料軍火器械即於自工食內。聽練兵將官發式自造使用。各役名為義兵。不作軍數。是養之既厚。諭之既明。則人自肯來。民又不擾。通一歲計。可得三千有零。十年可得三萬有零。且天下驍徤之選。如得名將。教以實練。真正法眼。不為虛套所誤。申明嚴令。必信必行。是三萬之義旅。即可當十萬之邊軍。以後日積月累。合天下之力以實京師以強根本。蒞中國而撫四夷。無有不克者矣。如慮錢糧過多、處辦不給、見今京軍逃亡者不知其幾。當時開銷過錢糧。總積在倉。并　國初原額三十二萬。見今所缺錢糧。務要一體解足。存貯倉內。如此則京師之軍。見在九萬名。一查之間。一年之內。可減二三萬。足養若干。三十二萬原額之內。除去見操九萬尚有十數萬。清出一半。所得工食。可養若干。及查東南如福建浙江江西南直隸等省各衞所原額官軍。十不存三。而額徵倉糧足支之外。尚餘半倍。合無于內查照額數缺軍米石。照數解京。不下數十萬。又可養若干。以三萬為率。則清查舊糧逋額。便足供之。何慮錢糧之不給哉。夫京師有此三萬再加額軍四五萬。務不減十萬之數。則戰必勝。守必固。內順治。外威嚴。根本固而發源深。億萬年靈長之祚。此其一助矣。


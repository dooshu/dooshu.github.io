孙太学七政六首

【和石田翁落花诗次韵】

欲赏须当趁斩新，迟来只恐堕芳尘。

还输连夜追游者，孤负明朝早起人。

委地不收空伴月，招魂何在并伤春。

儿童戏折心犹怪，雨妒风欺莫可嗔。

【寄怀禹锡阿咸侨寓百花洲上】

萧然穷巷一茅庐，却喜频回长者车。

避地不忘梅福隐，移家还傍伯通居。

春风洲上花犹发，夜月门前柳自疏。

若忆嗣宗长啸处，岂堪回首重踟躇。

【春尽日闻莺】

正愁春去对春风，忽听莺啼碧树丛。

无数飞花向帘幕，将愁尽入一声中。

【关山月二首】

关山片月迥含秋，万古长悬青海头。

愁杀清光照沙碛，秦时白骨未曾收。

古塞萧萧白草腓，汉家营里月光辉。

可怜空学蛾眉影，夜夜关山照铁衣。

【玉关怨】

紫塞黄云万里间，征夫一望总潸潸。

今古沙场惟白骨，几人生入玉门关。


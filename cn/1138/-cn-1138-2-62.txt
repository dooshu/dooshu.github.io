马鸡二首

其一


珍禽弋得自临洮，也共司晨五夜号。
栖桀敢希鸿鹄志，淩风讵有骕骦毛。
官閒漫学祝鸡叟，署冷真堪笑马曹。
微物从来须鉴赏，令人遗恨九方皋。

其二

双翘特起翠毰毸，长傍雕栏啄绿苔。
化石似从陈宝见，应图疑自大宛来。
一驯不用金为距，万里何须龙是媒。
似哭燕丹生角后，啼声呜咽有馀哀。


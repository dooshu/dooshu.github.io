寄高孝廉元谷三首


沈子来，知已纵观太和之胜，烟霞心赏，恨不同之。顷缘多病，归思已积，而事乃有大不如人意者。便差不可得，俟明春长往耳。世虑婴怀，宦情寥落，吾兄视不肖岂不然哉？区区鄙愿，竟不获遂，乃知行止当有数也。江干花鸟，恐复笑人，言念此期，以日为岁。

比者，中州盗起，道里阻绝，大河南北，榛莽萧萧，恐丧乱未已。天下事足可寒心。携手之欢，知在何日矣！向欲卜居城东，得果此缘不？日来所得，想复倍进，如弟则荒陋如昨。远道之怀，书岂能殚，努力心期，以俟良晤。





入冬，侦北来消息，不谓江鱼莱彩，竟恋庭闱。念兹契阔，岂胜怅惘！

昔马祖欲上京就选，有禅师示之：不求选佛，乃求选官。吾丈冲襟高志，固非一第所能荣也。

楚中连年水患，民困艰食。弟既无道相援，又无拯溺之责，每念及此，若己推之。薄田不入，非所虑也。





别来改岁，同心之契，无时可忘。此行虽勉强涉世，乖其本图。

近日静中悟得，心体原是妙明圆净，一毫无染，其有尘劳诸相，皆由是自触。识得此体，则一切可转识为智，无非本觉妙用。故不起净心，不起垢心，不起着心，不起厌心，包罗世界，非物所能碍。恨不得与兄论之。

近日举业何如？将试不必多作文，但凝神养气。曹孟德临敌，思意安闲，如不欲战，亦可以武喻文。






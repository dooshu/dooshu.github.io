卷28_22【杂曲歌辞·杨柳枝】  孙光宪

闾门风暖落花干，飞遍江南雪不寒。

独有晚来临水驿，闲人多凭赤阑干。

有池有榭即蒙蒙，浸润翻成长养功。

恰似有人长点检，着行排立向春风。

根柢虽然傍浊河，无妨终日近笙歌。

骖骖金带谁堪比，还笑黄莺不较多。

万株枯槁怨亡隋，似吊吴台各自垂。

好是淮阴明月里，酒楼横笛不胜吹。


◇汉故执金吾丞武荣碑

君讳荣，字含和，治《鲁诗经》韦君《章句》，阙帻传讲《孝经》、《论语》、《汉书》、《史记》、《左氏国语》、广学甄微，靡不贯综。久游大学，藐然高厉，鲜於双匹。学优则仕，为州书佐、郡曹史、主簿、督邮、五官掾功曹、守从事。年卅六，汝南蔡府君察举孝廉，□□郎中，迁执金吾丞。遭孝桓大忧，屯守玄武，戚哀悲憧，加遇害气，遭疾陨灵。□□□□君，即吴郡府卿之中子，敦煌长史之次弟也，廉孝相承，亦世载德，不忝□□□□命□不竟台衡，盖观德於始，述行於终。於是刊石勒铭，垂示无穷。其辞曰：

天降雄彦，资材卓茂。仰高钻坚，允文允武。内干三署，外□师旅。□勒屯守，奋威□武。旌旗绛天，雷震电举。敷赫然，陵帷哮虎。当遂股肱，□之元辅。天何不吊，降此□咎。痛乎我君，仁如不寿。爵不副德，位不称功。咸怀伤怆，远近哀同。身没□□，万世讽诵。（碑拓本）


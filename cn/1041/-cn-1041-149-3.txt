董颖　贺曾修撰帅江陵

控蜀连吴最上流，清时词伯拜元侯。

駸駸和气随千骑，籍籍英声慰十州。

士识朝宗方定价，客依刘表只销忧。

三朝开济元勋后，蝉冕还应映黑头。

董颖

董颖　贺曾修撰帅江陵

荆州刺史苏州似，可但超然五字诗。

试问清香凝寐处，何如夜雨对床时。

风流云散心方折，月落参横角更悲。

堂下为公理修竹，琳琅他日照幽姿。

董颖

董颖　贺曾修撰帅江陵

大府山河壮，严城彭角雄。

先声消鼠辈，善颂到牛童。

八境风烟上，千篇咳唾中。

鳌头聊尔耳，归觐大明宫。

董颖

董颖　贺曾修撰帅江陵

化蜀归来欲醉吟，君王又起福淮民。

旌旗光动迟迟日，鼓角声传盎盎春。

风采十州安抚使，典刑四海老成人。

屯田小试营平策，蚤晚论思从紫辰。

董颖

董颖　贺曾修撰帅江陵

麟符虎节烂龙光，势重侯藩壮帝乡。

那复谢玄将淝水，政烦汲黯守淮阳。

咄嗟万户无穷惠，清净三州已试方。

余事不妨哦妙句，韦郎韵胜寝凝香。

董颖


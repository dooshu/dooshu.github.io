钱忠懿判语

王顺伯家有钱忠懿一判语，其状云：“臣赞宁，右臣伏奉宣旨撰文疏，今进呈，乞给下，取设斋日五更前上塔，臣自宣却欲重建，乞于仁政殿前夜间化却，不然便向塔前化，并取圣旨。判曰：便要吾人宣读后，于真身塔前焚化。二十七日。”而在前花押。予谓钱氏固尝三改元，但或言其称帝，则否也。此状内“进呈”、“圣旨”等语，盖类西河之人疑子夏于夫子，故自贻僭帝之议，想它所施行皆然矣。


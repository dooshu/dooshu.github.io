○論河道疏二 【 治河】

新河之成。勝於舊河者。其利有五。地形稍仰。黃水難衝。一也。津泉安流。無事隄防。二也。舊河陡峻。今皆無之。三也。泉地既虛。黍稷可藝。四也。舟楫利涉。時河决邳州自睢寧至宿遷淤百二十里公言?又開新河不須牽挽。五也。顧道路之言、或稱未便者、以魚臺滕沛、沮洳成湖、谷亭沽頭、市廛失利、乃倡浮言以搖國是耳、臣請以一得之慮、熟陳於前、夫漕河故資泉水。而地形東高西下。非有湖為之積瀦則涸故漕以東皆有水櫃非有湖為之宣淺則潰故漕以西皆有水壑此先臣宋禮之紆畫。葢殫悉獨到者。今新河實師其意。遇黃流逆奔。則以昭陽湖為散衍之區。遇山水東突。則以南陽湖為瀦蓄之地。慮不可謂不周矣。然水有歸壑。隄始無虞。宜大興人卒繇回回墓一帶開通以達于鴻溝。令谷亭湖陵之水。皆入昭陽湖。又昭陽湖水沿鴻溝以出留城。其湖地退灘者盡上腴之田。按之可得千頃。令民得種藝其中。計畝出賦以供河渠之費。計無便於此者。


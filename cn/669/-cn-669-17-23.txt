97　秦詛楚文所詛者楚懷王　楚雖三户亡秦必楚


秦詛楚文作於惠文王之時，所詛者楚懷王也。懷王遠屈平，邇靳尚，而受商於之欺，致武關之執，非不幸也。然入秦不反，國人憐之，如悲親戚。積怨深怒，發於陳、項，而秦亡也忽焉。六國之滅，楚最無罪，反爾好還，天人之理也。南公曰：「楚雖三户，亡秦必楚。」吁，秦詛楚耶？楚詛秦耶？

【閻按】此亦見王氏懷抱。

【何云】其有爲言之也。

【全云】陳、項之假名於楚，亦猶異日韓、劉之託名於宋也。

【元圻案】集古録：「秦祀巫咸文，今流俗謂之詛楚文者，以其言楚王熊相之罪也。史記世家楚自成王以後，王名有熊疑、熊良夫、熊商、熊槐、熊元而無熊相。詛文言穆公與成王盟好，而後云『倍十八世之詛盟』，則秦自穆公十八世爲惠文王也。又按秦本紀與楚世家，自楚平王娶婦於秦，其後累世不以兵交。至宣王熊良夫時，秦始侵楚。及惠文王時，與楚懷王熊槐屢相攻伐，則秦所詛者楚懷王也，但史記以爲熊槐者失之爾。槐、相二字相近，蓋轉寫之誤。」〇姚寬西溪叢語上：「秦誓文有三本，岐陽告巫咸、朝那告大沈、要册告亞駞，其言述秦穆公與楚成王，遂及熊相背十八世詛盟之罪。以史記世家攷之，秦十八世當惠文王與楚懷王同時，縱横争霸，此詛政爲懷王也。」〇史記屈原列傳：「屈原者，名平，楚之同姓也。爲楚懷王左徒。上官大夫讒之，王怒而疏屈平。又張儀至楚，又因厚幣用事者靳尚，而設詭辨於懷王之寵姬鄭袖，復釋去張儀。」又楚世家：「秦欲伐齊，而楚與齊從親，使張儀南見楚王曰：『王閉關而絶齊使，使者從儀西取故秦所分楚商於之地，方六百里。』楚王大説，使勇士宋遺北辱齊王。張儀謂楚將軍曰：『子何不受地？從某至某，廣袤六里。』」又：「秦昭王遺楚王書曰：『願與王會武關。』于是往會秦昭王。昭王詐令一將軍伏於武關，號爲秦王。楚王至，遂閉武關，遂與西至咸陽。」又曰：「懷王卒於秦，秦歸其喪於楚。楚人皆憐之，如悲親戚。諸侯由是不直秦。」又陳涉世家：「陳三老、豪傑皆曰：『將軍伐無道，誅暴秦，復立楚之社稷，功宜爲王。』陳涉乃立爲王，號爲張楚。」項羽本紀：「梁乃求楚懷王孫心民間，立以爲楚懷王，從民所望也。」又：「范增曰：『夫秦滅六國，楚最無罪，自懷王入秦不反，楚人憐之至今，故楚南公曰「楚雖三户，亡秦必楚」也。』」






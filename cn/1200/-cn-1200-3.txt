后序


刘序

昔者圣人作《易》以前民用，《灵棋》象《易》而作者也。《易》道奥而难知，故作《灵棋》以象之。灵棋之象，虽不足以尽《易》之蕴，然非精于《易》者，又焉能为《灵棋》之辞也哉！《灵棋》之式，以三为经，四为纬，以上三为天，中为人，下为地，上为君，中为臣，下为民。四以一为少阳，三为太阳，二为少阴，四为老阴，少阳与少阴为耦，而太阳与老阴为敌，得耦而悦，得敌而争。其常也，或失其道而耦反为仇，或得其行而敌反为用。其变也，阳多则道同而相助，阴多则志异而相乖，君子小人之分也。阴阳迭用，体有不同，而名随之，异变之道也。《易》之取象，曰车，曰马，曰桷，曰天，曰鬼，曰狐之类，推而达之天下之物，莫不包也。曰马矣，而以为龙，曰水矣，而以为雨，变易之义也。非通天下之至赜者，不识也。故曰《灵棋》象《易》而作也。非精于《易》者不能也。余每喜其占之验而病解者不能尽作者之旨，故为申其意而为之言。若夫以为黄石公之授张子房之传，则史氏无其文，不敢从而傅会之也。

辛丑岁夏月甲子括苍刘基书

汪序

右《灵棋》一经，不知起自何人，说者谓象《易》而作，理或然也。若必求其人则凿矣。余辛□（此处原文为方框字）领乡书上京师，始得之乡先达杨文定之门，而辛未登进士入仕途，凡破疑决事，占之每验。至甲申，巡抚四川，乙酉、丙戌讨贼平蛮，占之尤验。今丁亥春正月七日，乃一岁之首，灵棋当祭之日，余以四川汉夷甫定，而一岁之变态莫测，祭而占之，得岁富月昌之卦，是日太监阎公亦得是卦，余与公同奉上命，巡镇一方，占意忧勤，固无彼此，而何棋之布亦不少殊，信乎有神以主之，而灵异之大昭若是也。但世传已远，鲁则鱼，亥则豕，观者病之。余近得陈庐山之本，参互考订而寿诸梓，使占者益有所验云。

成化三年夏五月朔旦南郡汪诰跋

郭序

余龆年时每有稽疑，尝以此课为验休咎吉凶。及考历代先贤，专用此课行兵制胜，为国安民，建功立业，无不应者。正德二年，不幸遭先君武定公丧，孤苦驱驰，人所不堪，勉强襄事。至三年春，以袭爵重事，为虔卜之，得一课，诗曰：已过危桥百事安，何须过虑有艰难。蛟龙得意兴云雨，一上青霄便不凡。遂袭爵于夏四年，屡蒙圣恩，四擢至三千营提督，宁夏叛平，加太保。予先因失伉俪，既聘之后，五年又丁母夫人忧，以服制不果，娶年终。又两广缺员，左转征蛮，行间诸亲友以远行劝勉就娶偕行。予以祖母太夫人年高及服制之重，弗敢遵。言论纷纭不已。亦以卜之，得一课，诗曰：暗事出幽室，迷云锁洞房。连枝人不见，独自一愁伤。此自然论定矣。予行之期，遂托诸至亲迎吾配以归于室，于是奉养之托有所藉焉，予径奉命而行。不期是年八月，不幸祖母亦卒于京，荷蒙圣恩，赐祭葬斋粮麻布，典礼优隆，感恩无极。不肖处此远方，人子之情激切，哀痛何可云喻！然而此课卜之于前，应之于后，及其地方，每有警报，屡占屡应，验如影响，诚可敬哉！若人端庄整肃，诚意恪恭，占之无不克应。因阅旧板模糊，用新诸梓，以广其传云。

正德十年夏六月初九日甲子，太保武定侯凤阳郭勋书






7　河決鳴犢口而屯氏河絶


元帝永光五年，河決清河靈鳴犢口，而屯氏河絶。

【元圻案】此溝洫志文。





河水出爲鳴犢河入屯氏


清河之靈縣鳴犢河口。案：此師古注文。地理志：「清河郡靈縣，河水别出爲鳴犢河，東北至蓨，入屯氏河。」【原注】靈縣，隋省入博州博平縣。蓨音條，縣屬德州，後屬冀州。

【集證】今山東東昌府博平縣東北有廢靈縣，又東北有故黄河。蓨，春秋時晉條邑，漢脩縣，隋改爲蓨縣。元屬河間路，今直隸河間府景州。

【元圻案】水經注五：「大河故瀆又東北逕靈縣南。『河水于縣别出爲鳴瀆河。』」〇地理志「蓨」作「脩」，師古音同，屬信都國。






○居亲丧遭外缌麻丧议



礼，先重後轻，则轻服临之。轻服临者，新亡新哀，以表新情，亦明亲亲不可无服。及其还家复著重者，是轻情轻服已行故也。今新死者在千里表，应服者以官役为限，奔临无由，乃以重包之。夫重服自前亡，非关新死，则新死无服也。岂应服之亲，卒为无服，宜制新轻之衰，以当往临之服。若新亡除既了，则反服先重，自然包之，前後二丧，人情与服，两得济乎？或难曰：“服以礼为主，礼有往临之衰，而无便制之服。如便制轻衰，恐非礼也。”答曰：“礼是经通之制，而鲁筑王姬之馆于外，《春秋》以为得礼之变，明变反合礼者，亦经之所许也。”（《通典》九十七）




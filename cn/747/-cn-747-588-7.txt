○故殿中侍御史柳公墓表

唐贞元十二年二月庚寅，葬我殿中侍御史河东柳公于万年县之少陵原。公讳某，字某，邑居于虞乡。曾王父某官，王父某官，皇考某官。奕世馀庆，丛而未稔。济德流祉，其后宜大。秀而不实，为善者惑。呜呼哀哉！

惟公敦柔峻清，恪慎端庄。进止威仪，动有恒常。英风超伦，孤厉贞方。居室孝悌，与人信让。当职强毅，游刃立断。自少耽学，颇工为文。既穷日力，又继以夜。乡里推择，敦迫上道。乃与计偕，来游京师。观艺灵台，贡文有司。射策合程，遂冠首科。休有令问，群士羡慕。居数年，授河南府文学。教励生徒，选择贡士。儒党相贺，庶人观礼。秩满，渭北节度使延为参佐，总齐军政，甚获能称，加太常寺协律郎。既丧主师，罢归私室。方将脱遗纷埃，退与道俱。冲漠保神，优柔隶儒。四方闻风，交驰鹄书。载笔乘轺，乃作参谋。出入朔方，陪佐戎车。迁大理评事，又加章绶。朱裳银印，宗党有耀。权略密勿，潜机埋照。完彼亭堡，时其讲教。实从我谋，邻国是效。改度支判官，转大理司直。出纳府库，颁给军食。下无仇敛，黔首休息。月校岁会，莫不如画。库丰财羡，制成计得。又迁殿中侍御史度支营田副使。分阃之寄，参制其半。柔以仁抚，刚以义断。戎臣坐啸，公堂无事。朝端延首，方待以位。既而禄不及伐冰，政不获专达，以其年正月九日遇疾，终于私馆，享年五十。呜呼痛哉！奔骥骋力，中途足。高鸿轻举，在云坠翼。凡我所知，哀恸无极。本道节度尚书朔宁王张公，震悼涕慕，不任于怀。临遣牙将试殿中监李辅忠监备凶礼，赙甚厚。行军司马侍御史韦重规等，匍匐救助，事用无阙。丹素车，归于上京。撰期定宅，莫有愆素。故友诸生，宗人外姻，号恸会葬，哀礼咸申。克窆元堂，掩坎广轮。顾盼无依，徘徊增哀。愿勒休声，延垂后贤。于是汝南周君巢等，相与琢石书德，用图不朽。文曰：

抱元淳，禀粹和。既强毅，又柔嘉。登仪曹，耀文章。司学徒，儒风扬。自渭北，佐朔方。戎政闲，黔首康。冠惠文，垂朱裳。才不施，天茫茫。刊乐石，篆遗德。延休烈，垂宪则。于万年，长无极。


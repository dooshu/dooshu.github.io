◎滕县吏

喻蔼人（星）者，南昌人，有从兄某官滕县尹。时一吏为城隍案吏，往往赴阴办公，即僵卧如死，自一二日至三五日方苏，谓之过阴。既苏，则饮食起居如常，赴署供役，亦无异。其冥事，箝口不敢一语。缘以过阴误卯，怒其妄怠，责令以后过阴查检本官所作为言，如不符，即将以妖人治之。越日，闻吏又过阴，滕尹乃独居内室，闭户却绝家人，省躬思过。夫人邀请饔飧，俱不应。迨更余，夫人虑其饿损，煮鸡子两枚，从棂眼中亲饷，不忍拒，乃食之。次日，吏来见，询所查检，答曰："昨一日无善恶事录报来冥，但绝粮终日，代公乞赐禄食，神止准给鸡子两枚，未敢多求。虑公得毋太饿乎？"此闺中事，外人无有知者，以其符合，置不究。逾年，吏忽自备棺衾，告儿辈某日当殓，即作过阴状。至期，冀其复苏，不敢遽殓。逾七八日，觉尸变，遂殓之，是亦"走无常"也。噫！人每自谓深居闭户，而不知冥中如觌晤然。一饮一食，皆操于神，而神目如电如此，敢不慎独知于衾影哉。


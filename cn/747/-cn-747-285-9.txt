○敕幽州节度张守书

敕幽州节度副大使幽州长史兼御史大夫张守：北虏猖狂，劳师远袭，朕已成料，知其破伤，得卿上言，果如前策，然契丹恃我，其心不摧，以逸待劳，取之必也。既有克捷，当更防之，困兽犹斗，穷寇勿遏。丧败之馀，其气不振，乘此不取，後悔难追。熟料万全，然後邀击，蕃汉相杂，使其莫辨：此亦便不可失，时不再来。临事指麾，在卿审断也，事今若此，得算已多，勿复匆匆，致难於末路。卿比疝疾，今复何似？宜善将疗，不得自勤。秋凉，卿将士已下并平安好，遣书指不多及。


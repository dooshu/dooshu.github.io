列传第六十五 郝经（苟宗道）


郝经，字伯常，其先潞州人，徙泽州陵川。祖天挺，父思温。天挺有重名，元好问之师也。金末，思温辟地河南鲁山，贼至，经母许匿窖中，贼爇火熏之，闷绝，经以蜜和寒菹汁，决母齿饮之，始苏，时经甫九岁，人皆异之。金亡，徙顺天，为守帅张柔、贾辅所知，延为上客。二家藏书皆万卷，经博览，学日进。

宪宗元年，世祖以皇弟开幕府金莲川，召经，咨以时务，条上数十事，世祖大悦，遂留王府。及伐宋，经从至濮州，有得宋人奏议以献，言冲要宜防者凡七道，下诸将议，经曰：“古之一天下者，以德不以力。彼今未有败亡之衅，我乃空国而出，诸侯窥伺于内，小民凋弊于外，经见其危，未见其利也。王不如修德布惠，敦族简贤，绥怀远人，顺时而动，宋不足图也。”世祖愕然，曰：“汝与张拔都议邪？”经对曰：“经少馆张柔家，闻其议论。此则经臆说，柔不知也。”世祖以杨惟中为江淮荆湖南北等路宣抚使，经为副使，将归德军，先至江上宣布恩信，纳降附。惟中欲还汴，经不可，惟中怒，经率麾下先发，惟中愧谢，乃与经俱行。

经闻宪宗在蜀久无功，进《东师议》曰：

经闻图天下之事于未然则易，救天下之事于已然则难；已然之中复有未然者，使往者不失而来者得遂，是尤难也。国家以一旅之众，奋起朔漠，斡斗极以图天下，马首所向，无不摧破。灭金源，并西夏，蹂荆襄，克成都，平大理，奄征四海，有天下十八，尽元魏、金源故地而加多。惟宋不下，未能混一，连兵构祸逾二十年。何曩时掇取之易，而今日混一之难也？

夫取天下，有可以力并，有可以术图。并之以力，则不可久，久则顿弊而不振；图之以术，则不可急，急则侥幸而难成。要之，成功各当其可，不妄为而已。国家创业垂五十年，而一之以兵，遗黎虔刘殆尽，自古用兵未有如是之久者也，其力安得不弊乎！且括兵率赋，朝下令而夕出师，躬擐甲胄，跋履山川，以志则锐，以力则强，以土则大，而其术则未尽也。苟于诸国既平之后，息师抚民，创法立制，上下井井，不挠不紊，任老成为辅相，选贤能为任使，鸠智计为机衡，平赋以足用，屯农以足食，内治既举，外御亦备。如其不服，先以文诰，拒而不从，而后伺隙观衅，以正天伐。自东海至于襄、邓，重兵数道，以为正兵；自汉中至于大理，轻兵捷出，以为奇兵。帅臣得人，师出以律，高拱九重之内，而海外有截矣。是而不为，乃于间岁遽为大举，上下震动，兵连祸结，厎安于危，是已然而莫可止者也。东师未出，大王仁明，则犹有未然者，可不议乎！

国家用兵，一以国俗为制，而不师古。不计师之众寡，地之险易，敌之强弱，必合围把槊，猎取之若禽兽然。鞭弭所属，指期约日，万里不忒，得兵家之诡道，而长于用奇。自浍河之战，乘胜下燕、云，遗之而去，似无意于取者。既破回鹘，灭西夏，乃出兵关陕，以败金师，然后知所以深取之，长于用奇也。既而由金、房出绕潼关之背以攻汴，自西和径入石泉、威、茂以取蜀，自临洮、吐番穿彻西南以平大理，皆用奇也。夫攻其无备，出其不意，而后可以用奇。岂有连百万之众，首尾万余里，六飞雷动，乘舆亲出，竭天下倒四海，大极于遐徼之土，细穷于委巷之民，撞其钟而掩其耳，啮其脐而蔽其目，如是用奇者乎？是执千金之璧而投瓦石也。

其初以奇胜也，关陇、江淮之北，平原旷野之多，而吾长于骑，故所向不能御。兵锋新锐，民物稠夥，拥而挤之，郡邑自溃，而吾长于攻，故所击无不破。是以用奇而骤胜。今限以大山深谷，阨以重险荐阻，迂以危途缭径，我乘险以用奇则难，彼因险以制胜则易。况于客主势悬，蕴蓄情露，虽有奇谋秘略，无所用之，力无所用与无力同，计不能行与无计同。泰山压卵之势，河海濯爇之举，拥遏顿滞，盘桓而不得进，所谓强弩之末，不能射鲁缟者也。

为今之计，则宜救已然之失，防未然之变而已。西师既构，猝不可解，如两虎相斗，入于岩阻，见之者辟易不暇，又焉能以理相喻，使之逡巡自退。彼知其危，竭国以并命，我必其取，无由以自悔，兵连祸结，何时而已。殿下宜遣人禀命于行在所，大军压境，遣使喻宋，示以大信，令降名进币，割地纳质。彼必受命，姑与之和，偃兵息民，以全吾力，而图后举，天地人神之福也。禀命不从，殿下之义尽，而后进吾师，重慎详审，不为躁轻，假西师以为奇，而用吾正，申以文移，喻以祸福，使知殿下仁而不杀，非好攻战辟土地，不得已而用兵之意。诚意昭著，恩信流行，然后阅实精勇，制节以进。

既入其境，敦陈固列，缓为之行。彼善于守而吾不攻，彼恃坚城以不战老吾，吾合长围以不攻困彼，吾用吾之所长，彼不能用其长。选出入便利之地，为久驻之基，示必取之势。毋焚庐舍，毋伤人民，开其生路，以携其心，亟肄以疲之，多方以误之。兵势既振，蕴蓄既见，则以轻兵掠两淮，杜其樵采，遏其粮路，使血脉断绝，各守孤城，示不足取。即进大兵，直抵于江，沿江上下列屯万灶，号令明肃，部曲严整，首尾缔构，各具舟楫，声言径渡，彼必震叠，自起变故。盖彼之精锐尽在两淮，江面阔越，恃其岩阻，兵皆柔脆，用兵以来未尝一战，焉能当我百战之锐！一处崩坏，则望风皆溃，肱脾不续，外内限绝，勇者不能用，而怯者不能敌，背者不能返，而面者不能御，水陆相济，必为我乘。是兵家所谓避坚攻瑕，避实击虚者也。

如欲存养兵力，渐次以进，以图万全，则先荆后淮，先淮后江。彼之素论，谓“有荆、襄则可以保淮甸，有淮甸则可以保江南”。先是，我尝有荆、襄，有淮甸，皆自失之。今当从彼所保以为吾攻，命一军出襄、邓，直渡汉水，造舟为梁，水陆济师。以轻兵掇襄阳，绝其粮路，重兵趋汉阳，出不意以伺隙。不然，则重兵临襄阳，轻兵捷出，穿彻均、房，远叩归、峡，以应西师。如夔门不守，大势顺流，即并兵大出，摧拉荆、郢，横溃湘、潭，以成犄角。一军出寿春，乘其锐气并取荆山，驾淮为梁，以通南北。轻兵抄寿春，而重兵布于钟离、合肥之间，据濡须，塞皖口，南入舒、和，西及于蕲、黄，徜徉恣肆，以觇江口。乌江、采石广布戍逻，侦江渡之险易，测备御之疏密，徐为之谋，而后进师。所谓溃两淮之腹心，抉长江之襟要也。一军出维扬，合为长围，示以必取。而以轻兵出通、泰，直塞海门、瓜步、金山、柴墟河口，游骑上下，吞江吸海，并著威信，迟以月时，以观其变。是所谓图缓持久之势也。三道并出，东西连衡，殿下或处一军，为之节制，使我兵力常有余裕，如是则未来之变或可弭，已然之失一日或可救也。

议者必曰，三道并进，则兵分势弱，不若并力一向，则莫我当也。曾不知取国之术，与争地之术异，并力一向，争地之术；诸道并进，取国之术也。昔之混一者，皆若是矣。晋取吴，则六道进；隋取陈，则九道进；宋之于南唐，则二面皆进。未闻以一旅之众，而能取国者，或者有之，侥幸之举也，岂有堂堂大国，师徒百万，而为侥幸之举乎？况彼渡江立国，百有余年，纪纲修明，风俗完厚，君臣辑睦，内无祸衅，东西南北，轮广万里，不可谓小。自败盟以来，无日不讨军实而申警之，当我强对，未尝大败，不可谓弱，岂可蔑视，谓秦无人，直欲一军幸而取胜乎？秦王问王翦以伐荆，翦曰：“非六十万不可。”王曰：“将军老矣！”命李信将二十万往，不克，卒畀翦以兵六十万，而后举楚。盖众有所必用，事势有不可悬料而幸取者。故王者之举必万全，其幸举者崛起无赖之人也。

呜呼！西师之出，已及瓜戍，而犹未即功。国家全盛之力，在于东师，若亦直前振迅，锐而图功，一举而下金陵、举临安则可也。如兵力耗弊，役成迁延，进退不可，反为敌人所乘，悔可及乎！虽然，犹有可忧者。国家掇取诸国，飘忽凌厉，本以力胜。今乃无故而为大举，若又措置失宜，无以挫英雄之气，服天下之心，则稔恶怀奸之流，得以窥其隙而投其间，国内空虚，易为摇荡。臣愚所以谆谆于东师，反覆致论，谓不在于已然而在于未然者，此也。

及世祖渡江，围鄂州，闻宪宗崩，召诸将密议，经复进议曰：

《易》言：“知进退存亡，而不失其正者，其惟圣人乎！”殿下聪明睿知，足以有临；发强刚毅，足以有断。进退存亡之正，知之久矣。向在沙陀，命经曰：“时未可也。”又曰：“时之一字，最当整理。”又曰：“可行之时，尔自知之。”大哉王言！“时乘六龙”之道，知之久矣。自出师以来，进而不退，经有所未解者，故言于真定，于曹、濮，于唐、邓，亟言不已，未赐开允。今事急，故复进狂言。

国家自平金以来，惟务进取，不遵养时晦，老师费财，卒无成功，三十年矣。蒙哥罕立，当安静以图宁谧，无故大举，进而不退，畀王东师，则不当复进也而遽进。王以有命，不敢自逸，至于汝南，既闻凶讣，即当遣使遍告诸帅，各以次退，修好于宋，归定大事，不当复进也而遽进。以有师期，会于江滨，遣使喻宋，息兵安民，振旅而归，不当复进也而又进。既不宜渡淮，又岂宜渡江？既不宜妄进，又岂宜攻城？若以几不可失，敌不可纵，亦既渡江，不能中止，便当乘虚取鄂，分兵四出，直造临安，疾雷不及掩耳，则宋亦可图。如其不可，知难而退，不失为金兀术也。师不当进而进，江不当渡而渡，城不当攻而攻，当速退而不退，当速进而不进，情见势屈，举天下兵力不能取一城，则我竭彼盈，又何俟乎？且诸军疾疫已十四五，又延引月日，冬春之交，疫必大作，恐欲还不能。

彼既上流无虞，吕文德已并兵拒守，知我国疵，斗气自倍，两淮之兵，尽集白鹭，江西之兵尽集隆兴，岭广之兵尽集长沙，闽、越沿海巨舶大舰以次而至，伺隙而进，如遏截于江、黄津渡，邀遮于大城关口，塞汉东之石门，限郢、复之湖泺，则我将安归？无已则突入江浙，捣其心腹。闻临安海门已具龙舟，则已徒往。还抵金山，并命求出，岂无韩世忠之俦？且鄂与汉阳分据大别，中挟巨浸，号为活城，肉薄骨并而拔之，则佊委破壁孤城而去，溯流而上，则入洞庭，保荆襄，顺流而下，则精兵健橹突过浒、黄，未易遏也。亦徒费人命，安所得哉！

虽然，以王本心，不欲渡江，既渡江，不欲攻城，既攻城，不欲并命，不焚庐舍，不伤人民，不易其衣冠，不毁其坟墓，三百里外不使侵掠。或劝径趋临安，曰：“其民人稠夥，若往，虽不杀戮，亦践蹂，吾所不忍，若天与，我不必杀人，若天弗与，杀人何益！”而竟不往。诸将归罪士人，谓不可用，以不杀人故不得城。大王曰：“彼守城者，只一贾制置，汝十万众不能胜，汝辈之罪也，岂士人之罪乎！”益禁杀人，岿然一仁，上通于天，久有归志，不能遂行耳。然今事急，不可不断也。

宋人方惧大敌，自救之师虽则毕集，未暇谋我。第吾国内空虚，塔察国王与李行省肱髀相依，在于背胁；西域诸胡窥觇关陇，隔绝旭烈大王；病民诸奸各持两端，观望所立，莫不觊觎神器，染指垂涎。一有狡焉或启戎心，先人举事，腹背受敌，大事去矣。且阿里不哥已行赦令，令脱里赤为断事官、行尚书省，据燕都，按图籍，号令诸道，行皇帝事矣。虽大王素有人望，且握重兵，独不见金世宗、海陵之事乎！若彼果决，称受遗诏，便正位号，下诏中原，行赦江上，欲归得乎？

昨奉命与张仲一观新月城，自西南隅抵东北隅，万人敌，上可并行大车，排槎串楼，缔构重复，必不可攻，只有许和而归耳。断然班师，亟定大计，销祸于未然。先命劲兵把截江面，与宋议和，许割淮南、汉上、梓夔两路，定疆界岁币。置辎重，以轻骑归，渡淮乘驿，直造燕都，则从天而下，彼之奸谋僭志，冰释瓦解。遣一军逆蒙哥罕灵舆，收皇帝玺。遣使召旭烈、阿里不哥、摩哥及诸王、驸马，会丧和林。差官于汴京、京兆、成都、东平、西京、北京抚慰安辑，召真金太子镇燕都，示以形势。则大宝有归，而社稷安矣。

会宋贾似道亦遣间使请和，乃班师。

世祖即位，经上《立政议》曰：

臣闻所贵乎有天下者，谓其能作新树立列为明圣，德泽加于人，令闻施于后也，非谓其志得意满，苟且而已也。志得意满，苟且一时，草木并朽而无闻，是为身者也，于天下何有？有志于天下者不贵也。为人之所不能为，立人之所不能立，变人之所不能变，卓然与天地并，沛然与造化同，雷厉风飞，日星明而江河流，天下莫不贵之，而己不以为贵，以为己所当为之职分也。古之有天下者莫不然，后之有天下者亦莫不当然。天下，一大器也，纲纪礼义者，天下之元气，文物典章者，天下之命脉。非是，则天下之器不能安，小废则小坏，大废则大坏，小为之修完则小康，大为之修完则太平。故有志于天下者，必修之而不弃也，以致治注阙，以天下自任，孳孳汲汲持扶安全，必至成功而后已，使天下后世称之曰：天下之祸至某君而除，天下之乱至某君而治，天下之亡者至某君而存，天下之未作者至某君而作，配天立极，继统作帝，熙鸿号于无穷。若是，则可谓有志于天下矣。

由汉以来，尚志之君六七作。于汉则曰高帝、曰文帝、曰武帝、曰昭帝、曰宣帝、曰世祖、曰明帝、曰章帝，凡八帝；于三国，则曰昭烈一帝；于晋，则曰孝武一帝；于元魏，则曰孝文一帝；于宇文周，则曰武帝一帝；于唐，则曰高祖、曰文皇、曰玄宗、曰宪宗、曰武宗、曰宣宗，凡六帝；于后周，则曰世宗一帝；于宋，则曰太祖、曰太宗、曰仁宗、曰高宗、曰孝宗，凡五帝；于金源，则曰世宗、曰章宗，凡二帝。是皆光大炳烺，不辱于君人之名，有功于天下甚大，有德于生民甚厚，人之类不至于尽亡，天下不至于皆为草木鸟兽，天下之人犹知有君臣、父子、夫妇、昆弟，人伦不至于大乱，纲纪礼义典章文物不至于大坏，数君之力也。呜呼！上下数千载，有志之君仅是数者，何苟且一时者多，而致治者鲜也！虽然，是数君者，独能树立功成治定，揄扬于千载之下，岂不为英主也哉！其视坏法乱纪，斁彝伦，毒海内，覆宗社，碌碌以偷生，孑孑以自蔽，其为庸懦者，可为悯笑也。

国家光有天下，绵历四纪，恢拓疆宇，古莫与京。惜乎攻取之计甚切，而修完之功弗逮，天下之器日益弊，而生民日益惫也，盖其几一失，而其弊遂成。初下燕云，奄有河朔，便当创法立制，而不为。既并西域，灭金源，蹂荆襄，国势大张，兵力崛阜，民物稠夥，大有为之时也。苟于是时，正纲纪，立法度，改元建号，比隆前代，使天下一新，汉唐之举也，而不为。于是法度废则纲纪亡，官制废则政事亡，都邑废则宫室亡，学校废则人材亡，廉耻废则风俗亡，纪律废则军政亡，守令废则民政亡，财赋废则国用亡，天下之器虽存，而其实则无。有赖社稷之灵，祖宗之福，兵锋所向，无不摧破，穿彻海岳之锐，跨凌宇宙之气，腾掷天地之力，隆隆殷殷，天下莫不慑伏。当太宗皇帝临御之时，耶律楚材为相，定税赋，立制作，搉宣课，分郡县，籍户口，理狱讼，别军民，设科举，推恩肆赦，方有志于天下，而一二不逞之人，投隙抵罅，相与排摈，百计攻讦，乘宫闱违豫之际，恣为矫诬，卒使楚材愤悒以死。既而牵连党与，倚叠缔构，援进宵人，畀之以政，相与割剥天下，而天下被其祸，荼毒宛转十有余年，生民颙颙，莫不引颌望明君之出。先皇帝初践宝位，皆以为致治之主不世出也。既而下令鸠括符玺，督察邮传，遣使四出，究核徭赋，以求民瘼，污吏滥官，黜责殆遍，其愿治之心亦切也。惜其授任皆前日害民之尤者，旧弊未去，新弊复生，而致治之几又失也。

今陛下统承先王圣谟，英略恢廓，正大有一天下之势。自金源以来，纲纪礼义文物典章皆已坠没，其绪余土苴万亿之能一存，若不大为振澡，与天下更始，以国朝之成法，援唐宋之故典，参辽金之遗制，设官分职，立政安民，成一王法，是亦因仍苟且，终于不可为，使天下后世以为无志于天下，历代纲纪典刑，至今而尽，前无以贻谋，后无以取法，坏天地之元气，愚生民之耳目，后世之人因以窃笑而非之，痛惜而叹惋也。

昔元魏始有代地，便参用汉法，至孝文迁都洛阳，一以汉法为政，典章文物粲然，与前代比隆，至今称为贤君。王通修《元经》即与为正统，是可以为监也。金源氏起东北小夷，部曲数百人，渡鸭绿取黄龙，便建位号，一用辽宋制度，收一国名士置之近要，使藻饰王化，号十学士。至世宗与宋定盟，内外无事，天下晏然，法制修明，风俗完厚。真德秀谓金源氏典章法度，在元魏右，天下亦至今称为贤君，燕都故老语及先皇者，必为流涕，其德泽在人之深如此，是又可以为监也。

今有汉唐之地而加大，有汉唐之民而加多，虽不能便如汉唐，为元魏、金源之治亦可也。陛下睿禀仁慈，天锡勇智，喜衣冠，崇礼让，爱养中国，有志于为治，而为豪杰所归，生民所望久矣。但断然有为，存典章，立纲纪，以安天下之器，不为苟且一时之计，奋扬乾纲，应天革命，进退黜陟，使各厌伏，天下不劳而治也。今自践祚以来，下明诏，蠲苛烦，立新政，去旧污，登进茂异，举用老成，缘饰以文，附会汉法，敛江上之兵，一视以仁，兼爱两国，莫不思见德化之盛，至治之美也。但恐害民余孽，扳附奸邪，更相援引，比周以进，若不辨之于早，犹夫前日也。以有为之姿，据有为之位，乘有为之势，而不为有为之事，与前代英主比隆，陛下亦必愧怍而不为。

《书》曰：“罔不在厥初。”《易》曰：“履霜坚冰至。”《诗》曰：“如彼雨雪，先集维霰。”《春秋》书元年春王正月，皆谨之于初，辨之于早也。有有为之志，而不辨奸邪于早而却之，则铄刚以柔，蔽明以暗，终不能以有为。盖彼奸人易合难去，诱之以甘言，承之以令色，赂之以重宝，便辟迎合，无所不至，不辨之于早而拒之，则堕其计中，授之以柄而随之耳。昔王安石拜参政，吕献可即以十罪劾之，温公谓太早，献可曰：“去天下之害，不可不速，异日诸君必受其祸。”安石得政，宋果以亡。温公曰：“吕献可之先见，范景仁之勇决，吾不及也。”夫月晕而风，础润而雨，理有所必然，虽天地亦可先见，况于人乎！

方今之势，在于卓然有为断之而已，去旧污，立新政，创法制，辨人材，绾结皇纲，藻饰王化，偃戈却马，文致太平，陛下今日之事也。毋以为难而不为，毋以为易而不足为，投机挈会，比隆前王，政在此时。不累于宵人，不惑于群言，兼听俯纳，臣之所愿也。

世祖深韪其言，欲大用之。时王文统当国，忌经，思摈之于外。中统元年，世祖议遣使于宋，告即位，且征前日请和之议，仍敕沿边诸将毋钞掠。经入辞，请与蒙古人偕往，帝不许，曰：“卿等往即可，彼之君臣皆书生也。”赐蒲萄酒，诏曰：“朕初即位，庶事草创，卿当远行，凡可辅朕者，亟以闻。”经奏便宜十六事，辞多不载。或谓经，宋人谲诈，盍以疾辞，经曰：“自南北构难，兵连祸结，苟能弭兵靖乱，吾学为有用矣，虽蹈不测之渊，吾所甘心也。”

既行，文统阴属李璮侵宋，欲假手害经。经至济南，璮以书止之，经奏其事于朝。宋败璮军于淮安，经至宿州，遣副使刘仁杰、参议高翿请入国期，不报。遗书宰相及淮帅李庭芝，庭芝复书，果疑经，而贾似道方以却敌为功，恐经至谋泄，馆经真州。经乃表奏宋主曰：“愿效鲁连之义，排难解纷，岂知唐俭之徒，款兵误国。”又数上书宋主及宰执，极陈战和利害，且请入见及归，皆不报。驿吏棘垣钥户，昼夜守逻，欲以动经，经不屈。经待下素严，又久羁困，多怨者，经谕曰：“向受命不进，我之罪也。一入宋境，死生进退，听其在彼，我终不能屈身辱命。汝等不幸，宜忍以待之，我观宋祚将不久矣。”

至元十二年，丞相伯颜南伐，帝遣礼部尚书中都海牙及经弟行枢密院都事庸入宋，问执行人之罪。宋惧，遣总管段佑以礼送经归。似道之谋既泄，寻窜死。经道病，帝遣枢密院官及尚医近侍迎劳，所过父老瞻望流涕。明年夏，至阙，赐宴内廷，赏赉有差。秋七月，卒，年五十三。敕官为护丧还葬，谥文忠。官其子采麟奉训大夫、知林州，后赠昭文馆大学士、司徒、冀国公。

经为人尚气节，为学务有用。及被留，思托言垂后，撰《续后汉书》《易春秋外传》《太极演》《原古录》《通鉴书法》《玉衡贞观》等书及文集，凡数百卷。其文丰蔚豪宕，善议论，诗尤奇崛。拘使馆十六年，从者皆通于学。开封民射雁金明池，得系帛诗云：“霜落风高恣所如，归期回首是春初。上林天子援弓缴，穷海累臣有帛书。”后题曰：“中统十五年九月一日放雁，获者勿杀，国信大使郝经书于真州忠勇军营新馆。”咸谓经之忠节所感动，时南北隔绝，经不知改元，故题曰“中统十五年”云。

二弟彝、庸，皆有名。彝，字仲常，隐居以寿终；庸，字季常，颍州知州。子采麟，累官集贤直学士、山南江北道肃政廉访使。从经使宋者有苟宗道，字正甫，保定人，官都事，经授以经学，官至国子祭酒、江南行台治书侍御史，卒。

史臣曰：郝经屡进言于世祖，以伐宋为连兵构祸，就成败论之，其言似迂而不切。然谓如其不服，先以文诰，拒而不从，再行天伐。异日蒙古灭宋，卒不外此，盖王者之师，诚不以阴谋诡计为胜算也。宋人自亡其国，无足论者。以经之学识，而不获用于至元之世，惜哉！




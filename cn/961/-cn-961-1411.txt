黄庭坚　再留几复

客兴敝鹑衣，囊金罄褭蹄。

羸骖多断辔，垢发不胜篦。

道德千年事，穷通一理齐。

晚田犹溉种，穡子且归妻。

径欲眠漳浦，几成访剡溪。

鄙心须澡雪，莲藕在淤泥。

再用旧韵寄孔毅甫

鉴中之发蒲柳望秋衰，眼中之人风雨俱星散。

往者托礼同青山，健者漂零不相见。

庾公楼上有诗人，平生落笔泻河汉。

置驿勤来索我诗，自说中郎识元叹。

我方冻坐酒官曹，为公然薪炙冰砚。

不解穷愁著一书，岂有文章名九县。

如星结柳送文穷，退倚北窗睡松风。

太阿耿耿截归鸿，夜思龙泉号匣中。

斗柄垂天霜雨空，独雁叫群云万重。

何时握手香炉峰，下看寒泉濯卧龙。

黄庭坚


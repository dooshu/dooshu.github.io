○谢赐冬衣表

臣某言：中使至，伏奉敕书手诏，并赐臣冬衣一副，大将衣两副者。九霄垂露，忽降天文，万里飞轺，更颁盛服，臣某中谢。臣凡庸浅劣，才不逮人，谬荷国恩，猥居方镇。自宣风抚俗，犹未周星，朝章巳布于蛮夷，圣泽载覃于远道。将士等干戈久戢，岁月空深，曾无横草之功，累授赐衣之庆。伏以阳和生植，不隔薰莸，日月照临，宁分远迩？喜溢要荒之外，荣均将校之中，蚊蚋力微，邱山难荷。无任感戴，兢惶屏营之至。


杂题

贺公在朝雅吴语，庄舄仕楚犹越吟。



我幸归休在闾巷，灯前感慨不须深。



杂题

松肪酿酒石根醉，槲叶作衣云外行。



指点人间一长叹，秋风又到洛阳城。



杂题

贫中得味如餐蔗，语下明人似到乡。



对客欲谈浑忘却，笑呼童子替烧香。



杂题

少谈王霸谋身拙，晚好诗骚学道疏。



赖有一筹差自慰，闭门不作子公书。



杂题

半饱半饥穷境界，知晴知雨病形骸。



轩昂似鹤那求料，枯槁如僧不赴斋。



杂题

茆屋三间已太奢，柴乾米白喜无涯。



非贤敢窃优贤禄，愿折蓴丝与蕨芽。



杂题

莫笑花前白发新，宣和人醉庆元春。



何时道路平如砥？

却就清伊整幅巾。



杂题

山家贫甚亦支撑，时抚桐孙一再行。



朝甑米空烹芋粥，夜缸油尽点松明。



杂题

传家只要存书种，学道当知养圣胎。

宁使终身迁比景，莫令一物污灵台。



杂题

三生元是出家人，一念差来堕荐绅。



二寸楮冠双草屦，天公还我水云身。

杂题

野花红碧自争春，村酒酸甜也醉人。



解放船头便千里，不愁无处著闲身。

杂题

羊裘老人只念归，安用星辰动紫微。



洛阳城中市儿眼，情知不识钓鱼矶。



杂题

黄庭两卷伴身闲，盘篆香残日未残。



泛泛孤身似萍叶，始知天地不胜宽。



杂题

湖堤疏瘦水杨柳，村舍殷红山石榴。

推户本来随意入，乞浆因得片时留。



杂题

大儿都门久栖栖，小儿调官今复西。



邻家父子我所羡，泥水没膝扶耕犁。



杂题

黍醅新压野鸡肥，茆店酣歌送落晖。



人道山僧最无事，怜渠犹趁暮钟归。



杂题

钓鱼吹笛本闲身，正坐微官白发新。



著屐此生犹几緉，可令复踏九衢尘？

杂题

年华偃蹇留不住，鬓雪纵横耘更多。



乐天不生梦得死，恨无人续竹枝歌。



杂题

年来世事扫除尽，犹有闲吟颇自奇。

安得陟厘九万个，为君尽写暮年诗？

杂题

山光染黛朝如湿，川气熔银暮不收。



诗料满前谁领略，时时来倚水边楼。




○請定宗廟雅樂疏 【 重撰宗廟雅樂】

祠祭清吏司案呈、國之大事在祀、祀以禮樂為先、宗廟之禮既備、宗廟之樂所當講也、我　朝宗廟雅樂升歌舞籥、制云備矣、但今廟既特建、則樂亦當特設、至于升歌之頌又以形容功德、告于神明、若特享祫享大祫、宜各有頌、以格　祖考、庶幾禮樂明備等因臣等竊惟治定制禮、功成作樂、其功大者其樂備、其治辦者其禮具、然樂之為道。事與功偕。考之樂書所論。詩頌所述。季札所稱。其來尚矣。我　朝宗廟雅樂升歌舞籥、聲容盛美、惟是原為同堂之制統在　太廟、今各廟既巳特建、則樂亦誠宜特設、若夫原日樂章。乃　國初所作。其所稱揚止及　德懿熙仁四祖如云慶源發祥。世德惟崇是巳。今　四祖久祧。舊章弗協。我　太祖創業。　太宗定鼎。　列聖守成。神功聖德。與天無極。當有頌聲。以對越在天。是誠有待于今日者也。　皇上以神聖之資。建中和之極。操三重制作之權。適百年禮樂之會。仰知久注淵衷。行當裁定。所據各廟特享。　太廟祫享大祫。一應樂章。合候命下。行移翰林院。預先撰述。取自上裁。及有一應樂器。樂舞等項。本部移咨工部。轉行內外經該衙門遵照　太廟原定式樣、逐一如法成造、逕自題請施行


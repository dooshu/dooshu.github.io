○全义县复北门记

（全义，本名临源，大历四年更名，属桂州。集有《送卢遵序》云：“以余弃于南服，来从余五年矣。”盖遵游桂在元和四年，其为全义，四年后也。）

贤者之兴，而愚者之废，废而复之为是，循而习之为非。（一作“贤之兴而愚之废，复之为是，循之为非”。）恒人犹且知之，不足乎列也。然而复其事必由乎贤者，推是类以从于政，其事可少哉？

贤莫大于成功，愚莫大于■Ａ４７且诬。（■Ａ４７，音吝。）桂之中岭而邑者曰全义，卫公城之，南越以平。卢遵为全义，（卢遵，涿人，公之内弟也。）视其城，塞北门，凿他雉以出。问之，其门人（一无“门”字。）曰：“余百年矣。或曰：‘巫言是不利于令，故塞之。’或曰：‘以宾旅之多，有惧竭其饩馈者，欲回其途，故塞之。’”（一本回字下作“去声”二字。）遵曰：“是非■Ａ４７且诬欤？贤者之作，思利乎人。（“思”下，一有“以”字。）反是，罪也。余其复之。”

询于群吏，（一有“群”字。）吏叶厥谋；上于大府，大府以俞；邑人便焉，欢舞里闾。居者思正其家，行者乐出其途。由道废邪，（一作“由是道以废邪”。）用贤弃愚，推以革物，宜民之苏。若是而不列，殆非孔子徒也。为之记云。






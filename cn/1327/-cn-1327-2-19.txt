李善才


高密红土潭，居邑之东偏，水清而冽，深不可测，无敢游泳者，顾未尝以妖闻也。邑人李善才，一溺之后，而妖说丛兴矣。

善才，传者佚其名，幼孤，家素封。母有淑德，喜施与，有观音菩萨之目。善才幼时，丰肌肉，面白皙，美姿容，故乡人拟之为善才童子，遂呼之曰善才、善才，而真名转为所掩。善才慧，不解音律，而善辨琴声。读书目数行下，年甫舞象，下笔成文，动辄千言。家藏古匕首一，爱逾拱璧，时时把玩。为作歌云：

余家匕首锋如霜，荆卿把去刺秦王。一掷不中荆卿死，至今余恨终未忘。挂壁悲鸣夜出鞘，星流熠熠寒生光。佩之登山临水去，蛟龙魑魅皆遁藏。我之视尔真如命，尔其护我寿而臧。但恐飞逐剑仙去，拂拭贮之虎皮囊。

又尝梦中得句云：

柳毅出龙宫，宫花尽意红。恨多难着笔，作赋让文通。

及觉不知所谓。

是年就师邻村，距家里许。一日遄归，道经潭上。时盛夏，天方午，苦热，就潭畔解笠释扇，掏水而盥。忽异香扑鼻，有女子素袜凌波，自潭中出。大骇欲奔。女子欻已至前，执其袪。益惧，战栗欲啼。女出红巾为之拭面，桃靥藏春，柳眉解语，嫣然笑曰：“唉！好男子，反为女郎吓啼矣。子无畏，我水仙也，与君有缘，故要君于此。”举手反指云：“妾即居此，盍辱临乎？”随其指处视之，长廊广厦，疏林半遮，碧瓦白垩，掩映树隙。夙稔无此巨室，益惧，夺手欲逃。

女子强掖之行，瞬息已至。楼台近水，金碧交辉，墙柳拥青，沼荷争白。门南向洞开，旁卧老厖大如犊，昂头欲起，狰狞可怖。女急叱之去，肩随而入。见白石砌路，苔钱乱铺；苍松翠竹，夹道成林，阴翳郁蓊，不睹天日。善才至此，盖已如醉如梦，不辨东西，唯女子左右之而已。复前行尽其林，忽天地开郎。达一宫院，庭旷阔，花木四周，丽日曝锦，微风度香，仙境也。

行至半庭，见绿蕉成丛，一雏鬟自丛中出，年约十三四，憨态可掬，手捻红花，俯首自簪。女知呵曰：“小鬟俊死矣！憨跳无状，独不畏贻讥贵客乎？”鬟亦不畏怯，犹引手自扪鬓边花，牵衣问曰：“伊何人？得毋即所谓善才者耶？”曰：“然。”曰：“向见南海童子，殆犹不及，怪得阿姑着意也。”女斜睨之曰：“再饶舌，掌颊矣。”乃掩口前趋，至门外，搴帘以待。女推善才入曰：“从此堕虎狼窟矣，子将安归？”复慝笑曰：“尚作呱呱泣耶？行当为汝觅阿姆。”言次，由堂而室，已至卧榻。绣幄低垂，流苏半掩，鱼锦裀重，龙须席凉。女捺善才坐，而自倚枕斜卧，凝睇饱观，不稍瞬。

善才神魂稍定，默计无可脱理，含愁嘿嘿，流览室内。则玳瑁饰梁，珊瑚嵌柱；屏张云母，帘漾珍珠；金迷纸醉，烟篆香浓。盖小鬟方添香入鼎也。鼎状古拙，色兼苍翠，浓润欲滴。东壁悬柳毅传书图，笔意生动，眉目流盼。凝眸久睇，几忘其为画也。旁一联，非绫非纸，色近泥金。其文曰：

洞府有花皆智慧，仙家无事只琴棋。

下设碧玉案，供绿胆瓶，插青莲花。白玉床横设北窗下，棋一枰、琴一张置其上。窃疑水晶宫殿，移置人间，广寒清虚，未必天上矣。

瞻顾良久，仍默无言。女揶揄之曰：“田舍郎，生平未尝睹此。使君自来，当疑误入梵王宫。我若据案南方，使小鬟合十侧立，君必以为活菩萨，我恰好受善才童子五十三参矣。”善才俯不答。女复殷殷执手，问年岁。始低应曰：“生十五年矣。”女曰：“乙卯肖兔，小奴两岁，奴癸丑也。”

言已，忽顾小鬟曰：“贪笑谑，遂忘正事。日已晡，郎君得毋馁耶？速将桃来。”鬟领命去。少顷，将二枚至。女举以授善才。视之，晶莹透光，能见其核，一若水晶琢成也者。时善才苦渴，因言曰：“饥则犹未，实已渴甚，苟不见杀，乞赐琼浆一瓯耳。”女曰：“此冰桃也，但食之，饥渴都除矣。”善才面壁啖，陡觉肺腑清凉，精神发越。女又殷殷甚厚，初无恶态。疑惧少息，始敢与谈。乃曰：“俗眼不识真仙，卿果何如人，而行藏诡秘如此？”女曰：“君不闻洛水宓妃乎？即吾母也。奴所以恋恋于此者，为君故耳。”善才忆小鬟庭中语，及潭上“有缘”之说，知非噬人者，心益宁帖。女顾小鬟笑曰：“我道此桃佳，良不谬。疗渴解饥，都属余事，所足珍者，及壮胆之神丹，开口之宝钥也。”言已，顾善才而笑。善才亦笑。

女见善才意渐定，益喜，按其项，使就枕。自移枕对卧，而执其手，从容言曰：“久闻子天才俊逸，步趋青莲，妾吟君和，佳句定复惊人。”因吟云：

镇日含情头懒抬，忽传柳毅到门来。郎君应号扫愁帚，皱满双蛾一旦开。

善才曰：“天才哉！吾当退避三舍矣。”女强之和，和曰：

貌惭仙子首羞抬，误入桃花洞里来。若是刘郎真可意，洞门从此莫轻开。

女以手指其额曰：“谁道郎君稚？未合卺，便欲禁锢细君，为君妇者，不亦难乎？”善才曰：“必尽人而夫之，乃得遂其大欲？”因大谐笑。女又曰：“宵来不寐，偶拈绝句，请得为君诵之。虽然投桃者颇作报琼之奢望，想君或不吝教也。”吟云：

倚枕对孤灯，不耐观琴谱。好梦几时成？又响芭蕉雨。

善才脱口和云：

织女诉离情，牛郎留笛谱。凌晨乌鹊飞，泪洒丝丝雨。

女微吟再三，忽愀然不乐，樱唇敛红，柳眉锁翠。善才遽起曰：“唱和雅事，句便不佳，无伤大雅，何忽作此态向人？”女曰：“情缘殆尽于此乎？诗谶已兆矣！”善才曰：“吾殆以卿为聪明人也，由此观之，亦愚妇耳。夫明皇，太真，笑牛女之暌违，誓生生之夫妇，其恩爱可谓极矣。然而马嵬兵变，生死长辞。敢问其谶兆自何诗耶？卿无惑焉。”于是女复喜，善才复卧，戏拍其肩曰：“卿勿复尔，前篇从删，请再为之。”吟曰：

神女真海量，可入无双谱。除却日午时，无刻不言雨。

女绝倒，钗为之堕，曰：“郎君口孽哉！若见阎摩王，定堕拔舌地狱。”善才遽颦蹙曰：“悲乎！吾竟不知命在何时矣。”因作反袂拭泪状。女大惊曰：“郎何遽出此？天下宁有杀人痴女子哉？”曰：“卿谓见阎摩王，岂非小生死谶乎？”女又大笑。善才忽庄言曰：“今而后，知诗之感人深也，请勿复言矣。”问何故，曰：“能使啼者笑，笑者啼，其感人不已神乎？”女又抚掌。

既而新月斜窗，花摇淡影，小鬟秉烛来治栖，两人迁坐北牖下，女徐弄琴弦，善才闲敲棋子。女目善才曰：“君善棋乎？”曰：“何敢言善，若遇陶士行，当百战百胜耳；如林君复者，或可与我并驱中原。”女默默为间，曰：“君仅知棋局几道耳，能鼓琴乎？”曰：“庶几伯仲渊明，余子碌碌，未足数也。”女笑曰：“然则必不及渊明矣。”善才曰：“渊明不可作，是未敢知。实告卿，吾不解琴，然而能闻声辨意。”女曰：“脱不解当若何？”小鬟方拂衾，停拂反顾曰：“听而不解，无殊对驴，罚作驴鸣何如？”女曰：“今宵佳会，即推小鬟作盟主矣。”善才诺。

女遂挽红袖，出素手，抚弦动操，钗颤环鸣。曲既终，曰：“弦上声如何？”曰：“仙乎！仙乎！初若置身风涛中，心荡神悚。既而情为之移，顿作天际真人想。”女愕然曰：“君真钟子期也！所抚者《水仙操》耳。”女又疑其所习闻者，复操独得之古调以试之。善才曰：“美哉！雍雍乎，喈喈乎！大有凤凰于飞，和鸣锵锊之致，听之使人动伉俪之情。”女舍琴而作曰：“神解也！诚如君言，此司马挑文君之操，所谓《凤求凰》者是也。此调久不传，奴于洞庭君处宛转窃得之。微独人间无此曲，恐天上亦寥寥耳。君不解琴操，而独得其真，殆以神会者耶？”

小鬟忽呼曰：“阿姑姑，驴子其亡。”女瓠犀微露曰：“乐哉今夕！暑退凉生，荷香满院。果得长耳公仰天一鸣，顿使蝶梦皆惊，远胜关西大汉唱‘大江东去’也。其如不得闻何哉？”善才遽合十曰：“阿弥陀佛！善哉，善哉！幸遇锺子期挽住，不然被张果老骑去也。”三人拊掌大笑。

女忽顷耳凝神曰：“莲漏已三下，牛女想已睡去，鸳鸯亦合双栖矣。”小鬟闻言，阖扉自去。良宵苦短。东方既白，小鬟推户入，洒扫房室，蹀躞有声。二人起，相对微笑。小鬟捧匜进，置架上曰：“门外何来喧嚷声？奴出视之。”遂去。既盥，女对镜理妆，善才枕其股观之。女忽拍善才面曰：“起！妖且至。”错愕顾视，一物高八九尺，人体而牛毛，无耳鼻及口，双目如镜，执匕首，见善才即攫之，背负而出。

初，善才立潭畔与女语，其邻周某实见之，方疑为谁家眷属，乃不转瞬而相与俱没。大骇，趋其所立处视之，笠若扇委焉。急奔告其母。母大哭曰：“吾儿其果鱼腹乎？”周为号召邻里，执长竿搜潭中殆遍，而踪迹杳然，丧气而返。团坐柳阴，无不扼腕，至有泣下者。曰：“积善之家有余殃，天道其愦愦矣！今而后，宁为恶矣！”

忽一人昂然来，状貌雄伟，环眼虬髯，盖求饮者也。自云王姓，世居海滨，采参为业。见众如此，问故。争告之，且言李母厚德，不宜遭此横祸。王慨然曰：“此水怪作祟耳，吾为探之。”众悦，奔告母。母亲出拜见，延至家，问何需。曰：“一牛皮，一匕首足矣。”母曰：“匕首吾自有。”出以授王，曰：“其如无牛皮何？”众邻曰：“吾等当为图之。”王视匕首，锋铓射人，若新发于硎。曰：“是秋水湛湛然者，不知决人几许人矣，宝刀也。”母曰：“是固吾儿所性命视之者，物在人亡，可胜悲惋！”言次，邻人舁牛皮至。王又索玻璃破镜一具。谓邻人曰：“诘朝相见，尚求多备金鼓、火枪至，以助我也。”邻人去，王就外舍宿。

及明，邻众大集，王突出，众皆惊为厉鬼。察之，则以牛皮按人形作囊以自裹，仅露两手，涂以油墨，目际剪双孔，而以玻璃自内掩之者也。众哗然曰：“天假吾辈以王君，李氏郎当有救矣！”王举手曰：“脱无效，幸毋相尤。”遂行，众鼓勇欢跃从之。至潭畔，王曰：“诸君环列高堤，妖追我出，请鸣金鼓，火器，为我声援。”

言已跃入，于潭底得一洞，奔之。有鱼守洞口，其长不知几何寻丈也。王挥刀，断其尾尺余。鱼怒吞之，王入鱼腹，洞之而出，鱼遂死。见洞门紧闭，撼之寂然。默念：“妖必在是，而苦无术可破之。”忽砉然一声，洞门自辟，一小鬟探首出，若有所侦。王骤决之，随水飘去，则一鲤也。疾趋入，路虽平坦，而苦黝黑。约里许，豁然开朗，则非复水境矣。鸟鸣格磔，蝶舞翩跹，云淡风轻，颇似暮春景色。翘首以望，见贝阙珠帘，隐约可辨。迈步奔之，及门，径入。见美人对镜，有书生偎旁而卧，意必善才，急负之而出。忽闻有声若雷霆，自身后起。回首则景物全非，寒气逼人，水自地中涌出，若决江河。王努力狂奔。甫及洞口，内外之水适相交，澎湃之声，甚于裂石，波涛大作。泅而起。

岸上邻众见种种水族追王，急爇火枪，金鼓大作。王负善才登岸，气已绝。负归，救之而苏。母喜出望。酬王百金，不受，曰：“我非卖命者。闻夫人夙喜施与，吾辈途穷日暮时，往往在夫人覆帱中而不自觉，聊以为报耳。公子之庆生还，亦天之所以报善人也，吾何功？”固强之，曰：“夫人必爱我，请赐宝刀足矣。”与之，大喜，拜谢去，或曰是殆剑仙，则不可得而知矣。

善于颊上被女所拍处，有脂红掌痕，大如小儿手，终身不脱。痛定细思，始悟匕首歌、梦中作，皆谶也。然自是如江郎之才尽，不能为诗文云。

前游山左时，于友人案头，得睹手抄《李善才传》一篇，洋洋万余言。读一遍，爱其诗，录之，藏于行箧。偶检及，为追录其大略如此，以视原文，未尽其半也。






171　人物品評之比擬法　筆墨畦逕皆有自來


「叔瞻、宫之奇二人俱見左傳。亦虞、鄭之扁鵲也。」案：此韓非喻老篇文。後魏崔浩謂：「王猛之經國，苻堅之管仲也；慕容恪之輔少主，慕容暐之霍光也；此二語，朱子語類解「可以託六尺之孤」取之。劉裕之平逆亂，司馬德宗之曹操也。」筆墨畦逕，皆有自來。

【元圻案】史記扁鵲傳：「扁鵲者，勃海郡鄭人也。桑公奇之〔一〕，悉取其禁方書盡與扁鵲。忽然不見，殆非人也。扁鵲以其言飲藥三十日，視見垣一方人。以此視病，盡見五藏癥結。」〇魏書崔浩傳：「浩，字伯淵，清河人也。常授太宗經書，與軍國大謀。浩曰：『臣嘗論近世人物，不敢不上聞。若王猛之治國云云。』」〇通鑑晉穆帝紀升平元年：「秦東平王苻堅，素有時譽。吕婆樓曰：『僕里舍有王猛，其人謀略不世出，殿下宜請而致之。』堅因招猛，一見如舊友。語及時事，堅大悦，自謂如劉玄德之遇諸葛孔明也。」「堅廢生自立，免左丞程卓官，以王猛代之。舉異才，修廢職，課農桑，恤困窮，禮百神，立學校，旌節義，繼絶世。秦民大悦。」〇又升平三年：「燕主慕容雋寢疾，謂大司馬太原王恪曰：『吾病必不濟，今二方未平，景茂沖幼，國家多難，吾欲效宋宣公，以社稷屬汝，何如？』恪曰：『太子雖幼，勝殘致治之主也。臣實何人，敢干正統！』雋怒曰：『兄弟之間，豈虚飾邪！』恪曰：『陛下若以臣能荷天下之任者，豈不能輔少主乎！』雋喜曰：『汝能爲周公，吾復何憂！』」〇晉書德宗紀：「元興元年，桓玄稱帝，遷帝爲平固王，居之潯陽。三年，下邳守劉裕起京口討玄。玄誅，帝復位。六年，裕滅燕。十三年，滅秦。十四年，裕爲相國、宋公，受九錫命。冬，裕弑帝於東堂。」

〔一〕「桑公」，按史記扁鵲倉公列傳原文作「長桑君」。






【喜雨诗】

〖奉敕作。〗

营社达群阴。屯云（《类聚》作宫。）扌□（《类聚》作掩。）积阳。河井起龙蒸。日魄敛游光。族云飞泉室。震风沈羽乡。升□浃地维。倾润泻天潢。平洒周海岳。曲潦溢川庄。惊雷鸣桂渚。回涓流玉堂。珍（《类聚》误作弥。）木抽翠条。炎卉濯（《类聚》作耀。《诗纪》作擢。）朱芳。关市欣九赋。京廪开万箱。无谢尧为君。何用知柏皇。（本集作篁。○本集六。《诗纪》五十一。又《类聚》二引阳、乡、潢、芳、箱五韵。）


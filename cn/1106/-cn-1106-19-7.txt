○尊胜幢赞

（并序）

以佛之为尊而尊是法，严之于顶，其为最胜宜也。既尊而胜矣，其为拔济尤大。尘飞而灾去，影及而福至，睦州于是诚焉不疑。（睦州，谓李睦州也。以李之叛得罪，贬循州。元和三年正月，以赦，量移永州。）砻石六觚，（《汉书》：破觚为圜，斫雕为朴，觚，谓方也。觚，音孤。）其长半寻，乃篆乃刻，立之为福（一本无“为福”二字。）马孺人之墓。（马孺人，睦州外妇。元和五年五月卒于永，因葬焉。公有《太府李卿外妇马淑志》，见《外集》。）孺人之生，奉佛道未尝敢怠。今既没，睦州又成其志，择最胜且尊之道文之于石，（“文”，一作“石”。）以延其休。则其生佛所得佛道，宜无疑也。赞曰：

世所尊兮又尊道，胜无上兮以为宝。拔大苦兮升至真，灵合赞兮神而神。驾元气兮济玄津，谁为友兮上品人。德无已兮石无磷，（音，邻。）延永世兮奠坤垠。灵受福兮公之勤。


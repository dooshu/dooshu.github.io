62　吏治視上趨向　漢唐循吏酷吏諸人


紹興間，李誼言：「漢循吏傳六人，而五人出於宣帝；酷吏傳十二人，而八人出於武帝。唐循吏傳十五人，而出於武德、貞觀之時者半；酷吏傳十二人，而出於武后之時者亦半。吏治視上之趨嚮。」

【閻按】舊唐書良吏上、下四十一人，酷吏上、下十八人。

【集證】漢書循吏傳六人，文翁在景、武時，王成、黄霸、朱邑、龔遂、召信臣皆出於宣帝。酷吏傳十二人，郅都在文、景時，甯成、趙禹、義縱、王温舒、尹齊、楊僕、咸宣、田廣明皆出於武帝，田延年、嚴延年在成、昭、宣時，尹賞在成帝時。

【元圻案】漢之張湯、杜周，史記列之酷吏，班書以其子孫貴盛，别傳，二人亦在武帝時。






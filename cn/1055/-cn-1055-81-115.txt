【皇后阁五首】

御水冰销绿，宫梅雪压香。新年贺交泰，白日渐舒长。

蔼蔼珠帘日，溶溶碧瓦烟。漪涟采荇水，和暖浴蚕天。

初欣采胜迎春早，已觉鸡人报漏迟。风色结寒犹料峭，天光煦物已融怡。

莺寒未报宫花发，风暖还催腊雪销。欲识春来自何处，先从天上斗回杓。

三辰明润璇机运，四气均调玉烛光。共喜新年献椒酒，惟将万寿祝君王。


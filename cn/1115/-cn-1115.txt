侯鲭录 - (宋)赵令畴






宋赵令畤著。畤笔记体散文集，八卷。取汉娄护合制五侯鲭的典故，作为书名，以示其为杂俎一类。内容多诠释名物、习俗、方言、典实，记叙时人的交往、品评、佚事、趣闻及诗词之作。作者在元祐年间常与苏轼、黄庭坚等交游，故所记诸人轶事、议论，多得之见闻，较为可信。对元稹《莺莺传》考辨甚详，并作《商调·蝶恋花》鼓子词12首，以记其事，散语韵文相间，叙事抒情结合，有说有唱，对后来诸宫调《西厢记》和杂剧《西厢记》都有影响。故此书为研究宋元说唱文学和戏剧文学提供了重要资料。有明嘉靖本、《稗海》本，《知不足斋丛书》本。通行于世有商务印书馆《丛书集成初编》本。



提要

《侯鲭录》八卷，宋赵令畤撰。令畤字德麟，燕王德昭玄孙。元祐中签书颍州公事。坐与苏轼交通，罚金入党籍。绍兴初袭封安定郡王，同知行在大宗正事。是书采录故事诗话，颇为精赡。然如第五卷辨传奇莺莺事凡数十条，每条缀之以词，未免失之冶荡。欧阳修以艳曲数阕被诬，释文莹著《湘山野录》尚辨其枉，而令畤此书，乃著其居汝阴时挟妓事，载其诗於卷中，未免近诬。朱翌《猗觉寮杂记》亦称上元放灯增十七、十八两夜，为建隆五年，诏书以时和岁丰之故，见《太祖实录》、《三朝国史》诸书，令畤乃云：钱氏纳土进钱买两夜，亦属妄传。翌又称令畤虽因苏轼入党籍，而後附内侍谭稹以进，颇违清议，此书乃称余为元祐党人牵复过陈，举王叡昭君怨诗示张文潜，文潜云，此真先生所谓笃行而刚者云云。尤不免愧词。然令畤所与游处皆元祐胜流，诸所记录多尚有典型，是固不以人废言矣。







序

汉楼护，字君卿，精辨议论，听者皆竦，有楼君卿唇舌之号，为王氏五侯上客。会五侯竞致奇膳，护合以为鲭，盖天下之至味矣夫！

聊复翁赵德麟，名令畤，为前宋宗室安定郡王，以才美见喜于苏文忠公。尝取诸儒先佳诗绪论逸事，与夫书传中及人所尝谈隐语奇字世共闻见而未知出处者，冥搜远证，著之为书，名曰《侯鲭录》，意亦以书之味比鲭也。

余未第时，每以不获一经目，迨今深置恨焉。正德岁乙亥冬，乃以应天之高淳令有政于府，过南都前义乌尹赵士亨，时以母忧家居。酒间，人取是编，出授余使阅，恍若登李膺之门而揖宋纤之面目也。士亨因告余以且将诸木，俾见于世，子盍一言以弁厥首。余摇手曰：“姑舍是，姑与士亨哜二公之鲭以求其味。夫天下有有味之味，有无味之味。有味之味，能味乎一时，而不能味于时时与天下后世。无味之味细咀而始知，愈嚼而愈美，达可以调商家之鼎，穷可以乐颜巷之瓢，其天下之至味乎！德麟之鲭，厥味之能然与否，知味者固能辨之。若楼护之所味，则以权贵之味为味。其味也，正子思所谓犬马畜，伋而下陈仲子一等人所不食者，于德麟之所味，其为人贤不肖何如也。”士亨爰作而对曰：“唯！唯！诚若先生之言，请录为叙。”余听然笑曰：“有是哉！”

涿鹿顿锐识。








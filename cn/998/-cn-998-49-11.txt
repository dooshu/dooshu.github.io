许应龙　贵妃阁端午帖子

撷秀斗群芳，兼收百药良。

不因仁及物，庶草曷蕃昌。

许应龙

许应龙　贵妃阁端午帖子

淑德仪宫阃，天教受祉繁。

艾人暨桃印，奚用更悬门。

许应龙

许应龙　贵妃阁端午帖子

丹篆钗符彩缕鲜，承恩侍宴玉皇前。

一年一度为端午，此去应须亿万年。

许应龙

许应龙　贵妃阁端午帖子

裁成御服进君王，雾縠云绡叠雪香。

却效葛覃躬节用，不忘澣濯旧衣裳。

许应龙

许应龙　贵妃阁端午帖子

槛有榴花沼有莲，南薰拂拂晚凉天。

六宫莫度新翻曲，只理云和伴舜弦。

许应龙


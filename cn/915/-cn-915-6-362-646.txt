○易象论



圣人知观器不足以达变，故表圆应于蓍龟；圆应不可为典要，故寄妙迹于六爻，六爻周流，唯化所适，故虽一画，而吉凶并彰，微一则失之矣。拟器托象，而庆咎交著，系器则失之矣。故设八卦者，盖缘化之影迹也。天下者，寄见之一形也，圆影备未备之象，一形兼未形之形，故尽二仪之道，不与乾坤齐妙，风雨之变，不与巽坎同体矣。（《世说文学篇》注）

殷仲堪

仲堪，融孙，孝武时为著作佐郎，冠军谢玄镇京口，请为参军，迁长史，领晋陵太守，父忧服阕，召为太子中庶子，领黄门郎，寻为振威将军、都督荆益宁三州诸军事、荆州刺史假节，镇江陵，坐事降号鹰扬将军，又坐水灾，复降号宁远将军，安帝时为桓玄所败，自杀，有《毛诗杂义》四卷，集十二卷。




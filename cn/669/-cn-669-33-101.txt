101　翠欲流謂鮮翠鮮明　翠粲一曰鮮色一曰衣聲　翠粲萃蔡綷縩璀粲義同　以鮮明爲翠乃古語


陸務觀記東坡詩「翠欲流」，謂「蜀語鮮翠，猶言鮮明也」。愚按嵇叔夜琴賦云「新衣翠粲」，李周翰注：「翠粲，鮮色。」李善注引子虚賦：「翕呷翠粲。」張揖曰：「翠粲，衣聲。」以上皆李注。漢書作「萃蔡」。【原注】萃音翠。〇案：此王氏謂司馬相如傳與善注所引異字也。集證云「檢今本善注無此語」，誤。「萃音翠」，引師古注。班倢伃賦見漢書外戚傳。「紛綷縩兮紈素聲」，其義一也。師古注：「綷縩，衣聲也。綷，音于賄反。縩，音蔡。」〇琴賦善注：「班婕伃自傷賦：『紛翠粲兮紈素聲。』洛神賦曰：『按羅衣之璀粲。』字雖不同，其義一也。」以鮮明爲翠，乃古語。

【集證】老學庵筆記：「東坡牡丹詩『一朵妖紅翠欲流』，初不曉爲何語，及遊成都木行街，大署市肆曰『郭家鮮翠紅紫舖』，乃知蜀人『鮮翠』言鮮明也。」

【方樸山云】非坡公詩意。

【程易田云】要知翠粲以爲鮮色確是色，以爲衣聲確是聲，蓋雙聲疊韻，兩文相合，大致形容之詞，以聲求之，不可典要，惟變所適，無庸箋注，聞其聲未有不知其解者矣。〇錢氏養新録十九：「説文：『，新也。』七罪反，與翠同音。故謂鮮新爲鮮翠。」






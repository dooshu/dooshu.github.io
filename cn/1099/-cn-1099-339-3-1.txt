○建修獨石三城碑 【 建修獨石城】

國家有宣府。其右肩乎。宣府之有獨石、又不啻北門鎖鑰為也、當宣德旹、薛陽武行障塞、疏言大寧既棄。開平寡援。遂徙開平於獨石。因甃石為城。草昧之初。未盡地利。正統中。虜數入寇。八城並陷。虜得長驅而有土木之變。則獨石之輕重安危可睹也。隆慶辛未、大酋欵塞、稽顙稱臣、迄今十有五年、邊鄙不聳、桑土豫徹、不穀往撫上谷、酋長滿五大、恃其兇狡、陰嗾婿銀定、竊犯雲州諸堡。因而閉關問罪。挾計中阻。乃從張家口。悔禍自贖。刑牲而盟。邊事益寧。不穀乃周行塞垣。小者堡。大者城。崇墉仡仡。櫛比相望。然論要害。孰與獨石。猶之乎薛陽武所肇基也。不穀愀然拊膺。顧廵道僉憲劉公葵而歎曰。諸臣經畧不遺餘力。何置獨石度外。豈以逼虜而工不易終耶。若失此旹。化為區脫。是大憂也。相與計度。遂會督府鄭公上疏。其略、曰、臣頓首、　陛下不以臣為不肖、授臣以疆場、竊見獨石三面鄰虜。僅有半壁店猫兒峪二堡。通南路一線。為獨石咽喉。獨石城故卑薄。歲久且有復湟之漸。二堡又皆斥鹵不可恃。今藉　威霛。罰制酋首。無敢奸命。三城之役。宜以時舉。若城獨石而弃二堡不如無城。夫取諸步軍。工食取諸班價。粮廩取諸正餉。期以四年。不徐不亟。可報成事。疏入。下大司農議。報可。會不穀入貳本兵。泰安蕭公來代。經始於萬曆十年某月。獨石城長一千三十一丈有奇。砌以石。累以磚。視舊城增一丈二尺。共高三丈五尺。外增敵臺一座。並墻共五十八丈。大小城樓十六座。廳事十八楹。南門楔棹一座。省粮二千五十六石八斗有奇。銀一千五百十二兩八錢。半壁店長一百十七丈。高如之。本堡產石。盡以石易甎。增修大小城樓八座。猫兒峪長二百九十三丈九尺。高如之。增修大小城樓十座。省粮七十九石有奇。銀二百十三兩五錢有奇。以萬曆十二年某月工竣。屈指而工。僅三年也。報成。疏聞。蒙別有優錄。兵憲劉公屬參將麻承勳礱石馳材官檀州以記請。惟茲三城之議。不穀實剏之。幸觀厥成。安得無言。嘗聞春秋重力役。有城必書。有築必書。凡以明不得巳爾。築邊墻不如修城堡此不易之論也邊城為華夷大防。所謂不可巳者。莫大於是。今三城之役。完不俟期。用不盡財。樓櫓雉堞。翬飛鼎峙。辟之家然。獨石藩籬也。宣府堂皇也。　京陵奧室也。一固舉固。謂獨石係天下安危非耶。夫中國而城。外夷所忌。往不穀馳使虜王俺答。則對使者言。為我謝太師。聞內地亟治邊墻。墻猶隄也。以數千百里計安能尺寸而固之一潰皆潰莫若繕城城固我虜卒未易破也。不穀心德之。又聞築三城時。虜酋青把都。與其姊太松。咸。具牛酒享士。夫虜人以所嘗試者。而授我以要領。以所深忌者。而樂為之勸事。前代城邊者多矣。以詩書所稱。不穀則未之聞。猗歟休哉。篳簬藍縷。以啟茲城。實惟諸大夫將軍拮据之力。然非國威震疊。令夷狄革心。恐諸大夫將軍。亦無所措手。不穀且有私憂焉。古之言曰。懷德維寧。宗子維城。盖言險不勝德也今三城城矣。其將以邊事歸城耶。抑將因城以治內也。如城可恃。為漆為金。至今安在。又如天以塹之。美山河以固之。南北斗以形之。曾不救於敗亡之數。惟是諸大夫將軍。毋忘文德。洽此武功。則古人所稱申伯良翰。李勣長城。不穀誠望之矣。是役也、制府鄭公洛、始終持議、克壯大猷、中丞蕭公大亨、威懷茂彰、文武用命、兵憲劉公葵、夙夜經營、心力獨勞、故將軍麻公錦、與其子參將承勳、父子戮力、虜畏軍懷、戶部郎中趙公以康、韓公取善、先後給餉、鼓舞眾心、其他效忠趨事、不盡紀、別具碑陰、銘曰、北蔽上都。南引上谷。維石巖巖而名曰獨。內夏外夷。茲焉綰轂。三城不備其破若竹。以經以營。乃事版築。閣閣登登。萬堵斯興。一城二堡。為鼎為朋。龍門金閣。高厚並稱。在易有言。設險守國。眾心成城。天府四塞。大鎮雄圖。屏翰朔北。所恃伊何。武功文德。母曰來王。弛而不張。龍盾交韔。厹矛鳥章。?臣糾糾。小戎彭彭。百具孔武。莫之敢侮。石乎千秋。城乎萬古。敬告邊臣同心報　主。


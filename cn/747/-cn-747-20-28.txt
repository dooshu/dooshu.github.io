○授陆象先益州大都督府长史制

入而弼政，虽伫忠贤；出则分忧，更资循理。中书侍郎同中书门下平章事三品兖国公陆象先，体含清雅，识备贞悫，早修学行，实允謩明。三蜀称殷，一都之会，重寄为邦，朝难其选。朕光宅四海，康惠兆人，乃眷所先，必自於远。故端寮载举，重臣攸属。可益州大都督府长史剑南按察使。


谷风

六章，章八句


首章讲：此妇人为夫所弃而作。曰：





习习谷风，以阴以雨。

习习，是和舒。风南来曰谷。阴，是天阴。雨，是天泽。彼习习然之谷风，阴阳和调，则以阴以雨，而天泽降矣。然则夫妇和，而后家道有成，不犹是哉？





黾勉同心，不宜有怒。

黾勉，如勉强。故为夫妇者，以和为贵，当黾勉以同心，而不至于有怒可也。





采葑采菲，无以下体。

下体，是葑菲之粮。又若彼葑菲，根茎皆可食，而其根则有时而美恶。故采葑菲者，无以下体之恶，而并弃其茎之美。然则为夫妇者，不可以颜色之衰，而弃其德音之善，不犹是耶？





德音莫违，及尔同死。

德音，美誉也。故为夫妇者，德音之善，终始而不违。则可以与尔同死，而不宜见弃矣。

二章讲：夫为夫妇者，贵和好而重德音如此。奈何夫之于我，乃和好之不终，而德音之是弃者哉？





行道迟迟，中心有违。

违，背也。故我之被弃也，行于道路，而迟迟不能进。盖其足欲前而心不忍，与之而相背故也。





不远伊迩，薄送我畿。

畿，是门内。然我之不忍如此，而故夫之送我则不远而甚迩，亦至其门内而止矣。曷尝少有不忍，而留情于方去之际乎？





谁谓荼苦？其甘如荠。

荼，是苦菜。荠，是甘菜。今夫荼，苦菜也；荠，甘菜也。人皆谓荼之苦于荠矣，自今观之，谁谓荼苦乎？实其甘如荠矣。盖荼虽苦，然以吾之苦较之，尤有甚于荼焉，故视荼之苦反甘如荠耳。





宴尔新昏，如兄如弟。

新昏，夫所更娶者。夫我之苦如此，而故夫方且燕乐其新昏，有如兄如弟之既翕矣。曷尝知我之忧苦，而少恤于己去之后乎？

三章讲：





泾以渭浊，湜湜其沚。

沚，水中之渚。今夫泾浊渭清也。然泾未属渭之时，虽浊而未甚见。由二水既合，而清浊益分。是泾之浊以渭形之，而益见其浊矣。然流或稍缓，而别出之沚，犹有湜湜其清之时，岂终于浊哉！然则我也颜色之衰，以新昏形之，益见憔悴。而其心之可取，不以老而或衰者，不亦犹是耶？





宴迩新昏，不我屑以。

屑，洁也。以，是与。但以夫之安于新昏，惟知有渭之清，而不知有湜湜之沚。不以我为洁，而与之焉耳。





毋逝我梁，毋发我笱。

毋，禁止词。逝，是往。发，是开。
然我之身虽见弃，而家之念犹未忘。故梁所以通鱼，而实我之梁也，尔毋逝我之梁焉；笱所以取鱼，而实我之笱也，尔毋发我之笱焉。然则惟尔新昏，其毋居我之处，而行我之事可也。





我躬不阅，遑恤我后。

阅，是容。后，被弃之后。然逝梁发笱，此去后之事耳。今葑菲遗于下体，泾浊形于渭清，我身且不见容矣，奚暇恤我已去之后哉！其逝其发，吾皆不得而禁之矣。

四章讲：夫故夫之弃我如此，岂知我之德音不可弃者乎？以我之治家言之。





就其深矣，方之舟之。

方，是桴。舟，是船。今夫渡水者，就其水之深者，则方之舟之。





就其浅矣，泳之游之。

潜行水曰泳。浮水曰游。就其水之浅者，则泳之游之。盖不计浅深，而期于必济矣。





何有何无，黾勉求之。

况我之治家也，何论家之有，而黾勉以求之，惟恐其或至于无；亦何论家之无，而黾勉以求之，惟欲其至于有。盖不计有无，而期于家道之必成矣。





凡民有丧，匍匐救之。

匍匐，急遽状。至于凡民有丧，则匍匐以救之，补其不足，而助其不给。是我之周睦邻里乡党，又尽其道如此矣。

五章讲：夫我于女家勤劳如此，则德音诚莫违，而可与尔同死矣。





不我能慉，反以我为雠？

慉，养也。雠，怨也。今女既不我能养，而反以我为仇雠。





既阻我德，贾用不售。

阻，却也。德，是善。所以然者，盖凡人爱憎皆本于心。惟其心既拒却我之善，故虽勤劳而不见取，如贾之不见售者耳。





昔育恐育鞠，及尔颠覆。

昔，是始时。恐，是惧。育，生理。鞠，是穷。尔，指夫说。夫尔待我至于如此，则今日之情绝矣。独不念我昔时与尔为生，惟恐其生理穷尽，而及尔皆至于颠覆。此所以何有何亡，而黾勉求之也。





既生既育，比予于毒。

毒，苦药。今也生理既遂，固宜德我以终身矣！乃反比予于毒而弃之乎？夫以将恐将惧，则维予与汝将安将乐，而女转弃予，有人心者顾如是哉？

末章讲：





我有旨蓄，亦以御冬。

旨，美菜。且我之所以蓄聚美菜者，盖欲以御冬月乏无之时。至于春夏，则不食之。





宴尔新昏，以我御穷。

今君子宴乐其新昏而厌弃乎我，是但使我御其穷苦之时，至于安乐则弃之也。同困苦而不共安乐，亦独何心哉？





有洸有溃，既诒我肄。

夫今之弃我，其薄可见矣。且于未弃之先，义虽云夫妇也，尝待我以洸然之武，加我以溃然之怒。凡其家勤劳之事，一遗于我，而不少怜恤焉。是其待我之薄，在未弃我之时而已然矣。





不念昔者，伊余来塈。

伊，是尔。然女曾不念我昔时之来。昔时也，恩意之厚，亦尝如兄如弟乎？夫何一旦至此之薄哉？厚于昔而薄于今，乌能使人恝然于怀，而不为之慨恨也耶？






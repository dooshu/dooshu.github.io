【唐康约言碑〈大中七年〉】

右《康约言碑》，柳公权撰并书。约言宦者，为河东监军。唐自开元以后，职官益滥，始有置使之名。历五代迄今，多因而不废，世徒知今之使额非古官，袭唐旧号，而不知皆唐宦者之职。约言在太和、开成间，尝为鸿胪礼宾使，又为内外客省使。以此见今之使名，自枢密、宣徽而下，皆唐宦官职也。又以见鸿胪卿寺，亦以宦者为使于其间。约言又为宣徽北院副使，又见当时南、北院宣徽，皆有副使也。治平甲辰秋社前一日书。


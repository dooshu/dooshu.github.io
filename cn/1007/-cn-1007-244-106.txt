张元干　上平江陈侍郎十绝

了堂先生古遗直，贬剥私史专尊尧。

二蔡怀奸首排击，始终大节不同朝。

张元干

张元干　上平江陈侍郎十绝

灼见祸机宁有死，剖心立敌肯忘言。

向来逆料无遗恨，彻底孤忠抱至冤。

张元干

张元干　上平江陈侍郎十绝

前贤一节皆名世，此道终身公独行。

每见遗编须掩泣，晚生期不负先生。

张元干

张元干　上平江陈侍郎十绝

南荒百谪愈不屈，便道忽闻天遣来。

峨帽焚香姑拱立，果无片楮可成灾。

张元干

张元干　上平江陈侍郎十绝

酒酣怒发上冲冠，四十年前庐阜南。

杖履周旋痛开警，为言小子颇尝参。

张元干

张元干　上平江陈侍郎十绝

英灵精爽平生话，尚记先生苜蓿槃。

仙去星辰终不灭，至今梦想骨毛寒。

张元干

张元干　上平江陈侍郎十绝

功名碎啄与时同，譬似青天白日中。

不觉片云随雨雹，适从何处运神通。

张元干

张元干　上平江陈侍郎十绝

常佩了堂一则语，睢阳举似刘潞州。

大朝不复见丙午，二老信然成古丘。

张元干

张元干　上平江陈侍郎十绝

先生许可能尊祖，词采今存干蛊身。

碑版灿然垂世誉，要知忠肃有门人。

张元干

张元干　上平江陈侍郎十绝

伤心顷拜公床下，一气飘零余几人。

七十衰翁谁信及，话言端欲广书绅。

张元干


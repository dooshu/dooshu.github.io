卷五十　楚元王世家第二十

楚元王刘交者，

【正义】：年表云都彭城。

高祖之同母

【集解】：徐广曰：“一作‘父’。”【索隐】：按：汉书作“同父”。言同父者，以明异母也。

少弟也，字游。

高祖兄弟四人，长兄伯，伯蚤卒。始高祖微时，尝辟事，时时与宾客过巨嫂食。

【集解】：徐广曰：“汉书云丘嫂也。”【索隐】：汉书作“丘”。应劭云“丘，姓也”。孟康云“丘，空也。兄亡，空有嫂也”。今此作“巨”，巨，大也，谓长嫂也。刘氏云“巨，一作‘丘’。”

嫂厌叔，叔与客来，嫂详为羹尽，栎釜，

【索隐】：栎音历。谓以杓历釜旁，使为声。汉书作“轑”，音劳。

宾客以故去。已而视釜中尚有羹，高祖由此怨其嫂。及高祖为帝，封昆弟，而伯子独不得封。太上皇以为言，高祖曰：“某非忘封之也，为其母不长者耳。”於是乃封其子信为羹颉侯。

【集解】：徐广曰：“羹颉侯以高祖七年封，封十三年，高后元年，有罪，削爵一级，为关内侯。”【索隐】：羹颉，爵号耳，非县邑名，以其栎釜故也。【正义】：括地志云：“羹颉山在妫州怀戎县东南十五里。”按：高祖取其山名为侯号者，怨故也。

而王次兄仲於代。

【集解】：徐广曰：“次兄名喜，字仲，以六年立为代王，其年罢。卒谥顷王。有子曰濞。”

高祖六年，已禽楚王韩信於陈，乃以弟交为楚王，都彭城。

【索隐】：汉书云楚王王薛郡、东海、彭城三十六县也。

即位二十三年卒，子夷王郢立。

【索隐】：汉书名郢客。夷王四年卒，子王戊立。

王戊立二十年，冬，坐为薄太后服私奸，

【索隐】：汉书云“私奸服舍中”。姚察云“奸於服舍，非必宫中”。又按：集注服虔云“私奸中人”。盖以罪重，故至削郡也。

削东海郡。春，戊与吴王合谋反，其相张尚、太傅赵夷吾谏，不听。戊则杀尚、夷吾，起兵与吴西攻梁，破棘壁。

【正义】：括地志云：“大棘故城在宋州宁陵县西七十里，即梁棘壁。”

至昌邑南，

【正义】：括地志云：“有梁丘故城在曹州成武县东北三十二里”也。

与汉将周亚夫战。汉绝吴楚粮道，士卒饥，吴王走，楚王戊自杀，军遂降汉。

汉已平吴楚，孝景帝欲以德侯子续吴，

【集解】：徐广曰：“德侯名广，吴王濞之弟也。其父曰仲。”

以元王子礼续楚。窦太后曰：“吴王，老人也，宜为宗室顺善。今乃首率七国，纷乱天下，柰何续其後！”不许吴，许立楚後。是时礼为汉宗正。乃拜礼为楚王，奉元王宗庙，是为楚文王。

文王立三年卒，子安王道立。安王二十二年卒，子襄王注立。襄王立十四年卒，子王纯代立。王纯立，地节二年，中人上书告楚王谋反，王自杀，国除，入汉为彭城郡。

【集解】：徐广曰：“纯立十七年卒，谥节王。子延寿立，十九年死。”【索隐】：按：太史公唯记王纯为国人告反，国除。盖延寿後更封，至十九年又谋反诛死，故不同也。【正义】：汉书云王纯嗣十六年，子延寿嗣，与赵何齐谋反，延寿自杀，立三十二年国除。与此不同。地节是宣帝年号，去天汉四年二十九年，仍隔昭帝世。言到地节二年以下者，盖褚先生误也。

赵王刘遂者，

【正义】：年表云都邯郸。

其父高祖中子，名友，谥曰“幽”。幽王以忧死，故为“幽”。高后王吕禄於赵，一岁而高后崩。大臣诛诸吕吕禄等，乃立幽王子遂为赵王。

孝文帝即位二年，立遂弟辟彊，

【索隐】：音壁强二音，又音辟疆。

取赵之河间郡为河间王，

【正义】：河间，今瀛州也。

为文王。立十三年卒，子哀王福立。一年卒，无子，绝後，国除，入于汉。

遂既王赵二十六年，孝景帝时坐晁错以適削赵王常山之郡。吴楚反，赵王遂与合谋起兵。其相建德、

【索隐】：建德，其相名，史先失姓也。

内史王悍谏，不听。遂烧杀建德、王悍，发兵屯其西界，欲待吴与俱西。北使匈奴，与连和攻汉。汉使曲周侯郦寄击之。赵王遂还，城守邯郸，相距七月。吴楚败於梁，不能西。匈奴闻之，亦止，不肯入汉边。栾布自破齐还，乃并兵引水灌赵城。赵城坏，赵王自杀，邯郸遂降。

【正义】：邯郸，洺州县也。

赵幽王绝後。

太史公曰：国之将兴，必有祯祥，君子用而小人退。国之将亡，贤人隐，乱臣贵。使楚王戊毋刑申公，

【索隐】：汉书申公名培，王戊胥靡之。

遵其言，赵任防与先生，

【集解】：赵尧传曰：“赵人防与公也。”【索隐】：此及汉书虽不见赵不用防与公，盖当时犹知事迹，或别有所见，故太史公明引以结其赞。

岂有篡杀之谋，为天下僇哉？贤人乎，贤人乎！非质有其内，恶能用之哉？甚矣，“安危在出令，存亡在所任”，诚哉是言也！

【索隐述赞】汉封同姓，楚有令名。既灭韩信，王於彭城。穆生置醴，韦孟作程。王戊弃德，与吴连兵。太后命礼，为楚罪轻。文襄继立，世挺才英。如何赵遂，代殒厥声！兴亡之兆，所任宜明。








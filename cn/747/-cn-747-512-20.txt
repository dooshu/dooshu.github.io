○编次郑钦悦辨大同古铭记

夫一邱之土，无情也；遇雨而圮，偶然也。穷象数者，已悬定於十八万六千四百日之前，矧於理乱之运，穷达之命。圣贤不逢，君臣偶合。则姜牙得璜而尚父，仲尼无凤而旅人；傅说梦达於岩野，子房神授於圯上：亦必定之符也，然而孔不暇暖其席，墨不俟黔其突，何经营如彼？孟去齐而接淅，贾造湘而投吊，又眷恋如此。岂大圣大贤，犹惑於性命之理欤？将浼身存教，示人道之不可废欤？余不可得而知也。钦悦寻自右补阙历殿中侍御史，为时宰李林甫所恶，斥摈於外，不显其身，故余叙其所闻，系於二篇之後，以著蓍之筮之神明，聪哲之悬解，奇偶之有数。贻诸好事，为後学之奇玩焉。


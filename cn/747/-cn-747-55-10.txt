○台衡铭

天列台星，垂象於人，圣人则天，亦建辅臣。以翼以弼，为衡为钧，如耳目应心，如股肱运身。是则同体，孰云非亲。阴阳相推，四序成岁；君臣相得，万邦作乂。感同风云，合若符契，以道匡救，尽规献替。木必从绳，金其作砺。帝者之盛，时维陶唐，乃闻畴咨，侧陋明扬。洎乎有虞，二八腾芳，爰迨伊尹，相於成汤。载生姜牙，凉彼武王，道无不行，谋无不臧。君圣臣贤，运泰时康，汉高既兴，萧曹亦彰，烈烈我祖，应期而昌，刬灭群凶，砥平四方。维卫及英，启辟封疆，曰房与杜，振理维纲。亦有魏徵，忠謇昂昂，伟兹众材，为国栋梁。荡荡巍巍，邦家有光。是知道之兴废，系於时主，主之得失，资於台辅。经之以文，纬之以武，出为方召，入为申甫。绝维载张，阙衮斯补，惟德是依，惟才是求。人不易知，德亦难周，傅说版筑，夷吾射钩。任之不疑，千载垂休，体於至公，何鄙何雠。追维哲王，必赖良弼，矧予不德，昧於理术。师旅繁起，政刑多失，遘兹艰屯，夙夜祗慄。翊我戴我，实维勋贤，内熙庶绩，外继十连。威武载扬，谋猷日宣，长城压境，巨舰济川。同心同德，持危扶颠，予嘉尔诚，尔相予理。惟后失道，亦臣之耻，自昔格言，慎终如始。功藏鼎彝，道冠图史，无俾伊傅，克专厥美。作鉴勒铭，永世是纪。


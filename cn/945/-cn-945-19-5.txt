代中书乞罢免表二首

臣某等言臣等窃以隂阳燮治之任实系台司水旱策免之文具存载籍苟弼谐之无状而灾沴之或生姑务偷安靡思避位岂但妨於贤路深有负於国恩臣某等中谢恭以宰相之位实代天工四海之所具瞻一人之所注意必在弥纶百度综核羣材亲附万民折冲千里外清戎略使金革之不兴上奉天时俾风雨之咸若然後彞伦攸叙比屋可封富庶而日用不知端拱而天下自治此辅相之职也自非怀经邦之略负命世之才补公衮以有余据台槐而无媿若逢时而肆窃但积日以宴安岂惟累三光之明固亦致四夷之哂臣等内讼已久自知甚明苟不露於肺肝亦何腼於面目如臣沆者本非奇特盖出遭逢先朝擢自禁林俾参机务曾乏訏谟之効备彰尸素之愆皇帝陛下以青宫之旧僚委黄扉之庶政深辜物望莫举官常臣化基仅及中人曾无远虑先圣偶加於委用明君未忍於弃捐尚待罪以如初实冒荣之滋甚臣敏中早亲片善出自诸生固无经济之能久玷枢机之任周旋两府终始九年因循徒换於炎凉禆益莫施於尘露内省三臣之蒙鄙曷当万乘之倚毗徒夙夜以自强终材力之有限履新居上既所置之非宜绠短汲深故虽勤而无効以至和气不应庶绩未凝烽火犯边劳翠华而巡狩庸蜀作梗烦羽檄以徵兵继迁辄肆於陆梁灵武尚艰於飞挽江吴之俗饥馑荐臻老幼流离户口减耗去年近辅淫雨为灾今岁中春甘泽未降物增数倍之价国无九年之储静思其由诚有所自盖臣等任过其量力不逮心上辜当宁之知下负苍生之望决胜寡术不能束五兵於虎皮出令乖方不能和四时於玉烛延焦劳於宸极负愧耻於心顔况复日奉天慈动承清问凡於纎悉咸以咨询曾不能画一嘉谋出一奇计慕前哲沃心之说寛大君旰食之忧匪石之恳空坚挈瓶之智无取尚敢恋万钱之厚俸玷三事之近司苟度朝昏自固恩宠进退以礼纵未忍於置渊鬼神害盈亦终当於瞰室国章虽缓隂谴是虞况乃多士盈庭异人间出道侔伊吕者非少才比管乐者实繁伏望陛下别选英髦置於辅弼令臣等退居散地用洽至公岂惟快华夷徯望之心固亦表君臣终始之分人惟求旧庶获於保全鼎既不任免令於倾覆周章自失殒越靡遑干冒宸严期於得请


◎戴简恪公

开化戴简恪公（敦元），家本贫。其封翁年五十无子，仅有田三顷。值衢州河涨，溺毙人口无算，翁以地契质富家，得钱若干，救活者颇多，事过而田已去其三之二。逾年即生简恪，五龄能写大字，书籍甫过目即成诵，时号为神童。翁携之杭州，时齐息园先生家居，称博雅耆宿，与之谈艺，不能相难。早登科甲，值出痘未殿试，次科乃补试。入翰林，改刑部。丁艰，归居天竺寺十年。仪征阮宫保抚浙，乃敦促入都。简恪之先德，人鲜知者，其同郡余朗山侍御（本敦）始为人述之。


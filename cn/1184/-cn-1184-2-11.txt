●绎史摭遗卷十一

吴郡李瑶子玉纂

目录

勋戚、世禄诸臣列传

徐弘基（子文爵、从子仁爵）李升、李锡祚（弟锡贡、刘永锡）邓文昌常元亮、汤南金常延龄徐逸度刘文照、刘孔和沐天波

故明勋臣六王之后，于三百年来保延分玉、誓绝酎金；所谓与国同休戚者也。一旦赧王衔璧、公族投戈，贲角丧心，但求苟活；直视故国不值一敝屣耳。于戏！以明祖之灵、五王之烈，而愿有是臣、有是孙乎？自徐壮武而下十人，不独为门户一洒其辱，虽与日月争光也可。怀远侯苍谷抱节不渝，而温氏谬入迎附之流；特为表辩而大书其名。彼逸度、雪舫、节之者，皆无愧于故家乔木也。黔国公沐星海事，略见前史；其不避艰难，至罹祸以殁节，尤可悯也。特补传。

列传十一

徐弘基（子文爵、从子仁爵）

徐弘基字绍公，中山武宁王达之后；世居大功坊里。崇祯时，袭爵魏国公，守备南京。

甲申夏四月，诸大臣集议其居，迎福王于江浦。及王监国，奉宝以进。奉使祭告孝陵，晋左柱国。既而与马、阮忤，决志乞休；以子文爵嗣职。明年，率妻奴投吴江袁进士世奇家避迹焉。且惟大布深衣，徜徉陇亩。貌魁梧，须垂过腹，有异度。所至村童牧竖辄随之游，亦藉以自遣。世奇性高阔，郡绅多避兵其室：咸以魏公位望素隆，劝作匡复计，弘基颔之。即树帜募练乡勇，得千数人；凡附近村堡，令按户出资助饟。有陆醇儒者，雄于财，亦佻达选事。会其弟某偕客过庄舍，弘基邀致之；踞坐相见，抑之跪，勒之书饟。某坚弗承，乃系诸闇陬困苦之。客独脱归以告；醇儒惧，亟悬重赏纠众。先，总兵黄蜚溃降，部下田胜嘉收合散亡出入湖、泖间，专事剽敓。醇儒具厚币乞援，复得亡命三百人。乘夜发难。密遣健从登袁屋，劫其弟去，乃集众进攻；于是袁、徐两姓家属及避兵诸绅，无少长悉被惨戮而沉尸于湖。弘基挺矛夺门出，投分湖叶氏；叶惧祸，缚而致诸陆。陆拴之柳树下，趣军士蚕枪击毙之。其子文爵，年十五；被围时，登屋顶发矢三，殪三人。众至，被执，亦丛箭死。袁氏家为田、陆所倾，装两巨舰，分道扬帆而去。永明王闻弘基之倡义被害也，悯之；赐谥「壮武」。

其从子仁爵，初从鲁藩于台州；及监国后，以功封定南伯。江上师溃，扈从入海。寻偕张名振攻崇明战败，没于海。

「摭遗」曰：「明史」「中山王传」附载『弘基卒，谥「壮武」；子文爵嗣』。温氏亦仍其讹，盖以乞休之时为卒；以粤中之赐谥，为南都事也。此「魏国公传」，正足以证旧史之阙。

李升、李锡祚（弟锡贡、刘永锡）

李升字东君，岐阳武靖王文忠十七世孙。耽吟咏，善骑射。甲申，年才十有四；袭官都督同知。北都急，史可法檄召诸镇部兵勤王；升诣军前自陈曰：『君父之难，臣子惧弗能奋飞赴救。升请为前锋，疾驰而北挫贼锐，得五百人足矣』。可法壮其言；然以童子也，姑置之。翌日，大阅京营。升弯劲弩，一发九矢皆破的；可法大喜。会师未齐而凶问至，遂已。南都立，诚意伯刘孔昭与马、阮济奸害正，升积愤甚。一日，遇孔昭于涂，戟手毒詈；孔昭大恨，劾之，罢。可法乃招往扬州，命参军事；善遇之。升短小精悍，不辞劳瘁。寻得呕血，疾归。明年，南都亡，走天台山削发为僧。丙戌，浙东不守，鲁监国入于海；作诗伤之云：『徒闻绛帻离淝水，旋见青衣出洛阳』；又『天下犹悬唐日月，海中莫恃汉金汤』！遂痛哭发狂死。

其族人锡祚，与弟锡贡，以有勇闻。偕谒舟山，命佐荡湖伯阮骏守螺头门。大兵三路下，骏以舟师阵于横水洋，掷火球烧战舰。风反转击，骏面烂焉。锡祚趣救，亦被创；同投于水死。舟山城破，锡贡勒兵巷战，马蹶被获。至四明，见杀。

孔昭子永锡，年十七，亦航海相从，赴崇明之战；败绩，与徐仁爵同日死。世称郁离公子真■〈牛辛〉且角者，不愧文成十五世孙也。

「摭遗」曰：舟山殉难，总总林林，而于李氏二子独不录；海师往来，备详诸传，而于郁离公子概勿书。嗟夫！有志之士奋身为国而名与之俱湮者，又何可更仆数也！

邓文昌

邓文昌字汝言，宁河武顺王愈之后、魏国公弘基之女夫也。南渡时，任后军都督。左兵东下，马士英尽撤防河诸军以御；文昌诣朝门力争之，反复陈说利害。士英语塞，厉声曰：『公勋臣，无预国家大事』！文昌怆然叹息出，遂弃官隐于伞山之天开岩。

既闻闽疆唐王立，即航海赴阙；王嘉之，命袭封定远侯，加中府。屡疏请王出关为恢复计，王优旨答之；扼于郑氏，终不能用其言也。比王幸建宁，命与大学士曾樱留守福州。大兵至，樱避之海；文昌慷慨誓义，妻氏徐先仰药死，文昌即自绝其吭以卒。年仅一十九。闽人哀之，合葬于城北芙蓉岭下。

「摭遗」曰：邓侯之兄名文郁，于南都覆时，偕中山徐允爵、弘爵、开平常应俊、岐阳李祖述、东瓯汤国祚辈争先迎降；虽曰达天知命，然弃故国则如敝屣耳。若定远侯荷戈卫国，守死不移；是死于一朝而生于千秋也。且彼夫妇皆少年，而独能明于大义；其气壮、其志烈、其忠贞为世所不可及，允足为门户一洗其玷。彼其必文郁者，直生于一时而死于千古已（徐氏传见「列女」）。

常元亮、汤南金

常元亮字亦陶，开平忠武王遇春之裔。恺爽尚气节，与汤南金者为诗友。南金字廷献，东瓯襄武王和十三世孙。折节读书；国变后，隐于都梁，力耕自给。元亮尝以大雪中过访，草舍三间，糁雪满地；南金危坐一隅，高咏弗辍。两人清谈竟日，燃糠煨芋，各食一器而别。

南金于崇祯末，官锦衣卫指挥使。南都立，以将材荐。未几，以马、阮故，坚乞放还，遂不与世接。及戊戌，闻粤地尽失、永明王入于缅，竟断粒卒。

南金既卒之明年，元亮因郑成功长江之役无功而返，誓将航海说之重举。诀妻子、告坟墓，微行之澉浦、之乍浦，觅渡不得；转之甬东，复不得。乃愤绝，蹈海死。

「摭遗」曰：之二人者，一则踽踽凉凉，惟恐其不死为辱姓；一虽高自位置，亦惟恐不死为辱身。吁！得南金，而六王者皆有所后矣。

常延龄

案温氏于赧王出奔，书公卿之投款者二十人；于徐允爵下有常延龄名。杨氏曰：『是诬也。是编体例未善，犹小焉者；譔事而弗核，何以传信来兹！夫乔石之志，当与徐逸度、刘雪舫并传。而乃等于崩角稽颡之流，纪载失实，莫此为甚；则又不可以不辩也』。因立怀远侯传。

怀远侯延龄字乔石，号苍谷；开平十二世孙。有大志；袭封，官锦衣指挥，遇事敢言。崇祯中，疏陈时政凡十二上；帝为嘉纳。熊、姜狱起，抗章请释二臣罪；又致书首辅周延儒，以文彦博救唐介故事相激劝。朝论韪之。

福王立，马士英荐起阮大铖，乃与给事中罗万象、应天府丞郭维经等具疏劾之；不报。即挂冠去。

乙酉后，与妻氏徐中山上公女偕隐金陵湖塾，种菜为生；晏如也。殁后无以殓，友人醵金葬之雨花台侧。

干隆初，侯之孙名执桓者乞诗诸名下，一时竞赋「开平王孙种菜歌」以纪其事。案钱秉镫「田间集」云：『金陵城东湖塾村，中有隐者开平孙；通侯甲第今已矣，意气豪华无复存！开平去今凡几代，五王之后惟君在；往昔争言青门瓜，如今独数湖塾菜』。又厉鹗「樊榭山房续集」云：『中山同志有贤妇，曲折天吴移旧绣；谁知偕隐灌园人，俱为异姓分茅后！几棱荒畦非赐田，晚崧早韭资寒泉。可怜一纸「鉏奸」疏，却裹长街卖菜钱』！

徐逸度

遂初老人徐逸度，以字称；中山之裔。国变后，自讳其迹，弃家远遯。以挟昆山李氏子同窜，呼之以伯仲，遂姓李；以来南故，遂名南。世或有言李南诗者，非真姓名也。其先人系于外家吕氏，官韶州府同知。

逸度自粤遘难，间关至浙，隐于杭东郭之艮山；卖药自给，不与世通。所交，惟佚民徐坚石、施蕙农数人。疾革时，子嘉锡跪床下，请宗姓及名；嗔目叱之，终不言。故若子若孙，终不知氏之所自。卒年八十有五。其为诗歌多可嗟可泣语，率不存；存者，惟「楚归吟」、「村居漫兴」二卷、前后「梅花二百咏」而已。

逸度行事无所表见，赖仁和处士吴颖芳为之传；颖芳得之金厚余，厚余得之其师徐坚石。

刘文照、刘孔和

新乐小侯刘文照，号雪舫；兄文炳爵新乐侯，故称。甲申之难，文炳阖门殉节（具「明史」）。其姑，即孝纯皇后生母也。文照年方十五，逃回海州故里。已而变姓名避人；至袁浦，流寓珠湖，惟与一、二遗老为觞咏计。尝有句云：『去住向谁商出处？飘零到我负平生』！可嗟也。

长山刘孔和，字节之；为大学士鸿训子。少年任侠自喜，以知兵称。诗文多奇气；结纳敢死之士，置酒高会。京师陷，即散财集兵数千屯长白山；杀伪县令，引众南下。

时刘泽清开藩淮上，以同里故，举所部属之。后见泽清不道，屡侮之。泽清怒，令健儿二十人拉之死，裂其尸。

吴梅村诗赠雪舫云：『亡姑备宫掖，吾父天家婚；长兄进彻侯，次兄拜将军』。又云：『我幼独见存，贫贱合依人』！或言雪舫尝从事于幕府，则信矣。节之在淮时，与逸民阎修龄（再彭）、靳茶坡（璧星）善；及遇害，二子出重金购其骸，竟弗得。「渔洋诗话」载节之「听琴」句：『高梧修竹晓沉沉，待子垂帘拂素琴；听尽明光三十段，碧池凉雨一时深』。可想见五陵公子之风致也。

沐天波

「摭遗」曰：昔庄烈帝以文武大臣不足用，而思得勋臣、戚臣；曰：『此属究是吾家臣也』。至国变，则于刘氏见新乐、于张氏见惠安、于巩氏见都尉，皆戚畹也；至南中，勋镇则见朋奸误国者有首先迎附之赵之龙、斩关而遯之刘孔昭，其它匍匐泥淖之公、侯、伯、驸马数十人而已。而孔昭遯后，更有翻覆以冀自洒处，益足以彰其罪戾矣。故由南渡而下，闽也、浙也、粤与滇黔也，祗见一沐国公天波耳。若思陵时之李国桢，身实降贼，受搒掠死；而其家乃行贿南都，置之殉节之列，以崇祀报功。不知与吾卷中诸君子地下相逢，当作何状？因补沐公传。

沐天波字星海，黔宁昭靖王英十二世孙；云南定远人。赋性谨厚。以崇祯初袭爵，镇守滇、黔；尊贤礼士，时誉归之。当庄烈之世，岁贡方物，纾诚无间；尝得手诏褒美。家本饶于资，凡四方文学、游侠之士，亦多出其门。

乙酉秋八月，元谋土司吾必奎反，连陷武定、禄丰、楚雄诸郡县，天波檄调官军及各土司会剿。冬十月，宁州土官禄永命、石屏土人副将龙在田偕官兵击败必奎，擒之。永命、在田昔皆随从总理熊文灿出征，杀贼有功者。时有阿迷土司沙定洲亦以奉调领兵后至，至则必奎已伏法；乱既平，定洲自以为徒来无功，巡逡城外不即归。会有奸民饶希之、余锡朋者，尝于天波第中以货宝玩为名。积久弊生，累负天波金至巨万，无以偿。比诣各土司营中贸易，甚夸沐氏富埒国。定洲心动，阴结城中都司阮韵嘉、张国用、袁士宏等为应。以十二月朔入城辞行；直天波家忌，谢勿见。定洲入门，辄大声呼噪，其下蜂起焚劫。天波仓猝，由水窦以逸。时禄永命方与必奎党余拒战，留从官周鼎止防御城中。天波疑鼎止见诱，执杀之，遂走楚雄。其母氏陈、妻氏焦，亦走城北普吉村之金井里，当夜举火自焚死。定洲因尽得沐氏所有，盘踞会城。劫巡抚吴兆元具题，请代天波镇滇；潜至禄丰，执故大学士王锡衮于家，胁与兆元传檄郡县：皆不屈。是时龙在田驻安宁，闻变，与禄永命各引所部归。其初，阿迷土司，为普明声也；明声死，其妻万氏抚有其众。万，江西寄籍人，狡而淫；尝选部下丁壮更番入侍。其将沙源诸子定海、定洲等，皆与之私。久之，无以服众，竟赘定海为婿。已复嫌其朴陋，而定洲少年白晰，乃贼杀定海而更赘定洲。其子普服远耻之，分寨以居。未几，服远忧抑死，定洲遂兼有安南阿迷之地。至是，作乱。万氏闻之，惊曰：『吾家当败此贼手』！谋自至省，执以投诚。既至，见其声焰赫然、资用饶足，且起居八座尊若王者，更喜过望。

天波至楚雄，沙贼悉兵追之。时金沧道副使杨畏知以调御吾必奎，驻军楚城；与天波计曰：『公之所在，贼必专力困之，城其危矣。公不如西走永昌，使楚得为备。贼若西追，则恐吾断其后；贼若攻楚，则恐公自西来。首尾牵制，斯上策也』。天波从之。比贼至，城闭不得入；遂分遣其党攻陷大理、蒙化，屠戮万计。畏知乘间缮完城守，撤民入居，筑隍于野，示久持意；檄调汉、土兵马以遥应之。明年丙戌，贼环围楚雄，力攻久之，不下；城中间出奇兵，击杀贼众无算。至夏，贼稍懈；引之而东攻石屏，龙在田坚御，却之。贼乃转攻宁州，破之；土司官禄永命自杀。贼乘势更下嶍峨，土官王克猷走死于路。石屏惧，偕其党许名臣窜入大理。于是，迤东诸郡尽陷于贼。贼复薄楚雄，誓破之，连结七十二营。城中守益坚（语见「杨畏知传」）。

丁亥，献贼伏诛，孙可望、李定国等以残卒由遵义入黔；龙在田遣使告变，劝其至滇。可望因诈称黔国焦夫人弟帅兵复仇；云南苦沙乱，皆延颈望之，而不知其为伪而祸之有甚于沙也。三月，可望入滇。贼解楚雄围，战于革泥关；大败，遯归阿迷。可望乃使定国徇迤东，而自率兵西出。畏知不从，御于启明桥；战败被执，可望好言慰之，自誓洒心共扶明室。畏知乃以三事要之曰：『一、禁用伪「西」年号，二、勿杀百姓，三、不准掳淫妇女；皆许之，折箭定盟。至大理，龙在田、许名臣俱出降；遂具书招天波归，言如畏知所约，天波遣子报命。永昌通判上杭刘廷标、推官夹江王运开，并不屈死。可望厚遇天波子，阴使其党刘文秀随之驰度兰祥；至永昌，会天波与乡官龚彝等于北城楼，乃携之同畏知等诣省。迨戊子李定国有憾于可望，可望使之取沙定洲自效。初，沙贼之归，屯兵洱革竜，与万氏分险以守；其下汤嘉宾、陈长命等各据一山为犄角势；私与交址通，借其声援固诸蛮心。一日，燕集嘉宾营。定国侦得之，帅兵掩至，围以木城，绝其水道。困至百日，诸蛮惧，多出降；遂擒定洲及万氏，凡沙氏之属得数百人。械送至省，声其罪，剥其皮，号令通衢。于是，天波具衣冠谢雪祖宗之耻与母弟妻子之仇。先是，天波弟天泽官都阃；于贼叛时，领部下巷战，被执死之，故天波深以为痛。滇人之向被沙毒者，亦靡不谓快。

时可望连踞滇、黔，妄称国主；而定国自得蛮部后，声势日强，遂抗不相下。比粤中事去，永明王迁驻安隆；至丙申，定国败可望军于田州。可望怒，遣白文选来，将劫驾赴黔；太妃以下彷徨莫措，皆相向哭。文选心动，亦不直其所为，乃阴留俟定国。定国至，奉王由安南卫西走云南。刘文秀守滇，亦怨可望；王至，即纳之。天波出迎于马龙驿，晋柱国少师。

丁酉，可望反；戊戌，大兵三路入黔，贵州不守。己亥，王发云南；由木邦土司以入腾越，命天波护行。警至，乘夜走南甸，备极艰苦。时仅携一妾夏氏，随诸宫眷以行。及抵缅境，王命天波趋入铜壁关，以敕书谕之；缅人启关，勒从官尽去甲仗而后入。进至蛮漠，土官思绵迎之土司城。而缅以敕宝差小不足信，有异议；天波乃出「黔国公铁券」较之，始肯具舟来迎。及抵井■〈一上且下〉，缅戒勿进。时定国兵驻孟艮、白文选兵驻木邦、祁三升兵驻蛮漠；缅人疑，遣使求救，止各道兵毋许更进。天波与绥宁伯蒲缨谋奉王乘间走户腊二河，不许。比入赭硁，缅人乃编木为城，筑土台以实车马，构板屋十数间为王居；余则结草数十架，以栖从官。不足，则各自诛茅散处，聊庇风雨而已；诸蛮男妇纷至沓来易侮之。王初入缅，犹供给如礼，寖次而衰。后群从有四、三日不火食者，采木子、蔬果以慰饥；天波乃尽出所有分畀之。潜与锦衣指麾赵明鉴等筹，使密奉世子出坎。时庞天寿已卒，李国泰代掌司礼监印；马吉翔与之左右作奸。众议逸出后，并杀翔、泰。事泄，明鉴等死者十又七人。于是，内外敻绝不复通。缅俗：岁以中秋日为大会，群蛮来朝。王欲夸示之，亦将为好于缅酋也，命从官尽效其装，椎髻跣足，用臣礼见。天波不得已，乃往；归而恸哭，告于众曰：『国体何存，辱及吾祖！吾之所以苟忍屈行者，恐惊忧主上耳。否则，彼将无状，吾罪滋大。然后此亦何堪哉』！

自王入缅之三年（辛丑）秋七月二十三日，咒水祸作。缅人计杀诸王、勋戚、文武、内监诸臣凡四十二人，天波与焉。其妾夏氏闻之，亦自经。是冬十二月，永明王遂为缅人所执。

「摭遗」曰：右勋戚、世禄诸臣，温氏俱失之；仅于「粤中纪略」载沐国公名，凡数见而已。此卷自徐壮武而下十又二人，俱得诸吴兴杨氏之说。杨氏曰：『故明勋臣六王之裔世袭公侯，咸与国相终始。当其陪京赐葬，密迩孝陵，剑舄衣冠忾焉如昨。彼徐允爵辈履寝园之霜露、怀草昧之风云，曾不闻激发孤愤，而低首下心、苟且偷活，直腼然人面者。后之振旅金山，望陵遥祭而三军皆痛哭者，独何人乎？惟弘基而下，诸君皆能致命遂志，无忝前人。昔人谓褚彦回曰：「人笑褚公，至今齿冷」！则凡甘为臣仆者，倘亦少知所媿邪！「金陵剩事」言「王师之下金陵也，勋戚自少保兼太子太保、总督京营戎政、忻城伯赵之龙而下，庶官自太子太保、礼部尚书兼翰林院学士钱谦益而下，躬率公侯文武数十百人报名郊迎。时大雨如注，我豫王前导过，麾之，弗敢起；王过，马蹄蹴之，亦弗敢起。北来将士多以马鞭敲其纱帽，作阁阁声，并弗敢仰视。及闻王命且劳之，乃群然叩头呼万岁而后起」。吁！是皆三台八座、尝食禄万钟而誓丹书、盟白马者也。苟不有黔宁沐氏之全家殉国，中山徐氏之倡义灭身，岐阳、宁河之以少年尽职而亡，开平、东瓯之以孤隐蹈海而没，则明祀在天之灵与五王者，岂不蹙额而痛心也哉』！

怀远侯苍谷，自温氏一语之讹，遂使受诬百年。虽有钱田间、厉太鸿歌咏表章，而读温氏书者恐不能无惑也。今「勘本」原文下注明而「摭遗」补传于此，与逸度并着之。雪舫、节之事迹弗详，姑存其概。

「沐国公传」入缅后事，与缅甸尽难「任御史传」下「书后」参看，然详于彼则略于此，非同文也。








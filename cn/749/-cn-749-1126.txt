仇远


远字仁近，一字仁父，自号山村民，钱塘人。生于淳祐七年（1247），咸淳间以诗名。元大德九年（1305），尝为溧阳教授，官满代归，优游湖山以终。泰定三年（1326）卒。所著有兴观集、金渊集及无弦琴谱二卷。

摸鱼儿

答二隐

爱青山、去红尘远，清清谁似巢许。白云窗冷灯花小，夜静对床听雨。愁不语。念锦屋瑶筝，却伴闲云住。莲心尚苦。谩自折兰苕，答书蕉叶，都是断肠句。

鸥沙外，还笑失群鸳鹭。凄凉烟水深处。碧笺空寄江南弄，鸦墨乱无行数。梅半树。怅未识、佳人日暮情谁与。何时辇路。共系柳游鞯，印苔金屐，湖曲步春去。

又

柳絮

恼晴空、日长无力，风吹不尽愁绪。马头零乱流光转，粟粟巧黏红树。闲意度。似特地、随他燕子穿帘去。徘徊不语。谩仿佛眉尖，留连眼底，芳草正如雾。

冥濛处。独凭阑干凝伫。翠蛾今在何许。隔花箫鼓春城暮。肠断小窗微雨。休更舞。明日看、池萍始信低飞误。长桥短浦。怅不似危红，苍苔点遍，犹涩马蹄驻。

诉衷情

渚莲香贮一房秋。秋叶上人头。年光鬓影偷换，堪叹不堪留。

人渺渺，事休休。恨悠悠。莼鲈不梦，也□归舟。家住沧洲。

台城路

寄子发

暮云春树江东远，十年软红尘井。雨屋酣歌，月楼醉倚，还倩天风吹醒。青灯耿耿。算除却渊明，谁怜孤影。自卷荷衣，石床高卧翠微冷。

山空但觉昼永。旧游花柳梦，不忍重省。燕子梁空，鸡儿巷静，休说长安风景。丹台路迥。怎见得玄都，□□芳径。共理瑶笙，凤凰花外听。

临江仙

柳

湘水晓行无酒，楚乡客久思家。空城暗柳老愁芽。燕归才社后，人老尚天涯。

记得津头轻别，离觞愁听琵琶。东风吹泪落鸥沙。一番新雨重，飞不起杨花。

糖多令

凉露湿秋芜。空庭啼蟪蛄。紫苔衣、犹护金铺。疏箔翠眉人不见，流水急，泣鳏鱼。

恨草倩谁锄。西风吹鬓疏。问刘郎、别后何如。纵有桃花千万树，也不似，旧玄都。

如梦令

特特问花消息。结果剩红残白。芍药可人怜，相约荼留客。消得。消得。犹有一分春色。

又

听尽西窗风雨。又听东邻砧杵。犹自立危阑，阑外青山无语。何处。何处。一树乱鸦啼暮。

南歌子

结屋依苍树，开窗对碧山。西湖不厌久长看。玉勒钿车偏在、六桥间。

露柳凝朝润，烟花敛暮寒。才经人赏便阑残。谢柳辞花、醉策瘦筇还。

又

细细金丝柳，重重青黛山。玉人楼上倚愁看。移得浅颦深恨、上眉间。

泪湿红绡薄，香凝碧绮寒。多情别去未春残。归趁海棠开后、燕双还。

点绛唇

黄帽棕鞋，出门一步为行客。几时寒食。岸岸梨花白。

马首山多，雨外青无色。谁禁得。残鹃孤驿。扑地春云黑。

又

千里平阑，水天低处山无数。断城孤树。城外人来去。

欲问青鸾，杳杳随烟雾。空怀古。巴山何处。自剪灯听雨。

蝶恋花

碧树残鹃啼未歇。昨夜春归，不与行人别。留得绿杨枝上月。晓风吹作晴天雪。

龟甲屏低红叠叠。火暖萸烟，罗荐鸳鸯热。一插宝簪云妥贴。下阶先拣花枝折。

又

深院萧萧梧叶雨。知道秋来，不见秋来处。云压小桥人不渡。黄芦苦竹愁如雾。

四壁秋声谁更赋。人只留春，不解留秋住。秋又欲归天又暮。斜阳红影随鸦去。

虞美人

满城风雨消凝处。谁是潘郎句。萧萧杨柳□凋黄。醉渡官桥瘦马、踏轻霜。

旧时都道游春好。不似秋光小。菊花过了海棠来。定是催归锦字、不须开。

阮郎归

教他双燕意循循。隔湖杨柳深。芹香泥滑趁新晴。差池来往频。

春浪暖，绿无痕。醒人也醉人。断桥日落水云昏。归舟个个轻。

又

桃花坊陌散香红。捎鞭骤玉骢。官河柳带结春风。高楼小燕空。

山晻霭，草蒙茸。江南春正浓。王孙家在画桥东。相寻无路通。

渡江云

流莺啼怨粉，嫩寒著柳，语尚困东风。问荒垣旧藓，烟雨何时，溅泪瘗危红。□愁不尽，对乱花、芳草茸茸。嗟绮尘、漂零无定，绡幕燕巢空。

匆匆。玉銮声杳，绣屋香消，谩精神入梦。记旧家、定场声价，曾冠深宫。香魂仿佛留环佩，正淡月、春雾朦朦。花影底，长年恨锁云容。

卜算子

疏树小花风，别浦残鹃雨。不是王孙忘却归，草没归来路。

空积琐窗尘，谁按琼箫谱。暗把金钱卜远人，争敢分明语。

眼儿媚

谢家池馆占花中。微雨湿春风。艳红修碧，浓香疏影，浮动帘栊。

娇蛾聚翠寻春梦，衣上泪痕重。闲窗愁对，金笼鹦鹉，彩带芙蓉。

又

伤春情味酒频中。困倚小屏风。宝钗斜插，懒来梳洗，懒出帘栊。

云鬟鬌娇无力，此醉不禁重。分明仿佛，未央杨柳，太液芙蓉。

谒金门

但病酒。愁对清明时候。不为吟诗应也瘦。坐久衣痕皱。

曾约花间携手。空忆洛阳耆旧。道不相逢还却又。海棠开厮句。

南乡子

急雨涨潮头。越树吴城势拍浮。海鹤一声苍竹裂，扁舟。轻载行云压水流。

独倚最高楼。回首屏山叠叠秋。江上数峰人不见，沙鸥。曾识西风独客愁。

酹江月

梅和彦国

探春消息，觉南枝开遍，北枝犹缺。越女娉婷天下白，堪与冰霜争洁。孤影棱棱，暗香楚楚，水月成三绝。行云不动，素波轻浣尘袜。

回首雪里关山，玉龙吹怨，似替人幽咽。溪上园林应满树，一径莓苔萦折。金马疏篱，玉堂茅舍，终是风光别。寻花欲语，对花却又无说。

又

片云凝墨，看荷花才湿，依然无雨。水槛空明人少到，恰恰幽禽相语。曲几横陈，长琴高挂，自奏南风谱。俄闻刀尺，隔窗人剪霜苎。

因念西子湖边，闹红一舸，曾宿鸳鸯浦。翠羽不传沧岛信，日暮闲情□与。懒拂鸾笺，懒拈象管，秀句同谁赋。孤鸿程杳，夕阳低下平楚。

玉蝴蝶

独立软红尘表，远吞翠雾，平挹纹澜。草长西垣，生怕隔断双鬟。树梢明、夕阳未冷，菱叶静、新雨初乾。倚阑干。一声鹅管，人影高寒。

休寻王孙桂隐，白云鸡犬，曾识刘安。羽扇纶巾，不知门外有人闲。袖素手、懒招黄鹄，写碧笺、空寄青鸾。且盘桓。听风听雨，山北山南。

又

野树昏鸦归尽，素烟如练，低罩平芜。断壁飞楼，红翠似有还无。女墙矮、月笼粉雉，娃馆静、尘暗金铺。问清都。广寒仙子，别后何如。

愁予。十年梦境，浅歌短酒，总是欢娱。寂寞秦郎，不堪离镜照鸾孤。记曲径、共携素手，向闲窗、频捻吟须。怕西湖。少年游伴，说著当初。

金缕曲

仙骨清无暑。爱兰桡、撑入鸳波，锦云深处。休唱采莲双桨曲，老却鸥朋鹭侣。算只有、青山如故。旧雨初晴新水涨，画桥低、杳霭迷苍渚。头戴笠，日亭午。

独醒耿耿空怀楚。渺愁予、岸芷江蓠，尚青青否。锦瑟谩弹竹恨，难写湘妃怨语。怅谁与、孤芳为主。流水无声云不动，向渔郎、欲觅桃源路。船尾带，落花去

霜天晓角

绮帷高揭。风动流苏结。兴在夜凉多处，兰烬短、半明灭。

醉彻。香未绝。紫箫声乍歇。声入碧云堆里，还起舞、桂花月。

浪淘沙

芍药小纱窗。唾碧茸长。粉香犹涴旧时妆。玉佩丁东仙步远，好处难忘。

草草赋高唐。终是荒凉。凉蟾飞入合欢床。争得花阴重邂逅，才不思量。

烛影摇红

次韵

中酒情怀，怨春羞见桃花面。王孙别去草萋萋，十里青如染。不恨梨云梦远。恨只恨、盟深交浅。一

般孤闷，两下相思，黄昏依黯。

楼依斜阳，翠鸾不到音书远。绿窗空对绣鸳鸯，□缕凭谁剪。知在新亭旧院。杜鹃啼、东风意懒。便归来后，也过清明，花飞春减。

生查子

飞尘入建章，乐事难重见。

白髮故宫娃，闲说沈香宴。

霓裳秋梦寒，□靸黏冰片。

萤火起庭莎，犹忆轻罗扇。

醉落魄

水西云北。锦苞泫露无颜色。夜寒花外眠双鶒。莫唱江南，谁是鹧鸪客。

薄情青女司花籍。粉愁红怨啼螀急。月明倦听山阳笛。渺渺征鸿，千里楚天碧。

江神子

云阶步影夜凄凉。采丹房。宿芽黄。万粟千萤，风露四阑香。歌断小山枝上月，环佩冷，怯流光。

年时金屋罩琴床。忆情郎。淡梳妆。笋玉春纤，挼蕊细浮觞。愁夜满城今旧雨，分付菊，自重阳。

八声甘州

敛双蛾、冷雨立毡车，离思上青枫。想天阶辞辇，长门分镜，征骑西东。应被婵娟早误，谁遣出深宫。鸾袖不堪绾，前事成空。

独掩琵琶无语，恨主恩太薄，泪脸弹红。又争如汉月，深夜照帘栊。草青青、年年归梦，算北来、应自有征鸿。还堪笑，玉关何事，不锁春风。

清平乐

寒泉如线。莎石绵云软。十里梅花香一片。不记入山深浅。

谩留两袖春风。罗浮旧梦成空。独对阑干明月，教人犹忆山中。

又

苑秋凉早。石径幽花小。霜絮飞飞风草草。翠碧斓斑驰道。

香沟诗叶难寻。依然绿浅红深。倚竹空歌黄鹄，谁招青冢游云。

塞翁吟

短绿抽堤草，芳信未许花知。尚留冻梗冰枝。藓石雪消迟。方塘水浅鸳鸯冷，沙际水翼相依。拾翠约，踏青期。终是乐游稀。

相思。江南远，渔汀渺渺，还又是、梅花谢时。有多少、旧愁新恨，纵罗虬、妙曲风流，怎比红儿。何时再得，画鹢摇春，丰乐楼西。

塞翁吟

风柳吹残醉，推枕梦便难寻。小院静，曲屏深。剪不断轻阴。新蚕乍扫鹅毛细，纤手镂叶如针。又负了，赏花心。听高树鸣禽。

千金。嗟难买，飘红坠粉，怕容易、愁痕暗侵。但惜取、婵娟好在，任千里、杳杳鸿迷，渺渺鱼沉。相如未老，尽把衷肠，分付瑶琴。

忆旧游

忆寒烟古驿，淡月孤舟，无限江山。落叶牵离思，到秋来，夜夜梦入长安。故人剪烛清话，风雨半窗寒。甚宦海漂流，客毡寂寞，忍说闲关。

征衫。赋归去，喜故里西湖，不厌重看。莫待青春晚，趁莺花未老，觅醉寻欢。故园更有松竹，富贵不如闲。却指顾斜阳，长歌李白行路难。

又

对庭芜黯淡，院柳萧疏，还又深秋。正一星灯暗，更一声雁过，一点萤流。合成一片离思，都在小红楼。想扑地阴云，人愁不尽，替与天愁。

酸风未应□，雨簌簌潇潇，欲下还收。忆绣帏贪睡，任花梢晨影，移上帘钩。被池半卷红浪，衣冷覆熏篝。怎忘得江南，风流庾信空白头。

小秦王

眼溜秋潢脸晕霞。宝钗斜压两盘鸦。分明认得萧郎是，佯凭阑干唤卖花。

又

水拍长堤没软沙。菰蒲深处钓鱼家。罾头免得黏风絮，船尾依然带落花。

木兰花令

月堕觚棱寒鹊起。露拭秋空清似水。西风昨起过江南，红叶黄芜三四里。

香莼先近幽人齿。断杵偏来征客耳。沧洲无路迷将归，□叠楚山□梦里。

八拍蛮

翠袖笼香醒宿酒，银屏汲水瀹新茶。几处杜鹃啼暮雨，来禽空老一春花。

好女儿

恨结眉峰。两抹青浓。不忺人、昨夜曾中酒，甚小蛮绿困，太真红醉，肯嫁东风。

无奈游丝堕蕊，尽日□逐飞蓬。把西园、鬥草芳期阻，怕明朝微雨，庭莎翠滑，湿透莲弓。

桃园忆故人

苎萝山下花藏路。只许流莺来去。吹落梨花无数。香雪迷官渡。

浣纱溪浅人何许。空对碧云凝暮。归去春愁如雾。奈五更风雨。

忆闷令

岸柳丝丝青尚浅。渐春归吴苑。缭垣不隔花屏，爱翠深红远。

瞥地飞来何处燕。小乌衣新剪。想芹短、未出香泥，波面时时点。

极相思

云头灰冷，金彝熏透茜罗衫。可人犹带，紫陌青门，珠泪斑斑。

自恨移根无宿土，红姿减、绿意阑珊。有谁知我，花明眼暗，如雾中看。

少年游

钗云垂耳未胜冠。私语别青鸾。露帐银床，海棠睡足，偏称晚来看。

一年一梦青楼曲，香浅被池寒。却听西风，小窗残雨，红叶满长安。

燕归来

三叠曲，四愁诗。心事少人知。西风未老燕迟归。巢冷半干泥。

流红句，回文字。除燕知，谁能记。一声恰到画楼西。云压小鸿低。

睡花阴令

愁云歇雨，净洗一奁秋霁。枝上鹊、欲栖还起。曲阑人独倚。

持杯酌月，月未醉、笑人先醉。忘醉倚、木犀花睡。满衣花影碎。

望仙楼

九仙山晓。雾冥冥、一鹤飞来华表。衔得红云花岛。双蒂仙桃小。

破罂旋汲香泉，短钁闲锄春草。愁种愁深多少。头白鸳鸯老。

眼儿媚

苔笺醉草调清平。鸦墨湿浮云。霓裳步冷，琼箫声断，旧梦关心。

小乔不恋周郎老，翠被折秋痕。那堪门外，黄花红叶，细雨更深。

爱月夜眠迟

小市收镫，渐柝声隐隐，人语沉沉。月华如水，香街尘冷，阑干琐碎花阴。罗帏不隔婵娟，多情伴人，孤枕最分明。见屏山翠叠，遮断行云。

因记款曲西厢，趁凌波步影，笑拾遗簪。元宵相次近也，沙河箫鼓，恰是如今。行行舞袖歌裙。归还不管更深。黯无言，新愁旧月，空照黄昏。

花心动

醒眼明霞，问染成、晴堤几分秋色。腻困未醒，欲语还羞，掩映雾笼烟幂。艳姿相亚柔枝妥，恁娇倚、西风无力。只疑是、彩云散影，误留仙魄。

不见芳卿信息。但晓沁嫣红，雨湿轻白。落日光中，窥影横塘，恰似试妆脉脉。芳心空有韶华想，忍拼与、清霜狼籍。雁声里、丹枫伴人泪滴。

薄幸

眼波横秀。乍睡起、茸窗倦绣。甚脉脉、阑干凭晓，一握乱丝如柳。最恼人、微雨悭晴，飞红满地春风骤。记帕折香绡，簪敲凉玉，小约清明前后。

昨梦行云何处，应只在、春城迷酒。对溪桃羞语，海棠贪困，莺声唤醒愁仍旧。劝花休瘦。看钗盟再合，秋千小院同携手。回文锦字，寄与知他信否。

风流子

红锦旧同心。西池上、曾与系青禽。记山水写情，秋桐促轸，鸳鸯萦恨，春绣停针。常叹好风妨画扇，明月坠瑶簪。短梦易残，一声长笛，新愁无限，何处孤砧。

香奁依然在，但鸾镜、孤影渺渺难寻。雨后胭脂，应想粉蚀尘侵。怅去帆渐杳，鱼鳞浪浅，远笺难寄，鸿尾云深。回首高楼，不堪烟雨平林。

清商怨

黄花丹叶绀草。染恨西园晓。梦度秦楼，孤鸿云影倒。

连环旧约忘了。应记□、绿珠娇小。莫剪回文，玉关人未老。

台城路

海棠才试春光小，西风便吹秋去。白石粼粼，丹林点点，装缀东皋南浦。清游顿阻。谩空有园林，可无钟鼓。一曲庭花，隔江谁与问商女。

离怀浑似梦里，碧云犹冉冉，佳人何处。越岫鸡盟，秦楼燕约，争奈年华已暮。凭高吊古。算只有梅花，伴人凄楚。极目天长，淡霞明断雨。

醉公子

晓入蓬莱岛。松下锄瑶草。

贪看碧桃花。误游金母家。

一酌洼尊露。醉失归来路。

不见董双成。隔花闻笛声。

台城路

画楼西送斜阳下，不随逝波东去。野旷莎长，山空木短，零落红衣南浦。游云路阻。便魂断苍梧，怨

弦谁鼓。空采江蓠，□□□□吊湘女。

迢迢千里万里。碧天空雁信，传意无处。翠袖闲笼，珠帏怨卧，几度黄昏□暮。相思自古。怅独客三吴，故人三楚。懒话巴山，剪灯同听雨。

庆春宫

江影涵空，山光浮水，画楼直倚东城。落叶声稀，归鸿声杳，晚风却递钟声。去天咫尺，只疑是、齐云摘星。阑干凝伫，愁见垂杨，烟絮萦萦。

官梅冷笑相迎。□怕繁枝，容易凋零。因念□□，吟仙鹤去，断桥谁赋疏清。染云如黛，这雪意、看看做成。有谁知得，庾信闲愁，陶令闲情。

阳台怨

月明如白日。遮径花阴密密。未见黄云衬袜来，空伴花阴立。

疑是碧瑶台，不放彩鸾飞出。隐隐隔花清漏急。一巾红露湿。

梦江南

花雾湿，黯黯覆庭芜。十二阑干空见月，谁教凉影伴人孤。素被带香铺。

情荏苒，金屋又笙竽。天际有云难载鹤，墙东无树可啼乌。春梦绕西湖。

巫山一段云

王氏楼

酒力欺愁薄，轻红晕脸微。双鸳谁袖出青闺。刬袜步东西。

倦蝶栖香懒，雏莺调语低。钗盟惟有烛花知。半醉欲归时。

忆秦娥

秋乍觉。露凉顿觉罗衾薄。罗衾薄。黄昏庭院，水风帘幕。

阑干待月花时约。愁长梦短浑忘却。浑忘却。南山猿鹤，北枝乌鹊。

八犯玉交枝

招宝山观月上

沧岛云连，绿瀛秋入，暮景欲沈洲屿。无浪无风天地白，听得潮生人语。擎空孤柱。翠倚高阁凭虚，中流苍碧迷烟雾。惟见广寒门外，青无重数。

遥想贝阙珠宫，琼林玉树。不知还是何处。倩谁问、凌波轻步。谩凝睇、乘鸾秦女。想庭曲、霓裳正舞。莫须长笛吹愁去。怕唤起鱼龙，三更喷作前山雨。

夜行船

十二阑干和露倚。银潢淡、玉蟾如洗。万籁无声，纤云不染，目断楚天千里。

自把黄花闲数蕊。空招隐、湘君山鬼。古剑埋光，孤灯倒影，咄咄树犹如此。

荐金蕉

梅边当日江南信。醉语无凭准。斜阳丹叶一帘秋。燕去鸿来，相忆几时休。

思佳客

落尽残红雨乍收。新篁静院叫钩辀。柳丝轻拂阑干角，怕引闲愁懒上楼。

春淡淡，水悠悠。绮窗曾为牡丹留。转头千载真成梦，赢得春风一枕愁。

又

日影扶花一万重。秋香阁下又芙蓉。旧时楚楚霓裳曲，移入长杨短柳中。

文甃碧，朵墙红。金舆苍鼠玉华宫。行人忍听啼乌怨，笛里阑干落叶风。

蝶恋花

燕燕楼空帘意静。露叶如啼，红沁胭脂井。浅约深盟期未定。木犀风里鸳鸯径。

楚岫秦眉相入映。私倚云阑，淡月笼花顶。今夕兰釭空吊影。绣衾罗荐馀香冷。

秋蕊香

三径归来秋早。门外金铺谁扫。东篱不种闲花草。恼乱西风未了。

霜华侵鬓渊明老。南山晓。啼红怨绿骎骎少。自采落英黄小。

解连环

绮疏人独。记芙蓉院宇，玉箫同宿。尚隐约、屏窄山多，□衾暖浪浮，帐香云扑。步袜蹁然，又何处、秦筝金屋。□柔簪易折，破镜难留，断缕难续。

斜阳谩穷倦目。甚天寒袖薄，犹倚修竹。待听雨、闲说前期，奈心在江南，人在江北。老却休文，自笑我、腰围如束。莫思量，寻花傍柳，旧时杜曲。

雪狮儿

梅

武林春早，乘兴试问，孤山枝南枝北。见说椒红，初破芳苞犹绿。罗浮梦熟。曾有、幽禽同宿。依稀似、缟衣楚楚，佳人空谷。

娇小春意未足。甚娇羞，怕入玉堂金屋。误学宫妆，粉额蜂黄轻扑。江空岁晚，最难是、旧交松竹。忒幽独。笛倚画楼西曲。

探芳信

和草窗西湖春感词

坐清昼。记步幄行春，短亭呼酒。怅湔裙香远，波痕尚依旧。赤阑桥下桃花观，

寒勒花枝瘦。转回廊、古瓦生松，暗泉鸣甃。山

雨夜来骤。便绿涨平堤，云横远岫。细认沙头，还见有落红否。杨花自趁东风去，空白鸳鸯首。劝游人、莫把骄骢系柳。

琐窗寒

小袖啼红，残茸唾碧，深愁如织。闲愁不断，冉冉舞丝千尺。倚修筠、袖笼浅寒，望人在水西云北。想绿杨影里，兰舟轻舣，赤阑桥侧。

游剧归来，恨汗湿酥融，步悭袜窄。兰情蕙盼，付与栖鸾消息。奈无情、风雨做愁，帐镫闪闪春寂寂。梦相思、一枕巫山，更画楼吹笛。

一寸金

楼倚寒城，隔岸江山见东越。望远红千尺，游丝起舞，空青一段，斜阳明灭。孤树秋声歇。霜枝袅、尚留病叶。阑干外、带郭人家，蜂房几盘折。

我独逍遥，乘虚凭远，天风醒毛髮。问西窗停烛，谁吟巴雨，连床鼓瑟，谁弹湘月。消得青鸾下，分明是、绛台紫阙。何时约、姑射仙人，试手回剪雪。

声声慢

藏莺院静，浮鸭池荒。绿阴不减红芳。高卧虚堂。南风时送微凉。游鞯践香未遍，怪青春、别我堂堂。闲里好，有故书盈箧，新酒盈缸。

只怕吴霜侵鬓，叹春深铜雀，空老周郎。弱絮沾泥，如今梦冷平康。翻思旧游踪迹，认断云、低度横塘。离恨满，甚月明、偏照小窗。

越山青

四月时。五月时。柳絮无风不肯飞。卷帘看燕归。

雨凄凄。草凄凄。及早关门睡起迟。省人多少诗。

尾犯

霅中

宝蜡夜笼花，不碍画楼，无限清景。病叶分秋，剪愁桐金井。银汉外、尘飞不到，暮云收、琉璃万

顷。弁山横翠，好倩西风，送上江心镜。

霓裳空楚楚，钧天旧梦难省。最忆婵娟，□钗钿香冷。欲高跨、娇鸾归去，又还愁、乌啼酒醒。独思前事，夜永谁问相如病。

两同心

踏青归后，小步西园。翠袖薄、新篁难倚，绿窗润、弱絮轻粘。春风急，暮雨凄然。早听啼鹃。

忆昔几度湖边。款曲花前。约俊客、同倾凿落，看游女、同上秋千。春无主，落日低烟。芳草年年。

瑶花慢

雪

疏疏密密，漠漠纷纷，乍舞风无力。残砖断础，才转眼、化作方圭圆璧。非花非絮，似骋巧、先投窗隙。立小楼、不见青山，万里鸟飞无迹。

休邻冻梗冰苔，算飞入园林，都是春色。年华婉娩，谁信道、老却梁园词客。踏青近也，且一白、何消三白。把一白、分与梅花，要点寿阳妆额。

破阵子

柳浪六桥春碧，香尘十里花风。好是烂游浓醉后，画□阑干见小红。红明绿暗中。

旧约涌金门道，纱笼毕竟相逢。只恐入城归路杂，便转头树北云东。侯门深几重。

凤凰阁

晴绵欺雪，扑扑红楼锦幄。小蜻蜓载水花泊。犹记横波浅笑，香云深约。甚可怪、匆匆忘却。

寻芳人老，那得心情问著。雁程不到怨无托。还又月笛幽院，风镫疏箔。谩傍竹、寒笼翠薄。

归田乐

略彴横溪曲。映带短莎修竹。傍岸谁家屋。爱水护遥碧，林拥深绿。呼布谷。东里西邻才一簇。

社鼓初鸣春酒熟。长衫方帽，翁醉扶黄犊。断霞倦鹊，未晚先争宿。门外月明山六六。

解佩令

浅莎深苑，流萤暗度。问霜纨、藏在何处。一自西风，乱剪剪、枝头红露。怕因循、彩鸾尘蠹。

歌台香散，离宫烛暗，谩消凝、凌波微步。最怕黄昏，小楼外、零云残雨。把相思、共青灯诉。

何满子

舞褥行云衬步，歌纨片月生怀。歌残舞罢花困软，凝情犹小徘徊。髻滑频扶堕珥，裙低略露弓鞋。

当日凝香清燕，惯听八拍三台。谢娘荀令都□老，匆匆好梦惊回。闲指青衫旧泪，空连半股鸾钗。

更漏子

楝花风，都过了。冷落绿阴池沼。春草草，草离离。离人归未归。

暗魂消，频梦见。依约旧时庭院。红笑浅，绿颦深。东风不自禁。

庆清朝

山束滩声，月移石影，寒江夜色空浮。丹青古壁，风幡横卧东流。小舣载云轻棹，湖痕渐落葑泥稠。津亭外，隔船吹笛，唤起眠鸥。

非但予愁渺渺，料那人，应自有、一襟愁。霜栖露泊，容易吹白人头。漠漠荻花胜雪，拟寻静岸略移舟。留闲耳，听莺小院，听雨西楼。

一落索

尽日西阑凭醉。新寒难睡。袖炉烟冷帐云宽，倩倩倩、先温被。

空对短屏山水。清清无寐。却思十里小红楼，应不报、平安字。

琴调相思引

鸦墨斜行印粉香。倚楼凝望过鸿将。寸心天远，月冷梦浮湘。

题恨谩留诗叶小，合欢空恋舞衣长。旧愁千斛，深浅倩谁量。

生查子

钗头缀玉虫，耿耿东窗晓。

京洛少年游，犹恨归来早。

寒食正梨花，古道多芳草。

今夜试青灯，依旧春花小。

合欢带

效柳体

令巍巍、一段风流。看情性、忒温柔。记是河桥曾识面，两凝情、欲问还羞。沈吟半晌，蝉欹舞鬓，

莺涩歌喉。到黄昏饮散，□虽未语，心已相留。

纱窗低转，红袖同携，随花归去秦楼。酒力难禁花易软，聚眉峰、点点清愁。瞋人笑语，朦胧娇眼，鬌扶头。醒来时、月转西厢，隔窗犹听箜篌。

思佳客

家住银塘东复东。赤阑桥下笑相逢。

春风豆蔻抽新绿，夜雨茱萸湿老红。

鸥鸟散，水天空。绮窗昨梦已无踪。

月昏云淡莎汀小，帘影重重花影中。

又

东壁谁家夜捣砧。荆江流滞客偏闻。

三三五五潇湘雁，飞尽南云入北云。

人独自，月黄昏。青灯红蕊落缤纷。

野篁谩白秋萧索，无雨无风也闭门。

又

霜醉秋花锦覆堤。西风一舸小桥西。

闲将窗下红兰梦，写入江南白苎词。

芳绪断，旧游非。空遗香墨湿乌丝。

碧云冉冉无穷恨，只有山阳短笛知。

满江红

脂雨东流，觉春去、绿阴如幄。尝记得、桃花碧径，自怜幽独。日暮碧云空冉冉，摘花小袖犹依竹。望江南、草色欲连天，人江北。

谁共剪，西窗烛。谁共度，西园曲。甚采香情懒，楚骚谁续。海远休寻双燕信，夜长争忍孤鸾宿。夹缃签、曾有旧题诗，灯前读。

浣溪沙

鸦墨鸳茸暗小窗。

栀花时递淡中香。

何须华屋艳红妆。

栊月凉筛金琐碎，

床琴清写玉丁当。

风车闲倚在回廊。

又

薄薄梳妆细扫眉。鬟鸦双叠岭云低。对人浓笑问归期。

荀令老来香已减，谢娘别后梦应迷。一番心事只春知。

又

红紫妆林绿满池，

游丝飞絮两依依。

正当谷雨弄晴时。

射鸭矮阑苍藓滑，

画眉小槛晚花迟。

一年弹指又春归。

又

豆蔻枝头冷蝶飞。

荼花里老莺啼。

懒留春住听春归。

北海芳尊谁共醉，

东山游屐近应稀。

小窗寒草送春时。

西江月

犹记春风庭院，桃花初识刘郎。绿腰传得旧官腔。自向花前学唱。

锦瑟空寻小袖，翠衾尚带馀香。一番拈起一思量。又是桃花月上。

又

楚塞残星几点，关山明月三年。长亭犹有竹如椽，可惜中郎不见。

折柳新愁未歇，落梅旧梦谁圆。何人吹向内门前。一片鹧鸪清怨。

又

漠漠河桥柳外，愔愔门巷灯初。笙歌饮散醉相扶。明月伴人归去。

娃馆深藏云木，女墙斜掠烟芜。水天空阔见西湖。鹤立夜寒多处。

又

暗柳荒城叠鼓，小花静院深灯。年年寒食可曾晴。今夜晴犹未稳。

豆蔻梢头二月，杜鹃枝上三更。春风知得此时情。吹动秋千红影。

又

小立画桥西畔，仙车蓦送香风。多情问我太匆匆。疑是当年小宋。

须识蓬山不远，梨云路杳无踪。觉来斜月隔帘栊。不是相逢是梦。

满庭芳

寒食无情，阳春如客，晚风落尽繁枝。落红堆径，小槛立移时。乐事不堪再省，吴乡远、愁思依依。谁家燕，斜穿绣幕，轻惹画梁泥。

还知。人寂寞，殷勤软语，来说差池。怕王孙归去，芳草离离。倚翠屏山梦断，无心听、啼鸟催归。何时向，溪流练带，一舸载鸱夷。

减字木兰花

鸡儿画曲。处处筝鸣雨屋。

十载重游。柳外啼乌也怨秋。

粉楹醉墨。燕去楼空人不识。

醉踏花阴。错认人家月下门。

又

三生杜牧。惯识小红楼上宿。

压帽花斜。醉跨门前白鼻騧。

归来寻睡。懒拨熏炉温素被。

两袖香尘。肯信春风老得人。

又

一番春暮。恼人更下潇潇雨。

花片纷纷。燕子人家都是春。

莫留春住。问春归去家何处。

春与人期。春未归时人未归。

木兰花慢

远钟消断梦，又霜信、到纹窗。有六曲屏山，四垂斗帐，重锦方床。轻寒画眉尚懒，想留连、一线枕痕香。无语因谁悒怏，何心重理丝簧。

花房。空记旧周郎。指印□鸳鸯。悄不堪□□，

暗尘绣陌，淡月幽坊。休凭败红寄远，怕惊波、侵字不成行。坐忆江南信息，断肠蘸甲清觞。

又

泥凉闲倚竹，奈冉冉、碧云何。爱水槛空明，风疏画扇，雪透香罗。惺松未成楚梦，看玲珑、清影罩平坡。便有一庭秋意，碎蛩声乱寒莎。

银河。不起纤波。天似水，月明多。算江南再有，贺方回在，空费吟哦。年年自圆自缺，恨紫箫、声断玉人歌。谩对双鸳素被，翠屏十二嵯峨。

木兰花令

一声啼鴂无芳草。南浦晴波云渺渺。蠹尘珠网满香车，三十六桥春悄悄。

垂杨柳舞吹笙道。红粉台空灰蝶小。惜花心性不禁愁，莫放堕香随去鸟。

菩萨蛮

翠鸾不隔巫山路。无人肯指行云处。徙倚最高楼。秋波春望愁。

先来愁似雾。更下丝丝雨。芳径溅香泥。苔花滑马蹄。

又

瑶琴欲把相思谱。殷勤难写相思语。人在碧苕滨。相思烟水深。

鳞波流碎月。荏苒年芳歇。何处寄相思。白蘋秋一枝。

水龙吟

晓星低射疏棂，殢寒却枕还慵起。炊烟逗屋，隔房人语，灯前行李。霜滑平桥，雾迷衰草，时闻流水。怅雕鞍独拥，清寒满袖，入斜月、空山里。

谩把鞭梢暗指。酒旗边、柴门又闭。分水点墨，因风欲寄，梅花万里。宝帐春慵，梦中肯信，有人憔悴。待归来、别倚新腔，换却泪毫愁纸。

早梅芳近

碧溪湾，疏竹外，正小春天气。绿珠羞涩，半吐椒红可人意。月香传瘦影，露脸凝清泪。笑倡条冶叶，怕冷尚贪睡。

马行迟，雪未霁。还忆前村里。青禽啁哳，疑是当时梦初起。旧愁归塞管，远恨潇湘水。望江南，故人家万里。

齐天乐

蝉

夕阳门巷荒城曲，清间早鸣秋树。薄剪绡衣，凉生鬓影，独饮天边风露。朝朝暮暮。奈一度凄吟，一番凄楚。尚有残声，蓦然飞过别枝去。

齐宫往事谩省，行人犹与说，当时齐女。雨歇空山，月笼古柳，仿佛旧曾听处。离情正苦。甚懒拂笺，倦拈琴谱。满地霜红，浅莎寻蜕羽。








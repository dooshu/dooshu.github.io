扶风豪士歌





按《唐书·地理志》：关内道扶风郡，本岐州也。至德元载，更郡名曰凤翔，二载，复名扶凤郡。萧士赟曰：此太白避乱东土时诗。扶风乃三辅郡，意豪士亦必同时避乱于东吴，而与太白衔杯酒接殷勤之欢者。



洛阳三月飞胡沙，洛阳城中人怨嗟。天津流水波赤血，[一]白骨相撑如乱麻。[二]我亦东奔向吴国，浮云四塞道路赊。[三]东方日出啼早鸦，城门人开扫落花。[四]梧桐杨柳拂金井，来醉扶风豪士家。扶风豪士天下奇，意气相倾山可移。[五]作人不倚将军势，[六]饮酒岂顾尚书期。[七]雕盘绮食会众客，[八]吴歌赵舞香风吹。原、尝、春、陵六国时，开心写意君所知。堂中各有三千士，[九]明日报恩知是谁?抚长剑，一扬眉，[十]清水白石何离离。[十一]脱吾帽，向君笑；饮君酒，为君吟。张良未逐赤松去，桥边黄石知我心。[十二]

[一]天津，桥名，驾洛水上。详见二卷注。



[二]陈琳诗：“君独不见长城下，死人骸骨相撑拄。”《说文》：“撑，邪柱也。”《史记》：“死人如乱麻。”



[三]司马相如《长门赋》：“浮云郁而四塞。”《韵会》：“赊，远也。”



[四]《诗辩坻》：“《扶风豪士歌》方叙东奔，忽着‘东方日出’二语，奇宕入妙。此等乃真太白独长。”萧士赟曰：言道路艰阻，京国乱离，而东土之太平自若也。



[五]鲍照诗：“握君手，执杯酒，意气相倾死何有。”江总诗：“太山言应可转移。”



[六]辛延年诗：“昔有霍家奴，姓冯名子都，依倚将军势，调笑酒家胡。”



[七]《汉书》：陈遵嗜酒，每大饮，宾客满堂，辄关门，取客车辖投井中，虽有急，终不得去。尝有部刺史奏事，过遵，值其方饮，刺史大穷，候遵沾醉时，突入见遵母，叩头，自白当对尚书有期会状，母乃令从后阁出去。



[八]刘桢《瓜赋》：“承之以雕盘，幕之以织絺。”何逊诗：“玉盘传绮食。”



[九]《论衡》：齐之孟尝、魏之信陵、赵之平原、楚之春申，待客下士，招会四方，各三千人。



[十]江晖诗：“恐君不见信，抚剑一扬眉。”



[十一]古《艳歌行》：“语卿且勿眄，水清石自见。”“清水白石何离离”，即水清石见之意。萧氏注：以清水喻目，白石喻齿，恐未是。



[十二]《高士传》：黄石公者，下邳人也，遭秦乱，自隐姓名，时人莫知者。张良易姓为长，自匿下邳，步游沂水圯上，与黄石公相遇。黄石公故坠履圯下，顾谓良曰：“孺子取履!”良素不知谁，谔然欲殴之，为其老人也，强忍下取履，因跪进焉。公以足受，笑而去。良殊惊。公行里所还，谓良曰：“孺子可教也。后五日平明与我期此。”良愈怪之，复跪曰：“诺。”五日平明，良往，公已先在，怒曰：“与老人期，何后也!后五日早会。”良鸡鸣往，公又先在，复怒曰：“何后也!后五日早会。”良夜半往，有顷，公亦至，喜曰：“当如是。”乃出一编书与良，曰：“读是则为王者师矣。后十三年，孺子见我济北，谷城山下黄石即我矣。”遂去不见。良旦视其书，乃《太公兵法》。良异之，因讲习以说他人，皆不能用。后与沛公遇于陈留，沛公用其言，辄有功。后十三年，从高祖过济北，谷城下得黄石，良乃宝祠之。及良死，与石并葬焉。《史记》：汉六年正月，封功臣，封张良为留侯。留侯乃称曰：“家世相韩，及韩灭，不爱万金之资，为韩报仇强秦，天下振动。今以三寸舌为帝者师，封万户，位列侯，此布衣之极，于良足矣。愿弃人间事，欲从赤松子游耳。”乃学辟谷、道引、轻身。






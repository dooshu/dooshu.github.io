◇螳螂赋

仰乃茂阴，俯缘条枝。冠角峨峨，足翅岐岐。寻乔木而上缀，从蔓草而下垂。戢翼鹰峙，延颈鹄望。推翳徐翘，举斧高抗。鸟伏蛇腾，鹰击隼放。俯飞蝉而奋猛，临蟪咕而逞壮，距车轮而轩翥，固齐侯之所尚。乃有翩翩黄雀，举翮高挥，连翔枝干，或鸣或飞。睹兹螳螂，将以疗饥，厉嘴胁翼，其往如归。（《艺文类聚》九十七，《御览》九百四十六）


○送琴客摇兼济东归便道谒王虢州序

东海摇兼济，年十三从淮南大军，有奇童之称。岁既冠，历泗上剧职，振能吏之声。而尚气节，重言诺，临财廉，见义勇蕴崇具美，发以雅琴，琅琅然若佩玉之有冲牙也。贞元丁丑岁，观艺京师，冲宇罕窥，正声寡听，道不苟合，浩然东归。水流无心，遇用则止。宏农守御史中丞王公得子最深，且东诸侯之望也。傥羽翼吾道，铿锵尔音，飞而鸣之，一日千里，则何公门不可曳长裾乎？大丈夫风波未始有极，生死且不足问，况能离忧乎？白露降，秋起，仰见太华，壮心勃兴。若不激征变商，是孤慷慨，吾季恭也。诗有逸气，盍韵锺律，播於丝桐。


○送李渭赴京师序

（渭，唐宗室子。此序，公作于柳州。）

过洞庭，上湘江，（湘，水名，《汉志》云：出零陵郡阳海山，北入江。）非有罪左迁者罕至。又况逾临源岭，下漓水。（漓水，今之桂江，水出零陵。漓，力支切。）出荔浦，（荔浦，县名。）名不在刑部，而来吏者，其加少也固宜。前余逐居永州，李君至，固怪其弃美仕就丑地，无所束缚，自取瘴疠。后余斥刺柳州，（元和十年，公刺柳州。）至于桂，君又在焉，方屑屑为吏。噫！何自苦如是耶？（“如”，一作“为”。）

明时宗室属子当尉畿县，今王师连征不贡，二府方汲汲求士。李君读书为诗有干局，久游燕、魏、赵、代间，知人情，识地利，能言其故。以是入都干丞相，益国事，不求获乎己，而己以有获。（蜀本无“乎己”二字，或作“不求获而己有获。”）予嫉其不为是久矣。今而曰将行，请余以言。行哉行哉！言止是而已。


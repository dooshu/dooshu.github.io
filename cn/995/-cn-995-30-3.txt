吴沆　临高台三首

高高轩楹日照东，扶桑柱植西昆仑。

上有明真紫霞客，厮征伯侨役羡门。

月驭叱前驱，风驷殿后奔。

灵衣披披溘晻霭，玉斧断断除烦冤。

虚皇下两耳，授又金简文。

相观峻极不客步，拟轶清气排重阍。

咽日诵黄庭，滴露抄韦编。

羊岐之亡罔象得，蛮触之角醯鸡天，

临台一笑俱超然。

吴沆

吴沆　临高台三首

高筑黄金贮俊才，云关玉锁问谁开。

若非倚赖东风力，安得凭虚直上来。

吴沆

吴沆　临高台三首

高台跨崇冈，檐宇锁空雾。

新晴洗双目。十里在跬步。

霏霏渔蒲烟，冉冉富春树。

风花不我私，何以理愁绪。

谁梳白玉窗，中有浮云度。

浮云吹不开，不见行人去。

吴沆


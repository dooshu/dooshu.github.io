先入言为主

予为童子时，十月朝从诸长上拜南山先垅，行石磴间，红叶交坠，先伯元范诵杜牧之“停车坐爱枫林晚，霜叶红于二月花”之句。又在荐桥旧居，春日新燕飞绕檐间，先姑诵刘梦得“旧时王谢堂前燕，飞入寻常百姓家”之句。至今每见红叶与飞燕，辄思之。不但二诗写景咏物之妙，亦先入之言为主也。


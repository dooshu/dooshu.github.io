○兵備浙江上督撫陶宅進兵書 【 勦倭】

帶川意未欲戰為趙司空胡梅林所促進兵大敗身率徤丁射倭得免於難聞此殘倭、久樓陶宅、是葢欲逃則不得、大兵雲集、欲掠則不敢、指日成擒、可立待也、但兵以多筭為勝、師以萬全為強、若虛實未審、進止無方、不免亂軍引勝、則鈍兵挫銳、鼓舞三軍之氣尤難、將弱兵如扶病人緩行猶可勉強。急之則寸步難行。况彼久圍之寇。戰之則生。不戰則死。據險守要。以主待客。其勝負之機自有不同。雖然韓信之智。必左車之計不行而後可以下井陘若籌筭得方。雖項羽之勇。終亦授首於垓下。何憂於凋殘之零寇乎。但本道昨晚方臨地方、尚未及一日、即令催促進兵、想　廟筭巳定、不敢強聒、然一得之愚、自當上陳、竊略此賊、必先哨探既的、然後以輕兵嘗之、或日撓其左。彼必備其左矣。彼備之而我返之。明日復撓其右。彼必備其右矣。彼備之而我返之。越日而前後亦然。又越日而四面撓之。彼將戰也。吾猶返之。是必戰之兵。先示之以弱。使敵分為十。我專為一。所謂無所不備。無所不寡。以俟賊之動靜何如。而後吾之攻進可圖也、當此之時。倭奴之心不畏則驕。畏則思潰而　中國之被擄者必謀歸。其協從之餘孽必求遁矣。况圍師必缺。兵家所忌。然後開一路以縱其迯納降人以消其勢。急追襲以收其功况地多水渠。舟楫未便。彼將何所迯乎。萬一倭奴自驕。驕則必怠怠則不備。不備則襲取之計可行也。先察地形之遠近。道路之廣狹。賊情之虛實、軍氣之強弱。器械之精與不精。進止之齊與不齊。進有所往。退有所據。然後利而誘之。亂而取之。萬全之功可期也。至於對壘交鋒、臨時决機、方略難以預陳、又在將兵者何如耳、恐急遽無序、非用兵之道也、


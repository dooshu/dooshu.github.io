5　投機之會間不容穟　論新史之論　李靖李勣賢於張公謹


新史論張公謹之抵龜曰：「投機之會，間不容穟。」鄭伯克段于鄢，春秋所以紀人倫之大變也，曾是以爲投機乎？晉欒書將弑厲公，召士匄、韓厥二人，皆辭。事見成公十八年左傳。太宗臨湖殿名。之變，問李靖、李勣二人，皆辭。靖、勣賢於公謹遠矣。

【何云】博謀英、衞，無乃機事不密，當時自府僚以外，未必參同。新史仍二人家傳虚辭耳。

【閻按】鄭伯以下乃王氏論新史論。

【元圻案】唐書張公謹傳：「公謹，字弘慎，魏州繁水人。秦王將討隱、巢亂，使卜人占之，公謹自外至，投龜於地曰：『凡卜以定猶豫，決嫌疑，今事無疑，何卜之爲？卜而不吉，其可已乎？』」「論曰：投機之會，間不容穟，此公謹所以抵龜而決也。」〇容齋續筆十四：「晉厲公既殺郤氏三卿，欒書、荀偃執公，召士匄，匄辭不往。召韓厥，厥辭曰：『古人有言曰：「殺老牛莫之敢尸。」而況君乎？』二子竟弑公，而不敢以匄、厥爲罪，豈非畏敬其忠正乎！秦王與建成、元吉相忌害，長孫無忌、高士廉、侯君集、尉遲敬德等日夜勸王誅之，王猶豫未決。問於李靖，靖辭，問於李世勣，世勣辭，王由是重二人。及至登天位，皆任爲將相，知其有所守也。晉、唐四賢之識見略等，而無有稱述者，唐史至不書其事，殆非所謂發潛德之幽光也。」〇通鑑唐紀高祖武德九年考異曰：「統紀云：『秦王懼，不知所爲。李靖、李勣數言大王以功高被疑，靖等請申犬馬之力。』劉餗小説：『太宗將誅蕭墻之惡以主社稷，謀於衞公靖，靖辭；謀於英公徐勣，勣亦辭。帝由是珍此二人。』二説未知誰得其實。然劉説近厚，有益風化，故從之。」〇案：新唐書靖、勣傳皆不及臨湖之事，蓋闕疑之意。義門謂新史仍家傳虚辭，誤也。其謂當時未必博謀英、衞，頗具隻眼。〇葉水心習學記言第四十云：「新史言張公謹抵龜事爲投機之會，不知兄弟相屠，遂攘父位，何名機會？甚矣，其無識也！」






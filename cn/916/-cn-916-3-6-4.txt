【薤露行】

〖乐府解题曰：曹植拟薤露行为天地。〗

天地无穷极。阴阳转相因。人居一世间。忽若风吹尘。愿得展功勤。输力于明君。怀此王佐才。慷慨（《类聚》作恺。）独不群。鳞介尊神龙。走兽宗麒麟。虫兽犹（《类聚》作岂。本集同。）知德。何况于士人。孔氏删（乐府误作册。）诗书。王业粲已分。骋我径寸翰。流藻垂华芬。（○《类聚》四十一。《乐府诗集》二十七。本集六。《广文选》十四。《诗纪》十三。）


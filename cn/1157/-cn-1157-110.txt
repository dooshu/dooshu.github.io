●卷一百十　王礼考五

○田猎

商汤见祝网者置四面，其祝曰："从天坠者，从地出者，从四方来者，皆离吾网。"汤曰："嘻，尽之矣！非桀其孰为此？"汤乃解其三面，置其一面，更教云，祝曰："昔蛛蝥作网（蛛音朱，蝥莫侯反），今之人循序，欲左者左，欲右者右，欲高者高，欲下者下，吾取其犯命者，其惮害物也。"如是汉南之国闻之，曰："汤之德及鸟兽矣。"四十国归之。

周制，天子诸侯无事，则岁行蒐苗獮狩之礼。

仲春教振旅，司马以旗致民，平列阵，如战之阵（以旗者，立旗期民於下也。兵者凶事，不可空设，因蒐狩而习之。凡师，出曰治兵，入曰振旅，皆习战也。四时各教民以其一焉，春习振旅，兵入收众，专於农。平，犹正也。）。王执路鼓，诸侯执鼖鼓，军将执晋鼓，师帅执提，旅帅执鼙，卒长执铙，两司马执铎，公司马执镯（《鼓人职》曰："以路鼓鼓鬼享，以鼖鼓鼓军事，以晋鼓鼓金奏，以金铙止鼓，以金铎通鼓，以金镯节鼓。"提谓马上鼓，有曲木提持鼓立马髦上者，故谓之提。杜子春云："公司马谓五人为伍伍之司马也。"郑元谓："王不执鼖鼓，尚之於诸侯也。伍长，谓之公司马者，虽卑，亦同其号。"鼖音坟）。以教坐作、进退、疾徐、疏数之节（习战法）。遂以蒐田，有司表貉，誓民，鼓，遂围禁。火弊，献禽以祭社（春田为蒐。有司，大司徒也，掌大田役，治徒庶之政令。表貉，立表而貉祭也。誓民，誓以犯田法之罚也。誓曰："无干车，无自後射。"立旌，遂围禁。火弊，火且也。春，田主用火，焚莱除陈草，皆杀而火止。献犹致也。田止，虞人植旌，众皆献其所获兽焉。《诗》云："言私其从，献豜於公。"春田主祭祀者，土方施生也。貉读为禡）。

仲夏教茇舍，如振旅之阵。群吏撰车徒，读书契，辨号名之用。帅以门名，县鄙各以其名，家以号名，乡以州名，野以邑名，百官各象其事，以辨军之夜事。其他皆如振旅（茇舍、草止之也。军有草止之法。读书契，以簿书校录军实之凡要。号名者，徽识所以相别也。乡遂之属谓之名，家之属谓之号，百官之属谓之事。在国以表朝位，在军又象其制而为之，以备死事。帅谓军将，及师帅至伍长也，以门名者，所被徽识如其在门所树者也。凡此言以也、象也，皆谓其制同耳。军将皆命卿，古者军将盖为营治於国门，鲁有东门襄仲，宋有桐门右师，皆上卿为军将者也。县鄙师县正，鄙师至邻长也。家谓食采地者之臣也。乡以州名，亦谓州长至比长也。野谓公邑大夫百官各以其职从王者，此六者皆书其官与名氏焉。门则襄仲、右师明矣，乡则南乡甀、东乡为人是也。其他象此云某某之名、某某之事而已，未尽闻也。夜事，戒夜守之事）。遂以苗田，如蒐之法。车弊，献禽以享礿（夏田为苗，择取不孕任者，若治苗去不秀实者云。车弊，驱兽之车止也。夏田主用车，示所取物希，皆杀而车止。礿，宗庙之夏祭也。冬夏田主於祭宗庙者，阴阳始起，象神之在内也）。

仲秋教治兵，如振旅之阵。王载太常，诸侯载旗，军吏载旗，师都载旃，乡遂载物，郊野载旐，百官载旟，各书其事与其号焉。其他皆如振旅（军吏，诸军帅也。师都，遂大夫也。乡遂，乡大夫也。或载旃，或载物，众属军吏，无所将也。郊谓乡遂之州长、县正以下；野谓公邑大夫。载旐者，以其将羡卒也。百官、卿大夫。载旟者，以其将羡卒也。百官、卿大夫。载旟者，以其属卫王也。凡旌旗，有军众者画异物，无者帛而已。书当为画，皆画以雲气）。遂以獮田，如蒐田之法。罗弊，致禽以祀祊（秋田为獮。獮，杀也。罗弊，罔止也；秋田主用罔，中杀者多，皆杀而罔止。方当为方，秋田主祭四方，报成万物。《诗》云："以社以方。"）。

仲冬教大阅（春辨鼓铎，夏辨号名，秋辨旗物，至冬大阅，简军实）。虞人莱所田之野，为表，百步则一，为三表，又五十步为一表。田之日，司马建旗於後表之中，群吏以旗物鼓铎镯铙，各帅其民而致。质明弊旗，诛後至者。乃陈车徒，如战之阵，皆坐（虞人莱所田之野，芟除其草莱，为可阵之处。後表之中，五十步表之中央。表，所以识正行列也。四表积二百五十步，左右之广，当容三军，步数未闻。致，致之司马。质，正也。弊，仆也。皆坐，当听誓）。群吏听誓於阵前，斩牲以左右徇阵，曰："不用命者斩之（群吏，诸军帅也。阵前，南面乡表也。《月令》："季秋，天子教於田猎，以习五戎。"司徒搢扑，北面以誓之。此大阅礼，实正岁之仲冬，而说季秋之政，於周为仲冬，为《月令》者失之矣。斩牲者，小子也。凡誓之大略，《甘誓》、《汤誓》之属是也）。"中军以鼙令鼓，鼓人皆三鼓，司马振铎，群吏作旗，车徒皆作，鼓行鸣镯，车徒皆行，及表乃止。三鼓摝铎，群吏弊旗，车徒皆坐（中军，中军之将也。天子六军，三三而居一居一遍。群吏既听誓，各复其部曲。中军之将令鼓鼓，以作其士众之气。鼓人者，中军之将，师帅，旅师也。司马振铎以作众。作，起也。既起，鼓人击鼓以行之，伍长鸣镯以节之。伍长一日公司马。及表，自後表前至第二表。三鼓者，鼓人也。摝读如涿鹿之鹿。掩上振之为摝。摝者，止行息气也。《司马法》曰："鼓声不过阊，鼙声不过闒，铎声不过琅。"阊音吐刚反。闒音吐答反）。又三鼓，振铎作旗，车徒皆作。鼓进鸣镯，车骤徒趋，及表乃止，坐作如初（趋者，趋敌尚疾之渐。《春秋传》曰："先人有夺人之心。"及表，自第二前至第三表）。乃鼓，车驰徒走，及表乃止（及表，自第三前至前表）。鼓戒三阕，车三发，徒三刺（鼓戒，戒攻敌也。鼓一阕，车一转，徒一刺，三而止，象服敌）。乃鼓退，鸣铙且却，及表乃止，坐作如初（铙所以止鼓也。军退，卒长鸣铙以和众，鼓人为止之。退，自前表至後表。鼓铎则同，习战之礼，出入一也。异者，废镯而鸣铙）。遂以狩田，以旌为左右和之门，群吏各帅其车徒以叙和出，左右陈车徒，有司平之。旗居卒间分地，前後有屯百步，有司巡其前後。险野，人为主；易野，车为主（冬田为狩，言守取之无所择也。军门曰和，今谓之垒门，立两旌以为之。叙和出，用次第出和门也。左右，或出而左，或出而右。有司平之，乡师居门，正其出入之行列也。旗，军吏所载也。分地，调其部曲疏数。疏前後有屯百步，车徒异群相去之数也。车徒毕出於和门，乡师又巡其行阵。郑众云："险野，人为主，人居前；易野，车为主，车居前。"）。既阵，乃设驱逆之车，有司表貉於阵前（驱，驱出禽兽，使趋田者也。逆，逆要不得令走。设此车者，田仆也）。中军以鼙令鼓，鼓人皆三鼓，群司马振铎，车徒皆作，遂鼓行，徒衔枚而进（群司马，两司马也。枚状如箸，衔之，有繣结项中。军法止语，为相疑惑也）。天子杀则下大駵；诸侯杀则下小駵（駵，有虞氏之旌旗也。下谓弊之）；大夫杀则止佐车；佐车止则百姓田猎（佐车，驱逆之事）。大兽公之，小兽私之，获者取左耳（郑众云："大兽公之，输之於公。小兽私之，以自畀也。"获得禽兽者，取其左耳，当以计功多少者也。畀音必二反）。及所弊，鼓皆駴，车徒皆譟。（及所弊，至所弊之处。田所当於止也。天子诸侯蒐狩有常，至其常处，吏士鼓譟，象攻敌克鼓而喜也。疾雷击曰駴。譟，驩也。《书》曰："前师乃鼓｛付鼓｝。譟"，亦谓喜也。駴音骇，｛付鼓｝付音符。）徒乃弊。致禽饁兽於郊，入献禽以享烝（徒乃弊，徒止也。冬田主用众，物多，众得取也。致禽饁兽於郊，聚所获禽，因以祭四方之神於郊。《月令》季秋"天子既田，命主祠祭禽於四方"是也。入又以禽祭宗庙）。《巾车》：木路，前樊鹄缨，建大麾以田（前音翦。樊，步干反。木路不輓，以革漆之而已。前读为锱翦之翦，翦浅黑也。木路无龙勒，以浅黑饰韦为樊，鹄色饰韦为缨，不言就数，饰与革路同。大麾不在九旗中。以正色言之，则黑，夏后氏所建，用四时田猎）。《田仆》掌驭田路，以田以鄙（田路，木路也。田，田猎是也。鄙，巡行都鄙。）掌佐车之政（佐亦副），设驱逆之车（驱，驱禽使前趋获。逆，御还之使不出围也），令获者植旌（以告获也。植，树也），及献比禽（田弊，获者，各献其禽。比，种物相，从次数之）。凡田，王提马而走，诸侯晋，大夫驰（提，犹举也。晋，犹抑也。使人扣而举之，抑而止之，皆止奔也。驰，放而不扣）。《司几筵》：甸役则设熊席，右漆几（甸音田。谓王甸，有司祭。表貉所设席）《迹人》掌邦田之地政，为之厉禁而守之（田之地，若今苑也）。凡田猎者受令焉（令，谓时与处也）。禁麛卵者，与其毒矢射者（谓其夭物，且害处必多也。麛，麋鹿子）。《肆师》：凡师甸，用牲於社宗，则为位（甸音田。社，军社也。宗近宇也）。《甸祝》掌四时之师田。致禽於虞中，乃属禽。及郊，饁兽。舍，奠於祖獮，乃敛禽。裯牲、裯马，皆掌其祝号。（属音烛。舍音释。裯音诛。祝，之秀反。师田，谓起大众以田也。致禽於虞中，使获者各以其禽来致於所表之处。属禽，别其种类。饁，馈也，以所获禽馈於郊，荐於四方群兆，入又以奠於祖祢。荐，且告反。敛禽，谓取三十入腊人也。）

天子、诸侯无事，则岁三田。（三田者，夏不田，盖夏，时也。《周礼》："春曰蒐，夏曰苗，秋曰獮，冬曰狩。"）一为乾豆，二为宾客，三为充君之庖（君尊宗庙，敬宾客，故先人而後己，取其下也。又分别杀之二等，故自左膘而射之，达过於右肩腢为上，杀以其贯心死疾，肉最洁美，故以为乾豆也。射右耳本，笺云：射当为达，亦自左射之，达右耳本而死者为次，杀以其远心死，稍迟，肉已微恶，故以为宾客也。不言目左者，蒙上文可知。射左股髀而过於右胁者为下，杀以其中胁死，最迟，肉又益恶，充君之庖也。凡射兽，皆逐後从左厢而射之，达於右〈骨｛幺月｝〉者，独言射左髀，则上杀达於右腢，当自左胁也。次杀右耳本，当自左肩腢也，不言自左举下杀之，射左髀可推而知也）。无事而不田曰不敬，田不以礼曰暴天物（不敬者简祭祀，略宾客）。天子不合围，诸侯不掩群（为尽物也）；天子杀，则下大绥；诸侯杀，则下小绥（绥，耳佳反。　绥当为駵。駵，有虞氏之旌旗也。下谓弊之）；大夫杀，则止佐车；佐车止，则百姓田猎（佐车，驱逆之车）。国君春田不围泽，大夫不掩群，士不取麛卵（生乳之时，重伤其类）。獭祭鱼，然後虞人入泽梁；豺祭兽，然後田猎；鸠化为鹰，然後设罻罗；草木零落，然後入山林；昆虫未蛰，不以火田（罻音尉。取物必顺时候也。梁，绝水取鱼者。罻，小网也。昆，明也。明虫者，得阳而生，得阴而灭）。不麛，不卵，不杀胎，不殀夭（殀，於表反。夭，鸟老反。重伤未成物殀，断杀少长曰夭也），不覆巢（覆，败也。《王制》）。

田者大艾草以为防（艾音乂。言田猎者必大芟杀草木以为防，限作田猎之场，拟杀围之处），或舍其中（舍音赦。民复止舍其中，谓未田之前，誓士戒众，故教示战法，当在其间上舍。其舍防之广狭无文），褐缠旃以为门（旃，诸延反。既为防院，当设周卫而立门焉。乃以织毛褐布卫通帛旃之竿，以为门之两旁。其门盖南开，并为二门，用四旃四褐也），丧缠质以为槸（槸，鱼列反。又以丧缠椹质以为门中之闑。闑，车轨之里，两边钩车轮），者间容握。驱而入，击则不得入（其门之广狭，两轴头去旃竿之间，各容一握，人四指为四寸，是门广於轴八寸也。入此门当驰走而入，不得徐也，以教战试其能否，故令驱焉。若驱之其轴头击著门旁旃竿，则不得入也，所以罚不一也。）左者之左，右者之右，然後焚而射焉（以天子六军分为左右，虽同舍防内，令三军各在一方，取左右相应。其属左者之左门，属右者之右门，不得越离部伍，以此故有二门也。教战既毕，士卒出和，乃分地为屯。既陈，车驱卒奔，驱禽内之防，然後焚烧此防草，右中而射之）。天子发，然後诸侯发；诸侯发，然後士大夫发。天子发，抗大绥；诸侯发，抗小绥，献禽於其下（抗，苦浪反。绥，耳隹反。发，谓发矢射之也。其天子发，则先抗举其大绥；诸侯发，则举其小绥，必举此绥为表。天子、诸侯杀时，因献其禽於其下也。抗绥谓既射举之因置虞旗於其中受而置禽焉。受禽猎止则弊之，故《王制》曰："天子杀，则下大绥；诸侯杀则下小绥。"注云：下谓弊之。是役禽已讫，田止而弊绥也。名举始终之一，故与此不同也）。故战不出顷，田不出防，不逐奔走，古之道也（战不出所期之顷，田不出所芟之防，不逐奔走，谓出於顷防不逐之，古之道也。《诗　车攻》"东有甫草"注疏云）。《传》曰：已有三牲，必田狩者，孝子之意，以为己之所养，不如天地自然之牲，逸豫肥美，禽兽多则伤五榖，因习兵事，又不空设，故因以捕禽兽，所以共承宗庙，示不忘武备，又因以为田除害。鲜者何也？秋取尝也（鲜音仙。取禽尝祭）。秋取尝何以也？习斗也，习斗也者，男子之事也。然而战斗不可不习，故於搜狩，闲之也。闲之者，贯之也。贯之也者，习之也。已祭取馀，获陈於泽（搜，所留反。狩，手又反。泽，射宫也）。然後卿大夫相与射，命中者虽不中取也，命不中者虽中不取（中，丁仲反），何以也？所以贵揖让之取，而贱勇力之取也。曏之取於国中，勇力之取也；今之取於泽，揖让之取也。鲁隐公将如棠观鱼者。臧僖伯谏曰："凡物不足以讲大事（臧僖伯，公子彄也。僖，谥也。大事，祀与戎），其材不足以备器用，则君不举焉（材，谓皮革、齿牙、骨角、毛羽也。器用，军国之器。）君将纳民於轨、物者也！故讲事以度轨量谓之轨；取材以章物采谓之物。不轨不物，谓之乱政。乱政亟行，所以败也（度，徒各反。亟，欺冀反。言器用众物不入法度，则为不轨不物，乱败之所起）。故春蒐、夏苗、秋獮、冬狩（獮，息典反。狩，手又反。蒐，索，择改不孕者苗，为苗除害也。獮，杀也，以杀为名，顺秋气也。狩，围守也。冬物毕成，获取之则无所择也），皆於农隙以讲事也（各随时事之间）。三年而治兵，入而振旅（虽四时讲武，犹复三年而大习。出曰治兵，始治其事；入曰振旅。治兵礼毕，整众而还。振，整也。旅，众也），归而饮至，以数军实（数，色主反。饮於庙以数车徒器械及所获也）。昭文章（车服旄旗），明贵贱，辨等列（等列，行伍），顺少长（少，诗照反。长，丁丈反。出则少者在前，还则在後，所谓顺也），习威仪也。鸟兽之肉，不登於俎（俎，祭宗庙器），皮革、齿牙、骨角、毛羽，不登於器（谓以饰法度之器），则公不射，古之制也。若夫山林、川泽之实，器用之资，皂隶之事，官司之守，非君所及也（射，食亦反。夫，音扶。皂，才早反。士臣皂，皂臣舆，舆臣隶，言取此杂猥之物以资器备，是小臣有司之职，非诸侯之所亲也。隐五年）。　昔周辛甲之为大史也，命百官，官箴王阙（大音泰。箴音针。下同。辛甲，周武王大史。阙，过也。使百官各为箴辞戒王过）。於虞人之箴（虞人掌田猎）曰："茫茫禹迹，画为九州（画，胡麦反。茫茫，远貌。画，分也），经启九道（启开九州之道），民有寝庙，兽有茂草，各有攸处，德用不扰（人神各有所归，故德不乱）。在帝夷羿，冒於原兽（羿，五计反。冒贪也），亡其国恤，而思其麀牡（麀音忧。言但念猎），武不可重（重，犹数也），用不恢於夏家（恢，祜回反。羿以好武虽有夏家，而不能恢大之），兽臣司原，敢告仆夫（兽臣，虞人。告仆夫，不敢斥尊。《左》襄四年）。"宣王料民於太原（料，数也。太原，地名）。仲山甫谏曰："民不可料也！夫古者不料民而知其少多，司民协孤终（甫音父。夫音扶。司民，掌登万民之数，自生齿以上皆书於版。协，合也。无父曰孤。终，死也。合其民籍，以登於王也），司商协名姓（司商，掌赐族受姓之官。商，金声清。谓人始生，吹律合之，定其姓名），司徒协旅（司徒，掌合师旅之众也），司寇协奸，牧协职，工协革（司寇，刑官，掌合奸民，以知死刑之数），场协入（场人掌场圃，委积珍物，敛而藏之也），廪协出（廪，力锦反。廪人掌凡榖出用之数也），是则少多、死生、出入、往来者皆可知也。於是乎又审之以事（事，谓因籍田与蒐狩以简知其数也），王治农於籍（籍，籍於千亩田也），摉擦於农隙（摉，所留反。春田曰摉。摉择也。禽兽怀妊未著，摉取之也。农隙，仲春既耕之後。隙，间也），耨获亦於籍（耨，奴遘反。获，户郭反。言王亦至，於籍考课之），獮於既蒸（獮，息典反。秋田曰獮。獮，杀也，顺时始杀也。蒸，升也。《月令》："孟秋乃升榖，天子尝新。"既升，於仲秋也），狩於毕时（狩，手又反。冬田曰狩，狩，围守而取之。毕时，时务毕也），是皆习民数者也。又何料焉（习，简习也）？不谓其少而大料之，是示少而恶事也（恶，乌路反，下同。言王不谓其众少而大料数也，是示以寡少，又厌恶政事，不能修之意也）。临政示少，诸侯避之（示天下寡弱，诸侯将避远王室，不亲附也）。治民恶事，无以赋令（言厌恶政事，无以赋令也。治《周语》）。《传》曰：春曰蒐（蒐，所留反。下并同），夏曰苗，秋曰獮（獮，息典反，下同），冬曰狩（狩，手又反，下同）。苗者谓何？曰：苗者，毛也。取之不围，泽不掩群，取大禽不麛（音迷，下同），不卵，不杀孕重者，春蒐者不杀小麛及孕重者，冬狩皆取之，百姓皆出，不失其时，不抵禽，不诡遇（诡，古委反），逐不出防，此苗、獮、蒐、狩之义也。考苗、獮、蒐、狩之礼，简其戎事也。故苗者毛取之，蒐者搜索之，夏不田何？曰，天地、阴阳、盛长之时，猛兽不攫，鸷鸟不搏（鸷音至。搏音博），蝮虿不螫（螫音释）。鸟、兽、虫、蛇，且知应天，而况乎人哉？是以古者必有豢牢（豢音患）。其谓之畋何？圣人举事必反本，五榖者以奉宗庙养万民也，去禽兽，害稼穑者，故以田言之，圣人作名号而事义可知也。《礼》：圣主之於禽兽也，见其生不食其死，闻其声不尝其肉，隐弗忍也；故远庖厨，仁之至也。不合围，不掩群，不射宿，不涸泽，豺不祭兽，不田猎；獭不祭鱼，不设网罟，鹰隼不鸷，眭而不逮，不出罻罗，草木不零落，斧斤不入山林，昆虫不蛰，不以火田，不麛不卵，不刳胎，不夭（夭，鸟老反），鱼肉不入庙门，鸟兽不成毫毛不登庖厨，取之有时，用之有节，则物莫不多。

汉武帝建元三年，南猎长杨。

帝召见司马相如，请为天子游猎之赋。上令尚书给笔札，相如以为子虚，虚言也；为楚称乌有先生者，乌有此事也；为齐难；亡是公者，亡是人也。欲明天子之义，故藉此三人为辞，其卒章归之於节俭，因以讽谏。相如尝从上至长杨猎，是时天子方好击熊豕，驰逐埜兽，相如因上疏谏。其辞曰："臣闻物有同类而殊能者，故力称乌获、捷言庆忌，勇期贲育。臣之愚，窃以为人诚有之，兽亦宜然。今陛下好陵阻险，射猛兽，卒然遇逸材之兽，骇不存之地，犯属车之清尘，舆不及还辕，人不暇施巧，虽乌获、羿蒙之技不得用，枯木朽株尽为难矣。是胡越起於毂下，而羌夷接轸也，岂不殆哉！虽万全而无患，然本非天子之所宜近也。且夫清道而後行，中路而驰，犹时有衔橜之变。况乎涉丰草，骋邱墟，前有利兽之乐，而内无存变之意，其为害也不难矣！夫轻万乘之重不以为安，乐出万有一危之涂以为娱，臣窃为陛下不取也。盖明者远见於未萌，而知者避危於无形，旤固多藏於隐微而发於人之所忽者也。故鄙谚曰：'家累千金，坐不垂堂。'此言虽小，可以喻大。臣愿陛下留意幸察。"上善之。

元鼎中，天子行猎新泰中，以勒边兵而归。新泰中或千里无亭徼，於是诛北地太守以下。

元帝永光元年正月，行幸甘泉，礼泰畤。礼毕，因留射猎。五年，上幸长杨射熊馆，布车骑大获。

成帝元延二年冬，行幸长杨宫，从胡客大校猎，宿萯阳宫（萯音倍），赐从官。

其十二月，羽猎，扬雄从。以为昔在二帝、三王，宫室、台榭、沼池苑囿、林麓薮泽，财足以奉郊庙、御宾客，充庖厨而巳，不夺百姓膏腴榖土桑柘之地。女有馀布，男有馀粟，国家殷富，上下交足，故甘露零其庭，醴泉流其塘，凤凰巢其树，黄龙游其沼，麒麟臻其囿，神爵栖其林。昔者禹任益虞而上下和，草木茂；成汤好田而天下用足；文王囿百里，民以为尚小；齐宣王囿四十里，民以为大：裕民之与夺民也。武帝广开上林，南至宜春、鼎湖、御宿、昆吾，旁南山而西，至长杨、五柞，北绕黄山，濒渭而东，周袤数百里。穿昆明池象滇河，营建章、凤阙、神明、〈馬及〉娑、渐台、泰液象海水周流方丈、瀛州、蓬莱。游观侈靡，穷妙极丽。虽颇割其三垂以赡齐民，然至羽猎田车戎马器械储峙禁御所营，尚泰奢丽夸诩，非尧、舜、成汤、文王三驱之意也。又恐後世复修前好，不折中以泉台，故因《校猎赋》以风。

明年，上将大夸胡人以多禽兽。秋，命右扶风发民入南山，西自褒斜，东至弘农，南驱汉中，张罗网｛囚且｝罘，捕熊罴豪猪虎豹狖玃狐兔麋鹿，载以槛车，输长杨射熊馆。以网为周阹，纵禽兽其中，令胡人手搏之，自取其获，上亲临观焉。是时，农民不得收敛。雄从至射熊馆，还，上《长杨赋》，聊因笔墨之成文章，故藉"翰林"以为主人，"子墨"为客卿以风。

後汉明帝永平十六年冬，车驾校猎上林苑。

安帝延光二年十一月，校猎上林苑。

顺帝永和四年十月，校猎上林苑，历函谷关而还。

桓帝延熹元年，校猎广成，遂幸上林苑。

灵帝光和五年，校猎上林苑、函谷关，遂巡狩於广成苑。

宋文帝元嘉二十五年闰二月，大蒐於宣武场，主司列奏申摄，克日校猎，百官备办。设行宫殿便座於武帐于幕府山南冈。设王公百官便座幔省如常仪，设南、北、左、右四行旌门。建旗以表护车。殿中郎一人典护车。主者二人收禽。吏二十四人配获车十二两。校猎之官著袴褶。有带二品以上拥刀，备鞘，麾幡，三品以下带刀。皆骑乘。将领部曲先猎一日，布围。领军将军一人督右甄；护军将军一人督左甄；大司马一人居中，董正诸将，悉受节度。殿中郎率护军部曲，在大司马之後。尚书仆射以下诸官曹令史等，至日，会於宣武场，列为重围。设留守填街位於雲龙门之外，在内官道北，外官道南，以西为上。设从官位於雲龙门内大官阶北，小官阶南，以西为上。设先置官位於行上车门外内官道西，外官道东，以北为上。设先置官还位於广莫门外道之东西，以南为上。校猎日平旦，正直侍中奏中严。上水一刻，奏"槌一鼓"。为一严。上水二刻，奏："槌二鼓。"为再严。殿中侍御史奏开东中华雲龙门，引仗为小驾卤簿。百官非校猎之官，著朱服，集到广莫门外。留守填街後部从官就位；前部从官依卤簿，先置官先行。上水三刻，奏："槌三鼓"。为三严。上水四刻，奏："外办"。次正直侍中、散骑常侍、给事黄门侍郎、散骑侍郎、军校，剑履进夹上阁。正直侍中负玺，通事令史带龟印中书之印。上水五刻，皇帝出。著黑介帻单衣，乘辇。正直侍中负玺陪乘，不带剑。殿中侍御史督摄黄麾以内。次正直侍中、次正直黄门侍郎护驾在前。又次正直侍中佩信玺、行玺，与正直黄门侍郎从护驾在後。不鸣鼓角，不得喧譁，以次引出，警跸如常仪。车驾出，赞陛者再拜。皇太子入守。车驾将至，威仪唱："引先置前部从官就位。"再拜。车驾行至殿前回辇，正直侍中跪奏："降辇。"次正直侍中称制曰："可。"正直侍中俛伏起。皇帝降辇登御座，侍臣升殿。直卫鈒（所立反）戟虎贲，毛头文衣鴞尾，以次到正阶。正直侍中奏："解严。"先置从驾百官还便座幔省，皇帝若亲射禽，变服戎服，如校猎仪。内外从官及虎贲悉变服，鈒戟抽鞘，以备武卫。黄麾内官，从入围里。列置部曲，广张甄围，旗鼓相见，衔枚而进。甄周围会，督甄令史奔骑号法施令曰："春禽怀孕，蒐而不射；鸟兽之肉不登於俎，不射；皮革齿牙骨角毛羽不登於器，不射。"甄会。大司马鸣鼓蹙围，众军鼓譟警角，至宣武场止。大司马屯北旌门；二甄师屯左右旌门，殿中中郎率候车部曲入次北旌门内之右。皇帝从南旌门入射禽。谒者以获车收载，还陈於获旗之北。王公以下以次射禽，各送诣获旗下，付禽主者。事毕。大司马鸣鼓解围复屯，殿中郎率其属收禽，以实获车，奉车奉充庖厨。正厨置樽酒俎肉於中逵，以犒飨校猎众军。至晡，正直侍中量宜奏严，从官还著朱服，鈒戟复鞘。再严，先置官先还。三严後二刻，正直侍中奏："外办。"皇帝著黑单介帻单衣。次正直侍中、散骑常侍、给事黄门侍郎、军校进夹御坐。正直侍中跪奏："还宫。"次正直侍郎称制曰："可。"正直侍郎俛伏起。乘舆登辇还，卫从如常仪。大司马鸣鼓散屯，以次就舍。车驾将至，威仪唱："引留守填街先置前部从官就位。"再拜。车驾至殿前回辇，正直侍中跪奏："降辇。"次直侍中称制曰："可。"正直侍中俛伏起。乘舆降入。正直次侍中、散骑常侍等从至閤。正直侍中奏："解严。"内外百官拜表问讯讫，罢。

梁、陈，并依宋仪。其异者，置行殿於幕府山南冈，并设王公百官幕。先猎一日，遣马骑布围。右领军领军督右，左领军将军督左，大司马董正诸军。猎日，侍中三奏，一奏搥一鼓，为一严，三严讫，引仗为小驾卤簿。皇帝乘马戎服，从者悉绛衫帻，黄麾警跸，鼓吹如常仪。猎讫，宴会享劳，比校多少。戮一人以惩乱法。会毕，还宫。

北齐春蒐礼：有司规大防，建获旗，以表获车。前一日，命布围。领军将军一人，督左甄；护军将军一人，督右甄；大司马一人，居中，节制诸军。天子陈小驾，服通天冠，乘木辂，诣行宫。将亲禽，服戎服，鈒戟者皆严。武卫张甄围，旗鼓相见，衔枚而进。甄常开一方，以令三驱。围合，吏奔骑令曰："鸟兽之肉不登於俎者，不射；皮革齿牙骨角毛羽不登於器者，不射。"甄合，大司马鸣鼓促围，众军鼓譟鸣角，至期处而止。大司马为屯北旗门，二甄师屯左、右旌门。天子乘马，从南旌门入，亲射禽。谒者以获车收禽，载还，陈於获旗之北。王公以下以次射禽，皆送旗下。事毕，大司马鸣鼓解围，复屯。殿中郎中率其属收禽，以实获车。壬子还行宫。命有司每会择取三十，一曰乾豆，二曰宾客，三曰充君之庖。其馀即於围下量犒将士。礼毕，改服，鈒者韬刃而还。夏苗、秋獮、冬狩，礼皆同。

後周仲春教振旅，大司马建大麾於莱田之所。乡稍之官，以旗物鼓铎钲铙，各帅其人而致。诛其後至者。建麾於後表之军中，以集众庶。质明，偃麾，诛其不及者。乃陈徒骑，如战之阵。大司马北面誓之。军中皆听鼓角，以为进止之节。田之日，於莱之北，建旗为和门。诸将帅徒骑序入其门，有司居门，以平其人。既入而分其地，险野则徒前而骑後，易野则骑前而徒後。既阵，皆坐，乃设驱逆骑，有司表禡於前。以太牢祭黄帝轩辕氏，於狩地为墠，建二旗，列五兵於坐侧，行二献礼。遂蒐田，致禽以祭社。仲夏教茇舍，遂苗田。仲秋练兵。獮田。仲冬大阅，遂狩。其致禽享礿教习之仪，并如古周法。

隋大业三年，炀帝在榆林，突厥启人及西域、东胡君长，并来朝贡，帝欲示以兵甲之盛，乃命有司陈冬狩之礼。诏虞部量拔延山南北周二百里，并立表记。前狩二日，兵部建旗於表所。五里一旗，分为四十军，军万人，骑五千匹。前一日，诸将各率其军，集於旗下。鸣鼓，後至者斩。诏四十道使，并扬旗节，分中回令，即留军所监猎。布围，围阙南西，方行而前。帝服紫袴褶、黑介帻，乘闟猪车（车饰如木各重辋缦轮，虬龙绕毂，汉东京卤簿所谓猎车），驾六黑骝。太常陈鼓、笳、铙、萧、角於帝左右，各百二十。官戎服骑从，鼓行入围。诸军并鼓行赴围。乃设驱逆骑千有二百。闟猪停轫，有司敛大绥；王公以下，皆整弓矢，陈於驾前。有司又敛小绥，乃驱兽出，过於帝前。初驱过，有司整御弓矢以前。待诏，再驱过，备身将军奏进弓矢。三驱过，帝乃从禽，鼓吹皆振，左而射之。每驱必三兽以上。帝发，抗大绥。次王公发，抗小绥。次诸侯发射，则无鼓，驱逆之骑乃止。然後四夷百姓皆猎。凡射兽，自左而射，达於右腢（五回反），为上等。达右耳本，为次等。自左髀达於右〈骨｛幺月｝〉，为下等。群兽相从，不得尽杀。已伤之兽，不得重射。又逆向人者，不射其面。出表者不逐之。田将止，虞部建旗於围内。从驾之鼓及诸军鼓俱振，卒徒皆譟。诸获禽者，献於旗所，致其左耳。大兽公之，以供宗庙，使归腊於京师。小兽私之。

唐高祖武德五年十二月，上幸泾阳之华池校猎。

上谓朝臣曰："今日畋乐乎？"谏议大夫苏世长对曰："陛下游猎，薄废万机，不满十旬，未见大乐。"上色变，既而笑曰："狂发耶。"世长曰："为臣私计则狂，为陛下国计则忠。"

八年十月，校猎於周氏陂。

上谓侍臣曰："猎以供宗庙，朕当躬其事，以伸孝享之诚。"

太宗贞观五年，大蒐於昆明池，夷落君长从。

十一年，狩於济源之陵山，上曰："古者先驱以供宗庙，今所获鹿，宜令所司造脯醢以充荐享。"

十六年十二月，狩於骊山。

时阴寒晦冥，围兵断绝。上登山望见之，顾谓左右曰："吾见其不整，而不刑则堕军法；刑之，则是吾登高临下以求人之过也。"乃託以道险，引辔入谷以避之。

高宗龙朔元年十月，狩於陆浑县。六日，至飞山顿，帝亲御弧矢，获四鹿及兔数十头。

总章二年，车驾自九成宫还京，仍西狩校习，自麟游西北，绕岐梁，历普润至雍，为两围。

殿中侍御史杜易简、贾言忠监围。山阜悬危，蹑蹻杖策，不得暂停，凡五日面合。劾奏将军刘元意，黄河上等处断围。元意竟抵罪。黄河上围日，军容齐整，诏特原之。

元宗先天元年十月，幸新丰，猎於骊山之下。

开元三年，大蒐於凤泉。

右补阙崔向上疏曰："臣闻天子三田，若古有训，岂惟为乾豆、宾客、庖厨者哉？亦将以阅兵讲武、戒不虞也。《诗》美宣王之田，徒御不惊，有闻无声，谓畋猎时，人皆衔枚，有若闻而无讙譁也。又曰：悉率左右，以燕天子，谓悉驱禽，顺有左右之宜，以安待王射也。则知大绥将下，亦有礼焉。侧闻猎於渭滨，有异於是，六飞驰骋，万骑腾跃，冲翳荟，蹴蒙笼，越崭险，靡榛藂，红尘坐昏，白日将暗，毛群扰攘，羽族缤纷，左右戎夷，并伸骁勇，攒镝乱下，交刃霜飞，而降尊乱卑，争捷於其间，岂不殆哉！夫环卫而居，暴客攸待；清道而出，行人尚惊，如有坠驾之虞，流矢之变，兽穷则搏，鸟穷则攫，陛下复何以当之哉？惟深思後虑，以诫後图，天下幸甚！"

德宗贞元十一年十二月腊日，畋於苑中，止其多杀，行三驱之礼。

武宗会昌元年十月，车驾幸咸阳校猎。

二年十月，校猎於太白原。

◎唐开元礼

△皇帝田狩仪

仲冬狩田之礼。前期十日，兵部徵众庶，循田法，虞部量地广狭，表所田之野。前狩三日，本司建旗於所田之後，随地之宜。前一日未明，诸将各帅士徒集旗下，不得諠譁。质明弊旗，後至者罚之。兵部分申田令，遂围田。其两翼之将皆建旗，及夜布围讫（若围广，或先期二日、三日），围阙其南面（且据南面。及狩，随地所向）驾出以刚日。其发引、次舍如常。将至田所，皇帝鼓行入围。鼓吹令鼓六十陈於皇帝东南，西向；六十陈於皇帝西南，东向，皆乘马（各觜萧角）。诸将皆鼓行赴围，乃设驱逆之骑百有二十。既设驱逆，皇帝乘马南向，有司敛大绥以从，诸公王以下皆乘马带弓矢陈驾前後，所司之属又敛小绥以从。乃驱兽出皇帝之前。初一驱过，有司整饬弓矢以前；再驱过，本司奉进弓矢；三驱过，皇帝乃从禽左而射之。每驱必三兽以上。皇帝发，抗大绥。皇帝既发，然後公王发。王著，抗小绥。诸公既发，以次射之讫，驱逆之骑止，然後百姓猎。凡射兽，自左而射之，达於左腢，为上射；达左耳本为上射；左脾达于右〈骨｛幺月｝〉，为下射。群兽相从，不尽杀。已被射者，不射；又不射其面，不翦其毛。其出表者不逐。将止，虞部建旗於田内，乃擂击驾鼓及诸将之鼓，士徒譟呼。诸得禽者，献於旗下，致其左耳。大兽公之，小兽私之。其上者以供宗庙，次者以供宾客，下者以充庖厨。乃命有司饁兽於四郊，以兽告至於庙社（其因讲武以狩，则先设围亦如之也）。

宋太祖皇帝建隆二年十一月，始狩於近郊，赐宰相、枢密使、节度观察防御团练使、统军、侍卫诸军校，皆锦袍（其後从臣皆赐窄袍并靴）。自是多以秋冬或正月畋於四郊，先出禁军为围（去声）场。五方以鸷禽细犬从出城，每行数里，或召从官饮，至顿赐食。上每中禽，诸从官贡马称贺，亲王以下射中者，赐马。

太宗太平兴国五年十二月，畋於近郊。

雍熙二年十一月，诏曰："三田之制，其一曰乾豆，谓腊之以供祀也。近以率遵时令，薄狩郊畿，既亲射以获禽，宜奉先而登俎，其以畋猎亲获兽，付所司荐享太庙，仍著於令。"

端拱元年十月，自今非特朕不於近甸游猎，其五方所畜鹰犬并放之，仍令诸州不得以鹰犬来献。

淳化五年腊日，命诸王田猎近郊。

真宗咸平三年十二月，以猎获狐、兔荐庙之馀，赐中书、枢密院。

大中祥符三年，诏令教骏所养鹰鹘，除量留十馀以备诸王从时展拜礼外，自馀并去其羁绁，纵之山林。

自景德四年後，上不复出猎。天僖初，又诏禁围草地，许民耕垦。

仁宗庆历五年，兵部员外郎、直集贤院李柬之言："祖宗校猎之制，所以顺时令而训戎事也。陛下临御以来，未尝讲修此礼，愿诏有司草仪注，择日命殿前马步军司互出兵马，以从猎於近郊。"诏枢密院讨详先朝校猎制度。十月，御内东门，赐从官酒三行，奏钧容乐，幸琼林苑门，赐从官食。遂猎於杨村，燕于幄殿，奏教坊乐。遣使以所获獐兔驰荐太庙。既而召父老临间，赐以饮食茶绢，及赐五坊军士银绢有差。

六年十一月，复猎於城南东韩村。自玉津园去辇乘马，分骑士数千为左右翼，节以鼓旗。合围场径十馀里，部队相应。天子按辔中道，亲挟弓矢，而屡获禽。是时，道傍居民或畜狐兔凫雉驱於场中。因谓辅臣曰："畋猎所以训武事，非专所获也。"悉合纵之。至棘店，御帐殿，召问所过父老子孙供养之数，土地种植所宜，且叹其衣食粗粝，而能享寿，人加恩劳。还次近郊，遣卫士更奏技驾前，两两相当，掉鞅挟槊以决胜。又谓辅臣曰："此亦可观士之才勇。"免所过民田在围内租税一年。时交趾李德政適遣使献驯象，未见，特召预观，赐紫袍涂金带。

七年三月，诏罢出猎，以谏者多故也。








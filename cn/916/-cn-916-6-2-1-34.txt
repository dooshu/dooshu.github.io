【古意诗二首】

〖《诗纪》作和王友德元古意二首。〗

游禽暮知反。行人独未（玉台作不。）归。坐销芳草气。空度明月辉。□容入朝镜。思泪点春衣。巫山彩云没。（古文苑作合。）淇（古文苑误作湛。）上绿条（《诗纪》作杨。）稀。待君竟不至。秋雁双双飞。（○玉台新咏四。古文苑九不署作者。题作王友古意二首。《诗纪》五十七。）

霜气下孟津。秋风度函（古文苑误作亟。）谷。念君凄已（《诗纪》作以。）寒。当轩卷罗□。纤手废裁缝。曲鬓罢膏沐。千里不相闻。寸心郁纷蕴。（玉台作氤氲。）况复飞萤夜。木叶乱纷纷。（○同上）


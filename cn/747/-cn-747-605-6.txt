○唐故尚书主客员外郎卢公集序

心之精微，发而为文；文之神妙，咏而为诗。犹夫孤桐朗玉，自有天律。能事具者，其名必高。名由实生，故久而益大。尚书郎卢公讳象，字纬卿，始以章句振起於开元中，与王维、崔颢比肩骧首，鼓行於时。妍词一发，乐府传贵。由前进士补秘书省校书郎，转右卫仓曹掾。丞相曲江公方执文衡，揣摩後进，得公深器之，擢为左补阙河南府司录司勋员外郎。名盛气高，少所卑下。为飞语所中，左迁齐、、郑三郡司马，入为膳部员外郎。时大盗起幽陵，入洛师，东夏衣冠不克归王所，为虏劫执，公堕胁从伍中。初谪果州长史，又贬永州司户，移吉州长史。天下无事，朝廷思用宿旧，征拜主客员外郎。道病留武昌，遂不起。故相崔太傅时为右史，方在鄂，以文志其墓，其词曰：“噫，公妙年有声，振耀当代。翱翔路，不虞缴。盛名先物，易生疠疵。三至郎署，坐成遗耋。蹭蹬江皋，栖栖没齿。”见知者恨之。公远祖元魏、北齐、後周皆为帝师。公之叔父嵩山逸人谏议大夫颢然，真隐者也。公下世後七十三年，其孙元符捧遗草来乞词以表之。尝经乱离，多所散落，今之存者，十有二卷，凡若干篇。


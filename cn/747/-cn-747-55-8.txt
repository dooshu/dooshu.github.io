○宸扆台衡二铭（并序）

朕每览上古之书，及唐虞之际，君臣相得，圣贤同时，日夕孜孜，讲论治道，或陈其鉴诫，讽以歌咏，焕乎典谟，百代是式。有以见启沃之道，理化之端，意甚慕之，而未能逮也。顷灵盐节度使杜希全，著书上献，多所规谏，聊为《君臣箴》，用答其意。河东等道副元帅司徒燧，固请勒石，贻厥后人。朕以文既非工，义又未备，垂诸后裔，良所恧焉。起予者商，因之有作，庶乎朝夕自儆，且俾后代知我文武殿邦之臣欤！


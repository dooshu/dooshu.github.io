少师存斋徐相公八十寿序


今年吾师存翁徐老先生，寿登八袠。九月二十日，其悬弧之辰也。先是，居正等从阁中上书，言今中国有大庆，覃恩宇内，则大臣致政家居者，八十以上，有司以礼存问；九十以上，遣官存问。嘉靖间大学士王鏊、谢迁，皆年届八十，悉得遣问。今原任少师徐阶，今年正八十，比之王、谢诸臣，齿德相同，而勋业之赫奕，有非诸臣所能及者。臣等昧死，敢邀天恩，幸从遣官之例，以彰圣朝崇礼耆硕之美。上亟报可，降玺书，遣大行人往，又特赐白金、文绮、蟒衣。于是海内争相传颂天子至意，而吾师洪勋茂德，又足以当明眷。煌煌哉盛举，旷世所希遘也。

居正尝谓士君子所为尊主庇民，定经制，安社稷，有自以其身致之者，有不必身亲为之，而其道自行于天下，其泽自被于苍生者。窃以为此两者，惟吾师兼焉。当嘉靖季年，墨臣柄国，吾师所为矫枉以正，矫浊而清者，幸及耳目。其概载在国史，志在缙绅。里巷耇长，尚能道焉。此以身致治者也。比成功而归老也，则挈其平生所为经纶蓄积者，尽以属之居正。居正读书中秘时，既熟吾师教指，兹受成画，服行唯谨。万历以来，主圣时清，吏治廉勤，民生康阜，纪纲振肃，风俗朴淳，粒陈于庾，贯朽于府，烟火万里，露积相望。岭海之间，氛廓波恬；漠北骄虏，来享来王，咸愿保塞，永为外臣。一时海内，号称熙洽。人咸谓居正能，而不知盖有所受之也。此不必身亲为之者也。故此两者，惟吾师兼焉。

夫士君子修身理天下，孰非精神之所运用？天既厚吾师精神，以发祥于事业，施之后世，皆可为法程。盖其运用也大而久。大可以扶皇极，锡庶民之福；久可山延世运，培万年之祚。及其归藏林壑，颐老烟霞，以其余者授之于人，而以其精者敛而自寿。今寿跻八袠，而精强神王，其聪明步履，虽新壮少年有弗如。本之天所以笃祐，原与众异，而吾师自善为调摄，以承天意。推此言之，自兹以往，度为百千，盖未可量也。居正将次第执简而修祝焉。






古墨斋

古墨斋，在宛平县署。万历初，河南内乡李公荫令宛平，发地得柱础六，微有字迹，洗视之，唐李北海云麾将军碑也。字画轻逸而正得老，如颜鲁公体，至迟重而正得媚。观此碑，悟古人笔法脱换，与子瞻先后学二人书以意参互处。碑存百八十余字，碑首存唐故云三字。公因筑小室，砌碑壁间，曰古墨斋。傍置花柳以韵之。

盯眙李言恭云麾将军断碑歌○苍颉史籀不可起，蝌蚪鸟迹今已矣。书苑千载尊钟王，乃有北海接其轨。秀劲首推云麾碑，当年落笔风雨随。何人击断成柱础，神物终为造化私。岁岁委置荆蓁里，瓦砾冰霜竟谁视。数字馍糊苔藓封，双螭断缺斤斧毁。吾党好古有李侯，忽焉搜致如琳璆。一朝置向高斋壁，拂拭光芒动斗牛。李侯邀我把酒看，白日高堂气自寒。人生屈伸亦犹此，屈于不知伸知已。

亳州朱宗吉云麾将军断碑歌○有唐行押谁第一，北海书坛标赤帜。当时一纸论千金，况复流传久散逸。娑罗岳麓俱称奇，神逸更数云麾碑。一时绢素蛟龙走，千载碑阴魍魉悲。异物从来人鬼怒，亦有人鬼为之主。九渊尚获隋侯珠，双龙乍出丰城土。四壁琴堂森古光，呼相观者如堵墙。新亭丹雘勒文字，绝胜沉埋道路傍。此碑遇合有时哉，一朝脱去千年苔。李公摩挲李公字，复何人斯置斯地。


○诫惧箴

（或谓公忧、惧二箴，当王叔文将败时作，恐未必然。观其辞意，亦贬谪后作也。）

人不知惧，恶可有为？知之为美，莫若去之。非曰童昏，昧昧忽思。祸至后惧，（“后”，一作“而”。）是诚不知。君子之惧，惧乎未始。几动乎微，事迁乎理。将言以思，将行以止。中决道符，乃顺而起。起而获祸，君子不耻。非道之愆，非中之诡。惧而为惧，虽惧焉如？君子不惧，为惧之初。


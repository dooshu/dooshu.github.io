◇　祠汉庙（始建国元年）

予之皇始祖考虞帝受嬗於唐，汉氏初祖唐帝，世有传国之象，予复亲受金策於汉高皇帝之灵。惟思褒厚前代，何有忘时？汉氏祖宗有七，以礼立庙於定安国。其园寝庙在京师者，勿罢，祠荐如故。予以秋九月亲入汉氏高、元、成、平之庙。诸刘更属籍京兆大尹，勿解其复，各终厥身，州牧数存问，勿令有侵冤。

（《汉书·王莽传》中）




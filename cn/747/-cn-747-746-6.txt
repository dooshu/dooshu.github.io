○惠山寺记

蘧舅氏扶风公，贞元四年秋八月，与太原王武陵、吴郡朱宿同游惠山精舍，为赋往体诗一首，王序而题之。观其词，颇有世外之交，出尘之想，凝思澹虑，泛溢天格。虽建安才人，不足居其右矣。後二十年，复继於末，则有伤时叹逝之感，宿草邻笛之悲。洎会昌初，武皇帝隳浮图法，诏毁其宫而逐其徒，惠山在毁中。时无好事者，诗亦随尘焉。今寺既复，而诗尚遗落。内弟审馀，寓书请於蘧。会蘧赴河阳辟召，路出寺下，因重记於轩廊南垣。我舅氏由吏部拜执法，器业磊落，为时巨人。平生操尚，备在国史，此不能举。所载者，风韵之词，登临之兴，俾後人挹其清芬而已。大中十一年五月十三日，怀孟等观察使从事、试大理评事兼监察御史李蘧重题。

李彦芳

彦芳，卫国公赠司徒靖五代孙。太和中为凤翔司录参军。


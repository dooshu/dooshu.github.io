157　叔文之母訓　好學爲福猶飛鳥有羽翼　莊子逸篇十有九　莊子逸篇見於諸書　閻氏所謂莊子逸文


叔文相莒三年歸，其母自績。謂母曰：「文相莒三年，有馬千駟，今母猶績，文之所得事，皆將棄之已。」母曰：「吾聞君子不學詩書射御，必有博塞之心；小人不好田作，必有竊盜之心；婦人不好紡績織絍，必有淫泆之行。好學爲福也，猶飛鳥之有羽翼也。」

【集證】引見御覽六百七學部。

【閻按】余孫名學翼，取此。

漢七略所録，若齊論之問王、知道，孟子之外書四篇，今皆亡傳。莊子逸篇十有九，案：漢志，莊子五十二篇，今郭象止定爲三十三篇，是逸十有九篇也。淮南鴻烈多襲其語。唐世司馬彪注猶存。後漢書、文選、世説注，藝文類聚，太平御覽間見之，斷圭碎璧，亦足爲篋櫝之珍。博識君子，或有取焉。

【閻按】漢嚴遵老子指歸引莊子甚多，皆不見今莊子書，其爲逸篇可知。備載之，以補王氏之漏焉。〇任車未虧，童子行之；及其傾覆也，顛高墮谷，千人不能安。卵之未剖也，一指麾之；及其爲飛鴻也，奮翼淩霄，罾繳不能達也。胎之能乳也，一繩制之；及其爲牡也，羅網不能禁也。虎也執群獸，食牛馬，劍戟不能難也。故漣滴之流，久久而成江海。小蛇不死，化爲神龍。積微之善，以至吉祥；小惡不止，乃至滅亡。〇我之所以爲我者，豈我也哉！我猶爲身者非身，身之所以爲身者，以我存也。而我之所以爲我者，以有神也。神之所以留我者，道使然也。〇道之所生，天之所興，始始於不始，生生於不生，存存於不存，亡亡於不亡。〇夫起福生利，成功遂事，備物致用，使人大富。天下奢僭，財貨不足，民人愈醜。福滿山澤，金玉成積，國愈不安，民益少利。飾智相愚，以詐相要。防隄邪淫奸宄之路密，分别同異是非之變衆，則國家昏而政事衰。作方遂伎，彫琢文彩，奇變異怪，以褒有德，以别尊卑，巧故滋起，俊出愈奇。令速賞深，罰峻刑嚴，斵肌膚，斷四支，疏遠不隱，親近不和，罪至夷滅，賞至封侯，天地振慄，盜賊愈多。〇夫飢而倍食，渴而大飲，熱而投水，寒而入火，所苦雖除，其身必死。胸中有瘕不可鑿，喉中有疾不可剥也。蟁蝱著面，不可射也。蟣蝨著身，不可斫也。〇夫日月之出入也同明，人之死生也同形；春秋之分也同利，玄聖之與野人也同容；通者之與閉塞也同事，道士之與赤子也同功。凡此數者，其中異而外同，非有聖人莫之能明。〇夫陰而不陽，萬物不生；陽而不陰，萬物不成。天地之道，始必有終，終必有始。〇夫嬰兒未知，而忠信於仇讐，及其壯大有識，欺紿兄嫂。三軍得意，則下亡虜；窮谿之獸，不避兕虎。其事非易〔一〕，事理然也。

【全云】張南漪語予曰：「道德指歸前有谷神子序，其曰嚴君平姓莊氏，故稱莊子，班氏避明帝諱，更之爲嚴。然則篇中所稱莊子者，皆君平自稱也。故卷首即稱『莊子曰：老子之作，上經象天，下經象地。』其發明宗旨，幾二百言。此後每設爲問答，必曰『何以言之』，『何以明之』，『何以效之』，『或曰』、『敢問』，而後以『莊子』答之，蓋皆君平自稱之言無疑也。閻潛丘乃以爲莊周逸篇之文，以補王厚齋之漏，何其觕也！其所引亦不完。」南漪之言覈而篤，然余并疑是書乃贋本。

【元圻案】近仁和御史孫志祖讀書脞録續編：「困學紀聞載莊子逸篇數十，然未盡也。穀梁傳哀二年疏引莊子：『楚人賣矛及楯者，見人來買矛，即謂之曰此矛無何不徹；見人來買楯，則又謂之曰此楯無何能徹者。買人曰：「還將爾矛刺爾楯若何？」』顔氏家訓勉學篇引莊子『螝二首』。文選吴都賦注：『有繫謂之縣，無謂之解。』西征賦注引『襄公之應目夷，知大體者也』。難蜀父老注引『兩袒女浣於白水之上者，禹過之而趨曰：「治天下若何？」女曰：「股無胈，脛不生毛，顔色烈凍，手足胼胝，何以至是也？」』藝文類聚二引『陰陽伏於黄泉，陽氣上通於天，陰陽不争故爲霓。玉女投壺，天爲之笑，則電』。又『陽炙陰爲虹』。八引『水静則明，濁則混。水静猶明，而況精神！聖人之心静乎！』又引『海水三歲一周，流波相薄，故地動』。八十七引『朽瓜化爲魚，物之變』。九十一引『鷂爲鸇，鸇爲布穀，布穀復爲鷂，此物變也』。初學記二十五引『梁麗可以衝城』。司馬彪注：「麗，小船也。」皆今莊子所無。又南史何子朗嘗爲敗家賦，擬莊周馬捶，蓋馬捶亦逸篇也。」〇愚案列子天瑞篇「生物者不生，化物者不化」，張湛注曰：「莊子亦有此文。」併引向秀注。今莊子無此文。陸德明莊子釋文逍遥遊「聾者無以與乎鐘鼓之聲」，此下更有「盲者無以與乎眉目之好。夫刖者不自爲假文履」，今逍遥遊亦無此二句。〇天道篇：「水静則明燭鬚眉，平中準，大匠取法焉。水静猶明，而況精神！聖人之心静乎！」與藝文類聚八所引稍有不同耳，不得竟謂之逸文。若初學記所引「梁麗可以衝城」，見在秋水篇，孫氏或未詳考。

〔一〕「事」，原作「身」，據清嘉慶本改。






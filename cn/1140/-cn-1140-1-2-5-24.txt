适余堂诗序

必不得已而後言其言於是乎至古之诗人皆然而得之行役羇旅者为多其身闲其地远其时淹久既积其穷苦憔悴之怀又历乎荒厓大谷云物虫鸟之变或震荡之以兵革凄迷之以风雨出其所言使人往复而惊叹所谓有触而鸣者也陈子元水吴人也而家豫章遭乱家破孑身穷老不得归往往以诗自慰藉又能书法兼篆隶其为人也博雅好古抽之不穷与之久而不厌以此游士大夫称其诗者日衆赵韫退大参尝叙述之以传谓其晩年诗益进崎岖忧患有少陵夔州子厚永州之遗而陈子更请子论其诗予无以加也大抵早岁多山水游讌之篇中更乱离乐往悲来咿嘤叫啸往往哀激其境穷者风变其思苦者曲工陈子既以其不得已者托之於诗士大夫又乐道而与之游宜其老不辍吟也夫人之情无不怀其故乡者豫章之去吴门乘迅风不旬日至耳豫章之服食居处玩好又率不类吴今陈子年且六十买妾生子将老於此乡其有爱於匡庐剑水之间乐而忘返耶抑三吴雕弊田庐荡然虽归亦客邪异日东下章江当繋舟取酒数斗醉陈子而问之聊叙其槩如此


○水始冰赋（以“律报司寒，冰因水结”为韵）

润下之性，有时可凝，暑归寒集，阳闭阴升，吹寒风之远派，蹙冻雨而成冰，俾巨海以息浪，胡涓波之足徵。北陆阴涸，寒泉井冽，天吴外抟，灵胥自结，含贞抱虚，既莹且澈，断流而棱剑威，照日而片片霜切。及坳曲，陵湫穴，苍山石，大冶流铁，圆光而蚌珠可掬，朝涉而马蹄可折，既否隔於风，亦闭藏於鱼鳖。尔乃命海若，戒冯夷，连焰绝於火井，俾梁成於水湄，乘险无替，旬日不衰，若拥轻絮，如积素丝。秋令虽终，尚占庚辛之色；严风更肃，将奉元冥之司。其为水也则陷，其为冰也则履，畜成比玉之壶，散作流谦之水。柔性是著，仙颜是比，方稽化而转疑，盖不知其所以。夫其瀑布流湍，迸射交攒，檐溜承绠，垂空冻乾。微波烟幂，大壑云漫，滴贯珠而呈脆，排层岩而召寒。至於六尺表奇，百丈涵奥，鼠北方而可规，蚕东夏而禀操。坚贞应运，渡光武而堪奇；孝德幽通，献鲤以为报。始冰之初，立冬之日，将凿井，望纳秩。刷室应候，司管调律，温泉殊沼，夏虫异术。阊阖门静，琅琊井溢，当腹坚而将藏，候朝阳而乃出（不见因字官韵）。


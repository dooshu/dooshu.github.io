孙应时　挽吴给事芾

人物中兴后，猗公一世雄。

虹蝩辉霁景，山岳镇颓风。

用舍关轻重，声名擅始终。

堂堂今日尽，海宇尽哀恫。

孙应时

孙应时　挽吴给事芾

早岁规模大，中年出处明。

两朝高献纳，六郡凛威名。

虽作收身去，终余报国诚。

秣陵天下计，惆怅此时情。

孙应时

孙应时　挽吴给事芾

里社湖山胜，归休十四年。

千钟穷燕赏，双剑去聊翩。

家有遗经盛，名今太史传。

欺心傥容发，天岂许公全。

孙应时

孙应时　挽吴给事芾

与世栽桃李，身间意不衰。

涓尘犹奖录，尺雨各扶持。

永恨登门约，空传堕泪碑。

微生渺何极，不敢负公知。

孙应时


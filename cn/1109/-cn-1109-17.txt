永某氏之鼠［1］

永有某氏者，畏日［2］，拘忌异甚。以为己生岁直子［3］；鼠，子神也［4］，因爱鼠，不畜猫犬，禁僮勿击鼠。仓廪庖厨［5］，悉以恣鼠［6］，不问。

由是鼠相告，皆来某氏，饱食而无祸。某氏室无完器，椸无完衣［7］，饮食大率鼠之余也。昼累累与人兼行［8］，夜则窃啮斗暴，其声万状，不可以寝，终不厌。

数岁，某氏徙居他州，后人来居，鼠为态如故。其人曰：“是阴类［9］，恶物也，盗暴尤甚。且何以至是乎哉？”假五六猫，阖门撤瓦灌穴［10］，购僮罗捕之，杀鼠如丘，弃之隐处，臭数月乃已。

呜呼！彼以其饱食无祸为可恒也哉！

【注释】

［1］永：永州，位于今湖南零陵县。

［2］畏日：怕犯日忌。古时认为日子有吉凶，某些日子忌讳做某些事情，否则就会不祥。

［3］生岁：出生的年份。直子：正值农历子年。直：通“值”。

［4］子神：在此指生肖。

［5］仓廪：粮仓。庖厨：厨房。

［6］恣：放纵，纵容。

［7］椸：衣架。

［8］累累：形容数量很多。兼行：并行。

［9］阴类：偷偷活动的东西。

［10］阖：关闭，合上。








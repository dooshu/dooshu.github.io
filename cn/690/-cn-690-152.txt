卷一百五十二



卷之一百五十二

洪武十六年二月乙亥朔，上观唐太宗《帝范》，谓侍臣曰：“此十二篇者，虽非帝王精微之道，然语意备至，曲尽物情，使唐之子孙克守其言，亦足为训，自后女主窃柄，有乖君体，骨肉少恩，有乖建亲，谄谀并进，有失求贤，忠谏者忌之，谗佞者悦之，骄奢纵佚，罔知戒惧，赏罚政令不行于天下，阉竖小人朋比于国中，卒召藩镇之祸，而唐祚遂衰。有国家者，其可不守祖宗之法乎？”

丁丑，遣官释奠于先师孔子。

戊寅，祭大社、大稷。

旌表北平栾城县民李大妻甄氏。舅早卒，奉其姑甚孝，夫与其弟异居。一日，姑往视其次子家，甄氏随行，不忍去姑侧，姑力遣之。还甫三日，甄氏心惊，举身流汗，意姑疾也，亟往省之，果有以疾来告者。甄氏沿道拜祷，至姑侧，侍汤药，数日而愈，后姑年九十一以疾终。既葬，甄氏庐墓三年，旦暮悲号不辍，里人称为孝妇。事闻，诏旌表其门曰孝妇甄氏之门。

庚辰，上谕皇太子、诸王曰：“凡听讼贵明，不明则刑罚不中，罪加良善，人心怨咨，有伤天和，或有大狱，必当详审，庶免构陷之非、锻炼之毙。”又曰：“凡赏功要当，不当则人心不服，盖赏与罚二事，治天下之大权也，不可不慎。”

夜，太阴犯毕宿。

辛巳，遣镇抚桑昭赍敕往谕辽东都指挥潘敬、叶旺曰：“二月六日夜，太阴有象，主胡兵入寇。今遣使谕尔知之，当严加号令，命各卫指挥、千、百户而下多方警备，已命都督于显等运米四十万石度海，又发步骑数十万屯驻北平、真定等处，皆为天象之故。若胡兵果犯辽东，即以北平步骑邀其归路，勿令纵逸。”

以高、廉二州守御千户所隶雷州卫指挥使司。

壬午，朝日。

诏武官子弟习骑射校艺，精熟者始许袭职，不中者有罚。

建昌土酋阿泒来朝，贡马及方物，诏赐锦、绮罗各五匹，帛倍之，并赐金龙罗衣、帽带、靴袜。

癸未，旌表登封县孝子王中之门。中家业农，未尝知书而性至孝，母殁，庐墓三年，身被衰麻，日食飦粥，旦夕哭奠，未尝栉发易衣。墓侧无水，浚井四丈余，不得泉，中环井再拜吁天，泉水涌出，乡里以为孝感。事闻，诏旌之。

乙酉，祭太岁、风云雷雨、岳镇、海渎、山川、月将、城隍诸神，遣官祭先农及旗纛，遣官祀历代帝王。

旌表山西阳城县民段节妻宋氏贞节。宋氏年二十七而寡，姑年七十，宋氏纺绩以备餋，及姑年九十而卒，丧葬尽礼，抚育诸子至于成人，守节不改，年已七十。有司上其事，故旌表之。

丁亥，旌表晋州安平县烈妇张氏。张氏，国子生翟德妻也，德盗同舍生衣物。事觉，张氏耻之曰：“夫者，非但仰望以终吾身，将冀其力学成名，以显荣父母也。今若此，我何面目见乡里人乎？”遂自缢死。事闻，上以其素承父母之教，命于其父母家旌之。

戊子，春社，祭孝慈皇后陵。

己丑，东阁大学士吴沉等进《精诚录》。先是，上将享太庙，致斋于武英殿，召沉等谓之曰：“朕阅古圣贤书，其垂训立教，大要有三，曰敬天，曰忠君，曰孝亲，君能敬天，臣能忠君，子能孝亲，则人道立矣。然其言散在经传，未易会其要领，尔等其以圣贤所言三事，以类编辑，庶便观览。”至是书成，上览而善之，赐名《精诚录》，命沉为之序。书凡三卷：敬天一卷，取《易》十章、《书》七十二章、《诗》十七章、《礼记》二十七章、《孝经》《论语》各一章；忠君一卷，取《易》《大学》《中庸》各一章、《书》四十六章、《诗》十章、《礼记》十四章、《左传》六章、《国语》一章、《论语》十四章、《孟子》十二章；孝亲一卷，取《易》二章、《书》三章、《诗》九章、《礼记》四十八章、《论语》十一章、《孝经》十九章、《大学》二章、《中庸》三章、《孟子》十章。

柳州卫指挥佥事苏铨卒，遣官致祭，恤其家。

给赐海运将士钞锭：都督人二十锭，指挥人十五锭，千户人十锭，百户所镇抚人七锭，士卒人三锭。

夜，有星青白色，起自正东云中，东北行至近浊没。

庚寅，旌表饶州府安仁县贞妇彭氏之门。彭氏年二十七而寡，守志七十六年，寿百三岁。按察佥事周克敬以闻，诏旌之。

辛卯，乌蒙、乌撒、东川、芒部诸部土酋百二十人来朝，贡方物，诏各授以官，赐朝服、冠带、锦绮、钞锭有差，其女酋则加赐珠翠、首饰。

乙未，皇从曾孙赞俊生，靖江王第四子也。

丙申，建昌卫指挥使安配来朝，贡方物，赐织金文绮衣一袭及纱帽、金带、靴袜。

命天下学校岁贡生员。时谏官关贤言：“国朝崇尚儒术，春秋祭享先师，内外费至巨万，尊师之道，可谓隆矣。天下生员岁给廪米，亦数万石，餋贤之礼，可谓厚矣。今又建太学，聚天下英才，以教育之，期为国家用也，柰何所司非人，师道不立，平居教餋，既无其法，及至选贡，贤愚混淆，至有员缺，又或府选于州，州选于县，致使为师者不能各任其责，甚至布政司、按察司将俊秀有学问生员选充承差，有乖朝廷育才之意。今宜令府、州、县学岁贡生员各一人，如考试中式，则赏及所司教官，否则所司论如律，教官、训导停其廪禄，生员罚为吏。如是则士有劝惩，学有成效。”从之，命礼部榜谕天下府、州、县学：自明年为始，岁贡生员各一人，正月至京，从翰林院试经义四书，义各一道，判语一条，中式者入国子监，不中者罚之。

丁酉，诏免凤阳府及和州田租，以去年旱灾故也。

庚子清明，祭奉先殿及孝慈皇后陵。

占城国王阿答阿者遣其臣杨麻加益等上表，贡象牙二百枝、檀香八百斤、没药四百斤、番布六百匹，诏赐其王织金文绮，使者钞有差。

征南将军颖川侯傅友德遣人送故元云南右丞观音保、参政刘车车不花及酋长段世等一百六十人至京，献马一百七十匹，赐钞有差，仍各赐其家属衣服，寻以观音保为金齿指挥使，赐姓名李观。

广东卫指挥佥事冯海、张荣俱以疾卒，遣官致祭，恤其家。

广东布政使司请于礼部曰：“本司秩从二品，都指挥使司正二品，正旦等节庆贺行礼，请定著衙门。”礼部以闻，上命行礼宜于布政司班列，以秩为序。

辛丑，赐刑部尚书开济实授诰曰：“制刑之道，圣王所以发至仁，辅礼教也。才非王佐，衷非恻隐，则不克斯任。若官得其人，则海岳奠安，星纬顺轨，商乐懋迁，农乐耕种，百工技艺，各安其业，所以尽寰宇人皆居于寿域。盖谓司刑者制百姓于刑之中，强不凌弱，众不暴寡，致彝伦之攸叙而仁惠布流，至圣之道行焉。朕常命官职古司寇之任，必欲仁有施而法中罪，何小人无知，倒持仁义，法加良善，病国殃民，甚乖用法之意。今授尔济资善大夫、刑部尚书，尔其宣布条章，使仁法并施，以成善治。书不云乎：‘钦哉，钦哉，惟刑之恤哉！’尔念之，勿怠。”

诏兵部：凡故元军士占籍为民，复相告言者，勿许。

癸卯，以王旹试户部郎中。旹先任武昌府通判，以事免还乡里。至是，以礼部尚书任昂荐，遂召用之，寻升尚书。

是月，给京师诸卫征南士卒钞，人二锭，绵布人三匹，四川、重庆诸卫征南士卒四千五百余人钞九千一百余锭，北平、大兴诸卫征南士卒七万三千二百四十余人绵布三十三万九千余匹、绵花十万九千八百斤。








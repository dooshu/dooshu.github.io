陆游　春雨绝句

恰喜西窗晚照明，虚檐又报雨来声。

端忧不用占龟兆，坏尽花时自解晴。

陆游

陆游　春雨绝句

千点猩红蜀海棠，谁怜雨里作啼妆？

杀风景处君知否，正伴邻翁救麦忙。

陆游

陆游　春雨绝句

天公似欲败蚕黣，雨冒南山暮不收。

騣女痴儿那念此，贪看科斗满清沟。

陆游

陆游　春雨绝句

今年春半不知春，飞雹奔雷吓杀人。

缝得春衫元未著，免教惆怅洛阳尘。

陆游

陆游　春雨绝句

梅中最晚是缃梅，一日来看欲百回。

俗紫凡红终避舍，不妨自向雨中开。

陆游

陆游　春雨绝句

萧条冬令侵春晚，淅沥寒声滴夜长。

更事老翁顽到底，每言宜睡好烧香。

陆游


○对刑狱用舍策

问：元默垂拱，理归上德，法令滋彰，事锺浇季。是以唐虞画象，四罪而咸服；姬夏训刑，三千而愈扰。故知胜残去杀，必在於宏仁；反朴还淳，不务於多辟。方知削兹三尺，专循五礼。幸陈用舍之宜，以适当时之要。

对：两仪亭育，聚严刑於积阴；四气平分，降明罚於秋序。是知观象设教，圣人所以胜残；因物造端，懿后由其立辟。故妫川受命，士师陈九德之歌；瑶山载刑，吕侯训百锾之典。然则激扬神化，鼓舞皇阶，资粉泽而宏风，俟德刑而振俗。是故六辔在御，飞龙之驾可期；九不施，奔鲸之害斯兆。纵使业优卷领，道迈曾巢，齐饮啄於鹑居，绝往为於犬吠，犹未可长悬三礼，永摈五刑，削兹噬嗑之科，专行忠信之薄。况今时推纂圣，运属升皇，犹劳丹浦之诛，尚漏青邱之罪。伯夷典礼，与猾夏而同科；司寇详刑，共春官而联事。自可远稽九伐，近命三驱，释刀锯於凶魁，休甲兵於原野。然後施威象阙，展事天宗，继美娲黄，追风火燧。渠魁未灭，岂得辄议寝刑？中岳既封，自可专循大礼，谨对。


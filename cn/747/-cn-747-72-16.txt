○却上尊号诏

朕以否德，纂承睿图，业业乾乾，惧不克荷。是用法天地无私之道以成化，象日月无私之照以烛幽，慕唐尧虞舜之为君，继贞观开元之致理。朕以夕惕宵兴，不遑暇逸，冀将绍复圣哲，保绥华夷。至於洪名，尤不轻议，尚未富庶，岂可属心。卿等台铉重臣，翼宣元化，宜翊朕志，臻於缉熙。今阴雪伤和，尚资宽宥，乃以文武至德，加於朕躬，省视奏章，难从虚美。宜断来表，深谅予怀。


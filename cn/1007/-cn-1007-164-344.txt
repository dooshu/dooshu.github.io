张栻　再和

想得经行与客俱，身强宁复要人扶。

晚来山色应难尽，十里青苍看有无。

张栻

张栻　再和

闭门谢客少过从，独倚修篁傲碧空。

忽喜千条发琼蕊，纷如万鹤出樊笼。

与君前日徘徊久，得句悬知惨淡中。

胸次本无愁可著，何为苦要酒兵攻。

张栻

张栻　再和

夜读韦编起欲从，门前流水落花空。

春同心事应长在，月当灯光不用笼。

吊古谁能嗟泽畔，高吟且欲效隆中。

君诗似玉无瑕玷，岂有他山石可攻。

张栻

张栻　再和

市朝车马列云从，君有危楼出半空。

但觉乾坤增老眼，不妨日月转空笼。

花开花落关何事，江北江南只此中。

互出新诗殊未艾，长城尚许短兵攻。

张栻


○四维赋（并序）



四维戏者，卫尉挚侯所造也。画纸为局，截木为棋，取象元一，分而为二，准阴阳之位，拟刚柔之策，而变动云云，成乎其中。



世有哲人，黄中通理。探赜索隐，开物建始。造四维之妙戏，邈众艺之特奇。尽盈尺之局，乃拟象乎两仪。立太极之正统，班五常之列位。刚柔异而作配，趋舍同而从类。或盘纡诘屈，连延骆驿。或间不容息，舍棋则获。围成未合，骄棋先出。九道并列，专都独毕。（《艺文类聚》七十四，《御览》七百五十五。）

刘谧之

谧之，爵里未详。（《艺文类聚》以为晋人）




◇以尔朱荣为大丞相诏（永安元年九月辛巳）

功格天地，锡命之位必崇；道济生民，褒赏之名宜大。是以有莘赞亳，不次之号爰归；渭叟翼周，殊世之班载集。况导源积石，袭构昆山，门踵英猷，弼成鸿业，抗高天之摧柱，振厚地之绝维，德冠五侯，勋高九伯者哉！太原王荣，代荷蕃宠，世载忠烈，入匡颓运，出剿元凶，使积年之雾倏焉涤荡，数载之尘一朝清谧。燕恒既泰，赵魏还苏，比绩况功，古今莫二，若不式稽旧典，增是礼数，将何以昭德报功，远明国范？可大丞相、都督河北畿外诸军事，增邑一万户，通前三万，馀官悉如故。（《魏书·尔朱荣传》。案《北史·邢邵传》：「永安初，累迁中书侍郎，所作诏文体宏丽。」则永安诏乃邢作，然亦有温子升、高道穆作者，无从分别。今仍录为孝庄文。）


复王便朴

一寸未成真事业百年虚负好光隂此王文成句也以文成学业尚云尔我辈何处生活近来此事藉先生稍稍振兴从者不乏未可谓徒托空言矣但不明性体则学无本源不法先圣则学无规矩此是先生定论与尊德性而道问学相合今後学或侈言性悟全薄躬行遂有打七坐禅之说似显涉异端矣先生宜有以亟正之莫谓其流不可惧且恐开有道者之指摘而阻真实学人向往之心也仆非知学者偶有所闻不敢不以告耳


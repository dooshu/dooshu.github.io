○寄温飞卿葫芦管笔往复书

桐乡往还，见遗葫芦笔管，辄分一枚寄上。下走困於守拙，不能大用。落之实，有同於惠施；平原之种，本惭於屈毂。然雨思茶器，愁想酒杯。嫌苦菜而不吟，持长柄而为赠。未曾安笔，却省岁书。八月断来，固是佳者。方知绿沈赤管，过於浅俗。求大白麦穗，获临贺石班，盖可为副也。飞卿穷素缃之业，擅雄伯之名。沿溯九流，订铨百氏。笔洒沥而转润，纸襞绩而不供。或助操弹，且非玩好。便望审安承墨，细度覆毫，勿令仲宣等闲中咏也。成式状。


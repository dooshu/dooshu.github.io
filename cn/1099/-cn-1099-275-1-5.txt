○虜中降人傳報夷情疏 【 防虜】

臣惟蠢茲醜虜、自大同右衞圍解以來、猶有一二零騎在邊窺伺、乃今閱月之間移營北徙、絕無烽燧之警、但止?帚正之人、摩肩接踵、幾滿千人之上、或言欲由永寧入犯京師、或言欲犯山西、或言仍圍右衞等處、或言東搶遼東、或言就近揉取田禾、言人人殊、以臣愚見、宣大事體。與薊鎮逈不相同。薊鎮恃有邊墻。拒之不入。即為上策。宣大地方大邊二邊。既以陵夷。沿邊墻塹。又復傾圯。虜騎處處可入。為今之計、虜之未入也。則當遠哨探剿零寇。以明我之目。奪彼之心。虜之既入也。則據要害。奮夜擊。搗巢穴。激鄉兵。廣招降。截止?帚路。守堡寨。多方略。以示隨機應變之義。會同巡撫都御史魏謙吉張鎬楊選、總兵李賢張承勛王懷邦、不揣迂疏、逐條詳議、但兵家之事、貴於未戰臣等待罪邊陲、不勝臨事之懼伏望　皇上勑下兵部、蚤為覆議、俯賜裁允、容臣等驅馳戎行、少伸犬馬之報

一嚴哨探、臣等議得節據降人所報、俱係捕風捉影之說、不可盡據、必須哨探明的、兵馬進止、方有著落、先巳屢次差人遠探、直至海上、方見營帳、趕回達馬四百餘匹、盡數給賞、原去通事家丁、人心感奮、爭欲深入一哨、但虜若東犯遼薊。由木葉諸山後也誠恐遠由出山後。耳目不及。反致悞事。合無仍行薊鎮一體哨探遇有属夷報到消息、或得其形、或得其情、彼此互相傳報、庶克有濟、

一勦零寇、臣等議得往時秋禾將熟近邊零賊、或一二百騎、或三五十騎往往入邊揉田、致使小民終歲勤動、竟絕收穫之望虜之所以敢於如此者。不過數技。一則恃其馬強。來如飄風。走如脫兔。人不及追。二則恃其善於弓矢。三則知我墩軍報知。必先放砲舉號。方始聚兵。賊乃預為隄備。四則多設伏兵。見我追逐。故意誘入境外。以反敗我。合無今次遇有零騎。聽宣大山西三鎮總兵官。不必照舊舉號放砲。止整點兵馬。分為二股。一股潛往賊回之路設伏。一股如常追襲。前後夾攻。必有奇中者。

一據要害、臣等議得宣大山西三鎮。各有要害之處。先守其要則提綱挈領兵氣自倍如宣府則當守懷隆永寧南山一帶山北可守則守。不可守。則併入昌平邊墻。協力固守。使賊匹馬不能入關。大同則當守渾源靈丘廣昌銀釵驛馬等嶺。協同保定鎮廵固守紫荊倒馬馬水口等處。使不能越關而南、驚動畿輔。山西則當守陽方神池老營堡偏關等處。使賊不能越關而西。侵軼州縣。其五臺繁峙平刑設在關外。尤當一體戒嚴。此外止是宣府大同之川。既有兵馬以撓戰於外。又有墩堡以雄峙於內。以逸待勞。以主待客。狂悖之謀。自難大逞。

一奮夜擊、臣等議得夜擊賊營。兵家奇事。但近來刼營。有同兒戲。或先放砲。或先舉火。使賊知而為備。反來攻我。雖曰撓賊。寔自撓耳。合無今次遇賊入境。聽宣大山西三鎮總兵官各募敢死之士。相度天時人事。如果可為。當夜下令。令其啣枚暗號。直撞賊營。勢如風雨。惟在破敵。不貴首功當內舉火放砲之時外面亦舉火放砲勢若馳擊。是為裡應外合。暮夜倉卒之間。賊未有不駭愕驚遯者。但兵事尚密。此事尤當縝密。全在臨期斟量。以圖萬全。

一搗巢穴、臣等議得攻其必救。兵法所尚。即如宣府地方。近邊則有張家口外種田之賊。大同地方。近邊則有脫脫一種丘阜一黨若使乘機勦殺。批吭搗虗必有明效。合無今次遇賊入境。聽宣大二鎮總兵官各將搗巢之兵。守家之卒多老弱而輜重足貪計處停當。一面發兵在內截殺。一面發兵在外搗巢。但須哨探明的。仍將各營走回人口。查有乖爽者。各留三五人。厚加館穀。令其指引道路。庶幾不墮賊計。

一激鄉兵、臣等議得義勇一事、不惟大同西衛可行。隨在可行。但往時得功。遠在數百里之外。報驗反致勞擾。以故鄉兵不肯向前截殺。合無今次遇賊入境聽宣大山西三鎮廵撫官各刻簡明小票。用印鈐記但遇鄉夫得功者。所在官司。驗明給票一張。以為執照賊退之日。不必議陞。此令最為徑直徑自照例每顆賞銀三十兩激勵之下。人人勇氣自倍

一廣招降、此時板升之眾築城近邊故也臣等議得虜營之兵。多半俱係漢人。豈無父母妻子之念。止緣畏彼聲勢。不得自便。觀之近日一插招降之牌。有一家十四五口同歸者。有焚父屍而帶歸者。有子婦負垂老之姑而歸者。但恐處之無要。以致人絕歸望。虜氣益增。合無今次賊果入境。聽宣大山西三鎮廵撫官先於各堡大書招降紅旗。令一人冠帶立於堡上。多方招諭。有能滾馬投降者。即時開門收納。若使百人千人一時俱肯歸正。賊勢自孤。不得不退。

一截歸路、臣等議得歸師勿遏。雖兵家所忌。但虜之歸也。與中原之寇不同。喝趕牛羊者。俱係老弱之賊強壯之賊。左右護持。其心惟恐有失全不戀戰而我兵若先處戰地。誠為得策。合無今次遇賊入境聽。宣大山西三鎮總兵官各設伏兵於賊歸之路。或據山險。或依林木。須辨截殺與尾送相機絕勦。賊回之日。各另回奏。要見某處截賊。曾有某功。不得仍襲舊套。其來如迎。其去如送。

一守堡寨、臣等議得軍民堡寨、被賊攻毀者、十之七八、無壁可完、先巳題奉欽依、嚴行宣大守廵官親詣督修、每堡四角。各修四墩。無力者或二墩一墩。近據各道報稱以十分為率。築完八分以上。臣歷所至。逐一親閱。如果堅完高厚。比之往歲不同。賊若入搶。斷不能肆然得利。但自古用兵有守中之戰。有戰中之守。若不添兵防禦。未免坐困。合無聽宣大山西三鎮鎮廵官查賊果於某處入犯。即將步軍分發墩堡。與鄉夫相兼在內。遇有零賊來攻。相機擒斬。大約追逐不可過半里一里之外葢分搶之賊。勢不能多。我墩堡之兵多。而彼賊甚少。似可成功。

一多方略、臣等議得兵法所謂多方以誤之者。葢言方略雖多。未必皆中。但中一方即為對病巳經徧行三鎮副參守操等官。各照所管地方。畫一水墨小圖或可以依憑山險。或可以占據水頭。或可以建立營盤。或可以設置毒物。或可以安頓砲火。或可以挑穵賺窖。種種備之。見今俱巳報到。正在整頓。臣等每一念及。誓不與賊共戴天日。真有匈奴未滅。何以家為之意。


○请八月五日为千秋节表

左丞相臣说、右丞相臣等言：臣闻圣人出则日月记其初，王泽深则风俗传其後。故少昊著流虹之感，商汤本元鸟之命，孟夏有佛生之供，仲春修道祖之：追始寻源，其义一也。伏惟开元神武皇帝陛下二气含神，九龙浴圣，清明总於玉露，爽朗冠於金天。月惟仲秋，日在端五，恒星不见之夜，祥光照室之期，群臣相贺曰：“诞圣之辰也，焉可不以为嘉节乎？比夫曲水禊亭，重阳射圃，五日彩线，七夕粉筵，岂同年而语也？”臣等不胜大愿，请以八月五日为千秋节，著之甲令，布於天下，咸令宴乐，休假三日。群臣以是日献甘露醇酎，上万岁寿酒，王公戚里，进金镜绶带，士庶以丝结承露囊，更相遗问，村社作寿酒宴乐，名为赛白帝报田神。上明元天，光启大圣，下彰皇化，垂裕无穷，异域占风，同见美俗。


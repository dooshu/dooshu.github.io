○兵部為邊情事疏 【 夷人奏討書籍】

照得董卜求討書籍一節、攷之唐玄宗之世、吐番遣使求毛詩春秋禮記正學、于體烈以為與之書。使知權略。愈生變詐。非中國之利。此二議皆有所見尚書裴光庭以為吐蕃久叛新服。因其有請。賜以詩書。庶使漸陶聲教。化流內外。體烈徒知書有權略變詐。不知忠信禮義皆從書出。於是玄宗賜以詩書、今照董卜求討前項書籍、臣以為成都記。即成都府誌書也。此叚大有機略一府之形圖關隘於此乎載不可以此誌與之使其知成都之地方也方興勝覽天下之形像關隘於此乎載不可以此書與之使其知天下之地方也其餘書籍。可以與之誦讀使其知忠君親上之道佩仁服義之節論事亦透若或不與彼來朝之人市於書肆之中亦不甚難不若因其請而與之。可以固結其心。書籍係董卜所無有、　朝廷所未賜、臣不敢以私與、乞　勑禮部計議、將董卜所求書籍、遣人量加頒賜、因而　勑令將舊維州地方。退還保縣。彼必感恩知報。可免西顧之憂。臣之愚見如此、該禮部欽奉　聖旨欽遵到部、除奏討書籍另行奏請給與外、所據令將舊維州地方退還保縣一節、移咨到部、參照董卜韓胡克羅俄監燦、其譎詐之心。桀驁之狀。陰懷異圖。非止一日。今雖要令將舊維州退還本縣。誠恐本人反復多端。貪戀土地人民。不肯退出。幷雜谷安撫司達思戀長官司雖稱退還。亦不見著實。其稱印信帶出遊方等語。俱屬虛詐。又稱雜谷達思蠻雖得地方。俱聽董卜節制則是雖有退還之名其實占管如故李匡所謂洗心向化。未必不為虛言。合無行移羅綺、再行公同鎮守周貴等從長計議、其於夷情邊務、如果董卜韓胡革心向化、別無變詐不實、就更差人齎文與克羅監燦以謂尔今奏討書籍、　朝廷巳允其請、但舊維州係附近保縣去處、尔既有菾順之心、不失臣節、宜將本州地方退回本縣、以表臣順、毋得猶豫狐疑。自持兩端。仍令羅綺當知克羅俄監粲之奸、當念地方付托之重、必審勢度情、必輕利重義、今後蕃夷饋送物件。雖不可遽然辭卻。以生夷人疑貳之心亦不可輕易接受。以啟夷人輕侮之意。務在處置停當。俾上下相安。緩急有濟。緣奉　欽依。該衙門知道事理具題


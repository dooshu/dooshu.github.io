文集卷十七

钦定四库全书

东里文集卷十七　　　　明　杨士奇　撰墓碣铭

山东盐运司副使萧公墓碣铭

永乐庚寅某月某日山东盐运司副使西昌萧公鹏举卒於官既归葬其乡其孤金以溧阳文学梁本之所爲行状来求铭公吾邑遗老凡发诸内形诸外者必不可少愧古人铭之盖不愧郭有道者故不敢以辞公讳翀鹏举其字萧氏五代时有讳觉者由长沙徙西昌之禾溪後又徙今南溪曾祖某祖某父某母某氏公蚤孤季父自成长育之公时虽幼已不凡事自成如父自成礼致乡先生刘尚书崧爲之师夙夜自励不厌言行益谨饬刘先生曰此令器也後有诏广京师城下郡县赋民陶甎送京师役大且久奸民滋爲弊遣御史亷治之奸者更蔓引素异已者是时县简自成长千夫公往代役既为奸者所引被收自成走诣御史言县寔命我长千夫非侄也我当坐公曰躬任役者我也叔不与我当坐御史验籍名竟坐自成谪屯滁州公号泣送自成即趣归尽倾其赀财往助之自成後得还四明乌斯道作骈义传着其事自成没公与弟鹏起从弟鹏南鹏翔鹏汉同居相亲爱怡怡诸弟亦皆敬事公惟公言是听肃然不敢出一语涉不义刘先生着五荆传以表之洪武辛酉以贤良徵至谒见应制赋指佞草称旨授苏州府同知到官蚤暮尽力治公务而自守甚严无敢干以私者居七阅月坐秦府买民物不举谪河南驿夫居河南十八年贫甚不自给从者发近舍地得黄金匿不告而求去益力有以其故白公请诘之者公曰彼所自得吾何预听去卒不诘复起爲山东盐运副使或言公仁厚岂弟宜长民财赋非所以辱公公闻之曰孔子不爲乘田委吏乎惟克尽职爲不辱也到官勤励自守如苏州俭素不变至没御寒一緼袍犹河南时所制诚於恤下下亦心诚戴之岁课皆先期而集曰不可以累我公稍暇闭户读书赋诗而已自三司而下皆敬礼之詹事府丞陆中善尝使山东还与余言萧运副洁清正直爲山东第一惜既老矣盖未几遂卒公坦夷直谅言动循於仁义治家尊卑内外秩然祀祖考尽孝敬时节躬率子弟谒先墓买田墓下岁命子孙一人司其入以供谒祭着爲式世守之与人交悃欵未尝启口及人过失事为文章长於诗有集若干卷藏于家卒年七十有二娶郭氏刘氏先卒继郭氏有贤德子男二金鎡皆端厚好学克世其家女三人皆适士族孙男四人铭曰

公世以赀公德孔嘉于何观之于躬于家逹诸官政厥彰孔多奄其亡矣君子之嗟閟于斯丘既固既安高车後来过者轼焉

郭彦常墓碣铭

永乐元年十月诏吏部下百司举才德之士在末位及隐处于下者时翰林修譔梁潜与士奇谋曰郭彦常闓疏果毅练习当世之务且公方负气节有大体此人可以称塞明诏议协将卜日以闻会有言彦常病久乃止又三年彦常竟以是病不起余两人哭之既而相与嗟叹悼惜谓世之从政者其皆如彦常矣乎彦常没岂独爲吾徒私惜之哉既葬龙门山今年其子公绪以状来请铭呜呼虽不忍铭不可不铭者昔家居时与彦常同里未尝一日不见见未尝不相倾倒倾倒未尝不在於道也而今已矣不铭可乎郭之先岳州临湘人六世祖汇宋季举进士爲袁州司户始徙泰和祖巨川考庆宗母萧氏二子彦常其仲也自幼頴异七岁丧父哀毁动人季父登州教授敬守丧其子献以彦常爲子洪武初教授公爲都税司副时朝廷初建国子学简京官子弟之秀者充学生彦常与焉受经於学録萧执先生先生亟贺教授公曰是儿异时有用之器也未几以养亲丐去初元季兵乱彦常同产兄被俘不还至是教授公曰柰何以我故而令吾兄不祀命彦常归主其父祀曰尔生子当令後献其後教授公历官瓜州武冈汉阳登州彦常悉侍行调护供养曲尽孝敬教授公在登州得疾闻之即日治行往省比至已没奉柩还丧葬如礼平居以教子爲切要尝戒之曰舍学不知人之道舍经不知学之本皆遣从明师游与乡人处和而信於时贤士君子皆与之交彦常仪观魁伟雍容修整而其论议识鉴卓然非辈行所及不以疏戚废其是非之公闾巷有忿争不平徐出片言折衷之皆帖帖以止闾居未尝忘人之忧呜呼使其得一郡一邑而爲之足以安利其民不辱任使然卒未及少试以没此岂独彦常之不幸哉没於永乐四年十二月十四日享年五十子男三公绪永乐十年进士公承万安县学训导即从教授公命以後其子献者公纶女一嫁萧枢孙男四琪璟珦瑗铭曰木坚良兮为舟为车玉缜栗兮为珩为琚嗟君子兮世所需命之弗逮兮其何伤於余乎

故凌云居士萧安正墓碣铭

永乐十七年十二月初五日泰和仙槎乡桃源里萧安正甫卒是月二十日葬其里东山之原明年其孤襄应雍奉书及塾宾梁?所述事状授应子稳来京师请铭其墓萧出梁国子祭酒子云世居临江之玉笥山子云十六世至伯原权知太和县遂家焉伯原四世至汉卿五世至一龙七世至士鸣谱载皆有科名於宋士鸣生文翁文翁生斯和安正甫之曾祖祖父也母罗氏安正甫仪貌魁伟襟宇闓豁洒落家世拥厚赀元季兵乱加岁饥斯和散财募义保障其乡又日发廪以赈安正甫时弱冠协心单力佐其父已有称於时而喜从儒师君子游乡先生如康山长宗武陈心吾王竹亭及刘尚书子高皆德望老儒安正甫既尝从学康先生诸先生亦皆忘年与之游同辈行如杨员外子渊罗同知子理邓经历彦高凛然氷雪之操非其人不可近而皆与安正甫契好深密往还上下相乐酣嬉淋漓无厌也安正甫博涉载籍於道近代故实及胜国诸老文章之隽永娓娓不穷衆宾广会言论讙譁不相下从傍数语析之无不帖服间出一二语为嘲谑衆絶倒而凝然自若也於持身处物不肯越理分之外祗宪度数以户税长徭赋必率先趋事而恒倍出泉布以纾贫弱虽富且耄无长少贵贱接之不见有惰容荐绅大夫涉其乡必过安正甫倾倒累日而後去尝坐累谪戍辽东既老代归归则宗族侪辈多已物故而乡之故家老成风流儒雅如安正甫亦无几矣而安正甫秉德执义以表其子孙族人者益笃不懈盖春秋八十而卒安正甫讳亷所与交游者尝谓其有凌云气韵因以题其所居遂号凌云居士初娶刘氏生一男齐一女适邹继王氏生五男京襄亢应雍一女适曾庶生一男亶齐京亢皆先卒孙男若干女若干余少辱安正甫爱重其归自辽东也尝教授其家塾相与甚懽而今不复见矣故不辞而爲之铭且以寓予之怀思云铭曰

道行迈兮阻修不矫爲亢兮不屈为柔心休休兮乐于于履坦坦兮幽人之逑冈盘兮川回乔木兮崇丘怀兰芳兮徂春倏草露兮零秋倚东山兮凝竚耿予怀兮夷犹

梁用之墓碣铭

永乐十五年车驾廵狩北京仁宗皇帝在春宫监国南京凡南方庶务惟文武除拜四夷朝献边警调发上请行在若祭祀赏罚一切之务有司具成式启闻施行事竟则所司具本末奏逹而已上既有疾两京距隔数千里支庶萌异志者内结嬖幸饰诈爲间一二谗人助於外於是禁近之臣侍监国者惴惴苟活朝暮间赖上明圣终保全无事小人之计不能行然其意不已也会南京有陈千户者擅取民财事觉令旨谪交址数日念其军功贷之召还有言於上曰上所谪罪人皇太子曲宥之矣遂杀陈千户事连赞善梁潜司谏周冕既逮至上亲问之潜等具实对上顾翰林学士杨荣等曰事固无预潜他日又谕礼部尚书吕震曰事亦岂得由潜然犹未悉陈千户非出上命谪之也两人者皆未释有毁冕者数言其佻薄放恣不可用遂并潜皆死非命十六年九月十七日也士君子闻潜死皆嗟惋悼惜又相与出资收殡之文明门外其妻时随在北京恸夫非命哀毁不食数日亦死明年其家始启殡归而合葬於泰和县某郷某原梁氏其先家长沙唐有进士曰震徙荆南又七世曰胜用仕南唐爲徵事郎徙今泰和又十世赠知吉州曰逢吉二子皆仕宋伯君崇累官起居舍人兵部员外郎直史舘知凤翔府仲君杰累官同知黄州府入爲翰林院编修官君崇五世孙蕃景定三年进士太常博士知宣州改抚州生才可才可生彦卿彦卿生不移娶陈氏元潮州儒学教授以道之孙生男子二人长即潜次混潜字用之自幼好学警敏嶷然有钜人志尝受经於乡先生王子启及舅氏陈仲述入则浸渍不移先生之教父子兄弟讨论切?无虚曰故所得率出其同辈用之甫弱冠其文章论议已驰骋颉颃诸先辈洪武丙子选乡试明年授四川苍溪县学训导苍溪僻远过使客终岁无几人而山水可适其学者前此未尝遇明师用之乐得其地旦暮坐讲席开谕辨析必尽其说诸生皆忻忻有向进意稍暇独行清流茂树间吟咏自得又明年用荐除广东四会知县授承事郎推诚爱民剗宿弊崇寛政临之以平易导之以礼让致勤抚字稍暇辄就学舍亲授业诸生岁余民咸悦服而争讼息学校兴流徙来归以累千计县有泷桥河世传吏有亷平之政即河水清自用之至讫其去河水澄洁可监又明年改阳江又改阳春治之一如所以治四会者而阳春猺獠环处稍不得所欲即兽怒跳蹶不可制用之待之如子而不拘於法亦皆尽诚事县令如父敬恭命令唯恐不及所历之处将去人皆遮道留之不得至有流涕者永乐元年召修太祖皇帝实録书成陞翰林修撰授承务郎赐白金五十两织金衣一袭文币四表里五年命以本官兼右春坊右赞善进儒林郎时修永乐大典召至四方儒学老成充纂修及缮写之士几三千人人衆事殷特命太子少师姚广孝礼部尚书郑赐総之已而赐卒命礼部翰林院就本院推举才学服衆者代赐遂举用之用之方公明决莅事有程而惰慢放肆者有不乐之相与诬其过於上召问具对云云上曰梁潜言是遂抵造诬者罪於时以文事裨益皇太子尤为所重上幸北京驿召赴行在八年南还十一年复扈从北京十三年考礼部会试十四年南还明年复北狩将发亲择侍从监国之臣时翰林独留学士杨士奇特诏尚书夏原吉吕震方宾举一人副之遂以命用之其在皇太子前累累进善言皆见嘉纳而宠以赐赉是年考应天府乡试盖明年及於祸矣呜呼用之闓爽弘毅耿介自执其智足以烛几其德足以及物其才足以兴理其自任之重不肯下古人凡士君子哀而惜之夫岂以私用之也哉用之之学通诸经尤长于诗易自十五六已用意周程朱张之书壮而益探其微爲文章驰骋司马子长韩退之苏子瞻亦间出庄骚爲奇务去陈言出新意古诗高处逼晋宋所着有史论若干篇碑传记序铭颂赞述若干篇五七言古近体诗若干篇皆可传後与人交蔼然有相辅之义人有过面诮之不爲依阿取容及其能改懽好如初焉用之死时年五十有三娶杨氏子男四果楘楫榆皆知务学果楘皆举乡贡未升二女长嫁袁俊次嫁进士刘凖孙男几某某皆秀朗可望造物者殆以是报之欤梁杨世婚姻家余长用之一岁少学同业壮而仕於朝同官知用之孰有深於余哉故其葬也宜余铭而余铭之亦岂出乎其私哉铭曰

楩楠之苍苍可车可梁灵芝之煌煌瑞世之章曷其举之又中毁之夫毁于琢曷全于璞理有瞢瞢为善罔佑顔短跖长从古则有从古则有善者徒伤尚有传者其永不亡

曾胜甫合葬碣铭

吾友曾源自青州府知事再擢工部都水司主事坐累谪卢龙十有七年今年用荐起为湖广新化县丞间过余已皓然白颠相握手劳苦外即拜且泣曰先父母皆没世且合葬矣而未有铭知先父母今莫踰子者幸畀之铭余闻其言叹息自念源父胜甫自吾总角已心知敬之盖是时县大夫推择为史先生君子皆曰此古所称悃愊无华者既而非其志也百余日竟弃去後之为郡县史率深文巧诋爲贤求什一於千百如胜甫何可得哉余少与源同学数嬉戏其家其母刘孺人爱余孤贫而有志学也每见辄垂奬励後偕源仕京师孺人尝就禄养又爱余辅源以义也时孺人年几七十两家所居甚迩余家迎孺人辄来来辄懽然留数日孺人慈惠善教盖余一家人敬事之如母也今其可辞铭遂受其所述事状序而铭之曾出唐光州团练副使延庆其後徙泰和者世居邑治之东义井里宋季有号南窗者生建可建可生均道胜甫之曾祖祖父也胜甫讳胜淳厚恭逊其居家处闾里有寔行无声利之好平居寡言言必傅於理乡?称爲善人春秋五十有九而卒刘孺人乡先生吏部尚书子高之从子丰城县学教谕子彦之子讳辰年若干归曾氏贞静婉淑妇德母仪宗姻所重春秋八十有三而卒胜甫卒於洪武庚午某月日孺人卒於永乐壬寅某月日墓在县北五里视冈之原子男三?源仁孙男九曾孙男八铭曰

澄江之阳有峙且平负幽向明锺龢萃灵德人斯藏其後有兴

常州府同知张重器墓碣铭

国家军政久而弊军之奸黠者往往匿其籍或诬援良民实伍所司利奸人之贿辄从之於是奸人得计良民受诬弊远迩一辙皇上嗣大宝之明年诏饬军政遣廷臣四出清理且赐玺书谕之毋枉民纵奸时大理寺丞张宗琏当往福建岁余竣事盖福建之民皆誉张寺丞之公且亷也既还改常州府同知专督农事朝廷又遣监察御史出理军政之未尽者御史当往苏常诸郡者言於兵部曰常州必得张同知共事乃有济部遂檄宗琏时御史锐意得军不复存念民枉宗琏曰玺书在是敢违哉宗琏虽不得尽行已志然常之民赖免诬枉者犹十七八而御史滋怒宗琏异已诟詈无礼虽宗琏终不爲变而积忿恨不平发背疽以卒卒之日常四邑之民老者壮者奔走诣庭下哭皆哀具仪奠祭累日不絶暨归丧素衣冠送者数千人盖是时苏之佐郡希合御史意民受诬枉一不听自白白而死峻刑者不可胜计於是苏人皆叹羡常州得贤郡佐而不直其郡之佐谇语嚾然宗琏名益有闻宗琏字重器吉水人初两举乡贡皆中遂登永乐二年进士第爲翰林庶吉士预修永乐大典书奏授刑部主事旦暮考究古人作律之意而体欧阳崇公於死狱求生道之心不肯一毫怠忽尝奉命録囚广东广东人皆称其长厚其在刑部久自尚书下至隶皂称誉之无间言仁宗皇帝临御简朝臣贤者爲东宫官擢左春坊左中允上嗣大位陞大理丞又明年有常州之命在常州之明年卒宣德丁未某月某日也享年五十有四其考彦忱赠承直郎左中允母萧赠安人世系见余所作其考墓志其妻刘封安人子男若干女若干其为人简重清俭明经笃行事君爱民一以诚非其义一介不取非其人不交闲暇闭门读书焚香澹如也名其斋居曰思诚盖素所存心以此余与之交久深知之而卒又得其详深哀之故其葬於乡也最其平生大槩寓其孤使刻诸墓而系以铭曰

呜呼重器存心孔仁虽施未弘有惠在民民心则何有思无已彼独何人而存则异呜呼重器於士有光呜呼重器没也不亡

赠承德郎吏部文选清吏司主事刘君墓碣铭

宣德三年五月制赠吏部主事刘濬之考原亨爲承德郎吏部文选清吏司主事妣黄爲安人又赐濬钞千缗归举焚黄之礼濬濒行诣余拜而请曰上之德所以宠覆刘氏者天地之广厚也虽濬无能图报万分之一然中心其敢斯须忽忘今将树碣于墓幸徼惠执事以爲後来不朽之托余与濬游既诺之遂咨得其考妣事行乃序而爲铭其考讳元字原亨刘氏故抚州崇仁儒家元广西北流县儒学教谕讳敬生湖广溆浦县典史讳诚诚生处士讳纹德原亨之曾祖祖考也妣管氏原亨生而淳厚既长知务学谨其言行羣居执礼度不怠肆爲先生君子所器重时元季寇乱充斥奉其亲奔窜山谷间甘旨之养日不阙稍暇辄从乡先生马雅志讲学励进修之功马先生尤期望之国家混一四海洪武中或勉之仕者笑曰爲太平幸民足矣顾今天下文武智能乘云龙风虎之会顒顒济济布列中外宁独少元耶或曰士怀负才器不一试自见於世乃徒乾没泯泯耶去而不荅郡守县令知其贤数荐起之卒皆辞而间施一二於乡以裨县大夫之治皆悦服有余蓄恒济匮乏原亨仪观伟然雍容整肃不矜不衒其德刑于家措于乡?者盖人无间言其豫计事成败率奇中卒於洪武乙丑十一月廿九日夀四十有一岁葬邑长安乡何家塘之原翰林学士王公景表其墓配安人里望族黄德和之子讳妙贞涉知书父母无他男子其女子独安人慎择所归遂归原亨而纳赘壻焉安人孝於舅姑恒迎就养外家而祗事之同於父母舅姑没凡所以送终者一尽诚意年三十有一原亨没即誓守节而植家训子毅然爲已任尝励诸子曰若等不务学立身即吾死何顔视汝父哉其乡人国子司业吴君溥名其堂曰慈训其卒也园田居室咸赢於夫之存也卒以永乐丁亥四月十有七日夀五十有四岁葬长安乡之冕府里四川按察佥事时季照铭其墓子男四辟丘濬悬辟习儒业好古道濬永乐第一科进士临汾知县浙江按察佥事吏部文选清吏司主事操行有称於时女一孙男三呜呼国家褒恩虽本濬而施然究论其考妣存心行已亦天道所以报之欤虽未尝同穴而藏然皆濬之所自且同被命书故黄安人之事宜附见焉铭曰猗欤上之厚其臣也宠光其躬爰及其亲清秩峻褒煌煌龙文林林冠缨有得其几非天之道惟善是畀臣濬考妣爲善有诚隆隆之荣不忝于承刘子与孙其来千亿永念尔祖永载帝德

前朝列大夫交址布政司右参议解公墓碣铭

呜呼此解公大绅之墓葬二十有二年矣其友杨士奇始克序而铭之序曰解氏姬姓其先居鴈门唐同州刺史琬之孙隐爲蕲州司户参军始家庐陵之同水鄊参军六世孙盛迁吉水邑中世有科第至讳梦斗宋太学上舍生讳应辰元高安县学教谕生讳子元举进士授安福州判官兵乱守节死生开先号筠涧娶高氏进士若凤之子公之父母也公讳缙字大绅自幼頴悟絶人五岁父教之书应口成诵七岁赋诗有老成语十岁口诵数千言终身不忘十三尽读四书诸经贯穿其义理老长不能难也而文思溢发十八举江西乡试中第一洪武廿一年会试礼部中第七廷试读卷者以所对策论过高抑寘第三甲时兄纶及女弟之夫黄金华同登第太祖高皇帝喜其一家三人出仕授纶礼部祠祭主事公与金华皆中书庶吉士日侍左右甚见爱重闲暇数召两人论议考其所学一日谕公曰尔试举今施政所宜直述以闻退即具奏大槩言陛下得国之正非唐宋所及取天下於羣盗救生民於涂炭徐定燕都市不易肆而女宠外戚寺人藩镇之患消融底定皆处之有法矣不迩声色不殖货利不爲游畋皆远过汉唐宋之君而无愧三代圣王矣惟愿喜怒一听於天理而推诚任使不以察爲明又言陛下拳拳於畏天畏鬼神治民治强暴然畏民者畏天之本治心者治民之本又言令不必数改数改则民疑刑不宜太繁太繁则民翫法司近有朋奸罔上倚法为奸二条下人殆难措手足矣又言御览之书宜集唐虞夏商周孔及濓洛关闽之言随事类别以备劝戒又言六经残缺莫甚礼乐宜正礼经及访求审乐之儒作乐书又言祀天宜复扫地之?尊祖宜备七庙之制太常非可以肄俗乐又言僧道之壮者宜黜之使复人伦经呪之妄者悉火之以杜诳惑断瑜珈之教禁符式之科絶鬼巫破淫祀以底善治又言进人当择贤否授职当量重轻今大诰有不爲君用之罪则仕者不复择矣又言古者乡邻善恶必记今虽设申明旌善二亭而无党庠乡学之敎互知之法虽严训告之方未备宜取古人治家睦隣之法若古蓝田吕氏乡约及今义门郑氏家范布之天下世臣大族率先以劝旌之复之爲民表率而致治不难矣又言易曰王公设险以守其国重门击柝以待暴客而近世狃於宴安堕城池销锋镝讳言兵事以爲天下已治一旦或有不测之虞何以爲备宜勑有司以时整葺寛之岁月守以里胥额设弓手课之射教民以农隙兼习兵且乞设武举以收英才又言宜广乡校前代多有书院有学田有贡士庄宜修复以教养贤士又言极刑之禁虑有遗才给配妇人恐伤节义既奏上嘉其识正公素与兵部尚书沈溍不合溍奏公入部堂索皂隶语嬉慢非礼上虑公优闲怠逸即除江西道监察御史盖以繁剧玉成之也时都御史袁泰怙势家人横恣诸道御史欲纠之无敢执笔为章者公挥笔立就历举其过章上虽曲宥泰而一时多其直上又虑公少涵养将爲衆所倾召其父至谕曰才之生甚难而大器者晚成其以而子归益进其学又谕公曰朕於尔义则君臣恩同父子其归益尽心於古人後十年来朝朕大用尔遂侍父归公天分高又感上大恩归益自励而造诣深矣数岁高皇帝上宾公趍赴临权臣忌公者谓赴临非诏旨遂谪河州岁余权臣黜召还以爲翰林待诏太宗皇帝入嗣大位首索公既见寘诸左右深信任之时朝廷诏勅与凡大制作咸出公手每预密议宠赉加厚陞侍读数月陞侍读学士奉训大夫上初与武臣丘福等二三人议建储文臣惟金忠预皆北平时股肱也武臣咸请立皇第二子高煦谓其有扈从功上不听福等叩首请不已终不听遂召公预议事定然未发明年册仁宗皇帝为皇太子封高煦爲汉王进公翰林学士兼右春坊大学士奉议大夫又明年福等所初议颇泄於外高煦素不乐公言於上曰藩府之旧无泄者其缙泄之遂出公爲广西布政司右参议授朝列大夫又以李至刚言公怨望改交址八年入奏事时车驾已出征北边至京师见仁宗而归车驾还高煦言解缙瞰上远出觐储君径归无人臣礼遂徵下狱後三年以病死狱中素所交游出资歛之外兄高建春归其柩葬之高氏公死後家徙边仁宗皇帝临御特赦还而官其从子祯期爲中书舍人公仕前後不十年为庶吉士再岁御史未满岁为学士四岁两赞外藩皆席未煖初修高皇帝实録及永乐大典皆爲总裁考会试者一读廷试卷者二声名在天下籍甚敦孝友重义轻利遇人忧患疾苦辄隐于心苟可用力尽意爲之笃于故旧及名贤世家之後喜引拔士类或诮其泛爱者终不爲变襟宇阔略不屑意细故而表里洞逹絶崖?虽野夫穉子皆乐亲之求文与书者曰辐凑率与之无厌倦意或言有不当与者笑曰雨露岂择地而施哉且人孰不可与进者不畏强御承运库官张兴恃宠而横尝笞击人於左顺门下公过之叱兴曰御座在此敢尔违犯礼法乎兴虽忿公然不敢应一语俛首歛退同官治职事或有失悞公在上前率引为已过明知人太宗尝与论羣臣御笔书蹇义等十人名命各疏于下十人者皆上所信任政事之臣亦多於公善而具以实对於义曰其资厚重而中无定见於夏原吉曰有德有量而不远小人於刘隽曰虽有才干不知顾义於郑赐曰可爲君子颇短於才於李至刚曰诞而附势虽才不端於黄福曰秉心易直确有执守於陈瑛曰刻於用法好恶颇端於宋礼曰戅直而苛人怨不恤於陈洽曰疏通警敏亦不失正於方宾曰簿书之才驵侩之心既奏上以授仁宗曰李至刚朕洞烛之矣余徐验之仁宗因问公建文所用诸人对曰此皆洪武中人才往事不足论已遂问尹昌隆王汝玉对曰昌隆君子而量不宏汝玉文翰不易得所惜者市心耳後十余年仁宗出其所奏十人者示士奇且谕之曰人率谓缙狂士缙非狂士向所论皆定见也公之文雄劲奇古新意叠出叙事高处逼司马子长韩退之诗豪宕丰赡似李杜其敎学者恒曰宁为有瑕玉勿作无瑕石书小楷精絶行草皆佳其卒以永乐十三年正月十三日春秋四十有七配徐有贤德子男二祯应卒于徙所次祯亮孙男女各二太宗皇帝初召翰林七人入内阁其三出庐陵公与胡公光大及士奇也三人相与厚而相知深今独士奇在胡公墓上之石士奇书之公墓石未有书其可不书铭曰

千里之足越国过都或一蹷之不虞楩楠百寻其寸之螙宁见捐於匠输郁乎纷纷五采承日竞瞻望以忻快何泯没之遄疾干将地下其神不死尚有光华天汉之涘

东里文集卷十七








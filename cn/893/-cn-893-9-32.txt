赠新平少年





新平，郡名，即邠州也，见七卷注。新丰，县名，隶京兆府，见五卷注。



韩信在淮阴，少年相欺凌。[一]屈体若无骨，[二]壮心有所凭。一遭龙颜君。[三]啸咤从此兴。千金答漂母，[四]万古共嗟称。而我竟何为，寒苦坐相仍。[五]长风入短袂，内手如怀冰。[六]故友不相恤，新交宁见矜。摧残槛中虎，[七]羁绁鞴上鹰。[八]何时腾风云，[九]搏击申所能。

[一]韩信为淮阴少年所辱，见三卷注。



[二]张缵《让尚书仆射表》：“吐言如伤，屈体无骨。”



[三]《汉书》：“高祖为人，隆准而龙颜。”应劭曰：“颜，额颡也。”



[四]漂母事，见六卷注。



[五]鲍照诗：“猜恨坐相仍。”



[六]《古善哉行》：“自惜袖短，内手知寒。”张华诗：“挟纩如怀冰。”



[七]《汉书》：“勐虎处深山，百兽震恐。及其在阱槛之中，摇尾而求食，积威约之渐也。”



[八]鲍照诗：“昔如鞴上鹰。”刘良注：“鞴，以皮蔽手而臂鹰也。”



[九]班固《答宾戏》：“振拔洿涂，跨腾风云。”






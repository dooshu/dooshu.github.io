○吴元润词

王兰泉司寇初集同时师友词为琴画楼词钞，後辑国朝词综，无不录入，独遗吴兰汀大令［元润］香溪瑶翠词，岂因其中岁阋墙，薄而屏之耶。大令长洲人，官卫辉知县，为竹屿中翰弟，词体柔媚，颇似秦柳。眼儿媚云：“梦中寻觅觉来空，不道乍相逢。海棠深径，衣香翦翦，袜印弓弓。含情却看笼鹦挂，絮语谅难通。销魂此际，眉凝寸碧，脸晕微红。”浪淘沙云：“深院泛光风。香逗兰丛。晚闻百舌唤春慵。画得入诗眉样好，却是愁中。花影一重重。翠箔斜笼，灵犀脉脉杳难通。不分翩翩双燕子，飞过墙东。”园居春晚有怀竹屿兄，时客武林，祝英台近云：“竹风轻，花露滴。暝色映帘箔。手拓西窗，谁与共琴酌。唤愁叶底鹃声，暗催春去，浑不管、倦怀寥落。叹离索。几回梦绕池塘，相思渺难。夜雨联床，空忆旧时约。思君门掩孤山，倚阑吟遍，对满院杨花飘泊。”是其始，非不怡怡如也。同时蒋逊如刺史有哭弟百字令云：“天乎何酷，正田荆芳茂，一枝先萎。忆昔推梨还让枣，幼慧早传乡里。金阙才登，玉楼遽召，竞爽而今已。雁行中断，不堪翘首云际。思子况见双亲，凭棺絮语，互洒风前涕。为劝节哀佯作达，难掩神伤心悸。姜被寒生，谢池梦杳，中夜频惊起。泉台思慰，忍教孤寡无倚。”沉痛语不堪卒读。刺史名国华，乾隆中进士，官冀州知州，亦长洲人。


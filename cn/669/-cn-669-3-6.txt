6　尚書字爲隸古非全是古字　今傳古文尚書非孔舊本　古文尚書發現校理及流傳


釋文序録云：「尚書之字，本爲隸古。既是隸寫古文，則不全爲古字。今宋、齊舊本及徐、李等音，所有古字，蓋亦無幾。穿鑿之徒，務欲立異，依傍字部，改變經文。」以上見序録條例。然則今所傳古文尚書，未必皆孔安國之本。案：隋書經籍志：「後漢扶風杜林傳古文尚書，同郡賈逵作訓，馬融作傳，鄭玄爲注。然其所傳唯二十九篇，又雜以今文，非孔舊本。」宋景文筆記云：「楊備得古文尚書釋文，讀之大喜，書訊刺字，皆用古文。」按國史藝文志：唐孝明寫以今字，藏其舊本。開寶宋太祖九年，改元開寶。五年，别定今文音義。咸平宋真宗初元。二年〔一〕，孫奭請摹印古文音義，與新定釋文並行。今亦不傳。然漢至唐所謂古文者，孔安國以隸存古，非科斗書也。今有古文尚書，吕微仲得本於宋次道、王仲至家。【原注】郭忠恕定古文尚書并釋文，今本豈忠恕所定歟？宣和六年詔洪範復從舊文，以「陂」爲「頗」，然監本未嘗復舊也。

【閻按】隸古定，乃是一行科斗書，一行真書。孔穎達所謂「就古文體而從隸定之，存古爲可慕，以隸爲可識，故曰隸古」也。

【元圻案】漢書藝文志：「古文尚書者，出孔子壁中。武帝末，魯恭王壞孔子宅，欲以廣其宫，而得古文尚書及禮記、論語、孝經凡數十篇，皆古字也。」〇隋書經籍志：「孔安國以今文校之，得二十五篇，其泰誓與河内女子所獻不同。又濟南伏生所誦有五篇相合，安國遂依古文開其篇第，以隸古字寫之，合成五十八篇。其餘篇簡錯亂，不可復讀，遂送之官府。安國又爲五十八篇作傳。」又：「梁有尚書音五卷，孔安國、鄭康成、李軌、徐邈等撰。」〇陸德明曰：「漢人不作音，後人所託。」〇唐書藝文志：「今文尚書十四卷，開元十四年，玄宗以洪範『無偏無頗』聲不協，詔改爲『無偏無陂』，天寶三載，又詔集賢學士衞包改古文從今文。」〇馬端臨通考經籍考：「漢之所謂古文者，科斗書；今文者，隸書也。唐之所謂古文者，隸書也；今文者，世所通用之俗字也。」〇玉海三十七：「唐陸德明釋文用古文，後周顯德六年，郭忠恕定古文刻板。太祖命判國子監周惟簡等重修。開寶五年二月，詔翰林學士李昉校定，上之，詔名開寶新定尚書釋文。咸平二年十月乙丑，孫奭請摹印古文尚書音義，與新定釋文並行，從之。天聖八年九月十二日，雕新定釋文。」〇書録解題雜家類：「宋景文筆記一卷，翰林學士宋祁子京撰。」〇祁謚景文。〇楊備，字修之，億之弟。慶曆中爲尚書虞部員外郎，分司南京。〇孫奭，字宗古，博平人。太宗端拱中九經及第，仁宗時官至兵部侍郎、龍圖閣學士。〇晁氏讀書志：「古文尚書，孔安國以隸古定，自漢迄唐，行於學官。明皇改從今文，由是古文遂絶，陸德明獨存其一二於釋文。吕大防得本於宋次道、王仲至家，以校釋文，雖小有異同，而大體相類。」〇吕大防，字微仲，藍田人。皇祐初擢進士第，哲宗時拜尚書右丞，封汲郡公，進尚書左僕射兼門下侍郎，謚正愍。〇宋敏求，字次道，綬子，賜進士第，官龍圖閣學士。〇王欽臣，字仲至，洙之子。文潞公薦試學士院，賜進士及第，官集賢待制。〇後漢書劉陶傳：「明尚書。推三家尚書及古文，是正文字七百餘事〔二〕，名曰中文尚書。」〇東都事略：「郭忠恕，字恕先，洛陽人。太宗召爲國子監主簿，令刊定歷代字書，所定古文尚書并釋文，並行於世。」

〔一〕「二年」，原作「三年」，據元刊本、清嘉慶本改。

〔二〕「七百」，原作「三百」，據中華本後漢書卷五七劉陶傳改。






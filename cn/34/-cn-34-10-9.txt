9


齐宣王问卿。孟子曰：“王何卿之问也？”

王曰：“卿不同乎？”

曰：“不同。有贵戚之卿[1]，有异姓之卿。”

王曰：“请问贵戚之卿。”

曰：“君有大过则谏，反覆之而不听，则易位。”

王勃然变乎色。

曰：“王勿异也。王问臣，臣不敢不以正对[2]。”

王色定，然后请问异姓之卿。

曰：“君有过则谏，反覆之而不听，则去。”


【注释】

[1]贵戚之卿：这里当指同姓之卿。

[2]正：诚。

【译文】

齐宣王向孟子询问关于卿的事。孟子说：“您问的是哪种卿？”

齐宣王说：“卿还有不一样的吗？”

孟子说：“不一样。有同姓的卿，有异姓的卿。”

齐宣王说：“请问同姓的卿。”

孟子说：“国君有极大的过错就劝谏，反复劝谏也不听的，就另立国君。”

齐宣王的脸色立刻变了。

孟子说：“您别见怪。您问我，我不敢不以实相告。”

齐宣王的脸色安定下来，又询问异姓的卿。

孟子说：“国君有过错就劝谏，反复劝谏也不听，就去官离开。”






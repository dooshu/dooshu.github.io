第十二回　辨树叶判还银两



断云：



尚静祈神失却财，叶孔奸谋拾得来。



因吹树叶分明断，顿令二家顷刻开。



话说河南开封府新郑县，有一人姓高名尚静者，家有田园数顷，男女耕织为业。年近四旬，好学不倦。然为人不为修饰，言行从心，举止异常，衣虽垢弊而不涤，食虽粗糙而不择，于人不欺，于物不取，不戚戚形无益之愁，不扬扬动肆心之喜。或以诗书遣怀，或以琴樽取乐，赏四时之佳景，览江山之秀丽，流连花月，玩弄风光。或时以诗酒为乐，冬夏述作，春秋游赏，静闲时吟咏尚多，不及尽述。姑录春夏秋冬四景于左，其《春景》诗曰：



斗柄移寅昼渐长，东风生暖草浮光。烟笼弱柳平桥晚，雪点寒梅小院番。



蝶拍莺梭搬好戏，蚓萧蛙鼓闹斜阳。青皇恩泽无穷尽，处处风光似洛阳。



《夏景》诗曰：



海棠枝上老莺声，赤帝趋炎位始更，一统乾坤新号令，两间人物旧权衡。



离南大透红榴嫩，震外杨城绿树明。谁向薰风弹一曲，临财解愠即虞廷。



《秋景》诗曰：



金风肃杀楚天凉，人世光阴属白藏。田舍饮炊云子白，山园双熟木奴香。



雁传归信天边远，蛩结离愁夜正长。况是江山摇落候，闲局潘鬓渐苍浪。



《冬景》诗曰：



坎兑相交以利贞，中星北斗四时更。园林淅沥商音静，天地流行水气清。



草木归根潜有孕，昆虫闭户冷无声。六阴将极从今始，阳气迟迟乃复生。



是时，尚静吟咏已毕，乃谓其妻曰：「人生世间，如白驹过隙，一去难再。若不及时为乐，吾愁白发易生，老景将至矣。」言罢，即令其妻取酒食之物，随时消遣。正饮之间，忽有新郑县官，差人至家，催秤粮差之事。尚静乃收拾家下白银，到市铺内煎销，得银四两，藏于手袖之内，自思：「往年粮差，俱系里长收纳完官，今次包公行牌，各要亲手赴秤。今观包公为官清政，宛若神明。」尚静心怀肃畏之心，遂带前银，另买牲酒、香仪之类，径赴城隍庙中，许下良愿，候在秤完之日，即来赛还。尚静祈祷已毕，将牲酒之类于庙中散福。不觉贪饮数杯，再拜复祷出庙。是时，前银已落在庙中。不防街坊有一卜姓叶名孔者，先在铺中见尚静煎销得银在身，往庙许愿，即起不良之意，跟尾在尚静之后，悄悄入庙，躲在城隍宝座之下，见尚静拜辞神出，即拾其银回讫。尚静回家，方觉失了前银，直往庙来寻之时，已不见其踪影矣。尚静无可奈何。只得具状径请包公台前告理，言曰：「小人姓高名尚静，本许州管下新郑人氏。为粮差事，带银往铺煎销，得银四两，欲纳完官，因往城隍庙焚香失去，不知下落。乞大人作主，跟究前银，则尚静举家感恩不浅也。」包公看了状词，乃对尚静曰：「汝这银两虽在庙中失去，又不知是何人拾得，其事难以判问。」遂不准其状词，将尚静发落出外。尚静叫屈连天，两眼垂泪而去。



包公因这件事，自思：「某为民牧，自当与民分忧。民若有忧，为人上者，不能为民理直其事，亦守令之过也。」心中自觉不安，乃即具疏文一道，敬诣城隍庙行香，将疏文宣读，焚于炉内，祷祝出庙。回衙，令左右点起灯烛，将几案焚香放在东边。包公向东端坐祷祝：「愿天神鉴察，显灵报应，与百姓分忧。」祝罢，坐而待旦，如此者三夜。是夜三更。忽然狂风大起。移时之间，风吹一物，直到阶下而止。包公令左右拾起观看，乃是一叶，叶中被虫蛀了一孔。包公看了，已知其意，方才吩咐左右，各去歇息。



次日，包公唤张龙、赵虎吩咐曰：「吾焚香坐了三日，已知拾银者乃是叶孔也。汝可即去府县前后，叫唤其名。若有人应者，即唤他来见我，自有主意判断。」张、赵二人领命出衙，遍往街市叫唤。半日之间，东街有一人应声而曰：「吾乃叶孔是也。不知尊兄有何见谕？」张、赵二人以包公有唤，遂拘其人入衙跪下。包公言曰：「数日前有新郑县高尚静在城隍庙里失落白银四两，其银大小有三片。他在我这里来告。我叫他去城隍庙里拜讨。他在庙中怨天恨地，祷祝跟寻。吾已知道分明是你拾得，又不是你偷他的，缘何不把去还他？」叶孔见包公判断通神，见其说得真了，只得拜伏招认曰：「小人近日亦往庙里焚香，因此拾得此银。目今尚未使用。既蒙相公神见，小人不敢隐讳。」包公审了口词，即令左右押叶孔回家取其银。复令再唤高尚静到衙，将银与其看认，果然丝毫不差。包公乃与高尚静言曰：「汝落其银，系是叶孔拾得。我今代你追还，汝可把三两五钱秤纳粮完官。更有银伍钱可分与叶孔以作酬劳之资。自后相见，不许记恨前仇，误相陷害。若告发到此，吾决不轻纵汝也。」二人叩谢出府。高尚静乃将些碎银备买牲物，径往城隍庙，赛还良愿已毕，回家与妻子仍复耕织之乐。感慕包公之德，未尝顷刻而忘矣。




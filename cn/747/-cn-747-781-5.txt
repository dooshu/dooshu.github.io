○为中丞荥阳公祭全义县伏波神文

年月日，观察处置使兼御史中丞郑某，谨遣全义县令韦必复，以酒牢之奠，昭赛於汉伏波将军新息侯马公。越城旧疆，汉将遗庙。一氵瓜湘水，万重楚山。比颍川袁氏之台，悲同异日；方汝水周公之渡，感极当时。呜呼！昔也投隙建功，因时立志。隗将军坐谈西伯，弃去无归；梁伯孙自降王姬，虽来不起。以若画之眉宇，开聚米之山川。扶风里中，讵守钱而为虏；德阳殿下，宁相马以推工。怅望阙西，趋驰陇右。事嫂冠戴，诫侄书成。龙伯高之故人，出言有所；公孙述之刺客，相待何轻？鸢泊启行，蛮溪请往。铜留铸柱，革誓裹尸。男儿自立边功，壮士犹羞病死。漓湘之浒，祠宇依然。岂独文宣之陵，不生刺草；更若武侯之垅，仍有深松。向我来思，停车展敬。一樽有奠，五马忘归。及申望岁之祈，又辱有秋之泽。云兴柱础，电绕墙藩。何烦玉女之投壶，方闻天笑；不待樵人之取箭，已见风回。敢忘黍稷之馨，用报京坻之赐。属以时非行县，不获躬诣灵坛。词托烟波，意传天壤。既谢三时之降，兼论千载之交。勿负至诚，以孤元契。


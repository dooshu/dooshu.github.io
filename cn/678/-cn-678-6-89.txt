東坡稱道潛之詩

東吳僧道潛，有標致。嘗自姑蘇歸湖上，經臨平，作詩云：「風蒲獵獵弄輕柔，欲立蜻蜓不自由。五月臨平山下路，藕花無數滿汀洲。」東坡赴官錢塘，過而見之，大稱賞。已而相尋於西湖，一見如舊。及坡移守東徐，潛往訪之，館於逍遙堂，士大夫爭欲識面。東坡饌客罷，與俱來，而紅妝擁隨之。東坡遣一妓前乞詩，潛援筆而成曰：「寄語巫山窈窕娘，好將魂夢惱襄王。禪心已作沾泥絮，不逐春風上下狂。」一座大驚，自是名聞海內。然性褊尚氣，憎凡子如仇。嘗作詩云：「去歲春風上苑行，爛窺紅紫厭平生。如今眼底無姚魏，浪蘂浮花懶問名。」士論以此少之。


送家大母还松江至槜李感赋


我家门对吴江水，本将耕钓供甘旨。
十年漫逐幽并游，几度挟书谒天子。
遣来作吏东海滨，两见草绿山阴春。
朝持手版候铃下，暮策蹇卫随风尘。
我亲欲向家园去，画舫盈盈度江树。
未能偕隐问归期，犹得同行指归路。
槜李城南鸿雁飞，西水驿前风雨吹。
方知李令陈情是，深悔毛生捧檄非。





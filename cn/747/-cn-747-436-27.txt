○驳追谥陇右节度使郭知运议

郭知运承恩诏葬，向五十年，今请易名，窃恐非礼。谨按《礼》经云：“《礼》时为大。”又曰：“过时不为礼也。”昔卫公叔文子卒，将葬。其子戍请谥於君曰：“日月有时，将葬矣。”请易其名者，盖时不可逾也。节度既名不浮行，数纪之前，门生故吏，已合谋谥，今乃申请，窃将有为而作。节度嗣子英义，顷属多故，属制方隅，朝廷策勋，位表端揆。附从者窃不中之礼，会无妄之求。况节度当开元初，赠特加，碑志并建，皆出恩命，追悼之遇，亦已当矣。今又卤莽，外於典章，追送往之阙遗，启将来之冒昧。况今列土者接畛，专政者百辈，若率而行之，谁曰无请。不惟有司疲於简牍，抑恐名器等於草芥，虽欲曲全，窃将不可。又《礼》经云：“已孤暴贵，不为父作谥。”若节度合谥而不以其时，则嗣子废先君之德；若不合谥而苟逐其志，则先君因嗣子而见尊。以仆射而言之，恐贻越礼之议；以国家而言之，又殊旌善之体。请下太常重议。谨议。

达奚挚

挚，肃宗时擢书判拔萃科。


卷二十五 感事门下

西蜀杨耆，数年前见之甚贫，今见之亦贫；所异于昔者，苍颜华发耳。女无美恶富者妍，士无贤不肖贫者鄙。使其逢时遇合，岂减当世之士哉！顷宿长安驿，闻泣者甚怨，问之，乃昔富而贫者。乃作一诗，今以赠杨君：“孤村渐雨逐秋凉，逆旅愁人怨夜长。不寝相看唯枥马，愁吟互答有寒螀。天寒滞穗犹横亩，岁晚空机尚倚墙。劝尔一杯聊复睡，人间贫富海茫茫。”《玉局文》

予十八年前中秋，与子由观月彭城，作一诗，以《阳关》歌之。今复遇此夜，宿于赣上，方南北岭表，独歌此曲，聊复书之，以识一时之事。虽未觉有今夕之悲，但悬知为他日之喜也。“行歌野哭两堪悲，远火低星渐向微。病眼不眠非守岁，乡音无伴苦思归。重衾脚冷知霜重，新沐头轻感发稀。多谢残灯不嫌客，孤舟一夜苦相依。”同前

赞皇公再贬朱崖，道中有诗云：“十年紫殿掌洪钧，出入三朝一品身。文帝宠深陪雉尾，武皇恩重宴龙津。黑山永破和亲虑，乌岭全坑扈从臣。自是功高临尽处，祸来名减不由人。”又《登朱崖郡城》云：“独上高楼望帝京，乌飞犹是半年程。青山似欲留人住，百匝千遭绕郡城。”世传赞皇公崖州诗皆仇人所作，只此二首是真。《古今诗话》

明皇友悌，古无有者，尝以书赐弟宪等：“魏文帝诗曰：‘西山一何高，高高殊无极。上有两仙童，不饮亦不食。赐我一丸药，光辉有五色。服之四五日，身体生羽翼。’朕每言服药而生羽翼，宁如兄弟天生之羽翼乎？陈思王之才足以经国，绝其朝谒，卒使忧死。魏祚未终，司马氏夺之，岂神丸效耶？”《雍洛灵异记》

唐元和十三年，士人下第，多为诗刺试官，独章孝标作《归燕诗》献庾承宣侍郎曰：“旧垒危巢泥已落，今年故向社前归。连云大厦无栖处，更傍谁家门户飞！”全无讥刺意。欧阳澥亦作《燕诗》献郑愚侍郎云：“翩翩飞燕画堂开，送古迎今几万回。长向春秋社前后，为谁归去为谁来？”《古今诗话》

卢氏子，垂拱中不中第，步出都门。其日寒甚，投宿旅舍。一客续至附火，吟曰：“学织丝绫功未多，漫临机杼错抛梭。莫教宫锦行家见，把此文章笑杀他。”卢忆前诗，乃白尚书者。因问其姓氏，曰：“姓李氏，世业织绫，前属东宫锦坊。近以薄艺投本行，皆云如今花样与前不同。不谓伎俩儿以文采求售，不重于世如此。”(《古今诗话》)

元稹奉使东川，于褒城题《黄明府诗》，序曰：“昔年曾于解县饮酒，余为录事。有客后至，数犯酒令，并飞数杯，逃席而去。醒后问其人，曰：前虞卿黄丞也。尔后绝不复知所在。元和四年三月奉使东川，十六日至褒城驿，有黄明府见迎，问其前衔，即曩日逃席者也。因问坐隅山川，则褒女所奔之城在其左，诸葛所征之地在其右。感今怀古，作《赠黄明府诗》。”曰：“昔年曾痛饮，黄令困飞觥。席上当时走，马前今日迎。依稀迷姓字，积渐识平生。故友身皆远，他时眼暂明。便邀连坐叙，兼共摘船行。酒思临风乱，霜棱拂地平。不看深浅酌，贪怆古今情。迤逶七盘路，坡陀数丈城。花疑褒姒笑，栈想武侯征。一种埋幽石，空闲千古情。”同前

魏瓘侍郎知广州，子城一角忽颓，一古砖有四大字云“委于鬼工”，是魏字。公感其事，大筑新之。罢而召还。仲简待制代之。未几，侬贼寇广州，外城一击而圯，独子城坚完，民赖以生。贼平，朝廷以公有前知之备，加谏议大夫，再知五羊二年，公以筑城之功自论，久不报，作《感怀》诗曰：“羸羸霜发一衰翁，踪迹年来类断蓬。万里远归双阙下，一身还在众人中。螭头赐对恩虽厚，雉堞论功事已空。淮上有山归未得，独挥清泪洒春风。”又《五羊书事诗》云：“虽云岭外无霜雪，何事秋来亦满头？”文潞公采其诗进呈，加龙图阁学士，尹天府。

南唐元宗割江之后，金陵对岸，即是敌境，因迁都豫章。每北望，忽忽不乐，有诗曰：“灵槎思浩荡，老鹤忆崆峒。”又庐山百花亭刊石云：“苍苔迷古道，红叶乱朝霞。”皆佳句也。

隋炀帝迷于声色，高昌荐浙人项升进《新宫图》，览之大悦。即日召有司具材役夫，经岁而成，帑库为之一空。幸之，喜谓左右曰：“使真仙游其中，亦当自迷也，可目之曰迷楼。”每一幸，即经月。宫女无数，后宫多不得进。有侯夫人者有美色，忽自缢于栋下。臂悬锦囊，左右取进，有《自感诗》三首。其一曰：“庭绝玉辇迹，芳草渐成窠。隐隐闻箫鼓，君恩何处多！”其二曰：“欲泣不成泪，悲来翻强歌。庭花方烂漫，无计奈春何！”其三曰：“春阴正无际，独步意如何？不及闲花草，翻承雨露多。”又云：“妆成多自恨，梦好却成悲。不及杨花意，春来到处飞。”又《遣意》云：“秘洞扃仙卉，雕房锁玉人。毛君真可戮，不肯写昭君。”炀帝见诗，反复伤感。视其尸，已死颜色尚尔，厚礼葬之。

宁王宪宅左有卖饼人，妻有色，王欲之，厚遗其夫取之，宠嬖逾等。阅岁，因问云：“尚思饼汉否？”默然不对。因呼令见，其妻注眼泪下，若不胜情。时坐客十余，无不凄然。王请客赋诗，王摩诘先成，诗曰：“莫以今朝宠，宁忘旧日恩。看花满眼泪，不共楚王言。”

东海北岩畔有大石龟，俗云鲁般所造，夏则入海，冬复止此山涯。有诗云：“石龟尚怀海，我宁忘故乡！”

刘虚白昔与裴令公同砚席，及公主文，虚白犹是举子。试杂文日，帘前献一绝云：“二十年前此夜中，一般灯烛一般风。不知岁月能多少，犹着麻衣待至公。”并同前

余自夏历秋，毒热七八十日不衰，炮灼理极，意谓不复有清凉之时。今日复凄风微雨，遂御夹衣。顾念兹岁，屈指可尽。彭泽云：“我今不为乐，知有来岁不？”此言真可为惕然也。《王直方诗话》

僧可隆善诗，高从诲阅其卷，有《观棋》句云：“万般思后得，一失废前功。”从诲谓可隆曰：“吾师此诗，必因事而得。”隆答曰：“某本姓慕容，与桑维翰同学。少负志气，多忤维翰。维翰登第，以至入相，某犹在场屋。频年败衄，皆维翰所挫也。因削发为僧，其句实感前事而露意焉。”从诲识鉴多此类也。《大定录》

廖齐父爽直，尝为永州刺史。齐后游零陵，于民间见父题壁，感而成诗曰：“下马连声叩竹门，主人何事感遗恩！回头泣向儿童道，重见《甘棠》旧子孙。”《青琐后集》

杜牧，大和三年佐吏部沈公传师幕，在江西，时好好年十三，始以善歌，来入乐籍中。后一年，公镇宣城，复置好好于宣城籍中。后三岁，为沈著作述师纳之。后三岁，于洛阳城重睹好好，感旧伤怀，故题三十韵以赠之。“尔为豫章姝，十三才有余。翠茁凤生尾，丹叶莲合趺。高阁倚天半，晴江联碧虚。此地试尔唱，特使华筵铺。主公顾四座，始讶来踟蹰。吴娃引赞起，低回映长裾。双鬟可高下，才过青罗襦。眄眄乍垂袖，声同雏凤呼。繁弦进关纽，塞管裂寒芦。众音不能逐，袅袅穿云衢。主公再三叹，为言天下姝。赠之天马锦，副以水精珠。龙沙看秋浪，明月游东湖。自此每相见，三日以为疏。玉质随月满，艳态逐春舒。修唇渐轻巧，云步转虚徐。旌旆忽东下，笙歌随轴轳。霜凋谢庭树，沙暖句溪蒲。身外任尘土，樽前极欢娱。飘然集仙客著作堂合集宾校理，讽赋欺相如。聘之碧瑶佩，载以紫云车。洞户水声远，月高蟾影孤。迩来未几岁，散尽高阳徒。洛阳重相见，婥婥为当垆。怪我苦何事，少年垂白须？朋游今在否？落魄更能无？门馆恸哭后，水云秋景初。斜月挂衰柳，凉风生坐隅。洒尽满襟泪，短歌聊一书。”

蜀王衍俘系入秦，至剑阁，阅山水之美，诗云：“不缘朝阙去，好此结茅芦。”时人笑之。至咸阳，又作曲子云：“尽是一场赢得。”与夫无愁入井者，所校无多也。《北梦琐言》

廖图在永州，有《江干感兴》诗云：“正悲世上事无限，细看水中尘更多。”甚为识者所称。(《零陵总记》)

种放在章圣朝，累章乞归，赐买山银百两。放少时有《潇湘感事》诗曰：“离离江草与江花，往事洲边叹复嗟。汉傅有才终去国，楚臣无罪亦沉沙。凄凉野浦寒飞雁，牢落汀祠晚聚鸦。无限清忠沉浪底，滔滔千顷属渔家。”亦先兆也。《古今诗话》

开元时，乐工李龟年承恩遇，于东都道通里创堂，甲于都下。其后流落江南，每为人歌，则坐客掩泣罢酒。杜子美尝赠诗曰：“岐王宅里寻常见，崔九堂前数度闻。正是江南好风景，落花时节又逢君。”崔九即涤，中令湜之弟也。《明皇杂录》

明皇初自巴蜀回，夜阑登勤政楼，倚栏南望，烟月满目，因歌曰：“庭前琪树已堪攀，塞北征人尚未还。”盖卢思道之诗也。歌毕，里中隐隐如有歌者，谓力士曰：“得非梨园旧人乎？迟明为我访来。”翌日，力士潜求于里中，召至，果梨园弟子也。其夜，复乘月登楼，左右惟力士及妃侍者红桃在焉。遂命歌《凉州》，《凉州》即贵妃所制，亲御玉笛为《倚楼曲》。曲罢，无不掩泣，因广其曲，传于人间。

明皇在南内，耿耿不乐，每自吟太白《傀儡诗》曰：“刻木牵丝作老翁，鸡皮鹤发与真同。须臾弄罢浑无事，还似人生一世中。”并同前

东坡在惠州，尽和渊明诗思州　“思州”二字，《冷斋夜话》卷七作“时”字，属下句。——恶人谷珠楼哈哈儿注。鲁直在黔南闻之，作偈曰：“子瞻谪海南，时宰欲杀之。饱吃惠州饭，细和渊明诗。渊明千载人，子瞻百世士。出处固不同，风味亦相似。”

邹志完过永州淡山岩，岩有驯狐，凡贵客至则鸣。志完将至而狐鸣，僧出迎，以驯狐为言。志完作诗曰：“我入幽岩亦偶然，初无消息与人传。驯狐戏学仙伽客，一夜飞鸣至老禅。”并《冷斋夜话》

杜牧之绰有诗名，纵情雅逸，累分守名郡。罢任，于金陵舣舟，闻倡楼歌声，有诗曰：“烟笼寒水月笼沙，夜泊秦淮近酒家。倡女不知亡国恨，隔江犹唱《后庭花》。”风雅偏缀，不可胜纪，与杜甫齐名，时人呼为大杜、小杜。《唐贤抒情》









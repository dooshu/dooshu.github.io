昔在都亭困浊醪长安耆旧相招要

天子崇儒聚文士扬班贾董纷吾曹新秋细雨凉别墅长謡短咏懽深宵酒阑脱帽半头白惜别忧来增郁陶高都学士独年少皎然玉树凌丹霄石阁校书朝索笔金门下直晩回镳相逢忼爽始相识文章款曲心魂交我出春明蹑嵩顶中原万里风萧萧三花已落根株古少室斜穿星汉高缑岭仙人逝超忽抱书归卧守蓬蒿尺素传来开老眼陈遵健笔回斗杓八人方驾吾老矣不鄙谓我谙风骚论诗精域那能造【君诗有宛陵含清真论诗造精域之句】废学雄心早寂寥丈夫经术重乔岳笑看词赋成鸿毛涵都茹京偶披写掣鲸倒海生风涛出水芙蓉曜朝日盛年策足真人豪吾家侍御与君好【谓研山】赠远岂必双琼瑶歌成不寐搔短发起看江月飞寒潮


文集卷四十九


与滕达道　四三


四声可罢之，万一浮沉，反为患也。幸深思之。不罪。卷五一





与滕达道　四四


某再启：近在扬州入一文字，乞常州住，如向所面议。若未有报，至南都再当一入也。承郡事颇繁齐整，想亦期月之劳尔。微疾虽无大患，然愿公无忽之，常作猛兽毒药血盆脓囊观，乃可，勿孤吾党之望而快群小之志也。情切言尽，必恕其拙，幸甚。卷五一





与滕达道　四五


某启：一别四年，流离契阔，不谓复得见公。执手恍然，不觉涕下。风俗日恶，忠义寂寥，见公使人差增气也。别来情怀不佳，忽得来教，甚解郁郁。且审起居佳胜为慰。某以少事，更数日，方北去。宜兴田已问去。若得稍佳者，当扁舟径往视之，遂一至湖。见公固所愿，然事有可虑者，恐未能往也。若得请居常，则固当至治下，搅扰公数月也。未间，惟万万为时自重。卷五一





与滕达道　四六


某再启：别谕，具感知爱之深，一一佩刻。董田已遣人去问，宜兴亲情若果尔，当乘舟径往成之。然公欲某到吴兴，则恐难为，不欲尽谈，唯深察之。到南都，欲一状申礼曹。凡刊行文字，皆先毁板，如所教也。有监酒高侍禁永康者，与之外姻，闻亦甚谨干。望略照庇，如察其可以剪拂，又幸也。卷五一





与滕达道　四七


以下俱赴登州

某启：前蒙惠建茗，甚荷。醉中裁谢不及，愧悚之极。登州见阙，不敢久住，远接人到，便行。会合邈未有期，不免怅惘。舍弟召命，盖虚传耳。君实恩礼既异，责望又重，不易不易！某旧有《独乐园》诗云：“儿童诵君实，走卒称司马。持此将安归，造物不我舍。”今日类诗谶矣。见报，中宪言玉汝右揆、当世见在告，必知之。京东有干，幸示喻。卷五一





与滕达道　四八


某启：专使至，辱手诲，伏承起居佳胜，大慰驰仰。某受命已一月，甚欲速去，而远接人未至，船亦未足，督之矣。向虽有十日之约，势不可住，愧负无限。区区之学，顷亦试之矣，竟无丝毫之补。复此强颜，归于无成，徒为纷纷，益可愧也。心之伊郁，非面莫能道，想识此意。唯万万为人自重。人还，奉启上谢。不宣。卷五一





与滕达道　四九


某启：承专人借示李成十幅图，遂得纵观，幸甚幸甚！且暂借留，令李明者用公所教法试摹看，只恐多累笔耳。此本真奇绝，须当爱护也。月十日后，当于徐守处借人赍纳。卷五一





与滕达道　五〇


某启：前者使还，醉中裁谢，极于散慢，至今恐愧。不审比日台候何似？某已被命，实奖借之素。已奏候远接人，计不过七月中下旬行。伏恐知之。士论望公入觐，久未闻，何也？想亦不远。无由面别，瞻望惋怅，溽暑方炽，万冀顺时为国自重。不宣。卷五一





与滕达道　五一


许为置朱红累子，不知曾令作否？若得之，携以北行，幸甚。如不及已，亦非急务。不罪。卷五一





与滕达道　五二


以下俱登州

某启：入春来，连日雨，今日忽晴快。所居江山爽秀，怅然怀公，不知颇作乐否？近得安道公及张郎书，甚安健。子由想已过矣。青州资深，相见极欢，今日赴其盛会也。闲恐要知。卷五一





与滕达道　五三


某再拜：自承哀疚，日欲拜疏，以不审知从者所至，以故至今。日月如昨，忽复徂暑。伏惟追慕摧切，触物增恸，奈何奈何！即日伏料孝履支福。明公声望隐然，虽未柄用，坐镇一方，犹足以携持人心。今兹退归，有识所共叹，而孤拙无状，尤为失巨庇也。唯冀节哀自重，少慰区区。谨奉手启上问，不次。卷五一





与滕达道　五四


某启：少恳布闻，不罪不罪。某好携具野饮，欲问公求朱红累子两卓二十四隔者，极为左右费。然遂成藉草之兴，为赐亦不浅也。有便望颁示。悚息。卷五一





与滕达道　五五


某本作此书，托一同人带去，既而其人却留滞淮南，近复带还，岂胜惭悚。今复附上前疏，贵察其非懈怠也。忽然秋尽，起居何似？向承示谕斤斧鄙词，非见爱之深，岂能尔耶？向示自有一本，云“且斗尊前见在身”，恐闲知之。东方有干，乞示下。卷五一





与滕达道　五六


某干求累子，已蒙佳惠，又为别造朱红，尤为奇妙。物意两重，何以克当！捧领讫，感愧无量。旧者昨寄在常州，令子由带入京。俟到，不日便持上也。卷五一





与滕达道　五七


鳆鱼三百枚，黑金棋子一副，天麻煎一篰，聊为土物。不罪浼触。令子思渴，冗中不及别启。卷五一





与滕达道　五八


某感时气，卧疾逾月，今已全安。但幼累更卧，尚纷纷也。杨道人名世昌，绵竹人，多艺。然可闲考验，亦足以遣懑也。留此几一年，与之稍熟。恐要知。卷五一





与滕达道　五九


所有二赋，稍晴，写得寄上。次只有近寄潘谷求墨一诗录呈，可以发笑也。衲衣寻得，不用更寻。累卓感留意，悚怍之甚。甘子已拜赐矣。北方有干，幸示谕。卷五一





与滕达道　六〇


某屏居如昨，舍弟子由得安问，此外不烦远念。久不朝觐，缘此得望见清光，想足慰公至意。其他无足云者。贵眷令子，各计安胜。月中前，急足远寄，必已收得。略示谕。卷五一





与滕达道　六一


登州还朝

某启：此去见有方药可以起公之微疾者，专为访之，如所谕也。四月中所报及却罢之由，未闻其实，到都下当驰白也。卷五一





与滕达道　六二


以下俱南省

某慰言：不意祸故，奄及闺阁，闻问怛然，悲惋不已。窃惟恩义之重，哀痛难堪。日月如昨，屡易弦望。追恸无及，触物增感。奈何奈何！未由躬诣吊问，临纸哽塞。谨奉疏陈慰。谨疏。卷五一





与滕达道　六三


某启：惊闻郡封倾逝，悲怆无量，恨不躬往慰问，但以至理宽譬左右也。平日学道，熟观真妄，正为今日。但当审察本心，无为客尘幻垢所污。况公望重中外，今者人物凋丧，耆老殆尽，切须自爱。若使缠绵留恋，不即一刀两段，乃是世俗常态，非所望于杰人也。愿三复此语而已。余非面能尽。卷五一





与滕达道　六四


某以馆伴北使半月，比出，方闻公有闺中之戚。慰问后时，本欲别作令子昆仲慰疏，秦君行速，作书未及，惟千万节哀，以慰亲意也。相次别奉状。卷五一





与滕达道　六五


以下俱翰林

某启：迫冗，稍疏上问，愧仰增极。切想下车以来，静治多暇，有以自适。即日履兹酷暑，台候何似？某忝冒过分，非提奖有素，何以及此？明公旧德伟望，尚在外服，舆论未允。伏冀以时倍加保啬，以慰区区。不宣。卷五一





与滕达道　六六


某启：近数奉状，一一闻达。比日切惟镇莅多暇，台候万福。某蒙庇粗遣，但躐次骤进，处必争之地，非久安计。但脱去无由，公必念之。蒙惠地黄煎，扶衰之要药。若续寄，尤幸。卷五一





与滕达道　六七


某再启：瀛州之命，既以先讳为辞，想当易地耶？所云杭，已除元素，计必闻之矣。佳梦，岂特公爱我之深，发于想念尔。批示党人，甚堪一笑而已。子由除户侍，方欲辞免也。闲恐知之。孔经甫外制，顾将军夕拜，张仲举待制，皆恐要知。广大格岂敢望李憨子耶？然亦有一长从来，不敢使幸及赖耳。想当一笑。寄惠地黄煎，感服厚念。卷五一





与滕达道　六八


某启：部民董迁，笃学能文，下笔不凡，非复世俗气韵。如请见，愿加奖励，遂成就之。其兄复溱，学道屏居，不与俗交，其文亦秀迈可观。皆公所欲知者，故敢以闻。近因亲情王承议行，托附书信，必达。某衰病短才，任用过量，论议疏阔，所向难合，日俟汰遣而已。辱知之厚，故粗及之。卷五一





与李公择　一


杭倅

某已过满，苏明之来。近闻明之已除台直，果尔，替期未可决也。霅上主人如不厌客，当去叨聒。闻已举姚掾，非老兄风义，谁肯举此孤寒木讷之士也哉？闻往来者奉谈不容口，足为交游之庆。《墨妙堂记》并诗，各告求数本。向时莘老屡寄，然皆墨淡不光，告令指挥如法打。道场何山，时复一游否？某虽未得即替，然更得于西湖过一秋，亦自是好事。景色如此，去将安往，但有著衣吃饭处，得住且住也。但恨舍弟相远，然亦频得信，亦甚好。恐要知。卷五一





与李公择　二


离杭倅

某顿首：某忝命皆出推借，知幸知幸！始者深欲一到吴兴，缘舍弟在济南，须一往见之，然后赴任。济南路由清河，而冬深即当冻合，须急去乃可行，遂不得一去别。所怀千万，非书所能尽也。卷五一





与李公择　三


某再拜：孝叔丈向有径山之约，今已不遂。无缘一别，且乞致意。陈令举有书来，云相次去奉谒，相聚必款。东莱所乏茶与柑橙，而君地生焉，可各致少许为赆。若要瓜虀，到任后当寄献。呵呵。李君行时，不及奉书，兼醉后挥抹，殊鲜礼。悚悚！卷五一





与李公择　四


赴密州

某已到扬州。此行天幸，既得李端叔与老兄，又途中与完夫、正仲、巨源相会，所至辄作数剧饮笑乐。人生如此有几，未知他日能复继此否？乍尔暌违，临纸于邑。卷五一





与李公择　五


以下俱徐州

某顿首：久不得来诲，亦稍忧悬，料公必不暇尔。近领手教，果尔劫劫，殊不及为郡之乐。比日起居佳胜否？贵眷各无恙，且喜九郎壮健胜往日，深可庆。某辄有一孙，体甚硕重，决可以扶犁荷锄，想公亦为我喜也。八月十二日生，名楚老。六郎不见，应举得失如何？迈往南京，为舍弟此月十一日嫁一女与文与可子，呼去干事。宪局寻常少事，何为乃尔纷纷，想不常如此也。卷五一





与李公择　六


某再拜：舍弟得信，无恙。但因议公事，为一倅所怒，日夜欲倾之，念脱去未能尔。子由拙直之性，想深知之，非公孰能见容者。然实无他尔，而人或不亮。牢落如此，为一农夫而不可得，岂复有意与人争乎？亦不足言，聊可一笑而已。卷五一





与李公择　七


子由近为栖贤僧作《僧堂记》，读之凛然，觉崩崖飞瀑，逼人寒冽也。卷五一





与李公择　八


以下俱黄州

某启：春夏多苦疮疖、赤目，因此杜门省事。而传者遂云病甚者，至云已死，实无甚恙。今已颇健，然犹欲谢客，恐传者复云云以为公忧，故详之。郑公虽已逾八旬，然耆旧凋丧，想当为国凄怆。公择、莘老进用，皆可喜，然亦汇征之渐，殆恐未尔知首。料台阁殊不闻，果尔，甚可喜。元素若能力止其行，极佳，亦当走书道此也。所要新诗，实无一字，小词、墨竹之类，皆不复措思，惟于饱食甘寝中得少三昧，一笑一笑！文编一阅，洒然自失，濯喧埃而起衰思也。卷五一





与李公择　九


某再拜：谕养生之法，虽壮年好访问此术，更何所得？然比年流落瘴地，苦无他疾，似亦得其力尔。大约安心调气，节食少欲，思过半矣，余不足言。某见在东坡，作陂种稻，劳苦之中，亦自有乐事。有屋五间，果菜十数畦，桑百余本，身耕妻蚕，聊以卒岁也。卷五一





与李公择　一〇


某顿首：知治行窘用不易。仆行年五十，始知作活。大要是悭尔，而文以美名，谓之俭素。然吾侪为之，则不类俗人，真可谓淡而有味者。又《诗》云：“不戢不难，受福不那。”口体之欲，何穷之有？每加节俭，亦是惜福延寿之道。此似鄙俗，且出于不得已，然自谓长策，不敢独用，故献之左右。住京师，尤宜用此策也。一笑一笑！卷五一





与李公择　一一


某启：示及新诗，皆有远别惘然之意。虽兄之爱我厚，然仆本以铁心石肠待公，何乃尔耶？吾侪虽老且穷，而道理贯心肝，忠义填骨髓，直须谈笑于死生之际。若见仆困穷，便相於邑，则与不学道者大不相远矣！兄造道深，中必不尔，出于相好之笃而已。然朋友之义，专务规谏，辄以狂言广兄之意尔。兄虽怀坎于时，遇事有可尊主泽民者，便忘躯为之，祸福得丧，付与造物。非兄，仆岂发此！看讫，便火之，不知者以为诟病也。卷五一





与李公择　一二


某启：近领手教，极慰想念。比日起居何如？秋色佳哉，想有以为乐。人生唯寒食、重九，慎不可虚掷，四时之美，无如此节者矣。寄示妙药、刀鞘，并已领。近有潮州人寄一物，其上云“扶劣膏”，不言所用，状如羊脂而颇坚，盛竹筒中。公识此物否？味其名，必佳物也。若识之，当详以示。可分去，或为问习南海物者。料公亦不久有别命。如未，冬间又得一见，孤旅之幸。乍冷，万万自摄。卷五一





与李公择　一三


某启：杜门谢客，甚安适。气术又近得其简妙者，早来此面传，不可独不死也。子由无恙，十月丧其小女，三岁矣。屡有此戚，固难为情，须能自解尔。所谕曹光州亲情，与卑意会，已作书问子由，次第必成也。凫膟纳少许去，然终未知其实，不知所谕果然否，犹赖不曾经服食也。效刘十五体，作回文《菩萨蛮》四首寄去，为一笑。不知公曾见刘十五词否？刘造此样见寄，今失之矣。得渠消息否？莘老必时得书，在徐乐乎？卷五一





与李公择　一四


某启：累获来教，佩戴至意。比日起居佳胜？雪屡作，足慰劝耕之怀。昨日船到，送惠木奴人瓮，算已作三百匹绢看矣。新岁不及奉觞，唯祝晚途遇合，使退耕穷士与民物并受其赐也。寒苦，万万自重。卷五一





与李公择　一五


与可之亡，不惟痛其令德不寿，又哀其极贫，后事索然。而子由婿其少子，颇有及我之累。所幸其子贤而文，久远却不复忧，唯目下不可不助他尔。卷五一





与李公择　一六


以下俱北还

某启：逆风数日，为左右滞留，而孤旅蒙幸多矣。但以多别，得一见风度，亦不复以别去为戚也。比日，伏惟起居佳胜？小舟阻风浪，罄室此依，又费照遣矣。古铁纳上。余万万善爱。不宣。卷五一





与李公择　一七


某启：两日连见，匆匆竟何言。暄和，起居何如？夷中送王徐州诗，有见及语。方是时，人以相识为讳，欲一见面道此为笑，竟不见，可太息也。适所白，是宗人棫，雅州幕。不一一。卷五一






杨万里　三月二十六殿试进士得罪集英殿门二首

金门瑶瑎日月边，晓风花柳带非烟。

千官剑佩鸣双阙，万国英豪到九天。

玉座忽临黄繖正，御题初出紫衣传。

小臣何幸陪诸老，待罪重来十六年。

杨万里

杨万里　三月二十六殿试进士得罪集英殿门二首

九虎遮藏造化机，御题过午始闻知。

乾坤阖辟兼文武，云汉昭回具训词。

武帝上嘉真戏耳，放勋清问政如斯。

诸儒莫作公孙子，千载何曾遇圣时。

杨万里


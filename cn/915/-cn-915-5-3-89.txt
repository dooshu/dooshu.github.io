◇甄皇后哀策文（青龙二年三月）

维青龙二年三月壬申，皇太后梓宫启殡，将葬于首阳之西陵。哀子皇帝亲奉册祖载，遂亲遣奠，叩心擗踊，号兆仰诉。痛灵魂之迁幸，悲容车之向路。背三光以潜翳，就黄垆而安厝。呜呼哀哉！昔二女妃虞，帝道以彰。三母嫔周，圣善弥光。既多受祉，享国延长。哀哀慈妣，兴化闺房。龙飞紫极，作合圣皇。不虞中年，暴离灾殃。愍予小子，茕茕摧伤。魂虽永逝，定省曷望？呜呼哀哉！（《魏志·文德郭皇后传》注引《魏书》）


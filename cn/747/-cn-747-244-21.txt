○让成均祭酒表

臣峤言：伏奉恩制，以臣为成均祭酒。对扬鸿休，揣摩褊量，奖饰逾分，周惶增惕，臣诚惶诚恐顿首顿首死死罪。臣才不应务，命实偶时，非亲非贤，奉帷幄之侍；无艺无术，备盐梅之臣。排金门而上玉堂，步鸳阁而游鸾沼，抱支离之沈涸，旷密勿之繁机。六翮不任，但惭於腹背；四支已顿，空请於骸体。分辞荣於琐闼，仍藉宠於环林，顾非席上之珍，敢辱淹中之赏？况东序蚁学，称为教化之宫；西胶虎门，实应文章之宿：论姬孔之制度，谈夏商之损益。方期遗典坠业，有可发明；岂伊曲学讠叟闻，所堪尸忝？伏望俯停庸瘵，改命耆儒，则授几肆筵，还知入庙之礼；褒衣博带，不濡在梁之翼。无任忝窃惭惶之至，谨诣朝堂奉表陈让以闻。臣所让人，具如别状，臣峤诚惶诚恐顿首顿首死罪死罪。谨言。


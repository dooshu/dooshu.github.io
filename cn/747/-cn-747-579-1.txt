○氵助教蓬屋题诗序

儒有蓬户瓮牖而自立者，河间浚士燮，穷讨六籍，皆有著述，而尤邃《春秋》。为儒官，守道端庄，植志不回。在京师十二年，家本吴也，欲归而不可得，遂构蓬室，以备揖让之位。栋宇简易，仅除风雨，盖大江之南，其旧俗也。由是不出环堵，坐入吴甸，包山震泽，若在牖外。所谓求仁而得，斯固然欤！与夫南音越吟，慕望而不获者，异日道也。夫厚人伦，怀旧俗，固六义之本。群公是以有发德之什，书在屋壁，予叙而引之。


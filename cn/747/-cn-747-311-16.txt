○为宰相贺合炼院产芝草表

臣等伏见道士黄河清等奏，兴庆宫合炼院内产芝草，五色分辉，六茎（阙二字）神丹入炼而转精，祯祥应期以如答。睹兹嘉瑞，望宣付史官者。伏以灵芝所致，和气之精，著美仙经，标名瑞典。陛下深仁契道，至德通神。炼液飞丹，既启长年之馆；敷华有叶。遽呈三秀之祥。五色有类於卿，六茎且符於帝乐。岂惟动植昭感，以表於休徵，固亦真仙叶应，用彰於圣寿。臣等忝侍轩陛，倍深庆悦。无任跃之至，谨奉表陈贺以闻。


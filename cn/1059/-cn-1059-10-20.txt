○马少师

钧州马少师文升，景泰辛未进士，至弘治末，位冢宰，前后历仕五十余年，虽年及耄而精力不衰，后致仕去，正德壬申薨于家。其日，日将晡时，公里人有事从城外归者，道逢公乘肩舆，侍从甚众，自舆中向其人拱手，问所之，曰：「庄上去。」其人归到公门，闻哭声，乃知已捐馆矣。计相见之顷，正其气绝时也。 【 公乡人韩训导说。】


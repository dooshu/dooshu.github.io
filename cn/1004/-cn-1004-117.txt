张耒　春日怀淮阳六首

西城门外古壕清，太昊祠前春草生。

早晚粗酬身计了，长为闲客此间行。

张耒

张耒　春日怀淮阳六首

灵通禅刹古丛林，永日惟闻钟梵音。

阅世兴亡千室佛，百年风雨古墙金。

张耒

张耒　春日怀淮阳六首

最爱南城汲井园，春来蔬甲不胜繁。

人家断处无鸡犬，迟日东风似古原。

张耒

张耒　春日怀淮阳六首

黄巢寨南琵琶沟，古原芳草静春流。

大艑舸艤何处客，樯竿西北是神州。

张耒

张耒　春日怀淮阳六首

莽莽郊原带古丘，渐渐陇麦散羊牛。

杏花杨柳春浓处，一片青帘慰客愁。

张耒

张耒　春日怀淮阳六首

城中万枝木芍药，姚黄一萼得春多。

日日踏春浑坐此，人间无醉奈渠何。

张耒


○口兵诫（并序）

余读蒙庄书曰：“兵莫惨於志，莫邪为下。”缺然知志（一作智）士之伤夫生也。他日，读远祖中垒校尉书曰：“口者，兵也。”[B242]然知言之为兵，又惨乎志。因博考前载，极其两端。夫志兵之薄人，激烈抗愤，不过无从容於世耳。口兵之起，其形渥焉。繇是知吾祖之言为急，作诫以书於盘盂。

五刃之伤，药之可平。一言成疴，智不能明。人或罹兵，道途奔救。投方效技，思恐其後。人或罹谮，比肩狐疑。借有纷解，毁辄随之。故曰：舌端之孽，惨乎楚铁。夷灶诚谋，执戈以驱。掩人诚智，折笄以（一作之）詈。贤者诲子，信其有旨。发言之难，往古犹尔。辩为诈媒，默为德基。玉椟不启，焉能瑕疵。麋深居，孰谓可嗤。我诫於口，惟心之门。无为我兵，当为我藩。以慎为键，以忍为阍。可以多食，勿以多言。


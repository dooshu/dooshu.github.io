○蜀州青城县令达奚君神道碑

粤以煌煌丹草，非济物之秀，而册府书之。粲粲白石，岂益国之器？而史官纪之。况乃六义基身，四维成性，风调百里，雨润一方，动植俟之以滋荣，人伦资之以和乐。使仰之者若日月，敬之者若神明，畏之者若雷霆，爱之者若父母。而可（阙一字）盛德湮灭无闻於後哉！

君讳思敬，字安俨，河南洛阳人也。若乃二星分北，掩龙沙以居宗；六月图南，擅鹏溟以为大。实天命昌意，启我幽都；帝封始均，天雄弱水。积六十七叶，凡九十九姓。豫邻之代，分为诸国，兄弟七人，各统一部，天伦之盛，达奚居上。高祖迁洛，有志诸华，思变其风，多改旧俗。故达奚於後使姓奚焉！周氏沿革，复姓达奚氏矣。

自兹厥後，可略而言。曾祖讳武，宇文朝为玉璧大将军东道大行台十二将军同华二州刺史雍州牧太师太傅太保郑国公，谥曰桓。於时齐氏跋扈於并邺，有迁鼎之宏志；周人经纶於关辅，当运斗之有功。两界交争，三运遽及，攻守之术，应变若神，战胜之方，仓卒得妙。由是天台八柱，分作宰牧之尊；帝座三台，合为师保之贵。大父，太子左千牛尚辇直长。时高台渐倾，曲池向平，金玉满堂，化为道德。瑚琏入庙，直接明神。早露先霜，不登爵秩。昭考讳孝茂，皇朝滑州司兵参军易州易县令。负卢龙之塞，汉阳之突骑成风；前款飞狐之门，邯郸之侠客交乱。

君水火相济，文武兼施。巨阙之前，讼端自丧；常山之下，符采生辉。君则骊泉夜光，虹岩朝彩。笼罩月之颖，必由於尺蘖；遵江及海之浪，亦经於寸源。叙用有阶，莫或不践。总章中以仁勇校尉守左卫率府翊卫，秩满，以文艺优长，简入吏部，後解褐承奉郎，行幽州新平县尉。虽时以为美，心非所好，故咫步之间，无因骋迹也。秩满，停家积年，授徵展骏足，未超前路。辞满之後，遂以邱壑为心。

垂拱之初，天命已改，则天皇帝摄行君政，心遍区中。采芳草於兰泽，省山苗於松涧，乃留神陆沈，随方擢善，二年授高陵县主簿，以旧德起也。属西方不静，北方多难，被奏充金牙道行军司兵，事不获以，遂即戎焉。君设策请拔碎叶、疏勒、于阗、安西四镇，皆如所计，谋存於我，功在诸人，授之加朝议郎，行蒲州司法参军事。既表里山河，股肱要壤，用之惟器，选拟为难，君盘根错节，等庖人之游刃；发伏摘奸，同郢匠之挥斫。紫宸回顾，赤县瞻风。长安二年，调补乾封丞矣。蜀岷山井络之分，帝以会昌；梁州舆鬼之躔，人为繁杂。相如之宅，无复德音；文翁之堂，空馀陈迹。人不见德，年代以深，旧称难理，斯焉是赖。四年授蜀州青城县令，以人望迁之。

君下车布政，推诚待物，举义壮忠，贬恶除盗。或谓曰：“不乃阔乎？”君谓之曰：“前史有之。举有义者，所以救贪污无耻也；举有行者，所以救废乱失道也；举廉让者，所以救分争也。举逊顺者，所以救横逆也；举质朴者，所以救离弊也；举厚者，所以救残贼也。今若此皆有，吾何已焉？吾薄劣，实荷荣奖，既承浇竞之馀，复当巧诈之盛，若不宪章古道，祖述前修，贞彼倾辙，不迁其轨，必也政成，保望期月？”遂为明科例，自形诸已。以上善而包荒，用中而禁暴。会不晦朔，阖境肃清，剽狡潜散，谣颂攸远。声震锦城，双流为之变色；德充锦里，八郡以之易心。属七庙灵长，三光复道，则天推位，应天向明，以加朝散大夫，承国庆也。将谓鲁恭才识，坐入司空；卓茂贤明，行大傅。岂驰波易远，过隙难留？遽沈连石之晖，遂往悬碑之路。神龙二年八月二十七日，终於长安之义宁坊私第也。惟春秋五十有九。

惟君少怀忠义，以信分为冠冕，长好急难，以然诺为爵邑。天姿孝友，率性冲和。虞仲宁学高德博，而蒸尝无主；刘休涓帝室王门，而祀不继。太夫人陇西李氏，将军该之女，有行业，每以此叹之。

君夫人义兴县君蒋氏，则尚药奉御岂之会孙，太子门郎义安之女。琴瑟友之，同咏河洲之什；蛟龙合矣，共赴延平之津。景龙二年十月十六日，终於义宁里，春秋五十有一。以景龙三年三月十日，合葬於咸阳之毕陌原，礼也。

有第二女，道光柔顺，德备幽闲。虽裁柳絮之篇，未献椒花之颂。适太原郭氏，左卫武亭府别将长上如玉之妻，墙宇端肃，风神爽迈，温良日用，忠孝生知。束祈荣，弹冠入仕。敢当仁於潘掾，荷昔眷於戴侯。爰托青乌，方荣白鹤。南瞻渭水，庶见仪天之桥；北望荆山，长标镇地之固。其词曰：

龙司北溟，鹏翻南海。地郁灵气，天降神宰。奄有诸华，遂荒章亥，抑推高祖，正朔斯在。兄弟之国，七族攸昌。亲贤胙土，四姓斯光。奚于陆穆，衣冠纪纲。西魏将末，北齐窃号。太祖经纶，玉璧是犒。匪禁小贼，用虞大盗。累加重秩，每赠优劳。守御功多，郑国是报。昏明递运，陵谷成灾。直长垂翼，有美且。青松蔼蔼，白皑皑。施於易县，尉有楚才。钦若惟君，历游华渚。整翮理翰，啸俦命侣。风光融融，零露氵胥氵胥。道以济俗，德以御侮。龙飞中兴，明上腾。五方星聚，六合云蒸。朝兴斯炳，大夫如陵。翼搏风而上征，倚天衢而元亨。风叩京兆之郡，日薄长安之城。白鹤崇陇，青乌相茔。琬璧斯勒，存没为荣。


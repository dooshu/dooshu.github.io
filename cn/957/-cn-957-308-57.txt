王之望　上李丈尚书

天孙司经纬，专巧上帝旁。

星缕日月针，几经补苍苍。

弭节游人间，帝服无文章。

寒女一机素，未知作衣裳。

再拜愿祈巧，精神通渺茫。

但恐云车回，虚无往路长。

王之望

王之望　上李丈尚书

亭亭涧阿松，冰雪何青青。

千岁已枯死，流膏生茯苓。

虽无岁寒姿，气味犹典刑。

尘土久埋没，谁能验仙经。

置君药笼中，傥可延年龄。

王之望

王之望　上李丈尚书

蓬室有姝女，颜色耀朝晖。

幽独人未识，婵娟心自知。

高堂悬宝鉴，美丑良不欺。

借君一寸光，为妾照蛾眉。

念当有所适，辞视结罗衣。

常恐妾命薄，失身轻薄儿。

安得姻婉人，白头同所归。

王之望


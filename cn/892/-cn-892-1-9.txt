诗集卷九　古今体诗六十二首


元日次韵张先子野见和七夕寄莘老之作


得句牛女夕，转头参尾中。青春先入睡，白发不遗穷。酒社我为敌，诗坛子有功。缩头先夏鳖，自注：见《玉川子》。实腹鄙秋虫。莫唱裙垂绿，无人脸断红。旧交怀贺老，新进谢终童。袍鹘双双瑞，腰犀一一通。小蛮知在否，试问嗫嚅翁。





正月九日，有美堂饮，醉归径睡，五鼓方醒，不复能眠。起阅文书，得鲜于子骏所寄《杂兴》，作《古意》一首答之


众人事纷扰，志士独悄悄。何意琵琶弦，常遭腰鼓闹。三杯忘万虑，醒后还皎皎。有如辘轳索，已脱重萦绕。家人自约饬，始慕陈妇孝。可怜原巨先，放荡今谁吊。平生嗜羊炙，识味肯轻饱。烹蛇啖蛙蛤，颇讶能稍稍。忧来自不寐，起视天汉渺。阑干玉绳低，耿耿太白晓。





次韵答章传道见赠


并生天地宇，同阅古今宙。视下则有高，无前孰为后。达人千钧弩，一弛难再彀。下士沐猴冠，已系犹跳骤。欲将驹过隙，坐待石穿溜。君看汉唐主，宫殿悲麦秀。而况彼区区，何异壹醉富。非所养，俯仰眩金奏。髑髅有余乐，不博南面后。嗟我昔少年，守道贫非疚。自从出求仕，役物恐见囿。马融既依梁，班固亦事窦。效岂不欲，顽质谢镌镂。仄闻长者言，婞直非养寿。唾面慎勿拭，出胯当俯就。居然成懒废，敢复齿豪右。子如照海珠，网目疏见漏。宏材乏近用，巧舞困短袖。坐令倾国容，临老见邂逅。吾衰信久矣，书绝十年旧。门前可罗雀，感子烦屡叩。愿言歌《缁衣》，子粲还予授。





法惠寺横翠阁


朝见吴山横，暮见吴山纵。吴山故多态，转侧为君容。幽人起朱阁，空洞更无物。惟有千步冈，东西作帘额。春来故国归无期，人言秋悲春更悲。已泛平湖思濯锦，更看横翠忆蛾眉。雕栏能得几时好，不独凭栏人易老。百年兴废更堪哀，悬知草莽化池台。游人寻我旧游处，但觅吴山横处来。





祥符寺九曲观灯


纱笼擎烛迎门入，银叶烧香见客邀。自注：事见《诸香名谱》。金鼎转丹光吐夜，宝珠穿蚁闹连朝。波翻焰里元相激，鱼舞汤中不畏焦。明日酒醒空想像，清吟半逐梦魂销。





上元过祥符僧可久房，萧然无灯火


门前歌舞斗分朋，一室清风冷欲冰。不把琉璃闲照佛，始知无尽本无灯。





正月二十一日病后，述古邀往城外寻春


屋上山禽苦唤人，槛前冰沼忽生鳞。老来厌伴红裙醉，病起空惊白发新。卧听使君鸣鼓角，试呼稚子整冠巾。曲栏幽榭终寒窘，一看郊原浩荡春。





有以官法酒见饷者，因用前韵，求述古为移厨，饮湖上


喜逢门外白衣人，欲脍湖中赤玉鳞。游舫已妆吴榜稳，舞衫初试越罗新。欲将渔钓追黄帽，未要靴刀抹绛巾。芳意十分强半在，为君先踏水边春。





饮湖上初晴后雨二首


其一


朝曦迎客艳重冈，晚雨留人入醉乡。此意自佳君不会，一杯当属水仙王。自注：湖上有水仙王庙。





其二


水光潋滟晴偏好(1)，山色空濛雨亦奇。欲把西湖比西子，淡妆浓抹总相宜。





往富阳新城，李节推先行三日，留风水洞见待


春山磔磔鸣春禽，此间不可无我吟。路长漫漫傍江浦，此间不可无君语。金鲫池边不见君，追君直过定山村。路人皆言君未远，骑马少年清且婉。风岩水穴旧闻名，只隔山溪夜不行。溪桥晓溜浮梅萼，知君系马岩花落。出城三日尚逶迤，妻孥怪骂归何时。世上小儿夸疾走，如君相待今安有。





风水洞二首和李节推


其一


风转鸣空穴，泉幽泻石门。虚心闻地籁，妄意觅桃源。过客诗难好，居僧语不繁。归瓶得冰雪，清冷慰文园。





其二


山前乳水隔尘凡，山上仙风舞桧杉。细细龙鳞生乱石，团团羊角转空岩。冯夷窟宅非梁栋，御寇车舆谢辔衔。世事渐艰吾欲去，永随二子脱讥谗。





独游富阳普照寺


富春真古邑，此寺亦唐余。鹤老依乔木，龙归护赐书。连筒春水远，出谷晚钟疏。欲继江潮韵，何人为起予？





自普照游二庵


长松吟风晚雨细，东庵半掩西庵闭。山行尽日不逢人，裛裛野梅香入袂。居僧笑我恋清景，自厌山深出无计。我虽爱山亦自笑，幽独神伤后难继。不如西湖饮美酒，红杏碧桃香覆髻。作诗寄谢采薇翁，本不避人那避世。





富阳妙庭观董双成故宅，发地得丹鼎，覆以铜盘，承以琉璃盆。盆既破碎，丹亦为人争夺持去，今独盘鼎在耳。二首


其一


人去山空鹤不归，丹亡鼎在世徒悲。可怜九转功成后，却把飞升乞内芝。





其二


琉璃击碎走金丹，无复神光发旧坛。时有世人来舐鼎，欲随鸡犬事刘安。





新城道中二首


其一


东风知我欲山行，吹断檐间积雨声。岭上晴云披絮帽，树头初日挂铜钲。野桃含笑竹篱短，溪柳自摇沙水清。西崦人家应最乐，煮芹烧笋饷春耕。





其二


身世悠悠我此行，溪边委辔听溪声。散材畏见搜林斧，疲马思闻卷旆钲。细雨足时茶户喜，乱山深处长官清。人间岐路知多少，试向桑田问耦耕。





山村五绝


其一


竹篱茅屋趁溪斜，春入山村处处花。无象太平还有象，孤烟起处是人家。





其二


烟雨濛濛鸡犬声，有生何处不安生。但令黄犊无人佩，布谷何劳也劝耕。





其三


老翁七十自腰镰，惭愧春山笋蕨甜。岂是闻《韶》解忘味，迩来三月食无盐。





其四


杖藜裹饭去匆匆，过眼青钱转手空。赢得儿童语音好，一年强半在城中。





其五


窃禄忘归我自羞，丰年底事汝忧愁。不须更待飞鸢堕，方念平生马少游。





癸丑春分后雪


雪入春分省见稀，半开桃李不胜威。应惭落地梅花识，却作漫天柳絮飞。不分东君专节物，故将新巧发阴机。从今造物尤难料，更暖须留御腊衣。





湖上夜归


我饮不尽器，半酣味尤长。篮舆湖上归，春风吹面凉。行到孤山西，夜色已苍苍。清吟杂梦寐，得句旋已忘。尚记梨花村，依依闻暗香。入城定何时，宾客半在亡。睡眼忽惊矍，繁灯闹河塘。市人拍手笑，状如失林獐。始悟山野姿，异趣难自强。人生安为乐，吾策殊未良。





同曾元恕游龙山，吕穆仲不至


青春不觉老朱颜，强半销磨簿领间。愁客倦吟花似酒，佳人休唱日衔山。共知寒食明朝过，且赴僧窗半日闲。命驾吕安邀不至，浴沂曾点暮方还。





寒食未明，至湖上，太守未来，两县令先在


城头月落尚啼乌，乌榜红舷早满湖。鼓吹未容迎五马，水云先已扬双凫。映山黄帽螭头舫，夹道青烟鹊尾炉。老病逢春只思睡，独求僧榻寄须臾。





次韵孙莘老见赠，时莘老移庐州，因以别之


炉锤一手赋形殊，造化无心敢望渠。我本疏顽固当尔，子犹沦落况其余。龚、黄侧畔难言政，罗、赵前头且眩书。自注：莘老见称政事与书，而莘老书至不工。惟有阳关一杯酒，殷勤重唱赠离居。





赠别


青鸟衔巾久欲飞，黄莺别主更悲啼。殷勤莫忘分携处，湖水东边凤岭西。





次韵代留别


绛蜡烧残玉斝飞，离歌唱彻万行啼。他年一舸鸱夷去，应记侬家旧住西。





月兔茶


环非环，玦非玦，中有迷离玉兔儿，一似佳人裙上月。月圆还缺缺还圆，此月一缺圆何年？君不见斗茶公子不忍斗小团，上有双衔绶带双飞鸾。





薄命佳人


双颊凝酥发抹漆，眼光入帘珠的。故将白练作仙衣，不许红膏污天质。吴音娇软带儿痴，无限闲愁总未知。自古佳人多命薄，闭门春尽杨花落。





吉祥寺花将落而述古不至


今岁东风巧剪裁，含情只待使君来。对花无信花应恨，直恐明年便不开。





述古闻之明日即至，坐上复用前韵同赋


仙衣不用剪刀裁，国色初含卯酒来。太守问花花有语，为君零落为君开。





李钤辖坐上分题戴花


二八佳人细马驮，十千美酒渭城歌。帘前柳絮惊春晚，头上花枝奈老何。露湿醉巾香掩冉，月明归路影婆娑。绿珠吹笛何时见，欲把斜红插皂罗。





於潜令刁同年野翁亭


山翁不出山，溪翁长在溪。自注：前二令作二翁亭。不如野翁来往溪山间，上友麋鹿下凫鹥。问翁何所乐，三年不去烦推挤。翁言此间亦有乐，非丝非竹非蛾眉。山人醉后铁冠落，溪女笑时银栉低。我来观政问风谣，皆云吠犬足生氂。但恐此翁一旦舍此去，长使山人索寞溪女啼。自注：天目山唐道士常冠铁冠，於潜妇女皆插大银栉，长尺许，谓之蓬沓。





於潜女


青裙缟袂於潜女，两足如霜不穿屦。沙鬓发丝穿柠，蓬沓障前走风雨。老濞宫妆传父祖，至今遗民悲故主。苕溪杨柳初飞絮，照溪画眉渡溪去。逢郎樵归相媚妩，不信姬姜有齐鲁。





自昌化双溪馆下步寻溪源至治平寺二首


其一


乱山滴翠衣裘重，双涧响空窗户摇。饱食不嫌溪笋瘦，穿林闲觅野芎苗。却愁县令知游寺，尚喜渔人争渡桥。正似醴泉山下路，桑枝刺眼麦齐腰。





其二


每见田园辄自招，倦飞不拟控扶摇。共疑杨恽非锄豆，谁信刘章解立苗。老去尚贪彭泽米，梦归时到锦江桥。宦游莫作无家客，举族长悬似细腰。





於潜僧绿筠轩


可使食无肉，不可使居无竹。无肉令人瘦，无竹令人俗。人瘦尚可肥，俗士不可医。旁人笑此言，似高还似痴。若对此君仍大嚼，世间那有扬州鹤。





与临安令宗人同年剧饮


我虽不解饮，把盏欢意足。试呼白发感秋人，令唱黄鸡催晓曲。与君登科如隔晨，敝袍霜叶空残绿。如今莫问老与少，儿子森森如立竹。黄鸡催晓不须愁，老尽世人非我独。





宝山昼睡


七尺顽躯走世尘，十围便腹贮天真。此中空洞浑无物，何止容君数百人。





僧清顺新作垂云亭


江山虽有余，亭榭苦难稳。登临不得要，万象各偃蹇。惜哉垂云轩，此地得何晚。天功争向背，诗眼巧增损。路穷朱栏出，山破石壁很。海门浸坤轴，湖尾抱云。葱葱城郭丽，淡淡烟村远。纷纷鸟鹊去，一一渔樵返。雄观快新获，微景收昔遁。道人真古人，啸咏慕嵇阮。空斋卧蒲褐，芒屦每自捆。天怜诗人穷，乞与供诗本。我诗久不作，荒涩旋锄垦。从君觅佳句，咀嚼废朝饭。





五月十日，与吕仲甫、周邠、僧惠勤、惠思、清顺、可久、惟肃、义诠同泛湖，游北山


三吴雨连月，湖水日夜添。寻僧去无路，潋潋水拍檐。驾言徂北山，得与幽人兼。清风洗昏翳，晚景分秾纤。缥缈朱楼人，斜阳半疏帘。临风一挥手，怅焉起遐瞻。世人骛朝市，独向溪山廉。此乐得有命，轻传神所歼。





会客有美堂，周邠长官与数僧同泛湖，往北山。湖中闻堂上歌笑声，以诗见寄，因和二首。时周有服


其一


霭霭君诗似岭云，从来不许醉红裙。不知野屐穿山翠，惟见轻桡破浪纹。颇忆呼卢袁彦道，难邀骂座灌将军。自注：皆取其有服也。晚风落日元无主，不惜清凉与子分。





其二


载酒无人过子云，掩关昼卧客书裙。歌喉不共听珠贯，醉面何因作缬纹。僧侣且陪香火社，诗坛欲敛鹳鹅军。凭君遍绕湖边寺，涨绿晴来已十分。





席上代人赠别三首


其一


凄音怨乱不成歌，纵使重来奈老何。泪眼无穷似梅雨，一番匀了一番多。





其二


天上麒麟岂混尘，笼中翡翠不由身。那知昨夜香闺里，更有偷啼暗别人。





其三


莲子擘开须见忆，楸枰著尽更无期。破衫却有重逢日，一饭何曾忘却时。





留题徐氏花园二首


其一


莫寻群玉山头路，莫看刘郎观里花。但解闭门留我住，主人休问是谁家。





其二


退之身外无穷事，子美樽前欲看花。更有多情君未识，不随柳絮落人家。





唐道人言天目山上俯视雷雨，每大雷电，但闻云中如婴儿声，殊不闻雷震也


已外浮名更外身，区区雷电若为神。山头只作婴儿看，无限人间失箸人。





追和子由去岁试举人洛下所寄《暴雨初晴楼上晚景》五首


其一


秋后风光雨后山，满城流水碧潺潺。烟云好处无多子，及取昏鸦未到间。





其二


洛邑从来天地中，嵩高苍翠北邙红。风流耆旧消磨尽，只有青山对病翁。自注：谓富公也。





其三


白汗翻浆午景前，雨余风物便萧然。应倾半熟鹅黄酒，照见新晴水碧天。





其四


疾雷破屋雨翻河，一扫清风未觉多。应似画师吴道子，高堂巨壁写降魔。





其五


客路三年不见山，上楼相对梦魂间。明朝却踏红尘去，羞向清伊照病颜。





过广爱寺，见三学演师，观杨惠之塑宝山、朱瑶画文殊、普贤，三首


其一


寓世身如梦，安闲日似年。败蒲翻覆卧，破裓再三连。劝客眠风竹，长斋饮石泉。回头万事错，自笑觉师贤。





其二


妙迹苦难寻，兹山见几层。乱峰螺髻出，绝涧阵云崩。措意元同画，观空欲问僧。莫教林下意，终老叹何曾。





其三


朱瑶唐晚辈，得法尚雄深。满寺空遗迹，何人识苦心。长廊攲两脚，破壁撼钟音。成败无穷事，他年复吊今。





韩子华石淙庄


绛侯百万兵，尚畏书牍背。功名意不已，数与危机会。我公抱绝识，凛凛镇横溃。欲收伊吕迹，远与巢由对。誓言虽未从，久已断诸内。区区为怀祖，颇觉羲之溢。此身随造物，一叶舞澎湃。田园不早定，归宿终安在？彼美石淙庄，每到百事废。泉流知人意，屈折作涛濑。寒光洗肝膈，清响跨竽籁。我旧门前客，放言不自外。园中亦何有，荟蔚可胜计。请公试回首，岁晚余苍桧。



* * *



(1)　偏：一本作“方”。






○教坊记後序

记曰：夫以廉洁之美，而道之者寡；骄淫之鬼，而隐之者众，何哉？志意劣而嗜欲强也。借如小畏途不必皆死，而人知惧；溺声色则必伤夭，而莫之思不其惑欤？且人之生，身所禀五常耳。至有悦其妻而图其夫，前古多矣，是违仁也；纳异宠而薄糟糠，凡今众矣，是忘义也。重衽席之娱，轻宗祀之敬，是废礼也；贪耳目之玩，忽祸败之端，是无智也；心有所爱，则冒苟得，不顾宿诺，是弃信也。敦谕履仁蹈义，修礼任智，而信以成之。呜呼！国君保之，则比德尧舜；士庶由之，则齐名周孔矣！当为永代表式，宁止一时称誉？傥谓修小善而无益，犯小恶而无伤，殉嗜欲近情，忘性命大节，施之於国，则国风败，行之於家，则家法坏，坏与败，不其痛哉！是以楚庄悔惧，斥遣夏氏，宋武纳谏，遽绝慕容，终成霸业，号为良主。岂比高纬以冯小怜灭身，叔宝以张贵妃亡国，汉成以昭仪绝冢嗣，燕熙以符氏覆邦家乎？非无元黾，自有人鉴，遂形简牍，敢告後贤。

常东名

东名，开元十四年官县尉。


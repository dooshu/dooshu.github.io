三月上巳祓禊序


观夫天下四方，以宇宙为城池；人生百年，用林泉为窟宅。虽朝野殊致，出处异途，莫不拥冠盖于烟霞，披薜萝于山水。况乎山阴旧地，王逸少之池亭；永兴新交，许玄度之风月？琴台寥落，犹停隐遁之宾；酿渚荒凉，尚遏逢迎之客。仙舟容裔，若海上之槎来；羽盖参差，似辽东之鹤举。或昂昂骐骥，或泛泛飞凫，俱安名利之场，各得逍遥之地。而上属无为之道，下栖玄邈之风。

永淳二年，暮春三月，修祓禊于献之山亭也。迟迟风景，出没媚于郊原；片片仙云，远近生于林薄。杂花争发，非止桃蹊；群鸟乱飞，有逾莺谷。王孙春草，处处争鲜；仲统芳园，家家并翠。于是携旨酒，列芳筵，先祓禊于长洲，却申交于促席。良谈吐玉，长江与斜汉争流；清歌绕梁，白云将红尘并落。他乡易感，增凄怆于兹辰；羁客何情，更欢娱于此日。加以今之视昔，已非昔日之欢；后之视今，岂复今时之会？人之情也，能无悲乎？

且题姓字，以表襟怀。使夫会稽竹箭，则推我于东南；昆阜琳琅，亦归予于西北。











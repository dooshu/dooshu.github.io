15.与俞同甫　三月初四日


昨午匆匆未及畅谈，承示预备再调义勇两营。现在敝部分军，所有之营止敷防南崁港北，其港南尚属空虚，已将情形达之帅听。如其预备如不得用，不如即行调来，酌之。惟前所调义军，勇丁尚能刻期聚齐，均以候旗帜号褂，致稽期日。现催新调之营未来者，连接来信，亦均以此为言。闻善后局有预制号甲存，如预备之营须调，请发两营之数，较易到防也。请领军装印单想已交萧岩，兹特派弁勇往领。九龙袋极关紧要，应领之件多半如此，希催之。麻布袋据局云，须由敝处请示大帅，始便采办。此何时也，尚敢以此琐事屡渎帅听乎！无已，请吾丈言之。土炮不得用，能想法拨数尊佳炮来否？敝部营哨皆均精枪法，均愿领十三响，而局中无之，闻有十连枪甚佳，如可领，请示知，庶免到局唐突也。靖字营借饷千五百两，另借八千两，昨已蒙帅准共计九千五百两，不如即借万两成数，商之。北方停战，倭寇全力赴台，自在意中，如当国者真有弃台之意，窃愿举所有义旅共保危疆。此军出太迟，已承鉴及。迟犹方可，惟事事蒙吾丈照料，而从中尚有几转，不能尽应手，奈何？






○谢端午赐物表

臣某言：中使某至，伏奉手诏慰谕，并宣口敕，赐臣端午衣一副，银碗百索等，兼赐大将衣若干副者。天书绸缪，圣泽汪，被服辉焕，承恩陨越，臣某中谢。臣闻日移东井，律应南风，正阳为纳庆之辰，长赢表交运之节。臣谬膺任使，备位守臣，抚封而多愧无能，望阙而遥思献寿。而陛下恩覃率土，宠并勋贤，俯因初五之辰，远颁尺一之诏。衣垂织靡之盛，器饰雕刻之珍，则辟邪宁假於赤符？蠲疠讵劳於朱索？况赐г裨将，化洽方偶，仰荷殊私，实惭非据。誓将诞敷渥泽，保定藩维，变淳风於邑里，宣戎政於军旅，俾洞安静，波涛不惊。伏惟皇明，俯照丹慊。臣无任云云。


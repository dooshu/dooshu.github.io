答河漕凌洋山言赈济捕盗


前主上偶闻南科疏，恻然悯念，遂下赈济之令。如户曹所拟，南部所发，惠岂能周？承示，惟查灾重而麦又无收者，方与赈恤，则仁有所先，而全活者众。幸甚！

李宪副笃实君子，但以久病乏嗣，每怀归念，故假金紫以荣之。幸公为之题请，获遂所愿。

外新升徐州同知丁景芳，虽出身刀笔而有异才，极善捕盗。前在江西，擒花园巨盗；升宁州判官，又有功。昨起复赴部，会宿州地方多盗，仆属铨部，即升补宿州。乃太宰误听，以宿州为徐州，遂升徐州同知，用违其才矣。公视其果可用，不妨改处也。






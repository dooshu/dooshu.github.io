33.葫芦

匏也，一名藈姑，蔓生。茎长，须架起，则结实圆正，亦有就地生者。大小数种，有大如盆盎者，有小如拳者。茎韧，有丝如筋。叶圆，有小白毛，面青背白。开白花。有甘苦二种。甘者性冷无毒，利水道，止消渴。苦者有毒，不可食，惟可佩以渡水。陆农师曰：“项短大腹曰瓠，细而合上曰匏，似匏而肥圆者曰壶。”

种植：葫芦、冬瓜、茄、瓠子、黄瓜、菜瓜，俱宜天晴日中下种，每晨以清粪水浇之。二月下旬栽，则五月中旬结实。若三月种，则太迟矣。种法：正月预以粪和灰土实填作一坑，候土发过热，筛过，以盆盛土。种诸子，常洒水，日晒暖，夜收暖处。候生甲时分种于肥地，常以清粪水灌浇，上用低栅盖之。待长，带土移栽。俟引蔓结子，子外之条掐去之。凡留子，初生二、三子不佳，取第四、五者留之。每科留三枚即足，馀旋食之。种大葫芦，正月中掘地作坑，深数尺或至一丈填实。油麻、菉豆、烂草叶一层，粪土一层，如此数重，向上一尺馀粪土填之，坑方四、五尺，每坑只种十馀颗。二月下子。待生长尺许，拣择肥好者四茎，每两茎相缚着一处，仍以竹刀刮去半边，以物缠住，以牛粪黄泥封之，一如接树法裹。待生做一处，只留一头，取此两茎，亦如前法。四茎合作一根，长大只留一根，待结葫芦，只拣取两个周正好大者，馀俱去之。依此葫芦极大，每个可盛一石。长颈葫芦如前法。如欲将长头打结，待葫芦生成，趁嫩时将其根下土，挖去一边，却轻擘开根头，挜入巴豆肉一粒在根里，仍将土罨其根。俟二、三日通根藤叶俱耎敝欲死，却任意将葫芦结成或绦环等式，仍取去根中巴豆，照旧培浇。过数日，复鲜如故，俟老收之。


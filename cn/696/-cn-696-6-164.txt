秋潭曲（偕燕又、让木、杨姬集西潭舟中作）


鳞鳞西潭吹素波，明云织夜红纹多。
凉雨牵丝向空绿，湖光颓澹寒青蛾。
暝香湿度楼船暮，拟入圆蟾泛烟雾。
银灯照水龙欲愁，倾杯不洒人间路。
美人娇对参差风，斜抱秋心江影中。
一幅五铢弄平碧，赤鲤拨剌芙蓉东。
摘取霞文裁凤纸，春蚕小字投秋水。
瑶瑟湘娥镜里声，同心夜夜巢莲子。





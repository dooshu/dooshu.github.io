▼谢陈山人赠其故弟长司所画山水

大髯袖中有庐霍，岚气喷人寒色薄。

出赠生绡一幅图，云是小髯之所作。

我尝游君伯仲间，仲今已没空见山。

画中无限盘礴意，使我坐见愁满颜。

重厓复涧迷樵路，烟萝冥冥昼如暮。

溪阁风生醉客眠，野桥月出归僧度。

枥林蒙密枫林高，深处似有猩鼯号。

满空云冻动秋思，飞泉落日何萧骚。

挥毫若此难再得，白鹤何时返乡国？

良工自古多苦心，留赏人间赖遗墨。

南宫北苑皆已仙，此图与之当并传。

坐嗟存殁意难报，作歌愧匪琼瑶篇。


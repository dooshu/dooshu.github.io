○廟議第一 【 嘉靖四年　廟議】

臣伏惟　皇上以大孝之心、議尊親之典、初因廷臣執論、聚訟四年、更詔三遍、葢自漢宋以來之君、所不決之疑、至　皇上決之、所未成之禮、至　皇上成之、真可謂洗千古之陋、垂百王之法者也、是以新詔傳宣、愚氓丕應、葢禮必如此、然後合乎天理之正、即乎人心之安也、茲光祿寺署丞何淵妄肆浮言、破壞成禮、稱禮獻皇帝為所自出之帝、請立世室列祀獻太廟、此何言也、臣與廷臣抗論之初。永嘉持此議不易亦可謂有守者然則始之議禮豈專為諛上耶即曰當別為興獻王立廟京師。又曰別立禰廟。不于正統。此非臣一人之議。天下萬世之公議也。今何淵以為獻皇帝為所自出之帝、比之今之　德祖、請立世室、比之周文王武王、不經甚矣、　皇上聰明中正、諒巳察之、茲言也、上于　九廟之威監、下駭四海之人心、臣不敢不為皇上言之、昔漢哀帝追尊父定陶共王為共皇帝、立寢廟京師、序昭穆儀、如孝元帝、是為干紀亂統、人到于令非之、今何淵請入　獻皇帝主于　太廟、不知序於　武宗皇帝之上與。序於　武宗皇帝之下與。孝宗之統。傳之　武宗。序　獻皇帝於　武宗之上。是為干統無疑。　武宗之統傳之　皇上。序　獻皇帝於　武宗之下。又於繼統無謂。何淵所請。此何言也。如謂　太廟中不可無禰、漢宣帝嗣昭帝後、昭為宣之叔祖。史皇孫嘗別立廟。未聞有議漢宗廟無禰者葢名必當實不可強為也如謂　獻皇帝廟。終當何承。臣謂由　皇上以及聖子神孫。於　太廟當奉以正統之禮。於　獻皇帝廟。當奉以私親之禮。尊尊親親。並行不背者也。先儒謂孝子之心無窮。分則有限。得為而不為。與不得為而為之。均為不孝。　皇上追尊　獻皇帝別立廟者。禮之得為者也此臣所以昧死勸　皇上為之也入　獻皇帝主於　太廟者。禮之不得為者也此臣所以昧死勸　皇上不為之也夫成禮則難。壞禮則易。伏乞　皇上念此禮大成。原出聖裁。匪由人奪。何忍一旦遽為小人所破壞耶。


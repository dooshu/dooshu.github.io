159　古謀國者知彼知己證史


古之謀國者，知彼知己，如良醫察脈，如善弈觀棋，德刑、政事、典禮不易。「楚自克庸以來」，此晉臣之知楚也。宣十二年。「晉君類能而使之」，此楚臣之知晉也。襄九年。皆以紀綱風俗知之。楚自邲之後，宣十二年。晉自蕭魚之後，襄十一年。精神景象非昔矣。

【元圻案】吕成公左傳説：「宣公十二年，晉、楚戰于邲，晉師敗績。楚莊既勝晉，不肯築京觀，此不敢自居功之意。既伐陳，因申叔之言即封之。既入鄭，因其君有禮，復封其地，退然不敢自滿。引詩、書之言，宛有儒者氣象。及其過周，問鼎之輕重，遽然陵轢天子。聘齊不假道于宋，聘晉不假道于鄭，而又陵辱諸侯。所謂儒者氣象，已不復見〔一〕。」又：「襄九年，秦景公使士雃乞師于楚，將以伐晉。楚子許之，子囊止之。子囊歷數晉國之德政，自任賢使能，至於工賈皂隸，政事本末，無不備知，如親立於晉朝。此一段，當以邲之戰參看。當時楚莊王方强，如晉士會、范武子，雖晉之臣，而能歷數楚國之德刑政事、卒乘軍旅之事，如親立楚之朝。晉、楚兩强國所以兩立百有餘年者，蓋其國各有腹心之臣，互觀兩國之政，表裏洞見，不敢輕略，故如此。一盛一衰，一治一亂，其腹心骨髓，一一見得，是以晉、楚之霸業各至於百年。」又曰：「晉悼公之霸，至蕭魚之會，霸業成就，與齊桓、晉文同。悼公自即位以來，許多工夫積累，到三駕而楚不敢與争，此悼公一時之盛處。然雖盛於蕭魚，亦衰於蕭魚。君臣之間，志得意滿，且以樂賞魏絳，言『八年之中，九合諸侯，如樂之和，無所不諧』。其君之驕可見。如戚之會，范宣子假羽毛於齊。齊人有之已僭耳，悼公不能正其罪。今宣子假而私有之，以大夫而僭天子之禮，則其臣之驕亦可知，而悼公之衰墮亦可見。霸業日衰，不無自也。」〇王氏此條，似隱括吕成公諸説。

〔一〕「復」，原作「後」，據四庫本左氏傳説卷六宣公改。






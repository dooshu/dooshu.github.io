○求言诏

昔予太祖、太宗之御天下也：功格二仪，不私於己；化覃万宇，犹问于人。外与公卿大夫讨论政典，内与鸿生硕老演畅儒风。日旰忘劳，时称至理，犹复旁求谏诤，俯察讴谣，广延不讳之书，载建登闻之鼓。於时中朝无阙政，四海无疲人，历代是遵，列圣相轨。朕承天序，祗奉睿图，战战兢兢，日慎一日，於兹十六年矣。何尝不励精理道，欲得忠贤，虚已清心，日有所待。直词谠议，时或罕闻，五谏七臣，人其安在？眷怀於此，耿叹良深。顷以任非其人，凡事壅蔽。今则已惩厥罪，正乃惟心，式伫嘉猷，庶裨不德。自今已后，谏官所献封事，不限早晚，任进状来，所繇门司，不得辄有停滞。如须侧门论事，亦任随状面奏，即便令引对。如有除拜不称於职，诏令不便於时，法禁乖宜，刑赏未当，征求无节，冤滥在人，并宜极论得失，无所回避，以称朕意。其常朝官六品已上，亦宜准此。其击登闻鼓者，金吾将军收状为进，不得辄有损伤，亦不须令人遮拥禁止。其理匦使但任投匦人投表状於匦中依常进，不须勒留副本，并接时妄有盘问，方便止遏。欲使万邦之事，无隔於九重；献替之谟，不遗於听览。又自顷军严未解，政或随时，多逐权宜，未归理本。宜委中书门下即与诸司长官，各举所司遗阙，商量釐革处置，作条件闻奏。俾昭宣轨度，就备彝伦，便俗安人，典章式叙。宣示中外，咸使知闻。


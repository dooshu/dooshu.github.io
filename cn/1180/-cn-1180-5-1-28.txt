葺槛旌直


汉史纪：成帝时，张禹党护王氏。故槐里令朱云上书求见，公卿在前，云曰：“臣愿赐尚方斩马剑，断佞臣一人头，以励其余。”上问：“谁也？”对曰：“安昌侯张禹。”上大怒曰：“小臣廷辱师傅，罪死不赦。”御史将云下，云攀殿槛，槛断。云呼曰：“臣得从龙逢、比干游于地下足矣！未知圣朝何如耳？”左将军辛庆忌，免冠叩头力救。上意解，得已。及后当治槛，上曰：“勿易，因而葺之，以旌直臣。”

西汉史上记：成帝时，外戚王氏专权乱政。安昌侯张禹，原授成帝经，成帝以师礼待之。禹为人有经学，但其性柔佞，又年老，要保全名位，因见王氏威权盛，遂党护之，其误国不忠之罪大矣。

那时有原任槐里县令朱云，为人刚直，恶张禹如此，乃上书求见天子言事。公卿侍立在前，朱云上前直说：“愿赐尚方斩马剑与臣，斩一个佞臣的头，以儆其余。”成帝问：“佞臣是谁？”朱云对说：“是安昌侯张禹。”成帝大怒说：“小臣敢当大廷中辱我师傅，其罪该死，不可赦宥。”御史遂拿朱云下殿去，朱云攀扯殿前栏杆，死不肯放，御史拿急，遂将栏杆扯断了。朱云乃大呼说：“昔桀杀关龙逢、纣杀王子比干，臣今以直谏被戮，得从二臣游于地下，为忠义之鬼，其愿足矣。但惜圣朝为奸佞所误，不知后来变故何如耳？”朝班中有左将军辛庆忌，取去冠帽叩头说：“此臣素称狂直，宜赐优容。”于是成帝怒解，朱云才得免死。到后来修理栏杆，成帝说：“此栏杆不必改换新的，只把这折处葺补，留个遗迹，使人知道是朱云所折，以旌表直言之臣。”

夫国家不幸有奸佞弄权，邪佞小人又从而阿附之，相与壅蔽人主之聪明，所赖忠义之士，发愤直言，以阴折其气而消其党，苟加之罪，则天下莫敢忤权奸，而人主益孤立于上矣。成帝既悟朱云之直，遂宥其死，且留槛以旌之，盖亦有见于此，可谓有人君之度者，故史臣记而称之。






○项王亭赋（并序）

丙辰岁孟夏，馀息驾乌江。晨登荒亭，旷然远览，因睹太尉清河公刻石，美项氏之材，叹其屈於天命，且曰：“汉祖困厄之时，生计非萧、张所出。”馀以为不然矣，自古聪明神武之主，未尝不应天顺人，以定大业。项氏纵炎咸阳，失秦中之固，迁主炎裔，伤义士之心，违天违人，霸业隳矣。汉皆反是，故能成功。据秦遗为制区夏，数败於外，常有关中，为旧主缟素，以义动天下，虽项氏犹存，而王业基矣。若乃蠖屈鸿门，龙潜天汉，始降志於一人，终申威於四海，则萧、张之计，不亦远乎？馀尝论之：汉祖犹龙，项氏如虎，龙虽困而其变不测，虎虽雄而其力易摧，一神一鸷，宜乎绝。然舣舟不渡，留骓报德，亦可谓知命矣。自汤武以干戈创业，後之英雄，莫高项氏。感其伏剑此地，因作赋以吊之。

登彼高原，徘徊始曙。尚识舣舟之崖，焉知系马之树。望牛渚以怅然，叹乌江之不渡。想山川之未改，嗟斯人之何遽。思项氏之入关，按秦图而割据。恃八千之剽疾，弃百二之险固。咸阳不留，王业已去。将衣锦於旧国，遂扬旌而东顾。虽未至於阴陵，谁不知其失路。耻沐猴之丑诋，乃烹韩而泄怒。谓天命之可欺，何霸王之不寤。嗟乎！楚声既合，汉围已布。歌既阕而甚悲，酒盈樽而不御。当其盛也，天下侯伯自我而宰制；及其衰也，帐中美人寄命而无处，季数遁而不亡，羽一败而终仆。岂非独任於威力，不由於智虑。追昔四ㄨ之下，风烟将暮。大咤雷奋，重瞳电注。叱汉千骑，如猎狐菟。谢亭长而依然，愧父兄兮不渡。既伏剑而已矣，彼群帅兮犹惧。虽霸业之无成，亦终古而独步。周视陈迹，缅然如素。听乔木之悲风，感高秋之零露。因献吊於兹亭，庶神灵之可遇。


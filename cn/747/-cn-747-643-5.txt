○朔方献千里马赋（以题为韵）

必彼名马，产兹元朔。得遐方之劲气，是禀严凝；应上圣之祯符，其来绵邈。固可以饰和鸾之钅岁々，就钩膺之濯濯。始其同群丰草，挺质寒乡。名超兹白，瑞掩飞黄。伊六辔之爰设，非九重之孰当。尔其走险鹿骇，望云龙骧。絷之维之，登歌不惭於西极；若灭若没，献状聿来於北方。於以效伏皂之勤，於以释长鸣之怨。流离而走血来格，落而执勺斯献。计鸿鹄之举，彼未居多；涉燕宋之遥，我方适愿。柔心有待，逸足未宣。权奇於绛阙之下，沛艾於紫庭之前。禀月未匹，追风莫先。所以阐幽都之美，所以增华厩之妍。既佶且闲，轶其群兮相万；视远如迩，遵其路兮且千。一人既瞻，八骏初比。彼千驷花发，六驺起。其止也可齐乎足，其行也无逾於里。信愕视於华原，而腾辉於良史。伊兹骏之间出，在前王而殊寡。或銮辂而见捐，或鼓车而不舍。我皇昭景福，锡纯嘏。称德以喻夫俊，服劳以劝夫忠者。岂惟同两汉之帝，获千里之马。


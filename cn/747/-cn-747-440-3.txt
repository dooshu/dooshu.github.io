○代路冀公贺改元赦表

臣某言：伏奉某月日制书。大赦天下改元，罪无轻重，一皆荡涤，率土生灵，孰不欢。臣闻生植长育，天地之大德，在宥布和，后王之盛典。伏惟皇帝陛下以道御时，与天合运，当文武之际，恢中兴之功。转黄道而三象昭明，鼓洪炉而二仪贞观，方告成於郊庙，且降祉於人神。而犹旁询时议，中守谦德。爰辍盛礼，载布湛恩；正元气以纪年，惠人心而垂化。缓死申柔服之义，念功宥胁从之徒。然後用唐虞官人之训，追周汉考绩之法，节用所以厚下，懋赏所以劝劳，诚明动天地，利泽施四海。大《易》云“神武不杀”，太上称仁，方之圣猷，实有惭德。臣谬专方镇，获奉明诏，疲劣何幸？沐浴皇风。欣之至，倍百恒情。

郭少聿

少聿，太原人。


○上李太尉状

伏奉别纸荣示，伏承以所撰武宗一朝册书诰命并奏议等一十五轴，编次已成，爰命庸虚，俾之序引。捧缄汗下，揣已魂飞。久自安排，方见仿佛。作《春秋》而救乱，由有素臣；删《风》《雅》以刺时，宁遗《小序》？式蒙善诱，安敢固辞。伏惟武宗皇帝英断无疑，睿姿不测，绿畴缉美，瑞鼎刊规。太尉妙简宸襟，式光洪祚，有大手笔，居第一功。在古有夙构之疑，食时之敏。片辞相炫，小道可嗤，将以拟人，固不同日。荣示中所引国朝文字，实炳儒林。然其间有行实非优，附会成累，终衰凤德，或露圭瑕。岂若世显华宗，代光相座，洁随武之家事，纂邓傅之门风。庙战之权，风行於万里；国俭之礼，日闻於四方。言不失诬，事皆传信。固合藏於中禁，付在有司，居微诰说命之间，为帝典皇坟之式。某更祈旬月，庶立纪纲，先深鄙陋之惭，已望优容之德。甘瓜苦蒂，必兴叹於墨子；羔裘豹袖，足贻刺於《诗》人。荷戴之馀，兢惕又积，伏惟特赐照察。


○送于兵曹往江夏序

予谪居洞庭，岁三秋矣。有客自蜀浮舟来者，则河南于侯。能读古人书，辨当世务，年迩四十，犹沈下位。为静者之尚退乎？先达之怠贤乎？与子登丽谯，缘岛屿，一时累月，多情甚欢，忽然挂帆，告我行迈，岂非穷辙不能濡故也？冯翊太守王公，移镇武昌，好贤下士，所以衣缝掖袭艺文者，归之如川，吾子东行，谓得时矣。


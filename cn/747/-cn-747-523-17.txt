○为河东副元帅马司徒谢实封表

臣燧言：某月日，中使某乙至，伏奉手诏，复以收河中功，赐臣实封五百户，通前为七百户。功微赏重，恩积生轻。报效何阶？祗惧惟甚，臣某诚惶诚恐稽首顿首。臣顷奉诏与诸道同讨逆贼，上禀谟算，克致诛夷，越升官荣，真食户邑，且有後命，再荷殊私。伏以圣德结於人心，皇威加於物表；将帅克宣其力，凶逆尽伏其辜，此皆国之福也。至若分阃作藩，秉旄仗节，御患难，翦埽寇雠，此固臣之职也。幸无获戾，何以为功？爵秩既崇，封赏又重；丝发未效，涓尘莫施。虽复捐躯，岂能上答？无任感荷恐惧之至。


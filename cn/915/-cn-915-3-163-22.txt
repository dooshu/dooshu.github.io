◇邓析书录

中《邓析书》四篇，臣《叙书》一篇，凡中外书五篇，以相校，除复重为一篇，皆定杀而书可缮写也。邓析者，郑人也。好刑名，操两可之说，设无穷之辞，当子产之世，数难子产为政。记或云子产执而戮之，於《春秋左氏传》，昭公二十年而子产卒，子太叔嗣为政，定公八年，太叔卒，驷嗣为政，明年乃杀邓析，而用其竹刑。君子谓子然於是乎不忠，苟有可以加於国家，弃其邪可也。《静女》之三章，「取彤管焉，竿旄何以告之」。取其忠也，故用其道，不弃其人，诗之「蔽芾甘棠，勿剪勿伐，召伯所茇」。思其人，犹爱其树也，况用其道，不恤其人乎？子然无以劝能矣。竹刑，简法也，久远，世无其书。子产卒后，二十年而邓析死，传说或称子产诛邓析，非也。其论《无厚》者，言之异同，与公孙龙同类，谨第上。（《邓析子》明刻本。案此叙《意林》、《荀子》杨亻京注、高似孙《子略》皆作刘向，或据《书录解题》改属刘歆，检《书录解题》无此说。）


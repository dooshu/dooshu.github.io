【送孙屯田〈字延仲〉序】

良金美玉藏乎矿石，而追师冶工莫不孜孜攻且炼焉，吾诚有以利其用也。况材臣贤士世不众出，而物官者得不贪以为利乎！故今兹屯田孙公，始以尚书郎来贰洛政。未逾岁，则复乘两马之传东上，将冠惠文以肃台宪。居不皇暖席，行不及具驾，盖被知者之用，且祗君命之速也。

御史本为秦官，出入殿中，督察监视，事无大小皆得以法绳之。至按章举劾，发奸治狱，以清风轨，则朝廷之得失，御史系焉。然过者为之，至有伺求以为察，刚讦以为直，惊愚激俗以速名誉，至于纪纲大政则蔑乎无闻也。故于是选，必要以文儒，沈正闳达大体，然后謇謇王廷，为天子司直之臣。况乎白笔霜简，君家旧物，握兰卧锦，为世名郎，缘饰以儒雅，济之以文敏。余知夫振颓纲，举旧典，嗣先声，扬休闻，在此行也。而洛之士君子，故相与翘足企耸，东向而望，俟闻凛然之余风矣。盍各赋《或朴》以歌能官，且贺举者之得人也。犯长道，掺祛为别，又乌足效儿女之悲哉！


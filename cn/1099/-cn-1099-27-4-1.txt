○條議疏 【 荐用文武大臣】

自古大臣以道事君、不深于道則必以人事君。况今之急務。尤當為朝廷得人。朝廷得人莫先六卿。致仕刑部右侍郎何文淵年與臣等、自進士出身歷御史知府至今官、臣每見其行巳蒞官、操守慎密、至于難進易退、不苟得患失、又皆不在人下、近日六卿之中、擢用一二、誠當其選、若文淵者宜召之至京、以備方來之選、則六卿愈見得人、庶官何患無賢、且文淵甘自引退久矣臣非為文淵求再進。欲為六卿得人以及庶官故也。守居庸關副都御史羅通雖發身科目。而曉暢軍事。非他人所及竊謂京師猶腹心邊鄙猶手足其間固有輕重緩急朝廷以通為能。而委以治兵必當就重違輕。就急違緩此古者一較尉之職也若止令守一関所用已小矣臣亦非為通求遷秩欲京師訓練攻戰者得人故也。大同天城陽和宣府一帶邊城聞石亨言。一城得五百人以守。虜雖眾不能破。是邊城而不務戰尚矣徒貯善戰兵將于務守之城堡何益石亨楊洪及洪之子俊。皆今之善戰者前日都人長幼。一聞洪父子兵來。皆相與喜。以其素有善戰之聲在人耳也善戰而使之守猶善行者而使之坐豈不棄其所長乎。亨及洪父子又皆虜所畏憚。而不敢攻大同宣府者也。雖然欲使京師重當先使宣雲重與其虜畏憚我手足。孰若畏憚我腹心臣亦非敢為洪父子求進用。欲虜畏憚京師如昔畏憚宣府等城而不敢攻故也。関不可無守而守不必騎兵守關不可無人而人不必謀士洪父子騎兵之將。通善謀之士。況洪父子所領。又皆慣戰之兵宜留在京。使亨與洪通二人。引置京軍之間兼習歲餘。京軍必可用矣或令俊代其父恊守宣府亦可。自昔用人或德或才。未嘗求備。而求備者。聖賢之所戒也。四人者才德雖未必皆備。隨長器使。皆足有濟。伏乞　聖明奮乾剛之斷。允臣所言。非獨臣之私幸。實天下萬世國家之幸也

皇明經世文編卷之二十七終








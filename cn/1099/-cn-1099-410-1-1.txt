○題為運糧業有成議事 【 朝鮮粮運】

臣會同廵按山東監察御史王立賢、看得山東登州地方、與遼東旅順口南北相對、故山東糧餉屢經戶部酌議、止令運至旅順口交卸、聽遼東撥船轉運、業巳題奉欽依、運事艱危撫臣各為地方推卸固其常也但登至鮮與遼為鮮則遼為近以此折衷可也臣等方在遵奉次第督發、不期遼東撫臣近議、乃欲東省逕運至朝鮮、夫山東之與朝鮮。雖云相近。尚隔大海。非若遼東之境壤相接也。山東土民。與朝鮮素不相通。商販絕跡。非若遼東之時相往來也。以遼東而運朝鮮。且以為難。乃舉以責之山東。又將能乎。遼東居民、雖非家家以船為業、即如撫臣疏中、有云、民間間有船隻大者紀名在官、前往天津等處雇覓營利、小者上納魚課、日在沿海各口捕魚為生、除小者姑無論外、大船固未嘗無也、特在一拘集間耳、如念民間生理、不忍盡奪、彼中木植頗饒、成造亦易、若登萊地。方。曾有一船可紀乎。有一木可採乎。皆無之也。臣等頃因餉粮緊急、淮船未至、行令海防等道、多方雇募、一月之間、止募得遼船三隻、運米一千一百二十石、如是止矣、今日夕所盼望者、惟在淮船、而淮船亦非易得也彼中船戶、聞本省往雇、相率遠遁、如避湯火、雖重以漕運督臣之嚴檄、及地方府縣之恊催、凡踰月而始得集、既集矣、修葺底板、置買器具、又踰月而始得行既行矣、守候風色、紆廻島嶼、又踰月尚未抵登州、其難如此、臣象春近住登州、督催前事、據原差募船委官陳王佐、報稱淮船巳陸續過成山嘴地方、倘風色順便、數日可至、雖則云然、時過秋中、南風漸少、轉盼入冬、風高浪猛輓運益難即旅順口數百里之程、尚不知何時可達、况遠至朝鮮乎、即濟青等四府、見買之糧、亦不知何時可以盡發、况近復益以臨德兩倉之米乎、非獨此而巳也、查其道路、由旅順口而東至鴨綠江等處、淺灘橫亘、帽石嶙峋遼船底厚尺許方耐輓行淮船底僅三寸觸之立解。民命軍儲、關係匪細、臣等念此、益用廩廩、安忍以數萬之糧、經時所積、背負肩輓而至者、僥倖一試為也、至云先年委官周紹祖、同男周謙、曾運至朝鮮交卸一節、據道撫諸臣、查稱止一次運至旅順、一次運至金州衛、並未嘗運至林州、案卷可查、又奈之何以未嘗運之人、責以必往、未嘗運之事、責以必行也哉、夫屬國告警、正危急存亡之秋、郊壘多虞、尤捐糜奮勵之日、區區粮運、乃敢遠憚艱危、自擇便利、臣亦恥之、獨計舟與地既不相宜、而東人與朝鮮又不相習、抑而行之、萬萬無濟、今不蚤言、脫致耽誤、及有疏虞、臣之罪滋大、用是不避煩聒、仰祈　上裁、


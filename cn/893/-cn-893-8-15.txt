山鹧鸪词





按《教坊记》：《山鹧鸪》是曲名。郑谷诗：“座中亦有江南客，莫向清风唱鹧鸪。”知《山鹧鸪》者，乃当时南地之新声。



苦竹岭头秋月辉，[一]苦竹南枝鹧鸪飞。[二]嫁得燕山胡雁婿，欲衔我向雁门归。[三]山鸡翟雉来相劝，[四]南禽多被北禽欺。紫塞严霜如剑戟，苍梧欲巢难背违。[五]我心誓死不能去，哀鸣惊叫泪沾衣。

[一]《江南通志》：苦竹岭，在池州原三保，李白尝读书于此。



[二]《太平广记》：鹧鸪，吴、楚之野悉有，岭南偏多。臆前有白圆点，背上间紫赤毛，其大如野鸡，多对啼。《南越志》云：鹧鸪虽东西回翔，然开翅之始，必先南翥。



[三]《水经注》：《山海经》曰：雁门之水，出于雁门之山。雁出其间，在高柳北。高柳在代中，其山重峦叠巘，霞举云高，连山隐隐，东出辽塞。



[四]《禽经》：首有彩毛曰山鸡。张华注：山雉长尾，尤珍护之。林木之森郁者不入，恐触其尾也。雨则避于岩石之下，恐滞湿也。久雨亦不出而求食，死者甚众。《水经注》：鵕，山鸡也，光采鲜明，五色眩耀，利距善斗。《博物志》：翟雉长尾，雨雪降，惜其尾，栖高树杪，不敢下食，往往饿死。



[五]紫塞、苍梧，俱见三卷注。



胡震亨曰：意当时有劝白北依谁氏者，而白安于南不欲去，托为鹧鸪之言以谢之。其作于客云梦及岳阳之日乎?琦按：此诗当是南姬有嫁为北人妇者，悲啼誓死而不肯去。太白见而悲之，故作此诗。






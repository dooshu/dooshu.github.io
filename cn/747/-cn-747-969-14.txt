○请详定长定格循资格十道图奏（同光二年八月中书门下）

吏部三铨门下省南曹废置甲库格式流外部铨等司，公事并繁，《长定格循资格十道图》等，前件格文，本朝创立。简制奸滥，伦叙官资，颇谓精详，久同遵守。自乱离之後，巧伪滋多。兼同光元年八月，车驾在东京，权判南曹工部员外郎卢重本司起请一卷，盖以兴复之始，务切怀来。凡有条流，多失根本，以至冬集起选人，并南郊行事官，及陪位宗子，共一千三百馀人。铨曹检勘之时，互相援引，去留之际，不绝争论。若有依违，必长讹滥。望差权判尚书省铨左丞崔沂、吏部侍郎崔贻孙、给事中郑韬光、李光序、吏部员外郎卢损等，同详定旧《长定格循资格十道图》，务令简要，可久施行。


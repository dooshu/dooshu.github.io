◎冒籍冤狱

周石藩又言："其弟南坪在刑部四川司主稿时，四川有擅杀案回堂，拂堂官意，遂疾之。道光壬午春闱揭晓，有姚廷清者中式，姚本浙人，游幕于黔，与予旧识，洎后遂冒黔籍领乡荐。来京未拜同乡，及联捷，乃遍拜，皆弗纳。闻予住贵州西馆，不告阍人直至予寝所相见，求予弟印结。因与弟熟商，集同乡官共议，座满人多，予避去。弟白于众曰："彼固由乡试来也，家乡人不及攻，因其连捷而攻之，已成之名殊可惜也。且攻之亦不能更补一黔人矣。"座中水部宋某云："令彼出金三百修理会馆何如？"众弗应，弟亦未言可。不少顷，农部某与西曹某某皆含愤而散。予自外归，弟述其状。且曰："吾先有礼于众矣，姑出之容，异日徐图可也。"乃召姚而与之结。某某议论腾沸，有孝廉乌姓力撺之，即使某之弟革生名清者，赴都察院且控。奏交刑部审办，审系由贵州乡试来者，乃定议行查。忽清又以南坪弟受姚贿五百金再控，堂官修前隙，奏请革职严讯。讯十日无端倪，复白于堂官。不许，乃锻炼姚，使以捐金三百修馆之说诬弟，姚不忍也。熬审不支，乃从其诬。随召弟鞫之，三日不能成谳，并票传予同讯。予度其情事，知堂官之必与弟为难也，乃语弟曰："彼不过欲夺尔职耳，拚一革职，何堪受此折磨也？"弟乃诬服。覆奏曰："周某系管理会馆之人，如此项银两入手，虽非侵蚀，亦不挪用。前已奏请革职，毋庸议。"此案一出，都人士莫以为冤。未几而革生清者以恶诈不遂而致狱，狱成而归死于道路。其兄西曹某死于京，仆妾背逃。承审官某以别案坐赃出西口，死异域。乌姓者补县令，西曹某得知府，同时革职。乌尚回黔，某知府更不知所究竟无何而主是狱者。其势焰亦尽，获戾益深。予所见报应之事，未有如此之速，一无所漏者。盖不必皆为此事，而不啻其为此事者。彼苍者天，胡不惴惴耶？


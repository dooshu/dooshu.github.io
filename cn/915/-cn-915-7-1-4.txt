◇即位诏（永初元年六月丁卯）

夫世代迭兴，承天统极，虽遭遇异途，因革殊事。若乃功济区宇，道振生民，兴废所阶，异世一揆。朕以寡薄，属当艰运，藉否终之期，因士民之力，用获拯溺，匡世拨乱，安国宁民，业未半古，功参曩烈。晋氏以多难仍遘，历运已移，钦若前王，宪章令轨，用集大命於朕躬。惟德匪嗣，辞不获申，遂祗顺三灵，飨兹景祚，燔柴于南郊，受终於文祖。猥当与能之期，爰集乐推之运，嘉祚肇开，隆庆惟始，思俾休嘉，惠兹兆庶。其大赦天下，改晋元熙二年为永初元年。赐民爵二级，鳏寡孤独不能自存者，人谷五斛。逋租宿债勿复收。其有犯乡论清议，赃污淫盗，一皆荡涤洗除，与之更始。长徒之身，特皆原遣。亡官失爵，禁锢夺劳，一依旧准。（《宋书·武帝纪》下）


·复伪总督郎廷佐书（己亥）

某复书于辽阳世冑郎使君执事前：夫揣摩利钝、指画兴衰，庸夫听之，或为色变；而忠贞之士，则不然。其所持者天经地义，其所图者国恨家仇，其所期待者豪杰事功、圣贤学问；故每毡雪自甘、胆薪弥励而卒以成功者，古今以来何可胜数？如僕者，将略原非所长；祇以读书知大义，痛忿胡氛。左袒一呼，甲盾山立。区区此志，以济则赖君之灵，不济则全臣之节。故尔凭陵风涛之中、纵横锋镝之下，迄今踰一纪矣。同仇渐广，晚节弥坚。练兵海宇，正为乘时。今何时乎？两粤天声、三楚露布以及八闽军书，何啻雷霆飞翰！而清人则岛夷外侮、西虏内侵，左支右吾，将见其立消灭也。僕方当起而匡扶帝室，克复神州；此正忠臣义士得志之秋也。即不然，谢良平竹帛、抗黄绮衣冠，亦之死靡他，岂复烦词、曲说足以动其志哉！乃执事俨然以书通，是以僕亦庸庸者流，可以利钝、兴衰动者。虎伥戒途、雁奴视夜，既受其役，竟忘其哀！在执事固无足怪，而僕闻之，髮且衝冠矣！

夫执事固我朝勳旧之裔，而辽左死事之孤也。念祖宗之恩泽，宜何如悲伤；思父母之深仇，宜何如报雪！稍转一关，不失为中兴人物；顾以陵律自居、华夷莫辨，窃为执事不取也！且即来书「恩仇」之说言之，自辽事起，而征调日繁、催课益急；以故溃卒散而为盗贼，穷民亦聚而弄干戈，是酿成寇祸者，清人也。乃乘京华失守，属国兴师；诚能挈旧物而还之天朝，则是吐蕃、回纥不足专美于前。奈何拒虎进狼，既收渔人之利于河北；长蛇封豕，复肆蜂虿之毒于江南？则果恩乎？果仇乎？执事亦可憬然自悟矣！

以来函温润，谅执事非愦愦者比；遂附数行以复。若斩使焚书，适足以见不广，僕亦不为也。

〔人物考略〕

郎廷佐：汉军镶黄旂人；先世居广宁。父熙载，以生员归国朝。廷佐由官学生，授内院笔帖式。顺治二年，擢侍读，寻迁祕书院学士。已而出为江西巡抚，晋江南、江西总督。尝以事革职，继复原官。后以福建总督卒于任，祀江西名宦祠（「国史」有传）。


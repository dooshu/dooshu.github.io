廖行之　题舅氏耕隐图

诗书事业可公卿，垂上青冥却反耕。

舍己芸人吾弗尔，种田得饱我何营。

一犁春雨宁论力，万里秋云会享成。

堂上更书无逸语，也知稼穑重金籯。

廖行之

廖行之　题舅氏耕隐图

平生泽物心，不计饱一吻。

中年厌道路，回首荒二顷。

有口不自餬，谁其识莘尹。

天子闵斯劳，祠官养闲冷。

庶人乃敢召，往役义唯谨。

两手不袖藏，扶犁遍畦畛。

云胡三百廛，正可一笑哂。

置之他勿问，乐此果何愠。

能敬师冀缺，弗治谢杨恽。

深思卤莽报，宁惮作劳愍。

拳拳畎亩志，尚愿国多稔。

长哦七月篇，知公非素隐。

廖行之


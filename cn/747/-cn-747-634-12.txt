○与本使李中丞论陆巡官状

古人有言：“君之视臣如犬马，则臣之视君如国人；君之视臣如土芥，则臣之视君如仇雠。”上之所以礼我者厚，则我之所以报者重，故豫让以众人报范中行，而漆身吞炭以复赵襄子之仇，其所以待之，各不同也。阁下既尝罚推官直矣，又将请巡官状矣，不识阁下将欲为能吏哉，将欲为盛德哉？若欲为能吏，即故江西李尚书之在江西是也，阁下如此行之，不为过矣。若欲为盛德，亦惟不惜听九九之说，或冀少以裨万一。阁下既罚推官直，又请陆巡官状，独不虑判官辈有如穆生者，见醴酒不设，遂相顾而行乎？陆巡官处分所由，不得於使院责状科决，而於宅中决地界虞候，是初仕之未适中也。阁下既与之为知己矣，召而教之可也，不从，退之可也。若判令通状，但恐阁下之所失者，无乃大於陆巡官乎？翱受恩於阁下也深，而与陆巡官之交尚浅，其所深者，诚欲阁下之为全德也。若信其所言，即伏望使人收取元判，召而语之，阖府宾寮，孰不幸甚。如以为小生之言，不足听也，我富贵人也，何为而不可哉，即敢不惟公命。翱，再拜。


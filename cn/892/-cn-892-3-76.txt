文集卷七十六


与径山维琳　一


以下俱北归

某卧病五十日，日以增剧，已颓然待尽矣。两日始微有生意，亦未可必也。适睡觉，忽见刺字，惊叹久之。暑毒如此，岂耆年者出山旅次时耶？不审比来眠食何似？某扶行不过数步，亦不能久坐，老师能相对卧谈少顷否？晚凉，更一访。惫甚，不谨。卷六一





与径山维琳　二


某岭海万里不死，而归宿田里，遂有不起之忧，岂非命也夫！然死生亦细故尔，无足道者，惟为佛为法为众生自重。卷六一





与圆通禅师　一


以下俱黄州

某闻名已久，而得公之详，莫如鲁直，亦如所谕也。自惟潦倒迟暮，年垂五十，终不闻道。区区持其所有，欲以求合于世，具不可得，而况世外之人，想望而不之见者耶？不谓远枉音问，推誉过当，岂非医门多疾，息黥补劓，恃有良药乎？未脱罪籍，身非我有，无缘顶谒山门。异日圣恩或许归田，当毕此意也。卷六一





与圆通禅师　二


屏居亦久，亲识断绝，故人不弃，眷予加厚。每辱书问，感愧不可胜言。仆凡百如旧，学道无所得，但觉从前却是错尔。如何如何！卷六一





与圆通禅师　三


某启：别后蒙五惠书，三遣化人，不肖何以当此。热毒殊甚，且喜素履清胜。某尚以少事留城中数日，然度不能往见矣。瞻望山门，临纸惋怅。惟千万为道自重而已。挥汗走谢，幸恕不谨。卷六一





与圆通禅师　四


某启：谪居穷僻，懒且无便，书问旷绝。故人不遗，两辱手教，具审比来法体甚轻安，感慰深至。仆晚闻道，照物不明，陷于吏议，愧我道友。所幸圣恩宽大，不即诛殛，想亦大善知识法力冥助也。自绝禄廪，因而布衣蔬食，于穷苦寂淡之中，却粗有所得，未必不是晚节微福。两书开谕周至，当置坐右也。未缘展谒，万万以时自重。因便人还，附启起居。卷六一





与祖印禅师


某启：昨夜清风明月，过蒙法施，今又惠及幽泉，珍感珍感！木汤法豉，恐浊却妙供，谨以回纳。不一一。卷六一





与闻复师


杭州

某启：辱书并诗，诵味不释手，感慰之极。比日起居何如？示谕欲以高文发明儒释，固所望于左右也。某数日病在告，今日颇快，来日欲出视事，然尚少力。粗和得来诗，未能尽意。花甃不难得，但去人已负重，后信当致也。诗中似欲之，故及。未相见间，万万自爱。卷六一





与宝月大师　一


以下俱杭倅

某启：久不奉书，盖冗惰相因，必未讶也。史厚秀才及蔡子华处领来书，喜知法体佳胜，此中并安。请补外，蒙恩除杭倅，旦夕出京，且往陈州相聚，至九月初方行。愈远乡里，曷胜依黯。累示及瑜、隆紫衣师号，近为干得王诜驸马奏瑜为海慧大师文字，更旬日方出。《圆觉经》云：“法界海慧，照了诸相。”文潞公亦许奏隆紫衣，然须俟来年，遇圣节方可奏。已差祠部吏人到王驸马宅，计会与瑜师文字，才得即入递次，莫更一两月，方得敕出。此事自难得，偶成此二事也。临行草草，不尽所怀，惟千万珍重。卷六一





与宝月大师　二


屡蒙寄纸糖，一一愧荷。驸马都尉王晋卿画山水寒林，冠绝一时，非画工所能仿佛。得一古松帐子奉寄，非吾兄，别识不寄去也。幸秘藏之，亦使蜀中工者见长意思也。他甚自珍惜，不妄与人画。知之。卷六一





与宝月大师　三


以下俱黄州

某启：近递中两奉书，必达。新岁，远想法体康胜。无缘会集，怅望可量。屡要经藏碑，本以近日断作文字，不欲作。既来书丁宁，又悟清日夜煎督，遂与作得寄去。如不嫌罪废，即请入石。碑额见令悟清持书往安州干滕元发大字，不知得否？其碑不用花草栏界，只镌书字一味，已有大字额，向下小字，但直写文词，更不须写大藏经碑一行及书撰人写人姓名，即古雅不俗。切祝切祝！又有小字行书一本，若有工夫，更入一小横石，亦佳。黄州无一物可为信。建茶一角子，勿讶尘浼。余惟万万保练。适冗中，清师行，奉启草草。卷六一





与宝月大师　四


此间诸事，请问清师即详也。清久游外方，练事多能，可喜可喜！海惠及隆大师，各惟安胜？每念乡舍，神爽飞去，然近来颇常斋居养气，自觉神凝身轻，他日天恩放停，幅巾杖屦，尚可放浪于岷峨间也。知吾兄亦清健，发不白，更请自爱，晚岁为道侣也。余附清师口陈，此不缕。卷六一





与宝月大师　五


某有吴道子绢上画释迦佛一轴，虽颇损烂，然妙迹如生。意欲送院中供养。如欲得之，请示一书，即为作记，并求的便附去。可装在板子上，仍作一龛子。此画与前来菩萨天王无异，但人物小而多尔。卷六一





与南华明老　一


以下俱北归

某启：衰病复过南华，深欲一别祖师，因见仁者。遽辱专使惠手书，何慰如之！即日履此薄寒，法体佳胜？旦夕离英，但江路颇寸进。不即会见，企望之极。惟万万为众自重。不宣。卷六一





与南华明老　二


某流浪臭浊久矣，道眼多可，倾盖如旧，清游累日，一洗无余。幸甚幸甚！专使惠手书，具闻别后法体安稳，为慰多矣。久留赣上待水，犹更旬浃。南望山门，驰神杳霭。更希若时为众保练。不宣。卷六一





与南华明老　三


某以促装登舟，冗甚，作书极草草。宠示四偈，可谓奇特，聊答四句，想大笑也。石刻已领，感感。潘生果作墨否？如成，寄一丸。伯固念亲怀归甚矣，道话解之。卷六一





与东林广惠禅师　一


以下俱翰林

示谕，臂痛，示与众生同病尔。然俗眼未免悬情，更望倍加保练。《王氏博济方》中有一虎骨散及威灵仙丸，此仙方也。仆屡用治臂病，其效如神，切望合吃。元用虎胫骨，误写作脑骨。千万相信，便合服必效。自余都下有干，望示及。惠及名茗，已奉领，感刻感刻！东林寺碑，既获结缘三宝，业障稍除，可得托名大士，皆所深愿。但自别后，公私百冗，又无顷刻闲，不敢草草下笔。专在下怀，惟少宽限也。卷六一





与东林广惠禅师　二


古人字体，残缺处多，美恶真伪，全在模刻之妙。根寻气脉之通，形势之所宜，然后运笔，亏者补之，余者削之，隐者明之，断者引之。秋毫之地，失其所体，遂无可观者。昔王朗文采、梁鹄书、锺繇镌，谓之三绝。要必能书然后刻，况复摹哉！三者常相为利害，则吾文犹有望焉尔。卷六一





与灵隐知和尚


密州

某启：久留钱塘，寝食湖山间，时陪道论，多所开发。至于灵山道人，似有前缘。既别经岁，寤寐见之，盖心境已熟，不能遽忘也。及余簿来，并天竺处，得道俗手书近百余通，皆有勤勤相念之意。又皆云杭民亦未见忘。无状何以致此，盖缘业未断故耶？会当求湖、明一郡，留连数月，以尽平生之怀。即日法履何似？尚縻僧职，虽不惬素尚，然勉为法众，何处不可作佛事。某到此粗遣，已百余日，吏民渐相信，盗贼狱讼颇衰，且不烦念及。未间，慎爱为祷。不宣。卷六一





与泉老


惠州

某启：今日忽有老人来访，姓徐名中，须发如雪，云七十六岁矣。示两颂，虽非奇特，亦有可观。孑然一身，寄食江湖间，自伤身世，潸然出涕，不知当死谁手？老夫自是白首流落之人，何暇哀生，然亦为之出涕也。和尚慈悲普救，何妨辍丛林一席之地，日与破一分粥饭，养此天穷之士，尽其天年，使不僵仆道路，岂非教法之本意乎？请相度一报如何？即令人制衣物去。此人虽不审其性行，然决是读书应举之人。垂死穷途之士，百念灰冷，必无为恶之理。幸望慈悯摄受。不罪不罪！卷六一





与言上人


黄州

去岁吴兴仓卒为别，至今耿耿。谴居穷陋，往还断尽。远辱不遗，尺书见及，感怍殊深。比日法体佳胜？札翰愈精健，诗必称是，不蒙见示，何也？雪斋清境，发于梦想，此间但有荒山大江，修竹古木。每饮村酒，醉后曳杖放脚，不知远近，亦旷然天真，与武林旧游未易议优劣也。何时会合一笑，惟万万自爱。卷六一





答蜀僧幾演


翰林

幾演大士：蒙惠《蟠龙集》，向已尽读数册，乃诗乃文，笔力奇健，深增叹服。仆尝观贯休、齐己诗，尤多凡陋，而遇知得名，赫奕如此。盖时文凋弊，故使此二僧为雄强。今吾师老于吟咏，精敏豪放，而汩没流俗，岂亦有幸不幸耶？然此道固亦澹泊寂寞，非以蕲人知而鼓誉也，但鸣一代之风雅而已。既承厚贶，聊奉广耳。卷六一





答开元明座主　一


以下俱黄州

久别，思企不忘。辱书，具审法履安胜，为慰。贤上人前年来此，寻往金山，多时不得消息，不知今安在也？石桥用工，初不灭裂，云何一水，便尔败坏？无乃亦是不肖穷蹇所累耶？何时复相见，千万保爱。卷六一





答开元明座主　二


开元大殿，非吾师学行，人神响应，安能便成？可喜可喜！此书附圣传，途中更不封。勿讶勿讶！卷六一





答开元明座主　三


以下俱离黄州

奉别累年，舟过境上，怀想不忘。遣人惠书，具知法体安稳，感慰兼集。咫尺无由往见，惟万万自爱。卷六一





答开元明座主　四


石桥之坏，每为怅然。吾师经营，非不坚尽，当由穷蹇之人，所向无成，累此桥耶？知尚未有涯，但勿废此志，岁丰人纾，会当成耳。仆已得请居常州，暂至南京，即还南也。知之。卷六一





答开元明座主　五


中前经过，幸闻清论，深欲还日再上谒，以数相知约在栖贤，且自德安径赴之，遂成食言，悚息不已。比日法体何如？拙诗一首，聊以记一时之事耳。不须示人。切祝切祝！卷六一





答开元明座主　六


久复一见，甚以为慰。泥雨远烦瓶锡，不克款语，但有感怍。乍远，千万保爱。卷六一





答开元明座主　七


近过南都，见致政太保张公。公以所藏禅月罗汉十六轴见授，云：“衰老无复玩好，而私家畜画像，乏香灯供养，可择名蓝高僧施之。”今吾师远来相别，岂此罗汉契缘在彼乎？敬以奉赠。亦太保公之本意也。卷六一





答开元明座主　八


以下俱赴定州

辱简，并惠扇碑，及借示木石等，皆佳妙。但去长物为陆行计，无所置之。谨留笔一束，以领雅意。余回纳。不讶不讶！卷六一





答开元明座主　九


辱书，具审法履佳胜。且知从者尝至符离见待久之，感愧深矣。借示跋尾石刻，足见存诚笃至，却附来人纳上元本。未会集间，千万珍重。卷六一





与无择老师


以下俱黄州

吾师要写大字，特为饮酒数杯，只用寻常小笔作二额，八字者可入石，六字可上碑，两旁刻年月日及官位姓名。字小，不称大伽蓝。示及大笔，皆市人用者，不足使也。惠及奇菽，感服之至。卷六一





与清隐老师　一


黄长生人来，辱书，承起居佳胜为慰。示及黄君佳篇及山中图刻，欲令有所记述。结缘净境，此宿所愿也。但多病久废笔砚，里中故人，屡有求诗文者，皆未能副其请也。千万勿讶。卷六一





与清隐老师　二


净因之会，茫然如隔生矣。名言绝境，寤寐不忘。何日得脱缨绊，一闻笑语？思渴思渴！卷六一





与浴室用公


翰林

去乡久，不复相闻知。得来示及退翁书，乃审公正信法子，而吾先友史彦辅十三丈之甥也。又承寄示正信偈颂塔铭，感叹不可言。比日法体胜常？知长讲《起信》，自讲入禅，把缆放船，甚善甚善！辄题数句塔铭后，以补阙逸。未即相见，千万为法自重。大雪后，手冻不复成字。卷六一





与大别才老　一


以下俱黄州

专人来，辱书，伏承法体清胜，甚慰想望。山门虚寂，长夏安隐，燕坐湛然，得无所得？无缘面话，惟万万自重。卷六一





与大别才老　二


昨日辱访，冗迫未遑诣谢。领手教，具审法履胜常，为慰。语录蒙借，开发蒙鄙，为惠甚厚。卷六一





与大别才老　三


衰疾无状，众所鄙远。禅师超然绝俗，乃肯惠顾，此意之厚，如何可忘。还山以来，道体何如？相见杳未有期，日深驰仰。寒凝，为众自重。卷六一





答龟山长老　一


以下俱颍州

忽辱书，感慰无量。此日法履佳否？名为实宾，学者之意，师何用此？重烦示谕，过当。未缘展晤，千万为众自重。卷六一





答龟山长老　二


张君予都尉，闻是旧檀越，为奏“海照”之号。今托林承议附纳敕牒，请作一书致君予，贵知到也。本欲为书“海照堂”大字，作牌纳去，屡写皆不佳，不可用。非久，待告文安国为作篆字也。卷六一





答龟山长老　三


奉别忽半年，思仰无穷。比日履兹余寒，法体何如？侧闻居山渐久，道俗向服。新命既下，想慰众意。未瞻奉间，千万以时自重。卷六一





答龟山长老　四


前者过谒，虽不款留，然开慰已多矣。辱书，审闻别后法履清胜。山门久堕，经始为劳，然龙象所在，淮山已自改观矣。未期会集，幸为众自爱。卷六一





答清凉长老


扬州还朝

昨辱佳颂见贶，足为衰朽之光。未缘面谢。卷六一





与僧隆贤　一


以下俱惠州

某慰疏言：不意宝月大师宗古老兄捐众示化。切惟孝诚深至，攀慕涕泗，久而不忘。仍承已毕大事，忽复更岁，触物感恸，奈何奈何！某谪居辽复，无由往奠，追想宗契之深，悲怆不已。惟昆仲节哀自重，以副远诚。谨奉疏慰。不次，谨疏。正月日，赵郡苏某慰疏上。卷六一





与僧隆贤　二


舟、荣二大士远来，极感至意。舟又冒涉岭海，尤为愧荷也。宝月塔铭，本以罪废流落，恐玷高风，不敢辄作，而舟师哀请诚切，故勉为之也。海隅漂泊，无复归望。追怀畴昔，永望凄断。卷六一





代夫人与福应真大师


黄州

久不闻法音，驰仰殊深，即日远想起居安隐。儿从夫远谪，百念灰灭，持诵之余，幸无恙。何时复见，一洗岭瘴。春寒，千万为法自重。不宣。旌德县君王氏儿再拜。卷六一





舍幡帖


祖母蓬莱县太君史氏绣幡二，其文曰“长寿王菩萨”“消灾障菩萨”。祖母没三十余年，而先君中大夫孝友之慕，至老不衰，每至忌日，必捧而泣。今先君之没，复二十四年矣。某以谓宝藏于家，虽先君之遣意；而归诚于佛，盖祖母之本愿。乃舍之金山，以资冥福。卷六一





付龚行信


惠州

辩禅师与余善，常欲通书，而南华净人皆争请行。或问其故，曰：“欲一见东坡翁，求数字，终身藏之。”余闻而笑曰：“此子轻千里求数字，其贤于蕺山姥远矣。固知辩公强将下无复老婆态也。乾明法煮诃梨勒，闻之旧矣，今乃始得尝，精妙之极，岂非中有曹溪一滴水故耶？”偶病不得出，见书此为谢。绍圣二年六月十二日，付龚行信。卷六一





拟孙权答曹操书


权白孟德足下：辱书开示祸福，使之内杀子布、外擒刘备以自效。书辞勤款，若出至诚，虽三尺童子，亦晓然知利害所在矣。然仆怀固陋，敢略布。昔田横，齐之遗虏，汉高祖释郦生之憾，遣使海岛，谓“横来，大者王，小者侯”，犹能以刀自刭，不肯以身辱于刘氏。韩信以全齐之地，束手于汉，而不能死于牖下。自古同功一体之人，英雄豪杰之士，世乱则藉以剪伐，承平则理必猜疑，与其受韩信之诛，岂若死田横之节也哉！仆先将军破虏，遭汉陵夷，董卓僭乱，焚烧宗庙，发掘陵寝，故依袁术以举义师。所指城邑响应，天下思得董卓而食之不厌。不幸此志未遂，而无禄早世。先兄伯符嗣命，驰驱锋镝，周旋江汉，岂有他哉？上以雪天子之耻，下以毕先将军之志耳。不意袁术亦僭位号，污辱义师，又闻诸君各盗名字，伯符提偏师，进无所归，退无所守，故资江东为之业耳。不幸有荆轲、舞阳之变，不以权不肖，使统部曲，以卒先臣之志。仆受遗以来，卧薪尝胆，悼日月之逾迈，而叹功名之不立，上负先臣未报之忠，下忝伯符知人之明。且权先世以德显于吴，权若效诸君有非常之志，纵不蒙显戮，岂不坠其家声耶？

汉自桓、灵以来，上失其道，政出多门，宦官之乱才息，董卓之祸复兴，傕、汜未诛，袁、刘割据，天下所恃，惟权与公及刘备三人耳。比闻卓已鲸鲵，天子反正，仆意公当扫除余孽，同奖王室，上助天子，与宗庙社稷之灵，退守藩国，无失春秋朝觐之节。而足下乃有欺孤之志，威挟天子以令天下，妄引历数，阴构符命。昔笑王莽之愚，今窃叹足下蹈覆车也。仆与公有婚姻之旧，加之同好相求，然自闻求九锡、纳椒房，不唯同志失望，天下甚籍籍也。刘备之兵虽少，然仆观其为人，雄材大略，宽而有容，拙于攻取，巧于驭人，有汉高祖之余风，辅以孔明，未可量也。且以忠义不替曩昔，仆以为今海内所望，惟我二人耳。仆之有张昭，正如备之孔明，左提右挈，以就大事，国中文武之事，尽以委之，而见教杀昭与备，仆岂病狂也哉？古谚有之：“辅车相依，唇亡齿寒。”仆与刘备，实有唇齿相须之势。足下所以不能取武昌，又不能到成都者，吴、蜀皆存也。今使仆取蜀，是吴不得独存也。蜀亡，吴亦随之矣。晋以垂棘屈产，假道于虞以伐虢。夫灭虢是所以取虞，虞以不知，故及祸。足下意何以异此？

古人有言曰：“白首如新，倾盖如故。”言以身托人，必择所安。孟德视仆，岂惜此尺寸之土者哉，特以公非所托故也。荀文若与公共起艰危，一旦劝公让九锡，意便憾，使卒忧死。矧仆与公有赤壁之隙，虽复尽释前憾，然岂敢必公不食斯言乎？今日归朝，一匹夫耳，何能为哉。纵公不见害，交锋两阵之间，所杀过当，今其父兄子弟，实在公侧，怨仇多矣，其能安乎？季布数窘汉王，及即位，犹下三族之令。矧足下记人之过，忘人之功，不肯忘文若于九锡，其肯赦仆于赤壁乎？孔文举与杨德祖，海内奇士，足下杀之如皂隶，岂复有爱于权！天下之才在公右者，即害之矣。一失江东，岂容复悔耶？甘言重布，幸勿复再。卷六四






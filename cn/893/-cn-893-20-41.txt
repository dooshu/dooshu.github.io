陪族叔当涂宰游化城寺升公清风亭





《太平府志》：古化城寺，在府城内向化桥西礼贤坊，吴大帝时建，基址最广。宋孝武南巡，驻跸于此，增置二十八院。唐天宝间，寺僧清升能诗文，造舍利塔、大戒坛，建清风亭于寺旁西湖上，铸铜钟一，李白铭之，今尽废。宋知州郭纬，以东城雄武之地，改迁化城寺，撤其西北之地为城守，而存其余为西庵。凡西庵至西北两城隅，皆古化城寺基也。



化城若化出，[一]金榜天宫开。[二]疑是海上云，飞空结楼台。[三]升公湖上秀，粲然有辩才。[四]济人不利己，立俗无嫌猜。了见水中月，[五]青莲出尘埃。闲居清风亭，左右清风来。当暑阴广殿，太阳为徘徊。茗酌待幽客，珍盘荐雕梅。飞文何洒落，[六]万象为之摧。季父拥鸣琴，[七]德声布云雷。虽游道林室，[八]亦举陶潜杯。[九]清乐动诸天，[十]长松自吟哀。[十一]留欢若可尽，劫石乃成灰。[十二]

[一]《法华经》：导师以方便力，于险道中过三百由旬，化作一城。是时，疲极之众，心大欢喜，我等今者免斯恶道，前入化城，生安稳想。寺之立名，盖取此义。



[二]《神异经》：“中央有宫，以金为墙，有金榜，以银镂题。”



[三]《三齐略记》：“海上蜃气，时结楼台，名海市。”



[四]《维摩诘经》：“维摩诘深达实相，善说法要，辩才无滞，智慧无碍。”



[五]又云：“菩萨观众生，如智者见水中月。”



[六]《昭明文选序》：“飞文梁翰，则卷盈乎缃帙。”



[七]《说苑》：宓子贱治单父，弹鸣琴，身不下堂而单父治。



[八]《法苑珠要》：支遁，字道林，本姓关氏，陈留人。或云河东林虑人。幼而神理，聪明秀彻。王羲之睹遁才藻惊绝罕俦，遂披衿解带，留连不能已，乃请住灵嘉寺，意存相近。又投迹剡山，于沃洲小岭立寺行道。僧众百余，尝随禀学。



[九]《晋书》：陶潜为彭泽令，在县公田，悉令种秫谷，曰：“令吾尝醉于酒，足矣。”



[十]清乐，前代新声也，见本卷注。诸天，释氏所称三十二天也，见十九卷注。



[十一]王勣《答冯子华书》：“松柏群吟。”



[十二]《搜神记》：汉武帝凿昆明池，极深，悉是灰墨，无复土。举朝不解，以问东方朔，朔曰：“臣愚，不足以知之，可试问西域人。”帝以朔不知，难以移问。至后汉明帝时，西域道人来洛阳，时有忆方朔言者，乃试以武帝时灰墨问之。道人云：“经云：天地大劫将尽，则劫烧，此劫烧之余也。”






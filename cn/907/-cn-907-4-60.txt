▼穆陵行

（永穆陵，宋理宗陵也，在会稽。元至元初，西僧杨发辇真住请发宋诸陵，许之。既取其殉宝，复以理宗顶骨为饮器。后藉入官，以赐帝师。天兵克元，诏求得之，命有司归葬焉。）

楼船载国沉海水，金槌昼入三泉里。

空中玉马不闻嘶，日落寝园秋色起。

鱼灯夜灭隧户开，弓剑已出宫幽台。

髡胡暗识宝气尽，六陵松柏悲风来。

玉颅深注驼酥酒，误比戎王月支首。

百年帝魄泣穹庐，醉骨饮冤愁不朽。

幸逢中国真龙飞，一函雨露江南归。

环佩重游故山月，冬青树死遗民非。（世传有士尝窃诸帝骨，埋屏处，树冬青为识。）

千秋谁解锢南山？世运兴亡覆掌间。

起辇谷前马蹄散，白草无人浇麦饭。


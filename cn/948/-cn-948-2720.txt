陆游　山园杂赋

初夏未觉暑，微阴殊胜晴。

藤冠称新沐，蓴菜解余酲。

偶据盘陀坐，还扶楖栗行。

平生志勋业，今日一毫轻。

陆游

陆游　山园杂赋

藤阴初覆架，菱蔓渐穿萍。

水绕篱根绿，山从树罅青。

长辞帝所梦，不媿草堂灵。

赖有黄醅法，终年任醉醒。

陆游

陆游　山园杂赋

一日老一日，一年贫一年。

元无肉食相，且作地行仙。

本不营三窟，何须直一钱。

村虚樱笋闹，剩放醉中颠。

陆游

陆游　山园杂赋

芳荃真妙士，霜菊亦奇才。

邂逅心生敬，殷懃手自培。

扶持新长桂，护惜欲残梅。

此意何人解，颓然付酒杯。

陆游


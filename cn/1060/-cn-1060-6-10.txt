答黄材伯侍读简

辱手教云方辑翰林志如粲晩学寡闻无能为役独有仰賛速成兾得快覩而已然窃有欲言于公者武功徐公一代人豪也其生平建立具有本末近时挟私造谤者以于王之死归罪此翁吠声之徒不察从而附和辄加丑诋粲每见前辈如守谿南濠衡山诸公论及常为愤惋不平窃欲作一书为翁辨诬自惟文笔短陋人品凡劣虽言无以取信用是因循未果今于公寔深有望焉所愿于传中一为伸雪令翁有知不复抱恨千载则此志真不徒作矣他书未暇悉考独李文达公古穰杂録所记最为明据盖文达与武功极不相能其书中亦多所诋訾独记于王之死无片辞及之可见公论有不容泯者乡使信如或者所言文达肯为之隠哉今録一通以往即此亦足以破羣妄矣惟公留意委访诸籍仅得数种缄上近见四明黄南山溥集有袁尚寳行状颇及革除时事辄録以备采择所谕王玭者考敝郡志科第表乃嘉定县人字徳瑜永乐甲申首科进士官监察御史江西佥事志中不为立传未知其人如何当更询之彼县人耳粲近作左传附注史记通义皆粗有次第恨证据未广别具书目凡公所有者敢丐借録千万匆冗不备


◇课农桑诏

食惟民天，义高姬载，蚕实生本，教重轩经。前哲盛范，後王茂则，布令审端，咸必由之。朕肃岩廊，思弘风训，深务八政，永鉴在勤，静言日昃，无忘寝兴。守宰亲民之主，牧伯调俗之司，宜严课农桑，罔令游惰，揆景肆力，必穷地利，固堤防，考校殿最。若耕蚕殊众，具以名闻。游怠害业，即便列奏。主者详为条格。（《南齐书·明帝纪》）


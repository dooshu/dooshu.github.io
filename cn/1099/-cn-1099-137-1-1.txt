○陳言六事疏 【 民賦利弊】

一小民田賦正額外、附餘包補之數、往往十倍常供坐是益困、至于商賈、司塩法者、既取之以餘塩、又取之以預借、又抽之以夾帶、又加增常價、留難掣放、其苦尤甚、今宜秋粮夏稅軍需物料之類、俱令花戶上納、不得委之里書、各塩塲稅課、一遵舊制、諸所言額外之徵悉罷之、有司為民害者、許撫按守巡不時以名聞、亟禠其職、

一江南富民、皆不樂為粮長、以粮額多而轉運包賠之為累也、今僉編粮長、宜視其田宅厚薄、人力強弱、分上中下三戶、而定其差等、論役使之繁簡而派其供應。按年代之久近而疏其先後。每五六年清審更替、則豪猾不得以苟免。權勢不得以脫漏。而疲弱不至于久累矣。

一內府本色折色物料、每銀一千兩、則給扛解銀一百二十兩、管解者賄求吏典。增減文移、如京價貴而派少、則曰每行徵銀若干、原派多而京價少、則曰原徵本色若干、領銀後、或于本地附近出產地方、市買物料至京。又投託攬頭以時估上納。而餘銀盡為所乾沒矣、或京價過高。則弃批不完。告取幫價。必足其欲而後巳此在湖廣為甚。而各省亦時有之。獨山東河南有布政司摠部官、每歲遂得羡銀四五千兩、但二省地近遠者、難以一律、自今南直隸江西浙江湖廣派扛解銀、不得過六十、廣東廣西福建四川、不得過八十、各州縣徵銀納府、府縣官簡富民以時估置買物料、仍赴府辨騐封識、如本色者、批內即云某物若干斤、每斤原徵銀若干、共銀若干餘銀若干、折色亦如之、然後赴布政司撫按掛號、類解各本色送內府各庫、折色及扣剩扛解送太倉完納、給與批関、其折色以備召商。扣剩以備補本省及本府縣不足之數。如果太多。則于下年減派以蘇民困。而領解者無所容其奸矣。

一今大造黃冊之時、將消乏里分、節年賣出詭寄無徵粮米、取司府文冊、一一清查見在里分若干、以一年計之、各里田粮、必均平如一、以十年計之、各甲田粮、必均平如一、或遇十年輪當里甲、凡夫馬鋪陳什物、屬有司支用者、務從省約、定擬價直、今當年里甲長首人戶出辦、不得更坐人丁、州縣官亦不得先期催徵、以滋侵漁、

一折納京儲之例。或宜于北方舟楫不通之處。而南方則非所宜。或可行之下江米貴之所。而上江則為不便。盖湖廣江西江北地方舟楫可通。米價不致翔貴且每石有折銀七八錢者。有一兩者。參差不齊。令既下而民盡以米變賣。非其所願也。自今奏報災傷、必曰某項可蠲免、某項可折價、某項可本色、折價者及時徵銀、本色者及時徵米、毋使米賤之地。失徵本色。坐損京儲。

邇來邊方多故、按伏徵調之費、輒請給于內帑、有一疏而乞銀、將及二百萬者、腹裏報災、多不以實、甚者巳徵在官。亦云蠲免。所以宜預赦不宜赦積□徒為貪官污吏之資。而又請內帑抵補。舛謬甚矣。宜令各邊鎮明烽火?侯、謹瞭望、使人得耕耘以興舉屯田之利。平居無事。不得以按伏兵馬為名。糜費芻餉內郡有司勘災毋過期失事、賑濟許發所在倉庫錢粮、毋得槩乞京運、


○遣祭郊庙山川敕

时和年丰，神所福也，精意备物，祭之义也。朕每为苍生，尝祈稔岁，微诚有感，丕应乃彰。今宗社降灵，神祗效祉，三时不害，百谷用成，遂使京坻，遍於天下。和平之气，既无远而不通；禋祀之典，亦有期而必报。宜令兵部尚书兼中书令晋国公李林甫、工部尚书同中书门下三品邠国公牛仙客即分祭郊庙社稷，尚书左丞相裴耀卿祭中岳，礼部尚书杜暹祭东岳，御史大夫李适之祭西岳，太子宾客王邱祭北岳，国子祭酒张说祭南岳。其四渎四海四镇及诸名山灵迹等，各委所繇州长官祭。仍令所司，即择日闻奏。务修蠲洁之记，以致精明之德。冀申诚恳。如朕意焉。


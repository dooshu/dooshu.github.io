○祭禹庙文

维大唐景龙三年岁次己酉月日，越州长史宋之问，谨以清酌之奠，敢昭告於夏后之灵：昔者巨浸横流，下民交丧，惟后得流星贯昴之梦，受括地理水之符，底定九州，弼成五服。遂类上帝，延群公，自有生灵，树之司牧。大灾莫窬於尧日，勤人不越於夏君。向微随山奠川之功，苍生为鱼，至今二千九百年矣。肇为父子，始生君臣，兴用天之道，广分地之利者，呜呼！皆后之功也。之问移班会府，出佐计乡，遂得载践遗尘，远探名穴。朝玉帛於斯地，声存而处亡；留精灵於此山，至诚而响发。悲夫！井家相连，於今几年？当其葬也，上不通臭，下不及泉，棺绞葛兮坟收壤，鸟耘荒兮象耕田。先王为心，享是明德，後之从政，忌斯奸慝。酌镜水而励清，援竹箭以自直，谒上帝之休佑，期下人之苏息。日之吉，神之歆，激楚舞，奏越吟，芳俎溢醇深，遗羞厌於鱼鸟，馀沥醉於山林，忽云摇兮凤举，空寿堂兮阴阴。








○代崔大夫谏造铜灯树表

臣伏见兵戈以来，紊乱法度。小有权位，即为僭奢，殚物竭财，务资嗜欲。故俗无廉耻，政有侵渔。自陛下荡秽涤瑕，躬俭节用，渐清远迩，靡然从风。夫以京邑翼翼，四方取则，故曰“城中好高髻，四方高一尺；城中好广眉，四方且半额。”伏愿陛下日慎一日，使美化行乎万邦。夫先近以及远，自家而及国，文王所以造周也。

臣窃以所造灯树，匠人计料，用钱四万贯，道路运致，又约一万贯。百姓辛苦，将办实难。况扬州到上都三千馀里，州县所过，人皆见之。未审此物，欲将何用？若圣意别有所在，即非愚臣合知，或有因时施设，使夷夏共观。愚臣窃谓有力者爱而效之，侈心又萌，何可复制？非抑奢从俭敦本塞末之道也。昔汉文罢露台之役，晋武焚夏翟之裘，岂徒惜一女之功，爱十家之产？焚而罢之，盖欲慎所好，而使天下如所焚（疑）矣。书之青史，千载美谈。今陛下向明之理，美事多矣！当更昭俭德，以示四方。不轨不物，明主所慎。臣叨居重位，师长百寮，心有所疑，敢不闻奏。伏惟圣鉴裁择。臣某无任。

薛恁


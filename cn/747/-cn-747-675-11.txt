○因继集重序

去年微之取予《长庆集》中诗未对答者五十七首追和之，合一百一十四首寄来，题为《因继集》卷之一。今年，予复以近诗五十首寄去，微之不逾月依韵尽和，一百首又寄来，题为《因继集》卷之二，卷末批云：“更拣好者寄来。”盖示馀勇，磨砺以须我耳。予不敢退舍，即日又收拾新作格律共五十首寄去，虽不得好，且以供命。夫文犹战也，一鼓作气，再而衰，三而竭。微之转战，迨兹三矣，即不知百胜之术，多多益办耶？抑又不知鼓衰气竭，自此为迁延之役耶？进退唯命。微之微之，走与足下和答之多，从古未有。足下虽少我六七年，然俱已白头矣，竟不能舍章句，抛笔砚，何癖习如此之甚欤？而又未忘少年时心，每因唱酬，或相侮谑，忽忽自哂，况他人乎？《因继集》卷且止於三可也。忽恐足下懒发，不能成就至三，前言戏之者，殆为巾帼之挑耳。然此一战後，师亦老矣，宜橐弓匣刃，彼此与心休息乎？《和晨兴》一章，录在别纸。语尽於此，亦不修书。二年十月十五日，乐天重序。


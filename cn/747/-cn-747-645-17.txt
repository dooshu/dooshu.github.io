○论不召对疏

学非稽古，才昧济时，陛下过听，不以臣等愚懵无取，误置於严密之地。职居肘腋，任切腹心，宠食大官之珍，荣通禁门之籍。縻躯致命？讵报雨露之恩，殉节忘家，宁酬天地之德？所以继献章疏，冀增日月之辉；屡进恳诚，希添海岳之广。而不量力分，触冒危机，徒竭公尽忠，忤犯严旨，虽死不悔，当职所宜。臣以谓忠臣不避罪以匡君，正士不违患以污道，所贵上裨万一，仰酬顾遇，实臣等之心也。不谓忌讳，合严谴，此又臣等之分也。一月以来，未蒙赐召，咫尺之地，无申就日之忱，跬步之间，莫获承天之问，兢惕无地，惭惶失图。臣闻管仲对齐桓公云：“大臣持禄不敢谏，小臣畏罪不敢言，下情不通，此害霸之甚也。”臣等不言度日，饱食过时，既无切谏之尤，复道如何？伏惟陛下以社稷宗庙为心，以四海万姓为虑，询访道理，开纳直言，知好问而自通，以博问而自广。是天下之幸，岂臣等之幸耶！


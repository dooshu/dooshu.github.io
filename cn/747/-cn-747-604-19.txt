○谢窦相公启

某启：某一辞朝列，二十三年。虽转郡符，未离谪籍。卑湿生疾，衰迟鲜欢。望故国而未归，如痿人之念起。昨蒙罢免，甘守邱园。相公不弃旧游，特哀久废。每奉华翰，赐之衷言。果蒙新恩，重忝清贯。荐延有渐，拯拔多方。六律变幽谷之寒，一丸销弥年之疹。杀翮将举，危心获安。布武夷途，自此而始。分曹有系，拜谢无因。瞻望德藩，坐驰精爽。无任感激之至。谨启。


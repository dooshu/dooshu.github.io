○请祀五方帝议

按《贞观礼》，正月上辛，祀感帝於南郊；《显庆礼》，祀昊天上帝於圜丘以祈谷。《左传》曰：“郊而後耕。”《诗》曰：“《噫嘻》，春夏，祈谷於上帝。”《礼记》亦曰：“上辛祈谷於上帝。”则祈谷之文，传於历代；上帝之号，允属昊天。而郑康成云：“天之五帝递王，王者之兴，必感其一，因其所感，别祭尊之。故夏正之月，祭其所生之帝於南郊，以其祖配之。故周祭灵威仰，以后稷配之，因以祈谷。”据所说祀感帝之意，本非祈谷。先儒所说，事恐难凭。今祈谷之礼，请准礼修之。且感帝之祀，行之自久。《记》曰：“有其举之，莫敢废也。”请於祈谷之坛，遍祭五方帝。夫五帝者，五行之精；五行者，九谷之宗也。今请二礼并行，六神咸祀；又按《贞观礼》，孟夏雩祀五方上帝、五人帝、五官於南郊；《显庆礼》，则雩祀昊天上帝於圜丘。且雩祀上帝；盖为百谷祈甘雨。故《月令》云：“命有司大雩，帝用盛乐，以祈谷实。”郑元云：“雩上帝者，天之别号。允属昊天，祀於圜丘，尊天位也。”然雩祀五帝既久，亦请二礼并行，以成大雩帝之义。又《贞观礼》，季秋祀五方帝、五官於明堂；《显庆礼》，祀昊天上帝於明堂。准《孝经》曰：“郊祀后稷以配天，宗祀文王於明堂，以配上帝。”先儒以为天是感精之帝，即太微五帝，此即皆是星辰之例。且上帝之号，皆属昊天，郑元所引，皆云五帝。《周礼》曰：“王将旅上帝，张毡案，设皇邸。祀五帝，张大次小次。”由此言之，上帝之与五帝，自有差等，岂可混而为一乎？《孝经》云：“严父莫大於配天。”其下文即云：“宗祀文王於明堂，以配上帝。”郑元注云：“上帝者，天之别名。神无二主，故异其处。”孔安国云：“帝亦天也。”然则享上帝，有合经义。而五方皆祀，行之已久，有其举之，难於即废。亦请二礼并行，以成《月令》大享帝之义。








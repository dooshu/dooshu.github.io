王安石　四皓二首

四皓秦汉时，招招莫能致。

紫芝可以饱，粱肉非所嗜。

谷广水涣涣，山长云泄泄。

与其贵而拘，不若贱而肆。

王安石

王安石　四皓二首

秦敺九州逃，知力起经纶。

重利诱众策，颇知聚秦民。

颓然此四老，上友千载魂。

采芝商山中，一视汉与秦。

灵珠在泥沙，光景不可昏。

道德虽避世，余风回至尊。

嫡孽一朝正，留侯果如言。

出处但有礼，废兴岂所存。

王安石


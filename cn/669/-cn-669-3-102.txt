102　十夫十人失其名　周公得十夫而喜　十夫非爲十亂


「民獻有十夫，予翼」，「亦惟十人，迪知上帝命」。周公以賢人卜天意，史失其名，不獨魯兩生也。

【方樸山云】書正義云：「十人史無姓名，直是在彼逆地，知彼必敗，棄而歸周。周公喜其來降，舉以告衆，謂之爲賢，未必是大賢也。」此可釋王氏之疑。

【元圻案】大誥正義曰：「將伐叛而賢者即來，言人事先應也。」〇林氏全解曰：「此十夫者，周公得之而其喜如此，必非瑣瑣者，惜其名氏不見於後世。揚雄曰：『昔者齊、魯有大臣，史失其名。』其於十夫亦云〔一〕。」〇程泰之演繁露八：「史記管蔡世家：太史公曰：『管、蔡作亂，天下皆疑，惟同母弟成叔、聃季之屬十人爲輔拂，是以諸侯凡十家，故因附之世家。』夫此十人者，即大誥之謂『民獻十夫』者耶？」〇元陳氏櫟書集傳纂疏曰：「十夫，馬融以爲十亂，非也。十亂，周公在中，不應自言。又有婦人焉，亦不可以稱夫。」

〔一〕「其」，原作「某」，據四庫本尚書全解卷二七周書大誥改。






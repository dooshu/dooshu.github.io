1　陶淵明飲酒詩　此中有真意欲辨已忘言　東坡論淵明之真　蕭統疵閑情　杜甫譏責子　王維議乞食　韓子蒼知述酒之忠義　羅願陶令祠堂記


陶淵明飲酒詩：「羲、農去我久，舉世少復真。汲汲魯中叟，彌縫使其淳。」又曰：「此中有真意，欲辨已忘言。」東坡書李簡夫詩集後云：「淵明欲仕則仕，不以求之爲嫌；欲隱則隱，不以去之爲高。飢則扣門而求食，飽則具雞黍以迎客。古今賢之，貴其真也。」葛魯卿爲贊，羅端良爲記，閻按：「羅端良，名願，歙縣人。淳熙中知鄂州，卒。有鄂州小集。論者謂南渡後文字有先秦、西漢風，惟願一人而已。朱文公、周益公視爲畏友。作陶令祠堂記，見集中。」〇案：樓攻媿云：「端良嘗以陶令祠堂記見寄，亦其最得意者。」皆發此意。蕭統疵其閑情，杜子美譏其責子，王摩詰議其乞食，何傷於日月乎？述酒一篇之意，惟韓子蒼知之。

【集證】昭明太子淵明集序：「白璧微瑕，惟在閑情一賦。」杜工部遣興詩：「陶潛避俗翁，未必能達道。觀其著詩集，頗亦恨枯槁。達生豈是足，默識蓋不早。有子賢與愚，何其掛懷抱？」王右丞偶然作詩：「傾倒彊行行，酣歌歸五柳。生事不曾問，肯愧家中婦。」黄山谷云：「述酒一篇，似是讀異書所作，其中多不可解。」韓子蒼云：「余反覆之，見『山陽歸下國』之句，蓋用山陽公事，疑是義熙以後有所感而作也，故有『流淚抱中歎』、『平王去舊京』之語。淵明忠義如此。今人或謂淵明所題甲子不必皆義熙後，此亦豈足論淵明哉！惟其高舉遠蹈，不受世紛，而至於躬耕乞食，其忠義亦足見矣。」湯東澗云：「按晉元熙二年六月，劉裕廢恭帝爲零陵王。明年，以毒酒一甖授張禕，使酖王。禕自飲而卒。繼又令兵人踰垣進藥，王不肯飲，遂掩殺之。此詩所爲作，故以『述酒』名篇。詩詞盡隱語，故觀者弗得，獨韓子蒼以『山陽下國』一語疑是義熙後有感而作。余反覆詳考，而後知決爲零陵哀詩也。」

【元圻案】羅端良陶令祠堂記曰：「易之彖，天地萬物皆以其情見，而禮經大順之世，然後人不愛其情，乃知真情之閟爲日已久。又自東漢之末，矯枉既過，正始以來始爲通曠，本欲稍返情實，然以此相矜，末流之弊，愈不勝其僞。若淵明生百代之後，獨頽然任實。雖清風高節，邈然難嗣，而言論所表，篇什所寄，率書生之素業，或老農之常務。仕不曰行志，聊資三徑而已；去不曰爲高，情在駿奔而已。飢則求食，醉便遣客。不藉琴以爲雅，故無絃亦可；不因酒以爲達，故把菊自足。真風所播，直掃魏、晉澆習。嘗有詩云：『羲、農去我久，滿世少復真。汲汲魯中叟，彌縫使其淳。』嗚呼！自頃諸人祖莊生餘論，皆言淳漓朴散，繄周、孔禮訓使然〔一〕，孰知魯叟爲此將以淳之邪？蓋淵明之志及此，則其處己已審矣。」〇元曹涇有鄂州太守存齋先生羅公傳附集中，閻注「論者謂南渡後文字」云云，即曹涇傳文也。〇東坡題文選云：「淵明閑情賦，正所謂國風好色而不淫，正使不及周南，與屈原所陳何異？而統乃譏之，此乃小兒强作解事者。」〇黄山谷曰：「杜子美詩『陶潛避俗翁』云云，夫子美困頓於山川，蓋爲不知者詬病，以爲拙於生事。又往往譏議宗文、宗武失學，故聊解嘲耳。其詩名曰遣興，可解也。俗人便謂譏病淵明，所謂癡人前説不得夢也。」〇葛魯卿，名勝仲，丹陽人。紹聖四年進士，官至華文閣待制，知湖州。乞祠，卒，謚文康。宋史入文苑傳。著丹陽集二十四卷，四庫全書著録。〇韓子蒼，名駒，蜀仙井監人。政和中召試，賜進士出身。南渡初知江州。宋史入文苑傳。著陵陽集四卷，四庫全書著録。

〔一〕「繄」，原作「翳」，據四庫本羅鄂州小集卷三陶令祠堂記改。






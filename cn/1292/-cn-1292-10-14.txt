◇　大赦改元诏（建平二年六月）

制诏丞相御史：盖闻《尚书》「五曰考终命」，言大运壹终，更纪天元人元考文正理，推历定纪，数如甲子也。朕以眇身，入继太祖，承皇天，总百僚，子元元，未有应天心之效。即位出入三年，灾变数降，日月失度，星辰错缪，高下贸易，大异连仍，盗贼并起，朕甚惧焉，战战兢兢，惟恐陵夷。惟汉兴至今二百馀载，历纪开元，皇天降非材之佑，汉国再获受命之符，朕之不德，曷敢不通？夫受天之元命，必与天下自新。其大赦天下，以建平二年为太初元将元年，号曰陈圣刘太平皇帝，漏刻以百二十为度。布告天下，使明知之。

（《汉书·李寻传》，又见《哀纪》，有删节。又见《文馆词林》六百六十八。）




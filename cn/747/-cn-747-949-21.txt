○扇赋

若夫暑气绵绵，炎光赫然，毒冲心而气尽，汗匝背而珠涟。是日何贵，兹扇为先，匠者呈巧，所重惟素。（疑）织飞禽而写妙，规晓月以成圆，叶随意出，花逐情妍，饰金翠而作彩，致胶漆以期坚。尔乃题竹流誉，赠葵称美，虽见重於人臣，未承恩於天子。曷若充岁贡，随筐篚，比德进贤，齐芳献雉？徙倚君侧，徘徊宫里，挥拂凉来，动摇风起。逢阳气而不息，遇重阴而暂止。心素何所欲，常愁岁月驰，珠帘秋气满，罗幌晓风吹。中道恩既歇，弃捐谁见知？

田沈


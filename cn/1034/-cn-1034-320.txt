孔武仲　司马温公挽诗五首

龙卧南阳久，天回北斗高。

庙堂更政化，岩谷起英髦。

正色朝端肃，华巅国务劳。

西州忽移翣，风木动悲号。

孔武仲

孔武仲　司马温公挽诗五首

鼎鼐华元老，朝廷倚上台。

除疴得针砭，作解有风雷。

尚冀松椿寿，谁令柱石摧。

英灵参列宿，余惠在春台。

孔武仲

孔武仲　司马温公挽诗五首

赐告恩稠叠，闻丧上震惊。

秋原无喜色，夜雨有悲声。

世路嗟存没，公心达死生。

蓬山预雠校，新见史书成。

孔武仲

孔武仲　司马温公挽诗五首

高步朝廷上，羽仪鹓鹭行。

精诚贯金石，素节履冰霜。

爽气今仍在，斯人没不亡。

嵩云自闲暇，长映读书堂。

孔武仲

孔武仲　司马温公挽诗五首

拙与世沈浮，登门十二秋。

云天曾送上，风壑此来游。

霄汉三台坐，江湖万里舟。

抠衣已不及，惨怆逝川流。

孔武仲


○唐故建州浦城县尉元君墓志铭

君讳某，字莫之。有魏昭成皇帝十七世而生某官某，君即某官之次子也。少孤，母曰渤海封夫人，提捧教训，不十四五，其心卓然。读书为文，举进士，每岁抵刺史以上，求与计去，且取衣食之资以供养，意义渐闻於朋友间。无何，宗侄义方观察福建，子幼道远，自孤其行，拜言勤求，请君俱去。太夫人曰：“吾有尔兄养吾足矣，尔其遂行。”旋受建州浦城尉，宗侄之心腹耳目之重，以至闺门之令，尽寄於君，上下不怨，诚且尽也。又无何，宗侄观察坊，君亦俱去，心腹耳目之寄皆如初。宗侄殁，子公庆号骇迷谬无所据，君自始至卒任持之，公庆事公虽及喜愠不敢专。元和中，丁封夫人丧，痛毒哽咽，结气膏肓，既免丧，卒不散。十五年八月二日，终於京城南，享年五十八。公庆襄其事。夫人濮阳吴氏，贤善恭干。生一女，女亦惠和，夭君前累月。呜呼！吴夫人可谓生人太苦矣。予与君伯季之间，十岁相得，师学然诺，出入宴游，无不同也。及逾三十年，予亦窃位偷名，官进不已，然而终无濡缕之力及君。君何足悲，适自悲耳！铭曰：

维元和庚子十一月之四日，四禽交加六神没，吁嗟元君归此室。


释文珦　秋怀

霜风吹杭梧，索索生秋声。

梁燕已无迹，哀鸿复南征。

游子当此时，转觉难为情。

庭闱隔千里，日夜白发生。

释文珦

释文珦　秋怀

西风吹客襟，客正白头吟。

无复欢娱意，惟伤迟暮心。

饱虹明远浦，饥鹘下荒林。

日月不相贷，人生那易禁。

释文珦

释文珦　秋怀

寂寥谁共语，白发对寒流。

往事浑疑梦，余生只似浮。

青虫鸣向夕，玄鸟去因秋。

故友沧江外，茫茫不可求。

释文珦


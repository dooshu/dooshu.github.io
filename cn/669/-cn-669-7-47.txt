73　鄭玄未辯樝與梨


張彦遠云：「鄭玄未辯樝梨。」按内則注：「樝，梨之不臧者。」案：樝，何本、三箋本作椇。釋文椇音矩。〇明王象晉群芳譜曰：「樝與柤同，又作查。本草云：『酢澀而多渣，故謂之樝。』」謂之未辯可乎？

【閻按】謂鄭公不識樝，乃陶弘景。

【三箋本載何云】樝是今之山查，非梨之不臧者，故謂其未辯耳。

【元圻案】陸氏釋文：「樝，側加反，字亦作查。」〇本草注，陶弘景曰：「禮，樝梨鑽之。謂鑽去其核也。鄭玄不識，以爲梨之不臧者。」〇説文：「樝似梨而酢。」故康成云梨之不臧者。宋景文筆記乃謂「今樝與梨絶不相類，恐鄭所指，非今樝也」，何也？〇唐宰相世系表：彦遠，乃弘靖之孫，官祠部員外郎。著法書要録十卷，末載畫譜。郭若虚圖畫見聞志、晁氏讀書志稱其字曰愛賓。〇續世説：「張敷從彭城還，傅亮下船與别。張不起，授手著船户外。傅遂不執手，熟視張面云：『查故是梨中不臧者。』便去。」按南史張敷傳：「敷，小名樝。父邵，小名梨。文帝戲之曰：『樝何如梨？』敷答曰：『梨是百果之宗，樝何敢望之？』」故傅亮云然。此皆本康成之説，陶弘景不知何以云然。






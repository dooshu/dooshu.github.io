【思亲诗】

奈何愁兮愁无聊。恒恻恻（《广文选》作侧侧。）兮心若抽。愁奈何兮悲思多。情郁结兮不可化。奄失（本集作无。）恃兮孤茕茕。内自悼兮啼（本集作欷。）失声。思报德兮邈已绝。感鞠育兮情剥裂。嗟母兄兮永潜藏。想形容兮内摧伤。感阳春兮思兹亲。欲一见兮路无因。望南山兮发哀叹。感机杖兮涕汍澜。念畴昔兮母兄在。心逸豫兮寿四海。忽已逝兮不可追。心穷约兮但有悲。上空堂兮廓无依。睹遗物兮心崩摧。中夜悲兮当告谁。（本集作谁告。）独收（本集作抆。）泪兮抱哀戚。日远迈兮思予心。（本集作亲日远兮思日深。）恋所生兮泪流襟。（《广文选》作不禁。《诗纪》同。）慈母没（本集作殁。）兮谁与（本集作予。《广文选》同。）骄。顾自怜兮心忉忉。诉苍天兮天（本集作远。）不闻。泪如雨兮叹成（《广文选》作青。《诗纪》同。）云。欲弃忧兮寻复来。痛殷殷兮不可裁。（○本集一。《广文选》十五。）


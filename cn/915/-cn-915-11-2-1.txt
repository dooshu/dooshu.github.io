◇诏赐王洛儿爵

士处家必以孝敬为本，在朝则以忠节为先，不然，何以立身于当世，扬名于后代也。散骑常侍王洛儿、车路头等，服勤左右，十有馀年，忠谨恭肃，久而弥至，未尝须臾之顷，有废替之心。及在艰难，人皆易志，而洛儿等授命不移，贞操逾恳。虽汉之樊灌，魏之许典，无以加焉。勤而不赏，何以奖劝将来为臣之节？其赐洛儿爵新息公，加直意将军。（《魏书·王洛儿传》）


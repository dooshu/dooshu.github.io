◇安陆国庙祭议

案《礼》，「慈母妾母不世祭。」郑玄注：「以其非正，故传曰子祭孙止。」又云：「为慈母後者，为祖庶母可也。注称：「缘为慈母後之义。父妾无子，亦可命己庶子为之後也。」考寻斯义，父母妾之祭，不必唯子。江夏宣王太子，体自元宰，道戚之胤，遭时不幸，圣上矜悼，降出皇爱，嗣承徽绪，光启大蕃，属国为祖，始王夫人载育明懿，则一国之正，上无所厌，哀敬得申。既未获享江夏，又不从祭安陆，即事求情，愚以为宜依祖母有为後之义。谓合列祀於庙。（《宋书·礼志》四，大明四年，有司奏「安陆国土虽建，而奠酹之所，未及营立，四时荐飨，故江夏之庙。宣王所生夫人，当应祠不？右丞徐爰议。）


○勘報皇莊疏 【 皇莊】

臣等伏聞周官太宰、以九職授萬民、而首曰三農、大司徒頒職事於邦國都鄙以登萬民、而一曰稼穡、自古帝王之治天下。葢莫不以土地農人為重也。洪惟我　太祖高皇帝立國之初。撿覈天下官民田土。徵收租糧。具有定額。乃令山東河南地方額外荒地。任民盡力開墾。永不起科。至我　宣宗皇帝。又令北直隸地方。比照　聖祖山東河南事例。民間新開荒田不問多寡。永不起科。至正統六年。則令北直隸開墾荒田。從輕起科。實於　祖宗之法。略有背戾。至　景皇帝尋亦追復洪武舊例。再不許額外丈量起科。至今所當遵行。所以然者。盖緣北方地土平夷廣衍。中間大半舄鹵瘠薄之地。葭葦沮洳之塲。且地形率多窪下。一遇數日之雨即成淹沒。不必霖潦之久、輒有害稼之苦。　祖宗列聖盖有見於此。所以有永不起科之例。有不許額外丈量之禁。是以北方人民。雖有水潦災傷猶得隨處畊墾以幫助糧差。不致坐窘衣食。夫何近年以來。權倖親暱之臣。不知民間疾苦。不知　祖宗制度。妄聽奸民投獻。輒自違例奏討。將畿甸州縣人民。奉例開墾永業。指為無粮地土。一槩奪為巳有、繇是公私莊田。踰鄉跨邑。小民恒產。歲朘月削、至于本等原額徵粮養馬產鹽入跕之地。一例混奪。權勢橫行。何所控訴。產業既失。糧稅猶存。徭役苦於併充。糧草困于重出。飢寒愁苦。日益無聊。展轉流亡。靡所底止。以致強梁者起而為盜賊。柔善者轉死於溝壑。其巧黠者則或投充勢家莊頭家人名目。資其勢以轉為良善之害。或匿入海戶陵戶勇士挍尉等籍。脫免徭役。以重困敦本之人。凡所以蹙民命脉。竭民膏血者。百孔千瘡。不能枚舉。臣等查得各官莊田。　祖宗以來。未之有也。惟天順八年。以順義縣安樂里板橋村太監吉祥抄沒地一處、撥為宮中莊田、其地原額一十頃一十三畝、初吉祥占過軍民地二十四頃八十七畝、共三十五頃立莊、今次查勘又占過民地四十頃、見在共七十五頃、此則宮闈莊田之始、而數十年間、侵占之數。過於原額巳十倍矣。舉此一處。其他可知。至成化間、惟增寶坻縣王甫營莊田一處、原係會州衞草塲、弘治間、止增豐潤新城雄縣莊田三處、至弘治十八年十月、乃　孝廟升遐之後、先帝踐祚之初、一月之間。建立皇莊七處。曰大興縣十里舖皇莊、曰大王莊皇莊、曰深溝兒皇莊、曰高密店皇莊、曰石婆婆營皇莊、曰六里屯皇莊曰土城庄皇莊、自此之後、設立漸多、而皇莊之名始著、其在昌平州、則有蘇家口皇莊、在三河縣、則有白塔皇莊在真定府寧晉縣、則有鋪頭村皇莊、大劉村皇莊在隆平縣、則有大灰窯皇莊、在新河縣、則有仙汪莊皇莊、在南宮縣、則有南莊村皇莊、此皆正德元年之所設也、又東安縣則有南葛里皇莊、寶坻縣則有李子沽皇莊、通州則有神樹皇莊、武清縣則有灰蝸口皇莊、王慶陀皇莊、靜海縣則有四當口皇莊、此皆正德二年之所設也。至正德四年、則立大興縣三里河皇莊二處、正德五年、則立六里屯皇莊一處、正德七年、立武清縣尹兒灣大直沽皇莊二處、正德八年、則立昌平州樓子村皇莊、靜海縣衛河兩岸皇莊、青縣孫兒莊皇莊、保定府安州騸馬廟皇莊、清苑縣閻莊社皇莊、正德九年、則又立安肅縣龍花社皇莊、數年之間設立皇莊如此之夥。共計占地三萬七千五百九十五頃四十六畝。然皇莊既立。則有管理之太監。有奏帶之旗挍。有跟隨之名下。每處動至三四十人。其初管莊人員出入。及裝運租稅。俱是自備車輛夫馬。不干有司。正德元年以來。權奸用事。朝政大壞。於是有符騐之請。關文之給。經過州縣。有廩餼之供有車輛之取。有夫馬之索。其分外生事。巧取財物。又有語言不能盡者。及抵所轄莊田處所。則不免擅作威福。肆行武斷。其甚不靖者。則起葢房屋。則駕搭橋梁。則擅立關隘。則出給票帖。則私刻關防。凡民間撐駕舟車牧放牛馬。採捕魚蝦螺蚌莞蒲之利。靡不括取。而鄰近地土。則展轉移築封堆。包打界至。見畝徵銀。本土豪猾之民。投為莊頭。撥置生事。幫助為虐多方掊剋。獲利不貲。設立皇莊所以大為民害者在此等也輸之宮闈者曾無什之一二而私入囊槖者盖不啻什八九矣。是以小民脂膏。吮剝無餘。繇是人民逃竄。而戶口消耗。里分減併。而粮差愈難。卒致輦轂之下。生理寡遂。閭閻之間。貧苦到骨向使此弊不革。將見數十年後。人民離散。土地日蹙盜賊蠭起奸雄藉口。不知　朝廷何以為國。此可為太息流涕者也茲者幸遇　皇上天縱仁智入繼大統曩在潛邸巳知其弊。即位之初。首下明詔。將管莊人員盡數革回。乃者復采大臣之議。委臣等以查勘前項地土。草萊之下。始得脫水火而就袵席矣。但伏讀　勑旨、猶有曰係皇莊者解部類進。臣等竊有疑焉。然未經查勘之前。臣等雖知其害。而不知創設之繇。為害之實。不敢冒為　陛下言之。今以臣等前所披瀝。實出見聞之真。　陛下固當惻然於中。亟圖所以處之矣而况　陛下聰明廣覽。盖巳先得於龍潛之日。又有不待臣等諄諄者乎。孟子曰、尊親之至、莫大乎以天下養、又何者而非所以奉重闈慈闈四宮者乎。　祖宗以來。宮闈一切供用。自有成規。况九重之內。錦衣玉食。何欲不遂。顧可屈萬乘之尊。下同匹夫。以侵畎畝之業。辱宮壼之貴。雜於閭閻。以爭升斗之利。其何以示天下。訓後世也哉。且自古人君未嘗有此。漢宣帝嘗以池籞未御幸者。假與貧民。漢元帝嘗以公田及苑振業貧民。未聞占民地土。以為皇莊也。且皇之一字。加於帝后之上。為至尊莫大之稱。今姦佞之徒。假之以侵奪民田。則名其莊曰皇莊。假之以罔求市利。則名其店曰皇店。又其甚者。假以阻壤鹽法。則以所販之鹽名為皇鹽。即此三言。足以傳笑天下。貽譏後世。甚非臣等所望於　陛下者也。


◇伤往赋

彼兰菊之芳茂，及蕖槿之荣色，终於邑乎繁霜，俱飘於路侧。引轻华之微珍，犹见嗟於有识。况独立之妍媛，信盈盈而挺直。去倡家而来仪，承君子之宴息。摧丽容而思进，岂蛾眉之肯抑。咏美腾而自箴，歌忠妾而为式。痛妖姿之不留，惜华年之中夭。冀罴祥之永庆，忽从飙而先标。魂一逝而莫追，夕有长而无晓。惟君侯之惆怅，览遗物而沾巾。帷半垂而将下，尚仿像而疑真。怀方士之良术，显有凭而致神。（《艺文类聚》三十四）


【西陵遇风献康乐诗】

〖五章〗

我行指孟春。春仲尚未发。趣途远有期。念离情无歇。成装候良辰。漾舟陶嘉月。瞻途意少□。还顾情多阙。哲兄感仳别。相送越垌林。饮饯野亭馆。分袂澄湖阴。凄凄留子言。眷眷浮客心。回塘隐舻□曳。（《类聚》作□。）远望绝形音。靡靡即长路。戚戚抱遥悲。悲遥但自弭。路长当语（三谢诗作问。六臣本《文选》注云。五臣作问。）谁。行行道转远。去去情弥迟。昨发浦阳□。今宿浙江湄。

屯云蔽曾岭。惊风涌飞流。零寸润坟泽。落雪洒林丘。浮氛晦崖□。积素惑（三谢诗作或。六臣本《文选》注云。五臣作或。）原畴。曲汜薄停旅。（六臣本《文选》注云。五臣作依。）

通川绝行舟。临津不得济。伫楫阻风波。萧条洲渚际。气色少谐和。西瞻（三谢诗作瞩。六臣本《文选》注云。五臣作瞩。）兴游叹。东睇起凄（三谢诗作凄。六臣本《文选》注云。五臣作凄。）歌。积愤成□□。无萱将如何。（三谢诗作何如。《诗纪》同。○《文选》二十五。三谢诗。《诗纪》四十九。又《类聚》二十九作西陵献康乐诗。引第二章。）


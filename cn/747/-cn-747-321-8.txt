○德先生诔

或问曰：德先生者奚氏？余曰：南阳张姓，有略其名，维之其字也。或曰：与古谁伦？可以七十子乎？余曰：七十子或贤或恒人。方於贤，原宪、宓不齐其比也。或曰：大哉！余曰：七十子亲圣人之道者也，维之追圣人之道者也；七十子得圣人疆畛之际，维之得圣人衣冠之润。向使获亲圣人，则鳞差耕、雍也。或曰：何咎而瞽？余曰：圣贤偕时，故春秋之乱，冉耕恶疾，左邱明、卜商皆瞽。圣如夫子，失司寇，饥於陈、蔡。忠如苌宏，谋尊王室而戮死。君子道消，故仁贤穷。维之邻道昌黎韩极，亦以德闻，与维之同病。不幸二子不以病为佥而丧中明者也！或曰：夫如是，得无诔之？余诔之曰：神胡病後之人，而夺先生？噫嘻！哀夫德甫，余将畴兄。


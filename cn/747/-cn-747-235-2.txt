○请修谱氇庙

臣闻乾元资始，而庶物形焉；人伦既肇，而族类详焉。姓氏之初，代本著其义；昭穆之序，周谱列其风。汉、晋之年，应、挚明宗系之说；齐、梁之际，王、贾述衣冠之源。使夫士庶区分，惩劝攸寄，昭之後代，实为盛典。自魏太和已降，作者弥繁，或以八族品人伦，或以九等量地胄。爰洎今日，年祀以淹，冠冕之家，兴衰不一。胥、原、栾、，有降夷品；许、史、袁、杨，一时各盛：岂可以曩时之褒贬，为当今之轨模？原始要终，有所未允。伏惟应天皇帝陛下诞膺灵命，大庇苍生，道冠羲轩，风窬韶夏，损益前载，垂范後昆。帝绪皇源，与天冲而比大；良才人物，掩姬汉而飞声。理当自我作古，牢笼古昔，岂可阙於著纪，无示将来？臣愿得序大唐之隆，修氏族之谱，使九围仰止，百代承风。岂不大哉！岂不盛哉！

席豫

豫字建侯，襄阳人，徙家河南。天授中举手笔俊拔科，补襄邑尉，举贤良方正异等，天宝初累官尚书左丞检校礼部尚书，封襄阳县子。七载卒，年六十九，赠江陵大都督，谥曰文。


○災異陳言疏 【 修省實政】

皇上入繼大統以來、昭德塞違、勵精圖治、動無過舉、宜足致祥、顧自去歲迄今、灾變疊見、盜賊、竊發、胡虜跳梁、詩曰靡不有初、鮮克有終、竊觀　陛下臨御未幾、政漸弗終、故天心仁愛、特示警懼　陛下登極一詔、百度咸貞、天下拭目、想望至治、比來舉措、多與詔旨背馳、百司罔遵、萬民失仰、此詔令不能如初也。　陛下即位之初、罷逐庸回、任用耆舊、比聞內閣擬旨、或從中改、至有疏請、徒荅溫語、未見依從、此任賢不能如初也。　陛下即位之初、聽言如流、朝請暮報、比來事涉戚畹宦寺、雖九卿執奏、科道交章、皆曰有旨、此聽納不能如初也。　陛下即位之初、凡先朝傳陞乞陞等官、一切釐革、比來宦戚之家、藩邸之臣、恩澤過濫、封拜頻煩、此慎惜不能如初也。　陛下即位之初、凡奸黨巨惡、俱付都察院鞫問、刑部大理寺擬平、比來輒下之鎮撫司、臺諫論列而不從、法司執奏而被詰、此任法不能如初也。　陛下即位之初、首命戶部减玉馬壩上等倉塲、是年粮艸之半、仍令科道官備查馬匹牛羊實數、不免冐濫、事方舉行、人皆欣忭、乃因太監閻洪等言、遂寢查覆、此恤民不能如初也。陛下即位之初、遣斥法王佛子、國師禪師人等、禁黜左道、比來誤聽、乃于禁嚴之地、修設齋醮、連日不止耗蠹財用、溷凟宮庭、此崇正不能如初也。　陛下即位之初精明充盛、比來　聖躬時或違和、天顏未能如舊、豈燕閒之地、違養心之道歟、此保嗇不能如初也。夫　陛下初政所以清明者。政出公朝。而左右不能預也。今政不能如初者政在左右。而公朝或不能知也。唯政不可一日不在朝廷。權不可一日移于左右。所謂政在朝廷者。即昔人所云人主欲权常在巳惟當倚天下公論非必皆其獨運也。設公卿以代理之。臺諫以紏察之。股肱有託。耳目有寄。即主威重於九鼎。國勢安於泰山。自古帝王制御天下。操此術而巳。不然。則內庭外朝之勢隔。而信任有所偏。宦寺女謁之情親。而聽受有不察。名曰總攬而權實移於下矣伏望　皇上上憂天命、下悲人窮、思　九廟付託之重、念萬姓仰戴之勤、側身思過、修德格天、使天人慰悅、和氣流通、災異潛消、休禎恊應、


◇上言宜禁绝户为沙门

礼以教世，法导将来，迹用既殊，区流亦别。故三千之罪，莫大于不孝，不孝之大，无过于绝祀。然则绝祀之罪，重莫甚焉。安得轻纵背礼之情，而肆其向法之意也？正使佛道，亦不应然，假令听然，犹须裁之以礼。一身亲老，弃家绝养，既非人理，尤乖礼情，堙灭大伦，且阙王贯。交缺当世之礼，而求将来之益，孔子云，「未知生，焉知死」，斯言之至，亦为备矣。安有弃堂堂之政，而从鬼教乎！又今南服未静，从役仍烦，百姓之情，方多避役。若复听之，恐捐弃孝慈，比屋而是。（《魏书·李孝伯附传》。于时民多绝户而为沙门，上言。又略见《北史》三十三、《广弘明集》六。）


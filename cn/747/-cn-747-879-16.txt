○高逸休寿州司马制

敕：朝议郎行袁州司马赐绯鱼袋高逸休，立身谨行，闻於朝廷。负才好谦，老於州县。先皇奖异，锡以银章。优秩自居，十数年矣。其子育，秉乃直笔，为吾史臣。适当均庆之初，先有腰金之命。而爱敬之切，发於中诚。乞循回授之文，庶遂显亲之义。辞旨恳激，览之恻然。俾允所陈，且成其美。仍加宠秩，以就悬车。噫！望族旧人，唯尔而已。睹本朝之恢复，拖紫绶以优游。孝子克家，耆年致养。兹惟盛事，足慰尔心。可检校尚书水部员外郎寿州都督府司马致仕，赐紫金鱼袋。


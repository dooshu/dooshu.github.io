●大明會典卷之四十八

冊立三

親王冊立儀

凡親王冊立。洪武初、皇帝預告

太廟。及期、臨軒拜冊。年幼者、則遣官保抱以從事。成化末年更定。即日告

內殿。廷遣節使就各王府冊立之。罷預告臨軒之禮

洪武三年定

前期、擇日奏告

太廟。至日、設寶冊案五座於殿中、寶冊亭十座於丹陛上之東。

皇太子侍立位於御座之東。

諸王拜位於丹陛上、及御座前、俱北面。其餘陳設侍衛執事俱與冊

東宮儀同。是日早、百執事各就位。鼓三嚴。侍儀奏中嚴。

皇帝於謹身殿具袞冕。

皇太子於奉天門具冕服。

親王各具九章冕服。引班分引文武百官入侍立位。侍儀版奏外辦。

皇帝出御奉天殿。尚寶卿捧寶、及導從奏樂如常儀。鳴鞭司晨報時訖。引進四人引

皇太子。引禮四人引

親王。俱由

奉天門東入。樂作。陞自東陛。

皇太子由殿東門入。引進立候於門外。內贊接引至侍立位。

親王入至丹墀拜位。引禮分立於左右。樂止。捧受冊寶內使由西陛陞。俱入就

丹陛立位。知班於丹墀中唱班齊。贊禮於丹陛上贊鞠躬。樂作。再拜。樂止。內贊贊承制官跪承

制訖。由殿中門出。立於中門外。稱有制。贊禮贊親王皆跪。宣

制云。封

皇子某為某王。某為某王。

皇從孫某為某王。畢。贊諸王皆俯伏、興。承制官由殿西門入。跪於殿中、奏傳制畢。復位。贊禮贊諸王鞠躬。樂作。再拜。樂止。贊禮贊行禮。引禮引

秦王由殿東門入。樂作。引禮立於門外。內贊接引

秦王入。至御座前拜位。樂止。內贊贊跪。贊受冊寶。捧冊寶官於案前跪捧冊授讀冊官。內贊贊讀冊。讀冊官跪讀冊訖。以冊授丞相。丞相搢笏受冊。內贊贊搢圭。贊受冊。丞相以冊跪授秦王。捧受冊寶內使跪於王西、捧冊興。立於王西。捧冊寶官、又於案前跪捧寶授讀寶官。內贊贊讀寶。讀寶官跪讀寶訖。以寶授丞相。丞相捧寶跪授秦王。捧受冊寶內使跪於王西、捧寶興。立於捧冊內使之下。內贊贊出圭。俯伏、興。贊復位。引禮引

秦王出。樂作。內使捧冊寶前導。出至殿東門。引禮引

秦王復位。樂止。內使以冊寶置於冊寶亭盝匣中。退立於丹陛之東。引禮引以次

諸王俱入殿受冊寶。并內使捧受皆如上儀畢。贊禮贊秦王以下皆鞠躬。樂作。四拜。樂止。內使舁

親王五位冊寶亭前行。引禮導

王俱由東階降。樂作。奉迎冊寶官奉迎出

奉天門東。樂止。時

齊潭趙魯四王年幼、遣官齎冊寶授之。其儀內贊贊承制官稍前。丞相前立於殿西。內贊贊丞相跪承

制訖。讀冊寶官捧四王冊寶、俱由中門出。內使舁冊寶亭至丹陛中。讀冊讀寶官以冊寶置於盝匣中。執事舁冊寶亭前行。授冊寶官丞相一同由中陛降。讀冊寶官由西門入殿復位。捧受冊寶內使四人由西陛降。從丞相由

丹陛、轉

謹身殿之東。進至王宮門外。冊寶亭暫駐於門外正中。內使監官出迎於冊寶亭西南跪。東北向。授冊寶官丞相東北立。西南向。稱有制。宣

制曰。封

皇子某為某王。某為某王。畢。授冊寶官丞相出。內使監官迎冊寶入宮中。授冊寶官丞相由

王宮門出。至奉天殿前丹墀西、轉由西陛、陞自西門入殿、跪云、宣

制訖。俯伏、興。引禮引

靖江王至御座前跪受冊寶、出復位。四拜。由東陛降、奉迎冊寶出

奉天東門、並如秦晉等儀。禮部尚書跪奏詔書用寶。詣案捧詔書、尚寶卿用寶、以詔書置於案。禮部尚書跪奏捧詔赴午門開讀。興。捧詔由中門出。樂作。降自中陛。授冊寶丞相等官由西門出。降自西階。文武百官迎詔書、開讀於午門外。頒行俱如常儀。侍儀奏禮畢。鳴鞭。

皇帝興。樂作。還宮。引進入東門、至殿上導

皇太子出。樂止。是日所司備鼓樂、儀衛司備儀仗、於奉天門西右順門東伺候。

親王受冊寶畢、出至奉天門。引禮引

親王詣東耳房伺候於中宮行禮。內使舁冊寶亭東門出。由西道。儀仗鼓吹前行。送至親王殿。各以序奉安於殿內

親王年幼受冊寶儀

受冊之日、內使監官陳設香案於內殿正中。設保抱抱

王受冊位於香案之南。設授冊寶內使監官位於香案之東。捧受冊內使位於保抱抱

王受冊位之西。捧受寶內使位於捧受冊內使之南。司贊二人位於保抱抱

王受寶位之東西。丞相奉迎冊寶至王宮門外。內使監官跪聽制訖。丞相出。內使監官迎冊寶亭入宮中、置於香案之北。保抱抱

王由東門入。樂作。至香案前受冊位北面立。樂止。司贊贊行冊禮。內使監官前立。稱有制。內贊贊保抱抱

王皆跪。內使監官宣

制曰。今封

皇子某為某王、某為某王。畢。內贊贊保抱抱

王興。繼贊授冊寶。司賓引保抱一人抱

王前立。授冊寶監官詣案取冊、捧授於保抱。保抱受冊、以授於捧受冊內使。內使跪於保抱之左、受冊興。退立於西。授冊寶監官、又詣案取寶、捧授於保抱。保抱受寶以授於捧受寶內使。內使跪於保抱之左、受寶興。退立於西。以次受冊寶皆如上儀。內贊贊禮畢。樂作。司賓引保抱抱

王退。樂止。執事各以冊寶奉置亭中

朝謝中宮

與

皇太子受冊朝謝儀同

謝東宮

親王受冊之日、內使監官、陳設皇太子座於東宮。侍儀司設親王拜位於殿庭階上、及殿上正中。贊禮二人位於殿庭

王拜位之東西。內贊二人位於殿內

王拜位之東西。文武官侍立位於殿庭東西。將軍六人位于殿門之左右。拱衛司設儀仗於殿庭之左右。樂工設樂於宮門之外。

親王於中宮行禮畢。引禮引

親王便服至東宮門外、西向立。引進引

皇太子便服出宮。樂作。陞殿。樂止。引禮引

諸王由東階陞。樂作。至殿庭階上拜位。樂止。贊禮唱鞠躬拜。樂作。四拜。樂止。引禮引

秦王由殿東門入。樂作。引禮立於門外。內贊接引

秦王至殿內拜位。樂止。內贊贊禮同唱跪。

秦王以下皆跪。

秦王恭謝曰。小弟某等、茲受封冊。謹詣

皇太子長兄殿下恭謝。謝畢。內贊贊禮同唱俯伏、興、平身。引禮引

秦王由東門出。樂作。復位。樂止。贊禮唱鞠躬。拜。樂作。四拜。樂止。贊禮唱禮畢。引進啟禮畢。

皇太子興。樂作。還宮。樂止。引禮引

親王以次出

親王自行賀及百官賀諸王

親王受冊之日、儀衛司於西宮

親王殿、依

親王長幼、陳設座位。侍儀司設文武官陪立位於殿庭之東西、拜位於庭中、文東武西。內贊二人位於殿內、東西相向。拱衛司陳設親王儀仗於殿前之東西。樂工陳樂於殿庭之南。贊禮贊各就位。

親王於東宮行禮畢。引禮引

親王便服入殿門。樂作。陞座。樂止。文武官入立於殿庭之東西。引禮引

晉王以下詣

秦王前行禮。贊禮唱鞠躬。

晉王以下皆鞠躬。樂作。四拜。樂止。引禮引以次

親王行禮、皆如賀

秦王儀。贊禮唱禮畢。引禮引文武官入就拜位。贊禮唱鞠躬。樂作。四拜。樂止。引禮引丞相由西門入。引禮立於門外。丞相至殿上拜位。內贊贊禮同唱跪。丞相及庭中文武官皆跪。丞相稱賀曰。某官某等、茲遇親王殿下、榮膺冊寶。封建禮成。無任忻忭之至。賀畢。內贊贊禮同唱俯伏。丞相及庭中文武官皆俯伏、興、平身。丞相出。引禮引復位。贊禮唱鞠躬。樂作。四拜。樂止。贊禮唱禮畢。內贊啟禮畢。

親王興。樂作。出殿門。樂止。引禮引文武官以次出

東宮及百官稱賀上表箋

親王受冊寶禮既畢。至晚、內使監於奉天殿、陳設御座香案。尚寶司設寶案於香案之北。侍儀司設表案位於香案之南。又設表箋案位於丹墀北之正中。設皇太子拜位於丹陛上

御前正中。

親王陪拜位、各以長幼序於皇太子拜位之南。其餘陳設侍衛執事、與賀冊立

中宮儀同。是日侍儀侍從入迎車駕。

上位陞謹身殿。侍儀版奏中嚴。御用監官奏請上位服袞冕。

皇太子

親王於奉天門東耳房具冕服。文武官迎表至午門前。置龍亭於御道中。禮部官取表函置於案。舍人舉案。宣表官展表官押表案、引丞相前行。文武官分班。俱由西門入。至丹墀中。禮部官押表案於丹墀正中、各就位。文武官各就起居位。侍儀奏外辦。導引

上位御輿以出。仗動。鼓吹振作。尚寶卿捧寶前導、侍衛如常儀。

上位陞御座。樂止。尚寶卿捧寶置於案。將軍捲簾。拱衛司鳴鞭。司晨報時雞唱訖。諸侍從官、殿前班拱衛司官、由西階降。引班引同宣表官、受表官、受箋內官、俱入起居位、東西相向立定。通班唱某衛指揮使臣某以下起居。引班唱鞠躬、平身。指揮以下鞠躬、平身。引班東西分引至丹墀中拜位、北面立。贊禮唱鞠躬。樂作。兩拜。樂止。贊禮唱指揮使稍前。指揮使前立。贊禮唱鞠躬。指揮以下皆鞠躬。贊禮唱

聖躬萬福。唱平身。指揮使以下皆平身。唱復位。指揮使復位。唱鞠躬。樂作。兩拜。樂止。通班唱各供事。引班引指揮以下官各就位。引進四人導

皇太子

親王由東門入。樂作。由東陛陞、至拜位。樂止。引進分立於其前。唱鞠躬。樂作。四拜。樂止。引進引

皇太子由殿東門入。樂作。引進立俟於門外。內贊接引

皇太子至御座前拜位。樂止。內贊引進同唱跪。

皇太子

親王皆跪。

皇太子稱賀云。長子某、茲遇諸弟某等受封建國。謹詣

父皇陛下稱賀。賀畢。內贊引進同唱俯伏、興、平身。

皇太子

親王俯伏、興、平身。內贊引

皇太子出殿東門。樂作。內贊唱復位。引進引

皇太子復位。樂止。引進唱鞠躬。樂作。四拜。樂止。引進引

皇太子

親王東陛降。樂作。至文樓。樂止。司晨再報時訖。通班唱具官臣某以下起居。以下百官稱賀儀與賀冊

中宮儀同

東宮賀中宮

親王受冊次日、內使監官陳設皇后御座於中宮殿上。

皇太子拜位於露臺上正中。

親王陪拜位序於其後。設皇太子行禮位於御座前。內贊二人位於殿上拜位之東西。陳設儀仗於殿庭之東西。擎執於殿內之左右。樂工陳樂於宮門之外。

皇太子於上位前行賀禮畢。司賓引

皇太子

親王各具冕服。至中宮門外東向立。內使監官啟聞、皇后首飾褘衣出殿。樂作。陞

御座。樂止。司賓引

皇太子

親王由東階陞。樂作。入就露臺上拜位。樂止。司賓分立於其前。司贊唱鞠躬。樂作。四拜。樂止。司賓引

皇太子由殿東門入。樂作。至殿內拜位。樂止。司賓分立於其前。內贊唱跪。

皇太子跪。稱賀曰。長子某、茲遇諸弟某等受封建國。謹詣

母后殿下稱賀。畢。內贊唱俯伏、興、平身。

皇太子俯伏、興、平身。司賓引

皇太子東門出。樂作。復位。樂止。司賓唱鞠躬。樂作。四拜。樂止。司賓唱禮畢。內使監官啟禮畢。

皇后興。樂作。還宮。樂止。內官引

皇太子

親王以次出

中宮受內外命婦賀

至日、司賓引內外命婦各服其服、各俟於中宮門外之左右。俟皇太子入、行賀禮畢。內使監官啟聞。司賓二人先引外命婦由西門入、序立於庭中左右。二人引內命婦入就拜位。司贊唱班齊。唱拜。樂作。四拜。樂止。司賓引班首由西階陞西門入。樂作。至御座前。樂止。內贊司贊唱跪。班首及眾內命婦皆跪。班首稱某封某妾某等、茲遇親王受封建國。恭詣

皇后殿下稱賀。畢。內贊司贊同唱興。班首及眾內命婦皆興。司賓引班首由西門出階、降復位。司贊唱拜。樂作。四拜。樂止。司賓引內命婦出。司賓二人引外命婦入就拜位。唱拜。樂作。四拜。樂止。司賓引班首由西門入。樂作。至御座前。樂止。內贊司贊同唱跪。班首以下皆跪。班首稱賀曰。妾某氏等、茲遇親王受封建國。恭詣

皇后殿下稱賀。畢。內贊司贊同唱興。班首以下皆興。司賓引班首由西門出西階降。司贊唱拜。樂作。四拜。樂止。司賓引外命婦以次出

東宮受百官賀

與

東宮初立、百官進賀儀同

成化二十三年續定

其日清晨、上親告

奉先殿。【用祝文】 前期、鴻臚寺設節冊寶案於奉天殿中。冊東寶西。節居中、設綵輿於丹墀之東。教坊司設中和韶樂、及大樂。是日早、錦衣衛設鹵簿駕。

上具皮弁服。御華蓋殿。執事官行禮如常儀。鴻臚寺奏請陞殿。導駕官前導。

上陞座。鳴鞭。樂作。文武百官朝服行叩頭禮。侍班。樂止。引禮引正副使入就拜位。樂作。贊四拜。樂止。傳制官跪奏傳制。執事官舉節冊寶案、由殿左門出、置

御道中。傳制官由左門出。稱有制。贊正副使跪。

制曰。某年某月某日、冊封第幾子某為某王。命卿等持節行禮。贊俯伏。興。四拜。禮畢。執事官舉節冊寶置於綵輿中。用黃傘蓋及大樂送至右順門外。正副使朝北立。仍用內樂迎綵輿至各王所居門外。內執事先設香案於中堂之北。設節冊寶案於香案之南。

王先具服、候節冊寶將至。出迎於門外。內執事捧節冊寶由正門入先行。

王隨行。至王所居正中、各置於案。冊東、寶西、節居中。內執事導引

王就拜位。贊四拜。樂作。興。平身。樂止。贊宣冊。贊詣冊案前。贊跪。宣冊內官取冊立宣訖。贊受冊。捧冊內官以冊授王。王受訖。以冊授內侍。內侍跪受。立於西。贊受寶。捧寶內官以寶授王。王受訖。以寶授內侍。內侍跪受、立於西。贊俯伏。樂作。興。平身。樂止。贊復位。贊四拜。樂作。興。平身。樂止。贊禮畢。內導引引

王送節出門外。內執事捧節出授正副使、報禮畢。正副使持節復命。是日、親王受冊寶畢。內侍引詣

奉先殿謁告如常儀。畢。內侍引

親王詣

皇太后前行八拜禮。詣

上前、皇后前、俱行八拜禮。詣

母妃、及皇妃、及東宮并妃前、各行四拜禮。畢。回宮。次日、文武百官常服致詞稱賀。行禮畢。司禮監請

各王具常服、俱詣

奉天門前東廡坐。百官常服行四拜禮

親王妃冊立儀

與冊立

皇太子妃同

公主冊立儀

洪武九年定

先期、內使監陳設冊案于乾清宮

御座之東南。設儀仗于丹陛之東西。陳女樂于丹陛之南。尚儀奏外辦。

上皮弁服。

中宮翟衣。陞

御座。樂作。陞座訖。樂止。引禮引捧冊使者女官就殿上拜位。贊拜。樂作。四拜。樂止。傳制官稱有制。贊捧冊使者跪。傳制。制曰。今冊長女為某公主。命尚宮正某行禮。舉冊官以冊立授使者。使者受冊。以授執事者。執事者跪受、退立於殿東。贊興。捧冊使者興。贊拜。樂作。四拜。畢。樂止。執事者捧冊前行。使者隨詣

華蓋殿。設香案於正中。設冊案於香案前。

公主服九翬四鳳冠、翟衣、立于殿西東面。冊使至。以冊置於案。冊使立于冊案之東南面。司禮引

公主詣拜立。贊禮贊公主四拜畢。贊禮請

公主詣前。冊使稱有制。贊禮贊公主跪。贊宣冊。宣冊官取冊立宣訖。以冊入于盝。贊受冊。宣冊官以冊授公主。公主受冊興。以冊置于案。執事者收冊。冊使興。引禮就導引

公主詣

上前謝恩。贊八拜。又詣

中宮前謝恩。贊八拜。禮畢。次見

皇妃、東宮及妃、各王及妃如常儀。

公主授以金冊。婿皆稱駙馬都尉

賜。誥命。

皇姑曰大長公主。

皇姊妹曰長公主。

皇女曰公主。 【 自公主以上、俱授□冊】

冊立儀冊文 【 俱見婚禮】








○对婢判

〈命官妇女阿刘母，先是蒋恭家婢，被放为客，女怀阿刘，娠出嫁恭。死後嫂将刘充女使。刘不伏，投匦诉。〉

阿刘母先从侍儿，放为客女。梦蛇纳庆，先含候月之胎；附马申欢，即就行霜之礼。才欣执盥，仍诞弄砖，既而李善主君，俄惊阚室；仲尼兄子，欲契宜家。遽拥妖妍，将充媵婢；徒为枉抑，终见称张。望彼刘闺，宁甘诵赋，均夫郑室，聊事薄言。论母既谢萱枝，按女即非桃叶。方欲指腹称贱，凭胎索婢；自可以大匹小，将古明今。刘氏若属蒋家，秦政须归吕族，据斯一节，足定百端。


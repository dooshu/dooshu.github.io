○第三劄 【 救弊】

臣聞為政在救積弊、救積弊在正人心、正人心在擴天理以遏人欲、由大臣以及百官、常存天理本心、為政不難矣、臣謹略舉積弊數事例之、在京七十二衛、原額軍數、具有冊籍、邇年浥爛無存、弘治十八年清查冊、亦多殘缺、軍士校尉勇士投充人役、或勢豪影占、有名無人、或寫字軍人、包頂數役、近奉　詔書裁革、俱無完冊可考、故凡革退人役、或詐稱首逃復役、或詐病。故補役、蒙准行查、彼則內賂本司猾胥、外賂衛所官吏、朦朧保結、本司惟據結狀明白革冊無名、季報有名、便與准收、緣該衛革冊。或存革錯陳。季報文冊。復三月一換。後先互異奸弊緣叢雖竟日磨研不過開吏胥一騙局數年之後。官轉弊生。冐名奸猾。復鑽隙投回盜騙倉糧矣。前日革退軍匠、工部具奏為之收補、據其咨稱原額軍匠九千名數、今惟一千餘名、審若是。何不查究七千名役。俱在逃何處。原籍故絕。何處戶口。然後為之從長計議。或行原籍勾補。或查何人影占可也。乃遽爾奏收經革人役。隨據該衛呈稱前項二千餘名、俱先年有名無人包辦月糧虛數然後知奸風未熄、利徑猶開、該部官員、復蒙蔽誑罔如此、竊謂今之軍士旗校。猶得少有所稽。以弘治十八年清查冊畧存耳。然各衛浥爛。或有或無。故于清查漫無所考。即今清革一番。投充虛名之弊。十去五六臣願乘此機會。行在京各衛、遵照弘治十八年事例。通將查過軍士旗校戶口籍冊。重新造報。詳註軍祖充發補伍來歷。戶下餘丁名數。貫址鄰祐姓名。用堅厚冊紙裝寫。每衛所三本。一本戶部以驗支糧。一本兵部以驗收操。一本衛所存備查考。冊完仍委科道部官三員。照冊點驗。如敢作奸。官吏重治。庶案籍有徵。而弊端永絕。人安分義。而奸風可彌也武選掌武廕、凡軍職告襲、例查祖宗立功、陞遷來歷、查黃比試、為法最詳、然歲月愈深。事例愈繁。軍職承襲愈久。功罪事跡愈多、應襲人員到京、未投公文先請承行吏胥、奉數十金、幸其接受、明日投文、乃免查駁、不然則或將緊切字面、畧為洗改、或駁查遠年功罪、展轉往回、用費空竭、弊源所在未易究核一欲澄練群小翕翕反致官謗故上下相循故凡武官襲職。甘心納賄。儒官初任。政未諳鍊。拱手仰成。以吏為師。吏滿三年、金箱玉囊。動盈千數。夫職官犯賍。動干行止。今坐視吏員之貪猾汙濫而不能禁。何也。舊例繁文之所束縛。凡其進言。動有機括。制之則無術。究之則無迹故也。茲弊也吏部考功、禮部儀制皆然。考功則磨勘考滿起復官員儀制則尋穵王府儀賓歲貢換印員役。故凡吏胥頂頭索銀數百餘兩。夫辦事云爾。屬籍之初。巳破數百金之費則其所圖也不有十百千萬者乎京師天下之極。六部百司之表。乃貨賂公行如此。何以訓天下乎。在別部臣不敢言、惟武選之法、願　陛下命大臣集議、遵照三年一次清黃事例、盡查天下內外武職員數、詳其功罪、考其祖宗相承、或叔姪兄弟相繼、或洪武永樂年間立功、或宣德以後陞授、或內臣弟姪恩廕、或勳戚駙馬子孫、或武舉取中、分為數等、即今軍職冗甚。宜默寓汰省之法。於是或許之世世承襲。或許之止終本身。或許之兄弟叔姪相繼。或不許相繼。于查汰之中。默寓激勸之典。裁處巳定、開具籍冊、分布各省、轉布各府州縣印刻榜文、在京懸之兵部、在外懸之各都司衛所、俾凡武職承襲皆自今年為始、人人皆知如某者許襲、如某者不許襲、如某者終本身、如某者兄弟叔姪得相繼、如某者不得繼、畫然分明。冊黃俱以今年為定。冊籍清查。一勞永逸。人人自便。不至祈哀于吏胥之門矣。其于該司考滿官員仍開具有無送問過受賂吏役。以驗殿最。庶貪風先絕于六部、王化首被于京師、然後人心可收、弊俗可回也、職方主天下征伐功賞。舊制文官不預武爵。武職不濫文階世廟初年清核武功濫爵大有省除皆諸公之力也實防閑末世之深慮。柰何天順以來。始有以尚書竊武廕者。始有各省奏捷。部司官亦預功賞者。始有撫按混同奏捷以冐軍功者。始有廵撫官以軍功廕兒男者。夫廵按本以紀功閱實。紏正虛濫。兵部主文移。區畫調度。皆職分之常也。曾謂此可以受賞乎。苟人出死命以立功。吾亦隨其後以竊賞。平日所食厚祿何為者乎。賞者所以勸小人也。文臣職業卓異。自有別格超遷。循至三品。則恩蔭及子亦足矣乃忘其為爼豆之列。而竊介冑之賞可乎。使撫按兵部官屬。皆預功賞。此論所□不細則為之朦朧奏捷以敗為功亦有之矣孰為之矯正覈實使賞罰得當乎故夫往年軍功冐濫。羊頭狗尾之徒。充滿天下。皆廵按御史兵部官員。共為欺罔之罪也。今日士論。惟知歸咎權奸亂政。冐濫軍功。不知軍功之濫。不始于正德初年。而始于正統以後。皆撫廵失于紀驗。兵部失于駁正之罪也。其所以紀驗失實。駁正不行者始也怵小人之威終也同小人之利之罪也臣願　陛下命大臣集議。凡自正統以後。或總兵總鎮奏帶。或內臣恩廕。或廵撫弟姪。尋常軍功陞授武職。俱准終本身。今後廵按御史。兵部官屬。勿預軍賞。廵撫兒男。勿預武廕必儒臣各安其分不萌僥倖之圖然後內臣自服其心小窒谿坑之慾君子小人。各得所止。即遏人欲。擴天理之幾也。江西功賞。于核實之疏別載此?激揚愈見前言不為苛刻御史黎龍有言。江西之事。不難于成功。而難于倡義。此論約而盡。葢宸濠初反。海內震驚。江彬弄權。四方離析。內外人心。多懷觀望。故若王守仁伍文定謝源伍希儒劉源清張文錦楊銳輩。必皆肯棄九族。然後肯倡此役。故論功固宜首王守仁伍文定。而謝源伍希儒則別公差非有地方之責者。使二臣不預其事。人亦莫罪其非也。謝源乃甫到南安。未會守仁。先檄兩廣。此臣居家時目見也。伍希儒亦于吉安同為守仁所奏留。葢皆協心比義。共獎忠勤者也。嘗讀唐史見廵遠窮死。四鄰不救。為之廢書唾罵。若謝伍二臣。不以其非守土之任。越職分以厲忠節。此其所以高出唐人之右也。賊滅功成。江彬張忠妬忌守仁之功。首倡異論曰。守仁實同賊謀。又曰寧賊金寶。俱諸臣滿載一空。隨征紀功給事御史。党奸扇讒。附和其後。葢將媒孽守仁輩而傾之也。後以守仁名望素著。不能瑕玷。而謝源伍希儒獨當其辜。時有進表參議僉事二員。經過吉安。亦為守仁挽留。共圖舉義。二臣懇脫以去其意葢謂事成不過陞官不成即滅族故也後見伍希儒謝源被黜。欣然告人曰。功罪失實至此使人憤嘆予當時幸不預事。乃有今日。若在其中。不知將置我于何地矣。夫禍變忽生。人皆解體。使忘家倡義者。不以為功。反以為罪。後有事變。人將指二臣以為覆轍。誰肯越職分以効忠乎。天下之事有常變。君子應機有經權。聖人操三綱以立人極。如權衡稱物。低昂屢變。不失其中。臣觀管仲事子紏、小白殺子紏、葢齊襄既沒、小白子紏皆羣公子、未有君臣之分、委質為臣、斯為之君矣、則子紏實管仲之君也管仲不死子紏之難。反臣小白。狗彘之類也。若王珪魏徵、特東宮官屬、唐室公臣、當建成之難、王魏在列、身殉死之可也時不預難、高祖以二臣輔導無狀、賜之死可也、高祖許之勿死。則勿死亦可也。其于管仲。全不相似。後之君子。乃深罪王魏。而孔子特許仲為仁。何也。此孔子不輕于與權之精意。宋儒莫之或知也。葢天下大義。有父子之分焉。有君臣之倫焉。有中國夷狄之等焉。義在君臣。則忘父子。義重夷夏。則畧君臣。此孔子春秋稱量之權也。荊楚橫暴。周室衰微。岌岌乎有混宇宙為夷狄之患。偶有才如管仲。輔相桓公。攘荊蠻以尊中國。脫天下被髮左袵之禍。其救世之仁大矣。故孔子畧其臣節之失。許其仁人之功。雖忘君事仇。行類狗彘。俱赦之矣。此孔子稱量之權衡萬世之人極也。若謝源伍希儒者。乃不論其倡義勤王之功。聽貝錦雌黃之口。以文致其罪而黜之。豈聖賢應世宰物之權度乎。變起倉卒。鄙夫小人縮手觀望。惟奮不顧身者。勇以集事。變亂既平。然後腐儒俗吏。騰口舌以繩其短。此豪傑所以不得伸氣。小人所以多僥倖也。曾讀歷代國史、有書攻某州得縣幾何。戶口幾何者矣曾有書曰得財寶幾何者乎葢破城克敵。子女玉帛。士卒所趨。必變定兵戢。主將乃得申號令。封府庫。用兵之常也。故凡誓師。必曰戮力克敵。敵之所有。皆汝有也。如不克敵。身首不保。曾有誓師鼓勇之初。預申取虜財貨之禁乎。當時省城初復。強敵在外正稍寬約束鼓舞銳氣之時也圖大計者。可屑小苛乎。使宸濠不就擒滅。縱橫南北。天下府庫。不知何如。賊人金帛。尚得計量其多寡乎。就使二臣果有黷載金寶之實。猶斷以大義。勿恤小瑕。為忠勤後日之勸。况此流言。皆張忠許泰之所鼓揚。祝續章綸輩之所附和。名教罪魁之邪說耳。君子亦信之乎。二臣貶責。不足輕重。第恐因此裭天下忠義之魄。後世難為忠公任事之臣耳。若南都守臣。各省撫按。事變之初。則縮頸俛眉。擇趨舍之便。賊平之便。則攘臂稱首。爭保障之功。其間真有防閑奔走之勞。亦職分當然之常事耳。曾足異乎。假使城池失守。則諸臣之罪。自宜梟首都衢。以謝天下。倖賊不來。得以無事足矣。何功足云乎。若其自陳功伐。臣請詰之曰。爾時。賊若臨城。若俱崩角稽首也。彼將怒曰。賊未薄城何逆料吾之失節乎。則應之曰賊未薄城何逆料若之有功乎彼將塞口矣。　聖明寬大。澤賜踰涯。固啟異日濫賞之漸。受賞臣子。不自揣量。恬然安居。偽辭不允。怡然自任。何如其心也若南征紀功主餉之臣。罪人巳執。猶動眾出師。地方巳寧。乃殺民奏捷。豺虎經過。郡邑一空。江西平民。再遭塗毒。誤　先朝于過舉。搖國是于將危。攘人成功。掩為巳有。黨奸助惡。毒眾殃民。若張忠許泰之徒。待以不死。固失刑矣。然公論猶明也。以此責人人其何辞若給事御史之屬。始也與奸同惡。終也詭辭飾非。罪浮四凶。奸踰五鬼。苟免三苗之竄。猶蒙一級之陞。何為者也。伏願　陛下大賜明斷。洗雪謝源伍希儒之謗、以勸忠良、其餘除江西安慶正功外、皆聽羣臣極力辭免、間有大臣資望巳深、宜進階級、則別格加遷、勿以軍功隨羣受賞、用昭大臣廉讓之風、庶幾君子讓于朝、小人讓于野、內臣讓于中、邊臣讓於外、禮讓四達而不倍、人心反正天理流行、仁義不可勝用矣、興府護衛軍士、取之北來、　陛下普賜鴻恩、厚加超擢、中外臣工、刺刺有言、葢謂　陛下昔在興邸。則一府官屬為　陛下之私。今臨御萬邦。則萬邦臣民皆　陛下之有。擴王者無外之仁。則不宜私厚所親以疏待天下云爾。其願忠之情葢如此也。臣竊計之則謂軍士盡取北來　皇父寢陵宗廟之在安陸。不知守護之者猶如舊乎。否也伏見　太宗皇帝平定交趾、問尚書夏原吉曰、陞賞孰便、原吉對曰、賞費于一時有限。陞費于後日無窮。多陞不若重賞。是知　祖宗雖有軍功。猶不輕授官爵如此。茲護衛軍士。若恤其勤勞。則厚與金帛。發回安陸。護守陵寢歲時厚加恤典。以慰其心。俟　陛下他日肇建　東宮、再育皇子、即封興王、主行祀事、以孫祀祖　皇父寢廟之在安陸亘千萬年得祀用天子禮樂。此?建議猶參用漢宋之舊所謂以天下養。養之至也。即今祀祭祝詞、則曰　皇帝孝子、敢昭告于　皇考興獻皇帝、所謂為天子父、尊之至也、禮曰父為士、子為天子諸矦、塟以士、祭以天子諸矦是也、由是所生不廢天倫。所承不嫌兩大。上足以慰　孝宗　武宗　興獻在天之靈、內足以慰　慈壽皇后中宮皇后付托之願、而　陛下所以尊親養親之孝、亦帝舜以下一人而巳矣、若護衛軍士皆陞官爵。則前日裁革。不能數千。今日陞授。輒復數千。固啟冐濫之弊。非　太宗之典矣。猶其小者也。惟軍士俱受陞級。安戀京師。　皇父陵寢之在安陸。風木如昨。護衛蕭條。　聖魄宸衷。不免凄凉之感。九重萬里。寧忘戀慕之私。興言及此。其忍令前日官軍之俱北乎。天下賦稅、困及小民、臣不盡知、姑以蘇州推之、臣聞同知廖哻云、蘇州正糧一百九十九萬有奇、耗糧一百萬有奇、通正耗三百萬有奇、蘇州賦額之定于初也。因賊虜張士誠之舊。固巳過重矣。後以漕運之費。正糧一石。復加耗五斗。是重中又加重也。乃于交納細糧。復需三石或二石八斗。乃納一石。是加重之中。又倍加重也。故凡糧長之私取夫民也。不知幾倍。小人所以益困也蘇州舊有金花銀二十五萬有奇、折民糧六十萬有奇、有綿布一十五萬有奇、折民糧十九萬有奇惠小民計也、貪官以奉權貴、竊謂蘇州賦稅甲天下、蘇州困敝亦倍于天下、不知尚能變而通之、少寬數分、俾民蒙數分之賜否乎、或細糧上納。聽戶部同科道驗收。委官轉解。糧戶不與內臣面交可乎。原額正耗不能減矣。或于細糧减數上納。水次兌運。加數取盈可乎。折銀之惠、俱歸窮民、若為權貴之資也、許御史覺察、或聽民自陳可乎。舉蘇州而天下可類推也。舉細糧而各監局之解料可類推也。天下軍士困敝、臣不盡知、惟聞主事劉漳云、往年邊軍糧餉不繼。有司建議行樽節之例。每糧一石。價銀一兩二錢。其于收受也。惟折八錢。餘四錢則官吏漁獵之矣。於給軍也。每糧一石。惟給四錢。存留四錢。謂之樽節。以糧之實直計之。軍士一月得實糧三斗三升而巳。邇年饑荒。糧運不足。兼之守臣極力苛刻。凡軍糧上納。盡攘而歸諸其家。虗出通關。以蔽覆其攫奪之罪。軍士實糧。升勺不沾也。惟甘凍餓而巳。于撙節者。每糧一石。剩銀四錢則撙節一年宜餘一年之積乃其所也今則毫釐不存。葢守令兵備守臣競盜互竊而空之也。將稽之。則各邊達賊出沒不時。動調客兵。隨在給餉客兵去駐率無定日主餉官吏因遂為奸或經過一日而加稱數日。或屯駐數日而加稱旬日。則邊軍枵腹之所留。適資其鼠竊之奸計而巳。夫盜邊糧者服上刑。典法具在。邇年禁令寬弛。貪墨如市。若不深切懲創。則人心何由反正。風俗何由挽回。是宜委風力御史、通查三邊庫藏、通查三邊州縣、客兵經過屯駐日期。則。彼此互相證驗。日月互相稽查。少有虗張。自互相錯誤。而不相為謀。雖欲掩之。不能掩矣。然後通將往年盜竊之徒、投飼狗鼠、為貪墨之戒、其守臣攘奪軍糧、剝削軍士、尤積年極弊、倘行御史、覺察以聞、　陛下斷在必誅勿容幸免、庶幾人各懷刑、而頹風可回也舉三邊而天下可類推也、天下夫役困弊、臣不盡知、姑自天津推之、天津內接通州、外連滄州、上下各三百里、夫役兩路俱遡逆、天津原無措給惟三衛軍士出辦夫役。或課稅嬴餘之錙銖而巳、臣嘗詢其出辦之數、每支軍糧一石。扣其錢十八文。葢扼其喉而奪之食也且月糧有限過客無窮故于供需日每不足。經過人員。不體恤其困苦巳極。且有意外之索。如拽船夫役可十人而足。則責取二十三十名數。仍取軍伴數人以供執事。其夫役之數。掌于軍職。督速之勤。權于兵備、權要人員。求不滿望。則專咎兵備。而讒謗橫流。言官隨之紏劾。吏部隨之罷黜。惟于往年得一人焉。極力斡旋。身自荅應。土人號曰金帶驛丞。乃得保全陞任。其餘非左遷則罷去。故擢天津兵備、多皺眉以行、臣竊計之、將責有司以奉權貴。則剝奪軍糧。將繩有司剋减軍糧。則取怒權貴。邇時言官劾方面官員。罕能自明。故于考劾之年。只著不謹不職數字。則其人其官。可指日計矣。世漓道敝。中人以下。不以失得動心而喪所守誰乎。况望之以曲意狥人。而責之直躬守巳。不尤難乎。是宜更為禁例。凡經過人員。驗有關文付與夫役。自十名至十五名而止。該衛按季將應過夫役開具文冊、呈廵按御史、轉送都察院兵部互稽焉、因得劾夫貪求太甚者。其兵備官再勿預夫役之數。則經過人員無從責求。亦將無如之何以去矣。按季應過夫役。按月减過軍糧、部院從實稽焉。則武人奸利亦不能遁也。由天津迤南之弊。則曰進貢折乾之酷也。權豪需索之濫也。包攬人役之蠹也、撥夫耆老之奸也。皆積年法禁所先者。惟寬縱廢弛。視為文具耳。倘行廵按御史嚴法痛懲、亦救弊政挽頹風之一事也、舉天津而天下可類推也、天下課稅之弊、臣不盡知、文敏廣東人故詳其土俗姑自廣東推之南雄有抽分廠舊也。清遠例外增置焉。梧州有抽分廠舊也。肇慶例外增置焉。禁宰耕牛舊也。邇年宰牛不禁而稅其皮革焉。清遠肇慶兩廠、稅及竹木、稅及魚鹽、稅及草束、稅及荷擔之柴薪、細民磨髓剝骨、一錢之利、不逃稅焉、歲入數千、其宜也、皮革之稅。聽宰耕牛。誨民為盜。天下皮革。兩廣居多。計其歲入以千萬數、亦宜也。乃此三欵額外之稅。撫按不稽所入之數。案牘不詳所費之由。剝民膏脂。充巳囊橐。欺天奸利。人莫之知也。倘行撫按備細稽查、拘原領其事者詰所入所費之籍、使磨民者戒、而奸貪者懲可也、南雄許稅鹽稅椒木例也。邇年雜貨有稅。牛羊有稅。稅及魚苗。稅及猪畜。稅及鷄犬。各有牙人以司其事。不知稅入歸之誰也。若椒木之稅則尤甚焉。凡椒百斤。使司稅銀一兩。南雄稅銀伍錢。木百斤。使司稅銀伍錢。南雄稅銀二錢。有司過重為例者也。商人以其過重不堪也。圖為苟免之計。或賂權豪附載以行。或賂牙人瞞騙以免。其于使司全不投稅。直至南雄以圖僥倖倘蒙發覺然後出首投稅以去在使司徒有重稅之名全無貨稅之入故椒木稅于南雄。歲盈萬千。軍餉入于使司。百無一二。今為之計、孰若輕其稅而嚴其禁。凡椒百斤。使司稅銀伍錢。南雄稅銀二錢。凡木百斤。使司稅銀二錢。南雄稅銀一錢。照行帖稟。俱從使司給發。自今南雄方開出首之例。凡無使司照帖。全沒之官。倘有漏網。土人覺察。一半給賞。漏稅商人。仍比私鹽論罪。則其投稅。費不數星。苟圖欺詐。全資沒入。吾見商人寧輸毫末以保無虞。不僥錙銖以貽後悔。所稅者輕而所入者眾。是所取雖寡而所獲反多矣。且投餘利以惠商人。不驅厚賄以歸貪猾。由是權豪無附載之私。土人無牙行之利。郡守無貪黷之謗。使司饒軍餉之資矣。其餘雜稅、俱從禁革、牙人奸貪、遇　詔不改、倘行撫按挐置重刑、亦懲貪風以挽頹俗之一事也、舉廣東而天下可類推也、天下冗官。臣不盡知、姑言其槩、蘇州水利、以都御史之權、選守令佐貳之不畏強禦、不避謗肯任怨者、相便宜以督其役、足矣、乃冗設郎中二員、可謂左計也、何也、都御史之督責。不能必行于郎中。而郎中之威令。不能必行諸郡守。御史之于郎中。復勢相軋而職不相維。調遣官員。甲可乙否。十羊九牧。徒見紛紛耳。且以都御史猶不能督率郡邑。則郎中將手足胼胝以從事乎。都御史不能有為。湏郎中然後集事。則將焉用彼為乎。寺部卿丞。帶俸添註。日益日甚。不知設官將何為乎。如為政事設也。則一官宜任一職。今一職添註數員何為者乎。由郎中司務以至主事。競求外差。為家鄉便利之圖也。然建官一員。將任一職也苟一員差出一職無缺何不遂併此員省去之乎外省錢穀。出郎中員外督速之。則藩郡有司之職廢矣。夫今日之部官。即他日之有司。曾謂部官則能督速錢穀。為有司遂不能乎。故夫賞罰不明而姑息成俗。雖增官百倍。愈紛紛如也何益乎。藩臬則添設管糧參議提學副使海道副使兵備僉事屯田僉事一事添設一官則原額官員何為者乎原額兩司年換一道。由是地方盜賊。互相推延。惟期苟且一年。不復留心急務。新舊遷轉。吏弊由滋。不知于原額參政參議副使僉事之選授。即定註其某員管某道。某道兼某職。則事固不廢專職。原額遂不加增。可乎。郡縣佐貳。或添註四員三員。凡此冗員。俱老耄監生。艱難省祭。或納粟入監希圖厚獲者。故于未選則揭債以往。受任則携孥以行舉十數口以仰食一官。責望一官。以富厚一世。則政何由不弊。民何由不窮是將添官以任事實因官以生事也識治體者寧不深遠思慮。為國家分憂乎。今日之官。可謂具備矣。乃政愈不修。何也。曰。闒茸老弱。徒取充位之弊也。曰。官增事冗。人循巳私之弊也曰虗文陋習。大壞士風之弊也。今之選任由貢途者。四十外而後貢。五十外而後仕。由雜流者。四十歷事。五十受官。由輸粟者則破數百之貲。圖千百倍之利者也。由舉途者。則敦崇廉恥、勁直剛毅、在在有之、然精力耗于晚年。志節奪于家累。亦不能免也。故夫由數途以出者。多自計曰由今以往尚可幾年人之計之亦曰由今以往尚可幾年人無遠望。先懷近憂。未入官門。先營家計。苞苴賄賂。奪魄動心。事屈民冤。如聾如啞。隸役得肆豺虎之威。吏胥得張機穽之術。小民蒙害。不可言也。故曰闒茸充位之弊也。姑以一民計之。令丞數員。得治之矣。守佐數員。得治之矣。藩屬數員。得治之矣。臬屬數員。得治之矣。御史數員。得治之矣。都御史得治之矣。以數十官員而治一民。以一民而聽數十官員之令。故訟不平者。原訟者訴之縣。被訟者訴之府。原訟者訴之司。被訟者訴之院。縣之判曰某曲也。府翻焉。司之判曰某曲也。院翻焉案牘紛更。奸吏為市。政令更張。令曰宜如此。守曰宜如彼司曰宜如彼。院曰宜如此。官自為政。人逞巳私。小民耳目。為之眩惑。吏胥案牘。由是混淆。是原額正員。不秉公心。弊且至此。况額外添註。冗外加冗。徒為身利者乎。故曰官冗循私之弊也。御史詣學。兩司平坐。府州守倅見御史。無跪制也。邇年兩司見御史。屏息曲躬。御史出入。守令門跪。陋也。臣觀大臣之承　旨也。俛首而巳。禮也。兩司見御史。曲躬罄折。甚于戚施籧篨是敬御史過于敬　陛下也群臣候　陛下於郊視牲也。拱立兩列而巳。禮也。守令候御史門跪。甚于皂隸是敬御史過于敬　陛下也藩臬守令行之固足恥醜。御史偃然安之。亦不知何如其心也。晨起倉卒。走候御史。幾及卓午。乃敢退歸。其有廵鹽御史。復詣廵鹽之門。其有清軍御史。復詣清軍之門。其有廵撫都御史。復詣廵撫之門。守令復詣兩司之門。沿河當路。復勤過客之迎送。首垂氣奪于奔走之時。志亂神昏于退歸之後。復有精力以及民事乎。故耳目寄于吏胥。威權移于皂卒。民害愈甚。官政愈乖。故曰虗文陋習大壞士風之弊也。今欲圖治。莫急于去冗官。總論數言為致治之要欲去冗官。在清仕路。在正士風。在畧虗文。在明教化。在久職任。仕路清而後官治理。士風正而後真才出。虗文畧而後積弊除。教化明而後習尚美。職任久而後眾志定。官冶理。則一官足兼數事。不分一事以任數官矣。真才出。則一人足兼數人。不必數人僅供一役矣。積弊除。則紀綱正而職守定。禁令明而案牘清矣。習尚美。則士行敦。而民心淳古。刑罰措矣。眾志定則人懷遠圖。不計近利。盡心其職。不苟且其謀矣。夫然後冗官可省也。夫然後天下可治也。今之守選候缺。數盈幾何。可得而知也。雜流輸粟。數盈幾何。可得而知也。貢舉進士數盈幾何。可得而知也。不有鞅掌淹滯。選法阻塞者乎。不有憸邪僥倖。攀緣鑽刺者乎。夫欲禁其末流于既進之後。孰若清其本源于未進之先。輸粟入監。非廩膳生員。俱冠帶榮身。言官之請可行也。或于應授職任。加級閑住。雜差照常優免。亦塞其願望之一事也。吏役嚴加考選。次等以下。冠帶榮身。丞簿之屬。留任歲貢可也。貢例勿再多開。進士之選。或二百名。或三百名。間一行之。亦其可也。中書官屬。冗員猥多。邇年寄俸寺部。猶尸位中書。亦甚矣。攀援乞哀者裁而汰之可也。清仕路之術也。　陛下先務。在任內閣。內閣先務。在任吏部。吏部先務。在任十三道廵按御史。兩京十三省督學憲臣。內閣吏部。誠意正心脩身以廣風化。大本立而達道行。淳風回而正氣復矣。正士風之本也。部屬官進朝。則衣錦綺。謁吏部。則不衣錦綺此畏吏部甚于畏　陛下也廵撫考滿。走揖四司門外。尊官重臣。猶屈體吏部也。官員初選。投親供于文選。猶云例也。徧投四司。何為者乎。授任既定。文選付行三司足矣。乃四司俱必索焉。鄙夫由是起吏部權要之心。士夫由是有屈體求媚之醜。虗文之用至小。心術之害極深。罪人就戮。一親供足矣。儒官乃四親供焉。是待儒官不若罪人也。外任守令且趦趄傴僂。兔顧鼠拱。不敢喘息焉。此士風正氣。大壞于吏部之初也。起復擯廢官員。原吏部者還之吏部。原給事御史者還之給事御史。俾朝士指之曰。某也去國若干年矣。某也去國若干年矣。今也得際　聖明。其人之自慶。亦曰幸矣。復遇　聖明以見天日。則忠貞直諒者得益堅其節。懦夫劣士得少激其氣為助最不小也。今也若前給事中劉???臣?、若御史高公韶范輅、若員外郎戴冠、若主事李中、率陞外任、以低首受制于人、惟庸碌保位者。乃得養資待年。以陞京職。則懦夫何所激、貞士何所勸乎。此士風正氣。大壞于變故之後也。吏部反此以端風化于內。廵按御史禁兩司之曲躬。守令之門跪、以申風化于外。然後人敦節槩。士知廉恥也。正士風之術也。今之仕者。以奔走應對為公事。以臨民涖政為不睱。以拜謁勤渠為恭謹。以直躬守職為戾俗。故夫多賢能之旌者。其奔走之捷者也。多不職之劾者。其朴直之拙者也。問刑以深刻為能。催科以峻急為功、案牘以彌縫為巧。御眾以狙詐為術。故能聲著者虐焰張者也、祿位固者。智囊密者也。績最虗文之弊也。夫冊籍縣解之府者年計數十。府解之司者年計數十。每解一冊費銀數兩。謂之扛解腳價不知紙僅百葉實袖手可持也所收籍冊。用飽蠹魚惟扛解銀。乃其實利。判獄案牘。申請公移。建言章奏。翻覆彌縫。故紙充棟。官司不能遍閱。吏胥借為利媒。案牘虗文之弊也。生儒文課。倩人代錄。呈之教師。亦飽蠹魚惟朔望走有司之門。習軟靡之態熟趨利之術而巳間有自謂知務。亦呻其呫畢。騁其浮華。志在利名。心同賈衒。身心性情之實學。經綸康濟之實功。莫之或知也。心術大壞于教養之時。志業遂畢于效用之後、學校虗文之弊也反其弊而救之。畧虗文之術也。令出而人從之速者。莫若督學憲臣。故督學者好謟諛、則一省皆佞舌也好文藻。則一省皆縭辭也。好實學。則人將反躬也。好實行。則人將易轍也。何也。不如是、不見容重故也。况夫仕有官守。　朝廷懸其的以示人。人心有不歸往乎。今之人耳目口鼻。猶夫古之人也。聲音笑貌。猶夫古之人也。何獨於心而疑之。堯舜所以聖。純天理絕人欲而巳矣。學者希聖。擴天理遏人欲而巳矣。擴天理遏人欲不在乎他、覺悟之間而巳矣、故覺焉則應舉所業。涖官所行。皆天理至中之矩也。故于言心身者、求吾之身心何如、于言齊家者、求吾之處家何如、于言治平者、求吾之致用何如、不于其跡、于其心、不同其事、同其理、實心實力、優悠積久、大覺生焉、聖賢之徒也、督學之任、求若人之先知先覺者充焉、明教化之術也、任官者惡其不才也。而亟去之。繼有不才者焉。不勝其去矣。惡其貪墨也。而亟去之。繼有貪墨者焉不勝其去矣。故官可日計。則人無遠謀。不才者亟去。其才者卒難自見。才亦化而不才矣。貪者亟去。不貪者卒難自見。不貪亦化而貪矣。是故寧容小疵勿為大苛。凡各選授。俱限九年。乃行黜陟。非貪酷彰聞、勿輕廢棄。政績卓異。貢舉超擢。與進士同。則人人俱有遠大之期。自無苟且之念。歷練之久不才者將化而才矣。溫飽之久。貪者將化而不貪矣。視諸急選急去之者何如也。責久任之術也。清仕路以閑其始。責久任以要其終。正士風以定其趨。明教化以立其本。屏虗文以救其弊。然後人修職業。政有綱紀。不勞智力。而天下治。而冗員可省也。　國初用人。薦舉為重。貢舉次之。科舉為輕。今則科舉為重。貢舉次之。薦舉不行矣。故有行同盜跖。心劣商賈者。能染翰為文。俱肄仕籍。此士風所以益偷也。孔子告仲弓為政曰。舉賢才、舉爾所知、葢謂人舉所知、則天下無遺才也、今之人於所知。不敢舉焉。避嫌也。甚矣其于聖人之心殊也。天下遺才、臣不盡知、臣所知者、鄉有二人焉、雄才多能、早知趍向、所荐乃及諸生公之智識度量過人遠矣臣不如廣州府學生員甘學、患難正志、窮守益堅、臣不如從化縣學生員林克忠、二臣者。較之天下之賢才。則固不足。視諸臣之庸碌。猶見有餘。古之五百金買馬骨。不一年千里馬至者三。若二臣者固未敢謂之賢才也若　陛下行有司取用之天下真才因以出矣且著為令。凡廵按御史。年舉遺才實德兩人。則人之實行敦矣。亦復古餼羊之一事也。亦振揚士氣之一機也。見任官自立碑。上言大臣德政禁也。所以防獻謟盜名之奸也。邇來有司多結納奸猾耆老虗名腐儒。托之腹心以揚虗譽。其奸猾無恥之徒。為獻謟苟利之術。為之鼓煽。裒歛財賂。為之構竪生祠。逢迎取悅。無恥有司。借是以盜名欺世。竊取美官。奸險小人。借是以籠絡有司。希圖財利。一人作俑羣奸效尤。故凡守令多為此舉。聽人愚弄。狡譎之徒。多以此舉。低昂官司。俗士庸官。受其脇刼。奸人詭術。遂爾橫行。賄賂交通、政體大壞、上下互相誑誘、邪佞成風、士木冐披冠裳、生人變鬼、夫人誠心為善。自不求知。人或過譽。適增愧赧。况此妄誕者乎。幽明異同、天地之大界也、好名者僣竊鬼神之職。分。不亦極乎、耳目口鼻、猶為世人、意態精神、巳入鬼錄、不亦醜乎、饔飱不廢、雞豚晨夕、復兼香火、不亦利乎、真風淪逝、世道日偷、一至此極、伏願行天下撫按、通查所在生祠、不問其人之存沒賢否、通行除毀、夫古之良有司。以毀淫祠為美事、不知淫祠祀禱。惟以鼓扇愚暗。敗壞風俗而巳。生祠則蠱惑高明。陰壞人心。雖豪傑迷焉而不自覺。葢淫祠之中禍之尤烈者也。若洗而去之。亦正人心之要機也。振士風之一助也。東廠行事。冤陷平民極矣。近日軍校橫預朝儀。不亦甚乎。天下軍衛一體也。錦衣等衛獨稱親軍備禁近也。錦衣復兼刑獄不亦甚乎。天下刑獄。付三法司足矣。錦衣衛復橫撓之。越介冑之職。侵刀筆之權。不亦甚乎。光武崇高節。名節之士滿東都。以扶漢鼎。宋祖敦廉恥。刑罰不加。衣冠忠義之徒。爭死沒世。江西事變。死者四人而巳。足驗今之喪廉恥賤節義者眾也。顧不係所養乎。節義之士。在平世甚無用也。于變故求之不得。國事遂空。故夫保養士氣。敦崇節義。乃治天下者深遠謀也。士夫有罪。下之刑曹辱矣。顧使官校當眾執之。脫冠裳以就鎖梏。屈體貌以聽武夫。朝列清班。暮幽汙獄。剛氣由此折盡矣。不亦甚乎。使有重罪。或廢或誅可也。乃暮脫汙獄。朝立清班。解下拘攣。便披冠帶。使武夫悍卒指之曰。某也吾辱之矣某也吾得辱之矣。小人遂無忌憚。君子遂昧良心。豪傑所以多山林之思變故所以少節槩之士也。昔漢文帝以賈誼一言。士夫遂不加戮辱。曾謂　陛下聖德。肯讓文帝乎。伏願自今東廠勿預朝儀。錦衣衛勿治刑獄。士夫有罪。宜謫則謫宜廢則廢。宜誅則誅。宜贖則贖。勿加笞箠。勿加鎖梏。以培養廉恥。以激勵節義。此于世教。甚非小補。葢救人心之至急者也。振士風之至急者也。雖然尤有急者、君臣之交是也、我　太祖高皇帝諄諄貽謀、惟曰、君臣同遊、　宣宗皇帝嘗召尚書夏原吉、同遊西苑、泛舟射鳬、飲酒甚歡、　英宗皇帝、日召學士李賢、面决政事、　孝宗皇帝日召尚書劉大夏、咨詢密謀、葢皆唐虞三代。賡歌告戒。和氣滿堂。在殿陛則為君臣。處燕閑則為師友之風也。　陛下且不遠法三代。只近法祖宗。首復君臣同遊之盛。六部大臣。講讀學士。許不時進謁。或命坐賜茶。或講論經史。如古之君臣師友。則凡　聖德神功。優悠積久。自有不言而化者矣。無為而成者矣。二帝三王之事也。臣干凟　天嚴、不勝恐惧待罪之至、

皇明經世文編卷之一百八十五終








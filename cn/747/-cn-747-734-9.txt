○第三道

问：赡军国，给公上，出於物力，其赋税之谓耶？烦则扰罢黎，省则乏经用。缙绅多士之论及此也，莫不曰扰农困商，敦本抑末，知倚市者为弊，树稼者诚劳。必在乎慎择临长之官，加重耕织之出。今牧宰非不选也，而富庶未至；众货非不制也，而粟帛犹轻。用何方可以致龚黄蒲密之理，以惠康吾人；用何术可以均衣食缗钱之饶，以利泽南亩。斯上心所注，亟以延问。观光之士，期为指明。

对。百姓之贡输赋，患不在重，而在於劳逸不均也。今自谋叛以来，农劳而兵逸。其租税所出之名不一，猾吏挠之，後期而输者，则鞭体出血。若声仍终不得，蒙不忍欺。故豪农得，以蠹奸贾倍之，而美地农产，尽归豪奸。益其地，资其利，而赋岁以薄。失其产者，吏督其不奉，而赋岁以重。是以割姻爱，弃坟井，亡之他郡而不顾。亡者之赋又均焉。故农夫蚕妇，蓬徙尘走於天下，而道死者多矣。由是商益豪而农益败，钱益贵而粟益轻也。今返之法，必在刺史长吏而择其良者，使久留於任。一年政成者，一阶之官，一岁一加之。三年而政成者，岁加之。异政累闻者五年，而後迁之连率。不如法者，削其本不得齿。则度几乎化矣。谨对。


205　董仲舒撰李少君家録　儒者豈肯爲方士家録


抱朴子

論仙篇：「按董仲舒所撰李少君家録。」仲舒儒者，豈肯爲方士家録？蓋依託也。

【元圻案】抱朴子内篇論仙第二：「按董仲舒所撰李少君家録云：少君有不死之方，而家貧無以市其藥物，故出於漢，以假塗求其財，道成而去。」〇晉葛洪，字稚川，句容人。元帝爲丞相時辟爲掾。以平賊功賜爵關内侯，遷散騎常侍。自乞爲句漏令，終於羅浮山。事迹具晉書本傳。隋書經籍志「道家」：「抱朴子内篇二十一卷。」「雜家」：「抱朴外篇五十卷。」今本作内外篇八卷。〇史記封禪書：「李少君者，故深澤侯舍人，主方。匿其年〔一〕，常自謂七十，能使物，却老。居久之，少君病死，天子以爲化去不死。」

〔一〕「年」，原作「名」，據中華本史記卷二八封禪書改。






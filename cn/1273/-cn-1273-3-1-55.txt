村居书感次崧甫韵　二首


寥落田园隔虏尘，买山聊此息劳人。昔贤原少闲忧乐，吾道何曾绌贱贫。

入传且栽元亮柳，行歌肯负买臣薪。补天填海都无益，空洒东风泪满巾。

乾坤苍莽正风尘，力挽狂澜仗要人。岂有桃源堪避世？不妨蔬水且安贫。

天阊辽阻愁呵壁，时局艰危痛厝薪。只恐南阳难稳卧，中原戎马待纶巾。






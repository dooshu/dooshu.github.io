卷八十四



卷之八十四

洪武六年八月庚午朔，胡兵寇蔚州广陵县及弘、忻等州，指挥佥事余观将兵讨捕之。

辛未，怀庆知府王兴宗言：“郡民食解盐，每斤输米五升，河南、汝宁二府民止输二升，请如二府之数。”从之。

翰林承旨詹同侍讲学士乐韶凤等上所制释奠先师孔子乐章。迎神奏《咸和》之曲，曰：“大哉先圣，道德尊崇，维持王化，斯民是宗，典祀有常，精纯并隆，神其来格，于昭圣容。”奠帛奏《宁和》之曲，曰：“自生民来，谁底其盛，惟王神明，度越前圣，粢帛具成，礼容斯称，黍稷非馨，惟神之听。”初献奏《安和》之曲，曰：“大哉圣师，寔天生德，作乐以崇，时祀无斁，清酤惟馨，嘉牲孔硕，荐羞神明，庶几昭格。”亚献奏《景和》之曲，曰：“百王宗师，生民物轨，瞻之洋洋，神其宁止，酌彼金罍，维清且旨，登献惟三。於戏！成礼。”终献与亚献同。彻馔奏《咸和》之曲，曰：“牺象在前，豆笾在列，以享以荐，既芬既洁，礼成乐备，人和神悦，祭则受福，率遵无越。”送神复奏《咸和》之曲，曰：“有严学宫，四方来崇，恪恭祀事，威仪雝雝，歆兹惟馨，神驭还复，明禋斯毕，咸膺百福。”既奏，上曰：“祭贵乎诚，若省牲谓告充、告腯及礼之繁文者宜并革之。”于是礼部尚书牛谅复以所定礼仪进。其仪：前祭二日，太常司官奏某日遣官祭先师孔子，斋一日。次日清晨，皇帝服皮弁服，御奉天殿，传制遣官。是日，献官承制毕，往祀所省牲，将祭乐舞生就位，执事分献，陪祭官各就位，引赞引献官就位。典仪唱“迎神”，典乐举麾，奏《咸和》之曲，献官以下各四拜。典仪唱“奠帛，行初献礼”，典乐举麾，奏《宁和》之曲，献官诣盥洗所搢笏，盥手，出笏，典乐举麾，奏《安和》之曲、《文德》之舞。献官诣酒尊所，执事者以爵，受酒，献官诣大成至圣文宣王神位前跪，搢笏，奠帛，献爵出笏，执事者取祝，跪读讫，献官俯伏，兴，平身，次诣兖国、郕国、沂国、邹国公神位前，皆如上仪，复位。典仪唱“行亚献礼”，典乐举麾，奏《景和》之曲，执事者以爵酌酒，奠于神位前。典礼唱“行终献礼，行分献礼”。其终献礼，典乐举麾，奏《景和》之曲，仪同亚献，亚、终舞皆同，初献。典仪唱“饮福”，受胙，献官诣饮福位跪，搢笏，执事者以爵进，献官饮福酒，执事者以胙进，献官受胙，出笏，俯伏，兴，平身，复位，再拜。分献：官及陪祀官皆再拜。典仪唱“彻馔”,典乐举麾，奏《咸和》之曲，执事者各诣神位前彻馔。典仪唱“送神”，典乐举麾，奏《咸和》之曲，献官以下皆四拜。典仪唱，读祝官捧祝，掌祭官捧帛馔，各诣瘗所，献官诣望瘗位，礼毕。制曰：“可。”

癸酉，立纪事司，秩正七品，以宦者张翊为纪事司正。

赐京卫军士冬布人二匹，老弱、民兵、工匠半之。

赏察罕脑儿所遣军士夏衣及白金人二十两。

乙亥，上谕中书省、大都督府臣曰：“凡指挥没于战阵者，皆赐公田，卒于家者，不与其世袭，千户升指挥而阵亡者与世袭指挥一体赐公田，无子而有兄弟同居者亦如之，非同居者不与。”

建陪祀官斋房于北郊斋宫之西南，公侯十五间，百官十七间，乐舞生二十三间。复命礼部尚书牛谅、翰林承旨詹同等议省牲所用冠服。同等奏：“谨按《玉藻》：‘君皮弁以日视朝，遂以食。’则皮弁似与今常服之服同，今中祀既以皮弁行礼，则省牲宜用常服。”

监察御史答禄与权等言：“开物成务，先王既正乎民彝；崇德报功，后世宜兴乎祀典。苟不追尊前古，曷由立教将来？谨稽经史，伏羲、神农、黄帝号称三皇，盛德大业被于万世，使天下后世三纲正，九法叙，三圣人之功莫大焉。故尧、舜、禹、汤、文、武相承而为道统，孔子、颜、曾、思、孟相传而为道学统，以续其业学，以传其心，后世有天下，百举不违其成法，此其所以继天立极而为帝王之所宗，岂但阴阳医方而已哉？其在祀典，法施于民则祀著之礼，经历代宗守，爰及我朝，继正统而有天下，四海九州罔不臣服，天下社稷、宗庙、山川之神得皆享其祭，而躬祀三皇之礼独阙焉。宜于春秋躬行祀事，庶成一代之典，上以报往圣之功，下以正万姓之彝伦，则道德尊严而政教修举矣。”上纳其言，命礼部参考历代帝王开基创业有功于生民者，立庙祀之。于是礼部尚书牛谅奏：“三皇开天立极，大有功德于民，京都有庙，春秋享祀，宜令太常掌之。伏羲以勾芒配，神农以祝融配，黄帝以风后、力牧配，正位南面，祀以大牢，配位东面，祀以少牢。汉高祖、光武、唐高祖、太宗、宋太祖、元世祖宜令有司就各陵立庙，每岁仲春以少牢致祭；商中宗、高宗、周成王、康王、汉文帝、武帝、宣帝、明帝、章帝、唐玄宗、宪宗、后唐明宗、周世宗、宋太宗、真宗、仁宗，亦宜令有司立陵庙，三年一祭，祭以少牢。”上曰：“五帝、三王及汉、唐、宋创业之君俱宜于京师立庙致祭，其余守成贤君令有司祭于陵庙，皆每岁春、秋祭之。”

丙子，胡兵寇河州，夜入土门峡，千户王才战死，临江侯陈德统兵击败之。

丁丑，遣御史大夫陈宁释奠于先师孔子。时丞相胡惟庸、诚意伯刘基、参政冯冕等不陪祭而受胙，上闻之曰：“基等学圣人之道而不陪祀，使勿学者何以劝？既不预祭而享其胙，于礼可乎？其武人不知理道者，皆不足责。”命停基、冕俸各一月，宁坐不举，亦停俸半月。自是，不预祭，不颁胙。

故元左丞相忽都等引众屯天池山，欲入寇，太原卫指挥使常守道等将兵夜破其营，斩忽都等，获其将校六十五人、牛驴八十余头，其众遁去。

赏京卫军米，人三石。

给河南都卫及定辽等卫军士战衣。

戊寅，祭大社、大稷，其三献礼，每献各坛正配位俱献毕，各通行再拜礼，余仍旧仪。

册晋王左傅兼太原卫都指挥使谢成女为晋王 妃。

以故元蒙古世袭万户阿卜东等十五人为必里千户所千、百户，领其土人镇御番溪、界首。

赐大同战没军士家属钱物有差。

诏贵州宣慰使霭翠位居各宣慰之上。

以郑彦文为潼川府知府。

辛巳，四川按察司佥事郑思先言：“重庆、夔州漕运粮储至成都，水路峻险，民力甚艰，宜令卫兵于近城屯种及减盐价，令商人纳米以代馈运之劳。且贵州之粮，令重庆人负运，尤为劳苦，若减盐价，则趋利者众，军饷自给。其开、达、巴三州之茶，自汉中运至秦州，道远难致，人力多困，若令就汉中收贮，渐次运至秦州，尤便。”皆从之。

更定亲属相容隐律。凡同居，大功以上亲及外祖父母、外孙、若孙之妇、夫之兄弟及兄弟妻、若妻之父母、女婿许相容隐，或奴婢为本使隐者，皆勿论。其小功以下相容隐，减凡人三等，若无服之亲如姊妹、夫妻之兄弟姑、夫妻侄相容隐者，亦减二等。犯谋反、恶逆，不用此律。

癸未，置德庆、惠州、肇庆、南雄、韶州、阳江六千户所，计兵二万一千六百七十八人。

太原右卫千户冯铭等复保德州及河曲县。时保德、河曲为故元将普贤奴等所陷，铭率兵追击之，斩其党五十三人，生擒二十四人，获印二、马十四匹，遂复其地。

临江侯陈德、巩昌侯郭子兴进兵至答剌海子口，遇胡兵，战败之，斩首六百余级，生擒其同佥兴都等七百余人，获驼马、牛、羊千余头，余众溃去。

命工部主事魏浚于沿江府县督造马船二百八十五艘，以备运载四川所市马匹。

甲申夜，月食。

乙酉，建历代帝王庙于京师。礼部奏定其制：“宜略如宗庙，同堂异室，为正殿五间，以为五室，中一室以居三皇，东一室以居五帝，西一室以居夏禹、商汤、周文王，又东一室以居周武王、汉光武、唐太宗，又西一室以居汉高祖、唐高祖、宋太祖、元世祖。”从之。

丙戌夜，有流星青白色，自正北云中东北行至游气中没。

戊子，命工部制女官冠服、山松特髻礼服二十袭，庆云冠常服如之。

袭封衍圣公孔希学以父丧服阕来朝。上敕中书下礼部致廪饩，及从人皆有赐。复以敕劳希学曰：“卿家昭名历代，富贵不绝者，乃由阴隲之重耳。阴隲者何以？其阐圣学之精微，明彝伦之攸叙，表万世纲常而不泯也。卿常思尔祖之道，贯通天人，则所以绳祖武，诚为不易。朕闻卿来朝，已敕中书向劳，至则领之。”仍赐袭衣、冠带、靴袜。

赐国子生衣服、衾褥。

礼部奏度天下僧尼、道士凡九万六千三百二十八人。

己丑，以河间府宁津县知县朱逢吉为湖广按察司佥事。

大同卫指挥王约率兵夜袭胡人之神仙寨，破之，执其平章定定以归。先是，约遣游骑至石佛寺，获宣宁县民，问知定定所在，乃以兵袭之，获其省都镇抚闪忽鲁别及民人、牛驴、孳畜甚众。上闻之，遣人谕约曰：“民人无罪，悉送大同府隶籍，仍以所获牛驴给之。”于是民悉以定定出处告约，约遂发兵擒之。

庚寅，诏礼官考五辂制度。上曰：“五辂之制，起于成周，然玉辂太奢，今欲止用木辂，以朱漆之，朴素浑坚，奢俭得中。然须为二乘，其一惟以朱漆，不用皮革，于祭祀用之；其一以皮鞔者，行幸用之。尔其与工部参酌古制，务合时宜，朕将以郊祀御焉。”

辛卯，以镇江府知府周时中为两淮都转运盐使司副使。

大将军徐达等师至朔州，徙其边民入居内地。

壬辰，大都督府奏内外军卫一百六十四千户所八十四，计大小文武官一万二千九百八十人。

分天下府为三等粮：及二十万石以上者为上府，秩从三品；二十万石以下者为中府，秩正四品；十万石以下者为下府，秩从四品。

乙未，赐应天府六合等县安置鞑靼将士二千二百五十人布各二疋。上谓中书省臣曰：“胡人为中国患，自古有之，以汉高祖之威，总三十万众，犹困于白登，文景守成，因置而不较，虽数被侵扰，但逐之而已，及至武帝，以雄才大略，欲雪白登之耻，发兵致讨，威服边陲，凡五出塞而后匈奴始服，虽疲劳中国而匈奴自此弱而不振，其功亦岂少哉？”

夕月。

丙申，改信宝提举司为信宝局，旧从五品今降为正八品，宝源局旧正七品，今降为正八品。

筑武昌城，从江夏侯周德兴所请也。

成都城成，周三千六百丈，高三丈，城上戍屋二百七十九。

上以大将军徐达等久出师，遣使赍敕，谕之曰：“凡贤人君子，不以勤怠异其始终，不以富贵忘其艰难。卿等与朕平定天下勋业已成，而琐琐残胡不能尽讨，致连年出师，劳民扰众，孰任其咎？朕姑为尔言之，今驻师去处皆有房宇、妻妾，身虽在外，实同家居，一也；肥马轻裘，纵意驰骋，不知下人饥寒之忧，二也；燕乐玩愒，因循苟且，不能谋事，三也；军士连年暴露，被坚执锐，朝夕不息，意图决胜尔，又失算，卒无成功，四也。昔田单攻狄，久知不下，问计于鲁仲连，仲连曰：‘将军在即墨时，饮食起居与士卒同，身先于事，所以获生而致胜。今将军东有夜邑之奉，西有淄上之虞，黄金横带，驰骋乎淄渑之间，有生之乐，无死之心，所以不胜也。’卿等皆起布衣，一旦至此，遂忘昔日之艰难，岂不犯仲连之诮乎？卿等宜益懋其功，以副朕怀。”

戊戌，置四川夔州府开州。

祭太岁、风云雷雨、岳镇、海渎、山川、城隍、旗纛诸神。

占城国王阿答阿者遣其臣阳宝摩诃八的悦文旦进表，贡方物，且言：“海寇张汝厚、林福等自称元帅，劫掠海上，国王攻败之，汝厚等溺水死，获其海舟二十艘、苏木七万斤及从贼吴第四来献。”上嘉之，命赐其王织金文绮、纱罗四十疋，使者纱罗二疋、文绮四疋、衣一袭、钱一万二千，从人各赐有差。

是月，华州临潼、咸阳、渭南、高陵四县蝗，诏免其田租。








○华严经社石记

有杭州龙兴寺僧南操，当长庆二年，请灵隐寺僧道峰讲《大方广佛华严经》，至《华藏世界品》，闻广博严净事，操欢喜发愿：愿於白黑众中，劝十万人，人《转华严经》一部。十万人又劝千万人，人讽《华严经》一卷。每岁四季月，其众大聚会。於是摄之以社，齐之以斋，自二年夏至今年秋，凡十有四斋。每斋，操捧香跪启於佛曰：“愿我来世生华藏世界，大香水海上，宝莲金轮中，毗卢遮那如来前，与十万人俱，斯足矣。”又於众中募财，良田十顷，岁取其利，永给斋用。予前牧杭州时，闻操发是愿，今牧苏州时，见操成是功。操自杭诣苏，凡三请於予曰：“操八十一矣，朝夕待尽，恐社与斋，来者不能继其志，乞为记诫，俾无废坠。”予即十万人中一人也，宜乎志而赞之。噫！吾闻一毛之施，一饭之供，终不坏灭，况田千亩，斋四时，用不竭之征，备无穷之供乎？噫！吾闻一愿之力，一偈之功，终不坏灭，况十二部经，常出於千人口乎？况十万部经，常入於百千人耳乎？吾知操徒，必果是愿。若经之句义，若经之功神，则存乎本传；若社人之姓名，若财施之名数，则列於别碑。斯石之文，但叙见愿集来缘而已。宝历二年九月二十五日，前苏州刺史白居易记。


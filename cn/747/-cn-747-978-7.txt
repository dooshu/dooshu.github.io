○对献捷称其伐判

〈河源使献捷，骤称其伐。〉

师克在和，军政以顺，将敷奏其勇，何求掩於人？以为司马出征，君子于役。即戎御寇，初利於九征；执讯获鬼，俄献於三捷。式宣王命，大殪戎师，而悉引厥功，以为己力。横草可重，坐树无闻，方饮御於诸友，遂扬言於执事，同至之称伐，非范宣之能让。攻战必取，欲先二子之鸣；班列不同，终在七人之下。聚为怨府，职在乱阶。盖是速戾於争功，实乃包羞於阅礼，不可在位，何以佐军？


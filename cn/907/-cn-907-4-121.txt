▼立秋前三日过周南饮，雷雨大作，醉后走笔书壁间

周郎乃是同乡友，乱后相逢惊老鬼。

日斜邀我话旧游，为唤金陵白门酒。

一杯乍解羁旅颜，两杯渐沃粘吟口。

三杯不觉已陶然，此身竟到无何有。

青天俄忽震霹雳，白浪翻江怒蛟吼。

急雨争鸣池上荷，狂风已折门前柳。

醉中相对正坐忘，匕箸何须惊落手？

家人喧呼水入户，颠倒屋茅随地走。

床床避漏且莫叹，旱气方除贺田叟。

蓐收预到三日前，净扫炎氛去如帚。

黄昏泥潦归未得，呼烛相留卧东牖。

夜深酒醒起独行，云散城头见星斗。

乃知天变只须臾，人在艰难岂云久？


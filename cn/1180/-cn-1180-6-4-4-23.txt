送初幼嘉年兄还郢三首


燕市重来二月初，翩翩意气曳长裾。
金门未售《甘泉赋》，玄室何人问子虚？
太乙夜燃东壁火，天池时化北冥鱼。
乾坤岁岁浮春色，环珮相将侍禁庐。

黄鹤楼中忆旧行，白苹江上此离觞。
天边日气残鹊，帝里星华照鹔鹴。
燕士从来先郭隗，汉庭那得老冯唐？
思君何处堪情切？草色青青满建章。

秋深鸿雁落汀洲，嘹亮西风动客愁。
月下绿尊同郢曲，天涯青眼对吴钩。
萧关笳鼓惊寒烧，泽国芙蓉念敝裘。
爱尔明珠罗万斛，逢人莫向暗中投。






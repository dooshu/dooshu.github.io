送黎忠池二首


在昔同心秘，出入承明闼。
蹇余陋劣姿，谬得偶贤达。
慷慨金兰契，晤言怀抱豁。
如何欢宴促，倏忽万里别。
婉娈夙昔意，一旦成契阔。
闽海出悠悠，征途候明发。
感旧思方积，怅远情弥怛。
一望潞河水，愁心不可越。

余有归与兴，抱病淹朝秩。
君怀济世心，揽辔辞皇邑。
以兹负羁羽，羡彼抟云翼。
况多感慨情，世虑缠胸臆。
盈盈别泪泫，漫漫歧路及。
不惜去日远，我怀谁与析？
世路方崄，修名苦难立。
愿以皓首期，无为素丝泣。






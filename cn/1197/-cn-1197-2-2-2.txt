仙吕·翠裙腰


闺怨


晓来雨过山横秀，野水涨汀州 。栏干倚遍空回首，下危楼 ，一天风物伤暮秋。

〔六幺遍〕乍凉时候西风透，碧梧脱叶，馀暑才收。香生凤口，帘垂玉钩，小院深闲清昼；清幽，听声声蝉噪柳梢头。

〔寄生草〕为甚忧，为甚愁，为萧郎 一去经年久。玉台 宝鉴生尘垢，绿窗冷落闲针绣，岂知人玉腕钏儿松，岂知人两叶眉儿皱。

〔上京马〕他何处共谁人携手，小阁银瓶殢 歌酒。早忘了咒 ，不记得低低耨。

〔后庭花煞〕掩袖暗含羞，开樽越酿愁，闷把苔墙 划，慵将锦字 修，最风流，真真恩爱，等闲分付等闲休 。






禅林僧宝传 - 惠洪

简称《僧宝传》。佛教禅宗史书。北宋惠洪著于宣和二年(1120)。30卷。收入《卍续藏》第137册。记事为主，亦收录机缘语句，体裁介乎僧传和灯录之间。此书据昙颖《五家传》增补，复增添嘉祐以后至政和年间云门、临济二宗的杰出禅师计81人。或说此书原名《百禅师传》，大慧宗杲读其初稿，抽去其中19人传记焚之(据《山庵杂录》卷上)。作者融会众说，自成一家之言，常为以后的佛家史书所引用。惠洪自视甚高，谓道宣虽精于律而短于文词，所作《续高僧传》如户婚按检;赞宁虽博于学而暗于见识，聚众碣之文作《宋高僧传》，其书非一体(见《石门文字禅》卷二十六)。然时人亦有讥剌其书者，以为“传多浮夸，赞多臆说”(惠彬《丛书公论》)。卷末附录有宋庆老所撰的《补禅林僧宝传》1卷，载法演、悟新、怀志三传。续补本书的还有南宋祖琇《僧宝正续传》7卷，清自融《南宋元明禅林僧宝传》15卷。






重刊禅林僧宝传序

禅林僧宝传者。宋宣和初。新昌觉范禅师之所撰次也。觉范尝读唐宋高僧传。以道宣精于律。而文非所长。赞宁博于学。而识几于暗。其于为书。往往如户昏按捡。不可以属读。乃慨然有志于论述。凡经行诸方。见夫博大秀杰之衲。能袒肩以荷大法者。必手录而藏之。后居湘西之谷山。遂尽发所藏。依仿司马迁史传。各为赞辞。合八十有一人。分为三十卷。而题以今名。亦既锓梓以传。积有岁月。二十年来。南北兵兴。在在焚毁。是书之存。十不一二。南宗禅师定公。时住大慈名刹。慨念末学晚辈。不见至道之大全。古人之大体。因取其书。重刊而广布之。且以序文属予。俾书始末。传之永久。古者左史记言。右史记事。而言为尚书。事为春秋。迁盖因之以作史记。而言与事具焉。觉范是书。既编五宗之训言。复著诸老之行事。而于世系入道之由。临终明验之际。无不谨书而备录。盖听言以事观。既书其所言。固当兼录其行事。觉范可谓得迁之矩度矣。而或者则曰。迁盖世间之言。而觉范则出世间者也。出世间之道。以心而传心。彼言语文字。非道之至也。于此而不能以无滞。则自心光明。且因之而壅蔽。其于道乎。何有是大不。然为佛氏之学者。固非即言语文字以为道。而亦非离言语文字以入道。观夫从上西竺东震诸师。固有兼通三藏。力弘心宗者矣。若马鸣龙树。永嘉圭峰是也。学者苟不致力于斯。而徒以拨去言语文字为禅。冥心默照为妙。则先佛之微言。宗师之规范。或几乎熄矣。觉范为是惧而撰此书。南宗亦为是惧而刊布之。欲使天下禅林。咸法前辈之宗纲。而所言所履。与传八十一人者。同归于一道。则是书之流传。岂曰小补之哉。传曰。虽无老成人。尚有典刑。又曰。君子多识前言往行。以蓄其德。后之览者勉之哉。洪武六年腊月八日九灵山人戴良序。







重刻禅林僧宝传序

摩竭掩室。毗耶杜口。以真寔际离文字故。自曹溪滴水。派别五家。建立纲宗。开示方便。法源一浚。波流益洪。同归萨婆若海。然欲识佛性义。当观时节因缘。从古明大法人。莫非瑰玮杰特之材。不受世间绳束。是以披缁祝发。周游参请。必至于发明己事而后已。盖有或因言而悟入。或目击而道存。一刹那间。转凡成圣。时节因缘。各自不同。苟非具载本末。则后学无所考证。此僧宝传之所由作也。是书之传有年矣。白璧缫藉。见之爱慕。旧藏在庐阜。后失于回禄。钱塘风篁山之僧广遇。虑其湮没。即旧本校讎锓梓。以与诸方共之。十余年而书始成。其用心亦勤矣。魏亭赵元藻。一见遇于湖山之上。慧炬相烛。袖其书以归。嘱予为一转语。予与遇未觌面。今披是书。知其志趣。千里同风。且见遇与觉范。与八十一人者。把臂并行。若有因书省发。得意忘言。即同入此道场。则灵山一会。俨然未散。不为分外。宝庆丁亥中春上浣。临川张　(宏)敬书。







禅林僧宝传引

觉范谓余曰。自达磨之来。六传至大鉴。鉴之后析为二宗。其一为石头。云门曹洞法眼宗之。其一为马祖。临济沩仰宗之。是为五家宗派。嘉祐中。达观昙颖禅师。尝为之传。载其机缘语句。而略其始终行事之迹。德洪以谓。影由形生。响逐声起。既载其言。则入道之缘。临终之效。有不可唐捐者。遂尽掇遗编别记。苴以诸方宿衲之传。又自嘉祐至政和。取云门临济两家之裔。崭然绝出者。合八十有一人。各为传而系之。以赞。分为三十卷。书成于湘西之南台。目之曰禅林僧宝传。幸为我作文。以弁其首。余索其书而观之。其识达。其学诣。其言恢而正。其事简而完。其辞精微而华畅。其旨广大空寂。窅然而深矣。其才则宗门之迁固也。使八十一人者。布在方册。芒寒色正。烨如五纬之丽天。人皆仰之。或由此书也。夫觉范初阅汾阳昭语。脱然有省。而印可于云庵真净。尝涉患难濒九死。口绝怨言。面无不足之色。其发为文章者。盖其绪余土苴云。宣和六年三月甲子。长沙侯延庆引。














小林宝珠


时有小林宝珠者，貌不甚扬，而以歌胜。客之趋之者如鹜也，侑酒之局，日以百计。故每到即歌，歌已即去，时有拈“曲终人不见”之句以赠之者。博缠头无算，臂上金脱条累累然，肘为之不曲；衣一日十数易。鸨视之若拱璧。壬寅夏，染时疫，暴亡。临命时犹高歌《目莲救母》一折云。

宝珠既死，鸨为之市槥。既归，则客有以楠木材为馈者。未几，别一客又以一具来。崇朝之间，棺材之入其门者凡三，死犹如此，生可知矣。及其殡也，则有“奉天诰命”“诰封宜人”“晋封恭人”等衔牌职事，雇警察兵为之弹压，仪从之盛，亦为仅见。合之陆兰芬之称觞，生荣死哀，二人实共之矣。

此林宝珠，何以以“小”字冠之？则以同时别有一林宝珠也。彼林宝珠前适娶林黛玉之黄某，已而席卷而逃，黄置不问。林宝珠遂仍袭旧名，理旧业。未几，小林宝珠之名大噪，谈者皆曰“林宝珠”“林宝珠”，一“小”字已受天然之淘汰矣。而彼林宝珠者，犹恐有所混淆也，因自别曰“老林宝珠”。北里倡，每自讳其老，今林宝珠乃独自标为老，亦可见老气横秋矣。

同时之享藉藉名者，如金小桃，如陈雪卿，如沈莺莺，如陆庆云，如花奇玉，如张五宝辈，不可以偻指计。然而每下愈况，多有不足记载者矣。






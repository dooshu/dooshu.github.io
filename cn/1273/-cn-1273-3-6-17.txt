饶平杂诗　十六首


梦醒三更画角吹，万山深处客来时。坏墙半堵双流寺，重出梅溪旧勒碑。王公十朋手书十六字碑，邑志云为某令立去思碑磨去，今双流寺墙坏，碑乃在壁间，惟字残缺不完矣。

战裙化蝶野云香，百丈埔前废庙凉。碧绣苔花残瓦尽，更无人拜许娘娘。百丈埔在潘段，为张公世杰夫人许氏大战元兵殉节处。旧有庙，土人称曰娘娘庙，今废久矣。

海云南护六龙奔，凄绝辞郎酒满尊。一曲《平元》万行泪，红螺洲上望崖门。红螺洲即辞郎洲，为邑人宋张都统达妻陈璧娘送夫率义师勤王处。《平元曲》，璧娘作。

二凤杨家旧有声，薛家父子亦知名。只今谁讲阳明学，莫怪南来道不行。杨骥、杨鸾兄弟，薛舋、舋子雍，皆讲学。

循名曾记御屏留，龙眼城中故宅秋。残局庙堂多水火，苦将遗句忆廉州。宋张夔《训子诗》云：“慎勿与人交水火。”夔守廉州有惠政，高宗亲书其名于御屏。龙眼城张姓，皆夔裔孙。

程斋残稿付虫鱼，逸老堂空冷故居。未敢乡祠藻，千秋遗议两尚书。盛尚书端明、黄尚书锦，皆邑人，邑志均有佳传。

山城落叶客衣单，海气阴阴夕照残。愁向尊君台上望，九秋风雨北来寒。望耕台，即尊君台，以尊君山得名。

东南风急怒潮雄，此去闽关有路通。望海峰头秋满眼，故乡遥隔战云中。抵分水关为诏安界。柏嵩阐为平和界，望海岭在县东。

翠柏森森岭势回，九仙亭畔绣衣来。空岩铁佛冷无语，笑指山花落复开。“铁佛岩前霜叶老，绣衣岭上午风清”，御史某句也。岭由此得名。九仙亭在岭上。

南坛墓碣蚀苔斑，华表飘零怅鹤还。欲觅先臣旧精舍，西风残照满金山。先枢密公南宋初来居此，筑金山精舍。后即居为祠，墓即在琴峰下，设邑治后，墓迁南坛，祠迁金山后。

班春车畔紫芝新，梦入黄山夜有神。爱说吾家两贤令，胜朝循迹话遗民。前明邑令丘天佑、丘金声，皆循吏也。车生芝，天祐事。黄山神梦，金声事。

椎结遗风尚宛然，凤皇山畔种畬田。山中自作盘瓠国，更在佗王左纛前。山中有盘、蓝、雷、钟四姓，土人云狗头王子孙也。

古洞云深锁百花，香泉飞饮万人家。春风吹出越溪女，来摘山中待诏茶。百花洞，在待诏山，山出茶。

莫笑山农语不经，豆棚闲话倚锄听。量沙测水关何术？争说潭灵井更灵。测灵潭、谷仓潭沙，测验井水，皆可占丰歉。

山中城雉郁嵯峨，山外长鲸万里波。休问一作向麻姑买沧海，桑田变后战争多。末句一作“年来公案讼田多”，则为沿海诸邑近状言也。

径畔行人拜更勤，中原灾旱正如焚。九龙潭畔呼龙起，重向人间作雨云。飞龙径，一作拜龙径。九龙潭，邑志云祈雨往往有验。






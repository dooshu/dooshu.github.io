○再上节愍太子书

臣闻汉文帝身衣弋绨，足履革舄，齐高帝栏槛用铜者，皆易以铁。经侯带玉具剑环佩，以过魏太子，不视。经侯曰：“魏国亦有宝乎？”太子曰：“主信臣忠，魏之宝也。”经侯委剑佩而去，太子使追还之，谓曰：“珠玉珍玩，寒不可衣，饥不可食，无遗我贼。”经侯杜门不出。臣观圣贤经籍，务以简素为贵。皇王政化，皆以菲薄为德，伏惟殿下留心恭俭，靡尚浮奢。臣愚犹望损之又损之，居简以行简，减省造作，节量用度。


○追赠殷太师比干谥诏

昔望诸列国之相，汉主尚求其后，夷吾霸者之臣，魏君犹礼其墓。况乎正直之道，迈青松而孤绝；忠勇之操，掩白玉而振彩者哉。殷故少师比干，贞一表德，臣邻成性，以明允之量，属无妄之辰。玉马遽驰，愍其邦之殄悴；宝衣将燎，惜其君之覆亡。见义不回，怀忠蹈节。谠言才发，轻百龄之命；淫刑既逞，碎七尺之躯。虽复周王封墓，莫救焚原之祸；孔圣称仁，宁逭剖心之痛。固已冤深终古。悼结彼苍。朕观风赵北，问罪辽东，经途秀麦之墟，缅怀梓林之地。驻跸而瞻荒陇。愿以为臣；抚躬而想幽泉，思闻其谏。岂可使尽忠之义，久阙於往册；扬名之典。无闻於后代。宜锡宠命，以展夙心。可追赠太师，谥曰忠烈公。仍遣三品持节祭告，四品为副，封崇其墓，修葺祠堂。州县春秋二时，祀以少牢，给随近五户，以从祭享及洒扫。


史馆


修撰四人，掌修国史。（贞观三年，置史馆于门下省，以他官兼领，或卑位有才者亦以直馆称，以宰相涖脩撰；又于中书省置秘书内省，脩五代史。开元二十年，李林甫以宰相监脩国史，建议以为中书切密之地，史官记事隶门下省，疏远。于是谏议大夫、史馆脩撰尹愔奏徙于中书省。天宝后，他官兼史职者曰史馆脩撰，初入为直馆。元和六年，宰相裴垍建议：登朝官领史职者为修撰，以官高一人判馆事；未登朝官皆为直馆。大中八年，废史馆直馆二员，增脩撰四人，分掌四季。有令史二人，楷书十二人，写国史楷书十八人，楷书手二十五人，典书二人，亭长二人，掌固四人，熟纸匠六人。）






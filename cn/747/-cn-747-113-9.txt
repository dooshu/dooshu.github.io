○优赐劝进人等诏

应劝进诸选人前京兆府武功令庞涛而下四百九十有四人，方在京都，遘兹际会，既同劝进，宜示奖酬，其前资州县官及黄衣进选人，近日缘少阙员，难於减选，候合格日各超一资注拟，行事官亦於注拟，时优与处分。长流人已归本贯，即以赦书节文处分。摄试官推巡令录，宜并许比三转出身。判司衙推主簿比明经出身，各守选限。自今年始，合格日与初官，宗子未有出身者与出身，有出身者同选人例处分，给与凭据。


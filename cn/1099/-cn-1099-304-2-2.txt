○上元老書 【 虜報虛偽】

本職于十一月初五日、隨提督軍門前赴密雲駐劄看得傳報夷情、葢以前日醜虜入寇由哈哈赤把不孩伯顏頭兒地方出沒、適當朝貢之期、彼等自懷疑畏、假說黃毛達子、怪他前日與南朝說信、又說將他人口頭畜奪下送回、如今要讐殺著他領往南搶等語、此盖不過倡為陽順之言。以釋彼陰逆之罪。兼以本地將領。恐人馬掣散。軍中不許浪傳虜情法宜嚴禁故為傳播。以致道路喧騰。人心洶湧。聲言欲搶通州。夫虜至。通州。則謂之深入矣深入必大舉。大舉必須聚兵。宣大無聚結之虜。則知畿甸無長驅之事。况此時歲屬隆冬寒雪盈尺。水凍草枯。四野俱清。虜性雖悍。非馬不能行。胡馬雖強。非草不能進。而好奇說者。以為胡馬編草馱之而進。不知既掠之後彼亦馱草而歸既不馱草而歸豈能忍飢以飛越耶。此盖宣大常談。各邊借以為口實耳。中間傳聞待河凍搶掠之說、此尤不可信者、何也、葢以前日入寇滿載而歸。非因河而阻。東之薊州永平。南之淶水良鄉。孰非可往之地。何必俟于河凍以掠通州哉。此盖出於好事者之一言。而當事者恐利害之切身。是故牢不可破也。本職揆之天時、度之地利、審之人事、今冬明春而大舉深入之事、諒或幸免、但熟夷不寧。而零騎竊發。虗張聲勢。未敢必其無也。


○請停止南京郊祀題本 【 南壇配位】

臣某等謹題連日該司禮監太監魏彬等傳諭、　聖意謂欲暫于南京郊祀舊壇、增減配位以便行禮、臣等聞命兢惕、莫知所為、窃惟自古帝王郊祀天地、而以　祖宗配享、以盡報本反始之道、皆天地之常經、古今之通義、未有輒以巳意擅為增減者也我朝郊祀之禮、初都于南而奉　仁祖以為配、繼都于北而奉　太祖　太宗以並配、舊壇配位、則有　仁祖　太祖、京壇配位、則有　太祖　太宗、　仁祖配位。既不可奉遷而北。　太宗配位。又不可奉行而南。今日一時倉猝、欲行郊禮、不知于我　二祖　一宗、果將何以奉配天地、臣等反覆思之、决然知其不可、况　二祖　一宗配享之初、既博考于聖經、又詳集秋廷議、既詔諭于宗藩、又詔諭于天下、不知今日欲為此舉、亦能如　祖宗之時從容廷議詔諭否乎。此臣等所以始終决然以為不可也、伏望　皇上俯納臣等先後所言、停止前議、早賜廻鑾、恪遵舊制、躬成大禮以奉答天地之心、以慰　祖宗在天之靈、宗社生靈、不勝慶幸、


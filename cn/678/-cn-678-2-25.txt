古樂府前輩多用其句

予嘗館州南客邸，見所謂常賣者，破篋中有詩編寫本，字多漫滅，皆晉簡文帝時名公卿，而詩語工甚。有古意樂府曰「繡幕圍香風，耳節朱絲桐。不知理何事，淺立經營中。護惜如窮袴，隄防托守宮。今日牛羊上丘壟，當時近前面發紅」云云。前輩多全用其句，老杜曰：「意象慘澹經營中。」李長吉曰：「羅幃繡幕圍香風。」山谷曰：「今日牛羊上丘壟，當時近前左右瞋。」予見魯直，未得此書。窮袴，漢時語也，今襠袴是也。


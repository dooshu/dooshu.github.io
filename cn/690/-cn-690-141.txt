卷一百四十一



卷之一百四十一

洪武十五年春正月辛巳朔，上御奉天殿受朝贺，宴群臣于谨身殿，命妇朝皇后于坤宁宫，锡宴。

初，上命儒臣重制九奏侑食乐章。至是大宴，始奏用之。其一奏《炎精开运》之曲曰：“炎精开运，笃生圣皇，大明御极，远绍虞唐，河清海晏，物阜民康，威加夷獠，德被戎羌，八珍有荐，九鼎馨香，鼓钟鐄鐄，宫徵洋洋，怡神餋寿，理阴顺阳，保兹遐福，地久天长。”二奏《皇风》之曲曰：“皇风被八表，熙熙声教宣，时和景象明，紫宸开绣筵，龙衮耀朝日，金炉袅祥烟，济济公与侯，被服丽具鲜，列坐视丹扆，磬折在周旋，羔豚升华俎，玉馔充方圆，初筵奏南风，继歌赓载篇，瑶觞欣载举，拜舞礼弗愆，同乐及斯辰，于皇千万年。”三奏《眷皇明》之曲曰：“赫赫上帝，眷我皇明，大明继集，本固支荣，厥本伊何，育德春宫，厥支伊何，藩邦以宁，庆延百世，泽被群生，及时为乐，天禄是膺，千秋万岁，永观厥成。”四奏《天道传》之曲曰：“马负图兮天道传，龟出书兮人文宣，羲画卦兮禹畴叙，皇极建兮合自然。绵绵历数归明主，祥麟在郊威凤舞，九夷入贡康衢谣，圣子神孙绳祖武，垂拱无为迈前古。”五奏《振皇纲》之曲曰：“周南咏麟趾，卷阿歌凤凰，蔼蔼称多士，为桢振皇纲，赫赫我大明，德尊踰汉唐，百揆修庶绩，公辅理阴阳，峨冠正襟佩，都俞在高堂，坐令八纮内，熙熙民乐康，气和风雨时，田畴见丰穰，献礼过三爵，欢娱良未央。”六奏《金陵》之曲曰：“钟山蟠苍龙，石城踞金虎，千年王气都，于今归圣主。六代繁华经几秋，江流东去无时休，谁言天堑分南北，英雄岂但嗤曹刘？我皇昔住濠梁屋，神游天锡真人服，手提三尺渡江来，词臣早献金陵曲。歌金陵，进珍馔，谐八音，继三叹，请观汉祖用兵时，为尝冯异滹沱饭。”七奏《表扬》之曲曰：“长杨曳绿，黄鸟和鸣，菡蓞呈鲜，紫燕轻盈，千花浥露，日丽风清，及时为乐，芳樽在庭，管音嘒嘒，丝韵冷冷，玉振金声，各奏尔能，皤皤国老，载劝载惩，明德惟馨，垂之圣经，唐风示戒，永保嘉名，无已太康，哲人是听。”八奏《芳醴》之曲曰：“夏王厌芳醴，商汤远色声，圣人示深戒，干春垂令名，惟皇登九五，玉食保尊荣，日昃不遑餐，布德缘群生，天庖具丰膳，鼎鼐事调烹，岂但资肥甘，亦足餋遐龄，达人悟兹理，恒令五气平，随时知有节，昭哉天道行。”九奏《驾六龙》之曲曰：“日丽中天漏下迟，公卿侍宴多令仪，箫韶九奏觞九献，炉香细逐祥风吹，群臣舞蹈天颜喜，岁熟民康长若此，六龙回驾凤楼深，宝扇齐开扶玉几，景星呈瑞庆云多，两曜增辉四序和，圣人道大如天地，岁岁年年柰乐何。”

景川侯曹震、定远侯王弼率师至威楚路，元平章阎乃马歹、参政刘车车不花等降。

壬午，元曲靖宣慰司征行元帅张麟、行省平章刘辉、枢密院同知怯烈该、传尉高仁、庑访司副使孛罗海牙，中庆、澂江、武定三路达鲁花赤劄麻及嵩明、晋宁、昆阳、安宁、新兴、路南、建水七州达鲁花赤，昆明、富民、宜良、邵甸、河阳、阳宗六县达鲁花赤等官诣征南左副将军永昌侯蓝玉、右副将军西平侯沐英降，献金银铜印七十四、金符七、马一万二千五百六十匹。

癸未，起前石埭县知县石祯为嘉兴府知府，监大军仓支纳杨企贤为常州府知府，辰州府通判墨景铭为凤翔府知府。初，祯等皆坐事免，还乡。至是，上惩胡、陈蔽贤之弊，故皆起用之。

甲申，五色云见。

始置诸司勘合。其制：以簿册合空纸之半而编写字号，用内府关防印识之，右之半在册，左之半在纸，册付天下布政使司、都指挥使司及提刑按察司、直隶府、州、卫所收之，半印纸藏于内府。凡五军都督府、六部、察院有文移，则于内府领纸填书所行之事，以下所司，所司以册合其字号，印文相同则行之，谓之“半印勘合”，以防欺弊。

礼部言：“天下布政使司、府、州、县凡祭祀社稷、山川，命文官主祭，武官不与。岷州等卫军民指挥使司既职兼军民，其社稷、山川之祭，则宜从本司主之。”制曰：“可。”

乙酉，城播州沙溪，以官兵一千人、土兵二千人戍之。

丙戌，命翰林院侍讲火原洁等编类华夷译语。上以前元素无文字，发号施令，但借高昌之书，制为蒙古字，以通天下之言。至是，乃命火原洁与编修马沙亦黑等以华言译其语，凡天文、地理、人事、物类、服食、器用靡不具载，复取《元秘史》参考，纽切其字，以谐其声音。既成，诏刊行之。自是，使臣往复朔漠，皆能通达其情。

丁亥，命礼部遣使往福建、湖广、江西、浙江四布政使司及直隶府、州选善书者，凡得千九百十人。

置贵州都指挥使司，命平凉侯费聚、汝南侯梅思祖署都司事。

置云南左、右、前、后、普定、黄平、建昌、东川、乌撒、普安、水西、乌蒙、芒部、尾洒一十四卫指挥使司。

戊子，享太庙。

己丑，上谕刑部曰：“方春万物发生，而无知之民乃有犯法至死者，虽有决不待时之律，然于朕心有所不忍，其犯大辟者皆减死论。”复谕工部臣曰：“曩以边境未宁，兵甲未弛，故集天下工匠隶事京师，其中有以疾病致死者，不能归葬，深可悯也。尔工部即遣人收其遗骸，函送其家，各以钞七锭给其妻子瘗之。著为令。”

庚寅，免开封府去年税粮，以河决故也。

壬辰，征南左副将军永昌侯蓝玉等遣使报云南捷至京师。

甲午，遣使谕征南将军頴川侯傅友德、左副将军永昌侯蓝玉、右副将军西平侯沐英曰：“比得报，知云南已克，然区画布置尚烦计虑。前已置贵州都指挥使司，然其地去云南尚远，今云南既克，必置都司于云南，以统率诸军。既有土有民，又必置布政司及府、州、县以治之。其乌撒、乌蒙、东川、芒部、建昌之地，更宜约束其酋长，留兵守御，禁其民毋挟兵刃。至如霭翠辈不尽服之，虽有云南，亦难守也。其从征军士有疾病疲弱者，每卫毋限十人、百人，可先遣还。”

乙未，大祀天地于南郊。礼成，宴群臣于谨身殿。

爪哇国遣僧阿烈阿儿等奉金表，贡黑奴男女一百一人、大珠八颗、胡椒七万五千斤，诏赐绮帛、衣钞有差。

南雄侯赵庸帅兵讨东莞诸盗，凡克寨十二，擒贼万余人，斩首二千级，招降翁源等县复业人民三千余户。

丁酉，上谕工部臣曰：“西北边戍卒，非皮裘不能御寒，宜令有司以诸野兽皮准输鱼课，送京师制裘，以给边卒。”

戊戌，命法司凡将校士卒杂犯死罪者免死，杖发戍边。

升巩昌卫指挥佥事吴汧为山西都指挥使，水军右卫指挥同知吴迈、永平卫指挥佥事赵祥俱为福建都指挥使，山海卫指挥使王臻为广东都指挥使，宁夏卫指挥佥事寗正为四川都指挥使，洮州军民指挥佥事聂纬为陕西都指挥使，程暹为贵州都指挥使。

辛丑，山东都指挥使司言：“每岁春，发舟师出海巡倭，今宜及时发遣。”上曰：“海道险，勿出兵，但令诸卫严饬军士防御之。”

癸卯，惠州府盗发，同知郎德率民兵捕获，斩之。

甲辰，南雄侯赵庸进兵攻破东莞等县石鼓、赤岭等寨，擒伪官百余人，其党溃散。由是，四会县涌白沙、长冈、太冲口山、何田、陈家坊各处父老迎拜于道，庸慰谕而遣之。

丁未，白虹贯日。

戊申，以贤良方正薛正言为广东布政使司右参政，张端为山东布政使司左参政，王福为左参议王清为右参议。

己酉，刑部奏湖广、江西河泊官侵盗鱼课，法当死。上恻然曰：“为利而亡身，愚哉！”因怜之，命减死论。

庚戌，以致仕参政何真为山西左布政使，南昌右卫百户吴权为福建右布政使，靖江相府左傅徐礼为广西左布政使。

命天下朝觐官各举所知一人。上谕之曰：“古之荐举者以实不以名，后世荐举者徇名而遗实，故往往治不如古。朕遵仿古制，举用贤才，各因其器能而任使之，庶几求其实效。今尔等来朝，其各举所知，凡有一善可称、一才可录者，皆具实以闻。朕将随其才以擢用之，毋有所隐。”

诏谕乌蒙、乌撒、东川等处人民曰：“曩者，元政不纲，豪杰纵横，朕提师旅，与之并驱，十有二年，然后命将四征，五年而天下定，万姓宁，建号纪元，又十五年矣，华夏蛮貊，罔敢不服。惟尔乌撒、乌蒙、东川、芒部、建昌诸夷抗命弗庭，而云南梁王尤肆陆梁，诱我逋逃，扰我疆埸，用是命征南将军頴川侯傅友德、左副将军永昌侯蓝玉、右副将军西平侯沐英统三十万众，问尔西南诸夷之罪。今得捷报，言云南部落俱已降附，故特遣使赍诏谕尔诸夷，自今有不遵教化者，即加兵讨之。於戏！春秋之义，罪莫大于拒王命，纳逋逃。尔等其洗心涤虑，效顺中国，朕当一视同仁，岂有间乎？”

是月，延安侯唐胜宗、右军都督佥事张德以平衢、处、温三府山寇，人赐田一庄。敕胜宗等曰：“古之为将者，其道有四，曰智，曰信，曰勇，曰仁，智在筭无遗策，信在战无后期，勇以摧敌，仁以抚下，故能建立事功，垂誉后世也。迩者，东浙山民啸聚，虐众害民，命尔等率师往讨，不逾五月而平之。今赐尔田各一庄，为子孙世禄，以酬尔功。呜呼！成功不易，保之尤难，尔尚勉之。”

宣德侯金朝兴兵驻临安，元右丞兀卜台、元帅完者都、土酋杨政等降。

革临安宣慰司，置临安府及临安卫指挥使司。

改武定路为武定军民府，以土酋商胜署府事。

龙川河源民自称李元帅，合龙南民作乱，南雄侯赵庸发兵捕之，获贼五百七十余人。

潮州府海阳县民曹名用聚众三百余人，杀掠良民，南雄侯赵庸调潮州卫指挥佥事詹继率兵捕之，追至昆仑山黄莺畬，擒名用，并其党悉诛之。








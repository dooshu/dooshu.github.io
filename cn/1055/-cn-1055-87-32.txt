【上致政王太保启】

某启。昨者太保还政王朝，荣归故里，暂留齐舫，云止陋邦。窃省孤危，方婴罪谪。逃虚易喜，盖人迹之罕逢；道旧为欢，矧平生之有素。特荷眷私之厚，不为位貌之严。金玉之坚，弗渝于弥久；松筠之操，独见于天寒。感慰所深，幽忧如释。舍舟趋陆，去险腾夷。怀组乡闾，虽暂伸于夙尚；追锋疾置，将入副于精求。惟期善卫襟灵，以迎休宠。


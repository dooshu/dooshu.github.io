伊洛渊源墨说

程君正路有书画癖因而癖墨尝自言胶陈杵到烟远药匀按时气节隂阳得墨家心法所制天关煤书画墨既称上乘驰声四远其品目多用古人格言又取太极河图洛书及六经各引数字为名统目之曰伊洛渊源皆墨之至者其意独在墨哉於乎子墨客卿功当受上赏世之用之者何其絶不爱重也使士大夫循名责实归本道德不为异端邪说以坏学术不为绮语小词以玷文章有一字而关人之死生则含毫以慎出入有一言而别人之贤否则辍翰以谨是非推之羽翼六经鼔吹百氏有可以析疑补阙者则抉微茫而定犹豫我不负墨墨亦许我是程子将以墨箴也吾闻新安之程皆宗墩篁为二程夫子系所自出正路殆称引其家学者与铭曰

滔滔墨池江河何极畴采春华不忘秋实有斐客卿光照四国匪炫厥美亶纯令德是抒大文式玉式金周情孔思则殚尔心尼山匪高河洛匪深谁其用之一嗣徽音


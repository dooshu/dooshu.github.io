◇奏得季子庙沸井

延陵令戴景度称所领季子庙旧有涌井二所，庙祝列云旧井北忽闻金石声，即掘，深三尺，得沸泉。其东忽有声铮铮，又掘得泉，沸涌若浪。泉中得一银木简，长一尺，广二寸，隐起文曰：「庐山道人张陵再拜谒诣起居。」简木坚白而字色黄。谨案《瑞应图》：「浪井不凿自成，王者清静，则仙人主之。」《孔氏世录》云：「叶精帝道，孔书明巧，当在张陵。」宋均注云：「张陵佐封禅。一云陵，仙人也。」（《南齐书·祥瑞志》，建元元年四月，有司奏。）


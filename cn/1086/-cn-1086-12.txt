卷十二

后唐天成元年十一月敕：“应今日已前修盖得寺院，无令毁废，自此后不得辄有建造。如有愿在僧门，亦宜准佛法格例，官坛受戒，不得衷私剃度。”

三年六月七日敕：“应天下大寺及敕赐名额院宇，兼有功德堂殿楼阁，已成就者各勒住持，其馀小小占射或舍施及置买，目下屋宇虽多，未有佛像者，并须量事估价，一时任公私收买。其住持僧便委功德使及随处长吏，均配于大寺安止。如院在僻静之处，舍宇无多，不堪人承买者，便仰毁拆，其材木给付本僧，田地任人请射。仍限敕到后十日内，并须通勘腾并了绝，如敢迁延及有故违，其所犯僧徒二年，尼杖七十，并勒还俗。若有形势借庇，当移不移，诳惑官中，更求院额，既达听闻，所知之人，不系官位高低，并行朝典。如要增修福利，则任于合留寺院内兴功。”

晋天福四年十二月敕：“今后诸道州府，城郭村坊，不得创造寺宇，所有自前盖者，即依旧住持。”

开运二年七月，左谏议大夫李元龟奏：“天下寺宇房屋，近日多闻元住僧转与相典贴，伏乞明行止绝。”从之。

周显德二年五月六日敕：“条流僧尼，画一如后。

一、诸道州府县镇村坊，应有敕额者一切仍旧，其无敕额者并仰停废。所有功德神像及僧尼，与限一月，腾并于逐处州军县镇合留寺院内安置。所有殿堂屋宇，仰封锁收管。所有资财、衣钵、斛斗、孳畜、什物，并仰分付本主。

一、天下诸县城郭内，若无敕额寺院，只于停废寺院内选功德屋宇最多者，或寺或院，僧尼各留一所。若无尼处，只留僧寺院一所。其在军镇及偏镇坊郭户及二百户已上者，亦依诸县例指挥。所违边远郡无敕额寺院处，于停废寺院内，僧尼各留两所。

一、两京诸道州府，除见留寺院外，今后不限城郭村坊、山林胜境古迹之地，并不得创造寺院兰若。如有僧尼、俗士辄违敕命者，其主首及同句当人，并徒三年，仍配役，其僧尼勒还俗。本州府录事参军、本判官、本县令佐，并除名配流。地分厢镇职员所由，当并严断，长吏奏请进止。

一、王公戚里、诸道节刺已上，今后不得奏请创造寺院及请开置戒坛。如违，仰御史台弹奏。”

四年九月，赐京城内新修四寺额，以天清、显静、显宁、圣寿为名。

梁开平三年正月敕：“兵革方偃，久废燃灯，属在上春，务达阳气。宜于正月上元前后三昼夜，开坊市门，一任公私燃灯祈福。”

周广顺三年七月，京城民晁诸殷等，为永寿节请各于门首斋僧，燃灯三昼夜。从之。

后唐天成元年十月十一日敕：“上国两街僧道，自前赐师号，不数人而已，至于赐紫，并系特恩。近日诸道州府，因应圣节，表荐僧道颇多，宜令中书门下，此后凡有诸处不系应圣节及横荐僧道，不得等闲申发章表，请行命服师号。”

二年六月七日敕：

应条流三京诸道州府县镇寺院僧尼事：

一、访闻近日僧尼等，或因援请托，以便参寻，既往来以为常，致奸讹之有幸。自此后如有官中斋会行香，显有告援，及大段斋供，请命即行，依时赴会。除此外不计斋前斋后，僧尼不得辄有相过。如敢故违，仰逐处坊界所由及巡司节级，画时擒捉，并准奸非例处断。其所犯人衣物资财，便充捉事人优赏。如有人诘告不虚，准此酬赏。

一、此后如有修补寺宇功德，要开讲求化，须至断屠之月，即得于大寺院开启，仍许每寺只开一坐。兼不得僧于尼寺内开讲，尼亦不得将功德事请僧于诸寺开讲。如敢故违，法师兼功德主僧徒三年，尼并逐出城。其坊界及诸营士女，不因三场斋月开讲，亦不得过僧舍。如公然通同，许捉获所犯人，并加极法。今后僧不因道场及斋会，不得公然于俗舍安下住止。如违，准上科断。

一、访闻僧尼寺院，多有故违条法，衷私度人，此后有志愿出家，准旧例，经官陈状，比试所念经文，则容剃削，仍不因官坛，不得私受戒法。如违，所犯僧及本师等各徒二年，配于重处色役；如是尼女及年老，放杖，只勒还俗。若有童子出家，亦须显有分据。

一、访闻近日有矫伪之徒，依凭佛教，诳诱人情，或伤割形体，或负担钳索，或书经于都肆，或卖药于街衢，悉是乖讹，须行断绝。此后如有此色之人，并委所在街坊巡司纠察，准上决配。

一、此后应是僧尼，不计高低，于街衢逢见呵殿官寮，并须回避。如有故意违犯者，便可收送法司。若在身有章服师号者，便委长吏举奏，当行剥夺；如无章服者，仰所在摈逐出城。若有房院，便许别人请射。

一、州城之内，村落之中，或有多慕邪宗，妄称圣教，或僧尼不辨，或男女混居，合党连群，夜聚明散，托宣传于法会，潜纵恣于淫风。若不祛除，实为弊恶。此后委所在州府县镇及地界所由巡司节级，严加惩刺。有此色人，便仰收捉勘寻，关连徒党，并决重杖处死。

右宜遍降敕三京诸道州府长吏，分明晓示逐处管界，各令遵守。

清泰二年三月，两街功德使奏：“每年诞圣节，诸道州府奏荐僧尼紫衣师号。今欲量立条式，试讲论科、讲经、表白各三科，文章应制十三科，持念一科，禅科，声赞科，并于本技能中条贯。”从之。

晋天福二年十二月二日敕节文：“祠部奏：‘请不置官坛剃度，但于皇帝降圣之辰，即于本住处州府陈状，便比试学业、勘详事行不虚，则容剃度，及取本乡里五人已上耆宿保明文状，具言已前实是良善，兼须结罪，如为僧之后，别行恶事，即罪甘连坐。如是外来百姓，不得辄有容许。候剃讫，仍具乡贯姓号，申祠部请告牒者。’当司欲依前敕，再举条流：如此后遇皇帝降圣之辰，即于逐州府投状剃落，仍验所习经业不虚，即具出家因依、本居乡里、俗姓、法名、年几，申省请给告牒，始永为公据。若有不遵条理、衷私剃度者，便委逐州府本判官追收勘责，事由不虚，其新剃度之人，并请重行决断发遣，归本乡里收管色役。其元招引师主及保人等，先具勘责，违犯条流愆罪，亦请痛行决断。常住所在，仍具流号寺院因由申省，如是州府不遵敕命，衷私剃度，不申请祠部告牒，其原行官吏，请行朝典。”奉敕：“宜依。”

周广顺二年四月敕：“永寿节每年诸道节度防御团练使、刺史奏荐僧尼道士紫衣师号，今后见任带使相共奏二人，见任防御团练、刺史只许奏一人，在朝文武臣寮及前任官，今后更不得奏荐。”

显德二年五月六日敕：

条流僧尼，画一如后：

一、今后僧尼不得私剃头，应有人志愿出家者，并许父母、祖父母处分，已孤者取同居伯叔兄处分，候听许方得出家。其师主须得本人家长听许文字，方得容受。男年十五已上，念得经文一百纸或读得经文五百纸，女年十三已上，念得经文七十纸或读得经文三百纸者，方得经本州陈状，乞剃头。委录事参军、本判官试验经文，合敕条者，只仰闻奏。其未剃头间留髪髻。如有私剃头者，却勒还俗。其本师主徒三年，勒还俗，役配三年。其本寺院三纲知事僧尼杖八十，并勒还俗。

一、僧尼今后不得私受戒，只于两京、大名府、京兆府、青州戒坛。候受戒时，两京委祠部差官引试前项所习经业，其大名府等三处戒坛，只委本判官、录事参军引试，合敕条者分析闻奏。如有私受戒者，其本人、本师主、临坛三纲知事僧尼，并同私剃头例科罪。如引试经业不精，辄与剃头受戒者，本试官当行朝典。

一、应合剃头受戒人等，仰逐处于天清节一月前，具姓名、乡贯、寺院、年几，及所习经业申奏，候敕下，委祠部给付凭由，方得剃头受戒，不得非时施行。起今后应有僧尼剃头受戒，无祠部凭由者，并勒还俗。

一、应男子有父母、祖父母在，别无儿息侍养，不听出家。如违，其本师主重行科断。

一、应曾有犯遭官司刑责之人，及弃背祖父母、父母逃亡，如奴婢、奸人、细作、恶逆徒党、山林亡命、未获贼徒、负罪潜窜人等，并不得出家剃头。如有寺院辄容受者，其本人及师主、三纲知事僧尼、邻房同住僧，并仰收捉禁勘，申奏取裁。其地方巡司官吏，不能觉察者，仰概申奏。

一、自前多有逃避军人投寺院出家，在所僧徒不畏官方，便与剃削。起今后，有向曾在军门，面带瑕痕，逐处寺院辄敢容受者，其本人及师主、三纲知事、邻房同住僧等，仰密切收捉禁勘申奏。地方官所由，不能觉察，重行科断。

一、应有僧尼衷私创置院舍，私与人剃头受戒，及容贼盗、恶逆、徒党、奸细、背军之人，辄披剃者，其僧俗中有能告官，及地方分所由节级自收捉到者，以本犯僧尼衣钵资财，充给优赏。

一、应有僧尼、俗士，自前多有舍身烧臂链指、钉截手足、带铃燃灯、诸般毁坏肢体、戏弄道具符篆、左道妖惑之类，今后一切止绝。如有此色人，仰所在严断，褫配边远，仍勒归俗。其所犯罪重者，准格律处分。所有居停寺院知事僧尼、地方镇厢职员所由，公然容纵者，重行科断。

一、应有怀才抱器，或武或文，寄迹空门，莫遂展志，其中有愿出仕宦者，仰逐处长吏发遣赴阙；少壮骁勇之人，愿在军门者，亦仰申奏，必当量材录用。若僧尼中有情愿归俗者，一切听许，所在不得搅扰。

梁开平元年五月六日敕：“废雍州太清宫。改西都太微宫、亳州太清宫皆为观，诸道州紫极宫并为老君庙。”

后唐同光元年十月，西都太微宫、亳州太清宫、诸州紫极宫皆复本名。

天成四年十二月敕：“尊崇圣祖，修饰道院，既复其名，固难无额。宜令所司依旧造上清宫牌额，兼京城内金真观改为崇道宫，亦准上给换牌额。”以上清宫久无牌额故也。

后唐同光元年十二月，亳州太清宫奏，圣祖玄元皇帝殿枯桧再生枝叶。画图以进。〈按濑乡记：唐高祖神尧皇帝武德二年，枯桧重华，至禄山僭号萎瘁。玄宗自蜀归京，枝叶复盛。至是再生一枝，长二尺馀。〉

天成三年正月，中书门下奏：“准假宁令，玄元皇帝降圣节休假三日。据续会要：准会昌元年二月敕，休假一日。伏请准近敕。”从之。

清泰二年三月，两街功德使奏：“每年诞圣节，诸道州府奏荐道士紫衣师号。今欲量立条式：经法科试义十道，讲论科试经论，文章应制科试诗，表白科试声喉，声赞科试步虚三启，焚修科试斋醮。”从之。

晋天福四年三月，遣中书使赵处玭以板诏征少华山隐士郑云叟、玉笥山道士罗隐之为拾遗，不至。四月，以云叟为右谏议大夫，隐之赐号希夷先生。云叟称疾不起，赐号逍遥先生，仍给致仕宫俸禄。

后唐天成三年六月敕：“金吾每奏‘左右厢内并平安’，有类藩方，宜改云‘军国内外并平安’。”

周广顺二年十二月，御史台奏：“唐景云二年，改左右屯卫为威卫，唐高宗名治，改治书侍御史为御史中丞，诸州治中为司马，盖臣子避君父名也。请诸卫中书旧是屯卫者，复旧名。”从之。

梁开平元年四月，改左右长直为左右龙虎军，左右内衙为左右羽林军，左右坚锐、夹马、突将为左右神武军，左右亲随军将马军为左右龙骧军。其年九月，置左右天兴、左右广胜军，仍以亲王为军使。

二年十月，置左右神捷军。十二月，改左右天武为左右龙虎军，左右龙虎为左右天武军，左右天威为左右羽林军，左右羽林为左右天威军，左右英武为左右神武军，左右神武为左右英武军。〈前朝置龙虎六军，谓之卫士。至是以天武、神武、英武等六军，易其军号而任勲旧焉。〉

后唐长兴三年三月敕：“卫军神威、雄威及魏府广捷以下指挥，宜改为左右羽林，置四十指挥，每十指挥立为一军，每一军置都指挥使一人，兼分为左右厢。”

应顺元年三月，改左右羽林四十指挥为严卫左右军，龙武、神武四十指挥为捧圣左右军。

清泰元年六月，改捧圣马军为彰圣左右军，严卫步军为宁卫左右军。

晋天福六年七月，改拱宸、威和内直军并为兴顺。至八月，改奉德两军为护圣左右军。

周广顺元年四月，改侍卫马军曰龙捷左右军，步军曰虎捷左右军。〈御撰其名。〉

显德元年十月，上谓侍臣曰：“侍卫兵士，累朝以来，老少相半，强懦不分，盖徇人情，不能选练。今春朕在高平，与刘崇及蕃军相遇，临敌有指使不前者，苟非朕亲当坚阵，几至丧败。况百户农夫，未能赡一甲士，且兵在精不在众，宜令一一点选，精锐者升在上军，怯懦者任从安便。庶期可用，又不虚费。”〈先是，上按于高平，观其退缩，慨然有惩革之意。又以骁勇之士，多为外诸侯所占，于是召募天下豪杰，不以草泽为阻，进于阙下，躬亲试阅，选武艺超绝及有身首者，分署为殿前诸班。因有散员、散指挥使、内殿前直、散都头、铁骑、控鹤之号。〉

二年十二月，改东西小校为东西班承旨。其月，以新收复秦、凤州所擒获川军，署为怀恩军。

四年四月，以先降到江南兵士，分为六军，共三十指挥，赐号为怀德军。

后唐同光二年二月敕：“随驾收复汴州，并扈从到洛京南郊立仗都将官员，自检校司空以下，宜并赐协谋定乱匡国功臣，自检校仆射、尚书常、侍至大夫、中丞，宜并赐忠勇拱卫功臣，其初带宪衔，并赐忠烈功臣，已有功臣名者，不在此限。其节级长行军将，并赐扈跸功臣。”〈唐玄宗平内难，赐卫士葛福顺等为唐元功臣，不过十数人。德宗驻跸奉天，赐从驾立功将校为奉天定难功臣。及僖宗、昭宗，频年播迁，功臣差多。至是遍及戎卒，非赏典也。〉其年九月敕：“如闻蕃方入奏之人，多于京内私买衣甲，宜令总管司密加觉察。”

晋天福二年二月敕：“在京及诸道马步诸军，若长行违犯，便委副将据罪处理。如副将、十将违犯，即委本指挥使科断。指挥有罪，若不出军，即委都指挥使具录申奏；若行营在外，即委行营统领依军法施行。其诸道军都在本处者，即委本处节度使防御团练使、刺史据罪科断。”其年十月，敕禁诸道不得擅造器甲。

开运元年三月，命诸道州府县点集乡兵，率以税户七家共出一卒，兵仗器械共力营之。至五月，敕诸道新点乡兵，宜以武定为名。至三年正月，改武定为天威军。寻命放散。其年十月，敕作坊及诸道，造作衣甲器械，今后并不得用金银装饰。

梁开平四年十月，颁夺马令，冒禁者罪之。〈先是，梁师攻战，得敌人之马必纳官，故出令命获者有之。〉

后唐同光三年六月，诏下河南、河北诸州和市战马，官吏除一匹外，匿者坐罪。〈时将讨蜀故也。〉

长兴元年七月，分飞龙院为左右，以小马坊为右飞龙院。

四年十月敕：“沿边藩镇，或有藩部卖马，可择其良壮给券，具数以闻。”〈先是，上问见管马数，枢密使范延光奏：“天下常支草粟者近五万匹。见今西北诸蕃卖马者往来如市，其邮传之费，市估之直，日以四五十贯。以臣计之，国力十耗其七，马无所使，财赋渐销，朝廷甚非所利。”上善之，乃降是敕。〉

清泰三年十月敕：“诸道州府县镇，宾佐至录事参军、都押衙、教练使以上，各留马一匹乘骑。及乡村士庶有马者，无问形势，马不以牝牡，尽皆抄借。但胜衣甲，并仰印记，差人管押送纳。其小弱病患者，印退字，本道收管。节度防御团练等使、刺史，除自己马外，不得因便影占。管军都将，除出军及随驾外，见逐处屯驻者，都指挥使旧有马许留五匹，小指挥使两匹，都头一匹，其馀凡五匹取两匹，十匹取五匹，更有多者，并依此例抽取。在京文武百官、主军将校、内诸司使以下、随驾职员，旧有马者任令随意进纳，不得影占人私马。各下诸道准此。”

晋天福九年正月，发使于诸道州府，括取公私之马。〈时契丹入寇，上驻军澶州以御之，故有是命。〉

汉天福十二年九月，诏天下州府和买战马。

德靖，梁赠尚书令、广王全昱。

文穆，故天下兵马都元帅、吴越王钱元瓘。〈初，所司谥曰“庄穆”，敕改谥曰文穆。〉

文昭，故天策上将军、湖南节度使、守尚书令、赠太师马希范。

文懿，赠尚书令、瀛王冯道。

文忠，太子太保卢质。〈汉乾祐元年九月，其子尚书兵部员外郎卢琼上章请谥，故下太常议谥曰文忠。〉

武穆，故天策上将军、湖南节度使马殷。

武懿，赠尚书令、秦王高行周。

武安，赠太师康福。

忠敬，故秦王李茂贞，赠太傅冯行袭。

忠肃，赠太师王处存，赠太师张全义。

忠懿，故福建节度使、闽王王审知，赠太师安元信。

忠武，赠太师、晋国公霍彦威，故成德军节度使马全节。

忠正，赠中书令郑仁诲。

忠惠，赠中书令刘词。

恭靖，赠尚书左仆射崔协。

恭慧，赠中书令李从敏。

贞懿，赠尚书令罗绍威。

贞宪，赠左武卫上将军张承业。

贞惠，赠太子少傅朱汉宾。〈太常博士林弼议曰：“汉宾散己俸代逋欠，俾国家跻富庶，所莅之地，绰有政声，知进退存亡之理，得善始令终之道。谨按谥法：‘中道不挠，保节扬名曰贞。爱民好学，寛裕慈仁曰惠。’请谥曰贞惠。”从之。〉

成穆，赠侍中安审信。

汉乾祐二年十二月敕：“故荆南节度使、南平王高从诲，宜令太常定谥。”〈故事：臣下请谥，故吏陈行状，上考功，覆奏下，乃议谥。今降敕，新例也。〉

梁开平四年正月敕：“其逐日当中书舍人，及吏部兵部司敕、知印郎官、少府监及篆印文兼书写告身人吏等，并宜轮次于中书侧近止宿。”

后唐天成四年五月四日，度支奏：“准敕，中书门下奏，朝臣时有乞假觐省者，欲量赐茶药，奉敕宜依者。切缘诸班官班省司，不见品秩高低，兼未则例，难议施行。各令据官品等第指挥。文班：左右常侍、谏议、给事、舍人、诸行尚书、太子宾客、诸寺太卿、国子监祭酒、詹事、左右丞、诸行侍郎，宜各赐蜀茶三斤。起居、拾遗、补阙、侍御史、殿中监察御史、左右庶子、诸寺少卿、国子监司业、河南少尹、左右谕德、诸行郎中、员外郎、太常博士，宜各赐蜀茶二斤，蜡面茶二斤，草豆谷一百枝，肉豆谷五十枝，青木香一斤半。国子博士、五经博士、两县令、著作郎、太常、宗正、殿中丞、诸局奉御、大理正、太子中允、洗马、左右赞善、太子中舍、司天五官正，宜各赐蜀茶二斤，蜡面茶一斤，草豆谷五十枝，肉豆谷五十枝，青木香一斤。

武班：左右金吾上将军、左右诸卫上将军，宜各赐蜀茶三斤，蜡面茶二斤，草豆谷一百枝，肉豆谷一百枝，青木香二斤。左右诸卫大将军、左右诸卫将军，宜各赐蜀茶二斤，蜡面茶二斤，草豆谷一百枝，肉豆谷五十枝，青木香一斤半。左右率府副率，宜各赐蜀茶二斤，蜡面茶一斤，草豆谷五十枝，肉豆谷五十枝，青木香一斤。”奉敕：“今后或有臣僚请假觐省，其所赐药，候辞朝之日，于阁门宣赐。”至晋天福二年九月，度支奏：“朝臣请假觐省出入，皆有支赐茶药，今缘诸库无见在，伏乞权罢。”从之。至五年三月敕：“朝臣请假觐省出入，依天成四年敕支赐茶药。”

晋天福二年十一月，中书门下奏：“按六典，尚书吏部，凡职事官，应觐省及称病不得过程，谓身有疾病满百日，若所亲疾病满二百日，及当时解官，申省以闻。其应侍人材用灼然，要藉驱使者，得带官侍养。又准杂令，诸外官授给装束假，去所授官一千里内者四十日，二千里内者五十日，三千里内者六十日，四千里内者七十日，过四千里八十日，并除程。其假内欲赴任者听之。若有事须早还者，不用此令。若京官身先在外者，装束假减外官之半。”敕：“准令、典处分。”

后唐清泰三年三月，翰林学士和凝奏：“天下诸屯驻兵士，望令太医署合伤寒、时气、疟痢等药，量事给付本军主掌，以给患病士卒之家。百姓亦准医疾令，和合药物，拯救贫民。兼请依本朝故事，诸道署置药博士，令考寻医方，合和药物，以济部人。其御制广济、广利等方书，亦请翰林医官重校，颁行天下。”敕：“所奏医博士，诸道合有军医，许及诸道补署，不在奏闻，馀依所奏。”








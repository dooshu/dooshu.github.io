至德二载甫自京金光门出问樊作间道归凤翔乾元初从左拾遗移华州掾与亲故别因出此门有悲往事

至德二载甫自京金光门出问樊作间道归凤翔乾元初从左拾遗移华州掾与亲故别因出此门有悲往事〔一〕


此道昔归顺，西郊胡正一作骑繁。至今残破胆，应一作犹有未招魂〔二〕。近得一作侍归京邑，移官岂一作远至尊〔三〕。无才日衰老，驻马望千门。

〔一〕金光门：《长安志》：唐京师外郭城西面三门，北曰明远门，中曰金光门，西出趋昆明池，南曰延平门。 间道：《旧书》：肃宗征兵灵武，甫自京师宵遁，赴河西，谒肃宗于彭原郡，拜右拾遗。《新书》：禄山乱，天子入蜀，甫避走三川。肃宗立，自鄜州羸服欲奔行在，为贼所得。至德二年，亡走凤翔，上谒，拜左拾遗。

〔二〕招魂：《招魂》曰：魂兮归来，入修门些。经年之后，再出国都之门，痛定思痛，犹有未招之魂。比《招魂》之言，尤可伤矣。盖深叹肃宗之少恩也。

〔三〕移官：公上疏救房琯，诏三司推问，以张镐力救，敕放就列。至次年，复与房琯、严武俱贬，坐琯党也。此公事君交友，平生出处之大节，《旧书》载之甚明。元稹《志》亦云：左拾遗岁余，以直言出华州司功。而《新书》则云：从还京师，出为华州司功参军。作年谱者，至以为不知为何事而出，则为《新书》所误耳。






陈季子墓志铭

君讳应凤字季子明礼部尚书靖献公廸八世孙监察御史公希美第四子也尚书公抗节殉建文难族殱殆尽余一人谪戍登州其他或易姓窜亡洪熙中禁网解始有还宣城者七传至御史公弹撃有声陈氏再显君早孤嗜学六经子史诸书手自纂録年十九补邑博士弟子员时郡司理黄公尊素风矩甚峻不妄许可君谒以文甚见器一时州县良有司多礼重之而絶无干请监察御史迟公按部至君独请修靖献公祠词气激昂引大义相震动当事为之改容盖其与人多和易而遇事敢言虽王公大人不为挫于利所应有略不为校人告之以急未尝不应以是见称於人年四十五卒君之配为布政使鳌阳蔡公女生子四曰钰曰铉曰正自曰锦钰才而未达自伤无以显亲来乞铭其词曰

大忠之裔厥绪不坠其昌尔世世


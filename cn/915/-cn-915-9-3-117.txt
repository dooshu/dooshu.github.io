◇与萧临川书

零雨送秋，轻寒迎节，江枫晓落，林叶初黄，登舟已积，殊足劳止，解维金阙，定在何日？八区内侍，厌直御史之庐，九棘外府，且息官曹之务，应分竹南川，剖符千里，但黑水初旋，未申十千之饮，桂宫既启，复乖双阙之宴，文雅纵横，即事分阻，清夜西园，眇然未克，想征舻而结叹，望挂席而沾衿，若使弘农书疏，脱还邺下，河南口占，傥归乡里，必迟青泥之封，且觏朱明之诗，白云在天，苍波无极，瞻之歧路，眷慨良深，爱护波潮，敬勖光彩。（《艺文类聚》三十）


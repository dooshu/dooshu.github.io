○请准旧式赐食仪制奏（天福二年三月御史台）

唐朝今式：南衙常参官文武百寮，每日朝退，於廊下赐食，谓之“堂食”。自唐末乱离，堂食渐废。仍於入阁起居日赐食。每入阁礼毕，阁门宣放仗，群臣俱拜，谓之“谢食”。至伪主清泰元年中，入阁礼毕，更差中使至正衙门口宣赐食，百官立班重谢，此则交失唐朝赐食之意，於礼实为太烦。臣恐因循渐失根本，起今後入阁赐食，望不差中使口宣，准唐明宗朝事例处分。


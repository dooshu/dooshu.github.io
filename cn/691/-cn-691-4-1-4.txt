◎太仓李氏

太仓李氏科名鼎盛，蘅塘太史精于制义，时操选政，艺林奉为圭臬。授徒甚广，藉此掇巍科者不知凡几。或谓其先德式微，至太史而始振，殊未核也。钱梅溪《履园丛话》中载太仓李堂字仁山，父维德，以清俭起家，力行善事。仁山有父风，见人缓急必周济之，尤能推诚相与，以积德行善相劝，人多化之。延师课子，必敬必恭。生五子，长即蘅塘，名锡恭，中嘉庆丙辰进士，官翰林。次锡信，乾隆癸卯举人。锡瓒，已酉举人。锡惠、锡晋又于嘉庆辛酉同登乡荐。今推为江南望族。然则培植家风积累已久，梅溪及交仁山，所言当不妄矣。


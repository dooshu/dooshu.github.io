○南斗北斗醮词

伏闻大象既分，三灵设位，各禀自然之道，俱垂不宰之功。无为则天地长存，有用则衰荣易变，吉凶悔吝，由此而成。於是南极丹篇，生名所系，北都黑简，死录所归。二宫之考校无私，万化之死生有属。臣夙资善贶，获履昌时，沐浴皇风，禀承元化。但虑运心动念，乖越五常；累过积非，彰明二简。五行三命，阴阳有刑克之期；暗曜列星，迟速有照临之数。未申神祈忏，因结灾凶，敢以吉辰，虔修醮礼。虚坛夜静，灵化晨清，元念必通，真灵可降。伏冀丹台六圣，司命开延永之符。元极七真，大帝除促龄之日。忧危自泰，年禄更增；幽明同浴於殊恩，眷属咸均於巨福；公私贞吉，老少康，即永荷二宫众圣罔极之恩。不任。


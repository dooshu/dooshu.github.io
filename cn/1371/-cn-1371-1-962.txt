读易

大易中含造化机，王何元未造精微。



乾坤要自吾身看，卧听鸡鸣起索衣。



读易

揖逊干戈两不知，巢居穴处各熙熙。



无端凿破乾坤秘，祸始羲皇一画时。



读易

羸躯抱疾时时剧，白发乘衰日日增。

净扫东窗读周易，笑人投老欲依僧。



读易

老喜杜门常谢客，病惟读易不迎医。

冬来更愧乖慵甚，醉过收荞下麦时。




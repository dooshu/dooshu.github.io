○贫赋（以“安贫乐道，情旨逸然”为韵）

有宏节先生，栖迟上京。每入樵苏之给，长甘藜藿之羹。或载渴以载饥，未尝挫念；虽无衣而无褐，终自怡情。其居也，满榻凝尘，侵阶碧草。衡门度日以常掩，环堵终年而不扫。荒凉三径，重开蒋诩之踪；寂寞一瓢，深味颜回之道。则有温足公子，繁华少年。共造绳枢之所，相延瓮牖之前。但见其袍露肘，曲突沈烟。僮不粒以愁坐，马无刍而困眠。俱曰：“先生迹似萍乏，家如罄悬。且何道而自若，复何心而宴然。”先生曰：“子不闻蜀郡长卿，汉朝东郭。器虽涤以无愧，履任穿而自乐。盖以顺理居常，冥心处约。当年虽则羁旅，终岁曾无陨获。又不闻前惟曾子，後有袁安。或蒸梨而取饱，或卧雪以忘寒。斯亦性善居易，情无怨难。不汲汲以苟进，岂孜孜而妄干。尽能一荣枯，齐得失。顾终窭以非病，纵屡空而何恤。是以原宪匡坐而不忧，启期行歌而自逸。况乎否穷则泰，屈久则伸。负薪者荣於汉，鬻畚者相於秦。更闻杨素之言，未能图富；苟有陈平之美，安得长贫。”矍然二子，相顾而起。乃曰：“幸承达者之论，深见贤哉之旨。而今而後，方知君子固穷，小人穷斯滥矣。”


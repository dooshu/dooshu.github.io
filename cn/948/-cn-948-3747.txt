陆游　闲思

毕世为农不复疑，还东六见岁阴移。

闭门旋了和诗债，卖药不偿沽酒资。

意倦投床效龟息，齿疏嚼饭类牛齝。

兀然过日君无怪，一念功名恐过悲。

【卷67】

陆游

陆游　闲思

睡美精神足，心空忿欲轻。

读书无定课，饮酒不成酲。

日日东轩坐，时时北渚行。

最奇乌桕下，侧帽听秋莺。

陆游

陆游　闲思

沟水细无声，窗扉晚更明。

帘开燕双入，人静鹊群行。

青李求初至，黄醅酿已成。

出门无奈嬾，不是傲公卿。

陆游

陆游　闲思

小雨时时作，幽花续续红。

新蝉落庭树，痴燕集屏风。

傍枕抛书卷，临池下钓筒。

闲中有真乐，那得叹途穷。

陆游


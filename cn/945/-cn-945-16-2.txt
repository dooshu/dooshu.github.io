故太中大夫行给事中上柱国临汾郡开国侯食邑一千二百户赐紫金鱼袋柴公行状曾祖丕任庐州别驾

祖胤赠太子右赞善大夫

父自牧任尚书兵部员外郎累赠礼部侍郎

曹州济隂县沛郡乡崇儒里柴成务字宝臣年七十一

公之先平阳人由高曾巳来占籍济隂因而土着遂为着姓先大夫以文行首出一上登进士科历佐使府终於郎署公爰在童幼发言成章总角之年出就外傅横经学问迥如宿习秉笔属文动偕作者甫及冠岁志业大成尚复藏器待伸养勇俟鬭誓得当世儒学宗匠为门下生乾德中礼部员外郎知制诰王公祜受诏典礼部公即踊跃从赋王公览其文而奇之擢冠多士朝论翕然有得人之美解褐峡州军事推官秩满为曹单观察府中从事所知论荐改大理寺丞监潭州茶场筦?之利颇致增羡干蛊之誉扬于王庭擢授太常丞峡路转运副使赐五品服迁监察御史知果州转殿中知苏州满岁移充两浙转运使改户部员外郎直史馆赐服金紫除本曹郎中充三司户部判官太宗皇帝讲求化源畴咨典故且以列卿之职实惟古官各有攸司所掌甚重爰自唐室以台阁相高汔至于今目为散地由郎署而授者例同左迁濬发德音丕变颓俗乃选尚书诸曹正郎有才望者凡十人次补诸寺少卿监仍着令自今非曾历少列不得拟给舍谏议公首预兹选拜光禄少卿辰韩之墟称藩海外属有恩诏慎求使材命公为高丽国信使公雍容儒雅博闻强记衣冠之国文物盛焉举措话言是法是傚皇华之美至今称之复命为京东水陆转运使召入拜司封郎中知制诰迁左谏议大夫出知河中府得脱户八百家附於版籍今上践祚拜给事中知梓州归朝受诏同修太宗实録十月而毕劳赐策勲宠数优渥未几以本官知扬州入判尚书刑部小吏干犯怒而笞之诣阙诉寃朝官问状公以为抶一胥而被劾何面目复据堂决事耶即上章解职以本官奉朝请至是考终於正寝遗奏以六岁孤儿为言上悯之特授太常寺奉礼郎命赋以禄俾终丧纪公始娶赵氏故宗正少卿齐之女也後娶张氏今夫人李氏封赞皇县君故水部员外郎迢之女也实有令德洽于宗姻公三娶良家晚有儿息行年六十有六始得今奉礼焉公好学多能博物稽古始在贡部为时闻人奋藻属词流辈推服或有所述作必传写都下终以才望入司训诰发挥帝命颇为称职而襟怀夷坦无有城府音容和粹煦如阳春善与人交久弥笃也好治家事勤不匮也善谈名理口无择言广聚坟史手不释卷雅性奉道徧阅金简玉笈之文平生多病深穷恶石青囊之术恬淡以养性蔓衍以穷年其风规醖藉阀阅深厚亦足以为儒林丈人矣记事之职良史在焉谨书世家以告册府谨状






卷十二



○批宰臣请上尊号第二表

朕闻天职生植，圣职教化，天职举则四时行，圣职修则万方理。然而天不以行四时而为德，故荡荡无名；圣不以理万方而为功，故谦谦不宰。顾朕小子，获承丕图，上赖祖宗之灵，下托股肱之力，先定镇、冀，次来幽、燕，皆吾日月之所照临，车书之所辙迹，失之则有以自愧，得之则何足自多。况今四海虽清，物力方困；六戎虽伏，边备尚劳；百吏虽存，官业多旷；万目虽设，纪律未张。有此四者，不遑荒宁，思与卿士，夙夜俾。卿宜为我提振大法，修明政经，慑窜戎夷，阜康黎庶。四者既理，名焉用之？朕方以皋、夔之务委卿，卿宜以尧舜之事教我，骤加徽号，深耻近名。循省表章，难遂来请。


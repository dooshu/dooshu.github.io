○二王禁中成婚疏 【 二王婚禮】

查得　大明會典、　親王婚禮、洪武年間成婚在　皇城內、　妃家於親迎前、擇日將房奩牀帳等物、至王府鋪房、禮部預先奏　知、至日　妃家備鼓樂迎引、從午門東角門入、鼓樂止於　闕西、　妃母或親戚入內陳設。弘治年間諸王先期移出　皇城外府第、　妃家舖房、各於其府。前項禮制、先後不一、臣等看得　親王婚禮、關係大典、而先後異同如此者、葢緣我　太祖高皇帝、以父皇婚子。是以就　禁中戊禮。將之國而後出就外府、我　孝宗敬皇帝、以先皇婚弟是以移出外府。既成婚而後之國。仰惟　皇上德配　皇祖、　天錫純佑、　二王睿質夙成、選婚恊吉、　皇上以父皇為子納　妃。葢自　太祖　成祖之後。百八十餘年。所僅見者。比之宣德以至弘治年間。此固當有異同皆以兄皇為弟納妃。事體既殊。禮制自異。臣等竊惟今日　二王婚禮。似當從　皇祖之制。鋪房合巹皆就禁中成禮。臨當之國。乃出外府。伏乞　聖明裁定、庶臣等開擬儀注、不至錯誤、嘉靖三十一年十一月初四日具題、初六日、奉

聖旨、著於各府行禮、


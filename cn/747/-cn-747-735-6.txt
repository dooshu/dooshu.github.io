○与同州试官书

今年秋，亚之求贡於郡，以文求知已於郡之执事。凡三易郡，失其知，辄去。其友相率而笑之。亚之为之语曰：“里人有良金鬻於市，而里之豪亦鬻焉，俱将售於衡者。豪人金虽精，里人出其左。衡人畏豪，夺其价而先豪。里人怀而去。明日之他市而衡之，直复不同，又怀去。又明日之他又然。归而聚党与谋曰：‘闻某市有衡人不欺，一市之人谓之直。’遂往与群金角，俱历火升衡，市人曰：‘虽然，愿先豪。’衡人曰：‘是精粗在目，轻重在衡，衡目可欺乎？’市人惭而退。其直果然。”今亚之负词之来，於执事其望亦同於直者也。伏惟熟察无忽。亚之再拜。


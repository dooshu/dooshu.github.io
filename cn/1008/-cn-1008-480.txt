赵蕃　对梅有作六首

剩欲将梅月下看，却愁风露不胜寒。

有时暂作披衣看，积雪凝霜不可干。

赵蕃

赵蕃　对梅有作六首

四十飞腾暮景斜，更云学易数年加。

勿谓衰催便欺我，尚能高兴属梅花。

赵蕃

赵蕃　对梅有作六首

老来诗兴苦无多，折得梅花奈若何。

便恐飘零不堪触，正须绕树数婆娑。

赵蕃

赵蕃　对梅有作六首

酒恶思茶更炷香，不如梅蕊嚼冰霜。

文园病渴知如此，未遽骑鲸返帝乡。

赵蕃

赵蕃　对梅有作六首

日未落时香未归，晚风方觉雪霏霏。

月明纵可形模似，不比风流殆庶几。

赵蕃

赵蕃　对梅有作六首

寥落江山无故人，见梅忆著故园春。

水南水北寻诗地，想见风流一幅巾。

赵蕃


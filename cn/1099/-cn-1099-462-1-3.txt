○請處分遼事揭 【 處分遼事】

臣等頃接薊遼督臣、及順天撫臣各揭帖、報稱山海関內外軍民、因遼東軍變、阻絕粮食、怨恨高淮平日暴虐、聚眾數千、攻圍稅府、高淮窘急、率領夷丁、刼挾管関李主事王通判護送逃回、臣等不勝駭懼、窃惟高淮罪惡、　聖心洞鑒、今既逃回、則雖欲為暴于地方、亦不可得、自當靜聽　皇上之處分、臣等不敢屢凟、惟是遼東一百三十七城堡。十餘萬軍。數十萬百姓、處處沸騰。人人疑懼。若非亟頒明詔。開示慰安。彼將謂朝廷不察其枉。尚欲深求。訛言震驚。何所不至。兼之黠虜狡夷。聞我內釁。必相煽誘。我之軍民。計出無聊。必圖外向。一夫倡謀。萬眾響應。窃恐全遼之地非復國家有矣夫激變之事。盛世所不宜聞。一之為甚。而况三四。今遼東之變。不數月間。以後遼事大壞不可收拾雖未必繇此而氣机巳動矣一見于前屯。再見于松山。三見于廣寧。四見于山海関。勢愈猖狂。地愈迫近。燃眉剝膚。未足云急。尚可置之罔聞。付之于不足問哉。又各鎮額粮、軍士旦夕倚以為命、萬無可緩之理、今戶部不敢問及內帑只借工部太僕寺銀兩、以救目前、而疏復留中、屢請不發、以此飢軍、合于亂眾、臣等更不知其禍之所終極也、今謹擬敕一道請　皇上裁改、亟發該部轉行地方、以安民心、仍乞撿發戶部借餉前疏、特賜施行、庶軍食少充。而戎伍亦戢矣。此安危大計、間不容緩、伏望　聖明留神省覽、


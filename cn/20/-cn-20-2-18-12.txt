火沴水


后齐河清元年四月，河、济清。襄楷曰：“河，诸侯之象。应浊反清，诸侯将为天子之象。”是后十余岁，隋有天下。

大业三年，武阳郡河清，数里镜澈。十二年，龙门又河清。后二岁，大唐受禅。

陈太建十四年七月，江水赤如血，自建康西至荆州。祯明中，江水赤，自方州东至海。《洪范五行传》曰：“火沴水也。法严刑酷，伤水性也。五行变节，阴阳相干，气色缪乱，皆败乱之象也。”京房《易占》曰：“水化为血，兵且起。”是时后主初即位，用刑酷暴之应。其后为隋师所灭。

祯明二年四月，郢州南浦水，黑如墨。黑水在关中，而今淮南水黑，荆、扬州之地，陷于关中之应。

后周大象元年六月，咸阳池水变为血。与陈太建十四年同占。是时，刑罚严急，未几国亡。

《洪范五行传》曰：“思心不容，是谓不圣。厥咎瞀，厥罚常风，厥极凶短折。有脂夜之妖，有华孽，有牛祸，有心腹之疴，有黄眚黄祥，木金水火沴土。”






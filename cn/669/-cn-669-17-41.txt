115　三蒼之名二説


隋志以蒼頡、訓纂、滂喜爲三蒼，説文繫傳以蒼頡、爰歷、博學爲三蒼，并訓纂爲四篇。

【閻按】三蒼之名，以隋經籍志爲定，蓋趙高所作爰歷篇、胡母敬作博學篇，并於李斯蒼頡篇已久而不復可别識矣。訓纂，揚雄作。滂喜，賈魴作。

【集證】玉海四十四：元魏江式曰：「李斯破大篆爲小篆，造蒼頡九章。趙高造爰歷六章。胡母敬造博學七章。後人分五十五章爲上卷。至哀帝元壽中，揚子雲作訓纂爲中卷。和帝永元中，賈叔郎接記滂喜爲下卷，故稱爲三蒼。」

【元圻案】隋書經籍志「六藝經緯類」：「三蒼三卷，郭璞注。秦相李斯作蒼頡篇，漢揚雄作訓纂篇，後漢郎中賈魴作滂喜篇，故曰三蒼。」〇玉海所引江式語，魏書、北史本傳不載。唐張彦遠法書要録引梁庾元威論書云云，正與此文同。〇張懷瓘書斷：「昔李斯作蒼頡篇，趙高作爰歷篇，胡母敬作博學篇。漢興，閭里書私合之，總謂蒼頡篇。斷六十字爲一章，凡五十五章。至平帝元始中，徵天下通小學者以百數，各令記字於未央庭中。揚雄取其有用者，作訓纂篇二十四章，以纂續蒼頡也。班固乃復續十三章。和帝永初中，賈魴又撰異字，取固所續而廣之，爲三十四章，用訓纂之末字以爲篇目，故曰滂喜篇。言滂沱大盛，凡百二十三章，文字備矣。」






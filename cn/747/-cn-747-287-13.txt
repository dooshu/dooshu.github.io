○敕护密国王书

敕护密国王真檀：发匐积恶，自取灭亡，想所具知，不复烦述。卿比者虽受册立，缘此未得还蕃，彼既伏辜，固无隔阂。卿宣扬国命，慰抚远人，保我西陲，长守诚节。突骑施凶悖，恣其抄掠，卿宜善计，勿令不觉其来。已西商胡，比遭发匐劫掠，道路遂断，远近吁嗟，卿宜还国，必须防禁。蕃中事意，远路难闻，可量彼权宜，便与王斛斯计会。夏末甚热，卿及首领百姓并平安好，遣书指不多及。


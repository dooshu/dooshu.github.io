文天祥　又赋

一番潮信过，时暂脱熬煎。

心似辘轳转，身如徽纆缠。

夜听饥鼠啸，昼看伏雌眠。

急雨千山动，应知为解弦。

文天祥

文天祥　又赋

一病忽两月，蓬头夏涉秋。

形羸心自壮，手弱笔仍遒。

昨夜灯如喜，今宵蝶莫愁。

问谁驱五疟，正与五穷谋。

文天祥

文天祥　又赋

一病四十日，西风草木凉。

倚床腰见骨，览镜眼留眶。

倦策吟诗杖，频烧读易香。

夜深排果饵，乞巧大医王。

文天祥

文天祥　又赋

病里心如故，闲中事更生。

睡猫随我懒，黠鼠向人鸣。

羽扇看棋坐，黄冠扶杖行。

灯前翻自喜，瘦得此诗清。

文天祥

文天祥　又赋

骤雨知何处，一溪秋水生。

苦吟肩鹤瘦，多病耳蝉鸣。

隐几惟便睡，挑包正倦行。

山深明月夜，乞我半窗清。

文天祥

文天祥　又赋

寄兴逃吾病，吟诗老此生。

风高鸿雁起，晴久鹁鸠鸣。

野树辞秋落，溪云带雨行。

晚凉便懒坐，移傍竹阴清。

文天祥


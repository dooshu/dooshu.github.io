●大明會典卷之九十三

群祀三

京都祀典

按職掌載南京十一廟、皆在雞鳴山之陽。後增漢壽亭候。又於都城增京都太倉天妃、凡三廟。今先京師諸廟、而在南京者、以類列焉

京師

北極佑聖宮 【即真武廟、　開國靖難、神□□靈、砭祀之。每歲元旦、　聖旦、三月三日、元月九日、每月朔朢日、選用素壽遣太常寺堂上官行禮。國有大事、則告】

東嶽泰山廟 【洪武三年春秋合祀于山川壇。二十一年後、春附祭于郊、秋祭仍舊。今罷。惟每歲　聖旦、及三月二十八日、用牛一、羊一、豕一、果品五、帛一。遣太常寺堂上官、祭于其廟】

都城隍廟 【舊從祀于　郊壇　聖旦、及五月十一日、遣太常寺官祭于其廟。嘉靖九年罷從祀、增廟祭一壇。每歲仲秋祭神祇日、用犢一、羊一、豕一、鉶二、簠簋各二、籩豆各十、帛一、遣官詣廟致祭。國有大事、則告】

京都太倉神廟 【 洪武初建於南京。永樂陵、京師祭如之、每歲春秋仲月擇日、用羊一、豕一、餅□果品饅頭糕各五、帛一、遣戶部堂上官祭】

司馬馬祖先牧神廟 【 國初築壇於南京後湖並祀。今立廟如之。每歲二八月中旬擇日、遣太僕寺官祭】

弘濟神祠 【西海子源、出西山、達甕山後、東入都城、南出玉河、入于大通漕渠。嘉靖十五年、建金海神祠于　大內西苑湧泉亭、以祀宣靈弘濟之神、水府之神、司舟之神。三十二年改今名。每歲仲春秋上壬日、用羊一、豕一、鉶二、簠簋二、籩豆各六、帛七、遣太常寺卿行禮】

靈濟宮 【福州閩縣舊有宮、祀南唐徐知鐙知諤兄弟。永樂十五年、　上寢疾、藥罔效、禱之即瘳。於是建宮京師、封金闕玉闕真人。十六年、改封真君。每歲元旦、冬至、二真君仙妃生辰、用帛素羞。遣太常寺堂上官行禮。每月朔朢、本宮住持行禮。國有大事。則告。而福州舊例、每六年掛袍、太常寺遣官齎送。萬曆四年奏罷遣官、止預行本省如式織造。即令布政司堂上官、祭告掛換】

元世祖廟 【 洪武初年建。每歲二八月中旬擇日、遣順天府官祭。嘉靖二十四年罷】

漢前將軍漢壽亭侯關公廟 【舊稱壽亭侯。嘉靖十年、始正今稱。每歲五月十三日、以侯生辰、用牛一、羊一、豕一、果品五、帛一、遣太常寺堂上官行禮。國有大事、則□】

宋文丞相祠 【 永樂六年建。每歲春秋仲月、用羊一、豕一、果品五、帛一、遣順天府尹行禮】

榮國恭靖公姚廣孝祠 【 舊配享于　太廟。嘉靖九年、移祀大興隆寺。後寺殿、移崇國寺每歲春秋、用羊一、豕一、果品五、帛一、遣太常寺堂上官行禮】

南京

北極真武廟 【 每歲三月三日、九月九日、用素羞、遣南京太常寺官祭】

都城隍廟 【洪武二年、封京都城隍祀之。三年、正城隍號、命從祀于山川壇。二十年、改建廟。二十一年後、春附祭于郊、秋祭仍舊。今罷。惟每歲八月祭帝王後一日、遣南京太常寺官祭】

京都太倉神廟 【 每歲二八月十五日、遣南京戶部官祭】

天妃宮 【 宮在龍江關。永樂五年建。每歲以正月十五日、三月二十三日、遣南京太常寺官致祭】

五顯靈順廟 【 每歲四月八日。九月二十八日、遣南京太常寺官祭】

道林真覺普濟禪師廟 【 即寶誌公。洪武初建塔廟于雞鳴山上。每歲三月十八日、用素羞、遣南京太常寺官祭】

祠山廣惠廟 【 祀張渤。每歲二月十八日、遣南京太常寺官祭】

漢前將軍漢壽亭侯關公廟 【洪武二十七年、自玄津橋改建于雞鳴山、與真武城隍五顯祠山、及蔣卞曹劉衛國、共稱十廟。每歲四孟及歲暮、遣應天府官祭。五月十三日、又遣南京太常寺官祭】

漢秣陵尉蔣忠烈廟

晉成陽卞忠貞公廟

宋濟陽曹武惠王廟

南唐劉忠肅王廟

元衛國忠肅公廟

【五廟、祀漢蔣子文、晉卞壺、宋曹彬、南唐劉仁瞻、元福壽、俱洪武二十年改建。歲以四孟朔、及除日、遣應天府官祭。永樂七年、進封子文忠烈武順昭靈嘉佑王。忠烈舊廟、四月二十八日、以生辰加一祭】

功臣廟 【 洪武二年建。每四孟歲暮、遣勳戚大臣祭】

殿中正位

中山武寧王徐達

開平忠武王常遇春

岐陽武靖王李文忠

寧河武順王鄧愈

東甌襄武王湯和

黔寧昭靖王沐英

東序西向

都指揮使馮國用郢國公

僉都督耿再成西海武莊公

僉都督丁德興濟國公

都督同知張德勝蔡國忠毅公

靖海侯吳禾貞海國襄毅公

平章康茂才蘄國武義公

副使茅成東海郡公

西序東向

參政胡大海越國武莊公

都督同知趙德勝梁國公

廣德侯華高巢國武莊公

都督同知俞通海虢國忠烈公

江陰侯吳良江國襄烈公

宣寧侯曹良臣安國忠烈公

安陸侯吳復黔國威毅公

副使孫興祖燕山忠愍侯

兩廡各設牌一總書

故功臣指揮千百戶衛所鎮撫之靈

【 又大功坊中山王家廟。永樂三年、令每歲正旦、清明、中元、十月朔、冬至、遣太常寺官祭以少牢】

有司祀典上

舊典、雜列各處山川土神、古今聖賢、忠臣烈士、能禦大災、能捍大患、以勞定國、以死勤事、或奉特敕建廟賜額、或沿前代

降敕護持者、皆著祀典、秩在有司、不可勝列。惟嶽鎮海瀆、及歷代帝王陵寢、凡遇登極、必遣官分投祭告、特重其禮。故備列之

嶽鎮海瀆

東嶽泰山、山東泰安州祭

西嶽。華山、陜西。華陰縣祭

中嶽嵩山、河南河南府祭

南嶽衡山、湖廣衡州府祭

北嶽恒山、直隸真定府祭

東鎮沂山、山東青州府祭

西鎮吳山、陜西隴州祭

中鎮霍山、山西平陽府祭

南鎮會稽山、浙江紹興府祭

北鎮醫巫閭山、遼東祭

東海、山東萊州府祭

西海、山西蒲州祭

南海、廣東廣州府祭

北海、河南懷慶府祭

江瀆、四川成都府祭

河瀆、山西蒲州祭

淮瀆、河南南陽府祭

濟瀆、河南懷慶府祭

帝王陵寢

伏羲氏、河南陳州祭

媧皇氏、山西趙城縣祭

神農氏、湖廣酃縣祭

軒轅氏、陜西延安府祭

少昊氏、山東曲阜縣祭

高陽氏、高辛氏、　直隸滑縣祭

堯帝、山東東平州祭

舜帝、湖廣寧遠縣祭

夏禹王、浙江會稽縣祭

商湯王、山西榮河縣祭

商中宗、直隸內黃縣祭

商高宗、河南陳州祭

周文王、周武王、周成王、周康王、漢高祖、俱陜西西安府祭

漢文帝、陜西咸寧縣祭

漢景帝、陜西西安府祭

漢武帝、陜西興平縣祭

漢宣帝、陜西長安縣祭

漢光武、河南孟津縣祭

後魏文帝、陜西富平縣祭

隋高祖、陜西扶風縣祭 【 有司自祭、不在三十六陵內】

唐高祖、陜西三原縣祭

唐太宗、陜西醴泉縣祭

唐憲宗、陜西蒲城縣祭

唐宣宗、陜西涇陽縣祭

周世宗、河南鄭州祭

宋太祖、宋太宗、宋真宗、宋仁宗、俱河南鞏縣祭

宋孝宗、宋理宗、俱浙江會稽縣祭

元世祖、順天府祭 【 嘉靖中罷】

凡應祀神祇。洪武元年、令郡縣訪求應祀神祇、名山大川、聖帝明王、忠臣烈士、凡有功於國家、及惠愛在民者、具實以聞、著於祀典、有司歲時致祭

○二年、令有司時祀祀典神祇。其不在祀典、而嘗有功德於民、事蹟昭著者、雖不祭、其祠宇禁人毀撤

○三年、遣官訪歷代帝王陵廟、令具圖以進

○四年、遣使祭歷代帝王陵寢。始罷天下府州縣祀三皇

○又令歷代帝王但在中原安養人民者、俱春秋祭祀。雖賢而在偏方、與在中原而昏愚者、俱不祭、亦不禁樵采

○七年、令禮部頒祭嶽鎮海瀆儀於所在有司

○九年遣官行視歷代帝王陵寢、凡三十六陵、令百步內禁樵采、設陵戶二人看守、有司督近陵之民、以時封培。每三年一降香致祭

○二十六年定、各處聖帝明王、忠臣烈士、載在祀典、不係淫祠者、其廟宇陵寢、皆要備知其處、每年定奪日期、或差官往祭、或令有司自祭。禮部悉理之

凡前代陵寢。天順八年、令各處帝王陵寢、被人毀發者、所在有司、即時修理如舊、仍令附近人民一丁看護、免其差役

凡神祇壇廟。嘉靖九年、令各處應祀神祇帝王、忠臣孝子、功利一方者、其壇場廟宇、有司修葺、依期齋祀、勿褻勿怠

凡靖難革除間被罪諸臣。隆慶六年、令各地方官、查其生長鄉邑、或特為建祠、或即附本處名賢忠節祠、歲時以禮致祭

凡各處鄉賢名宦祠。萬曆二年、令各撫按官查勘釐正、有不應入祀者、即行革黜








●大明會典卷之一百三十四

營操

國初設京營、隸大元帥府。後改五軍都督府、以訓練在京官軍。永樂間遷都、又於中都、大寧、山東、河南、附近衛所、摘撥官軍、輪班上操、以內衛京師、外備征伐、名曰三大營。景泰三年、分為十營。成化三年、分為十二團營。正德六年、更為東西兩官廳。嘉靖二十九年、復三營制、名曰京營。其建置沿革、並事例、備開於後。禁衛諸營、亦以類附見

京營

舊三大營制★永樂中定☆

國初立大小教場、以練五軍將士。永樂初、既有五軍營、又有三千營以司寶纛令旗、神機營以司神鎗火器、名曰三大營。管操官、曰提督。各哨分管官、曰坐營、曰坐司。俱兵部奏請、於公、侯、伯、都督、都指揮內、推選。後兼用內臣、神機火器、特令監之、曰監鎗。又有掌號、把總、把司、把牌等官、俱於都指揮、指揮內、推選

五軍營、提督內臣一員。武臣二員。掌號頭官二員

大營、坐營官一員。把總二員

中軍、坐營官一員。馬步隊把總各二員

左掖

右掖

左哨

右哨、官俱同

管操練京衛、及中都留守司、山東、河南、大寧、三都司各衛、輪班馬步官軍

千二營、把總二員

管隨駕擺列馬隊官軍

圍子手、坐營官一員。一司、二司、三司、四司、各把總二員

管操練上(直刀)手、及京衛步隊官軍

幼官捨人營、坐營官一員。幼官營、把總一員。捨人營、一司、二司、三司、四司、各把總一員

管操練京衛幼官、及應襲舍人

殫忠效義營、坐營官一員。把總各一員

管操練京衛報效舍人餘丁。舍人營、曰□忠。餘丁營、曰效義

三千營、提督內臣二員。武臣二員。掌號頭官二員。坐司官五員。見操把總三十四員。上直把總十六員。明甲把總四員

一司

管執

大駕龍旗、寶纛、勇字旗、(巾夫)

御寶、及兵仗局什物等件、上直官軍

一司

管左右二十隊勇字旗。

大駕旗纛金鼓等件、上直官軍

一司

管傳令營

令旗、令牌、御用監盔甲、尚冠、尚衣、尚履、什物等件、上直官軍

一司

管執

大駕勇字旗、五軍紅盔貼直官軍、上直官軍

一司

管殺虎手、馬轎、及前哨馬營、上直明甲官軍、隨侍營、隨侍

東宮官捨、遼東備禦回還官軍

神機營、提督內臣二員。武臣二員。掌號頭官二員

中軍、坐營內臣一員。武臣一員。其下分為四司、各監鎗內臣一員。把司官一員。把牌官二員

左掖、坐營內臣一員。武臣一員。其下分為三司、各監鎗內臣一員。把司官一員。把牌官二員

右掖、坐營內臣一員。武臣一員。其下分為三司、各監鎗內臣一員。把司官一員。把牌官二員

左哨、坐營內臣一員。武臣一員。其下分為三司、各監鎗內臣一員。把司官一員。把牌官二員

右哨、坐營內臣一員。武臣一員。其下分為三司、各監鎗內臣一員。把司官一員。把牌官二員

管操演神銃神砲等項火器

五千下、坐營內臣一員。武臣一員。其下分為四司、各把司官二員

管操演火器、及隨駕護衛馬隊官軍

舊團營制★景泰初定☆

景泰初、選大營精銳官軍、分立十營團操、以備警急調用、名曰團營。每營官軍一萬員名。其提督、及坐營、掌號、把總等、內外官員、倣三大營之制、而命本部尚書、或都御史一員提督。天順初罷。八年復置。成化初、罷。三年復置、分為十二營。十八年以邊警、令定撥官軍、聽候調用。自後又於團營、選其精銳、為聽征人馬、屬之東西兩官廳

掌號官三員

奮武營、坐營內臣一員。武臣一員。號頭一員。

把總二十員★所隸、錦衣衛。燕山右衛。府軍右衛。虎賁右衛。和陽衛。大寧前衛。蔚州左衛☆

耀武營★所隸、燕山左衛。前衛。武德衛。義勇右衛。忠義後衛☆

練武營★所隸、金吾右衛。留守右衛。應天衛☆

顯武營★所隸、府軍左衛。羽林左衛、右衛。武功左衛。虎賁左衛。瀋陽左衛、右衛。驍騎右衛。神策衛。興武衛。龍驤衛☆

敢勇營★所隸、羽林前衛。留守中衛。忠義右衛。神武中衛☆

果勇營★所隸、旗手衛。濟陽衛。武功中衛。留守後衛。忠義前衛☆

效勇營★所隸、永清右衛。義勇前衛。神武左衛☆

鼓勇營★所隸、彭城衛。金吾前衛、後衛。府軍衛。豹韜衛。神武後衛☆

立威營★所隸、永清左衛。府軍後衛。龍虎衛。大寧中衛。義勇後衛☆

伸威營★所隸、金吾左衛。濟州衛。留守前衛。鎮南衛。寬河衛☆

揚威營★所隸、武功右衛。府軍前衛☆

振威營★所隸、通州衛。大興左衛。留守左衛。富峪衛。會州衛。以上、皆嘉靖初派送☆

十二營、內各分五軍、三千、神機、三營。五軍營、管內外馬步官軍。三千營、管內外馬隊官軍。神機營、管內外步隊官軍

今定京營制★嘉靖間定☆

嘉靖二十九年、罷團營兩官廳。復祖制三營。更三千營、曰神樞營。其三營司哨掖等名、及諸內臣、俱裁革、而統以大將一員、曰總督京營戎政廳。給印、曰戎政之印。佐以文臣一員、曰協理京營戎政。其下設副參等官二十六員。凡團營兩官廳之兵、悉歸五軍營、而寶纛令旗等項、則仍隸神樞營。遇用撥取、無恆名。已又命以新募兵四萬人、分隸神樞、神機、二營。其副將各止設一員、而增能戰之將六員、分領操練。大將所統三營之兵、平日名練勇。將用時、各定職名

五軍營

大將一人。★總主三營。六副將並參將等官、俱聽節制☆副將二人。左、右、前、後、參將四人。遊擊將軍四人。大將、統軍一萬。二副、各七千。四參、各六千。四遊、各三千。外備兵六萬六千六百六十名

神樞營★即舊三千營☆

副將二人、各統軍六千。佐擊將軍六人、各兵三千★即前大將統八千☆外備兵四萬人

神機營、將兵同

續定三大營將領官軍之制

三大營將領、副、參、遊、佐、坐營、號頭、中軍、千把總等官、共五百八十六員

五軍營官、一百九十六員

戰兵一營、左副將一員

戰兵二營、練勇參將一員

車兵三營、參將一員

車兵四營、遊擊將軍一員

城守五營、佐擊將軍一員

戰兵六營、右副將一員

戰兵七營、練勇參將一員

車兵八營、參將一員

車兵九營、遊擊將軍一員

城守十營、佐擊將軍一員

備兵坐營官一員★專為收新補之兵、以備十營兵之缺者☆

大號頭官一員★以上部推☆

監鎗號頭官一員

中軍官十一員

隨征千總官四員★設在東西將臺下☆

隨營千總官二十員

選鋒把總官八員★舊為家丁千總二員。惟戰兵營、車兵營、各一員☆

把總一百三十八員★以上俱營推☆

山東領班都司二員

神樞營官、二百八員

戰兵一營、左副將一員

戰兵二營、練勇參將一員

車兵三營參將一員

車兵四營、遊擊將軍一員

城守五營、佐擊將軍一員

戰兵六營、右副將一員

車兵七營、練勇參將一員

執行八營、參將一員

城守九營、佐擊將軍一員

城守十營、佐擊將軍一員

備兵坐營官一員

大號頭官一員★以上部推☆

監鎗號頭官一員

中軍官十一員

千總官二十員

選鋒把總官六員★舊為家丁千總二員☆

把總一百五十七員★以上俱營推☆

河南領班都司一員

神機營官、一百八十二員

戰兵一營、左副將一員

戰兵二營、練勇參將一員

車兵三營、遊擊將軍一員

車兵四營、佐擊將軍一員

城守五營、佐擊將軍一員

戰兵六營、右副將一員

車兵七營、練勇參將一員

城守八營、佐擊將軍一員

城守九營、佐擊將軍一員

城守十營、佐擊將軍一員

備兵坐營官一員

大號頭官一員★以上部推☆

監鎗號頭官一員

中軍官十一員

千總官二十員

選鋒把總官六員

把總一百二十八員★以上俱營推☆

中都領班署副留守四員★舊都司二員☆

在京各衛、分隸三大營制

府軍前衛　　　　牧馬所

騰驤左衛　　　　騰驤右衛

茂陵衛

獻陵衛　　　　　　　　龍虎衛

蕃牧所　　　　　通州左衛

留守中衛　　　　大寧中衛

永陵衛　　　　　　　　留守右衛

永清左衛　　　　神武中衛

景陵衛　　　　　　　　羽林前衛

通州右衛　　　　忠義前衛

龍驤衛　　　　　奠靖所

康陵衛　　　　　　　　神策衛

瀋陽左衛　　　　瀋陽右衛

義勇前衛★以上衛、分隸五軍營☆

大寧前衛　　　　富峪衛

義勇右衛　　　　燕山左衛

羽林左衛　　　　錦衣衛

營州前屯衛　　　濟陽衛

羽林右衛　　　　大興左衛

武功中衛　　　　虎賁左衛

武功右衛　　　　旗手衛

密雲中屯衛

裕陵衛　　　　　　　　神武左衛

武驤右衛　　　　留守後衛

虎賁右衛　　　　府軍後衛

驍騎右衛　　　　豹韜衛

彭城衛　　　　　燕山右衛

通州衛　　　　　武驤左衛★以上衛、分隸神樞營☆

金吾左衛　　　　應天衛

永清左衛　　　　和陽衛

府軍右衛　　　　義勇右衛

留守前衛　　　　濟州衛

金吾右衛　　　　鎮南衛

寬河衛　　　　　鷹揚衛

忠義後衛　　　　燕山前衛

金吾前衛　　　　府軍衛

府軍左衛　　　　武德衛

定邊衛　　　　　蔚州左衛

興武衛　　　　　金吾後衛

會州衛　　　　　武成中衛

忠義右衛★以上衛、分隸神機營☆

營政通例

凡督理戎政等官。景泰初年、選精兵團練。以兵部尚書、或都御史、領之。弘治元年、以都御史提督、領敕行事。後以兵部尚書兼提督

○嘉靖六年題准、特設都御史一員、專一提督團營軍務、領敕行事

○二十九年、令革十二團營兩官廳、易交戎政廳。仍用印信關防。設京營總兵官提督三營一員。用協同提督官二員。贊理軍務文臣一員。舊任提督官、回府管事。內侍官、俱裁革。以兵部侍郎兼僉都御史、贊理京營軍務、領敕行事

○又令總督官、名總督京營戎政。不得名總兵。改贊理為協理戎政

○三十一年、令總督非外出、不用欽差二字。革戎政廳首領官、六房掾史

○隆慶四年、議更營制。初革總督勳臣、用總兵官三員、各給關防。推文職大臣一員督理。又改總兵官為提督、仍用勳臣三員。又添文臣二員、與勳臣一同提督。又以六提督事權不一、仍復舊制。用武臣一員總督。文臣一員協理。給戎政印。繳三關防

○又題准、神樞、神機營、各添設副將一員。五軍營、革參將一員。神樞、神機營各革佐擊一員

凡勳臣隨營。嘉靖二十六年奏准、行令巡視京營科道、通將公、侯、伯、及都督等官、嚴加考覈參舉、以憑從公推用

○三十一年奏准、公、侯、伯、年二十以上者、不拘見任、帶俸、俱送本部酌量選用。定以協贊名色、分撥各營、副、參、遊、佐等官、協同入營觀操、如遇將官調往宣大薊州等處、亦即隨營前去。察知地裡夷情。諳習戰陣。許帶家丁十名。仍與口糧、馬匹料草。官、與廩給

○四十二年議准、在京五府新襲公、侯、伯、未經管事、年三十五以下、及各爵應襲、不拘年齒長幼、俱送京營。聽戎政文武大臣、定以日期、隨營較射。仍授武經、百將傳等書、令其熟讀細講。每人仍撥軍伴十名跟用。先將收管姓名具奏。每歲終、巡視京營科道、列其勤惰勇怯奏聞

○四十三年題准、京營科道、會同戎政大臣、將隨營勳戚、每歲較試二次。其弓矢、策論、習熟者、附記在簿。遇有營中參遊坐營缺、照例酌量推補。未諳練者行戎政大臣督責戒飭

○隆慶三年議准、戎政大臣、及巡視科道、每年終、將帶俸送營觀操公、侯、伯、從公保舉、以備坐營遊擊之選。三年酌量敘遷。一切禮體、悉照營中舊規。不許驕抗紊亂、及剝軍占役

○萬曆元年議准、皇親應襲、不必隨營操練

凡操練。洪武六年、定教練軍士律。騎卒必善馳射、及鎗刀。步兵必善弓弩、及銃。凡射、十二箭。內六箭遠可到、近可中者、為試中遠可到、將士以一百六十步、軍士以一百二十步。近可中、以五十步。凡射弩、每用十二箭。內五箭、遠可到、蹶張、以八十步。劃車、以六十步。凡用鎗、以進退習熟為試中。凡在京衛所、每一衛、以五千人為則、內取一千人、令所管指揮、千百戶、總小旗、領赴御前試驗。餘以次輪班。在外都司衛所、每衛五千、內取一千人、令千百戶、總小旗、領赴京師、一體驗試。餘以次輪班。其所試軍士、如騎卒騎射便熟、善鎗刀、步軍善弓弩、及鎗者、所管指揮、千百戶、總小旗、各以其能受賞。不中者降罰。軍士中者、受賞。不中者、亦給錢六百文、為道里費。指揮所管軍士一千人內、三百人至四百人不中者、住俸四箇月。四百人至五百人不中者、住俸半年。五百人至六百人不中者、住俸十箇月。六百人至七百人不中者、住俸一年。七百人以上不中者、指揮使降同知。同知降僉事。僉事降千戶。千戶所管軍士一千人內、二百人至四百人不中者、住俸半年。四百人至六百人不中者、住俸一年。六百人以上不中者、降百戶。百戶所管軍十一百人內、二十人至四十人不中者、住俸半年。四十人至六十人不中者、住俸一年。六十人以上不中者、降充總旗。總旗所管五十人內、二十五人以上不中、小旗所管十人內、五人以上不中者、皆降為軍。在京衛所、發廣西、南寧、柳州、守禦。在外衛所、北方者、發極南煙瘴地方、南方者、發迤北極邊衛分、守禦。各都指揮使司所試軍士、四分以上不中者、住俸一年。六分以上不中者、都指揮罷職

○十六年、令天下衛所、善射者、十選其一。於冬月農隙、輪班赴京較試。不中者、罰其指揮千百戶。中者、賞鈔五錠。連中者、六錠。中不及者、三錠。不中者、亦給道里費。各邊軍士、就於本衛較射

○成化元年、令大營提督官、每月二次赴團營會操。每年二月十五日上操、五月十五日止。八月十五日上操、十一月十五日止。歇操之日、仍十日一赴教場點視

○弘治十七年、定團營操法。每五日之內、二日走陣。三日演習武藝

○正德八年奏准、提督各營、坐營准號頭等官、於常操之後、俱令在營操練

○嘉靖六年奏准、該操之時、提督官照常大操三日。坐營官小操二日。凡下營布陣、不必拘泥古法。止照常用三疊陣、及四門方營。其武藝、勿止以弓箭為長技。每營選箭手、刀手、鎗手、牌手、銃手、各一二人為教師。使轉相教習、長短相衛。其號令、坐營官、督各管事官、與眾軍士逐一講解、使各通曉。毋徒隨眾呼喊、虛應故事

○十三年奏准、號頭、千把總等官、督教一年之上、戎政大臣、會同兵部堂上官試驗。教成八分者、會薦陞賞。六分以下者、奏請罰治

○二十九年題准、兵仗局、將一應神器、每件書營司隊伍姓名。如遇上操、就令各軍神鎗等手、徑赴該局、照名給領。仍給火藥馬子鉛彈、赴營從實射打。住操之日、送局交收。如有炸破不堪者、告明看驗交繳。另鑄給用

○又議准、神樞、神機二營、餘下將官十員、所統兵馬、不足一枝之數。行總協大臣、會同巡視科道、將五軍營備兵、再行揀選。交與二營將官十員、每員領三千名與先次選定將官二十員、共兵三十枝。用心操練。精勇者、作為先鋒

○四十二年議准、通州新舊遊兵二枝、併入京營操練。見在四千三百六十餘名、內止練三千名。設中軍官一員。千總官二員。把總官十二員。分為十二司。每司、軍二百五十名。仍付佐擊管束。其餘、悉歸備兵營★今併入☆

○四十三年議准、總協大臣、每月以初一、初八、十五、二十三日、合操。其餘二十六日、各營將官、分練各兵。總協大臣、及巡視科道、不必同在一處。隨意各入一營、較閱賞罰

○又議准、戰兵、車兵、二營火器、春秋兩防、行工部發出、責令軍士常用演放。遇晚收於德勝、安定、二門庫內。畢日、送還該局

○又議准、京營家丁、俱令歸營操演。仍擇其堪為選鋒者、方許給月糧二石。脆弱者、漸汰一二

○隆慶元年議准、三大營內、弓箭鎗刀火器等藝、各擇精熟者、立為教師。上等、每月加糧六斗。次等者、每月加糧三斗。教成全隊、給冠帶、充名色把總。一半者、給賞銀牌、花紅。十數名者、姑准附過。全無教練者、重責、革去教師名糧。把總領二百五十人。千總領五百人。教練有成、即當優薦。聽補中軍號頭員缺。十分之五、從厚犒賞。十分之三、亦准尉過。全無教練、即行住俸。各營將領、但有全營教練者、加以都督僉事。若副將、加以都督同知。若止教一半者、從厚獎賞。三分之一者、照常供職。十分之二者、重加罰治。全無教練者、降初職一級、革任回衛。三年之內、三營補練、著有成效、兵部議請、將總協大臣、請敕獎諭、仍加恩錄。如無功績、巡視科道參論。兵部酌量教練分數、並議黜罰

○又議准、三營各將家丁、挑選六枝。住戎政府傍、聽六副將統領訓練。修理戎政廳東西二空宅、為總協大臣官署。常川居住、以便諸將就近稟承

○萬曆十三年題准、春秋停操月分、舊例分為四班進點。今後歇操之月、間日止用二營進點。不得仍前分為四班、往返奔馳、徒滋勞憊

凡輪操。宣德元年、調河南、山東、大寧都司、中都留守司、直隸淮揚等衛、及宣府軍士、至京操備。令每歲輪班往來。原額春秋兩班、官軍一十六萬員名。中都、四萬一千九百六十員名。河南、一萬四千六百四十九員名。山東、三萬二千六百一員名。大寧、七萬七百九十一名

○正統十四年、令外衛輪班京操者、前班、三月還、八月到。一班、八月還、次年三月到。河南、山東、北直隸、強令官軍、皆隸前班

○成化十二年、令輪操官軍等違限一箇月之上者、參問。其撥補逃故等項、違兩箇月之上者、解人連坐。若軍士一班不到者罰班六箇月。軍兩班、官一班不到者、發居庸、密雲、山海關、罰班六箇月。軍三班、官兩班不到者發大同、宣府、邊衛、罰班一年。官三班不到者發邊衛、罰班一年半。其補班月日、各另扣算。俱先送法司問罪、畢日、免其納鈔杖斷、送回兵部發遣。自首者、止問越關等罪、照例補操罰班、免發邊衛。若見操在逃、一次至三次、應罰操者、比前例遞減一等。前項自首、及該班不到、並承批管解、捏故軍職、俱不必參奏、徑自送問

○弘治元年、令都司衛所、除軍政、守城、管操、管運外、餘分兩班輪操。五年一代、週而復始

○十一年題准、官軍依期數足、聽兵部行巡撫衙門、將掌印官量加獎勵。若違限、及少軍、查例行巡按御史提間。仍監追、軍完解部、獲有批迴、方許復職

○十三年奏准、輪操官軍、逃在京城內外潛住者初犯、打七十、再犯、打一百、送操。官旗無力納鈔者就在原問衙門、單衣決打。若逃回原衛原籍者以越關論。逃三次者、不分革前革後、各免決打納鈔。京衛調外衛、外衛調邊衛俱帶俸食糧差操

○又令該操官員、故行搆訟不肯赴操者聽撫按官起解赴部發操。如有抗拒或挾私排陷者、調邊衛帶俸。其輪操軍士、沿途劫財、殺傷人命、占奪車船、作踐田禾等項、除真犯死罪外、徒罪以上、發邊衛充軍。其管操官不行鈐束、並故縱者、參問調衛

○正德六年奏准、各處地方災傷、六分以上者、京操官軍、先行放回。五分以下者、仍舊存操

○嘉靖四年議准、官軍上班、有兵備去處、責成兵備、無兵備去處、責成該道分巡、親臨督併起程。其月糧徵完、布政司佐貳官一員、帶赴總會便道。都司佐貳官一員、帶軍冊。候官軍到彼、唱名給散

○十年議准、今後脫班不到官軍、俱自起程之日為始、扣除俸糧還官。不許朦朧冒支

○十七年議准、各處該班官軍、若全衛通不赴操、及不到七分以上者、將親管指揮千百戶官、鎖押送營比較。其脫班官軍、查照脫班次數、送問。完日、照依轉發關邊、罰班操守

○二十一年題准、少軍衛所官員、以十分為率、不到二分以上、行撫按官提問住俸。五分以上、將掌印官提解來京究治。八分以上、提問降級、調發邊衛。領班都司、亦以十分為率、八分不完、參奏降用。其不到官軍、自文書到日、限一箇月以裏、驗補解營。違者、巡按御史先將各兵備、守巡查參。其各該坐營等官、私役賣放、兵部及提督科道、訪實參奏

○二十三年議准、各該衛所領班官員、五百名之上、以指揮領之。一百名之上、千戶領之。不及百名、總小旗領之

○二十九年題准、凡班軍臨解之時、不行拘集齊足、唱名交付者、即係各衛所掌印官故縱。各該守巡等官、督責欠嚴。若照數唱名、交付領班劄付官、都司管領起程、而復不到營者、即係劄付官領班都司賣放。在京、聽巡視京營科道舉劾、參送法司。在外、聽巡按御史參奏提問。照少軍分數問擬

○三十年、議准、大寧都司、兩班官軍、六萬餘名。免其京操。添設將官一十二員統領、前去薊鎮防禦

○三十一年議准、山東、河南、各添註命事一員、專理班務。南直隸、即以穎上僉事兼管。各請敕行事。其僉事、會同都司掌印官、精選班軍、點付領班都司、押領赴京。缺少違誤、聽兵部、撫按、及巡視科道參劾。僉事免其赴京

○三十五年議准、鳳陽、山東、河南、不到班軍、每名追銀三兩六錢、以備募夫之用。行中都、山東、河南、撫按官、嚴行兵備都司、督責各衛所掌印官、清查原額官軍、督發赴班。有逃亡事故、即將城操軍餘、及衛所雜差人役、暫行撥補。一面行清軍官、著實勾補、務足原額。應支月糧、及時支給。預支糧銀、隨軍起解。以後少軍衛所、掌印官、三分以上、問罪住俸。五分以上、問罪降一級。八分以上、問罪降一級、調發別衛。都司掌印官、五分以上、參問住俸。八分以上、一體降級。皆以實在軍數為主、逃亡者、不在數內。如果照數點發齊足、中途不到者、領班都司、並劄付官、亦照前都司衛所掌印官例行。如有受財賣放、贓多罪重者、仍照律例問擬。俱聽戎政衙門參行兵部、提解來京究問

○四十一年議准、今後每軍止許存留安家□兩箇月。其餘盡數差官解部。委司官督同領班都司給散

○又議准、班軍赴京、照例赴部點名。隨發各營收操。下班之日、亦聽部點放。各營將官、不許擅自收放、差撥役占。凡行糧文冊、俱令該管都司、攢造送營、給赴戶部關支。內有逃故、查明扣除

○四十四年議准、將班軍點完、劄付解官、同赴撫按衙門掛號、即行。不到官軍、照例問擬、追銀解部。班滿、掣有營批、兵部方給批迴

○隆慶元年題准、發河南、山東、班軍一萬二千名於薊鎮、防守修邊

○二年議准、三都司京操官軍、督令隨營操練。仍咨工部、並內官監、今後遇有重大工程、必須會同兵部、並戎政衙門、議請。酌量撥給、不得徑議撥用

○又議准、上班官軍、責令各兵備、與都司掌印官、拘各軍正身、審係精壯、將真正年貌、明白填註、造冊四本。五人為伍、設一伍長。五十人為隊、設一隊長。互相覺察。內有年貌不對、及一人不到者、同伍、及隊長、俱以軍法連坐

○萬曆元年議准、凡班軍缺額、領班都司、催取名糧與劄付官管領、隨軍解部。每糧一分、即准軍一名。通論分數、以行參罰。其缺軍分數。在衛所原少、則照例參究該都司衛所掌印官、及守巡兵備。若在途在京脫逃、則專參各劄付官、及領班都司。若有司徵解錢糧不前、以致班銀拖欠、聽撫按參奏處治

○又題准、改山東、河南、領班官、為署都指揮僉事。中都領班官、為署副留守。與各司軍政僉書、一體管事。每遇該班、內輪一員、領軍赴京操備。回日嚴督各衛所掌印官、清查軍伍

○又議准、山東濟東、兗三府境內衛所官軍、邊操既屬秋班、京操俱併春班。青登萊三府境內衛所官軍、邊操既屬春班、京操俱併秋班。二十四衛、共省劄付官二十四員。又革去押解官二十四員。裁革都司僉書一員。京操劄付官、與在衛巡捕官相輪。邊操千把總、與在衛管操官相輪。以均勞逸

○八年題准、班軍免其做工。俱令著伍操練。工部將人匠班價等項、著實清查整理、以濟工作之費。免致復用班軍

○九年題准、訓練班軍、山東春秋兩班、分為四營。領班都司二員。河南秋班、仍為一營。領班都司一員中都春秋兩班、分為八營。領班留守四員。每營各設中軍一員、千總二員、把總六員。上班之日、與同京營坐營官分練。聽六副將統屬。春班正月、秋班七月、上班。隨京營歇操、放回休息。其僉補額軍、二分以上者、紀錄。一分者、免究。通無僉補者、附過。軍數減於前班者、兵備、留守、都司等官、分別參治

凡選補。成化十九年議准、揀選在京七十七衛官軍。一等者、送團營、二等者、送五軍等營、各操練

○弘治十八年題准、差郎中一員、會同選軍科道、弔取各衛食糧、並賞賜文冊、清查空閒旗軍、送各營操練

○嘉靖十六年議准、今後送驗軍士、務要審實正身。其年二十以上、五十以下、年力精壯者、俱送團營操備。如二十以下、五十以上、精力果憊者、方許驗入三大營老家。各該衛所官旗、敢有故縱冒名代替、蒙蔽送驗者、審究得實、驗軍主事從重參究

○又令在京七十八衛所★舊七十七衛所。新增奠靖所☆勾解告補軍丁、及在逃自首軍、惟蕃牧所、牧馬所、該所徑收著役。餘七十六衛所、俱送驗軍主事審驗。

長陵等八衛、專護

陵寢騰驤等四衛、專養

御馬監四衛營、及二十四外馬房、馬匹。奠靖所、專守本所城垣。犧牲所、專養祭祀犧牲外。其餘驗係精壯者、俱分送十二營操練

○三十年議准、行戎政文武大臣、會同巡視科道、並兵部驗軍主事、清查京營老弱軍士。各帶應繼、應替、精壯戶丁、審驗明白、即與摘牌替役

○又令在京衛所逃軍、在兵部職方司。首補。領給印信准令紙票、隨赴兵部武庫司明報掛號。查原衛所勾單、未發、立案。已發、行文原籍停止。每月終、武庫司手本過職方司查理。如有首補過不報奸軍、及在衛不自速行告補戶丁、或係查訪得出、或被人告發、一體重治

○三十一年議准、行京營文武大臣、挑選精兵四萬。以二萬二千、屬五軍營。一萬八千、屬神樞、神機營

○三十三年議准、兵部委司官一員、會同巡視科道督同副參遊佐等官、審驗各營正備兵。將大小衛分、相兼搭配。務令一衛專隸一營。或多寡不齊、務將一所盡屬一營。精壯者、作為正兵。老弱者、作為備兵。以後遇有各衛告補、及清解首逃軍役、及營操官舍、聽驗軍主事悉照編定營伍分撥。號頭等官查照遵守

○三十七年議准、驗補新軍、清勾故絕、俱要細查應補正身、方准行查取結。各衛所不得扶同驗送。如或作弊、該管指揮千百戶連坐

○四十二年議准、劄委司官一員、會同巡視科道、督率各衛掌印官、備將各營正兵、及原屬衛所、每營每衛、各攢造文冊一本。營中據冊稽查。衛中憑冊支餉。後有逃亡事故、即行開報在衛、即與住糧。容隱者送問

○又議准、召募軍士在營病故、或為事住糧者、許赴兵部告明。病故者、以精壯親餘頂補。為事者、許其出首復役

○又議准、戎政大臣、會同巡視科道、每營挑選武藝精強者、列為一等。秋操口糧、增支六斗。武藝生疏、膂力尚堪教習者、作為二等。止支口糧三斗

○四十四年議准、行總協大臣、將軍兵內、除挽車銃射之外、其餘俱選作戰兵。仍於城守軍內、擇精壯者、共足四枝。務使戰兵十枝、與車兵十枝相當

○四十五年議准、京營城守十一營中、量併神樞第三營之兵、分入十營之內。共車戰、城守、三十營、以遵

欽定三十營之制。其城守、每營俱限二千名。不足之數、催行清軍衙門勾補。官多兵少、其千把總冗員、行總協巡視等官、選別去留

○隆慶元年議准、行各巡按御史、著落清軍官、從實勾軍解部。先補戰兵。次及車兵。又次及城守。每營、務足三千

○五年議准、行總協戎政大臣、查殫忠、效義、二營舊規。將官舍餘丁、從宜收補操軍

○萬曆元年議准、將改

昭陵、及掣去守衛者、各營於分屬衛所官舍軍餘內召補。一體收糧入操

○八年題准、三營正兵缺伍、照摘牌事例選補。每月一次、送部覆驗、收糧操練

○九年議准、解到新軍、即時收伍。但有舊軍應役、即係冒頂、責治革退。不得將新軍發回聽繼、以滋奸弊

凡考閱。洪武中、令京營士馬之數、按月開報○景泰三年、令營操軍士、有納賄買閒者、御史訪察、兵部委官分行點視。赴操過限三箇月者、軍發邊衛、官降三級、終身守邊

○天順八年、差給事中御史各一員、巡察各營上操軍士

○成化三年、令各營官軍糧冊、每三年、兵部委官同科道官清查。凡軍士有事故者、每季委官查勘。三箇月一開報。操官在逃者、每月類參

○十九年題准、今後給事中御史、點閘官軍照舊明白赴營、抽隊摘點。如有不到、追究下落。干礙坐營把總等官、指實參奏

○弘治六年奏准、兵部提督官、會同該營總兵官、通將各營號頭、照依軍政事例、從公考選。年力精壯、謀勇可取者、存留管事。老病、貪婪、誤事害軍者、黜退差操。另於聽缺、並隨伍官員內推補。以後仍五年一次會考

○十一年題准、點閘京營科道官、一年一換。不許別項推委

○十七年題准、各營號頭把總等官、有將操軍撥送權門私役、五名以上、降一級。二十名以上、降二級。若至五十名以上、降三級、仍調外衛。識字旗軍人役、改撥邊衛充軍

○正德六年、以春秋初操、二次閱視太密。奏准每三年一次、兵部奏請舉行

○嘉靖元年奏准、三年一次、會官考驗團營官軍弓馬武藝。察其平昔賢否、分別等第、奏請去留

○四年、令點營科道、並驗軍委官、備查團營官軍、每營務足一萬之數。今後凡有興作、不許擅便奏討。坐營號頭把總等官、仍要加意撫恤。有私自影射、及額外役占、俱退出原伍差操。違犯者、科道官指實參奏、從重究治

○二十八年議准、三大營官員、除三千營隨駕執事、五軍營內圍子手。神機營內五千下、各係上直。其餘把總等官、五軍營三十九員、革一十二員。神機營五十六員、革一十四員。以後坐營官缺、兵部推舉、或將見在別營官員事務簡者、量為兼領。其把總官員、查照舊例、每軍二百五十名、方設一員。如遇員缺、提督文臣、會同該營提督、巡視科道等官、選補。俱務在得人、不必拘泥原額

○二十九年題准、點視科道、仍一年一換。復命之日、舉劾大小將領。仍差兵部司官、分投點視

○三十一年議准、每年防秋畢日、聽京營科道、將在營將領、從實舉劾。兵部會同戎政大臣、考察去留

○四十三年、議將京營將領、每遇年終、科道復命之時、戎政大臣會同考閱一次、以定臧否、兵部官不得干預。其正當閱視之年、歲終免其重閱

○四十四年議准、三大營號頭千把總等官不職、許總協大臣不時參革。果有勉修職業者、每半年一次開具送部。某人堪任邊方、某人堪任本營、以憑酌用。巡視科道差滿之日、亦要一體保薦

○隆慶三年議准、秋操之期、戎政大臣、及巡視科道、將各營官軍家丁師範、如法考閱。下等者、軍士照常發落、家丁師範革糧一石隨操。甚則革除名糧、就於上等軍士挨補。以後年分、照例考閱。互相陞降。三考上等、改充管隊。五考上等、照邊方效勞年久事例、給與冠帶

○四年議准、秋操歇日、提督大臣會同巡視科道、將各副將以下、至把總管隊隨伍等官、大加閱視具奏○萬曆四年議准、該營千把總員缺、總協大臣、今後查巡視科道疏薦者、酌量題請充補。未經疏薦者、不得濫用

○又議准、今後京營將領、年資果深、與才堪邊鎮者、與邊將相兼推用。或才不宜邊鎮、歷一任至六七年者、聽總協大臣、查其才識卓越、操履無虧者、指實具奏、兵部題請加恩

凡選鋒。嘉靖三十九年、令京營將官、有曾任邊方者、每員准家丁二十名。每名月給米二石□給犒賞銀五兩。於太僕寺馬價、或本營子粒銀內動支

○四十五年、令家丁俱隨營操。仍擇其堪為選鋒者、方月給米二石

○萬曆五年題准、革去家丁名色。通將各營精壯軍丁選驗、改為選鋒。六副將、各與三百名。十戰兵營、每營增設三百名。車兵十營、每營各增二百名。每月給雙糧。各統以把總、時常訓練。總協科道不時簡閱

○又令添設選鋒把總、轉送該營、管領操務凡軍伴。嘉靖四十三年題准、副將、軍伴二十名。參、遊、佐擊、坐營、一十八名。大號頭、十名。中軍、千總、五名。把總、四名。俱班價內給與。不分營官大小、每軍伴一名、每月給銀四錢

○隆慶三年題准、總督、跟伴不過二十四名、書算二名。副將、不過二十名。參將、不得過十八名。號頭、不得過十名。以上各書算一名。中軍、千總、不得過五名。把總、不得過四名。違者、聽總協及巡視官參奏。多五名、降一級。十名以上、降三級。二十名以上、罷職不敘、仍發邊衛充軍。賣放包納、悉准此例。勳臣應襲、難同見任、一體裁革★近年每季於班價內題請支給☆凡聽征人馬。弘治十四年、令選團營官軍三萬員名。以將官二員、管馬隊、二員、管步隊、聽候調遣

○正德十一年、令舉曾經戰陣、謀勇兼著將官一員、假以副都督名目、公同提督團營大臣、挑選人馬、如法訓練、以備緩急

○又令於團營內、揀選官軍一萬員名、在東官廳操練

○嘉靖六年、令以參將二員、統領新選官軍三千員名、在東官廳操練。總兵官一員調度

○二十八年題准、行巡視京營科道、會同提督聽征等官、將營軍簡選精銳強壯、以備出戰。在十二團營者、選作八陣。以四陣為正兵。四陣為奇兵。專備緊急、防衛京城。在東西二官廳者、分作十二枝。六枝出征、六枝休息。更番節力

○三十年議准、聽征軍士、分為三等、食糧有差。膂力過人、騎射精熟者、為上等、月糧外、加米五斗。年力強壯、技藝通曉者、為中等、月糧外、加米三斗。三等者、照常米一石

○又議准、出征在逃、臨陣退縮者、俱送刑部、查照律例問擬。應瞭哨者、編發宣府獨石等處、沿邊瞭哨。再犯、及因而失誤軍機者、俱擬死罪。仍查一伍中逃至二人、一堡中逃至五人以上、千把總官不行檢舉、通行連坐

○三十七年題准、聽征官軍三萬五千員名、防秋三箇月。每員名行糧、每月四斗五升

○又議准、三大營聽征官軍有逃故者、就於本營取補。如本營無精壯者、取之各衛餘丁、及解到新軍。不許隔營充調、以滋影射。致使錢糧馬匹、難以稽查

○三十九年議准、三大營官軍揀選精壯者、五軍營十二枝。神樞營、神機營、各四枝。每枝三千員名。共六萬餘名。俱免做工、聽候調遣。每枝用中軍官一員。千總二員。把總十二員。軍有年老者、聽以精壯兒男、摘牌收伍。免行該衛取結

○四十三年議准、京營不宜遠調外出。今後有警、以車營兵十枝、分布東西便門。去城各一二里。其城之東西南北、各屯戰兵一枝、緊在關廂之外。餘下戰兵二枝、隨戎政二臣、駐適中去處。外壯車營聲勢。內助都城防守

○又題准、一等官軍一萬八千員名、照舊每名月支口糧六斗。車兵三萬員名、總協、巡視科道、隨征官軍一千六百員名、月支三斗。守城四萬二千一百十四員名、月支一斗

○萬曆二年議准、行總協大臣、防秋之時、將三大營戰車二兵、各調撥一枝。就令本管將官統領、赴薊鎮軍門、聽派相應處所屯駐。遇有虜變、與邊兵併力截殺。事竣、撤回

○九年議准、將京營輪流出防薊鎮、車戰兵二枝、每歲秋防、俱暫停止。聽在京訓練

凡行軍號令。永樂十二年令、凡交鋒之際、突入賊陣、透出其背、殺敗賊眾者。敢勇入陣、斬將搴旗者。本隊已敗賊眾。別隊勝未決、而能救援克敵者。受命能任其事、出奇破賊成功者。皆為奇功。齊力進前、首先敗賊者。前隊交鋒未決後隊向前殺敗賊眾者。皆為頭功

○凡建立奇功頭功者、其親管頭目、即為報知。妄報者、治以重罪。行營及下營之時、擒獲奸細者、陞賞准頭功。哨馬生擒虜賊一人者、賞銀三十兩。斬首一級者、二十兩

○凡行營之時、遇有鞍馬衣服器械不同者、衣甲器械相同、而喝問答號不問者、皆即擒之。來降虜賊、所攜人口財畜、分毫不許侵犯、即時來報○凡與賊對陣、須齊力殺賊。不許聚為一處、掣拽空缺。如力不能支、不能決勝、無勇無謀、及不盡力殺賊者、全伍皆斬

○凡隊伍已定、不許馬軍入步隊、步軍入馬隊。違者重罪。如臨陣混戰、失其本隊、插入別隊者不拘○凡殺敗虜賊、須盡力進勦、不許搶掠人畜財物。違者重罪。如所乘馬困乏、許以所擒賊馬換乘

○凡對敵之際、一隊遞看一隊。有不齊力前進者、戰勝之後、許連隊之人首告、治以重罪。容情不首者罪同

○凡管軍頭目、須愛恤軍士。軍士聽令、不許怠慢。如伍中有一人不在、小旗報總旗、總旗報百戶、以次報至總兵官、總兵官奏知。從征官軍、有在逃者斬。該管頭目不報者、重罪

○凡軍士須人馬相應、不許以軟弱不堪者、插入隊伍。如人壯馬弱、或馬壯人弱者、許弱者以馬與壯者。若自已有馬、臨戰之際、能借與驍勇者、殺賊有功、許借馬人分賞。不願分者聽。其戰馬、臨敵許騎、無事騎者、治罪。各營馬驢、須愛恤馱載。該管官時常點閱。有故違、及將軍器拋失、或盜賣者、俱重罪

○凡軍士行糧、該管官旗時行點閘。有過用、及遺棄者、並該管頭目皆斬

○凡軍行、及下營之時、須各認隊伍、不許擅離、及雜入別營別隊。違者、併該管頭目俱重罪

○凡夜行相遇即喝問。有答號不得者、擒送辯驗、果是奸細、照例陞賞。故不答號、及見而不擒者、事覺、俱治以重罪

○凡軍中遇夜、以各樣大小銅角笛聲為號、不許聲音相同。各聽號聲、識認隊伍、不許叫營。違者論罪。但夜間有喧譁者、即問所起之處、及左右應聲之人、與該管頭目、皆治以重罪

○凡行營、須待大營旗纛起行、或聽駕前銅角聲、各營方許起行。每日下營、量撥步軍或五隊十隊。馬軍五隊、或三四隊。步軍披甲、馬軍不摘鞍、伺候長圍、及架砲者、布列已定、方許入營休息。有盜人衣糧諸物、及盜驢馬宰殺、並檢括隱藏人遺失物者、俱斬。知情實首者、給賞。知而不首者、同罪。若收得馬驢騾垛者、即送該軍、轉送大營、召人識認。如有遺失、被後哨官軍收獲者、收後官治以重罪

○凡各營有失火者、即是與賊遞送消息、並該管頭目、俱重罪。其每日行營、不許在途炊飯。違者、並本管頭目皆斬。下營掘井、必令人監守、不許作踐、及占藏自用

○凡軍中有病者、管隊官旗、即令醫療。掌藥料官、及醫士、常加巡視、不許勒取財物。違者重罪

○凡長圍、及坐冷者、須晝夜關防。各營架炮者、務依方瞭望。有灰塵揚起、人馬往來、若聞哨馬營、及四面砲響、即時傳報。其管事官、遇有事、隨即飛報。不許頃刻遲慢

○凡掠陣官、臨敵時、視有畏避退後者、即斬之。紀功過官、遇有功者、即紀之。有過者、即錄之。以憑賞罰

○凡臨陣、令內官持象牙牌、視有勇敢當先殺賊、能立奇功頭功者、即與牙牌收執。徑赴大營、給與勘合。以憑陞賞

○凡軍中有妄談災異、及妖言、或漏洩軍機者、皆斬知情不首者、罪同。首實者、重賞

○凡見鹿、及野馬黃羊諸物、驚走突入營伍、及望見塵起、及旋風揚沙、野獸騰踏、及見死馬牛羊、與牛羊駝馬遺穢蹤跡、或拾得一應物件、若男女衣服首飾、並文字等項、不論久近、隨即報知

○凡軍行在道、不許圍獵。或遠望似馬非馬、似鹿非鹿、似人非人、白日見煙、入夜見火、不論是非即報○凡功次務須實報。有虛誑者、重罪。所報實者、給與勘合。無勘合者、不准陞賞

○凡號令、總兵官告都指揮。都指揮告指揮。指揮告千戶。千戶告百戶。百戶告總旗。總旗告小旗。小旗告軍士。務令遵守

○正統十四年令、每隊伍中、立公正掌令官二人。務令頭目軍士、死生相顧、臨陣有進無退。若頭目不顧軍士、先自退怯者掌令官即斬其首、別選頭目代之。若軍士不顧頭目、先自退怯者、許後隊斬前隊、准常功陞賞。軍士不勇不進、致頭目失陷者、斬其全隊。頭目不勇不進、致軍士失陷十人者、斬首。至二十人者、斬首、不與承襲。至三十人、及全隊者、斬首、籍沒其家。凡軍士頭目、應斬而有奇功者、量與贖免。其總兵官申令不明不嚴、致一隊退怯者、罰俸一年。至三十隊者、降二級。至五十隊以上者、罷職。全軍退怯者、斬。但降敵者、全家斬首、籍沒財產。行軍之際、有敢搶擄民財、至十貫以上者、斬首示眾。頭目縱容軍士、搶擄至十人者、罷職充軍。二十人以上、至全隊者、梟首營門。軍士並皆處死。軍中、及召募新來之人、不知軍法、敢有造言惑亂人心、阻撓號令、致壞事機者、淩遲處死、籍沒其家、臨陣在逃、及不聽總兵號令者、斬

○成化元年、令總兵官出師臨敵、軍士有違犯號令者、聽以軍法從事。尋常出哨等項不許

○弘治十三年奏准、凡官軍遇有征調、點選已定、避難在逃者、依律問斷。若征期已過、發宣府獨石等處、沿邊哨瞭、半年滿日回衛。若仍發出征及哨瞭、而復逃者、依從征私逃再犯者律、處絞

凡優處官軍。嘉靖三十六年題准、五城兵馬司、凡遇在京各衙門詞訟、係干營操官軍、除人命強盜重情外。其餘小事輕犯、或干證應審、俱要具申該營、散拘審問、早為發落。毋得輕易監禁、致妨差操。違者、聽兵部及戎政大臣參究

○四十二年題准、五城、及在外附近府州縣、以後京營官軍、正身免其民差。戶下餘丁、照丁派差。如犯人命強盜重情、及戶婚田土、正犯應該對理者、一面提問、一面行營、轉行戶部暫扣月糧、聽候發落。若止因牽告干證、不許一概監禁

○又議准、京營將官有犯奸贓、各該衙門、會同戎政衙門、查究明白、方許參提

○四十三年題准、京營軍士、刁潑成風、藐視將領、投帖訐告。甚至兵馬司輒行拘執、弓兵番子淩虐百端。今後軍士敢有仍蹈前非者、拏問重究。將領貪婪失職、戎政大臣、巡視科道、不時論劾。不得輕准軍士告詞、有傷大體

○萬曆三年題准、京營號頭指揮等官、但有干連官軍、及承告軍官不公不法等事、須要密切實封奏聞。不許擅自勾問。其軍職並土官、有犯強盜人命等項、真犯死罪者、先行該管衙門拘繫、備由奏提

凡犒賞將士。嘉靖三十二年、令各邊將官、見在京營者、每月給米五石、養贍家口。在京軍官、不許混支

○又奏准、戶部徵收京營草場子粒銀兩、共一萬三千五百兩有零。今後每年徵解兵部貯庫。按季聽戎政大臣印信手本到部、關支前去、賞軍等用。按季將收放數目、填造文冊、一樣二本。一送兵部。一送科道查考

○四十三年議准、邊方調赴京營、管領家丁千總等官、許於節年官軍逃故扣除糧內、月支米三石、戰馬料草、於扣省料內支給

○隆慶二年題准、戎政大臣將營中各項銀兩、仍入庫收貯。就於營操官內、選擇廉幹者一人、專司其事。凡遇犒賞公費、量數給發。其樁朋銀兩、依期呈報戎政衙門貯庫。季終、差官類解太僕寺庫。仍置文簿、付本官收掌、逐一登記錢糧。如有侵漁、聽巡視科道不時參論

○五年題准、營中子粒銀兩、俱要責令該管官員、赴巡視科道官掛號、方許支用、有那借隱匿者、聽科道官參究

凡營馬查點。宣德九年、命兵部官同御史給事中、點視征操馬匹。借點、及借與者、共追馬一匹。馬無見在、及隱瞞不報者、查追。仍勘其冒支草料、加倍追納

○嘉靖元年題准、拐馬在逃官軍、俱限一月以裏出首、免其送問、發營差操。如限外出首、及被挨拏到官、俱送法司問罪。初犯再犯、及原拐馬見在者、俱照舊責打發落、官免降級。若三次以上、及原拐馬或餓死、或變賣者、不分官軍、俱照舊例、京衛調外衛、外衛調邊衛、追馬完日、官降一級、於見調衛所、帶俸差操、不許管軍管事。事故之日、子孫聽回原衛、襲替祖職。若官軍偶因馬匹病死、慛追樁銀、及隻身患病、無人告官者、勘實照常發落

○十三年題准、團營馬匹、令兵部差官、會同科道通查三大營貧軍所領之馬、一一交與得過營軍領養。除上臕中臕、聽其自養外。其無臕之馬、行點軍科道等官揀出、留家調養一兩月後、驗有臕者、免其會餧。仍嚴禁餧糟、若被兩鄰告發、或在營驗出、皆送法司問罪

○三十年議准、令太僕寺少卿、每月三次赴教場點驗各營馬匹。分別三等。上臕、中臕者、聽令領養。無臕馬匹、責治本軍。其副參佐擊坐營號頭把總等官、務要嚴督各軍、禁革剋削草料、雇借騎馱等弊。年終、照例以百匹為率、倒失十匹以上者、該營官送問。七匹以上者、罰治。全無倒失者、量加犒賞。其樁朋銀兩、照例按季造冊送部、查算明白、用印鈐記、轉送戶部臨倉扣糧

○萬曆三年題准、太僕寺調取寄養馬、轉行提督京營馬政少卿、會同兵部委官、公同兌給缺馬官軍領騎。完日、將兌給過馬匹毛齒、官軍姓名、造冊呈部查考。仍行總督大臣、查照原議、每年終、行令各營將領、備查缺馬數目、造冊送部、以憑行寺補給。永為定例

○四年題准、每上半年於住操之時、看驗一次。下半年於印烙之時、照舊規稽查。通行部寺科道各官、會同五軍巡捕等、各營馬匹、通行檢驗一次。瘠損者懲治。老弱者變賣。屢懲不悛者、轉兌別軍、本軍從重究治、以示懲戒。該寺仍將驗烙過各項馬匹數目、造冊奏繳。青冊送部查考

凡營馬、草料。嘉靖七年議准、京營將官、本身暨征馬匹、按月關支料草各一分

○十三年題准、團營馬匹、敕令戶部將存操馬匹、再添三箇月草。下場馬匹、再添六箇月料、三箇月草。通融放給、以彀一年之用

○二十一年題准、將二官廳、並十二營馬匹、除冬春料豆、本折照舊關支外。其夏秋料豆、原議本折關支、內折色每石量增銀五分、共銀三錢。草束、除本色照舊關支外。其餘該支折色之月、量增銀五分、共銀三錢、按月關給

將軍營

錦衣衛侍衛將軍、自為一營。遇下班之日、照例操練、從管領侍衛官提督。其例具後計開見在營官勇士

坐營指揮四員

勇士五千四百三名

凡大漢將軍選補。弘治四年奏准、錦衣衛大漢將軍、務勾一千五百名。若缺五十名、方許開申選補。其將軍、務要身長五尺三寸以上、力勝三百五十斤、及無惡疾體氣過犯、不係正軍、及犯極刑之家、方許收用

○近例將軍有缺、錦衣衛堂上官、會同科道官、並管領將軍官選補

○又例、大漢將軍官旗、五年一次、兵部錦衣衛堂上官各一員、會同兵科都給事中、並管領將軍官揀選去留。內千百戶有缺、就行照例推補。大漢將軍有缺、除將先年選定者挨補外。如隨伍將軍、有體貌魁偉、特出眾人之上、得超補見缺凡將軍替補。嘉靖三年議准、將軍上直侍衛年深、授有官職者、事故之日、許令嫡親兒男、查照舊例繼補。其餘將軍事故、止許收充校尉一輩。不許將房族人等收補

○二十四年題准、選退將軍兒男、查係應役十年以上者、許充校尉。不及年分者、止與力士。著為定規

○二十七年題准、選退將軍兒男、改充力士者、照校尉例、止許補當一輩

○萬曆二年題准、錦衣衛將軍、千百戶、侍衛三十年以上者、兒男許替冠帶總旗。將軍侍衛二十年以上者、許替校尉。二十年以下者、止與力士。俱止准一輩。其應役三年五年、照舊查革。永行遵守

凡將軍清查。嘉靖九年、令兵部錦衣衛堂上官各一員、會同兵科都給事中、清查見役將軍。若有虛冒買閒等弊、具奏處治

凡將軍在逃。正德七年奏准、在逃三箇月以裏、不曾拐馬、許其首復。拐馬者、調衛。若過限外、不許首復原役

四衛營

騰驤左等四衛勇士、軍人、餘丁、別為一營。從御馬監官提督操練。其坐營等官、並於四衛指揮等官推選。其初以處迤北回還者。後多以買馬投役。弘治末年、奉命清查、冒濫頓減。正德間、漸增至一萬五千。嘉靖初、特定額數、為五千四百三名。除隨駕擺列、例用五千三百三十名。其餘以備逃亡事故之數。後該監累乞收補、不允。命仍照初例、如數補足原額。不許違

旨奏擾。至今遵守云

計開見在官軍

坐營指揮四員

官舍旗軍六千五百四十九員名

凡軍士收補。宣德九年、令凡迤北走回軍餘民人、俱收充御馬監勇士

○成化年間、令兵部秀官一員、驗軍食糧。凡在京各監局、並四衛勇士軍人、俱要審驗著實、方許食糧

○十九年、令騰驤四衛軍士戶絕、例不清勾。若戶丁告補者、查無詐冒、方許收役

凡軍士清查。弘治十八年、令兵部侍郎、會同科道官、清查四衛軍士。今後、遇有進充、及補役、復役、俱有兵部審勘驗發、方許收糧。如有作弊、本身、並該管官旗、問調南方極邊衛分

○正德十六年詔、四衛勇士、除弘治十八年經兵部科道清查、見役正數、並事故外。其餘詭名冒籍、未經裁革、仍又夤緣回衛、虛掛名額者、各照原擬、軍發原衛、民丁發在京缺軍衛分、各充軍役、食糧差操。以後勇士替補、照例開送兵部委官處驗過、方許收糧

○嘉靖八年奏准、清查過四衛勇士、備行該監、並騰驤左等四衛、將應存留者、照舊食糧差操。內有年老無子、身終之日、即與開除名伍。應候缺者、如遇事故缺伍、除迤北回還親生子除勘無違礙、徑令替補外。其餘進充勇士、缺至十人之上。該衛即申兵部知會。先儘見故子孫方許將候缺人役、開送兵部驗軍主事、從實揀選年力精壯者、照名充補、俱止終本身。如候缺人役、充補已盡、又有事故缺伍、仍照前例、再行揀選收用。其應該革退、若願投軍者、行委驗軍主事、驗係壯丁、查發缺軍衛所充軍。仍送神機三千五軍等營操備

○又議准、騰驤左等四衛官旗勇士軍人、行點軍科道官、照例點閘

○三十年議准、將四衛營軍士、通行查勘。有影射占役者、盡數退出、赴營操備。詭名冒糧者、悉行裁革。有馬軍人倒失馬匹、照三大營軍士、一體追納樁朋銀兩

○四十三年議准、行御馬監太監、將應操軍士、如法訓練。果有成效、聽兵部將原缺人役、陸續驗補。樁朋子粒錢糧、仍聽科道查理

○隆慶元年題准、騰驤等四衛勇士、查照嘉靖八年事例、請敕兵部侍郎、會同御馬監、巡視京營科道、逐一清查、不許詭名頂替、虛糜糧食

○萬曆二年議准、各營見操軍勇、務令一一著伍。影射者、聽巡視科道參究

凡軍士撥役。嘉靖八年奏准、御馬監役使軍伴勇士。掌印太監、撥與五十名。內勇士十名。軍伴四十名。坐營太監、每員三十名。內勇士六名。軍伴二十四名。僉書太監、每員十八名。內勇士四名。軍伴十四名。左右少監、每員十二名。內勇士三名。軍伴九名。左右監丞、每員十名。內勇士二名。軍伴八名。坐營都指揮、每員止軍伴十名。典簿、並不僉書太監、每員軍伴六名。不僉書左右少監、並把總指揮、每員軍伴五名。不僉書左右監丞、每員軍伴四名。掌司房長隨內使、每員軍伴三名。內官長隨、內使、奉御、每員軍伴二名。長隨內使、並管隊官、軍伴一名。前項勇士軍伴、俱行兵部驗軍主事、查照議定名數、就行騰驤左等四衛、撥與應用

凡營官推補。嘉靖四十三年議准、行御馬監太監、將四衛營中軍坐營等官、從公推舉

○萬曆二年議准、勇士四衛二營、各裁坐營官二員。止選留二員、令其統領開操。除直宿外、餘日著實訓練

○三年題准、四衛營坐營官缺、推補原屬兵部、於四衛指揮等官內選用。其御馬監官、止提督操練、不得干預。止聽其開具相應官員、送部查訪、疏請。如或不堪、聽於京營大號頭中軍千總、及京衛掌印官內、另選廉幹官、照缺推補








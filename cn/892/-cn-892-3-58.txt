文集卷五十八


与程全父　一


以下俱惠州

某启：去岁过治下，幸获接奉，别后有阙上问，过沐存记。远辱手教，且审起居佳安，感慰兼集。长笺见宠，礼意过当，非衰老者所宜承当。伏读，愧汗而已。未由会见，万万以时自重。不宣。卷五五





与程全父　二


某乏人写公状，幸恕简略。示谕固合如命，但罪废闲冷，众所鄙远，决无响应之理。近发书，多不答，未欲频渎也。幸矜察，愧愧。卷五五





与程全父　三


新诗过蒙宠示，格律深妙，非浅学所能仿佛，叹诵不已。老拙无以答厚意，但藏之，永以为好尔。匆匆，不谨。卷五五





与程全父　四


某启：新诗幸得熟览，至于钦诵。老病废学，无以少答重意，愧怍而已。卷五五





与程全父　五


别纸示喻，具晓所示。田地问得，郡中犹取文字未了，切不可问也。感挂意，悚息悚息！老拙慕道，空能诵《楞严》言语，而实无所得，见贤者得之，便能发明如此。颂语精妙。过辱开示，感怍不已。卷五五





与程全父　六


令子先辈辱访及，客众，不及款语。少事干烦，过河源日，告伸意仙尉差一人押木匠作头王皋暂到郡外，令计料数间屋材，惟速为妙。为家私纷冗，不及写书，千万勿罪勿罪！蒋生所斫木，亦告略督之。江君访别，本欲作书，醉熟手软，不能多书，独遣此纸而已。卷五五





与程全父　七


某启：龙眼晚实愈佳，特蒙分惠，感怍不已。钱数封呈，烦聒，增悚增悚！白鹤峰新居成，当从天侔求数色果木，太大则难活，太小则老人不能待，当酌中者。又须土碪稍大不伤根者为佳。不罪不罪！

柑　橘　柚　荔枝　杨梅　枇杷　松　柏　含笑　栀子

谩写此数品，不必皆有，仍告书记其东西。十二月七日。卷五五





与程全父　八


令子先辈辱书及新诗，感慰弥甚。笔力益进，家有哲匠矣，何复下问乎？老病百事皆废，尤倦写书，故止附此纸尔，不别缄也。不罪不罪！卷五五





与程全父　九


以下俱儋耳

某启：别遽逾年，海外穷独，人事断绝，莫由通问。舶到，忽枉教音，喜慰不可言。仍审起居清安，眷爱各佳。某与儿子粗无病，但黎、蜑杂居，无复人理，资养所给，求辄无有。初至，僦官屋数椽，近复遭迫逐，不免买地结茅，仅免露处，而囊为一空。困厄之中，何所不有！置之不足道也，聊为一笑而已。平生交旧，岂复梦见？怀想清游，时诵佳句，以解牢落。此外，万万以时自重。舶回，匆匆布谢。卷五五





与程全父　一〇


某再启：阁下才气秀发，当为时用久矣。遐荒安可淹驻，想益辅以学以昌其诗乎？仆焚笔砚已五年，尚寄味此学。随行有《陶渊明集》。陶写伊郁，正赖此尔。有新作，递中示数首，乃珍惠也。山川风气能清佳否，孰与惠州比？此间海气郁蒸，不可言，引领素秋，以日为岁也。寄贶佳酒，岂惟海南所无，殆二广未尝见也。副以糖冰精面等物，一一铭佩。非眷存至厚，何以得此？悚怍之至。此间纸不堪覆瓿，携来者已竭。有便，可寄百十枚否？不必甚佳者。不罪不罪！卷五五





与程全父　一一


某启：便舟来，辱书问讯既厚矣，又惠近诗一轴，为赐尤重。流转海外，如逃空谷，既无与晤语者，又书籍举无有，惟陶渊明一集，柳子厚诗文数策，常置左右，目为二友。今又辱来贶，清深温丽，与陶、柳真为三友矣！此道比来几熄，海北亦岂有语此者耶？新春，伏想起居佳胜？某与小儿亦粗遣，困穷日甚，亲友皆疏绝矣，公独收恤加旧。此古人所难也，感怍不可言。惟万万以时自爱为祝。舶回奉启，布谢万一。不宣。卷五五





与程全父　一二


某启：久不得毗陵信，如闻浙中去岁不甚熟，曾得家信否？彼土出药否？有易致者，不拘名物，为寄少许。此间举无有，得者即为希奇也。间或有粗药，以授病者，入口如神，盖未尝识尔。卷五五





与程秀才　一


以下俱儋耳

某启：去岁僧舍屡会，当时不知为乐，今者海外，岂复梦见？聚散忧乐，如反覆手，幸而此身尚健。得来讯，喜侍下清安。知有爱子之戚，襁褓泡幻，不须深留恋也。仆离惠州后，大儿房下亦失一男孙，亦悲怆久之，今则已矣。此间食无肉，病无药，居无室，出无友，冬无炭，夏无寒泉。然亦未易悉数，大率皆无耳。惟有一幸，无甚瘴也。近与小儿子结茅数椽居之，仅庇风雨，然劳费已不赀矣。赖十数学生助工作，躬泥水之役，愧之不可言也。尚有此身，付与造物，听其运转，流行坎止，无不可者。故人知之，免忧。乍热，万万自爱。不宣。卷五五





与程秀才　二


近得吴子野书，甚安。陆道士竟以疾不起，葬于河源矣，前会岂非梦耶？仆既病倦不出，出亦无与往还者，阖门面壁而已。新居在军城南，极湫隘，粗有竹树，烟雨濛晦，真蜑坞獠洞也。惠酒佳绝。旧在惠州，以梅酝为冠，此又远过之。牢落中得一醉之适，非小补也。卷五五





与程秀才　三


儿子到此，抄得《唐书》一部，又借得《前汉》欲抄。若了此二书，便是穷儿暴富也。呵呵。老拙亦欲为此，而目昏心疲，不能自苦，故乐以此告壮者尔。纸、茗佳惠，感忭感忭！丈丈惠药、米、酱、姜、糖等，皆已拜赐矣。江君先辱书，深欲裁谢，连写数书，倦甚，且为多谢不敏也。卷五五





与林天和　一


以下俱惠州

某启：近辱手书，冗中，不果即答，悚息。春寒，想体中佳胜？火后，凡百劳神，勤民之意，计不倦也。未由披奉，万万自重。不宣。卷五五





与林天和　二


某启：专人辱书，具审起居佳胜，为慰。春物益妍，时复寻赏否？想亦以少雨轸怀也。未由往见，万万若时爱摄。不宣。卷五五





与林天和　三


某启：多日不奉书，思仰之至。伏暑，尊候何如？惠贶荔子极佳，郡中极少得，与数客同食，幸甚幸甚！未由会合，万万以时自重。卷五五





与林天和　四


某启：近数奉书，想皆达。雨后晴和，起居佳胜？花木悉佳品，又根拨不伤，遂成幽居之趣。荷雅意无穷，未即面谢为愧。人还，匆匆，不宣。卷五五





与林天和　五


花木栽，感留意。惠贶鹿肉，尤增惭荷。某又上。卷五五





与林天和　六


某启：昨日辱访问，尤荷厚眷。老病龙钟，不果诣送，愧负多矣。经夕起居何如？果成行未？忘己为民，谁如君者。愿益进此道，譬如农夫不以水旱而废穮蓘也。此外，万万自重。卷五五





与林天和　七


某启：辱教，承微恙已平，起居轻安，甚慰驰仰。暑雨不常，官事疲勚，摄卫为艰。惟加意节调，以时休息为佳也。匆匆，不宣。卷五五





与林天和　八


某启：近辱过访，病中恨不款奉。人来，枉手教，具审起居佳胜，至慰至慰！旦夕中秋，想复佳风月，莫由陪接，但增怅仰也。乍凉，千万自重。卷五五





与林天和　九


某启：从者往还见过，皆不款奉，愧仰可胜！辱书，承起居佳胜。闻还邑以来，老稚鼓舞，数日调治，想复清暇矣。岁暮，万万自重。卷五五





与林天和　一〇


小儿往循已数月矣，贱累闰月初可到此。新居旦夕毕工，承问及，感感。领书及惠笋蕨，益用愧感。闻相度移邑，果否？卷五五





与林天和　一一


某启：辱手教，伏承起居佳胜，甚慰驰仰。承问贱累，正月末已到赣上矣，闰月上旬必到此也。考室劳费，乃老业也，旦夕迁入。未由会面，万万以时自重。卷五五





与林天和　一二


某启：辱书，承起居佳胜。示谕幼累已到，诚流寓中一喜事。然老稚纷纷，口众食贫，向之孤寂，未必不佳也。可以一笑。蒸郁未解，万万自重。卷五五





与林天和　一三


骨肉远至，重为左右费。羊、面、鲈鱼，已拜赐矣，感怍之至。卷五五





与林天和　一四


某启：辱手教，承起居佳胜。久以冗率，有阙驰问，愧念深矣。承惠龙眼、牙蕉，皆郡中所乏，感怍之至。未由瞻奉，万万自重。卷五五





与林天和　一五


高君一卧遂不救，深可伤念，其家不失所否？瘴疫横流，僵仆者不可胜计，奈何奈何！某亦旬浃之间丧两女使。况味牢落，又有此狼狈，想闻之亦为怃然也。卷五五





与林天和　一六


某启：人来，辱书，具审比日尊候佳胜，甚慰所望。加减秧马，曲尽其用，非抚字究心，何以得此！已具白太守矣。乍热，万以时加啬。不宣。卷五五





与林天和　一七


某启：人来，辱手教，具审起居佳胜。吏民畏爱，谣颂布闻，甚慰所望。秧马聊助美政万一尔，何足云乎？承示喻，愧悚之至。僧磨已成，秋凉当往观也。毒热，万万为民自爱。不宣。卷五五





与林天和　一八


某启：比日蒸热，体中佳否？承惠杨梅，感佩之至。闻山姜花欲出，录梦得诗去，庶致此馈也。呵呵。丰乐桥数木匠请假暂归，多日不至，敢烦指挥勾押送来为幸。卷五五





与林天和　一九


某启：近日辱书，伏承别后起居佳胜，甚慰驰仰。数夕月色清绝，恨不对酌，想亦顾影独饮而已。未即披奉，万万自重。不宣。卷五五





与林天和　二〇


某启：人还，奉书必达。即候渐凉，起居佳否？叠烦颐旨，感怍交深。未缘面谢，惟祝若时自重。不宣。卷五五





与林天和　二一


某启：秋高气爽，伏计尊候清胜？公宇已就，想日有佳思。未缘披奉，万万以时珍啬。不宣。卷五五





与林天和　二二


某启：前日人回，裁谢必达。比日履兹薄冷，起居佳否？未缘展奉，但有翘想。尚冀保卫，区区之至。不宣。卷五五





与林天和　二三


某启：近奉状，知入山未还。即日想已还治，起居佳否？往来冲冒，然胜游计不为劳也。未瞻奉间，更乞若时自重。不宣。卷五五





与林天和　二四


某启：昨日江干邂逅，未尽所怀。来日欲奉屈早膳，庶少款曲。阙人，不获躬诣。不罪。卷五五






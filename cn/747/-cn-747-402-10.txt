○梦五色笔赋

夫何言吉梦兮杳杳冥冥，若有一人兮遗我鸿笔，居然五色兮其状炳灵。焕错彩於无像，纷斑阑而有形，匪沈沦於画墨，那渐浊於杀青。获乎希微，来何处所？彩非染而自备，管在搦而神与。意藻思之相授，期文章而见许，信魂梦之有乎，曾目成而不阻。神之正直，福非回邪，何代无才，曷江淹之允属；则吾岂敢，畴郭璞之孔嘉。系有灵兮未悟，傥如梦兮增华。始其良夜幽闲，斋心朗畅，寝弥安於自得，思不适於无妄。故降彩笔，冥徵元贶，与蝇集而殊端，方冤毫而诡状。丹青式序，元黄可分，参乎素色，烂以成文。若以我修辞，五彩必能吐凤；若以我挥翰，一飞何谢庆。是知物有幽通，神为真宰，梦以掌握惊兹，夕以灵奇瞻彼。笔端胜常，时之光彩，诚有志而必达，宜饬躬而不殆。展转虚室，晓日，目眩昧於花容，想绸缪於锦质。或乍进而乍退，类若虚而若实，既而骇人，恍然观身。虽放言之在我，岂假手而非神，则知五色之灵笔，善诱斯文之日新。

冯待徵

待徵，开元时人。


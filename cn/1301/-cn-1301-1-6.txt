散序进士



进士科始于隋大业中，盛于贞观、永徽之际；缙神虽位极人臣，不由进士者，终不为美，以至岁贡常不减八九百人。其推重谓之「白衣公卿」，又曰「一品白衫」；其艰难谓之「三十老明经，五十少进士」；其负倜傥之才，变通之术，苏、张之辨说，荆、聂之胆气，仲、由之武勇，子房之筹画，宏羊之书计，方朔之诙谐，咸以是而晦之。修身慎行，虽处子之不若；其有老死于文场者，亦所无恨。故有诗云：「太宗皇帝真长策，赚得英雄尽白头！」独孤及撰《河南府法曹参军张従师墓志》云：「従师祖损之，隋大业中进士甲科，位至侍御史诸曹员外郎。损之生法，以硕学丽藻，名动京师，亦举进士，自监察御史为会稽令。」




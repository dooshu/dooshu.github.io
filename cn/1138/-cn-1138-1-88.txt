舟行杂咏

其一


襆被初寒夜，轻舟溯晓风。
豆花秋水白，枣实远村红。
细雨眠沙鸟，疏灯带草虫。
谁家催捣练，砧杵月明中。

其二

北上成霜鬓，南征倦罻罗。
长惭渔父问，重听榜人歌。
斥卤田家少，平沙牧马多。
浊醪随意醉，真足敌风波。

其三

解缆仍高枕，萧然似敝庐。
破愁惟好月，压浪叠残书。
邻舫数声笛，前村半夜渔。
浮家如可寄，甘就五湖居。

其四

烟雨津门道，盈筐紫蟹肥。
渚鸥窥客惯，樯燕伴人归。
故物青毡在，清秋白发微。
乡书忧岁旱，愁绝黍苗稀。


○处分朝集使敕（五）

敕：朕闻诸《礼》曰：“刑禁暴，爵举贤，则政均矣；好恶著，则贤不肖别矣。”其道然耶？朕以虚薄，膺景命，荷守社之灵，当亿兆之责，曷尝不昃朝晏坐，畏天爱人？思欲保其和乐，跻於仁寿，则与我共理者，其惟良二千石乎！每计吏还州，与之陛见，示其赏罚，锡以筐篚，亦云命而已矣。而朝集使豫州刺史裴纲，分典荆豫，为政烦苛，顷岁不登，合议蠲复，部人有诉，便致科绳，县长为言，仍遭留系。御史推按，遽以实闻，虐政弊人，一至於此。朕夙夜兢惕，匪遑宁居，寻遣使存问，其诸道有损处，已量加赈恤。水旱不时。实朕之过，惠养失所，分刺之由：是用黜纲於岭裔，儆彼群岳。朕於苍生，若保赤子，为之均田邑，制庐井，必欲其时和年登，远安迩肃。托於牧宰，代以躬亲，故历难其官，诚经国致理之意也。夫德惟善政，政在养人，故土烦则草木不长，水烦则鱼鳖不大，必也宽恕，贵乎清静。诸刺史都督宜问疾苦，拯贫穷杜侵渔，察冤狱。至於赋役，务从减省，深刻为事，人何以堪？私惠苟行，法或将坠，理须折衷，用存楷式。其百姓有稳便者，随事条奏，朕将亲览焉。钦尔有官，各勤为政，如风化允穆，课绩殊尤，当擢之不次，旌厥美。凡百庶邦，敬听朕命。


卷十三　典禮類（中）


三年供飯

《士喪》下篇：「既葬反哭之後，猶朝夕哭，不奠。」不奠固有明文。《檀弓》云：「虞而立尸，有几筵。」鄭注謂「不復饋食於下室」，則下室之饋，既虞亦不之設。蓋未葬以前生事之，既葬則神事之，罷饋奠而以祭，祭亦以時而不數，此周公之中制然也。若朱子《家禮》自既葬以至畢喪，罷朝夕奠而不罷上食，乃本橫渠論《國語》「日祭」之說，欲三年以內無日不如親之存。雖非中制而其意誠厚，故至今通行之。

男女在殯不同薦

《周禮•春官》「司幾」注：「古父母雖合葬而同時在殯者，皆異幾，體實不同薦。」

廳可代廟

晉安昌公荀氏進封數國，祭及六代，以廳代廟，人疑其非。劉功曹答殷仲堪云：「魯襄仲尚於兄弟之廟，假鍾磬以成禮。荀公以廳代廟，義亦可通。」

已毀之主不必瘞、未毀之主亦可藏

韋玄成議毀主瘞於園，是也。然《公羊》注：「主藏太廟室西壁中，以備火災。」晉摯虞《要注》云：「廟主藏於戶外西墉之中，有石函，名曰宗祏，函中以藏主。」晉荀氏毀祭，特設神板，盛以帛囊，合於竹箱。是已毀之主不必瘞，未祠之主亦可藏也。

禮無二繼

《宋書•臨川烈武王劉道規傳》道規無子，以長沙景王第二子義慶為嗣。初，太祖少，為道規所養，高祖命繼焉，咸以禮無二繼，故太祖還本而定義慶為荊州廟主，隨往江陵。

古名物太繁

一祭也，有奠，有祠，有饋，有祭，有有屍，有無屍，有陰厭，有陽厭。一宴也，有時宴，有祭宴，有飯宴，有大享。一幣也，有燔瘞之幣，有禮神之幣，有從爵之幣；有酬幣，飲之而用；真侑幣，食之而用。一舟也，天子造舟，諸侯維舟，大夫方舟，士特舟。一獵也，有上殺、中殺、下殺之分。一肺也，有肩肺、臂肺、離肺，刌肺之別。一朝也，有外朝、治朝、燕朝之所。一揖也，有天揖、土揖、時揖之辨。一田也，有官田、牛田、賞田，賜田、牧田之目。一佩也，有德佩，有事佩。一玉也，有佩玉，有瑞玉，有瘞玉。一袒也，有肉袒，有無衰之袒。一劍也，有班劍，有佩劍。一鄉飲也，有射，有賓賢，有州長，有合錢。一覲也，或見天子於廟，或見天子於方嶽，或見天子於國外。一馬也，有公馬，有國馬，有父馬。一鐸也，有金鐸，有木鐸。一火也，有國火，有明火。一水也，有涚水，有明水。一鹽也，有形鹽，有散鹽，有苦鹽，有飴鹽。一侯也，有熊侯，有豹侯，有麋侯，有布侯。一杖也，有桐杖，有竹杖。一酒也，有清酒，事酒，昔酒，泛齊，醴齊，盎齊，湜齊，沉齊。一漿也，有水飲，漿飲，澧飲，涼飲，醫飲，酏飲。一牛也，有享牛，求牛，膳牛，犒牛，奠牛，兵車之牛。一屨也，有命屨，功屨，散屨，素屨，葛屨。一布也，有佽布，斂布，質布，總布，罰廛布，布。一羽也，有審羽，搏羽，縛羽。一粟也，有屋粟，鋤粟，閑粟。一舞也，有皇舞，犮舞，幹舞，旄舞，人舞。一懸也，有宮懸，軒懸，判懸，特懸。一孑孑幹旌也，有鄉旗、黨旗、閭，昆、鄙、比旌等十餘種。其他祭有九，拜有九，夢有六，祝有六，兆有四，龜有十，筮有九，煇有十，輅有五，車有六，弓有六，矢有八，馬有六，節有六：凡《周禮》所載尤繁。

古合今分

古人常合而為一者，文之與武也，學之與樂也，耕之與讀也，農之與兵也，朝之與廟也。今一分而不可復合矣。

古分今合

古人常分而為二者，天地之不合祭也，父母之不合葬也，姓之與氏也，葬之與聿也，祀之與奠也，主之與重也，朝之與覲也，屨之與舄也，射策之與對策也，郛之與郭也。享自享，宴自宴，食自食，飫自飫也。布帛之徵，粟菽之徵，力役之徵也。士有二旌：一名旌，書名入壙；二乘車之旌，送形而往，迎精而還。卜自卜，筮自筮，諏自諏也。棺自棺，槨自槨，屬自屬，辟自辟，大棺自大棺也。明火、明水主祭祀，井水、樹火主烹飪也。今一合而不可復分矣。

習而不察則僭

鄭注《儀禮•喪服》章：「凡女子行於大夫以上曰嫁，士庶曰適人。」然則士庶稱嫁者，僭也。《檀弓》：「君子曰終，小人曰死。」然則今之士庶死稱終者，僭也。《初學記》：「出不由裏，門面大道者曰第；爵雖列侯，封邑不滿萬戶者，不得作第。」然則今之居室稱第者，僭也。《禮》稽命徵曰：「天子陵樹松，諸侯柏，士槐，大夫欒，庶民柳。」今庶民墓亦樹松，僭也。《爾雅》：「古川澤有禁，惟嫠婦得以笱入川。」今之釣者，亦僭也。漢文帝七年，令列侯太夫人毋得擅徵捕，如淳曰：「列侯死，子為列侯，稱太夫人，子不侯不得稱太夫人。」然則今之士大夫稱太夫人者，僭也。劉向《說苑》：「古者有命民命氏者，能敬老憐孤、行諸善者，命於其君，然後許乘車馬。」然則今之庶民乘車馬者，僭也。宋時百司十日一休假，謂之休浣，故有上浣、中浣、下浣之稱。然則今非入直之官而稱上浣、中浣、下浣者，僭也。周益公撰光堯丁亥本命道場滿散朱表，有「日逾中浣」之句，考其日，蓋十月二十一日。

忽二忽一

《周禮》「四井為邑，四甸為縣」，縣與邑分而為二；《左氏》昭五年「韓賦七邑，皆成縣也」，則混而為一矣。《玉燭寶冊》「臘祭先祖，蠟報百神；臘於廟，蠟於郊」。貞觀時丑蠟百神，辰蠟宗廟，亦分而為二也；至開元同日而祭，則又混而為一矣。

姓氏

《禮》疏云：「天子賜姓賜氏，諸侯賜氏不賜姓。貴有氏，賤無氏。男稱氏，女稱姓。姓者，所以統系百世而不變者也；氏者，所以別子孫所自出，一傳而變者也。」天子賜姓，舜之媯、周之姬是也。胙之土而命之氏，舜之有虞、禹之有夏是也。國君無氏，故踐土之盟稱國不稱氏。吳仁傑曰：「劉氏本陶唐氏，則劉者本氏也。欒黶取范氏，實陶唐之後，曰欒祁。」然則堯後當曰祁氏，高祖劉姓，當云出自祁氏。歐公《唐書•世系表》言某氏必曰出某姓，是為得之。秦始皇姓趙，見《本紀》，以生於趙邯鄆故也。故陸賈曰：「秦任刑法，卒滅趙氏」，猶得古人不襲姓之義。大抵易氏之法以官、以賜、以字、以諡、以民、以居、以伯仲，以所聞、所睹、所齒，最不一也。自《公羊》以王父之字為氏之說出，而東門襄仲三世皆以子作孫、以兄作父矣。彼魯之季孟、鄭之罕駟，皆以身之字與父之字為氏，則又何說乎？朱子不信諡可為氏之說，蓋未知三桓為魯桓之諡、戴不勝為戴公之諡也。

族

氏即通於族，《左氏》「羽父為無駭請族，公命以為展氏」，是氏即族也。然族無不同，而氏有不同，如八元、八愷出於高辛氏，謂之十六族，是氏有不同族也。商氏、條氏，徐氏謂之六族，陶氏、施氏謂之七族，宋華氏謂之戴族，向氏謂之桓族，是族無不同氏也。氏之萃聚曰族，宗則聯貫之名。氏族易考而姓難稽，故曰：「買妾不知其姓，則卜之。」

兄弟不必同姓

《晉語》司空季子曰：「同姓為兄弟。黃帝之子二十五人，其同姓者二人而已，惟青陽與夷鼓皆為己姓，其餘四母之子別為十二姓。小典取有蟜氏，生黃帝、炎帝，黃帝以姬水成，故姓姬；炎帝以姜水成，故姓姜。」是兄弟不必同姓也。

父子不同姓

堯姓伊祁，丹朱姓狸，是父子不同姓也。

嫁娶遭喪

曾子問：「婚禮納幣，有吉日矣，婿之父母死，則如之何？」孔子曰：「婿已葬，婿之伯父致命女氏曰：『某主子有父母之喪，不得嗣為兄弟，使某致命。』」女氏許諾而未敢嫁，禮也。婿免喪，女之父母使人請，婿勿取而後嫁之，禮也。女之父母死，亦如之。孔，鄭俱解為別嫁、別娶。朱文端公以為上古列國分爭，嫁娶難延至三年之期，慮有他變故也。毛西河以為此告吉而遭喪之變禮也。使遭喪而未告吉，則免喪後詣女氏而請吉期，何必致命？而無如其已告也，已告則女待嫁矣，待嫁則必於既葬之後致命不娶，而後女氏勿敢嫁，謂不敢來嫁也，蓋愆吉也。既免喪，可即吉矣，然女臨嫁又必求請，婿且不取，及來娶而後嫁之，謂不忍即吉也，蓋承喪也。徐題容以為此不過兩家遭喪措詞之節文，所云嫁者，仍嫁其遭喪之家也。其說與西河合。

主人以禁客食為禮

有飲於方望溪先生者，先生絕不勸客，客亦不舉。或問先生：「主人宜勸客食，而先生與客嘿然空坐，豈禮也歟？」先生曰：「禮：主人宴客，客將飯，主人必攔禁客，以粗糲為辭，客必強飧之，以為至美，此古禮也。今主人勸客而客反不飧，豈禮也哉？」人聞望溪之言，以為詭眾，且不知所出。余按《雜記》：孔子食於少施氏而飽，客將祭，主人辭曰：「不足祭也。」將飧，主人辭曰：「不足飧也。」望溪所引大概本此，然亦太泥矣。宋處士陳烈吊喪，自門外膝行而入，人問故，曰：「《詩》不云乎？『凡民有喪，匍匐救之。』」泥古之病，必至於此。

妾母之喪

《公羊》云：「魯宣公如齊，有妾母之喪，《春秋》善之。妾子為諸侯，不敢以妾母之喪廢事天子、大國之禮故也。」《左氏》則譏宣公有母三年服而出朝會，非禮也。《通典》駁之云：「庶子為母，自天子至庶人不得三年。魯襄公所以得尊其妾母敬嬴為夫人者，以夫人姜氏大歸不返故也。」

假葬

《儀禮•士喪禮》之「聿」即假葬也，謂先掘地掩棺，使人不見也。然三月而葬，則聿亦不久。乃晉郗詵母亡，便於堂北壁下棺，三年而除。衛瓘非之，說曰：「城中高燥，故即葬於所居之室，不知其不可也。」《通典》因之，遂有假葬三年即吉之議。余按《曾子問》：下殤用棺衣，自史佚始。史佚有子殤而墓遠，將棺殮於宮中，曰：「吾敢也乎哉！」召公為問於周公而許之。其即假葬之說歟？黃梨洲曰：「古者棺必有槨，槨外菆木而塗以泥，累以瓴甋，是為殯也。今之攢厝者，號曰菆塗。」

婦翁不甚尊

婦翁古不甚尊，按《儀禮》：婿不親迎，則婦入三月，然後婿見，曰：「某以得為外婚姻，請覿。」不稱子婿。主人對曰：「某之子未得濯溉於祭祀，請吾子之就宮，某將走見。」何詞之卑也！《婚禮》「婿見主婦，主婦闔門立於左扉」，注云：「兄弟之道，得相親也。」然則今之丈人、丈母，其古之兄弟行乎？余按 「帝館甥於貳室，亦享舜，迭為賓主」，是婿與婦翁行賓客禮，帝王且然矣。程子《婚禮》有次日婿拜婦氏之門之禮，今之謝親也。然則行親迎之禮，則婿已備見女家父母諸戚矣。程子所云，亦為親迎禮廢故也。司馬《書儀》親迎，見妻之父兩拜，即同其女行。受婿拜者，跪而扶之。朱文端公以為主婦闔左扉者，初見禮如是，再見則殺，否則丈母與婿太疏隔矣。《史記索隱》陳勝稱王後，見妻父不拜，妻父怒，不辭而去。《魏•儒林傳》眭誇事其婦翁魏攀不執婿禮，如朋友而已。

婿稱門人

李漢之於韓文公，黃幹之於朱子，皆婿也；然見於《文集》者，只稱門人，不稱子婿。

親家無相見禮

呂氏《四禮疑》曰：「婚禮：六而二姓父母無相見之文，《春秋》公如齊納幣、蕩伯姬來逆婦，俱以取譏。」

養媳即待年之女而有類於拜時

今人有養媳，始於春秋待年之女，而有類於六朝拜時之說。按《隱》七年「叔姬歸於杞，」《公羊》注：「伯姬娣也，待年於父母之國。」許慎曰：「娣年十五以上，能共事君子，可以往，二十而御。」拜時者，東漢以後權宜之制，其禮以紗蒙女首，送往夫家而夫發之，因拜舅姑，便成婦道，無六禮，不合巹。張華謂拜時之婦，成禮於舅姑；三日之婚，成吉於夫氏。山濤以拜時為重，成吉為輕，引不廟見而女死，仍葬女氏之黨為證。或云拜時者禮畢即歸，今之養媳竟依夫氏，亦微有不同。

婿拜婦家祠廟

婿拜婦家祠，今世動以為恥。不知禮古無服人同爨猶緦，而況婿乎？故程子《婚義》有此一條，而《張子全書》以為同居則朔望宜拜。

入門即廟見當用《書儀》

毛西河作《昏禮辨正》數千言，以新婦入門不謁廟、不見舅姑、遽成昏為野合，引《左氏》「先配後祖」之譏，又引「圍布几筵，告於莊共之廟」為證。余按朱子所謂「昏禮自下做上」之說，原不甚協。若慮其不女而姑且先昏以試之，是以不肖待人，非先王敦厚崇禮之義。不知《宋史•禮志》昏禮讚者徹酒饌，引見舅姑祖禰。溫公《書儀》婦入門，舅姑牽婦拜影堂，納采前一日，主人先告於影堂。果如是，則毛氏何譏焉？

婚禮攝盛非僭

攝盛者，越一等之謂也。凡士婚得用大夫之禮，女亦如之。如乘墨車，墨車者，大夫車也；執雁，雁者，大夫贄也。《何彼襛矣》注：「衣服不係其夫，下王后一等。」是以女父之貴貴其女也。謂之攝盛，亦謂之下達。見《傅是齋日記》。

舅姑先行賓主禮

張南士曰：「婦至時父母出迎，一迎於門外，一迎於階，登堂交拜，行賓主禮，所謂見婦也。舅姑率婦告祭祖禰，次日以子婦禮見，所謂婦見也。」至於即日成婚，三日成婚，考之《禮經》，三代亦無確證。大抵古人以夫婦為輕，以子婦為重，故雖成婚未廟見者，仍葬女氏之黨。宋儒以夫婦為重，以子婦為輕，故朱子《家禮》婚三日而始廟見。

往送之門

《孟子》「往送之門」，乃女氏之門，非婿門也。按《穀梁》：「父送女不下堂，母不出祭門，諸母兄弟不出闕門。」夫祭門尚不出，何能至婿之門乎？若果是婿門，則下文「往之汝家」反成贅語。《國語》「季康子見文伯之母，■門而與之言」，即此門矣。

改嫁

《禮》有同母異父之服，繼父同居者，服齊衰。三代以上，婦人改嫁不以為非。《凱風》一篇，衛有七子之母，不安其室，而孟子以為小過。衛共姬有《柏舟》之詩，先儒謂之守義，不謂之守禮。子思之母改嫁於衛之庶氏。韓昌黎之女先適李漢，後適樊宗懿，人疑改適時昌黎已亡。范文正公之子婦先嫁純禮，後適王陶，陶即公之門生也。時文正尚層相位，而孀婦改過不以為嫌。所立義莊，有給孀婦改嫁之費。公母謝氏改適范氏，以公貴封吳國太夫人。唐相權文公之女嫁獨孤鬱，以得佳婿，至於天子動色相羨，其實嫠也。薛居正妻柴氏移貲改嫁張齊賢，白敏中意欲奪之，一名賢，一名相也。明王端肅公恕亦娶陳郎中妻於服中，封一品夫人。惟隋開皇十六年詔官員九品以上夫亡妻不許嫁，五品以上夫亡妾不許改嫁。《宋史•宗室傳》汝南王允讓最賢，為大宗正，奏宗婦年少喪夫雖無子不許嫁非人情，請除其例。

唐時公主再嫁者二十三：高祖女四，太宗女六，中宗女二，睿宗女二，玄宗女八，肅宗女一。三嫁者四：高宗女一，中宗女一，玄宗女一，肅宗女一。詳見《新唐書•公主傳》，書之史冊，不以為恥。宋秦國大長公主初適米福德，再適高懷德。榮德帝姬初適曹晟，再適習古國王。《宋史•公主傳》惟此二人。

聖賢高士有妾

孔子有妾，見《孔叢子》：子貢對楚昭王曰：「孔子妻不服采，妾不衣帛。」孔明有妾，見《答李嚴書》曰「吾受賜八十斛，畜財無餘，妾無副服。」陶令雍、端二子皆年十三，亦是有妾之證。

嫁妝

《戴禮•雜記》諸侯出妻，有「有司官陳器皿」一節，鄭注：「器皿，夫人來時所齎之物。」《孔疏》：「陳夫人嫁時之物。」蓋妝奩也。後漢戴鸞嫁女，以木屐竹笥遺之。物雖薄，亦是器皿之義。《毛詩》「以爾車來，以我賄遷」，亦此。

看新婦

今人新婚，親友有看新娘子之說。按《世說》謝尚書娶諸葛恢之小女，恢在時不允，恢亡乃婚。於是王右軍往謝家看新婦，容服光整，猶有恢之遺法。是晉時已有此禮。

催妝

北齊婚禮設青廬，夫家領百餘人，挾車呼「新婦子催出來」，唐遂有催妝之語。中宗守歲，以皇后乳媼配竇從一，從一誦《卻扇詩》數首，胡三省注：「即催妝也。」天祐中南平王鍾女適江夏杜洪子，時已昏暝，令人走乞障車文於湯筼，筼命小吏四人執紙，倚馬而成，即催妝也。

回門

今人女嫁彌月後，與婿歸來，號回門，始於《公羊傳》：高固及子叔姬來，曰：「何諸為其雙雙而俱至者歟？」古諸侯夫人有反馬之禮，謂留母家之馬於夫家，防以不謹被黜之意，謙世。大夫、士親迎，故無反馬之禮。

夫婦交拜

《禮》無夫婦交拜之文，惟《隋書•禮志》皇后入昭陽殿，後先拜後起，帝後拜先起，是其證也。

養老女婿

至元八年有詔凡民間贅婿養老者，寫明婚書，著為律。








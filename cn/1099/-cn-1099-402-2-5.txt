○報三相公并石司馬書 【 留守處餉】

某承相公尊委、即捐糜以報、亦無所惜、昨仰仗指授、幸下平壤、兼之開城諸路等倭、盡逃王京、機似可乘、但諸倭集併。其勢反熾。王京百姓。又為腹心。且山路險峻。水畦泥濘。天雨連綿。淹過馬腹。進剿甚難。今雖分兵一駐開城、一駐平壤、休養士卒、奈城中房舍被焚過半、兵皆路宿、且朝鮮不通言語。不通貿易。即有銀錢。無所用也。況遭兵火蕭條巳甚、眾兵自渡江王今。菜肉鹽豉之類。無由入口。甲冑生虱、衣履破碎一遇天雨、渾身濕透相抱號泣、馬倒者且有一萬六千匹、兵士可知矣。某雖發價給賞亟行遼陽買布、并牛酒犒勞搭葢舖舍、然所給有限、或緩不及事、人情不安、大有可虞、昨贊畫李提督三恊偏裨俱有印信稟帖、請暫撤兵、待秋冬天時地利人和在我然後直搗王京、庶或可望、是一策也但今幸獲平壤開城累捷一旦遽撤我兵、回散各鎮、恐賊陰肆逆謀。復行窺伺我兵既遠。一時難以策應。而朝鮮新敗殘破之餘。揆之理埶。必不能守。至將前功盡棄、奈何、又思我兵久駐外國其餉銀必須加倍他兵。朝鮮殘破之餘。力難支給。我國為人守國費出不貲亦非得策此亦一策時又有議屯田于遼者訪得本邦銀礦甚多。似可開做。且其國銀錢絕不使用。雖產此利。民不知行。亦不知爭。礦徒盜刼之患不足為慮其今議行求一善策。令朝鮮輔臣主其事。所得之利。散給新軍。作為糧餉。則上不煩國課。中不累小邦。下可鼓士卒。況藉此厚其價值招致遼陽諸處客商往彼生理乘便進剿亦一策也未知相公以為何如、至如龍山倉糧巳燒。倭奴或難久駐。然倭謀叵測。未可必也。夫執言於前。左次於後。俱屬兵家要法。某未敢擅便。星馳上聞、伏乞相公與本兵及兵科速議示下、以便調撤、至禱至禱、


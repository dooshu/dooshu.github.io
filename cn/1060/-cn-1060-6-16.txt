与尹崇基太史简

里人张医士归自京师获拜手书及香帛之赐不胜哀感顷钦子辰工部传道兄相念至情世务方殷非豪杰之才孰与匡拯区区衰朽昏塞兀若橛株假令得乗一障亦无以效其尺寸矣兄知我者何复云云闻双江辈数君子相继召用甚慰然粲尝闻龚遂之治渤海也言于朝曰请丞相御史无拘臣以文法得一切便宜从事虞诩为朝歌亦告其郡将曰兵不厌权愿寛假辔防勿令有所拘阂而已今之用人者能若此庶几诸公有展布之地不然吾惧其难为也野人间肉食之忧大非所宜独私于兄发此无令不相知者闻之恐重増口语耳病湿足胻痠痛枕间蠠没作啓不次


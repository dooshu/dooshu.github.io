129　道書有赤明上皇等號　後周甄鸞著笑道論　隋書言道家劫數劫號　東坡論黄老與方士之别


道書有赤明、上皇、無極、永壽之號。後周甄鸞著笑道論曰：「古先帝王，立年無號，至漢武帝始建元，後王因之。上皇之號，可笑之深。」【原注】隋志又有延康、龍漢、開皇。

【閻按】後魏書釋老志以延康、龍漢、赤明、開皇爲劫數。

【集證】元始天尊度人經：「元洞玉律，龍漢、延康，眇眇億劫，混沌之中。溟滓大梵，寥廓無光，赤明開圖，運度自然。」上陽子注云：「東方得九氣以分天境，劫號龍漢；南方得三氣以分天境，劫號赤明；中央得十二氣以分天境，劫號上皇；西方得七氣以分天境，劫號延康；北方得五氣以分天境，劫號開皇。」

【元圻案】隋書經籍志四：「道經者，云有元始天尊，生於太元之先。所説天地淪壞，劫數終盡，略與佛經同。天尊之體，常存不滅。每至天地初開，授以秘道，謂之開劫度人。然其開劫，非一度矣，故有延康、赤明、龍漢、開皇，是其年號。其間相去經四十一億萬載。」〇魏書釋老志曰：「道家稱劫數，頗類佛經。其延康、龍漢、赤明、開皇之屬，皆其名也。」〇東坡上清儲祥宫碑曰：「臣謹按：道家者流，本出於黄帝、老子，其道以清静無爲爲宗，以虚無應物爲用，以慈儉不争爲行，如是而已。自秦、漢以來，始用方士言，乃有飛昇變化之術，黄庭大洞之法，太上、天真、木公、金母之號，延康、赤明、龍漢、開皇之紀，天皇、太一、紫微、北極之祀，下至於丹藥奇技，符籙小數，皆歸於道家，學者不能必其有無。然臣竊論之，黄帝、老子之道本也〔一〕，方士之言末也。」

〔一〕「之道」，原作「道之」，據中華本蘇軾文集卷一七上清儲祥宫碑乙正。






君火论

五行各一，唯火有二者，乃君相之不同。相火则丽于五行，人之日用者是也；至于君火，乃二气之本源，万物之所资始。人之初生，必投生于父精母血之中而成形。精属肾，肾属水，故天一而生水；血属心，心属火，故地二而生火；识为玄，玄属水，故天三而生木，乃太一含三引六之义也。亦道生一，一生二，二生三之数也。则知精血乃财成于识，以识动则暖，静则息，静息无象，暖触可知。故命此暖识以为君火，正《内典》所谓暖识息三连持寿命者是也。然其所以谓之君者，以不行炎暑，象君之德；万物资始，象君之化；位居少阳，象君之政；神明出入，象君之令。故君亦天也，天亦君也。干以元亨利贞而营运于其上，君以德化政令而辅成于其下。天道顺序，则生长化收藏，不失其时；君道助顺，故进退存亡，不失其正，其实皆一理也。成象取法，虽主配于心肾，推而明之，一点精明，无物不备。是宜君火之用，上合昭昭，下合冥冥，与万物俱生，而无所间断也。医者苟不明此，皆堕于术数伎艺，与夫瞽史之用易，拘拘于卜筮休咎之中。吾见其大蔽圣人之道，未闻有益于天下后世也。悲夫!


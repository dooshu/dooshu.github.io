平陵东


古辞

崔豹《古今注》曰：“《平陵东》，汉翟义门人所作也。”《乐府解题》曰：“义，丞相方进之少子，字文仲，为东郡太守；以王莽方篡汉，举兵诛之。不克，见害。门人作歌以怨之也。”

平陵东，松柏桐，不知何人劫义公。劫义公，在高堂下，交钱百万两走马。两走马，亦诚难，顾见追吏心中恻。心中恻，血出漉，归告我家卖黄犊。

右一曲，魏、晋乐所奏。






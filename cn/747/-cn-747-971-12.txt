○新立条件奏（长兴四年二月礼部贡院）

一、九经、五经，明经呈帖经之时，试官书通不後。有不及格者，唱落後请置笔砚，将所纳由分明却令自看。或是试官错书通不，当与改正。如怀疑者，使许请本经书面前检对。如实是错误，即更於帖上书名而退。

一、五科常年驳榜出，多称屈塞。今年并明书所对经书墨义，云第几道不，第几道粗，第几道通，任将本经书疏照证。如考试官错书不粗，请别将状陈诉，当再加考较。如实错误，妄陈文状，当行严断。

一、今年举人有抱屈落第者，许将状披诉贡院，当与重试。如贡院不理，即诣御史台论诉。请自试举人日，令御史台差人受举人诉屈文状，并引本身勘问所论事件。或知贡举官及考试官已下，取受货赂，升擢亲情，屈塞艺能，应副嘱托，及不依格去留，一事有违，请行朝典。

一、怀挟书策，旧例禁止。请自今年後，入省门搜得文书者，不计多少，准例扶出，殿将来一举。上铺後搜得文书者，准例扶出，殿将来两举。

一、遥口授人，回授试处，及抄义题帖，书时诸般相救，准例扶出，请殿将来三举。

一、自是艺业未精，准格落下出外，及见驳榜後，羞见同人，妄扇屈声，拟为将来基址，及别人帖对过场数多者，便生诬玷坠陷，或罗织殴骂者，并当收禁，榜送御史台，请赐勘穷。如知贡举官及考试官事涉徇私，屈塞艺士，请行朝典。若虚妄者，请痛行科断，牒送本道重处色役，仍永不得入举场，同保人亦请连坐。各殿三举。


◇大理箴

邈矣皋陶，翊唐作士。设为犴狴，九州允理。如石之平，如渊之清。三槐九棘，以贤以德。罪人斯殛，凶族斯迸。熙帝载，旁施作明。昔在仲尼，哀矜圣人。子罕礼刑，卫人释艰。释之其忠，勋亮孝文。于公哀寡，定国广门。哉邈矣，旧训不遵。主慢臣骄，虐用其民。赏以崇欲，刑以肆忿。纣作炮烙，周人灭殷。商用淫刑，汤誓其军。卫鞅酷烈，卒殒于秦。不疑知害，祸不及身。嗟兹大理，慎于尔官。赏不可不思，断不可不虔。或有忠而害，或有孝而见残。吴忱伍胥，殷剖比干。莫遂尔情，是截是刑。无遂尔志，以速以亟。天鉴在颜，无细不录。福善祸恶，其效甚速。理臣司律，敢告执狱。（《初学记》十二，引汉崔德正《大理箴》，未详德正为谁。《古文苑》作崔る，今据之。）


○侍御史王仲连可起居舍人监察米崇楷可右补阙制

敕：朕尝思古先哲王，所以致理区中，垂宪万祀者，盖有史臣以记其过，有谏官以弼其违。或面诤於庭，或举书於册。故政令所及，罔不化成。而怠惰之心，无自入矣。将振斯典，必求其人。某官王仲连，爰藉才能，亟参秩序。正已而率下，尽节而向公。某官米崇楷，早负时名，寻升闺籍。佩韦以临事，慎独以修身。而并服豸冠，或司纲宪，或立朝多按劾之奏，或典刑有钦恤之心。叶我懋章，宜升右掖。勉修官业，以副简求。直笔正言，无有所讳。可。


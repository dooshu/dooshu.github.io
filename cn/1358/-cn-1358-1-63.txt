泸溪送澹庵

王泸溪《送胡忠简谪岭表》二诗，有“痴兒不了公家事，男子要为天下奇”之句，秦桧见而大恶之，以谤讪流辰州。二诗人皆传诵，忠简和韵，少有见者。诗云：“岩耕名已振京关，未信终身袖手闲。万卷不移颜氏乐，一生无愧伯夷班。致君自许唐虞上，待我谁能季孟间。宗社年来欠元老，苍生拭目看来还。”“士气年来弱不支，逢时言行欲俱危。不因湖外三年谪，安得江南一段奇？非我独清缘世浊，此心论证识只天知。万牛回首须公起，大厦将颠要力持。”清峭警拔，与前诗相称。泸溪在辰州，人争迎以为师。孝宗更化，许自便。光宗即位，忠简荐之，召对便殿，除直敷文阁，年已九十馀矣。


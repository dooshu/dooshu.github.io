◇北讨诏（八年）

制诏：戎夷猾夏，神州倾覆。二帝辞宫，幽没虏庭。永言厥艰，夙夜慨愤。自闻江表，屡有事故。克平内难，始渐夷泰。征伐事大，役不再举。是以庙算待期，畜力观衅。今羯寇衰弊，王略弥振。时至理尽，天人玄应。大将军凉州刺史西平公骏，忠勋三代，义诚壮烈。总帅秦凉，为国宣力。今遣健步，克同征举。宜令影响相应，万里齐契。其先普告远近征镇、牧守诸军，并令诫严，须使还进讨，荡涤区宇，以雪国耻。其忠臣义士，徇功效命，必加殊赏，以旌勋节。（《文馆词林》六百六十二）


◇戒王凤

昔周公身有至圣之德，属有叔父之亲，而成王有独见之明，无信谗之听，然管蔡流言而周公惧。穰侯，昭王之舅也，权重於秦，威震邻敌，有旦莫偃伏之爱，心不介然有间，然范睢起徒步，由异国，无雅信，开一朝之说，而穰侯就封。及近者武安侯之见退。三事之迹，相去各数百岁，若合符节，甚不可不察。愿将军由周公之谦惧，损穰侯之威，放武安之欲，毋使范睢之徒，得间其说。（《汉书》本传）


○答陳藎齋漕臺 【 疏導黃河】

泗城水患浸淫、民居墊溺、不佞稔聞其狀、第未知所以疏導之法、宜從何處下手、昨得總河公書、備言開施家溝與周家橋非策、謂其洩　祖陵之王氣、妨清河之運道也、且言其說出於卿士夫、懼改州治、憚於遷移、因倡此議、不佞竊謂人情安土重遷。或偏見一隅之利害。而不睹大全。亦容有之。乃今接奉教札、具示淮黃源委、高低曲折之詳、水勢河情、較若指掌、則周家橋亦似可開、二語不可易夫下流洩則上流自通外水洩則內水自減此事理易見者。而總河公以為不可。其說止於洩王氣。妨運道兩事耳。今云淮黃相會處。去　祖陵百六十里外。又在後不在前。則流破天心之說。總屬支離。而與　祖陵似無干礙。且開後設減水閘。以時消息。如來諭所云。水大則開閘以洩水。小則閉閘以濟運。似又於運道無妨矣。乃總河公執言不可開者。其生平精力。用之於高家堰獨多。誠恐周家橋一開。而高家堰或決。隳成功而招後議云爾。而不知翁之為泗城謀固善。為高家堰亦未始不周也。且不開周家橋。密而高家堰亦安保常完而無決也哉。幸翁再與總河公從容計之、計定而舉、謀不必自巳出功不必自巳成漕務河防均之幸甚、不則當遣官閱視會議恐地方又增一番勞擾耳、如何如何、


◎孝心领解

袁简斋先生《新齐谐》中，载裘文达公典试福建，心奇解元之文，榜发后，急欲一见。昼坐公廨，闻门外喧嚷声，问之，则新解元与公家人为门包角口。公心薄之，而疑其贫，禁遏家人索诈，立刻传见。其人面目语言皆粗鄙无可取，心闷闷，因告方伯某悔取士之失。方伯云："公不言，某不敢说。放榜前一日，某梦文昌、关帝与孔子同坐，朱衣者持福建题名录来，关帝蹙额云：'此第一人平生作恶武断，何以作解头？'文昌云：'渠官阶甚大，因无行，已削尽。然渠好勇喜斗，一闻母喝即止。念此尚属孝心，姑与一解，不久当令归上矣。'关帝尚怒，而孔子无言。此亦奇事。"未几，某亡。按裘文达公系乾隆己未进士，于丁卯典试湖北，壬申典试江南，庚午典试浙江，癸酉复典试浙江，己卯复典试江南，丙戌遂为会试总裁，并无典试吾闽之事。此所载有歧误，然其事则均可劝可戒矣。


○兩淮水災乞賑濟疏 【 水災賑濟】

時□群臣各上便宜言者盈聯而林次崖特作一書上之

竊見今年以來、四方無不告災、而淮揚廬鳳等府、滁徐和等州、其災尤甚、臣等詢訪南來官吏、備說前項地方、自六月至於八月、數十日之間、滛雨連綿、河流泛漲、自揚州北至沙河。數千里之地。無處非水。茫如湖海。沿河居民悉皆淹沒。房屋椽柱。漂流滿河。丁壯者攀附樹木。偶全性命。老弱者奔走不及。大半溺死。即今水尚未退。人多依山而居。田地悉在水中。二麥無從布種。或賣鬻兒女、易米數斗、偷活一時、或拋棄家鄉、就食四境、終為餓字、流離困苦之狀、所不忍聞、臣等窃惟各府州處南北之衝、為要害之地。　聖祖之創造帝業。實以此為根本。江南之輸運錢粮。實以此為喉襟。况自古奸雄啟釁召亂。多從此地。若不急議賑恤。深恐冬盡春初。米價愈貴。民食愈難。地方之變。殊不可測。盖小民迫於飢寒。豈肯甘就死地。其勢必至棄擾鋤而操挺刃。賣牛犢而買刀劍。攘奪穀粟流刼鄉村。雖冐刑憲。有所不恤。嘯聚既多。遂為大盜攻剽不已。且有逆謀。於是欲招之則法廢而人玩。或未必從。欲剿之則兵連而禍結。或未必勝。貽害不小。善後實難。孰若思患而預防、乃可漸消而默解、臣等嘗伏讀　聖祖之訓、有曰凡每歲自春至秋、此數月尤當深憂、憂常在心、則民安國固、盖所憂者惟望風雨以時。田禾豐稔。使民得遂其生。如風雨不時。則民不聊生。盜賊窃發。豪傑或乘隙而起。國勢危矣。此盖我　祖宗保有四海之心法也。今前項重地、有此災傷　陛下尤當仰遵　祖訓、深加憂念、恤民生以固邦本、乞敕戶部會集廷臣講求賑救之方、各衙門一應歲辦額辦錢粮在此地方者。俱宜暫從蠲免。庶幾德澤下而人心咸服。未死之民。得延其殘喘、未萌之變、可保其或無矣、


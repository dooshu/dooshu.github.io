感物

提壶劝客饮，架犁课农耕。



鸠方喜归还，蚁又以族行。



大化职雨阳，我窗更晦明。



芸芸观万物，一笑了此生。



感物

日落乌将数子归，风和雉挟两雌飞；不如村舍安孤寂，父子飘然两褐衣。



感物

物情岂愿岁时遒，一气潜移不自由。



日出鹁鸪还唤雨，夏初蟋蟀已吟秋。



感物

小园清晓岸纶巾，物态年光日日新。



绿叶自生黄自落，不应秋至始愁人。




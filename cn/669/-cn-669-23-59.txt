176　諸籍記人物事件乖謬處


韓子難一篇謂：「趙襄子賞有功者五人，高赫爲賞首。閻按：「史記作『共』，吕氏春秋作『赦』，淮南人間訓與韓子同。」仲尼聞之曰：『善賞哉襄子！賞一人而天下爲人臣者莫敢失禮。』」案：史記趙世家：「三國共滅知氏，共分其地。於是襄子行賞，高共爲上。張孟同曰：『晉陽之難，唯共無功。』襄子曰：『方晉陽急，群臣皆懈，唯共不敢失人臣禮，是以先之。』」事在孔子後，孔鮒已辨其妄。孔叢子答問篇：「昔我先君以哀公十六年四月己丑卒，至二十七年，荀瑶與趙、魏伐鄭。是時，夫子卒已十一年矣，而晉四卿皆在也。後悼公十四年，知氏亡。此先後甚遠，而韓非公稱之，曾無怍意，是則世多好事者，皆非之罪也。」〇馬氏繹史曰：「知伯之滅，去孔子卒二十七年。」然傳記若此者衆。説苑尊賢篇：「周威公問於甯子曰：『取士有道乎？』甯子曰：『楚平王有士，曰楚傒胥、丘負客，出亡之晉，晉人用之，是爲城濮之戰。』」城濮在楚成王時，以爲平王，繆矣。【原注】甯子，甯越。〇史記十二諸侯年表：「城濮之戰，在楚成王四十年，歷穆、莊、共、康、郟敖、靈，而後平王立。」又正諫篇曰：「晉平公好樂，多賦斂，治城郭。有咎犯者，見門大夫以樂見，平公納之。對曰：『臣不能爲樂，臣善隱。』」咎犯，晉文公舅。平公，文公之六世孫。又權謀篇曰：「石乞侍坐於屈建，屈建曰：『白公其爲亂乎？』」屈建，楚共王時人。白公勝，平王之孫。又尊賢篇曰：「介子推行年十五而相荆，仲尼聞之，使人往視。」介子推，從晉文公出亡，文公得國，隱而死，不聞有相荆事。其時夫子猶未生也。又曰：「晉靈公造九層臺，荀息聞之，上書求見曰：『臣能累十二博棊，加九雞子其上。』」集證：「説苑佚文也。引見後漢皇后紀上注，文選魏都賦、西征賦注同。」〇案：靈公，獻公曾孫。荀息於獻公卒後，死里克之難。按犯、建、子推、息四人事蹟，皆在前。劉子政博極群書，何述紀之誤也？新序雜事篇楚共王逐申侯，申侯，成王時人。共王，成王之曾孫。晉文遇欒武子也，武子，欒書也。晉景公十三年，書將中軍。景公，文公之孫。葉公諸梁問樂王鮒，樂王鮒，見左傳襄二十一年。葉公諸梁，見哀十六年。皆不同時。






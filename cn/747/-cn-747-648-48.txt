○授杜元颖户部侍郎依前翰林学士制

敕：朝散大夫守中书舍人充翰林学士护军赐紫金鱼袋杜元颖：昔我宪宗章武皇帝熏灼威明，兵定八极，大索俊，以徵谋猷，其在禁林，尢集贤彦。越正月夕庚子，将弃倦勤，付朕眇末，乃诏元颖，佑予冲人，以导扬丕训。尔亦祗奉顾命，咨授（一作援）旧章，辅厘哀忧，俾克依据。是夜而六宫承式，厥明而百吏受遗，草定法仪，兹实赖汝。官不称事，予怀歉然。而又词源奥深，机用周敏，授之以诏而益办，扣之以疑而益明，慎独以修身，推诚以事朕。职劳可举，德懋宜升，不俟逾时，宁拘满岁？纶诰清秩，版图剧曹，例无兼荣，特示甄宠。予以国士待（一作遇）汝，汝以忠臣报予，效乃肺肝，司朕耳目。可守尚书户部侍郎知制诰，依前翰林学士，散官、勋如故。


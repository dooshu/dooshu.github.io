【奉和往虎窟山寺诗】

我王宗胜道。驾言从所之。辎轩转朱毂。骊马跃青丝。清渠影高盖。游树拂行旗。宾徒纷杂沓。景物共依迟。飞梁通涧道。架宇接山基。丛花临迥砌。分（广弘明集云。明本作纷。）流绕曲墀。谁言非胜境。云山独在兹。尘情良易著。（广弘明集作遣。注云。三宫本作著。）道性故难缁。承恩奉教义。方当弘受持。（○广弘明集三十。《诗纪》九十三。）


○为淮南杜相公谢赐历日面脂口脂表

臣某言：中使霍子至，奉宣圣旨，存问臣及将佐、官吏、僧道、耆寿、百姓等，兼赐臣墨诏及贞元十七年新历一轴，腊日面脂、口脂、红雪、紫雪并金花银合二、金棱合二。皇明远烛，殊锡荐臻。舞失容，捧戴无措。臣某中谢。伏惟皇帝陛下，立极御天，顺时布政。礼崇大蜡，泽浃遐藩。臣叨荣日深，窃位时久。谬回宸眷，猥降王人。天书下临，睹三光之照耀；玉历爰授，知四气之环周。雕奁既开，珍药斯见。膏凝雪莹，舍液腾芳。顿光蒲柳之容，永去疠疵之患。命轻恩重，上答何阶？无任感屏营之至。


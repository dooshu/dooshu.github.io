辽府承奉正王公墓志铭


余在史局，好具问先朝事。见老珰数辈，语及孝庙时，辄悲咽。嗟乎！敬皇帝之泽，入人深矣。其后见辽府承奉王君，亦弘治间人，至论曩事，尤能历历道也。嗟乎！敬皇帝诚圣主也。堕弓遗舄，犹且重之，况其旧臣乎！宜为志。志曰：

王君讳大用，字惟贤，霸州大成县人也。事敬皇帝时，才弱冠，侍乾清、坤宁为奉御，而慈寿皇太后居仁寿宫，公在三宫间。端慤自媚于上。积功劳，升兵仗局左副使。毅皇帝亲阅近侍，仪貌魁杰者，选置左右。三月，升御马监左少监。是时，帝方好武，中贵人皆习骑射，裘马从猎上林诸苑，而公独周慎谦抑。乃帝顾喜公，赐蟒服三袭，遂升太监，内苑乘马，加赉禄米二十石。无何，毅皇帝上宾，公侍大行几筵。会今上入继大统，中贵人从代来者，皆新幸用事，而君自以先朝旧臣弗为下。诸新幸并忌之，遂出为辽府承奉。君在内庭久，明习国家事。及至，则悉条司中诸敝蠹，启王厘正之，府中顿肃。庄王薨，今嗣王幼，国太妃主政。太妃贤，谙习书史，沉敏有断，事无大小皆与决之，君亦殚忠毕虑，克称委任。当是时，太妃贤闻天下，亦以有君辅之也。乃王嗣爵，以君国之耆硕，恩礼尤殷。王英敏聪达，才智绝人，群臣莫敢望也。而君每事献替，即有不可，辄力谏，谏或犯颜。王察其忠悃，恒嘉纳焉。而性峭直，以庄见惮，刻廉自律，不受私赂，莫可干以私。侍御胡公按楚者，尝颜其堂曰“忠诚体国，议谓无愧”云。然君始用也，特被恩宠，业通显矣，以不能少下亲贵，竟老外藩。嗟乎！人之遇合，诚有命也。观其卓然大节，终始不渝，其谊有足称者，藉令久禁闱，管枢密，如近代怀恩、萧敬辈，岂足多耶？

按《状》：公大父，讳希，父福能，母李氏。兄四人，琪、璋、现、瑞，皆早卒。公所以抚养诸子者备至，多不悉录。生弘治戊申十二月，卒　年　　月　　日，卜江陵郭西磨旗冢之原葬焉。铭曰：

生于燕，老于楚，孰曰信美，而非吾土。出于朝，相于藩，孰曰位屈，而名则尊。彼何为兮，唯唯诺诺；此何为兮，蹇蹇谔谔。吁嗟君兮，尚寐无觉，重冥之下，亦足乐矣。隆然者丘，而崇，郁哉佳气，烟云重重。公乎公乎，藏骨于其中。






○令定州入粟助边诏

入粟助边，古今通制。如闻定州侧近，秋稼多登。属以军府虚贫，未任收籴，将设权宜之制，以成储畜之资。念切救人，不同常例。有人能於定州纳粟五百石，放同承优出身，仍减三选听集。纳粟一千石者，使授解褐官，有官者依资授官。纳粟二千石者，超两资授官。如先有出身及官，情愿减选者，每纳三百石以减一选。


○授萧俛中书侍郎平章事制

廊庙之任，万邦所瞻。调一气之和，序五材之用，出纳王命，发挥帝猷，简求贤能，宏我理本。朝议郎守御史中丞飞骑尉袭徐国公赐绯衣鱼袋萧俛，识通化源，道契休运。有戴君峻节之志，秉见义匪躬之诚。代袭公台，族高轩冕，学冠古今之要，词深雅诰之宗。尝事先朝，职居宥密奏议无挠，忠劳益彰。洎执宪南台，肃清朝序，休望弥洽，直声日闻。朕方临万邦，思致於理，若涉大水，浩无津涯。将务简以安人，欲息兵而论道，审象以授，其代予勤。尔其端志绝私，去末崇本，叙礼乐於邦国，正风教於人伦，举其钧衡，明示天下，无俾一德，专美於殷。尔其敬之，奉我成命。可朝散大夫守中书侍郎平章事，仍赐紫金鱼袋。


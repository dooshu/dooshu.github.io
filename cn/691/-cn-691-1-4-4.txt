◎贪吏不终

道光初，吾乡侯官令张姓者，湘阴人。其父本充县役，尝语人曰："公门中好修行，吾侪随事皆可造福也。"生平喜为人解纷，不肯逼人于险，人咸称为张长者。因解犯至省垣，卒，即葬于城外官山。地势低洼，每春夏月，必为水潦所浸。家本贫，不能起迁，听之而已。后其子某由科目出身，又以此为吉穴，不肯起迁，及作令吾闽，声名狼籍，不恤人言，宦橐既充，即遣所亲旋楚将先墓之周围用土填高，以免水患。乃不数月遽以不谨被劾去官，其乡人颇疑为修墓之故，或曰："其地本鲇鱼穴，得水则活，水涸则死耳。"时陈枫阶摄令湘阴，闻之，慨然曰："一胥役而行善，遂得贵子，一邑宰而贪墨，不免失官。天道无私如此，人不察天心之所在，而徒哓哓于地理，岂非慎哉。"


出塞曲


其一


负羽从骠骑，挥鞭属贰师。
黄云连瀚海，白日照焉支。
剑客穿龙帐，轻兵掣虎旗。
玉门宣凯后，幕府上功时。

其二


六郡旧知名，三河出射声。
前军临马邑，杂虏祀龙城。
万灶寒烟薄，千山堠火明。
汉家飞将在，绝漠好横行。

其三


近辞丹凤阙，远过白龙堆。
落日双旌度，平沙一骑回。
军中拜印礼（一作扎），幕下勒铭才。
正值春杨柳，长安甲第开。

其四


虎节过西海，熊旗适大宛。
单车经月窟，几驿到河源。
残雪留沙碛，疏星落塞门。
传闻张博望，归日已临轩。

其五


新屯八校尉，尽护六将军。
蛇鸟终朝变，貔貅静夜分。
双雕翻白草，万马压黄云。
不扫龙庭穴，羞称麟阁勋。

其六


转战黄河曲，休兵青海湾。
鸿归上林苑，雀冻纥干山。
霜雪穿金甲，风云望玉关。
燕山一片石，萧飒老红颜。





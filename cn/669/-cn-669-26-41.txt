41　董公魯兩生名氏不傳　仁義禮樂之説如雨如鳳


董公之名不聞，魯兩生之氏不著，仁義之説，如山川出雲，時雨既降，而不有其功；禮樂之言，如鳳翔千仞，非燕雀之網所能羅，古之逸民也。

【元圻案】董公注已見〔一〕。〇漢書叔孫通傳：「使徵魯諸生三十餘人。魯有兩生不肯行，曰：『公所事者且十主，皆面諛親貴。今天下初定，死者未葬，傷者未起，又欲起禮樂。禮樂所由起，百年積德而後可興也。』」〇張南軒史論曰：「三老董公之説，以爲『順德者昌，逆德者亡，兵出無名，事故不成』。名其爲賊，敵乃可服〔二〕。三軍之衆，爲義帝縞素，五十六萬之師，不約而來，從義之所感也。使高帝不入彭城置酒高會，率諸侯窮羽所至而誅之，天下即定矣。惜其不篤，不能遂收湯、武之功。然漢卒勝、楚卒亡者，良由於此名正義立故也。董公蓋深知其理，故其言又曰『仁不以勇，義不以力』。自留侯而下，陳謀雖多，而皆未之及。嗚呼，董公其一時之逸民與！」〇王氏通鑑問答：「出宛、葉，掩不備，以分其力，其謀發於轅生。説行而身隱，鴻飛魚潛，脱屣圭組，遠希魯連，近慕董公，亦古之逸民歟。」

〔一〕按見本書卷一第二八「召平董公四皓魯兩生之流」條注。

〔二〕「服」，原作「復」，據四庫本南軒集卷一六史論漢楚争戰改。






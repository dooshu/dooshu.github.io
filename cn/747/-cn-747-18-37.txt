○停修金仙玉真两观诏

营建创造，必有所因，岂欲劳人，盖不获己。朕顷居谅闇，茕疚於怀，奉为则天皇后东都建荷泽寺，西都建荷恩寺，及金仙、玉真公主出家，京中造观，报先慈也。岂愿广事营构，虚殚力役。朕每卑宫菲食，夕惕宵衣，惟木从绳，虚心启沃。所欲修营两观，外议不识朕心，书奏频繁。将为公主所置，其造两观并停，其地便充金仙、玉真公主邑司，令窦怀贞检校，所有钱物瓦木一事，以付公主邑司收掌。诸处供两观用作调度，限日送纳邑司，朕当别处创造，终不劳烦百姓。此度修葺，公私无损，若有干忤，当寘于刑。


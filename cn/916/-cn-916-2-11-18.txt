【仪凤歌】

〖仪凤歌者。周成王之所作也。成王即位。用周召、毕荣之属。天下大治。殊方绝域。莫不蒙化。是以越裳献雉。重译来贡。太平之瑞。同时而应。麒麟游苑囿。凤皇来舞於庭。颂声并作。佥然大同。於是成王乃援琴而鼓之曰：○《乐府诗集》作神凤操。《诗纪》同。〗

凤皇翔兮於（《白帖》作舞。）紫庭。余何德兮以感灵。赖先人（尚书摘洛戒作王。《宋书》符瑞志同。）兮恩泽臻。于胥乐兮民以宁。凤皇来兮百兽晨。（孙贻让曰：案晨当作震。震与振通谓振奋而舞也。○《类聚》九十九。《白帖》二十九。《初学记》三十。《御览》九百十五。尚书摘洛戒。《宋书》二十七符瑞志。竹书纪年下。沈约注。乐府五十七引古今光录。《御览》五百七十八引大周正乐有序无辞。《诗纪前集》四。○逯案。凤皇来兮百兽晨句。当是另一章起句。与上四句不是一篇。又案。尚书摘洛戒乃两汉纬书。后汉何休曾为之作注。琴操袭用之。证其必出后汉。）


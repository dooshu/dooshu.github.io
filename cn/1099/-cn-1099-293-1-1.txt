○請罷馬市疏 【 馬市】

臣至都下、見俺答求開馬市之書、竊意上觸聖怒、征討之志已决。問罪之師。斷不可巳。及廷臣會議、題奉欽依准暫開行、臣不覺仰天大呼、喟然長嘆曰、國事乃至此哉、國事乃至此哉。夫以漢之武帝。唐之太宗不過二霸主耳。猶能威震夷狄。氣壓突厥。以　皇上之英武。國家之全盛。英雄豪傑。勇夫壯士之伏于艸茅下位者。又不可勝數。其蠢茲胡虜。反不能生擒酋長剿絕苗裔。而乃為此不得已下策之事哉臣請以開馬市之十不可者為　皇上陳之、夫開馬市者、和議之別名也。虜素賓服、尚不可言及此、去年入寇、殺擄如此之慘、則神人所共憤、不共戴天之深讐矣、今不惟不能聲罪復讐。而反與之為此和議之事何以上解　列祖之怒。下紓百姓之恨乎。此忘天下之大讐。一不可也。信者、　人君之大寶。　匹夫匹婦。尚不可少失信義。况于　皇上北伐之命屢下。臣民所共知。四裔所共喻者也。方今各處兵馬集矣。粮艸器械備矣。天下日夜引領仰望王師之興。乃翻然而有開馬市之議。則平日之所以選將練兵者為何。備粮艸器械者為何。不有以孤百姓仰望之心乎。此失天下之信義。二不可也。　人君居中制外。統馭四夷。以其有國威之重。以屈服之也。今以堂堂　天朝之尊。而下與犬羊為此交易之事。是天壤混淆。冠履同器。將不取笑於天下後世乎。此損國家之重威三不可也天下豪傑。聞胡虜殺戮人民之慘。姦擄婦女之辱。其憤恨不平之氣皆欲與逆賊决一死戰。雖深山窮谷之隱逸。亦願出以復天下之讐。今馬市一開則舉相謂曰朝廷忘赤子之讐。厭兵甲之用矣。將焉用我哉將見在林下者不肯出。在冊籍者將謀去矣。異日欲復召號。誰肯興起。此隳豪傑效用之志。四不可也。自去歲大變之後。天下頗講武事。雖童子儒生。亦知習兵。此機既動兵將日強今市馬一開。則舉相謂曰。中國夷狄已和。天下已無事矣將焉用武哉。有邊鎮之責者日弛其封守之防無兵戎之寄者益惰其偷安之氣矣廢弛既久。一旦有急。何以整頓魏絳和戎十策不能如此詳悉此懈天下修武之心五不可也宣大人民懷携二之心久矣。一向雖有交虜之事。猶畏王法之嚴。而不敢自肆也。今馬市一開則彼之交通者。乃王法所不禁。將來勾引之禍。可勝言乎。此開邊方通虜之門六不可也天下人民。憚于水旱征役之苦。人人有思亂之心。特畏國家之兵威。而不敢變動也。今馬市一開。則彼皆以為天下兵威已弱。蠢茲醜虜。尚不能服。群起為盜。又焉能制則將來腹心之變可勝言乎此起百姓不靖之漸七不可也去年胡虜深入。雖未見一兵交戰。然猶以為我軍倉卒未備。其疑畏之心尚在也今　皇上聲罪致討。調兵半年。及至于今。止為馬市之開。則彼得以窺我之虛實矣目中又奚有乎我哉此長胡輕中國之心八不可也犬羊之性。變詐無常。謀深計巧。反出我之上我將欲以此羈縻乎彼。殊不知彼以此愚弄乎我。或遣重臣載金帛至邊等候開市。彼違約不來。交易未可知也。或因交易而即行猖獗撞關而入未可知也或今日交易而明日入寇未可知也或遣眾入寇而駕言別部落入寇未可知也或以疲馬而過索重價。或因市馬而過計重賞或市馬之後而別有分外不堪之求又未可知也是我不能以羈縻乎彼。彼得以愚弄乎我矣。此墮胡虜狡詐之計九不可也胡虜之產馬有窮。中國之生財有限。大同之馬市一開。宣府延綏等處。定不可罷。以馬與銀數計之。每年市馬約數十萬匹。四五年間須得馬數百萬匹每年約用銀數百萬兩。四五年間。須費銀數十萬兩。一旦胡虜之馬已盡。中國之財告乏。將安處乎。永久之計。將安在乎。此中國之財。胡虜之馬。兩難相繼十不可也彼倡為開馬市之議。以欺誑　皇上者。其謬說不過有五。有曰外開馬市。暫以為羈縻之術。內修武備。實以為戰守之計耳。殊不知馬市之開。乃所以自羈縻乎我。非所以羈縻乎彼也虜性無饜。請開馬市之後。或別有所請。許之。再有所請。又許之。請之不巳漸至于甚不堪者。一不如意。彼即違約則彼之入寇為有名。我之不應其所求為失信矣。孰謂犬羊無饜之欲。可以馬市之小利羈縻之乎。如曰欲脩武備以圖戰守。雖不用此羈縻之術亦可矣。此其說之謬一也。有曰方今急缺馬用。正欲買馬。一開馬市。則我馬漸多。彼馬漸少。豈不兩便。然市馬非以之耕田駕車也。不過為征虜計耳。如交易果可以無事。則市馬又將安用乎。不益重其紛紛之擾乎况虜以馬為生。彼安肯以自乘之良馬而市于我乎不過瘦弱不堪之物不服水草將不日俱斃而巳此其說之謬二也有曰初許市約。暫繫乎犬羊之心。將來許貢。則可為永久之計。夫謂之進貢者。豈古之所謂咸賓來王者哉不過我予彼以重利苟免目前之不來彼貪我之重利暫許目前之不入耳况市馬我猶得以少償其費。許貢。則彼白手來取重利矣。是市馬則獲小利而無名。開貢則雖有名而費大市馬固不可。許貢亦豈可哉。此其說之謬三也。有曰虜雖犬羊。最不失信。觀其聲言某時搶某處。再不愆期可騐彼既許其市後不來。則斷保其再不入寇。殊不知虜之種類日繁。加之以擄掠人口日增。其日用之服食器用。俱仰給於中國。市馬之利。焉足以盡供其所費。彼非盡皆義士。孰肯守小信而甘于凍餒。以至于死乎。縱使少有羈縻。不過暫保一二年無事耳不知二三年之後。將何如處哉此其說之謬四也。又有曰隹兵不祥。不可輕用。與其勞而動眾征討於千里之外。而勝負難必。孰若暫開馬市。休兵息民。而急修內治之為上乎。噫。為此說者。是損國家之兵威。養虜寇于日盛壞天下之大事。必自此言始矣。若曰隹兵不祥。則舜之征苗。文之遏莒。湯之伐葛伯。高宗之伐鬼方。豈盡皆不祥者哉。葢春生秋殺之迭行。上天生物之道也。恩賞兵威之竝用。王者御世之權也。譬如人身四肢俱若癰疽毒且內攻。乃猶專食膏梁。而憚用藥石。將不至于傷其元氣乎。此其說之謬五也。夫此十不可五謬之說。明白易知。則馬市之開。不利於我中國明矣。而於虜賊則甚利焉。葢數十年來。虜賊以中國之百姓為佃戶。秋後則入而收其租。雖巳得計。猶有往來奔走之苦。日夜殺人之勞也。去年入寇。莫敢與敵。虛實既巳覘矣。故今請開馬市。則可以坐收中國之重利。况馬擄自中國者。春時艸枯。則市之。秋後馬肥則入而再擄之備悉虜情。及至來春又再市之以輪廻之馬。獲青蚨之利。是昔日彼猶為出門討租之人今日我則為上門納租之戶。臣言及此。其憤恨可勝言哉。夫此事利于虜賊而不利于中國。滿朝臣工。皆知其不可。然有人敢議而行之。無一人敢非而止者。何哉。彼議而行之者。其意以為征討之事。巳難收拾。虜再入寇。　皇上剛明。必追究夫謀國者之不忠。專征者之不勇。誤事之禍。何以能免。况前日交通巳有成效莫若委曲致開馬市。猶可二三年苟延。日後時事未知如何且暫免目前之禍。暫固目前之寵。虜縱背約再為脫避之計未晚也然不思　皇上所以寵任之專。禮遇之厚。爵位之重。錫予之隆者。葢欲其主張國是。征討逆賊也。豈徒欲開馬市而巳哉。其所以不敢非而止之者。其意以為事權既不在我。時勢既巳鶻突。有欲謝重擔于人而無由者。吾何以冐禍擔當。使有所言而馬市罷開。弛其防守。而虜再深入。則必歸咎于止開馬市之人。加之以誤國事之罪矣。孰若隱默不言。大家因循之為上乎。然胡虜之寇與不寇。不係于馬市之開與不開前此未嘗有議開馬市而止之者去年胡虜何以深入此時罷開馬市。虜或入寇。亦與去年同耳。止開馬市之人。夫豈誤天下者哉


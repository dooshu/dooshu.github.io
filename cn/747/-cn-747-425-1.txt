○进画松竹园表

臣某言：伏以今月十九日，累圣储休之日，陛下降诞之辰。声教所加，舟车所及，固将骏奔大庆，鼓舞升平，瞻北极而效诚，匝南山而献寿。臣辄率鄙思，画松竹图一面，并陈赞颂，跻圣祚，伏贡阙庭。臣某中谢。伏惟皇帝陛下嗣圣居业，统大握图，奄宅九围，光承丕构。元元敷道，须有发明，高祖造邦，义资纂大。故得上天垂庆，八叶腾辉，诞圣神於正阳，统清明於元昊。既徵下武，将付中兴，非徒履迹之祥，实叶才枢之异。况臣特受荣遇，思效微诚，撰献珍奇，则璋有可玷之理；驰奉章疏，则文字非陈贽之仪。故臣常於礼叹松柏有主之姿，询於诗仰松柏植茂之兴。则如佳其不朽，岂著前闻？载徵纤微，爰有丛竹，节虽谢於颖拔，操亦迫於岁寒。故臣辄画长松，佐之修竹；辨其位则松可君於竹，抡其才则卑可奉於尊。然松竹木中特最为有寿，众材搓卉，而翠荩方成；暮霰飘零，而繁枝益茂。辄敢赋形像外，移色毫端，敢借坚贞之姿，愿增天地之寿。况卿云瑞气，必呈证圣之祥；元鹤仙禽，每举冲天之翼。臣所以缘义祝寿，出幽入微，不散氤氲之容，同成俯仰之势。徵画图之旨，诚惭创物；求比兴之义，庶近爱君。不胜区区之极！其松竹图并颂，敢冒陈献。无任战灼之至！


62　考官不識運籌帷帳語　考官哂用洪鐘二字　士子因用舶趠二字被黜


紹興中，省試高祖能用三傑賦，第四韻用「運籌帷帳」。考官謂漢書乃「帷幄」，非「帳」字，不敢取。徹棘，以語周益公，益公曰：「史記云『運籌帷帳之中』，非誤也。」何云：「安得遇如周益公者，葉少藴且議唐彦謙『耳聞明主提三尺』之句矣！」淳熙中，省試人主之勢重萬鈞賦，第一聯有用「洪鐘」二字者，考官哂之。洪文敏邁典舉，聞之曰：「張平子西京賦『洪鐘萬鈞』，此必該洽之士。」遂預選。紹熙光宗年號。中，四明試航琛越水詩，有用東坡「舶趠」二字而黜者。決得失於一夫之目，其幸不幸若此。

【元圻案】史記高祖本紀：「夫運籌帷帳之中，決勝於千里之外，吾不如子房。」〇漢書賈山傳：「雷霆之所擊，無不摧折者；萬鈞之所壓，無不糜滅者。今人主之威，非特雷霆也；勢重，非特萬鈞也。」〇文選顔延之應詔讌曲水詩：「航琛越水，輦賮踰嶂。」〇東坡詩：「三旬已過黄梅雨，萬里初來舶趠風。」〇葉石林避暑録話卷上：「常歲五六月之間，梅雨時必有大風，連晝夕，踰旬乃止。吴人謂之舶趠風，以爲風自海外來，禱于海神而得之。」






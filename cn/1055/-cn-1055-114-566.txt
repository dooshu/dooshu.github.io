【唐王师乾神道碑〈大历十三年〉】

右《王师乾神道碑》，张从申书。余初不甚以为佳，但怪唐人多称之，第录此碑，以俟识者。前岁在亳社，因与秦郎中论书，学书于李西台建中，而西台之名重于当世。余因问，西台学何人书？云学张从申也。问识从申书否？云未尝见也。因以此碑示之，大惊曰：“西台未能至也！”以此知世以鉴书为难者，诚然也。从申所书碑，今绝不行于世，惟予《集录》有之者，《吴季子碑阴记》、《崔圆颂德碑》并此才三尔。熙宁三年十月二十七日书。


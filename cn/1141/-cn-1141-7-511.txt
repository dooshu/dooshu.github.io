高母徐太孺人八十

昔登遗安堂，咄嗟出丰膳。
高子沧海人，把酒苦相劝。
宁知白头母，中馈老无倦。
身甘络秀屈，德许班姬擅。
仰承樛木慈，退泯衾裯怨。
鹓雏非己出，口衔如乳燕。
到今游子衣，强半手中线。
儿女纷满前，黾勉恩勤遍。
四世衍箕裘，杂佩及亲串。
家室罹飘摇，洗装弃花钿。
中外称礼宗，海域传邦媛。
髦齿饭伊蒲，肥甘性所贱。
谁言困缟綦，藉甚归圣善。
纪颂畀彤管，风徽自兹见。



【登山望雷居士精舍同沈右卫过刘先生墓下作诗】

〖并序○一作同随王经刘先生墓下作。〗

沛国刘子□。学优未（谢集作来。是。）仕。迹迩心遐。履信（谢集作言。）体仁。古之遗德。潜舟迅景。灭赏沦辉。言念芳猷。式怀嗟述。属舍弟随郡。有示来篇。弥缜久要之情。益深宿草之叹。升望西山。率尔为答。虽因事雷生。实申悲刘子云尔。（《诗纪》云。刘□。字子□。沛郡相人。南史有传。）

汉陵（谢集作叹。）淹（《类聚》作掩。）馆芜。晋殄（谢集作弥。《诗纪》云。一作弥。）洙风缺。五都声论空。三河（《类聚》作阿。）文义绝。兴礼迈前英。谈玄逾往哲。明情日夜深。徽音岁时灭。垣（《类聚》作柏。）井（谢集作并。）总已（《类聚》作忽以。）平。烟云从容裔。尔叹牛山悲。我悼惊川逝。（○谢宣城诗集四。《诗纪》五十六。又《类聚》四十作同随王经刘先生墓诗。引缺、绝、哲、裔、逝五韵。）


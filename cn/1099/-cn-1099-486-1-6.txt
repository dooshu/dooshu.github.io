○簡兵屯守疏 【 簡兵屯守】

臣行能淺劣、濫荷重任、適黔禍震隣、奉　旨恊援、屢接黔省督臣蔡復一手札移會春初舉事、臣因各兵調集、一面檄各將本年正月二十六日誓師、二月十一日會兵大方、一面移咨黔督、去後、至二十七日、遵義監軍僉事盧安世呈報到臣云黔省大兵巳檄正月十五日渡河奉黔督令二十七日會兵水西城、臣遂飛檄永寧一路鎮道、毋泥前期、俱于正月三十日點發過河、至二月初二日據盧僉事塘報副總林兆鼎等□三日於白蠟坎、與賊對敵、賊勢猖狂、我兵出奇分三路包截、將賊殺敗、斬級三百六十三顆、又據大將李維新塘報副將秦衍祚等前進赤水一路、初五日至層臺、有馬兵殺手至海子大路來截、各兵奮勇對敵、斬級二十顆、生擒五名、坐營劉宗良等前進龍塲一路、行至養馬司、賊繇擂鼓渡河衝鋒追殺共斬級三十餘顆、溺水死者無筭、自是兩路賊俱深避不出、捉獲黔省潰兵王佐等、始知黔兵巳退、各將疑沮、未敢遽進等因、臣當檄各兵撤至赤水衛馬鈴堡兩處屯扎、一面差人至黔省移問進止、知該省路苗蠭起、未能再進、臣思嚴兵待敵。巳匝一月。賊雖遠避必有狡謀。該省業巳暫停。偏師未可深入。隨於三月十二日、檄道將退還永寧。減汰新調。且耕且守。聊固我圍。獨是仰奉　成命、經營歲餘、不能建尺寸之效、以慰　皇上西顧之憂、臣之罪於是無可贖矣顧□碌碌、所處實難、敢誦言而無諱可乎、夫奢崇明父子、雖未正藁街之戮、然黨羽擒斬、財用罄乏、獸奔鳥徙、仰人鼻息、所恨者安酋原非戎索、甘為逋匿耳、臣稔知安酋原非勁敵。去歲犯黔普定。三戰而三大敗。今歲犯遵義。亦大敗。夷之最驍雄。無如　仲賢羅奇。前歲犯古藺。一戰而擒斬。厥後傾巢犯永寧。又一戰而宵奔官兵非畏之也。祗是一入其界。百徑千岐。西南用兵難於地利既佯退以誘我。又扼險以邀我。高山密箐。倚木皆巢。深洞峭崖。無處非窟。重以陰雨晦矇。罕覩天日。雖有智勇未免張皇。夫人能摶出山之虎。而難逐挺險之鹿者。形不利。勢不便也。今日用兵。全為三逆。即殺賊數千百人而不得元兇何濟於事此一難也。兵既深入夫運必不能前。採野無獲。伏莽難防。無論利鈍難知。即戰而勝。黔滇不牽其前。賊併力邀截。必犯惰歸之忌。此二難也。據黔督移約令蜀兵東出遵義。西進畢節。而黔專進綠廣。是蜀環賊之三面。而黔獨處一。又以水西城為信地。計黔省至綠廣為程二日。繇綠廣至水西城亦程二日□自瀘州至永寧為程四日。自永寧至水西城為程九日。繇遵義而進。無官程可稽。然大約須六七日。多寡遠近之數逈然懸絕。此又難之難也。夫蜀民之困極矣、馬已竭而猶求、鴻欲集而無所、吸髓既空、揭竿欲起、外則建昌松潘、羣夷在在跳梁、內則屯戍各兵、嗷然待哺畫地之餅難啖、無惠之法難振、如臣庸闇、實所不支、音馬援平交廣、狄青取崑崙。皆越二三年而始得賊首。當時未聞隣夷有如安酋之肆逆。亦未聞官兵直窮其所匿也。今日即不言戰而言守。遵義逼近酋穴。酋豈忘情。永寧赤水。原非蜀衛。奈地當全蜀之衝。羣夷咸伺新附未馴。勢不得不守。是蜀且新增二邊稍有疏虞難杜竊發。臣所為日夜徬徨。寢食靡寧者也。顧臣不獨為蜀憂。黔事難於蜀亦公論也且為黔憂蜀尚有民而黔巳無氏蜀尚能耕而黔久不耕無民。誰則為兵。不耕何繇得食。招募土司。徒滋騷擾之害。遠候轉運。更多刼掠之虞。計日而戰。數米而炊。前跋後疐。其苦更倍。幸督臣蔡復一按臣傅宗龍皆赤膽勁骨、四應有餘、西南半壁、自當廓清、但願　皇上寬以歲月、大發糧餉、勿玩小醜而急撻伐之功、勿惜小費而掣任事之肘、務令完固根本、剪除枝蔓、足兵足食、一舉而殲厥元兇、即蜀局且不勞而結。此不兩待之勢也。臣力草疏、據僉事盧安世揭報督臣蔡復一將移鎮遵義、此扼賊項背。最得地宜。伏乞　敕下戶兵二部速議便宜、推廣餉額、專委任而責成功、戰勝固巳在　廟堂矣、臣庸碌病軀、不稱厥職、仰望聖明立議削黜、俾存殘喘、高厚弘恩、銜戴其有極哉、


32　顔注王嘉傳未考地理志


漢王嘉傳「爲南陵丞」，顔注：「南陵，縣名，屬宣城。」今本云「屬宣州」。按漢無宣城郡南陵縣。【原注】宣城縣屬丹陽郡。〇何云：「貢父云：『南陵，薄太后陵耳。』」〇全云：「明見外戚傳，何必引貢父？」南陵屬京兆，文帝七年置。見地理志。顔注不攷地理志何邪？

【集證】按史記景紀：「二年，置南陵。」風俗通正失篇：「薄后以孝景二年四月壬子薨，葬南陵。文帝先太后崩。」地理志云「文帝七年置」，非也。三輔黄圖：「文帝母薄姬葬南陵，在霸陵南，故曰南陵。」

【元圻案】漢書王嘉傳：「嘉，字公仲，平陵人也。察廉爲南陵丞。建平三年，代平當爲丞相。」〇唐書地理志：「關内道京兆郡領縣二十。」無南陵，蓋京兆之南陵，唐時已廢，而江南道宣州宣城郡有南陵，遂據唐時之郡縣以入注，而不攷地志以致誤。






○请郊见上帝议

伏以天者百神之君，王者所由受命也。自古继统之主，必有郊配之义，荩以敬天命、报所受也。故於郊义，则不以德泽未洽、年未登凡事之故而阙其礼。昔者周公郊祀后稷以配天，谓成王幼冲，周公居摄，犹用其礼，明不可废也。汉丞相匡衡曰：“帝王之事，莫重乎郊祀。”董仲舒又云：“不郊而祭山川，失祭之事，且逆於礼，故《春秋》非之。”臣谓衡、仲舒古之知礼，皆以郊之祭所宣先也，陛下绍休圣绪，於今五载，既光太平之业，未行大报之礼，考之於经，义或未通。今百嘉生，鸟兽咸若，夷狄内附，兵革用弭，怠於事天，恐不可以训。愿以迎日之至，升紫坛，陈采席，定天位，则圣典遵矣。


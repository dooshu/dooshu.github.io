126　日用是根株文字是注脚　六經注我我注六經


艾軒云：「日用是根株，文字是注脚。」此即象山「六經注我」之意，蓋欲學者於踐履實地用功，不但尋行數墨也。

【元圻案】林艾軒與楊龜山之孫次山書曰：「古人之所言，皆求之日用。日用是根株，文字是注脚。須見得日用處，注脚自可曉。」〇陸象山語録曰：「學苟知本，六經皆我注脚。或問：『先生何不著書？』曰：『六經注我，我注六經。』」






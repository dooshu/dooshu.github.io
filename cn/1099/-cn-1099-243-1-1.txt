○處置平番事宜疏 【 平番善後十策】

張公廵撫四川時剿平此番具疏

議得白草逆番、雖幸剿平、然遺種不能盡殄、變故難以預期、若不籌策萬全、終非奠安邊徼、所有處置善後事宜、理合開款具呈、伏乞照詳施行、

計開

一移鎮參遊以資守戰。查得松潘東路左參將、原設恊守小河以下一帶、直抵南路茂州土地嶺等處地方、常在小河千戶所駐劄往來、大印安綿壩底等處邊關隘口防守、緣小河千戶所、僻在東北、去大印等地方數百餘里、平時調度不及、有警策應難前、有恊守之名。而無恊守之實。此參將之駐小河。非計也。又先年因南路阻塞、請設遊擊將軍、帶領遊兵一千名、駐劄蒲江關、上至漢關墩、及北路月?章臘、下至龍州江油、往來廵視、後南路少寧、改駐龍州、緣龍州原属安綿、而遊擊則隸松潘、且該州土官三員、各分地方管轄、遊擊在彼、原無統属、平時反生嫌隙。失事又得藉口。甚至把門守城之役皆遊代土兵而為之、又况松潘有警、則遊擊株守一隅、不能發兵應援。安綿有警、則又非所隸地方、與該道不相干涉、緩急坐視。不行策應。如近日白草之變、使遊擊能選眾長驅、朝發而夕至、何至殺傷官軍、釀成大患、是有遊擊之名。而無遊擊之實。此遊擊之駐龍州非計也。為今之計合無將松潘遊擊將軍查照設立舊規帶領遊兵一千名移鎮小河一帶、上至蒲江月?章臘等關、下至龍州江油一路、往來廵視、撫諭番蠻、疏通道路、不許專駐一處參將分守地方遊擊有警則應援二者職司不同也一遇有警。相機截殺。出奇應變。小河參將、移鎮龍州、就領貼守松軍三百名、三家土兵各精選五百名、共一千五百名、統領龍州徐塘、以至觀子八關堡、專一操練軍馬、撫捕番夷、防護糧道保障軍民一應緩急事情、属松潘者、與松潘兵備属安綿者。與安綿兵備各計議而行。仍將該州三家土官俱聽本官節制、增入　敕書、及將各官駐劄地方、亦於　敕書更改、以便遵守、則職守既得專一調遣不致推托矣。

一增兵權以壯主兵。安綿一道、既無衛所為之主兵、又無參遊為之守將、雖有一守備、兼四提督、但關堡曠遠、體統相近、往往文移滯碍、豈能令行禁止。况石泉為諸路咽喉之地、事體與兩路參將相關、合無將該鎮守備、以都指揮充任請給　敕書。重其事權。仍將利保青川諸軍、盡數調回。聽該道拔其精銳、定撥一千名、專屬本備常川操練策應。不許輪班更替、如遇大印一路有警、則會同東路參將、壩底一路有警、則會同南路參將。平番有警、仍約會兩路恊力策應、庶乎事權既重、不致阻撓悞事、而兵眾可精、抑且緩急有賴矣、

一分属參將以便策應。小河參將、舊矢?見分守安棉四提督地方、但相去遙遠、徒寄虛名、今若移鎮龍州、地有專守。其茂州參將、雖有分管信地、然自土門以至壩底堡、僅及一舍、况桃紅轉架相連、多係茂州羗民雜居。往來廵邏。聲勢相聞。合無除小河參將原管關堡外、其茂州參將、亦令帶管壩底、提督五關堡、地方有警、亦與石泉守備會合攻勦。仍請增入　敕書、遵守施行、各官無事。不許輕自調擾。有事不許互相推避聲勢聯合、兵威自振

一選立通事以悉夷情。竊照各番巢穴、逼近民居、非有長城遠塞之限、往來交易、從古為然、因而爭利竊奪釀成大禍、故各城堡、舊有通事之名、可以出入番寨、傳達語言。諸番亦聽信之一有小釁、隨俗盟誓、委曲息寧、此其常也、若夫探聽虛實、來往間諜如近日朱定馮七斤輩、賴以成功、餘可知矣、但山野小人、不諳大體。圖利弄機、反復變詐。因之勾引壞事。間或有之。以任之不得其人故也白草壩先年以生員楊洪為土官、以監生楊俊、授以縣丞職銜、撫夷地方。賴以無事。此後漸廢、於今為急、合無於石泉等處、生長邊方。才識行止。為村民羗番所素信服者。不拘出身來歷。立為通事。給與明文權加冠帶。月支粮米。使之專一宣諭恩威。便宜撫處。如地方有事、小則隨俗講息。大則報官計處候三年有功、奏　請量授職事。怠而悞事者、追其用過粮賞、即為治罪更易。此亦撫夷之要策也。

一撫處漏殄以固藩籬、據守備指揮耿世呈稱白草降番靴保羅哲千萬山四保李從新等、埋奴砍狗、對天盟誓、永為白人、各寨每年共認折粮、黃蠟二百二十斤、花椒一百五十七斤、茶一百九十三斤、鹿?巳皮二十四張、并立番牌四保、李從新逓年催納、及退還石泉縣土地、河東自走馬嶺、迤南銳子坪起、河西自木門架起、至枇杷嶺止又自射溪溝起一帶、至永平堡止、俱還石泉縣鄉民耕種等因、為照各番巢穴既掃。渠魁就擒、盡滅遺育、勢亦不難、但殘番靴保等、乃能矢心降附、情愿退還地土、認辦粮差、似可閔恤。又况白草番寨之外、即黃頭後水、番之生熟本無定如能為我藩籬當存而撫之與勒都惡種、所以不得肆患於內地者。以白草為之藩籬也。若盡殄其類。則無復障蔽。且將勞官軍。而守虎豹之穴。為患更有甚焉者矣。合無俯從所請。將一十八寨遺番、各立牌頭、給以牌面開寫本寨羣番姓名、務要各安生業、認守地方、輸納前項蠟茶椒斤鹿?巳皮、仍將四保李從新立為酋長、責令催辦、并約束諸寨、先年牌頭月粮、與歲給賞需、通行革去、各番但有出境為盜者酋長舉報掌堡等官。量治以法。若酋長有謀為不軌者、許各寨報官擒捕。則黑白自分。可免連累之患矣。但番中絕無鹽布茶米。仰給於我、因掌堡等官、防禁不嚴、以致入堡交易、引惹邊釁、今各番降附、聽於三路大堡之外、空便地方、隨其土俗。兩平交易。仍嚴加禁約如有強買番貨、高低價值、又擅入番寨、或縱容入堡貿易者。坐以勾引邊釁。從重追究。則羈縻有法。各番將濳消其舛?馬驁矣。

一創建關堡以資保障。竊照守國設險重干城也、况極邊乎、前項番賊出沒、緣關堡未備。要隘失據故耳。看得龍州之西、雙溪大魚關二路、通白草河東之番、及地名壕渠坡一路、尤係馬頭山捷徑、番賊入寇、恒必繇之、兵備道巳經、委官估計尚未回覆、合無督責本道、照依原議地方、將設堡物料數目、逐一估計明白、就於糧餉銀內動支刻日興工、務要雄壯、足以悍寇、守堡之軍、亦聽該道改坐、會議呈奪則要害既守。而禍變可弭矣

一更立班軍以便調度。竊照川北三鎮事體相同、安綿一道、將與兵俱無者、自昔以為稍近腹裏故也。自今失事之後。難以尋常論矣。葢該道駐劄綿州。原非松茂設有衛所、東備漢沔之盜、西備白草之番、又非專守一方、其所屬利保青川軍士、每年輪戍松茂地方、其在安綿關堡者、不及十分之一如前卒然之變、備兵兩鎮、則各守信地、徵兵利保、則動經時月。宜乎坐待其斃而巳其戍守之兵、皆外衛疲卒、各處滑快隨勾隨逃、以統攝不專耳。冊查成都等衛所輪戍安綿地方之軍、共計一千四百餘員名、而利保青川在松茂者、一千六百餘員名、其數大畧相當、且利保戍卒在松茂者、一應錢糧等項、仍于安綿道驗發、中間情弊、無憑稽查。合無盡將利保青川軍士、通令廵戍安棉地方、而五衛大渡河諸軍、分發松茂貼守、其松潘不足原額之數、仍於五衛添撥、非惟職掌專一。抑且調度近便。况五衛大渡河、原係輪戍、松茂之軍、則糧餉一體關支、利保之軍、專在安綿、則逃亡易於解補、一舉而兩得矣、

一歸併關堡以省虛費。照得睢水提督地方十三關堡坐落安綿二縣地方、所以防禦茂州三長官司、天池大壩諸番也、自坤兒卜投降、五姓熟番向化、此後一方無事、惟小壩關綿堰保曲山關、俱頗通番緊要、而睢水關、係提督駐劄之地、其餘擂鼓坪等九處、以總老掌堡、通同冐破、以樵採度日、往來答應而巳、無事真為妄費。有警實則無益。查得本督食糧軍快一千二百有餘、巳經召募鄉勇頂替、將及三分之一、合候兌完額數、其睢水曲山小壩綿堰四處、共留一千員名每堡委官一員掌管、其餘併原額官軍、俱聽該道分添石泉緊關地方、非惟便於查理、抑且不為徒設矣。

一選募鄉勇以責實効。兵貴鄉導、取其明地利也、川中之兵、軍快不如土兵、土兵不如鄉勇、葢生長山谷、膽氣既粗。逼近番寨。習尚畧同。數經戰陣。進退亦利、故前此官軍一千。不能敵百餘之番。而壩底五十鄉勇。乃能衝鋒破敵其強弱可知也。平番失事之初、援兵未到、城堡空虛。兵備道訪召村民精選五百、授以甲兵、教以擊刺、甚得其力、前項斬獲功次、葢十之七八矣、及看得守備民快去堡窵遠、往返艱難、以故俱係無籍之徒、積慣包攬、任意科索、工食花費、赤身到堡、不久脫逃、葢此輩專務誆討工錢、多不在邊操備。民財徒致糜費、而武備日見空虛、誠不便之大者、本道前議免其解人、止追工食盤纏、發堡雇募鄉勇代守、百姓得省科派、而關堡不致缺人、此不惟可行於一時。而實宜立為定法。合無通行各該州縣、將原定各關堡守備民快今後通不許解人親當、每年於原額民快內、照數輪取、遵守本院先行矢?見則、每名追工食銀七兩二錢、并衣甲盤纏犒賞銀各一兩、共九兩二錢、有閏加增六錢、責差該吏解兵備道收候、選取精壯鄉勇。照數顧役。分守關堡。聽各該提督官、按季造冊責令各鄉勇親自赴道支領。仍一體給與行糧其衣甲等銀該道委官置造盔甲器械給散、如遇更替查追。其收過鄉勇、須逐名審驗籍記姓名年貌、一樣造冊二本、一存該堡、一送本道查考、仍照冊書、寫小木牌一面該道押判給散、各兵時常懸帶、以便稽查、其收充之時、備呈本院、照詳施行、仍令各該提督掌堡等官、一體永為遵守、如此、庶土著之民。各懷自保之心而熟知地利。亦不難於敵愾矣。

一約束土官以備緩急。龍州宣撫司之設、　國初因三家土官先世悉眾內附、引兵取蜀有功、欽授各職仍准子孫世襲控制諸番。保護內地今宣撫使薛兆乾、副使李蕃二族、則分領西南白草一帶番夷、僉事王枋族、則分領東北白馬一帶番夷其地方數百里、所統番漢、無慮數萬眾、使能振揚武備、恪勤先業、則番夷歛畏、而地方可以無虞矣、今乃棄弓馬之習、而恬于膏梁、婚縉紳之門、而恃其庇覆、以沉湎為生涯用奸人為羽翼、縱恣不法、乾沒為奸、無事則賣土兵以納役錢、有事則盜軍餉、以充囊橐。號令則偃蹇不從、提究則賍藏不出、武備日以廢弛、番夷漸至猖獗如此不巳、後患何極、議者每欲添設流官、又以事體重大而止、為今之計、合無請　敕兵備守廵嚴加約束、將賣放守城守堡土兵、節年逋負稅糧、逐一徵補、仍修舉武備、固守地方、如有不遵、輕則散拘罰治、重則參奏提問、再照靜州隴木頭岳希蓬三長官司、俱逼近白草、與青片板舍等番寨、險易熟知、弓矢勁悍、用之戰鬪、一足當十、今次征勦衝鋒陷陣、亦多土官坤兒卜父子之力、葢可徵矣、今後凡有警變、聽本院將各司與龍州土官、隨宜調遣、如有違令失機、悉照律例、以軍法從事、則夷以攻夷、事半而功倍矣、


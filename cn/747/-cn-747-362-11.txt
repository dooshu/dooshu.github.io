○对赐则出就判

〈甲赐则，有司令其出就，诉云未成。〉

王者制义，所以禄贤能；人臣奋庸，於是受锡命。甲自天，实劳王爵。大邦吉士，小雅荩臣，崇其徽章，假其礼物。汉诏求士，宠锡惟重；周官赐则，命数未宏。既曰不如守官，且能辞不失旧。密迩侯服，公卿采地，非成国之制，无出就之义。鲁叔孙之朝王，赐之先辂；郑丰段之如晋，受以周田。岂可比诸侯之抚封，等功臣之就国？薄言之诉，诚谓有孚，慎乃攸司，宁宜假器？


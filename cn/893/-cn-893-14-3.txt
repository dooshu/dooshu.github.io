书情寄从弟邠州长史昭





《唐书·地理志》：关内道邠州新平郡，义宁二年析北地郡之新平、三水置。邠故作“豳”，开元十三年以字类“幽”，改。长史，详见七卷注。



自笑客行久，我行定几时。绿杨已可折，攀取最长枝。翩翩弄春色，延伫寄相思。[一]谁言贵此物，意愿重琼蕤。[二]昨梦见惠连，朝吟谢公诗。[三]东风引碧草，不觉生华池。[四]临玩忽云夕，杜鹃夜鸣悲。[五]怀君芳岁歇，[六]庭树落红滋。

[一]《楚辞》：“结幽兰以延伫。”延伫，长立也。



[二]陆机诗：“玉颜侔琼蕤。”张铣注：“琼蕤，玉花也。”



[三]钟嵘《诗品》：“《谢氏家录》云：康乐每对惠连，辄得佳语。后在永嘉西堂，思诗竟日不就。寤寐间，忽见惠连，即得‘池塘生春草’，故常云此诗有神助，非吾语也。”



[四]《楚辞》：“蛙黾游乎华池。”王逸注：“华池，芳华之池也。”



[五]《埤雅》：杜鹃，一名子规，苦啼，啼血不止。一名怨鸟，夜啼达旦，血渍草木。凡鸣皆北向，啼苦则倒悬于树。《说文》所谓蜀王望帝化为子巂，今谓之子规，是也。《华阳风俗录》：杜鹃大如鹊而羽乌，声哀而吻有血，春至则鸣。《临海异物志》：杜鹃至三月鸣，昼夜不止。



[六]芳岁，犹芳春也。鲍照诗：“泉涸甘井竭，节徙芳岁残。”






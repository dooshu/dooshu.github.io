◇明堂制

明堂，准《大戴》礼，九室八牖三十六户，以茅盖屋，上圆下方。郑玄据《援神契》，亦云，上圆下方。又云，八窗四达。明堂之义，本是祭五帝神，九室之数，未见其理，若五堂而言，虽当五帝之数，向南则背叶光纪，向北则背赤怒，东向西向，又亦如此，於事殊未可安。且明堂之祭五帝，则是总义，在郊之祭五帝，则是别义，宗祀所配，复应有室。若专配一室，则是义非配五，若皆配五，则便成五位，以理而言，明堂本无有室。

若如郑玄之义，听朔必在明堂，於此则人神混淆，庄敬之道有废。《春秋》云，介居二大国之间。此言明堂左右个者，谓所祀五帝堂之南，又有小室，亦号明堂，分为三处，听朔既三处，则有左右之义，在营域之内，明堂之外，则有个名，故曰明堂左右个也。以此而言，听朔之处，自在五帝堂之外，人神有别，差无相干。（《隋书·礼仪志》一）


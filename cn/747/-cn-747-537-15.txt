○恳辞册礼表

臣蒙恩授前件官，准制取今月二十八日册命者。伏以公台崇礼，典册盛仪，庸臣当之，实谓忝越。况累承宠命，亦为便蕃，前後三度，已行此礼。令臣犹忝参枢近，窃惧无以弼谐，重此劳烦，有面目。伏乞天恩且课臣官效，责臣事实，册命之仪，特赐停罢。则素餐高位，空负耻於中心；弁冕辂车，免讥诮於众口。不胜惭惶恳迫之至。


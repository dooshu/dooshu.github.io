卷七十

钦定四库全书

历代名臣奏议卷七十

明　杨士奇等　撰

法祖

宋光宗时军器少监兼权侍左郎官刘光祖上圣范劄子曰臣猥以虚庸待罪册府伏见陛下引见羣臣若内若外各极所对不倦听纳臣於此时获望清光虽欲竭其愚衷补报万一而智虑踈短自度无以动悟渊听使之收拾细故琐琐条列又非臣事君之本心臣窃惟朝廷法度无出祖宗太祖创业垂统太宗混一守成规模深远成宪具在臣尝一二掇其故事伏而思之皆国家之宏图天下之大虑臣谨随事类次分为十节名曰两朝圣范首之以治兵之法谓兵者国之大事死生存亡之地不可以不思也国家二百余年而将才絶少故次之以任将之道宰相者无所不统任社稷之忧者也於是以祖宗选任大臣次之选任大臣莫先於精择侍从於是以祖宗除用侍从次之自古贤者在位能者在职各有其宜祖宗之时两尽其用故又次之以才能之任人才之在天下初不乏也顾所以振作之选用之为如何耳故又次之以取人之方若夫爱惜名器甄别流品祖宗所以垂法度者如此赏不轻用罚不苟贷祖宗所以示劝惩者如此过则使谏事必先议祖宗所以达下情者如此是三者各为一条至於防微杜渐鉴前代之失塞祸乱之原凡祖宗之为万世虑者臣则以是而终其说臣仰惟陛下临御已二十年惟盛德故能孝惟不息故能勤惟寡欲故能俭惟无私故能断是以天人和同朝野少事陛下修身於九重之中汤之日新文王之纯亦不已也然傅说之告高宗必曰念终始典于学厥德修罔觉监于先王成宪其永无愆臣每念之今陛下之学至於进修之久其心日纯而其迹不见可谓至矣顾为治当有所法祖宗垂范近而易考创守之际思之甚精傅说监于先王之言诚当今之要务也臣愚不佞初无千虑之一得可以仰裨聦明所有两朝圣范谨缮写上进致臣惓惓

圣范一　臣观国家得天下不以兵而守天下以兵盖其亲见五代之祸皆生於兵建都大梁非有四塞之固则其势不得不恃兵以为守太祖皇帝聦明圣武未尝以私怒杀戮一人至於御兵纪律最严曾不少贷建隆元年荆罕儒与北汉战于京土原罕儒战没太祖戮当时之不用命者黜二将斩其部下大校二十九人二年令殿前侍卫司及诸州长史阅所部兵骁勇者升其籍老弱怯懦者汰之於是初置剩员以处退卒又诏释周朝镇州诸县弓箭手千四百辈以为徒费调给实不足赖此非身亲戎行深晓军事不能如此决择之明也三年令搜索诸军亡赖不逞者悉配海岛奸猾敛迹是岁大阅西郊因谓近臣曰晋汉以来卫士不下数十万然可用者极寡朕去其冗弱又亲校其击刺骑射之艺今悉为精锐之兵则太祖之於兵其简练至矣尝选御马直三十人隶郭进麾下与北汉接战进以其退怯斩十余人以闻太祖潜遣中使谕进曰恃其宿卫亲近骄倨不禀令戮之是也乾德三年雄武卒於都下掠人子女即命捕斩百余人京城以安四年亲阅殿前诸军武艺不中选者三百余人悉补外职五年索殿前承旨不逞者百二十六人分配河东诸州开宝四年川班殿直挝鼓诉郊赏不得比御马直太祖怒使人谓之曰朕之所与即为恩泽又安有例哉斩四十余人余悉配他军遂废其班时内臣李承进逮事後唐太祖因问以庄宗英武何享国不久也承进对以御军无法威令不行赏赉无节所致太祖为之抚髀而叹曰以兹临御诚为儿戏也夫太祖岂独於此少恩哉竭民以养兵恃兵以为国而军政不立秪以召乱臣尝观开宝末年亲征太原诸班卫士扣头争奋愿出死力太祖曰汝曹皆我所训练无不一当百所以备肘腋同休戚也我宁不得太原讵忍驱汝曹蹈必死之地乎皆感泣再拜然则太祖岂无故而戮人者哉後之言兵必以太祖为法则其明识深计不可以不察也

圣范二　臣观本朝名臣不少而将才最乏德业之佐过於汉唐爪牙之士不及前代虽以太祖创业之功其将帅之可称者盖无几也然而任将之道则无加於太祖何以言之方太祖之得天下也内之禁旅则以太宗为殿前都虞候以掌之建隆二年太宗行开封尹太祖谓殿前卫士如虎狼者不下万人非张琼不能统制於是始自都头擢琼为殿前都虞候乾德元年琼死以杨义为之一日义暴疾失音太祖幸其第赐钱二百万命义掌军如故义虽不能言指顾之间衆皆禀令军政肃然然则太祖之知人也亦异矣然自韩重贇罢而殿前都指挥使阙者凡六年乃以命义义时为殿前都虞候十一年矣权侍卫步军司事王继勲恃恩骄恣夺其军职命杜审琼代之审琼卒党进代之其不轻於委任盖如此也外之守边则李汉超在关南马仁瑀在瀛州韩令坤在常山贺惟忠在易州何继筠在棣州以拒北敌郭进守西山武守琪守晋州李谦溥守隰州李继筠守昭义以御北汉赵赞屯延州姚内斌屯庆州董遵诲屯环州王彦升屯原州冯继业屯灵武以备西戎或五六年或七八年或十余年以至二十年不易也其专兵伐国则独得曹彬一人以匣剑授彬而潘美等不敢仰视然彬之伐江南也许以使相为赏及还则曰汝为使相品位已极肯复力战耶且徐之更为朕取太原因密赐钱五十万王全彬伐蜀之後先黜其功既克金陵而後语之曰朕顷以江左未平虑征南诸将不持纪律故抑卿数年为朕立法今以克金陵还卿节钺其为驾驭之略非英主不能也至於得将帅之死力则如解所服真珠盘龙衣以赐董遵诲曰吾委遵诲方面不以此为嫌也为郭进治第视亲王公主曰郭进控扼西山逾十年使我无北顾忧我视进岂减儿女耶二人闻之感极涕下夫太祖之任用将帅大略如此此其所以削平僭叛折冲御侮而无安得颇牧之叹也

圣范三　臣观自古兴王之君必有辅弼之臣起而为之谋太祖皇帝神武英略运天下有余智既受周禅即其旧相范质等而用之不少疑焉盖前古未之有也质等练习朝廷故事沈厚精审太祖初得大器则与之共持而守之人心不惊天下自定质相踰年奏疏曰宰相者以举贤为本职以掩善为不忠吕余庆赵普富有时才精通治道每因款接备见公忠是宜授以台司俾申才用太祖嘉纳其言後二年质等罢政遂相赵普於是大谋大虑普得参之普初以吏道闻寡学术太祖每劝以读书普由是手不释卷君臣之间讲学求治汲汲如此普独相凡十年沈毅果断以天下为己任故太祖尝叱雷德骧曰鼎尚有耳赵普吾之社稷臣也其後凡再相太宗一日奏疏荐张齐贤曰防微虑远必资通变之才定难扶危宜退谄谀之辈即今同僚共事无非谨畏清亷唯於献替之时并执谦恭之礼稍存缄默宁济急须张齐贤顷年特受圣知升於密地公私识者咸谓当才岁月未多出为外任向来微有傅闻或云奏对过当凡言大事须有悔尤其如义士忠臣不顾身之利害齐贤如当重委必立殊功於是太宗复召齐贤为枢密副使普之识虑深切盖如此也当普之再相也与吕蒙正并命而蒙正质厚寛简不为党比遇事敢言普甚推许之蒙正亦凡再相太宗太宗尝欲选人使朔方蒙正退以名上太宗不许他日又问复以前所选对复不许他日又问益急蒙正终不肯易其人太宗怒投其奏於地曰何太执耶必为我易之蒙正徐对曰臣非执盖陛下未谅耳臣不欲用媚道妄随人主意以害国事乃搢笏俛而拾其书徐怀之而下太宗退谓左右曰是翁气量我不如已而卒用其人号为称职方是时也太宗可谓得任相之道矣蒙正後罢遂相吕端端持重识大体方奏事时同列多异议太宗一日内出手札曰自今中书事必经吕端参酌乃得奏闻其後真宗之立不为王继恩等所变则端之力也夫祖宗时宰相之任遇如此然赵普自枢密升宰辅出入三十余年未尝为其亲属求恩泽蒙正与端清浄寡欲号称贤相当时无讥後世不议君臣之美两尽其极此足以为法也

圣范四　臣尝论国家欲宰辅得其人必自择侍从始左右皆正人也就而选焉其得之必多左右皆非正人也就而选焉其所获可知也已臣观太祖一日谓宰辅曰北门深严当择审重者处之范质以为清介谨厚无若窦仪者太祖曰禁中非此人不可卿当喻朕意勉再赴职刘温叟为中丞者十二年太祖难其代温叟卒於官太祖曰必得纯厚如温叟者乃可命也先是有张去华者自诉久次欲与知制诰张澹较其词文之优劣澹虽黜而去华自是凡十六年不迁梁周翰颇有文辞太祖欲用为知制诰周翰微闻之遽上表谢太祖复薄其人不与也至於太宗擢用侍从得人最多窦偁为开封府判官面折贾琰之谀太宗为之不乐而罢酒及即位思偁召为枢密直学士已而大用之曰以卿尝面折贾琰赏卿之直也一日用李穆吕蒙正李至并参知政事张齐贤签书枢密院事穆等入对太宗谓之曰朕为官择人惟恐不当今两制之臣十余皆文学适用操履方洁穆居京府尤号严肃故兹奨擢盖推公也当是时也左拾遗王化基抗疏自荐太宗览之谓宰相曰化基自结人主诚可赏也因曰李沆宋湜皆佳士即命中书并化基召试并以为知制诰焉尝谓左右曰词臣之选古今所重每命一词臣则必咨访宰相求才实兼美者先召与语观其器识然後授之尝诏诸王府僚各献所为文阅视累日问近臣曰其才则见矣其行孰优或以毕士安对曰正合朕心遂令掌制也范果数致书宰相求入翰林为学士太宗恶其躁竞终不使居内职出知濠州而以毕士安为之执政言张洎文学久次不在士安下太宗曰第德行不及耳执政乃退後又尝欲召和?为之已而曰?眸子眊眊胷中必不正不可以居近侍也其後乃使钱若水为之寇准尝以直史馆承诏极言北边利害太宗器之谓宰相曰朕欲擢用准当授何官宰相请用为开封府推官太宗曰此官岂所以待准耶复请用为枢密直学士良久曰且使为此官可也准寻大用吕端自以前事秦王又事许王皆有罪当黜太宗曰朕自知卿已而亦用为枢密直学士端寻复大用又召向敏中於广南一日御飞白书敏中及张咏姓名付宰相曰此二人名臣也朕将用之乃并以为枢密直学士然则祖宗选用从臣可为後法而太宗之际盛矣盖至於真宗仁宗时宰辅多有拔擢之余也

圣范五　臣又尝论人才不可以一偏取优於德行则为贤优於才智则为能国家兼收而并蓄之无遗才无废事然後为御之得其术也臣观太祖器使才能之士皆足以鼓舞而兴起之侯陟为寃句令以清干闻即擢左拾遗知县事其後又命陟监本县屯兵未浃日又命为淮南转运使周渭者为白马县主簿县大吏犯法渭即斩之太祖奇其才擢右赞善大夫知永济县而符彦卿惮之初下兴州渭通判州事斩一军校戍卒不敢肆太祖壮之诏嘉奨焉方是时也蜀平未几太祖命安守忠者抚和汉中复自汉中命为广汉刺史太祖每遣使必戒之曰安守忠在蜀能自律已汝见当效其为人又命辛仲甫权知彭州谓之曰蜀土始平尔有文武才干是用命尔也後将用兵於岭南以王明为荆湖转运使王师南伐明知广南转运事岭道险絶兵食给足每下郡邑收其版籍固守帑廪参预军画师以有功太祖嘉之自右补阙擢为秘书少监领韶州刺史其後问宰相赵普曰儒臣中有武干者何人普以辛仲甫对乃徙仲甫为西川兵马都监召见谓曰汝见王明乎朕已用为刺史汝颇忠淳若公勤不懈不日亦当为牧也因谓普曰朕今选儒臣干事者百余分治大藩纵皆贪浊亦未及武臣一人也先是考功郎中段思恭尝有功眉州太祖召思恭赴阙乃诏之曰冯继业言灵州非蕃帅主之戎人不服意谓非我它人不能治也汝能治之乎思恭曰谨奉诏太祖壮之复谓曰唐李靖郭子仪皆出儒生立大功岂於我朝独无人耶思恭既视事悉心抚绥夷落安静周访利病多有条奏甚得吏民之情以是观之太祖可谓明於知人善於任使矣有李符者知归州见转运司置制有不合理者符即上言太祖嘉之秩满归阙即命符知京西转运事且书李符到处如朕亲行八字以赐之令揭於大旗以自随符前後条奏便宜凡百余事其四十八事皆施行之复着于令又有梁梦昇者知德州绳刺史以法刺史以事告太祖亲信史珪者图去之珪悉记于纸伺便而言太祖一日从容言迩来中外所任皆得其人珪遽曰今之文臣亦不必皆善因探囊中所记以进曰秖如梁梦昇权知德州欺蔑刺史郭贵几至於死太祖曰此必刺史所为不法梦昇真清强吏也取所记纸召一黄门令齎付中书曰即以梦昇为赞善大夫既行又召还曰与左赞善大夫仍知德州而珪乃不敢言范质之子旻先知邕州甚有治效其後太祖令管当淮南诸州并淮北徐海沂等州水陆计度转运公事谓旻曰朕委卿以方面凡除去民隐漕辇军储悉许便宜从事不用一一中覆也许仲宣亦太祖时所用者也至太宗时王师征交州周渭仲宣并为转运使有败卒奔还掠民财物渭捕而戮之後至者悉令解甲以入而仲宣便宜班师不竢报诏嘉奨之凡太宗之委用能臣悉本太祖用范旻知两浙诸州以李符知开封府以辛仲甫知益州当是时也陈恕奏三司奸弊即擢恕与侯陟王明同判三司则太宗之所用多太祖之人也又有如李维清者王济者任中正者皆公平办职而柳开等以文臣知兵换秩赴功夫祖宗之用人如此率皆精强干治忠实不欺盖非憸巧之徒行险而侥幸是以事立而民安也

圣范六　臣尝伏思天下之事变无穷而人才为有限每不足以给天下无穷之事变此古今之所通患也然而严为之法不若廓为之途譬之水焉壅则腐败决则疏逹臣观太祖皇帝建隆三年诏翰林学士文班常参官曾任幕职州县者各举堪为宾佐令録一人听其内举而坐以失举之罪乾德二年又诏制举三科不限内外职官前资见任布衣黄衣并许直诣合门听其自荐是岁又诏吏部南曹自今常调赴集选人取其历任有课绩无阙失而其人才可副升擢者具名送中书门下引验以闻量才甄奨盖太祖虑失铨衡之职止凭资历而英俊或沈於下僚故也五年又诏诸道节度使留後观察使各举部内才识优长德行尤异者二人防御团练刺史各举一人当是时也太祖亲试取士抑权贵之侥幸开孤平之进取是以太宗即位之始思欲广振淹滞则谓侍臣曰朕欲博求俊乂於科塲中非敢望拔十得五止得一二亦可为致治之具矣於是进士得吕蒙正以下一百九人而甲乙之科悉为监郡宰相言取人太多用人太骤而太宗不之顾也蒙正等辞又特召令升殿谕之曰到治所事有不便於民者疾置以闻由此观之祖宗创守之初思得多士布列中外其选拔盖如此也其後太宗或诏从臣或诏监司或诏州牧或诏四品或诏五品各令举人尝谓宰相曰国家选才最为切务人君深居九重何由徧识必须采访苟称善者多即是操履无玷若择得一好人为益无限尝诏李昉杨徽之等十一人举三司判官及转运使各一人又诏苏易简陈恕魏庠寇准赵昌言等各举堪任京官二人又诏左司谏吕文仲等九十七人各举五千户以上县令二人当是时民务丰庶天下少事太宗听政之暇悉索两省两制清望官名籍阅朝士有德望者悉令举官他日又谓吕蒙正等曰求贤之要莫若责之举主因诏蒙正以下至知制诰各举有器业可任以事者一人他日有司奏诸州阙官五十余员又诏尚书左丞李至等八十四人举亷恪有吏干者各一人补之因谓宰相曰卿等职在抡才今令朝臣举官已为逐末苟更不择举主何以得人至哉斯言可谓得取人之要矣王禹偁罗处约皆东南一县令耳闻其名并召而试之擢为直史舘钱若水同州推官耳闻其事亦召而试之又擢为直史舘夫太宗之选用庶僚也皆引对而观之时加超擢焉然又虑其矫节冒进也则复送中书门下考其履历而进退之故尝与吕蒙正言曰治世无事人才难知蒙正对曰迭试事任则能否洞分人之善恶终不能掩久则弥着苟暂闻善恶或涉爱憎恐悮任使故必久而察之则赏罚无滥太宗善之以是而观则当时罗网天下之士取之若易而试之则精夫太宗之作人非特为一时之用也自是皆砥砺洗濯彬彬辈出矣

圣范七　臣闻名器不可以妄假而流品不可以私狥毋为之渐其势将长毋为之基其事将成是以祖宗於纪纲法度维持之际不敢少坏其堤防者所以为後世虑也臣观太祖皇帝开宝中诏流外选人经十考当入令録者必引对乃得注拟至於驱使散官伎术之流资考虽多不在注拟之限其後教坊使卫德仁以老请外官援同光故事求领郡太祖曰用伶人为刺史此庄宗失政可效之耶宰相拟上州司马太祖曰上佐乃士人所处资望甚优亦不可轻授此辈但当於乐部迁转耳太祖一言而世守以为法太宗皇帝时有陈舜封者父为伶官以罪黥流後舜封举进士及第为县主簿转运使言其通习法律宰相以廷评授之因奏事言辞捷给举止类俳优太宗问谁之子也舜封自言其父太宗曰此真杂类岂得任清望官盖宰相不为国家澄汰流品於是遂以为殿直也先是中书吏有以举学究及第者已而太宗知之令追夺所授勅牒勒归本局谓侍臣曰科级之设待士流也岂容走吏冒进因下诏禁絶之至道二年中外官以郊祀当进秩有白州刺史钱昱者始自吴越归朝自陈尝习文艺求改秩除秘书监後迁工部侍郎已而连试郡无善政至是太宗谓宰相曰钱昱贵家子无检操不宜任丞郎乃以为郢州团练使於是宰臣等言覃庆推恩南北省及宪官不可以它官循资迁授惟登进士第有文学者可膺是选也又诏伎术官见任京官者自今遇庆泽但加勲阶不得拟常参官而诸科登第者所选官亦不得与进士比其严如此初五品以上官任子皆摄太祝太宗谓宰相曰膏粱之族子孙任者多至四五人而覃庆之际中书又皆授以摄官未几即补正员不下数年遂通朝籍此其弊政亟宜革之诏自今止赐同学究出身准法选集当是时也国家甚强中外和乐优恩滥秩未甚有害而太宗聦明守太祖之遗意君臣之间讲求裁节不以天下之私情轻坏国家之公器然则朝廷之上所宜推此类以行之塞侥幸之门开公正之路而谁敢不听也

圣范八　臣尝论人臣食君之禄任君之事因事而有劳则人臣所当然之分也食君之禄任君之事因事而有罪则所不当然之分也分之所当然何赏之可幸分之所不当然何罚之可贷臣观祖宗之用赏罚也非可劝之功则不赏非可议之罪则不贷臣尝考之建隆二年导闵水与蔡水合贯京师南历陈颍逹夀春以通淮右命右领军卫上将军陈承昭督丁夫数万以治之浚五丈渠自都城北历曹济及郓以通东方之漕命给事中刘载督丁夫三万以治之又命陈承昭於京城之西夹汴河造斗门自荥阳凿渠百余里引京索二水架流于汴东汇于五丈河以便东北漕运此三役者史不书其赏也後数月又命承昭塞卫滑决河役成赐钱三十万不闻赏其官也乾德元年又命承昭凿池於朱明门外引蔡水注之造楼船百艘以习水战二年又命承昭凿渠自长社引潩水至京合闵河闵河之漕益通四年河决滑州诏殿前都指挥使韩重斌马步军都头王廷乂等督士卒丁夫数万人治之开宝元年增修京城又诏王廷乂护其役凡此数役者史不书其赏也是岁大内营缮俱毕亦不书其赏也五年河大决澶州?诸州兵及丁夫凡五万人塞之命蔡州团练使曹翰往督其事未几河所决皆塞亦不书其赏也太祖时征伐诸国兵器精甚後世莫及也当是时独委一魏丕掌之自初即位授丕作坊副使丕在职甚尽力居八年始迁正使至开宝末仍典作坊而始以丕领代州刺史也然则太祖时人臣尽瘁事功如此而赏不可妄得非太祖寡恩也人臣分之所当然而一一赏之则人心惟有幸赏耳将皆以奔竞得之而赏不足以劝矣至其用罚也臣又尝考之建隆二年内酒坊火工徒突入三司太祖怒以酒坊使左承规副使田处岩纵其下为盗并弃市馆陶民诉括田不实本县令程迪决杖流海岛而给事中常准括田使也夺两官免之谪本县令李瑶以括田受賍而右赞善大夫申文纬受诏按田不之察瑶杖死文纬除籍为民也二年右卫率府率薛勲掌常盈仓受民租槩量重诏免勲官流徙之当是时也在官犯賍者虽去官已久而事觉犹坐非太祖深於用法也人臣分之所不当然而一一贷之则人心惟有幸免耳将皆贪暴残民而罚不足以惩矣在太宗时其用赏罚也亦然淳化元年采访使言知白州蒋元振清苦励节民便其政秩满遮转运使乞留凡七八年不得代太宗嘉叹久之诏赐元振绢三十匹米五十石而已又言知须城县姚益恭不施鞭朴境内大治民数千人三遮转运使乞留惟恐其去亦赐绢三十匹粟二十石耳当是时以劳增秩者鲜矣至殿直李谔坐监牧许州盗官菽一百五十石马死者千五百疋则械送阙下并内侍梁守忠及主吏三人悉斩于市太宗之惩?吏也未尝少贷少府监请配役人郭冕等九辈昔任京朝官会赦当叙太宗曰冕等?吏不可复齿仕籍止令释遣之吏部选人以郊赦免选悉集京师太宗曰并放选则负罪者幸矣无罪者何以旌劝乃令经停殿之官守常选也夫太祖太宗以赏功罚罪为政令之纪纲是以赏行而人知劝罚行而人知惧虽其後累圣相承率本忠厚然而赏必加有功罚不失有罪虽重轻不同而其归一也

圣范九　臣闻天子者当以天下之目视以天下之耳听以天下之口使言以天下之心使思然後利害毕逹休戚毕陈善善恶恶是是非非然後可以不乱太祖皇帝神圣豁逹不自掩盖初诏五日内殿起居百官以次转对并须指陈时政得失朝廷急务或刑狱寃滥百姓疾苦咸许采访以闻仍须直言其事不在广有牵引或事关急切则许非时诣合上章此建隆三年诏也乾德四年又诏曰国家选用时才参掌邦计货泉所聚职任尤繁所冀得人俾各陈力虽思不出位勿侵官局之权而知无不为共济公家之务或纲条有所未正利害有所未明正期开善以相规安可不言而自守自今三司使所行事或未当本判官并应执谘所执理明而三司使不从则许面奏或事有已经敷奏获旨施行而未通便亦许指陈若本判官避事不言许它部判官及逐路转运使直具利害闻奏其或因而更改颇协便益并充课绩若明知利害循嘿不言则殿罚随之由是观之太祖皇帝时直言得失不为讪上明辩是非不为侵官所以尽事理而究下情也至太宗皇帝在位田锡以进谏为己任太宗以纳谏为盛德方锡为卢多逊所不悦出为河北南路转运副使也因入辞进封事论军国要机者一朝廷大体者四太宗赐诏答之且云自今有所见闻无辞献替其後复自相州上疏言方今筦榷货财网利太密躬亲机务纶旨稍频复有未喻圣意之事三奏请可行之事二其後又自睦州上疏曰近陛下有朝令夕改之事由制敕初行时有未当而无人封驳者给事中之过也陛下有舍近谋远之事由言动所为未合至理而无人敢谏诤者是左右拾遗补阙之过也又曰加以时久升平天下混一致陛下谓升平自得资陛下以功业自多日迁月移浸成圣性左取右奉无非睿谋又曰臣下言之则谓之封章陛下行之则出为法令法令可简而不可使繁制度可久而不可屡变变易不定是彰思虑之不精繁多难依是令手足之无措其後入为知制诰复奏疏论边事曰今之御戎无先於选将帅既得将帅请委任责成不必降以阵图不须授之方略又曰前年出师命曹彬以下欲取幽州是侯利用贺令图之辈惑悮圣聦陈画谋策而宰臣昉等不知去年招致义军劄配军分宰相普等亦不知之岂有议边陲发师旅而宰相不预闻今宰臣普三入中书再出藩镇人所具瞻事无不历乞陛下以军旅之事机密之谋悉与筹量尽其机画此乃国家大体君父至公又曰以臣所见小小公事不劳陛下一一用心若以社稷之大计为子孙之远图则在乎举大略求将相务帝王之大体也锡前後所陈深切载在史册足以彰太宗受言之美方是时也太宗以补阙拾遗时多循嘿失建官本意於是改为左右司谏左右正言俾职业之是修期名实之相副其後右正言谢泌数奏章论时政得失太宗嘉其忠荩擢左司谏赐金紫并钱三十万泌一日得对便殿复面加赏激泌谢曰陛下从谏如流故臣得竭诚昔唐末有孟昭图者朝上谏疏暮不知所在前代如此安得不乱太宗动容久之夫祖宗圣德岂羣臣之敢窥而其乐受忠谏无一善之不録然则舍已从人固尧舜之所以为大也

圣范十　臣尝谓自古祸乱之萌有三而宗社之本有一强臣擅兵外戚预政中常侍用事三者皆前古祸乱之萌也付托神器厚重而深固一者宗社之本也祖宗时窒其萌而培其本臣请得历言之太祖皇帝既诛李筠等一日召赵普问曰天下自唐季以来数十年间帝王凡易八姓战闘不息生民涂地其故何也吾欲息天下之兵为国家长久计其道何如普曰陛下之言及此天地人神之福也此非他故方镇太重君弱臣强而已今所以治之无他奇巧惟稍夺其权制其钱谷收其精兵则天下自安矣时石守信王审琦等皆太祖故人各典禁卫普乘间数言之请授以它职太祖曰彼等必不吾叛卿何忧普曰臣亦不忧其叛也然熟观数人者皆非统御才恐不能制服其下苟不能制服其下则军伍间万一有作乱者彼临时亦不得自由耳太祖悟於是召守信等饮酒酣喻以安危祸福之理明日皆称疾请罢於是乃渐消藩方之权收其精兵聚之京师国家二百余年无强臣擅兵之祸者由制之得其道故也杜太后聦明有智度每与太祖参决大政杜审琼太后之兄也与其弟审肇审进家于常山太后无恙时审琼尝入见置酒万岁殿上太祖与太宗以元舅故皆捧觞列拜称夀其尊礼不过如此而已昭宪升祔且一年始悉召赴阙皆命为大将军然并致仕赐第京师其後特命审琼代王继勲军职耳未尝及以政也国家二百余年无外戚预政之祸者亦由制之得其道故也太祖时左右内臣不过五十余员止令掌宫掖中事或不得已衔命而出止令干一事不得妄采听他事奏陈又诏年三十以上听养一子所以裁之者至矣至太宗时王继恩以平贼之功中书议欲以为宣徽使太宗曰朕读前代史书多矣不欲令宦官干预政事宣徽使执政之渐也止可授以它官宰相恳言继恩功大非此不足以赏太宗怒深责宰相因别建宣政使名以授之先是通进银台司隶枢密院凡内外覆奏文字必关二司然後奏御外则内官及枢密吏掌之内则尚书内省籍其数以下有司或行或否莫得而纠察也太宗始诏宣徽北院厅事为通进银台司命向敏中张咏同知二司公事然则祖宗之良法美意所以杜中常侍用事之渐又如此也三者皆自古祸乱之萌而太祖太宗深思远虑逆塞其原至於付托神器厚重而深固又足为万世之法且太祖藏誓书於金匮之事非汉唐之君所能及也至於太宗初置皇子侍读其後又为诸王及皇子府初置谘议翊善侍讲等官以王适姚坦邢昺等十人为之尝谓宰相曰近有人上章言及储贰者国家宗祀岂不在心朕於诸子常加训励今寮属悉择良善之士至於舆台皂隶之辈并朕亲选不欲令奸憸佞人在左右更待三五年後各渐成长朕於处驭必使得宜也其後以夀王为皇太子乔维岳杨砺为谕德杨徽之毕士安为庶子李至李沆为宾客宾客见太子如师傅之仪太子见必先拜动皆谘询焉京师之人见太子者皆喜跃曰真社稷之主也夫祖宗知天下之本在此察天下之祸在彼是以防微杜渐深计而极虑之也

蔡戡上奏曰臣闻尧传之舜舜传之禹皆曰允执厥中书赞舜曰重华协于帝赞禹亦曰祗承于帝尧舜之所传舜禹之所承莫非一道故尧舜为五帝之盛帝大禹为三王之显王後圣有作不可企及恭惟高宗皇帝茂建中兴勤劳三纪亲以天下授之夀皇圣帝夀皇嗣守丕基励精二十有七年亲以天下传之陛下陛下父子相继揖逊相承又非尧舜禹所能比拟亘古未有可谓盛矣三圣授受之际心传之妙愚臣不可得而闻窃读隆兴诏书有曰凡今日发政施仁之目皆得之问安视膳之余乃知夀皇动以高宗为法然则夀皇之治又陛下之所当取法也夀皇诚心爱民出於恳恻凡有水旱尤轸圣怀如捄焚拯溺唯恐或後不吝仓廪府库以赈济之勤恤民隐视之如伤此夀皇之仁也夀皇奉事北宫孝敬曲尽朝以五日岁时躬率百寮亲奉玉巵上千万夀以侈大庆自奉甚薄极天下以为养犹惧不至此夀皇之孝也夀皇励精为治每日视朝未尝暂废亲览章牍朝奏夕报不时宣召儒臣讲论经理询访治道此夀皇之勤也夀皇以俭约先天下在位日久宫室苑囿无所增益饮膳服御悉从裁损知天下之赋租乃生民之膏血未尝妄费滥予此夀皇之俭也夀皇遴选将帅分任边阃讲明军政简练师徒蜀道地最重去朝廷最远尤切西顾曩尝阙师亟命大臣镇抚之责以近期星驰而往所以修武备重边寄者如此夀皇待遇臣邻黜陟有序进退有礼纵有显恶必待人言洊至然後谴斥与衆共之示天下以至公所以劝臣下励风节者如此夀皇奬借言者导之使谏其人未必皆贤所言未必皆是夀皇不惮舍已而从之所以广言路振纪纲者如此夀皇爱惜名器不以假人凡有除授未合公论给舍缴駮无不听从所以吝爵赏抑侥幸者如此夀皇圣政载之简牍播之天下不可具举此数者其大要也臣愿陛下深念夀皇付托之重凡事亲修身立政用人一以夀皇为法则三圣之治如出一辙传之无穷施之罔极於舜禹有光矣实惟宗社无疆之休天下幸甚

戡又上奏曰臣闻事有见於载籍者不若传闻之详得於传闻者不若亲见之审祖宗之政布在图史斑斑可考然未若孝宗之治陛下之所亲见孝宗圣政天下能诵之难以悉举凡事亲修身立政用人皆可为万世子孙家法陛下嗣守丕基遵奉成宪罔敢坠失孝宗所以贻厥孙谋陛下所以绳其祖武者可谓两得之矣太上皇帝在位未久率循旧章然高世之行有二自古甚盛德之主鲜能及之太上驭下以严未尝假以词色凡有小过必加谴逐人人重足而立不敢挠法干政纪纲整肃中外清明此太上之义德也太上圣度包荒容受直谏虽犯顔逆指自敌已以下不能堪者太上怡然受之不以为忤未尝罪一言者此太上之容德也二者可为法於万世抑又陛下之所亲见臣愿陛下动法孝宗至如太上皇帝驭下纳谏之美尤当守而勿失则三圣之治如出一辙传之无穷施之罔极於祖宗有光矣实惟宗社无疆之休

元世祖时赵天麟上策曰臣闻绳祖武以受天祜者武王之继於文也兼三王以施四事者公旦之忠於周也高宗之命傅说曰迪我高后以康兆民仲尼告之曾子曰无念尔祖聿修厥德何祖宗之皆可法而子孙之不敢忘哉盖祖宗所以立业子孙所以守成立业者须备於三理四维守成者亦须备於三理四维故也夫道不足以御天下之衆岂能得天下哉德不足以一天下之心岂能服天下哉仁不足以博天下之施岂能安天下哉志於道据於德依於仁此之谓三理然後行之以乾健柔之以坤顺鼓之以震勇和之以咸感此之谓四维理以理之维以维之乃能立万世子孙帝王之业也或者以平乱右武持盈右文攻守非一途动荡有万变执陈迹以调政者犹胶柱而调弦拘旧章而求治者如刻舟而求劒将致弦不可调劒不可求而劳心无益也臣窃以为不然臣之所言者理也彼之所知者事也自万事之殊而归乎一理之同岂有不合者哉我圣朝太祖之立业也英雄入彀俊乂图功驾福气以长驱灿天光而下照强梁之子噤气吞声悖逆之徒糜躯碎首礼以定庆赏义以制刑罚庆赏以厉功能刑罚以加非辟上顺天时下协人欲凡此皆志於道也金行既坠水运方来冠一家天子之先王应四海人民之嘉会风尘未息雨露常濡已服者返旧业而安居未服者不得已而致讨凡此皆据於德也袖携三尺力拯群生奋遐方沙漠之龙庭居历世帝王之封域虽未暇并袭其礼乐然莫非暗运於权衡贻厥孙谋面稽天若凡此皆依於仁也而又不遑啓居居尝戒饬握乾符而大有緫师衆以同人翼翼夔夔兢兢战战岂非健乎逹宜处事舍已从人不先事以啓後悔之门不後时以亏先见之哲岂非顺乎果於济世信於立言符契有结绳之淳风戈甲有无敌之利用岂非勇乎恩波旁溢化日高明方其道行也圣心开江北之区及祚盛也神孙定江南之地七八九六无思不服亿兆三千惟时各遂岂非感乎伏望陛下永言孝思孝思维则保太平之广业览圣祖之宏规布于方维宣昭令典颁诸史舘庸播皇风移向时平乱之端为今日守成之具以极天下之望以尽陛下之孝不亦可乎道以修身德以御世仁以抚民健以迁善顺以理性勇以改过咸以结人三理理乎内四维维乎外宗庙常享其祭陛下常奉其祀卿士常守其职小民常托其庇非但遹追来孝亦所以垂裕後昆也

仁宗皇庆元年翰林学士承旨刘敏中上奏曰臣某等言盖闻人臣以报国为忠効忠以进言为先况臣等以衰暮之年遭逢圣运首膺宠召过荷异恩不有一言将何以报窃惟天育万物不能自理付之天子天子理万物不能独为付之中书中书所以行天子之令而裁理万物者也其事权不可不专犹虑有缺焉於是置御史台执宪以绳之绳之者所以成之也其纪纲不可不振苟中书之事权不分宪台之纪纲不沮天下无难事矣故圣王无为无为者得其要也其要柰何省台是已臣等前陈八事既尝言之矣钦惟皇帝陛下聦明知睿出于生知寛仁慈爱发乎至性爰自潜邸至践东闱再剪巨奸一匡宗社其规摹注措固已有在矣即位之日遵述世祖皇帝成宪颁降明诏播告天下丁宁切至闻者感动其於利民去弊之道至矣尽矣至谓除枢密院御史台徽政院宣政院各依旧制其余诸衙门及近侍人等敢有擅自奏啓中书政务者以违制论又至元三十年已後诸衙门改陞剏设并多余员数非世祖皇帝之制者从省台分拣减并降罢详此二条圣意之所以假权中书畀重宪台者昭然可见何者急於图治耳是以中外拭目欣覩太平然臣等愚谬过计犹有不得不冒罪为陛下言者夫欲得而患失与喜而夺悲人情之所同也今当分拣减降之始其患失而悲夺者为不少矣虑或萋斐之言伺便而入浸润肤受谤归省台倘省台一揺政本随易必至上烦圣虑下紊诸司在於远图所系甚大伏愿陛下弘乾坤之量廓日月之明谨更始之方守已颁之制提纲挈要确然不移使微渐之萌密遏潜弭如此事权自一纪纲自振庶政万几不劳而理陛下雍容高拱坐抚至治享万斯年无为之乐臣等之愿也干冒天威不胜恐惧

历代名臣奏议卷七十








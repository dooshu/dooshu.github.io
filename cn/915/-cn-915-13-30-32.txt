◇谢赵王赉犀带等启

某启：奉教垂赉犀装带、钱十贯。魏君宝带，特赐刘桢：赵王国租，偏资裴楷。贯藏文马，如烧安息之银；带插通犀，似猎云南之兽。北郭骚之长贫，是所甘惬；南宫敬之载宝，殊非念望。花开四照，唯见其荣，鳌戴三山，深知其重。昔沈羲将尽，逢司命而还生；士燮行埋，值仙人而更活。今日慈矜，斯之谓矣。马前驱前导路，或似识恩；鸡未晓而开关，容能报主。谨启。（《文苑英华》六百五十五）


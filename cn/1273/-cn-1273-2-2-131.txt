读宋史岳忠武传作


黄龙府，未饮酒；朱仙镇，班师陡；大理狱，中谗口；风波亭，落仇手；栖霞岭，名不朽，墓前尚种分尸桧，顽铁永跪秦缪丑。可怜大小眼将军，竟遭长脚相公长舌妇。“精忠”二字奉书亲拜受，“尽忠报国”四字涅背久，到头反付三字“莫须有”。偏安犹得一百五十年，可惜忠臣赍志三十九。小朝廷愿画淮守，从此稳坐太师椅，二圣之还付脑后。要知此事不独太师受其咎，不迎上皇、渊圣迎韦后。生为神霄帝，死作昏德公；固知五国城，不如太乙宫。九哥行乐岂念此，日日凤凰山下西湖中。桂子黄，荷花红，但幸靴尖踢不破，无人立马来吴峰。身本吴越王，衣锦浙西东；不念蒙尘苦，岂思恢复功。战郾城，败颍昌，逼汴京。麻扎刀，用步兵；拐子马，不复横；河朔州郡文檄行，中原父老壶浆迎。焉知五百背嵬军，弃之一旦功垂成；焉知十二金字牌，召之一日行兼程。天水碧复碧，南来将六更。南人归南北归北，百官洒泪甘会盟。文臣爱钱武惜死，朽柱有书文太平。空使三宗怨恫失鹏鸟，百家杂说诬猪精。惜哉中兴事，固云一委卿。叩马书生谏未已，丞相书报四太子；撼岳家军不用金人用御史，杀机乃以班师始。蜡书洪学士，致惜空复尔。桴鼓梁夫人，声孤槌不起。韩王怒，张王喜；骑驴湖上不复问，缚虎狱中容可止，画灰未完出片纸。一家忠孝竟如此，井中波沸银瓶水。宗爷爷死无人呼“过河”，岳爷爷死无人梗议和。桧掌朝章，熺埙掌国史，潜光商隐，史禁何其苛，安知乃有文孙大笔垂《金陀》，千秋公论原不磨。秦头压日康王弱，一德格天方建阁。太平翁已晋建康郡王爵，金根车待乘，九锡行堪索。朝四将，半零落；家十客，恣呼诺；专权十九年，遣归不负挞懒托。怪哉胡先生，当年比之荀文若，此语乃闻自游酢。家庙记，世泽斩非虐，秦城诗，王气来何著？他年秽冢穹碑文字无人作。惜逢东窗事未发，施全刺之反遭缚。须知忠愤有时雪，讼冤太早容非错，可怜允升已死，士籍已削。神旗天上何飞扬，宰木南向含湖光，湖上千年俎豆香，孝宗予谥行表彰，上媲诸葛武乡、郭汾阳。炎炎赫赫猢狲王，下场乃遇金地藏。






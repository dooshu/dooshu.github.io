○授李德裕平章事制

弼亮钧衡，宣翼统纪，明景化以凝庶绩，启嘉谟以建大中，爰求国桢，以辅台德。银青光禄大夫守兵部尚书上柱国赞皇县开国伯食邑七百户李德裕，元精孕灵，和气毓德，坚直成性，清明保躬。贞规澹夷，敏识冲远，学总九流之奥，文师六义之宗。令闻夙彰，佥谐允属。自提纲柏署，掌诰禁闱，厘纪律详平之司，竭訏谟密勿之节。洎廉察浙右，总镇滑台，再委旌旄，缉安邛蜀，克有殊政，咸怀去思，谅惟全才，茂此声绩。朕以畴庸之典，彝训所先，入迁司马之崇，弥积济川之望。是宜纳诲朝夕，擢居股肱，勉宏伊吕之勋，以嗣良平之美。业传相印，门袭戎旃，绍丝纶内职之荣，继鼎铉中枢之重，圭绂之盛，恩辉罕俦。尔宜罄乃忠贞，副我毗倚，无忝承命，服兹宠光。可守本官同中书门下平章事，散官勋封如故。


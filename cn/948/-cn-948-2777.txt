陆游　舍北野望

短景妨游兴，长歌慰作劳。

叶凋西埭近，水落北桥高。

病每随时剧，衰难与世鏖

旗亭新酿美，万事一秋毫。

陆游

陆游　舍北野望

断垄围蔬圃，枯桑系钓查。

经行桥独木，伫立路三叉。

野卉栖孤蝶，平川起乱鸦

榰筇无定处，兴尽即还家。

陆游

陆游　舍北野望

溪彴通西崦，山蹊缭北村。

残霞明水面，落叶拥篱根。

野父编龙具，樵儿习兔园。

吾今井蛙耳，敢复慕鹏鲲！

陆游

陆游　舍北野望

早岁遭逢异，中年促召频。

驰驱犹许国，卧起已须人。

药石三秋病，风波万里身。

篱门残照里，惨淡易伤神。

陆游


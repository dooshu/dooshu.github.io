释梵琮　颂古三十一首

谩将淡墨画垂杨，袅袅腰枝百尺长。

寄语行人不须看，一回看著断人肠。

释梵琮

释梵琮　颂古三十一首

旧鞋线断口头开，床下埋藏满面埃。

信手拈来著得著，人前拖去又拖来。

释梵琮

释梵琮　颂古三十一首

一日高名及第归，野花啼鸟尽迎随。

孃生面目浑如旧，只有青衫异昔时。

释梵琮

释梵琮　颂古三十一首

淡红浓绿暗纷纷，是处人家开竹门。

堪叹往来游玩者，不知身已过花村。

释梵琮

释梵琮　颂古三十一首

急水滩头把钓竿，洪波汹涌暮江寒。

锦鳞也解随钩上，一吸沧溟彻底乾。

释梵琮

释梵琮　颂古三十一首

临风索笑傲冰霜，吐露春光漏泄香。

两岸断桥人不渡，一川疏影横斜阳。

释梵琮

释梵琮　颂古三十一首

一回见面不相瞒，便把当台古镜看。

暗里照君还照我，清光一片逼人寒。

释梵琮

释梵琮　颂古三十一首

乞儿无缕又无褴，馊饭残羹勿处檐。

拈起多年破蓆袋，人前更不惧羞惭。

释梵琮

释梵琮　颂古三十一首

水牯牛儿也可夸，鼻绳拽断卧烟霞。

蓦然痒处轻抓著，便向人前露尾巴。

释梵琮

释梵琮　颂古三十一首

怪雨狂风势欲倾，阴垂六合见云腾。

一条瀑布岩前落，界破青山千万层。

释梵琮

释梵琮　颂古三十一首

臭口才开露贼身，看看平地惹埃尘。

傍观不解深藏舌，也作黏牙缀齿人。

释梵琮

释梵琮　颂古三十一首

撒出骊珠光炯炯，劈开美玉洞无痕。

几回贱卖无人买，堪笑乞儿孤此恩。

释梵琮

释梵琮　颂古三十一首

草里伤人血溅流，等闲解著毒蛇头。

炎炎恶风冲天上，赫日光中结蜃楼。

释梵琮

释梵琮　颂古三十一首

倾山红炉铁弹圆，轻轻拨著骨毛寒。

红光直透青霄外，塞壑填沟无处安。

释梵琮

释梵琮　颂古三十一首

跃出南山鳖鼻蛇，引他闲汉竞随邪。

万人丛里交肩过，唯是亲儿识得爷。

释梵琮

释梵琮　颂古三十一首

闹里轻轻飏碌砖，衲僧鼻也一时穿。

掀天笑罢归来矣，打著南边动北边。

释梵琮

释梵琮　颂古三十一首

家常茶饭不多般，遇客延留礼数宽。

若是上方曾饱者，和盘呈献不能餐。

释梵琮

释梵琮　颂古三十一首

少年宕子爱雕青，文彩肌肤相映明。

闹里只图遮俗眼，强将赤体以为荣。

释梵琮

释梵琮　颂古三十一首

一片油丝水面浮，随波摇动逐波流。

等闲抛在江湖里，绾著金鳞未肯休。

释梵琮

释梵琮　颂古三十一首

拏得大家些子本，门前铺席恣开张。

到头滞货同行市，价数高低两不争。

释梵琮

释梵琮　颂古三十一首

举目寥寥绝点新，老来无处可安身。

曾经几度雪霜苦，话著杨花愁杀人。

释梵琮

释梵琮　颂古三十一首

逆水张帆过海门，漫天烟雾暗昏昏。

举头便见扶桑国，休把南针定晓分。

释梵琮

释梵琮　颂古三十一首

柳色重重翠作堆，豁开三径不纡回。

门前是旧时底，付与渊明归去来。

释梵琮

释梵琮　颂古三十一首

柴头火种歨然红，荒草堆中遇疾风。

眼底蟭螟勿栖泊，撒开猛焰恣烧空。

释梵琮

释梵琮　颂古三十一首

婆子孤穷要嫁人，赵州闻得便相亲。

归来只说恩情话，堪笑无端惹客尘。

释梵琮

释梵琮　颂古三十一首

髑髅遍野难遮掩，碍寒行人转见垂。

从此一面看验后，也须拙地为深埋。

释梵琮

释梵琮　颂古三十一首

灵云一见更无疑，未彻明明说向谁。

榼{左木右上夭下韭}堆头添粪埽，顺风吹了逆风吹。

释梵琮

释梵琮　颂古三十一首

桃花开了杏花开，陈陈香风扑鼻来。

零落尽随流水去，更无一片点苍苔。

释梵琮

释梵琮　颂古三十一首

烧纸无端引崇来，看看家鬼返为灾。

青天白日弄门户，背手掩来顺手开。

释梵琮

释梵琮　颂古三十一首

荒村无物当风流，不解梳妆不识羞。

草里有花随手攫，等闲插在野人头。

释梵琮

释梵琮　颂古三十一首

天雄附子出绵州，价数高低一等酬。

治病杀人随所用，到头难觅个踪由。

释梵琮


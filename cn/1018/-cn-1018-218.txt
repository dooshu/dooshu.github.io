曹勋　和苏养直见贻二首

投闲久去大明宫，钟鼎山林兴已同。

但得眠云仍钓水，不妨抹月与批风。

颇能植杖闲为圃，尚欲临文学送穷。

烦子远来忘趼足，问言今作白头翁。

曹勋

曹勋　和苏养直见贻二首

罗浮真隐下珠宫，一粒丹砂魏武同。

岂但修龄还稚齿，因知韵语尽仙风。

潜真已信人非远，拔宅悬知理可穷。

分我刀圭他日事，红尘先拜紫髯翁。

曹勋


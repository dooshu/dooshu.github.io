○上周相公书

某再拜。伏以大儒在位而未有不知兵者，未有不能制兵而能止暴乱者，未有暴乱不止而能活生人、定国家者。自生人已来，可以屈指而数也。今兵之下者，莫若刺伐之法，《诗·大雅·维清》奏《象舞》之篇曰：“维清缉熙，文王之典。迄用有成，维周之祯。”《象》者，象武王伐纣刺伐之法，此乃文王受命，（受殷王专征之命也），七年五伐，留战阵刺伐之法，遗之武王，武王用以伐纣，而有天下，致之清平，为周家之祯祥。周公居摄，祀文、武於清庙，作此诗以歌舞文、武之德。其次兵之尤者，莫若钩援冲壁，今之一卒之长，不肯亲自为之。《诗·大雅》周公《皇矣》美周之诗曰：“以尔钩援，与尔临冲，以伐崇墉。临冲闲闲，崇墉言言。”此实文王伐崇墉，傅于其城，以临车冲，钩援其城，文王亲自为之。夫文王何人也，周公诗之，夫子删而取之，列於《大雅》，以美武王这功德，手弦而口歌之。不知後代之人，何如此三圣人？安有谋人之国，有暴乱横起，戎狄乘其边，坐於庙堂之上曰：“我儒者也，不能知兵。”不知儒者竟不可知兵乎，竟可知兵乎？长庆兵起，自始至终，庙堂之上，指踪非其人，不可一二悉数。高宗朝，薛仁贵攻吐蕃，大败於大非川。仁贵曰：“今年岁在庚午，不当有事於西方，此乃锺、邓伐蜀，身诛不返。”昨者诛讨党羌，徵关东兵用於西方，是不知天道也。边地无积粟，师无见粮，不先屯田，随日随饷，是不知地利也。两汉伐虏，骑兵取於山东，所谓冀之北土，马之所生，马良而多，人习骑战，非山东兵不能伐虏。昨者以步骑，百不当一，是不知人事也。天时、地利、人事，此三者皆不先计量短长失，故困竭天下，不能灭朴之虏，此乃不学之过也。不教人战，是谓弃之，则谋人之国，不能料敌，不曰弃国可乎！

某所注《孙武》十三篇，虽不能上穷天时，下极人事，然上至周、秦，下至长庆、宝历之兵，形势虚实，随句解析，离为三编，辄敢献上，以备阅览。少希鉴悉苦心，即为至幸，伏增惶惕之至。某顿首再拜。


◇萧太傅辞舆驾亲幸表

臣公言，近以神舆将降，昌启丹辞，重被还旨，未垂允，让尊弥光，褒优愈临，惭疚既积，敢忘谦请。臣乘幸藉私，岂曰无潜，攀霞镜月，非复常所，此必让德，信在於兹。但恩严交泊，固守莫从，免默恭典，伊荣加戚，宁容爰枉鸾驾，式惊臣府，访心验己，谅以不夷，求物校迹，誓无此义。且古今异饰，紫青变礼，取诸臣躬，未觌其安。伏愿陛下赐止冕辂，时停云驾，则俗践知方，臣蹈厚泰。（《本集》）


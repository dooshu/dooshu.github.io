金明池　春游

琼苑金池，青门紫陌，似雪杨花满路。云日淡、天低昼永，过三点两点细雨。好花枝、半出墙头，似怅望、芳草王孙何处。更水绕人家，桥当门巷，燕燕莺莺飞舞。

怎得东君长为主？把绿鬓朱颜，一时留住。佳人唱、《金衣》莫惜，才子倒、玉山休诉。况春来、倍觉伤心，念故国情多，新年愁苦。纵宝马嘶风，红尘拂面，也则寻芳归去。

◆《历代诗馀》调下注：“金明池，宋汴京游幸地也。南宋德寿出游，修旧京金明池故事。调名取此，双调，一百二十字。有以《夏云峰》别为一调者。按与此略无分别，盖即此调别名也。”《康熙钦定词谱》卷三十六云：“调见《淮海词》，赋东京金明池，即以调为题也。”又云：“此调始于秦观，有李弥逊词可校。”更云：“馀参僧挥词。”后载之，名“又一体”，末注：“此与秦词同，惟前段第七句作五字一句、四字一句。”僧挥即仲殊，与少游同时。徐案《淮海集》卷九有《西城宴集》诗二首，谓于元祐七年三月以中澣日游金明池、琼林苑，又会于国夫人园，会者二十有六人。诗云：“楼台四望烟云合，帘幕千家锦绣垂。风过忽闻花外笑，日长时奏水中嬉。”又云：“宜秋门外喜参寻，豪竹哀丝发妙音。”“犹恨真人足官府，不如鱼鸟自飞沉。”词人当据游园所感，自创《金明池》一调，以写一时之景。诗词对照，可为一证。而同时人僧挥继而作之，又一证也。《乐府雅词·拾遗》卷上有王晋卿《踏青游》词，亦写金明池之游。晋卿名诜，与少游同时，尝同游西园，见卷上《望海潮》（梅英疏淡）注。此又一证也。有此二证，可见谓无名氏作者，实不知少游作此词之背景也。（徐培均《淮海居士长短句笺注》）

《金明池》（琼苑金池）词意图

◎（金明）池在顺天门街北，周围约九里三十步，池西直径七里许。入池门内，南岸西去百馀步，有西北临水殿，车驾临幸，观争标锡宴于此。（宋孟元老《东京梦华录》）

◎青门：指帝京的城门。

◎紫陌：指京都的道路。

◎三点五点映山雨，一枝两枝临水花。（唐吴融《闲望》）

◎王孙游兮不归，芳草生兮萋萋。（《楚辞·招隐士》）

◎东君：指春神。

◎劝君莫惜金缕衣，劝君须惜少年时。花开堪折直须折，莫待无花空折枝。（唐杜秋娘《金缕衣》）

◎玉山倒：见《满庭芳》（北苑研膏）词注。

◎休诉：莫辞。

◎紫陌红尘拂面来，无人不道看花回。（唐刘禹锡《元和十年自朗州承召至京戏赠看花诸君子》）

◆怅望何处，只在燕飞莺舞中。（明李攀龙《草堂诗馀隽》）

◆点缀春光，如雨花错落。至佳人才子，共庆同春，犹令人神游十二峰，为之玩不释手。（同上）

◆（“好花枝”二句）花神现身时分。人生有几韶光美，倒尽金尊拼醉眠。朱淑真云：“愿教青帝长为主，莫遣纷纷点翠苔。”秦作曼声，琳琅振耳。（明沈际飞《草堂诗馀·正集》）

◆前阕写韶光婉媚，弈弈动人。次阕起处愿朱颜留住，意已感慨；至结句尤峻切，语意含蓄得妙。（清黄苏《蓼园词选》）

◆此词最明快，得结语神味便远。（清周济《宋四家词选》）


答侯官高云客

怀友思卓荦，寻山豁拘陋。
遂杖武夷策，冥搜遍岩岫。
朱蔡及李扬，先贤共辐辏。
寒泉既精舍，考亭复俎豆。
岂无嗣好音，秉德相先后。
讲席乃榛莽，断碑卧猿狖。
扁舟过建江，哲人叹不又。
闽中萃英华，阛阓充甲冑。
飓风捲地寒，淫雨决天漏。
吾病倦出门，高坐吟宵昼。
幸有林涵斋，松柏挺独茂。
杖履肯数过，文笔非雕镂。
后劲推高生，斐然擅深秀。
闻声欣夙昔，素心投邂逅。
珍馔集良朋，清池足枕漱。
洋洋述先德，吐辞如决溜（高诗近千馀言。）。
给谏与柱史，阀阅世维旧。
尊府虽郡僚，独立睨宇宙。
长啸激风霆，盛势薄梁窦。
拂衣还海陬，清白昭受授。
万卷富藏书，数椽存遗构。
有如原田膴，后人恣耕耨。
亦如薮泽深，再世足蒐狩。
凤毛实五色，述作明濯绣。
倾橐鲜长物，奇篇仍争购。
雅欲嗣风骚，未肯拾饤饾。
吴越资胜游，缟纻欢兰臭。
逆旅有穷交，恩勤等姻媾。
列传续高士，六经纷殚究。
大道谦未遑，才俊亦希遘。
沧海尚鲸鲵，被褐苦奔走。
谁能洗甲兵，万里无斥堠。
中路苦思君，搔首吟诗瘦。



陈睦


睦字和叔，一字子雍，莆田人，徙家苏州。嘉祐六年（1061）进士。熙宁三年（1070），秘书丞。召试，授集贤校理。出为两浙提点刑狱，拜监察御史。元丰间，累迁史馆修撰，改鸿胪卿。以宝文阁待制知广州，移知潭州卒。

沁园春

小雪初晴，画舫明月，强饮未眠。念翠鬟双耸，舞衣半卷，琵琶催拍，促管危弦。密意虽具，欢期难偶，遣我离情愁绪牵。追思处，奈溪桥道窄，无计留连。

天天。莫是前缘。自别后、深诚谁为传。想玉篦偷付，珠囊暗解，两心长在，须合金钿。浅淡精神，温柔情性，记我疏狂应痛怜。空肠断，奈衾寒漏永，终夜如年。

清平乐

鬓云斜坠。莲步弯弯细。笑脸双蛾生多媚。百步兰麝香喷。从前万种愁烦。枕边未可明言。好是蓝桥再渡，玉蓖还胜金钿。








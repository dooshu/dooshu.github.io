○上殇高氏墓志铭

维唐垂拱二年太岁景戌七月二十日，殇子高氏卒。呜呼哀哉含琼敷而不玉实者有矣夫？我观颢元机化，出入夭寿之数，荣落之原，皆一受而不易者也。悲夫！古人之仁懿中庸，不幸短命，今复见之於高子矣。高子渤海人也，黄州府君之幼孙，宛邱府君之叔子。生而岐嶷，实覃实华，越在襁褓，神明滋茂，童蒙渊敏，光润玉颜。八岁始教方书，受甲子，已知孝悌之道，诗礼之规，宛邱府君锺爱之。他日，尝趋庭与诸儿戏，神情涵泳，绰然如鸿雏鹄子，有青之意也。府君美之曰：“能光我家者此儿！”十五通《左氏春秋》及《尚书》，飞骞之志，日新宏大矣。不幸享年十七，遇暴疾而夭，呜呼哀哉！宛邱府君感恸，哀过於礼，曰：“不恨尔寿之不长，惜尔器之不彰。夫何苗育，今也则亡？呜呼！吾将老矣，尔远何哉？”其年七月，殡於家园，日月云徂，六载於兹矣。天授二年龙集辛卯，府君方大崇元域，以安先兆，诸子之柩皆焉。其年二月癸卯朔十八日庚申，启殡归瘗於大茔，礼也。铭曰：

来不可遏，去不可止。唯死与生，由生以死。於戏殇子！噫何往矣？伤慈父之肝情，独冥冥而长已。死而有知，可也；若其无知，悲尔！


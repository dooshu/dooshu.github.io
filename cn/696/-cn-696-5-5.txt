寄赠密之


故人回首地，三载愧容光。
日月还辉照，风云正渺茫。
许身空自大，抱膝意难忘。
乐毅干燕主，终军献武皇。
长缨今不用，骏骨古谁藏。
国厩多麒骥，天池满凤凰。
叩牛还俊杰，牧豕更贤良。
督亢生春草，滹沱散夜樯。
京华摇落远，关塞别离长。
河决鱼龙郁，江清鹳鹤翔。
梦惭红绵段，佩摘紫罗囊。
春后荒荒病，归来渺渺伤。
寄书怀蓟北，知汝卧枞阳。
笔势新来横，星官近可详。
元瑜为记室，敬礼擅文章。
海内芙蓉府，家声符玺郎。
新游应并冀，旧客半荆扬。
狎主诗名重，抒谋武略彰。
蜀山搜寇盗，楚峡上豺狼。
白帝天边固，青巾陇外张。
江陵愁竟下，皖口料严防。
何计干戈戢，长江一苇航。





◇对诏问因乱灭匈奴议

《春秋》晋士丐帅师侵齐，闻齐侯卒，引师而还，君子大其不伐丧，以为恩足以服孝子，谊足以动诸侯。前单于慕化乡善称弟，遣使请求和亲，海内欣然，夷狄莫不闻。未终奉约，不幸为贼臣所杀，今而伐之，是乘乱而幸灾也，彼必奔走远遁。不以义动兵，恐劳而无功。宜遣使者吊问，辅其微弱，救其灾患，四夷闻之，咸贵中国之仁义。如遂蒙恩得复其位，必称臣服从，此德之盛也。（《汉书·萧望之传》：五凤中，匈奴大乱，议者多曰：「匈奴为害日久，可因其坏乱，举兵灭之。」诏遣问望之计策，望之对云云，上从其议。）


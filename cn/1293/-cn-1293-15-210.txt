○谢道承词

闽县谢古梅阁学［道承］，学以躬行为主，词章非所注意，著有小兰陔集，附词数阕。中一题云：“福州林素斋明初守濮州，燕兵至，不屈，缚高竿上射死。妻亦抱谱自焚，今崇祀不替。”为赋满江红云：“燕子南飞，弹丸邑、阵云浓结。誓独把、江淮遮遏，臣心终竭。曹濮尚流呜咽水，金川俄测模糊血。问何如、睥睨供高皇，东藩铁。危竿上，雕翎集。烈焰里，霓裳灭。看全宗报国，臣贞妇烈。江荔盘中丹血染、山花髻上红蛇掣。历闽山、四百有馀年，钦双节。”其人其词，俱足千古。


【双燕离】

双燕双飞。双情相（乐府作想。）思。容色已改。（文苑作自故。）故（文苑作心。）心不衰。双入幕。双出帷。（文苑作闱。注云。一作帷。）秋风去。春风归。幕上危。双燕离。衔羽一别涕泗垂。夜夜孤飞谁相知。左回右顾还相慕。翩翩桂水不忍渡。（文苑作度。）悬目挂心思越路。萦郁摧折（文苑作拆。）意（文苑云。一有终字。）不泄。愿作镜（文苑作孤。）鸾相对绝。（文苑作镜中绝。注云。一作镜鸾相对绝。乐府云。一作鸾对镜绝。武本愿作镜鸾相对绝。○文苑英华二百六。《乐府诗集》五十八。《诗纪》九十三。）


○善谑驿和刘梦得酹淳于先生

（驿在襄州之南，即淳于髡放鹄之所，今讹为善谑驿。）

水上鹄已去，（《史记》：齐王使淳于髡献鹄于楚。出邑门，道飞其鹄，徒揭空笼，造诈成词，往见楚王曰：“齐王使臣来献鹄，过水上，不忍鹄之渴，出而饮之，去我飞亡。吾欲刺腹而死，恐人议王以鸟兽之故令士自杀。吾欲买而代之，是不信而欺吾王也。”楚王曰：“齐有信士若此哉。”厚赐之，财倍鹄在也。）亭中鸟又鸣。（《史记》又曰：齐威王喜隐，髡说之以隐曰：“国中有大鸟，止王之庭，三年不飞又不鸣。王知此鸟何也？”王曰：“不飞则已，一飞冲天；不鸣则已，一鸣惊人。”）辞因使楚重，（见上注。）名为救齐成。（威王八年，楚大发兵加齐。齐王使髡之赵请救。赵王与之精兵十万，革车千乘，楚闻之，夜引兵而去。）荒垅遽千古，羽觞难再倾。（宋玉《招魂》：瑶浆蜜酌实羽觞。注：觞，酒器也。插羽于其上。）刘伶今日意，（刘伶以譬禹锡。）异代是同声。（《易》：同声相应。）


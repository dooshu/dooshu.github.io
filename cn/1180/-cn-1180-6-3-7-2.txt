少师存斋徐相公七十寿


序往余读中秘书，则公为之师。公相业在嘉靖末及隆庆初而请老。今上嗣位，公年始及老，盖家居者三年矣。余既为公门人，不自意又从公政府之后，诸所为佐国家者，一惟公是师。公生之辰，即不及奉觞为寿，礼宜有言。

今世称人仁寿者，以为家人言耳，然其理不可易也。彼直以煦煦言仁，未睹仁体。夫仁于乾坤为元。是天地之大德也。于人则无偏无党，无反无侧，无作好恶。君体之而相调之。公尝善程夫子之言仁，以训学者，盖其所自得也。故其相业，海内能言之，余未暇论。第观庚戌而上，暨于嘉、隆，君子小人之进退，士风民俗之清浊，朝廷边鄙之休戚，如阴曀复开，如冱寒复燠，谁为此者乎？公方且作而不辞，生而不有，功成而不居，应天之道，年未及而引退。夫贵以身为天下，可以寄天下；爱以身为天下，可以托天下。渊乎微哉，吾以此识仁体矣！天道无心，诎信皆仁，皇极无私，与物委蛇。子贡称：“博施济众为仁。”孔子告以己欲立立人，己欲达达人。故人己一体，立达一心。是不必己，非不必人。名不必己归，功不必己出。荡荡平平，可以为天下，可以保真，可以引年。故庙廊亦仁，岩薮亦仁，匹夫匹妇与被其泽亦仁，一介不以取予亦仁。由耕野而保衡，不以其故增益；保衡而复于耕野，不以其故贬损。未尝不施，未尝不济，亦不必于施，亦不必于济，是以常施常济。常施常济，故常仁。常仁，故常寿。

昔汉安昌侯老，长安车驾数亲临问，而学士不免疵议。宋温国居洛十五年，绝口不言事，上亦不之问，而竖卒远夷知名，称真宰相司马，隐然倚以为重。此遵何德哉！假令君实耄期无恙，天下固愿之。人情如此，天道岂远哉！故公之寿不必吐纳导引，而长生久视，可悬策已。

大《易》爻义，乾元取象，或潜而勿用，或见而文明，或亢而有悔，或群而无首。此之休咎，不占可知。公毕在田之业，崇用九之德，高而不亢，返于初潜，其道无疆，利永贞矣。天下方以公为蓍蔡，何可一日无也？天子孳孳圣学，锐意太平，慕古宪乞之义，廑求旧之思，业诏有司存问。异日者，将礼三老五更于太学，固我公矣。夫仁于天下为元气，以佐天下为元勋。故公位为元臣，齿为元老，无论家居矣。后来者遵公约束，庶几画一之治。窃比于宋元祐耆硕者，公何啻君实，顾余为吕晦叔何如耳！






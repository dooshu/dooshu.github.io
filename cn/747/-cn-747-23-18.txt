○发诸州义仓制

用天之道，分地之利，此庶人之事也，非济育无以致其功；务在三时，遵其五教，此邦家之典也，非悦劝无以成其业。朕当夜分思理，明发听朝，惠绥群元，若保赤子。议狱以缓死，薄征以息人。年谷颇登，时政庶缉。而家给之长，仍或未均，蕴利之徒，犹闻赘聚。静言其事，应有厥繇。如闻贫下之人，农桑之际。多阙粮种，咸求倍息，致令贫者日削，富者岁滋，非所谓益寡裒多，务穑敦本之方也。思宏惠恤，以丞贫窭。且义仓元置，与众共之，将以克济斯人，岂徒蓄我王府。自今已后，天下诸州，每置农桑，令诸县审责贫户应粮及种子，据其口粮贷义仓，致秋熟后，照数徵纳，庶耕者成业，啬人知劝。生厚而德正，时顺而物成，国富家肥，於是乎在。凡厥主守，称朕意焉。


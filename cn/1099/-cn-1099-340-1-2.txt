○為議處重兵以安地方事 【 罷設鎮江總兵】

臣竊惟　國家兵制、無事則分隸於各衛有警則　上聞而調集功成奏凱、則將歸而卒還、此制之所以為善。而事之所以不擾也。其或設置重兵。以阻要害。則必有嘯聚之寇。不時之警。難制之勢。然後不得巳而屯聚以壓之。固未有無事而聚以自困者。鎮江儀真之間。沿江阻海。號稱多盜。然其居常之寇。不過十五為羣。挾兵私販。潛形俟間、流剽商舶而巳。嘉靖八年、侯仲金以販鹽餘孽、弄兵海渚之中以自固、當事者不知所以處之。激成其黨。流害地方。然亦間歲竊發之寇。非其常也。該部用言官議、防江一事誠宜重□江之貴不必更立大帥遂請設立總兵官於鎮江儀真、題奉　聖旨、崔文陞署都督僉事、充總兵官、提督上下沿江一帶地方、在鎮江儀真兩處駐劄遇月鹽徒盜賊生發、往來調度官軍兵快、設法緝捕寫敕并符驗關防旗牌、都給與他、事寧撫按官具奏取回別用欽此、臣於是仰見　陛下明燭萬里、言出為經、盖因事而命官。既足以成功。事寧而取回。不至於增擾。故自崔文既回之後、不復設官、而江淮之間、偃然無事者、皆　陛下至深至厚之澤也、嘉靖十九年、秦璠王艮以亡命小虜、出沒太倉、以臣觀之、曾未足以辱偏裨、而當事者蒼黃失措、欲復設總兵官於鎮江、固已非策、而又妄引以為江淮重鎮、遂置為定員、而遠調淮大通泰等衛官軍以防備守、徵泒蘇松常鎮等處銀兩、以廣召募、此則臣愚之所未喻者也、臣請舉其不必設、不可設、不宜設者、次第為　陛下陳之、長江之中、波濤渺茫、洲渚掩暎、固鹽盜出沒之藪也、然其防禦之制、下則州縣府衛分地以守廵、上則守備兵備、各據其要害、而又有兩廵江御史、分行於上下、提督操江文武重臣總轄於中流、其居常之寇。府衛州縣之兵皆可制之、而數歲間發之變、則兵備守備諸臣宜任其責、又有大於此而難制焉者、則操江文武重臣提兵而往可也、由是觀之、不煩更設其制巳備、使小大諸臣各舉其職則何變之能生苟不務得人而務設官。則亦無益於事。此臣愚所謂總兵之不必設也國家之費莫劇於養兵、而勢有所不惜者、懼盜賊之為良民禍也、今江淮之間、未聞有所謂嘯聚猖獗之寇而歲調淮大等處官軍二千餘員名。月給行粮。使之坐食於鎮江無事之時先自困弊。非計之得兼且淮大等衛衣糧不足行伍消耗。每一調遣齎送幫貼所在騷然。在鎮江未足以為重而淮太等衛先巳日入於彫弊而不可支矣蘇松等處飢荒困竭、百計所需、而亦令歲辦總兵官召募供給等銀數千餘兩、通計前後十餘年之間、公私所費何止十餘萬金、皆以有限之財、而投之無用之處、此臣愚所為總兵之不可設也禮曰設官分職、言有是官、則有是事也、今總兵官之在鎮江身為重臣。既不宜追狐逐鼠下同於州縣之司而又無嘯聚跳梁之寇足以自見其謀勇之實於是率皆下帷高坐。酒食自需交結過賓以延譽望流連山水以遣月日而巳前後職於是者、不下十輩、皆以罪去而率不聞有擒一賊以副　朝廷之委任、非其人之皆不才也、無可為之事以明職則見其過而不見其功。勢使之然也此臣愚所謂總兵之不宜設也、於地方無益、於事體有礙而又重為軍民之困、鎮江重兵、臣誠以為罷之便、臣以疏暗待罪江防、萬一有事而重兵尚在、亦可以分責而逭罪、然臣目擊其弊、而心知無益、亦安敢以一身之謀、妨國家之大計乎、伏乞勑下該部再加詳議如果臣言不謬、即將見在總兵一、取回別用、淮大等衛軍人各歸本衛、庶幾地方少蘇、而財力不至於重困矣


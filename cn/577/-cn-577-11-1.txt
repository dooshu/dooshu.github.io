蜀相


丞相祠堂何处寻〔一〕，锦官城外柏森森〔二〕。映阶碧草自春色，隔叶黄鹂空一作多好音。三顾频烦吴作繁天下计，两朝开济老臣心。出师未捷一作用身先死，长使英雄泪满襟。

〔一〕祠堂：《寰宇记》：诸葛武侯祠，在先主庙西，府城西有故宅。《方舆胜览》：在府城西北二里。武侯初亡，百姓遇节朔，各私祭于道中。李雄称王，始为庙于少城内。桓温平蜀，平少城，独存孔明庙。《蜀志》：后主景耀六年春，诏为亮立庙于沔阳。

〔二〕锦官城：《华阳国志》：成都西城，故锦官城也。锦江，织锦濯其中则鲜明，他江则不好，故命曰锦里也。《水经注》：成都夷里桥南岸道西有城，故锦官也。言锦工濯锦，则濯之江流，而锦至鲜明；濯以他江，则锦色弱矣，遂命之为锦里也。《元和郡国志》：锦城，在成都县南十里，故锦官城也。《益州记》：锦城在益州南笮桥东流江南岸，昔蜀时故锦官也，今号锦城，墉犹在。






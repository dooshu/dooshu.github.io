○兵部奏剑南节度破西山贼露布

臣闻天分四序，寒暑莫同；地裂八方，华夷各异。言语不达，讵可以政令齐？苞茅不供，乃可以干戈服。黄轩有涿鹿之战，以定火灾；颛顼有共工之阵，以平水害。逖听前古，无能去兵，将用抚柔遐荒，混一书轨，岂徒劳师玩寇、黩武残人而已哉？伏惟开元天地大宝圣文神武应道皇帝陛下清静端极，无为体道。祖文德而耀昌期，则种虏解甲；恢武功而运上策，皆慕化来宾。惟彼西戎，可逃天孽？岂谓慈仁广覆，犹见背阳之禽；声教旁罗，尚有吠尧之犬？伏以南蛮乱德，恃险偷生，吐蕃举国兴兵，资其叛逆。顷者西山战士，及八国子弟，因其窘逼，遂欲凭陵，敢怀犹斗之心，来犯必诛之令。以正月五日，率故洪腊城裹囊邛三节度兵马八万馀人，分为六道，攻围万安，柔远、明威、平戎及保宁都护卫等五城。驱牛马有甚於谷量，运干戈实逾於山积。万安城使金吾卫将军张知海、柔远城使右金吾卫大将军于仙障、平戎城使武卫刘元果、明威副使折冲管希光、摄保宁都护折冲马仙童等，久戍边隅，备闲攻守。或自固坚壁，不发悬门；或蓄其精锐，诱以羸弱。贼等不虞设诈，竞欲登陴。再鼓当彼竭之馀，一举得我盈之势，矢石齐发，噍类无遗。前後杀伤，不可胜纪。八国招讨副使左羽林军大将军董当、左羽林军将军董旁郎、董毕郎、右羽林董利、董歌弄、左骁卫将军董利峰、左武卫将军董奉仇、左威卫翊府中郎将先锋党利才统八国子弟八千馀众，并拜都护武士府健儿一千馀众，间道设伏，潜入深林，旗鼓相望，昼夜苦战。自其月十五日，都护武士杀贼众退散，至十七日，遂攻合所围明威、柔远两城兵马，并力死战，攻万安新城。十八日，都知西山子弟兵马副使左金吾卫大将军摄临翼郡太守董却曲、左羽林军大将军兼静郡太守董元智、右羽林大将军兼蓬山郡太守董怀恩、右骁卫将军兼归城郡太守董思贤、江源郡太守董懿、右骁卫大将军董仁罴、折冲董弄封等，领八郡骁勇，并蕃汉武士等七千人，自蓬娑路取牙山，出其不意，衔枚夜袭。贼等震惊，遂相残戮，弃其辎重，稍欲抽军，苍黄之际，翦除略尽。漂杵之血，方此非少；积观之尸，今兹目睹。同州节度副使都知兵马使左羽林大将军兼通化郡太守谭元受遣左金吾卫将军裴振、摄维川郡长史折冲张粲、山守捉使折冲姚高亻品、摄天保郡折冲杨夏、日摄司马董元勤等，率健纩三千人，自滴博领入，竞施掎角之势，各陈擒纵之谋。自正月五日至二月五日，前後转战五十馀阵，生擒吐蕃哥末国王渠时、兵马副使翟步离并士众等二千馀人，斩获故节度副使且禄翁、都知使乞吕徐男律熙等，械牛马羊等二十馀万。右威卫郎将康裕昌、保宁都护府长史锺景等，恭承将命，挺剑重围，宣传圣恩，晓谕将士，遂得贾勇，万夫激节。以少克众，实仗天威；取乱推亡，诚因庙算。今长鲸就戮，封豕载屠。桃塞放牛，徒闻往牒；华阳归马，稀遇圣朝。无甚庆快之至，谨遣威卫郎将杨如海奉露布以闻。军资器械，别簿录上。


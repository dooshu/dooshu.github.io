平原懿公主誄


俯振地紀，仰錯天文。

悲風激興，霜飆雪雰。

凋蘭夭蕙，良幹以泯。

於惟懿主，瑛瑤其質。

協策應期，含英秀出。

岐嶷之姿，實朗實貴。

在生十旬，察人識物。

儀同聖表，聲協音律。

驤眉識往，俯首知來。

求顏必笑，和音則孩。

阿保接手，侍御充傍。

常在襁褓，不停笫床。

專愛一宮，取玩聖皇。

何圖奄忽，罹天之殃。

魂神遷移，精爽翱翔。

號之不應，聽之莫聆。

帝用吁嗟，嗚呼失聲。

嗚呼哀哉！

憐爾早沒，不逮陰光。

改封大郡，惟帝舊疆。

建土開家，邑移蕃王。

琨珮惟鮮，朱紱斯煌。

國號既崇，哀爾孤獨。

配爾名子，華宗貴族。

爵以列侯，銀艾優渥。

成禮於宮，靈壒交轂。

生雖異室，沒同山嶽。

爰構玄宮，玉石交連。

朱房皓壁，皜曜電鮮。

飾終備位，法生象存。

長埏繕修，神閨掩扉。

二柩並降，雙魂孰依？

人誰不歿，憐爾尚微。

阿保激感，上聖傷悲。

城闕之詩，以日喻歲。

況我愛子，神光長滅。

扃關一闔，曷其復晢。






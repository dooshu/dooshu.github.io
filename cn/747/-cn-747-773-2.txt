○为中丞荥阳公谢借飞龙马送至府界状

右中使某奉宣恩旨，以臣赴任，特借飞龙马一匹并鞭辔等，送至京兆府界者。臣谬奉恩荣，出叨廉问，岂期蹇步，深轸皇慈，特命内臣，俾腾上驷。梁悬蜀镫，几覆吴鞍，每多曳练之疑，不假著鞭之力倏逾秦甸，将复周闲，照地回光，瞻天送影。长亭欲别，未期东道而来；双阙尚嘶，愿附北风之思。无任感恩恋阙雪涕屏营之至。


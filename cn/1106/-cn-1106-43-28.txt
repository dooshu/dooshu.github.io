○虢梦

虢公梦在庙，有神面白毛、虎爪，执钺立于西阿之下。（云云。）公觉，且使国人贺梦。舟之侨告诸其族曰：“众谓虢不久，吾今知之。”以其族行，适晋。（自“公觉”至“知之”新附。）

非曰：虢，小国也而泰，以招大国之怒，政荒人乱，亡夏阳而不惧，而犹用兵穷武以增其仇怨，所谓自拔其本者。亡，孰曰不宜？又恶在乎梦也？舟之侨诚贤者欤？则观其政可以去焉。由梦而去，则吾笑之矣。


【河激歌】

〖《〈列女传〉》曰：女娟者。赵河津吏之女也。简子南击楚。津吏醉卧不能渡。简子怒。欲杀之。娟惧。持楫走前曰：愿以微躯易父之死。简子遂释不诛。将渡。用楫者少一人。娟攘拳操楫而请简子。遂与渡。中流为简子发河激之歌。简子归。纳为夫人。〗

升彼河（《列女传》作阿。）兮而（《列女传》作面。《书钞》、《御览》作西。）观清。水扬波兮冒（《文选》注作杳。《御览》同。）冥冥。（《书钞》、《御览》不叠冥字。）

祷求福兮醉不醒。诛将加兮妾心惊。罚既释兮渎（《书钞》作河。）乃清。妾持楫兮操其维。蛟（《文选》注作交。）龙助兮主将归。呼来[□翟]（《御览》作棹。）兮行勿疑。（○《列女传》辨通篇。《书钞》百六。《文选》二十二车驾幸京口诗注。《诗纪前集》二。又《御览》五百七十二引清、冥、醒、惊、归、疑六韵。）


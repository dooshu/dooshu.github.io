【拟东城一何高诗】

（《诗纪》云。古《诗》曰东城高且长。）

西山何其峻。层曲郁崔嵬。零露弥天坠。蕙叶凭林衰。寒暑相因袭。时逝忽如颓。（玉台作遗。）三闾结飞辔。大（玉台作太。）耋嗟落晖。（《诗纪》误作挥。）曷为牵世务。中心若（玉台作怅。）有违。京洛多妖丽。玉颜侔琼蕤。闲夜抚鸣琴。惠音清且悲。长歌赴促节。哀响逐高徽。一虽万夫叹。再唱梁尘飞。思为河曲鸟。双游沣（《文选》作丰。六臣本注云。五臣作沣。玉台作丰。）水湄。（○《文选》三十。玉台新咏三。本集六。《诗纪》二十五。）


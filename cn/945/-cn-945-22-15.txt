代宰相谢赐新印三国志状

右臣等伏蒙圣慈赐臣等印本三国志各一部者鼎国三分备存於事迹麟台四部具列於籖题初成镂版之功遽荷赐书之宠此盖皇帝陛下先天合德乙夜留神小大必示於躬亲今古咸归於指掌以为方策所纪皆可以劝惩鱼鲁相传渐多於譌谬俾尽校雠之妙载加刋刻之工雕锼才毕於有司颁赉首沾於近列仰认好文之旨俯循懵学之姿窃位公台已共慙於尸禄服膺载籍庶或免於面墙曲承覆帱之仁永佩君亲之赐臣等无任云云


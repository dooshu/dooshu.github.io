魏和公五十序

士有不相见而相感者读其书闻其行谊其人斯见矣宁都魏氏三处士长曰善伯仲曰凝叔季曰和公并以文词节槩闻而叔子文最名数游江淮吴越间戊午春以博学宏词徵不起余恨不得见其人会同年王君令宁都余亟属曰毋失凝叔兄弟且寓书焉明年得凝叔报书赠我序尽出其家集有和公集十六卷且曰吾季向公久今五十矣愿假一言适秋病槩谢它文字然发和公集读且徧凝叔又为文以序其生平盖已略尽其为人矣尝臆论之曰凝叔介而和和公侠而儒者也凝叔耻言仕进不入公府而数交士大夫之贤者乐道其嘉言轶事故人士慕与之游和公忼爽好奇行重然诺间与世浮沈为文武大吏重客及义所不可则屹然不移尺寸始九岁时父徵君析产手一券踌躇曰以与祥则礼损与礼则祥损祥谓善伯礼则和公也和公应声曰宁损礼毋损伯兄少凝叔五岁事之如严父毛髪过则受杖噤莫敢出声由是尽得其兄学为文日肆易堂诸子年长二十以上者皆逊畏之和公亦自视天下无难事岁暮盗起往省伯兄於潮州客舍比返闻盗方杀人於隘商旅皆辍迹独倍直趣荷担者驰行曰盗方得货不遽出也稍缓则复来矣至隘上人血方殷也得乘间以过明日有踵行者又果被贼如其言亲殁益好远游适楚之闽粤渡琼海风浪夜作卒达琼州时兵变不色动啸咏自若北抵燕西入秦上太华山絶嶮处访道人彭荆山语从者曰人何必终牖下死便埋我返过中州游龙门而归筑室翠微峰顶榜曰吾庐叔子为之记是时愿倦游然所至必与贤豪结欢而天下倜傥士亦多闻其姓字交臂与语或贳酒痛饮旁若无人南康义士陷大狱讯者某推官故宁化李元仲门人也和公尝邂逅而未相熟识辄走数百里索得元仲书诡云有贸布客传此事今附书布客来幸活义士书至莫为通事急乃自名布客入叩头见之推官得书问元仲起居能应对目异其非庸估数引之起谢不敢明日再见叩头受报书难遂以解某义士不知也他日推官闻之自笑曰吾开眼不识魏和公其它画计赴人急难多类此客浙江时抚军范中丞贤者也周之不辞归辄为宗党助婚葬不以贻妻子性褊喜面折人过人多其义顾相引重贑郡文武吏时延见询地方利病多隂用其言而洁身高蹈不以一事关有司扞文法故卒保其身名叔子之所述如此虽然古之处士名贤豪而不免者衆矣天下乱方定今善伯既及於难凝叔又善病东南文字将惟和公是徵年又逾五十无已请摧壮心养余年优游一庐之中讲道咏歌毋雄谈负胜气为好事者所指名庶几雍肃孝友全处士之义且以是报叔子其或许我


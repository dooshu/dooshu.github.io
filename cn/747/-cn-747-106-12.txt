○郑珏罢相制

朕闻老氏谈经，无如知止，素王穷易，当在庶几，贤哲所以保身，进退於焉合道。其有位居元辅，功叙彝伦，节宣微爽於冲和，休致屡坚於章表。酌其陈力，莫若从人，俾回席於三台，就悬车於百揆。特进行门下侍郎兼刑部尚书同中书门下平章事充太微宫使宏文馆大学士上柱国荥阳郡开国公食邑一千五百户郑珏，皇朝轩冕，清庙笙镛，崇令望於缙绅，节雅音於律度。而自再持钧轴，益显公忠，寻更近市之居，兼杜扫门之迹。克己复礼，为官择人，爰属巡幸浚郊，务名贤而好善；经营雒邑，烦上相以卜年。方赖嘉猷，忽婴美疹。豆耳何妨於寂听，灰心顿悟於浮荣，高慕赤松，勇辞黄阁。朕以方调殷鼎，尚眷晋樽，欲尽殷勤，具观坚切，可久之规斯在，再三之请莫违。所以特许抽簪，免劳借箸，进崇阶於开府，假优秩於不朝，仍益井田，俾厚风俗。

於戏，祁奚请老，不无内举之规，张禹言情，亦有私恩之事。唯卿奉身而退，其德不回。予实嘉焉，美兼善也。勉从颐养，永保初终。可开府仪同三司尚书左仆射致仕，仍加食邑五百户。


4　六藝論儀禮五傳弟子


六藝論「五傳弟子」，謂高堂生之學，蕭奮、孟卿、后蒼、戴德、戴聖也。

【全云】康成所注是戴聖。

【元圻案】禮記篇首正義曰：「周禮、儀禮是禮記之書，自漢以後各有傳授。鄭君六藝論云：『案漢書藝文志、儒林傳云：「傳禮者十三家，唯高堂生及五傳弟子戴德、戴聖名在也。」』又案儒林傳云：『漢興，高堂生傳禮十七篇，而魯徐生善爲容。孝文時，徐生以容爲禮官大夫。瑕丘蕭奮以禮至淮陽太守。孟卿，東海人，事蕭奮，以授戴德、戴聖。』六藝論云『五傳弟子』者，熊氏云：『則高堂生、蕭奮、孟卿、后蒼及戴德、戴聖爲五也。』此所傳皆儀禮也。」〇釋文敘録曰：「蕭奮授東海孟卿，卿授同郡后蒼，蒼授聞人通漢及梁戴德、戴聖，沛慶普。」自注云：「孟卿，孟喜父。戴德，字延君，號大戴，信都太守。聖，字次君，號小戴，以博士論石渠，至九江太守。」






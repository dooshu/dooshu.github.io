卷十四


“种竹无时，雨过便移，多留旧土，记取南枝。”此种竹诀也。知此，则乡俗以五月十三日为移竹之候者，误人多矣。又云：“十人移竹，一年得竹；一人种竹，十年得竹。”盖十人移者，言其根柢之大，即多留旧土之谓也。《癸辛杂识》有种竹法，又以新竹成竿后移为佳。尝闻圃人云：“花木在晴日栽移者茂盛，阴雨栽移者多衰。今人种艺，率乘阴雨，以其润泽耳。”然圃人之说，盖有验者，不可不知。

吾乡布衣沈先生名玙，字孟温。洪武中，其家坐累谪戍云南之金齿。宣德初，归省坟墓。乡人以其经学该博，留教子弟。时年几六十，目已眚，终日端坐，与诸生讲解《四书》、《五经》，章分句析，亹亹不倦，微辞奥义，亦多发明。后还云南，所著有《稽言录》、《昆冈文稿》、《释奠议》。太仓在胜国时，昆山州治在焉，故多文学之士。后因兵燹，随州西迁。自设兵卫以来，军民杂处，人不知学。今文学日盛，固由学校作养之功。而其讲说来历，实先生有以启之也。其《释奠议》大略言：斯道肇于尧、舜，衍于禹、汤、文、武、周公，而折衷于孔子。然则由尧、舜而下，皆合祀于天子之学。天子之学有五，东曰东胶，西曰瞽宗，南曰成均，北曰上痒，而其中曰辟雍。盖上痒者，有虞氏之学也，居于北者，象五行之水，宜以尧、舜为先圣，稷、契为先师，而以建子之月行事。成均者，夏后氏之学也，居于南者，象五行之火，宜以禹为先圣，皋陶、伯益为先师，而以建午之月行事。瞽宗者，殷人之学也，居于西者，象五行之金，宜以汤为先圣，尹伊、仲虺、傅说为先师，而以建酉之月行事。东胶者，周人之学也，居于东者，象五行之木，宜以文、武、周公为先圣，太公望、召公奭为先师，而以建卯之月行事。辟雍居中，象五行之土，而孔子集群圣之大成，宜以孔子为先圣，颜子、曾子、子思、孟子、周子、二程子、张子、朱子为先师，而以辰戌丑未四建之月行事。其四代之贤者，各从祀于其学之两庑。自七十子而下，以及后世大儒，咸从祀于辟雍之两庑。然惟天子得以遍祀历代之先圣先师，而守令则唯祀孔子一圣、颜子至诸子九师而已。盖天子祭天下名山大川，诸侯祭封内山川，故唯天子得以遍祀天下之名贤，而其余皆不必祀，祀之则为僭且滥矣。近世金华宋濂作《孔子庙堂议》，颇合礼意，而惜乎犹有所未备也，故推广其说如此。先生自谓好礼之士，有能以此言请于朝，未有不从者，恐未必然。然此足以见其考古之学矣。

陈某者，常熟涂松人。家颇饶，然夸奢无节。每设广席，郩饤如鸡鹅之类，每一人前，必欲具头尾。尝泊舟苏城沙盆潭，买蟹作蟹螯汤，以螯小不堪，尽弃之水。狎一妓，为制金银首饰，妓哂其吝，悉抛水中，重令易制。积岁负租及官物料价颇多，官府追偿，因而荡产。乃僦屋以居，手艺蔬，妻辟纟卢自给。邻翁怜其劳苦，持白酒一壶、豆腐一盂馈之，一嚼而病泄累日。妻问曰：“沙盆潭首饰留今日用，何如？”某云：“汝又杀我矣。”

大臣进退，听望所系。而馆阁辅导密勿之地，居此者所系尤重也。近年阁老之去，自商文毅后，皆不以礼。寿光刘公一日朝退，将入阁，有校尉邀于路云：“免入，请回。”公径出，翌日辞。眉州万公之去，一大珰至阁下，摘去所佩牙牌，公遂出。舁夫以非时未至，徒行至朝房，借马归，遂辞。博野刘公之去，一内使至其家，促其疏辞。是在朝廷员失体貌，必诸公有以自取也。闻寿光以私受德王名酒，眉州以认皇贵妃同族，博野以撰张峦铁券文过迟，致嫌谤也。未知然否？

高皇尝集画工传写御容，多不称旨。有笔意逼真者，自以为必见赏。及进览，亦然。一工探知上意，稍于形似之外，加穆穆之容以进。上览之，甚喜，仍命传数本以赐诸王。盖上之意有在，它工不能知也。又闻苏州天王堂一土地神像，洪武中国工所塑。永乐初，有阖百户者除至苏州卫，偶见之，拜且泣。人问故，云：“在高皇左右日久，稔识天颜，此像盖逼真已。”

王继之，福建莆田人。为某官，壬午年死于国事。其死与方希直同，不可泯也。王良，河南人，以刑部左侍郎出为浙江按察使，是年阖室自焚。见《杭州志》。

《大学衍义》一书，人君修齐治平之术，至切至要，非迂远而难行者。其中三十九、四十卷《齐家之要》，历引前代宦官之事、忠谨之福仅八条，而预政之祸四倍其多。纵使人主知读之，左右其肯使之一见哉？苏人陈祚，宣德间为御史，尝上章劝读此书，上怒，逮祚及其子侄八九人，俱下锦衣狱，禁锢数年。上宾天，始得释。成化初，闻叶文庄亦尝言之，不报。近时邱祭酒先生浚，进所著《大学衍义补》若干卷，朝廷命刻板印行。其所补者，治平二事耳。愚谓能尽齐家已上工夫，则治平事业，皆自此而推之，虽无补可也。

京师有依托官府赚人财货者，名撞太岁，吴中名卖厅角，江西名树背张风，盖穿窬之行也。士人熟于嘱托公事者，此行亦忍为之。乡里前辈为显官，不入官府嘱事者，刑部主事吴凯相虞、进士郑文康时乂、吏部侍郎叶盛与中、刑部郎中孙琼蕴章、浙江副使张和节之而已。闻山东布政龚理彦文、福建副使沈讷文敏，皆端士，然皆卒官，予未之识也。

宋叶文康公时着《礼经会元》，于《周礼》大义多所发明。其言汉河间献王以《考工记》补《冬官》之缺，何异拾贱医之方，以补卢、扁之书，庸人按之，适足为病。且百工事，固非《周官》所可无，而于周公设官之意何补？况《秋官》有典端，玉人不必补可也。《夏官》有量人，匠人不必补可也。《天官》有染人，钟氏、■〈巾荒〉氏，虽阙何害？《地官》有鼓人，鲍人、韩人，虽亡何损？虽无车人，而巾车之职尚存；虽无弓人，而司弓矢之职犹在。匠人沟洫之制，已见于遂人；校人射侯之制，已见于射人。有如攻皮之工五，既补其三，而又缺其二，不知韦氏、裘氏，岂非《天官》司裘、掌皮之职乎？《周礼》无待于《考工记》，献王以此补之，陋矣。自《考工记》补《冬官》之后，先儒论议《周礼》者颇多，而未有为此说者，亦卓识也。

邱氏，苏人俞钦玉之妻也。钦玉，故刑部尚书士悦子，颇知书，而轻财好色。尝以邱无子，置妾七人，邱待之慈惠，而防之则严。每旦暮出入房闼，皆有节制。童子十五以上，不许入中门。成化间，钦玉游京师，客死教坊妓家。邱待众妾益厚，而制驭益严。丧甫终，存有其子者二人，余悉嫁之。二子皆遣为府学生，云：“吾待汝无厚薄，成否，汝之责也。”邱之父兄，皆不拘礼节之士，惧其有所窥，每至，必先出中门，延之别室饮食之。自钦玉死，家无妄费，而门无杂宾。俞氏已衰而复振者，皆邱之力也。

《杜律虞注》本名《杜律演义》，元进士临川张伯成之所作也，后人谬以为虞伯生所注。予尝见《演义》刻本，有天顺丁丑临川黎送久大序及伯成传序，其略云：注少陵诗者非一，皆弗如吾乡先进士张氏伯成《七言律诗演义》，训释字理极精详，抑扬趣致极其切当。盖少陵有言外之诗，而《演义》得诗外之意也。然近时江阴诸处，以为虞文靖公注，而刻板盛行，谬矣。其《桃树》等篇，“来行万里”等句，复有数字之谬焉。吾临川故有刻本，且首载曾昂夫、吴伯庆所著《伯成传》并挽词，叙述所以作《演义》甚悉，奈何以之加诬虞公哉？按文靖蚤居禁近，继掌丝纶，尝欲厘析诗书，汇正三礼，弗暇，独暇为此乎？杨文贞公固疑此注非虞，惜不知为伯成耳。嫁白诡坡，自昔难免哉。

近得《晦庵先生同年录》，因得以知宋科举之制。绍兴十八年二月十二日，锁院，敕差知贡举官一人，同知贡举官一人，参详官八人，点检试卷官二十人。十八日、十九日、二十日，引试诗赋论策三场，二十二日、二十三日、二十四日，引试经义论策三场。别试考试官一人，点检试卷官四人。二十三日，引试御试。敕差初考官三人，覆考官三人，详定官三人，编排官二人，初考、覆考点校试卷官各一人，续差对读毕克初、覆考同共考校官六人。四月十七日，皇帝御集英殿，唱名，赐状元王佐以下及第、出身、同出身共三百三十人释褐。当月十八日，赴期集所，纠弹三人，笺表五人，主管题名小录九人，掌仪二人，典客二人，掌计、掌器、掌膳、掌酒果各一人，监门二人。二十六日，依令赐钱一千七百贯。二十九日，朝谢。五月初二日，就法慧寺拜黄甲，叙同年。初五日，赴国子监谒谢先圣先师邹国公，立题名石刻于礼部贡院，赐状元王佐等闻喜宴于礼部贡院。第五甲第九十人朱熹，字元晦，小名沈郎，小字季延，年十九，九月十五日生。外氏祝偏侍下第五一兄弟无人一举娶刘氏。曾祖徇，故不仕。祖森，故赠承事郎。父松，故，任左承议郎。本贯建州建阳县群玉乡三桂里，父为户。

斗叶子之戏，吾昆城上自士夫，下至僮坚皆能这。予游昆痒八年，独不解此。人以拙嗤之。近得阅其形制，一钱至九钱各一叶，一百至九百各一叶，自万贯以上皆图人形，万万贯呼保义宋江，千万贯行者武松，百万贯阮小五，九十万贯活阎罗阮小七，八十万贯混江龙李进，七十万贯病尉迟孙立，六十万贯铁鞭呼延绰，五十万贯花和尚鲁智深，四十万贯赛关索王雄，三十万贯青面兽杨志，二十万贯一丈青张横，九万贯插翅虎雷横，八万贯急先锋索超，七万贯霹雳火秦明，六万贯混江龙李海，五万贯黑旋风李逵，四万贯小旋风柴进，三万贯大刀关胜，二万贯小李广花荣，一万贯浪子燕青。或谓赌博以胜人为强，故叶子所图，皆才力绝伦之人，非也。盖宋江等皆大盗，详见《宣和遗事》及《癸辛杂识》。作此者，盖以赌博如群盗劫夺之行，故以此警世。而人为利所迷，自不悟耳。记此，庶吾后之人知所以自重云。

阁老邱公《世史正纲》有云：佛氏入中国，始铸金为像，后又为土木之偶。后世祀先师亦以塑像，不知始何时。考史，开元八年，改颜子等十哲为坐像，则前此固有为塑像者矣。但先圣坐，而诸贤皆立，至是乃改立为坐耳。按晦庵先生《跪坐拜说》，闻成都府学有汉时礼殿，诸像皆席而地跪坐，文翁犹是当时琢石所为，尤足据信。及杨方子直入蜀帅幕府，因使访焉，则果如所闻者。且为仿文翁石像为小土偶以来，观此，则先圣先师之置像，盖自汉以来已有之矣。

种桕必须接，否则不结子，结亦不多。冬月取桕子舂于水碓，候桕肉皆脱，然后筛出核，煎而为蜡。其核磨碎，入甑蒸软，压取清油，可燃灯。或和蜡浇烛，或杂桐油制伞，但不可食，食则令人吐泻。其渣名油饼，壅田甚肥。

苎，每四五年一种，种须八九月去旧根，取当年旁生枝为佳。久不更种，到老根生白蚁伤之。种法，先锄地作沟，用污泥填壅，每沟约疏五六尺，或一尺。五月刈者名头苎，七月刈者名二苎，九月刈者名三苎。如茂盛，亦不须待至此月。及其未生旁枝，未生花，未遭狂风可也。若过时而生旁枝，则苎皮不长。生花则老，而皮粘于骨，不可剥。遭大风吹折倒，皮亦有断痕，而不佳矣。凡将刈，先以杖击去叶，然后刈之。落叶既壅于根，久而邑烂，到地亦肥，刈后，乘其未澡，以水沃之，剥重皮沤水中，一时取起，以铁刀戛去粗皮，阴干；若晒干，则硬脆不堪绩矣。雨后刈者，光润而佳。戛法以时，但一面着刀，以指按粗皮于刀上而抽取之。每一刈后，制苎稍暇，须灌粪一度，又以污泥覆之则肥，而收刈可以及时。大率织布以头苎为尚，二苎滋润而便于绩者耳，三苎尤劣。

五金之矿，生于山川重复高峰峻岭之间。其发之初，唯于顽石中隐见矿脉，微如毫发。有识矿者得之，凿取烹试。其矿色样不同，精粗亦异。矿中得银，多少不定，或一箩重二十五斤，得银多至二三两，少或三四钱。矿脉深浅不可测，有地面方发而遽绝者，有深入数丈而绝者，有甚微久而方阔者，有矿脉中绝而凿取不已复见兴盛者，此名为过璧。有方采于此，忽然不现，而复发于寻丈之间者，谓之虾蟆跳。大率坑匠采矿，如虫蠹木，或深数丈，或数十丈，或数百丈。随其浅深，断绝方止。旧取矿携尖铁及铁锤，竭力击之，凡数十下仅得一片。今不用锤尖，惟烧爆得矿。矿石不拘多少，采入碓坊，舂碓极细，是谓矿末。次以大桶盛水，投矿末于中，搅数百次，谓之搅粘。凡桶中之粘，分三等，浮于面者谓之细粘，桶中者谓之梅沙，沉于底者谓之粗矿肉。若细粘与梅沙，用尖底淘盆浮于淘池中，且淘且汰，泛扬去粗，留取其精英者。其粗矿肉，则用一木盆如小舟然，淘汰亦如前法。大率欲淘去石末，存其真矿，以桶盛贮，璀璨星星可观，是谓矿肉。次用米糊搜拌，圆如拳大，排于炭上，更以炭一尺许覆之。自旦发火，至申时住火候冷，名窖团。次用■〈火平〉银炉炽炭，投铅于炉中，候化，即投窖团入炉，用鞴鼓扇不停手，盖铅性能收银尽归炉底，独有滓浮于面。凡数次，炉■〈瓜句〉出炽火，掠出炉面滓。烹炼既熟，良久，以水灭火，则银铅为一，是谓铅驼。次就地用上等炉灰，视铅驼大小作一浅灰窠，置铅驼于灰窠内，用炭围叠侧，扇火不住手。初铅银混，泓然于灰窠之内，望泓面有烟云之气，飞走不定，久之稍散，则雪花腾涌。雪花既尽，湛然澄澈。又少顷，其色自一边先变浑色，是谓窠翻。烟云雪花，乃铅气未尽之状。铅性畏灰，故用灰以捕铅。铅既入灰，唯银独存。自辰至午，方见尽银。铅入于灰坯，乃生药中蜜陀僧也。

青瓷初出于刘田，去县六十里。次则有金村窑，与刘田相去五里余。外则白雁、梧桐、安仁、安福、绿绕等处皆有之。然泥油精细，模范端巧，俱不若刘田。泥则取于窑之近地，其他处皆不及。油则取诸山中，蓄木叶，烧炼成灰，并白石末澄取细者，合而为油。大率取泥贵细，合油贵精。匠作先以钧运成器，或模范成形。候泥干，则蘸油涂饰，用泥筒盛之，置诸窑内，端正排定，以柴筱日夜烧变。候火色红焰无烟，即以泥封闭火门，火气绝而后启。凡绿豆色莹净无瑕者为上，生菜色者次之。然上等价高，皆转货他处，县官未尝见也。

韶粉，元出韶州，故名。龙泉得其制造之法，以铅熔成水，用铁盘一面，以铁杓取铅水入盘，成薄片子，用木作长柜，柜中仍置缸三只，于柜下掘土，作小火日夜用慢火薰蒸。缸内各盛醋，醋面上用木柜，叠铅饼，仍用竹笠盖之。缸外四畔用稻糠封闭，恐其气泄也。旬日一次开视，其铅面成花，即取出敲落；未成花者，依旧入缸添醋，如前法。其敲落花，入水浸数日，用绢袋滤过其滓，取细者别入一桶，再用水浸，每桶入盐泡水并焰硝泡汤，候粉坠归桶底，即去清水，凡如此者三。然后用砖结成焙，焙上用木匣盛粉，焙下用慢火薰炙。约旬日后即干，擘开，细腻光滑者为上。其绢袋内所留粗滓，即以酸醋入焰硝白矾泥矾盐等，炒成黄丹。

采铜法，先用大片柴，不计段数，装叠有矿之地，发火烧一夜，令矿脉柔脆。次日火气稍歇，作匠方可入身，重锤尖采打。凡一人一日之力，可得矿二十斤，或二十四五斤。每三十余斤为一小箩。虽矿之出铜，多小不等，大率一箩可得铜一斤。每■〈火平〉铜一料，用矿二百五十箩，炭七百担，柴一千七百段，雇工八百余。用柴炭装叠烧两次，共六日六夜，烈火亘天，夜则山谷如昼。铜在矿中，既经烈火，皆成茱萸头出于矿面。火愈炽，则铅液成驼。候冷，以铁锤击碎，入大旋风炉，连烹三日三夜，方见成铜，名曰生烹。有生烹亏铜者，必碓磨为末，淘去粗浊，留精英，团成大块，再用前项烈火，名曰烧窖。次将碎连烧五火，计七日七夜，又依前动大旋风炉连烹一昼夜，是谓成■〈钅瓜〉（音嘲）■〈钅瓜〉者，粗浊既出，渐儿铜体矣。次将■〈钅瓜〉碎用柴炭连烧八日八夜，依前再入大旋风炉连烹两日两夜，方见生铜。次将生铜击碎，依前入旋风炉■〈火平〉炼，如■〈火平〉银之法。以铅为母，除滓浮于面外，净铜入炉底如水，即于炉前逼近炉口铺细砂，以木印雕字，作“处州某处铜”印于砂上，旋以砂壅印，刺铜汁入砂匣，即是铜砖，上各有印文。每岁解发赴梓亭寨前，再以铜入炉■〈火平〉炼成水，不留纤毫深杂，以泥裹铁杓，酌铜入铜铸模匣中，每片各有锋窠，如京销面，是谓十分净铜。发纳饶州、永平监应副铸。大率■〈火平〉铜所费不赀，坑户乐于采银而惮于采铜。铜矿色样甚多，■〈火平〉炼火次亦各有异。有以矿石径烧成者，有以矿石碓磨为末如银矿烧窖者。得铜之艰，视银盖数倍云。

香蕈，惟深山至阴之处有之。其法，用干心木、橄榄木，名曰蕈樼。先就深山下斫倒仆地，用斧班驳剉木皮上，候淹湿，经二年始间出，至第三年蕈乃遍出。每经立春后，地气发泄，雷雨震动，则交出木上，始采取。以竹蔑穿挂，焙干。至秋冬之交，再用工遍木敲击，其蕈间出，名曰惊蕈。惟经雨则出多，所制亦如春法，但不若春蕈之厚耳。大率厚而小者，香味俱胜。又有一种，适当清明向日处，间出小蕈，就木上自干，名曰日蕈。此蕈尤佳，但不可多得。今春蕈用日晒干，同谓之日蕈，香味亦佳。

已上五条，出《龙泉县志》。银铜青瓷，皆切民用，而青瓷尤易视之，盖不知其成之之难耳。苟知之，其忍暴殄之哉！蕈字原作葚，土音之讹，今正之。又尝见《本心斋蔬食谱》作荨，尤无据。盖《说文》、《韵会》皆无蕈字，《广韵》有之。

蔡季通《睡诀》云：“睡侧而屈，觉正而伸，早晚以时。先睡心，后睡眼。”晦庵以为此古今未发之妙。周密谓睡心、睡眼之语，本出《千金方》，晦庵偶未之见耳。今按前三句亦是众人良知良能，初无妙处。“半酣酒，独自宿，软枕头，暖盖足，能息心，自暝目。”此予诀也。

古人饮酒有节，多不至夜。所谓厌厌夜饮，不醉无归，乃天子燕诸侯，以示慈惠耳，非常燕然也。故长夜之饮，君子非之，京师惟六部、十三道等官饮酒多至夜。盖散衙时，才得赴席，势不容不夜饮也。若翰林、六科及诸闲散之职，皆是昼饮。吾乡会饮，往往至昏暮才散。此风亦近年后生辈起之，殊不思主人之情，固所当尽。童仆伺候之难，父每悬念之切，亦不可不体也。李宾之学士饮酒不多，然遇酒边联句或对奕，则乐而忘倦。尝中夜饮酒归，其尊翁犹未寝，候之，宾之愧悔。自是赴席，誓不见烛。将日晡，必先告归。此为人子者所当则效也。

国初，循元之旧，翰林有国史院，院有编修官，阶九品而无定员，多或至五六十人。若翰林学士、待制等官兼史事，则带兼修国史衔。其后更定官制，罢国史院，不复设编修官，而以修撰、编修、检讨专为史官，隶翰林。翰林自侍读、侍讲以下为属官。官名虽异，然皆不分职。史官皆领讲读，讲读官亦领史事。所兼预职事，不以书衔。近年官翰林者，尚循国初之制，书兼修国史。甚者，编修已升为七品正员，而仍书国史院编修官，亦有书经筵检讨官者，盖仍袭旧制故也。此出《东里文集》。有关制度，且可以示妄书官衔者，故记之。








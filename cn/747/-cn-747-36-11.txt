○赐朝集使敕

古者诸侯，岁时朝觐，将以陈其政理，用申考绩。今卿等受委亲民，远来会计，经途冒涉，曾并安好。朕每忧勤，念兹黎庶，悯其徭役未息，流寓莫归。是以当宁兴叹，中宵忘寝，永言共理，实冀分忧。凡有百姓，及鳏寡孤独，并乏绝之户，征镇之家，凡可矜恤，卿等此来，若何为养。今年稼穑，大率少似不丰，闾阎之间，有贮积否？至於百姓间事，朕欲委曲尽闻。卿等远来疲劳，卒难备对，且听寻亲知，续当序进，以问风化。


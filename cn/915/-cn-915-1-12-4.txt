◇对汤问

汤问于伊尹曰：「欲取天下，若何？」伊尹对曰：「欲取天下，天下不可取。可取，身将先取。（《吕氏春秋。先己》）

汤问伊尹曰：「三公九卿，二十七大夫，八十一元士，知之有道乎？」伊尹对曰：「昔者尧见人而知，舜任人然後知，禹以成功举之。夫三君之举贤，皆异道而成功，然尚有失者。况无法度而任已，直意用人，必大失矣。故君使臣自贡其能，则万一之不失矣。王者何以选贤？夫王者，得贤材以自辅。然后治也。虽有尧舜之明，而股肱不备，则主恩不流，化泽不行。故明君在上，慎於择士，务於求贤。设四佐以自辅，有英俊以治官。尊其爵，重其禄。贤者进以显荣，罢者退而劳力，是以主无遗忧，下无邪慝。百官能治，臣下乐职。恩流群生，润泽草木。昔者虞舜左禹右皋陶，不下堂而天下治，此使能之效也。（《说苑。君道》）

汤问伊尹曰：「三公九卿，大夫列士，其相去何如？」伊尹对曰：「三公者，知通於大道，应变而不穷。辩於万物之情，通於天道者也。其言足以调阴阳，正四时，节风雨，如是者举以为三公。故三公之事常在於道也。九卿者，不失四时，通於沟渠，修堤防，树五谷，通於地理者也。能通不能通，能利不能利，如是者举以为九卿，故九卿之事常在於德也。大夫者，出入与民同众，取去与民同利。通於人事，行犹举绳，不伤於言。言之於世，不害於身。通於关梁，实於府库。如是者举以为大夫，故大夫之事常在於仁也。列士者，知义而不失其心，事功而不独专其赏，忠政强谏而无有奸诈，去私立公而言有法度，如是者举以为列士。故列士之事常在於义也。故道德仁义定而天下正。凡此四者，明王臣而不臣。」汤曰：「何谓臣而不臣？」伊尹对曰：「君之所不名臣者四：诸父臣而不名，诸兄臣而不名，先王之臣臣而不名，盛德之士臣而不名，是谓大顺也。」（《说苑。臣术》、《五行大义》第二十二篇引《帝王世纪》）

汤问伊尹曰：「古者所以立三公九卿大夫列士者，何也？」伊尹对曰：「三公者，所以参王事也。九卿者，所以参三公也。大夫者，所以参九卿也。列士者，所以参大夫也。故参而有参，是谓事宗。事宗不失，外内若一。（同上）


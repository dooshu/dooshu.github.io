○李采访请驾停金牛一日表

臣某言：臣闻葵藿何禀，犹每倾阳，犬马无知，尚能恋主。伏惟陛下迥鉴巴蜀，指旗帜咸秦，万乘雷奔，经剑门之险阻；六宫云从，历栈道以崎岖。恐天步有厌於登临，圣躬暂劳于行幸，稍移玉辇，将至金牛。汉水梁城，郡当所守，蜀门秦塞，路则居中，乃微臣厕侍从之时，宜陛下休羽仪之地。伏望小停仙跸，宽一日之程，暂奉宸居，喜千年之遇。臣忝陪宗室，得备藩条，款之情倍万恒品。无任攀恋屏营之至，奉表陈情以闻。


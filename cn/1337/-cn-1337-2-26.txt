管仲论


杂霸家出而王道绝，王道绝而功利夸诈之徒兴。由是而每况愈下，王道终于不可复。于是谓王道绝于管仲可也，仲不将为圣王所不容乎？虽然，仲未可厚非也。春秋重尊王之义，周公则戎狄是膺。仲之为政也，尊周室，攘夷狄，是仲虽无春秋之严，而隐合春秋之旨；无周公之圣，而暗具周公之心者也。其治内也，乡长三选，连乡轨里，无以异于三代之治也。其交外也，封卫存邢，是又王者兴灭继绝之用心也。然则圣门五尺之童羞称五霸者，何也？曰：羞称五霸，非羞称仲也。齐桓而后，继起而霸者，其去仲盖远矣。仲承王道之绪，以术行其霸。继仲者罗仲之余，以诈行其霸，继仲者之罪，非仲之罪也。是故齐桓公正而不谲，仲有以辅之也。

然则孟子曷恶之曰：战国之世，兵革无虚日，生民之涂炭久矣？孟子思救以仁政，以王道勉时君，故不得不屏仲也。且当时以兵力相尚，以土地竞雄，时君之慕仲，知慕其战功，而不知叩其政事。孟子不欲言其战功，故并其政事而略之云尔。不然，孔子曰：“微管仲，吾其被发左衽矣。”孔子且厚称之，后人乃欲薄之，奚可哉？






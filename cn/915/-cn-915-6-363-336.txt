○公孙夫人序赞



夫人姓公孙氏，会稽剡人也。夫人资三灵之淳懿，诞华宗之澄粹，奇朗照于龆龀，四教成于弱笄，慈恩温恭，行有秋霜之洁，祗心制节，性同青春之和，敦悦宪章，动遵礼规，居室则道齐师氏，有行则德配女仪。礼服有盈，笾豆无阙。猗欤夫人，天姿特挺。行高冰洁，操与霜整。性扬兰芳，德振玉颖。猗彼琼林，奇翰有集。展彼硕媛，含德来绮。动与礼游，静以义立。（《艺文类聚》十八）

羊氏

羊氏，王伦妻。




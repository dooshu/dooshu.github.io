○宪宗圣神章武孝皇帝谥议（元和十五年五月）

王者崇高以配天，广大以法地，章明以象日月，诚信以合四时。谓之令王，谥以全德。所以名盛烈，昭至公，尧、舜、禹、汤、文、武、成、康是也。伏惟大行皇帝由疏封以继明，自前星而受命，以四海为养，以万乘问安。稽古法天，自家刑国，穆穆峻德，煌煌大明，焕乎人神，塞乎天地。国家天宝之季，宿兵中原，强侯专地，往往而有，号令不一，朝廷包羞。元和单威，霆击扫，戡夏翦蜀，擒潞殄吴，夷蔡取齐，朝沧纳定，开千载之期运，平六叶之梗俗。动也用轩辕之干戈，静也戢武王之弓矢，圣神之道，其至矣乎。以无方之能，行不宰之用，济天下之务，施天下之仁，夷狄之情伪，遐迩之虚实，揣其变化，权其後先，屈指前算，若合符契。多士济济，任其器略，文武俊杰，毕力致用。纲目张而万化具，斟酌明而百事宜，委庶务於庙堂之上，寿百姓於循良之府。开直言之路，庶无蔽听；（阙）广大之恩，物无违性。宥恕刑狱，哀惠困穷，省薄徭赋，尊礼老。约己恭俭，推心平明。公卿大夫，任德终耆，近狎贵宠，畏忌守法。采纳群正，听断精慎，忠直树立，谗邪不行，巍巍成功，赫赫在上。《春秋左氏传》曰：“武有七德、禁暴、戢兵、保大、定功、安人、和众、丰财之谓也。”歼夷奸宄，灾害讫息，禁暴也；淮河底定，大赦疵人，戢兵也；归马於汝南汉南，散卒於齐梁淮楚，保大也；封有劳，爵有德，定功也；宽天下之蚕丝，举域中之方正，安人也；赦生致之寇虏，爵拒命之戎将，和众也；乘舆服御，俭而有制，赐与供给，惠而中节，丰财也。神武不杀之德，其若是焉！不登轩年，不享舜寿，百姓思慕，如丧考妣，同轨毕至，昭庭有时，敢奉官常，尊名称德。

谨按谥法，兵禁残暴曰“圣”，应变无方曰“神”，洪度大明曰“章”，为人除害曰“武”，慈惠爱亲曰“孝”。戮鲸鲵而清四海，不曰圣乎！裁造作而刑一德，不曰神乎！洞明哲而贞百度，不曰章乎！推仁义而服万物，不曰武乎！戴尊亲而谐五典，不曰孝乎！《书》曰：“惟天聪明，惟圣时宪，法也敏也。”谨酌之谥法，质诸六经，谨上尊谥曰。“圣神章武孝皇帝。”庙号“宪宗”。谨议。


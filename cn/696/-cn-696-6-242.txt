立春前三日寄舒章京师


燕京腊月骑马来，雪花初落轩辕台。
画屏温室花争发，仙掌龙楼云半开。
李郎彤管双碧玉，狐裘蒙茸褐惨绿。
朝并相如赋上林，暮学扬雄箴九牧。
腰间锦鞲绣蝥弧，插羽鸣鞭塞垣曲。
白檀城北草中醉，黄花戍西烽下宿。
西曲胡姬度紫骝，秃衿小袖弹箜篌。
长安宛若空窈窕，茂陵小妾徒淹留。
知君落魄咸阳陌，矫首金门迷咫尺。
万石丞相常闭关，嫖姚将军不揖客。
黄金台上柳初晴，白玉河边草复生。
倘忆故人能问讯，江南千里乱啼莺。





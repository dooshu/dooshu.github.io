18　閩人舉進士由歐陽詹始　黄璞名士傳記太原伎事　登科記諸書


歐陽生哀辭：「閩人舉進士由詹始。」詹舉在貞元八年。史因之。黄璞閩川名士傳：「其前有薛令之、林藻。」攷之登科記，信然。【原注】歐陽詹之行，獲稱於昌黎，而見毁於黄璞記太原伎。黄介、喻良能爲文以辨。

【元圻案】韓昌黎哀辭曰：「詹事父母盡孝道，仁於妻子，於朋友義以誠。氣醇以方，容貌嶷嶷然。其燕私善謔以和，其文章切深，喜往復，善自道。讀其書，知其於慈孝最隆也。」〇王定保摭言十五：「薛令之，閩中長溪人。神龍二年及第，累遷左庶子。」〇書録解題傳記類：「閩川名士傳一卷，唐崇文館校書郎黄璞撰〔一〕。所記人物自薛令之而下，凡五十四人。」又：「唐登科記十五卷，丞相鄱陽洪适景伯編。按唐藝文志有崔氏顯慶登科記五卷，姚康科第録十六卷，李奕登科記二卷，丞相乃以三本輯爲一書。」又别集類：「歐陽行周集五卷，唐國子四門助教莆田歐陽詹行周撰。詹之爲人，有哀辭可信矣。黄璞何人，斯乃有太原函髻之謗？好事者喜得之，不信愈而信璞，異哉！然『高城不可見』之詩，題云途中寄太原所思，蓋亦有以召其疑也。昔人以曖昧受謗，傳之千古，尚未能明，孰謂今人行己而可不謹哉！」又：「林藻集一卷，唐嶺南節度副使莆田林藻緯乾撰。藻，貞元七年進士。」〇黄璞名士傳曰：「貞元中，杜黄裳知舉，試珠還合浦賦，進士林藻賦成，憑几假寐，夢人謂之曰：『君賦甚佳，但恨未敘珠去來之意耳。』藻寤，視其草，乃足四句。其年擢第，謝恩，黄裳謂曰：『唯林生敘珠來去之意，若有神助。』」「詹溺太原之妓，未及迎歸，而有京師之行。既愆期，而妓疾革，將死，割髻付女妓以授詹。詹一見大痛，亦卒。」〇唐文粹李貽孫歐陽詹文集序稱：「詹服聖人之教，慕愷悌之化，達君臣父子之節，忠孝之際，唯恐不及。常衮爲福之觀察，比君爲芝英。每燕饗，必召同席。君動不踰節，時人謂常公能識真。尋而陸相贄知貢舉，得士之盛，前無其倫，故君名在榜中。常與君同道而相上下者，有韓侍郎愈、李校書觀，洎君並數百歲傑出，人到於今伏之。」〇真西山跋歐陽四門集曰：「嘉定己卯，郡士林彬之爲余言：四門之文之行，昌黎亟稱之。至黄璞爲閩川名士傳，乃紀其太原妓一節，説者疑焉。近歲黄君介、喻君良能皆爲文以辨，謂宜登載編末，以澡千載之誣。余曰：四門之行，獲稱於昌黎，而見毁於黄璞。後之君子，惟昌黎是信乎？抑惟璞之惑乎？二君雖無言可也，不載之編末亦可也。」

〔一〕「撰」，原脱，據四庫本直齋書録解題卷七傳記類補。






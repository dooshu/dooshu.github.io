○独行

士有洁其处介其止於世者，行以古圣人，止以古圣人，不顾今之是非，不随众之毁誉，虽必不合於禄利，适乎道而已矣。要以今是我之非，我非今之是，彼知於我者闻毁适足誉，不知我者闻誉适足毁，昧然不顾其是非毁誉者用之。呜呼！士之道，得不顾其是非毁誉者用之，则天下之治，不啻半於淳古矣。今之所誉者，处以古圣人，以今达者，闻是则进，闻非则退。有爱者，闻毁而疏之。有不合者，闻誉而洽之。故道不加於世，业鲜异於众。则其人贸贸於禄利，蚩蚩於朝廷，望天下之治不啻於淳古也，难矣哉！


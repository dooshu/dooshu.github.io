○谢朱梁祖大砚瓦状

蒙恩赐臣前件砚者。伏以记室濡毫於鼻，刀佩非多。史臣染翰於螭头，筒形甚小。尚或文章焕发，言动必书，为号令之词，非典谟之训。如臣者，坐忧才短，行怯思迟。自叨金马之近班，常愧玉蟾之旧物。岂意又颁文器，周及禁林。制作泓氵亭，规模广滑。闭宫苔而色古，连沼石以光凝。敢不致在坐隅，酣茹笔阵。馀波浸润，便同五老之壶。终日拂磨，岂但一丸之墨。如承重宝，倍感深恩。


◇为王金紫谢齐武帝示皇太子律序启

臣闻化澄上业，划缨垂典，教清中世，艾服惩刑。自礼失宗周，俗反炎汉，张冯导其迹，贾杜浚其流，仲舒之得情，孔子之博约，故以义该往哲，尽美前王；而年世浸远，篇牍讹误，朽编落简，见诬前淑，侮文擅议，取弊後昆，立不倚衡，遂均鸿毛之殒，伤足居忧，忘贻发肤之痛，岂所以临河永叹，合育最灵者也？伏惟陛下施博天地，泽深禹汤，温舒之策，优游虚授，卫展之议，宁失弗经，削秋荼之法，解凝脂之网。（《艺文类聚》五十四。）


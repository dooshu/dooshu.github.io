谢赐貂鼠疏


伏蒙皇上念臣等日侍讲读，时值冬寒，特赐臣居正貂鼠皮六个，臣调阳貂鼠皮二个。臣等谨顿首祗领讫。

仰惟皇上天纵睿资，日新圣学，虽值沍严之候，尚勤讲习之功。臣等但愧经术空疏，无裨启沃；敢以风寒奔走，自爱发肤，岂意圣慈曲垂轸念？珥貂宠锡，恩尤重于解衣；温传宣，暖已逾于挟纩。昔宋祖开疆重武，远颁介胄之臣；今明主稽古右文，特赐章缝之侣。兹为旷典，实迈前闻。臣等敢不罄竭悃诚，寅恭夙夜。敷陈仁义之道，必见效于日就而月将；简求侍从之儒，期不至于十寒而一暴。






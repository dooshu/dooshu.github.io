○耀德不观兵赋（以“圣德照临，寰区清泰”为韵）

声教斯播，戎夷自平。只在推贤而耀德，岂由命将以观兵。垂彼衣裳，示朝廷之有序；橐其弓矢，俾海内以惟清。皇帝以眇属前闻，遐观列圣。谓修文而可致其肃穆，谓立武必伤乎性命。将欲来万国之好，去百王之病。鸿私元泽，常昭天子之仁；豹略经韬，不授将军之柄。故得地协三无，风清八区。混轨文於殊俗，销剑戟於烘炉。况其德乃车也，兵犹火乎。岂宜执以二三，临於下土；安可封其十万，扰彼边隅。所以修之为勤，戢之不惑。汤修而葛伯斯服，舜舞而有苗自格。是知失德者由乎纵五兵，偃兵者在乎兴七德。今则朔野烽灭，辽阳戌。尧心非乐乎丹浦，周马已归乎华山。使行喙息之微，咸跻寿域；见执锐被坚之役，尽复人寰。然後泽溢区中，尘消塞外。四方忘覆载之力，百姓免杀伤之害。雕题辫，倾心而俱喜子来；率土普天，鼓腹而悉歌时泰。盖由煦妪仁广，含宏道深。慕羲农之化洽，鄙汤武之君临。晓月彤庭，共睹乾坤之量；秋风榆塞，不闻金革之音。斯乃帝道潜融，宸襟洞照。得允文允武之体，臻一张一弛之要。可谓超五帝而越三皇，合二仪而齐两曜。


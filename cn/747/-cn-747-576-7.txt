○上扬州李吉甫相公献所著文启

宗元启：始阁下为尚书郎，荐宠下辈，士之显于门闼者以十数，而某尚幼，不得与于厮役。及阁下遭谗妒，在外十余年，又不得效薄伎于前，以希一字之褒贬。公道之行也，阁下乃始为赞书训辞，擅文雅于朝，以宗天下。而某又以此时去表著之位，受放逐之罚，荐仍囚锢，视日请命。进退违背，思欲一日伏在（一作于）门下而不可得，常恐抱斯志以没，卒无以知于门下，冥冥长怀，魂魄幽愤，故敢及其能言，贡书编文，冒昧严威，以毕其志，伏惟览观焉。幸甚幸甚。

阁下相天子，致太平，用之郊报，则天神降、地祗出；用之经邦，则百货殖、万物成；用之文教，则经术兴行；用之武事，则暴乱剪灭。依倚而冒荣者尽去，幽隐而怀道者毕出，然后中分主忧，以临东诸侯，而天下无患。盛德大业，光明如此，而又有周公接下之道，斯宗元所以废锢滨（一作摈）死，而犹欲致其志焉。阁下倘以一言而扬举之，则毕命荒裔，固不恨矣。谨以杂文十首上献。缧囚而干丞相，大罪也。宁为有闻而死，不为无闻而生。去就乖野，不胜大惧。谨启。


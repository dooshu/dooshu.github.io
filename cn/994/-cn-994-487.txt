吴芾　送侄赴廷试

经术传家几缙绅，孙吴决策旧无人。

上将用武方留意，汝始程能遂发身。

伫展六韬登上第，更资三釜及偏亲。

两科自此增双美，何患衰宗不再振。

吴芾

吴芾　送侄赴廷试

我是田家本业农，偶然两世到蟾宫。

书生天幸有如此，岂复更忧吾道穷。

吴芾

吴芾　送侄赴廷试

昔年三榜偶联荣，人道吾家好弟兄。

更喜鸰原俱有子，还来雁塔再题名。

衰宗正恐儒风坠，晚景那知好事并。

老子已为归去计，从今看汝奋鹏程。

吴芾

吴芾　送侄赴廷试

一第男儿未足夸，喜传衣钵振吾家。

大廷好上千言对，要使声名播迩遐。

吴芾

吴芾　送侄赴廷试

上林跃马看腾骧，父老犹方昔日张。

顾我儿曹殊未学，敢将踪迹继前芳。

吴芾


○封卫伯玉城阳郡王制

门下：建尔茅社，所以亲诸侯；加以金紫，所以封异姓。盖章叙之旧制必选功而茂赏。开府仪同三司检校工部尚书兼江陵尹御史大夫充荆南节度观察处置等使上柱国芮国公卫伯玉，性与宏毅，识资冲远。公直不挠，智谋尤沈，忠厚可移，文武是宪。幼读坟典，素知名於国庠；晚藉韬钤，因效策於戎幕。累膺将帅之重，积有艰钜之勋。竭力事边，乃诚王室，伏波料敌，每合我心。司马理军，差强人意，自荆门作镇，式是南邦。九江孔殷，三楚之会，澄清节制，实得专征。而谋求政理，开示恩信，既爱人而省刑，将息马以论道。宽而有制，令协於师贞；简则易从，风行於刺举。疆事宁晏，厥功茂焉，二等之荣，允兹驭贵。宜锡襃封之命，俾光优异之礼。可封城阳郡王，食邑三千户，馀并如故。


○请移植三脊茅奏（开元十三年四月）

昔齐桓公九合诸侯，一正天下，将欲封禅，问於夷吾。夷吾对曰：“江淮间三脊茅生，用以缩酒，乃可封禅。”其时无茅，桓公大惭而罢。自历千古，今始一生。昔宣王南征，责楚包茅不入，王祭不供，则是其地生茅，今高一尺，至七八月长足，方堪缩酒。特望圣恩至时令采，用祭泰山，并根掘取，苑内植之。


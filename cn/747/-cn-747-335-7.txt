○对识书判

〈乙家有《论语谶》，邻告其畜禁书，科徒一载，郡断无罪，未知合否？〉

幽家元苞，秘书赤制。贾逵是レ，且未能言；郑兴不为，孰云有学？倘在法而斯禁，宁当刑而可舍？丕惟斯乙，嗜学可嘉，仰惠施之藏书，得蔡邕之旧业。通德惟异，未闻北海之旌；里仁是依，遽致西邻之责。有《论语》之谶，则称私畜禁书；览《天官》之文，岂曰潜窥元象？将循名以责实，何加少而为多？役以牵傍，是非举直。闻言是信，虽吾子之有猜；执德不回，终匹夫之为谅。请从郡断，以黜邻告。

卢履冰

履冰，幽州范阳人。开元五年为右补阙。


○为荥阳公上衡州牛相公状

不审近日尊体何如？相公早辅大朝，显有休绩。伊尹同德，皋陶矢谟，并著在典经，垂於名命。而又载怀达节，不有成功，神理佑谦，天道保退。伏料调护，常极和宁。然某窃计前经，遐追曩躅。险而不坠，邵公所以能谏；约而无，重耳所以复还。况今庆属休期，运推《常武》，必资国老，以立台庭。伏料即时，入膺荣召。凡在华夏，莫不祷祠。某实乏勋庸，谬当廉察，将因行役，获报尊严，俯执轻桡，恨无飞翼。会昭潭积雨，南楚增波，尚滞旬时，若隔霄汉。齐心结念，常存李固之匿犀；倚寐衔诚，已梦孙宏之脱粟。攀恋之至，犹积下情。


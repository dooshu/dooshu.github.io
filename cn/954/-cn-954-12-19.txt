陈必复　寄石泉云间明府叔

容易成离索，临分重忍言。

夜船杨柳岸，晓枕荻花村。

山雨断云肢，溪风生浪痕。

悬知自公退，怀抱欠同论。

陈必复

陈必复　寄石泉云间明府叔

异政人能说，新吟客为传。

一官清似水，万事信於天。

养鹤分厨料，收书出俸钱。

昼庭少公事，闭阁抱琴眠。

陈必复

陈必复　寄石泉云间明府叔

卧念相从乐，杜门岑寂中。

曙窗报晴色，寒叶语秋风。

别去诗难稳，愁来酒易空。

相看渚数驿，好为寄书筒。

陈必复


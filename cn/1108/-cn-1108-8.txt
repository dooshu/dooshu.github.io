卷八

[集部,别集类,汉至五代,柳河东集]

钦定四库全书

柳河东集卷八

唐　柳宗元　撰

行状

段太尉逸事状【太尉段秀实代宗时以白孝德荐为泾州刺史新旧史皆有传旧史载其事甚详新史取公所为状书之汾阳王郭子仪也王子曦子仪之子睎耳据状元和九年永州作集又有与史官韩愈致段太尉逸事书此状当在书之先云】

太尉始为泾州刺史【泾与邠州皆隶关内道】时汾阳王以副元帅居蒲王子曦【音希】爲尚书领行营节度使寓军邠州【邠悲巾切】纵士卒无赖邠人偷嗜暴恶者率【一作卒】以货窜【取乱切】名军伍中则肆志吏不得问日羣行丐取於市不嗛【音歉说文不足也】辄奋击折人手足椎釡鬲瓮盎【釡音辅正作鬴鬲音历鼎属也盎於浪切?也】盈道上【盈一作蔡与撒同如蔡叔之蔡新唐书改作盈故或作盈一又作弃】袒臂徐去【袒一作把非是】至橦杀孕妇人【橦传江切】邠宁节度使白孝德以王故戚不敢言太尉自州以状白府愿计事至则曰天子以生人付公理公见人被暴害因恬然且大乱若何孝德曰愿奉教太尉曰某为泾州甚适少事今不忍人无寇暴死以乱天子边事公诚以都虞候命某者能为公已乱使公之人不得害孝德曰幸甚如太尉请既署一月睎军士十七人入市取酒又以刃刺酒翁坏酿器【坏胡怪切酿女亮切】酒流沟中太尉列卒取十七人皆断头注槊上【槊音朔说文长矛也】植市门外曦一营大噪【先到切与噪同】尽甲孝德震恐召太尉曰将奈何太尉曰无伤也请辞於军孝德使数十人从太尉太尉尽辞去解佩刀选老躄者一人【躄必亦切说文不能行也】持马至曦门下甲者出太尉笑且入曰杀一老卒何甲也吾戴吾头来矣甲者愕因谕曰尚书固负若属耶副元帅固负若属耶奈何欲以乱败郭氏为白尚书出听我言曦出见太尉太尉曰副元帅勲塞天地当务始终今尚书恣卒为暴暴且乱乱天子边欲谁归罪罪且及副元帅今邠人恶子弟以货窜名军籍中杀害人如是不止几日不大乱大乱由尚书出人皆曰尚书倚副元帅不戢士然则郭氏功名其与存者几何言未毕曦再拜曰公幸敎曦以道恩甚大愿奉军以从顾叱左右曰皆解甲散还火伍中敢譁者死太尉曰吾未晡食【晡音逋晚食】请假设草具既食曰吾疾作愿留宿门下命持马者去旦日来遂卧军中曦不解衣戒候卒击柝卫太尉旦俱至孝德所谢不能请改过邠州由是无祸先是太尉在泾州为营田官泾大将焦令谌取人田自占数十顷给与农曰且熟归我半是岁大旱野无草农以告谌谌曰我知入数而已不知旱也【谌氏壬切】督责益急且饥死无以偿即告太尉太尉判状辞甚巽使人求谕谌谌盛怒召农者曰我畏段某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮【衣於既切】手注善药旦夕自哺农者然後食【哺音逋啜也】取骑马卖市谷代偿使勿知淮西寓军帅尹少荣刚直士也入见谌大骂曰汝诚人耶泾州野如赭【音者说文赤土也】人且饥死而必得谷又用大杖击无罪者段公仁信大人也而汝不知敬今段公惟一马贱卖市谷入汝汝又取不耻凡为人犯天灾傲大人击无罪者又取仁者谷使主人出无马汝将何以视天地尚不愧奴隶耶【隶郎计切】谌虽暴抗然闻言则大愧流汗不能食曰吾终不可以见段公一夕自恨死及太尉自泾州以司农徵戒其族过岐【音祁山名】朱泚幸致货币慎勿纳及过泚【此礼切】固致大绫三百匹太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁至泚反太尉终吏以告泚泚取视之其故封识具存

太尉逸事如右

元和九年月日永州司马员外置同正员柳宗元谨上史馆今之称太尉大节者出入以为武人一时奋不虑死以取名天下不知太尉之所立如是宗元尝出入岐周邠斄间【斄他来切】过真定北上马岭历亭鄣堡戍【鄣音章说文纪邑也堡音保说文墇也】窃好问老校退卒能言其事太尉为人姁姁【况羽切】常低首拱手行【一作促】步言气卑弱未尝以色待物人视之儒者也遇不可必达其志决非偶然者会州刺史崔公来言信行直备得太尉遗事覆校无疑或恐尚逸坠未集太史氏敢以状私於执事谨状

故银青光禄大夫右散骑常侍轻车都尉宜城县开国伯柳公行状【柳浑新旧史皆有传又字夷旷柳氏本自鲁孝公子展之孙以王父字为展氏至展禽食采於柳下又臾氏为柳鲁为楚灭柳氏入楚楚为秦灭乃还晋之解县秦置河东郡故为河东解县人公谓其先河东人自黄帝后稷降於周鲁以字命族因地受氏盖以此也据諡议贞元十五年从孙某谨上状盖同时作】

曾祖善才皇荆王侍读

祖尚素皇润州曲阿县令

父庆休皇渤海郡渤海县丞赠蔡州刺史工部尚书

汝州梁县梁城乡思义里柳浑年七十四状

公字惟深其先河东人晋永嘉年【永嘉怀帝时也】有济南太守卓者去其土往【一作代】仕江左公实後之柳氏自黄帝后稷降於周鲁以字命族因地受氏载在左氏内外传及太史公书自卓至公十有一代为士林盛族着於南朝历代史及柳氏家牒惟公质皃魁杰度量宏大弘和博达而遇节必立恢旷放驰而应机能断其居室奉养抚字之诚仪于宗戚而内行着焉其莅政柔仁端直之德洽於府寺而外美彰焉凡为学略章句之烦乱采摭奥旨以知道为宗【摭之石切说文拾也】凡为文去藻饰之华靡汪洋自肆以适巳为用自始学至於大成躭嗜文籍【躭与耽同都含切】注意钻砺【钻祖官切说文所以穿也】倦不知游息威不待榎檚【榎古雅切】儒言雅旨【雅一作经】夙有闻知年十余岁有称神巫来告曰若相法当天且贱幸而为释可以缓而死耳位禄非若事也公诸父素加抚爱尤所信异遽命夺去其业从巫【一有之字】言也公不可且曰夫性命之理圣人所罕言缙绅者所不道巫何为而能尽之也且令从之而生去圣人之教而为异术不若速死之愈也於是为学甚笃其在童幼固不惑於怪谲矣【谲古穴切说文权诈也】开元中举汝州进士计偕百数公为之冠【音贯後同】礼部侍郎韦陟异而目之一举上第调授宋州单父尉操断举措通乎细大洁亷检守形於造次加云骑尉秩满江南西道连帅闻其名辟至公府以信州都邑人罹凶害【罹邻知切遭也】靡弊残耗加守永丰令公於是用重典以威奸暴【重直陇切】铺大和以惠鳏婺【上古顽切下陵之切】敺除物害【敺音区】消除人隐吏无招权乾没之患政无犯令尨茸之蠧【尨音蒙茸如容切说文尨茸乱皃】宰制听断渐於讼息耕夫复於封疆商旅交於关市既庶而富廉耻兴焉既富而教庠塾列焉【塾音孰学也礼家有塾】里閈大变克有能称遂表为洪州丰城令到职如永丰之政而仁厚加焉授衢州司马夫器宏者耻効以圭撮之任【撮仓括切】足逸者难局以寻常之地公遂灭迹藏用遁隐於武宁山羣公交书诸侯走币皆谢絶不就方将究贤人之业穷君子之儒味道腴以代膏粱含德辉而轻绂冕遗荣养素恬淡如也朝右籍甚有声徵拜御史公曰君命也安敢逃乎即日装束上道公常好大体不为细家之迫速非其志也以疾辞授右补阙不隐忠以固位不形直以奸名【奸音干与姧同】除殿中侍御史赐绯鱼袋赴江西与租庸使议复榷铁【榷克角切】及常平仓便宜制置得以专征【一作任】和钧关石之绪出纳平准之宜国利人逸得其要道迁侍御史充江南西路都圑练判官时属支郡不知连帅之职公请出巡尽征之地大诘奸缪所至风动其有非常之政裕於人者必举其课绩归之使府又以文采殷勤歌咏之俾其风謡颂声【謡音揺】闻於他部达于京师而後已改祠部员外郎转司勲郎中余如故就拜袁州刺史公於是酌古良牧之政宜于今者宗而奉之考诸理国之说称于人者承而守之均利器用以致其富昭明物则以教之礼示优裕之德以周惠利缓九赋推广厚之心以固和慈保万人明其制量临长羣吏示之法禁考中备败无不得其极理行高第朝廷休之召拜谏议大夫充浙江东西道黜陟使将举其能政端於外邦也公则修虞书之考绩举汉代之课第处事详谛无依违故纵之败奉法端审无隐忌削刻之文【削七肖切】时分部所系於公尤重凌江并海【并蒲浪切说文近也】竟吴越之域皆所莅焉复命称职加朝散大夫又拜左庶子集贤殿学士奉翊储后修其宫政统理文籍纪於秘府拜尚书右丞直而多容简而有制去苛削之文【苛音何】而吏皆率法务宏大之道而政不失中加银青光禄大夫迁右散骑常侍泾卒之乱公以变起卒遽尽室奔匿於终南山贼徒访公所在追以相印既及公而问焉公变名氏以绐之【绐音怠江南呼欺曰绐】捐家属以委之贼遂执公爱子搒箠讯问【搒音彭说文笞击也】折其右肱而公不之顾即步入穷谷扳草迳踰秦岭由襃骆朝于行宫上嘉其诚节不时召见公顿首流涕累陈计画贼平策勲赐轻车都尉封宜城县开国伯拜尚书兵部侍郎初公名载字元舆至是奏请改名以涤伪署之污【谓贼追以相印浑奏言臣名向为贼污且载於文从戈非偃武所宜乃更今名也】是岁盗据淮浒方议讨戮宰相以大理评事李元平者有名以为才堪攘寇拜为汝州羣臣望声徇利者皆曰德举公独慷慨言於朝曰是夫喋喋【音牒多言也】衒玉而贾石者也【衒扃县切说文行且卖也贾音古说文卖售也】王衍误天下殷浩败中军华而不实异代同德往且见获何寇之攘时人不之信也未几盗袭汝州以元平归凡百莫不嗟服焉俄以本官同中书门下平章事登翊圣皇【翊音翼】匡弼大政造膝尽规谏之志当事无矜大之容援下情於上以酌天心顺嘉谟於外用彰君德故绩用茂着而人罕知之然其章布於外敷闻在下者十一二焉贞元初上以甸服长人天下理本於是亲择郎吏分宰於京师外部未几而人謡太和击壤之颂归於帝力上召丞相告之左仆射平章事张延赏拚蹈称庆公俯伏不贺且曰甸服之政固宜慎重然则此屑屑者特京兆尹之职耳陛下当择臣辈以辅圣德臣当选京兆以承大化京兆当求令长以亲细事夫然後宜舍此而致理可谓爱人矣然非王政之大伦也不知所贺上深然之汉惠悦曹参之言绦侯慙曲逆之对考之前志我无负焉既而西戎乘间入邑诈以请盟侍中北平王燧建议许之自公卿以下莫有异虑公独陈谋献画言戎之诈固不可许竟留中不下而前议遂行於是册命上将莅盟诸戎戎果纵兵逼好大敺掠而去上召对前殿嘉叹者久之时谏臣有廷争陷於讪上者上未之善也公从容候间陈古以讽所以示寛裕之德招谠正之言词旨直切意气勤恳动合圣谟卒见纳用无何工人有以理乘舆服器得罪于左右者有司以盗易御物请论如法制初可之公不奉诏因抗疏曰迹其罪状未甚指明方春杀人惧伤和气上覧之大悦即原其罪刑官慎恤之事正於邦典圣君含育之德彰於天下论者难之时上相与光禄卿裴腆不协候公休沐以御酒或阙阴请贬之制命既行公坚执不下请讯支计之吏校其供入之实原本定罪穷理辨刑而腆竟获宥克复本职白志真有羁靮之勤【靮音的说文繮也】献利屡中上嘉其功效特宠异之方议大用公以为胥徒杂类出自微贱负乘致寇盗之招也累疏以闻而止公竭诚尽忠忧劳庶务有耄忘之疾【耄音冒】恳迫陈让除右散骑常侍罢知政事贞元五年二月五日薨於昌化里终于散地故褒赠不及惟公致君之志孜孜焉不有怠也立诚之节侃侃焉无所屈也【侃可旱切说文则直】故处心积虑博蹇之道表於朝端弼违释回朴忠之诚沃於帝念内有敢言之勇进当不讳之明用能直道自达而无罪悔者也公累更重任禄秩之厚布于宗姻无一?之土以处其子孙无一亩之宫以聚其族属待禄而饱佣室而安终身坦荡而细故不入其达生知足落落如此夫其子恭父慈善行也拊循制理能政也直廉洁静俭德也拒疑独断明识也冒危以扞牧圉大节也犯顔以陈訏谟至忠也有一于此尚宜旌褒矧兹备体焉可以已固当饰以荣号章示後来而故吏遗孤沦寓遐壤久稽彞典罪在宗属敢用评隲旧行【隲音质说文定也升也】敷赞遗风若乃扬孔氏褒贬之文举周公惩劝之法徵於诔諡则有司存谨状

諡议贞元十五年正月日故银青光禄大夫右散骑常侍轻车都尉宜城县开国伯柳公从孙将仕郎守集贤殿正字宗元谨上【次前状作諡法云大行受大名小行受小名以状考之今所议諡其受大名者哉】

尚书考功伏以鲁史褒贬虞书黜陟彰善瘅恶王教之端自周公以来諡法未改谨案柳公累历清贯茂着名节贞亮存诚洁廉中礼纳忠为争臣之表出守乃牧人之良刺举必闻澄清可纪冒危而大节不夺更名而纯诚克彰遂践鼎司以匡王国奉上尽陪辅之志退迹有推让之高圭璋闻望洽於人听所以耸厉在位关於政教声闻王者其事实繁褒善劝能固将不废宗元既当族属且又通家传信克备其遗芳考行敢徵於故事谨具署其懿绩布以慤词定諡之制请如律令谨状下太常博士裴堪议宜諡曰贞奉勑依

唐故秘书少监陈公行状【陈京新旧史皆书於儒林传五代祖叔明父兼陈氏自颍川汝南下邳广陵东海河南有六望颍川居其一也段忠烈太尉秀实耳其曰将复前之为相者京率其党争之盖德宗欲以前相卢杞为饶州刺史京与赵需裴佶字文炫等五人争之也据状永贞元年八月五日为尚书礼部作或曰贬永州司马作非是盖贬邵及永在九月後云】

五代祖某陈宜都王

曾祖某皇会稽郡司马

祖某皇晋陵郡司功参军

父某皇右补阙翰林学士赠秘书少监

某州某县某乡某里陈京年若干状

公姓陈氏自颍川来隶京兆万年胄贵里讳京既冠字曰庆复举进士为太子正字咸阳尉太常博士左补阙尚书膳部考功员外郎司封郎中给事中秘书少监自考功以来凡四命为集贤学士德宗登遐公病痼舆曳就位备哀敬之节由是滋甚遂以所居官致仕贞元二十一年四月二十五日终於安邑里妻党之室无子伯兄前监察御史璫仲兄前大理评事苌以公文行之大者告於尝吏於公者使辞而陈之大历中公始来京师中书常舍人衮杨舍人炎读其文惊以相视曰子云之徒也常以兄之子妻公由是名闻游太原太原尹喜曰重客至矣授馆致饩厚以泉布献焉【钱布二钱名也汉书食货志王莽即真至天凤元年罢大小钱改作货布其文右曰货左曰布重二十五铢直货泉二十五货径一寸重五铢文右曰货左曰泉枚直一与货布二品并行其後私铸作泉布者妻子没入官】公曰非是为也某尝为北都赋未就愿即而就焉其宫室城郭之大河山之富关閈之壮与其土疆之所出风俗之所安王业之所兴苟得闻而覩之足矣若曰受大利是以利来盖异前志也吾不能敢辞遂逆大河踰北山仿佯而归【仿音房佯音阳徙倚也】赋成果传天下为咸阳尉留府庭主文章决大事得其道为博士举疵礼【疵才支切说文病也】修坠典合于大中者衆焉泾人作难公徒行以出奔问官守段忠烈之死上议罢朝七日宰相曰不可方居行宫无以安天下公进曰是非宰相之言天子褒大节哀大臣天下所以安也况其特异者乎上用之其勤劳侍从谋议可否时之所赖者大巡狩告至上行罪已之道焉曰凡我执事之臣无所任罪予惟不谨於理而有是也将复前之为相者公曰天子加惠羣臣而引慝焉德至厚也而为相者复是无以大警於後且示天下率其党争之上变於色在列者咸恟而退【恟音匈】公大呼曰赵需等勿退遂进而尽其辞焉不果复上迎访太后间数岁外颇怠其礼公密疏发之天子感悦焉初礼部试士有与亲戚者则附於考功莫不阴受其旨意而为进退【一有者字】及公则否卓然有有司之道不可犯也大庙阙东向之礼且久矣公自为博士补阙尚书郎给事中凡二十年勤以为请殷祭之不坠繄公之忠恳是赖故有赤绂银鱼之服焉【议详京传】昭陵山峻而高寝宫在其上内官惩其上下之勤挽汲之艰也【挽武远切说文引之也与挽同又音万引车也】谒于上请更之上下其议宰相承而讽之召官属使如其请公曰斯太宗之志也其俭足以为法其严足以有奉吾敢顾其私容而替之也奏议不可上又下其议凡是公者六七人其余皆曰更之便上独断焉曰京议得矣从之在集贤奏秘书官六员隶内而刋校益理纳资为胥而仕者罢之求遗书凡增缮者乃作艺文新志制为之名曰贞元御府羣书新录始御府有食本钱月权其赢以为膳有余则学士与校理官颁分之学士常受三倍由公而杀其二书史之始至入礼币钱六十缗亦皆分焉公悉致之官以理府署作书阁广羣官之堂不取於将作少府而用大足居门下简武官议典礼上以为能益器之与信臣议且致相位遇公有惑疾使视之疾甚不能知人遂不用用郑吏部高太常为相而以秘书命公所以示优之也公有文章若干卷深茂古老慕司马相如扬雄之辞而其诂训多尚书尔雅之说纪事朴实不苟悦於人世得以传其藁其学自圣人之书以至百家诸子之言推黄炎之事涉历代洎国朝之故实鈎引贯穿举大包小若太仓之蓄崇山之载浩浩乎不可知也岂扬子所谓仲尼驾说者耶夫其忠烈之褒也相府之有诫太庙之东向也昭陵之不更其故也守官之不可夺也立言之不可诬也利之不苟就也害之不苟去也其忠类朱云【汉书朱云请於成帝曰愿赐上方斩马劒以断佞臣一人头上大怒命御史将云下云攀殿槛槛折】其孝类颍考叔【春秋隐公元年郑伯克段于鄢遂寘姜氏於城颍既而悔之颍考叔闻之有献於公公赐之食舍肉请以遗母公曰尔有母遗繄我独无考叔曰君何患焉若阙地及泉隧而相见其谁曰不然公从之遂为母子如初君子曰颍考叔纯孝也】廉类公仪休【史记公仪休者鲁博士也以高第为鲁相奉法循理无所变更百官自正使食禄者不得与下民争利受大者不得取小其他辞鱼燔机事皆类是】而又文以文之学以辅之而天子以为之知既得其道又得其时而不为公卿者病也故议者咸惜其始而哀其终焉公之丧凡五十四日而夫人又没毁也夫人之父曰偕司农卿祖曰某赠太子太保宗元故集贤吏也得公之遗事於其家书而授公之友以志公之墓谨状永贞元年八月五日尚书礼部员外郎柳宗元状

柳河东集卷八








◎解砒毒方

歙医蒋（紫垣）有秘方，解砒毒立验，然必邀取重资，不满所欲，坐视其死。一日，行医献县，中夜暴卒。见梦于居停主人曰："吾以耽利之故，误人九命，死者诉于冥司，冥司判九世服砒死，今将赴转轮，我赂鬼卒，来以解砒毒方相授。君为我活一人，则我少受一世业报。若得遍传利世，君更获福无量。"言讫，涕泣而去，曰："吾悔晚矣。"其方，以防风一两研末，水调服，并无他药。南城邓葵乡《异谈可信录》又载：冷水调石青，解砒毒如神。幸善知识，心存普济也。


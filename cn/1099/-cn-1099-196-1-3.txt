○條陳邊事疏 【 邊防】

一延綏西路把都寧塞靖邊鎮青龍州五堡實延鄜之通途。套虜之捷徑近徵其兵西戍定邊非計。各宜留防本堡。而特增募步卒五百。以為定邊守禦之助。仍將延安諸衛。清出見軍。蒐簡精銳千人。定委一謀勇把總領之。分布西路。與同參將防守安塞等處。隨宜策應。一延安兵備副使、每遇防秋之時。宜移駐府城。經理軍餉城堡。仍與新設參將。會同操練。以防虜患。其陜西撫按官。毋得以他事委用。使得專意邊防。一沿邊各縣僉選民兵寔今日保障地方急務宜令大縣率選五百人。中縣三百人。小縣二百人擇委佐貳一員。時加訓練。有警即令統領。防護本處城池。不必調遣截殺


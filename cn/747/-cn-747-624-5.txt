○盆池赋（以“积水盈器，如望深池”为韵）

达士无羁，居闲创奇。陷彼陶器，疏为曲池。小有可观，本自挈瓶之注；满而不溢，宁逾凿地之规。原夫深浅随心，方圆任器。分玉之馀润，写莲塘之远思。空庭欲曙，通宵之瑞露盈盘；幽径无风，一片之春冰在地。观夫影照高壁，光涵远虚。潜窥而旧井无别，就饮而污樽不如。云鸟低临，误镜鸾之缥缈；庭槐俯映，迷月桂之扶疏。是则涯非遥，漪澜酷似。沾濡才及於寸土，盈缩不过乎瓢水。兰灯委照以珠动，纨扇摇风而浪起。沈蛛丝为羡鱼之网，深抵百寻；浮芥叶为解缆之舟，远同千里。想乎泥滓无染，泉源本清。盛之而细流不泄，鼓之而圆折长生。蛙穿而别派潜通，想漏卮之难满；雨落而古痕全没，知小器之易盈。及夫岸滟滟以初平，水汪汪而罢涨。韬云分白璧之色，映竹写圆荷之状。光翻晓日，谁谓覆而不临；底露青天，孰假戴之而望。至若烟霭沈沈，莓苔四侵。方行潦而不浊，比坳堂而则深。遂使好勇之徒，暗起冯河之想；无厌之士，潜怀测海之心。故得汲引无劳，泓澄斯积。环纤草以弥澈，泛流萍而更碧。沙洲连一亩之地，山翠接如拳之石。悠哉智者之为心，聊睹之而自适。


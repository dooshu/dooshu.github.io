○赐陈敬太尉铁券文

维中和三年岁次癸卯十月甲午朔十六日己酉，皇帝赐功臣剑南西川节度副大使管内观察处置统押近界诸蛮及西山八国云南安抚制置指挥诸道兵马供军等使开府仪同三司太尉兼中书令成都尹上柱国颖川郡食邑三千户食实封四百户陈敬铁券曰：烹巨鳌者，鼎大於沧海。斩长鲸者，剑倚於青天。既立异勋，克膺殊宠。李晟免其十死，子仪成其九功。镂以金镛，赐其铁契。後来继者，岂在他人。岁寒知松柏之心，国难见忠贞之节。五山镇地，一柱擎天。气压乾坤，量含宇宙。自居环卫，出拥旌幢。论清政而冰镜无光，吐赤诚而朝霞失色。手持玉节，身镇锦城。扶乾纲而万国安心，纽坤维而百蛮遥指。三川钦化，一境归仁。朕以税驾褒斜，省方邛蜀。匍匐而来迎凤辇，驰驱而速建龙宫。百辟来朝，万方入贡。夏禹涂山之会，未盛於斯。汉高沛国之欢，无以过此。戮阡能疾如剪草，除秀易若焚巢。不让武侯之勋，无愧文翁之化。海东献款，南披诚。九谷丰登，三农茂盛。济赡军国，拯救朝廷。内竭家财，外罄公帑。千官感惠，一国推功。今则巨猾奔逃，神州克复。将归上国，即别成都。致朕身安，由卿忠荩。前封公爵，後赐郡王。询於众情，未惬群望。今赐卿铁券，赦其十死。望泰山而立誓，指黄河以为盟。山无尽时，河无竭日。君君臣臣，父父子子，永远贵昌，并皆如此。


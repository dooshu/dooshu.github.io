○防秋事宜疏 【 陝邊防秋】

公鎮陝西二邊有望實後宣雲既款吉能亦受戎索政公在事也

一申嚴將令、將令奉璽書得便宜行事。而不能約束士卒者。以畏避讒毀。莫能用法也。今宜振飭頹風。凡一卒不用命者。許諸將斬首以狥。使其畏將不畏敵。乃可以收破敵之功。一加慎墻守、乘障拒虜。最得地利然將領驕惰。未嘗登陴而守。軍士以迎送撤調。往往缺乏。故虜得穿塞而入。宜禁革前弊。使聯絡拒守。不如令者冶以軍??厺。一增官恊防、陝西邊城遼遠。提調綜理。勢不能周。宜調三鎮廢閒將官。率家丁恊守。如勞績可紀。一體薦錄。僨事者併治以重罪。一扼塞要害、延綏鎮至清平至常樂?隻山地最孤懸。獨以米脂一線之路。轉運芻粮。而中隔魚河歸德二堡。為虜極衝。魚河之南。米脂之北。背乾川碎金驛為運道咽喉。宜增設重兵防守。預探虜情。遇虜入犯。引兵先扼其險。與諸路相犄角。無使虜得據險以撓我師。一議處兵備、定邊副使張守中雖稱病乞休、而職事修舉如故。宜令暫管秋防、候代至別處、自今邊方二、司等官、勒限到任、革從水程、仍移文任所原籍、趣令之任、違者劾治、一議處有司、鎮原平凉崇信三縣。皆係邊方。不宜久缺正官。請就近擇有司之良者調補。一互明哨探、延寧二鎮沙漠平衍哨卒無所趨避故虜中動靜。不得預知。宜與山西偏老。互相傳報。一嚴慎撤兵、秋防將畢。將士勞苦日久。輒先逃歸。故虜得乘隙內犯。臣竊計九月以後。正當燒荒之時。宜遠哨三四百里外。果無虜踪。然後燒荒。燒荒既畢。然後撤兵。庶虜謀可伐。而秋防可以無虞。

皇明經世文編卷之二百八十七終








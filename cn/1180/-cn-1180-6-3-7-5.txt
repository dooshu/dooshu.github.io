翰林为师相高公六十寿序


圣贤之学，始于好恶之微，而究于平治天下。好恶得其平，则因应无为，不降阶序，而万务咸理。《书》曰：“天寿平格，保乂有殷。”言天无私寿，惟至平格天者，乃寿之以保乂王家。夫相臣，佐天子，理阴阳，顺四时，长养万物，总摄众职，其道鸿矣。乃《书》称格天基寿，保国乂民，不外乎平一之言，则致理之要，断可识矣。

今少师高公，起家词林，已隐然有公辅之望，公亦以平治天下为己责。尝与余言：“大臣柄国之政，譬之提衡，与之轻重，与之低昂，而己无与焉。在皇极之畴曰：无偏陂，无作好恶，无偏党反侧。而后人无有比德，民无有淫朋，是谓平章军国之理。”余深味其言，书之座右，用以自镜。

其后与公同典胄监，校书天禄，及相继登政府，则见公虚怀夷气，开诚布公。有所举措，不我贤愚，一因其人；有所可否，不我是非，一准于理；有所彰瘅，不我爱憎，一裁以法；有所罢行，不我张弛，一因于时。无兢兢以贬名，无屑屑以远嫌。身为国相，兼总铨务，二年于兹。其所察举汰黜，不啻数百千人矣。然皆询之师言，协于公议。即贤耶，虽仇必举，亦不以其尝有德于己焉，而嫌于酬之也；即不肖耶，虽亲必斥，亦不以其尝有恶于己，而嫌于恶之也。少有差池，改不旋踵；一言当心，应若向答。盖公向之所言，无一不售者，公信可谓平格之臣已！

夫皇极之道，人主所以敛福锡民者，而佐之实在辅相。今天子恭默虚己，委任丞弼。盖将执皇极之要，以敛福锡民，而得公平格天之佐。提衡秉钧，斡旋默运，则悠久无疆之业，自可不劳而成。天祐国家，亦必将锡之遐龄，畀之多祉，使海内熙熙，登春台而享太平，公其跻于福寿康宁之域，如《书》所云者，必不诬矣。

余无似，获从公后，廿有余年。兹又奉上手诏，谕以同心辅政。自惟驽下，公之才十倍于余，何足以仰赞其万一。亦惟以公素所以教我者，而共相励翼，以仰副主上之委托，则余亦有荣幸焉。

今年公六十春秋矣。翰林诸大夫将以公诞辰奉觞于公，而征余言以为祝。余惟公文章功业，炳辉烜赫，皆诸君所亲见。既以笔之史册，光昭若来世，无俟余言。第论其学术之奥，基寿保国乂民，其道由此。且诸大夫列官词坛，踵公芳躅，他日皆有平章责者，其亦闻余言而得所师承焉。






○祭和静县主文

维年月日，敬祭薛氏太夫人和静县主之灵：惟夫人轩庭繁祉，嬴台茂淑，承训公宫，宜家卿族。博士学艺，尚书题目，法度苹蘩，仪刑松菊。夫拜中令，昔同鲍妇；子琐闼，今类冯母。举案如宾，[QE55]门诫友，在贵能降，居贫施厚。天道初革，王风变韶，维城落构，若木疏条。钦闻积善，智洽神昭，克庇二族，命服两朝。肃肃柔和，如风是畅；娥娥女师，如月斯望。潘舆献寿，仲禄方养，不吊昊天，何德之丧？呜呼哀哉！洛邑启殡，长安归陌，哭恸高台，旌悬旧宅。阶湿夜露，庭阴晓魄，嗟我外姻，俱成吊客。


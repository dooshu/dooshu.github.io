◎顾觊之

觊之字伟仁，吴郡吴人。初为郡主簿，谢晦为荆州，以为南蛮功曹，仍为晦卫军参军，历王弘扬州主簿、卫军参军、盐官令、衡阳王义季右军主簿、尚书都官郎、护军司马，东迁山阴令，迁扬州治中从事史、广陵王诞庐陵王绍北中郎左司马、扬州别驾从事史、尚书吏部郎。孝武即位，迁御史中丞，出为义阳王昶东中郎长史、宁朔将军，行会稽郡事，寻征为右卫将军，领本邑中正，出为湘州刺史，征守度支尚书，领本州中正，转吏部尚书，加左军将军。出为吴郡太守，复为吏部尚书，加给事中，未拜，还为吴郡太守。前废帝即位，进光禄大夫。明帝即位，复为左将军吴郡太守，加散骑常侍，寻复为湘州刺史。泰始三年卒，年七十六，赠镇军将军，谥曰简子。


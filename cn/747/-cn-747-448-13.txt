○占法四

首位既成，然後有阴阳昼夜。经纬所逢占之，欲识道之阴阳，从中至养，以次数之。数奇为阳，数耦为阴，数昼夜者九赞之位。於阳家则一三五七九为昼，二四六八为夜；於阴家则一三五七九为夜，二四六八为昼。经者一二五六七也，旦筮用焉；纬者三四八九也，夕筮用焉。日中夜中，杂用一经一纬，凡旦筮者，其占用经，当九赞之一五七也，遇阳家则一五七并为昼，是谓一从二从三从，始中终皆吉。遇阴家则一五七并为夜，是谓一违二违三违，始中终皆凶（旦筮则一五七为所逢之赞，而占从焉。二六九为日中，故经云昼夜散者，祸福杂也）。凡夕筮，其占用纬，当九赞之三四八也，遇阳家，始休中终咎。若日中夜中筮者，二经一纬，当九赞之二六九也，遇阴家，始中休终咎。所用赞，下为始，次为中，上为终。故经曰，观始中，决从终。大抵吉凶休咎，在书夜从违。若欲消息其文，则当观首名之义，及所遇赞辞，与所筮之事。察其象，稽其美恶，则元之道备矣。或有书夜既从，而首性赞辞遇於违戾，则可用也。经云：星时数辞从，星者所配之宿，各以其方，与本五行不相违克也。假如中首所配牵牛，北斗水行，与首同德，是星从也。时者所筮之时，与所遇节气相逆顺也。假如冬至筮，遇十月已前首为逆，冬至已後首为顺也。数者阴阳奇耦之数，以定所遇之昼夜。夜为咎，昼为休，辞者九赞之辞，与所筮之意相违否也。凡经四事，并当参而验之，从多为休，违多为咎。


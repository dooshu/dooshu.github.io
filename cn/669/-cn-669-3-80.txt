80　黎乃險要地不可忽


「西伯既戡黎，祖伊恐。」商都朝歌，黎在上黨壺關，乃河朔險要之地。朝歌之西境密邇王畿，黎亡則商震矣。故武王渡孟津，莫之或禦。周以商墟封衞，狄人迫逐黎侯，衞爲方伯連率不能救，而式微、旄丘之詩作。脣亡齒寒，衞終爲狄所滅。衞之亡，猶商之亡也。秦拔上黨而韓、趙危，唐平澤潞而三鎮服，形勢其可忽哉！

【全云】以是知平原君之受馮亭，非利令智昏也，太史公以成敗論人耳。長平之敗在易帥然，非平原之過。

【元圻案】西伯戡黎正義曰：「黎國，漢之上黨郡壺關所治黎亭是也。紂都朝歌，王圻千里。黎在朝歌之西。」〇詩序：「式微，黎侯寓於衞，其臣勸以歸也。旄丘，責衞伯也。狄人迫逐黎侯，黎侯寓於衞。衞不能脩方伯連率之職，黎之臣子以責於衞也。」〇春秋閔公二年：「十有二月，狄入衞。」〇史記白起列傳：「昭王四十七年，秦使左庶長王齕攻韓，取上黨。四十八年十月，秦復定上黨郡。秦分軍爲三，王齕攻皮牢，拔之，司馬梗定太原，韓、趙恐。」〇唐書李德裕傳：「澤潞劉從諫死，其從子稹擅留事，以邀節度，德裕曰：『澤潞内地，非河朔比，捨而不討，無以示四方。請使近臣明告以「澤潞命帥，不得視三鎮，今朕欲誅稹，其各以兵會」。』乃以李回持節諭王元逵、何弘敬，皆聽命。」〇通鑑唐紀武宗會昌三年：「秋七月，上遣刑部侍郎兼御史中丞李回宣慰河北三鎮，令幽州乘秋早平回鶻，鎮、魏早平澤潞。李回至河朔，何弘敬、王元逵、張仲武皆具櫜鞬郊迎，立於道左，不敢令人控馬，讓制使先行。自兵興以來，未之有也。」






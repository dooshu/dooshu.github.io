○都堂试才赋（以平上去入为韵）

原夫六官分职，理化之纪纲；八座设位，国成之周行。属天下有道，群才向方；今兹观德，足用旧章。天子开司会之府，求俊选之良。昭其能则平施其禄，思其滥则大为之防。既作镜於前典，乃悬衡於高堂；信入仕之覆篑，为登科之履霜。名实斯别，谋猷以昌；分雁行於广厦，引鱼贯於长廊。明试以言，率由厥道；彼兴邦之所急，庶用贤而为宝。上之化下也犹风，下之应上也如草。惟德助理，惟才辅政；启甲乙之科，修文学之令。卦列在阴之象，诗著食场之咏；固藏器以俟时，亦进思而体命。徒观其来颂来歌，以引以翼；因考覆而升降，随臧否以黜陟。叩两端而不疑，守大中以立极；将采梢之干，必表凌霜之色。人未易知，道亦难测；傥充瑕而录用，希万国以不息。


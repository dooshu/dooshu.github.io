18　鳴謙鳴豫之義


鳴謙則吉，鳴豫則凶。鳴者，心聲之發也。「未知獲戾于上下」，湯誥。鳴謙者歟？「二三子亦姑謀樂」，哀公五年左傳。鳴豫者歟？

【元圻案】謙六二程傳：「二以柔居中，是爲謙德，積於中，故發於外，見於聲音顔色，故曰鳴謙。」又豫初六傳：「初六以陰柔居下，四，豫之主也，而應之，是不中正之小人處豫，而爲上所寵。其志意滿極，不勝其豫，至發於聲音，輕淺如是，必至於凶也。」〇吕東萊易説曰：「鳴謙，是謙之發於聲音者也。然而謙之鳴，當觀其所發處。其發也出於真心，則吉。使其不出於真心，而發於聲音笑貌，則有凶。」又曰：「鳴豫一爻，備極小人之情狀。小人一得意於上，便志得意滿，易傳『輕淺』兩字最好。」〇楊誠齋易傳豫初六傳曰：「鳴謙則吉，鳴豫則凶何？謙可鳴也，豫不可鳴也。」






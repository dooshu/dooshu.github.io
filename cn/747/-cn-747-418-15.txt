○谢赐宴表

臣某言：臣一昨特荷圣慈，曲承宠会，今日又奉进止，臣兄太常丞臣某某亦沾内宴，仍赐锦彩百匹，衣一袭，并银器等。非据之任，已忝股肱，曲成之恩，更及骨月，仰天增愧，何地有安？臣某中谢，臣闻礼之制也，以饮食亲宗族；诗之义也，以恺乐宴嘉宾。以通上下之情，以展君臣这义，将以裨於风化，故无谬於宠私。伏惟陛下稽古以理，宗儒之教，示其恭俭之训，溥颁雨露之恩。叶时布和，式崇飨宴，至於需以酒食，昭其慈惠，必先宗戚，次及旧勋。臣出於孤贱，又乏功劳，无所克堪，岂宜齿列？臣兄何幸，又沐殊荣，宠极膳羞之珍，礼优筐篚之至。合生成於同气，聚庆贺於私庭，昔人犹咏於《鹿鸣》，在臣兼辉於雁序。手足无措，揣分空惭，形影相顾，捐躯何答。臣无任。


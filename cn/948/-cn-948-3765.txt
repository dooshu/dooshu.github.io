陆游　闲中戏赋村落景物

游宦才能薄，还山日月长。

买牛捐宝剑，取酒解金章。

泉脉疏供啜，松肪炼按方。

北窗贪兀傲，南陌喜彷徉。

僧过传蓍法，医来寄药囊。

泛舟经姥庙，策蹇上伧塘。

嬾似嵇中散，痴如顾长康。

人间须扫迹，随处是羊肠。

陆游

陆游　闲中戏赋村落景物

覆筱初成屋，编荆旋作门。

孤云生钓濑，微雨过棋轩。

柳种来傍县，花栽乞近村。

石欹聊可坐，地褊不成园。

酒榼刳枫瘿，香炉断竹根。

海鸥呼可下，陇鸟教能言。

抟饭迎双鹤，联绦系小猿。

山家虽寂寞，随事有盘餐。

陆游


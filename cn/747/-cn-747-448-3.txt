○辞免起复太宰第二表

方寝苫而枕块，於义为安；俾服冕而乘轩，共知不可。哀情荐布，宸听未回。再殚罔极之情，冀动荩高之听。伏念臣猥蒙天眷误玷宰司，久无补於明时，亟自招於大祸。慈顾遽隔，悲隙驷之难留；厚穸甫成，倚苫庐而永慕。庶毕哀恫之制，少酬顾复之恩。忽奉制纶，俾还相位，私情莫处，公议靡容。岂可尊故事以蹈前非？但当守礼经而据古是。臣重罹酷罚，属在衰年；既极摧残，浸成疾恙。精神徒耗，筋力顿衰，虽强使之造朝决难堪於应务。伏望陛下委大明之诏，悯不移之愚，追寝涣恩，俾终祥。则圣主得全於礼貌，而孤臣获毕其孝思。疾首痛心，或偷生於此日；铭肝镂肺，斯报德於他时。


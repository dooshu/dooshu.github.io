○温尧卿等授官赐绯充沧景江陵判官制

敕：温尧卿等，今之俊，先辟於征镇，次升於朝廷。故幕府之选，下台阁一等，异日入为大夫公卿者，十八九焉。荆门景域，南北大府，而尧卿等或已参军要，或方受兵书，各命以官，分试其事，名秩章绶，分而宠之。夫千里之行，始於足下，苟自强不息，亦何远而不届哉？可依前件。


26　唐制舉名目　宋制科至宰相富弼一人　宋中興復制科止李垕　中書六論命題


唐制舉之名，多至八十有六，凡七十六科，至宰相者七十二人。本朝制科四十人，至宰相者，富弼一人而已。中興復制科，止得李垕一人。

【閻按】孝宗乾道七年十一月戊寅，賜李垕制科出身，官終著作郎。

【何云】明無制科，以一甲三人爲榮選。狀元八十六人，入相者自胡廣至魏藻德凡十七人。榜眼探花入相者，自楊榮至傅冠凡三十人。

【集證】晁氏讀書志：「唐制舉科目圖一卷，不題撰人。凡七十六科，仕至宰相者七十二人，唯劉蕡名最高而官最不達。」〇玉海百十六：「本朝制策入三等者，吴育、蘇軾、范百禄、孔文仲。制科四十人，至宰相一人，富弼；執政九人，夏竦至范百禄。」又云：「乾道二年，禮部侍郎周執羔請復制科。五年，汪應辰薦李垕。七年，召試中書，御集英殿親策，入第四等，賜制科出身。」〇四朝聞見録：「翰林汪公以垕應詔，召試中書，六論命題：一，人主有必治之道；二，湯法三聖；三，人者天地之心；四，律曆更相治；五，三家言經得失；六，揚雄、張衡孰賢。六論合格，惟『湯法三聖』不記所出，而能舉上下文數百字。」

【元圻案】唐書選舉志上：「所謂制科者，其來遠矣。自漢以來，天子嘗稱制詔，道其所欲問而親策之。唐興，自京師至州縣，有司常選之士，以時而舉。而天子又自詔四方德行、才能、文學之士，或高蹈幽隱與其不能自達者，下至軍謀將略、翹關拔山、絶藝奇伎莫不兼取。其爲名目，隨其人主臨時所欲，而列爲定科者，如賢良方正、直言極諫、博通墳典、達於教化、軍謀宏遠堪任將率、詳明政術可以理人之類，其名最著。」〇邵氏聞見録：「富公初遊場屋，穆伯長謂之曰：『進士不足以盡子之才，當以大科名世。』公遂以賢良方正登第。」〇宋高似孫唐科名記止六十三科，見緯略卷三。






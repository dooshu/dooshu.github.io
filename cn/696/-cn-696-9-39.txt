江南曲


其一

绮阁罢含烟，江清促采莲。
水鸟白上下，溪流引芰田。
明月窈窕来，照我筝中弦。
飞露涩纤指，欲歌心渺然。
夕香牵衣裾，浅波横画船。
窗外明星流，楼上楚女眠。

其二

忆登金陵城，长江日摇曳。
女儿春浣纱，东风吹兰蕙。
双桨系垂杨，踏歌芳草细。
烟景伤人心，入暮徒容裔。
昔时繁华子，白日忽已闭。
莺花待今欢，山川正清丽。

其三

古来佳冶地，茂苑乃长洲。
出门湖水白，青山日夜浮。
吴女好淡妆，烟中含素愁。
常持轻云意，荡漾澄江秋。
红玉日以冷，青草日以稠。
横塘芙蓉花，欲赠终悠悠。

其四

今有伤心人，日暮江南雨。
松花山上发，绿蒲抽清露。
采兰怀袖间，三年无所慕。
何时明月来，散之吴阊路。
江水自言深，多为洲沚误。
迢迢万里馀，我情谁当遇。





有客

一章十六句


首节讲：此微子来见祖庙之诗。





有客有客，亦白其马。

客，指微子。我微子本先代之后，我周盖尝待以不臣之礼矣。今为朝庙之行，至止周庭之上，不为我周之客乎？有客有客，其所乘者亦白其马，盖修先代之礼物而不之变也。





有萋有且，敦琢其旅。

琢，即雕琢。旅，从行者。自其仪之在一身而言，则有萋有且，而极其敬慎之至。是一身之敬，而莫非一心之敬也。自其仪之在从行而言，则左右便便，而若出于敦琢之余。是从行之敬，莫非有客之敬也。不有适我之愿耶？

二节讲：奈何朝庙既毕，遂欲舍我而去矣。





有客宿宿，有客信信。

一宿曰宿。再宿曰信。是故近而计之，我客不过于此一宿又一宿而已；远而计之，我客不过于此再宿又再宿而已。信信宿宿之外，将不为我久留也。





言受之絷，以絷其马。

絷，是以索缚之也。然我不欲客之逃去也，于是以彼之所乘有马而言，受之絷以絷其马焉，庶马以絷故而不得行，人亦以马故而不得去矣。

末节讲：夫以絷其马，我之计则然也。孰知我客之决于去而不可留，我将何以为情哉？





薄言追之，左右绥之。

追，是已去而追之使复还也。于是薄言追之，欲以捝其既去之辙，凡所以安而留之者，无不用其至矣。





既有淫威，降福孔夷。

淫，大也。威，等威。夷，易也，大也。且尔独不念我周之恩，犹有可留之道乎？盖我周使尔统承先王，得用天子礼乐，而制特异于群工，亦既大有等威矣。然则我周之降福于尔，名分不拘，恩泽无涯，不既易而且大乎！尔诚念及于此，亦可为我而少留也，何为而恝于我哉？

吁！周人于微子之朝庙，既喜其至，复悲其去。而留之切如此，可谓亲爱之无已矣。后世有天下者，反忌人之子孙至于殄灭无遗，亦独何哉？






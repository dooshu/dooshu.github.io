135　周人尚以手摶食　祭尸之法沿革


理道要訣全云：「杜佑作。」云：「周人尚以手摶食，故記云：『共飯不澤手。』蓋弊俗漸改未盡。今夷狄及海南諸國、五嶺外人，皆以手摶食，豈若用匕筯乎？三代之制祭立尸，自秦則廢。後魏文成時，高允獻書云：『祭尸久廢，今俗父母亡，取狀貌類者爲尸，敗化黷禮，請釐革。』又周、隋蠻夷傳：『巴、梁間爲尸以祭。』今郴、道州人祭祀，迎同姓伴神以享，則立尸之遺法，乃本夷狄風俗，至周未改耳。以人殉葬，至周方革，猶未能絶。【原注】秦穆公、魏顆之父、陳乾昔。今戎狄尚有之，中華久絶矣。」

【閻按】立尸乃古法，外裔猶存耳。

【何云】讀曾子問，乃知君卿之論立尸誠謬。朱子語類亦以君卿爲非，乃不引經以折之，何哉？

【元圻案】唐書藝文志「子部雜家類」：「杜佑理道要訣十卷。」〇書録解題雜家類：「理道要訣十卷，唐宰相杜佑撰，凡三十三篇，皆設問答之詞。末二卷記古今異制。蓋於通典中撮要，以便人主觀覽。」






○大唐故司空太子太师上柱国赠太尉扬州大都督英贞武公李公碑

朕闻四维纪地，坤元所以载物；八柱承天，乾策由其列耀。故轩邱御历，资六相以经纶；丰水膺图，凭九臣而缔构。莫不道符金砺，契叶盐梅，虎啸龙腾，风翔云起。公名勣，字懋功。（阙一字）州卫（阙四十一字）祖康，齐伏波将军谯郡太守，追赠济州刺史。父盖，散骑常侍陵州刺史上柱国济阴郡王，后固辞（阙一字）改封舒国公，赠潭州都督。业传弓冶，代列簪裾，载德象贤（阙一字）光惇史（阙三十九字）英（阙一字）年甫十七，属隋运分崩，於时率土沸腾，群方竞逐。黄龙白骑，互动干戈；丹浦绿林，递兴氛祲。家负吞沙之力，人怀炼石之心。李密据大洛以称兵，临二周而（阙一字）济，公权推盟主。暂（阙八字）之（阙三字）高祖神尧皇帝应昊穹而拨乱，顺斗极以龚行。四海乐推，兆人思戴。及密来投附，公独未归。既承其旨，方奉皇运，诚於所事，造次必形，风霜之节，其在兹矣。高祖乃诏公为黎州总管上柱国莱国公，寻改青曹公，赐同国氏。公临危守义，类文聘之怀忠；建策承恩，同奉春之得姓。武德二年，又授右武候大将军。是时国步未夷，王涂尚梗。太宗文武圣皇帝愍兹交（阙一字）大拯横流，公出赞元戎，入参神算。受分麾之重寄，沐赐棨之殊荣。刘武周率彼犬羊，凭陵汾晋；先朝躬亲矢石，公则任属偏裨，萧斧才临，朝（阙一字）俄翦，（阙一字）充窦德，潜议合从，南濒控鹤之山，北距飞狐之塞。拥周韩之锐卒，驱赵魏之枭兵。自谓力动天关，威回地轴，（阙二字）营（阙二字）月（阙三十一字）徐员朗虔刘齐地，南征北伐，并效深功。憬彼匈奴，自昔为患。乘折胶而犯鄣，侯满月而来侵。朔骑骋於唐郊，胡笳沸於汾隰。簸林摇岳，喷野腾川，烽火照於（阙一字）中，羽檄飞於（阙一字）下。公出车（阙三十二字）豪之逢巨燎，弥山抑室，似危叶之遇冲飚，灭迹扫尘，追奔逐北，乃加食封九百户。参墟奥壤，（阙一字）亦所基。傍控宝符之乡，近对金庭之域。眷言枢要。绥抚特难，镇俗威边，（阙三十七字）浮革船而度（阙一字）河，穷（阙一字）海而倾巢（阙一字）狼台以（阙一字）穴遂使地空塞北，候静漠南。汉将勒燕然之铭，胡骑动阴山之（阙一字）既而频丁巨罚，殆不胜哀。累诏宽解，敦还（阙二十六字）。

先圣承闲，曲垂谈宴。绪言之际，以朕讬公。便即齧指流血，铭肌为记。忠贞之操，振古（阙一字）倚；金石之心，唯公而已。改封英国公，授兵部尚书，寻授特进太子詹事左卫率。（阙三字）九年授（阙二字）道行军大总管，（阙七字）先朝东征，大破驻跸。寻授灵州道安抚大使，破延陁於乌德鞬山，又授太常卿，出为叠州都督，寻除特进检校（阙一字）州刺史。朕纂承丕绪，延想旧勋。又授公开府仪同三司尚书左仆射（阙二十一字）以（阙十字）授职勋贤异宜践位未淹，遽申（阙一字）让。朕成公之美，权遂谦光，寻拜司空，用旌（阙一字）德。傍敷九土，上穆三台。聿膺元武之符，载调黄鼎之饪，彝伦式叙，庶绩其凝。乃将有事（阙二字）以公为（阙二十二字）先朝亲行吊伐，云冲万道，天兵四临。（阙一字）丑徒於握中，置凶群於几上。但圣心恻隐，不忍坑夷，赐以重生，返其归路。犹复收合馀烬，背义忘恩，莫念解网之仁，还兴举斧之逆。朕恭惟往志，情切授柯，思清隧穴之祅，誓雪园陵之愤。昔王翦旧将，方吞南楚之强；充国老臣，始定西羌之孽。立功立事，耆德是凭。故劳公暮年，出征外域。乃以公为辽东道安抚大使行军大总管，韫玉（阙一字）之宏（阙四字）之妙（阙二十八字）壹纵间谍以知穷，因乡导而乘隟。殄兹寇垒，不藉九攻之劳；获彼凶渠，唯恃七擒之术。倾源拔奔，海罄山空。万代逋诛，一朝清荡。及旋，拜太子太师，（阙一字）封二百户。

公自少及长，（阙一字）身奉国。（阙三十一字）上药名翳，相望道路，曰：仁必寿。竟爽神期，天不慭遗，歼我良懿。以总章二年十二月三日薨於私第，春秋七十有六。朕（阙一字）车轸恸，去籥兴哀，爰命（阙一字）寮，废朝七日，（阙一字）宜（阙三字）相郑（阙三十字）给。以咸亨元年二月六日陪葬昭陵。所筑之坟，一准卫霍故事，象乌德鞬山及阴山、铁山等，以旌破北狄东夷之功焉。其迁葬之晨，朕自至横门，投书永诀，穿壁候疹，不救鹤板之灾；登城（阙一字）泣，徒深蚁（阙一字）之感。（阙三十字）朋则虚舟靡逆，行己则暗室无欺。晦雨不革其音，疾风（阙一字）知其劲。奉亲思孝，遽彰怀橘之诚；事上资恭，无待观（阙一字）之诫。孙吴艺术，弗学而生知，营乐才（阙三字）而斯（阙三十二字）替之言外不彰其直，入尽弼谐之致，出不显其忠，就礼俗而存道，因善谑而申讽。抵掌宏议，庶政咸仗其谋；造膝诡词，群寮莫知其际。夷险一致，宠辱不惊。（阙六字）之（阙六字）之（阙二十字）之惧。其为吏也，严而不残；其为将也，威而能爱。子颜之方敌国，在昔多惭；道济之比长城，於今为劣。朕以公桑榆昃景，力谢年侵，欲令诸子仕（阙一字）得（阙三十五字）馀生怀此知足。加以卜居间宇，唯欣里宅之卑；列壤疏封，独尚寝邱之俭。岂非业光三杰，誉重二南，为社稷之元勋，实期运之隆栋。公材公望，有始有终，（阙三十七字）逝，何痛如之？徂光倏而不留，宰树森其成列。恐栒邑之地，竟沦彩於琱戈；庶武昌之原，就传辉於翠王，式旌遗懿，乃勒铭云：

惟皇建极，惟臣佐功。吟啸元感，卜梦潜通。如鳞纵壑，若羽随风。弼谐天构，光亨栋隆。（其一）

爰有杰人，胄承华绪。德（阙一字）殆庶，道光性与。情希管乐，器侔伊吕。（阙一字）物（阙六字）。（其二）

（阙三十一字）泉（其三）

金石齐贞，松筠表劲。摄下唯（阙一字），基身以正。赐厚分骖，恩隆得姓。燮和师律。抑扬辞令。（其四）

营开偃月，旆（阙一字）连云。下江澄霭，平林散氛。元池妙略，黄石崇勋。威横百战，勇冠三军。（其五）

（阙二十八字）慎同温室。（其六）

出车青徼，申谋绛宫。驾狄攻狄，驱戎伐戎。鲸销海晏，蜃（阙一字）楼空。永殪逋薮，长清大风。（其七）

缔构邦基，经纶国步。戒盈辞满，鸣谦履素。克壮其猷，（阙二字）岁暮，凛（阙一字）奇节，温温（阙二字）。（其八）

（阙二十四字）竭诚戴主，倾身奉国。（其九）

负山潜远，梦琼兴怆。阶裂下台，星沈上将。朝悲野泣，投环辍相。晋原长往，吴阊徒望。（其十）

三河聚骑，五校陈兵。旌轩委郁，笳挽凄清。沈沈（阙二字）寂寂（阙十字）。（其十一）

（阙十四字）岘首坟象，（阙一字）山树疑营柳；人谣国颂，天长地久。（其十二）


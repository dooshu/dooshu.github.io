13　柳穀作昧谷之緣由


周禮天官縫人注引書曰：「分命和仲，度西曰桺穀。」案：正義曰：「是濟南伏生書。」虞翻云：「鄭玄所注尚書，古篆『丣』字，反以爲『昧』。古大篆『丣』字，讀當爲『桺』。古桺、丣同字，而以爲『昧』。」見三國志虞翻傳注。案注文無「古篆丣字反以爲昧」八字。裴松之謂「翻言爲然」。

【元圻案】裴松之曰：「翻云：『古大篆卯字讀當言桺，古卯、桺同字。』竊謂翻言爲然。故劉、留、聊、柳同用此字，以從聲故也。」〇尚書大傳：「秋祀柳穀，華山貢兩伯之樂焉。」康成注曰：「八月西巡守，祭柳穀之氣于華山。柳，聚也，齊人語。」〇宋沈作喆寓簡：「柳穀，柳之言聚也。分命和仲，典治西方之政，而收聚百穀也。度音宅。古文『度』與『宅』相近而誤。」〇惠氏九經古義曰：「今文尚書云：『度西曰柳穀。』伏生書傳云：『秋祀柳穀。』康成云：『柳，聚也。』賈公彦曰：『柳者，諸色所聚，日將没，其色赤，兼有餘色，故云柳穀。』今鄭注尚書从古文作『昧谷』，故虞仲翔奏鄭解尚書違失事目云云。」〇史記五帝本紀作「昧谷」，索隱曰：「徐廣云：『一作「柳」，柳亦日入處地名。』」堯典正義曰：「夏侯等書，昧谷曰柳谷。」〇説文卯部：「戼，冒也。二月萬物冒地而出，象開門之形，故二月爲天門。」酉部：「丣，古文酉，從戼。戼爲春門，萬物已出；丣爲秋門，萬物已入。一，閉門象也〔一〕。」戼，莫飽切；丣，與久切。段氏玉裁曰：「壁中古文尚書作『昧谷』，鄭注尚書依之，今文尚書作『柳穀』，鄭注周禮取之，今文古文斷難合一者也。鄭本不誤，而仲翔誤會，謂其改『丣』爲『昧』。」

〔一〕「閉」，原作「閈」，據中華本説文解字卷一四下酉部改。






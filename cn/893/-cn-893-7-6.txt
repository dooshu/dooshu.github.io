豳歌行上新平长史兄粲





《舆地广记》：邠州，古豳国。西魏置豳州，后周及隋皆因之。炀帝初，州废。义宁二年，复置豳州。唐开元十三年，以字类“幽”，改作“邠”焉。天宝三载，以为新平郡。唐制：州之佐职有长史一人，上州者从五品上，中州者正六品下，下州则不设。其位在别驾之下，司马之上，如今之通判是也。



豳谷稍稍振庭柯，[一]泾水浩浩扬湍波。[二]哀鸿酸嘶暮声急，[三]愁云苍惨寒气多。忆昨去家此为客，荷花初红柳条碧。中宵出饮三百杯，[四]明朝归揖二千石。[五]宁知流寓变光辉，胡霜萧飒绕客衣。寒灰寂寞凭谁暖，[六]落叶飘扬何处归。吾兄行乐穷曛旭，[七]满堂有美颜如玉。[八]赵女长歌入彩云，燕姬醉舞娇红烛。[九]狐裘兽炭酌流霞，[十]壮士悲吟宁见嗟。前荣后枯相翻覆，何惜余光及棣华。[十一]

[一]《太平寰宇记》：古豳地，在邠州三水县西南三十里，有古豳城，在庞川水西，盖古公刘之邑，即此城也。《国都城记》：豳国者，后稷之曾孙曰公刘，始都焉。豳，谷名也，与故旬邑城相去约五十余里。《汉志》注云豳乡是也。何大复《雍大记》：豳谷在邠州东北三十里故三水县，公刘立国处。《陕西通志》：三水废城，在邠州三水县东五里，故豳谷。谢朓诗“稍稍枝早劲。”吕向注：“稍稍，树枝劲强无叶之貌。”陶潜《归去来辞》：“眄庭柯以怡颜。”



[二]郭璞《山海经注》：泾水出安定朝那县西笄头山，东南经新平、扶风，至京兆高陵县入渭。《诗地理考》：泾水出原州百泉县泾谷，东南流，至泾州临泾、保定二县，又东南流，至州之宜禄、新平、永寿三县，又东北流，至京兆之礼泉、高陵、云阳三县，以入渭。



[三]僧宝月诗：“君不见孤雁关外发，酸嘶度越扬空城。”



[四]郑康成一饮三百杯，见三卷注。



[五]《后汉书》：每郡置太守一人，二千石。



[六]《三国志》：起烟于寒灰之上，生华于已枯之木。



[七]《广韵》：“曛，日入也。又，黄昏时。旭，日旦出貌。”《初学记》：“日初出曰旭。”



[八]《古诗》：“燕赵多佳人，美者颜如玉。”



[九]吴均诗：“燕姬及赵女，挟瑟夜经过。”



[十]《晋书》：羊性豪侈，屑炭和作兽形以温酒，洛下豪贵咸竞效之。江总《玛瑙碗赋》：“翠羽流霞之杯。”



[十一]《史记》：甘茂之亡秦奔齐，逢苏代。代为齐使于秦。甘茂曰：“臣得罪于秦，惧而逃遁，无所容迹。臣闻贫人女与富人女会绩，贫人女曰：‘我无以买烛，而子之独光幸有余，子可分我余光，无损子明而得一斯便焉。’今臣困，而君方使秦而当路矣。茂之妻子在焉，愿君以余光振之。”《诗·小雅》：“常棣之华，鄂不韡韡。”《郑笺》曰：承花者鄂。“不”当作“拊”。拊，鄂足也。鄂足得华之光明，则韡韡然盛兴者，喻弟以敬兄，兄以荣覆弟，恩义之显亦韡韡然。






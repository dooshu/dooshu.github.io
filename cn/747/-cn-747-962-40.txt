○为河东副元帅马司徒请刻御制箴铭碑表（德宗）

臣燧言：臣前窃睹御制赐灵盐节度使杜希全《君臣箴》一篇，辄请刻石於太原兴王之都，与元宗所制《起义堂颂碑》并列，垂训後代，光示万邦。伏奉批表及赐臣等手诏，俯蒙允许，仍赐臣一本，又赐臣御制《宸台衡铭》二首并叙。精义微言，深於羲文之旨；明训大诫，叶於舜禹之。涵周诗而轶商颂，准天地而悬日月，五彩彰施而溢目，八音均调以动心。至於上下咸和，君臣交儆，僻邪无自而入，猜虐不萌於中。郁堙底伏之气宣，强悍谗谀之说泯，授申甫以作诫，绍唐虞而追踪。诚文教之极，而至治之本也。

臣馀生陋质，材巧功微。陛下奖励过深，宠锡逾厚，使得获睹殊观，接闻至音，目以勋贤，称其威武。跪捧震骇，顾循悚怍。实愿周旋奉戴，内以为子孙藏；恢演昭宣，外以垂金石刻。今者琢磨已就，刊勒方施。至於次序篇章，论载年月，未敢即定，谨令图画进上，仍请於碑首正面，刻作“御制箴铭”四字，其下刻年号月日字建，箴铭二首并序。其碑首阴面，伏请准起义堂颂碑例，刻年号月日字建，其下刻臣所上表疏伏蒙批表敕语及所赐臣手诏，庶使後之观者，寻其并连，究其本末，以知盛德之事，懿铄丕显，游扬无极，臣之所愿也。不胜忻惧悃恳之至，谨遣某官臣某奉表以闻。臣诚欢诚喜顿首顿首，谨言。


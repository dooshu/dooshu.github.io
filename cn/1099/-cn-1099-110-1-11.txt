○四川類序 【 四川】

唐時吐蕃入寇至長安。代宗出奔陝州。郭子儀擊之遁去。今四川松潘番賊是也。朝廷即其地屯兵拒守。雖無深入之患。而時肆摽掠。邊鄙受害。轉輸供餉。全蜀病焉。必欲使其畏威遠遁。不敢侵犯。非食足兵強。有以制之。惡能然哉且環蜀之境皆蠻夷。如酉陽播州天全之類。　國初皆置土官以羈縻之。惟敘瀘?束?火蠻未曾置官。屢為邊患。若松潘敘瀘二賊並侵。則調兵給餉。尤為難也。正德四年冬盜起東鄉不過三五十人有司不早撲捕積至數千又匿不以聞。是時番蠻少靖而盜至數萬。民墜塗炭。逾六年始平。適瓊改兵部。覆奏諸臣功過深究若能如此盜賊何繇而滋蔓初起隱匿之罪而寬後來失事之罰厥後番蠻侵擾。守臣不敢匿。調兵征剿。雖互有得失而不至大舉深入。蹂躪內地。又奏令憲臣廵行郡邑。禁止科害。撫安軍民以固邦本。蜀之為蜀。庶幾其小康也。

為飛報番蠻攻撲城堡事

為傳報逼近地方虜情事

△為飛報番蠻攻撲城堡事 【 番蠻】

看得廵撫四川都御史馬昊、奏稱會議得松潘番情、先將首惡端竹白等剿除、以舒目前之急、然後斟酌事勢、應否添處兵糧以圖大舉、似為有見、况張傑先巳動兵、使不乘此殄滅、將來紏眾攻破各堡、阻截東路、恐難救藥、臣等議處太監王保、護守會城、總兵官吳坤、量調酉陽天全并新達等州縣成寧黎雅等衛所、土漢官軍二萬餘員名、親入巢穴會同副總兵張傑等、分布相機、併力戰守、合用糧餉及犒勞銀牌牛酒等項、各官議擬停當、速行督糧參政孟醇、分守布政華璉、參議張澤等、分投催儹穵運、若端竹白等既平。其餘稔惡不悛。自起驚疑。師方退還。禍即旋踵。必須限以歲年。調集兵糧。陸續困剿。務期平定。所慮兵戈動舉。全蜀安危所關。實非細故。乞要本部將用兵進止機宜。再加會議。擬奏裁處、示下遵奉撫剿、及行廵按御史隨軍紀功、除一面先發成都等衛官軍二千員名、及動調客兵儹運糧米恊謀幹理、然兵難遙度、事變不常、候臨期或有重大者、另行奏請定奪等因、又看得奏內開稱會勘得松茂疊溪一帶關堡。設在諸番巢穴之中。自弘治正德以來。番賊殺死居民。不下三四百餘人。被虜者不下千計。提督都指揮等官。因失前事問擬降級充軍等項。非止一人。弘治十七年。曾　命都御史劉纓調兵征勦。各番畏懼聽撫兵止不征。自後番賊攻堡殺人。守堡官軍。如此安得不使諸番生心或殺一番便問擅殺激變之罪或折一軍即加失機誤事之罪各官垂首喪氣。只得順情撫處。以此各番倍加猖獗求索無厭。少不如意。攻堡殺軍。阻路刼糧為惡萬倍。又將旗軍百千餘名。借討做工。凌辱累死。指揮范剛等七員將俸糧送與番賊買和。俱各餓死。事發又問剋減軍粮之罪。守堡指揮張瑞見被拘留等情。臣等反覆參詳其說、仰惟我　祖宗朝於番夷巢穴之中。設立關堡。屯兵戍守。如前代蠻夷較尉是其職也惟欲限隔華夷以安生民若其聽撫。固當懷之以恩。如或攻堡殺人。即當懾之以威。今松茂番賊種類日繁。勢漸彊盛。居民被其殘害。官軍被其殺虜。南路關堡。奪占過半。若再因襲舊弊。姑息不處不惟守邊官軍。受害不堪。抑恐松茂失守。內地因而擾動。今既該四川鎮廵三司等官會同計議、其不可巳、中間處置、又各周悉。內馬昊又能身任其事。素諳戎務。委用責成。必不敢負。但兵難遙制。事在專委。合無請　敕一道、就令差來人賫回交付王保馬昊等、悉依原奏會議內事理調兵集糧、運謀征剿、若端竹白等既平。其餘果能畏服。一面隨宜安撫。一面設法運謀。調集兵糧。陸續困剿。不拘限期。凡事必須隨宜而行。不可拘執原議。惟在處置得宜、使內外安靖、斯稱委任、

△為傳報逼近地方虜情事 【 四川虜情】

看得廵撫四川都御史馬昊等、奏稱正德十三年十一月十一等日、達賊約二三千又來松潘境外地方搶殺人畜、議得四川自　國初以來。不曾聞有達賊。今一旦傳報。熟番驚疑。邊人惶懼等情。查得前項甘肅海西地方住牧達賊。虜入川中葢始于此時可以備考因正德九年都御史彭澤調兵驅逐。遂奔四川。彼時鎮廵官急報請調延寧人馬防禦。本部緣此議舉參將張傑陞副總兵。專一防守松潘。而以副總兵帶管總兵官事吳坤充總兵官。專一鎮守四川凡此皆因甘肅達賊奔犯四川邊境故特為之區處非無因而濫設也今馬昊等奏稱四川自來並無達賊到彼。以致邊人驚惶。見今松潘用兵。敘瀘等處。又僰蠻作亂。吳坤與馬昊。分任其事。尚慮不周。議者乃欲革去鎮守四川總兵官。不知當此倉卒。地方大事。責之何人。合無本部行文馬昊等務將所奏達賊擾邊事情。從宜議處。設法防禦。能令番夷自相攻擊即為我之深利或撫調熟番併力外攘或乘其事變以夷攻夷惟在保安邊陲。不必遠事征討。仍將議處緣繇、回奏查考、


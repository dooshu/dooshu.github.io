谢赐衣表

臣某言今月十六日翰林艺学郄俊至伏蒙圣慈赐臣勅书一道紫绮纯绵旋襴一领并赐屯驻本城诸军员僚初冬衣袄者解衣之赐猥及于下臣挟纩之仁更均于列校光生郡邸喜动辕门臣某中谢伏以崇文广武圣明仁孝皇帝陛下诞膺元符恭临大宝惠必先于逮下志惟在于爱人鸟兽氄毛甫及严凝之候衣裳在笥爰推赐予之恩在涣汗之所沾虽容光而必照如臣者任叨符竹地僻瓯吴奉汉诏之六条方深祗畏分齐官之三服忽荷颁宣纂组极于纎华纯绵加于丽密玺书下降窃窥云汉之文驿骑来临更重皇华之命但曳娄而增惕实被服以难胜矧于戎行亦膺天宠干城虽久曾无汗马之劳守土何功独惧濡鹈之刺仰瞻宸极唯誓糜捐臣与军校等无任感天荷圣欢呼蹈舞激切屏营之至






卷十三

<集部,别集类,北宋建隆至靖康,武夷新集>



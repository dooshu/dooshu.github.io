◇算经序

夫博通九经，为儒门之首；学该六艺，为伎术之宗。若非材性通明，孰能与于此也？然算数起自伏牺，而黄帝定三数为十等，隶首因以著九章。逮乎有虞，乃同律度量衡。孔子曰：谨权量，审法度。汉备五数，纪于一，协于十，长于百，大于千，衍于万。度长短者，不失豪毫厘；量多少者，不失圭撮；权轻重者，不失黍累。五曹孙子，述作滋多；甄鸾刘徽，为之详释。稽之往古，妙绝其能。储校今时，少有闻见。余以总角，志好其文。略寻古今，备览差互。其如明数造术，讵晓端倪。寻改遗言，颇知梗概。且计课租庸调，无术可凭，步数奇残，若为销尽，永变米谷。经旨未赡，正耗共升，何由剖析？三分、五分取一，法理为明焉。况今令式，与古数不同，奚能则定？代相沿革，互议短长，经术尤深，难可意测。是以跋涉川陆，参会宗流，纂定研精，刊繁就省，祛荡疑惑，括诸古法，烛尽毫芒。谨录异同，列之于左。


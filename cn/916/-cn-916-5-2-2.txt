【善哉行】

〖以下四言。〗

阳谷跃升。虞渊引落。景曜（乐府作跃。）东隅。蜿晚西薄。三春燠敷。（乐府作叙。）九秋萧索。凉来温谢。寒往暑却。居德斯颐。积善嬉谑。阴灌阳丛。凋华堕（《类聚》作坠。）萼。欢去易惨。悲至难铄。击节（乐府作激涕。）当歌。对酒当（《类聚》作亲。）酌。鄙哉愚人。戚戚怀瘼。善哉达士。滔滔处乐。（○《乐府诗集》三十六。广《文选》十四。诗经四十七。又《类聚》四十一作谢惠连。引却、萼、酌、瘼、乐五韵。）


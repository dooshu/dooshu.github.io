谢批荅状

右臣近者恭陪镐饮仰觌乾文实揣已以知荣辄拜章而叙感猥蒙批答备极恩私捧读周旋庆拚交集伏惟皇帝陛下道高列辟功济中区体神武以怀柔法天明而覆帱抚羣生之重畜朽索居怀考历代之元龟青编在御肇新宏构緫萃前言先朝之奋藻摛华并藏麟阁圣主之披文相质高掲龟趺因万务之余间召诸臣而宴喜金简玉字既容下士之窃窥白雪阳春更许巴人而属和仰奉观文之德荐承饫赐之仁共庆遭逢徒深踊跃爰陈奏牍?述寸诚敢谓陛下濬发睿谟俯颁优诏曲形敦谕倍极恩慈演丝为纶闻圣言而知感摩顶至踵励臣节以弥坚誓毕微生少酬玄造臣无任云云


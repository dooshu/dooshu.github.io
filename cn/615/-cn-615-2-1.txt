前编卷一 前纪一元至正十二年壬辰至十八年戊戌



前纪一
明通鉴前编卷一
前纪一起玄默执徐，尽著雍掩茂，凡七年。
太
祖 元至正十二年（壬辰）
春，二月，定远人郭子兴起兵于濠州。闰三月，甲戌朔，明太祖往归之。太祖，姓朱氏，讳元璋，字国瑞。先世家沛，徙句容，再徙泗州。父世珍，始徙濠州之钟离，生四子，太祖其季也。以元天历元年戊辰九月丁丑生。母陈氏。方诞之夕，赤光烛天，里人望见，惊以为火，辄奔救，至则无有，异之。比长，姿貌雄杰，志意廓然。至正四年甲申，里中大饥疫。父、母、兄相继没，贫不能葬。里人刘继祖与之地，始克葬于凤阳。太祖时年十七，无所依，乃人皇觉寺为僧。逾月，游食合肥，道病，辄见二紫衣人与俱护视之，病已，遂不见。凡历光、固、汝、颍诸州，三年复还寺。
当是时，元政不纲、盗贼四起。颍人刘福通奉韩山童，假宋后起汝、颖间；罗田人徐寿辉僭帝号，与其将倪文俊等起蕲、黄间；而黄岩人方国珍已先起海上。于是，子兴与其党孙德崖等亦拥兵袭濠州，据之，攻掠郡县。天下大乱。
太祖时年二十五，【考异】《明史·本纪》，子兴起兵于濠州，太祖时年二十四。按太祖以元天历戊辰生，推至是年壬辰，当二十五；又上文
3 明通鉴前编卷一
言“至正甲申太祖年十七”，自甲申十七推至壬辰，亦二十五；又，太祖崩，年七十一，则“四”字误也。谋避兵，卜于神，去留皆不吉。乃曰：“得无当举大事乎？”卜之，吉，大喜，遂入濠州。抵门，门者疑为谍，执见子兴。子兴奇其状貌，与语，大悦，留置左右，为亲兵长。久之，甚见亲爱，凡有攻伐，必召与谋，命之往辄胜。子兴自是兵益盛。初，宿州人马公，与子兴为刎颈交。马公卒，属以季女，子兴因抚之为己女，至是欲以妻太祖，子兴次妻张氏复趣之，曰：“今天下乱，君举大事，正宜收召豪杰。吾见朱某诚异人，可与共功业，慎勿弃之，以资他人用。”子兴意遂决，乃妻以马公女，是为孝慈高皇后。
秋，九月，元师大破李二于徐州。二，萧县人，时号“芝麻李”。因岁饥，家有芝麻一仓，尽以济人，故名。维时元兵数为徐寿辉所败，二乃与其党彭大、赵均用乘间攻徐州，据之。至是元丞相托克托旧作脱脱大败其众，二走死，彭大、赵均用遂率溃众奔濠州。【考异】《明史·本纪》及《郭子兴传》皆作“彭大”，诸书作“彭早住”。徐氏《通鉴后编辩证》谓早住乃彭大之子。《元史·顺帝纪》，至正十七年，书“赵君用及彭大之子早住同踞淮安”，明其时彭大已死而早住代之。盖彭大之死，即在至正十三年，与均用相吞并。《明实录》误作“早住死”，其实十三年之死者，即彭大也。故《元史》于十二年奔濠，书曰“老彭”，老彭，即彭大也。大以十一年与李二、赵均用同踞徐州，十二年败后，与均用奔濠州，遂有均用执郭子兴及太祖率兴二子求救于彭大之事，皆据早住之父言之。语详毕尚书《续资治通鉴考异》中。《明史》改早住为彭大，亦据《后编》，今从之。
初，子兴起濠，同事孙德崖等四人，与子兴而五，各称元帅，不相下。四入日事剽掠，子兴意轻之。四人浸不悦，合谋倾子兴。而子兴多家居不视事，太祖乘间说曰：“彼日益合，我益离，久之必为所制。”子兴不能从。及是大与均用至，德崖等以其故盗魁，有名，乃共推奉之，使居已上。大有智数，子兴与之厚
商纪一
而薄均用。德崖等乃谮诸均用曰：“彼知有彭将军耳，不知有将军也。”均用怒，乘间执子兴，幽于德崖家。太祖方在淮北，闻难归。亟率子兴二子诉子大，大曰：“我在，谁敢尔！”乃偕太祖诣德崖家，破械出之，使人负以归。子兴由是得免。
是冬，元将贾鲁以兵围濠州。时徐州已平，丞相托克托班师还，留鲁追讨余寇，且谋复濠也。太祖乃请释前憾，合力拒之。
是岁，徐寿辉连陷湖广、江西诸郡县，遂破昱岭关，陷杭州，别将赵普胜等陷太平诸路，势大振。然无远志，所得多不能“守。而刘福通初起，奉韩山童为号。元遣吏捕山童，诛之，其子林儿与母杨氏逃匿武安山中，福通遂据朱皋，破罗山、上蔡、真阳、确山、犯叶、舞阳、陷汝、宁、光、息，众至十余万，元兵不能御。时二军皆以红巾为号，而寿辉据蕲水为都，国号天完，建元始平。
十三年
夏，五月，壬午，元将贾鲁卒于濠州军中，元兵遂解围去。太祖得间归里中，募民兵七百人至濠。子兴喜，署为镇抚。而是时彭、赵所部多暴横，子兴力弱不能制，太祖忧之。
是冬，彭大、赵均用皆僭称王，子兴及德崖等为元帅如故。太祖度濠事不可为，乃以所部兵属他将，而独与徐达、汤和等二十四人谋略定远，取滁阳。达时年二十二，和长于太祖，皆濠人也。达在子兴部下，独识太祖，一见语合，和亦初从子兴，以功授千户，至是并归心于太祖。方南至定远，道中遇病还。病已，复率达等行。【考异】《通鉴辑览》书太祖起事，系之至正十三年之末，盖下滁州张本也。《明史·本纪》亦系之十三年，若毕氏《宋元通鉴》，则直于十三年七月书太祖取滁阳及道遇李善长事。按《元史》，贾鲁围濠州在至正十二年十二月，鲁卒于军中在十三年五月，《元纪》系之五月壬午，则在望后也。鲁卒而濠围始解，围既解而后太祖始得归里募兵。毕《鉴》谓
5 明通鉴前编卷
以六月朔至濠，已失其实。盖欲迁就取滁州之前一月，而不知取滁州实十四年之七月。捡吴朴《龙飞纪略》及谷氏《明史纪事本末》皆同。《明史·本纪》及《三编》不过牵连并记，而《辑览》系之十三年之末者，承上起下之书法、本无舛误。而毕氏编年之体，直书之于十三年之七月，是据《纪略》、《纪事》二书之月分而改其年分，尤舛误矣。且毕氏《考异》于十四年彭、赵陷盱，泗，引《辩证》云：“《洪武实录》于甲午七月克滁阳之下，书云：“未逾月，彭早住、赵均用邀上将兵守盱、泗＇云云。”然则甲午七月之克滁州，证之《实录》，固明明在至正十四年。今据《实录》，参《纪略》及《纪事本末》书之。彭、赵称王，据毕氏《考异》引《明实录辩证》云：“《滁阳王庙碑》言二姓称王在壬辰奔濠之时，与《实录》异。以高帝《纪梦》考之，则云：“明年、元将贾鲁死，城围解。当年冬，彭、赵僭称王。”当年冬＇者，癸巳之冬也。以时势言之，二姓虽草草僭窃，亦当在元兵解围之后，而不在自滁奔濠之日，当以《实录》为正。”按《辩证》之说是也。《庙碑》因彭，赵奔濠，牵连并记，非太祖自述之语前后矛盾也。且二姓称王，即太祖不欲留濠之张本，其同在十三年之冬明矣，今宜从《实录》。
是岁，元遣使招谕方国珍。国珍自至正八年为怨家所告，遂与其兄国璋、弟国瑛、国珉亡入海，聚众数千人，劫运艘，梗海道，寻寇温州。元以博啰特穆尔旧作孛罗帖木儿为江浙行省左丞，督兵讨之。兵败，被执，乃遣大司农达实特穆尔旧作达识帖睦迩招之降。会汝、颍兵起，元募舟师守江。国珍疑惧，复叛，袭台州，元兵击退之。复亡入海，使人潜至京师赂诸权贵，仍许之降，授国珍徽州路治中。国珍不听命，仍拥船千艘，在海中阻绝运道。
先是元谕江浙行省左丞特哩特穆尔旧作帖里帖木儿议招抚、浙东元帅府都事刘基持不可，曰：“国珍首乱，赦之无以惩后。”左丞称善，闻于朝，进基行省都事。至是国珍以赂故授官。遂坐基擅持威福，夺职，羁管绍兴。自是国珍益不可制。基，青田人。6
前纪一
泰州白驹场盐丁张士诚反。士诚有弟三人，并以操舟运盐为业，缘私作奸利，颇轻财好施，得群辈心。常鬻盐诸富家，富家多陵侮之，或负其直不酬，而弓手邱义更窘辱之。士诚忿甚，即帅诸弟及壮士李伯升等十八人杀义，并灭诸富家，纵火焚其居，入旁近场，招少年起兵。时诸丁方苦重役，遂共推士诚为主。初陷泰州，元高邮守李齐谕降之，复叛，杀元行省参政赵琏，陷兴化，结寨德胜湖，有众万余。元遣入以万户告身招之，不受。至是给杀齐，袭据高邮，自称诚王，僭号大周，建元天祐。
十四年
太祖帅诸将徐达等南徇地至定远。
有张家堡者，集民兵三千入为驴牌寨，孤军乏食。太祖欲因其饥，抚而降之，选骑士费聚等从行。聚觇其兵盛，请益人，太祖曰：“多无益，只取疑耳。”直前行，下马渡水而往，谕以恩信。其帅许诺，请留物为券，太祖立解佩囊与之，卒犹豫不至。乃简兵三百人薄营，诱执其帅，众惧，请焚其垒，悉降之。
时定远人缪大亨者，集民兵二万，屯横涧山，元授为义兵元帅，又遣张知院共督之。太祖既得驴牌之众，命花云帅之，夜袭其营，知院败走。遣人说大亨，悉率所部来降。于是军声大振。云，怀远人，貌伟而黑，骁勇绝伦，从行二十四人中之一也。【考异】毕氏《通鉴》记收兵定远事于十三年，今据《龙飞纪略》，改入十四年，太祖以是年七月下滁州，则收兵在春夏间，今并系之秋七月克滁州前。横涧山之屯，《明史·本纪》以为张知院，《纪事本末》以为缪大亨，毕氏《通鉴》从之。证之《明史·缪大亨传》，言“大亨初为元义兵，与张知院同守横涧山”。据此则义兵为大亨所收集，而元又遣张知院督之也，今并书之。“二万”，诸书或作“三万”，今据《本纪》。
太祖将自定远谋取滁州，道遇定远人李善长，与语，悦之。尝从容询天下当何时定，善长对曰：“秦乱，汉高祖起布衣，豁达
7 明通鉴前编卷一
大度，知人善任，不嗜杀人，五载遂成帝业。今元政不纲，天下土崩瓦解。公濠产，距沛不远，山川王气，公当受之。法其所为，天下不足定也。”太祖称善，遂留为记室，参预机谋。【考异】《明史·本纪》：“道遇定远人李善长，与语，大悦，遂与俱攻滁州，下之。”《善长传》但云“迎谒”，其下亦云“从下滁州”。据此，则“道中”者，即定远至滁阳之路，从下滁州，则迎谒在略定远之后，取滁州之前。毕氏《通鉴》皆系之至正十三年，今改人十四年。其事当在春夏间，并叙人是年七月前。
秋，七月，太祖自将攻滁州，使花云为前锋，以数骑导大军行，猝遇贼数千，云举铍翼太祖，拔剑跃马，冲突而过。贼大惊，皆曰：“此黑将军勇甚，其锋不可当也！”大军继进，遂克滁阳，因驻师焉。
是月，朱文正、李文忠先后来归。文正者，太祖兄子；文忠，姊子也。文正奉母避乱，在途与太祖相失，文忠母死，其父携之，走乱军中，濒死者数矣，至是俱至，谒太祖于滁阳，太祖喜甚。文忠年方十四，牵上衣而戏，太祖曰：“外甥见舅如见母也。”时有沐英者，定远人，方十岁，父母俱亡。太祖怜之，令高后育之为子，遂与文忠俱赐姓朱。【考异】诸书记文正，文忠来归，皆在太祖取滁州之后，或系之七月，或系之八月，然皆在至正十四年也。毕《鉴》误系克滁州于十三年，而文忠来归，仍入之十四年。不知文忠至滁之年，即太祖取滁州之年，毕《鉴》歧误也。
太祖既下滁州，分兵收沿山诸寨，皆降之。时彭、赵在濠并为王，数争权相斗。大中流矢死，均用欲并其部曲，专很益甚。大子早住代领其众，为均用所持，乃谋挟郭子兴攻盱眙、泗州，将害之。
太祖时在滁，遣人说均用曰：“大王昔困彭城，投于濠，郭公开门而纳之，以有今日，今不思报德，反听细人言，自翦羽翼，失豪杰心，窃为大王不取也。且郭公即易与，其部曲犹有强者，8
前纪一
杀之，得无后悔乎？”均用闻太祖兵甚盛，惮不敢发。太祖又使人赂其左右，子兴用是得免，乃帅其所部万余，就太祖于滁州。【考异】毕氏《通鉴》书彭、赵陷盱、泗于十四年之六月，此恰不误，惟以为克滁州之次年，而不知克滁州之同在十四年也，辩已见前。至彭、赵称王，乃十三年濠围既解之后，是年则彭大已死而早住代之，毕氏又误以十三年之称王者即是早住，亦误也，今并刊改。盱、泗之陷，诸书有以为张士诚之兵，故毕氏引《实录辩证》之说，谓“士诚方起高邮，攻扬州，岂能通及盱、泗？其为濠兵无疑也。”按《明史·子兴传》，言“赵均用胁子兴以攻盱，泗。太祖既取滁州，乃遣人说均用以免”，今据之。
是冬，元托克托与张士诚战于高邮城外，大败之。【考异】《明史·本纪》，士诚败于高邮在十月，毕《鉴》在十一月，今统系之是冬。时濠兵方据六合，托克托遣兵围之。事急，濠兵遗使求救于滁州.郭子兴与其帅有隙，怒不发兵。【考异】《明史·本纪》。“分兵围六合”，未详据六合者为何兵，据毕《鉴》，是年九月，濠州兵陷六合县，证之《子兴传》，所谓“与其帅有隙”者，即指赵均用、孙德崖辈也，今从之。太祖曰：“六之与滁，唇齿也。六合破，滁岂得独存？可以小憾而废大事乎！”时元兵号百万，诸将莫敢往，太祖自帅师趋六合，与耿再成守瓦梁垒。元兵攻垒，日暮垂陷，诘朝再攻，则完垒如故，寻设伏诱败之。然度元兵势盛，且再至，乃还所获马，遣父老具牛酒犒师，谢元将曰：“守城备它盗耳，奈何舍巨寇，僇良民！”元兵引去，城赖以完。
托克托既破士诚，军声大振，会中谗，遽解兵柄，于是江淮乱益炽。
郭子兴之至滁也，太祖谨事之，敕诸军禀其号令，称滁阳王。而子兴性悻直少容，方事之殷，辄就太祖取进止，倚如左右手，事已，更信谗疏之，凡太祖左右任事者，悉召之去。又欲收李善长置戏下，善长涕泣自诉，不肯从。自是征讨之权，太祖皆不得预，屡出战，不敢当先，子兴谓其无勇。使与诸将出御敌，
9
明通鉴前编卷一
敌至，诸将皆反走，太祖从容击却之，所向披靡。子兴亦内愧。而诸将自外归，皆有所献。太祖所至，禁剽掠，有得即分之麾下，遂一无所献。子兴浸不悦。高皇后知之，乃悉所有遗子兴次妻张氏，张喜，由是疑衅渐释。
是岁，太祖取滁阳，滁人范常杖策谒军门。太祖夙知其名，与语，意合，留置幕下，有疑辄问，常悉以实对。又得二将，曰邓愈，日胡大海，皆虹县人也。愈据临濠，承父兄没，众推领军事，年甫十六。每战，必先登陷陈，军中咸服其勇。太祖起滁阳，愈自盱眙来归，授领军总管。大海长身铁面，智力过人。闻太祖起，走谒滁阳，命领军为先锋。又定远冯氏兄弟二人，日国用，日国胜，自幼俱喜读书，通兵法，元季结寨自保。太祖略地至妙山，国用、国胜偕来归，甚见亲信。太祖尝从容询天下大计，国用对曰：“金陵龙蟠虎踞，帝王之都，先拔之以为根本，然后四出征伐，倡仁义，收人心，勿贪子女玉帛，天下不足定也。”太祖大悦，俾居幕府。
十五年
春，正月，滁兵乏粮，诸将议所向，太祖曰：“困守孤城，诚知非计，今惟和阳可图，然城小而坚，可以计取，不可以力攻也。向所得庐州寨兵三千，使为前导，令皆椎髻左衽，衣青衣，佯为北军。以四驼装载货物，而声言庐州兵送使者人和阳赏赉将士，和人必开门纳之。因别以兵万人，皆衣绛衣继其后，约相距十余里，候青衣兵薄城，举火为应，绛衣兵即鼓行而前，破之必矣。”子兴从其计，使张天祐将青衣兵，赵继祖为使者前行，耿再成将绛衣兵继其后。
天祐，子兴妻弟也。行至陡阳关，和阳父老以牛酒出迎。天祐兵从他道就食，举火稍迟。再成意其已人城中，遂帅众直抵城下，元兵亟闭门，缒将士出战。再成败，中矢走。元兵追至千秋10
前纪一
坝，日暮、收兵还，而天祐适至，与元兵遇，亟击败之。追至小西门，缒梯尚在，汤和乘之而登，将士继之，遂克和州。
再成败归，谓天祐等必已陷没，子兴恐。俄又报元兵入滁，遗使招降，子兴亟召太祖与谋。太祖趣呼使者入，以计慑而遣之，乃议收集散卒，仍规取和阳，比至，则天祐已据城矣。是时镇抚徐达，参谋李善长率骁勇先行，太祖继至，遂入城中，抚定其民，民皆按堵。
太祖既得和州，子兴檄之总军事。时诸将皆子兴部曲，不相下，惟汤和奉命唯谨，李善长亦委曲调护之。太祖欲以计服诸将，秘其檄，期旦日会听事。时席尚右，诸将先入，皆踞右。太祖故后至，就左。比视事，剖决如流，诸将多瞠目不能发一语，始稍稍诎。乃议分工甓城，期三日。太祖先成，诸将皆后，于是太祖始出檄，南向坐，语诸将曰：“奉主帅命总诸公兵，今甓城皆后期，如军法何？”诸将皆皇恐谢。
所部兵多不戢，范常言于太祖曰：“得一城而使人肝脑涂地，何以成大事？”太祖乃切责诸将，悉搜军民所掠妇女还其家，民大悦。
三月，元兵十万攻和州，太祖以万入拒守，间出奇兵击之，元兵数败，多死者，乃解去。而是时元太子图沁旧作秃坚、枢密副使弁珠玛旧作绊住马、民兵元帅陈埜先，分屯新塘、高望、鸡笼山等处，阻我饷道，太祖率诸将击走之。
濠州旧帅孙德崖乏粮，率所部就食和州，太祖纳之。子兴故与德崖隙，闻之，怒，自滁至和，德崖亦不自安，谋引去。前军已发，而德崖留视后军。太祖送其先发者，行三十里，忽城中走报，滁军与德崖斗，德崖为子兴所执。太祖大惊，策骑欲还，而先发之众遽拥太祖行。数里，遇德崖弟，欲加害，有张某者力止之。于是传言太祖亦被执，子兴闻之，如失左右手。徐达请挺身往代，太祖得脱归。子兴憾德崖甚，将甘心焉，以太祖故，勉释
11 明通鉴前编卷一
之。德崖既去，达亦免归。
是月，子兴以德崖故悒悒病卒，太祖代领其军。
先是，刘福通物色韩林儿，得之砀山夹河，迎立为皇帝，又号小明王，建都亳州，国号宋，建元龙凤。以杜遵道、盛文郁为丞相，福通为平章。遣入招滁、和诸将，惟张天祐往。至是天祐自毫归，赍丞相檄授子兴子天叙为都元帅，天祐右副元帅，太祖
左副元帅。太祖慨然曰：“大丈夫宁能受制于人邪？”不受。【考异】
据《明史·林儿传》，僭号改元在是年二月，《太祖本纪》系之三月郭子兴卒之下，盖因橄授天叙等牵连并记也。时张天祐至毫，毫中始知子兴已卒，故檄授子兴之子，毕氏《通鉴》人之四月，今据《明史·本纪》系之三月子兴卒下。O诸书皆云：“子兴卒，太祖代领其军。”证以是年正月“子兴橄太祖总军事”之语，则代领其军，即出自子兴之遗命可知也。毕《鉴》则言“子兴卒，诸将椎子兴子天叙为元帅。时孙德崖以宿将代统其军，天叙恐不能制，乃以书邀太祖为己助”云云，此盖因龙凤檄中有“授天叙为都元帅”之语而致误。其实滁，和乃太祖自取，子兴方往依之，子兴既没，太祖代总其军，天叙拥空名而已。若孙德崖已去，即令再至，诸将亦必不推子兴之仇而与之共事也，今仍据《明史》纪、传。既，念林儿势盛可倚藉，因奉宋龙凤年号以令军中。
论曰：大丈夫不受制于人，太祖之志可见矣。然不受其官爵，则何以犹奉其年号哉！况奉其年号，则固禀其正朔矣。若谓其势盛可倚，则大丈夫不受制于人者，又岂肯因人以成事？若谓十二年之久，使命不通，军书不报，彼林儿固无能为，而刘福通方凭藉宋号，以为奇货之居，肯使太祖之阳奉其名而阴收其利哉？然则《实录》但言“太祖奉年号”而其余皆不及者，讳之也。予谓太祖之不受副元帅，则以子兴之子天叙为都元帅，不欲受制以掣军事之肘而已。若自下太平、集庆后，林儿固已檄之为平章，为丞相，而吴国公虽系诸将所奉，亦必称龙凤之制以授之。辨见《考证》中。
12
前纪一
惟是太祖起兵，不藉林儿尺寸之力，而徒奉其年号，则已失之，又岂有奉其年号而不受其封拜者乎？若使不奉林儿，则异日瓜步沉舟，亦与友谅之中流矢，士诚之缢弓弦，同为帝王之驱除而已，何至以廖永忠一狱，启千古之疑，终为盛德之累哉！予是以惜太祖此举不能慎之于始也。
夏，四月，怀远人常遇春来归。遇春貌奇伟，勇力绝人，猿臂善射。初从刘聚为盗，察聚终无成，闻太祖在和阳，往觇之。未至，困卧田间，梦神人披甲拥盾呼曰：“起，起，主君来！”惊寤，而太祖适至，即迎拜，屈事之。亡何，自请为前锋，太祖不许，固请，乃曰：“能相从渡江乎？取太平后，事我未晚也。”
太祖驻和阳久，城中数乏粮。与诸将谋渡江，无舟楫。会巢湖有廖永安、俞通海及赵普胜，拥众万余，水军千艘。当元季盗起，通海之父廷玉率通海兄弟及永安等结水寨以御寇，而是时元将左君弼据庐州，数为所扼。
五月，丁亥，遣通海间道纳款。太祖喜曰：“方谋渡江，而巢湖水军适至，此天赞我也！”亲往收其军。永安迎于巢湖，其弟永忠，年方少，从兄后。太祖顾之曰：“汝亦欲富贵乎？”永忠对曰：“获事明主，扫平寇乱，垂名竹帛，是所愿耳。”太祖嘉之。
壬辰，太祖登舟，出湖口，至桐城闸。有元兵中丞曼济哈雅，旧作蛮子海牙。集楼船扼之于马肠河口，普胜中叛，通于元。永安等请以舟师屯黄墩，先攻曼济哈雅。会天大雨，水涨，遂从小港纵舟出。敌船高大，进退不利，而永安、通海等素习水战。操舟若飞，再击再败之。遂出大江，至和州，于是渡江之策始定。
六月，太祖帅诸将渡江。廖永安请所向，太祖曰：“牛渚前临大江，敌难为备，攻之必克.从此北取采石，定太平，则集庆可图也。”乙卯，乘风引帆，直达牛渚。太祖亟趣军士鼓勇径趋采石。时元兵皆陈于矶上，舟距岸且三丈许，莫能登。常遇春飞舸
13 明通鉴前编卷一
至。太祖麾之前，应声挺戈跃而上，大呼跳荡，守者披靡。诸军从之，遂拔采石，沿江诸垒望风迎降。
维时诸将以和州饥，欲取资粮而归，太祖谓徐达曰：“渡江幸捷，若舍而归，再举必难，江东非吾有也。”乃悉断舟缆，放急流中，舟皆顺流东下，谓诸将曰：“太平甚近，当与公等取之。”遂自官渡向太平，直薄城下，纵兵急攻。元兵战不胜，平章、金事皆弃城走。丙辰，克之，执万户纳克楚。旧作纳哈出。太平路总管靳义出东门赴水死，太祖曰：“义士也。”令棺葬之。
先期命李善长为戒饬军士榜，及入城，揭之通衢。一卒违令，立斩之，城中肃然。
太祖之至太平也，当涂陶安，举元乡试，方避乱家居，与耆儒李习率父老出迎。安见太祖，谓习曰：“龙姿凤质，非常人也，我辈今有主矣！”至是太祖召安语时事，安因献言曰：“方今四海鼎沸，豪杰并争，攻城屠邑，互相雄长。然其志皆在子女玉帛，非有拨乱救民安天下之心。今明公帅众渡江，神武不杀，以此顺天应人而行吊伐，天下不足平也。”太祖曰：“吾欲取金陵，如何？”安对曰：“金陵帝王之都，龙蟠虎踞，限以长江之险，若据其形胜，出兵以临四方，何向不克！此天所以资明公也。”太祖大悦，礼之特厚。
于是改太平路曰府，置太平、兴国翼元帅府，自领元帅事。以李善长为帅府都事，汪广洋及安皆为帅府令史，参幕府事，仍称宋龙凤年号。【考异】据《明史·本纪》置太平，兴国翼元帅府，自领元帅事”，是此时之元帅，日兴国，日太平，惟太祖一人，而郭天叙、张天
祐皆不预焉，无论林儿之檄，太祖之果受与否，而是时已自置元帅府，则龙凤亦将如其所自置者授之矣。而毕氏《通鉴》删去“太平、兴国翼元帅”之语，然则下文所谓“帅府都事”“帅府令史”者，果何人之帅府乎？又云：“时三帅虽共府署事，而运筹决策皆出自太祖。”据此，则似太祖仍与天叙，天祐为三帅，而太祖仍居左副元帅之任，一国三公，此必不然者也。再捡14
前纪一
毕《鉴》，是年九月，郭天叙、张天祐攻集庆，不克而死，下书云：“二帅俱没，诸将遂奉太祖为都元帅。”此盖迁就上文“三帅共府署事”之语。不知滁，和皆太祖自取，不藉濠兵尺寸之力。故林儿檄之为左副元帅犹且不受，曾谓既取太平，仍推天叙为都，天祐为右，待二人没而后自为之？此尤不然者也。今据《明史·本纪》。陶安参幕府事，语见《本纪》，而不言所授何官，证之《安传》，则云“留参幕府，授左司员外郎”。此沿野史之误也。今捡《陶学士集》，《集》首载“龙凤四年十月，札付都事陶安”。龙凤四年，乃至正十八年，安授都事，则其进左司员外及郎中，皆四年十月以后事。考《明史·职官志》、行省都事正七品，员外正六品，郎中正五品，是员外正都事之进阶，而都事之下则令史也。是年克太平，授李善长为都事，汪广洋为令史。都事、令史皆幕府之僚属，则安之所授，亦必令史之官。明年、克金陵，应升都事，而其年学士以忧归，故《太平府志》谓“学士以至正十八年即龙凤之四年服阕授行省都事”，正与《集》中“龙凤四年札授都事陶安”之语合，而至于进左司员外及郎中，又在龙凤四年十月以后可知也。又证之《集》首所载刘辰《国初事迹》，言“克太平，授安令史，后升都事”云云，则《本纪》所云“参幕府事”者，乃授之令史，非员外也，今据之。以李习为太平知府，习时年八十余矣。
是时太平四面皆元兵，元将曼济哈雅、阿噜辉旧作阿鲁灰等以巨舟截采石，闭姑孰口。而义兵元帅陈埜先与蕲人康茂才，以数万水陆之师，分道寇城下。太祖遣徐达、汤和、邓愈逆战，别出奇兵自后夹击之，遂设伏禽埜先以归。
秋，七月，陈埜先至，太祖解其缚而释之。埜先问：“生我何为？”太祖曰：“天下大乱，豪杰并起，胜则人附，败则附人尔。既以豪杰自负，岂不知生尔之故！”埜先曰：“然则欲我军降乎？此易尔。”乃为书招其军，明日，皆降。曼济哈雅等见埜先败，不敢复进攻，率其众还屯峪溪口。
八月，太祖命镇抚徐达等分道徇溧水、溧阳、句容、芜湖，皆下之。诸将谋进攻集庆路。而埜先既发书招其众降，自悔失
15 明通鉴前编卷一
计，及闻攻集庆，谋脱归。太祖召之至，语之曰：“人各有心，从元从我，不相强也。”纵之还。埜先复收余众，屯于板桥，阴与元行台御史大夫福寿合，乃为书报太祖，历言长江进兵不易及晋、隋取东南持久之难。太祖知其诈，以书报之曰：“历代之克江南者，皆以长江天堑，限隔南北，故须会合舟师，方克成功。今吾渡江，据其上游，扼其咽吭，岂晋、隋当日形势所可同年语邪！”埜先卒不从。
九月，郭天叙、张天祐帅诸军进攻集庆，埜先自板桥驰至，与元兵合，天叙、天祐皆战死。埜先追袭至葛仙乡，为乡民所杀，其从子兆先复收其众屯方山，与哈雅犄角以窥太平。【考异】《本纪》但云“子兴子天叙”，而据《子兴传》，言“子兴三子，长子前战死，次天叙，天爵”，是天叙乃子兴次子，毕氏《通鉴》以天叙为子兴长子。又陈兆先，《本纪》作“埜先从子”，《纪事本末》及毕《鉴》皆作“埜先子”，今从《明史》。
冬，十二月，壬子朔，太祖释元万户纳克楚北归。纳克楚者，元故太师穆呼哩裔孙也。旧作木华黎。初获时，持之甚厚，而纳克楚居常郁郁不乐。至是太祖召语之曰：“为人臣者，各为其主，况尔有父母妻子乎！”遂纵之归。
是月，元师大败刘福通于太康，遂围毫州，福通挟林儿走安丰。
十六年
春，二月，壬子朔，张士诚遣其弟士德陷平江路，并陷湖州、松江、常州诸路。改平江曰隆平府，士诚自高邮徙都之，毁承天寺佛像为王宫。【考异】毕氏《通鉴》言：“《元史》月而不日，徐氏《后编》据《太祖实录》书于是月之朔，今从之。”
丙子、太祖自将攻元曼济哈雅于采石，大破之。时哈雅以舟师屯据采石，我军辎重皆在和州，江道中梗。太祖令常遇春以奇16
前纪一
兵分其势，自将正兵与之战，战则出奇兵捣之，纵火焚其舟舰，哈雅仅以身免。自是扼江之势遂衰。
三月，辛巳朔，太祖督诸将攻集庆路，水陆并进，至江宁镇，攻破陈兆先营，尽降其众凡三万六千人，禽兆先，寻释之。一时降者多疑惧不自安，太祖命简其骁健者，得五百人，使居帐下。是夕，令人宿卫，环榻而寝，悉屏左右，独留典亲兵冯国用一人侍卧榻旁.太祖解甲酣寝达旦，众心始安。
庚寅，进兵围集庆，国用帅五百人先登陷阵，大败元兵于蒋山，入其郛。元御史大夫福寿督兵出战，数败，力不能支，城破，犹督兵巷战，坐伏龟楼指麾左右。或劝之走，叱而射之，曰：“吾为国家重臣，城亡与亡，尚安往哉！”顷之，兵四集，遂遇害。元参政伯嘉努旧作伯家奴、达噜噶齐旧作达鲁花赤、达尼达斯斯，旧作思亦死之。又有治书侍御史贺方，以文学名，同时殉
焉。【考异】诸书但记福寿之死，余皆不载，证之《明史·陈友定传》，言“明兵攻集庆，福寿战死于兵，参政伯家奴，达鲁花赤达尼达思皆战死”。又检毕《鉴》，有达尼达斯而轶去伯嘉努，又，治书侍御史贺方，《明史》亦佚之，今据增人。曼济哈雅遁归，与张士诚合，康茂才欲奔镇江，追及之，遂帅其众降，凡得军民五十余万。
太祖人城，召官吏、父老谕之曰：“元失其政，所在纷扰。今我之来，为民除乱耳，其各安堵如故。贤人君子有能相从立功者，吾礼用之；旧政有不便者，吾除之。吏毋贪暴殃吾民。”民乃大喜。改集庆路曰应天府。置天兴、建康翼统军大元帅府，以廖永安为统军元帅。辟儒士夏煜、孙炎、杨宪等十余人。葬元御史大夫福寿以旌其忠。
太祖既定金陵，欲发兵取镇江，虑诸将不戢士卒为民患，乃佯怒，数诸将之纵军士者，欲置之法，都事李善长力救，乃解。寻命徐达为大将军，委以东下之任，戒之曰：“吾自起兵，未尝妄杀，卿宜体吾心，戒戢士卒，城下之日，毋焚掠杀僇，有犯命
17 明通鉴前编卷一
者，处以军法，纵者罚毋赦！”达顿首受命行。
丙申，攻镇江。丁酉，克之。元苗军元帅杨鄂勒哲旧作杨完者出走，守将段武、平章定定战死。达等自仁和门人，号令严肃，城中晏然。寻分兵徇金坛、丹阳，皆下之、改镇江路日江淮府，命达及汤和为统军元帅，镇守其地。已，复改江淮府日镇江府。
夏，六月，太祖命总管邓愈帅邵成、华云龙等攻广德路，下之，改曰广兴府，以愈为广兴翼统军元帅镇守。
秋，七月，己卯朔，诸将奉太祖为吴国公，以元御史台为公府。是时宋龙凤亦遣人称制授太祖平章政事，右丞相。【考异】诸书所记，皆有“行丞相事及平章政事”之语，证之太祖自撰《朱氏世德碑》，言龙凤降制，赠其祖已上曰中书右丞相，考曰平章右丞相，其为克集庆所授太祖之官爵可知也。徐氏《后编》则并以江南行省亦系宋置，具详《考证》中，按太祖既用龙凤年号，则无论太祖自称及诸将所奉，皆称龙凤制行之，既得天下，史臣讳言之耳。《后编》云云，非无据也。
于是置江南行中书省，太祖自总省事。以李善长、宋思颜为参议，李梦庚、郭景祥、侯元善、杨元果、孙克仁、陶安、阮宏道、王恺、栾凤.夏煜等数十人为左右司郎中，员外、都事、令史等官。寻又置江南行枢密院，以徐达、汤和同佥枢密院事。置帐前亲军，以冯国用为总制都指挥使。复置左、右、前、后、中五翼元帅府及五部都先锋。置提刑按察司，以王习古、王德为佥事。【考异】据《明史·宋思颜传》，“省中官数十人，思颜与李善长为首，其次则李梦庚，郭景祥等”云云。又据《明史纪事本末》，“授李梦庚、陶安等为左右司郎中、员外、都事等官”。据此，则参议之下有此数等，即此数十人所授之官秩也，安以克太平授令史，则克金陵应进都事，而《明史·安传》“以克太平授员外，克金陵进郎中”云云，皆误也，辨见前。
太祖之下集庆也，虑张士诚在平江，梗我东道，乃遣儒士杨宪通好，贻士诚书曰：“昔隗嚣称雄于天水，今足下擅号于姑苏，18
前纪一
事势相等，吾深为足下喜。睦邻守境，古人所贵，窃深慕焉。自今信使往来，毋惑谗言以生边衅。”士诚得书，以太祖比之隗嚣，不悦，留宪不报。
初，常州有奔牛镇人陈保二者，聚众乡里，皆以黄帕裹首为识，号“黄包军”。及徐达克镇江，保二降。未几，士诚胁之叛，令以舟师助攻镇江。是月，达等邀击于龙潭，大破之。士诚复寇宜兴，守将耿君用以争栅中槊死，宜兴人于士诚.太祖闻之，谕达等曰：“张士诚起于负贩，谲诈多端，今来寇镇江，是其交已变，宜速出军毗陵，先发制之。”达等乃帅师攻常州，不克下。请益师，太祖复遣兵三万往助之.
征元人秦从龙于镇江。从龙，洛阳人，仕元为校官，累迁江南行台侍御史。会兵乱，避居镇江。徐达之东下也，太祖语之曰：“镇江有秦元之者，材器老成，城下之日，当为吾访之。”至是达得之，还报，太祖喜甚，命朱文正赍文绮造其庐聘焉。既至，太祖迎之于龙江。居从龙于西华门外，事无大小悉咨之，从龙每以笔书漆简，问答甚密。太祖呼为先生而不名。
九月，戊寅，太祖如镇江谒孔子庙。分遣儒士告谕乡邑，劝农桑。寻还应天。
是月，徐达、汤和等进兵攻常州，士诚遣将来援。达语诸将曰：“士诚师甚锐，不可当，吾当以计取之。”乃于距城十八里之地，分设伏兵奇兵以待之，而自督大师与之战。锋既交，王均用率铁骑横冲其陈，陈乱，反走，遇伏兵突起，大败之，禽其张、汤二将，士诚始惧。【考异】毕氏《通鉴》系围常州于七月，《纪事本末》系之九月，证之《明史·本纪》“七月，士诚引兵攻镇江。徐达败之，进围常州，不下。”是围常州始于七月，而败士诚之兵及获其张、汤二将，皆七月以后事也。毕《鉴》言“达攻常州，请益师，太祖遣兵三万往助之”，则与《本纪》“攻常州不下”之语合。请兵往返，必需时日，则攻士诚兵当在九月，而士诚以十月请和，其为败后可知也。至太祖贻士诚书，乃
19 明通鉴前编卷-
在下集庆后，取镇江前，毕《鉴》系之六月乙亥，是也。《纪事本末》系乙亥贻书于九月下，是年九月亦无乙亥，此舛误也。今分系攻常州于七月，并叙贻书在前事，其败士诚兵，仍系之九月。获张、汤二将事，见《明史》徐达及张士诚传，但张、汤二将不著其名。据《龙飞纪略》、《皇明通纪》、《纪事本末》，皆以是年所获之张将即士诚之弟士德也，故《纪事本末》又言：“十月复败士诚弟士信于旧馆，禽其骁将汤元帅。”是张、汤二将，诸书皆以为张士德、汤元帅。而证之《明史·徐达传》，言“明年克常州，徇宜兴，使前锋赵德胜下常熟，禽士诚弟士德”，又，《赵德胜传》亦云：“攻常熟，禽张士德。”据此，则士德被禽乃十七年下常熟时，非是年所获张，汤二将中之张将可知，而士德被禽乃在常熟，并非常州，又可知也。《辑览》亦据《明史》系禽张士德于十七年三月克常州后。则诸书以十六年所获为士德者，因张、汤二将之语而臆度以为张士德，误矣。若傅氏《明书》，则于攻常州下书云“禽其弟士德并其张、汤二将军”，则是获两张将矣，又证以十月所获之张德，岂非三张将乎？毕《鉴》删去“获张、汤二将”之语，但于是冬记禽张德事，而仍系禽张士德于十七年下常熟时。予谓张德单名偶同，野史遂误以为士德，因而展转淆讹，则以为士德之外又有张德，今从《明史·列传》，余皆不取。
冬，十月，戊申，张士诚遣其下孙君寿奉书至建康请和，愿岁输粮二十万石、黄金五百两、白金三百斤以为犒军之费。太祖答书，责其归我杨宪，岁输五十万石，且曰：“大丈夫举事，宜赤心相示，浮言夸词，吾甚厌之。”士诚得书，复不报。
十一月，士诚诱我新附兵七千人叛而相应，遂围徐达于牛塘。达勒兵与战，不克。副帅常遇春亟帅廖永安、胡大海自外来援，夹击，大破之，余兵奔入城。士诚复遣其将吕珍潜人常州拒守，达等复进军围之。
十二月，宁国长枪元帅谢国玺攻广兴，邓愈击败之。俘其总管武世荣，获甲士千余人。寻遣裨将费子贤分徇武康、安吉等县。
20
前纪
是岁，徐寿辉将倪文俊，建伪都于汉阳，迎寿辉居之。文俊为丞相，专制国事。时有陈友谅者，沔阳渔家子也，本谢氏，祖赘于陈，因从其姓。少读书，略通文义。有术者相其先世墓地，日法当贵，友谅心窃喜。尝为县小吏，非其好也。寿辉兵起，友谅往从之，依文俊麾下，为簿掾。从战数有功，至是亦进领兵元帅。
十七年
春，二月，丙午朔，遣耿炳文自广德进攻长兴。炳文，君用子也。君用既死，令炳文袭其父总管职，领其军。时张士诚遣其将赵打虎以兵三千迎战，炳文败之，追至城西门，打虎走湖州。戊申，克之，禽其守将李福安等，获战船三百余艘。
长兴据太湖口，陆通广德，与宣、歙接壤，为江、浙门户。太祖得其地，大喜，改日长安州。立永兴翼元帅府，以炳文为总兵都元帅，守之。
徐达等围常州既久，吕珍入城，城中粮颇足，以诱叛军入，因之兵多粮少，不能自存。达等攻之益急，珍宵遁。
三月，壬午，克常州，改常州路曰常州府，立长春枢密院，进达金枢密院事，以汤和为枢密院同佥、统兵镇守。【考异】《纪事本末》作“三月戊午”。按是年二月丙午朔，戊午乃二月十三日，三月无戊午也。毕氏《通鉴》作“壬午”，今从之.
夏，四月，统军元帅徐达、常遇春等攻宁国。长枪元帅谢国玺弃城走，守将拜布哈旧作别不华、杨仲英等闭城拒守。城小而坚，攻之久不下，遇春裹创而战。太祖闻之，丁卯，亲至宁国督师，命造飞车，前编竹为重蔽，数道并进。布哈，仲英见事急，开门迎降，遂克之。百户张文贵“张”，一作“朱”杀其妻妾，自刎死。禽其元帅朱亮祖，得军士十余万，马二千匹。【考异】据《明史·本纪》“四月丁卯，自将攻宁国”，则太祖以四月丁卯至宁国也。《纪事
21 明通鉴前编卷一
本末》、毕氏《通鉴》皆同，惟《通鉴辑览》系之五月。盖是时攻宁国久不下，太祖以丁卵至，已在四月下旬，是则《辑览》据其克宁国之月书之耳。拜布哈之降见《本纪》，杨仲英之降见《辑览》，今并书之。
亮祖，六安人，【考异】诸书及毕《鉴》皆作六合人，《明史》亮祖本传则云六安人，证之《明一统志》同，今据之。元授义兵元帅，太祖克太平，来降，令仍旧官。寻叛去，数与我军战，军士为所获者六十余人，遂人宣城，据之。达等围宁国，亮祖突围战，遇春被创而还，诸将莫敢前。至是太祖亲督战，始获之、缚以见，问曰：“今何如？”亮祖对曰：“是非得已，生则尽力，死则死耳。”太祖壮而释之，令立功自赎。【考异】据《明史·亮祖传》，言“太祖克宁
国，禽亮祖，喜其勇悍，赐金币，仍旧官，居数月，叛归于元”，下文始叙其据宣城及克宁国被执之事。按亮祖自克宁国降太祖后、并无叛归于元之事，证之《纪事本末》、言“亮祖初为义兵元帅，太祖克太平，来降，寻叛去”云云。然则亮祖初次被禽，盖在克太平时，《传》中“宁国”二字，乃“太平”二字之误也。亮祖以克太平被禽而降，不久即叛，当在太祖取金陵之前，故《传》言“太祖方取建康，未暇讨”也，今据《纪事本末》改正。又，《传》言“我军士为亮祖所获者六千余人”，按太祖彼时取太平、金陵，兵力强盛，亮祖即勇悍，不应军士被获至六千余人之多，《纪事本末》作“六十余人”，为得其实，今从之。
五月，乙亥，张士诚遣其左丞潘原明、元帅严再兴寇长兴，屯上新桥。守将耿炳文击败之，生禽数百人，原明等遁去，部将费聚复追至琐桥，败之。自是士诚不敢犯长兴者四年。
己卯，命两淮分院副使张鉴、同金何文正帅兵攻泰兴。士诚遣兵来援，元帅徐大兴、张斌击败之，禽其将杨文德，遂克泰兴。
是月，诸将下水阳。
时俞通海、张德胜皆以功授行枢密院判，遂帅舟师略太湖马迹山，降士诚将钮津等，东趋洞庭山，舣舟胥口。会吕珍兵猝22
前纪一
至，诸将欲避其锋，通海不可，曰：“彼众我寡，退则情见势诎，不如击之。”乃身先士卒，敌矢如雨，中其右目，不为动。徐令帐下士被己甲立船上督战，敌以为通海也，不敢逼，徐引去。由是通海一目遂眇。
六月，遣分院判官赵继祖，元帅郭天禄，镇抚吴良等帅兵取江阴。张士诚兵据秦望山以拒我师，继祖等就攻之。会大风雨，敌兵奔溃，我军遂据其山。明日，已未，进攻城西门，庚申，克之。擢良为分院判官，督兵守之。
江阴密迩士诚，去姑苏仅百余里，控扼大江，实当东南要冲。未几，太祖复命良弟祯增兵协守，并谕良曰：“江阴，我东南之屏蔽。汝约束士卒，毋外交，毋纳逋逃，毋贪小利，毋与争锋，保竟安民而已！”良奉命，谨修守备，敌至辄击走之。
秋，七月，徐达徇宜兴，使前锋赵德胜攻常熟。时张士德守御城中，达戒德胜曰：“张九六狡而善斗，若使之胜，则其锋愈不可当，唯宜以计取之。”九六者，士德小字也。丙子，德胜师次城下，士德迎战不利，遇伏，马蹶，遂为德胜所禽。丁丑，克之。上德善战有谋，能得士心，浙西地皆其所略定。既被禽，士诚大沮。
广兴元帅邓愈移镇宣州，太祖命与右翼胡大海进攻徽州路。先下绩溪，遂逾岭抵新安。元守将巴斯尔布哈旧作八思尔不花及建德路万户吴讷等拒战，皆败之。庚辰，克徽州路，布哈遁走，讷与阿噜辉、李克膺等退守遂安，大海引兵追及于白际岭，复击败之，讷自杀。改徽州路曰兴安府，进愈行枢密院判官，统兵守之。【考异】《纪事本末》言“讷等自杀”。按是时自杀者惟讷一人，见《明史·陈友定传》中。若阿噜辉以明年为李文忠击败于万年街，是阿噜辉以此时遁去，无自杀之事，今删去“等”字。“讷”，一作“纳”。
初，元翰林院待制郑玉被征，辞疾不赴，家居，与门人讲学著书。愈等既克新安，欲要致之。玉曰：“吾岂事二姓者邪？”因被
23 明通鉴前编卷-
拘留。久之，亲戚故旧携具饷之，玉从容尽欢，旦告以必死状。明日，具衣冠北向再拜，自缢而卒。玉字子美，歙县人。【考异】玉以至正十七年殉节，见《元史·忠义传》中，毕《鉴》克徽州下遗之，今增人。
八月，徐达、常遇春、康茂才袭江阴马驮沙，克之。
是月，张士德至建康，太祖以礼待之，供帐毕具，以俟其降，士德不食不语。其母闻之，令士诚岁馈粮十万石，布一万匹，请释士德归，太祖不许。士德以身絷，事无所成，遣人间道贻上诚书，俾降于元，遂不食而死。【考异】毕氏《通鉴考异》引《后编辩证》曰：“《实录》载士德被诛，而刘辰《国初事迹》云＇不食而死”。今考陈基祭文云＇能厉声骂贼，而不能食不义之食＇，则以为“不食而死＇者是也。”按士德被诛，此《实录》正名之书法。证之《士诚传》，亦云“士德在金陵，竟不食死”，今从之。
是时士诚累败，势日窘，乃使元中丞曼济哈雅为书，请降于元浙江丞相达实特穆尔。达实知其反覆，不可，苗帅杨鄂勒哲固劝，乃许之，承制授士诚太尉。士诚虽奉元正朔，而城池、甲兵、钱谷皆自据如故。
胡大海既克徽州、进攻婺源，会元苗帅杨鄂勒哲帅兵十万，谋复徽州。时城中新附，守备未完、而大海又分兵人婺，守备单弱。邓愈乃激厉将士，开门待之，苗兵疑不敢人。大海在婺闻之，兼程而进，遂合愈兵，内外夹击，大败之。鄂勒哲遁走，杀其镇抚吕才，禽其裨将董旺、吕升等，遂分兵徇休宁、婺源等县。【考异】败苗兵事，毕《鉴》系之七月，《纪事本末》系之十一月朔。按苗兵谋复徽州，必在七月之后，是时城守单弱，以之当十万之师，利在速战，是年九月有闰，必无持久将及半年之理。又证之《邓愈传》，击走苗
兵后，始下休宁，婺源，而婺源之降已在是年之九月，则败苗兵在九月之前，七月之后可知也，今系之是年八月之末。
九月，癸酉，婺源州元帅汪同与守将特穆尔布哈旧作粘木儿24
前纪-
不花不协，偕总管王起宗、黟县万户叶茂、祁门元帅马国宝诣胡大海降。甲戌，江浙平章夏章等亦来降。
丙戌，费子贤攻武康，败其守将潘万户，斩首百余级，遂下之。
是月，天完将倪文俊谋弑其主徐寿辉，不果，自汉阳奔黄州。文俊之专政也，陈友谅居其下，心不平，至是遂袭杀文俊，并其众，自称宣慰使，寻为平章政事。
时太祖略定东南，欲规取江西。而寿辉虽弱，友谅方强、遂为战争之劲敌云。
冬，十月，壬申，遣中翼元帅常遇春，同金廖永安等，会合舟师，自铜陵进取池州。又命亲军舍人李文忠领兵策应永安。去城十里，而遇春已率吴祯舟师直薄城下，水陆合攻，自辰至巳，破其北门，遂人其城。执守将洪元帅，斩之，并禽其副将魏寿、徐天麟等。薄暮，陈友谅以战舰百余艘来逆战，复大败之，遂克池州。【考异】据诸书所记，洪元帅乃天完守将，而薄暮以舟师逆战者，即友谅也。毕《鉴》以为官军，似洪元帅仍是元之守将。不知徐寿辉是时连陷湖广，江西诸郡县，虽未必能守，而池州为必争之地，上以规取安庆、下以规取太平，是时余阙所守，不过安庆，而太平，金陵已为太祖所有，友谅安得不急争，池州一路能复为元将所守耶？又证之《明史·友谅传》，言“太祖取太平，与为邻，友谅陷元池州，太祖遗常遇春击取之，由是数相攻击”云云。然则此时池州已先为友谅所陷，而太祖之克，似非取之于元也。今但书守将洪元帅，
甲申，太祖阅兵于大通江，命元帅缪大亨率兵攻扬州路，降青军元帅张明鉴。初，明鉴聚众淮西，以青布为识，号“青军”，又以善长枪，号“长枪军”、由含山、全椒转掠六合、天长，至扬州。元镇南王博啰布哈旧作孛罗普化镇扬州，招降之，以为濠、泗义兵。逾年，食尽，明鉴谋拥王作乱，王走死淮安，明鉴遂踞城，屠居民以食。大亨言于太祖，谓：“贼饥则易抚，强则难制。
25 明通鉴前编卷···
且明鉴骁鸷可用，无为它人得。”太祖以为然，命大亨督兵攻之。至是降，得其众数万，马二千匹，悉送其将校妻子于建康。
改扬州路口淮海府，置淮海翼元帅，寻复改日扬州府，置江南分枢密院，进大亨为同金枢密院事，总制扬州、镇江。
大亨为政，宽厚不扰，而治军严肃，禁暴除残，民甚悦之。未几卒。后太祖过镇江，叹息，遣人祭其墓。【考异】克扬州，《纪事本末》系之九月，《皇明通纪》系之十一月，今从《明史·本纪》。
十二月，己丑，太祖下令释囚，以干戈未宁，人心初附故也。
是岁，徐寿辉将明玉珍陷蜀之重庆路，踞之。玉珍，随州人，世习农，颇以信义为乡人所服。初，闻寿辉兵起，集乡兵千余人，屯随州之青山寨，结栅自固。未几，寿辉招之降，令以义兵元帅守沔阳。久之，帅舟师掠粮川、峡间，因乘间溯夔而上，至是遂袭破重庆。
元右丞旺扎勒图旧作完者都出走，已而复会平章埒克达旧作朗革歹、参政赵资，屯嘉定之大佛寺，谋复重庆。玉珍遣其将万胜御之，复分兵陷成都，寻又陷嘉定，执旺扎勒图等三人以归，欲降之，皆不屈，遇害，时谓之“三忠”。于是蜀中大乱。
十八年
春，正月，丙午，陈友谅陷安庆，元淮南行省左丞余阙死之。先是阙固守安庆，倚小孤山为屏蔽，命义兵元帅胡巴延旧作伯颜统水军戍守，友谅自上流引军直捣而下，巴延与战四日夜，败还。敌追薄城下，阙遣兵扼之于东，西二门，简死士奋击，败之。贼恚甚.乃树栅起飞楼临城阙，分遣诸将捍御，昼夜不得息。贼增兵来攻，至是赵普胜军东门，友谅军西门，饶州祝寇军南门，四面蚁集。阙徒步提戈，为士卒先，分遣部将督二门之兵，自以孤军血战，斩首无算，而阙亦被十余创。日中，城陷，26
前纪一
火起。阙知不可为，引刀自刎，堕清水塘中。妻伊伯氏、旧作耶卜.子德生，女福童，皆赴井死。守臣韩建一家被害，同官死者数十人。城中民相率登城楼，自捐其梯，曰：“宁俱死此，誓不从贼。”焚死者以千计。
阙号令严信，与下同甘苦，然稍有违令，即斩以徇。尝病不视事，将士皆吁天，求以身代，阙强衣冠而出。当出战，矢石乱下如雨，士卒以盾蔽阙，阙却之曰：“尔辈亦有命，何蔽我为！”故人争用命。稍暇，即注《周易》。帅诸生诣学会讲，立军士门外以听，使知尊君亲上之义，有古良将风烈。或欲挽之人翰林，阙以国步艰危，辞不往。其忠君爱国之心，盖所素定云。
事闻，赠淮南江北行省平章，追封豳国公，谥忠宣。【考异】据《元史·余阙传》，言城陷之日，则至正十八年正月丙午也。证之宋文宪《余左丞传》，丙午为正月初七日，是月庚子朔也。惟据《元史》传中，陈友谅攻安庆，始于十七年之十月，而所记壬戌，癸亥，皆十一月干支，据《顺帝本纪》，十一月辛丑朔，壬戌为十一月二十二日，癸亥二十三日，是十月无壬戌，癸亥也。又自壬戌、癸亥以下，年月不分，干支倒误。今皆不取，但据陷安庆之月日书之，而追叙去年攻小孤山之事，系以“先是”二字。余阙之谥，毕氏《通鉴考异》引钱辛楣之说谓：“诸书所载互异。程国儒序《青阳集》。云＇谥文忠，追封夏国公。张绅以为“初封夏国公，谥忠愍，改赠豳国公、谥忠宣＇。丁鹤年又称＇余文贞公＇。宋景濂手定《元史》，而《集》中《余左丞传》亦作“文忠＇，未审孰得其真，改谥之说近是。”今按《元史》本传作“封豳国公，谥忠宣”，而考之宋文宪《余左丞传》，则云“谥忠愍，追封夏国公”，并无“谥文忠”之语，疑钱氏误记也。考文宪《洪武圣政记》，记“太祖表章余阙，令有司立祠肖像”云云。疑改谥忠宜，当是洪武初年事，而修《元史》者据书之，《文宪传》中“忠愍”之语，仍据元谥也，今从《元史》。
庚戌，邓愈克婺源州，元守将特穆尔布哈死之，士卒降者凡三千余人。又分兵徇高河垒，下之。【考异】据《元顺帝本纪》作“正
27
明通鉴前编卷 月庚戌”，徐氏《后编》系之乙卯。
是月，张士诚遣兵攻常州，汤和击走之。
二月，乙亥，太祖以水军元帅康茂才为都水营田使，谕之曰：“今军事方殷，度支为急，理财之道，莫先于农。今命尔此职，分巡各处，修筑堤防，专掌水利，俾高无患干，卑不病潦，务在宣泄得宜。大氐设官为民，非以病民。若但使有司增设馆舍，迎送奔走，所至纷扰，无益于民而反害之，非吾委任之意也。”
是月，行省枢密院同佥廖永安，院判俞通海等攻江阴之石牌戍。
初，石牌民朱定，贩盐无赖，导张士诚由通州渡江，遂陷平江。以定为参政，而遣元帅栾瑞戍石牌，以通舟师往来。太祖既取江阴，命永安等击之。瑞拒战，行枢密院判桑世杰奋戈跃马，陷阵而死。永安等直前奋击，遂拔其戍，禽定、瑞等、尽获其海舟。太祖复进吴祯为天兴翼副元帅，仍助良守江阴。
李文忠以舍人将亲军，骁勇冠诸将。既下池州，遂别攻青阳、石埭、太平、旌德，皆下之。
是月，败元院判阿噜辉于万年街，复败苗兵于于潜、昌化，进攻淳安。夜袭洪元帅，降其众千余。授帐前左副都指挥，兼领元帅府事。
三月，已亥朔，太祖命提刑按察司、金事分巡郡县，录因，凡笞罪者释之，杖者减半，重囚杖七十，其有赃者免征，武将征讨之有过者皆宥之。于是左右或言：“去年释罪囚，今年乂从末减，用法不宜太宽。”太祖曰：“自丧乱以来，民初离创残以归于我，正宜抚绥之、况其间有一时误犯者，宁可尽法乎！大氐治狱以宽厚为本，而刑新国则宜用轻典，执而不变，非时措之道也。”
内辰，邓愈，胡大海由徽州昱岭关会合李文忠攻建德路，克之。元守将布哈等弃城遁走，父老何良辅等帅众降。改建德路日28
前纪一
严州府，命文忠统兵镇守。【考异】克建德路，《纪事本末·平吴条》下作“三月丙申”。按《顺帝纪》，是年三月已亥朔，“丙辰，大明兵取建德路”，丙辰为三月十八日，是月无丙申也。毕氏《通鉴》亦作“丙辰”，今从之。
夏，四月，已巳，陈友谅陷池州。
时巢湖叛将赵普胜方归友谅，普胜故骁勇，号“双刀赵”。友谅既得安庆，遣普胜据枞阳，为水寨以窥池州，守将赵忠被执，遂陷焉。
丁丑，元苗帅杨鄂勒哲攻建德，以苗、獠数万，水陆奄至。李文忠将轻兵破其陆军，取所馘首浮巨筏上，水军见之，惧而遁。鄂勒哲复来犯，文忠会邓愈共击，克之，禽其将李副枢。凡前后降溪洞兵三万。【考异】《纪事本末·平吴卷》内，言“张士诚率苗，獠木陆奄至城下”。证之《明史》李文忠、邓愈传，但言苗兵，不及士诚，《士诚传》亦无之。且是时上诚与完者不睦，是年八月即谋杀之，不应此时与完者合攻建德也。今仍据《明史·列传》书之，鄂勒哲退屯乌龙岭。逾月，复击败之。
是月，陈友谅陷江西之龙兴路。
五月，刘福通破汴梁、因迎韩林儿都之。
陈友谅连陷江西瑞州、吉安、抚州诸路、又遣其部将康泰、赵琮、邓克明等分寇福建邵武路。【考异】赵琮”，毕《鉴》作“邵宗”.今据《元史·本纪》。
六月，癸酉，李文忠率兵下浦江县。浦江义门郑氏举家避兵出谷间，文忠重其累世雍睦、访得之，悉送还家，禁兵上侵犯。
甲午、张士诚遣兵寇常熟，廖永安与战于福山港，大破之，追至狼山，获其战舰而还。
秋、七月，郭天爵伏诛。天爵，子兴弟三子也。天叙战没，林儿复授天爵为中书右丞。时太祖势日盛，进平章，为吴国公，天爵失职怨望，谋不利于太祖，遂被诛。子兴后遂绝。【考异】事
29 明通鉴前编卷-
见《子兴传》，不著年月，毕氏《通鉴》系之是年七月，盖据徐氏《后编》本之《洪武实录》也，今从之。
八月，元苗帅左丞杨鄂勒哲被杀。初，江淮既乱，元兵屡败、议者以为苗兵可用，遂自湖广招至。累破士诚兵于嘉兴、杭州，积功升左丞。然苗性贪残好杀，所过屠僇无遗，郡县苦之。士诚既降，欲以前憾图鄂勒哲。而江浙行省丞相达实特穆尔亦浸厌鄂勒哲骄横不可制，乃阴定计，用士诚兵围之。鄂勒哲乘城拒战十日，力尽，自经死。士诚自此益无所惮，寻遗兵据杭州、嘉兴，达实拥空名而已。
九月，丁酉，杨鄂勒哲部将员成、蒋英、刘震等，率所部诣李文忠降，且言其部下李福等三万余人在桐庐，皆愿效顺。文忠请于太祖，自往抚之。【考异】杨完者被杀，《纪事本末》系之九月。然
丁酉请降，在完者既死之后，证之《本纪》，是年九月丁酉朔，则完者之死在八月明矣。今从毕《鉴》。
是月，陈友谅陷赣州路。元江西行省参政全普谙萨里旧“谙”作“庵”，“萨”作“撒”及总管哈纳齐旧作哈海赤死之。
时江西下流诸郡皆为友谅所据，普谙萨里乃与哈纳齐戮力同守。友谅遗将围其城，使人胁之降。普谙萨里斩其使，环甲登城拒守，凡四月，兵少食尽，遂自刎。哈纳齐守赣尤有功，城陷，语贼将曰：“与汝战者我也，毋杀我民，请速杀我！”遂遇害。
冬，十月，进胡大海枢密院判官，令帅兵攻兰溪州。大海先至婺州之乡头，禽元万户赵布延布哈，旧作伯颜不花。平其五垒。壬申，进攻兰溪。【考异】《后编》作辛未，今据《元史·本纪》。元兵千人出战，败之，执元廉访使赵秉仁等。分兵守其要害，遂进攻婺州。
甲戌，大将军徐达、平章邵荣克宜兴。先是达等攻宜兴，久不下，太祖遣使谓曰：“宜兴城小而坚、猝未易拔，闻其地西通太湖口，张士诚饷道所由出，若以兵断其饷道，彼军士内乏，破之30
前纪一
必矣。”乃遣总管丁德兴分兵遏太湖口，而达等并力攻城，遂克之。是役也，同知枢密院事廖永安帅舟师从焉。既克宜兴，永安乘胜深入太湖，遇士诚将吕珍，与战不利，舟胶浅失援，遂被执。永安长于水战，所至辄有功，士诚爱其材勇，欲降之，不可，遂被拘留。太祖欲以所获将士三千人易永安，士诚以士德故，不从。永安被囚凡八年，卒于平江。太祖遥授行省平章政事，封楚国公。后吴平丧归，太祖迎祭于郊。既定天下，追赠赐谥，复官其从子升为指挥佥事。
以杨国兴为右翼元帅，令守宜兴。国兴劳来安集，民多归之。遂城宜兴，三月，完之。士诚水陆来寇，辄为国兴所败，逡巡遁去。
十一月，辛孔，立管领民兵万户府。
谕行中书省臣曰：“古者寓兵于农，有事则战，无事则耕，暇则讲武。今兵争之际，在因时制宜。所定郡县，民间武勇之材，宜精加简拔，编缉为伍，立民兵万户府领之，俾农时则耕，闲则练习，有事则用之。事平，有功者一体升擢，无功者还复为民。如此，则民无坐食之弊，国无不练之兵，以战则胜，以守则固，庶几得寓兵于农之意。”
胡大海攻婺州，久不克。甲子，太祖命徐达还应天，与李善长居守，自率马步水军元帅常遇春及亲军都指挥使杨璟兵凡十万，往征之，由宁国道徽州。
召儒士唐仲实，问：“汉高帝、光武、唐太宗、宋太祖、元世祖平一天下，其道何由？”对曰：“此数君者，皆以不嗜杀人，故能定天下于一。今公英明神武，驱除祸乱，未尝妄杀。然以今日观之，民虽得所归，而未遂生息。”太祖曰：“君言是也。我积少而费多，取给于民，甚非得已，恒思所以休息之，曷尝忘也！”又闻前学士休宁朱升名，邓愈复荐焉。召问之，对曰：“高筑墙、广积粮，缓称王。”太祖悦，命参帷幄。
31 明通鉴前编卷一
是月，陈友谅陷福建之汀州路。十二月，太祖师至兰溪。
有和州人王宗显，避乱寓居严州，胡大海荐其学行，召见之。太祖悦，曰：“此吾乡人也。”令其先往婺州觇敌。宗显至近城五里，有旧识吴世杰，语以城中守将不相能状，还报，太祖悦，曰：“吾得婺州，当以汝为知府。”
是时元行枢密院判官舒穆噜宜逊，旧作石抹宜孙。分治处州，其母及弟厚逊旧作厚孙皆在婺，闻大军至兰溪，宜逊泣曰：“义莫重于君亲，食禄而不事其事，是无君也；母在难而不赴，是无亲也。无君无亲，尚可立天地哉！”时方与参谋胡深、章溢等造师子战车数百两，遣深率以行，而自率精锐万余出缙云以应之。深至松溪，太祖语诸将曰：“松溪山多地狭，车不可行，若以精兵要之于厄，可立破也。援兵破，则城可计日下矣。”翼日，遣胡德济诱深兵于梅花门外，纵击，大败之。德济，大海之养子也。深闻败遁去，城中势益孤。
甲申，克婺州。元浙东廉访使杨惠、达噜噶齐僧珠旧作僧住死之，禽元将特穆尔赉斯旧作贴木儿烈思及舒穆噜厚逊等。既入城，首下令禁戢军士剽掠，民皆安堵。改婺州路日宁越府。寻复改日金华府。
丙戌，置中书分省于婺州。【考异】《明史·本纪》不载置中书分省事，毕《鉴》据《后编》书之，《纪事本末》同。按汤潜庵《史稿·本纪》，书“丙戌置中书分省”。丙戌为克婺州之第三日，置省当在是时。今据之.
召郡儒士许元、叶瓒玉、胡翰、汪仲山、李公常、金信、徐孽、童冀、戴良、吴履、孙履、张起敬及兰溪吴沈凡十三人，皆会食省中，日令二人进讲，敷陈治道。已，又闻金华范祖幹、叶仪名，召之至。祖幹持《大学》以进，令剖陈其义，太祖称善，与仪并授咨议。寻置官属，以宗显知宁越府，王兴宗为金华知
32
前纪一
县。兴宗，故隶人，从太祖久，以其勤廉能断，擢用之。又命宗显开郡学，辟叶仪及金华宋濂为《五经》师，浦江戴良为学正，兰溪徐源及吴沈为训导。自兵兴，学校久废，至是始闻弦诵声，无不欣悦。【考异】据《明史·本纪》“辟范祖幹、叶仪、许元等十三人”，证之《文苑·戴良传》、言“命良与胡翰等十二人”，是连良数之，正十三人也。又证之《吴沈传》，言“召沈及同郡许元等十三人”，（名皆见上。）有戴良、胡翰在内，而无范祖斡，叶仪之名。考二《传》之文，详略不同，而所谓“十三人”者堪以互证。若如《本纪》增人范祖幹、叶仪，则岂非十五人乎？意范、叶二人，或召在先，或召在后，抑或二人已授咨议，不人分讲之列，皆未可知。今十三人之名，皆据《沈传》备书之，而别叙祖幹，叶仪二人于下。方太祖之下婺也，先一日，城中人望见城西有五色云如车盖，以为异，后知为太祖驻师地，民望益归之。至是太祖入城，首发仓粟振贫民，下令禁酒。选宁越七县富民子弟充宿卫，号“御中军”。有女子曾氏，自言能通天文，诳说灾异惑众，太祖以为乱民，命戮于市。于是民皆悦服。
戊子，太祖遣典签刘辰招谕方国珍。时国珍据庆元、温、台等路。太祖既克婺州，谋规取浙东郡县，乃遣辰往，谕以祸福，令纳地请降。辰至庆元，国珍使人饰二姬以进，辰叱而却之。【考异】据《明史·方国珍传》，太祖遣主簿蔡元刚招谕国珍，不言刘辰，而证之《辰传》，则记其奉使至庆元及叱却进姬之事。意当日遣使，有正有副，不止辰一人，而诸书所记，又有陈显道者，今据《辰传》。又毕氏《通鉴》亦作“刘辰”，盖据辰所撰《国初事迹》云云，故诸书皆据之.




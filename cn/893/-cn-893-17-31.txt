送萧三十一之鲁中，兼问稚子伯禽





六月南风吹白沙，[一]吴牛喘月气成霞。[二]

水国郁蒸不可处，[三]时炎道远无行车。[四]

夫子如何涉江路？云帆袅袅金陵去。

高堂倚门望伯鱼，[五]鲁中正是趋庭处。

我家寄在沙丘旁，[六]三年不归空断肠。

君行既识伯禽子，应驾小车骑白羊。[七]

[一]《晋书》：惠帝元康中，京洛童谣曰：“南风起，吹白沙，遥望鲁国何嵯峨，千岁髑髅生齿牙。”



[二]《埤雅》：“《风俗通》曰：吴牛望月而喘，言使之苦于日，是故见月而喘。盖伤禽惊于虚弦，疲牛望月而喘，物之惮怯，见似而惊，有如此者。”



[三]傅玄《苦热》诗：“呼吸气郁蒸。”



[四]程晓诗：“平生三伏时，道路无行车。”



[五]《战国策》：王孙贾之母曰：“汝朝出而晚来，则吾倚门而望。”《家语》：伯鱼之生也，鲁昭公以鲤鱼赐孔子，荣君之贶，故因名鲤，而字伯鱼。



[六]沙丘，详见十三卷注。



[七]《世说注》：卫玠龆龀时，乘白羊车于洛阳，市上咸曰：“谁家璧人。”






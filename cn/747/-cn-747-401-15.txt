○八月五日花萼楼赐百官明镜赋

天下之美风猷，崇五日，重千秋，欢心达於四海，圣泽均於九州。是日也，天子以载诞昔辰，同汉武猗兰之殿，登高抚政，则圣文花萼之楼。皇帝乃御龙衮，拱洪休，申景命於万方宇县，赐明镜於百辟公侯。伟其烂矣生光，炯尔明发，色洞秋水，精涵夜月。均曲池之引照，或浅或深；比太阳之圆明，不盈不阙。咨尔千品，勖尔万官，钦哉明主之锡，训尔为臣之难。手平者必正，体静者必安，水清则鉴澈，表正则影端。居燥湿而不变，是之谓可久；无小大而虚受，是之谓内宽。可以励心者坚白，可以接翼者鸾，拟兹镜之在匣，则何忧乎考。於是群公卿士，警扈仙跸，宠赍自天，恩深此日。执明镜者无所私其照，对明镜者无所隐其质，并陈力以效能，各呈才而献术。莫不再拜稽首，奉承天子之休，备有德於咸一。


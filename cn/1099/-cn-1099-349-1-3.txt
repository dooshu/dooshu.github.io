○議車營增鹿角

先時邊兵不以紀律、營陣未有畫一、乃建偏廂鹿角戰車、每營以十六車為一司、四司六十四車為一部、兩部為一營、若添殺手。似尚擠雜。行多稀密擁斷。盖其勢也。且推車與火器之兵。巳將地步佔盡。今議欲于每車兩合之間加鹿角拒馬一架。止則架之兩空行則聯之車箱。不惟輕便可移。且使稀密得宜。前後不致擁斷。高下轉折。皆不相碍。而人行其中。如在夾墻內。更無隙可乘。此下專為殺手進戰退守之所。是增車不用增兵。即增拒馬之空。而容兵出戰。其勢尤便矣。若車馬合操。計振武一營之車。內得空地。僅足容馬一千。陣法太疏易乘太密易擾欲馬兵六千。俱在一營須二百輛以外。分列為四面。而空其中。乃可相容耳。如兩車之間無鹿角。僅足容步兵。而馬兵以二部布之於車後。不惟擠密不可轉行。奇正俱難設施。而兵且身攖甲冑。俯出車底為難盖馬兵本以獨操為分數。而附之車。則車中不復設戰兵。即以馬兵充之矣。然車制徧廂。陰陽合德三車一局。巳屬難同。今每四車為一局。而使之陰陽相合。分數得清。行止得勢。而一哨之車。即可容一哨之馬。非用鹿角而不能兩宜也。


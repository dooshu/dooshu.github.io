○授郑朗等左谏议大夫制

敕：予欲左右前後，皆得正人，朝夕交戒，儆予之阙，所以分左右而备箴谏也。思见大儒骨鲠，白首耆艾，议论通古今，喟然动众心，所以增其秩而厚其禄也。朝散大夫守谏议大夫兼宏文馆学士上柱国郑朗等，皆以贞正守道，列於左掖，从容讽谏，每竭嘉猷。况朗、璜近固陛见，乃能庭争，执以言责，本於志诚。昔峻阪乘危，爰丝揽辔，斯门近出，耿况当车，增主之明，二臣之力。我求端士，用继前良，期尔尽规，致予无过。拾遗左右，汲黯之愿已谐，禄赐愈多，贡禹之诚当励，勉思厥职无忝优思。


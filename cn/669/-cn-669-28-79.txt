79　顔真卿鄭畋倡義討賊　才與誠合方任天下之重


顔真卿、鄭畋以興復爲己任，倡義討賊，其志壯矣。真卿權移於賀蘭進明，畋見襲於李昌言，功不克就。故才與誠合，斯可以任天下之重。

【全云】王庶之見陵於曲端，亦以此。

【元圻案】唐書鄭畋傳：「畋，字台文，系出滎陽。父亞。畋舉進士。黄巢陷東都，帝出梁、洋，畋上謁斜谷。帝勞遣之，且曰：『公謹扼賊衝，無令得西向。』畋曰：『臣當以死報國。』遷檢校尚書右僕射、西面行營都統。乃與涇原程宗楚、秦州仇公遇、鄜延李孝恭、夏州拓拔思恭約盟，傳檄天下。遠近咸聳，巢大懼，不敢西謀。當此時，微畋，天子幾殆。」又曰：「畋以鄜、夏兵屯東渭橋。行軍司馬李昌言者屯興平，遣麾下求爲南面都統，輒引兵趨府。畋不意見襲，登城好語曰：『吾方入朝，公能戢兵愛人，爲國滅賊乎？能則守此矣。』遂委軍去。昌言自爲留後。贊曰：畋、鐸皆社稷之才，當大過之世，爲天下倡。扶支王室，幾致中興。俄而爲孽豎亂宦所乘，功業無所成就。」






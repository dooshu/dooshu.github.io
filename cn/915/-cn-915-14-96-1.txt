◇上周宣帝疏论丧礼

三年之丧，自天子达于庶人。先王制礼，安可诬之。礼，天子七月而葬，以俟天下毕至。今葬期既促，事讫便除。文轨之内，奔赴未尽；邻境远闻，使犹未至。若以丧服受吊，不可既吉更凶；如以玄冠对使，未知此出何礼。进退无据，愚臣窃所未安。（《周书·颜之仪传》，高祖崩，宣帝嗣位。葬讫，诏天下公除。帝及六宫，便议即吉。运时为京兆郡丞，上疏不纳。又见《北史·王轨附传》。）


○为宗楚客让营缮大监第三表

臣某言：臣叨承睿泽，冒陈愚恳，而九重再达，三舍不回，鞠躬惭惶，莫知启处，臣诚惶诚恐顿首顿首死罪死罪。臣自惟寡薄，何阶荣遇？徒以山林旧籍，有感圣慈，葭莩末戚，特延宸奖，遂得升朝列位，服冕乘轩。平视公卿，奄同七贵；坐登霄汉，非因六翮。自兼司喉舌，副掌枢衡，百姓不亲，徒承在宽之训；万机都旷，终替责成之举。斯获戾於妨官，敢邀荣於赐秩？而甘露时雨，不遗於溥；尊官厚禄，更集於庸虚：仍令入总巨卿，出毗藩牧。顾匪材于樗栎，空愧梓人；方假职於帷，多惭竹使。夫以渚宫作镇，旁兼水陆，营室致功，上仪星象。自非为延年之勤苦，羊叔子之恩惠，何以抚兹千里，按彼百工？陛下义不断恩，遂忘濯龙之诫；微臣宠深增惧，敢冒濡鹈之讥？况今天地开元，圣神改物，四方拭目而观化，九流褰裳而愿仕。而则哲之鉴，未奖於翘薪；至公之心，近谬於凡菲：将恐开亲昵之多幸，失衣冠之雅望。小人浅见，偶识自量，匹夫虽徽，敢守难夺？伏乞俯停过谬，更择良能，则出门同人，更释于宗之吝；侧席思彦，不乏登坛之宝。无任惭惧之至，谨重诣朝堂奉表以闻。谨言。


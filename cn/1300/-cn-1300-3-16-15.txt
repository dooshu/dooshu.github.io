佛胸卐字

《法苑珠林》叙佛之初生云：“开卍字于胸前，蹑千轮于足下。”又《占相部》云：“如来至真，常于胸前自然卍字，人人相者乃往古世蠲除秽浊不善行故。”予于《夷坚丁志》中载蔡京胸字，言“京死后四十二年迁葬，皮肉消化已尽，独心胸上隐起一卍字，高二分许，如镌刻所就。”正与此同。以大奸误国之人，而有此祥，诚不可晓也。岂非天崩地坼，造化定数，故产此异物，以为宗社之祸邪！


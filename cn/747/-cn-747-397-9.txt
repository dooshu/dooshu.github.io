○使者徵祥记

开元神武皇帝膺图驭历，出震承天，阳春涵惠泽之滋，元古兴匪常之颂。建兹祠室，厥瑞骈臻，置立以来，灵应有五。其一也，山遥水阻，运木颇难。不雨不风，水忽漂涨，汀洲泛溢，吹伐近山，计木才登，水便复旧。江人称异，老少咸嗟。其二也，庙地形胜，林芳涧清。野竹散林，则连冈距谷；丹粉杂色，则穴出崖生。私访者失路迷津，缘庙者往求必获。其三也，谢土之际，风久暗。焚香有告，俄尔之间，云收风歇，野光火色，尽耀山林，腾焰数回，明朗如昼。其四也，彭蠡臻凑之处，三县水陆，皆经时有数百人求渡，云我今往庐山谒使者庙，汝载我渡，当酬汝直。留钱经宿，咸成纸钱。其五也，使者骑从，刻削驭人，或泥或木，忽有数躯，流汗。凡此五事，前世罕闻，良以圣德潜通，遂使休祥焕著。

王焘

焘，之孙。开元朝官殿中侍御史内供奉，迁给事中，历户部员外郎。


38　不窋失官而奔戎狄間　公劉避亂適豳


周本紀：「不窋末年，夏氏政亂，去稷不務，不窋以失其官而奔戎狄之間。」周語云：「不窋自竄于戎狄之間。」韋昭云：「不窋去夏而遷于豳。」詩正義：「按公劉之篇，公劉避亂適豳。公劉者，不窋之孫。」

【閻按】二事，一當太康，一當桀。竄戎狄者不窋，遷豳者公劉，唯韋昭誤以爲一事。

【集證】詩大雅公劉正義：「按豳譜以公劉當太康之時，韋昭之注國語以不窋當太康之時，不窋乃公劉之祖，不應共當一世。夏氏之衰，太康爲始。太康，禹之孫。公劉，不窋之孫。計不窋疑當太康，公劉應在其後。」漢書婁敬傳：「周之先自后稷，堯封之邰，積德累善十餘世。公劉避桀居豳。」






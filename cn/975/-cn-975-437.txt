欧阳修　人日聚星堂燕集探韵得丰字

污池以其下，众流之所锺。

尺水无长澜，蛟龙岂其容。

顾予诚鄙薄，群俊枉高踪。

得一不为少，虽多肯辞岂。

譬如登圆坛，罗列璧与琮。

又若飨钧天，左右间笙镛。

文章烂照耀，应和相撞舂。

而予处其间，眩晃不知从。

退之亦尝云，青蒿倚长松。

新阳发群枯，生意渐丰茸。

暮雪浩方积，醲醅寒更浓。

毋言轻此乐，此乐难屡逢。

欧阳修


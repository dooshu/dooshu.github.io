惠明皇后忌日讃佛文

伏以神游已远方尊如在之灵佛事载严用植无边之福爰及上仙之日聿崇衆善之因伏惟惠明皇后积德流光敦仁锡羡长秋追号允锺似续之祥清庙荐诚克茂吉蠲之礼今皇帝运锺下武义笃奉先只荷宗祧永怀祖妣俯临讳日诞举国章特就精蓝聿陈净供会威德六和之衆瞻慈悲三界之尊庶凭金地之良缘克奉玉清之仙驾惠明皇后早蒙佛记常住天宫受百福之庄严证一乘之解脱配食永隆於庙貌卜年更佑於邦家今皇帝伏愿位固金轮功周沙界五兵不试尽销楚铁之英万寿无疆益茂庄椿之算然後愿列藩荷宠更隆磐石之基当国输忠永着和羮之効百辟咸倾於诚节万民共乐於升平凡居覆帱之间同被文明之化


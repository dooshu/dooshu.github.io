◇青溪宫落成小会诏（永明二年七月）



夫乐所自生，先哲垂诰，礼不忘本，积代同风。是以汉光迟回於南阳，魏文殷勤於谯国。青溪宫体天含晖，则地栖宝，光定灵源，允集符命。在昔期运初开，经纶方远，缮筑之劳，我则未暇。时流事往，永惟哽咽，朕以寡薄，嗣奉鸿基，思存缔构，式表王迹。考星创制，揆日兴功，子来告毕，规摹昭备。宜申衅落之礼，以畅感尉之怀，可克日小会。（《南齐书·武帝纪》）




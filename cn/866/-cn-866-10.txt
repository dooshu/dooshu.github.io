吴郡志卷第十


封爵

吴孙策，汉建安二年，自骑都尉袭爵乌程侯。既破陈瑀，曹操表策为讨逆将车，改封吴侯。（《吴书》）

晋吴敬王晏，太康十年受封，食丹阳、吴兴并吴三郡。

成帝咸和元年十月，封皇弟岳为吴王。慕容垂皝第五子隽，僭位，封垂吴王。

后周尉迟纲，武成元年，进封吴国公。历位少傅、大司空。

陈后主第十子藩，封吴郡王。

唐武德三年，以和州总管、东南道行台尚书令、楚王杜伏威，为使持节江淮以南诸军事、扬州刺史、东南道行台尚书令、淮南安抚使。封吴王，赐姓李氏。

唐太宗贞观十年，子恪，封吴王。

唐天佑元年，诏钱缪落起复，进封吴王。（《吴越备史》）

本朝大中祥符九年，拜参知政事丁谓乎江军节度使，知升州。谓，郡人，建节本镇，一时为荣。真宗皇帝赐以御制诗，尤为盛事。详具谓《跋》中。

＊

御制《赐平江军节度使丁谓诗序》：卿黄阁同夤，实彰于尽瘁；碧幢临镇，方属于报功。言当人谢之辰，特赐褒贤之作。今成七言四韵诗一首，赐新授苏州节度使丁谓，依韵和进。诗云：“懿辞硕画播朝中，造膝询谋礼遇丰。文石延登彰顺美，高牙前导表畴庸。书生仗钹今尤贵，旧里分符古罕逢。书儒买臣安敢比，黄枢早日接从容。”

谓《次韵和进》云：“白麻初降紫宸中，簪组相惊帝泽丰。骤陟将坛知运偶，久尘台席愧材庸。桑榆便觉人间别，旌戟犹疑梦里逢。已是都城耸荣观，更颁天唱耀戎容。”

又《赐御诗序》：卿名藩出莅〔镇〕，虽极于倚毗；文陛言辞，良多于眷注。特示宠行之什，用增方面之荣。今成五言十韵诗一首，赐苏州节度使丁谓，依韵和进。诗云：“践历功皆著，咨询务必成。懿才符曩彦，佳器贯时英。俾展经纶业，旋升辅弼荣。嘉亨忻盛遇，尽瘁罄纯诚。均逸明恩洽，畴劳茂典行。白麻三殿晓，红旆九衢平。虽辍凝严任，尤增倚注情。拥旄辞帝阙，顿辔望都城。风景高秋月，烟波几舍程。想卿怀感意，常是梦神京。”

谓《次韵和进兰》云：“叨窃逢嘉会，孤单荷曲成。高车陪上宰，密座群英。步武清华地，优游侍从荣。勤劬期薄，忠谨誓明诚。方畏官箴失，俄惊宠命行。冒恩心易感，恋圣意难平。未副宵衣念，宁安昼锦情。摇摇千里棹，眷眷九重城。茜旆辉登路，琼章耀去程。子牟牵望处，金阙玉为京。”

谓《跋》云：

臣谓材用无取，声猷不扬。徒以遭遇盛明，忝冒荣宠。掌邦计，参国政，一纪于兹。赞皇仪〔猷〕相盛，则百礼斯举。位重逾量，恩深积忧。盖早负官箴，久妨贤路。或骤掇物论，则大辜圣知。优退是希，陈露未暇。去年秋九月甲辰，忽奉制命，遥登将坛。进崇秩于上公，建高牙于故里。君亲奇遇，臣子殊荣。授命之初，便殿赐对。天语抚劳，睿旨温密。至感至恋，且拜且泣。十一日，复对于宣和门，赐御制《人谢日七言四韵诗》首；十九日朝辞于长春殿，赐御制《宠行五言十韵》诗一首，皆俾和进。丹文绿字，亲奉于紫清。云笈芝函，颁流于衡泌。簪缨耸观，油素腾芳。璧日九华，但圆首以拭目；薰弦六变，罄方与而悦心。期大播于玉音，敢尽刊于金字。苏台粤壤，钟阜名区。并谨岁时，永昭盛美。

大宋天禧元年，岁次丁巳正月二十六日，推诚保德翊戴功臣、金紫光禄大夫、检校太尉、使持节苏州诸军事、苏州刺史、充乎江军节度、苏州管内观察处置堤堰桥道等使，知升州军州事兼御史大夫、上柱国济阳郡开国公、食邑三千五百户食实封一千二百户臣丁谓。

牧守

吴郡地重，旧矣，守郡者非名人不敢当。晋吴郡太守，与会稽、吴兴三郡为真二千石，尝欲以黄门侍郎郗情为吴郡守。愔自以资望少，不宜超莅大郡，乃改临海。苏峻平，将以孔坦为吴郡。自陈：吴多贤豪，而坦年少，未宜领之，亦改吴兴，萧子范为蔡令，撰辞《吴郡表》，略云：全吴奧区，地迫都辇。譬彼西京，则扶风、冯翊；方之洛下，则颍川、河内。自非时雨之政，解绳之才，宁可奉共理之言，承河润之旨。白乐天少时，尝言异日首获苏杭一郡，足矣。后三十七年，始佩苏印，又谓岂始望及。此吴郡太守为古今贵重，于此可以慨见。汉末〔未〕分吴、会时，但称会稽太守。后汉始有吴郡太守。晋时有吴国，则曰吴国内史，或曰郡守。唐号苏州刺史，或称吴郡太守；或兼江东采访使，或称吴郡采访使。今采摭诸史及他记载中显有名称者，立牧守条。奉朝称知苏州，今称知平江府，事具《题名记》。

前汉朱买臣，吴郡人。武帝时为会稽太守，治吴。先是，东越数反复。买臣因言：故东越王居泉山，一人守险，知人不得上。今闻南徙五百里大泽中，今发兵浮海，直指泉山，列兵席卷，可破灭也。乃拜买臣会稽太守。帝谓买臣曰：富贵不归故乡，如衣绣夜行。今子如何？”诏买臣到郡，治楼船，备粮食、水战具，须诏书军列与俱进。初，买臣昔尝从会稽守邸者寄居饭食。及焉太守，衣故衣，怀其印绶，步归郡邸。直会稽上计吏等群饮，买臣人室中，守邸与共食。少见其绶。守邸怪之，前引其绶，视其印，会稽太守章也。惊出，语上计掾吏。皆醉，大呼曰：“妄诞耳！”

其故人素轻买臣者，入视之，还走疾呼曰：“实然。”坐中惊骇，白守丞，推排陈列，中庭拜谒。买臣徐出户，有顷，长安廊吏乘驷马车来迎买臣，遂乘传去。居岁余，受诏将兵，与横海将军韩说等，俱击破东越，有功，征人为主爵都尉，列于九卿焉。

后汉尹兴为吴郡太守。楚王英阴疏天下名士，有兴名。

陈瑀，以安东将军行吴郡太守。受诏与孙策同讨袁术，将并图策，屯于海西，为策所破。（《江表传》）

许贡，为吴郡太守。时孙策方起，贡上表汉帝，谓策骁雄类项籍，宜以贵宠召还。若置于外，必为世患。策候，吏得表以示策，策遂杀贡。贡小子与客亡匿江逞，策单骑出，贡客击伤策，策病创死。

盛宪，器量雄伟，迁吴郡太守，以病去官。孙策（定吴会，忌宪高名。孔融）

忧宪不免，与曹公书，征为骑都尉。制命未至，为权所害。（《会稽典录》）

僮和，后汉为吴郡太守。

吴太史〔亨〕，慈之子。历尚书、吴郡太守。（《吴书》一名高。）

谢勖，吴郡太守。与兄承，并知名。

滕胤，有节操，自丹阳徙吴郡太守。每听讼，察言观色，务尽情理。人有穷宽，对之流涕。

晋谯敬王恬，忠正有干局，在朝惮之，补吴国内史。司马允之，恬之子，为吴国内史。拒庾揩，斩其将段方，为亘元〔桓玄〕所害。沈充，车骑将军，吴国内史。（见《沈演之传》。）

傅咸，为吴郡内史。吴郡顾荣与亲恭瞄曰：“傅长虞劲直忠果，虽非周才，亦足贵也。”

王恬，导之广。少好武，晚节更好士。起为后将军，转吴国内史。

王洽，导诸子中最知名。为吴国内史，召拜领翠，寻加中书令，固辞不受，有清裁之称。

王洵，洽之子，为吴国内史。在郡，为士庶所悦。

王劭，导之子。有风操，为吴国内史。子默，亦继父官。

王苍，导之子，为吴国内史。年饥，人多饿死。荟以仓米作檀粥，以啖饥者，所济活甚众。召为中领军，复为吴国内史。

王谧，劭之子。少有美誉，白侍中拜吴国内史。未至郡，留为中书令。

袁山松，博学有文章，为吴郡太守。时孙恩作乱，山松守沪渎城，城陷被害。

魏咏之，好学不倦，亘元〔桓玄〕篡位，协赞义谋。义熙初，进位征虏将军，为吴国内史。

颜含，有操行，以孝闻，除吴郡太守。王导问含曰：“卿今莅名郡，政将何先？”答曰：“王师岁动，编户虚耗。南北权豪，竞招游食。国弊家丰，执事之忧。且当悉化势门，使反田桑。数年之间，欲令户给人足。如其礼乐，俟之明宰。”含所历简而有恩，明而能断，然以威御下。导叹曰：“颜公在事，吴人敛手矣。”

邓攸，清和平简，方正寡欲。为吴郡太守，载米之郡，俸禄无所受，唯饮吴水而已。时郡中大饥，攸奏赈贷，未报，乃辄开仓救之。郡政清明，百姓欢悦，为中兴良守。后称疾去职，郡常有送迎钱数百万，不受一钱。百姓数千人牵攸船，不得进。攸乃小停，夜中发去。吴人歌之曰：“统如打五鼓，鸡呜天欲曙。邓侯挽不留，谢令推不去。”百姓诣台，乞留一岁，不听。

郗鉴，讨贼帅刘征，加都贼吴郡诸军事。

刁彝，协之子。斩仇人党以祭父墓，由是知名。历吴国内史。

殷佑，为吴郡内史。上笺论顾荣功高，赠典不称。荣由是赠侍中、骠骑将车、开府仪同三司。

江灌，少知名，才识亚于迫。自尚书中护军为吴郡太守，加秩中二千石。未拜，卒。

刘牢之，当孙恩之乱，吴郡内史亘〔桓〕谦弃郡走，牢之都督吴郡诸军事。恩破吴国，杀内史袁山松。牢之使参军刘裕讨平之。

张茂，有志行，为乡里所敬信，补吴国内史。沈充之乱，遇害。少尝梦得大象，以问占梦。曰：“君当得大郡而不善也。象，大兽。兽，守也，故知当得大郡。然象以齿焚。”果如其言。

贺循，字彦先。操尚高厉，童龀不群。言行进止，必以礼让不污。陈敏之乱，敏破，除吴国内史，不就。元帝为安东将军，复上循为吴国内史。循作吴郡，初不出门，吴中强宗轻之。乃题府门：“会稽鸡，不能啼。”贺闻故出行，至门反顾，索笔答之云：不可啼，杀吴儿。”于是至诸屯及邸，检校诸顾、陆，使官兵及藏逋亡，悉以事言上，罹罪者众。陆托时为江陵郡都督，故下自请孙皓，然后得释：（出《世说》。）

顾秘，吴国内史。唱义传檄，以讨李辰、石冰之乱。

应詹，性质素弘雅，以学艺文章称。由后车将车，出补吴国内史。

庾冰，亮之弟，以雅素垂风，自司徒右长史出补吴国内史。苏峻反，遣兵攻冰。冰不能御，奔会稽。率众进击峻兵，乘胜赴京都，封新吴县侯，固辞引受。

庾义，亮之子。少有时誉，初为吴国内史。时穆帝颇爱文义，羲至郡献诗，颇存讽谏。

庾希，冰之子。自侍中出为辅国将军、吴国内史，后死于亘〔桓〕温之刑。

蔡谟，当苏峻反时，吴国内史庾冰出奔会稽，乃以谟为吴国内史。谟既至，与张闿、颅众、顾飏等共起义兵，迎冰都郡。峻平，复为侍中。

桓檀，详正有望，补吴国内史。

王恺，为侍中，多所献替。出为吴国内史。苟蕤，山松之子。有仪操风望，除建威将军、吴国内史。荀羡，蕤之弟。资禀逸群，清和有准。迁吴国内史。

王允之，舒之子。苏峻之乱，督护吴郡、义兴，晋陵三郡征讨军事。破贼韩晃于长塘，贼乎，以功封彭泽县侯。王侃，少历显职，位至吴国内史。

虞谭，清正有检操，始为吴兴太守。苏峻反，加谭督三吴、晋陵、宣城、义兴五郡军事。峻平，转镇军将车、吴国内史。徙会稽，未发，还复吴郡。时军荒之后，百姓饥馑，死亡涂地，谭乃出仓米赈救。又修沪渎垒，以阶海抄，百姓赖之。子啸父，隆安初为吴国内史。兄&#170382;之子谷，亦位至吴国内史。

乐谟，广之子。南渡江，为征虏将军、吴国内史。

张敞，郡人。亘元〔桓玄〕篡位，敞为尚书，以答事忤玄。敞表献忠款。事平，为吴郡太守。事见《南史》敞子《邵传》。而子《裕传》乃云为吴国内史。敞子孙至宋、齐之后益昌，为吴大家云。

宋刘损，字子骞。元嘉中，为吴郡太守。至阊门，便人太伯庙。室宇颓毁，垣墙不修。损怆然曰：“清尘尚可仿佛，衡宇一何摧颓？”即令修葺。

王琨，廉约忠实，立朝强正。为吴郡太守，迁中领军。坐在郡用朝舍钱饷二宫诸王，及作绛袄奉献军用，左迁光禄大夫。

袁珣，为吴郡太守，谧曰贞。珣弟子粲，旧名湣孙，幼孤，好学有清才。随珣在郡，拥弊裘读书，足不逾户。欲有与珣子顗婚，珣曰：“顗不堪，政可与湣孙婚耳。”

张永，废帝时，自侍中领安成王师，出为吴郡太守。事具《人物》门。

张岱，永弟，齐建元初，为吴郡太守。高帝手敕加护军，以家为府。事具《人物》门。

张绪，元徽中，自侍中为吴郡太守。事具《人物》门。

张怀，宋升明中，以诛刘遐授吴郡太守，封义城侯。齐明帝时，复为太守以拒王敬则。怀事具《人物》门。

顾琛，吴人，孝建初，为吴郡太守。以起义功，封永新县五等侯。废帝即位，为吴郡太守。

王昙生，大明中，为吴郡太守。又见《顾琛傅》。

顾顗之，吴人。为吴郡太守，不低意于幸臣，蔡兴宗嫌其风节过峻。事见《人物》门。

羊玄保，历吴郡太守。文帝以玄保廉素寡欲，故频授名郡。为政虽无殊绩，而去后常必见思。

柳世隆，字彦绪，为吴郡太守。居母忧，寒不衣絮。

王僧达为吴郡太守。

王慈，字伯窍，少有内润之称。历吴郡太守。

王诞，字茂世。为宋武帝太尉长史，帝甚仗之，复为吴国内史。母忧去职。

江夷，字茂远。宋初。历吴郡太守。营阳王于吴县见害，夷临哭尽礼。以兄疾去官，历任以和简称。

王思远，为吴郡丞，行郡事，时称得人。详见《官吏》门。

褚渊，字彦回。宋明帝时，历侍中，为吴郡太守。帝寝疾殆，驰使召之，托以后事。受顾命，辅幼主。

褚澄，字彦道，彦回弟，尚宋庐江公主。历宫清显，尤善医术。建元中，为吴郡太守。百姓李道念以公事到郡，澄谓白：“汝有重疾。”答白：“病冷五年。”澄为诊脉口：“汝病非冷非熟，当是食白渝鸡子过多所致。”令取苏一升煮服之，始一服，乃吐出一物，如升〔卵〕涎，裹之动。开看是鸡雏，羽翅爪距具，足能行走。澄曰：“此未尽。”更服所余药，又吐得如向者鸡十三头，而病都差。当时称妙。

张充，自尚书仆射出为吴郡大守。下车恤贫老，故旧莫不欣悦。事具《人物》门。

宗室安陆昭王钙，字景业，仕宋为吴郡太守。政有能名，竞陵王子良与之书曰：“窃承下风，数十年来，姑苏未有此政。”武帝嘉其能，累迁官。

宗室南康县侯子恪，字景冲，有文学。建武中，为吴郡太守。大司马王敬则反于会稽，以奉子恪为名，子恪逃之。梁大通二年，复为吴郡太守，卒。

江斅，字叔文，有风格，不降意权幸。历吴郡太守。

何叔度，尚之之父。义熙中，为吴郡太守。太保王弘，每称其清身洁己。

谢举，字言扬。与兄览齐名，江淹目为二龙。大同三年，为吴郡太守。先是。何敬容居郡，有美绩，世称何吴郡。及举为政，声迹略相比。尝要何征君讲《中论》，何难以巾褐人南门，乃从东门进。致诗往复，为《武丘山赋》。题于寺。

王规，字威明。神峰标映，时称俊人。为吴郡太守。简文帝为作谢章曰：“驾吉祥之车，入句吴之地，驱缇扇之马，抚奉德之乡。制锦何阶，棼丝方始。”主书芮珍宗家在吴，前守宰皆倾意附之，珍宗假还，规遇之甚薄。俄召为左户尚书，郡境千余人，诣阙请留。表三奏不许，求于郡立碑，许之。

袁君正，字世忠。美风仪，早得时誉。为吴郡太守。侯景乱，率所领赴援。君正当官有名称。君正子宪，字德章，朝野严惮，详练朝章，迁吴郡太守。以父任固辞。改授南康内史。

李元履，幼有操业，甚闲政体。仕梁，为吴邪太守。

宗室南浦侯推，字智进。清敏好文，历吴郡太守。所临必旱，吴人号旱母。然侯景之乱，握节死之。

宗室南海王大临，大宝元年，除吴郡太守。时张彪起义会稽，或劝大临投之。大临曰：“彪若成功，不藉我力。如其挠败，以我说焉。”不往，二年遇害。








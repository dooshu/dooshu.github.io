○蒲州刺史谢上表

臣真卿言：臣今月十一日，伏奉五日恩制，除臣使持节蒲州诸军事蒲州刺史充本州防御使。臣缘同州先无佐官，蒲州书鱼未到，迟回累日，不敢赴上。中使张抱诚至，奉宣恩命，令臣与将军赵琐计会，游奕兵马。昨以十八日至州上讫。祗承宠命，伏增感惕。中谢。臣窃以此州之地，尧舜所都，表裹山河，古称天险。馀凶未殄，防御是先，况扼秦晋之喉，抚幽并之背。既号股肱之郡，实资心膂之贤。伏惟光天文武大圣孝感皇帝陛下，道冠生人，恩涵坠履，方建非常之业，不遗易忘之臣，特委大邦，俾之集事，戴荷殊奖，无忘寝食。但臣愚驽有素，智勇缺然，将以镇遏艰虞，导扬德泽。拜命之日，以荣为忧。唯君知臣，教其不及，勤恤人隐，动必以闻。陛下不以为烦，则臣死而获考矣。无任感戴屏营之至。


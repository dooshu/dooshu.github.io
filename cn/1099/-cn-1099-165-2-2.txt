○上廵按二司防倭揭帖 【 防倭】

邇者倭寇自浙江流入福建、駐劄三沙、將窺諸郡、蒙當道鈞牌、令有司速備器械火藥、多募敢勇之士、又令近城郭鄉村搬錢粮牲畜入城、以絕賊粮餉、些少澚分、搬附大澚、仰見憂國為民之盛心也、元聞禦敵必有良謀。徒講而寡謀者無濟。夫用兵之要有三。練士卒也。利器械也。擇將帥也。今欲募勇敢之士。未知如何選募。欲備器械火藥。未知所備何器。趙李牧守雁門。募百金之士五百人。遂破匈奴。滅襜檻。單于避之。數歲不敢近趙邊。晉馬隆募能挽弓四百鈞。挽強弩九石者。三千五百人。遂斬樹機能。平涼州。此練士之法也邇者浙江募兵五澚每兵與安家銀三兩。募兵官及捕盜扣剋。每兵只得銀二兩。或一兩八錢此皆窮乏不能自存之人顧目前之急不計日後之生死者應之欲賴以殺賊不亦難乎宋楊難當擊蕭承之。短兵接。弓矢無所復施。氐悉衣犀甲。戈矛不能入承之為短弰長數尺。以大斧椎之。一弰輒貫數人。氐不能當遂敗。金兀术自起兵海上。用拐子馬以取勝。偃城之戰。以拐子馬萬五千來。岳飛戒步卒以麻札刀入陣。勿仰視。但砍馬足。拐子馬相連。一馬仆。二馬不能行兀术大敗。此利器之法也。今倭寇長技利刀也。利箭也。鳥銃也。今未知用何技以制之。前年浙江募兵漳泉。每兵與銀三兩器械在內。聽其自備。斬木為竿。末置尺鐵。青紅白布裹首。行裝不辦。盔甲俱無此如執朝茵以禦蕭艾有不碎乎今見漳州府日解佛機銃過同不知用于浙江或吾閩。但此乃海上擊舟之器。陸非所宜。夫兵有短長銃砲視弓弩為長弓弩視戈戟為長戈戟視刀劍為長長以制短短以衞長機銃力至五百步。弓弩力至一百二十步。賊不久停。一百二十步之外。須臾即至。銃弩無所用。而用刀矛矣。夫以倭寇之猛悍。挾三技之長。無以制之于百步之外。欲與角藝于劍戟之間。元見其難矣以此觀之。則器械之不利可見也。故曰器械不利、以其卒與敵也、卒不可用、以其將與敵也、然有必勝之將、無必勝之民、使將帥得人、如李牧、如馬隆、如岳飛、何患器械之不利、士卒之不精倭寇作禍、千今五年、總制撫鎮之官、不為無人、然或去或殺、尚未收盪定之功。豈非將帥未得其人與、欲令軍民搬移積聚牲畜、無貽盜賊之資。即古人清埜之法是也。然倭寇在海則舟小不敵于我登岸則敵強我受其制。若徒搬移積聚無術以制之。使得登岸。其害可勝言哉以元鄙見。當發大船數十。分布萬安鎮以塞入興之路。發船數十。分布晉江圍頭以塞入泉之路。發路數十。分布浯州官澚山後。以塞入同漳之路。沿海澚分鄉集。如晉江之深扈東石。安。海南之營前石井菊潯蓮荷。同安之大山?登澚頭劉五店高崎馬鑾坂尾白礁。令自設備。其空缺去處。令所在居民扦插木柵。以截其登岸之路。須差能幹佐貳官為之處。又督鄉兵以守之。否則難集。且為所焚。無益也。元度當今事勢。倭寇五年。直浙殘破。上越淮揚。則江北凋敝。其勢必窺閩。在閩則泉漳先受其害。不可不預為之防也預防之策。宜莫過于元所畫矣。元聞前事後事之師也。乙卯夏倭寇一百六十。自興化黃石登岸。入駐鎮東海口。廵海分廵參將等官。駐劄福清。募漳泉打手勦捕。殺死都指揮指揮千百戶武舉三十員。軍民以萬計。不能得其要領。反增二百二十人以去。今三沙之倭。數倍于海口。莆田仙游、各縣民兵、各非選募欲求勝于彼。又知其難也、嘉靖二年、流寇九十三人、流刼興泉漳三郡、莆田鄉士夫子女多被鹵掠、虜質府判經歷以金贖回刑侍簡一溪先生、時以御史按閩、至泉延鄉士夫問計、時同安大戶葉元忠、以任俠坐死繫府獄、士夫以元忠薦、使殺賊自贖、一溪用之、質其家屬于獄、元忠募敢死士百人、調晉江南安永春安溪德化長泰龍溪合同安七縣精兵各令掌印官領之、八面合攻、推元忠為前鋒、令分廵聶公珙督兵、參議蕭公瑞督粮、餉、又密遣徤步吏承兵隸分隨各軍、日報進止動息、由是各軍畏恐、無敢不用命者、追賊至德化小尤中、圍盡殲之、九十三人無一遺者、惠寇惴恐、不敢復犯漳泉者、三十六年、且今倭劄三沙、前雖解去旋復回　還、尚當為之備、今民間任俠豪傑如葉元忠尚有之。執事如欲為預防之策。收盪定之功。請憲節下臨、今鄉之士夫。未必無可延問者。夫仁賢之智聖明之慮、負薪廟廊之語、興衰之事、將所願聞也、


卷十一


钦定四库全书

石湖诗集卷十一

宋　范成大　撰

己丑五月被召至行在遇周畏知司直和五年前送周归弋阳韵见赠复次韵荅之【以下自处州再至行在作】

分袂悠悠尔许年莫嗔蓬鬓两萧然酒槽不奈青春老经笥空供白昼眠暗緑千章新活计软红三尺旧尘缘相逢且作西湖客山绕荷花檥画船

次韵马少伊郁舜举寄示同游石湖诗卷七首

芜城老藓不知春忽有柴门月色新芝草琅玕无锁钥自无超俗扣门人

莫问朝歌与棘津浮生惟有一杯春君看百战功名地越戍吴台两窖尘

镜面波光倒碧峰半湖云锦万芙蓉去年荡桨香风里行傍石桥花正浓

红皱黄团熟暑风甘瓜削玉藕玲珑身谋已落园丁後满帽京尘日正中

两贤风度蔼春阳步屧随风上柳塘彩笔红牋芳径里句中挟我万花香

得得来题小隐诗拂花萦柳画船移湖边好景春犹未须到秋清月满时

潇洒王郎亦胜流今年何事阻清游当家风味今如此孤负山隂夜雪舟【王必大独不赴二公同游之约】

玉堂寓直

摛文窗户九霄中岸帻烧香愧老农上直马归催下钥传更人唱促鸣钟金城嵲云千雉碧瓦参差月万重骨冷魂清都不梦玉阶萧瑟听秋蛩

己丑中秋寓宿玉堂闻沈公雅大卿刘正夫户部集张园赏月走笔寄之

笑看收云卷雨忙沉沉宫树纳空光夜长来伴玉堂宿天近似闻丹桂香鳷鹊楼栏浮瑞气凤凰城阙带新凉遥知胜絶西园会也忆车公对举觞

八月二十二日寓直玉堂雨後顿凉

雨意蒸云暗夕阳浓薰满院落花香题诗弄笔北窗下将此工夫报荅凉

次韵荅吴江周县尉饮垂虹见寄

垂虹亭上角巾倾鼍怒龙吟醉不听安得对君浮大白想应嗤我汗新青梦魂舞蝶随春草时节宾鸿点暮汀湖海扁舟须及健莫教明月照星星

次韵徐廷献机宜送自酿石室酒三首

元亮折腰嘻已久故山应有欲芜田因君办作送酒客忆我北窗清昼眠

清絶仍香如橘露甘余小苦似松肪官槽重浊那知此付与街头白面郎

一语为君评石室三杯便可博凉州百年兀兀同渠住何处能生半点愁

玉堂寓直晓起书事记直舍老兵语

江湖垂钓手天汉摛文堂魂清不得眠室虚自生光晓纬澹天阙江涛隐胡牀传呼九门开奔走千官忙若若夸组绶纷纷梦黄梁微闻铃下驺窃议马上郎但计梦长短宁论已行藏

与长文正夫游北山

柳岸松门胜处通马蹄踏雾入空蒙春寒有力欺游子天色无情没断鸿雨脚远连山脚暗杏梢斜倚竹梢红駞裘拥鼻吾衰矣年少犹嫌料峭风

致政承奉卢君挽词二首【德华父】

泮水桥门识太平归来霜鬓老柴荆淹中学邃方成传谷口名高岂待卿黄壤无情埋玉树青衫有道胜金籯襄阳耆旧今萧索惟有松风到晚清

纯孝当年有护持赤眉那敢近姜诗眼看庭玉成名後身及堂萱未老时湖海青鞵惊断梦风霜丹旐挂新悲尊前五客今谁在愁絶庐山十段奇

寓直玉堂拜赐御酒

归鸦陆续堕宫槐帘幙参差晩不开小雨遂将秋色至长风时送市声来近瞻北斗璿玑次犹梦西山翠碧堆惭愧君恩来甲夜殿头宣劝紫金杯

送汪仲嘉侍郎使金分韵得待字

圣人坐明堂洪覆等穹盖岁颁两玉节前後歌出塞公才有廊庙安用试专对要烦第一人镇抚大荒外嫩寒欺别酒微月见征斾遥知燕山雪飘洒汉冠佩玉色照穹庐骄子亦心醉要领一笑得归来安鼎鼐是时春正佳湖上花如海清游不可迟日日檥船待

李翬知县作亭西湖上余用东坡语名之曰饮緑遂为胜槩

芷葺莲巢唤客游芦鞭席帽为君留未论吹水堪添酒且要移牀学枕流乍霁却隂梅酿雨暂暄还冷麦催秋石湖也似西湖好烦向苍烟问白鸥

草虫扇

莫嫌络纬股鸣悲解向寒牕促晓机海眼多花无藉在颠狂只待学于飞

送汪仲嘉待制奉祠归四明分韵得论字

丹霄碧海眇高骞厌直承明却自论宝马十年听漏箭扁舟一雨看潮痕侍臣相忆松门远归客还怜菊径存清润要非山泽相又烦一札下云根

鲁如晦郎中挽词二首

术业推游刃功名苦溯洄着鞭孤壮志筹算老奇才星省龎眉去云山袖手来知公了时命何必诔余哀自古归来引于今遂隐篇碁灯荧夜观歌板聒春船陈迹空华似佳城露草边寂寥鸡黍约望眼一?然

初约邻人至石湖【以下辛卯自西掖归吴作】

窈窕崎岖学种园此生丘壑是前缘隔篱日上浮天水当户山横匝地烟春入葑田芦绽笋雨倾沙岸竹垂鞭荒寒未办招君醉且吸湖光当酒泉

社日独坐

海棠雨後沁臙脂杨柳风前捻緑丝香篆结云深院静去年今日燕来时

与周子充侍郎同宿石湖

幽香馥蕙帐清梦安且吉萝月堕苍茫松风隐萧瑟晓禽啄且鸣唤我起盥栉鈎窗纳云涛灔灔浴初日金钲忽腾上倒景落书帙佳晴有新课晒种催萟秫从今不得间东臯草过膝

和周子充侍郎见寄乐府戏赠之作

钓海风水急登楼尘雾高不如岸纶巾春船携小桥芳草含奇薰光景上东壁桂林那办此办作安昌客

壬辰三月十八日石湖花下作

夜饮海棠月朝漱山茶露臞儒槁木形受用侈如许荆扉隔黄尘谁识花岛路惟有瘦筇枝共饱园中趣林神酿余春政尔美无度葱茏千万重芳意未渠暮风香荐秀色鼎俎谢腥腐虽无稻粱谋扪腹有余饫

刈麦行

梅花开时我种麦桃李花飞麦丛碧多病经旬不出门东陂已作黄云色腰镰刈熟趂晴归明朝雨来麦沾泥犁田待雨插晩稻朝出移秧夜食麨

壬辰天中节赴平江锡燕因怀去年以侍臣摄事捧御盃殿上赋二小诗

去岁排场德寿宫薰风披拂酒鳞红小臣供奉金龙醆亲到虚皇玉座东

天中繖动玉舆来万岁三声彻九街想见牙牀当殿过舜裳云委拜尧阶

壬辰七月十六日侵晨真率会石湖路中书事

白葛乌纱称老农溪南溪北水车风稻头的皪粘朝露步入明珠翠网中

次韵施进之惠紫芝术

山精媒长生仙理信可诘梨枣本寓言杞菊亦凡质幽人爱臞儒药鼎荐珍物絶粒谢烟火耘苗换肌骨摩挱莱芜甑尘生不须拂

题醉道士图

蜩鷃鹏鵾任过前壶中春色瓮中天朝来兀兀三杯後且作人间有漏仙

五杂组四首【并序】

古乐府有五杂组及两头纎纎殆类酒令孔平仲最爱作此以为诗戏亦效之

五杂组同心结往复来当窗月不得已话离别

五杂组流苏缕往复来临行语不得已上马去

五杂组回文机往复来锦梭飞不得已独画眉

五杂组彩丝鍼往复来鸟投林不得已梦孤衾

两头纎纎二首

两头纎纎探官茧半白半黑鹤氅缘腷腷膊膊上帖箭磊磊落落封侯面

两头纎纎小秤衡半白半黑月未明腷腷膊膊扣户声磊磊落落金盘冰

再赋五杂组四首

五杂组绶若若往复来大车铎不得已去丘壑

五杂组侯门戟往复来道上檄不得已天涯客

五杂组汉旌斾往复来宾鸿字不得已餐氊使

五杂组非烟云往复来朝马尘不得已婴龙鳞

夜坐听雨

四檐密密又踈踈声到蒲团醉梦苏恰似秋眠天竺寺东轩窗外听跳珠

寒夜独步中庭

忍寒索句踏霜行刮面风来须结冰倦仆触屏呼不应梅花影下一窗灯

会散夜步

忘却下楼扶我谁接离颠倒酒沾衣贪看雪样满街月不上篮舆步砌归【步砌吴语也】

孟峤之家姬乞题扇二首【轻云翠英】

轻烟小雨酿芳春草色连天緑似裙斜日满楼人独望断鸿飞入万重云

翠袖凌寒弄月明梅花影下醉三更一天风露谁惊觉寂寞空杯缀落英

周畏知司直得湖南帅属过吴门复用己丑年倡和韵赠别

邂逅婆娑失少年剧谈抵掌尚超然君犹拄笏看山去我且披蓑听雨眠京洛分襟疑後会江吴把酒悟前缘暂来忽去都如梦疑是陈卿竹叶船

偶书【以下十五首三十年前所作续得残稾附此卷末】

伯劳东去燕西飞同寄春风二月时可恨同时不同调此情那得更相知

双燕

底处飞双燕衔泥上药栏莫教惊得去留取隔帘看

戏题牡丹

主人细意惜芳春宝帐笼堦护紫云风日等闲犹不到外边蜂蹀莫纷纷

春日三首

药栏花煖小猧眠雪白晴云水碧天煮酒青梅寒食过夕阳庭院锁秋千

西窗一雨又斜晖睡起薰笼换夹衣莫放珠帘遮洞户从教燕子作双飞

双鲤无书直万金画桥新緑一篙深青苹白芷皆愁思不独江枫动客心

高楼曲【以下六首皆梦境所得】

岁暮天涯客黄昏蝙蝠飞高楼人不到小雨怯单衣

湘江怨

苹芷迷烟路莲舟忘却归夜寒江水黑风雨梦如飞

采莲三首

溪头风迅怯单衣两桨凌波去似飞折得苹花双叶子緑鬟撩乱带香归

藕花深处好徘徊不奈华筵苦见催记取南泾茭叶露月明风熟更重来

柔橹无声坐钓鱼浪花飞点翠罗裾空江日暮无来客肠断三湘一纸书

吊陈叔宝词

赏心亭上再来游烟月迷人独自愁行到江边无去路却随潮水过扬州

石湖诗集卷十一








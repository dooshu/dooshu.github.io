84　易卦爻變數　易無所不變　卦變相錯而不亂


一卦變六十四，六十四卦變四千九十有六。六爻不變與六爻皆變者，其别各六十有四。一爻變與五爻變者，其别各三百八十有四。二爻變與四爻變者，其别各九百有六十。三爻變者，其别一千二百有八十。朱子發謂：「需『利用恒』者，需之恒也。蒙六五『順以巽』者，蒙之觀也。乾九四『乾道乃革』者，乾之小畜也。小畜之中又有離、兑，故曰革。是謂天下之至變。」案：此漢上易需初九傳文。張真父謂：「易無所不變，蒙曰『困蒙』，小畜曰『復自道』，又曰『牽復』，履曰『夬履』，離曰『履錯然』，歸妹曰『跛能履』，泰曰『帝乙歸妹』，臨曰『咸臨』，咸曰『執其隨』，艮曰『不拯其隨』，噬嗑曰『頤中有物』，睽曰『厥宗噬膚』，損曰『勿損益之』，又曰『或益之』，夬曰『壯于前趾』，又曰『壯于頄』，遯曰『執之用黄牛之革』，鼎曰『鼎耳革』，兑曰『孚于剥』，未濟曰『震用伐鬼方』，皆有卦變之象。小畜以一陽爲復，兑以一陰爲剥，變之變者也。六十有四，相錯而不亂。」張文饒全云：「名行成。」謂：「臨之初、二皆曰『咸臨』，有咸象也，咸之用在兑之説也。履之九五曰『夬履』，有夬象也，夬與履，乾、兑相易之卦也。」

【元圻案】錢塘厲氏鶚宋詩紀事曰：「張震，字真父，號無隱居士，蜀之益寧人。慶元中知湖州，除福建提刑。」〇四庫全書總目術數類：「宋張行成皇極經世索隱二卷，觀物外篇衍義九卷，易通變四十卷，俱從永樂大典録出。行成，字文饒，臨邛人，始末不甚可考。玉海稱乾道二年六月，以行成進易可採，除直徽猷閣。」






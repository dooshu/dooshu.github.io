○书同文赋（以“王化大同，书文混一”为韵）

巍巍乎我皇之宅也，寰海无氛，书契同文。宣於小学，成彼大勋。六艺殊途，考为篆之古史；万邦同德，知结绳之圣君。於时四方有谧，九区如一。二教翼宣，儒风洋溢。或简牒而异制，或草隶而殊质。莫不采摭其文，错综其术。由是日月所烛，舟车所通。布八体而咸若，合六书而大同。垂露成规，既由近而及远；崩殊象，亦自西而徂东。流离翰墨之场，辉映《诗》《书》之阃。或虫形而惟错，或鸟迹以相混。三坟八索，何患乎阙疑；二首六身，或因而知远。况其名臣染翰，行子寓书。昌言非同而不达，遥思非同而不摅。敷奏或乖，自无惊於问马；遐迩不壅，固有乐於烹鱼。为学则孚，执艺无诈。文加点而何有，书尽言而是藉。或笔或削，决百事之纷；如丝如纶，宣一人之教化。是知同文之义，大道惟昌。合我人则，覃於鬼方。匪求规於率土，将作范於後王。巧者莫能革其故，暴者无能易其常。则帝羲龙图，宁务其八卦；史籀虫篆，徒列於三苍。故宜飞声後代，布德无外。铭钟鼎而勒休，施竹帛而图大。逸少之能攸著，伯英之妙咸赖。信乎观彼人文，而乐我平泰。


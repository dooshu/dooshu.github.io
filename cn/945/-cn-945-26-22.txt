答集贤丁孙二寺丞启

窃以汉庭下诏是设贤良之科唐室聚书乃开丽正之殿非怀才杰出命世挺生识际天人学该玄史将何以敷陈三道塞清问於当阳区别九流究微言于坠简此为慎选允属当仁学士岩电奇姿天球逸韵翔而後集同威凤之得时声必成文类洪锺之待扣一昨圣君虚伫明诏诞敷举尔所知公卿开慰荐之路辅予不逮制策有劳谦之言供笔札于尚方临轩墀而旰食文不加点益仰患多之才喜於同时犹恨相见之晚允契得贤之美果膺加等之恩佐惟月之卿曹升集仙之书府碌碌如玉固待价而已沽菁菁者莪但育才而俟用某内惟庆幸获覩骞腾白虎深严已窥条对紫微清切仍草除书亦契夤缘唯增企慕敢期眷念特示牋题仰披藻缛之词弥切钦降之恳


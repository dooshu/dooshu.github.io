○剑门铭

（并序）

惟蜀都重险多货，混同戎蛮，人ζ俗剽，（ζ，杂也。）嗜为寇乱。皇帝元年八月，帅丧众暴，（永贞元年八月，剑南西川节度使韦皋卒。）群疑不制，（《易》：群疑亡也。《汉书》：群疑满腹。）妖孽扇行。（孽，鱼列切，亦作{薛虫}。）怙恃富强，滔天阻兵，（《书》：象恭滔天。《左传》：阻兵安忍。皋既卒，度支副使刘辟自为留后，讽诸将徼旄节。时帝即位，欲静镇四方，即拜检校工部尚书西川节度使。辟意帝可动，益骜蹇吐不臣语，求统三川。）攻陷他部，北包剑门，（辟欲以所善卢文若节度东川，即以兵取梓州。）凭负丘陵，以张骜猛，坚利锋镝，以拒大顺，谓雷霆之诛莫己加也。

惟梁守臣（山南西道节度治梁。）礼部尚书严公，以国害为私仇，（《汉书·司马相如传》：人怀怒心，如报私仇。）以天讨为己任。（宰相杜黄裳荐神策军使高崇文勇略可用。元和元年正月，以崇文为行营节度使，将步兵五千为前锋，率京西兵马使李元奕、东川节度使李康、山南西道节度使严砺同讨辟。严公，严砺也。《新唐史》曰：砺轻躁多谋，以便佞自将。又曰：砺在位，贪沓苟得，士民不胜其苦。擅没吏民田宅百馀所，税外加敛钱及刍粟数十万。史载砺行事如此，而子厚寄东川启曰：“以仁厚蓄生人，以勇义平国难。”又曰：“累受顾念，踊跃盛德。”又作《剑门铭》称颂之若此，何哉？）推仁仗信，不待司死，（《孟子》：有司死之士。）而人致其命；立义抗愤，不待喋血，（《汉文纪》：今已诛诸吕，新喋血京师。喋，大颊切，字当作“蹀”。蹀，谓履涉之。）而士一其心。悉师出次，祗俟明诏。凡诸侯之师，必出于是。储亻待飨赉，（亻待，直里切。）取其丰穰。乃遣前军严秦，奉扬王诛，诞告南土。十一月，（当作二月。）右师逾利州，蹈寇地，乘山斩虏，以遏奔冲。左师出于剑门，大攘顽へ，谕引劫胁，蚁溃鼠骇，险无以固，（“以”下，一有“为”字。）收夺利地，以须王师。（砺命严秦自汉原至神泉，凡数十合，下剑门，覆荡口，收剑州，命契丹之裨将可提弥珠斩贼之特将文德昭。）封刳肾肠，振拔根柢，（根柢，见前注。）俾无以肆毒，用集我勋力。{鼓贲}鼓一振，（{鼓贲}鼓，《周礼》：鼓人以{鼓贲}鼓鼓军事。{鼓贲}，扶云切，大鼓也。）元戎启行，（《诗》，元戎十乘，以先启行。）取其渠魁，以为大戮。（九月，崇文克成都，擒辟，送长安。《左传》：取其鲸鲵以为大戮。）由公忠勇愤悱，授任坚明，谋猷弘长，用能启辟险厄，夷为大涂，衰沮害气，对乎天意。致用休嘉，（致，一作帝。）议功居首，增秩师长，（本传云：刘辟反，以储备有素，检校尚书左仆射。）进为大藩，宅是南服。（十月，以砺为东川节度。）将校群吏，愿刊山石，昭著公之功，垂号无穷。铭曰：

井络坤垠，（蜀在星分野为井络，在卦为坤维，《河图括地象》曰：岷山之地，上为井络。）时惟外区。（张载《剑阁铭》云：矧兹狭隘，土之外区。外区，谓在区域之外。）界山为门，环于蜀都。丛险积货，混并羌、{髟矛}。（《书·牧誓》：及庸、蜀、羌、{髟矛}、微、庐、彭、濮人。八国，皆戎狄国名。羌在西蜀，{髟矛}微在巴蜀。{髟矛}，音矛。）狂猾窥隙，狺狺啸呼。（狺狺，犬吠声。《楚辞》：猛犬狺狺。狺，鱼斤切，“犭斤”同。）凭据势胜，厚其凶徒。皇帝之仁，宥而不诛。暴非德驯，害及巴、渝。（巴、渝，在唐属剑南道。）乃出王旅，乃咨列岳。牧臣司梁，当其要束。器备攸积，糗粮是蓄。（《书》：峙乃糗粮。糗，干饭。）人无增赋，师以饶足。喋血誓士，玄机在握。分命貔貅，陈为掎角。（《左传》：譬如捕鹿，晋人角之，诸戎掎之。掎，居绮切，偏引也。）右逾岷山，左直剑门。攻出九地，（《孙子》云：善守者藏于九地之下，善攻者动乎九天之上。）上披重云。攀天蹈空，夷视阻艰。破裂层垒，殄歼群顽。内获固圉，（《左传》：亦聊以固吾圉也。）外临平原。天兵徐驱，卒乘单单。（《诗》：王旅单单。单单，众也。又单单骆马。他丹切。）大憝囚戮，（大憝，谓辟也。《书》：元恶大憝。憝，徒对切。）戎夏咸欢。帝图厥功，惟梁是先。开国进位，南服于藩。邦之清夷，人以完安。铭功鉴乱，永代是观。


○霸州修河繕城記 【 修河繕城】

霸為州、在京師南二百餘里、厥壤卑下、西北諸山水散行燕趙間、比其合、皆聚于是、既聚而盈、然後東流出丁字沽會白河、以入于海、其源眾而委迫、遇霖潦則溢而四出、壞民田廬舍、歲恒不登、氓以告病、州之城相傳築于燕昭王、宋楊延朗嘗修之以備北狄、當其時號為北方重地、然皆土墉、無磚石之固、山水至則齧而傾之、故歲久益壞、弘治戊午東魯劉君珩、來治是邦、廵撫使洪公察其才、首属以河事、既復以城役委之、君受命曰、吾職也、其敢不力、是歲築河隄、起涿州東境、接固安楊先務荊垡等村、至州之趙州務、臨津水口、經州南門、過保定文安縣蘇家橋、抵大城縣辛張口總為長三百餘里、廣尋有二尺、址倍之、崇丈有八尺、傍植柳以為固、其間為水竇、總百六十、有七隄、既成、水用無患、巳未、甓州城先北面當水衝者、以次及其餘、城舊無南門樓、至是始新作之、亦為樓於北城、與故東西二樓相望、皆飭以丹堊、基以剛石、華煥確堅、可久弗壞、其外為壕、為四橋於壕上、當城之門、城之高丈有七尺、周幾里若干步、壕之深、如城之高、而殺其一尺、其上為周防、防之上亦植以柳、首尾涉二年、作十有幾月、而隄與城俱成城既成而水益以無患、凡二役所費薪藁揵瓦木石甎之類、為錢以鉅萬計、皆官自經紀。不以煩民。既訖工、又以其餘力作大橋於州東苑家口。以濟往來。新州學祭器、諸生會食器、作順天行府大僕分寺馬神祠、暨諸藏廋廨舍壇壝衢路、以次一新、而民不知費。於是州人士太學生顧昇等狀侯之績、因工科都給事中于君朝瑞属予書、按修河繕城、實保國利人之本務、得孟子佚道使民之義、其餘亦皆郡政之不可闕者、為州若此可以稱振職矣、不書無以示後來。且使妄庸不事事者、竄其間而莫辨也、用摭實而著之、以附於郡乘俟觀風者采焉、


○责降宗正少卿李子鸿等敕

宗庙之礼，严肃居先，荐告之词，精审为切。方将升祔，安可九室皆同？既已祧迁，岂宜四昭咸在。宗正少卿李子鸿，实司祠事，误进祝文，罪有根源，理难降减，宜停见任。博士既失於详定，御史又旷其监临，若不薄惩，恐乖至敬。王彦威宜罚两月俸料，削一阶；崔郸宜罚一季俸料，削两阶。其后礼合变文，事宜中节者，太常博士不得更称旧制，致有差殊。


158　蘭以芳自燒膏以明自焫　蘇秦知其理而不能保身


太平御覽九百八十三香部引蘇子曰：「蘭以芳自燒，膏以明自焫，翠以羽殃身，蚌以珠致破。」蘇秦能爲此言，而不能保其身。漢書楚老父之言本於此。【原注】文子引老子曰：「鳴鐸以聲自毁，膏燭以明自煎。」

【全云】楚老父之言，見於龔勝傳。

【元圻案】史記蘇秦列傳：「秦詳爲得罪於燕，而亡走齊。齊宣王以爲客卿。其後齊大夫多與蘇秦争寵者，而使人刺殺秦。」〇漢書兩龔傳：「兩龔皆楚人也，勝字君賓，舍字君倩，並著名節，故世謂之楚兩龔。莽既篡國，遣使迎勝，勝不飲食死。有老父來弔，哭甚哀，既而曰：『嗟乎！薰以香自燒，膏以明自銷。龔生竟夭天年，非吾徒也。』遂趨而出，莫知其誰〔一〕。」〇漢書藝文志「縱横家」：「蘇子三十一篇，名秦。」

〔一〕「誰」，原作「謂」，據中華本漢書卷七二兩龔傳改。






【咏史诗二首】

误哉秦穆公。身没从三良。忠臣不违（《类聚》作达。《广文选》同。）命。随躯就死亡。低头窥圹户。仰视日月光。谁谓此可（《广文选》作何。《诗纪》同。）处。恩义不可忘。路人为流涕。黄鸟鸣高桑。（○《类聚》五十五作阮瑀诗。《广文选》八。《诗纪》十七。）

燕丹善勇士。荆轲为上宾。图尽擢（《类聚》作擢尽。）匕首。长驱西入秦。素车驾白马。相送易水津。渐离击筑歌。悲声感路人。举坐同咨嗟。叹气若青云。（○同上○以上二首。《类聚》无题。《诗纪》从《广文选》作咏史诗。逯案。王粲有咏三良之作。而题曰咏史。则此上篇自可题曰咏史。又左思咏史诗有荆轲一篇。当是祖述建安诸贤。则下篇亦可以作此题也。）


赠杨生序

古之君子其立身也粥粥然其若坠於渊其发言也惴惴焉若不出於口若是者何也度其言若行有出於人矣必退而思曰得毋有倍蓰於我者乎得无有十百千万於我者乎操过人之业者怀不及人之忧积光辉之盛者厪鄙僿之虑是以饬躬足式吐词为经发迩见远传之後世为不可及也孔子见老耼耼告之曰去子之骄气与多欲态色与淫志夫孔子盛德动容中礼岂实有可去如老子云尔哉而老子告之若此夫子有犹龙之叹况後世之以言语文辞表见者乎古之君子先河後海言有源也先行後言云有序也今之君子则不然目未周六经而驰骛於稗官之册口未谐四始而涉猎於诗赋之文或屈首八股终岁吚唔一编则羣目为读书其视古小成大成之学居何等也浮文盛而实学衰皮之不存毛将安附宜乎天下之大四海之广求一文人焉未易得也即墨杨生还吉志洁而行芳才茂而年盛其乡皆称之不肯就有司试县令张君琛折柬招之强而後出余为补诸生冠军镌其文生以其诗文为贽逾年莱州宪使张君又合挍莱士而冠之遇以国士张君号知人生用是名益着念余始遇之殷而度余之将行也徒步来历下又质其诗文各一卷其义高其请益之心勤且至矣夫名之将成败者斯至名之既成忌者斯至杨生行业日进而予惧无以益之乃告以古君子之道知杨生之必有成也生归过掖水有罗生鸿图者亦良士且又尔友也其亦以是告之


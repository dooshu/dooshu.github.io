卷二十九　河渠书第七

夏书曰：禹抑洪水十三年，过家不入门。

【索隐】：抑音忆。抑者，遏也。洪水滔天，故禹遏之，不令害人也。汉书沟洫志作“堙”。堙，抑，皆塞也。

陆行载车，水行载舟，泥行蹈毳，山行即桥。

【集解】：徐广曰：“桥，近遥反。一作‘暐’。暐，直辕车也，音己足反。尸子曰‘山行乘樏’。音力追反。又曰‘行涂以楯，行险以樶，行沙以轨’。又曰‘乘风车’。音去乔反。”【索隐】：毳字亦作“橇”，同音昌芮反。注以樶，子芮反，又子绝反，与蕝音同。

以别九州，随山浚川，任土作贡。通九道，陂九泽，

【正义】：颜师古云：“通九州之道，及障遏其泽也。”

度九山。

【正义】：度，田洛反。释名云“山者，产也”。治水以志九州山泽所生物产，言於地所宜，商而度之，以制贡赋也。

然河菑衍溢，害中国也尤甚。唯是为务。故道河自积石历龙门，

【正义】：在同州韩城县北五十里，为凿广八十步。

南到华阴，

【正义】：华阴县也。魏之阴晋，秦惠文王更名宁秦，汉高帝改曰华阴也。

东下砥柱，

【正义】：厎柱山俗名三门山，在硖石县东北五十里，在河之中也。

及孟津、

【正义】：在洛州河阳县南门外也。

雒汭，至于大邳。

【正义】：孔安国云：“山再成曰邳。”按：在卫州黎阳县南七里是也。

於是禹以为河所从来者高，水湍悍，

【集解】：韦昭曰：“湍，疾；悍，强也。”

难以行平地，数为败，乃厮二渠以引其河。

【集解】：汉书音义曰：“厮，分也。二渠，其一出贝丘西南二折者也，其一则漯川。”【索隐】：厮，汉书作“酾”，史记旧本亦作“洒”，字从水。按：韦昭云“疏决为酾”，字音疏跬反。厮，即分其流泄其怒是也。又按：二渠，其一即漯川，其二王莽时遂空也。

北载之高地，过降水，

【正义】：降水源出潞州屯留县西南方山东北。

至于大陆，

【正义】：大陆泽在邢州及赵州界，一名广河泽，一名钜鹿泽也。

播为九河，

【正义】：言过降水及大陆水之口，至冀州分为九河。

同为逆河，入于勃海

【集解】：瓚曰：“禹贡云‘夹石碣石入于海’，然则河口之入海乃在碣石也。武帝元光二年，河徙东郡，更注勃海。禹之时不注勃海也。”

九川既疏，九泽既洒，诸夏艾安，功施于三代。

自是之後，荥阳下引河东南为鸿沟，

【索隐】：楚汉中分之界，文颖云即今官渡水也。盖为二渠：一南经阳武，为官渡水；一东经大梁城，即鸿沟，今之汴河是也。

以通宋、郑、陈、蔡、曹、卫，与济、汝、淮、泗会。于楚，西方则通渠汉水、云梦之野，东方则通沟江淮之间。於吴，则通渠三江、五湖。

【集解】：韦昭曰：“五湖，湖名耳，实一湖，今太湖是也，在吴西南。”【索隐】：三江，按地理志北江从会稽毗陵县北东入海，中江从丹阳芜湖县东北至会稽阳羡县东入海，南江从会稽吴县南东入海，故禹贡有北江、中江也。五湖者，郭璞江赋云具区、洮滆，彭蠡、青草、洞庭是也。又云太湖周五百里，故曰五湖。

於齐，则通菑济之间。於蜀，蜀守冰

【集解】：汉书曰：“冰姓李。”

凿离碓，

【集解】：晋灼曰：“古‘堆’字也。”

辟沫水之害，

【索隐】：辟音避。沫音末。按：说文云“沫水出蜀西南徼外，与青衣合，东南入江”也。

穿二江成都之中。

【正义】：括地志云：“大江一名汶江，一名管桥水，一名清江，亦名水江，西南自温江县界流来。”又云：“郫江一名成都江，一名市桥江，亦名中日江，亦曰内江，西北自新繁县界流来。二江并在益州成都县界。任豫益州记云‘二江者，郫江、流江也’。风俗通云‘秦昭王使李冰为蜀守，开成都县两江，溉田万顷。神须取女二人以为妇，冰自以女与神为婚，径至祠劝神酒，酒杯澹澹，因厉声责之，因忽不见。良久，有两苍牛斗於江岸，有间，辄还，流汗谓官属曰：“吾斗疲极，不当相助耶？南向腰中正白者，我绶也。”主簿刺杀北面者，江神遂死’。华阳国志云‘蜀时濯锦流江中，则鲜明也’。”

此渠皆可行舟，有馀则用溉騑，百姓飨其利。至于所过，往往引其水益用溉田畴之渠，以万亿计，然莫足数也。

西门豹引漳水溉鄴，

【正义】：括地志云：“漳水一名浊漳水，源出潞州长子县西力黄山。地理志云浊漳水在长子鹿谷山，东至鄴，入清漳。”按：力黄、鹿谷二山，北鹿也。鄴，相州之县也。

以富魏之河内。

而韩闻秦之好兴事，欲罢之，毋令东伐，

【集解】：如淳曰：“欲罢劳之，息秦伐韩之计。”

乃使水工郑国

【集解】：韦昭曰：“郑国能治水，故曰水工。”

间说秦，令凿泾水自中山西邸瓠口为渠，

【索隐】：小颜云“中音仲，即今九颙山之东仲山是也。邸，至也”。瓠口即谷口，乃郊祀志所谓“寒门谷口”是也。与池阳相近，故曰“田於何所，池阳谷口”也。【正义】：括地志云：“中山一名仲山，在雍州云阳县西十五里。又云焦穫薮，亦名瓠，在泾阳北城外也。”邸，至也。至渠首起云阳县西南二十五里，今枯也。

并北山东注洛

【集解】：徐广曰：“出冯翊怀德县。”

三百馀里，欲以溉田。中作而觉，秦欲杀郑国。郑国曰：“始臣为间，然渠成亦秦之利也。”

【索隐】：沟洫志郑国云“臣为韩延数岁之命，为秦建万代之功”是也。

秦以为然，卒使就渠。渠就，用注填阏之水，溉泽卤之地四万馀顷，

【索隐】：溉音古代反。泽，一作“舄”，音昔，又并音尺。本或作“斥”，则如字读之。

收皆亩一钟。於是关中为沃野，无凶年，秦以富彊，卒并诸侯，因命曰郑国渠。

汉兴三十九年，孝文时河决酸枣，东溃金隄，

【正义】：括地志云：“金隄一名千里隄，在白马县东五里。”

於是东郡大兴卒塞之。

其後四十有馀年，今天子元光之中，而河决於瓠子，东南注钜野，

【正义】：括地志云：“郸州钜野县东北大泽是。”

通於淮、泗。於是天子使汲黯、郑当时兴人徒塞之，辄复坏。是时武安侯田蚡为丞相，其奉邑食鄃。

【索隐】：音输。韦昭云“清河县也”。【正义】：贝州县也。

鄃居河北，河决而南则鄃无水菑，邑收多。蚡言於上曰：“江河之决皆天事，未易以人力为彊塞，塞之未必应天。”而望气用数者亦以为然。於是天子久之不事复塞也。

是时郑当时为大农，言曰：“异时关东漕粟从渭中上，度六月而罢，而漕水道九百馀里，时有难处。引渭穿渠起长安，并南山下，至河三百馀里，径，易漕，度可令三月罢；而渠下民田万馀顷，又可得以溉田：此损漕省卒，而益肥关中之地，得穀。”天子以为然，令齐人水工徐伯表，

【索隐】：旧说，徐伯表水工姓名也。小颜以为表者，巡行穿渠之处而表记之，若今竖标，表不是名也。

悉发卒

集解徐广曰：“一云‘悉众’。”

数万人穿漕渠，三岁而通。通，以漕，大便利。其後漕稍多，而渠下之民颇得以溉田矣。

其後河东守番系

【索隐】：上音婆，又音潘。按：诗小雅云“番维司徒”，番，氏也。下音系也。

言：“漕从山东西，

【索隐】：按：谓从山东运漕而西入关也。

岁百馀万石，更砥柱之限，败亡甚多，而亦烦费。穿渠引汾

【正义】：括地志云：“汾水源出岚州静乐县北百三十里管涔山北，东南流，入并州，即西南流，入至绛州、蒲州入河也。”

溉皮氏、汾阴下，

【正义】：括地志云：“皮氏故城在绛州龙门县西百三十步。自秦、汉、魏、晋，皮氏县皆治此。汾阴故城俗名殷汤城，在蒲汾阴县北九里，汉汾阴县是也。”

引河溉汾阴、蒲坂下，度可得五千顷。五千顷故尽河壖弃地，

【集解】：韦昭曰：“壖音而缘反。谓缘河边地也。”【索隐】：又音人兗反。

民茭牧其中耳，

【索隐】：茭，乾草也。谓人收茭及牧畜於中也。

今溉田之，度可得穀二百万石以上。穀从渭上，与关中无异，而砥柱之东可无复漕。”天子以为然，发卒数万人作渠田。数岁，河移徙，渠不利，则田者不能偿种。久之，河东渠田废，予越人，令少府以为稍入。

【集解】：如淳曰：“时越人有徙者，以田与之，其租税入少府。”【索隐】：其田既薄，越人徙居者习水利，故与之，而稍少其税，入之于少府。

其後人有上书欲通襃斜道

【集解】：韦昭曰：“襃中县也。斜，谷名，音邪。”瓚曰：“襃，斜，二水名。”【正义】：括地志云：“襃谷在梁州襃城县北五十里。斜水源出襃城县西北九十八里衙岭山，与襃水同源而派流，汉书沟洫志云‘襃水通沔，斜水通渭，皆以行船’是也。”按：襃城即襃中县也。

及漕事，下御史大夫张汤。汤问其事，因言：“抵蜀从故道，

【正义】：括地志云：“凤州两当县，本汉故道县也，在州西五十里。”

故道多阪，回远。今穿襃斜道，少阪，近四百里；而襃水通沔，斜水通渭，皆可以行船漕。漕从南阳

【正义】：南阳县即今邓州也。

上沔入襃，襃之绝水至斜，间百馀里，以车转，从斜下下渭。如此，汉中之穀可致，山东从沔无限，

【正义】：无限，言多也。山东，谓河南之东，山南之东及江南、淮南，皆经砥柱运，今并从沔，便於三门之漕也。

便於砥柱之漕。且襃斜材木竹箭之饶，拟於巴蜀。”天子以为然，拜汤子卬为汉中守，发数万人作襃斜道五百馀里。道果便近，而水湍石，

【集解】：徐广曰：“湍，一本作‘溲’。”

不可漕。

其後庄熊罴言：“临晋

【正义】：括地志云：“同州本临晋城也。一名大荔城，亦曰冯翊城。”

民原穿洛以溉重泉

【正义】：洛，漆沮水也。括地志云：“重泉故城在同州蒲城县东南四十五里，在同州西北亦四十五里。”

以东万馀顷故卤地。诚得水，可令亩十石。”於是为发卒万馀人穿渠，自徵

【集解】：应劭曰：“徵在冯翊。”【索隐】：音惩，县名也。小颜云即今之澄城也。

引洛水至商颜山下。

【集解】：服虔曰：“颜音崖。或曰商颜，山名也。”【索隐】：颜音崖，又如字。商颜，山名也。

岸善崩，

【集解】：如淳曰：“洛水岸。”【正义】：言商原之崖岸，土性疏，故善崩毁也。

乃凿井，深者四十馀丈。往往为井，井下相通行水。水穨以绝商颜，

【集解】：瓚曰：“下流曰穨。”

东至山岭十馀里间。井渠之生自此始。穿渠得龙骨，

【正义】：括地志云：“伏龙祠在同州冯翊县西北四十里。故老云汉时自徵穿渠引洛，得龙骨，其後立祠，因以伏龙为名。今祠颇有灵验也。”

故名曰龙首渠。作之十馀岁，渠颇通，犹未得其饶。

自河决瓠子後二十馀岁，岁因以数不登，而梁楚之地尤甚。天子既封禅巡祭山川，其明年，旱，乾封少雨。天子乃使汲仁、郭昌发卒数万人塞瓠子决。於是天子已用事万里沙，

【正义】：括地志云：“万里沙在华州郑县东北二十里也。”

则还自临决河，沈白马玉璧于河，令群臣从官自将军已下皆负薪窴决河。是时东郡烧草，以故薪柴少，而下淇园之竹

【集解】：晋灼曰：“卫之苑也。多竹筱。”

以为楗。

【集解】：如淳曰：“树竹塞水决之口，稍稍布插接树之，水稍弱，补令密，谓之楗。以草塞其里，乃以土填之；有石，以石为之。音建。”【索隐】：楗音其免反。楗者，树於水中，稍下竹及土石也。

天子既临河决，悼功之不成，乃作歌曰：“瓠子决兮将柰何？皓皓旰旰兮闾殚为河！

【集解】：如淳曰：“殚，尽也。”骃谓州闾尽为河。

殚为河兮地不得宁，功无已时兮吾山平。

【集解】：徐广曰：“东郡东阿有鱼山，或者是乎？”骃按：如淳曰“恐水渐山使平也”。韦昭曰“凿山以填河也”。

吾山平兮钜野溢，

【集解】：如淳曰：“瓠子决，灌钜野泽使溢也。”

鱼沸郁兮柏冬日。

【集解】：徐广曰：“柏犹迫也，冬日行天边，若与水相连矣。”骃按：汉书音义曰“钜野满溢，则众鱼沸郁而滋长也。迫冬日乃止。”

延道弛兮离常流，

【集解】：徐广曰：“延，一作‘正’。”骃按：晋灼曰“言河道皆弛坏也”。【索隐】：言河之决，由其源道延长弛溢，故使其道皆离常流。故晋灼云“言河道皆弛坏”。

蛟龙骋兮方远游。归旧川兮神哉沛，

【集解】：瓚曰：“水还旧道，则群害消除，神祐滂沛。”

不封禅兮安知外！为我谓河伯兮何不仁，泛滥不止兮愁吾人？齧桑浮兮淮、泗满，

【集解】：张晏曰：“齧桑，地名也。”如淳曰：“邑名，为水所浮漂。”

久不反兮水维缓。”一曰：“河汤汤兮激潺湲，北渡污兮浚流难。搴长茭兮沈美玉，

【集解】：如淳曰：“搴，取也。茭，草也，音郊。一曰茭，竿也。取长竿树之，用著石间，以塞决河。”瓚曰：“竹苇镮谓之茭，下所以引致土石者也。”【索隐】：搴音己免反。茭音交，竹苇镮也。一作“茇”，音废，邹氏又音紼也。

河伯许兮薪不属。

【集解】：如淳曰：“旱烧，故薪不足。”

薪不属兮卫人罪，烧萧条兮噫乎何以御水！穨林竹兮楗石菑，

【集解】：如淳曰：“河决，楗不能禁，故言菑。”韦昭曰：“楗，柱也。木立死曰菑。”

宣房塞兮万福来。”於是卒塞瓠子，筑宫其上，名曰宣房宫。而道河北行二渠，复禹旧迹，而梁、楚之地复宁，无水灾。

自是之後，用事者争言水利。朔方、西河、河西、酒泉皆引河及川谷以溉田；而关中辅渠、灵轵

【集解】：如淳曰：“地理志盩厔有灵轵渠。”【索隐】：按：沟洫志兒宽为左内史，奏请穿六辅渠。小颜云“今尚谓之辅渠，亦曰六渠也”。

引堵水；

【集解】：徐广曰：“一作‘诸川’。”

汝南、九江引淮；东海引钜定；

【集解】：瓚曰：“钜定，泽名。”

泰山下引汶水：皆穿渠为溉田，各万馀顷。佗小渠披山通道者，不可胜言。然其著者在宣房。

太史公曰：余南登庐山，观禹疏九江，遂至于会稽太湟，

【集解】：徐广曰：“一作‘湿’。”

上姑苏，望五湖；东闚洛汭、大邳，迎河，行淮、泗、济、漯洛渠；西瞻蜀之岷山及离碓；北自龙门至于朔方。曰：甚哉，水之为利害也！余从负薪塞宣房，悲瓠子之诗而作河渠书。

【集解】：徐广曰：“沟洫志行田二百亩，分赋田与一夫二百亩，以田恶，故更岁耕之。”

【索隐述赞】水之利害，自古而然。禹疏沟洫，随山濬川。爰洎後世，非无圣贤。鸿沟既划，龙骨斯穿。填阏攸垦，黎蒸有年。宣房在咏，梁楚获全。








◎金陵曹氏

江宁曹某，少年随父赴浙江，投亲不遇，父没于途，曹流为乞丐。逢人痛哭，求给川资负父骸归里。有王某者，见而怜之，给以青蚨四串。曹感之入骨，竟负父骸归。如是者十年，嗣以贸易颇顺利，积有余资，家已小康，而时时泣念王某恩，恨无由报答也。王，宁波人，值夷船陷城，家资金为所掠，携妻子踉跄奔至金陵，行将乞食矣。与曹某恰遇诸途，曹大惊曰："恩人何亦流落至是耶？"王告以故，曹即邀至其家，时已戒寒，易以冬衣，并为赁小屋以居，复割田二十亩俾营生焉。后曹某忽获藏镪巨万，乃以分润王某，王亦得自立，全家温饱，人两称之。


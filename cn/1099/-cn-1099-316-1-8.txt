○酌議北虜封貢事宜以尊國體疏 【 北虜封貢】

先於本年十一月初一日北虜俺荅遣使納欵、乞封通貢、獻逆求孫、誓不犯邊、臣等據實會請、隨蒙　勑下兵部覆議奉　聖旨是虜酋既輸誠哀懇、且願執叛來獻、具見恭順、伊孫准遣還、仍賞綵?四表裏、布一百疋、其進封貢一節、著總督鎮廵官詳議停當具奏、欽此欽遵隨於本月初八日俺答執送逆犯趙全等八名到邊、臣等巳於本月二十二日將伊降孫現在那吉遵　旨以禮遣還訖、續據俺荅復遣夷使執文來謝、申訂前盟、仍請討表式表牋、臣許以咨行禮兵二部定議查發、及候咨部請發韃靼舘譯字生、待其表使至日、以便譯處間、查得俺荅原來番文內雖於臣等俱頓首稱謝、但稱吉囊大把都未曾意會、伊父子部落四萬、不入于東欲掠于西也永不入大同地方中間似有詭譎推諉之情、且老把都係俺荅親弟、部落三萬餘。見駐宣府三衞迤北。吉囊係俺荅故兄夷名、其子孫吉能等眾酋、盤據河套河西、為陝西延寧甘肅之害、俱係俺荅嫡親弟侄、其親族兀慎擺腰永邵卜哆囉土蠻等酋、俱各分駐山大沿邊、尤為俺荅本統親枝、設有一枝未附。即可推諉為奸、必須俺荅大為會合。同心內附。在俺答行輩為尊。眾莫敢違。或可封一王號。其各酋長必須各授一官。如三衞故事。方可羈糜眾酋。免復東西窺犯。臣即面命各夷。仍書宣諭、傳示俺荅、務令會合老把都吉能同表進貢、方為准請、其土蠻一枝、原係俺荅各夷故主。近伊恃強背負、每思讐殺、今俺答自稱彼力不能招徠、臣訪得老把都外與土蠻交往不失、俺荅與土蠻交惡老把都與土蠻相善可謂深得虜情內與黃台吉親依尤切、本月初五日、適黃台吉差真夷來謝、臣亦諭令會合其老把都、傳示土蠻、同為內附、雖土蠻從否難期、亦可破三衞交搆之私、歆土蠻來歸之念、果俺荅各酋既巳來歸則土蠻之勢自孤而薊鎮之患可免即如今秋俺荅諸酋。一不東行。則土蠻聚兵。止犯遼左。未敢復窺薊昌。盖土蠻每資俺黃諸酋之兵力為輕重。而河西吉能部落。尤依俺酋為聲援。故必令會合諸酋。方可允其錫封。許其通貢。均弭九邊之患。否則一枝未附。即可推諉為姦。虜情多狡。有難遽信。今據俺答紏合老把都吉能永邵卜各部落議允內附。各遣夷使一十八名。仍賫番文。內開俺答俱巳紏會各酋。同心進貢。各令夷使於本月初十日見臣示信。臣督同總兵官馬芳、兵備參政鄭洛、副使劉應箕、廖逢節、詳審各夷執稱各酋俱知　聖朝曠蕩之恩、悔從前侵擾之罪、以後願戒不犯各邊、專心通貢開市、以求華夷各遂安生、情巳真的、臣復諭以須各守盟誓、不許背逆　天道、敗盟負恩、自取征討、各夷對天發誓承允、間隨據吉能夷使八名、懇稱自今以後、河套各酋誓不犯邊、但各鎮兵馬。慣事搗巢赶馬。恐失大信。今願傳諭榆林寧夏固原各邊外住牧虜賊不許擾邊。仍乞臣傳諭延綏榆林寧夏固原莊凉各沿邊一帶將領。不許遣丁出邊遠地燒荒赶馬搗巢。共結和好。臣思夷狄之狡性難馴。　朝廷之法令當一。臣今既要俺荅合各酋。同事納欵。誓不入犯。必須請　旨行各邊禁止搗勦。庶可昭　聖朝之威信。大慰夷心。絕搆怨之近圖。永弭邊患。其表式譯字生之議發、節准禮兵二部咨開、查無各國體式、聽臣自撰給虜、譯字生必須臣題請、方可議發、臣方咨請之時、日望各部據為議題給發巳約各夷剋期來領、今夷使再至、而部議未發、臣將何以應虜、除摘留夷使數人在鎮守候、仍遵照　明旨、分投差人、行陝西督撫諸臣、各照節年事例、慎戒冬防、一體暫免出邊搗巢赶馬、以安夷心、共俟通貢外、伏乞　勑下該部查照施行、


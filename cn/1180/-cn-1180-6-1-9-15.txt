请停止工程疏


该文书官田义，传奉圣谕：“欲修理武英殿。钦此。”

臣等看得，祖宗宫殿，如有损坏，自合修理，岂宜惜费？但查本殿自宣德、正统以后，久不临御。迨世宗皇帝践祚之初，即将文华殿鼎新修建，易以黄瓦。凡斋居、经筵及召见大臣等项，俱临御于此。今九五斋、恭默室，皆世宗皇帝亲题其额，轮奂巍然，堂构具在。盖以东方发生，喜神所向，故斋居、听政、讲学、冠读，皆恒处于斯，其取义深矣。今武英殿乃祖宗久不临御之所，即加修理，圣驾未必常到。而徒费十余万之赀，经营于不常到之地，似为无益。且臣等亦曾至本殿，观其藻饰颜色，虽稍有剥落，而栋宇规制，未常少损，似亦无烦于改作也。

臣等愚见，伏望皇上绎思世宗皇帝临御东朝之意，姑仍旧贯，暂停工作，以省劳费。或待皇储诞降之后，仍以文华为东宫讲读之所，却请圣驾临幸武英，彼时鼎新修理，未为晚也。臣等浅陋无识，仰蒙俯谕，不敢不尽其愚。伏望圣明曲垂鉴纳，臣等不胜恳切愿忠之至。

（奉圣旨：览卿等所奏，朕知道。）






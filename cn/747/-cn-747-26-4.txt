○缓修大明宫诏

卑宫致美，爱人之力，灵台罢营，重费之广。景彼前烈，吾无闲然。顷所以所居殿院，素非宏敞，时方暑雨，颇有蒸郁。上禀圣慈，式遵时令，将修别寝。顺彼高居。虽复庀徒所须，止於蕃匠，补葺所拟，无烦外力。然以麦秋爰及，农务方勤，维夏在辰，执役为弊。营之则众物有劳，而一身逸，罢之则我躬未泰，而萌庶安。夫生人树君，将利之也，劳人自奉，予所不为。其修大明宫，宜即待闲月，方使毕功。宣示具寮，使知予意。所有先役工匠，即优还价值，勿令悬欠，仍即放散。


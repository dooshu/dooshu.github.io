57　張説頌犦牛牲兮菌雞卜　東坡詩用犦牛雞卜四字


張説爲廣州宋璟頌曰：「犦牛牲兮菌雞卜，神降福兮公壽考。」東坡韓文公碑用此四字。

【元圻案】張説廣州都督嶺南按察五府經略使宋公遺愛碑頌序曰：「天子念窮鄉之僻陋，徼道之脩阻，吏或不率不馴，人或不康不若，乃命舊相廣平公宋璟鎮兹裔壤，式是南州，篤五管之政教〔一〕，總三軍之旗鼓。幅員萬里，馴致九譯，詔書下日，靡然順風。曷由臻斯，威名之先路也云云。頌曰：金鼓愁兮旌斾好，來何暮兮去何早。犦牛牲兮菌雞卜，神降福兮公壽考。」〇東坡潮州韓文公廟碑詩曰：「犦牛雞卜羞我觴，於粲荔丹與蕉黄。」

〔一〕「篤」，原作「駕」，據四庫本張燕公集卷一一頌改。






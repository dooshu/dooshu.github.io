○與李總兵書 【 防寇机宜】

大田接翰教、知曾賊船巳北上、此賊明知閩造巨艦廣造福船、俱泊月港海滄、乃敢於乘風北上、此必有所恃而然也、聞其招倭以為黨。用被擄浙人。以白巾褁首。欲雜我兵。又備火船十隻。其計可謂密。而其氣可謂銳矣。竊詳彼之意。一則以閩之巨艦新集。廣之新船稍傷。兵法所謂亂而撓之。此彼之策也。兩省事體。既為彼所偵知。若彼明恃強來。而我以初備之師。當彼方銳之氣。是墮其計矣。法曰實而備之。強而避之。又曰避其銳氣。擊其惰歸。此雖常談。實萬古用兵之要訣。然但可與強將論不可與怯人言也與怯人言。是教之以愈怯矣。惟明公斟酌而緩急之。連日北風甚順。查沿海各衛所報帖、平海永寧、共報有巨艦、五六隻南下矣、羅繼祖所督七隻、巳到羅岐、風順料可過茭、若再得順風數日、到月港亦在望日後耳、大抵不過十日之內、各巨艦俱可齊、生亦兼程來矣、數日後亦可抵漳、料神謨妙算、自能相機、以收萬全取勝、一鼓滅賊之功、諸偏裨中、有怯敵輕敵之態者、計大將軍必有出羣之見、以定羣疑、生不敢有所意必、亦不敢妄為遙制也、俞虗江船兵巳約至南岸否其兵缺糧昨巳借之三千五百金矣。倘能同心共濟即有詘乏。生當再為借處。以圖濟事也。如何如何、一向人疑此酋南遁。今不惟不南。而且北焉。情尤可疑可訝。議者或謂其殘忍好殺同夥之人。多係漳潮。皆欲叛去而不敢。故誘之一戰以散。或又謂此酋自欲脫身。故愚其眾。驅以啖人而自脫。又或謂其不南而北是有奔入倭國自行勾引之意此三說者、皆屬影響大抵今日之計、只當以其恃強而來視之。然後人心敬慎齊一。陸則飭有司堅壁清野。保障城池遇有登犯、督官兵隨其向往截殺水則兵船器械色色整點。進止號令。時時申嚴。彼或示弱以誘我、或出銳以撓我皆當細察其意而勿為所愚。至於遇夜之際。尤宜萬分戒備。以防其襲或風有可乘。勢有可舉。人有可用計有可施。亦在隨機便宜而行之。


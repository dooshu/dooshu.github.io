○邊儲議 【 召商買粟】

竊思記權制變之道、寧先去兵、史條安邊之宜、要在積穀、軍志曰雖有石城千仞、湯池百步、無粟不能守也、况居庸在邊鎮、尤為阨要據衝之地哉、蓄銳養威、先機揆變、不以臨時圖倖濟、不以暫安廢遠謀、故用兵之道、屯食最為急、今隆慶諸倉、貯米不過七千餘石、而隆慶衛所官軍月粮口粮、歲該米八萬七千餘石、况兼閏月之餘、而山東解戶、運納本色折色、歲供米四萬六百石、僅供半年之用、夫召募之兵、有增而無減。歲額之派。緣舊以加新。寡失裒多、入非量出、積月移文、張頤待哺、又恐倚烽有旦夕之恐。倉卒有主客之供。其將何以待之。故幸而無事、則居安而積玩。萬一有事。則臨機而始謀。高價以招人。殫力以轉餽、其為時亦晚。而其計亦疏矣。且收成之際、多在於七八月、米價之賤、多止於五六錢、解戶之至、又多在今年之冬、明年之春、道里有遠近、天時有寒燠、價直有盈縮、宜糴之時。則限於登輸之未至。欲糴之日。則病於時估之湧騰。名曰八錢實過一兩。解戶困於幫貼、商人苦於搬輸平凖之法雖行、貿遷之道未盡。夫與其食不足而財有餘。不若財不足而食有餘。審措置之宜、廣儲蓄之計、或歲先請發太倉銀兩、謹視豐耗、極力收積以專主客兵之用事至則日取之而有餘事去則歲增之而不動施之有恒、積之既厚。非但九年之蓄。可謂萬世之計也。其或不然、古今所懼者、惟防秋為急、况今倉庾往往告乏、設或小警、罔知攸措、歲正當稔而顧糴、民樂與官而為市、或先請太倉銀兩、即乘時召商糴買、每石減一錢、則百可省十。千可省百。萬可省千。加以幫貼之完、又當幾何、可於常數之外、坐收枉費之利、俟大戶解至之日。照數還官寄庫。其多餘銀兩、或募粟、或解部、另行請呈定奪、至下年收成之後、即先自召商上納、以坐積明年之儲、則伸縮由巳、歛導因時、商賈樂貿易之便。解戶寬幫貼之困。邊倉有常積之粟。息費從省。一舉兼得。雖有倉卒之變。亦不為患矣。


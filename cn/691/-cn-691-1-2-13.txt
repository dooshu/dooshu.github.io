◎孝友大魁

苏州吴松甫先生（钟骏），庚寅、辛卯间余随任苏藩，与仲兄同受业师也。藩署书屋故窄小，仲兄与师隔屋，余则晨夕笔砚相亲者二年有余。见其器度浑厚，绝无疾言遽色，聚谈时亦间有戏谑，而未尝不执于正。生平无他好，惟喜聚书，至借贷以购。居常则手抄弗辍。师本壬午举人，己丑会试得誊录，自云如不中进士，将来由此途去矣。有相士者，余兄弟私叩之，云贵师学问甚好，而外貌不扬，或可得教官耳。辛卯冬，师将计偕北上，遂辞馆出，家大人赀其行。无何，师之兄于岁杪物故，家无余财，又逼岁暮，几至不能成礼，遂尽出行赀敛之。而索屋租者旋至，窘迫困苦之境无以自存，余兄弟在署不知也。新正，师入署，颜色惨沮。余兄弟惊疑，询悉其故，师泫然曰："计偕已无望，而馆地又已辞，断生计，将绝，可若何？"余亦怏然。时先母郑夫人岁暮略有所赐，俗所谓压岁钱也，余兄弟议以此再助之。而同受业者尚有余姑夫邱藜辉、林庆枯两君，闻之，亦欣然乐从，因集成洋银一百圆，因此得行。四月廿九日，遂得吾师大魁之报，其事遽闻于外，吴中以为美谈。余谓由困而亨，理固宜，然未有如师之捷如影响者。脱使靳其所有不以敛兄难，得行，未必捷，虽得捷，未必元也。甲午，师以修撰来闽典试，乙未又典试湖南，丁酉遂督闽学，近已由大司成晋宫詹阁学，近闻又视学浙江，天之报施，善人正未有艾矣。


吴芾　和陶阻风于规林韵寄陈时中二首

退处固云乐，未免叹索居。

赖有陈使君，情亲如友于。

自应长相见，岂谓各一隅。

我虽事踚伏，闭门懒问涂。

无日不看山，无时不面湖。

君尤我所爱，良会安得疏。

纵不思风度，亦欲闻绪余。

会须成二老，君意定何如。

吴芾

吴芾　和陶阻风于规林韵寄陈时中二首

人皆有还往，我独无所之。

若不见君子，谁与同襟期。

嗟我已衰老，无复少壮时。

纵使善卫养，岂能长在兹。

愿言时命驾，容我亲色辞。

我已不强酒，从今君莫疑。

吴芾


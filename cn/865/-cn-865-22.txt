卷二十二


钦定四库全书

石湖诗集卷二十二

宋　范成大　撰

送江朝宗归括苍

半生三解后相看成老翁诗情故崒嵂袖有天都峯江山佳丽地登临苦怱怱塔灯落淮水寺楼倚霜空攟拾着锦囊抚掌夸穷工归辔不可挽思入孤征鸿洞天我昔游俛仰星一终士友叹契阔吏民念罢癃婆娑故将军白髪簿书丛足趼虽四方梦寐烟雨东归田有脚力尚往寻行踪期君斩寒藤伴我搘枯筇

锺山阁上望雨

天阔山长雨似烟忽然飞去暗平川秔禾未实籼禾瘦不用廉纎便霈然

除夜

婪尾杯残雪满簪牀头历日费光隂故山巧入忙中梦新岁尤关客里心乌鹊倦时三匝绕鹪鹩稳处一枝深劳生佚老寻常事从政那堪力不任

元日

老来百味絮沾泥期会关身尚火驰几夜乡心欹枕处今年脚力上楼时酒缸幸有乾坤大丹鼎何忧日月迟莫道神仙无可学学仙犹胜簿书痴

体中不佳偶书

生平人比似维摩试比尫孱不啻过旧摘衰髯今雪徧频揩病眼转花多从来世味聊复尔此去官身如老何收拾颓龄加药饵尚堪风月对婆娑

坐啸斋书怀【时方治振济】

老来穷苦事相违兀坐铃斋竟日痴眼目昏缘多押字胸襟俗为少吟诗月侵灯影吏方去春徧梅梢官未知直待食新方绶带明朝骑马过陵陂

宝公祈雨感应用陈申公韵赋诗为谢

膴原龟坼暮春时夹路炉薰共祷祠唤起云头千嶂涌飞来雨脚万丝垂无情梅坞犹红绽有意秧田尽緑滋大施门开须满愿愿均此施匝天涯

送徐叔智运使奉祠归吴中

手种湖边花百亩东风日夜催归去当年辛苦种花时不道白头犹未归君如肯过城南陌但向水云红处觅烦呼猿鹤问平安当有畦丁解看客我今江船亦欲东檝迎枫桥成两翁压枝万朶虽过尽尚及巢龟莲叶中

送举老归卢山

二千里往回似梦四十年今昔如浮去矣莫久留桑下归欤来共煨芋头

题现老真

三十年来共葛藤如今莲社冷如冰茶瓜樱笋游山会从此斋厨欠一僧

致一斋述事

文书烟海困浮沉不觉盘跚百病侵偶问客年惊我老忽闻莺语叹春深今朝麦粒黄堪麫几日秧田緑似针除却一犁春雨足眼前无物可关心

次韵杨同年秘监见寄二首

瘴云岚雨几时归应把周南视九夷旧说鬼神惊落笔新传狐兔骇搴旗韶江石老箫音在庾岭梅残驿使迟自古朱弦清庙具莫贪鹏海看天池

吾衰长愧接舆狂忙里何心领燕香尘土簿书憎铁研水云蓑笠傲金章论文无伴法孤起访旧有情书数行何日却同湖上醉露帏宵幄为君张

晓起信笔

午枕汗如洗晓栉气稍苏莎蛩试风露满意鸣相呼倦客感节物流光不踌躇秋声已如许残暑何足驱人言今岁热迥与常岁殊此理恐未然岂不知头颅年年有三伏日日非故吾婆娑今尚可後当弥不如病骨须一凉未暇惜居诸坐来有清思西风揺井梧

送曾原伯运使归会稽用送徐叔智韵

秧田水满麦栖亩劝农使者翩然去去年愁苦救荒时岂敢梦为今日归天津桥西官柳陌文书灯火长相觅江上信美不留人寂寞囘潮工送客镜湖一曲浙河东万顷太湖蓑笠翁愿赓四愁作五咏我所思兮思剡中

王南卿母挽词

栉縰称纯孝笄珈蚤隐忧病中心已化身外世如浮闻道悲风木谁能驻壑舟佳儿行古道足以贲潜幽

次韵郑校书参议留别

年丰方共庆岁晚客他之吏事朝还暮人生合复离江山残梦破风月片帆移後会吾衰矣桑榆一茧丝

重九赏心亭登高

忆随书劔此徘徊投老双旌重把杯緑鬓风前无几在黄花雨後不多开丰年江陇青黄徧落日淮山紫翠来饮罢此身犹是客乡心却附晚潮囘

寄题王仲显读书楼

嗜书如嗜酒知味乃笃好欲辨已忘言不为醒者道使君青箱家文史装怀抱平生名教乐双旌不满笑忽乘雪溪兴来檥秦淮棹丘亭客漂泊夜夜短檠照人云太痴絶我自斲轮妙今朝樯竿起昨梦绕合皂云有百尺楼归寄北窻傲滴露紬朱黄拂尘静缃缥想当呻毕时宁复羡腾趠古心千载事俗眼讵能料萧滩富还往取友必同调一张复一弛酿秫助歌啸

菊楼【金陵出一种菊甚高园丁结成楼塔或至一二大】

东篱秋色照踈芜挽结高花不用扶净洗西风尘土面来看金碧万浮图

北门覆舟山道中

苒苒霜风掠弊貂簿书尘外访渔樵林烟色淡如蒙雨塘水痕深似落潮鴈字江天闻塞管梅梢山路欠溪桥骑驴索句当年事岁暮骚人不自聊

送郭明复寺丞守蜀州

士进固未易退亦良独难西州多故人归路常险艰有道独行意郭舟若神仙勿轻银兔符倾倒金貂蝉唐安君昔游百万蠲逋钱我亦常客梦醉歌采菱船父老尚相记况君有前缘想见东西湖恩波涨春澜此地着经济纱笼相後先潭潭相业堂新题我所刋政为来者地君行岂偶然去去进明德後日五四贤

元日谒锺山宝公塔

雪後江臯未放春老来犹驾两朱轮归心历历来时路官事驱驱病里身未暇鸡窠寻古佛且防鹤帐怨山人君看王谢墩边地今古功名一窖尘

元日马上二絶

泥絮心情雪様髯诗囊羞澁酒杯嫌年来万事都消减惟有牀头历日添

筯骸全比去年非骑吹声中忆钓矶待得江风欺老病何如闲健一蓑归

春晚

荒园萧瑟懒追随舞燕啼莺各自私窻下日长多得睡尊前花老不供诗吾衰久矣双蓬?归去来兮一钓丝想见篱东春涨动小舟无伴柳丝垂

北窻偶书呈王仲显南卿二友

官居故偪仄北窻谁所开胡牀憩午暑帘影久徘徊高槐忽低昂知有好风来须臾堕几席篆香小飞灰病翁亦披襟月露装奇怀壠头暴背耘永昼妇子偕不辞梦山裂田水如泼醅去年岂堪说稻根已浮埃使君坐侯宅窻间即凉台何敢诉苦热洒然助心斋

中秋清晖阁静坐因思前二年石湖四明赏月

前年银界接天迷去岁金盘涌海低漂泊相逢重一笑秦淮东畔女墙西

玉麟堂会诸司观牡丹酴醿三絶

东风微峭护余春红紫香中酒自温不用忙催银烛上酴醿如雪照黄昏

洛园姚魏碧云愁风物江东亦上游忆起遨头八年梦彭州花槛满西楼

莫向花前惜酒杯一年一度有花开浮生满百今强半岁岁看花得几囘

重九独坐玉麟堂

江上西风动所思又将清赏负东篱年年客路黄花酒日日乡心白鴈诗笼月秦淮无旧曲驰烟锺阜有新移人生笑口真稀阔况值官忙闵雨时

次韵举老见嘲未归石湖

半世吟客舍柳长年忆後园花为报庐山莫笑云丘今属谁家

次韵曾仲躬侍郎同登伏龟楼二絶

带束江淮翠岫园掌窥台殿碧鳞差刘郎句里登临眼压倒三江二水诗

古来游客谩西东领会谁如我与公露坐绳牀天不尽絶胜帘雨栋云中

题李云叟画轴兼寄江安杨简卿明府二絶

苍烟枯木共荒寒篱落堤湾汹涨湍归路宛然归未得闲将李叟画图看

新图来自雪边州皴石枯槎笔最遒明府能诗如此画为渠题作小营丘

晨出蒋山道中

霜痕如雨沁东郊乐岁家家一把茅故国丘陵多麦壠新晴篱落有梅梢小山何在应招隐北岭如今已献嘲归计未成聊琢玉飘颻风?作推敲

有感今昔二首

阳春白雪雅音希俚耳冬烘辄笑嗤麋见丽姬翻决骤鸟闻韶乐却忧悲烂奚轻簿人何敢伏猎荒唐自不知蚓窍蝇鸣莫嘲诮彭亨菌蠢正当时

飘风骤雨谩惊春埽荡何烦臂屈伸天识不衷宜不恕神歆非类即非仁休雠地下枯鱼骨且鬬尊前健犊身静看可怜还可笑香山宁是幸灾人

种竹叹向在成都种竹满西园偶苦寒疾朅来金陵复种绕池未几以眩卧合家人子遂谓不当种竹其说甚可怪叹口占此诗

宣华种万竿寒疾适相值玉麟种千竿偶复须药饵僮奴狃今昨竞道竹相祟如将圣作狂似以儒为戏此君来声寃林神亦短气我梦不平鸣霍然推枕起明当还石湖賸种千亩地未论比封君且用执谗喙

公退书怀

昨日腾章奏发仓今兹飞檄议驱蝗四无告者仅一饱七不堪中仍百忙皦日自能临俯仰浮云宁解制行藏求田问舍亦何有岁晚倦游思故乡

石湖诗集卷二十二








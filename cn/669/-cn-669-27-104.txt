104　梁武帝敕撰通史　濟陰王暉業著科録　高峻撰高氏小史


梁武帝敕群臣，自太初終齊，撰通史六百二十卷。元魏濟陰王暉業起上古終宋，著科録二百七十卷，其書無傳。高氏小史自天地未分至唐文宗爲百二十卷，今雖存而傳者鮮。自書契以來，未有如通鑑者。

【閻按】王氏似以通史與通鑑同一編年體。隋經籍志、唐藝文志並列「正史」。吴均傳：「武帝使撰通史，起三皇訖齊代，均草本紀、世家畢，惟列傳未就，卒。」史通云：「其書以史記爲本，異者惟無表耳。」此豈編年體？玉海入「雜史類」，不入「編年類〔一〕」，得之。

【元圻案】史通六家篇：「梁武帝敕其群臣，上自太初，下終齊室，撰成通史六百二十卷。其書自秦以上，皆以史記爲本，而别採他説，以廣異聞。至兩漢以還，則全録當時紀傳。又吴、蜀二主皆入世家，五胡及拓拔氏列於夷狄傳。大抵其體皆如史記，其所爲異者，唯無表而已。其後元魏濟陰王暉業，又著科録二百七十卷，其斷限亦起自上古，而終於宋年。其編次多依倣通史，而取其相似者，共爲一科，故以科録爲號。」黄氏叔琳史通訓故補：「北史景穆十二王傳『濟陰王暉業撰魏藩王家世，號辨宗録』，非科録也。常山王遵傳：『元暉，常山王遵之後，招集儒士崔鴻等撰録百家要事，以類相從，爲科録。起伏羲，迄晉、宋，凡十四代，表上之。』子玄云暉業者，誤。」〇書録解題别史類：「高氏小史，一百三十卷，唐殿中丞高峻撰。本書六十卷，其子迥分爲一百二十卷，蓋鈔節歷代史也。司馬温公常稱其書，使學者觀之。中興書目一百二十卷，止於文宗。今本多十卷，直至唐末。峻，元和間人，則其書當止於德、順之間。迥序但云分六十卷爲百二十，取其便易而已，初未嘗有所增加也。其止於文宗及唐末者，殆皆後人傅益之，非高氏本書。」

〔一〕「類」，原脱，據清嘉慶本補。






○覆都御史李棠條陳疏 【 用人重任】

該都察院右僉都御史李棠、條陳六事、節奉　聖旨兵部看了來說、欽此欽遵、咨部送司、查得用人重任二事、該本部議覆案呈到部、謹開列議擬上　請、伏乞　聖裁、謹題請　旨、

一用人、邊鎮之才、雖殊腹裏秉賦剛柔、雖分南北、大要以通方忠謀、廉勤強幹者為用、然邊方廵撫、其任最重、務求實心幹理、經濟雄才、兵備邊臣、俱要久任、與府州縣官、乞通行查揀不堪者邊方改調腹裏堪用者腹裏陞調邊方、庶各盡其才、邊事有濟等因、該本部看得右僉都御史李棠所議用人一欵、與本部見行事體大畧相同、葢人才難得。而邊才尤難得。一得其人豈可拘於南北近日邊方廵撫員缺。本部必慎揀推用。正期其久任濟事耳。其見任不宜邊方者。酌量陞調。見在舉行。至於兵備以下諸臣。皆有地方之責。所係非輕。合無及此時、將九邊與兩廣兵備及守令等官、備加查揀、但不堪邊地、而官箴無玷者、酌量別調、或原選腹裏、而才勝繁劇者、即調補邊地、人或不足、仍於新科進士內除補此後久任超遷之法。前後互用。通融優敘。庶責成既專。而鼓舞亦至。人將各展其才。而邊事亦有可觀者矣。伏乞　聖裁。

一重任、能假便宜則邊臣减一分顧忌而才能愈增矣古者藩鎮節度之臣。專制一方。隨機自便。動無牽制。是以權重而法行。任專而事易今者事必待奏奏多遲疑請自今假以便宜之權。獲專閫外之寄。事關大計。必須奏　請。可以自處。徑自施行。言守不必苛細過求。若心誠為　國事涉差錯亦當秉公原情毋得槩及等因、該本部看得總督承閫外之寄。責任本重。第年來議論太繁。追責太過。以致動而掣肘。人懷顧忌。所以事無大小。必待奏　聞寧坐失事機而不敢便宜從事使人得議其後也今右僉都御史李棠條奏及此、深切時弊合無通行各總督及內外各衙門。此後除事體重大。照常奏　聞外。其廵撫將領以下諸臣。於凡一切兵馬錢糧等務。總督得以節制調度者。俱聽照　敕書內事理徑自舉行。不必瑣瀆　聖聽。若所奏大事。中間利害得失。要在　廟堂諸臣。揆以理勢。從公酌斷。請自　上裁。此一?條奏可以塞議事者之口至於他日之成敗利鈍本難逆覩偶有未合所宜據理原情不得旁觀迂論豫持兩可以開後日指摘之端庶言者得盡其謀。為者得盡其力。中外一體協心共濟。而於　軍國大務。裨益為多。伏乞　聖裁、

皇明經世文編卷之三百一終








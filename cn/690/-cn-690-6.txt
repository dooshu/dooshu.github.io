卷六



卷之六

戊戌春正月庚子朔。庚戌，张士诚元帅栾瑞降。初，江阴石牌民朱定者，贩盐无赖，武断乡曲。与石桥富民赵氏有隙，集众相攻击。定乃降元，授江阴判官，寻复为盗。元遣江浙参政纳麟哈剌讨之。定穷蹙，闻张士诚据高邮，乃遣人导士诚兵由通州渡江入常熟，陷平江。士诚署定为参政，遣元帅栾瑞为戍石牌。至是，上命枢密院同佥廖永安、判官俞通海、桑世杰出师攻之。瑞力拒我军，攻之益急，瑞不能支，遂出降。世杰战死。世杰，无为州太平乡人。自少慷慨有大志。壬辰，兵起，世杰集年少保乡里。乙未五月，与廖永安等率舟师来归。六月，从上渡江。丙申三月，从入建康。累授昭武大将军、统兵元帅，继攻常州，擢行枢密院判官。及攻石牌，世杰奋戈，誓必克其城，跃马陷阵，遂死之。

甲寅，升廖永安为同知枢密院事。

张士诚兵寇常州，守将汤和击败之，获卒数百人。

乙卯，行枢密院判邓愈遣部将王弼、孙虎及汪同、孙茂先等取婺源州。兵至城西，与元守将铁木儿不花战，自旦至日昊，杀伤五百余人，不下。乃分门逼之，茂先攻北门，王弼、孙虎攻南门，汪同攻东门，三道并进，复杀三千余人，遂拔其城，斩铁木儿不花，获士卒三千人。复遣万户朱国宝攻高河垒，克之。

二月己巳朔。乙亥，以吴祯为天兴翼副元帅，使与其兄良守江阴。时江阴守兵不满五千，而其地与张士诚接境，良兄弟训练士卒，严为警备，屯田以给军饷。敌不敢犯，民甚赖之。

升中翼大元帅常遇春为江南行中书省都督、马步水军大元帅。

升领军舍人朱文忠为帐前总制、亲军都指挥使司、左副都指挥兼领元帅府事，迁元帅康茂才为营田使兼帐前总制、亲军左副都指挥。上谕茂才曰：“比因兵乱，堤防颓圮，民废耕耨。故设营田司，以修筑堤防，专掌水利。今军务实殷，用度为急。理财之道，莫先于农。春作方兴，虑旱潦不时，有妨农事。故命尔此职，分巡各处。俾高无患乾，早不病涝，务在蓄洩淂宜。大抵设官为民，非以病民。若但使有司增饰馆舍，迎送奔走，所至纷扰，无益于民，而反害之，非付任之意。”

以单安仁为提刑按察司副使。

三月己亥朔。己酉，改毗陵翼为指挥司。

命提刑按察司佥事分巡郡县，录囚：凡笞罪者，释之；杖者，减半；重囚，杖七十；其有赃者，免徵；有司有所稽迟重者，从轻典；轻者，原之；武将征讨有过者，皆宥之。左右或言：“去年释罪囚，今年又从末减用。法太宽，则人不惧法。法纵弛，无以为治。”上曰：“用法如用药。药本以济人，不以毙人。服之或误，必致戕生；法本以卫人，不以杀人，用之太过，则必致伤物。百姓自兵乱以来，初离创残。今归于我，正当抚绥之。况其间有一时误犯者，宁可尽法乎？大抵治狱以宽厚为本，少失宽厚，则流入苛刻矣。所谓治新国用轻典，刑得其当，则民自无冤。抑若执而不通，非合时宜也。”

丙辰，克建德路。先是，行枢密院判邓愈、亲军左副都指挥朱文忠、元帅胡大海率兵由徽州昱岭关进攻建德，道出遂安。未及县三十里，长枪元帅余子贞以兵来拒。愈等击败之，获马百余匹。追至淳安，敌闻风奔溃。复追击二十余里，获其战船三十艘，降其兵三千人。遂安守将洪某率众五千援淳安，大海复战败之，生擒将士四百余人，获马三十余匹。至是，军抵建德，元参政不花、院判庆寿、长枪元帅谢国玺、达鲁花赤喜伯都剌、总管杨瑀弃城遁。父老何良辅等率众降。

以杨璟寻朝佐为帐前总制、亲军副都指挥使。

壬戌，改建德路为建安府，立德兴翼元帅府。元江浙行省左丞杨完者遣兵来攻，邓愈出兵击之，杀其将李副枢，众溃，降其溪洞兵三万人。升愈为同佥行枢密院事，大海为行枢密院判官，留文忠镇守。寻复为建德府。

夏四月己巳朔，徐寿辉平章陈友谅遣其将赵普胜自枞阳寇池州，陷之，枢密分院院判赵忠被执。

庚午，元左丞杨完者以舟师攻徽州。胡大海等击败之，擒其将董旺、吕升。明日，元帅何世明等复败其军，擒其将黄牛儿等。丁丑，完者又攻建德，守将朱文忠击败之，获其万户罗寿。完者遁去。

甲申，陈友谅据龙兴路。

五月戊戌朔。壬子，杨完者复率兵攻建德府，屯于乌龙岭。同佥邓愈击走之。

六月戊辰朔。癸酉，左副都指挥朱文忠率兵取婺之浦江县，下之。县之感德乡有郑氏者，自宋聚族同居，至元旌表为义门，复其家。至是，家众避兵山谷间。文忠访得之，悉送还家，禁兵士毋侵犯。

中翼右副元帅谢再兴、元帅赵德胜、总管刘贞等率兵略石埭县，与陈友谅兵遇，战败之，擒其将钱清、孟有德、张遵道等及部卒四百余人。

甲午，张士诚兵寇常熟县。廖永安与战于福山港，大破之。

秋七月丁酉朔。庚子，廖永安败张士诚兵于通州郎山，获其战舰而还。

丙辰，总管胡通海等袭九华山寨，克之。是时，寨首鲍万户有众二千，据险自固，四面设礌石机弩以拒，兵莫能进。通海乃与潘德等引兵潜由磴道攀援，鱼贯而上，因风纵火，燔其寨，遂克之。

八月丁卯朔。己丑，张士诚寇江阴。守将吴良击走之，俘获其士马辎重。

元江浙同佥员成遣苗军元帅泰不花奉书来纳款。初，苗帅杨完者自广西举义兵，攻复陈友谅所据湖广诸郡，转至池饶。时张士诚据姑苏，元江浙行省丞相达识铁木儿虑为士诚所侵，乃召完者，以兵守杭，累授江浙左丞。完者恃功骄横，达识铁木儿苦其逼己，复阴约士诚以兵攻其营，完者仓卒不及备，遂自缢死，其众皆溃散。至是，其部将员成等欲为报仇，遣泰不花来请降，且言其所部元帅李福等三万余人在桐庐，皆愿效顺。上乃命朱文忠往抚之。

九月丁酉朔。戊戌，升邓愈佥行枢密院事。

元江浙同佥员成率元帅李福、刘震、黄宝、蒋英，以兵三万人诣德兴翼降。亲军左副都指挥朱文忠遣元帅夏子实以步骑千人统其众于新城，送员成于建康。

冬十月丙寅朔。辛未，枢密院判胡大海取兰溪县。先是，大海至婺之乡头，擒万户赵伯颜不花、云完都等，平其五垒。是日，进攻兰溪。敌兵千余出战，败之，克其城。获元廉访使赵秉仁等十四人，马牛羊万头，立闽越翼元帅府，分兵守其要害，遂进攻婺州。

甲戌，徐达、邵荣克宜兴。先是，达、荣攻宜兴，久不下。上遣使谓达等曰：“宜兴城小而坚，猝未易拔。闻其城西通太湖口，张士诚饷道所由出。若以兵断其饷道，彼军食内乏，城必破矣。”达等乃分兵绝太湖口，而并力急攻，城遂拔之。同知枢密院事廖永安复率舟师击士诚众于太湖，乘胜深入，遇吕珍，与战不利，遂为所获。

戊寅，改宜兴州为建宁州，置全吴翼，以元帅杨国兴等守之。寻复以为宜兴州。

壬午，雄峰翼总管胡天福、袁政、江大亨率兵攻开化，败其千户邵某，斩首五百级，生擒达鲁花赤脱脱铁木儿。

戊子，元帅罗友贤复取建德县。时陈友谅将赵普胜既陷池州，又攻建德县，陷之。友贤退军祁门，收集精锐，复出与战，败普胜于葛公岭，斩其万户汪彦章。普胜遁去，友贤复取建德。

十一月乙未朔。辛丑，立管领民兵万户府。谕行中书省臣曰：“古者寓兵于农，有事则战，无事则耕，暇则讲武。今兵争之际，当因时制宜。所定郡县，民间岂无武勇之材？宜精加简拔，编辑为伍，立民兵万户府领之。俾农时则耕，闲则练习，有事则用之。事平，有功者一体升擢；无功，令还为民。如此，则民无坐食之弊，国无不练之兵。以战则胜，以守则固。庶几寓兵于农之意也。”

壬子，皇第三子生，孝慈皇后出也。

甲子，上以枢密院判胡大海兵攻婺州不克，乃自将亲军副都指挥使杨璟等师十万，往征之。

十二月乙丑朔，命籍户口。庚午，遣主簿蔡元刚往东阳，招长枪元帅谢国玺，不从。其部将何同佥阴遣其属龚敬赍书，以所部兵来降。

庚辰，上自宣至徽，召故老耆儒，访以民事。有儒士唐仲实、姚琏者来见，上问之曰：“丧乱以来，民多失业，其心望治，甚于饥渴，吾深知之。”仲实对曰：“自大军克复，民获所归矣。”又问曰：“邓愈筑城，百姓怨乎？”仲实对曰：“颇怨。”上曰：“筑城以卫民，何怨之有？必愈所为迫促，以失人心。”即命罢之。又问：“尔能博通今古，必谙成败之迹。若汉高祖、光武、唐太宗、宋太祖、元世祖此数君者，平一天下，其道何如？”仲实对曰：“此数君者，皆以不嗜杀人，故能定天下于一。主公英明神武，无数君之长，驱除祸乱，未尝妄杀，出民膏火，措之于衽席之上。开创之功，超于前代。然以今日觐之，民虽得所归，而未遂生息。”上曰：“此言是也。我积少而费多，取给于民，甚非得已。然皆为军需，所用未尝以一毫奉己。民之劳苦恒思，所以休息之。曷尝忘也？”仲实等曰：“诚如是，民之生息可待矣。”上曰：“有不便者，盍尽言之？”仲实等皆拜谢，乃赐诸父老布帛，抚慰之而去。

至德兴，闻张士诚兵据绍兴之诸暨，乃引兵道兰溪。壬午，至婺。升枢密院判胡大海为佥枢密院事。命掾史周得远入城招谕，不下，乃督兵围之。先是，元参知政事石抹宜孙守处州，闻大兵克徽州，进攻婺城，与参谋胡深、章溢议为守备。造狮子战车数百辆，以其弟石抹厚孙守婺，继令深等将车师为援，自率众万余出缙云以应之。深至松溪，闻上至，观望不敢进。上谓诸将曰：“婺倚石抹宜孙故，未肯即下。闻彼以车载兵来援，此岂知变者？松溪山多路狭，车不可行。今以精兵遏之，其势必破。援兵既破，则城中等遁去。”深之来也，晨起见西北有黑氛，东南有白氛，其长亘天。顷之，白氛为黑氛所荡，深知其不吉。恐众心惊惧，谬曰：“今日有杀气，战必胜。”已而战败，城中势益孤。台宪将臣，画界分守，意复不相能。于是枢密院同佥甯安庆与都事李相开门纳大兵，浙东廉访使杨惠、婺州达鲁花赤僧住皆战死，执其南台侍御史帖木烈思、院判石抹厚孙、廉访佥事安庆以下官。

甲申，上入婺州，下令禁戢军士剽掠。有亲随知印黄某取民财，即斩以徇，民皆按堵。城未破，先一日，有五色云见城西，氤氲如盖。城中望之，以为祥，及城下，乃知为上驻兵之地。

丙戌，置中书分省于婺州。调中书省左右司郎中李梦庚、郭景祥为分省左、右司郎中，中书省都事王恺为分省都事中，书省博士夏煜为分省博士，中书省管勾、栾凤为分省管勾，以汪广洋为照磨，儒士王祎、韩留、杨遵、赵明可、萧尧章、史炳、宋冕为掾史。立金华翼元帅府，以袁贵为元帅，吴德真副之。

改婺州路为宁越府。以儒士王宗显为知府，帐前总管陈从贵兼知东阳县事，总兵三百戍之。义兵元帅吕兼明兼永康知县，帐前总管王道同为义乌知县，杨苟为武义知县。

命甯安庆仍同佥枢密分院事，随军征进。以李相为提控掾史，月给米十石，赏其劝降之功也。

以银碗文绮名马赐佥院邓愈。

戊子，遣主簿蔡元刚、儒士陈显道往庆元，招谕方国珍。

己丑，立星源翼分院于婺源，以元帅汪同为院判。

浦江县民蒋可大等以民兵来降。立浦江翼元帅府，以可大为左副元帅，吴志得、叶子祥为右副元帅，领兵镇守。仍命元帅王玉、张彪招徕民之未附者。

辛卯，雄峰翼元帅王遇成会宁国兵徇昌化县，获元守将万户奔马，又与元帅孙茂先合兵破泥窰寨。

是月，发仓，赈宁越贫民。

下令禁酒。

辟儒士范祖干、叶仪。既至祖干持大学以进，上问：“治道何先？”对曰：“不出乎此书。”上命祖干剖析其义，祖干以为帝王之道自修身、齐家以至于治国、平天下，必上下四旁均齐方正，使万物各得其所，而后可以言治。上曰：“圣人之道所以为万世法。吾自起兵以来，号令赏罚一有不平，何以服众？夫武定祸乱，文致太平，悉此道也。”甚加礼貌，命二人为咨议。仪以疾辞，祖干亦以亲老辞，上皆许之。祖干，字景先，少从乡先生许谦学事，亲孝父母，后皆年踰八十而卒。家贫不能葬，乡里为营冢圹，悲哀三年如一日。上闻其孝行，命旌表其所居曰：纯孝坊。

建观星楼于分省，治之东偏。

置宁越税课司及杂造织染二局。

召儒士许元、叶瓒玉、胡翰、吴沉、汪仲山、李公常、金信、徐孳、童冀、戴良、吴履、张起敬、孙履，皆会食省中，日令二人进讲经史，敷陈治道。

选宁越七县富民子弟充宿卫，名曰：御中军。

宁越有女子曾氏，自言能通天文，诳说灾异惑众。上以为乱民，命戮于市。








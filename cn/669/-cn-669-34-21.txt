21　晏元獻進牡丹歌詩表　神雀頌五人稱美　重陽群臣和詩考爲三等


晏元獻進兩制三館牡丹歌詩表云：「永平後漢明帝年號。神爵之頌，孝明稱美者五人；貞元重九之篇，德宗考第於三等。」全云：「見宋文鑑六十三。」按論衡佚文篇云：「永平中，神雀群集，詔上神雀頌。百官上頌，文比瓦石，唯班固、賈逵、傅毅、楊終、侯諷何云：「侯諷當考。」五頌金玉，孝明覽焉。」貞元事，見劉太真傳。

【閻按】「見劉太真傳」，謂新唐書，若舊唐書則見德宗紀：「貞元四年九月癸丑，賜百寮宴於曲江亭，仍作重陽賜宴詩六韻賜之。群臣畢和，上品其優劣，以劉太真、李紓爲上等，鮑防、于召爲次等，張濛、殷亮等二十人又次之，唯李晟、馬燧、李泌三宰相之詩不加優劣。」

【元圻案】新唐書劉太真傳文同，于召作邵。〇晏元獻臨川集三十卷，二府二十卷，皆不傳。今但存元獻遺文一卷，四庫全書著録。






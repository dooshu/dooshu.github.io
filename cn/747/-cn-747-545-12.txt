○崔处士集序

帝唐绥之士，年未壮，其文老成者，曰博陵崔秀文。峻亮而坚，刚贞而和，止立而毅，其行也，不迩声利；其文也，文质相制，才气相发，于古人立意中，往往振起风雅。知君者谓君得《诗》《礼》之际，自然之机故也。方将逞词纵翰，为邦国之闻人，遭命否厄，若干年而夭。呜呼惜哉！尝曰：“文之难为久矣。世有执异端为公是，驱法政为利物。或雕刻雪月以趣佻巧，或侈奇诡以新闻见，或拘实而忘雄，或饰辞而契本。使曲直乱次，褒贬错行，作者以压溺处之，未尝吊也。深而通，简而茂，华而不流，纯而不朴，仁义物体之序，属辞兴事之端。于大化也，粲而不殊。作者之教，吾其奉哉！”由是洽帝王之制度以启箴谏，则《汉宣中兴颂》作焉；讽前史之阙以贞黜陟，则《翟义赞》形焉；较英雄之功伐以传后世，则《三杰颂》存焉。其余畅贤人之德，评一时之事，不附于彼，而立于才，累然贯珠，于遗体不可备举。与君游者，犹是文揆人，人在于余地，则君妙识深行，又足征矣。噫！夫彼化工醇其器，坚其志，而不使之遂，岂将惑于从善者之心乎？余于君，从母之昆弟也，尝为碣铭志，君之文，篇目遗逸，乃综而次之，叙而引之。


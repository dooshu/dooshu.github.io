放燄口

鬼神之情状不外一理，其感格不外一诚，佛教有盂兰盆施食法，俗名放燄口，最为显应，主之者不可不虔。佛罔直隶同知，治大埔坪，本清远英德二县山僻交界地，为盗贼逋逃薮。

嘉庆十八年，奏割二县十三堡六乡专设厅治，民社之外兼辖营伍，故衙署甚宽敞，有东西两箭道，为训练考拔之所。其三堂五大间，左右厢十二间，亦颇轩豁。惟下多古塜，居之者，辄病死相继。道光十三四年间，合肥王君（世麟）、巴县王君（大受）先后以试用通同署篆，皆病不数日死。

丁酉春，余戚龚韫山来视事，前任刘持正（湜）告以勿寓眷口于正室，宜居东偏之说，龚从之。惟初履任，幕友跟役甚夥，他屋皆满，独三堂空闲，遂令亲随十余人萃处焉，窃谓阳气盛，则阴戾消也。既而病魇者颇多，甚有白日见鬼者，群疑莫释。龚因自诣焚香，默祝以此地既为官衙，使鬼而无知，则魂升魄降，早应自忘形迹。使鬼而有知，则幽明各别，更不宜混处此间，与朝廷守土之臣争舍字。嗣此倘能敛迹俾居之安，则每届中元时，当为若延僧施食，否则当牒城隍，尽行拘治。祝毕，而病者渐愈，家人亦自是不复讹传见怪矣。是秋七月，即选戒律僧设坛虔酬此愿，次年仍循旧设坛。值风雨，首座僧微有懈意，忽灯烛皆灭，头痛不可忍。比下坛归寺，此僧复半途无故倾跌，其供献器具皆磕碎，卧病十余日乃瘥，盖以不虔而为鬼所揶揄也。

按龚戚名耿光，字韫山，吾乡海峰郡守之孙，余姑夫小峰邑侯之子。祖父皆循吏，韫山官广东，能继其家声，闻余方辑劝戒之书，手录四条寄示，皆粤东近闻也。因编入四录中，凡九事。













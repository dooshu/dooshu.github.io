浮山吟送药公入青原山时为笑峰禅师扫塔

浮山一片云飞落苍梧野忽值南风吹旋归庐岳下【药公家浮山避地梧州华盖寺值余奉　使西粤始同归抵匡庐别】往还离合讵无因十年旧事休重陈三生石上魂未断长瓢来濯清江滨老禅不演三乘义却注南华穷彖系推倒辅嗣冢中骨笑看蒙叟人间世洮洮清辨浑无语食尽荼蓼觉蜜苦戏拈稊米是神仙卷起河源作飞雨坐中秋色何苍苍城头絶巘森相望兴来遣兴挥秃笔淋漓墨迹纷满床塔扫青原入山窟地作蒲团随处歇黄荆倒挿郁菁葱【七祖开山时尝倒挿黄荆至今尚茂】又见孙枝争秀发螺湖鹭浦夕阳曛吸尽西江独有君别後思君何处所金牛泉畔夜钟闻药公拈余浮云一洗万峯出作画并题短歌见贻依韵报谢

药公别具神仙笔照夜青藜逢太乙手翻沧海弄白日兴酣笔落如箭疾千岩万壑何周悉为我倒缩蓬莱归一室云蒸雾合天地一半空风雨泉声出

【附药地赠诗　愚山生就名山笔十洲五岳供涂乙瑶石琼林浴天日波浮雾合风驰疾我欲赞叹不能悉为画子春岛上弦歌室忽然泼墨得句一浮云一洗万峯出】


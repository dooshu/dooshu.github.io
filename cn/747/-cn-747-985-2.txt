○对判

〈甲受谷之节，为使而易行，除慝专以和难为务。法司劾之，不伏。〉

六节崇仪，制参龙虎；五瑞分命，列自公侯。备以宠章，异其文质，严国朝而式序，戒原隰而斯皇，莫不尚以璧，为之制度。气中浮曜，本自生虹；山下沉晖，由来抵鹊。拟秦城而韫价，迈燕石以推珍，璞琢言敷，采就无僭。起以军旅，恤其凶荒。易行除慝之规，结好和难之义。咸崇驭下，克著彝伦，将忝厥司，实资谋政。甲绅高践，符节光临，既载驰而饮冰，岂四方之辱命。蒲璧云始，早逾列於子男；致荣，遂专城於方岳。克谨天戒，肃将明威，居不失中，思非出位。宁遑启处，务协仇雠。得晋侯之平戎，有宣公之静莒，奚为不可，而欲论刑。易行本在剡，此谬请分陶璧。


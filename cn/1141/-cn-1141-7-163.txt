悯鸠

前庭有丛竹，枝叶自相交。
袒跣坐其下，六月如寒涛。
飞来两鸣鸠，向我营危巢。
托身洵云好，转侧苦回飙。
卵成再颠覆，长夜音哓哓。
瞻彼松与柏，岂无千尺条。
忍拙守故宅，不敢辞飘摇。
昨日更澒洞，烈风摧竹梢。
一雏半在卵，毁弃委堂坳。
其一正黄口，堕地无羽毛。
攀巢纳其子，方法驱儿曹。
父子喜更生，后笑先号咷。
行当双翮健，饮啄随所遭。
勿复学鹰隼，搏击饱腥臊。
生成艰万类，嗟我中心劳。



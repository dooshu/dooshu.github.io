79　魯有桓宣幽之弑


魯世家：「伯禽之孫，弑幽公而自立。」周昭王之十四年也，諸侯篡弑之禍自此始。記謂「君臣未嘗相弑」，不亦誣乎！太史公魯世家贊曰：「揖讓之禮則從矣，行事何其戾也。」

【元圻案】明堂位鄭注：「春秋時，魯三君弑；又士之有誄，由莊公始；婦人髽而弔，始於臺駘。云『君臣未嘗相弑，政俗未嘗相變』，亦近誣矣。」〇禮記集説第八十：石林葉氏曰：「禮記雖出漢儒，其言未必盡實。然桓、宣之弑，不應滅裂不知至此。吾嘗證吕覽以周賜周公得用天子禮樂，爲在平王之世魯惠公之所請。以是質之，則明堂位之作宜在桓公之前，正當惠、隱之際，魯初得周公之賜，故記禮者因緝而載之，所以不及弑事。」〇案明堂位果作於惠、隱之際，則桓、宣之弑誠在後，而幽公之弑已在前，乃曰「未嘗相弑」，仍失之誣，王氏所以不舉桓、宣之事以證也。






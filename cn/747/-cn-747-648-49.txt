○授沈传师中书舍人制

敕：《书》云：“臣作朕股肱耳目。”言天下不可一人理也。今国家崇建执事，以任股肱，妙选侍臣，实司耳目。股肱良则心膂正，耳目审则视听明。苟非端人，何以近我？而朝议郎守尚书兵部郎中知制诰充翰林学士上护军赐紫金鱼袋沈传师，洁静精微，风流儒雅，名因道胜，信在言前。谦而愈光，卑以自牧，专对无不达，群居若不知。而又焕有文章，发为辞诰，使吾禁中无漏露之患，而朕语言与三代同风，勤亦至矣。事我满岁，命汝即真。勉竭乃诚，以辅台德。可守中书舍人，依前翰林学士，散官、勋赐如故。


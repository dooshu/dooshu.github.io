代集贤寇相公谢就宅赐宴状

右臣今日中使至奉宣圣旨就臣私第赐御筵者清跸班旋方洽弭兵之化私门休澣适钦逮下之仁如纶忽奉於宣传折俎特颁於宴饮此盖皇帝陛下道侔洪覆泽被含生以百姓而为心御六龙而展义爰及回銮之庆将臻偃伯之期俯念从臣曲颁劳酒王人供帐御膳分甘荷推食之恩但共怀於慈惠顾饮河之量实同媿於属厌仰戴高明岂任殒越云云


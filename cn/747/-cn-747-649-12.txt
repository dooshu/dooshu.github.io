○授高允恭尚书户部郎中判度支案制

敕：行刑部员外郎飞骑尉高允恭：《书》云：“明德慎罚。”明犹慎之，况朕不德。兹用省於有司之狱，莫不伏念隐悼，周知物情。惟尔允恭，告我祥刑，罔不率协。稽尔明效，陟於他曹，大比生齿之书，仍掌折毫之牍。戎车方驾，物力未丰，剖滞应期，斯任不细。推尔惟吝之意，罔或失财；用尔无害之文，以惩刻下。吝不欲过，过则不终；文不欲繁，繁则不逮。率是二者，时维厥中。可守尚书户部郎中判度支案，散官、勋如故。


基命纪赞


臣闻帝王之兴，其先必有明圣显懿之德，丰功厚利积累之业，以肇基明命，而濬发厥祥。

昔周之盛，大命既集，乃诗人颂述休美，必溯其自于文王，曰：“周虽旧邦，其命维新。”盖文王不回之德，式克昭事于天，受帝而施子孙。假哉天命，由此乎基也。

我皇上应期挺生，膺图握纪，仰万年之明盛，陟三五之登闳，骏命之隆，超轶有周远矣。实由我献皇帝，天纵圣哲，日跻诚敬，渊仁厚德，迈于周文；而章圣皇太后，明章妇顺，又于太姒徽音，有加美焉。积功累仁，祈天永命，由来远矣。是以忻豫通于上下，精诚贯于神明。上帝眷歆，笃生神圣。缵绍丕图，光昭鸿业。由朴棫之化，宣下武之光，本作丰之功，成宅镐之烈，天锡显号，胙社曰兴。固昭代中兴之基所由肇也。

夫蓄基厚，则发之必弘；嗣德昌，则培之愈固。二圣宥密，所基既厚且弘。而皇上又振耀前猷，茂恢令绪，德总百王，规摹万世。以永凝佑命，寖启昌期，曷有纪极！臣稽《实录》所载，二圣肇基帝业，纪其尤大彰著者，列于首篇。以征世德作，求卜景祚于万祀云。

赞曰：古称河间好文，东平乐善，非有甚盛德事也，然且邈哉乎希闻矣。彼借尊崇而富有，无万几之兢业，克懋乃德，固已难矣。若乃慎修永图，敦仁广泽，且天立厥配，懿美并耀，其又可易得哉！惟我二圣，积厚流光，教训成俗，内外和理，诚前圣靡得而兼焉。观夫寅畏上帝，则唐尧之钦昊天也；宣布慈惠，则虞舜之洽民心也；训恭务啬，则神禹之克俭勤也；屏嗜黜玩，则成汤之远声色也；昭垂女训，则庆都之育神圣也。耿光大烈，炳炳巍巍，天人之道备矣。夫擅一德，居一功，犹足以承休垂裕。矧夫备美统善，格天心，新骏命，舄奕千载者哉！敬识其大者，昭示方来，俾与天壤无极也。






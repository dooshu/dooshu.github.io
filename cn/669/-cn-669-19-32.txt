32　凡星皆出辰没戌　辰字説


凡星皆出辰没戌，故五星爲五辰，十二舍亦爲十二辰。

【元圻案】夢溪筆談七：「事以『辰』名者爲多，皆本於『辰巳』之『辰』，今略舉數事。十二支謂之十二辰，一時謂之一辰，一日謂之一辰，日、月、星謂之三辰，北極謂之北辰，大火謂之大辰，五星中有辰星，皆謂之『辰』。今考子丑至戌亥謂之十二辰者，左傳云：『日月之會是爲辰。』一歲日月十二會，始于東方蒼龍角亢之舍〔一〕，起於辰，故以所首者名之。子丑戌亥之月既謂之辰〔二〕，則十二支、十二時皆子丑戌亥，則謂之辰無疑也。一日謂之一辰者，以十二支言也。以十干言之，謂之今日；以十二支言之，謂之今辰，故支干謂之日辰。日、月、星謂之三辰者，日、月、星至于辰而畢見，以其所首者名之，故皆謂之辰。」「四時所見有早晚，至辰則四時畢見，故日加辰爲晨，謂日始出之時也〔三〕。」

〔一〕「始」，原脱；「之月」，原脱，皆據四庫本夢溪筆談補筆談卷上補。

〔二〕「始」，原脱；「之月」，原脱，皆據四庫本夢溪筆談補筆談卷上補。

〔三〕「四時所見有早晚」四句，見於夢溪筆談補筆談卷上。






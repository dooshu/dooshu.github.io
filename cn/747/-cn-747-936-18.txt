○莫庭为川主修周天醮词

伏闻元圣开光，高尊俯化，泽周品汇，慈覆万夫，悬罪福之明科，标死生之大法。上惟邦国，下及人臣，同归统御之门，咸宗沮劝之训，古今不紊，纤介无遗。臣伏念佐圣立功，非贤不济；扶危拯难，非德靡先。节度使王某，义贯神明，忠卫社稷，耀武略而先朝返正，鼓仁化而今圣理平，用是茂勋，锡兹巨镇。其间或克收宫禁，诛荡妖凶，秦甸行师，袖川振旅，廓清庸蜀，底定卢彭，外静边方，下戢奸暴，盖不得已，未能去兵。至乃宣天子之威，用将军之钺，无非仗顺，必在为时。尚虑故杀误伤，因成衅咎，天曹地简，或纪愆违。又恐宿曜所临，行年有厄，历运衰否，分野灾凶，须备忏陈，以期昭洗。臣叨居寮属，辄按经图，仰罄丹诚，恭申大醮，洁礼颂於仙岳，奉榛糈於灵坛。上叩虚无，极诸天而祷祝；旁周海宇，俯九地以虔祈。冀达精思，曲流真。愿北宫赦罪，南极延生，五行之否塞清销，三命之灾衰弭绝，寿将川广，禄与山崇。稼丰穰，蒸黎辑悦，常扶圣日，永福群生。上愿国祚遐长，圣朝宁泰，戈自息，文轨大同。三光顺度於上元，万类繁昌於下土，幽明异趣，水陆殊阶，咸沐真慈，共臻鸿泽。不任。


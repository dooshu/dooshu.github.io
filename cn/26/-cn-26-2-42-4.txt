李愚


李愚，字子晦，渤海无棣人也。愚为人谨重寡言，好学，为古文。沧州节度使卢彦威以愚为安陵主簿，丁母忧解去。后游关中，刘季述幽昭宗于东内，愚以书说韩建，使图兴复，其言甚壮。建不能用，乃去之洛阳。举进士、宏词，为河南府参军。白马之祸，愚复去之山东，与李延光相善，延光以经术事梁末帝为侍讲，数称荐愚，愚由此得召。久之，拜左拾遗、崇政院直学士。

衡王友谅，末帝兄也，梁大臣李振等皆拜之，独愚长揖，末帝以责愚曰：“衡王朕拜之，卿独揖，可乎？”愚曰：“陛下以家人礼见之，则拜宜也。臣于王无所私，岂宜妄有所屈？”坐言事忤旨，罢为邓州观察判官。

唐庄宗灭梁，愚朝京师，唐诸公卿素闻愚学古，重之，拜主客郎中、翰林学士。魏王继岌伐蜀，辟愚都统判官。蜀道阻险，议者以谓宜缓师待变而进，招讨使郭崇韬以决于愚，愚曰：“王衍荒怠，乱国之政，其人厌之。乘其仓卒，击其无备，其利在速，不可缓也。”崇韬以为然，而所至迎降，遂以灭蜀。初，军行至宝鸡，招讨判官陈乂称疾请留，愚厉声曰：“陈乂见利则进，知难则止。今大军涉险，人心易摇，正可斩之以徇。”由是军中无敢言留者。

明宗即位，累迁兵部侍郎承旨。明宗祀天南郊，愚为宰相冯道、赵凤草加恩制，道鄙其辞，罢为太常卿。任圜罢相，乃拜愚中书侍郎、同平章事。愚为相，不治第宅，借延宾馆以居。愚有疾，明宗遣宦官视之，见其败毯敝席，四壁萧然，明宗嗟叹，命以供帐物赐之。

潞王反，犯京师，愍帝夜出奔。明日，愚与冯道至端门，闻帝已出，而朱弘昭、冯赟皆已死，愚欲至中书候太后进止，道曰：“潞王已处处张榜招安，今即至矣，何可俟太后旨也？”乃相与出迎。废帝入立，罢道出镇同州，以刘昫为相。昫性褊急，而愚素刚介，动辄违戾。昫与冯道姻家，愚数以此诮昫，两人遂相谊诟，乃俱罢。愚守左仆射。

是时，兵革方兴，天下多事，而愚为相，欲依古以创理，乃请颁《唐六典》示百司，使各举其职，州县贡士，作乡饮酒礼，时以其迂阔不用。愍帝即位，有意于治，数召学士，问以时事，而以愚为迂，未尝有所问。废帝亦谓愚等无所事，常目宰相曰：“此粥饭僧尔！”以谓饱食终日，而无所用心也。清泰二年，以疾卒。






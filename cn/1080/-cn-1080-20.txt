●大明會典卷之二十

戶口二

黃冊

國初令中書省臣、凡行

郊祀禮、以天下戶口賦籍、陳於臺下。祭畢、收入內庫藏之。其重如此。後著為成式。每歲類報總數。十年攢造黃冊、以定賦役。覈隱漏。清逃亡。法例甚詳。具列於後凡攢造黃冊。洪武十四年詔、天下府州縣編賦役黃冊。以一百一十戶為里。推丁多者、十人為長。餘百戶為十甲。甲凡十人。歲役里長一人、管攝一里之事。城中曰坊。近城曰廂。鄉都曰里。凡十年一周。先後、則各以丁數多寡為次。每里編為一冊。冊首總為一圖。鰥寡孤獨不任役者、則帶管於百一十戶之外。而列於圖後、名曰畸零。冊成、一本進戶部。布政司及府州縣、各存一本○二十四年奏准、攢造黃冊格式。有司先將一戶定式、謄刻印板、給與坊長廂長里長、并各甲首。令人戶自將本戶人丁事產、依式開寫、付該管甲首。其甲首、將本戶并十戶造到文冊、送各該坊廂里長。坊廂里長、各將甲首所造文冊、攢造一處、送赴本縣。本縣官吏、將冊比照先次原造黃冊查算。如人口有增、即為作數。其田地等項、買者從其增添、賣者准令過割、務不失原額。排年里長、仍照黃冊內原定人戶應當。設有消乏、許於一百戶內、選丁糧近上者補充。圖內有事故戶絕者、於畸零內補輳。如無畸零、方許於鄰圖人戶內撥補。其上中下三等人戶、亦照原定編排。不許更改。果有消乏事故、有司驗其丁產、從公定奪。仍於各文冊前面、本縣照依式樣、類總填圖。所在有司官吏里甲、敢有團局造冊、科歛害民。或將各處寫到如式無差文冊、故行改抹、刁蹬不收者。許老人指實、連冊綁縛害民吏典、赴京具奏。犯人處斬。若頑民粧誣排陷者、抵罪。若官吏里甲、通同人戶、隱瞞作弊。及將原報在官田地、不行明白推收過割、一概影射、減除糧額者。一體處死。隱瞞人戶、家長處死。人口遷發化外

○凡編排里長、務不出本都。且如一都有六百戶。將五百五十戶、編為五里。剩下五十戶、分派本都、附各里長名下、帶管當差。不許將別都人口補輳。其畸零人戶。許將年老殘疾、并幼小十歲以下、及寡婦、外郡寄莊人戶編排。若十歲以上者、編入正管。且如編在先次十歲者、今已該二十歲。其十歲以上者、各將年分遠近編排。候長、一體充當甲首。其有全種官田人戶、亦編入圖內輪當

○凡冊式內、定到田地山塘房屋車船各項款目。所在官司有者依式開寫。無者不許虛開。若類縣總都總收除項下。止許開寫人丁事產總數。不必備開花戶。其州縣、將各里文冊、類總填圖完備。仍依定式、將各里人丁事產、攢造一處、另造類冊一本。於內分豁各鄉都人丁事產總數。正官首領官吏、躬親磨算、查對相同。於各里并本州縣總冊後、書名畫字用印、解赴本府。其提調正官、首領官吏、於各州縣造到文冊、躬親檢閱、磨算相同。本府依定式、另造總冊一本。於內分豁各州縣人丁事產總數、并州縣造到各項冊後、一體開寫年月、書名畫字用印。直隸府州、本府委官一員、率各州縣提調造冊官吏親齎。其布政司所轄府州。仍申解布政司。本司官吏躬親檢閱、磨算相同、依式類造總冊一本。於內分豁各府州人丁事產總數、於各府州造到總冊後、填寫年月、書名畫字用印。委官一員、率各府州縣官吏親齎。俱限年終進呈

○凡菴觀寺院、已給度牒僧道、如有田糧者、編入黃冊、與里甲納糧當差。於戶下開寫一戶、某寺院菴觀、某僧、某道、當幾年里長甲首。無田糧者、編入帶管畸零下作數

○凡黃冊字樣、皆細書。大小行款高低、照坐去式樣。面上鄉都保分等項、照式刊印。不許用紙浮貼。其各州縣、每里造冊二本。進呈冊、用黃紙面。布政司府州縣冊、用青紙面

○二十六年定、凡各處戶口。每歲取勘明白。分豁舊管、新收、開除、實在、總數。縣報於州。州類總報之於府。府類總報之於布政司。布政司類總呈達戶部、立案以憑稽考。仍每十年、戶部具奏、行移各布政司府州縣、攢造黃冊。編排里甲。分豁上中下三等人戶。遇有差役、以憑點差。若有逃移者。所在有司、必須窮究所逃去處、移文勾取赴官依律問罪。仍令復業

○景泰二年奏准、凡各圖人戶。有父母俱亡、而兄弟多年各爨者。有父母存、而兄弟近年各爨者。有先因子幼而招婿、今子長成而婿歸宗另爨者。有先無子、而乞養異姓子承繼、今有親子、而乞養子歸宗另爨者。俱准另籍當差。其兄弟各爨者。查照各人戶內。如果別無軍匠等項役占規避窒礙、自願分戶者、聽。如人丁數少、及有軍匠等項役占窒礙、仍照舊不許分居

○凡各里舊額人戶。除故絕、并全戶充軍不及一里者、許歸併一里當差。餘剩人戶、發附近外里輳圖編造。不許寄莊。若有詭立姓名者、許首告改正。其有自願賣與本處人民為業、除豁寄莊戶籍者聽。若違例寄莊者、所在有司拘問、田地入官。其軍衛官下家人、旗軍下老幼餘丁、曾置附近州縣田地、願將人丁事產於所在州縣附籍納糧當差者聽○凡各處招撫外郡人民在境居住、及軍民官員事故改調等項、遺下家人弟男子姪、置有田地、已成家業者。許令寄籍。將戶內人丁事產報官、編入圖甲、納糧當差。仍於戶下註寫原籍貫址軍民匠灶等戶。及今收籍緣由。不許止作寄籍名色。如違、所在官司解京、發口外充軍。田產入官

○凡攢造黃冊。如有姦民豪戶、通同書手。或詭寄田地、飛走稅糧。或瞞隱丁口、脫免差徭。或改換戶籍、埋沒軍伍匠役者。或將里甲那移前後應當者。許自首改正入籍。免本罪。其各司府州縣委官、并當該官吏、提督書算、從實攢造。仍先以提調委官、并書算姓名貫址、造冊一本繳部。如有似前作弊者、事發、問罪充軍

○三年、令各處攢造黃冊官吏里書人等。捏甲作乙、以有為無、以無為有者、事發、所在法司解京、並發口外為民

○天順五年奏准、各處流移人戶、及軍民官員事故、遺下家人、先年編成里甲、開墾荒地、為業已久者。各府委官丈量。俱照輕則。每畝、起科秋糧米三升三合、草一斤、造入黃冊、納糧當差。如仍寄籍、及不附籍者、解原籍復業。田產入官。凡各司府州縣總冊。各委官吏親齎進呈。其各里文冊。另差官、徑送南京戶部

○弘治四年奏准、先年造冊之時、有將丁口漏報、或稅糧詭寄、戶籍那移者、許先行備開緣由、自首本管州縣。申詳合干司府。查對相同。明白改正、免罪。其官吏里書人等、如有通同作弊、照例問罪。造冊完日。州縣各計人戶若干、填寫帖文各一紙。後開年月。并填委官里書人役姓名。用印鈐蓋。申達司府知會。給發各戶親領執照。使知本戶舊管新收開除實在丁糧各若干。憑此納糧當差。下次造冊。各戶抄謄似本、開報州縣、以為憑據

○十三年、令攢造黃冊係軍戶者、務備開某戶、某人、及於某年月日、為某事、發充某衛所軍。其有事故等項、亦備細開具、以便查考

○正德六年奏准、排年里長僧道有田糧者、編入黃冊。同里甲納糧當差。無糧者、編入帶管畸零。世家大族、規避重差、花分小戶者、許令首改歸併

○十五年議准、今後攢造里甲。止據人戶丁產見在、官第其等則。如或本里人戶、不敷十甲之數。就於附近里內人戶、撥補完足。若分析戶籍。不問本里他圖本圖、果有消乏、亦許還併

○嘉靖九年題准、各處州縣、查審消乏里分、不成甲者、驗其丁產歸併。務使一十一戶為一甲

○十年、令巡按御史備行布政司、及南北兩直隸府州縣。今次黃冊、照依舊式、穿甲攢造。違者、聽後湖管冊官查究

○四十一年、令大造黃冊完解後湖之日。管冊官即會大數繕寫。首列祖宗以來戶口田土稅糧總數、繼開今日總數、務期簡核、進獻御覽。在湖庫匠、舊止一百一十名。各庫冊雖及二年、難以曬晾一周。今後每一大造。庫房三十間、量加四十二名。聽將查冊書手分派。每書手二名、領匠八名、將庫冊清曬。周而復始。永為定規。有作弊毀裂冊籍等項、比棄毀制書律論凡查造委官。正統十二年奏准、南京戶部清查各處黃冊。於國子監取監生四十名、戶部委官一員、提督另謄查對。發各該司府州縣、對款改造。差吏徑送南京戶部。仍類造改過總冊一本送部查考。差錯官吏人等、查提問罪

○弘治三年奏准、各處大造黃冊。俱責成分巡分守知府正官。其州縣監造官、不拘正佐。但推選行止端莊、年力精銳、幹辦明敏者、專管。仍先令里書抄寫原本舊管、交監造官。即拘排年里甲親供似冊供詞、細開人口正耗稅糧出入戶籍緣由。其有舊本宿弊、許自首改正免罪。監造官參詳考訂攢造冊稿。然後別選諳曉書手、依稿謄寫。定限二三月完送本府。知府親自磨對。仍拘原供排年里甲、覆審明白、申送分巡分守處、辨驗印封類解。如經該官吏不用心查對、里書故將原冊改抹、致有丁口增減、田糧飛走、戶籍錯亂者。本犯發附近衛所充軍。里書發口外為民。若干礙監造官員。亦治以枉法重罪。其黃冊字、俱照題本字樣、真楷書寫。事完、選委司府官員、率領各屬經該官吏、定限年終到部、送後湖查考。中間查有洗改字樣。過違限期。先將差來人問罪。若事干軍伍稅糧重情、一體查究、照例處治。其黃冊俱用厚紙背面、如法裝釘。仍於冊內鄉都圖里之上、書寫某府州縣里保軍民匠灶等籍、易於查究

○嘉靖九年題准、吏部將浙江等十三布政司官。每司各推一員。疏名上請。及行南北直巡撫按官、會推所屬佐貳官。每府州各一員、疏名上聞。各提調督理大造黃冊。不許別項差占。仍降敕各該委官以便行事。若有紙張粉飭差錯稽遲等弊。俱聽後湖管冊官指名參究。不分已未陞遷、俱照例以罷軟黜退

凡免造地方。洪武二十四年奏准、凡雲南各府攢造黃冊。除流官、及土官、馴熟府分、依式攢造外。其土官用事邊遠頑野之處、里甲不拘定式、聽從實編造。貴州宣慰司不造。播州宣慰司、附近通漢語者、編造。其餘夷民不造

○景泰六年奏准、四川威州、并保縣、極邊番夷、黃冊免造

賦役

國初因賦定役。每十年、大造黃冊。戶分上中下三等。差役照冊僉定。迨法久弊生。

歷朝每有釐正更創。如銀差、力差、聽差、十(土商)錦、一條鞭、及南北派田之異、其例略見於後凡審編賦役。洪武三年、令各處軍民、凡有未占籍而不應役者、許自首

○十七年、令各處賦役。必驗丁糧多寡、產業厚薄、以均其力。違者罪之

○十八年、令有司第民戶上中下三等為賦役冊、貯於廳事。凡遇徭役、取驗以革吏弊

○二十一年、令稅課司局巡欄、止取市民殷實戶應當。不許僉點農民

○二十四年、令寄莊人戶。除里甲原籍排定應役。其雜泛差役、皆隨田糧應當

○又令在外布政司按察司府州縣官、俱給官錢買馬、市民輪流看養

○二十六年定、凡各處有司、十年一造黃冊、分豁上中下三等人戶。仍開軍民灶匠等籍。除排年里甲、依次充當外。其大小雜泛差役。各照所分上中下。三等人戶點差

○三十一年、令各都司衛所在營軍士。除正軍并當房家小。其餘盡數當差

○正統五年、令各府州縣。每歲查見在人戶。凡有糧而產去、及有丁而家貧者、為貧難戶。止聽輕役

○景泰元年、令里長戶下空閒人丁、與甲首戶下人丁一體當差。若隱占者、許甲首首告

○又令各處有司馬夫、二十丁買馬。十丁養馬。俱於市民僉充

○成化元年奏准、今後清理軍匠外。其餘一應事情糧差等項、止令該年里甲、與同老人結勘催辦。不許拘擾十年里甲

○六年、令有司馬夫。不許占役丁多富戶、及辦納月錢

○十五年、令各處差徭。戶分九等。門分三甲。凡遇上司坐派買辦採辦。務因所派多少、定民輸納。不許隔年通徵銀兩在官

○弘治元年、令各處審編均徭。查照歲額差使、於該年均徭人戶、丁糧有力之家、止編本等差役。不許分外加增餘剩銀兩。貧難下戶、并逃亡之數、聽其空閒。不許徵銀、及額外濫設聽差等項科差。違者聽撫按等官糾察問罪、奏請改調。不舉者坐罪。鎮守衙門、不許干預均徭

○又令在京事故校尉力士幼軍廚役隨住人口、照回當差。其有在京潛住、冒頂軍匠者、遞回

○五年、令順天府所屬人民、有私自投充陵戶、海戶、及勇士校尉軍廚、躲避糧差者。除本役外。其戶下人丁、照舊納糧當差

○七年、令布按二司、及各府官馬夫、於所屬州縣、各僉中等三丁人戶。十戶共出銀四十兩、解送掌印官處、分給各官、自行買馬餧養。其州縣者、於隔別府。分僉充。亦徵銀解送各掌印官、分給買馬餧養

○十三年奏准、各布政司、并直隸府州掌印官。如遇各部派到物料。從公斟酌所屬大小豐歉坐派。若豪猾規利之徒、買囑該吏妄稟偏派下屬、承攬害民者。俱問發附近衛所充軍。各該掌印官聽從者、參究治罪

○嘉靖六年、令撫巡等官、查考各州縣。有令見年里甲本等差役之外、輪流直日、分投供給米麵柴薪油燭菜蔬等項。及遇親識往來。使客經過。任意攤派下程、陳設酒席、饋送土宜、添撥腳力者、拏問罷黜。若二司官縱容不舉、撫按官以罷軟開報○又令近京地方、新添白地買地等項銀兩。巡按官通行查明。即便停革

○九年、令各該司府州縣審編徭役。先查歲額各項差役若干。該用銀若干。黃冊實在丁糧。除應免品官監生生員吏典貧難下戶外。其應役丁糧若干。以所用役銀、酌量每人一丁、田幾畝、該出銀若干、儘數分派。如有侵欺餘剩聽差銀兩入已者。事發查照律例、從重問擬

○十五年題准、今後凡遇審編均徭。務要查照律例。申明禁約。如某州縣銀力二差原額、各該若干。實該費銀若干。從公查審。刊刻成冊。頒布各府州縣。候審編之時。就將實費之數、編作差銀、分為三等九則。隨其丁產、量差重輕。務使貧富適均。毋致偏累。違者糾察問罪

○十六年議准、將昌平州歲派各項差銀、一千五百四十九兩有零。於內量減三分之一、通融分派順天府所屬州縣、以補原額之數

○十七年、令遼東各衛所徭役。照依腹裏地方、五年一次審編

○三十七年奏准、天下正賦。戶給青由。先開田畝糧石。仍分本色金花折銀。使民周知輸納。其一時加派。不得混入。亦不分官員舉監生員吏戶人等、一例均派。另給印信小票、與民執照。事畢停止

○四十年奏准、河南均徭庫子。擇殷實有力者、朋充協濟。掌印官置空白文簿二扇。赴巡按衙門、用印鈐蓋。發各役收掌。遇派辦一應公費。照數登記。聽巡按及守巡官吊查。至于各倉斗級。俱令年終交盤。其後收支、皆見役承當。毋得牽繫舊役

○又令內府各監局司庫等衙門。將各匠役、定以一萬七千一百名。錦衣衛各旗校、定以一萬六千四百名。光祿寺廚役、定以三千六百名。太常寺廚役、定以一千一百名。各為額數。如有事故。止許在冊餘丁查補。不得踰數濫收

○四十四年議准、江南行十錦冊法。筭該每年銀力差各若干。總計十甲之田、派為定則。如一甲有餘、則留二三甲用。不足、即提二甲補之。鄉宦免田、十年之內、止免一年。一年之內、止于本戶。寄莊田畝、不拘同府別府、但已經原籍優免者、不許再免

○又令凡流寓客戶。查入版籍。協濟均徭。酌派丁糧

○隆慶元年、令黃甫川等處。河道通行。造船二十隻。每隻、該用水手四名、於葭州神木府谷吳堡米脂綏德等州縣、增入徭規。照船僉派。每名准免徭銀四兩。如隔越稍遠。情願徵銀代募。亦從其便

○四年題准、江西布政司所屬府州縣各項差役。逐一較量輕重。係力差者、則計其代當工食之費、量為增減。係銀差者、則計其扛解交納之費、加以增耗。通計一歲共用銀若干。照依丁糧編派。開載各戶由貼、立限徵收。其往年編某為某役、某為頭戶貼戶者、盡行查革。如有丁無糧者、編為下戶。仍納丁銀。有丁有糧者、編為中戶。及糧多丁少、與丁糧俱多者、編為上戶。俱照丁糧併納、著為定例

【此一條鞭法之始】

凡優免差役。洪武元年詔、民年七十之上者、許一丁侍養。免雜泛差役

○二年、令凡民年八十之上、止有一子。若係有田產應當差役者。許令雇人代替出官。無田產者、許存侍丁、與免雜役

○三年定、凡民間寡婦。三十以前、夫亡守志。至五十以後、不改節者。旌表門閭。除免本家差役

○四年、令免闕里孔氏子孫二十六戶徭役

○又令各府縣軍戶。以田三頃為率。稅糧之外、悉免雜役。餘田與民同役

○七年、令山東正軍、全免差役。貼軍、免百畝以下。餘田與民同役

○又令官員亡故者、免其家徭役三年

○十三年、令六部都察院應天府并兩縣判祿司儀禮司行人司隨朝官員。除本戶合納稅糧外。其餘一應雜泛差役盡免。又各處功臣之家、戶有田土。除合納糧草夫役。其餘糧長里長水馬驛夫盡免。鳳陽揚州二府、及和州民、畜養馬一匹者、免二丁

○十六年、令鳳陽臨淮二縣民、免雜泛差役

○永樂八年、令各處軍衛有司軍匠、在京充役者、免家下雜泛差役

○九年、令自願徙北京為民、及免杖而徙者、免徭役五年。徒流而徙者、免徭役三年

○二十二年、令天壽山種樹人戶、免雜泛差役

○宣德元年、令天地壇壇戶、免雜泛差役

○三年、令迤北回還軍餘民人、收充御馬監勇士者、免其原衛原籍戶下人丁差役

○四年、令各衛所軍。每一名、免戶下一丁差役。若在營有餘丁、亦免一丁供給

○正統元年、令先聖子孫、流寓他處、及先賢周敦頤程顥程頤司馬光朱熹之嫡派子孫、所在有司、俱免差役

○四年、令雲南土馬軍、自備鞍馬兵器糧食聽征者、免本戶差役四丁

○六年、令陜西土軍、優免五丁。餘聽科差

○七年、令天文生、陰陽生、俱免差役一丁。其陜西土軍土民餘丁、若戶丁有在邊操備者、亦免雜泛差役

○十年、令監生家、免差役二丁

○十一年、令交趾老疾致仕官員、遺下妻子家人、許於所在官司入籍。不拘丁數、俱待本官故後三年當差。子孫家小入籍者、撥田耕種。亦待三年後當差

○十二年、令雲南土官。四品以上、優免一十六丁。五品六品、一十二丁。七品、十丁。八品九品、八丁。雜職、六丁。其餘人丁、俱另立籍、與民一體當差

○景泰元年、令各處操備民壯戶內、每名免三丁雜泛差役

○成化二年、令宛平昌平二縣墳戶、免雜泛差役

○弘治元年奏准、親王王親、雜役免二丁

郡王王親、一丁。鎮國等將軍夫人親父、一丁。昌平縣墳戶等戶、免三丁。不許全戶優免

○又令京城火夫。御馬監養馬勇士、除本身免二丁。其餘、與不係養馬者。見丁編當。尚膳監光祿寺廚役、將軍、力士、轎夫、旗校、寡婦、吏典、并御用監司禮監銀作局高手匠役、俱免本身。其餘、見丁編當、軍民諸色人等、并賃房諸色人等、見丁編當。凡火夫總甲、一年一次。以有家業行止者充當

○十三年、令免光祿寺酒戶差役二丁。其有消泛者、除豁僉補

○十五年、令陵戶、海戶、墳戶、廟戶、壇戶、園戶、瓜戶、果戶、米戶、藕戶、窯戶、羊戶、每戶俱量留二三丁供役。其餘丁多者、悉查出當差。如有投充影射者、發邊遠充軍

○十八年議准、見任及以禮致仕官員、照例優免雜泛差徭。其為事為民充軍等項回籍官員、起蓋鋪面。賃與軍民。照例提鈴做夫。不許妄行優免

○又議准、辦納鹽課灶丁。一丁至三丁者、每丁免田七十畝。四丁至六丁者、每丁免田六十畝。七丁至十丁者、每丁免田五十畝。十一丁至十五丁者、每丁免田四十畝。十六丁至十九丁者、每丁免田三十畝。三二十丁者、全戶優免

○正德五年議准、陵戶墳戶雜泛差役。除正身外。准免二丁。其餘人丁、一體當差

○嘉靖九年題准、各該灶戶、內有舉人監生生員省祭吏役、照有司事例、一體優免

○又令查各陵墳園戶、及佃戶。原額應該若干戶。照所屬州縣地方繁簡、遇編審均徭、分別等第、另僉更換。替下人戶、聽當別差。其那移戶、并定國公惠安伯佃戶以免本身餘丁退出、與民一體當差

○十五年詔、各處帝王陵寢、前代名賢、及本朝公侯駙馬伯文武大臣敕葬墳墓。所在官司、照例編僉附近民人一丁看護。免其雜泛差役。其塋域所占地畝稅糧、一併除豁

○二十四年、議定優免則例。京官一品、免糧三十石、人丁三十丁。二品、免糧二十四石、人丁二十四丁。三品、免糧二十石、人丁二十丁。四品、免糧十六石、人丁十六丁。五品、免糧十四石、人丁十四丁。六品、免糧十二石、人丁十二丁。七品、免糧十石、人丁十丁。八品、免糧八石、人丁八丁。九品、免糧六石、人丁六丁。內官內使亦如之。外官各減一半。教官監生舉人生員、各免糧二石、人丁二丁。雜職省祭官承差知印吏典、各免糧一石、人丁一丁。以禮致仕者、免十分之七。閒住者、免一半。其犯贓革職者、不在優免之例。如戶內丁糧不及數者、止免實在之數。丁多糧少、不許以丁准糧。丁少糧多、不許以糧准丁。俱以本官自巳丁糧照數優免。但有分門各戶。疏遠房族。不得一概混免

○二十八年議准、陵園海戶量免人丁。不許將田畝折免

○三十二年、令查灶戶新買民田。不拘年月久近、畝數多寡照例與民編派

○隆慶元年、令天下有司。查照優免舊規。量加從寬。定為限制。止免各人本圖戶下田土。其餘各圖各鄉、不准優免。其跪寄田地等弊、仍許自首免罪

○五年、令上林苑海戶、永樂宣德年間額設、正德年間續補、及係正身充當者。准與全免差役。若係添補、量行優免三丁。其餘丁產、與民一體均編

婚姻

洪武二年、令凡嫁娶、皆由祖父母父母主婚。祖父母父母俱無者、從餘親主婚。若夫亡攜女適人者、其女從母主婚。若巳定婚、未及成親、而男女或有身故者、不追財禮。其定婚、夫作盜、及犯徒流移鄉者、女家願棄者聽還聘財。其定婚女犯姦經斷、夫家願棄者、追還聘財。五年無故不娶、及夫逃亡過三年不還者、並聽經官告給執照、別行改嫁。亦不追財禮

○凡招婿、須憑媒妁、明立婚書、開寫養老、或出舍年限。止有一子者、不許出贅。如招養老女婿者、仍立同宗應繼者一人、承奉祭祀。家產均分。如未立繼身死。從族長依例議立

○凡男女婚姻、各有其時。或有指腹割衫襟為親者。並行禁止

○五年、令蒙古色目人氏。既居中國。許與中國人家結婚姻。不許與本類自相嫁娶。違者、男女兩家、抄沒入官為奴婢。其色目欽察自相婚姻、不在此限

○二十六年定、凡民間男女嫁娶。不許同姓、及尊卑親屬、相為婚姻。違者、律有常憲

○永樂四年詔、北京山東等處人民、流移各處趁食。有將女憑媒、禮嫁在處人民為妻、已生男女者。保勘明白。仍許完聚。不必發回原籍

○正統四年、令武職不得與所管旗軍結婚

○十一年、令雲南四川貴州、所屬宣慰宣撫安撫長官司、并邊夷府州縣土官衙門、不分官吏軍民、其男女婚姻、皆依

朝廷禮法。違者罪之

○弘治二年、令有訐告服內成婚者。如親病已危、從尊長主婚、招婿納婦、罪止坐主婚。免離異。若親死雖未成服、輒婚配、仍依律。斷離異

讀法

洪武四年、令凡國家律令。并續降條例事理。有司官吏、須要熟讀詳玩、明曉其意。監察御史、按察司官所至之處、令其講讀。或有不能通曉者、依律究治

○二十一年、賜天下武臣大誥、令其子弟誦習

○二十四年、令天下生員、兼讀誥律

○二十五年詔、令各處官民之家、傳誦

大誥三編。凡遇鄉飲酒禮、一人講說。眾人盡聽。使人皆知趨吉避凶、不犯刑憲。其秀才教訓子弟、引赴京考試、有記一編、兩編、或全記者、俱受賞。仍具賞過名數、曉諭天下

○二十六年、令凡民間須要講讀

大誥律令。敕諭老人手榜。及見丁著業牌面、沿門輪遞。務要通曉法意。仍仰有司、時加提督

○永樂元年、令各處教官訓導、依前教讀講解、聽候考試。其市井鄉村秀才、一體用心教訓。如不熟讀、及聞知考試、推託不赴者、治罪

○十七年、令各處軍衛有司。凡洪武年間一應榜文、俱各張掛遵守。如有藏匿棄毀、不張掛者、凌遲處死

○成化元年奏准、各處修蓋榜房。將洪武永樂正統年間、節次頒降榜文、謄寫張掛、諭眾通知

○四年奏准、各處有司、每遇朔朢詣學行香之時。令師生講說大明律、及御製書籍、俾官吏及合屬人等、通曉法律倫理。違者治罪

○嘉靖八年題准、每州縣村落為會。每月朔日。社首社正、率一會之人、捧讀

聖祖教民榜文、申致警戒。有抗拒者、重則告官。輕則罰米、入義倉以備賑濟








74　樓護傳云論議常依名節　東萊譏居侯門而論名節　爲曹操掾而言雅杖名義


樓護傳云：「論議常依名節。」東萊史説謂：「居五侯之門而論名節，猶爲盜跖之徒而稱夷、齊也。」陳群爲曹操掾，而傳云「雅杖名義」，其能免樓護之譏乎？

【何云】陳長文，三國名臣，未可輕議。

【元圻案】漢書游俠傳：「樓護，字君卿，齊人。是時王氏方盛，賓客滿門，五侯兄弟争名，其客各有所厚，不得左右，唯護盡入其門，咸得其驩心。爲人短小精辯，論議常依名節。」〇三國志魏陳群傳：「群字長文，潁川許昌人也。祖父寔，父紀，叔父諶，皆有盛名。群爲侍中，領丞相東西曹掾。在朝無適無莫，雅杖名義，不以非道假人。」






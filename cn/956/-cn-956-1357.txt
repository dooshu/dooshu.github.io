方回　涌金门城望五首

萧条垂柳映枯荷，金碧楼空水鸟过。

略剩繁华犹好在，细看冷淡奈愁何。

遥知堤上游人少，渐觉城中空地多。

回首太平三百载，钱王纳土免干戈。

方回

方回　涌金门城望五首

左看城阙右看湖，辗翠蹄红路欲芜。

君子颇闻梁上有，丽人何至水边无。

他时公论谁良史，往日虚名几腐儒。

地下西施应冷笑，不缘红粉解亡吴。

方回

方回　涌金门城望五首

天回地转事云轮，湖葑山榛色渐陈。

坠珥遗钿如隔世，欹楼倾榭最愁人。

一钱物变千钱直，十户民惊九户贫。

犹有沙河塘上路，卖花声作旧时春。

方回

方回　涌金门城望五首

曾向西湖醉写诗，衰年六十叹飚驰。

一毫无补承平世，万事俱非老死时。

三竺禅窗猿已化，八梅吟冢鹤应悲。

花浓月艳今如梦，卧听长桥笛夜吹。

方回

方回　涌金门城望五首

风入松词万口传，翻成余恨寄湖烟。

难寻旧梦花阴地，剩放新愁雪意天。

战罢閒堤眠老马，宴稀荒港泊空船。

此心拟欲为僧去，政恐袈娑未惯穿。

方回


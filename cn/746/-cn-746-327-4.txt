卷327_4【大行皇太后挽歌词三首】  权德舆

筮水灵源濬，因山祔礼崇。从龙开隧路，合璧向方中。

殿帐金根出，廞衣玉座空。唯余文母化，阴德满公宫。

配礼归清庙，灵仪出直城。九虞宁厚载，一惠易尊名。

晓漏铜壶涩，秋风羽翣轻。容车攀望处，孺慕切皇情。

哀笳出长信，宝剑入延津。呜咽宫车进，凄凉祠殿新。

青乌灵兆久，白燕瑞书频。从此山园夕，金波照玉尘。


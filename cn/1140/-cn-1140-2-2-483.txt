送邵子湘游东牟

故人去何亟老泪纷如霰黄菊酒盈尊分手罢芳晏昔别在兰陵此会在京县平生惮贵游涕笑眈窭贱共坐藤隂下袒跣把书卷踏月夜敲门贻诗朝满扇掀髯意飞动隔巷频相见叹子青云士生涯守一砚不种东陵瓜不求文举荐逢掖多尘埃西南犹转战侧闻贤使君折柬招才彦郡阁临蓬莱海日荡人面仙都连十洲蜃市駴百变观我旧题处墨渖丹崖徧奋笔纪後游当使蛟龙纒


方回　有感三首

仓皇得郡免朝辞，十六年间老转痴。

一角未堪峨獬豸，二螯敢笑食蟛蜞。

刊摩干宝搜神记，啸咏陶潜责子诗。

格是世人无识者，可能更索树神知。

方回

方回　有感三首

十年归把钓鱼竿，万变惟凭冷眼看。

白发相寻点鬼簿，紫金焉得返魂丹。

渐惊老旧遗民尽，欲问承平往事难。

秋日未须畏残暑，浙江潮退即天寒。

方回

方回　有感三首

今沿古溯醉眉攒，堪转舆旋老眼寒。

昼静倚楹常独立，夜深抚几忽长叹。

关张运去金刀绝，王谢声沉玉树残。

欲淬笔锋刳鬼胆，生冤死恨海漫漫。

方回


141　云字乃員字之省文


周益公文苑英華後序謂：「文苑英華賦多用『員來』，非讀秦誓正義，安知今之『云』字乃『員』之省文。」秦誓「若弗云來」，正義：「員，即云也。」愚按漢書韋孟諫詩，顔師古注引秦誓「雖則員然」。【原注】古文作「員」。

【何云】員來，恐是「鼎來」之誤，更以英華考。

【集證】惠氏九經古義四：「正義『員即云』，是尚書本作『云』，衞包改古文始从『員』。詩出其東門云『聊樂我員』，釋文曰：『員，本作云。』『正月云昏姻』，孔云：『本又作員。』商頌『景員維河』，鄭箋云：『員，古文作云。』言古文以『員』爲『云』也。」






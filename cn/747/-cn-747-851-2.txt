○请禁贡献奢侈奏

臣闻戒奢从俭，惟经国之远图。务实去华，乃前王之令范。伏惟皇帝陛下开基创业，应天顺人，显宗朴素之风，克协圣明之训。臣伏见诸侯奉贡，九土勤王，罗纨则纤丽奇工，器皿则雕镂异状。文之锦绣，杂以珠玑，虽外表珍华，而事近淫巧。臣伏请特降敕旨，颁下列藩，自今奉贡，其鲜丽匹段等，酌其物料所值，折进生白重绢，可将一匹之鲜丽，变数疋之缣缯。又进奉银器及鞍辔等，并不在雕镌金玉。其馀衣甲器械，并不在饰以银装，布以金彩。如有钩瑕处，可将铜铁代之，足以换彼鲜明，益其坚利。虽所减者轻同积羽，而所集者重可如山。匪惟淳厚国风，抑亦丰资天府。

李象

象，晋天福六年官尚书刑部员外郎。


○授萧俛门下侍郎平章事制

门下：天生蒸民，树之司牧，非辅弼不能宣其教化，非忠贤无以广其谋猷。其履道居贞，开物成务，才既彰於人望，绩方著於国均，是宜表式周行，历践枢禁。朝议大夫守中书侍郎平章事萧俛，器怀沈正，风度夷远。识蕴通人之量，文为君子之儒，守道易知，临事难夺。内庭推谨密之效，司宪宏端肃之规，所以仗其公忠，寄之启沃。嘉乃匡益，副予简求，思序德以任贤，冀资忠而致理。俾光帷幄，再践台阶，无替前劳，往服休命。於戏！秉一心者，时惟良弼；宰万物者，是资化源。后德惟臣，予既虚心而纳诲，国家在相，尔宜励节以致诚，无愧知人，式伫明效。可门下侍郎平章事。


旅病


其一

端居知寒风，愁理相婵媛。
檐楹依鸟雀，落日满蓟门。
严霜婴微质，馨香难具论。
左右相慰藉，起为金石言。
自顾若飞蓬，悠悠吹平原。
朔气感中理，玄律思春温。
安得登高台，随风归故樊。
美人步兰薄，旨酒徒盈樽。
愿言媚南涧，侧身愧玙璠。

其二

日暮风出帷，揽衣起遥视。
华烛垂流光，形影谁能理。
游子厌衾帱，梦魂从此始。
中夜纷寝兴，神理更相毁。
渺然心所欢，遐哉与流水。
众星灿南楹，双阙照云紫。
皇都盛意气，满堂竞珠履。
歌声落穷巷，忧来不能止。
古称贤达人，中情荡无纪。





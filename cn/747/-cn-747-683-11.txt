○答孟郊论仕进书

某还白：天下病不言久矣，吾子猥贶嘉言，以笃鄙人之志，是勖天下之心也，幸何独乎鄙人也，利何独乎是文耶！夫言岂一端而已矣，知恶而不言，是使天下之为恶者不思其惧也；知善而不言，是使天下之为善者不劝其慕也。此二者，天下之达道也。仆尝论之，安敢不争斯语，直以厄蒙摧颓？吾子之所闻见，虽欲激昂以是非，天下其谁一从仆之所云耶？吾子知仆射将宦游，访仆曰：“是役也，为身之役欤？为人之役欤？”意甚善。古人曰：“仕非为贫也。”又曰：“君子之仕，行其义也。”仆虽不肖，宁独以衣服、饮食、犬马、声色、屋室，使仆之屑屑欤？仆将沈弃蹇连乎，则抚循吾之躯何为也？其将奋飞腾凌乎，则君之建官行封，岂私吾饥而寒也？又曰：“亲戚处乎大位，力主人也。”足下之所谓亲戚者，曷若仆之有身耶？足下所待仆者，宁以曲私从义乎？天下之君子，固当有以自力也。粤其果有茂异，仆幸侧闻其风，曷敢不踊跃话道，於彼不识，况亲戚之无间乎？苟不能藉此，第仆能富贵之，且犹莫许，而况又妄於他人耶？又曰：“不待位而言之，大道之言也。”信哉！古人有庶人谤於道，商旅议於市，刍荛者得进其狂妄焉。足下念仆孱性，而欲辅仆愚心，共至公於天下，是直谅多闻之益也。某则何幸？其将责仆以必闻，以至公之道，为市价於天下也。某何人哉？昔张安世为大司马车骑将军录尚书事，常有所荐，其人来谢，安世大恨，以举贤进能，岂有私耶，谢绝之。有郎功高不调而自言，安世应曰：“君之功高，明主所知；人臣执事，何短长而自言乎？”绝不许。已而郎迁幕府长史，郎辞去之官，安世问以过失，长史曰：“将为明主股肱，而士无所进，论者以为讥。”安世曰：“明主在上，贤不肖较然，臣下自修而已，何知士而荐之？”其匿名迹远权势如此。彼推扬贤哲，乃公卿大夫四岳十二牧之职也，而富平阴用，阳不敢当，如仆琐琐方困，奈何以上官他人之任，反以许乎人哉？东野用心，冀有以相照，幸无以僭越之道，深望於鄙人也。某顿首。


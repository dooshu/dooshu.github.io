艳歌行


其一

迢迢天上星，浮云翳清浅。
荡子万里行，日月自黾勉。
井上桃已稀，门前桑欲剪。
念子衣裳单，殷勤事丝茧。
日暮步衡薄，愁来不敢遣。
我有尺素书，随风任舒卷。
随风置君旁，令君生辉光。

其二

南山一何高，松柏自言长。
翩翩前春燕，行蛰在何方。
一朝公输过，枝叶各摧伤。
载入秦氏楼，为君玳瑁梁。
覆之鸳鸯瓦，拂以郁金香。
春风艳金碧，紫燕巢其旁。
生平念华屋，眄子好辉光。
昔为南山树，燕燕自翱翔。
今来适贵盛，自栖君子堂。
结交何须故，别后莫相忘。





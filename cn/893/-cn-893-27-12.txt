早夏于将军叔宅与诸昆季送傅八之江南序





《易》曰：“观乎人文，以化成天下。”穷此道者，其惟傅侯耶?侯篇章惊新，海内称善，五言之作，妙绝当时。[一]陶公愧田园之能，谢客惭山水之美。[二]佳句籍籍，人为美谈。

[一]《北齐书》：“雕虫之美，独步当时。”



[二]陶渊明诗，多言田园之适。谢灵运诗，多言山水之趣。灵运小字客儿，详十六卷注。



前许州司马宋公，[一]蕴冰清之姿，[二]重傅侯玉润之德，妻以其子。凤凰于飞，[三]潘、杨之好，斯为睦矣。[四]

[一]唐时许州颍川郡，隶河南道。州设司马一人，从五品下。



[二]刘孝标《世说注》：《卫玠别传》：玠娶乐广女，裴叔道曰：“妻父有冰清之姿，婿有璧润之望，所谓秦晋之匹也。”



[三]《左传》：初懿氏卜妻敬仲，其妻占之，曰：“吉，是谓凤凰于飞，和鸣锵锵。”杜预注：雄曰凤，雌曰凰，雄雌俱飞，相和而鸣，锵锵然，犹敬仲夫妻相随适齐，有声誉。



[四]潘岳《杨仲武诔》：“潘、杨之睦，有自来矣。”盖岳乃杨之婿也，故云潘、杨之睦。



仆不佞也，忝于芳尘，宴同一筵，心契千古。清酌连晓，玄谈入微。欢携无何，旋告睽拆。将军叔，雄略盖古，英明洞神。天王贵宗，诞育贤子。八龙增秀以列次，[一]五色相辉而有文。会言高乐，晓饯金门。洗德弦觞怡颜(上下似有缺文)。

[一]《后汉书》：荀淑有子八人，俭、绲、靖、焘、汪、爽、肃、专，并有名称，时人谓之八龙。初荀氏旧里名西豪，颍阴令苑康以为昔高阳氏有才子八人，今荀氏亦有八子，故改其里曰高阳里。



朱明草木已盛。且江嶂若画，赏盈前途，自然屏间坐游，[一]镜里行到，[二]霞月千里，足供文章之用哉!征帆空悬，落日相逼。二季挥翰，诗其赠焉。

[一]屏间，谓列嶂如屏。



[二]镜里，谓江明若镜。






○題為經理南山未備事

看得禦虜有三缺一不可險要一也。兵馬二也。錢粮三也。葢有險要而無人馬。不能守也。有人馬而無險要。不能戰也。險要人馬而非錢粮。不能成也。所謂險要。非但倚山據口。凡墻壕城堡皆是也。今夫南山拱衛　陵京。所係最重。所以欲圖先事之防。正謂萬全之策也。茲者恭奉　明旨。下臣等計處戰守之備。敢不謹輸一得之愚。以備採擇。夫今之狡虜。窺伺如此。猖獗如此。苟薊鎮一徑不固。則十路皆瓦解矣。宣鎮一口或疏。則東西無全功矣。謹即居庸以西言之。葢自白羊口長峪城。橫嶺鎮邊城。以至合河口。延袤共七八十里。中多通虜要路。先於嘉靖二十九年。北虜曾由白洋等口出山。今之地方。果有如黃花鎮。迤東高墻深壕。斬崖峻口。迭窖連柵矣乎。邊軍戍守。火器如電。將領如雲矣乎恐未及此。今又安得而不亟備之哉。臣等今議。非敢遠舉。惟欲薊鎮以備黃花鎮迤東者。量為西備之矢?見。要衝山口。增墻高厚。波漫山崖。斬削壁立。諸所疏缺。及營城營房等項。便宜興修。則居庸迤西。長城之托舉矣乎。又即宣鎮之岔道迤西言之。葢自幫水谷峪沙嶺口瑞雲觀口。火石嶺板搭谷廟兒灣等口。以至合河口。延袤亦七八十里。中多通虜要路。先於嘉靖二十九年。虜賊由前項口子過山。今之聯墩。曾有如岔道迤東。高墻深壕。斬崖峻口。迭窖連柵矣乎。邊軍戍守。火器如電。將領如雲矣乎。恐未及此。今安得而不亟備之哉。臣等今議非敢遠舉。惟欲宣鎮以備岔道迤東。量為西備之矢?見。聯墩攔墻加增高厚。外壕外窖。加濬深廣。諸所疏缺。及營城營房等項。便宜興修。則岔道迤西。長城之托舉矣。所陳險要。為一事也。其在兵馬薊鎮。量增募精兵三千名為一營。添設參將一員。以分領之宣鎮量增募兵一千名。與迤東新奉欽依。增添新舊之兵。合為一營。仍以參將李官以兼領之。聽二鎮總督撫鎮等官。平時簡練武藝。有警斟酌分布。於前項要衝。此即臣等所陳兵馬為二也。然修邊人馬。皆賴錢粮。今議二鎮修邊。各先給銀一萬兩時及春和。選委才幹官員。擇日興工。其口粮鹽菜。就于此銀內量買。粮米本折。隨便支給。所增募兵。每名給安家銀五兩。薊鎮三千名。該銀一萬五千兩。宣鎮一千名。該銀五千兩。與二鎮修邊二萬兩。共四萬兩。本部與戶部各發二萬兩。戶部與太倉本部於馬價內。各咨行該衙門解兌。以後兵馬錢粮。戶部併入歲計數內。盔甲弓矢。二鎮共該四千副。咨行工部。照數給發。此臣等所陳錢粮為三也。如此險要。設而可以為守。人馬足而可以為戰。則在宣鎮藩籬以固。外禦有資。在薊鎮門戶已嚴。內防尤謹。重險之勢。既成。拱衛之功永賴矣。


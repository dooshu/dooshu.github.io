池阳至皖口漫兴绝句

其一

寒芦带水作冰花，木落空江一雁斜。
南发青溪浪如屋，可知地近长风沙。

其二

秋浦谁闻猿夜愁，锦袍仙客旧淹留。
清溪解惜狂歌处，纵近长江不肯流。


池阳至皖口漫兴绝句 其三

谁遣楼船下石头，几番烽火照江流。
兴亡来去如潮汐，恨杀无情是白鸥。

其四

舟人谁辨皖公山，巉削遥看暮霭间。
好买鳇鱼送斗酒，一钩新月到江湾。



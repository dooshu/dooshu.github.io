徐仙姑

徐仙姑者，隋朝仆射徐之才女也。不知师奉何人，已数百岁，状貌常如二十四五岁矣，善禁咒之术。独游海内三江五岳，天台、四明、罗浮、括苍，名山胜赏，无不周遍，多宿岩麓林窟之中。亦寓止僧院，忽为豪僧数辈微词巧言，姑辄骂之，群僧激怒，欲以刃制之，词色愈敦。姑笑曰：“我女子也，而能弃家云水，不避蛟龙虎狼，岂惧汝鼠辈乎？”即解衣而卧，遽撤其烛，僧辈喜以为得志也。明日，姑理策出山，诸僧一夕皆僵立尸坐，若被拘缚，口禁不能言，姑去数里，僧乃如故。来往江表，吴人见之四十余年矣，颜色如旧，其行若飞，所至之处，人畏而敬之若神明矣，无敢以非正之意戏侮者。咸通初，谓赡县白鹤观道士蒉云陶曰：“我先君仕历周隋，以方术闻名，阴功及物，今亦得道，故我为福所及，亦延年长生耳。”以此详之，即实之才之女也。


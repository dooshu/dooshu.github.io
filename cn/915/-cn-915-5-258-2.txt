◇临亡置辞

畴生长边陲，不闲教道，得以门资，厕身本郡，逾越侪类，位极朝右，不能赞扬盛化，养之以福。今妖讹横兴，干国乱纪，畴以尊口沓之语，本非事实，虽家诵人咏，不足有虑。天下重器，而匹夫横议，疾其丑声，不忍闻见。欲含垢藏疾，不彰之翰笔，镇躁归静，使之自息。愚心勤勤，每执斯旨，故诞屈其所是，默以见从，此之为愆，实由於畴，谨不敢逃死，归罪有司，唯乞天鉴，特垂清察。（《吴志·孙皓传》注引《劭氏家传》。畴诣吏自列自杀以证之，临亡置辞。）


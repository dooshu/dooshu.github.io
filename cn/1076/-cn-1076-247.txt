卷二百四十七

<史部,诏令奏议类,奏议之属,历代名臣奏议>

钦定四库全书

历代名臣奏议卷二百四十七

明　杨士奇等　撰

荒政

宋孝宗时集英殿修撰帅福建赵汝愚上奏曰臣契勘本路八州今岁早稻多旱惟泉州为甚汀漳兴化次之福州南劒又次之建宁邵武不至甚损臣所治福州自六月十六日蒙恩降香祈祷之後相继得雨至二十七日大雨达旦连接至七月初四日方止其时雨势濶远询之傍郡亦皆得雨沾足晚稻尚可望七分丰熟秪缘本路地狭人稠虽上熟之年犹仰客舟兴贩二广及浙西米前来出粜今岁适值二广更旱米价比常年增及一倍以上州县闭籴客舟至彼者皆空载而还缘此虽是秋成之际本州米价全不甚减泉州兴化其价尤贵臣方欲措置差人於二浙丰熟去处博籴又闻得浙西日来米价亦自顿长见今疑惑未敢发遣窃恐将来本路必至大段阙食临时仓卒无由措办臣愚欲望圣慈特赐指挥於沿海平江镇江等处朝廷封桩米内支拨和籴米十万石付泉福兴化三州赈粜内泉福州各四万石兴化军二万石令逐州自备舟船前去般取依元和籴本钱价认还朝廷臣询访得今岁江东西大熟米价甚贱却有伤农之忧朝廷若降指挥就彼和籴必不至亏损元数委实利便

汝愚又乞选江北监司守臣接纳流民耕种疏曰臣伏覩往牒见古之人善能因事为功多致转灾为福其理非有他术亦惟所以处之之道如何耳臣比闻江浙州县自夏秋以来水旱相继细民逐食渐多移徙往往去向江北诸郡盖缘其处地广人稀尚多旷土若有土着人户因而接纳使之耕种犹不至大段失所或者日後流徙者衆而富室之力不能尽给其势必有狼狈道路之忧陛下深轸皇慈每令所在赈给若乘此际就选本路监司守臣中有忠实堪倚信者委令踏逐系官闲屋及寺观屋宇权令安住外别踏逐荒闲田土及人户请佃限满未垦之田选择利便去处措置兴盖屋宇候至来春给赐牛具种食计口授田使之耕种其人父母妻子皆是乍离南亩之人既感戴朝廷抚养之恩又深思一家温饱之计必能尽力耕凿俾无遗利其视向来屯田之兵老於行伍者其为勤惰盖不侔矣待其三数年後家业渐成人有固志徐於农隙之际教之战陈之法此即古井田唐府卫之遗制臣所患者惟患朝廷责其速效而所付之人不能久安於彼耳诚御之以长策诱之以重赏毋惮少劳毋恡小费则事无不济矣昔张全义为河南尹时经黄巢秦宗权之乱荆棘弥望居民不满百户全义麾下才百余人四野俱无耕者全义乃於麾下选十八人材器可任者人给一旗一牓谓之屯将使诣十八县墟落中植旗张牓招怀流落劝之种艺惟杀人者死余但笞杖而已无严刑无租税民归之者如市又选壮者教之战阵以御寇盗数年之後户口归复桑麻蔚然野无旷土其胜兵者大县至七千人小县不减二千人比户皆有蓄积遂成富庶夫全义一刺史屯将皆匹夫当唐室大乱之余集一时流散之衆犹能有所植立今以朝廷之力官吏之衆当国家无事之际而用畎亩习劳之人诚付之得其人处之尽其道而事有不济者臣未之信也

汝愚又乞蠲放旱伤州郡夏税身丁钱疏曰臣昨蒙圣恩令臣相度欲蠲减月桩钱或折帛钱如何得实惠及民事臣不量浅陋已具述管见当日实封进呈讫窃闻圣意深以折帛钱秖及上户月桩钱亦未必尽及细民以故迟迟多日未赐处分臣仰惟陛下至仁如天地恭俭如禹汤菲食卑宫薄於自奉而寛租减赋之令为民而下者殆无虚岁凡前後蠲减之数臣窃计之盖不知其几千万矣方此连岁旱伤所在流徙未定诚不可不厚有施惠以慰人情若圣意终以月桩折帛为疑则莫若将今岁旱伤州郡人户来年身丁钱绢并第四等第五等税户来年诸色夏税钱物尽数蠲放彼亡聊之民蒙被德泽预知嗣岁青黄未接之际免有征催自然人情稍安天意昭格臣区区愚虑如蒙圣明采纳即乞断自宸衷指挥施行

汝愚知信州又乞置社仓济乡民疏曰臣伏见州县之间每遇水旱合行赈济赈粜去处往往施惠止及城郭不及乡村乡村之人为生最苦有终日役役而不能致一钱者使幸而得钱则又一乡之中富室无几近者数里远者一二十里奔走告籴则已居後於是老稚愁叹始有避荒就熟轻去乡井之意其间强有力者又不肯坐受其弊□攘摽窃无所不至以陷於非辜城郭之人率不致此故臣尝谓城郭之患轻而易见乡村之害重而难知然而求所以施行之策则亦不过劝谕上户广行出粜转移常平义仓之米以赈之而已夫劝谕上户殆成虚文转移米斛复多欺弊臣愚欲望圣慈远采隋唐社仓之制而去其损耗乏絶之弊明诏有司将逐州每年合纳义仓米斛除五分依见行条法随正税就州县送纳外将五分於逐乡置廒每岁轮差上户两名充社司掌管受纳委本县丞检察其欺弊不如法者正治之使幸得连岁丰稔所在稍有储蓄则乡里晏然若有所恃虽遇歉岁奸轨之心无自生矣如以臣言可采即乞指挥行下本司及本路常平司同共措置先次施行汝愚又陈荒政五事疏曰臣伏覩今岁夏秋以来雨泽不继传闻近自淮浙远及江湖皆有旱伤去处陛下夙宵轸念当宁怀忧恻怛之情屡形於温诏焦劳之意备见於玉容始则斋戒洁诚祈祷备至继又缓刑舍禁寛纵为多至於务穑薄征劝分发廪凡所以敬天保民弭灾救患之术无不尽举臣智识短拙何补?埃独念蒙被深恩备员列位义当殚竭思虑少报圣聪是以不揆狂愚辄陈管见五事其一欲尽取见诸路丰歉次第其二审知所在人材其三条具诸路事宜其四酌量事体轻重其五申严义仓之法其间虽有朝廷已行而未尽者臣亦不避烦渎辄申述奏陈惟陛下裁择幸甚其一欲尽取见诸路丰歉次第者臣伏见已降指挥令浙西诸州军守臣各将所管诸县疾速委官捡踏目今旱伤并得熟分数逐乡从实开具申尚书省甚大惠也然犹未及浙东江东西湖南北及两淮州郡者盖缘所在监司守臣人人各怀意见未必能尽实申奏致误朝廷行遣陛下观此意趣岂能克已为人诚恐捡踏之官又皆观望卤莽兼虑迁延日月致失朝廷事宜欲望特降指挥委逐路监司各具诸州大约丰歉分数诸州守臣各具诸县大约丰歉分数并限三日申尚书省朝廷便可互相参考冀得其真若身为监司而不知诸州为守臣而不知诸县致所申或有大段不同去处亦可委官体访别议责罚庶几人人务实缓急不致误事

其二审知所在人材者大抵讲行荒政全在得人苟任得其人则必能仰体朝廷之意每事随宜措画表里相应不至乖踈苟任非其人则朝廷虽有良法美意勤勤而督训之然或心志不同或才力有限亦鲜有不败事者矣臣伏观近制已委诸路监司体察守令之不堪倚仗者至於监司一路之责所系尤重今赈发常平义仓正隶提举司计度财赋正隶转运司盗贼刑狱事皆属帅宪二司在於今日尤须谨择若旱伤有分数稍重路分欲乞朝廷选委帅臣监司中有才望者专一措置施行

其三条具诸路事宜者盖缘所在山川风土各自不同若是州县濒水去处便可招接商旅措置舟船随远近粜籴犹易为力至有州县镇寨僻在一隅舟船不通商旅不至即须令本州措置及今未纳秋苗之际先次约度合用赈济赈粜米数从便兑拨苗米就本处委官送纳准备将来赈济赈粜却以本州常平米数拨还方为利便其次诸州或可用会子或可用金银或可用度牒或可用塩引如此等类其事多端在於朝廷实难隃度乞令监司守贰各具逐州事宜朝廷斟酌重轻即可次第酬报非惟毕竭羣虑周尽事情亦可询事考言观其能否

其四酌量事体轻重者盖谓朝廷德意诚厚特不可以泛而行之谓如捡会乾道七年立定赏格富室上户如有赈济饥民之人许给降付身补授名目缘所在丰歉各异米价贵贱不同若使泛然补官却恐益至冗滥欲候取到诸州丰歉分数须旱伤及五分以上方许依格补官其次者欲斟量重轻广与支降会子令本州县作籴本赈济如格目内献米四千石补承信郎米每石以会子二贯准之计价钱八千贯若支降会子八十万贯可省承信郎百员夫制造会子在朝廷初无甚难若吏员猥多於国家重有利害又所在桩积米斛有久年陈腐者若常岁丰登人无所用值兹歉岁犹可充饥并当裁损旧资及时变粜此皆化无用为有用以虚劵易冗员在於圣明必能洞晓

其五申明义仓之法者盖义仓之法本起民间止缘人心不齐送纳艰阻遂致历代权制悉令收敛在官其实取之於民特为聚之仓廪耳此不可与常赋等也故本朝常平免役令诸义仓计夏秋正税每一斗别纳五合【应丰熟计一县九分以上即纳一升】今州县之间不问丰歉每正税一斗并纳一升又令即本户放税二分以上及孤贫不济者免纳谓如本户正税额管十石若放税及二石以上即其余八石并合免纳今州县之间虽有减放犹计余数催取实非立法本意方此百姓饥俭犹欲仰食县官岂可违法征催置之虚廪欲望申明法禁咸使闻知庶能感召至和允答天意臣所言踈浅心实勤拳仰祈圣聪俯垂采纳臣无任惶惧陨越之至

汝愚又奏绵竹什邡二县饥民赈济疏曰臣契勘去年成都潼川利州三路缘秋雨过多间有损伤去处然亦不至甚害臣不住行下逐路监司随宜措置赈粜已於正月十六日附递奏闻去讫臣近询访得成都潼川两路诸州日来米价不至踊贵但与常年相似积蓄之家尚患有米无处发泄亦非是无米出粜只缘是数年以来民力穷困米价虽贱亦无钱可籴故所在细民皆有饥窘之色若官司一例普行赈济非惟州县力有不及兼蜀中风俗易动难安一闻某处赈济便至千百为羣轻弃家业将口就食或官司奉行无法往往所利不偿所害若欲只令减价赈粜又恐如前所云米价虽贱细民无钱可以得食故臣不敢立为定说只今逐州逐县各看事体如何随宜措置近闻得汉州绵竹县自正月末间先行赈济本县初不曾抄劄户数出给牌历但就一僧寺中同衆乡官造饭给散缘此四远之人扶老携幼皆来就食旬日之间至万余人本县却忧无米可继遂乞於附近州县同行赈济贵得稍分其衆旬日之间什邡一县所聚又二万人臣恐其聚集不已别致生事已选委成都通判冯兴祖汉州通判郭德祖逐急权借本府常平钱一万贯分诣两县措置各逐乡分差官置塲务要分散其衆勿令羣聚生事并再行下诸州委自知州通判多方措置赈济赈粜去讫臣伏念西蜀细民贫困已甚去秋禾稼微有伤损便至羣起纷纷如此万一有方数百里水旱其事势复当如何臣闻戊子年数郡饥民同日俱起不约而同盖其困穷非一日也臣愚私心不胜忧惧谓不可不使朝廷知之谨具奏闻知建康府洪遵上奏曰臣窃见今岁淫雨为灾江东西多被其害圣心焦劳哀矜恻怛之意溢於诏旨以至赈济米斛给借种本甚大惠也臣两蒙宣问已节次具奏讫臣体访太平州官私圩垾三数百所渰浸十之七八比之诸州受患最酷故虽未雨之前蚕麦收成今兹室庐赀产荡然一空扶老携幼转而之淮上者比比皆是州郡存恤甚至而缗粒有限催科及时其人不惟餬口之迫且无以输官自非急行蠲放税赋未易安集欲望圣慈特降睿旨检照隆兴二年乾道四年体例行下转运司委清强官前去被水县分捡视冲破圩岸全行损坏去处若干顷亩将第三等人户夏税和买倚阁一半第四第五等人户全行倚阁候丰岁带纳庶几流民闻之不致它徙自余州县被水尤甚者令逐州守臣核实申奏特与蠲减施行臣备数一路不敢不以闻惟陛下裁幸

遵又上奏曰臣今月十日恭准御前金字牌降下宸翰本路旱伤民有弃掷童幼於道令逐州守臣措置收养支过钱米当从御前给降恻怛之辞亡虑百数仰见陛下视民如伤如是切至臣遵依圣训即已施行讫臣滥膺阃寄屡以管下旱灾尘渎天听恭惟陛下轸念民瘼朝奏夕行支拨米斛两郡所得踰二十万甚大惠也惟是亢旱非常二稻扫地土坚於石间有微雨仅可洒尘不能滋润来麰又复可虑千里赤地十室九空七十之老以谓平生所未尝见上户粗支目前无以善後中下之家甚者或易子而食或赴井而死诚可矜悯臣窃见建康宁国太平广德去岁水潦蒙朝廷将三等以上夏税倚阁一半第四第五等全行倚阁自非陛下博施实惠则四郡之民已填沟壑矣臣契勘饶州南康之旱被害尤酷殆非四郡水灾之比今降指挥第五等人户夏税倚阁五分所谓第五等流离饿莩之余存者亡几臣愚欲望睿慈特降处分捡乾道六年十月十二日倚阁四郡夏税指挥行下庶几两郡数十万生灵蒙被大赐不胜幸甚臣叠冒冕旒无任惶惧激切之至

遵又乞倚阁饶州南康军夏税劄子曰臣等伏见建康府宁国府太平州广德军去年水潦陛下恻怛爱民将上三等夏税权行倚阁一半四等五等全与倚阁四郡之民赖以存活甚大惠也契勘本路管下饶州南康军今年旱暵最甚民间合纳夏税物帛并折帛钱今春虽稍得蚕未织造间遇旱乏食往往将丝逐急变卖州县催科由此费力然上供之数不敢稽违不免严督上户今来上限所催犹且未足其下限一半并系下户合纳目今阙食全赖官中赈给岂复更有输官况旱暵水潦事体一同欲望圣慈特降睿旨令饶州南康军将今年夏税物帛并折帛钱起发上限一半其下限合起一半权行倚阁候将来丰熟作两年带纳庶几贫下之户不至重困

遵又奏饶州南康军旱灾劄子曰臣契勘管下饶州南康军今岁旱灾非常早种不入土晚禾枯槁自六月中村民已食野菜草木目今米价虽未腾踊两郡饥民或有相聚为盗臣已於八月四日十日具奏讫窃见江西湖南间有旱伤去处已蒙朝廷指挥审量守令并委帅司监司劝诱米斛等第推恩今来本路未蒙行下欲望圣慈特降睿旨检照江西湖南已行体例以凭遵依施行

遵又上奏曰臣仰惟陛下近以甘雨愆期侧躬损膳忧勤形於玉色精诚上通霈泽响应臣因奏饶州南康军大旱面奉圣训以谓比来亢旱夜不安寝仰见陛下拳拳爱民如是切至今岁江东大稔惟此两郡接连江西旱灾尤甚人民流离或相聚剽掠州郡不即奏闻臣窃见去岁江西旱潦自非陛下轸念民瘼移粟他邦则两路之民已填沟壑矣臣已别具奏乞将本路见管常平米寛数拨下两州接续赈粜并乞检照江西湖南审量守令劝诱米斛指挥行下欲望圣慈早赐处分

遵又奏张运助饶州赈济劄子曰臣近准尚书省劄子奉圣旨捡坐湖南江西路劝诱上户出米赈济赈粜赏格劄下本司照会遵守施行臣仰体圣意即行印榜四百道晓谕及下饶州南康军督责守令务在实惠及民今据知饶州何伯谨申承左通议大夫敷文阁待制提举江州太平兴国宫张运劄子情愿自备人船装载米二千硕赴州仓送纳以助赈济本州见行措置分拨诸县讫臣窃详张运以侍从之旧独能为国敦尚义风为诸路倡诚可旌赏况积粟之家所在不乏使人人如运所为则饥民不至转於沟壑臣愚欲望圣慈特降睿旨量与推恩庶几有以激厉实荒政之一助也

遵又奏收养童幼劄子曰臣近准御前金字牌递到御宝封降下御笔闻本路旱伤民多艰食有弃掷童幼於道路者深为恻然可令逐州守臣措置於稳便处收养无使冻馁候至来岁食新以归其父母自十月为始奉行将收养过人数及支用过钱米逐月从实奏闻当从御前给降本路监司常切按行觉察无得灭裂徒为文具付江东帅臣监司臣已即时恭依圣训关牒本路监司并旱伤州军守臣奉行外臣谨具已行事件如後一收养童幼专委知县及廵尉盖知县之职於民尤亲廵尉日以警捕为事道路村野之间无所不历或有弃掷童幼皆耳目之所闻见庶几收养无遗

一童幼中有自能饮食者责付寺观收养官给钱米住持知事旬具养过人数及有无病患申官遇有疾患官给之药遇有死亡官给材木埋瘗

一小儿尚在乳哺者在城委都监城外委廵尉体探弓手及军伍有乳之家责令收养官给钱米都监廵尉旬具养过人数及有无疾病申所属病者从官给药死者官给材木埋瘗

遵又奏乞借桩管钱收籴浙西米劄子曰臣照会建康府管下常岁上江米船蔽江而下本路之所仰给今缘江西荒旱商旅止就建康府兴贩加之转运司照年例和籴必致踊贵臣窃闻浙西大稔官司又不曾抛降和籴万一失时富家射利储蓄米斛将来虽欲收籴亦不可得臣区区愚见欲就十月初委官往浙西以来收籴一二十万斛以为来春之备庶几可以少抑米价兼接济饶州南康军赈粜欲望睿慈许臣桩积钱内时暂借拨三五十万贯应副收籴春初照数依旧桩管不敢分文亏少

遵知太平州奏乞借江西米劄子曰臣契勘本州今岁灾伤甚於旁郡臣自到任讲求荒政惟恐不至比以官圩兴工两县所役二万夫日给钱米民赖以济今来修圩已毕缘河流日涸舟船艰阻商人觊望增价本州赈粜常平米今已数月加以修圩之费所余至少臣虽差官前去江西告籴未到窃虑来年艰食设或一日住粜愈见翔踊兼邻近宁国池徽州广德军皆系旱潦去处欲望圣慈特降睿旨於江西桩积米逐州量拨三二万斛接济出粜令项桩管价钱候秋成收籴填还於国无损於民有利官米虽未即来庶几商人闻知以为朝廷支拨米斛不致深藏固惜以须重价实为数郡之幸冒犯天听不胜激切俟命之至

知长沙王师愈论和籴之弊疏曰臣窃见和籴之法本欲利民而足用湖南行之乃大不然其名则美其实则重为民害始也无见钱以为籴本或给官告度牒或给三合同关子或给乳香茶引令州县变转现钱不免强敷之於民甚者拨有名不可催之积欠从而追扰其为害一也次则以本钱不足或低估价直或多量升斗出纳之际加以官吏欺弊其为害二也终则装发纲运雇船水脚之费无所支破又从而取之於民若运至荆襄间泝流而上江路辽远水浅难多动经年岁所费又倍之其为害三也是故民之所忧者水旱所喜者丰年今则丰年之忧乃甚於水旱以三害若此耳臣又闻每岁诸路漕运自可足一岁之用只陷折至百余万石遂和籴以补其缺诚能措置漕运不致陷折虽免和籴可也纵不能全免或不得已而为之明拨本钱及支破起纲之费庶几事举而民不被害惟陛下留神幸甚

师愈为江东转运使借米赈济劄子曰昨奉御笔令预讲捄荒之政已恭依具奏仰惟宸心忧民切至臣等敢不上体圣训蚤夜讲求如薄刑缓征已责劝分凡寛恤之事各已次第施行外窃谓捄荒之政虽有珠玉金银不能疗饥其所急者莫急於食遂多出文牓招诱客旅於有米之地广行兴贩前来出粜严戒场务不许作名目收税苛留缘地里遥远米未可卒至其价日增不得不虑抑尝询究往年一州旱则取给於邻州一路旱则取给於邻路故易以办集窃闻今年之旱稍广大江东西至於荆襄淮甸亦多不熟虽招诱客贩遣官收籴政恐米亦艰得未可指准臣等窃见从来饥俭之岁人情易得皇皇若所在县镇乡村有米可籴人心自安若无告籴之处往往便扶携妻子就食他乡此不可不预有以安之臣等相度若候诸处兴贩收籴到来亦须是一两月之外况有无未可知流民一散收之则难臣等切见朝廷见桩积在建康府太平饶信州等处米斛无虑百七八十余万硕谷五十余万硕而常平义仓不在此数其间亦有七八年前所积之米恐易得腐坏累蒙朝廷指挥令以新易陈臣等今来欲乞存留见米一百万硕谷二十万硕以备总领所逐月支遣两司官兵可准一年之数余外有米谷欲望圣慈许臣等兑借米三十万硕谷二十万硕通融就便分散诸州县量旱伤轻重随多寡赈粜先次散榜晓示令人户通知又从而发常平米以赈济之如此则民心可安不至流移而乡村豪富有米之家见官司赈粜赈济徧及远近决不至闭粜又客贩之米或来则亦不敢乘时要索高价如此庶几民不艰食全活者必衆此诚莫大之实惠所粜到价钱臣等自当认数收簇寄纳桩积库才候来年稍熟便行收籴补还以陈易新公私两济何以加此今来控陈似若太早正恐往返待报动经旬月傥至急阙临期有请缓不及事是用冒犯天威详悉奏闻伏望圣慈早赐施行

中书舍人崔敦诗经筵附进救灾五事状曰臣备数经筵轮当供进故事臣谨録太宗皇帝所以速於救灾之事上进臣窃谓天久不雨今虽未见灾伤的实臣先事而言有当早正而亟行者五事条列如后

一救灾恤患全赖监司守臣若监司守臣不得其人责以赈救洎至施行失序民有流殍虽行黜责已为无益臣愚欲乞睿慈明谕宰执深诏台谏先次谨察灾伤路分监司癃老庸懦及循常无才不足倚仗者奏闻令三省选择易置却令诸漕臣常平官一面开具管下缺雨州郡守臣有无癃老庸懦及循常无才之人限一月各具保明闻奏取自圣裁施行向使监司郡守皆得其人则朝廷无所虑矣

一臣闻周礼荒政十有二除盗居一臣窃见诸州禁军自来纪律废弛往往不着营房不成行伍仓卒难集切恐一夫奋臂於市人无当者防备镇压虑所当先臣欲乞睿旨旱伤路分安抚司申严条制令诸郡尽刷禁军自九月始逐日点集教阅至来年四月止其廵尉弓兵亦令诸州严行戒束不得名色占破尽数根刷各就本处逐日教阅施行

一臣窃见近者朝廷第去岁救荒之赏监司守臣皆有等差臣窃闻去岁灾伤州县官吏宣力者多今赏不及无以为劝臣欲乞睿旨行下诸路漕臣常平官及州郡将来救荒各先具逐州逐县所差官吏职位姓名闻奏俟至结局并议第赏如有旷败亦行责罚庶几上下协济保无误事

臣伏见在法灾伤检放及七分以上赈济贷给具有成法臣窃见州郡检放自来统以逐县灾伤纽筭分数然一县壤土高下不齐此熟彼凶有至悬絶且如一乡灾伤有及十分若使统计一县不及七分则十分被灾之乡例与轻灾乡分一同不被厚恤今来检放月分在近臣欲望睿旨今後纽筭灾伤分数各以逐乡为率凡及七分已上并令依条施行

一臣伏见诸路州县有早禾得水成熟正当刈获及有下田乘旱已施布种去处可望微稔今来车澳尤急访闻官司驱催夏税不知体恤输绫则拘留暴?纳绢则揉汚退换缘此农民淹留废业不得趂时了办接济口食臣欲望睿旨令诸路监司严行觉察按劾闻奏其四等以下零欠亦当酌量权行倚阁施行

参知政事周必大论和籴疏曰臣昨闻见商量和籴行在约三十万石既是地近不妨临时降旨今偶闻米价日减恐目下便合施行但近缘印会子稍多止可作七百七十一文行用若更捐一二分见钱则所费不过一二十万贯而轻重相权其利极博此事臣思之甚审盖将来有所调发不患见钱不出故也又臣每闻陛下预念年岁之丰歉虽隂阳家说亦行采访臣未尝不叹仰圣德孜孜民事顷刻不置非如羣臣止苟目前而忘远虑也臣数日前因五更视月见岁星粲然於其傍考之占书亦主岁饥尝问太史局官或云是犯或云近尔以臣观之有德可禳圣主固已优为有备无患人事自当预计但令储米稍广则所谓钱物自可力致

吏部侍郎李椿奏常平义仓疏曰臣窃见义仓法自隋唐以来行之以备凶年赈给灾伤下户其利甚博其常平仓数十年来无籴本收籴徒有常平之名而无其实惟有义仓米在焉盖本聚米於乡村里正之家过凶岁则给散不致农民流徙建议者因里正间有侵盗遂移贮於县仓固自难以及於乡村人户顷年州郡又皆令人户赴州仓输纳苖米随苖带纳义米遂不复及於县民所以每遇歉岁民必流徙虽无里正侵盗之患而官司移兑侵借陈腐化为尘土灾伤则惠不及民可谓因噎废食盖失义仓本意远矣仰惟陛下矜恤元元一遇岁歉则劳宸虑数下诏旨劝谕赈粜存拊之意备至而州县之间不过於州城县郭出粜官米略能薄济市井之人而农田之家不预况农家聚米而不得食实为未允其或煮粥给散始则稍稍赡给饥民辐辏则聚民饿死者不知其数是不得其术反致杀之尤非赈给之法今来连岁丰稔粒米狼戾不可恃以为常而不为之备臣愚欲乞今後将随苖义仓米止令就逐都保置仓输纳保正副掌管依界交割仍止令纳谷庶可存留县尉封廒逐季点检遇凶歉则县佐官量事给散申提举司照会检察设有保正副侵盗亦自可以陪偿比之在州仓陈腐兑换艰难专?侵移而农家不得食无以救凶岁事体大段不同仍免官司般运赈粜作弊农家流移诚为实惠今具画一如後

一逐都保除沿边州县外於有人烟去处约谷之多少以五年之数为仓廒保正副掌管听为团仓逐年旋增置

一县给受纳随苗义仓谷团印赤历付逐都保正收掌受纳每旬具数县尉躬亲盘量封廒

一县别置义仓簿销注驱催随税簿赴州用印一义仓钞二纸一钞给人户一钞县照销簿即不得官卖钞纸

一人户先就本都纳义仓谷请钞连粘於苖米钞前送纳苗米未纳义仓不得交苖米

一义仓团印用至省限满日缴申县毁以防作弊其残欠却令赴县仓交纳用县印印钞以别省限外输纳之人

一每都听募?子一名同保正副掌管仓谷於受纳时听收量谷利润钱每?不过三文足保正副听量收利润以为修仓费用每石不得过二十文足

一官员季点义仓随行公人辄有搔扰并行重録其县给团印历有取受者准此听人户越诉官员罚俸甚者委按察官奏劾

一逐都贫富不等遇歉岁隣近都分有无赈给不出三十里之外

一逐都置板榜於仓前约束备坐朝廷置义仓所以备灾伤忧民之意劝谕人户依时输纳乾好米谷保正副在意掌管毋或侵耗遇有灾伤从实申官乞行量散免有流移之患务得实惠

一有未尽事理令提举常平司条具申请施行一义仓既有谷在乡村所有诸州县见在义仓米并拨充常平仓遇水旱灾伤则减时价赈粜收本钱以充丰岁籴本既有籴米则常平之法不为虚文一举而两得之仍申严常平借兑之法守而勿失诚为久远之利

唐仲友台州入奏劄子曰臣伏覩近岁屡稔而户口日衆官用寖广公私蓄积未至充衍年一不登民已艰食陛下轸念元元力讲仁政所以周急继困慰安小民便利百姓之道甚备臣虽至愚愿效管见窃覩近降指挥私下债负守令劝谕富室上户更加接济容令寛限了还如是贫乏委无从出不得因此转利为本及非理准折亦须蚕麦成熟方可旋行理索臣谓劝谕借贷最为救荒之急此令既行为利甚博臣愚尚虑旧新债负并在蚕麦细民必困理索富民虑借者不能并还未乐借贷更宜明为期约示之必信臣闻本朝司马光以河北灾伤条赈赡之策曰富室有蓄积者官给印历听其举贷量出利息候丰熟日官为收索示以必信不可诳诱臣谓光言於今可行欲望陛下采光之策明降睿旨下诸路转运司应灾伤州县并令守令劝谕富民自陈蓄积之数除存留其家岁计之外实余若干以十分为率七分出粜三分借贷愿多以分数借贷者听本县印给簿历开坐指挥约自日下至麦熟以前节次借贷簿历合用同印记簿在富民历付借者每月取息不得过三分其乡例不得将旧债作新借之数其旧欠自从已降指挥蚕麦成熟旋行理索其新借至秋成日却据印给簿历理索此後应成熟处不许富民陈乞再给簿历自如常年乡例借贷惟有灾伤方可从州县陈请举行免於习常乃为良法此令惟出朝廷民无不信如蒙圣慈采纳乞下户部勘当疾速行下庶几远方之民蚤沾实惠不胜幸甚

蔡戡乞平籴上奏曰臣闻谷贵伤民谷贱伤农古今通患也是故有平籴之法李悝行之於魏耿夀昌行之於汉彭果行之於唐皆因谷贱增其价而籴谷贵损其价而粜亦古今良法也粤自去岁江浙大稔斗米之直百五六十钱今浙西雨阳时若高下之田皆有丰登之望新谷既升其直愈贱老农咸谓数十年来所未尝有古者谷贱伤农今者农末俱伤公私皆病之田家作苦十得一稔欲以输租偿债今也负担适市人莫之顾不得已而委之仅得千钱而去一岁所入不足以纾目前之急何暇为後日计所以粒米狼戾而不免於冻饿也米价既贱钱币益重人所艰得何敢轻费所在客旅稀少市井萧条工商游手之徒莫不坐困民间钱既艰得冬租縻费夏税物帛无所从出州县催科所以劳扰倍於常年此皆谷贱之患也夫欲利农民不若行平籴之法今秋成在即臣愚欲望睿旨行下户部委官於苏常湖秀四川踏逐空闲寺宇置塲收籴随市价低昂而少增之吏胥乞觅者坐以重罚米价既增又无它费利之所在不惮远近自当连樯而至所籴既多可以代江湖上供之数却截留纲运於沿江州军桩管以为边备不唯民力裕边备足它日万一有歉岁损价而粜亦可以济饥民补国用也

光宗时蔡戡乞赈济上奏曰臣窃见八月十日以後连夕大雨本府管下天目诸山洪水暴发余杭临安新城被害最酷富阳於潜钱塘次之余波及於盐官仁和小则渰浸田亩大则漂荡庐舍甚则丧失躯命且以六县言之溺死者千人被害者五万余家旬日之後水势方退禾稻渰没根株腐烂秋成既已失望饥民无所得食虽蒙圣慈特遣使者捐金发廪徧行赈济恩泽至渥然但可纾目前之急耳此去夏熟尚有七月若人人而给则廪粟有限饥民无穷臣窃计五万余家约三十万人大人小儿各居其半大人日给一升小儿日给半升日支米二千二百五十石月支米六万七千五百石半年为期约用米四十万五千石以临安六邑费粟已四十万石今岁淮浙诸郡悉以旱告朝廷恐难徧给臣区区管见不若行赈粜之法计口给历减价与之庶几所费不多所利甚博可以接续不至中辍反误饥民臣伏见朝廷桩管米见在一百七十万石每岁收籴正欲为水旱凶荒之备其间亦有积年陈粟自当易之以新臣妄意拟於桩管米内且借三十万石减价赈粜照得元价每石贰贯叄百文省量减叄百每升只作二十文省出粜庶使饥民易於收籴以三十万石计之县官所损不过九万贯而所活饥民至三十万其利岂胜言哉欲望圣慈特赐详酌行下省仓下界或丰储西仓水次近便处支拨所有水脚縻费本府自行出备官吏添给本府自行措置赈粜之後收到钱数逐旋解还司农寺一面收籴新米补足元数公私实为两便

宁宗即位初接伴使彭龟年论苏秀等州水灾疏曰臣伏自初九日陛辞初十日出国门十一日至秀州十二日夜至平江府从此蹉程前去不敢住滞迓客一事自有故常不足重廑圣虑唯是自离国门见沿涂积潦渰浸民田目即未收之稼已不可救已收刈者多用竹木架阁在田连日积隂不解雨势未已亦必损烂犹有向去系利害之深者百姓乏食全望麰麦以相接续而田水不去天霁未期设使麦不入土民无所恃流移饿莩断不可逃陛下罪已求言倒廪赈给固足以上感天意而灾变未消实有可惧臣愚欲望陛下明诏大臣讲求亲切及民之事共致恳切事天之诚每事求实不为虚文登进忠谠以壮阳德斥远邪佞以消隂沴庶几圣德又新天心昭格臣远去阙廷辄因目所亲睹之事邮置以闻仰助陛下寅畏干冒天威无任战栗

贴黄臣窃见汉元帝时日青无光弘恭石显等皆指以为周堪张猛用事之咎及斥堪猛复有日变元帝乃召昔言咎在堪猛者切责之陛下遇灾而惧不愧宣王然臣深恐小人别有指陈上惑天听施行或谬恐未免为元帝之悔臣愿陛下听言之际更加精察择是而从不胜幸甚

龟年又论淮浙旱潦乞通米商仍免总领司籴买疏曰臣闻遏籴霸者之所戒闭籴诸侯之所羞而况人主君临天下一视同仁岂可使有彼疆此界之分如秦人视越人之肥瘠而不恤哉窃见今岁淮东两浙多被旱潦如常润扬楚盱眙等处当此收成之时斗米至为钱四百上下无下三百足陌者近日行都米价顿增至烦朝廷辍军储给粜以纾目前而米价依旧不减异时春冬之交必大翔踊实为可虑访闻江西湖南北州军间有丰稔去处设使就彼和籴又恐官司交易易得成扰收籴津运倍有所费据臣愚见不若通商最为上策欲望圣慈行下三路漕司俾之约束沿流州县不得遏籴如商旅米船特免力胜税钱至岁终而止不得妄以它货阻滞客旅如果有它货令所至州军勒客人别用舟装载依法收税仍关报前路官司从漕司多出文牓晓谕商旅闻此必须方舟而下不特移粟之惠可以救民而塩课必增亦以利国事莫便於此者

嘉泰二年叶适上奏曰臣病苦余日圣恩垂怜使转漕湖外守符泉南今又特蒙收召入奏之初有两处职事不敢不陈愚虑臣采湖南士民之论以为二十年来岁虽熟而小歉辄不耐地之所产未最盛而中家无储粮臣尝细察其故矣江湖连接无地不通一舟出门万里惟意靡有碍隔民计每岁种食之外余米尽以贸易大商则聚小家之所有小舟亦附大舰而同营展转赈粜以规厚利父子相袭老於风波以为常俗其不耐小歉而无余蓄势使之也故每遇小歉闾里不能自相给惟仰州县赈救城市之民青黄未接食於常平者十家而九此事诸司当任责而漕司为一路通融有无之处其责尤重然湖南漕司岁计所入甚少比江西才十之三四比湖北才十之五六曾不足以支本司一年之经用向者团簇大军钱数多总司所取不尽可以通借故不自觉而反冒富厚之名自大军钱屡减旧额总司按籍尽取积以岁月坐致漏底今漕司索然穷匮者五六年矣除凑足交头之外每遇新旧交易使者与属官聚议搏手无以具接送之费臣比承乏诸郡小歉虽先事讲求荒政终不能有所捐贷为诸司之倡去岁祁阳蒋圈十借粮作过守令张皇一时骇动幸而就擒欲出少米以哺之力不能及竟闵默而止臣以为一司事力殚乏至此平居不足以自存万一水旱急难辜负任使利害不细臣每念漕司所得属郡财赋久有定规不可复取本司当自择其间利源与州县百姓不相干涉及他司有例可以参酌施行者以渐经理庶稍有余积为万一水旱急难百姓指准之地此诚一路之急政不可忽也臣顷虽熟计不敢奏陈盖剏始既难而臣方病昏不能胜任今有通练敏达之士授以意指俾之讲求许其自行无使贻害足以为一路之预备寛九重之顾忧岂不幸甚

嘉定元年秘书省着作佐郎杨简上奏曰臣不胜痛心疾首以告陛下亦知近在都城之内外民有饿而夺市食者乎又知有父子俱饿知必不能俱生遂沈其子女於江者乎臣所闻已不一而况於所不闻乎都城之东有其妇悯舅姑之饿曰妇当鬻身助给舅姑闻其言自经死舅知姑死舅又自经死子归知父母死又自经死妇以舅姑及夫俱死又经死又有取小儿烹食之者呜呼痛哉近在辇毂之下而饿死者至於此极而况於远者乎又况於淮民相食妻食其夫屍弟食其兄屍至於父子相食其屍陛下为民父母而有此羣臣之罪也孟冬之月臣闻朝廷有所忘浙西桩积米仅二十万斛臣亟请於前左丞相钱象祖乞尽以给助淮民象祖吝不与今闻淮民啸聚得非前者吝米所致虽二十万斛未足以尽活淮民而淮民知朝廷赈恤诚意所及或不至大乱近虽未有急报然朝廷岂可不亟为之图望陛下急诏大臣痛切为民为国集羣臣详议先根刷诸路常平及凡桩积米数复别议利害或命百司各竭谋虑询访以闻今徒聚百官於行都扰扰焉往来泛泛焉从事循循焉度日而已不使之出其胷中所藏道其所尝见闻共议共计内外多少财用陷没於赃吏之手郡县多少财用徒费於迎新送旧而不思择贤久任内外多少财赋费坏於三年之科举取浮薄昏妄背理伤道之时文驱士子为不肖使害民坏国家诸军虚籍不知其几以虚籍之数济饥民何为乎不可又闻淮民之饥者欲渡江江上郡守有遏之者结怨饥民是激之使为乱又闻有赈济官以淮上饥民啸聚申上司至於累累而上司杳不报为上司者昏缪至此而朝廷未闻黜陟臣大惧养宼危社稷也臣思执政大臣必患乏才乏才因於拘资格臣稽古昔未尝用资格人才难得幸得一人而又以资格废则何以济民何以弭寇何以安社稷望陛下力谕执政唯择贤才毋限资格务循古道以济民弭寇安社稷臣不胜惓惓

历代名臣奏议卷二百四十七








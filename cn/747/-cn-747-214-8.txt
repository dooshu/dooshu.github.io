○上薛令文章启

某启：一昨恭承显命，垂索拙文，奉恩荣，心魂若厉，幸甚幸甚。某闻鸿钟在听，不足论击缶之音；太牢斯烹，安可荐羹藜之味？然则文章薄伎，固弃於高贤；刀笔小能，不容於先达：岂非大人君子以为道德之薄哉？某实鄙能，未窥作者，斐然狂简，虽有劳人之歌；怅尔咏怀，曾无阮藉之思。徒恨迹荒淫丽，名陷俳优，长为童子之群，无望壮夫之列。岂图曲蒙荣奖，躬奉德音，以小人之浅才，承令君之嘉惠，岂不幸甚！岂不幸甚！伏惟君侯星诞（一作挺）秀，金玉闲成，衣冠礼乐，范仪朝野。致明君於尧舜，皇极允谐；当重寄於阿衡，中阶协泰。非夫聪明博达，体变知机，如其仁，如其仁。方当拔俊赏奇，使拾遗补阙，坐开黄阁，高视赤松，然後与稷、契、夔、龙，比功并德，岂徒萧、曹、魏、丙，屑屑区区而已哉？某实细人，过蒙知遇，顾循微薄，何敢承？谨当毕力竭诚，策驽磨钝，期效忠以报德，奉知己以周旋。文章小能，何足观者？不任感荷之至。


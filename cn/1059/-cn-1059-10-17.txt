○九尾龟

海宁百姓王屠与其子出行，遇渔父持巨龟，径可尺余，买归系着柱下，将■〈羔上火下〉之。邻居有江右商人见之，告其邸翁，请以千钱赎焉。翁怪其厚，商曰：「此九尾龟，神物也，欲买放去。君从臾成此，功德一半，是君领取。」因偕往验之。商踏龟背，其尾之两旁露小尾各四，便持钱乞王，王不肯，遂烹作■〈羔上火下〉，父子共啖。是夕，大水自海中来，平地高三尺许，床榻尽浮，十余刻始退。及明午，翁怪王屠父子不起，坏户入视之，但见衣衾在床，父子都不知去向。人或云：害神龟，为水府摄去杀却也。 【 吴人仇宁客彼中，亲见其事。】


上学部尚书唐春卿书


按：此信写于一九一〇年三月，据丘逢甲未刊稿校录。唐春卿即唐景崇，是唐景崧之弟，清末出任学部尚书。丘初致贺电，旋写此信力陈己见。春卿世丈夫子大人函丈：

敬肃者，前月闻长学部，曾致贺电贺者，为天下贺得人。盖名之曰学部，顾名思义，固当以有学者尸之；今得吾师，故为天下贺也。自有管学以至设为专部，今且十年，天下亦纷然言学矣；然起视天下学务，今果何如？夫为政在人，古之明训。各行省教育行政，以提学使总其成。今视各省之所谓提学，知学者固有其人，而漫以无学充之者，亦岂能谓无？自改设学司，位介藩、臬，凡藩司护抚或出缺而代者，未来则以学司署藩，其署学司则臬也，而不知谁何之候补道，亦可觊而得之，其学不学则不计也。一省之间，一学司之任，一岁或三四易人，如此欲其教育之进步得耶？此其可议者也。京师万里，部中行政之宏纲大旨，外间固不能尽知，然数年以来，天下学者皆窃有法令牛毛之叹；其间为教育谋进步者，固不可谓无，然而钳束防遏之者，居其十九，新学家所谓消极主义，非积极主义也。条教所颁，务为繁密，即以表册一事言之，其式经今已四五易而不止，每易即须更造，每造即须数份；官立之校有文案书记，尚能勉赴期会，所苦者民间公私各校耳。官书星火，学司以部限之严下行州县，州县以为此新政考成所在，乃不能不签差添役守，催民间之公私各校，于是学校之门，乌帽青衣之徒乃日得以叫呼冲突，此何等景象也？表册者为统一计也，乃已有部颁之表册，又有学司自定之表册，一岁之间，式复数易；一表册之造未已，一表册之式又来，繁复乖忤，令人瞠目。而期限维严，怵以威令，势使校员不能不舍其上堂授课之时间，流汗填钞，上应官命。年来民间所谓热心学务者，类多嗒然若丧，顿改初心，原因固不止一端，而即表册一端，其所谓行政者现象乃竟如此，此欲其教育之进步得耶？此其可议者也。

今夫言新政者，以为新政固所以利民，然起视民间，其利未知何如，其害固已痛心疾首。盖行政不能无款，而新政之款尤多，则不能不出于横征苛抽；无论在事者之借新政为中饱也，即涓滴归公，而穷剥极敲，民间已骨立待毙。年来繁富之省皆成贫瘠者，可知足寒伤心，民怨伤国，其所以致此，固不能独谓咎由办学，而办学亦其一也。官制已新，冗员必汰，而起视所谓新政衙门，冗员尤甚于旧。一公所也，分为数科，科有专责矣；而每科之员，能治其科之事者，十仅二三，或并无之。向之谋差谋缺之不易得者，今皆以新政衙门为捷径。马曹不知几马，庖人不能治庖，坐耗太仓，朋为雀鼠，此固不独办学之员为然，而今日中外办学之员，亦其一也。凡此者吾师当已深知而熟计之，无待繁陈。而犹不能已于言者，则以弟子办学已十馀年，虽了无长进，而天下学者幸不归以顽固之名，身为学员，亦必不至诽谤学务；海内最先倡言立宪，此身亦居其一，今日尚冀其成，亦必不至与新政为仇。然其言犹如此，则其所望吾师于今日者，其为天下计之意可知也。抑尤有不能已于言者：天下纷然言新学亦且十年矣，莘莘学子，其新智识未知如何，而旧道德已不可问；不独道德，即文学亦骎不可问，前之所言，特政事耳！天下未有不由生于其心而害于政事者；今人心若此，可忧方大。弟子无德无位，亦日夜焦心苦虑，谋所以救正之方；而至今未之有得也，惟幸吾师有以教之。手肃上叩

钧安。伏维慈鉴。不备。

弟子　丘逢甲拜肃　三月二十二日






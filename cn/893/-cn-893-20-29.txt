陪侍郎叔游洞庭，醉后三首





《元和郡县志》：洞庭湖，在岳州巴陵县西南一里五十步，周回三百六十里。



今日竹林宴，[一]我家贤侍郎。

三杯容小阮，醉后发清狂。[二]

[一]袁宏《竹林名士传》：阮咸，字仲容，籍之兄子也，与籍俱为竹林之游。



[二]《汉书·昌邑王传》：“清狂不惠。”苏林曰：“凡狂者，阴阳脉尽浊，今此人不狂似狂者，故言清狂也。或曰：色理清徐而心不慧曰清狂。”清狂，如今白痴也。琦按：诗人所称，多以纵情诗酒之类为清狂，与《汉书》所解殊异。





其二





船上齐桡乐，[一]湖心泛月归。

白鸥闲不去，争拂酒筵飞。

[一]《广韵》：“桡，楫也。”





其三





刬却君山好，[一]平铺湘水流。

巴陵无限酒，醉杀洞庭秋。

[一]《广雅》：“刬，削也。”《北梦琐言》：湘江北流至岳阳，达蜀江。夏潦后，蜀涨势高，遏住湘波，让而退溢为洞庭湖，凡阔数百里，而君山宛在水中，秋水归壑，此山复居于陆。《岳阳风土记》：君山在洞庭湖中，昔人有诗云“四顾疑无地，中流忽有山”，正谓此也。夏秋水涨，皆巨浸，不可以陆行往。杨齐贤曰：君山，在洞庭东，距巴陵四十里，登岳阳楼望之，横陈其前。君山之后乃大湖，渺茫无际直抵沅、澧、鼎三州。《通典》：岳州巴陵县，汉下隽县地，古巴丘也，有君山、洞庭湖。






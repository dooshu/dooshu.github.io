谢两宫圣母疏


臣母伏蒙钦取到京就养，今日仰荷圣母慈圣宣文皇太后，特赐金纍丝镶嵌青红宝石珍珠长春花头面一副，珍珠宝石环一双，红罗蟒衣一匹，青纻丝蟒衣一匹，红蟒衣袄儿，绿膝襕裙一套，青纻丝蟒衣袄儿、绿纻丝暗花裙一套，银八宝豆叶三包，每包二十两，荤素盒八副。该慈宁宫管事太监谨柯、陈相，恭捧到臣私第。谨叩头祗领讫。

慈光下被，天赉洪敷，凡在听闻，举深忻跃。矧身膺异数，独被隆施。捐糜此躯，未足言报。臣母子诚不胜顶戴感切之至。

圣母仁圣懿安皇太后，赐金纍丝首饰一副，织金闪色纻丝六表里，荤素盒八副。谢疏同。

（俱奉圣旨：览卿奏谢，圣母知道了。礼部知道。钦此。）






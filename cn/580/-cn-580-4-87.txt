列传第八十七 赵孟頫〔赵与{票灬}　赵大讷〕　叶李


赵孟朓字子昂，湖州归安人。宋太祖裔孙秀王子偁五世孙也。幼聪敏，读书过目成诵。宋亡，益自力于学。吏部尚书夹谷之奇荐为翰林编修，不就。

侍御史程钜夫奉诏搜江南遗逸，又荐之。入见，孟朓神采秀异，世祖称为神仙中人，使坐于右丞叶李上。御史中丞奏：“孟朓亡宋宗室，不宜侍左右。”钜夫曰：“立贤无方，乃陛下之盛德，此言将陷臣于不忠。”帝曰：“彼何知。”命左右宣敕逐之出。会立尚书省，使孟朓草诏颁天下，帝览之，喜曰：“卿言皆吾所欲言者。”诏集百官于刑部议赃律，以至元钞二百贯为满论死，孟朓曰“始造钞时，以银为本，虚实相权，今则轻重相去至数十倍，故改中统钞为至元钞。异日至元钞必复如中统，计钞抵法，疑于太重。古律以米、绢论赃，谓之二实，最为适中。钞乃宋人所造，施于边郡，今袭用之，以此断人死命，恐非良法。”或以孟朓南人年少，议国法不便，厉色责之。孟朓曰：“人命至重，立法不当，人将不得其死。孟朓奉诏与议，不敢不言。”其人默然，议罢，出谢曰：“吾失在不学，细思之，公言是也。”

执政拟孟朓为吏部侍郎，参议高明持不可。二十四年，授兵部郎中。至元钞滞不行，诏遣尚书刘宣与孟朓乘驿至江南，责行省慢令之罪，左右司及诸路官则径笞之，孟朓不笞一人复命。桑哥为丞相，钟初鸣，即坐尚书省治事，六曹官后至者笞。孟朓一日后至，断事官引受笞，孟朓入诉于右丞叶李，李责桑哥曰：“古者刑不上大夫，所以养人廉耻，公笞郎中，是辱朝廷也。”桑哥惭，慰遣孟朓，自后惟曹史以下始受笞。孟朓行东御墙外，道狭，马踬坠于河，帝闻之，赐钞五十锭，命移筑御墙，其为帝眷厚如此。

二十七年，拜集贤直学士。是岁地震，北京尤甚，帝幸龙虎台，深忧之，遣平章阿剌浑撒里驰还上都，召问集贤、翰林两院官致灾之由，戒毋令桑哥知。两院官畏桑哥，莫敢言。孟朓与阿剌浑撒里善，密告之曰：“今理算钱粮，民不聊生，地震之变，殆由于此。宜大赦天下，尽与蠲除，庶几天变可弭。”阿剌浑撒里入奏，帝从之，已草诏，桑哥怒谓必非上意。孟朓曰：“凡钱粮未征者，其人死亡已尽，何所从取？不及是时免之，他日言事者，以失陷钱粮数千万归咎尚书省，丞相何以自解！”桑哥悟，乃曰：“吾料不及此。”诏下，民大悦，咸额手相庆。宋故相留梦炎降，帝用为礼部尚书。一日，帝问梦炎与叶李优劣。孟朓对曰：“梦炎，臣之父执，其人重厚，笃于自信，好谋而能断，有大臣器。李所读之书，臣皆读之，所知所能，臣皆知之能之。”帝曰：“卿以梦炎贤于李耶？梦炎在宋为状元，位至丞相，贾似道误国罔上，梦炎依阿取容，李布衣，乃伏阙上书，请斩似道，是李贤于梦炎明矣。卿以梦炎父执，不欲斥言，可赋诗刺之。”孟朓赋诗曰：“状元曾受宋家恩，国困臣强不尽言；往事已非那可说，且将忠直报皇元。”帝称善。

孟朓退谓奉御彻里曰：“上论贾似道误国，责留梦炎不言，今桑哥误国之罪甚于似道，我等不言，他日何以辞责！然我疏远之臣，言必不听，公为上所亲任，读书知义理，能为天下除残贼，真仁者之事也。公必勉之！”既而彻里至帝前，数桑哥罪恶，帝怒，命卫士批其颊，血涌口鼻，仆于地。少间，复呼而问之，彻里执奏如初。会大臣亦有继言者，帝大悟，遂按诛桑哥。后彻里与孟朓论及此事，叹曰：“使我有万世名，子昂之力也。”

尚书省罢，执政多以罪去，中书参知政事贺胜以不通文字，请帝早简辅相。帝周视左右，乃属目于孟朓曰：“卿可至中书，参决庶务。”孟朓固辞。帝问：“阎复、宋渤何如？”孟朓对曰：“皆非相才。”诏孟朓出入宫门无禁，且谓孟朓曰：“朕年老，聪明有所不逮，大臣奏事，卿必与俱入，或欺罔，卿即为朕言之。”孟朓谢不对，后乃力请补外。二十九年，出为同知济南路总管府事。佥廉访司事哈剌哈孙素苛虐，与孟朓不相能，以事中之。会修《世祖实录》，召孟朓至京师，乃解。大德二年，除汾州知州，未行，召书金字藏经，仍命举能书者自随。事竣，改集贤直学士、行浙江等处儒学提举。至大元年，迁泰州尹。

仁宗在东宫，素知孟朓贤，召为翰林侍读学士、知制诰同修国史。及即位，擢集贤侍读学士。皇庆元年，改翰林侍讲学士，转集贤侍读学士。是年，河间路进嘉禾有一茎数穗者，诏孟朓绘图，藏于秘府。延祐元年，迁集贤学士、资德大夫，进拜翰林学士承旨、荣禄大夫。帝眷孟朓甚厚，字而不名。尝以孟朓比唐李白、宋苏轼，又言孟朓过人者数事：一帝胄，二美姿仪，三博学，四操履纯正，五文词高古，六书画绝伦，七旁通佛老之学。或言孟朓为赵太祖子孙，帝作色曰：“汝言赵子昂，岂家世不及汝耶！”其人惶惧而退。又有言：“国史载兵谋战策，不宜使孟朓与闻。”帝曰：“赵子昂世祖所简拔，朕悯其老，隆以礼貌，使典司著作，传之后世，汝辈妒之，何也？”孟朓常累月不朝，帝问左右，对以年老畏寒，敕御府赐溪鼠翻披。

初，孟朓用程钜夫荐起家，后钜夫以翰林学士承旨致仕，孟朓代之，先往拜钜夫而后入院，时人称为衣冠盛事。六年，谒告归，帝遣使赐衣币，趣之还朝，以疾不果行。至治元年，诏孟朓即其家书《孝经》，赐上尊及衣二袭。是岁卒，年六十九。赠江浙中书省平章政事，追封魏国公，谥文敏。

有《松雪斋文集》十三卷。杨载称孟朓之才为书画所掩，知其书画不知其文章，知其文章不知其经济之学，人以为知言。孟朓妻管氏，子雍，并以书画知名。仁宗取孟朓及管氏与雍所书，装为一帙，识之曰：“使后世知我朝有一家善书者。”雍官至集贤待制。孟朓弟孟飐，字子俊，亦工书画。宋宗室仕元者，又有赵与璟、赵大讷。

赵与璟字晦叔，宋宗室子。登进士第，为鄂州教授。至元十一年，伯颜渡江，与璟率其族人诣军门上书，力陈不杀人可以一天下，且乞全其宗族。后伯颜入朝，世祖问宋宗室之贤者，伯颜以与璟对。十三年秋九月，遣使召至上都。与璟幅巾深衣以见，言宋亡由于误用奸臣，词旨激切，世祖为之感动。即授翰林待制，进直学士，转侍讲。疏陈江南科敛，及发宋攒宫，宜禁之，帝虽不能用，然不以为忤也。

二十七年，京师雾塞。明年正月甲寅，虎入南城。与璟又疏言权臣专政之咎，退而家居待罪。未几，桑哥败，平章不忽木奏与璟贫窭有守，世祖曰：“得非指权臣为虎者耶！”赐钞万三千贯，岁给其妻子粮。累迁翰林学士。成宗即位，特命官其子孟实以终养。大德七年卒，命有司赙钞五千贯，赠通议大夫、礼部尚书、上轻车都尉、天水郡侯，谥文简。

赵大讷一名良胜，字敬叔，浦阳人。宋周王元俨十世孙。有学行，由全州录事累转龙溪尹。俗尚鬼，垒石为紫衣神祠，黠者藉为奸利。大讷投其像江中，移石修孔子庙。邑豪杀人，郡守受其赇出之，大讷抱案牍诣府，历数其奸。守怒，中以他罪，改永春尹，俄调永嘉。永嘉计口赋盐，民病之，大讷建议，令富商转售瑞安。猾吏伪为官书，诬贫民盗贩，民自杀者三人，府下大讷讯之，卒正猾吏罪。除温台等海运千户，改知永新州。境内鹄湖罗陂为群盗渊薮，大讷用奇计获其渠魁，余党奔散。后告老归，卒于家，民为立生祠。

叶李字太白，一字舜玉，杭州钱唐人。少受学于义乌施南，补京学生。宋景定五年，彗出于柳，理宗下诏罪已，求直言。是时世祖南伐，命贾似道御之。会宪宗崩，世祖班师，似道自诡以为己功，益骄肆，创置公田、关子，其法病民甚，中外毋敢言者。李与同舍生康棣等八十三人，伏阙上书，劾似道。似道大怒，知稿出于李，嗾临安尹刘良贵，诬李僭用金饰斋扁，锻炼成狱，窜漳州。似道既败，乃放还，与似道遇诸涂，李以小词赠之。宋亡，归隐富春山。江淮行省辟署苏、杭等郡教授，不应。

至元十四年，世祖命御史大夫相威行台江南，且求遗逸。以李姓名上。初，李劾似道书，世祖习闻之，每拊掌称叹，及是以姓名闻，世祖大悦，即授浙西道儒学提举。李闻命，欲遁去，而使者致丞相安童书，有云：“先生在宋，以忠言谠论著称，简在帝心。今授以五品秩，士君子当隐见随时，其尚悉心，以报殊遇。”李乃就职。

二十三年，侍御史程文海奉命搜江南遗逸，世祖谕之曰：“此行必致叶李来。”李既至京师，敕集贤大学士阿尔浑萨里馆于院中，及召见香殿，劳问：“卿远来良苦”，又询：“治道安出？”李历陈自古帝王得失成败之由。世祖嘉纳之，赐坐锡宴，更命五日一入议事。一日，议事朝堂，李病足不在列，帝命以所御五龙车召之。李奏：“请复立提举司，提调学官，课诸生，讲明治道，而上其成才者，以备录用，凡徭役一切蠲免。”从之。

是时乃颜叛，诏李庭讨之，将校多用国人，或其亲昵，立马相向语，辄释仗不战，逡巡退却。帝患之，李密奏：“请以汉军列前步战，而联大车断其后。”帝用其谋，师果奏捷。自是帝益奇李，每罢朝，必召见论事。

二十四年，特拜御史中丞，兼商议中书省事。李以足疾辞，帝笑曰：“卿足艰于行，心岂不可用耶？”李固辞，因奏：“若监察御史奏疏、西南两台咨禀，事关军国，利及生民，宜令便宜上闻，以广视听。臣请诏台臣言事，各许实封，幸甚。”又曰：“宪臣以绳愆纠缪为职，苟不自检，于击搏何有！傥有贪婪败度之人，宜付法司增条科罪，以惩欺罔。”由是台宪得实封言事，其受赇者付法司科断。会议立尚书省，李奏平章政事桑哥宜为右丞相，帝从之。桑哥既为右丞相，奏以李为尚书左丞，李固辞，谓“臣之资格，不宜遽至此。”帝曰：“商用伊尹，周举太公，岂循资格耶！卿其勿辞。”赐大小车各一，许乘小车入禁中，仍给扶升殿。始定至元钞法，并取钞样颁行，又荐周砥等十人为祭酒等官，帝皆从之。帝欲徙江南宋宗室及大姓于北方，李乘间言：“宋已归命，其民安于田里，今无故远徙，必将疑惧，万一有奸人乘衅而起，非国之利也。”帝悟，事遂寝。迁右丞，转资德大夫。时淮、浙饥馑，谷价腾跃，李奏免江淮租税之半，运湖广、江西粮十七万石至镇江，以振饥民。帝伐安南，召李入议，李以为军旅一兴，糜费巨万，今深入敌境，万一蹉跌，非所以威示远人，帝不听。

二十五年，迁平章政事，李又固辞。赐以玉带，秩视一品，及平江田四千亩。时桑哥颛国政，李与之同事，无所匡救。会桑哥败，事颇连及同列。久之，李以疾，得请南还扬州。儒学正李淦上书言：“叶李本一黥徒，受皇帝简知，可谓千载一遇。而才近天光，即以举桑哥为第一事。禁近侍言事，以非罪杀参政郭佑、杨居宽，逼御史中丞刘宣自杀，变钞法，拘学粮，征军官俸，减兵士饷，立行司农司、木棉提举司，增盐酒醋税课，官民皆受其祸。尤可痛者，要束木祸湖广，沙不丁祸江淮，木呼里祸福建。又钩考钱粮，民怨而盗发，天怒而地震，水灾洊至。尚赖皇帝圣明，更张政化，人皆知桑哥误国之罪，而不知叶李举桑哥之罪。李虽罢相权，刑戮未加，宜斩李以谢天下。”书闻，驿召淦诣京师。

二十九年二月，李南还至临清，帝复召为平章政事，佐丞相完泽治省事。李上表力辞，寻卒，年五十一。李既卒而淦至，诏以淦为江阴路教授，以旌直言。李前后赐赉虽多，自奉甚俭，尝戒其子曰：“吾世业儒，甘贫约，汝曹其清慎自持，勿增吾过。”指所赐物曰：“此终当还官也。”比卒，悉表上之。至正八年，赠资德大夫、江浙等处行中书省右丞、上护军，追封南阳郡公，谥文简。

史臣曰：赵孟朓以宋宗室之俊，委贽事元，跻于通显。其在《大雅》之诗曰：“殷士肤敏，裸将于京。”刘向以为悯微子之朝周，故君子不责孟朓而为赵氏悯也。叶李以劾贾似道受知于世祖，及为宰相，党附桑哥，不发其奸，《传》曰：“君子不以言举人。”信夫！




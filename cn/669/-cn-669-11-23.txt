84　貴而能貧賤而有恥證史


「貴而能貧」，案：鄭伯張語，見襄二十二年。張文節、全云：「知白。」〇案：知白，字用晦，滄州清池人。在相位，以盛滿爲戒。謚文節。司馬公有焉。「能賤而有恥」，晉郤缺語，見文十三年。劉道原、陳無己有焉。

【閻按】「富而能臣」，見定十三年。注：「能執臣禮。」

【元圻案】司馬温公訓儉曰：「張文節爲相，自奉養如爲河陽掌書記時。所親或規之曰：『公今受俸不少，而自奉若此，外人頗有公孫布被之譏。』公嘆曰：『人之常情由儉入奢易，由奢入儉難。吾今日之俸，豈能常有？身豈能常存？一旦異於今日，家人習奢已久，不能頓儉，必致失所。豈若吾居位去位，身在身亡，常如一日乎？』」〇蘇子瞻司馬温公行狀曰：「公不事生産，買第洛中，僅庇風雨。有田三頃，喪其夫人，質田以葬。惡衣菲食，以終其身。」〇司馬温公劉道原十國紀年序曰：「道原家貧，至無以給旨甘，一毫不妄取於人。其自洛陽南歸也，時已十月，無寒具，光以衣襪一二事及舊貂褥贐之，固辭，强與之。行及潁州，悉封而返之。於光而不受，於佗人可知矣。父焕，字凝之。歐陽永叔作廬山高以美之。」〇王稱東都事略：「陳師道，字無己，徐州彭城人。元祐中，蘇軾、傅堯俞、孫覺薦於朝，爲徐州教授，除秘書省正字。家素貧，自罷歸彭城，或累日不炊，妻子愠見不恤也。」






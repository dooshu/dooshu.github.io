卷一百八十五

永乐十五年二月戊午朔  命韩宪王第二子襄陵王冲炑第四子冲烋晋王长子美埙冠

○毛怜卫指挥使猛哥不花车里土官刀暹答孙刀弄等来朝贡马命礼部宴赉之  遣内官乔来喜等赉佛像佛经金银法器彩币等物往乌思藏赐正觉大乘法王昆泽思巴  乌思藏大国师释迦也失遣人贡马赐佛像法器彩币等物

○己未楚世子孟烷来朝  命车里故宣慰使刀暹答孙刀弄袭宣慰使伫子刀双孟为本司同知从土人所请也

○庚申占城国王占巴的赖使臣谢那该等辞归命礼部赐占巴的赖大统历及文绮二十六疋

○辛酉右军都督佥事张钦卒钦邳州睢宁人初为卒隶燕山左护卫有膂力善骑射从  上平内难每战常被甲持戈突阵而前所向无敌埧上白沟之捷钦与有功累升都指挥佥事进骠骑将军右军都督佥事永乐八年以罪命从成安侯郭亮开平立功至是以疾还京卒遣官赐祭追赠奉天翊卫宣力武臣特进荣禄大夫柱国新泰伯谥刚勇孙荣袭金吾左卫指挥使同时有周长者泗州天长县人善骑射初为燕山中护卫卒  上举义靖难战白沟东昌藁城皆为与有功累升北平都指挥佥事进左军都督佥事奋勇善战与钦相将及卒追封奉天翊卫宣力武臣特进荣禄大夫柱国莱阳伯谥忠毅

○壬戌晋王济熿还国赐赉甚厚其从官赐钞有差  云南鹤庆军民府顺州知州王义言州虽系蛮夷然归附以来沾被圣化三十余年声教所暨语言渐通子弟亦有俊秀请建学教育庶几人材可成从之

○癸亥楚世子孟烷辞归赐以钞币  谷王橞以谋逆削爵为庶人革其护卫及长史司等衙门赐敕谕橞曰尔顽狠凶悖弃灭天伦造为反逆赖  天地眷祐  宗社之灵蜀王忠孝发尔阴谋罪状显著诸王群臣咸请明正国法尚念至亲曲加宽贷今削尔王爵降为庶人以全余生朝廷于尔恩甚厚矣其深省之  山西布政司左布政使周璟右布政使张春参政李冲张璘有罪逮至命释之

○甲子安王楹还国赐以钞币等物其从官赐钞有差  脩含山公主府

○丙寅江西按察使裴承祖卒承祖湖广长阳县人洪武中由国子生擢监察御史升浙江按察使坐事免永乐二年用荐起为江西按察使为政宽和然碌碌循众无所建明云

○丁卯遣官释奠先师孔子  命丰城侯李彬佩征夷将军印充总兵官往镇交阯且谕彬曰交阯本中国地其人皆朝廷赤子朕怀抚绥勤于夙夜尔久事藩邸忠厚谨饬简在朕心用是付兹重寄尤宜日亲贤人君子效古良将之所为审度事机区画有法庶副朕之委任  敕兵部尚书陈洽曰今命丰城侯李彬往镇交阯奠安边圉绥抚兵民尔谙彼人情可暂留赞襄俟有召回京

○戊辰祭  太社  太稷  遣官祭先农

○己巳  福清公主薨  上辍视朝三日赐祭命有司治丧葬主  太皇高皇帝第八女母安妃郑氏洪武十八年三月下嫁驸马都尉张麟云  建州左卫指挥猛哥帖木儿奏举其头目卜颜帖木儿速哥等堪任以职命为指挥千百户  浙江布政使邓谦有罪谪戍边

○辛未鲁王肇煇来朝

○壬申命泰宁侯陈圭掌缮工事安远侯柳升成山侯王通副之仍命礼部铸印给之制视都督府文曰缮工之印命吏部设经历司置经历一员从五品都事四员正七品

○甲戌肃王楧来朝  命掌缮工事泰宁侯陈圭成山侯王通兼掌北京行后军都督府事  河(（河）)[南]布政司左布政使周文褒右布政使王文振俱坐罪谪湖广均州为民

○乙亥鲁王肇煇还国赐之彩币等物其从官赐钞有差  升左春坊左谕德兼翰林院侍讲杨士奇为翰林院学士仍兼谕德鸿胪寺左寺丞严朝贡为本寺右少卿狭西布政司左参政李晟功为右布政使右布政使杨恭为左布政使盐运司同知姚永为广西布政司左参议广西布政司左参议陈善为河南按察司副使宁州同知陈文质为广东按察司佥事改浙江按察司佥事钱述于湖广按察司湖广按察司佥事罗贵素于广东按察司擢翰林院庶吉士胡启先为广西道监察御史  命故孝陵卫指挥使萧逊子显府军后卫指挥佥事曹真子敬袭父职  河间府沧州言州民有死其种马者有欠孳生驹者例应买偿而去年水涝田稼不登方有艰食之患愿以钞偿事下兵部议兵部言若全令偿钞恐民怠事宜令每群以三分之一输钞余仍追马从之命著为令

○丁丑修  孝陵殿宇  庆王木旃来朝  命靖江王守谦第三女为崇善郡君配桂林右卫千户李进之弟济其第四女为永淳郡君配桂林右卫千户王铭弟铎济铎皆授朝列大夫宗人府仪宾

○己卯升江西道监察御史康庆为四川布政司左参政礼科给事中尹醇为右参政  设八郎安抚司隶四川都司

○辛巳升四川天全六番招讨司吏目为天全六番招讨使司经历司经历其品秩视宣慰司经历

○壬午肃王楧还国赐纻丝五十疋纱罗各三十疋绢三百疋其从官赐钞有差

○癸未四川都指挥使郭赟有罪罚工役初赟在任多不律  上遣监察御史罗通按之赟以皮裘象笏赂通并以闻遂命罚役

○甲申黑龙江等处女直野人必里伊你宋昔攵等来朝奏愿隶答罕山等卫戍守自效遂授指挥千户镇抚之职

○丙戌安出河等处女直野人哈刺苦出等来朝置亦东河亦速河二卫命哈刺苦出出咩哈为指挥使保迺刺忽等为副千户散只术等为百户孛南哥等为所镇抚赐诰印冠带袭衣及钞币有差








【赠窦蔡二记室入蜀诗】

昆山积良宝。大厦构众材。马卿委官去。邹子背淮来。风流信多美。朝夕豫平台。逸翮独不群。清才复遒上。六辅昔推（文苑作雄。）名。二江今振响。（《诗纪》作向。注云。通响。文苑云。《汉书》向响通用。）英华虽外发。磨琢终内朗。四海奋羽仪。清风久播驰。沈郁材难厕。青山翻易阻。回首望烟霞。谁知慕俦侣。飘然不系舟。为情自可求。若奉西园夜。浩想北园（《诗纪》云。一作白云。）愁。无因逐萍藻。从尔泛清流。（○文苑英华二百四十八。《诗纪》百二十七。）


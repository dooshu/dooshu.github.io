孔武仲　五鼓

永夜无尘事，闲眠似道堂。

纸窗分晓色，絮被借春阳。

万虑此中息，一身今可忘。

周公不足梦，佳趣在羲皇。

孔武仲

孔武仲　五鼓

夜枕回远梦，北窗觉微明。

遥知扶桑曲，万顷摇光晶。

江海已瀺灂，鱼龙俱震惊。

大哉阳德敏，顷刻周四溟。

天星黯余照，林飚飒先声。

栖鸟不安巢，世务新营营。

阳德固主动，与物皆流行。

君子法天时，燕居尝夙兴。

流火感隙驹，翰音伺鸡鸣。

焚香奉真祠，篝衣寻六经。

夜气犹未晓，神观则愈清。

力省功或倍，心虚思弥精。

道要处戒定，自伐如刀兵。

书绅以自劝，因之遗友生。

孔武仲


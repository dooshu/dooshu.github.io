秋夜遣怀

其一


零露夜凄凄，阑干斗柄西。
秋风何处落，孤客万行啼。
满目枯鱼索，长吟浊水泥。
羁魂飞不去，无梦到深闺。

其二

自我婴徽纆，频惊节序移。
看云星变火，览镜发如丝。
浊酒暂为适，故乡安可思。
谁怜嵇叔夜，幽愤独裁诗。

其三

古有先民训，艰虞鍊此生。
渐能安垢辱，稍喜废逢迎。
雨助人声咽，萤兼鬼火明。
乱蛩真我侮，作意逼床鸣。
录者按：稿本此题四首，其四即《秋夜》「圜墙依骨肉」。


123　群臣進戒始以敬　三卿授策終以敬　敬之爲心學之原　正心誠意爲敬之本


「敬之，群臣進戒嗣王。」周頌敬之小序。荀子云：「天子即位，上卿進曰：『能除患則爲福。』中卿進曰：『先事慮事，先患慮患。』下卿進曰：『敬戒無怠。』」群臣進戒始以敬，三卿授策終以敬，此心學之原也。伊尹訓太甲曰：「祇厥身。」召、畢告康王曰：「今王敬之哉。」皆以此爲告君第一義。

【元圻案】荀子大略篇：「天子即位，上卿進曰：『如之何憂之長也！能除患則爲福，不能除患則爲賊。』授天子一策。中卿進曰：『配天而有下土者，先事慮事，先患慮患。先事慮事謂之接，接則事優成。先患慮患謂之豫，豫則禍不生。事至而後慮者謂之後，後則事不舉。患至而後慮者謂之困，困則禍不可禦。』授天子二策。下卿進曰：『敬戒無怠。慶者在堂，弔者在閭。禍與福鄰，不知其門。豫哉！豫哉！萬民望之。』授天子三策。」注：「策，編竹爲之，後易之以玉焉。」〇毛詩李黄集解三十九：黄實夫曰：「書之所載，皆帝王爲治之法。曰『奈何不敬』，曰『其汝克敬德』，曰『敬哉有土』，曰『惟敬五刑』，曰『敬授人時』，敬之一辭，君臣言之不能自已，誠以天下治亂之基，皆在一念之敬與不敬也。堯之所以兢兢，舜之所以業業，禹之所以孜孜，湯之所以汲汲，文王之所以亹亹，皆自其敬心之所發耳。曲禮論安民之道，而先之以『毋不敬』，中庸之所謂『篤恭』，皆敬之充也。大學之所謂『正心誠意』者，此敬之本也。爲人君者，試以是思之。」






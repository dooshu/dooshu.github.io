○讨元显檄



案扬州刺史元显：凶暴之性，自幼加长，犯礼毁教，发蒙如备。居丧无一日之哀，衰为宵征之服，弦觞于殷忧之时，穷色于罔极之日，劫略王国宝妓妾一朝空房，此基恶之始，骇愕视听者矣。



相王有疾，情无悚惧，幸灾檀命，扬州篡授，遂乃父子同录，比肩连案，既专权重，多行险暴，恐相王知之，杜绝视听，恶声无闻，佞誉日至。万机之重，委之厮孽，国典朝政，纷纭淆乱。又讽旨尚书，使普敬录公，录公之位，非尽敬之所。苟自尊贵，遂悖朝礼。又妖贼陵纵，破军殄民之後，己为都督，亲则剌史，于宜降之日，辄加崇进。弱冠之年，古今莫比。宰相惩恶，以独解录，推祸委罚，归之有在，自古僭逆未有若斯之甚者。



取妾之僭，殆同六礼，乃使尚书仆射为媒人，长史为迎客，嬖媵饕餮，贺同长秋，所谓无君之心，触事而发。八日观佛，略人子女，至人家宿，唐突妇妾。庆封迄今，甫见易室之饮；晋灵以来，忽有支解之刑，喜怒轻戮，人士割裂，治城之暴，一睡而斩。又以四岁孽子，兴东海之封。吴兴残暴之後，横复若斯之调。妖贼之兴，实由此竖。居丧极味，孙泰供其膳；在夜思游，亦孙泰延其驾。泰承其势，得行威福，虽加诛戮，所染既多。加之以苦发乐属，枉滥者众，驱逐徙拨，死叛殆尽。改号元兴，以为己瑞，莽之符命，于斯尤著。否极必亨，天盈其毒，不义不昵，势必崩丧，取乱侮亡，实在斯会。三军文武，愤踊即路。（《魏书·岛夷桓玄传》）




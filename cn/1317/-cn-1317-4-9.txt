梁县尹判道认妇





宣化县民文孔嘉，其妻辛氏，夏月裸程晒纱于房前，两手高伸于上。其左乳下有一黑痣，大几于豆。适一道士纪其功来家见之，讽经讫，急敲木鱼求抄米粮。辛氏骂曰：「吾自浆纱无暇，何物贼道，抄化这急。」道士曰：「我诵经化米，以理善求，你无米与我，又骂我贼道。我曾偷你甚物而为贼乎？好不贤良。」辛氏曰：「你何人敢骂我不贤，这野道真要打也。」即手持竹枝赶行出外。道士心怀愧恨，因见他乳下有一痣，遂心生一计，四处密访此妇人年月、姓名及其父母、兄弟、叔伯亲眷等。既已得之，乃套结道士伙王希贤当媒，李逢泰、蒋汝明当左右邻。因赴县告曰：



「状告为奸拐事：其功从幼凭媒王希贤，议娶辛继荣女辛氏为妻，数载无异。因出外买卖，家无亲属，幼妻孤居，冤遭市棍文孔嘉调奸情私，密地拐去，经今三年，近方查出。切思从幼发妻，生死同誓，悬遭奸拐，情屈何伸。乞法究淫恶，追妻完聚。感激上告。」



县准其状，差牌来拘。文孔嘉茫然不知来由。到县，先抄出纪其功之状底，乃知其诬妄若此。亦具状诉曰：



「状诉为狂棍极诬事：嘉妻辛氏，从幼聘娶，媒人亲眷邻里周知。突出棍徒其功，诬称奸拐。半空飞雨，不知来由。彼非病狂，必系错认。悬遭狂还，世法变异。乞拘究亲邻，公同证佐。立劈棍诬，正法杜奸。上诉。」



梁县尹两拘来对。文孔嘉指其功狂诬，纪其功执孔嘉奸拐，两不相屈。及问干证，文孔嘉之媒人、邻佑，执辛氏是孔嘉妻；纪其功之媒人、邻佑，执辛氏是其功妻，皆硬硬肯证。又问辛继荣，曰：「我女从幼嫁文孔嘉，不识纪其功是何方人氏。」其功曰：「岳父你亦大不仁矣。你贪他富，嫌我贫，又受他贿赂，不说一句公话，反证倒我，不念当初半子之情，也要畏头上天日，岂是信女偏言，将错就错乎！」梁尹见原被（告）辩说都硬，喝将两人权起。其功又曰：「愿老爷松些。还有一件，我妻左乳下有一黑痣豆大，老爷看若无痣，小的即是冒认，虽死亦甘心。」梁尹命松棍。其功近前解辛氏衣带，揭左乳下与官看，果有一黑病豆大。曰：「有此为证，缘何不是我妻！」孔嘉奸拐之情百口难辩矣。梁尹见有此痣，亦信曰：「此是其功之妻的矣，可自领去。」辛氏奔死磕头叫枉，辛继荣、文孔嘉高声叫冤，曰：「堂上无天日，小的万死不甘心矣！」梁尹见情难折服，乃喝原被（告）俱远跪，单提妇人来问其年月及其父母生日、兄弟叔伯人等，一一写记之。次抽文孔嘉来问，所言皆与妻合。三抽纪其功来问之，凡妇人年月及父母生日、叔伯、兄弟，皆说得相同。止继荣一亲弟继单，同屋住者，道不来。梁公曰：「还有一人与继荣同居者。」其功曰：「并无。」继华时亦在旁，立即跪进曰：「小的即继华，安得道无此？可见其功是光棍矣。」梁公命起，重加敲打。其功受痛难忍，供认曰：「小的果是冒占，望老爷饶命。」梁公曰：「你何以知他乳下有痣，莫非与此妇有奸乎？」其功曰：「有之。」辛氏曰：「我并与无奸。」梁公又命，其功乃曰：「因辛氏房前伸起晒纱，小的为道士，化米时见之。彼骂逐我，故怀恨报之。」辛氏与夫此时方明白，知其捏告之故矣。梁公又问媒人、邻佑是何人，其功曰：「皆道士伙也。」梁公恨其明奸可恶，将四人各发打二十。时衙门外已早招集无限僧道、乞丐在，惟待官一判与之，彼于门外即抢去。及闻各各被打，然后乃散去。梁尹判曰：



「审得纪其功羽衣野客，黄冠道流。托足风尘，不守玄元之法；出涎糈米，难同太上之风。催施主之速施，恨妇人之怒逐。见其乳下之痣，遂结方上之朋。捏告拐奸，妄欲夺人之配；借证党类，暗将成己之奸。听其历辛氏之来由，设谋何巧；观其解脱妇人之衣带，肆恶殊深。迨征出其诬妄，独认奸以污蔑。身世已迷于色界，居愧琳宫；性灵不悟于人天，经惭玉牒。在世界则无王法，佩簪服亦玷玄风。强占人妻之恶既真，远地充军之罪极当。王希贤等之凶，济恶一意朋奸。就领群居，不似归真之党；珠宫追逐，何如灵素之流。恶积沙河，漫道法门如海；能清诸垢，罪弥宝塔须信。王制若天，难灭群奸。俱拟之徒，以惩其成。」



按：其功之术甚工。先惟告其奸拐，及两执不服，必有拶。然后指出乳下痣来，人谁不信。梁公又进一步审其亲眷，而后其说乃穷。信乎制刁人之恶，官贵多术也。






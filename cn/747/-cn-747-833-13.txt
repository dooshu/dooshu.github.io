○凤翔节度使李茂贞妻秦国夫人刘氏进封岐国夫人制

敕。封邑之制，当列国者甚贵矣。其或举兹重典，进受大名。俾增伉俪之光，以称侯王之爵。宏之在我，宜者则行。具官李茂贞妻秦国夫人刘氏，能修懿范，潜助元勋。福虽盛而心益忝，封既大而勤不匮。内言必正，同奖自多。赞武幄之忠谋，保鱼轩之宠数。而茂贞宣力，守土在岐。以是加恩，用彰有礼。必使事君之节，相勉克终。则不狡宜尔室家，兼明报国。可依前件。


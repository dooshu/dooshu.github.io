○记里鼓赋（以“圣人立制，智者研精”为韵）

异哉鼓之设也，恢制度于大邑。佐大礼于时行即行，赞盛容而立之斯立。观其象，可以守威仪之三千；节其音，可以表吉行之五十。配和鸾以入用，并司南而为急。若乃郊荐之仪既陈，封禅之礼攸执，经千里而分寸可候，度四方而礼容是集。施五击于华山之野，知雾气已笼；用百发乎南山之阳，识雷声所及。先圣有作，后王式遵。启玄机以求旧，运巧智而攸新。相彼良工，自殊昧道之士；眷兹木偶，应异迷途之人。齐步武而无佚，差远近而有伦。遵大路，罔愆乎礼典；听希声，克正于时巡。虽道有环回，地分险易，固善应而莫失，谅知几而有为。载考载击．所辨于长亭短亭；匪疾匪徐，足分乎有智无智。观其妙矣，孰测其微细？观其徼矣，讵知其启闭！音不衰而得度，响其镗而有制。于以翊龙御，于以引天旋。异铜浑之仪，亦可叙紫微之星次；殊玉漏之制，而能步黄道之日躔。周物之智斯设，极深之机是研。鄙繁音之坎坎，陋促。节之阗阗。妙出人谋，思由神假。时然后击，赞赏典于今兹；动惟其常，契同文于古者。由是皇衢以正，帝道斯盛。恭出震以成威，膺御乾而启圣。我后得以昭文物，展声明，不愆于素，可举而行。宜乎骋墨妙，呈笔精，固敢先三雅而献赋，庶将开万国之颂声。








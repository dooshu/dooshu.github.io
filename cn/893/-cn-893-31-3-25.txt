过采石怀李白





宗臣


阊阖天门夜不关，酒星何事谪人间?

为君五斗金茎露，醉杀江南千万山。





其二





忆君乘月下金陵，何处吴山不夜登。

一曲潇湘秋万里，至今疑在白云层。





其三





楚水秋风薜荔高，千帆明月大江涛。

蛾眉亭下芙蓉色，犹似当年宫锦袍。





其四





夜夜银河倒不流，长虹西挂彩云愁。

醉来江底抱明月，[一]惊落天心万片秋。

[一]“抱”字本音之外，又有庖、浮、裒三平声，皆作引取义释。





其五





到处孤槎秋万重，沧江终夜卧鱼龙。天风驱尽潇湘色，只为仙人破醉容。





其六





秋山万仞落秋潭，无限青枫好驻骖。君跨长鲸去不返，独留明月照江南。





其七





采石矶头望白云，青枫满地落纷纷。夜深吹笛江亭上，明月窥人恐是君。





其八





楚江南折是天门，江上蛟龙日夜喧。为尔片帆开暮雨，至今秋色锁云根。





其九





短筇踏破楚山青，日日苍梧醉洞庭。

何事淹留姑熟水，千秋风雨怨湘灵。





其十





西望匡庐接九华，当年醉色傲烟霞。

可怜一片寒江月，犹为千峰护落花。






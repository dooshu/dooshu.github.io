本纪第十七 仁宗下


延祐元年春正月丁亥，授前中书右丞刘正平章政事，商议中书省事。庚子，江浙行省左丞高昉为中书参知政事。丁未，诏曰：

惟天惟祖宗，眷佑有国。朕自即位于今四年，比者阴阳失和，灾异屡见，岂朕修德之未至欤？抑官吏未选，而政令之或乖欤？思以回天心，召和气，侧身修行，实切朕衷，庸敕有司，务共乃职，爰布维新之令，诞敷济众之仁。可改皇庆三年为延祐元年。所有合行事理，条列于后：

一、上都、大都差税，自延祐元年蠲免二年。

一、曾经赈济灾户，免延祐元年差税。

一、内外一切不急之役，截日停罢。

一、普免百姓欠负钱粮；

一、流民所至，有司勤加存恤，复免差役三年，原抛田产尽行给复。

一、除谋反大逆、谋杀祖父母父母、妻妾杀夫、奴仆杀主及强盗伪造宝钞、官吏侵盗钱粮不在原宥外，其余一切罪犯并行释放。

一、湖广、云南叛蛮，如能悔过，即与免罪。

于戏！以实应天，爰聿新于庶政；用孚有众，同保合于太和。咨尔多方，体予至意。

庚戌，右丞相秃忽鲁等以灾变乞罢黜，不允。

二月甲戌，侍御史赵世延为中书参知政事。壬午，右丞相秃忽鲁罢，阿散为中书右丞相、监修国史。癸未，中书参知政事高昉罢为集贤大学士。

三月癸卯，暹国来贡方物。丙午，封驸马阿鲁秃为赵王。戊申，车驾幸上都。癸丑，中书参知政事察罕致仕。是月，沅州猺贼蒲狗向金朝等来降。

闰三月丁丑，马八儿国来贡方物。

夏四月己酉，敕郡县官勤职者赐币帛。以铁木迭儿录军国重事、监修国史。立回回国子监。是月，皇后宏吉剌氏崩。

五月戊寅，京兆府为许衡建鲁斋书院，降玺书旌之。

六月戊子，召河南行省左丞相卜怜吉歹至京师，封为河南王。

秋七月庚午，开下番市舶禁。是月，遣使赐高丽国宋秘阁书籍一万七千卷。

八月戊子，车驾至自上都。

九月己巳，复以铁木迭儿为中书右丞相，阿散为左丞相。罢陕西行御史台。

冬十月丙申，复甘肃屯田，立沙、瓜等处屯储总管万户府。庚戌，遣张驴经理江南田赋。

十一月戊辰，通政使萧拜住为中书右丞。辛未，翰林学士承旨答失蛮知枢密院事。戊寅，前中书右丞相秃忽鲁知枢密院事。

十二月己亥，敕中书省，孔子五十三代孙当袭衍圣公者以名闻。庚子，复以翰林学士承旨李孟为中书平章政事。

二年正月乙亥，遣宣抚使分十二道问民疾苦，黜陟官吏。命中书省臣分领庶务。禁南人贩买妻子为驱。是月，黄圣许复叛，陷忠州。

二月己卯朔，会试进士于礼部。壬寅，云南王老的来朝。

三月乙卯，廷试进士，赐忽都答儿、张起岩等五十六人及第、出身有差。庚午，上皇太后尊号曰仪天兴圣慈仁明懿寿元合德泰宁福庆皇太后，免延祐二年四月初一日以前百姓拖欠课税，官吏失陷短少钱粮亦与免征。丁丑，中书平章政事张驴出为江浙行省平章政事。

夏四月戊寅朔，日有食之。辛巳，赐进士恩荣宴于翰林院。辛丑，赐会试下第举人从七品官致仕，及教授、学正、山长等有差，后不为例。乙巳，车驾幸上都。丙午，封诸王察八儿为汝宁王。

五月戊申朔，复立陕西行御史台。乙丑，秦州成纪县山移，陷没民居。甲戌，授宦者续元晖昭文馆大学士。

六月戊戌，河决郑州。丙午，缅国王遣其子脱剌合来贡方物。

秋七月乙卯，赣州贼蔡五九等作乱，自称洞王。癸酉，命铁木迭儿总宣政院事，诏谕中外。

八月丙戌，蔡五九陷汀州宁化县，僭号蔡王，遣江浙行省平章政事张驴等讨之。己丑，车驾至自上都。乙未，以蔡五九之乱，罢江浙经理田赋及冒括田租。壬寅，诏江浙行省印《农桑辑要》万部，颁行各路。旌表贵州达鲁花赤相兀孙妻脱脱真死节。

九月丁未，敕吏部尚书王居仁鞠张驴括江浙田租逼死九人之罪。壬戌，蔡五九伏诛。

冬十月丁丑，封托忽赤为威宁郡王，忽儿赤帖木儿不花为赵国公。庚辰，淮西廉访使郭贯为中书参知政事。壬午，有事于太庙。乙未，以同知枢密院事帖木儿脱知枢密院事。授白云宗道人沈明仁荣禄大夫、司空。丁酉，加铁木迭儿太师。癸卯，八百媳妇蛮来贡驯象。

十一月丙午，彗星见。辛未，以星变赦天下，免民间拖欠差税，大都、上都、兴和三路免差税三年，其余路分轻重减免有差。甲戌，封武宗长子和世<*王束为周王。左丞相阿散等以星变乞罢黜，帝曰：“此朕之过，岂卿等所致，其复乃职。苟政有差谬，勿惮更改，以安百姓。”

十二月癸巳，旌表汀州宁化县民赖禄孙孝行。是月，广东黎贼陷横州永淳县，杀达鲁花赤。

三年春正月乙巳，特授昔宝赤合剌合孙达鲁花赤脱欢金紫光禄大夫、太尉。丙午，封前左丞相忽鲁答儿寿国公。辛酉，以同知枢密院事买闾知枢密院事。是月，高丽国王王焘来朝。

二月戊寅，命湖广行省谕安南归占城国王。

三月辛亥，授高丽世子王暠开府仪同三司，封沈王。加将作院使吕天麟大司徒。甲寅，命中书右丞萧拜住等护送周王和世<*王束之云南。癸亥，车驾幸上都。是月，德庆路猺叛。

夏四月壬午，敕卫辉、昌平官吏修殷比干、唐狄仁杰祠。庚子，上都留守憨剌合儿知枢密院事。

五月辛亥，江西行省右丞斡赤为典瑞院使、大司徒。庚申，大都留守伯铁木儿、中书右丞萧拜住并为中书平章政事，左丞阿里海牙为右丞，参知政事郭贯为左丞，参议不花为参知政事。

六月乙亥，封孟子父为邾国公，母为邾国宣献夫人。丙子，横、融、宾、柳等州猺叛。己卯，诏谕百官各勤其职，毋隳废庶政。

秋七月壬子，命御史大夫伯忽、脱欢答剌罕整治台纲，仍诏谕中外。乙卯，封月鲁帖木儿为保恩王。丙寅，燕帖木儿知枢密院事。

八月癸酉，兵部尚书乞塔为中书参知政事。己卯，车驾至自上都。

九月辛丑，中书左丞郭贯罢为集贤大学士，集贤大学士王毅为中书左丞。

冬十月辛未，江南行台侍御史高昉为中书参知政事。壬申，有事于太庙。是月，周王和世<*王束至延安，陕西行省左丞相阿思罕、平章政事塔察儿、行台御史大夫秃鲁卜、御史中丞脱欢，与周王常侍教化等奉和世<*王束举兵反。

十一月壬寅，命监察御史监治岭北行省。乙卯，改澧州路安抚司为安定军民府。

十二月庚午，知枢密院事秃忽鲁为陕西行省左丞相。丁亥，立皇子硕德八剌为皇太子，兼中书令、枢密使。以同知枢密院事床兀儿知枢密院事。

四年春正月戊申，诏曰：

朕仰惟太祖皇帝圣训，若曰应天顺人，惟以至诚，保安天下，宜遵正道。重念列圣继承丕祚，我世祖皇帝混一之初，顾予菲德，惧勿克荷，不遑宁处。比者和世<*王束年幼，听信憸人阿思罕等，谋为不轨，构乱我家，已为陕西行省、行台管军官等，将叛贼阿思罕、教化、彻里哥思等斩首以徇。其同谋及胁从者，欲一概加诛，有所不忍，宜推旷荡之恩，开以自新之路。可大赦天下，凡常赦所不原者，罪无轻重，咸赦除之；若有避罪逃从逆党窜匿者，赦书到日，限百日内出首，与免本罪；限外不首，复罪如旧；敢以赦前事告讦者，以其罪罪之。

乙卯，以襄宁王按灰代辽王脱脱镇云南。丙辰，知枢密院事完者为云南行省平章政事。

闰月壬申，流魏王阿木哥于耽罗，寻移大青岛。庚辰，晋封镇远王孛罗为冀王。丙戌，诏曰：

朕荷上天之鸿禧，纂列圣之丕绪。比承皇太后慈训，若稽世祖皇帝成宪，深惟国本，宜建储嗣，亲王大臣，询谋佥同。皇子硕德八剌，地居嫡长，天锡仁孝，可以主重器，奉宗祧，已于延祐三年十二月十九日授以金宝，立为皇太子，中书令、枢密使一如旧制。因前盛典，庸布新条：

一、勉励学校，以作人才。

一、劝课农桑，耕作以时。

一、免探马赤军人合纳粮税。

一、经行屯戍军马，勿骚扰百姓。

一、免各路差税有差。

一、停罢内外不急之役。

一、免征应合追赔系官钱粮。

一、存恤鳏寡孤独。

一、岳渎、帝王、忠臣、烈士除常祀外，长吏择日致祭。

于戏！万国以贞，允属元良之重；四方其训，永建太平之基。咨尔臣民，体予至意。

辛卯，封别帖木儿为汾阳王。

二月甲辰，敕州县复置社仓。

三月辛卯，车驾幸上都。甲午，高丽国遣使来献方物。

夏四月壬寅，加太常礼仪院使拜住大司徒。戊申，答合孙寇边，吴王秃烈纳等败其众于和怀。乙丑，翰林学士承旨忽都鲁儿迷失、刘赓等译《大学衍义》以进，敕翰林学士阿怜帖木儿以国语译之。

五月辛未，授上都留守阔阔出开府仪同三司、大司徒。乙亥，封郓国大长公主忙哥台为皇姑大长公主。壬午，翰林学士承旨赤因帖木儿为中书平章政事，平章政事兀伯都剌罢为集贤大学士。己丑，中书右丞阿里海涯为中书平章政事，参知政事乞塔为中书右丞，高昉为中书左丞，参议换住、张思明并为参知政事。

六月戊申，铁木迭儿罢，左丞相阿散为中书右丞相。己酉，兀伯都剌复为中书平章政事。壬子，中书参知政事张思明罢为工部尚书，工部尚书王桂为中书参知政事。丁巳，安南国来贡方物。

秋七月乙亥，中书平章政事李孟罢为翰林学士承旨，江浙行省左丞王毅为中书平章政事。壬午，特授中卫亲军都指挥使孛兰奚为太尉。己丑，成纪山崩，压死居民。

八月丙申，车驾至自上都。

九月丙寅，宣徽使伯答沙为中书右丞相，阿散改左丞相。故事，右丞相必用蒙古勋臣，阿散回回人，遂固辞，帝允之。

冬十月甲午朔，有事于太庙。壬寅，遣御史大夫伯忽、参知政事王桂祭陕西岳镇，并赈成纪县灾民。

十一月己卯，浚扬州运河。辛卯，以高丽国王王焘为开府仪同三司、驸马、高丽国王。

十二月乙巳，置詹事院，以郭贯为太子詹事。丁巳，秃满迭儿知枢密院事。特授晋王府长吏按摊出金紫光禄大夫，封鲁国公。

五年春正月丙子，安南国来贡方物。丁亥，会试进士于礼部。加湖广行省平章政事买住大司农、鲁国公。

二月癸巳朔，日有食之。丁酉，封诸王晃火帖木儿为嘉王，秃满帖木儿为武平王。

三月戊辰，廷试进士，赐忽都达儿、霍希贤等五十人及第、出身有差。乙亥，特授安远王、驸马丑汉开府仪同三司、录军国重事、知枢密院事。癸未，加晋王府内史拾得闾荣禄大夫，封桓国公。

夏四月壬辰，安吉王乞台普济卒。己亥，耽罗猎户成金等作乱，敕高丽国王讨之。甲寅，侍御史敬俨为中书参知政事。戊午，车驾幸上都。

五月辛酉朔，八番顺元蛮酋来献方物。丁卯，御史中丞亦列赤为中书右丞。己卯，陇西县山崩，压死居民。

六月乙巳，妖人赵子玉等谋往高丽迎魏王阿木哥为乱，事觉伏诛。

秋七月己未朔，加宦者李邦宁开府仪同三司。辛酉，遣吏部尚书卜颜、必阇赤买闾使高丽，责问魏王阿木哥及耽罗叛状。壬申，诸王也舍、失剌吉等坐附叛王不里牙敦持两端，流也舍于江西，失剌吉于湖广。壬午，罢河南行省左丞陈英等所括民田。

八月庚子，车驾至自上都。

九月癸亥，大司农买住进司农丞苗好谦所撰《栽桑图说》，命印千本，散之民间。丙寅，广西蛮酋黄法扶、何凯等来献方物。丁卯，中书右丞亦列赤为平章政事，左丞高昉为右丞，参知政事换住为左丞，吏部尚书燕只干为参知政事。丙戌，佥太常礼仪院事狗儿为中书参知政事。丁亥，立行宣政院于杭州。

冬十月己丑，播州南宁蛮酋洛麽叛，敕恩州守臣换住哥招谕之，洛麽来献方物。甲午，有事于太庙。

十一月己巳，以同知枢密院事忠嘉知枢密院事。

十二月壬辰，特授集贤大学士脱列大司徒。

六年春正月丁巳朔，暹国来贡方物。癸酉，特授同知徽政院事丑驴答剌罕金紫光禄大夫、太尉。己卯，广东猺贼赵郎庚等作乱，敕江西行省讨之。是月，前中书右丞尚文为太子詹事。

二月丁亥朔，日有食之。丁酉，云南阇里爱俄、永昌蒲蛮阿八剌等并叛，敕云南行省讨之。

三月丁巳，以天寿节释重囚一人。辛酉，召见太子詹事尚文于嘉禧殿之后阁，帝谓太保曲出曰：“是世祖皇帝效力人也。”又诏文曰：“托汝善辅太子，有言勿吝，此朕意也。”丙寅，特授翰林学士承旨八儿思不花开府仪同三司、大司徒。己巳，晋封保恩王月鲁帖木儿为恩王。

夏四月庚子，车驾幸上都。铁木迭儿为太子太师。

五月丙子，加安南国王陈益稷开府仪同三司。是月，云南行省左丞朵儿只讨永昌南窝蒲蛮，大败之，其酋阿良等降。

六月癸丑，以羽林军万人隶东宫。

秋七月丙辰，缅国来贡方物。来安路总管岑世兴叛，赐玺书招谕之。壬戌，以者连怯耶儿万户府隶东宫，置右率卫府。甲戌，皇姊鲁国大长公主作佛事，擅释全宁路重囚二十七人，敕按问全宁官吏阿纵不法，仍追囚还狱。

八月甲申，河东山西道宣慰使张思明为中书参知政事。庚子，车驾至自上都。

闰八月壬申，太傅、御史大夫伯忽为太师。

九月甲申，徽政使朵带为太傅，中书参议钦察为中书参知政事。癸卯，诏四宿卫以贪污受刑夺职不叙者，勿令入禁庭。

冬十月乙卯，诏严鞠白云宗道士沈明仁奸恶。戊午，遣中书右丞相伯答沙授皇太子玉册。辛酉，札鲁忽赤铁木儿不花为御史大夫。丙子，诏曰：“朕惟世祖皇帝宪章隆古，垂裕万世，灼然垂训，豫建嫡嗣。是以协谋佥同，立皇子硕德八剌为皇太子，若稽册命，属当举行，于今十月七日授以玉册，大庆礼成。于戏！天地之德，宗社之灵，国本既崇，人心攸系。咨尔有众，体予至怀。”

十一月辛卯，木邦路蛮酋带邦作乱，敕云南行省招抚之。乙巳，秘书卿苫思丁为大司徒。

十二月壬戌，命皇太子参决国事。封宋儒周敦颐为道国公。壬申，中书平章政事王毅以亲老致仕，许之，仍赐其父币帛。

七年春正月辛巳朔，司天监奏是日日食，帝斋居损膳辍朝贺，既而不食。癸未，帝御大明殿，受诸王百官贺。丁亥，帝不豫。辛丑，崩于光天宫，年三十有五，在位九年。癸卯，葬起辇谷。五月乙未，上尊谥曰圣文钦孝皇帝，庙号仁宗，国语曰普颜笃皇帝。

史臣曰：仁宗孝慈恭俭，不迩声色，不殖货利，待宗戚勋旧始终以礼，大臣亲老时加恩赉。有司奏大辟，辄恻怛移时。晋宁侯甲兄弟五人俱坐法死，帝悯之，宥一人以养其父母。崇尚儒学，兴科举之法，得士为多。可谓元之令主矣。然受制母后，嬖幸之臣，颛权用事，虽稔知其恶，犹曲贷之。常问右丞相阿散曰：“卿日行何事？”对曰：“臣等奉行诏旨而已。”帝曰：“祖宗遗训，朝廷大法，卿辈犹不遵守，况朕之诏旨乎！”其切责宰相如此。有君而无臣，惜哉！




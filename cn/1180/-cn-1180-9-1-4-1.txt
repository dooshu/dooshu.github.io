柏舟

二章，章七句


首章讲：卫共姜作此以自誓。曰：妇人从一而终。故不幸而遭变，终不可以存亡而易其心，盖从一之义当如是也。





泛彼柏舟，在彼中河。

彼泛然而流之柏舟，则在彼中河，夫固有定所矣。





髡彼两髦，实维我仪。

髡，发垂。两髦，剪发夹囟。我，是共姜。仪，是匹。况此髡然而垂之两髦，则实我之仪，是亦有定配也。





之死矢靡他！母也天只，不谅人只！

之，即至也。矢，是誓。他，他心。谅，信也。夫既为我之定配，则偕老之约终始不渝，虽至于死，誓无他适之心者矣。是心也，非不欲母之见谅，而坚我之守也。顾母之于我，覆育之恩虽大，而如天罔极。然欲使我有他焉，何其不谅我之心如是乎？故我之于母，感恩则有之，谓之知我则未也。

末章讲：





泛彼柏舟，在彼河侧。

泛然而流之柏舟，则在彼河侧，夫固有定处矣。





髡彼两髦，实维我特。

特，即匹。况此髡然而垂之两髦，则实我之特，是亦有定匹也。





之死矢靡慝！母也天只，不谅人只！

慝，是邪。夫既为我之定匹，则一与之醮，终身不改，虽至于死，誓无邪慝之心矣。是心也，非不欲母之见谅，而成我之志也。顾母之于我，覆育之恩虽广，而如天无穷。然使我有慝焉，何其不谅我之心如是乎？故我之于母，感恩则有之，谓之知我则未也。夫共姜守义之心，而不以夫死或移，不以母爱或夺其节，可谓坚矣。非贤而能之乎？






○对赐则出就判

〈甲赐则，有司令其出就，诉云未成。〉

王者建德，是启苴茅；诸侯象贤，必异名数。器服将施於九命，蒲谷攸彰於五等。惟甲筮仕当年，弹冠上国，梓材晋用，羔雁周行。方参叔豹之名，未就伯禽之典。稽诸载策，阅以等威，元士本视於附庸，赐命不同於列国。异唐侯之桐叶，未翦参墟；如郑武之缁衣，尚勤周政。提封匪盈万井，旌旗犹阙九ヵ。丞相出关，昔闻其语；绛侯就国，今则未宜。请详诉者之词，无纵有司之纠。


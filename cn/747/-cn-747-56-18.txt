○命李晟家编附属籍制

夫定社稷，济生人，存不朽之名，垂可久之业者，必报以殊常之宠，待以亲比之恩。与国无疆，时惟茂典。故奉天定，难功臣太尉兼中书令上柱国西平郡王食实封一千五百户赠太师李晟，间代英贤，自天忠勇。迈济时之宏算，抱经武之长材，贯以丹诚，协于一德。尝遭屯难之际，著戡定之功，鲸鲵既歼，宫庙斯复。眷兹勋伐，则既褒荣，永念天步之夷，载怀邦杰之力。是加崇於往烈，爰协比於后昆，睦以宗亲，将予厚意。其家宜令编附属籍。


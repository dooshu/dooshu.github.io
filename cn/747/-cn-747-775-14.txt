○上江西周大夫状

不审自到镇尊体何如？德修於身，功及於物，伏料福履，常保康宁。皇帝体上圣之姿，膺下武之庆，爰从近岁，式建崇功，岱北清夷，山东静谧。虽神谋独运，首开樽俎之间；而国用取资，终赖江湘之入。今者方体三革，欲铸五兵。燧火庖牺，鸿名肇建；明台衢室，凤历将新。固当繁省以正幽明，更中外而化劳逸。有周室分陕之相，有汉庭就国之侯，则必梦想外藩，东来群後。以文武兼资者持政柄，以理行尢异者讲化原，实惟明公，合首列辟。伏惟为国自重。某叨蒙恩顾，颇渐岁时，瞻赖之诚，造次於是。伏惟特赐信察。


○谢赐冬衣表

臣某言：中使某至，伏奉某月日敕书，慰问将士、官吏、僧道、耆老等，并赐臣手诏，及冬衣两副，大将等衣一十五副者。天慈远致，圣泽傍流，海隅臣庶，舞相庆，臣某中谢。伏维陛下道宏文武，任切藩维，远念戎旅之勤，亟颁时节之赐。臣以谬膺寄理，载涉炎凉，效绩无闻，负败将及，恩私每降，惭惧不宁。今又俯浃宸慈，曲延宠赍，当戒寒之初候，沐挟纩之殊荣。佳气集於城池，喜容生於草木，三军叶庆，万井相欢。况臣荷宠逾涯忝恩滋甚，萤烛无裨於景曜，畎浍徒愿於朝宗。悚踊遐方，感恋俱切，无任感恩荷惧屏管之至。


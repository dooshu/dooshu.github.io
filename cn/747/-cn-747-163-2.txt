○驳郭奉一论苏践言等处绞奏

践言、践忠，良嗣之子，缘其父逆，并合绞刑。但为敕称屈法申恩，特降非常之霈。又言念劳志切，惟旧情深，特免斫棺之刑，宽其籍没之典，两节皆具特字，信知恩是非常。父免斫棺之刑，子无缘坐之死。既宽籍没之典，理绝收录其家。按《名例律》云：“因罪人以致罪。若罪人遇恩原减，亦推罪人原减法。”又云：“即缘坐家口虽以配没，罪人得免者亦免。”斫棺为其父逆，因父致其绞刑，父既特遇殊恩，子便不拘常律。践言等并即不合缘坐处，尽录奏言。


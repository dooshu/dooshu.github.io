○奠让皇帝文

隆基曰：一代兄弟，一朝存殁，家人之礼，是用申请，兴言感思，悲涕交集。大哥孝友，近古莫俦，尝号五王，同开邸第。远自童幼，洎乎长成，出则同游，学则同业，事均形影，无不相随。顷以国步艰危，义资克定，先帝御极，日月照临。大哥嫡长，合当储贰，以功见让，爰在薄躬。既嗣守紫宸，万几事总，听朝之暇，得展於怀。十数年间，棣华凋落，谓之手足，惟有大哥。今复沦亡，邈然无对，以兹感慕，何恨如之？然以厥初生人，孰不殂谢，所贵光昭德行，以示崇高。立德立名，斯为不朽，大哥事迹，身没让存。故册曰让皇帝，神之昭格，当兹宠荣。况庭训传家，璡等申让，善述先志，实有遗风成其美也。恭惟绪言，怳焉如在，寄之翰墨，悲不自胜。


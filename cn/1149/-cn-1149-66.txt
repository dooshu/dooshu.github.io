卷六十六上上

<史部,别史类,郝氏续後汉书>

钦定四库全书

续後汉书卷六十六上上　　元　郝经　撰

列传第六十三上上

文艺

文章总叙

易部【序　论　说　评　辨解　问　难　语　言】

书部【书　国书　诏　册　制　制策　赦令　教　下记　檄　疏　表　封事奏　议　牋　启　状　奏记弹章　露布　连珠】

诗部【骚　赋　古诗　乐府　歌　行　吟謡　篇　引　辞　曲　琴操长句杂言】

春秋部【国史　碑　墓碑　诔　铭符命　颂　箴　赞　记　杂文】

易

昊天有四时圣人有四经为天地人物无穷之用後世辞章皆其波流余裔也夫繇彖象言辞说序杂皆易经之固有序论说评辨解问对难语言以意言明义理申之以辞章者皆其余也

序有二义有端序有次序原始首事推本为言以冠诸端则端序也广义列事排比为言各有次第则次序也书有古今序若尧典昔在帝尧聪明文思光宅天下让于虞舜作尧典孔子序书之时所作【谨案百篇书序朱子已疑其伪此谓孔子所作亦承用前人之说】今序也尧典曰若稽古帝尧曰放勲钦明文思安安史臣述尧之序古序也诗有大小序自关雎后妃之德也至用之邦国焉则小序也自风风也至关雎之义也则大序也其余诸序亦有古今序若卷耳后妃之本也作诗者与采诗之官志之也古序也自后妃在父母家至化天下以妇道也孔子以来诸弟子及汉世诸儒推广之也今序也此皆端序之始也至司马迁作史记於三代六国诸表及货殖儒林诸传皆有序刘向论次诸子百家亦皆有序扬雄作法言每篇有序又谓之题辞而体制日滋矣孔子作序卦曰有天地然後万物生焉盈天地之间者惟万物故受之以屯所以序文王重卦之次第也公羊子曰楚屈完来盟于师盟於召陵序绩也所以序齐桓服楚之次第也此皆次序之始也至司马迁作自序序其家世功烈并序诸纪传之次而班固作序传亦序其家世功烈并序一书之次皆明其所以着作之意自是凡所着述莫不有二者之序而篇题不可胜穷矣

论六经无论至庄荀骋其雄辨始着论如礼乐正论齐物论等皆篇第之名未特以为文也汉兴贾谊初为过秦一篇始以为题而立论【原注应邵曰过秦贾谊书第一篇名也言秦之过则过秦者犹曰剧秦云耳】于是二京三国诸文士往往着论大抵反覆明理而已辞达义畅不以文为胜也

说自孔子为说卦六经初有说以宓牺之易有画而无文故于八卦位序体用意象申而为之说以文王之易有繇祗明其入用之位而已【原注自帝出乎震至成言乎艮是也其余皆说宓牺八卦】则其为说有不得已焉者也战国诸子遂腾口说而又着书名篇如说剑说难等非圣人意也後世遂为辞章之文矣

评先秦二汉所未有桓灵之季宦戚专朝学士大夫激扬清议题拂品核相与为目如曰天下模楷李元礼不畏强御陈仲举许劭在汝南而为月旦评评之名昉此至陈寿作三国志更史赞曰评而始名篇然特论之异名也

辩者别嫌疑定犹豫指陈是非之文也孟子谓吾岂好辩荀子谓析辞而为察言物而为辩老子谓大辩若讷善言者不辩扬雄谓或问五经有辩乎曰惟五经为辩说天者莫辩乎易说事者莫辩乎书说体者莫辩乎礼说志者莫辩乎诗说理者莫辩乎春秋舍斯辩亦小矣故凡论说之文皆辩也先秦二汉犹未以名篇後世始与论别而为题矣

解记礼者以其记六艺政教得失谓之经解解之名昉此汉以来凡注释经义者皆谓之解辩说之异名也後世始命篇而为文矣

问礼记论语集圣贤问对之言类以问名篇如宪问曾子问哀公问问丧服问皆记録之文也未特命篇为文至屈平作天问宋玉作对楚王问始特以为文【原注王逸曰屈原放逐忧心愁悴彷徨山泽经历陵陆嗟号旻昊仰天叹?见楚有先王之庙及公卿祠堂图画天地山川神灵琦玮僪佹及古圣贤怪物行事因书其壁呵而问之以渫愤懑舒写愁思乃假天以为言焉故作天问　楚襄王问于宋玉宋玉对曰云云】其後枚乘为七发曹植为七啓皆其制也【原注汉书枚乘为吴王濞郎中作七?王逸曰七?者说七事以啓?太子也犹楚辞七谏之流　曹子建七啓序曰昔枚乘作七?傅毅作七激张衡作七辩崔駰作七依辞各美丽余有慕焉遂作七啓并命王粲作焉】

难六经以来凡师弟对问之间君臣可否之际相与拟议诘折无非问难之文也难难也其言难合反复相难也故医家有书谓之难经然未尝特以命篇而为文也汉兴东方朔作客难其後扬雄为解嘲班固作宾戏皆其制也【原注汉书朔上书陈农战强国之计推意放荡终不见用因着论设客难已用位卑以自慰谕哀帝时丁傅董贤用事诸附丽之者起家至二千石时雄方革创太玄有以自守泊如也人有嘲雄以玄之】

【尚白雄解之号曰解嘲　班固序曰永平中为郎典校秘书专笃志于儒学以着述为业或讥以无功又感东方朔扬雄自喻以不遭苏张范蔡之时曾不折之以正道明君子之所守故聊复应焉】

语自论语外左氏为春秋传其余事辞国别为録谓之国语以为春秋外传特以为书之号未尝命篇为文後世特以为题与问难等矣

言初孔子为乾坤二卦作文言传而文始有言後世亦特命篇为文而与论说等矣

书

书者言之经後世王言之制臣子之辞皆本于书凡制诏赦令册檄教记诰誓命戒之余也书疏笺表奏议啓状谟训规谏之余也国书策问弹章露布後世增益之耳皆代典国程是服是行是信是使非空言比尤官様体制之文也

书自孔子别为虞夏商周之书未尝特以名篇其篇题则各自有名于商书太甲曰伊尹作书又曰奉嗣王归于亳作书说命曰王庸作书金縢曰啓钥见书召诰曰周公乃朝用书顾命曰太史秉书皆以为书而无其名周礼职官所称贤能之书礼书事书三皇五帝之书赞书秋官小行人谓其万民之利害为一书其礼俗政事教治刑禁之逆顺为一书其悖逆暴乱作慝犯令为一书其札丧凶荒厄贫为一书其康乐和亲安平为一书礼记谓书策书方振书端书与传记所载载书丹书刑书竹书等亦皆以为书而无其篇则书者文籍之总名也鲁成公七年楚子重子反杀申公巫臣之族巫臣自晋遗二子书特以书名篇始见乎此其後魏绦有书子产有书叔向有书至战国秦汉不可胜载而体制多矣臣子之于君父小臣之与大臣布衣之于达官弟子之於师长小国之於大国皆谓之上书名位相埒则谓之遗书平交往反则谓之复书上之於下则谓之谕书告戒论列则谓之移书躬亲裁制则谓之手书天子下书则谓之赐书用玺封题则谓之玺书敌国讲信则谓之国书吉庆相贺则谓之贺书胜敌报多则谓之捷书丧师败绩则谓之败书无礼相陵则谓之嫚书叛君指斥则谓之反书死丧凶讣则谓之哀书先秦西汉博约高古有三代遗风魏晋以还辞气寖弱矣

国书六经初无有三代之际天子之待夷狄亲诸侯诸侯之邦交事天子皆有玉帛之使其辞命不可考周室之衰晋楚齐秦更覇亟战亟聘鲁卫宋郑陈蔡相与为敌国数会数朝辞命益重故语载郑之为命曰禆谌草创世叔讨论子羽修饰子产润色然亦不见其完文汉初高帝与匈奴约为兄弟以和亲孝惠高后时冒顿为嫚书以遗高后高后忍辱报书冒顿复书以谢中国始交外夷而国书之制可考矣单于遗汉书则曰天所立匈奴单于敬问皇帝无恙汉遗匈奴书则曰皇帝敬问匈奴大单于无恙及中行说教单于坏约侮汉汉遗单于书以尺一牍说乃令单于以尺二牍及印封皆令广长大倨骜其辞曰天地所生日月所置匈奴大单于敬问汉皇帝无恙汉亦依违报之至孝武大伐匈奴而书问遂絶矣【原注自汉交匈奴诸事皆见外夷北狄传】高后时南粤王赵佗自尊号为南粤武帝孝文即位赐佗书曰皇帝谨问南粤王甚苦心劳意朕高皇帝侧室之子佗因为书谢称蛮夷大长老夫臣佗昧死再拜上书皇帝陛下此又中国以礼服外夷之制也【原注事见外夷南蛮傅】建武初邓禹承制命隗嚣为西州大将军嚣乃遣使诣阙上书光武报以殊礼言称字用敌国之仪其後复报以手书又使来歙奉玺书喻旨及嚣反始絶公孙述僭号于蜀帝与述书署曰公孙皇帝此又中国与僭国之制也逮夫三国汉吴用敌国礼吴于魏始上书称臣既受封爵乃奉表谢其後遂絶不复通故敌国国书始见于汉吴至晋宋南北之际其制滋多皆战和安危所系国脉民命之所在王言之尤重者也

诏孔子定书于虞夏商周之际始见诰誓命之文皆王言也故禹谟曰誓于师汤诰曰明聼予一人诰说命曰王言惟作命至周而王与诸侯皆曰命王曰王命诸侯曰公命故大宗伯有典命之职封爵则有五等之命车服则有九等之命【原注周礼典命掌诸侯之五仪诸臣之五等之命上公九命为伯其国家宫室车旗衣服礼仪皆以九为节】建官则有策命【原注左氏传王命内史叔兴父策命晋侯为侯伯】赉予则有锡命【原注春秋文公元年天王使毛伯来锡公命】褒美则有追命【原注春秋庄公元年春王使荣叔来锡桓公命】而诏之名未有也若大冢宰谓以八柄诏王驭羣臣以八统诏王驭万民则诏者告导之辞也礼器谓纳牲诏于庭血毛诏于室羮定诏于堂三诏皆不同位则诏者陈设之辞也春秋大祝作六辞以通上下亲疏远近曰祠曰命曰诰曰会曰祷曰诔而无诏也始皇初并天下更号曰皇帝命为制令为诏诏制之名昉此汉因之其制有四曰册曰制曰诏曰敕而诏为重【原注蔡邕曰立后妃皇太子诸王三公则用册命百官郡守则用制有所戒谕则用敕布告天下则用诏】凡皇太后垂帘者亦用之二汉制诏去古未远犹有先秦三代之风虽不能如典谟诰誓摅写仁义道德性命福祸究竟礼乐天人之际而其文辞温雅质厚诚尽要约不繁有丝纶之大体王言之润色圣人感人心致和平之意无欺世罔民之私隋王通曰诏其见王者之志乎其恤人也周其致用也悉一言而天下应一令而不可易非仁智博达则天明命其孰能诏天下乎东汉之季渐尚辞用事魏晋而下遂为文具矣

册者辞命记注之总称古者书于竹简一简谓之简编简谓之册事小辞畧一简可书则曰简而已事大辞多一简不容必编衆简而书之则曰册故史官大事书之于册小事简牍而已其名始见于金縢之书曰史乃册祝其後纳册作册祝册册命凡告庙命官封建皆用之汉因周制尊太上皇皇太后立皇后皇太子封建诸侯王拜免三公皆用册郊祀天地谒告宗庙封禅泰山亦用册至於特拜郡守述其政绩亦用册古者尚质惟用竹秦汉则泥金检玉号为玉册示其侈也【原注蔡邕曰册者简也其制长二尺短者半之其次一长一短两编下附许慎说文册者符命也诸侯进受于王者也象其札一长一短中有二编之形　汉书武帝元狩六年庙立皇子闳为齐王旦为燕王胥为广陵王初作册】其於国恤有哀册諡册于是高文大册为汉帝制礼文盛矣後世皆遵用之

制秦更命为制蔡邕曰制书帝者制度之命也其文曰制诏诏书诏告羣臣有所奏请尚书令奏之下有司曰制天子答之曰可方之于诏尤有礼文之书也宣布号令沿革更定则曰诏谘谋臣下报答画可则曰制特有处置告谕大臣则曰制诏母后临朝非所宜称则曰称制汉制然也故隋王通推本高帝文景武宣光武明章为七制之主其书曰帝制言其法制可为後王之则也制策汉制举取士之制也孝文二年诏举贤良方正能直言极谏者颍隂侯骑贾山上书曰至言虽诏举贤良未有制策也十五年诏诸侯王公卿郡守举贤良能直言极谏者上亲策之太子家令鼂错对策其始下制策一篇而对者举诏册之文敷陈以对至孝武世公孙弘董仲舒出充推蔓衍论列治体指陈天人之际极於天命情性风俗教化三代先秦所未有也

赦者贷释过误之称故易解传谓君子以赦过宥罪虞书谓眚灾肆赦吕刑谓五刑之疑有赦周礼司刺有三宥三赦之灋一宥曰不识再宥曰过失三宥曰遗忘一赦曰幼弱再赦曰老耄三赦曰舂愚皆以其非故怙终其情可矜也有罪而特纵释以为一已之私而行小惠失政刑矣故春秋肆大眚则讥之由汉以来凡胜国克敌则赦即位立皇后太子则赦郊祀天地则赦朝享太庙则赦庆瑞之符则赦禬禳之私则赦私一人则特赦私一州则曲赦其大赦则并大逆不道贼弑君亲者皆为除免一年之间有至再三者皆乱制也故吴汉临终劝光武无赦王符谓贼良民之甚者莫大于数赦诸葛亮治蜀十二年无赦孟光责费禕之行赦皆知治体者也

令说命曰王言惟作命不言臣下罔攸禀令则令者命之通称也周礼天官女史掌王后之内令则周之后命称令也秦汉之初未为天子则称令既为天子则称诏其後皇后太子诸侯王公之命皆曰令凡将帅命於军中亦曰令始别於诏命而自为制矣

教蔡邕曰诸侯之言曰教犹天子之制诏也凡丞相三公诸王列侯开府置官属者皆用之

下记汉魏以来藩府郡守令於其属者用之以记事为言自谦之辞然亦教令之制也

檄者传布告召之文自丞相尚书令大将军藩府州郡皆用之或以徵兵或以召吏或以命官或以谕不庭或以讨叛逆或以诱降附或以诛僭伪或以告人民皆指陈事端罪状开说利害晓以逆顺明其去就其文峻其辞切必警动震竦撼揺鼓荡使畏威服罪然後为至已其制以木简为之长一尺二寸若有急则插以鸟羽谓之羽檄取其疾速也故亦谓之羽书初汉高帝谓吾以羽檄徵天下兵又谓可传檄而定则三代先秦已自有之而其文未见也至孝武遣司马相如责唐蒙等始见喻巴蜀一篇首曰告巴蜀太守终曰咸谕陛下意毋忽盖古制然也【原注汉书相如为郎数岁会唐蒙使畧通夜郎僰中徵?巴蜀吏卒千人郡又多为?转漕万余人用军兴法诛其渠率巴蜀人大恐上闻之乃遣相如责唐蒙等因谕告巴蜀人以非上之意也】至三国之际益尚事辞其制愈备矣

疏者疏通其意达之於上也凡政有所未便事有所未当寃枉有所未信壅蔽有所未达臣下为之论列奏上则用之亦三代先秦之故有至汉高帝五年诛项羽东城诸侯王皆上疏请尊汉王为皇帝疏之名始见其後臣下往往上疏同夫书矣

表者敷陈着见之称有所未明表而着之也书谓光被四表则自内而被于外也师表万民则自上而形于下也传谓言不闻於表着之位则陈设之次也礼谓立八尺之表则标凖之则也其名则同其义各异未特以名篇而谓之文也司马迁作史记始为诸侯六国诸年表特列序其兴灭之年亦未为臣子之文也其後渐见於二汉魏晋之际其首曰臣某言遂论列其事其终则曰谨奏表以闻义同书疏而体制异矣【原注李善曰表者明也标也如物之标表言标着事序使之明白以晓主上得尽其忠曰表三王以前谓之敷奏故尚书谓敷奏以言是也至秦并天下改为表总有四品一曰章谢恩曰章二曰表陈事曰表三曰奏劾验政事曰奏四曰駮推覆平论有异事进之曰駮六国及秦汉兼谓之上书行此五事至汉魏以来都曰表进之天子称表进诸侯称上疏魏以前天子亦得上疏】

封事汉制表书皆啓封其言密事则皂囊重封谓之封事其文亦书疏也

奏凡进言於君皆曰奏书谓敷奏以言是也汉世凡劾验政事特有奏请乃特作奏其文亦书疏也

议商榷可否之文论定而议未定论略而议详也故庄周谓六合之内圣人论而不议三代以来议事以制政乃不迷故周官有八议议亲议故议贤议能议功议贵议勤议宾【原注周礼小司寇以八辟丽邦法附刑罚一曰议亲之辟二曰议故之辟三曰议贤之辟四曰议能之辟五曰议功之辟六曰议贵之辟七曰议勤之辟八曰议宾之辟】秦有丞相议廷尉议博士议【原注皆特受诏奏议也】汉兴有廷议【原注於殿廷之间议於天子前也】集议【原注会集百官而议之也】百官杂议【原注下百官令相杂而议也】下公卿议【原注特下三公九卿议之也】故和亲有议【原注汉书武帝建元六年匈奴来请和亲天子下其议大行王恢议勿许兴兵撃之韩安国议不如和亲羣臣议者多附安国於是上许和亲】封禅有议【原注元鼎六年上与公卿诸生议封禅】盐铁有议【原注昭帝元始六年诏有司问郡国所举贤良文学民所疾苦教化之要皆对愿罢盐铁酒榷均输官毋与天下争利桑弘羊以为不可废於是盐铁之议起焉】废立有议【原注昌邑王既立淫戏无度大将军霍光召丞相御史将军列侯中二千石大夫博士会议未央宫】尊号有议【原注哀帝即位郎中令冷褒等奏言定陶共皇太后共皇后皆不宜复引藩国之名以冠大号上下其议羣下多顺指言母以子贵宜立尊号以厚孝道】郊庙有议【原注成帝时丞相匡衡御史大夫张谭奏言甘泉泰畤河东后土之祠宜可徙置长安合於古帝王愿与羣臣议定奏可大司马车骑将军许嘉等八人议以为不当徙右将军王商等五十人以为当从衡等议于是衡谭奏于长安定南北郊为万世基天子从之　孔光何武奏迭毁之次当以时定请与羣臣杂议光禄勲彭宣等五十三人皆以为孝武皇帝亲尽宜毁中垒校尉刘歆议曰礼天子七庙者其正法数可常数者也宗不在此数中变也苟有功德则宗之不可预为设数孝武皇帝功烈如彼不宜毁上从歆议】击珠厓有议【原注元帝时珠厓诸县反叛连年不定上谋於羣臣欲大发军待诏贾捐之议以为不宜击遂从捐之议罢击珠厓】然而三代之议有言而无书二汉之议既许其言又各为书以上其议其言不易而得失可考天子称制决可而後下其议公卿奉行之天子不敢奋其私智大臣不敢进其私言一以公议纲纪天下而四百年无二志汉政之几於三代者也牋亦表类也僚属於皇太子诸侯王用之方之於表首尾称姓名而不称臣

启亦牋表类也有所咨问庆贺干请则上启事于天子则称臣某啓乃入事末则曰谨奉啓事以闻非天子则皆曰某啓而已

状者敷奏情状列上事宜犹表之为标着疏之为条达也自天子省府上下皆得用之其辞质其事详公文之通称疏之次也

奏记汉魏以来凡有司言事於上官者谓之奏记避尊远嫌以记事为言也故省司藩府将帅置官属者皆有记室掌书记之官焉

弹章有司举劾奏上治罪之文也秦汉以来有御史大夫中丞侍御史之官如周之大小司寇纠诘奸慝奋厉风宪自天子大臣百官羣司凡有过恶皆得举正有所弹劾则冠豸冠簪白笔对仗读弹文弹者击其罪而必中章者暴其恶而无隐亦几於三代之良法也

露布古之捷书也凡声罪致讨有所克捷列其功状书之於帛露见布告故谓之露布又谓之露版尤尚辞之文也连珠孝章命班固傅毅作一事未已又列一事骈辞相连体如贯珠故谓之连珠亦奏议之体也

诗

诗经三百篇雅亡於幽厉风亡於桓庄历战国先秦祗有诗之名而非先王之诗矣本然之声音鬰湮喷薄变而为杂体为骚赋为古诗为乐府歌行吟謡篇引辞曲琴操长句杂言其体制不可胜穷矣

骚古所无有楚屈原始为之司马迁曰楚怀王信上官大夫之谗怒而疏屈平屈平疾王聼之不聪也谗謟之蔽明也邪曲之害公也方正之不容也故忧愁幽思而作离骚离骚者犹离忧也其托物引喻爱君忧国变风变雅之流其辞虽怨怼激发几於愤悱跌宕怪神而类夫巫觋要之出於忠而止於义凡二十五首其弟子宋玉景差相继而作及汉贾谊庄忌等复为之大抵皆祖原以其体制创於楚谓之楚辞以离骚一篇旨意深远可以继诗经之後特称为经自九歌天问及诸人之作皆谓之传云

赋诗有六义二曰赋排比铺陈之体也如曰手如柔荑肤如凝脂领如蝤蛴齿如瓠犀螓首蛾眉齐侯之子卫侯之妻东宫之妹邢侯之姨之类是也其体杂见於风雅颂之间而不特名篇至屈原作离骚谓之赋宋玉乃作高唐风赋荀卿贾谊司马相如等相与倡和拓大缀缉崒然为辞章之冠兼诗骚之制为文士杰作至魏晋极矣

古诗自陈灵公讫周之亡历战国秦汉及高惠文景之世踰五百年骚赋之外诗遂无闻孝武时李陵苏武相与赠答始为五言号称古诗历汉三百余年絶无仅有建安间篇什始盛为汉魏正体然亦非三代之诗也乐府周官大司乐乃其职也六代之乐皆有乐歌自雅颂外不见其文汉初乐府令掌乐舞有房中安世等歌始见其辞【原注汉书房中祠乐高祖唐山夫人所作也孝惠二年使乐府令夏侯寛备其箫管更名曰安世乐安世房中歌十七章】至孝武立乐府采诗夜诵【原注汉书武帝新定郊祀之礼乃立乐府采诗夜诵有赵代秦楚之讴以李延年为协律都尉多举司马相如等数十人造为诗赋略论律吕以合八音顔师古曰采诗依古遒人徇路采取百姓诵謡以知政教得失也夜诵者其言词或秘不可宣露故於夜中歌诵】定郊祀祠太一作十九章之歌章各有名曰练时日帝临青阳朱明西颢玄冥惟泰元天地日出入又继以诸事名章曰天马【原注元狩三年马生渥洼中作　太初四年诛宛王获宛马作】天门景星斋房【原注元鼎五年得鼎汾隂作元封二年芝生甘泉斋房作】后皇华??五神朝陇首【原注元狩元年行幸雍获白麟作】象载瑜【原注太始三年行幸东海获赤鴈作】赤蛟及宣房柏梁等作皆有其辞而乐府始盛其後杂体歌行吟謡皆为乐府新声别调不可胜穷矣歌与诗同皆古有之作为篇章而歌之尔故歌之为言也长言之也说之故言之言之不足故长言之长言之不足故嗟叹之於是有咏歌啸歌悲歌怨歌长歌短歌各以其声为体诗三百篇皆是也及诗之亡战国秦汉之际往往为歌乐府以来篇章遂盛与诗别而自为制矣

行亦歌诗之流三代先秦未之见也乐府以来往往以行称又与歌并称歌行也歌以咏其志行以行其志尔其特称行如饮马长城窟行苦寒行善哉行等是也与歌并称者如伤歌行燕歌行长歌行短歌行怨歌行等是也

吟亦歌类也歌者?扬其声而咏其辞也吟者掩抑其声而味其言也歌浅而吟深故曰吟咏情性以风其上三代先秦有其名而无其文乐府有白头吟梁甫吟东武吟始自为篇题矣

謡亦歌类也远而言之缓而不切尔诗曰我歌且謡则歌切而謡缓也如风謡童謡自古有之皆自成章而诗经不録乐府以来始自为篇题如箜篌謡等是也篇古者编竹为书凡成章者自为一篇故谓之篇特文籍次第之名未特命题为文也乐府以来始以名题如美女篇白马篇名都篇等是也

引亦歌类也歌之为言长言之也引则引而信之又长矣乐府以来始有之如箜篌引等是也

辞凡言成文谓之辞故易有繇辞彖辞爻辞系辞书谓之两辞传谓之文辞皆成文之言也然未命题为文汉孝武始为秋风辞乐府有王明君辞亦自名篇矣曲者其音曲折也季札观乐谓直而不倨曲而不屈师乙谓曲如折句中鈎皆其意也汉立乐府始以曲名乐章又特以名篇为歌曲矣

琴操古有雅琴颂琴故诗三百篇孔子皆弦歌之则古之歌诗皆琴曲也谓之操者风俗通曰凡琴曲忧愁而作命之曰操言困厄穷廹犹不失其操也古操有十二首拘幽文王作越裳岐山周公作履霜尹吉甫子伯奇作将归猗兰龟山孔子作残形曾子作雉朝飞牧犊子作别鹄商陵穆子作水仙怀陵伯牙作皆有其辞亦歌诗之体也後世凡制琴曲皆为之辞矣

长句杂言古之为诗也其章句不繋短长期於意尽辞止音韵顺适而已故有三言者江有汜是也有四言者关关雎鸠是也有五言者投我以木瓜是也有六言者曷月予还归哉是也有七言者送我乎淇之上矣是也有八言者十月蟋蟀入我牀下是也其为章则或三四相间或五七相错不拘其字数章句而其变无穷所以为诗之经也汉初专尚四言至苏李专为五言孝武为秋风柏梁等辞则专为七言自张衡四愁而下号七言为长句建安以来号四五言为古诗其余自乐府歌謡外三四六七相杂成章者则谓之杂言诗之体制至是极矣

春秋

春秋诗书皆王者之迹唐虞三代之史也孔子修经乃别辞命为书乐歌为诗政事为春秋以为大典大法然後为经而非史矣凡後世述事功纪政绩载竹帛刋金石皆春秋之余无笔削之法祗为篇题记注之文则自为史而非经矣

国史书契以来即有史至周而有太史小史内史外史左史右史太师太祝之官自王朝列国皆有之其书法大抵皆编年大事书之於策小事简牍而已至孔子作春秋笔削其事而略其辞亦皆编年具四时以首事晋太康中得竹书有纪年十二篇则古法也左氏为春秋作传杂以事辞亦皆编年其余则别为国语历战国讫秦凡诸史书有五帝德帝系春秋历谱牒世本战国策铎氏微虞氏春秋而吕不韦者上观尚古删拾春秋集六国时事为八覧六论十二纪为吕氏春秋始错综诸家变古编年法至司马迁因吕氏春秋法推本诗书据左氏国语采世本战国策述汉楚春秋上记轩辕下讫天汉着十二本纪十表八书三十世家七十列传谓之史记有序有论有自序有序传驰骋上下数千载分散数十百家其体甚大六经以来所未有也其後班固因迁之制断自汉元迄于王莽作西京书缜密精核法制益备迁之书始於父谈而成於迁固之书始於父彪而成於固其事则身所闻见其?凡起例皆出家学於是卓然为宗匠後世国史之制皆本乎是矣

碑者褒述功烈夸示天下後世自期於不朽之文也夫史官记注谓之实録不虚美不隐恶功过并载至其殊勲异烈各当其时书旗常着钟鼎昭示後世传之子孙则义存劝戒非直为称美也故圣德之帝莫如尧舜功烈之王莫如禹汤勲在王室莫如伊周教垂万世莫如孔孟而无颂功述德之文谓之碑者按祭义祭之日君牵牲穆答君卿大夫序从既入庙门丽於碑杂记谓衅庙之制宰夫北面於碑南东上丧大记谓君葬用輴四綍二碑大夫葬用輴二綍二碑皆植石如柱凿孔於端以系牲系棺尔碑者悲也丽牲之际覩其宗庙悲其亲之亡也系棺之际覩其封瘗悲其亲之不复见也以是名石故谓之碑碑之名昉此祭则或书年月葬则或书姓名非特为文而颂德纪功也始皇并天下丞相斯以善书能文献谀导侈每巡幸辄从东行郡县上邹峄山立石颂功业刻石颂功始此於是封泰山至山颠立石颂德南登琅邪作琅邪台立石颂德以明得意登之罘刻石颂功上会稽刻石颂德谀辞诬文增秽名山几遍天下汉兴以来自天子三公九卿将相郡国守相师儒博士太学诸生处士烈女义夫节妇凡异政茂行皆着文刻石丽牲之碑则渐为宗庙神庙家庙等制县棺之碑则渐为神道墓表墓志等制其碑犹存古制凿孔其端东汉之季其文益盛故汉碑多见阳嘉元嘉之间【原注阳嘉顺帝年元嘉桓帝年】崔蔡之作灵帝时至书六经为三体刻之石碑锺繇梁鹄相继而出曹丕之簒大书深刻於受禅坛而丰碑数丈汉碑至是极矣然而先秦二汉文辞简质其事则凡而不目铭诗尤为高古魏晋而下谀臣媚子夸吏侈孙匿其暴露杂秽之过扬其纎悉溢美之功为之文者褒大称推立论序述则体夫诗书史汉之序述其事业则备夫春秋纪传之法其终篇铭诗则用夫雅颂箴赞之体或磨宏崖或坠深渊或配诸海岳之灵或并诸淫昏之鬼矫诬之弊盖不可胜言矣

墓碑墓前之道神游之道也碑於是则谓之神道碑古之葬者墓而不坟因留县棺之石表其墓之所在谓不可弗识也其後既封为坟仍立石为表王与诸侯遂为石阙而楚谓之窒皇汉以来王公大臣亦有阙仍立石表石仪天禄辟邪之类谓之坟皇其勒文於表者谓之墓表表着也着其人之事也勒文墓侧不当神道制小文约谓之墓铭铭名也着其人之名也其制又小其文又约谓之墓碣碣揭也揭扬其行也勒文於石纳之圹中谓之墓志又谓之墓志铭志其人之事於墓中也皆有序有事有诗碑之制也诔者哀死而累其行以定諡之文也自周有之按周官大师大丧帅瞽而廞作匶【原注与柩同】諡郑玄谓廞陈也以瞽史知天道使共其事言王之诔諡成於天道也太祝作六辞六曰诔大史大丧遣之日读诔小史卿大夫之丧赐諡读诔盖天子之諡至尊之行非臣子所敢议故使瞽史以天道累其行而为诔以定諡其诸侯卿大夫皆有司称王命録其行以为诔以定諡及其遣则赐諡读诔故记曰少不诔长卑不诔尊惟天子称天以诔之然不见其全文惟左氏传於孔子卒见哀公诔一章不累其行特哀之之辞也汉以来天子有諡册王公大臣则太常有諡议魏晋而下始有诔文有序有事盛为辞章勒石於墓亦与碑等矣

铭者名也着於文辞刻之金石表见其名也由器物则因以示戒由义理则因以垂训由事业则因以昭德扬雄谓铭哉铭哉有意於慎也故黄帝命孔甲书盘盂中以为戒法而禹有谗鼎之铭汤有盘铭至周而门屏阶席冠冕衣?几杖弓剑觚牍盉【原注音和】敦【原注徒对反】权衡度量莫不有铭皆警戒自修之文也秦汉而下夸毗示侈不因器以为戒不垂训而昭德堕嵯峨伐琬琰封泰山勒燕然【原注汉书上封泰山禅梁父封广丈二尺高九尺其下则有玉牒书　後汉书窦宪惧诛自求击匈奴大破单于登燕然山令班固作铭刻石立功纪汉威德】有序有事有铭有诗大或数千次或数百制与碑等矣

符命之说古不经见皆後世迂儒俗士贼臣簒子献谀逢恶以为簒窃之资者所作也六经所载如河出图雒出书凤凰来仪百兽率舞麟趾驺虞帝武玄鸟获麟等皆据事而书非推天引神而以为符也如麟凤龟龙谓之四灵及天降膏露地出醴泉山出器车河出马图等皆秦汉诸儒附会之说非圣人之意也至司马迁为史记始载赤乌白鱼赤帝子白帝子之事以为有天下之徵又特为封禅一书从臾神怪而董仲舒对策遂言三代受命之符於是司马相如为封禅文【原注史记长卿病甚帝使所忠往求其书及至长卿已卒其妻曰长卿未死时为一卷书曰有使来求书奏之其遗札书言封禅事所忠奏之帝遂议封禅】扬雄作剧秦美新【原注李充翰林论扬子论秦之剧称新之美此乃计其胜负比其优劣之义】而班固为典引【原注蔡邕曰典引者篇名也典者常也法也引者伸也长也尚书疏尧之常法谓之尧典汉绍其绪伸而长之也】闳衍侈大推美功德以为符命新莽盗汉而?纬之术兴矣

颂者称美之辞不歌而颂谓之赋既诵而歌谓之颂又颂者容也形容其美也本诗之一义故大序曰颂者美盛德之形容以其成功告于神明者也然未命篇为文至离骚楚辞而有橘颂汉王褒为圣主得贤臣颂扬雄为赵充国颂其後亦有序有颂其铭诗为颂与碑等矣箴者刺讥劝戒之文也自古有之於魏绦对晋侯始见虞人箴一篇其文似诗而简婉高雅至汉成帝时扬雄依虞箴作十二州箴二十五官箴亡失九篇後汉崔駰駰子瑗瑗子寔补其阙及临邑侯刘騊太傅胡广各有所增凡四十八篇广乃署之曰百官箴自是凡臣子进规於上皆有箴矣

赞者叶相辅成之名孔子作易大传而谓之赞未特名篇以为文也至班固作汉书於纪传後如司马迁立论而谓之赞实则论也其序传则谓之述赞始叶韵如诗铭及范煜作後汉书既立论复特为赞体制始定矣其後复加之序有事有赞亦与碑等矣

记凡志之典籍者皆是也故易记理之书也书记辞之书也诗记声之书也春秋记事之书也四经万世之大记也而不以记为名孔子没诸弟子及秦汉诸儒各为记録如礼记乐记杂记学记表记坊记秦记史记皆记注于四经之後而以为名然未特命篇为文也魏晋而下自史氏记録外凡志一事皆特为文有序有事亦有为铭诗者皆刻之石亦与碑等矣

杂文杂於四经之间而其体不一如祭文吊文移文纪録传志即事为文随物命题者皆是也

右四类其别五十有八皆战国秦汉以来文章体制原于四经而滋蔓於四经之後所以为文章学後世之制也虽其义理不醇辞气寖衰不逮夫古然自今视之又不逮汉魏远甚矣故三代之文至於六经语孟後世之文至於先秦汉魏虽原远末分皆规矩准?大匠也故备録其制推本所自与其所以弊而下者云







卷六十六上下

钦定四库全书

续後汉书卷六十六上下　　元　郝经　撰

列传第六十三上下

文艺

汉

崔寔【从兄烈烈子钧】　蔡邕　祢衡　应劭

谨案崔寔传文阙止存议蔡邕传亦阙

议曰寔父子三世掞藻摛秀并擅才美为儒林文宗蔡邕继之益加隽伟於是东京之文比隆西汉桓灵之季号称崔蔡寔着论以为汉政衰微皇纲不振当严刑峻法攻以药石兴滞补弊之说非治体之常也宋司马光曰汉家之法已严矣而寔犹病其寛何哉盖衰世之君率多柔懦凡愚之佐惟知姑息是以权幸之臣有罪不坐豪猾之民犯法不诛仁恩所施止於目前奸宄得志纲纪不立故寔之论以矫一时之枉非百世之通义也孔子曰政寛则民慢慢则纠之以猛猛则民残残则施之以寛寛以济猛猛以济寛政是以和斯不易之常道也

祢衡字正平平原般人也少有才辨而气尚刚傲好矫时慢物兴平中避难荆州建安初来游许下始达颍川隂怀一刺既而无所之适至於刺字漫灭是时许都新建贤士大夫四方来集或问衡曰盍从陈长文司马伯达乎对曰吾焉能从屠沽儿邪又问荀文若赵稚长云何衡曰文若可借面吊丧稚长可使监厨请客【原注典畧衡见荀容仪但有貌尔故可吊丧赵腹大健啖故可监厨也】惟善鲁国孔融及弘农杨修常称曰大儿孔文举小儿杨德祖余子碌碌莫足数也融亦深爱其才衡始弱冠而融年四十遂与交友上疏荐之曰臣闻洪水横流帝思俾乂旁求四方以招贤俊昔孝武继统将弘祖业畴咨熙载羣士响臻陞下叡圣纂承基绪遭遇戹运劳谦日昃惟岳降神异人并出窃见处士平原祢衡年二十四字正平淑质贞亮英才卓跞初涉艺文升堂覩奥目所一见辄诵於口耳所瞥闻不忘於心性与道合思若有神弘羊潜计安世默识以衡凖之诚不足怪【原注汉书桑弘羊雒阳贾人以心计年十三为侍中　张安世为郎上幸河东尝亡书三箧诏问莫能知惟安世识之後求得书以相校无所遗失】忠果正直志怀霜雪见善若惊疾恶如雠任座抗行史鱼厉节殆无以过也【原注吕氏春秋魏文侯使乐羊伐中山克之以封其子击文侯饮问於羣臣曰我何如主皆曰仁君任座曰君不肖君也君得中山不以封君之弟而以封君之子何为仁君文侯怒任座趋出次问翟璜对曰仁君文侯曰何以知之对曰臣闻君仁则臣直向者任座之言直臣是以知之文侯悦召任座而反之以为上客】鸷鸟累百不如一鹗使衡立朝必有可观飞辩骋辞溢气坌涌解疑释结临敌有余昔贾谊求试属国诡系单于终军欲以长缨牵致劲越弱冠慷慨前世美之近日路粹严象亦有异才擢拜台郎衡宜与为比如得龙跃天衢振翼云汉扬声紫微垂光虹蜺足以昭近署之多士增四门之穆穆钧天广乐必有奇丽之观【原注史记赵简子疾五日不知人及寤语大夫曰我之帝所甚乐与百神游於钧天广乐九奏其声动心】帝室皇居必蓄非常之宝若衡等辈不可多得激楚阳阿至妙之容台牧者之所贪飞兎騕?【原注吕氏春秋飞兔騕?古骏马也】絶足奔放良乐之所急臣等区区敢不以闻融既爱衡才称述於曹操欲见之而衡素相轻疾自称狂病不肯往而数有恣言操怀忿而以其才名不欲杀之闻衡善击鼓乃召为鼓史因大会宾客閲试音节诸史过者皆令脱其故衣更着岑牟单绞之服【原注文士传魏太祖欲辱衡乃令人録用为鼔史後至八月朝普天閲试鼓节作三重合列坐宾客以帛绢制作衣一岑牟一单绞及小褌岑牟鼓角士胄也】次至衡衡方为渔阳参挝蹀而前【原注文士传衡击鼓作渔阳参挝蹋地来前蹑馺足脚容态不常鼓声甚悲易衣毕复击鼓参搥而去至今有渔阳参搥自衡始也李贤曰案参挝并击鼓之法而王僧孺诗云散度广陵音参写渔阳曲而於其诗自音云参七绀反後诸文人多同用之据此诗意则参曲奏之名则挝字入於下句全不成文下云复参挝而去足知参挝二字当相连而读参字音为去声不知何所凭也参七甘反】容态有异声节悲壮聼者莫不慷慨衡进至操而止吏诃之曰鼓史何不改装而轻敢进乎衡曰诺於是先解衵衣次释余服裸身而立徐取岑牟单绞而着之毕复参挝而去顔色不怍操笑曰本欲辱衡衡反辱孤孔融退而数之曰正平大雅固当尔邪因宣操意衡许往融复见操说衡狂疾今求得自谢操喜勅门者有客便通待之极晏衡乃着布衣疎巾手持三尺棁杖【原注许慎说文棁大杖也】坐大营门以杖箠地大骂吏白外有狂生坐於营门言语悖逆请收案罪操怒谓融曰祢衡竪子孤杀之犹雀鼠耳頋此人素有虚名远近将谓孤不能容之今送与刘表视当何如於是遣人骑送之临发衆人为之祖道先供设於城南乃更相戒曰祢衡悖虐无礼今因其後到咸当以不起折之也及衡至衆人莫兴衡坐而大号衆问其故衡曰坐者为冢卧者为屍屍冢之间能不悲乎刘表及荆州士大夫先服其名甚礼之文章言议非衡不定表尝与诸文人共草章奏并极其才思时衡出还见之开省未周因毁以抵地表怃然为骇衡乃从求笔札须臾立成辞义可观表大悦益重之後复侮慢於表表耻不能容以江夏太守黄祖性急故送衡与之祖亦善待焉衡为作书记轻重踈密各得体宜祖持其手曰处士此正得祖意如祖腹中之所欲言也祖长子射【原注音亦】为章陵太守尤善於衡尝与俱游共读蔡邕所作碑文射爱其辞还恨不缮写衡曰吾虽一覧犹能识之惟其中石缺二字为不明尔因书出之射驰使写碑还校如衡所书莫不叹伏射时大会宾客人有献鹦鹉者射举巵於衡曰今日无以娱宾而此鸟自远而至明慧聦善羽族之可贵愿先生赋之衡揽笔而作笔不停缀文不加点辞采甚丽其辞曰惟西域之灵鸟兮挺自然之奇姿体金精之妙质兮合火德之明辉性辨慧而能言兮才聪明以识机故其嬉游高峻栖跱幽深飞不妄集翔必择林绀趾丹觜緑衣翠衿采采丽容咬咬好音虽同族於羽毛固殊智而异心配鸾凤而等美焉比德於衆禽於是羡芳声之远畅伟灵表之可嘉命虞人於陇坻诏伯益於流沙跨崑仑而播弋冠云霓而张罗虽纲维之备设终一目之所加且其容止闲暇守植安停逼之不惧抚之不惊宁顺从以远害不违迕以丧生故献全者受赏而伤肌者被刑尔乃归穷委命离羣丧侣闭以雕笼翦其翅羽流飘万里崎岖重阻踰岷越障载罹寒暑女辞家而适人臣出身而事主彼贤?之逢患犹栖迟以羁旅矧禽鸟之微物能驯扰以安处眷西路而长怀望故乡而延伫忖陋体之腥臊亦何劳於鼎俎嗟禄命之衰薄奚遭时之险巇岂言语以阶乱将不密以致危痛母子之永隔哀伉俪之生离匪余年之足惜愍衆雏之无知背蛮夷之下国侍君子之光仪惧名实之不副耻才能之无奇羡西都之沃壤识苦乐之异宜怀代越之悠思故每言而称斯若乃少昊司辰蓐收整辔严霜初降凉风萧瑟长吟远慕哀鸣感类音声凄以激扬容貌惨以顦顇闻之者悲伤见之者陨泪放臣为之屡叹弃妻为之歔欷感平生之游处若埙箎之相须何今日之两絶若胡越之异区顺笼槛以俯仰闚户牖以踟蹰想崑山之高岳思邓林之扶疏顾六翮之残毁虽奋迅其焉如心怀归而弗果徒怨毒於一隅苟竭心於所事敢背惠而忘初托轻鄙之微命委陋贱之薄躯期守死以报德甘尽辞以效愚恃隆恩於既往庶弥久而不渝後黄祖在蒙冲船上大会宾客而衡言不逊祖慙诃之衡熟视曰死公云等道祖大怒令五百将出欲加箠衡方大骂祖恚遂令杀之祖主簿素疾衡即时杀焉射徒跣来救不及祖亦悔之乃厚加棺敛时年二十六其文章多亡云【原注傅子曰衡辩於言而刻於论见荆州牧刘表日所以自结於表者甚至表悦之以为上宾衡称表之美盈口而论表左右不废绳墨於是左右因形而谮曰衡称将军之仁西伯不过也惟以为不能断终不济者必由此也是言实指表智短而非衡所言也表不详察遂疏衡而逐之衡以交絶於表智穷於黄祖身死名灭为天下笑者在谮之者有形也】

谨案目録此下有应劭传今阙

议曰君子之道出与处二者而已苟不当其可则祸其自取也方董卓麄凶废立刼迁虐焰烈烈不可向迩能以义扑灭曦清王风载正皇舆矫焉而出可也不然虽庸夫细民亟走惧及之不暇岂可受其辟召从而事之乎蔡邕鸿儒硕学艺能兼综为一代文宗宦竪忌忤窜极幽裔婴钳?纆琅璫转徙及幸而免亡命江湖积有年所天时人事亦自知矣天地闭贤人隐确乎其不可拔邕之事也闻卓召命不以死拒翘然而起三日之间周历三台矢谋陈策尽以所学事卓劝以伊周之事且为鼓琴自同俳优则亦刘歆严尤之於新莽也欲免得乎卓未就诛允固睥睨切齿於邕矣是以窃叹之际必杀而不贷也子长谤书等语特以为辞尔匮玉而汚血肉丽锦而藉虵虺惜哉衡恃才傲物辱操忤祖陨身丧元自取之也应氏七世才闻劭采章尤着淹洽典故终汉文献可谓博物君子矣







卷六十六中上

钦定四库全书

续後汉书卷六十六中上　　元　郝经　撰

列传第六十三中上

文艺

汉

荀悦　仲长统　陈寿

谨案荀悦仲长统二传文阙止存议

议曰仲豫公理立言论政深知治体不当文景明章之盛而奔走於曹袁之间终以不用惜哉仲豫之汉纪其论辩精当高出迁固尽变史法真奇才也公理之论井田肉刑有意乎三代之治矣谓光武矫枉太过不任三公政归台阁曩者任之重而责之轻今也任之轻而责之重东汉之膏肓也不任三公故大臣无权政柄下移故窃于宦戚天子不能总揽大臣不能有为王室遂卑底于亡灭光武基之也议者谓其当专用一相委任责成以为饵操呜呼是六官冢宰之义三代任相之道也光武昧其统体隘高皇之规模不举大纲而张衆目所以不能如西汉之可继而复兴也以是致讥过矣陈夀字承祚巴西安汉人也少好学师事同郡谯周延熙末为观阁令史宦人黄皓专弄朝柄大臣皆曲意附之夀独不为之屈由是被黜遭父丧有疾使婢剂药【谨案晋书作丸药】客往见之乡党以为贬汉亡以是沈滞累年司空张华爱其才以夀虽不远嫌原情不至贬废举为孝廉除佐着作郎出补阳平令撰丞相诸葛亮集奏之除着作郎领本郡中正撰魏蜀吴三国志凡六十五篇时人称其善叙事有良史才夏侯湛时着魏书见夀所作便坏已书张华深善之谓夀曰当以晋书相付尔初丁仪丁廙有盛名于魏夀谓其子曰可覔千斛米见与当为尊公作佳传不与竟不为立传【谨案晋书本传作或云丁仪丁廙有盛名云云考陈夀三国志立文简约文学如应刘辈亦附见王粲传丁氏兄弟本无事蹟可述如粲传末云自颍川邯郸淳繁钦陈留路粹沛国丁仪丁廙弘农杨修河内荀绰等亦有文采而不在七人之列然七人皆不立专传岂亦有所覔乎故史存或云两字有阙疑之意而此书删去则直以此罪夀矣盖经本不满夀书故责备尤甚也】夀父为马谡参军谡为诸葛亮所诛夀父亦坐髠夀尝为诸葛瞻门下佐被挞百下故为亮传谓亮将略非长无应敌之才言瞻惟工书名过其实议者以此少之华将举夀为中书郎荀朂忌华而疾夀遂讽吏部徙夀为长广太守以母老不就杜预将之镇复荐于帝宜补黄散由是以为治书侍御史母忧去职母遗言令葬雒阳夀遵其志又坐不以母归葬复被贬议出为平阳侯相初谯周尝谓夀曰卿必以才学成名当被损折亦非不幸也宜深慎之夀至此再致废辱皆如周言後数岁起为太子中庶子未拜元康七年病卒年六十五梁州大中正尚书郎范頵等上表曰昔汉武帝诏曰司马相如病甚可遣悉取其书使者得其遗书言封襌事天子异焉臣等按故治书侍御史陈夀作三国志辞多劝诫明乎得失有益风化虽文艳不若相如而质直过之愿垂采録于是诏下河南尹雒阳令就家写其书夀又撰古国志五十篇益都耆旧传十篇余文章传於世【原注北史毛修之以军功迁特进抚军大将军位次崔浩下浩以其中国旧门虽不博洽犹涉猎书传与共论说之次及陈夀三国志云有古良史风其所着述文义典正班史以来无及夀者修之曰昔在蜀中闻长老言夀曾为诸葛门下书佐得挞百下故其论武侯云应变非其所长浩乃与论曰承祚之评亮乃有故义过美之誉非挟恨之言夫亮之相备英?奋?之时君臣相得鱼水为喻而不能与曹氏争天下委弃荆州退入巴蜀守穷崎岖之地僭号边夷之间此策之下者可以赵他为偶而以为管萧之亚匹不亦过乎且亮既据蜀弗量势力严威切法控勒蜀人欲以边夷之衆抗衡上国出兵陇右再攻祁山一攻陈仓疏迟失会摧衂而反後入秦川更求野战魏人知其意以不战屈之智穷势尽?病而死由是言之岂合古之善将见可知难乎修之谓浩言为然孔明三代之佐承祚方之管箫而加非短已获罪於天下崔浩乃以偏覇功利之术比拟得失又重毁诋可】

【谓小人而无忌惮者也卒讦暴虏杀身赤族宜哉】

议曰三史亚六经法制备矣夀为国志序事典赡评论卓然足以继其後也末帝之世国不置史记注无官非夀书所睹记昭烈之伟蹟孔明之盛心後世不可得闻矣则夀于汉季不为无功但其以晋承魏夀仕晋依违从谀失其统纪於昭烈孔明增尘饰玷而推奬操懿故遗万世之恶而行道之人弗是焉且其尚典质崇简壮志其大而舍其细故多疏略不能完史而传信于後也







卷六十六中下

钦定四库全书

续後汉书卷六十六中下　　元　郝经　撰

列传第六十三中下

文艺

魏

潘朂【孙尼　族子岳】　　路粹

潘朂字元茂荥阳中牟人也初名芝後更朂历宰守有政绩入为尚书郎迁右丞专典辞命雅善清奥甚得纶綍体曹操魏公九锡文朂所作也【谨案殷芸小说曰魏国初建潘朂为策命文朂亡後或疑是王仲宣所为论者纷纷及晋王为太傅腊日大会宾客朂子满时亦在焉宣王谓之曰尊君作封魏君策高妙信不可及吾曾闻仲宣亦以为不如朝廷之士乃知朂作也】建安二十年迁东海相未行留拜尚书左丞其年病卒朂子满平原太守亦以学术称满子尼字正叔少有清才文辞温雅有朂风及从父岳俱以文章擅名一世与陆机兄弟号称潘陆尝赠机诗机答之曰猗与潘生世笃其操仰仪前文丕隆祖考晋太康中举秀才为太常博士出为高陆令淮南王允镇东参军元康初拜太子舍人上释奠颂复出为宛令入补尚书郎转着作郎奏乘舆箴赵王伦之乱称疾取假拜扫坟墓齐王冏起义引为参军管记室伦诛以功封安昌公历黄门侍郎散骑常侍侍中秘书监永兴末为中书令当三王兵争尼从容显要无所附比故免于难永嘉中迁太常卿洛阳陷没欲还乡里遇贼不得前卒于坞壁年六十余【谨案目録附族子岳今阙】

议曰按汉平帝元始五年册命安汉公莽加九锡【原注顔师古曰礼含文嘉云九锡者车马衣服乐县朱户纳陛虎贲鈇钺弓矢秬鬯也】莽稽首再拜受緑韍衮冕玄裳【原注顔师古曰此韍谓蔽膝也或谓韍?韍音弗?音毕】瑒琫瑒珌【原注孟康曰瑒玉名也佩刀之饰上曰琫下曰珌诗云?琫有珌是也顔师古曰瑒音荡琫音布孔反珌音必】句履【原注孟康曰今齐祀履舄头饰也出履二寸顔师古曰其形岐头句音巨俱反】鸾路乘马龙旗九旒皮弁素积【原注顔师古曰素积素裳也】戎路乘马彤弓矢卢弓矢左建朱钺右建金戚甲胄一具秬鬯二卣圭瓒二九命青玉珪二朱户纳陛署宗祝卜史官虎贲三百人汉世至此始见册命三公加九锡事有其制而无其文献帝建安十七年诏曹操赞拜不名入朝不趋劒履上殿如萧何故事十八年夏五月丙申以冀州十郡封曹操为魏公以丞相领冀州牧如故又加九锡大辂戎辂各一玄牡二驷衮冕之服赤舄副焉轩县之乐六佾之舞朱户以居纳陛以登虎贲之士三百人鈇钺各一彤弓一彤矢百卢弓十卢矢千秬鬯一卣圭瓒副焉而始有其文然皆非汉以来登拜三公封建诸侯王之制又非三代册命之典也皆侈大其事以示天下变革之意尔使晋宋齐梁陈隋诸君援以为簒代之例始则劒履上殿赞拜不名小示变革其次则加九锡封十郡既而又为禅文一篇册为皇帝自为一代即此为之也按周制春官大宗伯以九仪之命正邦国一命受职再命受服三命受位四命受器五命赐则六命赐官七命赐国八命作牧九命作伯命虽有九秩叙之常非赐之也夫锡与赐皆天子所以予诸侯也当周盛时诸侯终丧嗣位入见则有锡岁时朝觐则有锡能敌王所忾而献其功则有锡【原注左氏传诸侯敌王所忾而献其功王于是乎赐之彤弓一彤矢百□弓矢千以觉报宴忾音慨】故诗曰君子来朝何锡予之虽无予之辂车乘马又何予之玄衮及黼【原注诗采菽】谓诸侯朝于天子则天子锡予之也又曰彤弓弨兮受言藏之我有嘉宾中心贶之【原注诗彤弓】则诸侯有功见于天子天子锡予之也春秋以来诸侯不朝事王王亦时有锡而见于鲁者三庄公元年王使荣叔来锡桓公命文公元年天王使毛伯来锡公命成公八年天子使召伯来赐公命或死而追锡或生而赐命言命而不言所锡之物按文侯之命用赉尔秬鬯一卣彤弓一彤矢百卢弓一卢矢百马四匹则乘马弓矢祭酒三物尔策命晋文公为侯伯则九命作伯之制也赐之大辂之服戎辂之服彤弓一彤矢百卢弓矢千秬鬯十卣虎贲三百人则车服弓矢祭酒虎贲亦四物尔命虽九而锡之四与诗所载车服弓矢皆同左氏谓王使内史过赐晋侯命晋侯受玉惰则锡命又有玉也其物又各不同或锡车服或锡弓矢或锡瑞玉或锡策命初无定制也韩诗外传谓诸侯之有德天子锡之一锡车马再锡衣服三锡虎贲四锡乐器五锡纳陛六锡朱户七锡弓矢八锡鈇钺九锡秬鬯何休注春秋公羊氏锡命引礼纬含文嘉云诸侯有德当益其地不过百里後有功加以九锡进退有节行步有度赐以车马以代其步其言成文章行成法则锡以衣服以表其德其长于教诲内怀至仁赐以乐则以化其民其居处修理房内不泄赐以朱户以明其别其动作有礼赐以纳陛以安其体其勇猛劲疾执义坚强赐以虎贲以备非常其内怀至仁执义不倾赐以弓矢使得专其征其亢扬威武志在宿卫赐以鈇钺使得专杀其孝慈父母赐以秬鬯使之祭祀皆如有德则隂阳和风雨时四方所瞻臣子所望则有秬鬯之草景星之应也其所锡之物与韩诗所载同而其叙则不同今此文次弓矢在鈇钺之下则又不同也盖九命之制车服弓矢秬鬯虎贲瑞玉之锡则周制也如韩诗所载礼纬所言皆非王制後世尊礼权臣以资簒窃者附会九命等制增而为之是以始见于新莽终行于曹操尔呜呼锡予之义备见于诗书春秋之际矣成康之时诸侯觐享述职献功不过锡之车服使之朝会赐之弓矢命之征伐周室之衰齐桓公纠合诸侯一匡天下不过使召伯赐命褒述而已晋文公世世勤王战胜城濮率诸侯以朝王献俘述职不过叔兴父策命用平礼有加而已【原注左氏传郑伯傅王用平礼也杜预注以平王享晋文侯礼】五伯桓文为盛其翼戴天子同奬王室使东周不坠又数百年功烈如彼其高齐抚故封晋启南阳而已【原注左氏传王与之阳樊温原攒茅之田晋于是乎始启南阳】曹操起自凡庶托名汉相挟天子以令诸侯南征北伐为已而不为汉乃桓文之罪人也将建国代汉先以天下为九州遂以冀州十郡为魏国奄有河朔山东之地半天下之襟带制汉死命矣而後雍容渐进蹈新莽之故迹册受九锡进爵为王冕十有二旒出警入跸建天子旌旗置三公官有天子之实矣而犹名汉相则九锡之受簒汉之实名为汉相终不践位欺天下後世以伪尔昔周桓王追锡鲁公命仲尼书于春秋曰王使荣叔来锡桓公命而王不称天以为鲁桓弑兄簒立又不朝王则当举九伐之法讨而戮之三不朝则六师移之者也生不能讨死又锡命褒称弑逆之人是无天也故王不称天则王亦不王矣献帝居许以来仅守位号自谓未知死所至于弑母后贼王子翦伐汉室几无噍类而不敢言复令为九锡之文以之藉手而不敢拒虽制之在操为汉家一死可也偷生而惟命是从又可绳以春秋之法乎士苟有志手可断禅文不可草朂之文固美矣其节不足称也当无妄之世尼岳以文笔竞于一时尼颇恬退故幸而免岳浮躁奔趋朋扇逆后相与陷害冢适赤族其理也闲居一赋其拜尘之媒秋兴一赋其附炎之心也欤

路粹字文蔚【案陈志王粲传注粹陈留人】少学於蔡邕初平中随车驾至三辅建安初曹操以粹才高与京兆严像擢拜尚书郎像以兼资文武出为扬州刺史粹後为军谋祭酒与陈琳阮瑀等典记室及操欲杀孔融使粹为奏曲致融罪无不恶其人而畏其笔十九年转秘书令从军至汉中坐违禁贱请驴伏法太子丕素与粹善闻其死为之叹惜及簒代特用其子为长史

议曰古者君子絶交不出恶声大夫去国不说人以无罪大臣有坐不廉而废者不曰不廉曰簠簋不饬坐汚秽淫乱男女亡别者不曰污秽曰帷薄不修坐罢软不胜任者不曰罢软曰下官不职所以崇礼让养廉耻絶诬染之端杜浇讦之原三代忠厚之政风俗之所以美也汉初公卿耻言人过至於几致刑措犹有三代之遗风孝武而下屡诛大臣汉政寖秕欲加之罪必为之辞谓之罪状辞章之臣往往借笔代骂李固之罪成於马融之手而汉遂衰【原注後汉书马融为梁冀作飞章诬奏李固曰太尉李固因公假私依正行邪离间近戚自隆支党大行在殡路人掩涕固独胡粉饰貌搔头弄姿盘旋偃仰从容冶步曾无惨怛伤悴之心山陵未成违矫旧政善则称已过则归君斥逐近臣不得侍送作威作福莫固之甚矣夫子罪莫大於累父臣恶莫深於毁君固之过衅事合诛辟吴佑谓融曰李公之罪成於卿手李公即诛卿何面目见天下人乎冀竟罔杀固】孔融之诛出於路粹之笔而操始簒於是天下遂畏三端谓文士之笔端武士之锋端辨士之舌端【原注见韩诗外传】近世苏轼作吕惠卿责辞谓作刽子今日始遇着有肉汉极口称快激成绍圣之祸【原注宋实録元佑元年吕惠卿责授建宁军节度副使敕曰元凶在位民不奠居司寇失刑士有异论稍正滔天之罪永为垂世之规某以斗筲之才挟穿窬之智谄事宰辅同升庙堂乐祸而贪功好兵而喜杀以聚敛为仁义以法律为诗书首建青苗次行助役均输之政自同商贾手实之祸下及鷄豚苟可蠧国而害民卒皆攘臂而称首先皇帝求贤若不及从善如转圜始以帝尧之聪姑试伯鲧终然孔子之圣不信宰予?其宿奸谪之辅郡尚疑改过稍畀重权复陈罔上之言继有砀山之贬反覆教戒恶心不悛躁轻矫诬德音犹在始与知已共为欺君喜则摩足以相驩怒则侧目以相视连起大狱?其私书党与交攻几半天下奸赃狼藉横被江东至於复用之年始倡西戎之隙妄出新意变乱旧章力引狂生之谋驯致永洛之祸兴言及此流涕何追迨予践祚之初首发安边之诏假我号令成汝诈谋不图涣汗之文止为欵贼之具迷国不道从古罕闻尚寛两观之诛薄示三危之窜国有常典朕不敢私】章惇贬责元佑臣僚欲得如轼者使为之辞遂用林希希既为之掷笔曰坏了名节矣终之党与相轧而亡宋金源氏禽辽主天祚降封海滨王学士王介儒尝为天祚黜辱及作诏谓天祚居位二十载有罪数千条举古今君人之恶而归之天祚受诏于庭仰而誓曰夫亡人之国罪莫大焉又加之罪乎非吾所为而数吾于朝必烂其舌矣未几介儒疡生于颈烂舌而死呜呼丑诋安可肆诬诳安可为哉【原注金实録太宗获辽主天祚降封为海滨王诏曰历稽往古不无天数之废兴断以公言亦缘君道之得失未生灵献孰覆汉基不有愍怀畴终晋运事与德象人难力为大辽皇帝耶律延禧自絶衆心俶错灵命居位二十载有罪数千条诉自伊民达于朕听所谓刚能愎谏邪弗堲谗令出不行何以取信天下动违常节视之不似人君对之终日无话言行之当代惟乱政权分外戚事委宵人峻宇雕墙卖官鬻狱内躭女乱日旷万几而弗亲外作禽荒动浃十旬而未返开麋鹿之囿穽于国无山泽之利共于民用人不啻于牛羊有官或及于犬马七世之庙虽在无祀礼之可观六尺之舆时乘每弄臣之共载加以逞淫刑於贤嫡滋毒赋於疲甿安忍无亲骨肉阻为敌国失道寡助腹心去作仇雠秽德外闻丑声遐布获戾天地见怒人神方积衅以在躬更背邻而絶好先皇帝志期全取躬自徂征仗一劒而渡江指独夫而数罪民讫息肩而欣戴物皆徯望于来苏尚犹长恶不悛莫知大势已去天靡悔祸人同覆昏属秦鹿之奔迷会轩龙之飞去迨及渺昧肆惟纂承敢隳垂统之功益谨後图之事再扬我武必取斯人知天网以难逃诣军门而请罪寻勅将臣而解缚许朝先庙以奏俘且底怒以加诛将何辞而以对徒包羞而负耻实伊戚之自贻虽其不忍者朕心奈何难塞者衆口前数罪条而有一尚谓不君矧多恶贯以兼盈讫为亡国庶絶下望用削尊名故事若稽新命以降已於八月七日降封辽主为海滨王呜呼原上帝降罚之意罪莫能容以先庙遗命之言恩为见许肆台小子终此全功对越灵威降兹成命布告遐迩咸使闻之】







卷六十六下上

<史部,别史类,郝氏续後汉书>

钦定四库全书

续後汉书卷六十六下上　　元　郝经　撰

列传第六十三下上

文艺

魏

王粲　陈琳　阮瑀　应瑒　刘桢

吴质【邯郸淳　繁钦　荀纬　王象桓威　　薛夏　应璩】

刘廙【缪袭　苏林孙该　杜摰】　卫顗　李康

谨案王粲传文阙止存议

议曰初曹丕及弟植皆好文学与粲及孔融徐干陈琳阮瑀应瑒刘桢相友善丕植咸有逸才奇气往往鞍马间横槊赋诗至於饮至策勲讌崇台泛清池看花伫月粲等更酬迭和遒章雅咏警动一世号称建安七子二汉质文於是一变儒学尽为诗文矣

陈琳字孔璋广陵人也辞采杰瞻大将军何进辟为主簿进欲诛宦官太后不聼进乃召四方猛将使引兵向京师以胁太后琳入谏曰易称即鹿无虞【原注屯卦六三爻辞】谚有掩目捕雀夫微物尚不可欺以得志况国之大事其可以诈立乎今将军总皇威握兵要龙骧虎步高下在心此犹鼓洪炉燎毛发尔但当霆?电断夫违经合道天人所顺而反委释利器更徵外助大兵聚会强者为雄所谓倒持干戈授人以柄功必不成祗为乱阶进不听果败琳避难冀州袁绍使典文章尝为绍作书檄曹操绍败琳归操操曰卿昔为本初移书但可罪状孤而已恶恶止其身何乃上及父祖邪琳谢罪曰矢在弦上不得不?操爱其才而弗责也乃以为司空军谋祭酒管记室军国书檄多琳所作也每作书檄成草上操操先苦头风一日疾?卧读琳作翕然而起曰此能愈我病也数加赏赐後徙为门下督建安二十一年操大举伐孙权使琳移檄喻权操叹其文辞之美二十二年琳卒操甚惜之

议曰陈琳之书檄宏丽高壮顿挫激切足以耸动天下建安以来所未有也夫文动於中而形於言使读之者亦动於中而感夫言则可以为文矣故歌咏之文必使之懽忻动荡而手舞足蹈戒谕之文必使之擎跽曲拳服膺而感刻吊祭之文必使之欷歔流涕而不能自己檄告之文必使之扼腕振奋羣起而怒寇歌咏而不能悦人戒谕而不能服人哀挽而不能哭人檄告而不能怒人则不足以为文矣若琳之作所谓雷厉风蜚者也得体制矣然而琳初事袁绍而为绍檄曹操及为操禽而复为操檄孙权君讐共主尧桀共吠方之袁涣之拒吕布则其节不足称也

阮瑀字元瑜陈留人也少受学於蔡邕着作奇敏邕称其能建安中都护曹洪欲使掌书记瑀不为屈曹操雅闻瑀名辟之不应连见敦促逃入山以避之操命焚山乃出以为司空军谋祭酒与陈琳管记室使瑀作书谕照烈及孙权及征马超使瑀作书谕韩遂马上具草呈操操擥笔欲为更定而竟不能徙为仓曹掾属建安十七年卒【原注文士传太祖雅闻瑀名辟之不应连见偪促乃逃入山中太祖使人焚山得瑀送至召入太祖时征长安大延宴客怒瑀不与语使就技人列瑀善解音能鼓琴遂抚琴而歌因造歌曲曰奕奕天门开大魏应期运青盖廵九州在西东人怨士为知已死女为悦者玩思义苟敷畅他人焉能乱为曲既捷音声殊妙当时冠坐太祖大悦裴松之曰案鱼氏典畧挚虞文章志并云瑀建安初辞疾避役不为曹洪屈得太祖召即投杖而起不得有逃入山中焚之乃出之事也又典略载太祖初征荆州使瑀作书与刘备及征马超又使瑀作书与韩遂此二书今具存至长安之前遂等破走太祖始以十六年得入关尔而张骘云初得瑀时太祖在长安此又乖矣瑀以十七年卒太祖十八年策为魏公而云瑀歌舞辞称太魏应期运逾知其妄又其辞云他人焉能乱了不成语瑀之吐属必不如此　世期谓鼓琴诗曲等为妄以瑀之高或不为此不为世屈又不仕操逃山之事则有之始焉不屈既乃投杖前倨後?於事不类】

应瑒汉司空掾珣之子也瑒有才学且出於父祖珠玉之渊故尤知名於时【谨案应瑒传不载事实似非全文魏志附见王粲传云汝南应瑒字德琏後云被太祖辟为丞相掾属转为平原侯庶子後为五官将文学後汉书应奉传注亦但据魏志云瑒字德琏瑒弟璩字休琏咸以文章显也又云珣子瑒曹操辟为丞相掾】

刘桢字公干东平人也父梁字曼山【谨案陈志云一名?】少有清才以文学称终野王令桢思致高迈敏於词章曹操辟为丞相掾属後为五官将丕文学丕尝赐桢廓落带其後工死欲借以为式因书嘲桢云夫物因人为贵故在贱者之手不御至尊之侧今虽取之勿嫌其不反也桢答曰桢闻荆山之璞曜元后之宝随侯之珠烛衆士之好【原注淮南子随侯之珠高诱注曰随侯见大蛇伤断以药傅而涂之後蛇於江中衔珠以报因曰随侯珠】南垠之金登窈窕之首【原注诗泮水大路南金郑元笺曰荆扬之州贡金三品】鼲貂之尾缀侍臣之帻【原注後汉书侍中中常侍加黄金璫附蝉为文貂尾为饰谓之赵惠文冠胡广说曰赵武灵王效胡服以金璫饰首前挿貂尾为贵职秦灭赵以其君冠赐近臣】此四宝者伏朽石之下潜汚泥之中而扬光千载之上发彩畴昔之外亦皆未能初自接於至尊也夫尊者所服卑者所修也贵者所御贱者所先也故夏屋初成而大匠先立其下嘉禾始熟农夫先尝其粒恨桢所带无他妙饰若实殊异尚可纳也桢辞旨巧捷类如此由是特为诸公子所亲爱其後丕宴诸文学酒酣命夫人甄氏出拜坐中咸伏而桢独平视曹操闻之乃收桢减死输作刑竟署吏建安二十二年卒建安七子今自王粲至桢五人者传於此孔融入死国传徐干入高士传曹丕作典论论七子之文曰文人相轻自古而然傅毅之於班固伯仲之间尔而固小之与弟超书曰武仲以能属文为兰台令史下笔不能自休夫人善於自见而文非一体鲜能备善是以各以所长相轻所短里语曰家有弊帚享之千金斯不自见之患也【原注东观汉记曰吴汉入蜀都纵兵大掠上诏让汉曰城降孩儿老母口万数一旦纵火放兵闻之可为酸鼻家有敝帚享之千金禹宗室子孙故尝更职何忍行此】今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应瑒德琏东平刘桢公干斯七子者於学无所遗於辞无所假咸以自骋骥騄於千里仰齐足而并驰以此相服亦良难矣盖君子审已以度人故能免於斯累而作论文王粲长於辞赋徐干时有齐气【原注李善曰言齐俗文体舒缓】然粲之匹也如粲之初征登楼槐赋征思干之玄猿漏巵圆扇橘赋虽张蔡不过也然於他文未能称是琳瑀之章表书记今之隽也应瑒和而不壮刘桢壮而不密孔融体气高妙有过人者然不能持论理不胜辞【原注孔丛子平原君谓公孙龙曰公无复与孔子高辨事也其人理胜於辞公辞胜於理】至乎杂以嘲戱及其所善扬班俦也常人贵远贱近向声背实又患闇於自见谓已为贤夫文本同而末异盖奏议宜雅书论宜理铭诔尚实诗赋欲丽此四科不同故能之者偏也惟通才能备其体文以气为主气之清浊有体不可力强而致譬诸音乐曲度虽均节奏同检至於引气不齐巧拙有数虽在父兄不能以移子弟盖文章经国之大业不朽之盛事年寿有时而尽荣乐止乎其身二者必至之常期未若文章之无穷是以古之作者寄身於翰墨见意於篇籍不假良史之辞不托飞驰之势而声名自传於後故西伯幽而演易周旦显而制礼不以隐约而弗务不以康乐而加思夫然则古人贱尺璧而重寸隂惧乎时之过也【原注淮南子曰圣人不贵尺之璧而重寸之隂时难得而易失】而人多不强力贫贱则慑於饥寒富贵则流於逸乐遂营目前之务而遗千载之功日月逝於上体貌衰於下忽然与万物迁化斯志士之大痛也融等已逝惟干着论成一家言【原注鱼豢曰寻省往者鲁连邹阳之徒援譬引类以解缔结诚彼时文辩之隽也今覧王繁阮陈路诸人前後文旨亦何有不若哉其所以不论者时世异尔余又窃怪其不甚见用以问大鸿胪卿韦仲将仲将云仲宣伤於肥戅休伯都无格检元瑜病於体弱孔璋实自麤疏文蔚性颇忿鸷如是彼为非徒以脂烛自煎糜也其不高蹈盖有由矣然君子不责备於一人譬之朱漆虽无桢干其为光泽亦壮观也】

议曰曹氏父子兄弟杰出一时而陈思王植为之冠丕乃不数思王而以孔融称首融以英伟盖世之气欲指挥刘玄德拨乱世反之正岂区区於文字之间者邪嫉贤弟而不与援豪杰以为论皆其私也其谓文章以气为主孔融气体高妙徐干时有齐气文章有大体无定体气盛则格高格高则语妙以气为主则至论也呜呼丕言论固至矣然非帝王之学也唐虞稽古始皆传心禹汤受命亦惟立德至高宗傅说始言学谓斆学半念终始典于学厥德修罔觉故帝王之学罔不在德以之诚意正心修身齐家治国平天下格物以穷理修道以立教躬行以迈化尚德以厚俗致敬以闲邪执中以驭变畏愼以奉天警省以谨微自强以建极公溥以庇物寛裕以畜衆刚断以申令明察以照奸慈惠以子民?俭以足用左师右傅前谏後弼论思讲肄不过夫是凡诗书所载文武成康之学今皆可按未始为文也故六经无虚文三代无文人战国之末屈宋始为文章汉兴孝武虽为歌诗然亦未以为学也至於宣元成哀皆务经术以儒臣为辅相讲论经理润色皇业虽新莽之伪亦诵六艺究王制逮乎世祖以诸生复汉明章皆北面受业三公九卿无非经明行修之人顾未及於二帝三王之学亦自有用非虚文也至丕簒代专以文章为务一时学士大夫公卿大臣专门名家流风波荡不复可遏至宋齐梁陈如简文元帝长城公辈【原注简文元帝皆梁武帝子隋平陈封陈叔宝为长城公】益为浮艳君臣宣淫自谓风流天子卒偾社沉宗浸淫及於隋唐明智之君皆喜辞章遂以篇题取士举世事虚文而为文人不复知二汉之经术况唐虞之学乎皆操丕父子建安诸人启之也丕卒而諡之曰文而与尧之文思舜之文明禹之文命周文汉文并谓之文呜呼果何文邪

吴质字季重济隂人也以才学通博与五官将丕及诸侯所礼爱质亦善处其兄弟之间丕之为太子质有力焉及刘桢失敬被谴质出为朝歌长临淄侯植与质书曰前日虽因常调得为密坐虽燕饮弥日其於别远会稀犹不尽其劳积也若夫觞酌凌波於前箫管?音於後足下鹰扬其体凤叹虎视谓萧曹不足俦卫霍不足侔也左顾右盻谓若无人岂非君子壮志哉过屠门而大嚼虽不得肉贵且快意【原注桓谭新论人闻长安乐则出门向西而笑知肉味美对屠门而大嚼】当斯之时愿举泰山以为肉倾东海以为酒伐云梦之竹以为笛斩泗滨之梓以为筝食若塡巨壑饮若灌漏巵其乐固难量岂非大丈夫之乐哉然日不我与曜灵急节面有逸景之速别有参商之濶思欲抑六龙之首顿羲和之辔折若木之华闭蒙汜之谷【原王逸曰若木在崑仑楚辞出自阳谷次於蒙汜】天路高邈良久无缘怀恋反侧如何如何得所来讯文采委曲晔若春荣浏若清风申咏反覆旷若复面其诸贤所着文章想还所治复申咏之也可令憙事小吏讽而诵之夫文章之难非独今也古之君子犹有病诸家有千里骥而不珍焉人怀盈尺和氏无贵矣夫君子而不知音乐古之逹论谓通而蔽墨翟不好伎何为过朝歌而回车乎足下好伎而正值墨翟回车之县【原注汉书邹阳上书曰里名胜母曾子不入邑号朝歌墨子回车】想足下助我张目也又闻足下在彼自有佳政夫求而不得者有之矣未有不求而得之者也且改辙易行非良乐之御易民而治非楚郑之政【原注战国策赵造谓赵王曰臣闻之圣人不易民而教智者不变俗而动史记楚有叔孙敖郑有子产而二国俱治是不易之民也】愿足下勉之而已矣适对嘉宾口授不悉往来数相闻质答书曰信到奉所惠贶发函伸纸是何文采之巨丽而慰喻之绸缪乎夫登东岳者然後知梁山之逦迤也奉至尊者然後知百里之卑微也自旋之初伏念五六日至於旬时精散思越惘若有失非敢羡宠光之休慕猗顿之富【原注孔丛子猗顿鲁之穷士也耕则常饥桑则常寒闻朱公富往而问术焉朱公告之曰子欲速富当畜五牸於是乃适西河大畜牛羊於猗氏之南十年之间其息不可计赀拟王公驰名天下以兴富於猗氏故曰猗顿】诚以身贱犬马德轻鸿毛至乃历玄阙排金门开玉堂 伏虚槛於前殿临曲池而行觞既威仪亏替言辞漏渫虽恃平原养士之懿愧无毛遂燿頴之才深蒙薛公折节之礼而无冯谖三窟之效【原注战国策孟尝君就国於薛冯谖曰狡兎有三窟免其死尔今君有一未得高枕而卧也请为君复凿二窟孟尝君乃与车五十乘金五百斤西游於梁梁惠王聘孟尝君齐王闻之君臣恐惧使太傅谢孟尝君曰愿君顾先王之宗庙姑反国统万民冯谖谓孟尝君曰请先王之祭器立宗庙於薛庙成还谒孟尝君曰三窟已就请君高枕为乐矣】屡获信陵虚左之德又无侯生可述之美【原注史记魏公子从车骑虚左自迎夷门侯生侯生摄衣冠直载公子上坐不让欲以观公子公子执辔愈?侯生谓公子曰今日嬴之为公子亦足矣市人皆以嬴为小人而以公子为长者能下士也】凡此数者乃质之所以愤积於胸臆怀眷而悁邑者也若追前宴谓之未究欲倾海为酒并山为肴伐竹云梦斩梓泗滨然後极雅意尽欢情信公子之壮观非鄙人之所庶几也若质之志实在所天思投印释黻朝夕侍坐鑚仲父之遗训覧老氏之要言对清酤而不酌抑嘉肴而不享使西施出帷嫫母侍侧【原注越絶书越王乃饰美女西施使大夫种献之於吴王楚辞曰西施婉而不得见兮嫫母勃屑而日侍王逸曰嫫母丑女也】斯盛德之所蹈明哲之所保也若乃近者之观实荡鄙心秦筝?徽二八迭奏埙箫激於华屋云鼓动於坐右耳嘈嘈於无闻情踊跃於鞍马谓可北慑肃愼使贡其楛矢南震百越使献其白雉【原注尚书大传交趾之南有越裳国周公居摄六年制礼作乐天下和平越裳以三象重九译而献白雉曰道路悠远山川阻深恐使之不通故重译而朝成王以归周公公曰德不加焉则君子不享其质政不施焉则君子不臣其人吾何以获此赐也其使请曰吾受命吾国之黄耉曰久矣天之无烈风雷雨意者中国有圣人乎有则盍往朝之周公乃归之於王称先王之神以荐於宗庙】又况权备夫何足视乎还治讽采所着观省英玮实赋颂之宗作者之师也衆贤所述亦各有志昔赵武过郑七子赋诗春秋载列以为美谈【原注左氏传郑伯享赵孟於垂陇赵孟曰七子从君以宠武也请皆赋诗以卒君贶武亦以观七子之志展赋草虫伯有赋鹑之奔奔子西赋黍苗之四章子产赋隰桑大叔赋野有蔓草叔段赋蟋蟀公子段赋桑扈】质小人也无以承命又所答贶辞丑义陋申之再三赧然汗下此邦之人闲习辞赋三事大夫莫不讽诵何但小吏之有乎重惠苦言训以政事恻隐之恩形乎文墨墨子回车而质四年虽无德与民式歌且舞儒墨不同固以久矣然一旅之衆不足以扬名步武之间不足以骋迹若不改辙易御将何以效其力哉今处此而求大功犹绊良骥之足而责以千里之任槛猨猴之势而望其巧捷之能者也【原注淮南子两绊骥而求其致千里置猨槛中则与豚同非不巧捷也无所肆其能也】不胜见恤谨附遣白答不敢繁辞转元城令魏郡大疫诸贤沦丧太子丕伤之与质书曰岁月易得别来行复三年不见东山犹叹其远况乃过之思何可支虽书疏往反未足解其劳结昔年疾疫亲故多罹其灾徐陈应刘一时俱逝痛何可言邪昔日游处行则同舆止则接席何尝须臾相失每至觞酌流行丝竹并奏酒酣耳热仰面而赋诗当此之时忽然不自知乐也谓百年已分长共相保何图数年之间零落畧尽言之伤心顷撰其遗文都为一集观其姓名已为鬼録追思昔游犹在心目而此诸子化为粪壤可复道哉观古今文人类不护细行鲜能以名节自立而伟长独怀文抱质恬淡寡欲有箕山之志可谓彬彬君子矣着中论二十余篇成一家之业辞义典雅足传於後此子为不朽矣德琏常斐然有述作意才学足以着书美志不遂良可痛惜间历观诸子之文对之擦泪既痛逝者行自念也孔璋章表殊健微为繁富公干有逸气但未遒尔至其五言诗妙絶当时元瑜书记翩翩致足乐也仲宣独自善於辞赋惜其体弱不足起其文至於所善古人无以远过昔伯牙絶弦於锺期仲尼覆醢於子路愍知音之难遇伤门人之莫逮也【原注絶弦事见前注　礼记孔子哭子路於中庭有人吊者夫子拜之既哭进使者而问故曰醢之矣遂命覆醢】诸子但为未及古人自一时之隽也今之存者已不逮矣後生可畏来者难诬然吾与足下不及见也行年已长大所怀万端时有所虑至乃通夕不?何时复类昔日已成老翁但未白头尔光武言年已三十【谨案後汉书隗嚣传云年垂四十文选作年三十余此作年已三十盖沿陈志之误】在军十年所更非一吾德虽不及年与之齐以犬羊之质服虎豹之文无衆星之明假日月之光动见瞻观何时易邪恐永不复得为昔日游也少壮真当努力年一过往何可攀援古人思秉烛夜游良有以也顷何以自娱颇复有所造述否东望於邑裁书叙心质答笺曰奉读手命追亡虑存恩爱之隆形於文墨日月冉冉岁不我与昔侍左右厠坐衆贤出有微行之游入有管弦之懽置酒乐饮赋诗称寿自谓可终始相保并骋材力效节明主何意数年之间死丧畧尽臣独何德以堪久长陈徐刘应才学所着诚如来命惜其不遂可为痛切凡此数子於雍容侍从实其人也若乃邻境有虞羣下鼎沸军事辐至羽檄交驰於彼诸贤非所任也昔者孝武之世文章为盛若东方朔枚臯之徒不能持论即阮陈之俦也其惟严助寿王与闻政事然皆不慎其身善谋於国卒以败亡臣窃耻之至於司马长卿称疾避事以着书为务则徐生庶几焉而今各逝已为异物矣後来君子实可畏也伏惟所天优游典籍之塲休息篇章之囿发言抗论穷理尽微摛藻下笔鸾龙之文奋矣虽年齐萧王才实百之此衆议所以归高远近所以同声然年岁若坠今质已四十二矣白髪生鬓所虑日深实不复若平日之时也但欲保身敕行不蹈有过之地以为知已之累尔游宴之欢难可再遇盛年一过实不可追臣幸得下愚之才值风云之会时迈齿臷徒自结切犹欲触胸奋首展其割裂之用也不胜慺慺以来命备悉故畧陈至情曹操西征太子丕在孟津小城与质书曰季重无恙途路虽局官守有限愿言之怀良不可任足下所治僻左书问致简益用增劳每念昔日南皮之游诚不可忘既妙思六经逍遥百氏弹棊间设终以六博【原注艺经棊正弹法二人对局白黑棋各六枚先列棋相当更先控三弹不得各去控一棊先补角世说弹棊出魏宫大体以巾角拂棋子也】高谈娱心哀筝顺耳驰骛北场旅食南馆浮甘瓜於清泉沉朱李於寒水皦日既没继以朗月同乘并载以游後园舆轮徐动宾从无声清风夜起悲笳微吟乐往哀来凄然伤情余顾而言兹乐难常足下之徒咸以为然今果分别各在一方元瑜长逝化为异物每一念至何时可言方今?宾纪辰景风扇物天气和暖衆果具繁时驾而游北遵河曲从者鸣笳以启路文学托乘於後车节同时异物是人非我劳如何今遣骑到邺故使枉道相过行矣自爱丕即王位又与质书曰南皮之游存者三人烈祖龙飞或将或侯今惟吾子栖迟下土从我游处独不及门缾罄罍耻能无怀愧路不云远今复相闻初曹真曹休亦与质等俱在渤海游处时休真以宗亲并受爵封并为列将而质故为长史丕顾质有望故称二人以慰之及丕簒代徵质至雒阳拜振威将军北中郎将封列侯假节都督河北诸军事治信都黄初二年召质入朝丕与质及曹休欢燕命郭后出见质丕曰卿谛视之其亲爱如此五年质复入朝诏上将军及特进以下皆会质所大官供具酒酣质复欲尽欢时上将军曹眞肥而中领军朱铄瘦质召优使说肥瘦真负贵耻见戏怒谓质曰卿欲以部曲将遇我邪骠骑将军曹洪轻车将军王忠言将军必欲使上将军服肥自宜为瘦真愈恚拔刀瞋目言俳敢轻脱吾斩尔遂骂坐质按劔曰曹子丹汝屠机上肉尔吾吞尔不转喉咀尔不揺牙何恃而敢尔邪铄因起曰陛下使吾等来乐卿尔乃至此乎质顾叱之曰朱铄敢坏坐诸将军皆还坐铄性急忿恚拔剑斩地遂皆罢去其恃势骄豪如此【原注质别传文帝崩质思慕作诗曰怆怆怀殷忧殷忧不可居徙倚不能坐出入步踟躇念蒙圣主恩荣爵与衆殊自谓永终身志气甫当舒何以中见弃弃我归黄垆??靡所恃泪下如连珠随没无所益身死名不书慷慨自僶俛庶几烈丈夫】太和四年入为侍中时司空陈羣録尚书事质以辅弼大臣安危之本盛称骠骑将军司马懿忠智至公社稷之臣也陈羣从容之士处重任而不视事非国相之才叡深纳之其年夏质卒始质为单家遨游贵戚间不为乡里所重虽出官本国犹不齿士列太和中入朝质自以不为本郡所饶谓司徒董昭曰我欲溺乡里尔昭曰君且止年八十不能为溺攅也及卒有司以质怙威肆行諡曰丑侯质子应仍上书论枉正元中乃改諡威侯自质及颍川邯郸淳繁钦【原注繁音婆】沛国丁仪丁廙弘农杨修河内荀纬王象下邳桓威天水薛夏等皆有文采而不在七子之列应瑒弟璩璩子贞阮瑀子籍谯郡嵇康咸以文章显仪廙修籍康皆自有传邯郸淳一名竺字子叔博学有文章又善苍雅虫篆许氏字指初平中从三辅客荆州曹操入荆州素闻其名召与相见甚敬异之时五官将丕博延英贤亦宿闻淳名因启淳欲使在文学官属中会临淄侯植亦求淳操遣淳诣植植具酒炙论文谈兵及当世之务纵横无穷淳出叹植之才谓为天人【原注魏畧太祖遣淳诣植植初得淳甚喜延入坐不先与谈时天暑热植因呼常从取水自澡讫傅粉遂科头拍袒胡舞五?鍜跳九击剑诵俳优小说数千言讫谓淳曰邯郸生何如邪於是乃更着衣帻整仪容与淳评说混元造化之端品物区别之意然後论羲皇以来贤圣名臣烈士优劣之差次颂今古文章赋诔及当官政事宜所先後又论用武行兵倚伏之势乃命尉宰酒炙交至坐席默然无与伉者及暮淳归对其所知叹植之材谓之天人】于时世子未立操俄有意於植而淳屡称植材由是丕颇不悦及簒代以淳为博士给事中淳作投壶赋千余言奏之丕以为工赐帛千匹寻卒繁钦字休伯颍川人以文才机辩少得名於汝颍间钦长於书记又善诗赋为丞相主簿建安二十三年卒【原注文帝集序上西征余守谯繁钦从时薛访车子能喉啭与笳同音钦牋还与余而盛叹之虽过其实而其文甚丽正月八日壬寅领主簿繁钦死罪近屡奉牋不足自宣顷诸鼔吹广求异妓时都尉薛访车子年始十四能喉啭引声与笳同音白上呈见果如其言即日共观试乃知天壤之所生诚有自然之妙物也潜气内转哀音外激大不抗越细不幽散声悲旧笳曲美常均及与黄门鼓吹温胡迭唱迭和喉所发音无不响应曲折沉浮寻变入节自初呈试中间二旬胡欲傲其所不知尚之以一曲巧竭意匮既已不能而此孺子遗声抑扬不可胜穷优游转化余弄未尽暨其清激悲吟杂以怨慕咏北狄之遐征奏胡马之长思凄入肝脾哀感顽艳是时日在西隅凉风拂袵背山临谿流泉东逝同坐仰叹观者俯听莫不泫泣殒涕悲怀慷慨自左史妠謇姐名倡能识以来耳目所见佥曰诡异未之闻也窃惟圣体兼爱好奇是以因牋先白委曲伏想御闻必含余懽冀事速讫旋侍光尘寓目阶庭与听斯调宴喜之乐盖亦无量钦死罪死罪案目録此下有荀纬传今阙】王象字羲伯少为同郡杨俊所知拔及长有才学志节建安中与荀纬等俱为太子丕礼待及王粲陈琳阮瑀路粹等亡後新出之中惟象才最高丕既簒代拜散骑侍郎迁常侍封列侯受诏撰皇覧使象领秘书监自延康元年始撰集数岁成藏於秘府合四十余部部数十篇合八百余万言象既性器和厚又文采温雅用是京师归美称为儒宗丕如宛诏百官不得干豫郡县及到而宛令不解诏旨闭市门丕大怒曰吾为寇邪乃收宛令及太守杨俊诏问尚书汉明帝杀几二千石象见诏文知俊不免乃当丕前叩头流血被面请俊减死一等丕不答欲入禁中象引丕衣丕顾谓象曰朕知杨俊与卿本末尔今听卿是无朕也卿宁无俊邪无朕邪象见丕言切缩手丕遂入决俊法然後出象自恨不能济俊遂发病卒【谨案目录此下有桓威传今阙】薛夏字宣声博学多才善属文天水故有姜阎任赵四姓雄望郡中而夏单家不为降屈四姓欲共治之夏乃逸去东诣雒阳曹操宿闻其名甚礼遇之後四姓又使囚遥引夏关移颍川收捕系狱时操在冀州抚掌曰夏无罪也汉阳儿辈直欲杀之尔乃告颍川使理出之召署军谋掾曹丕嘉其才黄初中迁秘书丞丕每与夏推论书传不斥其名谓之薛君夏甚贫丕顾其衣薄解所御袍赐之其後征东将军曹休来朝丕方与夏有所咨论而外啓休到丕引入坐定顾夏言之於休曰此秘书丞天水薛宣声也宜共谈论其见遇如此太和中尝以公事移兰台兰台自以台也而秘书署尔谓夏为不得移推使当有坐者夏报之曰兰台为外台秘书为内阁台阁一也何不相移之有兰台屈无以折自是之後遂以为常及卒敇其子无还天水【谨案大典续後汉书散条有薛夏传而目録无之此书吴质传後列薛夏于王象桓威下今从之】应璩字休琏博学好属文善为书记历丕叡世为散骑常侍曹芳立稍迁侍中大将军长史曹爽秉政多违法度璩为诗以讽焉其言虽颇谐合多切时要世共传之复为侍中着作嘉平四年卒赠卫尉子贞字吉甫少以才闻能谈论正始中夏侯玄有盛名贞尝与玄坐作诗玄嘉玩之举高第历显位晋武帝为抚军大将军以贞参军事及簒代迁太子中庶子散骑常侍以儒学与太尉荀顗撰定新礼事未施行泰始五年卒贞弟纯纯子绍永嘉中为黄门侍郎为东海王越所杀纯弟秀秀子詹镇南大将军江州刺史

议曰尝读曹丕与季重书未尝不撃节称叹辞气瑰伟卓荦飘忽撼揺天壤对客口授神采敏捷短章之奇也季重黾勉奉答辇鱼目以偿夜光动为羞澁笔力气格之相悬有如是者然而丕植累贻书论一时文士及文章利病有敬畏之意则季重虽不在七子之列必有过人之度焉

刘廙字恭嗣南阳人也其先汉宗室封安衆侯廙年十岁戱於讲堂上颍川司马德操拊其首曰孺子孺子黄中通理宁自知不廙兄望之有名於世荆州牧刘表辟为从事而其友二人皆以谗毁为表所诛望之又以正谏不合投传告归廙谓望之曰赵杀鸣犊仲尼回轮【原注刘向新序赵简子欲专天下谓其相曰赵有犊犨晋有铎鸣鲁有孔丘吾杀三人者天下可王也於是乃召犊犨铎鸣而问政焉已即杀之使使者聘孔子於鲁以胖牛肉迎於河上使者谓船人曰孔子即上船中河必流而杀之孔子至使者致命进胖牛之肉孔子仰天而叹曰美哉水乎洋洋乎使丘不济此水者命也夫子路趋而进曰敢问何谓也孔子曰夫犊犨铎鸣晋国之贤大夫也赵简子未得意之时须而後从政及其得意也杀之黄龙不及於涸泽凤鸟不离其罻罗故刳胎焚林则麒麟不臻覆巢破卵则凤凰不翔竭泽而渔则龟龙不见鸟兽之於不仁犹知避之况丘乎故虎啸而谷风起龙兴而景云见击庭锺於外而黄锺应於内夫物类之相感精神之相应若响之应声影之象形故君子违伤其类者今彼已杀吾类矣何为之此乎於是遂回车不渡而还　按窦鸣犊孔丛子作鸣犊窦犨战国策作鸣犊铎犨史记作窦鸣犊舜华或又作鸣铎窦犨诸说不同未知孰是】今兄既不能法柳下惠和光同尘於内则宜模范蠡迁化於外【原注柳下惠事见前注　史记范蠡既雪会稽之耻乃喟然叹曰计然之策七越用其五而得意既已施於国吾欲用之家乃乘扁舟变名易姓适齐为鸱夷子皮之陶为朱公朱公以为陶天下之中诸侯四通货物所交易也乃治产积居与时逐而不责於人故善治生者能择人而任时十九年之中三致千金再分散与贫交疏昆弟此所谓富好行其德者也迁化懋迁有无化居也】坐而自絶於时殆不可也望之不从寻复见害廙惧奔扬州道中为牋谢表曰考匊过蒙分遇荣授之显未有管狐桓文之烈孤德殒命精诚不遂兄望之见礼在昔既无堂构昭前之绩中规不密用坠祸辟斯乃明神弗佑天降之灾悔吝之负哀号靡及廙之愚浅言行多违惧有浸润三至之间考匊之爱已衰望之之责犹存必伤天慈既往之分门户殪灭取笑明哲是用迸窜永涉川路即日到庐江浔阳昔锺仪有南音之操椒举有班荆之思虽远犹迩敢忘前惠【原注左氏传初楚伍参与蔡太师子朝友其子伍举与声子相善也伍举娶於王子牟王子牟为申公而亡楚人曰伍举实送之伍举奔郑将遂奔晋声子将如晋遇之於郑郊班荆相与食而言复故声子曰是行也吾必复子　傅子曰表既杀望之荆州士人皆自危也夫表之本心於望之不轻也以直迕情而谗言得入者以无容直之度也据全楚之地不能以成功者未必不由此也夷叔迕武王以成名丁公顺高祖以受戮二主之度远也若不远其度惟褊心是从难乎以容民畜衆矣】遂归曹操操辟为丞相掾属转五官将文学丕甚器之命廙通草书廙答书曰初以尊卑不踰礼之常分也是以贪守区区之节不敢修草必如严命诚知劳谦之素不贵殊异若彼之高而惇白屋如斯之好苟使郭隗不轻於燕九九不忽於齐乐毅自至覇业以隆【原注战国策有以九九求见齐桓公桓公不纳其人曰九九小术君纳之况大於九九者乎於是桓公设庭燎之礼而见之居无几隰朋自远而至齐遂以覇】亏匹夫之节成巍巍之美虽愚不敏何敢以辞魏国初建为黄门侍郎操在长安欲亲攻汉中廙上疏曰圣人不以智轻俗王者不以人废言故能成功於千载者必以近察远智周於独断者不耻於下问亦欲博采必尽於衆也且韦弦非能言之物而圣人引以自匡臣才智闇浅愿自比於韦弦昔乐毅能用弱燕破大齐而不能以轻兵定即墨者夫自为计者虽弱必固欲自溃者虽强必败也自殿下起军以来三十余年敌无不破强无不服今以海内之兵百胜之威而孙权负险於吴刘备不宾於蜀夫夷狄之臣不当冀州之卒权备之籍不比袁绍之业然本初以亡而二寇未捷非闇弱於今而智武於昔也斯自为计者与欲自溃者异势尔故文王伐崇三驾不下归而修德然後服之秦为诸侯所征必服及兼天下东向称帝匹夫大呼而社稷用隳是力毙於外而不恤民於内也臣恐边寇非六国之敌而世不乏才土崩之势此不可不察也天下有重得有重失势可得而我勤之此重得也势不可得而我勤之此重失也於今之计莫若料四方之险择要害之处而守之选天下之甲卒随方面而岁更焉殿下可高枕於广厦潜思於治国广务农桑事从节约修之旬年则国富民安矣操遂进前而报廙曰非但君当知臣臣亦当知君今欲使吾坐行西伯之德恐非其人也魏讽反廙弟伟为讽所引当相坐诛操令曰叔向不坐弟虎古之制也特原不问徙置丞相仓曹属廙上疏谢曰臣罪应倾宗祸当覆族遭乾坤之灵值时来之运扬汤止沸使不燋烂起烟於寒灰之上生华於已枯之木物不答施於天地子不谢生於父母可以死效难用笔陈初伟与讽善廙戒之曰交友之美在於得贤不可不详而世之交者不审择人务合党衆有违先圣人交友之义非厚已辅仁之谓也吾观讽不修德义而专以鸠合为务华而不实此直搅世治名者也卿其慎之勿复与通伟不从故及於难廙上疏论治道曰昔者周有乱臣十人有妇人焉九人而已孔子称才难不其然乎明贤者难得也况乱弊之後百姓凋尽士之存者盖亦无几股肱大职及州郡督司边方重任虽备其官亦未得人也此非选者之不用意盖才匮使之然尔况於长吏以下群职小任能皆简练备得其人也其计莫如督之以法不尔而数转易往来不已送迎之烦不可胜计转易之间辄有奸巧既於其事不省而为政者亦以其不得久安之故知惠益不得成於已而苟且之可免於患皆将不念尽心於恤民而梦想於声誉此非所以为政之本意也今之所以为黜陟者近颇以州郡之毁誉听往来之浮言尔亦皆得其事实而课其能否也长吏之所以为佳者奉法也忧公也恤民也此三事者或州郡有所不便往来者有所不安而长吏执之不已於治虽得计其声誉未为美阙而从人【谨案阙今志改作屈监本作阙与此合】於治虽失计其声誉必集也长吏皆知黜陟之在此亦何能不去本而就末哉以为长吏皆宜使少久足使自展岁课之能三年总计乃加黜陟课之皆当以事不得依名事者皆以户口率其垦田之多少及盗贼发兴民之亡叛者为得负之计如此行之则无能之吏修名无益有能之人无名无损法之一行虽无部司之监奸誉妄毁可得而尽事上操甚善之廙着书数十篇及与丁仪共论刑礼皆传於世曹丕立为侍中赐爵关内侯黄初二年卒年四十二无子以弟子阜嗣终陈留太守阜子乔晋惠帝时为豫州刺史时东海缪袭陈留苏林任城孙该河东杜挚皆有才学其所叙述亦传於世缪袭字熙伯父斐字文雅该覧经传六辟公府徵为博士皆不就袭辟御史大夫府历事魏四世官至尚书光禄勲正始六年卒年六十子悦晋光禄大夫孙绍播徽等皆以文学显於世苏林字孝友博学多闻凡诸书传疑难林皆释之甚有柢要建安中为五官将丕文学黄初中为博士给事中以老归第国有大议遣人就谘之数加赐遗年八十余卒孙该字公达好学能文年二十上计掾召为郎中着魏书迁博士司徒右长史复入着作景元二年卒官杜挚字德鲁初上笳赋署司徒军谋掾後举孝亷除郎中转补秘书挚与毋丘俭乡里亲善贻俭诗求仙药一丸欲以感求助俭答诗而挚竟不迁卒於秘书【原注文章叙録挚与毋丘俭诗曰骐骥马不试婆娑槽?间壮士志未伸坎坷多辛酸伊挚为媵臣吕望身操竿夷吾困商贩甯戚对牛叹食其处监门淮隂饥不餐买臣老负薪妻畔呼不还释之宦十年位不增故官才非八子伦而与齐其患无知不在此袁盎未有言被此笃病久荣卫动不安闻有韩衆药信来给一丸俭答曰凤鸟翔京邑哀鸣有所思才为圣世出德音何不怡八子未遭遇今者遘明时胡康出陇亩杨伟无相基飞腾冲云天奋迅协光熙骏骥骨法异伯乐观知之但当养羽翮鸿举必有期体无纎微疾安用问良医联翩轻栖集还为燕雀嗤韩衆药虽良或更不能治悠悠千里情薄言答嘉诗信心感诸中中实不在辞】

议曰刘廙才鍳清远谏操伐汉惧其重失规以西伯操谓之不知君拟非其伦而近於迂不欺之言也则吾为周文王之语岂非自欺欤其论治道谓不宜数易守令不当以声誉黜陟皆知治体之言也自封建废而为郡县至汉孝宣久任守令增秩赐金而不徙使吏致其能民熟其化於是号多良吏至於综核名实信赏必罚皆汉之善政也廙有见乎此矣

卫觊字伯儒河东安邑人也少夙成以才学称曹操辟为司空掾属除茂陵令尚书郎操攻袁绍而刘表为绍援关中诸将又中立益州牧刘璋与表有隙觊以治书侍御史使益州令璋下兵以缀表军至长安道路不通觊不得进遂留镇关中时四方大有还民关中诸将多引为部曲觊书与荀彧曰关中膏腴之地顷遭荒乱人民流入荆州者十万余家闻本土安宁皆企望思归而归者无以自业诸将各竞招怀以为部曲郡县贫弱不能与争兵家遂强一旦变动必有後忧夫盐国之大宝也自乱来放散宜如旧置使者监卖以其直益市犂牛若有归民以供给之勤耕积粟以丰殖关中远者闻之必日夜竞还又使司隶校尉留治关中以为之主则诸将日削官民日盛此强本弱敌之利也彧以白操操从之始遣谒者仆射监盐官司隶校尉治弘农关中服从乃白召觊还稍迁尚书魏国既建拜侍中与王粲并典制度初朝廷播迁台阁旧事散亡无几都许之後渐有纲纪觊以古义多所正定是时关西诸将外虽怀附内未可信司隶校尉锺繇求以三千兵入关外托讨张鲁内以胁取质任操使荀彧问觊觊以为西方诸将皆竖夫崛起无雄天下意苟安乐目前而已今国家厚加爵号得其所志非有大故不忧为变也宜为後图若以兵入关中当讨张鲁鲁在深山道径不通诸叛必疑一相惊动地险衆强殆难为虑或以觊议呈操操初善之而以繇自典其任遂从繇议兵始进而关右皆叛操亲伐之仅乃得平死者万计操悔不从觊议由是益重觊曹丕立徙为尚书顷之还汉朝为侍郎劝赞禅代之义为文诰诏册及丕称尊号复为尚书封阳吉亭侯曹叡立进封閺【原注音闻】乡侯三百户觊奏曰九章之律自古所传断定刑罪其意微妙百里长吏皆宜知律刑法者国家之所贵重而私议之所轻贱狱吏者百姓之所县命而选用者之所卑下王政之弊未必不由此也请置律博士转相教授事遂施行时百姓凋匮而役务方殷觊上疏曰夫变情厉性强所不能人臣言之既不易人主受之又难且人之所乐者富贵显荣也所恶者贫贱死亡也然此四者君上之所制也君爱之则富贵显荣君恶之则贫贱死亡顺指者爱所由来逆意者恶所从生也故人皆争顺指而避逆意非破家为国杀身成君者谁能犯顔色触忌讳建一言开一说哉陛下留意察之则臣下之情可见矣今议者多好悦耳其言政治则比陛下於尧舜其言征伐则比二虏於狸鼠臣以为不然昔汉文之时诸侯强大贾谊累太息以为至危况今四海之内分而为三羣士陈力各为其主其来降者未肯言舍邪就正咸称廹於困急是与六国分治无以为异也当今千里无烟遗民困苦陛下不善留意将遂凋弊难可复振礼天子之器必有金玉之饰饮食之肴必有八珍之味至於凶荒则彻膳降服然则奢俭之节必视世之丰约也武皇帝之时後宫食不过一肉衣不用锦绣茵褥不缘饰器无丹漆用能平定天下遗福子孙此陛下之所亲览也当今之务宜君臣上下并用筹策计校府库量入为出深思勾践滋民之术犹恐不及而尚方所造金银之物渐更增广工役不辍侈靡日崇帑藏日竭昔汉武信求神仙之道谓当得云表之露以餐玉屑故立仙掌以承高露陛下通明每所非笑汉武有求於露而犹尚见非陛下无求於露而空设之不益於好而糜费功夫诚皆圣虑所宜裁制也觊历汉魏时献纳鲠切率如此受诏典着作又为魏官仪凡所撰述数十篇好古文鸟篆隶草无所不善觊卒諡曰敬侯觊子瓘与炖煌索靖俱善草书【原注晋书靖字幼安有先识远量知天下将乱指雒阳宫门铜驼叹曰会见汝在荆棘中尔大安末拜使持节监雒阳诸军事游撃将军与贼战被伤而卒】瓘笔胜靖然有楷法远不及靖时瓘为尚书令靖为尚书郎号一台二妙汉末张芝特善草书论者谓瓘得伯英筋靖得伯英肉【原注後汉书度辽将军张奂长子芝　字伯英最知名弟昶字文舒并善草书】靖作草书状其辞曰圣王御世随时之宜仓颉既生书契是为科斗鸟篆类物象形叡哲变通意巧滋生损益隶草以崇简易百官毕修事业并丽盖草书之为状也婉若银鈎漂若惊鸾舒翼未发若举复安虫蛇虬蟉或往或还类阿那以羸羸歘奋衅而桓桓及其逸游盻向乍正乍邪骐骥暴怒逼其辔海水窊隆扬其波芝草蒲陶还相继棠棣融融载其华玄熊对踞於山岳飞燕相追而差池举而察之又似乎和风吹林偃草扇树枝条顺气转相比附窈娆亷苫随体散布纷扰扰以猗靡中持疑而犹豫玄螭狡兽嬉其间腾猨飞鼺相奔趣凌鱼奋尾蛟龙反据投空自窜张设牙距或若登高望其类或若既往而中顾或若俶傥而不羣或若自检於常度於是多才之英笃艺之彦役心精微耽此文宪守道兼权触类生变离拆八体靡形不判去繁存微大象未乱上理开元下周谨按骋辞放手两行氷散高音翰厉溢越流漫忽班班而成章信奇妙之焕烂体磥落而壮丽姿光润以璀璨命杜度运其指使伯英回其腕着絶势於纨素垂百世之殊观瓘子恒【谨案晋书字巨山】亦善草隶乃作四体书势曰昔在黄帝创制造物有沮诵仓颉者始作书契以代结?盖覩鸟迹以兴思也因而遂滋则谓之字有六义焉一曰指事上下是也二曰象形日月是也三曰形声江河是也四曰会意武信是也五曰转注老考是也六曰假借令长是也夫指事者在上为上在下为下象形者日满月亏效其形也形声者以类为形配以声也会意者止戈为武人言为信也转注者以老寿考也假借者数言同字其声虽异文意一也自黄帝至三代其文不改及秦用篆书焚烧先典而古文絶矣汉武时鲁共王坏孔子宅得尚书春秋论语孝经时人以不复知有古文谓之科斗书汉世秘藏希得见之魏初传古文出於邯郸淳恒祖敬侯写淳尚书後以示淳而淳不别至正始中立三字石经转失淳法因科斗之名遂效其形太康元年汲县人盗发魏襄王塜得策书十余万言案敬侯所书犹有髣髴古书亦有数种其一卷论楚事者最为工妙恒窃悦之故竭愚思以赞其美愧不足厠前贤之作冀以存古人之象焉古无别名谓之字势云黄帝之史沮诵仓颉眺彼鸟迹始作书契纪纲万事垂法立制帝典用宣质文着世爰暨暴秦滔天作戾大道既泯古文亦灭魏文好古世传丘坟历代莫发真伪靡分大晋开元弘道敷训天垂其象地耀其文其文乃耀粲矣其章因声会意类物有方日处君而盈其度月执臣而亏其旁云委虵而上布星离离以舒光木卉苯?以垂頴山岳峨嵯而连冈虫跂跂其若动鸟似飞而未扬观其错笔缀墨用心精专势和体均发止无间或守正循检矩折规旋或方圆靡则因事制权其曲如弓其直如弦矫然特出若龙腾於川森尔下颓若雨坠於夭或引笔奋力若鸿鴈高飞邈邈翩翩或纵肆阿那若流苏悬羽靡靡绵绵是故远而望之若翔风厉水清波漪涟就而察之有若自然信黄唐之遗迹为六艺之范先籕篆盖其子孙隶草乃其曾元覩物象以致思非言辞之所宣昔周宣王时史籕始着大篆十五篇或与古同或与古异世谓之籕书者也及平王东迁诸侯力政家殊国异而文字乖形秦始皇帝初兼天下丞相李斯乃奏损益之罢不合秦文者斯作仓颉篇中车府令赵高作爰历篇太史令胡母敬作博学篇皆取史籕大篆或颇省改所谓小篆者或曰下邽人程邈为衙狱吏得罪始皇幽繋云阳十年从狱中作大篆少者增益多者损减方者使圆圆者使方奏之始皇始皇善之出以为御史使定书或曰邈所定乃隶字也自秦坏古文有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书王莽时使司空甄丰校文字部改定古文复有六书一曰古文孔氏壁中书也二曰奇字即古文而异者也三曰篆书秦篆书也四曰佐书即隶书也五曰缪篆所以摹印也六曰鸟书所以书幡信也及许慎撰说文用篆书为正以为体例最可得而论也秦时李斯号为二篆诸山及铜人铭皆斯书也汉建初中扶风曹喜少异於斯而亦称善邯郸淳师焉畧究其妙韦诞师淳而不及也太和中诞为武都太守以能书留补侍中魏代宝器铭题皆诞书也汉末又有蔡邕采斯喜之法为古今杂形然精密闲理不如淳也邕作篆势曰鸟遗迹皇颉循圣作则制斯文体有六篆为真形要妙巧入神或龟文鍼列栉比龙鳞纾体放尾长短复身颓若黍稷之垂頴藴若虫蛇之焚緼扬波振撆鹰跱鸟震延颈胁翼势似凌云或轻笔内投微本浓末若絶若连似水露缘丝凝垂下端从者如悬衡者如编杳杪邪趣不方不圆若行若飞跂跂翾翾远而望之象鸿鹄羣游骆驿迁延廹而视之端际不可得见指撝不可胜原硏桑不能数其诘屈离娄不能覩其却间般倕揖让而辞巧籕诵拱手而韬翰处篇籍之首目粲斌斌其可观摛华艳於纨素为学艺之范先喜文德之弘懿愠作者之莫刋思字体之頫仰举大畧而论旃秦既用篆奏事繁多篆字难成即令吏人佐书曰隶字汉因行之独符印玺幡信题署用篆隶书者篆之捷也上谷王次仲始作楷法至灵帝好书时多能者而师宜官为最大则一字径丈小则方寸千言甚矜其能或时不持钱诣酒家饮因书其壁顾观者以酬酒讨钱足而灭之每书辄削而焚其柎梁鹄乃益为版而饮之酒候其醉而窃其柎鹄卒以书至选部尚书【原注梁鹄字孟皇安定人灵帝末为凉州刺史边章韩遂之乱徵为选部尚书】宜官後为袁术将今钜鹿宋子有耿球碑是术所立其书甚工云是宜官也梁鹄奔刘表魏武帝破荆州募求鹄鹄之为选部也魏武欲为雒阳令而以为比部尉故惧而自缚诣门署军假司马在秘书以勤书自效是以今者多有鹄手迹魏武帝悬着帐中及以钉壁玩之以为胜宜官今宫殿题署多是鹄书鹄宜为大字邯郸淳宜为小字鹄谓淳得次仲法然鹄之用笔尽其势矣鹄弟子毛弘教於秘书今八分皆弘法也汉末有左子邑小与淳鹄不同然亦有名魏初有锺胡二家为行书法俱学之於刘德升而锺氏小异然亦各有巧今大行於世云作隶势曰鸟迹之变乃惟佐隶蠲彼繁文从此简易厥用既弘体象有度焕若星陈鬰若云布其大经寻细不容髪随事从宜靡有常制或穹隆恢廓或栉比鍼列或砥平绳直或??胶戾或长邪角趣或规旋矩折修短相副异体同势奋笔轻举离而不絶纎波浓点错落其间若锺簴设张庭燎飞烟嶃巗□嵯高下属连似崇台重字增云冠山远而望之若飞龙在天近而察之心乱目眩奇姿谲诡不可胜原硏桑所不能计宰赐所不能言何草篆之足算而斯文之未宣岂体大之难覩将秘奥之不传聊俯仰而详观举大较而论旃汉兴而有草书不知作者姓名至章帝时齐相杜度号善作篇後有崔瑗崔实亦皆称工杜氏结字甚安而书体微瘦崔氏甚得笔势而结字稍踈弘农张伯英者因而转精甚巧凡家之衣帛必书而後练之临池学书池水尽黑下笔必为楷则号忩忩不暇草书寸纸不见遗至今世尤宝其书韦仲将谓之草圣【原注文章叙録诞字仲将太仆端之子有文才善属辞章建安中为郡上计吏特拜郎中稍迁侍中中书监以光禄大夫逊位年七十五卒於家初邯郸淳卫觊及诞并善书有名】伯英弟文舒者次伯英又有姜孟頴梁孔逹田彦和及韦仲将之徒皆伯英弟子有名於世然殊不及文舒也罗叔景赵元嗣者与伯英并时见称於西州而矜巧自与衆颇惑之故英自称上比崔杜不足下方罗赵有余河间张超亦有名然虽与崔氏同州不如伯英之得法也崔瑗作草书势曰书契之兴始自颉皇写彼鸟迹以定文章爰暨末叶典籍弥繁时之多僻政之多权官事荒芜剿其墨翰惟作佐隶旧字是删草书之法盖又简畧应时谕指用於卒廹无功并用爱日省力纯俭之变岂必古式观其法象俯仰有仪方不中矩圆不副规抑左扬右望之若崎竦企鸟峙志在飞移狡兽暴骇将奔未驰或?□点?状似连珠絶而不离畜怒怫鬰放逸生奇或凌邃惴栗若据高临危旁点邪附似蜩螗局枝絶笔收势余綖纠结若杜伯揵毒缘巇螣蛇赴穴头没尾垂是故远而望之?然若沮岑崩崖就而察之一画不可移机微要妙临时从宜畧举大较髣髴若斯於是晋世往往以书法名家至右军将军王羲之兼善隶草为古今之冠论者称其笔势飘若游云矫若惊龙其出奇为擘窠大字曰龙爪书至小楷则尤极秀劲其真行如兰亭叙草皆絶笔也每自称我书比锺繇当抗衡张芝草书当鴈行也与人书云张芝临池学书池水尽黑使人耽之若是未必後之也羲之书初不胜庾翼郗愔及其暮年方好常以章草答庾亮而翼深叹服与羲之书云吾昔有伯英章草十纸过江颠狈遂乃亡失常叹妙迹永絶忽见足下答家兄书焕若神明顿还旧观子献之亦工草隶七八岁时学书羲之密从後掣其笔不得叹曰此儿後当复有大名尝书壁为方丈大字羲之甚以为能观者数百人议者谓羲之草隶江左中朝莫有及者献之骨力远不及父而颇有媚趣桓玄雅爱其父子书各为一帙置左右以翫之天下号为二王汉晋书法至是极矣

议曰古者造书契以代结绳至於六艺典籍绵世閲代书以传信而已初不计其工拙而以为学也秦始以隶代篆汉魏之际又以楷代隶以草代楷渐趋简易以为捷便蔡邕梁鹄锺繇独能存古法出新意遂为工师规矩书学之宗卫觊父子以书法传家恒遂着论推本所自至於二王尽古今之变书家之能事毕矣呜呼诗文至於汉晋字画亦至焉而後世鲜能及之岂其去古未远气质浑厚天然太璞未至於刓弊欤

李康字萧远中山人也性介立有崖?不能和俗着游山九吟曹叡异其文起家为寻阳长政有美绩卒於官又尝着运命论行於世其辞曰夫治乱运也穷逹命也贵贱时也故运之将隆必生圣明之君圣明之君必有忠贤之臣其所以相遇也不求而自合其所以相亲也不介而自亲唱之而必和谋之而必从道德玄同曲折合符得失不能疑其志谗构不能离其交然後得成功也其所以得然者岂徒人事哉授之者天也告之者神也成之者运也夫黄河清而圣人生里社鸣而圣人出【原注易乾凿度圣人受命瑞应先见於河水先清清变白白变赤赤变黑黑变黄各三日　春秋潜覃巴曰里社鸣此里有圣人出其呴百姓归天辟亡宋均曰社里之君鸣则教令行教令明惟圣人能之也呴鸣之怒者圣人怒则天辟亡矣汤起放桀时盖此祥也明与鸣古字通】羣龙见而圣人用故伊尹有莘氏之媵臣也而阿衡於商太公渭滨之贱老也而尚父於周百里奚在虞而虞亡在秦而秦覇非不才於虞而才於秦也张良受黄石之符诵三畧之说以游於羣雄其言也如以水投石莫之受也及其遭汉祖其言也如以石投水莫之逆也非张良之拙说於陈项而巧言於沛公也然则张良之言一也不识其所以合离合离之由神明之道也故彼四贤者名载於籙图事应乎天人其可格之贤愚哉【原注春秋考异邮稽之籙图参於太古　易坤灵图汤臣伊尹振鸟陵　春秋命历序文王受丹书吕望佐昌?春秋保乾图汉之一师为张良生韩之陂汉以兴春秋感精记西秦东闚谋袭郑伯晋戎同心遮之殽谷百里子哭语之不知其泣血何益】孔子曰清明在躬志气如神嗜慾将至有开必先天降时雨山川出云诗云惟岳降神生甫及申惟申及甫惟周之翰运命之谓也岂惟兴主乱亡者亦如之焉幽王之惑褒女也妖始於夏庭【原注史记昔夏后氏之衰也有神龙二止於夏帝之庭而言曰余褒之二君也夏帝卜杀之与去之与止之莫吉卜请其漦而藏之乃吉於是布币而策告之龙亡而漦在夏氏乃椟而去之比三代莫之敢?至厉王之末?而观之漦流於庭不可除厉王使妇人裸而噪之漦化为玄鼋以入王後宫童妾既齓遭之既笄而孕无夫而生一女子惧而弃之宣王之时童謡檿弧箕服实亡周国於是宣王闻之有夫妇卖是器者宣王使执而戮之於道而乡者後宫妾所弃妖子出於路者闻其夜啼哀而收之夫妇遂奔於褒褒人有罪请入弃子以赎罪弃子出於褒是为褒姒幽王废申后立褒姒为后后父申侯怒攻幽王遂杀幽王骊山下】曹伯阳之获公孙强也徵?於社宫【原注左氏传初曹人或梦衆君子立於社宫而谋亡曹曹叔振铎请待公孙强许之旦而求之曹无之戒其子曰我死尔闻公孙强为政必去之及曹伯阳即位好畋弋曹鄙人公孙强好弋且言畋弋之说悦之因访政事说於曹伯从之乃背晋而奸宋宋人伐之执曹伯阳以归杀之】叔孙豹之昵竖牛也祸成於庚宗【原注左氏传初穆子去叔孙氏及庚宗遇妇人使私为食而宿焉鲁人召之所宿庚宗妇人献一雉问其姓对曰余子长矣召而见之遂使为竖有宠长使为政田於蒲丘遂遇疾焉竖牛曰夫子疾病不欲见人使寘馈於个而退弗进则置虚器命彻叔孙不食卒】吉凶成败各以数至咸皆不求而自合不介而自亲矣昔者圣人受命河洛曰以文命者七九而衰以武兴者六八而谋【原注河洛谓河图洛书也文谓文德即文王也言以文德受命者或七世九世而渐衰微以武功兴起者或六世八世而谋也】及成王定鼎於郏鄏卜世三十卜年七百天所命也故自幽厉之间周道大坏二覇之後礼乐陵迟文薄之弊渐於灵景辩诈之伪成於七国□烈之极积於亡秦文章之贵弃於汉祖虽仲尼至圣顔冉大贤揖让於规矩之内誾誾於洙泗之上不能遏其端孟轲孙卿体仁希圣【谨案体仁文选作体二】从容正道不能维其末天下卒至於溺而不可援夫以仲尼之才也而器不周於鲁卫以仲尼之辩也而言不行於定哀以仲尼之谦也而见忌於子西以仲尼之仁也而取讐於桓魋以仲尼之智也而屈厄於陈蔡以仲尼之行也而招毁於叔孙夫道足以济天下而不得贵於人言足以经万世而不见信於时行足以应神明而不能弥纶於俗应聘七十国而不一获其主驱骤於蛮夏之域屈辱於公卿之门其不遇也如此及其孙子思希圣备体而未之至封已养高势动人主其所游历诸侯莫不结驷而造门犹有不得宾者焉其徒子夏升堂而未入於室者也退老於家魏文侯师之西河之人肃然德比之於夫子而莫敢间其言故曰治乱运也穷逹命也贵贱时也而後之君子区区於一主太息於一朝屈原以之沉湘贾谊以之发愤不亦过乎然则圣人所以为圣者盖在乎乐天知命矣故遇之而不怨居之而不疑也其身可抑而道不可屈其位可排而名不可夺譬如水也塞之斯为渊焉通之斯为川焉升之於云则雨施沈之於地则土润体清以洗物不乱於浊受浊以济物不伤於清是以圣人处穷达如一也夫忠直之迕於主独立之负於俗理势然也故木秀於林风必摧之堆出於岸流必湍之行高於人衆必非之前监不远覆车继轨然而志士仁人犹蹈之而弗悔操之而弗失何哉将以遂志而成名也求遂其志而冒风波於险涂求成其名而历谤议於当时彼所以处之盖有算矣子夏曰死生有命富贵在天故道之将行也命之将贵也则伊尹吕尚之兴於商周百里子房之用於秦汉不求而自得不徼而自遇矣道之将废也命之将贱也岂独君子耻之而弗为乎盖亦知为之而弗得矣凡希世苟合之士籧篨戚施之人俛仰尊贵之顔逶迤势利之间意无是非赞之如流言无可否应之如响以闚看为精神以向背为变通势之所集从之如归市势之所去弃之如脱遗其言曰名与身孰亲也得与失孰贤也荣与辱孰珍也故遂絜其衣服矜其车徒冒其货贿淫其声色脉脉然自以为得矣盖见龙逢比干之亡其身而不惟飞亷恶来之灭其族也盖知伍子胥之属镂於吴而不戒费无忌之诛夷於楚也盖讥汲黯之白首於主爵而不惩张汤牛车之祸也【原注汉书汲黯为东海大治召为主爵都尉又曰上以张汤怀诈面欺使使薄责汤汤自杀诸子欲厚葬汤母曰汤为天子大臣被恶言而死何厚葬为载以牛车有棺而无椁】盖笑萧望之跋踬於前而不惧石显之绞缢於後也【原注汉书前将军萧望之及光禄大夫周堪建白以为宜罢中书宦官应古不近刑人由是大与石显忤後皆害焉望之自杀又成帝立丞相奏显旧恶免官徙归故郡忧懑不食道病死】故夫达者之算也亦各有尽矣曰凡人之所以奔竞於富贵何为者哉若夫立德必须贵乎则幽厉之为天子不如仲尼之为陪臣也必须势乎则王莽董贤之为三公不如扬雄仲舒之閴其门也【原注汉书拜王莽为大司马又董贤代丁明为大司马　扬雄自序雄家世素贫嗜酒人希至其门又董仲舒为博士下帷讲诵弟子传以文次相受业或莫见其面】必须富乎则齐景之千驷不如顔回原宪之约其身也其为实乎则执杓而饮河者不过满腹弃室而洒雨者不过濡身过此以往弗能受也【原注桓谭新论子贡对齐桓公曰臣事仲尼譬如渇而操杯器就江海饮满腹而去又焉知江海之深也】其为名乎则善恶书於史册毁誉流於千载赏罚悬於天道吉凶灼乎鬼神固可畏也将以娱耳目乐心意乎譬命驾而游五都之市则天下之货毕陈矣【原注汉书王莽於五都立均官更名雒阳邯郸临淄宛成都市长皆为五均司市师也】褰裳而涉汶阳之丘则天下之稼如云矣椎紒而守敖庾海陵之仓则山坻之积在前矣扱衽而登锺山蓝田之上则夜光璵璠之珍可观矣失如是也为物甚衆为已甚寡不爱其身而啬其神风惊神起散而不止六疾待其前五刑随其後【原注左氏传晋侯求医於秦秦使医和视之和曰是谓近女室公曰女不可近乎对曰天有六气淫主六疾六气曰隂阳风雨晦明过则为灾隂淫寒疾阳淫热疾风淫末疾雨淫腹疾晦淫惑疾明淫心疾今君不节能无及此乎】利害生其左攻夺出其右而自以为见身名之亲踈分荣辱之客主哉天地之大德曰生圣人之大宝曰位何以守位曰仁何以正人曰义故古之王者盖以一人治天下不以天下奉一人也古之仕者盖以官行其义不以利冒其官也古之君子盖耻得之而弗能治也不耻能治而弗得也原乎天人之性核乎邪正之分权乎祸福之门终乎荣辱之算其昭然矣故君子舍彼取此若夫出处不违其时默语不失其人天动星回而辰极犹居其所玑旋轮转而衡轴犹执其中既明且哲以保其身贻厥孙谋以燕翼子者昔吾先友尝从事於斯矣

议曰萧远之论谓治乱有运穷达有命而要归於任运委命而不及造运立命则未备也夫运固天之气数命为人之分定而治乱兴亡则不可以任运吉凶得失则不可以委命皆人为有以致之苟为有道匹夫而终为万乘苟为无道万乘而终为匹夫舜居深山之中与木石居与鹿豕游及闻一善言见一善行若决江河必行而莫之御卒受天命以匹夫为天子纣为无道穷凶极侈滔天荏恶每称说天命谓我生不有命在天卒自断命以天子而为匹夫故孔子罕言命君相不言命君子存心养性以事天夭寿不贰以立命其亡国者则任运自暴者则委命欺天盗国者则自负运命故王莽谓天生德於予曹操谓天命在吾吾为周文王矣惟莫之为而为莫之致而致如孔子之无位顔渊之短命冉耕之恶疾孟轲之不遇能事天立命不违夫道而行使止尼始可以运命言之苟为有位而於道未尽皆不可以运命言也夫言之难立论尤难矧於运命天道之流行理之极致数之大归圣人所罕言者而遽立论驰骛於辞章之末可乎哉故萧远之论则亦叔皮王命之流其任适两堕则老庄之余也非吾圣人所谓命也







卷六十六下下

<史部,别史类,郝氏续後汉书>

钦定四库全书

续後汉书卷六十六下下　　元　郝经　撰

列传第六十三下下

文艺

吴

左思　陆机【弟云　孙拯褚陶】

谨案左思传文阙止存议

议曰赋本诗之一义屈宋作而骚赋兴与诗别而体制异矣汉兴贾谊司马相如壮浪纵肆宏富高古无以尚矣至扬雄班固模拟填塞虽工巧而不能穷神入圣于是自以为俳若张衡左思则又下扬班远甚特圭撮事类辞章之肆闠尔孟坚平子之两都二京归美当代未害於义若太冲之三都以晋继魏遂鄙蜀抑吴归美於魏统纪既谬又可与语义乎故文章先义理而後词藻本体制以定工拙悖理失正而夸多鬭巧不足以为文也故削而不録云

陆机字士衡大司马抗之子也身长七尺其声如钟【谨案晋书作如雷】少有异才文章冠世年二十作文赋曰余每观才士之所作窃有以得其用心夫放言遣辞良多变矣研蚩好恶可得而言每自属文尤见其情恒患意不称物文不逮意盖非知之难能之难也故作文赋以述先士之盛藻因论作文之利害所由他日殆可谓曲尽其妙至於操斧伐柯虽取则不远若夫随手之变良难以辞逮盖所能言者具於此云伫中区以玄览颐情志於典坟遵四时以叹逝瞻万物而思纷悲落叶於劲秋喜柔条於芳春心懔懔以怀霜志渺渺而临云咏世德之骏烈诵先人之清芬游文章之林府嘉丽藻之彬彬慨投篇而援笔聊宣之乎斯文其始也皆收视反听耽思傍讯精骛八极心游万仞其致也情曈曨而弥鲜物昭晰而互进倾羣言之沥液漱六艺之芳润浮天渊以安流濯下泉而潜浸於是沈辞怫悦若游鱼衔鈎而出重渊之深浮藻聨翩若翰鸟缨缴而坠曾云之峻收百世之阙文采千载之余韵谢朝华於已披启夕秀於未振观古今於须臾抚四海於一瞬然後选义按部考辞就班抱景者咸叩怀响者毕弹或因枝以振叶或沿波而讨源或本隐以之显或求易而得难或虎变而兽扰或龙见而鸟澜或妥帖而易施或岨峿【原注上助举切下鱼吕切】而不安罄澄心以凝思眇衆虑而为言笼天地於形内挫万物於笔端始踯躅於燥吻终流离於濡翰【原注音寒】理扶质以立干文垂条而结繁信情貌之不差故每变而在顔思涉乐其必笑方言哀而已叹或操觚以率尔或含毫而邈然伊兹事之可乐固圣贤之所钦课虚无以责有叩寂寞而求音函緜邈於尺素吐滂沛乎寸心言恢之而弥广思按之而逾深播芳蕤之馥馥?青条之森森粲风飞而猋竖郁云起乎翰林体有万殊物无一量纷纭挥霍形难为状辞程才以效伎意司契而为匠在有无而僶俛当浅深而不让虽离方而遯圆期穷形而尽相故夫夸目者尚奢惬心者贵当言穷者无隘论达者唯旷诗緑情而绮靡赋体物而浏亮碑披文以相质诔纒绵而凄怆铭博约而温润箴顿挫而清壮颂优游以彬蔚论精微而朗畅奏平彻以闲雅说炜晔而谲诳虽区分之在兹亦禁邪而制放要辞达而理举故无取乎冗长【原注音丈】其为物也多姿其为体也屡迁其会意也尚巧其遣言也贵妍暨音声之迭代若五色之相宣虽逝止之无常固崎錡【原注上音绮下音蚁】而难便苟达变而识次犹开流以纳泉如失机而後会恒操末以续颠谬玄黄之秩叙故淟涊而不鲜或仰逼於先条或俯侵於後章或辞害而理比或言顺而义妨离之则双美合之则两伤考殿最於锱铢定去留於毫芒苟铨衡之所裁固应绳其必当或文繁理富而意不指适极无两致尽不可益立片言而居要乃一篇之警策虽衆辞之有条必待兹而效绩亮功多而累寡故取足而不易或藻思绮合清丽芊眠炳若缛绣凄若繁弦必所拟之不殊乃闇合乎曩篇虽杼柚於予怀怵佗人之我先苟伤亷而愆义亦虽爱而必捐或苕?頴?离衆絶致形不可逐响难为系块孤立而特峙非常音之所纬心牢落而无偶意徘徊而不能揥石韫玉而山辉水怀珠而川媚彼榛楛之不翦亦蒙荣於集翠缀下里於白雪吾亦济夫所伟【原注宋玉对楚王问客有歌於郢中者其始曰下里巴人国中属而和者数千人其为阳阿薤露国中属而和者数百人其为阳春白雪国中属而和者不过数十人引商刻羽杂以流徵国中属而和者不过数人而已是其曲弥高其和弥寡】或托言於短韵对穷迹而孤兴俯寂寞而无反仰寥廓而莫承譬偏弦之独张含清唱而靡应或寄辞於瘁音言徒靡而弗华混妍蚩而成体累良质而为瑕象下管之偏疾【原注礼记升歌清庙下管象武】故虽应而不和或遗理以存异徒寻虚以逐微言寡情而鲜爱辞浮漂而不归犹弦么而徽急故虽和而不悲或奔放以谐合务嘈囋【原注才曷切】而妖冶徒悦目而偶俗固高声而曲下寤薤露与桑间又虽悲而不雅或清虚以婉约每除烦而去滥阙大羮之遗味同朱弦之清泛虽一唱而三叹固既雅而不艳【原注礼记清庙之瑟朱弦而疏越一唱而三叹有遗音者矣大飨之礼尚玄酒而俎腥鱼大羮不和有遗味者矣郑玄注曰朱弦练朱弦也练则声浊越瑟?孔尽疏之使声迟唱?歌句者三叹三人从而叹之大羮肉湆不调以盐菜也遗犹余也然太羮之有余味以为古矣而又阙之甚之之辞也】若夫丰约之裁俯仰之形因宜适变曲有微情或言拙而喻巧或理朴而辞轻或袭故而弥新或沿浊而更清或览之而必察或研之而後精譬犹舞者赴节以投袂歌者应弦而遣声是盖轮扁所不得言故亦非华说之所能精【原注庄子桓公读书於堂上轮扁斵轮於堂下释椎凿而上问桓公敢问公之所读者何言也公曰圣人言也曰圣人在乎公曰死矣轮扁曰然则君之所读者圣人之糟粕尔公曰寡人读书轮人安得议乎有说则可无说则死轮扁曰臣也以臣之事观之斵轮徐则甘而不固矣疾则苦而不入矣不徐不疾得於手而应於心口不能言也有数存焉於其间臣不能以喻臣之子臣之子亦不能受之於臣是以行年七十而老斵轮　王充论衡虚谈竟於华叶之言无根核之深安危之际文人不与徒龙华说之效也】普辞条与文律良余膺之所服练世情之常尤识前修之所淑虽濬发於巧心或受?【原注与同】於拙目彼琼敷与玉藻若中原之有菽同槖龠之罔穷与天地乎并育虽纷蔼於此世嗟不盈於予掬患挈缾之屡空病昌言之难属故踸踔【原注上敇甚反下敇角反】於短垣放庸音以足曲恒遗恨以终篇岂怀盈而自足惧蒙尘於叩缶顾取笑乎鸣玉若夫应感之会通塞之纪来不可遏去不可止藏若景灭行犹响起方天机之骏利夫何纷而不理思风发於胷臆言泉流於唇齿纷威蕤以馺遝惟亮素之所拟文徽徽以溢目声泠泠而盈耳及其六情底滞志往神留兀若枯木豁若涸流揽营魂以探赜顿精爽於自求理翳翳而愈伏思乙乙其若抽是以或竭情而多悔或率意而寡尤虽兹物之在我非余力之所勠故时抚空怀而自惋吾未识夫开塞之所由伊兹文之为用固衆理之所因恢万里而无阂通亿载而为津俯贻则於来叶仰观象乎古人济文武於将坠宣风声於不泯涂无远而不弥理无微而弗纶配沾润於云雨象变化乎鬼神被金石而德广流管弦而日新抗卒领父兵为牙门将吴灭退居旧里杜门为学积十有余年以孙氏在吴而祖父世为将相有大勲於江表孙皓举而弃之乃论权所以得皓所以亡又述其祖父功业作辨亡论二篇其上篇曰昔汉氏失御奸臣窃命祸基京畿毒徧宇内皇纲弛紊王室遂卑於是羣雄蜂骇义兵四合武烈皇帝慷慨下国电?荆南权畧纷纭忠勇伯世威棱则夷羿震荡兵交则丑虏授馘遂扫清宗祊烝禋皇祖于时云兴之将带州飈起之师跨邑哮阚之羣风驱熊罴之衆雾集虽兵以义合同盟勠力然皆包藏祸心阻兵怙乱或师无谋律丧威稔寇忠规武节未有如此其着者也武烈既没长沙桓王逸才命世弱冠秀发招揽遗老与之述业神兵东驱奋寡犯衆攻无坚城之将战无交锋之虏诛叛柔服而江外底定饰法修师则威德翕赫宾礼名贤而张昭为之雄交御豪俊而周瑜为之杰彼二君子皆弘敏而多奇雅达而聪哲故同方者以类附等契者以气集而江东盖多士矣将北伐诸华诛鉏干纪旋皇舆於夷庚【原注繁钦辨惑吴人以船檝为舆马以巨海为夷庚臧荣绪晋书夷庚未入乘舆旅馆则夷庚者藏车之所】反帝座乎紫闼挟天子以令诸侯清天步而归旧物戎车既次羣凶侧目大业未就中世而殒用集我大皇帝以奇踪袭於逸轨叡心因於令图从政咨於故实播宪稽乎遗风而加之以笃固申之以节俭畴咨俊茂好谋善断束帛旅於丘园旌命交於涂巷故豪彦寻声而响臻志士希光而景骛异人辐辏猛士如林於是张昭为师傅周瑜陆公鲁肃吕蒙之俦入为腹心出作股肱甘宁凌统程普贺齐朱桓朱然之徒奋其威韩当潘璋黄盖蒋钦周泰之属宣其力风雅则诸葛瑾张承步隲以名声光国政事则顾雍潘濬吕范吕岱以器任干职奇伟则虞翻陆绩张温张惇以讽议举正奉使则赵咨沈珩以敏达延誉术数则吴范赵达以禨祥协德董袭陈武杀身以卫主骆统刘基强谏以补过谋无遗计举不失策故遂割据山川跨制荆吴而与天下争衡矣魏氏尝藉战胜之威率百万之师浮邓塞之舟下汉隂之衆羽檝万计龙跃顺流鋭骑千旅虎步原隰谟臣盈室武将连衡喟然有吞江浒之志壹宇宙之气而周瑜驱我偏师黜之赤壁丧旗乱辙仅而获免收迹远遁汉王亦凭帝王之号帅巴汉之民乘危骋变结垒千里志报关羽之败图收湘西之地而我陆公亦挫之西陵覆师败绩困而後济絶命水安续以濡须之寇临川摧鋭蓬笼之战孑轮不反由是二邦之将丧气挫锋势衂财匮而吴莞然坐乘其弊故魏人请好汉氏乞盟遂跻天号鼎跱而立西屠庸益之郊北裂淮汉之涘东包百越之地南括羣蛮之表於是讲八代之礼蒐三王之乐告类上帝拱揖羣后虎臣毅卒循江而守长棘劲铩望飈而奋庶尹尽规於上四民展业於下化协殊裔风衍遐圻乃俾一介行人抚廵外域巨象逸骏扰於外闲明珠玮宝耀於内府珍瑰重迹而至奇玩应响而赴輶轩骋於南荒冲棚息於朔野齐民免干戈之患戎马无晨服之虞而帝业固矣大皇既没幼主莅朝奸囬肆虐景皇聿兴?修遗宪政无大阙守文之良主也降及归命之初典刑未灭故老犹存大司马陆公以文武熙朝左丞相陆凯以謇谔尽规而施绩范慎以威重显丁奉离斐【谨案晋书作锺离斐文选作离斐与此合查孙峻传云丁奉黎斐黎与离同音即其人也】以武毅称孟宗丁固之徒为公卿楼玄贺劭之属掌机事元首虽病股肱犹存爰及末叶羣公既丧然後黔首有瓦解之志皇家有土崩之衅历命应化而微王师蹑运而发卒散於阵民奔於邑城池无藩篱之固山川无沟阜之势非有工输云梯之械智伯灌激之害楚子筑室之围燕人济西之队军未浃辰而社稷夷矣虽忠臣孤愤烈士死节将奚救哉夫曹刘之将非一世所选向时之师无曩日之衆战守之道抑有前符险阻之利俄然未改而成败贸理古今诡趣何哉彼此之化殊授任之才异也其下篇曰昔三方之王也魏人据中夏汉氏有岷益吴制荆扬而奄交广曹氏虽功济诸华虐亦深矣其民怨刘公因险以饰智功已薄矣其俗陋【谨案其民怨其俗陋二句文选俱有矣字此据晋书删】夫吴桓王基之以武大帝成之以德聪明叡达懿度弘远矣其求贤如不及恤民如稚子接士尽盛德之容亲仁罄丹府之爱拔吕蒙於戎行识潘濬於系虏推诚信士不恤人之我欺量能授器不患权之我逼执鞭鞠躬以重陆公之威悉委武卫以济周瑜之师卑宫菲食以丰功臣之赏披怀虚已以纳谟士之筭故鲁肃一面而自托士燮蒙险而致命高张公之德而省游田之娱贤诸葛之言而割情欲之欢感陆公之?而除刑法之烦奇刘基之议而作三爵之誓屏气局蹐以伺子明之疾分滋损甘以育凌统之孤登坛慷慨归鲁子之功削投恶言信子瑜之节是以忠臣竞尽其谟志士咸得肆力洪规远畧固不厌夫区区者也故百官苟合庶务未遑初都建业羣臣请备礼秩天子辞而不许曰天下其谓朕何宫室舆服盖慊如也爰及中叶天人之分既定百度之缺粗修虽醲化懿纲未齿乎上代抑其体国经邦之具亦足以为政矣地方几万里带甲将百万其野沃其兵练其器利其财丰东负沧海西阻险塞长江制其区宇峻山带其封域国家之利未巨有弘於兹者矣【谨案未巨与文选合晋书作未见】借使中才守之以道善人御之有术敦率遗典勤民谨政循定策守常险则可以长世永年未有危亡之患也或曰吴蜀唇齿之国蜀灭则吴亡理则然矣夫蜀盖藩援之与国而非吴人之存亡也何则其郊境之接重山积险陆无长毂之径川厄流迅水有惊波之艰虽有鋭师百万啓行不过千夫舳舻千里前驱不过百舰故刘氏之伐陆公喻之长蛇其势然也昔蜀之初亡朝臣异谋或欲积石以险其流或欲机械以御其变天子总羣议而咨之大司马陆公公以四渎天地之所以节宣其气固无可遏之理而机械则彼我之所共彼若弃长技以就所屈即荆扬而争舟楫之用是天赞我也将谨守峡口以待禽尔逮步阐之乱凭宝城以延强寇重资币以诱羣蛮于时大邦之衆云翔电?悬旍江介筑垒遵渚襟带要害以止吴人之西而巴汉舟师沿江东下陆公以偏师三万北据东坑深沟高垒案甲养威反虏踠迹待戮而不敢北窥生路强寇败绩宵遁丧师太半分命鋭师五千西御水军东西同捷献俘万计信哉贤人之谋岂欺我哉自是烽燧少警封域寡虞陆公殁而潜谋兆吴衅深而六师骇夫太康之役衆未盛乎曩日之帅广州之乱祸有愈乎向时之难而邦家颠覆宗庙为墟呜呼人之云亡邦国殄瘁不其然与易曰汤武革命顺乎天玄曰乱不极则治不形言帝王之因天时也古人有言曰天时不如地利易曰王公设险以守其国言为国之恃险也又曰地利不如人和在德不在险言守险之由人也吴之兴也参而由焉孙卿所谓合其参者也及其亡也恃险而已又孙卿所谓舍其参者也夫四州之氓非无衆也大江之南非乏俊也山川之险易守也劲利之器易用也先政之策易循也功不兴而祸遘者何哉所以用之者失也是故先王达经国之长规审存亡之至数谦已以安百姓敦惠以致人和寛冲以诱俊乂之谋慈和以结士民之爱是以其安也则黎元与之同庆及其危也则兆庶与之共患安与衆同庆则其危不可得也危与下共患则其难不足恤也夫然故能保其社稷而固其土宇麦秀无悲殷之思黍离无愍周之感矣【原注史记箕子朝周过故殷墟感宫室毁坏生禾黍箕子伤之欲哭不可欲泣为其近妇人乃作麦秀之诗以歌咏之其诗曰麦秀渐渐兮禾黍油油彼狡童?不与我好?殷民闻之皆为流涕尚书大传微子归朝周过殷之故墟见麦秀之渐渐曰此父母之国宗庙社稷之所立也志动心悲欲哭则朝周俯泣则近妇人推而广之作雅琴二说不同　诗序黍离闵宗周也周大夫行役过故宗庙宫室尽为禾黍彷徨不忍去而作是诗也】太康末与弟云俱入雒造太常张华华曰伐吴之得利获二俊【原注晋书机尝诣侍中王济济指羊酪谓机曰卿吴中何以敌此答云千里蓴羮末下盐豉时人称为名对】遂荐之诸公太傅杨骏辟为祭酒累迁太子洗马着作郎范阳卢志於衆中问机曰陆逊陆抗於君近远机曰如君於卢毓卢珽志默然云谓机曰殊邦遐远客不相悉何至於此机曰我父祖名播四海宁不知邪议者以此定二陆之优劣吴王晏出镇淮南以机为郎中令迁尚书中兵郎转殿中郎赵王伦辅政引为相国参军豫诛贾谧功赐爵关中侯伦将簒位以为中书郎伦诛齐王冏以机职在中书九锡文及禅诏疑机为之遂收机等九人付廷尉赖成都王頴吴王晏救理得减死徙边遇赦而止【原注晋书初机有骏犬名曰黄耳甚爱之既而覊寓京师久无家问笑语犬曰我家絶无书信汝能賫书取消息不犬揺尾作声机乃为书以竹筩盛之而系其颈犬寻路南走遂至其家得报还洛其後因以为常】时中国多难顾荣戴若思等咸劝机还吴机负其才望志匡世难不从冏既矜功自伐受爵不让机恶之作豪士赋以刺其序曰夫立德之基有常而建功之路不一何则循心以为量者存乎我因物以成务者系乎彼存乎我者隆杀止乎其域系乎彼者丰约惟所遭遇落叶俟微飈以陨而风之力盖寡孟尝遭雍门以泣而琴之感以末何哉欲陨之叶无所假烈风将坠之泣不足烦哀响也是故苟时啓於天理尽於人庸夫可以济圣贤之功斗筲可以定烈士之业故曰才不半古功已倍之盖得之於时势也历观今古徼一时之功而居伊周之位者有矣夫我之自我智士犹婴其累物之相物昆虫皆有此情夫以自我之量而挟非常之勲神器晖其顾眄万物随其俯仰心玩居常之安耳饱从谀之说岂识乎功在身外任出才表者哉且好荣恶辱有生之大期忌盈害上鬼神犹且不免人主操其常柄天下服其大节故曰天可雠乎而时有袨服荷戟立乎庙门之下援旗誓衆奋於阡陌之上况乎世主制命自下裁物者乎广树恩不足以敌怨勤兴利不足以补害故曰代大匠斵者必伤手且夫政由甯氏忠臣所以慷慨祭则寡人人主所不久堪是以君奭怏怏不悦公旦之举高平师师侧目博陆之埶【原注班固述魏相曰高平师师惟辟作威国黜凶害天子是毗博陆侯霍光也】而成王不遗嫌吝於怀宣帝若负芒刺於背【原注汉书宣帝始立谒见高庙大将军光从参乘上内严惮之若有芒刺在背】非其然者欤嗟乎光于四表德莫富焉王曰叔父亲莫昵焉登帝天位功莫厚焉守节没齿忠莫至焉而倾侧颠沛仅而自全则伊生抱明允以婴戮文子怀忠敬而齿劔【原注竹书纪年太甲潜出自桐杀伊尹吴越春秋文种者姓文字少禽】固其所也因斯以言夫以笃圣穆亲如彼之懿大德至忠如此之盛尚不能取信於人主之怀止谤於衆多之口过此以往恶覩其可安危之理断可识矣又况乎饕大名以冒道家之忌运短才而易圣哲所难者哉身危由於势过而不知去势以求安祸积起於宠盛而不知辞宠以招福见百姓之谋已则申宫警守以崇不畜之威惧万方之不服则严刑峻制以贾伤心之怨然後威穷乎震主而怨行乎上下衆心日陊危机将发而方偃仰瞪盼谓足以夸世笑古人之未工忘已事之已拙知曩勲之可矜闇成败之有会是以事穷运尽必於颠仆风起尘合而祸至常酷也圣人忌功名之过已恶宠禄之踰量盖为此也夫恶欲之大端贤愚所共有而游子徇高位於生前志士思垂名於身後受生之分惟此而已夫盖世之业名莫盛焉率意无违欲莫顺焉借使伊人颇览天道知尽不可益盈难久持超然自引高揖而退则巍巍之盛仰邈前贤洋洋之风俯观来籍而大欲不止於身至乐无愆乎旧节弥効而德弥广身逾逸而名逾劭此之不为而彼之必昧然後河海之迹湮为穷流一匮之衅积成山岳名编凶顽之条身厌荼毒之痛岂不谬哉故?为赋焉庶使百世少有悟云冏不之悟而竟以败机又以圣王经国义在封建因着五等论曰夫体国经野先王所慎创制垂基思隆後叶然而经畧不同长世异术五等之制始於黄唐郡县之治创於秦汉得失成败备在典谟是以其详可得而言夫王者知帝业至重天下至广广不可以偏制重不可以独任任重必於借力制广终於因人故设官分职所以轻其任也并建五长所以弘其制也於是乎立其封疆之典裁其亲疎之宜使万国相维以成磐石之固宗庶杂居以定维城之业又有以见绥世之长御识人情之大方知其为人不如厚己利物不如图身安上在於悦下为己存乎利人故易曰悦以使人人忘其劳孙卿曰不利而利之不知利而後利之利也是以分天下以厚乐则已得与之同忧飨天下以丰利而已得与之共害利博而思笃乐远则忧深故诸侯享食土之实万国受传世之祚夫然则南面之君各务其政九服之内知有定主上之子爱於是乎生下之礼信於是乎结世平足以敦风道衰足以御暴故强毅之国不能擅一时之势雄俊之人无所寄覇王之志然後国安由万邦之思化主尊赖羣后之图身譬犹衆目营方则天网自昶四体辞难而心膂获乂盖三代所以直道四王所以垂业也夫盛衰隆弊理所固有教之废兴系乎其人原法期於必谅明道有时而闇故世及之制弊於强御厚下之典漏於末折侵弱之衅遘自三季陵夷之祸终乎七雄昔成汤亲照夏后之鍳公旦目涉商人之戒文质相济损益有物然五等之礼不革于时封畛之制有隆尔者岂玩二王之祸而闇经世之算乎固知百世非可悬御善制不能无弊而侵弱之辱愈於殄祀土崩之困痛於陵夷也是以经始获其多福虑终取其少祸非谓侯伯无可乱之符郡县非兴化之具故国忧赖其释位主弱凭於翼戴及承微积弊王室遂卑犹保名位祚垂後嗣皇统幽而不辍神气否而必存者岂非事势使之然欤降及亡秦弃道任术惩周之失自矜其得寻斧始於所庇制国昧於弱下国庆独飨其利主忧莫与共害虽速亡趋乱不必一道颠沛之衅实由孤立是盖思五等之小怨亡万国之大德知陵夷之可患闇土崩之为痛也周之不竞有自来矣国乏令主十有余世然片言勤王诸侯必应一朝振矜远国先叛【原注公羊传葵丘之会齐桓公震而矜之叛者九国震之者何犹曰振振然矜之者何犹莫我若也】故强晋收其请隧之图暴楚顿其观鼎之志【原注请隧事见曹植传楚子伐陆浑之戎遂至于雒定王使王孙满劳楚子楚子问鼎之大小轻重焉】岂刘项之能闚关胜广之敢号泽哉【原注汉书沛公自武关入秦又曰羽至函谷关使当阳君击关羽入至戏】借使秦人因循其制虽则无道有与共亡覆灭之祸岂在曩日汉矫秦枉大啓王侯境土踰溢不遵旧典故贾生忧其危鼂错痛其乱是以诸侯岨其国家之富凭其士庶之力势足者反疾土狭者逆迟六臣犯其弱纲七子冲其漏网【原注汉书贾谊曰大抵强者先反故淮隂王楚最强则先反韩信倚胡则又反及贯高因赵资则又反陈豨兵精则又反彭越用梁则又反黥布用淮南则又反卢绾最弱最後反景帝即位鼂错说上令削吴及书至吴王起兵诛汉吏二千石以下胶西胶东淄川济南楚赵亦皆反也　然谊言八而机言六者贯高非五等卢绾亡入匈奴故不数之】皇祖夷於黥徒西京病於东帝【原注皇祖高祖也史记淮南王黥布反高祖自往击之布走高祖时为流矢所中行道病至长安崩　前汉书吴王濞反削吴会稽豫章郡书至起兵反以袁盎为太常使吴吴王闻盎来知其欲说笑而应曰我已为东帝尚谁拜不肯见盎】是盖过正之灾而非建侯之累也然吕氏之难朝士外顾宋昌策汉必称诸侯【原注汉书吕产吕禄作乱朱虚侯使人告兄齐王令?兵西大臣迎立代王张武以为不可往宋昌曰内有朱虚东牟之亲外畏吴楚淮南琅邪齐代之强故迎大王大王勿疑也】逮至中叶忌其失节割削宗子有名无实天下旷然复袭亡秦之辙矣【原注汉书诸侯小者淫荒越法大者暌孤横逆以害身丧国故文帝采贾生之议分齐赵景帝用鼂错之计削吴楚】是以五侯作威不忌万邦新都袭汉易於拾遗也【原注汉书成帝悉封舅谭为平阿侯商成都侯立红阳侯根曲阳侯逢时高平侯五人同日封故世谓之五侯又封莽为新都侯】光武中兴纂隆皇统而犹遵覆车之遗辙养丧家之宿疾仅及数世奸宄充斥卒有强臣专朝则天下风靡一夫从衡而城池自夷岂不危哉在周之衰难兴王室放命者七臣干位者三子嗣王委其九鼎凶族据其天邑【原注左氏传初王姚嬖于庄王生子颓子颓有宠蒍国为之师及惠王即位取蒍国之圃以为囿边伯之宫近于王宫王取之王夺子禽祝跪与詹父田而收膳夫之秩故蒍国边伯石速詹父子禽祝跪作乱因苏氏秋五大夫奉子颓以伐王不克出奔温苏子奉子颓以奔卫卫师燕师伐周冬立子颓初甘昭公有宠於惠后将立之未及而卒昭公奔齐襄王复之又通於隗氏王替隗氏颓叔桃子曰我实使狄狄其怨我遂奉大叔以狄师攻王王御士将御之王曰先后其谓我何宁使诸侯图之王遂出及坎欿国人纳之秋颓叔桃子奉大叔以狄师伐周大败周师获公忌父原伯毛伯富辰王出适郑处于汜大叔以隗氏居温　王子朝宾起有宠於景王王崩子朝因旧官百工之丧职秩者与灵景之族以作乱单子逆悼王于庄宫以归王子猛卒敬王即位尹氏立王子朝刘子以王出次于滑晋赵鞅帅师纳王尹氏召伯毛伯以王子朝奔楚王入于成周　七臣蒍国边伯詹父子禽祝跪及颓叔桃子宾起也三子子颓叔带子朝也】钲?震于阃宇锋镝流於绦阙然祸止畿甸害不覃及天下晏然以安待危是以宣王兴於共和襄惠振於晋郑【原注史记厉王出奔于彘周公召公二相行政号曰共和十四年厉王死於彘二相乃共立宣王　左氏传惠王即位卫师燕师伐周立子颓虢公郑伯同伐王城杀子颓及五大夫襄王出居于郑晋侯辞秦师而下右师围温左师逆王王入于王城取太叔于温杀之于隰城】岂若二汉阶闼暂扰而四海已沸孽臣朝入而九服夕乱哉【原注孽臣董卓也】远惟王莽簒逆之事近览董卓擅权之际亿兆悼心愚智同痛然周以之存汉以之亡夫何故哉岂世乏曩时之臣士无匡合之志欤盖远绩屈於时异雄心挫於卑势耳故烈士扼腕终委寇雠之手忠人变节以助虐国之桀虽复时有鸠合同志以谋王室然上非奥主下皆市人师旅无先定之班君臣无相保之志是以义兵云合无救刼杀之祸【原注汉书王莽居摄翟义与刘宇刘璜结谋举义兵立刘信为天子义败皆为莽所诛　後汉书董卓以韩馥为冀州刺史刘岱为兖州刺史各举义兵讨卓卓乃酖杀弘农王迁帝於长安　左氏传韩宣子问於叔向曰子干其济乎对曰难王有宠子国有奥主】衆望未改而已见大汉之灭矣或以诸侯世位不必常全昏主暴君有时比迹故五等所以多乱今之牧守皆官方庸能虽或失之其得固多故郡县易以为政夫德之休明黜陟日用长率连属或述其职而淫昏之君无所容过何则其不治哉故先代有以之兴矣苟或衰陵百度自悖鬻官之吏以货凖才则贪残之萌皆羣后也安在其不乱哉故後王有以之废矣且要而言之五等之君为已思政郡县之长为吏图物何以徵之盖企及进取士子之常志修已安人良士所希及夫进取之情鋭而安人之誉迟是故侵百姓以利己者在位所不惮损实事以养名者官长所夙慕也君无卒岁之图臣挟一时之志五等则不然知国为已土衆皆我民民安已受其利国伤家婴其病故前人欲以垂後後嗣思其堂构为上无苟且之心羣下知胶固之义使其并贤居政则功有厚薄两愚处乱则过有深浅然则八代之制几可以一理贯秦汉之典殆可以一言蔽也机感成都王頴全济之恩又见朝廷屡有变难谓頴必能戡定遂委质焉頴以机参大将军军事表为平原内史机表谢曰陪臣机言今月九日魏郡太守遣兼丞张含賫板诏书印绶假臣为平原内史拜受祗竦不知所裁臣机顿首顿首死罪死罪臣本吴人出自敌国世无先臣宣力之効才非丘园耿介之秀皇泽广被惠济无远擢自羣萃累蒙荣进入朝九载历官有六身登三阁官成两宫服冕乘轩仰齿贵游振景拔迹顾邈同列施重山丘义足灰没遭国颠沛无节可纪虽蒙旷荡臣独何顔俛首顿膝忧愧若厉而横为故齐王冏所见枉?诬臣与衆人共作禅文幽执囹圄当为诛始臣之微诚不负天地仓卒之际虑有逼迫乃与弟云及散骑侍郎袁瑜中书侍郎冯熊尚书右丞崔基廷尉正顾荣汝隂太守曹武思所以获免隂蒙避回崎岖自列片言只字不关其间事踪笔迹皆可推校而一朝翻然更以为罪蕞尔之生尚不足????区区本怀实有可悲畏逼天威即罪惟谨钳口结舌不敢上诉所天莫大之衅日经圣听肝血之诚终不一闻所以临难慷慨而不能不恨恨者惟此而已重蒙陛下恺悌之宥回霜收电使不陨越复得扶老携幼生出狱户怀金拖紫退就散辈感恩惟咎五情震悼局天?地若无所容不悟日月之明遂垂曲照云雨之泽播及朽瘁忘臣弱才身无足采哀臣零落罪有可察苟削丹书得夷平民则尘洗天波谤絶衆口臣之始望尚未至是猥辱大命显授符虎使春枯之条更与秋兰垂芳陆沉之羽复与翔鸿抚翼虽安国免徒起纡青组张敞亡命坐致朱轩方臣所荷未足为泰岂臣蒙垢含????所宜忝窃非臣毁宗夷族所能上报喜惧参并悲慙哽结拘守常宪当便道之官不得束身奔走稽颡城阙瞻系天衢驰心辇毂臣不胜屏营延仰太安初頴与河间王顒起兵讨长沙王乂假机後将军河北大都督督北中郎将王粹冠军牵秀诸军二十余万机以三世为将道家所忌又覊旅入官顿居羣士之右而王粹牵秀皆有怨心固辞都督頴不许机乡人孙惠亦劝机让都督於粹机曰将谓吾为首鼠避贼所以速祸也遂行頴谓机曰若功成事定当爵为郡公位以台司将军勉之机曰昔齐桓任夷吾以建九合之功燕惠疑乐毅以失垂成之业今日之事在公不在机也颖左长史卢志害机宠言於颖曰陆机自比管乐拟君闇主自古命将遣师未有臣陵其君而可以济事者頴默然机始临戎而牙旗折意甚恶之列军自朝歌至于河桥金鼓之声闻数百里汉魏以来出师之盛未之有也长沙王乂奉天子与机战於鹿苑机军大败赴七里涧而死者如积水为之不流将军贾棱皆死之初宦人孟玖弟超并嬖於頴超领万人为小督未战纵兵大掠机録其主者超将铁骑百余人直入机麾下夺之顾谓机曰貉奴能作督不机司马孙拯劝机杀之机不能用超宣言於衆曰陆机将反又还书与玖言机持两端军不速决及战超不受机节度轻兵独进而没玖疑机杀之遂譛机於頴言有异志将军王阐郝昌公师藩等皆玖所用与牵秀等共证之頴大怒使秀密收机其夕机梦黑幰绕车手决不开天明而秀兵至机释戎服着白帢与秀相见神色自若谓秀曰自吴朝倾覆吾兄弟宗族蒙国重恩入侍帷幄出剖符竹成都命吾以重任辞不获已今日受诛岂非命哉因与頴牋词甚凄恻既而叹曰华亭鹤唳可复闻乎遂遇害於军中时年四十三二子蔚夏亦同被害机既死非其罪士卒莫不流涕是日昏雾昼合大风折木平地尺雪议者以为陆氏之寃机天才秀逸辞藻宏丽张华尝谓之曰人之为文常恨才少而子更患其多弟云尝与书曰君苗见兄文辄欲烧其笔砚後葛洪着书称机文犹玄圃之积玉无非夜光焉五河之吐流泉源如一焉其弘丽妍赡英鋭漂逸一代之絶也然好游权门与贾谧亲善以进趣获讥所着文章凡三百余篇并行於世云字士龙六岁能属文性清正有才理少与兄机齐名虽文章不及机而持论过之号曰二陆幼时尚书广陵闵鸿见而奇之曰此儿若非龙驹当是凤雏遂举云贤良时年十六吴平入雒【原注晋书机初诣张华华问云何在机曰云有笑疾未敢自见俄而云至华为人多姿制又好以帛绳纒须云见而大笑不能自己先是尝着縗絰上船於水中顾见其影因大笑落水人救获免云与荀隐素未相识尝会华座华曰今日相遇可勿为常谈云因抗手曰云间陆士龙隐曰日下荀鸣鹤隐字也云又曰既开青云覩白雉何不张尔弓挟尔矢隐曰本谓是云龙騤騤乃是山鹿野麋兽微弩强是以发迟华抚掌大笑】扬州刺史周浚辟为从事谓人曰陆士龙当今之顔子也俄以公府掾为太子舍人出补浚仪令人有见杀者主名不立云録其妻而无所间十许日遣出密令人随後谓曰其去不出十里当有男子候之与语便缚来既而果然问之具服云与此妻通共杀其夫闻妻得出欲与语惮近县故远相要候於是一县称为神明郡守害其能屡谴责之云乃去官百姓追思之图画形象配食县社寻拜吴王晏郎中令晏於西园大营第室云上书曰臣窃见世祖武皇帝临朝拱默训世以俭即位二十有六载宫室台榭无所新营屡发明诏厚戒丰奢国家纂承务在遵奉而世俗陵迟家竞盈溢渐渍波荡遂以成风虽严诏屡宣而侈俗滋广每观诏书衆庶叹息清河王昔起墓宅时手诏追述先帝节俭之教恳切之旨形于四海清河王毁坏成宅以奉诏命海内听望咸用欣然臣愚以先帝遗教日以陵替今与国家协崇大化追阐前踪者实在殿下先敦素朴而後可以训正四方凡在崇丽一宜节之以制然後上厌帝心下允时望臣以凡才特蒙拔擢亦思竭忠効节以报所受之施是以不虑犯迕敢陈所怀如愚臣言有可采乞垂三省时晏信任部将使覆察诸官钱帛云又谏曰伏见令书以部曲将李咸冯南司马吴定给使徐泰等算覆校诸官市买钱帛簿臣愚以圣德龙兴光有大国选衆官材庶工肄业中尉该大农诞皆清亷淑慎恪居所司其下衆官悉州闾一介疎闇之咎虽可日闻至於处义用情庶无大戾今咸南军旅小人定泰士卒厮贱非有清慎素着忠公足称大臣所阙犹谓未详咸等督察然後得信既非开国勿用之义又伤殿下推诚旷荡之量虽使咸等能尽节益国而功利百倍至於光辅国美犹未若开怀信士之无失况所益不过姑息之利而使小人用事大道陵替此臣所以慷慨也臣备位大臣职在献可苟有管见敢不尽规愚以宜?明令罢此等覆察衆事一付治书则大信临下人思尽节矣云爱才好士多所贡达移书大常府荐同郡张赡曰盖闻在昔圣王承天御世殷荐明德思和人神莫不崇典谟以教思兴礼学以陶远是以帝尧昭焕而道协人天西伯质文而周隆二代大晋建皇崇配天地区夏既混礼乐将庸君侯应历运之会赞天人之期博延俊茂熙隆载典伏见卫将军舍人同郡张赡茂德清精器思深通初慕圣门栖心重仭啓?及阶遂升枢奥抽灵柜於袐宫披金縢於玄夏思乐百氏博采其珍辞迈翰林言敷其藻探微集逸思心洞神论道属书篇章光觌含奇宰府婆娑公门栖静隐宝沦虚藏器褧裳袭锦缁衣被玉曾泉改路悬车将迈考盘下位岁聿屡迁搢绅之士具怀忾恨方今太清辟宇四门啓龠玄纲括地天网广罗庆云兴以招龙和风起而仪凤诚岩穴耀頴之秋河津托乘之日也而赡沉沦下位羣望悼心若得端委太学错综先典垂缨玉阶论道紫宫诚帝室之瑰宝清庙之伟器广乐九奏必登昊天之庭韶夏六变必飨上帝之祀矣【原注周礼大司乐凡六乐者一变而致羽物及川泽之再变而致臝物及山林之三变而致鳞物及丘陵之四变而致毛物及坟衍之五变而致介物及土六变而致象物及天神】入为尚书郎侍御史太子中舍人中书侍郎成都王頴表为清河内史頴将讨齐王冏以云为前锋都督会冏诛转大将军右司马頴晚节政衰云屡以直言忤旨孟玖欲用其父为邯郸令左长史卢志等并阿意从之而云固执不许曰此县皆公府掾资岂有黄门父居之邪玖深忿怨张昌为乱頴上云为使持节大都督前锋将军以讨昌会伐长沙王乃止机之败也并收云頴官属江统蔡克枣嵩等上疏曰统等闻人主圣明臣下尽规苟有所怀不敢不献昨闻教以陆机後失军期师徒败绩以法加刑莫不谓当诚足以肃齐三军威示远近所谓一人受戮天下知诫者也且闻重教以机图为反逆应加族诛知本末者莫不疑惑夫爵人于朝与衆共之刑人於市与衆弃之惟刑之恤古人所慎今明公兴举义兵以除国难四海同心云合响应罪人之命县於漏刻泰平之期不旦则夕矣机兄弟并蒙拔擢俱受重任不当背罔极之恩而向垂亡之寇去泰山之安而赴累卵之危也直以机计虑浅近不能董摄羣帅致果杀敌进退之间事有疑似故令圣鍳未察其实耳刑诛事大言机有反逆之徵宜令王粹牵秀检校其事令事验显然暴之万姓然後加云等之诛未足为晩今此举措实为太重得则令天下情服失则必使四方心离不可不审谛详慎统等区区非为陆云请一身之命实虑此举有得失之机敢竭愚戅以备诽谤頴不纳统等重请頴迟囬者三日卢志又曰昔赵王杀中护军赵浚赦其子骧骧诣明公而击赵即前事也蔡克入至頴前叩头流血曰云为孟玖所怨远近莫不闻今果见杀罪无彰验将令羣心疑惑窃为明公惜之僚属随克入者数十人流涕固请頴恻然有宥云色孟玖扶頴入催令杀云时年四十二有二女无男门生故吏迎丧葬清河修墓立碑四时祠祭所着文章三百四十九篇又撰新书十篇并行於世【原注?书初云尝行逗宿故人家夜暗迷路莫知所从忽望草中有火光於是趣之至一家便寄宿见一年少美风姿共谈老子辞致深远向晓辞去行十许里至故人家云此数十里中无人居云意始悟却寻昨宿处乃王弼冢云本无玄学自此谈老殊进】云弟耽为平东祭酒亦有清誉与云同遇害初抗之克步阐也诛及婴孩识者尤之曰後世必受其殃及机之诛陆氏无遗大将军参军孙惠与淮南内史朱诞书曰马援择君凡人所闻不意三陆相擕闇朝一旦湮灭道业沦丧可为悼叹後东海王越讨頴移?天下亦以机云兄弟枉害罪状頴云【谨案目録附孙拯禇陶今阙】

议曰楚祖鬻熊为文王师今其书有鬻子者其後成穆庄灵与齐?狎主夏盟虞夏商周之後皆朝于郢尝用六王二公之礼则其文物不异诸华左史倚相能读三坟五典八索九丘之书右尹子革克诵祈招之诗则问学渊源自同於齐鲁岂无风雅之文乎孔子以其僭王絶而弗録故楚之文辞不见於六经之中及其中也屈原以骚赋为辞人倡自置六经之後秦汉

而下莫不遵之於是六经之文不复作尽为骚

人辞客而文章盛矣建安末曹氏昆弟虽论体

制犹未大备陆氏世雄荆楚累将重侯丕显武烈未有文人国亡而机云出焉机年二十作文赋远探屈宋下拉曹刘穷极作文之情状推本篇章之体制究竟辞藻之利病精粗本末无不周悉遂为作者大匠百世文宗呜呼六经之後文章之学皆本於楚岂抑之久故发之杰且异欤抑岂江山之胜笃生异人哉夫发造物之机者必见恶于鬼神屈平沉江陆机伏鑕天夺之也又可问天邪又可尤人邪

赞曰三辰丽天万类贲土纷我情志葩芬抽吐储神郁气戞摩律吕驾才摛藻厌客尊主经纬典则芟崇费淫雕仁琢义□玉锵金体制不紊渊源益深搜扶理窟步骤辞林爰始屈宋遂极汉魏七子偕作视古无愧








○新建維揚營房記 【 江北督撫營房】

淮揚舊無督府、以總督漕運都御史領其事、而督府之設、則自大中丞豐城李公始也、惟倭夷作孽、侵犯通泰淮揚之間且數載、我兵戰輒失利、間稱小捷、亦殺傷相當、未有能大挫之者、夷患日棘、　天子憂焉、乃用廷議、設總督軍務都御史一員、兼撫鳳陽等處於是乎始有專責矣、始廷臣交薦李公可大用、　上亦廉知其才、乃起公巖穴而用之、賜敕授金?戊、恩至渥也、往公以都御史罷歸、人之望之、固如湛盧在匣、精光烱烱然射于牛斗之間、至是置之盤錯、無不稱當者、公自受　命以來、殫謀集慮、誓不與賊俱主、常以身置軍旅之中。而與之共患難、其用兵也、能以少擊眾、嘗曰兵務精不務多。貴於練爾、往者兵無寓所。僦於民居。民甚苦之。且紀律弗嚴。如飢烏難馴。悍馬難馭也。公乃設列屯于閱武之塲。建營房馬肆。凡若干間。立什五之法。以六百二十五人為哨。五哨為軍。區分臚列。擇衞帥參遊之能者分統之、凡竈釜井臼寢食之具。無不畢備。晝則練操。夜則止息。而又申嚴號令。明正賞罰。震之以威。結之以恩。一時軍士如挾纊投醪。無不用命者。是歲倭夷萬眾分道並進公前後凡八戰俱捷。而白蒲姚蕩之績為尤偉。至仲園劉莊之戰。則賊就蕩平。無一脫者。斬獲首級、共幾千幾百餘。焚溺無筭、葢公隨機應變。料敵如神。方賊始至。為能挫其方張之銳而氣巳奪。及賊東奔。則出其不意。收功姚蕩而勢益蹙比三沙之賊北渡。又能厲兵急攻。追奔逐北。使靡有孑遺。是皆以素練之兵。結營决勝。非若往時擊其惰歸。徼幸小獲而巳也。故議者謂自倭夷入中國來。數十年間。無此大捷。上功闕庭。　天子嘉悅、而敘勳錄廕。寵賚駢蕃矣、余頃役鳳陽。道經廣陵、周覽營房、如星列鱗次作而嘆曰、是李公破敵之筌蹄、樹功之標幟乎、替司馬懿神於用兵、一見諸葛亮之營壘、即有天下奇才之歎、李靖與唐太宗論兵、備陳方畧、而六花之陣、人謂古韓白衞霍、何以加但、運移漢祚、亮卒無成、而衞公佐唐、凌煙勳名、矻然稱首、遇則異也、公本儒生、而臨事果斷、忠勇謀畧、不忝前人、又逢　今上聖武雄威、知人任使、用樹干城之績而嗣隴西之勳非偶獲也、今分擢留京少司馬、出入均勞、固所以養其用爾、異時宅揆秉樞、出將入相、勒勳鼎彝、計不在衞公下、謂維揚之烈、足以盡公巳耶、時運長王公遵、郡守任公希祖、以余職紀述徵文為記、余與公伯兄少宰公為同舘士、且夙辱公知弗獲辭乃紀其事以告後之人公名遂字邦良別號克齋丙戍進士

皇明經世文編卷之二百十三終








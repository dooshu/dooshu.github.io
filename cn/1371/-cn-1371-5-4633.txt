中庭纳凉

红映衡门夕照明，翠浮村巷暝烟生。



摇摇楸线风初紧，颭颭荷盘露欲倾。



数酌浊醪留客醉，一编疑义与儿评。



须臾散去人声寂，独数城头长短更。



中庭纳凉

散发江天嬾出游，衡门日落锁梧楸。



火云突兀方蒸暑，银汉纵横已报秋。



熠熠露萤黏径草，冬冬漏鼓下谯楼。



追凉明日无奇策，聊向林间卜雨鸠。


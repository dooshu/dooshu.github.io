○齋醮進香 【 諫止進香】

臣聞釋道之教、邃古所無、下至漢唐、其法寖盛、本之昌黎表然三代君主壽考、世運靈長、後世衰亂相仍、年祚少永、佛老無補、視昔可知、夫父子君臣夫婦兄弟朋友長幼、人之大倫、自古體國立法、修政建事無非為此五者、而為之經理防範耳、五者順序、百度以寧、是以聖人之道、始於有為、而終于無為、彼佛　之法、不足以有為、而強于無為、遂欲去君臣廢夫婦、一切止?帚諸虛無□滅、假使其教盡行、則婚姻既無、子嗣俱絕、不過百年、人類盡矣、雖有事物、將誰用之、歷代英君誼辟、有見於此、非不欲深惡而痛革之、特以其頗能以禍福輪廻之空談、警動于人、可以化導愚昧、姑將存之以為治化外之一術耳、非真謂其能扶世立教、延永國步、而為之崇奉也、恭惟　皇上、曩在青官、繼登　大寶、夙精儒學、日御經筵、於凡治亂之由、正邪之辯、洞明深識允蹈躬行、當即位之初、詔天下寺觀不許藏匿無度牒僧道等項、尋承　睿旨、不許增修寺觀、乞請額名、上書言事者、又每以濫度呌化不便為詞、多被獎納、傳之將來、固當永遠無弊矣、邇者恭遇　皇太后誕日、令僧道建設齋醮、此見　皇上將欲表揚孝道、慰悅　聖慈、無所不用其極之心也。諸大臣及百職事、但當和衷助德、仰贊至情、上綏懿祉、則心誠道得、允合舊章、而禮部尚書姚夔等、乃於各衙門歛會財物。收辦炷香。約以至期赴壇行禮。為儒者自失其守。業彼者烏知其非。臣雖至愚為此深惜。切惟人臣之於君、願其福也、則當勸修德善、願其壽也、則當勸以去逸慾、願天心之向順也、則當相之以和保小民、康濟四海、故曰求福不回、天壽平格、又曰欲王以小民受天永命、未聞有以禱祠得福、丹藥致壽、假符瑞以永天命者、今乃不能盡所當為、徒以瓣香尺楮、列名其上、宣揚于佛老之神、相率而拜曰、為　朝廷祈福祝壽、天地鬼神、山川河嶽、昭布森列、可厚誣如是哉、昔孔子之於異端、孟子之於楊墨、韓愈歐陽修諸儒之於佛老、為其惑世誣民、充塞仁義、故詞而闢之、論而排之、今若此、其流不止於惑與誣矣、通朝之人、靡然相從、仁義不止于充塞矣、學聖賢之學者、既不能闢而排之、又不能以正自處天下後世謂之何哉。然則此疏　憲廟初所上公于時亦將外轉矣伏惟　英宗睿皇帝當復位之初、國事多虞。属有足疾。其時一二大臣。所見不遠。不察古人行禱之意。故嘗舉行此事。葢一時臣子迫切至情。事不得巳。然非　祖宗之舊典。　先帝之本心也。因循至今、實意不存、尚沿故習、夫臣之於君、猶子之於父、一指一髮、皆其長養、一飲一食、皆其賜予、若能以齋醮助國、雖殺身亦所不辭、豈敢自以儒者門戶、為此倔彊、與彼相較量哉、但以無益事情、徒傷大體、其于經筵　聖學、不無略有所妨、其于進講儒臣、亦恐難以身勸、伏望　皇上、法古昔聖賢正常道之心、監大學衍義明道術之語、乞勑禮部及文武衙門、今後凡遇慶賀日期等項。不許仍前擅備炷香於寺觀行禮。庶可以扶名教、振士風、全一代之治體、而與三代之時並隆矣


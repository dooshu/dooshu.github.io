○玉堂禁经

夫人工书，须从师授，必先识势，乃可加功。功势既明，则务（阙二字）迟涩分矣无系拘句，拘句既亡，求诸变态之旨，在於奋研之理。资於异状，异状之变，无溺荒僻，荒僻去矣。务於神彩，神彩之至，几於元微，则宕逸无方矣。设乃一向规矩，随基工拙，以追肥瘦之体，疏密齐平之状。过乃戒之於速，留乃畏之於迟，进退生疑，否臧不决。运用迷於笔前，震动惑於手下，若此欲速造元微，未之有也。今论点画偏傍，用笔向背，皆宗锺元常、王逸少，兼递代传变，各有所由，备其轨范，并列条贯。


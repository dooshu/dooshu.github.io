18　秦廢井田開阡陌


秦廢井田，開阡陌。【原注】周顯王十九年。

【集證】漢地理志：「秦孝公用商君制轅田，開阡陌。」師古曰：「南北曰阡，東西曰陌。」史記六國表：周顯王之十九年，爲秦孝公之十二年，「初聚小邑爲三十一縣〔一〕，令。爲田開阡陌」。





商鞅佐秦改制　朱文公開阡陌辯　河南以東西爲阡　阡陌之名因横從而命之　商君以急刻心行苟且政　唐租庸調法壞改兩税法　所謂開阡陌賦税平之義　井田不廢何患田之不實


通典州郡四議曰：「按周制步百爲畝，畝百給一夫。商鞅佐秦，以一夫力餘地利不盡，於是改制，二百四十步爲畝，百畝給一夫。又以秦地曠而人寡，晉地狹而人稠，誘三晉人發秦地利，優其田宅，復其子孫，而使秦人應敵於外。大率百人，則五十人爲農，五十人習戰。兵强國富，職此之由。」朱文公開阡陌辯曰：「説者之意，皆以『開』爲『開置』之『開』，言秦廢井田而始置阡陌也。按阡陌者，舊説以爲田間之道，蓋因田之疆畔，制其廣狹，辨其横從，以通人物之往來，即周禮所謂遂上之徑，溝上之畛，洫上之涂，澮上之道也。然風俗通云：『南北曰阡，東西曰陌。』又云：『河南以東西爲阡，南北爲陌。』二説不同。今以遂人田畝夫家之數考之，當以後説爲正。蓋陌之爲言百也，遂、洫從而徑、涂亦從，則遂間百畝，洫間百夫，而徑、涂爲陌矣。阡之爲言千也，溝、澮横而畛、道亦横，則溝間千畝，澮間千夫，而畛、道爲阡矣。阡陌之名，由此而得。至於萬夫有川，而川上之路周於其外，與夫匠人井田之制，遂、溝、洫、澮亦皆四周，則阡陌之名，疑亦因横從而命之也。然遂廣二尺，溝四尺，洫八尺，澮二尋，則丈有六尺矣。徑容牛馬，畛容大車，涂容乘車，案：地官遂人賈疏曰：「鄭知『徑容牛馬』之等義如此者，此從川上有路差之。凡道皆有三塗，川上之路則容三軌，道容二軌，塗容一軌，軌皆廣八尺。其畛差小，可容大車一軌，軌廣八尺。自然徑不容車軌，而容牛馬及人之步徑，是以春秋有牽牛蹊，蹊即徑也。」一軌道，二軌路，三軌則幾二丈矣。此其水陸占地不得爲田者頗多，所以正經界，止侵争，時蓄洩〔二〕，備水旱，爲永久之計。商君以急刻之心，行苟且之政，但見田爲阡陌所束，而耕者限於百畝，則病其人力之不盡；但見阡陌之占地太廣，而不得爲田者多，則病其地利之有遺。又當世衰法壞之時，歸授之際，必有煩擾欺隱之姦，而阡陌之地切近民田，又必有陰據自私而税不入於公上者，是以盡開阡陌，悉除禁限，而聽民兼并買賣以盡人力，墾闢棄地，悉爲田疇，不使有尺寸之遺以盡地利，使民有田即爲永業，而不復歸授，以絶煩擾欺隱之姦；使地皆爲田，田皆出税，以覈陰據自私之幸。此其爲計，正猶楊炎疾浮户之弊，破租庸以爲兩税，唐書食貨志：「凡授田者，丁歲輸粟二斛，稻三斛，謂之租。丁隨鄉所出，歲輸絹二匹，綾、絁二丈，布加五之一，綿三兩，麻三斤，非蠶鄉則輸銀十四兩，謂之調。用人之力，歲二十日，閏加二日，不役者日爲絹三尺，謂之庸。自開元以後，户籍久不更造，丁口轉死，田畝賣易，貧富升降不實，而租庸調法弊壞〔三〕。至德宗相楊炎，遂作兩税法，夏輸無過六月，秋輸無過十一月，置兩税使以總之。」蓋一時之害雖除，而千古聖賢傳授精微之意於此盡矣。故秦紀、鞅傳皆云：『爲田開阡陌封疆而賦税平。』蔡澤亦曰：『決裂阡陌，以静生民之業，而一其俗。』語見史記本傳。所謂『開』者，乃破壞剗削之意，而非創置建立之名。所謂『阡陌』，乃三代井田之舊，而非秦之所置矣。所謂『賦税平』者，以無欺隱竊據之姦也。所謂『静生民之業』者，以無歸授取予之煩也。」大事記解題三曰：「決裂云者，唐、虞、三代井田之制，分畫堅明，封表深固，非大用力以決裂之，不能遽掃滅其迹也。秦始皇三十一年，使黔首自實田。事見史記秦始皇本紀。使井田不廢，何患田之不實乎！」

【程易田云】應劭風俗通之言，見於秦本紀索隱所引者，作「河東以東西爲阡，南北爲陌」。朱子開阡陌辯引風俗通之言見於戴侗六書故者，亦作「河東以東西爲阡，南北爲陌」。今風俗通及此載朱子之所引者，並譌「河東」爲「河南」，蓋不知「南東其畝」之制，而轉寫者妄改之也。夫阡陌之名，自從遂人百畝千畝、百夫千夫生義。但畝有南東，則阡陌各有縱横。其曰遂、洫縱而溝、澮横者，乃鄭康成氏以南畝圖之以曉人者，非謂天下之田盡遂、洫縱而溝、澮横也。若東其畝，則又遂、洫横而溝、澮縱矣，胡可以南畝之圖概遂人之制哉！畝有東南，故應氏具兩説以别之，不可以偏廢也。至於匠人阡陌，則因乎遂人而名之，義不繫乎畝與夫之千百，而不妨襲其阡陌，而阡陌之所謂不可典要，惟變所適也。余曾作阡陌考圖而詳辨之矣。

〔一〕「聚」，原作「改」，據中華本史記卷一五六國年表改。

〔二〕「蓄」，元刊本、清嘉慶本作「畜」。

〔三〕「庸」，原脱，據中華本新唐書卷五二食貨志二補。






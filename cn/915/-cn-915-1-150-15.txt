◇义兵号令

其国之君，逆天地，侮鬼神，决狱不平，杀戮无罪，天之所诛，民之所雠也。兵之来也，以废不义而授有德也。有敢逆天道乱民之贼者，身死族灭。以家听者禄以家，以里听者赏以里，以乡听者封以乡，以县听者侯其县。（《文子上义》：「乃发号施令。」）

兵之来也，以救民之死。子之在上无道，倨傲荒怠，贪戾虐众，恣睢自用也。辟远圣制，丑先王，排訾旧典，上不顺天，下不惠民，徵敛无期，求索无厌，罪杀不辜，庆赏不当，若此者天之所诛也，人之所雠也，不当为君。今兵之来也，将以诛不当为君者也，以除民之雠而顺天之道也。民有逆天之道、卫人之雠者，身死家戮，不救。有能以家听者禄之以家，以里听有禄之以里，以乡听者禄之以乡，以邑听者禄之以邑，以国听者禄之以国。（《吕氏春秋。怀宠》：「先发声出号。」高诱注：「号令。」）


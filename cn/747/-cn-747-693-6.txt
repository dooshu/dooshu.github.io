○贺册尊号状

右，臣闻唐德格天，列圣垂，必纪名号，以彰治功。伏惟元和圣文神武法天应道皇帝陛下缵戎十圣，时乘六龙，躬一德而善继丕承，罄有形而天覆地载，既休武力，方用文经，遗步骤於殷周，振声容於华夏。既而天人合应，亿兆叶心，探至道於邦家之先，揭鸿猷於疆名之域。陛下初违群议，方守谦光，旋体至公，遽回慈眷。德意既降，盛礼将陈，凡在品汇，无任幸甚。臣以待罪遐徼，不获称庆阙庭，徒勤子牟江海之心，有同太史滞留之日，无任欢之至。


卷四

钦定四库全书

后山诗注卷四

宋　陈师道　撰

任　渊　注

送赵承议【令畤○令畤为颍州签判受代而去】

先王隐德世难名晚见诸孙也自成【赵令畤字德麟艺祖之後也故以吴泰伯比其先王晋书王湛有隐德人莫能知】颍水向来须好句【东坡颍州谢上表曰文献相续有晏殊欧阳修之风】道山今日有宗英【後汉书学者谓东观为道家蓬莱山汉书景十三王叙传曰四国絶祀河间贤明礼乐是修为汉宗英】林湖更觉追随尽【曹子建诗清夜游西园冠盖相追随老杜诗秋觉追随尽此引用言无复游从之侣】巾帽犹堪语笑倾【老杜诗羞将短髪还吹帽笑倩傍人为正冠此反而用之自言其尚未老也老杜集中李之芳诗数语攲纱帽】勤苦读书终不补未须墙角弃长檠【神仙传有年少与蓟子训邻居为太学生诸贵人作计共呼生谓曰子勤苦读书欲规富贵但召子训来可不劳而得矣长檠见前注德麟盖王孙而有儒素风味云】

寄李学士【格非○格非字文叔】

眼看游旧半东都五岁曾无一纸书【晋书刘弘传云得刘公一纸贤于十部从事老杜诗厚禄故人书断絶】平日齐名多蚤达暮年同国未情疎【老杜诗时来如宦达岁晚莫情疎】稍寻东刹论兹事【东刹当在颍州前有东刹赠仁公诗兹事谓一大亊因缘】赖有西方托後车【托後车见前注李君当是西方社中人】说与杜郎须着便不应濠上始知鱼【劝其早归依佛祖也传灯録云门大师云触目承当得犹是不着便东坡观鱼台诗曰若信万殊归一理子今知我我知鱼晋书王坦之传谢安曰常谓君粗得鄙趣者犹未悟之濠上耶】

雪

初雪已覆地【老杜诗只应蹋初雪又诗茅檐花覆地】晚风仍积威【汉书司马迁书曰积威约之渐也】木鸣端自语鸟起不成飞【王介甫诗卧听木鸣相挨乐府神弦歌道君曲曰中庭有树自语梧桐推枝布叶孙子曰鸟起者伏也文选鴈诗曰乱起未成行】寒巷闻惊犬邻家有夜归【王维与裴迪书曰寒山野火明灭林外深巷寒犬吠声如豹】不无慙败絮【陶渊明与子俨等疏曰余尝感仲孺贤妻之言败絮自拥何慙儿子按後汉列女传王霸字仲孺与同郡令狐子伯为友後子伯为楚相而其子为郡功曹令奉书于霸车马服从雍容如也霸子方耕于野闻客至投耒而归见令狐子沮怍不能仰视霸目之有愧容客去久卧不起霸妻曰君少修清节奈何忘宿心而慙儿女子乎】未易泣牛衣【言不为儿女悲也汉书王章传疾病无被卧牛衣中与妻决涕泣】

晚出

应俗敢辞疾冲风寜小驱【范氏後汉书王充等传论曰应俗适事难以常条退之诗不冲风雨即冲埃】聊为一日役不惮百金躯【鲍照行路难曰非我昔时千金躯】雪路无行迹【汝南先贤传曰时大雪洛阳令至袁安门无行路又逸史载皇甫湜尝因积雪门无行迹】冰枝有落乌【乐天乌夜啼曰霜滑有风枝】寒门闭萧瑟穷里听嚱吁【寒门亦用袁安事汉书赵广汉传长安少年会穷里空舍】

寄晁载之兄弟

人言婚宦情欲本【后山自注古语曰人不婚宦情欲失半】我始求脱君已半【按列子云语有之曰人不婚宦情欲失半人不衣食君臣道息】孰知一世如一梦在梦而觉寜待旦【退之祭文曰人之生世如梦一觉】寒檐涷雨作秋声【涷音东暴雨也楚辞九歌曰使涷雨兮洒尘老杜诗南风作秋声】冷屋风灯挑不明【老杜诗风灯照夜欲三更】樽前已作十年语後会未期吾屡惊【孟浩然诗平生复能几一别十余春】一闻七字心已识钩章棘句天与力【退之记梦诗云壮非少者哦七言六字常语一字难又孟郊墓志云其为诗钩章棘句掐擢胃肾老杜诗溟涨与笔力】念子方壮我已衰不见参天二千尺【老杜古柏行黛色参天二千尺】季也亦有诗百篇叔子拟度骅骝前【曾慥诗选云晁仲之字叔用少受知于陈无己无己赠其兄诗云駸駸拟度骅骝前谓叔用也按善本駸駸作叔子当是叔与季兼指两人但未知叔用为叔为季而曾氏误以为一人遂改作駸駸非是南史王僧?曰弟书如骑骡駸駸常欲度骅骝前锺嵘诗品亦曰征虏卓卓殆欲度骅骝前】端能过我三冬学【汉书东方朔曰学三冬文史足用】可复参侬一味禅【劝其广学也广语有僧辞归宗云诸方学五味禅去宗云我这里有一味禅为甚不学僧云如何是一味禅宗便打】

寄答王直方

人情校往复屡勉终不近【晋嵇康絶交书曰不喜作书而人间多事堆案盈几不相酬答则犯教伤义欲自勉强则不能久东坡亦云人情重往返不报生祸根】新诗已经年知子不我怨【退之诗元日新诗已去年】生世余几何尺箠日取寸【庄子曰一尺之箠日取其半万世不竭】怀禄有遐心【汉书杨恽传曰怀禄贪势不能自退诗云母金玉尔音而有遐心】从俗无远韵【楚辞曰将从俗富贵以偷生乎按曲礼曰礼从宜使从俗晋书庾凯雅有远韵】时从府中归数过林下饭【汉书鲍宣传曰俱过宣一饭去後汉书第五伦传光武曰闻卿为吏不过从兄饭老杜诗僧饭屡过门云溪友议僧灵澈诗曰林下何曾见一人】平生功名意回作香火愿【北史陆法和曰但从空王佛所与主上有香火因缘】三年不举觞吻频烟火焮【左传曰郑火司马司寇列居火道行火所焮注炙也】岂无两苍龙沾我一雨润【苍龙谓团茶法华经言虽一地所生一雨所润而诸草木各有差别】官麄诗未工猛乞无小靳【官麄见前注後汉崔烈入钱为司徒及拜帝曰悔不小靳】人生如此耳文字已其闰【退之诗人生但如此朱紫安足僭闰谓余事也下句盖足此意】是身虽臭腐【维摩经曰是身不净秽恶充满庄子曰神奇化为臭腐】寜作青紫楦【朝野佥载唐杨炯尝呼朝士为麒麟楦或问之曰今假弄麒麟者修饰其形覆之驴上宛然异物及去其皮还是驴耳无德而朱紫何以异是】永怀忘年友死矣余令闻【后山自注云忘年友邢居实也○南史江总传张缵等呼为忘年友诗云令闻令望邢居实死于元佑二三年间年二十七】念子颇似之老我何所恨【笔谈曰欧公诗老我倦鞌马谁能事吟哦王介甫诗老我孤主恩结草以为期此文章佳语也】

寄侍读苏尚书

六月西湖早得秋二年归思与迟留【老杜诗陂塘五月秋选诗迟留法岂轻】一时宾客余枚叟【枚叟谓枚乘后山取以自比也谢惠连雪赋曰梁王不悦游于兔园乃置旨酒命宾友召邹生延枚叟老杜诗空余枚叟在应念早升堂】在处儿童说细侯【此句属苏公後汉郭汲字细侯为并州牧素结恩德及後行部有儿童数百各骑竹马道次迎拜】经国向来须老手【晋书石苞传景帝曰苞有经国才猷东坡诗老手便剧郡】有怀何必到壶头【後汉马援击交趾军至浪泊上与贼战破之从容谓官属曰吾从弟少游尝哀吾慷慨多大志曰士生一世但取衣食裁足致求盈余但自苦耳当吾在浪泊西里间下潦上雾毒气重蒸仰视飞鸢跕跕堕水中卧念少游平生时语何可得也其後年六十二自请征五溪进营壶头暑甚中病卒】遥知丹地开黄卷【谓苏公在经筵也北史周纪曰椒房丹地有衆如云老杜诗阁道通丹地按汉书梅福传注曰以丹掩泥涂殿上地晋书禇陶曰圣贤备在黄卷中】解记清波没白鸥【此篇又劝苏公高退苏公在颍和子由诗有明年兼与士龙去万顷沧波没两鸥之句】

寄亳州林待制【希】

湖海相望阙寄声云林过雨未全晴【刘禹锡竹枝词曰东边日出西边雨道是无晴却有晴后山反其意而用之言声问阙然近于寡情也文选枚乘七发曰游涉乎云林杜牧之诗自古云林远市朝】青衫作吏非前日【晋书嵇康曰闻道士遗言饵术黄精令人久夀意甚信之游山泽观鱼鸟心甚乐之一行作吏此事便废】白首论文笑後生【言见笑于後生也老杜诗晚将末契托年少当面论心背面笑又云不觉前贤畏後生】似听儿童迎五马【古乐府陌上桑曰使君从南来五马立踟蹰此五马本事所出也後人臆说妄矣儿童用後汉郭汲事】稍修书札问专城【书札见前注陌上桑又曰四十专城居】一闻苦李蒙庄句【史记老子楚苦县人庄子蒙人按亳州卫真县本苦县城东有赖乡祠老子所生之地亳州虽有蒙城县然庄子为蒙漆园吏当在今曹之宛朐云】不复人间世後名【晋书张翰传曰使我有身後名不如即时一杯酒】

卧疾絶句

老里何堪病再来愁边不复酒相开【老杜诗愁边有江水又云何以开我愁】一生也作千年调【此句未分其遂死也寒山子诗云人是黑头虫刚作千年调铸铁作门限鬼见拍手笑】两脚犹须万里回【老杜诗两脚但如旧开天传信记万回师之兄戍安西万回觐之朝往夕返以其万里而回故谓之万回也】

南轩絶句

少日书林颇着勲【扬雄长杨赋曰并苞书林退之复志赋朝驰骛乎书林鲁直诗四会有黄令学古着勲多按曹子建书曰岂徒以翰墨为勲绩哉风俗通曰盖严杨恽勲着王室蜀志杜微传曰着勲于竹帛】暮年贪佛替论文【老杜诗老夫贪佛日又诗故着浮查替入舟王介甫诗乞得胶胶扰扰身江湖波浪替埃尘】铜鑪瓦枕芒鞋里此外惟须对此君【老杜诗多病所须惟药物微躯此外更何求晋书王徽之指竹曰何可一日无此君】

独坐

文章平日事风竹暮年须【老杜诗文章千古事又诗嗜酒爱风竹】衰疾悬知此【老杜诗时应念衰疾悬谓遥度也退之诗後日悬知渐卤莽】霜毛不更除【退之诗斗觉霜毛一半加玉台新咏宝月诗曰情人为君除白发老杜诗红顔愁落尽白髪不能除】一丘吾欲往【一丘见前注】百亩有如无【言不足为养也鲁论曰有若无荀子曰有之不如无之】魑魅须游子【老杜怀李白诗曰魑魅喜人过】乾坤着腐儒【老杜江汉诗乾坤一腐儒】叩门闻啄木【退之诗丁丁叩门疑啄木】唤酒有提壶【欧公诗独有花上提葫芦劝公沽酒花前倾盖鸟名也】门迳无行迹秋来不遣锄【逸史皇甫湜尝因积雪门无行迹三辅决録张仲蔚所居蓬蒿没人老杜诗草茅无径欲教锄此反而用之】

寄送定州苏尚书【元佑八年九月苏公知定州于时宣仁圣烈太后上昇时事渐变故此诗意劝公省事高退】

初闻简策侍前旒【简策谓作侍读时淮南子曰王者冕而前旒所以蔽明】又见衣冠送作州【世说罗友答桓温曰旦出门逢一鬼大揶揄云我只见汝送人作郡何以不见人送汝作郡】北府时清惟可饮【晋书郗愔在北府徐州人劲悍桓温云京口酒可饮兵可用深不欲愔居之此借用以言定武在河北也齐书谢朏为吴兴与弟瀹于征虏亭别指瀹口曰此中惟宜饮酒老杜诗时清犹茹芝】西山气爽更宜秋【晋书王徽之为桓冲骑兵参军冲曰卿在府日久比当相料理徽之不答直高视以手版拄颊云西山朝来致有爽气耳此借用以言太行李商隐诗故乡云水地归梦不宜秋】功名不朽聊通袖海道无违具一舟【此两句皆拈出东坡语以劝之意谓功成名遂自足不朽政可缩手袖间而遂湖海之本志也东坡沁园春词用舍有时行藏在我袖手何妨闲处看八声甘州词有云约他年东还海道愿谢公雅志莫相违按晋书谢安虽受朝寄东山之志始末不变及镇新城造泛海之装欲须经略麤定自江道还东遂遇疾笃自以本志不遂深自慨失老杜诗平生江海心宿昔具扁舟】枉读平生三万卷貂蝉当复自兜牟【退之诗邺侯家多书插架三万轴南史周盘龙为散骑常侍齐武帝戏之曰貂蝉何如兜牟对曰貂蝉出于兜牟】

寄答李方叔【豸】

平生经世策寄食不资身【言其谋策可以经纶当世而反不能资一身也庄子曰其不可经于世亦远矣汉书韩信传寄食于漂母无资身之策】孰使文章着【老杜云名岂文章着】能辞辙迹频【意谓有文如此安能免栖栖旅人哉退之进学解云孟轲好辩孔道以明辙环天下卒老于行左传曰周行天下将皆必有车辙马迹焉】帝城分不入【汉书陈咸传咸滞于郡守时王音辅政信用陈汤咸数赂遗汤予书曰即蒙子公力得入帝城死不恨分谓隔絶也老杜诗阙廷分未到舟楫有光辉】书札詗何人【此句盖终上意汉书淮南王安传曰为中詗长安詗侦伺也】子未知吾懒吾寜觉子贫【此反濠上知鱼之意而用之文选嵇康书曰人之相知贵识其天性老杜诗近有峨眉客知予懒是真】

智宝院後楼怀胡元茂【前有胡士彦挽词即元茂也】

晚渡呼舟疾【杜牧之杜秋诗云却唤吴江渡】寒城着雾深【老杜野望诗孤城隐雾深】昬鵶明鸟道【老杜雨诗云白鸟去边明南中八志云交趾郡治龙编县自兴古鸟道四百里】风叶乱霜林【李商隐诗风叶共成喧】久客登楼目【文选王粲登楼赋曰情眷眷而怀归兮孰忧思之可任平原远而目极兮蔽荆山之高岑老杜诗天畔登楼眼】中年怀旧心【晋书王羲之传谢安曰中年以来伤于哀乐与亲友别辄作数日恶文选向秀思旧赋序云经嵇康旧庐邻人有吹笛者发声寥亮追思曩昔游宴之好感音而叹故作赋云】犹须一长笛领览自沾襟【终上句未尽之意谓本自悲怆尚何须闻笛耶老杜诗不须吹急管衰老易悲伤】

元日

老境难为节寒梢未得春【曲礼六十曰耆指使疏引贺瑒云耆至也至老之境也又曰六十至老境而未全老老杜诗为冬不亦难杜牧之诗丁香闲结春梢】一官兼利害百虑孰疎亲【老杜诗时危关百虑按易系辞曰一致而百虑老子曰名与身孰亲】积雪无归路扶行有醉人望乡仍受岁回首望松筠【谢玄晖诗有情知望乡老杜诗望乡应未已李嘉佑诗白头空受岁丹陛不朝天松筠犹松楸意谓丘墓也老杜诗穷秋正摇落回首望松筠此借用】

放怀

施食乌鸢喜【金光明经云施食之缘获长夀报长安志云兴善寺素和尚斋时乌鹊就掌中取食老杜诗得食阶除鸟雀驯】持经鸟鼠听【戒杀文载郭氏新说曰柘臯永寜之雀立化于松枝东城郭氏之鼠坐化于莲叶岂非乘诵经功德自有所解悟而然欤】杖藜矜矍铄【後汉马援自请击五溪蛮夷帝愍其老援据鞍顾盼以示可用帝笑曰矍铄哉是翁也】顾影怪伶俜【魏志何晏行步顾影文选潘岳寡妇赋曰少伶俜而偏孤注单孑貌】门静行随月牕虚卧见星拥衾眠未稳艰阻饱曾经【老杜诗平生耽胜事吁骇始曾经】

絶句

此生精力尽于诗末岁心存力已疲【淮南子曰宋景公时造弓人九年乃成而进之弓人归家三日而卒盖匠者心力尽于此弓矣故温公通监序云臣之精力尽于此书】不共卢王争出手【卢王谓卢照隣王勃东坡诗云诗句对君难出手】却思陶谢与同时【陶谢谓渊明灵运老杜诗焉得思如陶谢手令渠述作与同游又曰扬马宜同时】

送伯兄赴吏部改官

先子初增秩年侵鬓已皤【汉书循吏传序增秩赐金】念兄今善继此别喜如何【以其善继先子之志故以别为喜也】亲老家仍困门衰仕未多【家语子路曰家贫亲老不择禄而仕晋书李密表云门衰祚薄】犹须教儿子早要中文科

寄张文潜舍人

今代张平子【後汉书张衡字平子善属文】雄深次子长【刘禹锡序柳子厚集曰韩退之评其文雄深雅健似司马子长】名高三俊上【翰林志曰李绅李德裕元稹同在禁署时号三俊此借用以指苏公客黄秦晁也】官立右螭傍【唐书张次宗传文宗诏左右史立螭头下记宰相奏对按实録文潜元佑八年冬自着作佐郎除起居舍人即右史也绍圣元年四月以直龙图阁知润州此诗盖春时所作】车笠吾何恨【北户録载风土记越人结交盟曰卿乘车我戴笠後日相逢下车揖我步行卿乘马後日相逢卿当下】飞腾子莫量【老杜赠高适诗飞腾无那故人何】时平身早达未用梦凝香【后山自注曰来书云补郡之乐发于梦寐○晋书张载曰时平则才伏世乱则奇用退之诗太平时节身难遇此反其意而用之韦应物刺苏州有诗曰兵卫森画戟燕寝凝清香】

後湖晚坐

水净偏明眼【老杜诗水净楼隂直又云吾与汝曹俱眼明】城荒可当山【乐天诗亭脊太高君莫拆东家留取当西山】青林无限意白鸟有余闲身致江湖上【王介甫与执政书曰及今愈思自致江湖之上又有诗曰委质山林如许国后山谓身致亦介甫委质之意】名成伯季间【伯季似指二苏门下诸君后山尝作佛指记曰予以文义名次四君盖谓此也魏文帝典论曰傅毅之于班固伯仲之间耳晋书王湛传王济对武帝曰臣叔殊不痴山涛以下魏舒以上湛曰欲处我于季孟之间乎】目随归鴈尽【嵇康诗曰手挥五弦目送归鸿】坐待暮鵶还【老杜诗有待至昬鵶】

春兴

东风作恶不成寒野水穿沙自作滩【王介甫诗睡过东风作恶时】细草无端留客卧【文选丘希范诗细草藉龙骑老杜诗邂逅无端出饯迟郑谷曲江春草诗云香轮莫碾青青破留与游人一醉眠】繁枝有意待人看【退之诗春风也是多才思故拣繁枝折赠君又云榴花不发待郎归老杜诗寒江流甚细有意待人归】

次韵回山人赠沈东老二首【前篇属囘山人後篇属沈东老】

一杯领意不须沽【老杜诗领客珍重意】六字持身已有余【导引有六字气谓嘻吁呬嘘呵呼也黄庭经曰至道不烦司马相如过宜春宫赋曰持身不谨按列子曰子知持後则可言持身矣】痴子未知天上乐【法华经曰痴子舍我五十余年库藏诸物当如之何神仙传彭祖问石生曰何不服药仙去对曰天上多有至尊相奉甚难更苦人耳李商隐作李贺小传曰贺将死有绯衣人持一板书召贺曰帝成白玉楼立召为记天上差乐不苦也】先生今解世间书【退之石鼎聨句诗序曰弥明谓刘师服曰吾不解世俗书子为书吾句】

随世功名非所望称家丰俭不求余【老杜诗称家随丰俭按礼记檀弓曰称家之有无後汉马援传曰士生一世但求衣食裁足致求盈余但自苦耳】青衫出指论奇字【汉书扬雄赞刘棻尝从雄学作奇字】白髪挑灯写细书【言其高年而眼能明也退之短檠歌曰夜书细字缀语言】

送孝忠二首【当是其兄传道之子】

老眼元多泪春风见此行又为贫贱别【老眼固自多泪况重以离别之感耶贫贱别见前注】更觉急难情【常棣诗脊令在原兄弟急难】斗食吾堪老【汉书百官表百石以下有斗食佐史之秩注云斗食月奉十一斛一说日食一斗二升】词场尔向荣【老杜诗词场继国风陶渊明归去来辞木欣欣以向荣此借用】未须怜野鹜【法书苑曰庾翼善草隶少与王羲之齐名弟子皆效之羲之後进内外宗尚翼甚不平在荆州与都下人书云儿辈乃轻家鸡爱野鹜皆学逸少东坡诗野鹜家鸡定谁美】家法付宣城【齐书谢朓为宣城太守善诗家法谓灵运惠连皆朓之族父以诗知名後汉儒林传序各以家法教授】

经史三年学【扬子曰古之学者三年通一经】聪明一旦开【扬子曰天降生民倥侗颛蒙恣于情性聪明不开老杜诗大儿聪明到能添老树巅崖里小儿心孔开貌得山僧及童子】把文甘潦倒【老杜诗把文惊小陆此用小陆以比孝忠也晋嵇康与山涛书曰足下素知吾潦倒麄疎不切事情此借用以自况也】数日待归来【左传曰行则数日而反退之诗屈指数日怜婴孙数字作上声读】士患声名早【东坡和仲子迨诗曰养气勿吟哦声名忌太早】官今岁月催【自言老于微官也】有亲须薄禄临路尚徘徊【言惜别眷眷之意以亲养故不能与之俱去也鲍照放歌行曰今君有何疾临路独迟回】

以拄杖供仁山主二首

错节孤根劲有余坐牀须按起须扶【後汉虞诩传不逢盘根错节何以知利器选诗石梁有余劲】一生用底令相赠更问林间有此无【赵州临迁化以拂子送与王熔曰此是老僧一生用不尽厎事见赵州语録】

洗足投筇只坐禅厌寻岐路费行纒【金刚经云洗足已敷坐而坐东坡诗已办布袜费行纒】老来不复人间事不用山公更削圆【桂苑丛谈曰润州甘露寺有僧道行孤高李德裕廉问日以方竹杖一赠焉方竹出大宛国坚实而方正节根须牙四面对出及再镇浙右其僧尚存问曰前所奉竹杖无恙否僧喜对曰已规圆而漆之矣公嗟惋弥日前辈诗曰削圆方竹杖漆却断纹琴】

项城道中寄刘令使修溪桥【项城属陈州】

老怯危桥泥没膝【老杜诗虚疑皓首冲泥怯卢仝放鱼歌曰天雨曼陁罗花深泥没膝】喜闻吾党政如春【谢承後汉书李燮拜京兆民謡曰我府君道教举恩如春威如虎】须君不惜千金费【孙子曰兴师十万日费千金文选古诗曰愚者爱惜费但为後世嗤】此後寜无我辈人【言必有好事者继之晋书石苞传许允曰卿是我辈人】

碓磨寨【唐书黄巢围陈州人大饥倚死墙堑贼俘以食日数十人乃列百巨碓糜皮骨于臼并啖之】

以人为食杀为戏自昔无闻尔所先信有忘身一言尽独能遗臭万人传【东坡富公碑铭曰以杀为嬉汉书伍被传吴王曰男子之所死者一言耳刘原甫说云此言所死虽不同等是死耳晋书桓温传温曰既不能流芳後世不足复遗臭万载耶老杜诗将诗不必万人传】

寄张宣州【耒】

与世情将尽怀仁老未忘【书云怀于有仁此借用言独于仁贤未能忘情】故人今五马【见前注】高处谩三长【唐书孟郊传李观论其诗曰高处在古无上平处下顾二谢又刘子玄言作史有三长谓才学识】诗岂江山助【言宣州诗本天成不用借助唐书张说传说谪岳州而诗亦凄惋人谓江山助云】名成沈鲍行【老杜诗沈鲍得同行谓沈约鲍照】肯为文俗事【後汉陈忠上疏曰诸郎多文俗事又隗嚣传论曰徒以文俗自喜】打鸭起鸳鸯【此用宣州故事魏泰诗话吕士隆知宣州好笞官妓官妓皆欲逃去会杭州一妓到士隆喜之留不使去一日郡妓复犯小过士隆欲笞之妓诉曰某不敢辞罪但妓不能安也士隆愍而舍之梅圣俞作莫打鸭篇曰莫打鸭打鸭惊鸳鸯鸳鸯新向池西落不比孤洲老秃鶬秃鶬尚欲远飞去又况鸳鸯羽翼长杜牧之诗惊梦起鸳鸯然此诗意不特为妓女发】

送伦化主

赤髭白足可怜生【高僧传佛陁耶舍为人赤髭善解毗婆沙时人号曰赤髭毗耶沙又云释昙始足白于面虽跣涉泥水未尝沾湿天下咸称白足和尚刘禹锡送僧序曰备将迎者皆赤髭白足之侣传灯録国忠师曰幸自可怜生须要个护身符子作麽】蹑蹻担囊壮此行【史记虞卿传蹑蹻担囊】要致雪峰千五百【传灯録雪峰义存禅师学者冬夏不减千五百人】不妨兼识谢宣城【以比张宣州也齐书谢朓为宣城郡太守杜诗云诗接谢宣城】

西湖

小径才容足【列子曰泰豆乃立木为涂仅可容足张湛注云才得安脚】寒花知自香【老杜诗寒花只暂香】官池下凫鴈【老杜有官池春鴈诗汉昭帝纪黄鹄下建章宫太液池中文选刘公干诗曰方塘含白水中有凫与鴈】荒塜上牛羊【古乐府曰今日牛羊上丘壠】有子吾甘老【东坡诗有子万事足老杜诗吾老甘贫病】无家去未量【老杜诗无家问消息作客信乾坤】三年哦五字草木借辉光【老杜诗拥别借辉光】

别月华严

寓世生同里随方去有情【汉书卢绾传与高祖同里生后山借用其意】来为百年别不惜片时程【老杜诗系帆何惜片时程】斋鉢须勤供经钟莫倦鸣【劝其接物利生也】当来第三会此界却逢迎【释氏书弥勒当来下生于龙华树下三会说法度人三水小牍云东都僧从练临终呼门人戒曰人生难得恶道易沦惟有归命释尊励精梵行龙华会上当复相逢战国策曰燕太子逢迎却行】

送吴先生谒惠州苏副使【吴先生当是吴远游苏公尝有书与之】

闻名欣识面【言吴君欲识东坡也老杜诗李邕求识面传灯録夹山惟俨传李翺曰见面不如闻名此反而用之】异好有同功【吴君方外之士与后山异趣而好贤之意则同故云同功记曰与仁同功其仁未可知也此用其字】我亦慙吾子【后山不能往见苏公此所以有愧于吴君也】人谁恕此公【老杜寄李太白诗世人皆欲杀吾意独怜才东坡诗平生我亦轻余子晚岁谁人念此公】百年双白鬓【时东坡年五十九老杜诗百年双白鬓一别五秋萤】万里一秋风【言神交心契与风无间也老杜诗瞿塘峡口曲江头万里风烟接素秋盖亦此意按通监秦使阎负谓张瓘曰晋王与君邻藩虽山河阻絶风通道会】为说任安在依然一秃翁【汉书霍去病传卫青日衰而去病日益贵故人门下多去事去病辄得官爵惟独任安不肯去又灌夫传与长孺共一秃翁注言无官位版绶也末句后山自谓不负苏公之门时亦坐党事废锢故云秃翁】

别圆澄禅师

法施老人卧不出呼我取别行问疾【十二国史曰鲁宓子贱为单父宰行过杨昼取别维摩经云汝行诣维摩诘问疾】磨盘拭筯劝一饱少待须臾莫仓卒【磨盘拭筯盖俗间语老杜诗低头拭小盘维摩经香积品云若欲食者且待须臾当令汝得未曾有食老杜诗忍待明年莫仓卒】早年着眼觑文字【退之诗不如觑文字丹铅事点勘】万卷初无一言契【传灯録香岩依潙山佑和尚和尚曰汝未出胞胎时本分事道将一句来师徧检所集诸方语句无一言可将醻对又五泄山灵默禅师谒石头和尚先自约曰若一言相契我即住不然便去】多生绮语未经懴【乐天香山寺白氏洛中集记曰愿以今生世俗文字之业狂言绮语之过转为将来世世讃佛乘之因转法轮之缘按释氏书绮语盖口中四业之一谓绮饰文词过有增华也】半世虚名足为累【退之诗士生为名累】此去他来尚有缘头童齿豁恐无年【退之进学解头童齿豁竟死何裨世说王珣叹曰人固不可以无年】殷懃三请久住世【法华经曰世尊告舍利弗汝已殷懃三请岂得不说华严经普贤行愿品曰七者请佛住世】弊恶可念未可捐【华严经十回向品曰菩萨不以衆生其性弊恶邪见瞋浊难可调伏便即弃舍不修回向】平生准拟西行计老着人间此何意【西行谓愿生极乐国高僧传慧持谓慧远曰若滞情爱聚者本不应出家今既割欲求道正以西方为期耳】他年佛会见头陁知是当年老居士【传灯録傅大士传曰有天竺僧嵩头陁谓曰我与汝毗婆尸佛所发誓今兜率宫衣鉢现在因命临水观其影见大士圆光宝盖此诗以嵩头陁比圆澄以傅大士自况】

别观音山主

离合应生理【文选陆士衡诗离合非有常譬彼弦与括老杜诗人生有离合岂择衰老端文选袁宏三国名臣序赞曰生理不可不全李善注引鹪鹩赋曰生生之理足矣此借用言人生之常理】过逢岂近缘【老杜诗数为姻娅过逢地】情亲见今日语妙记当年【情亲语妙并见前注】闭户安禅主冲风逆水船【两句言行藏劳逸各异也法华经偈曰安禅合掌老杜诗潇洒共安禅又诗春多逆水风】不应清夜月故作别时圆【老杜宿赞公房诗云相逢成夜宿陇月向人圆而东坡水调词云不应有恨何事长向别时圆】

离颍

河市千人聚【长安万年县有千人聚关中记曰宣帝以倡优杂伎千人乐思后园今所谓千人乡者是也此诗借用】寒江百丈牵【老杜诗寒江动夜扉又诗百丈牵江色】吾生能几日此地费三年【後周萧撝劳歌曰百年能几许公事罢平生老杜诗为客费多年东坡诗人生不满百一别费三年】丛竹防供爨池鱼已割鲜【当是东坡去颍後代者韩川变其旧政向也徙鱼今乃割鲜行将及竹矣后山所叹意盖不止此也东坡有罢学士劄子曰及蒙擢为学士便为韩川等攻击不已以至罗织语言谓之诽谤西都赋曰割鲜野食】拙勤终不补他日愧无传【乐天诗救烦莫如静补拙莫如勤孟子曰是以後世无传焉】

湖上

湖上难为别梅梢已着春林喧鸟啄啄【退之诗剥剥啄啄有客至门】风过水鳞鳞【乐天诗小桥装鴈齿轻浪甃鱼鳞楚辞曰鱼鳞鳞兮媵予】缘有三年尽【释氏云诸法从缘生缘离法即灭】情无一日亲【言情之相亲生于久也此浮屠所以不三宿桑下】白头厌奔走何地与为邻【庄子曰吾谁与为邻】

舟中二首

恶风横江江卷浪黄流湍猛风用壮【退之感二鸟赋云窥黄流之奔猛老杜诗初闻龙用壮字本出易大壮卦】疾如万骑千里来【欧公秋声赋曰又如赴敌之兵衔枚疾走不闻号令但闻人马之行声】气压三江五湖上【东坡诗气压邺侯三万籖周礼曰其川三江其浸五湖】岸上空荒火夜明舟中坐起待残更【老杜诗空荒咆熊罴又诗江船火独明此借用以言磷火】少年行路今头白不尽还家去国情【言行藏进退皆有所迫非其本志也】

野火烧原雉昬雊【退之诗原头火烧静兀兀野雉畏鹰出复没诗云雉之朝雊】黄尘涨天牛乱鬬【蜀都赋曰黄尘涨天】江间无日不风波老去何时脱奔走【老杜诗江间虽炎瘴又云舟中无日不沙尘】诗书满腹不及口【後汉书赵壹诗云文籍虽满腹不如一囊钱东坡诗平生五千卷一字不救饥】遮日寜须钓竿手【言虽入帝城无益也杜牧之诗惆怅江湖钓竿手却遮西日向长安】愧尔茅檐炙背人【高适诗愧尔东西南北人嵇康书曰野人有快炙背而美芹子者欲献之至尊欧公玉堂集序云曝茅檐之朝日】仰目青天搔白首【言其纵适也老杜诗举觞白眼望青天又诗出门搔白首】

规禅停云斋

净居衆天人宫殿随所适【欲界十天色界十八天无色界四天共三十二天初禅二禅三禅各三天四禅九天凡一十八天皆属色界而三禅有三天一净居天二无净居天三徧净居天此天无想无证思食则食至想衣则衣来宫殿随身如意而有事见正法念处经等盖皆持戒作福者生于此天因以比规禅也法华经亦曰尔时五百万亿国土诸梵天王与宫殿俱】少仕老不归重门闭榛棘【自叹其无净居之福缘也】道人秀丛林【大论云譬如大树丛聚是名为林二树不名为林如一一比丘不名僧僧聚处得名丛林】妙语出禅寂【老杜诗身犹缚禅寂】是身如浮云随处同建立【维摩经是身如浮云须臾变灭故老杜别赞上人云是身如浮云安可限南北华严经曰譬如三千大千世界建立一切处所】平生与二子嗜好用一律【二子必皆诗僧一律见前注】我此复助缘语绮已多责【语绮见前注】何年一把茅据坐孤崒嵂呵佛骂祖师【传灯録德山宣鉴禅师抵潙山潙曰是伊将来有把茅盖头骂佛骂祖去在又龙潭曰可中有一个汉他时向孤峯顶上立吾道在老杜诗好鸟啼岩扃高岳前崒嵂】涂糊千五百【传灯録三圣答雪峰云一千五百善知识话头也不识古寺和尚曰净地上不要点污人家男女后山所谓涂糊盖此意也】

后山诗注卷四

<集部,别集类,北宋建隆至靖康,后山诗注>








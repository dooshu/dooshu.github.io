万卷楼歌为王子彦赋


王郎风雅静者流，百城高拥何所求。
坐中半倾名下士，携我独登万卷楼。
武库森然见经史，刘家七略安足比。
过江文献在琅琊，岂独簪缨长淮水。
文苑相传盛肃皇，尔祖尚书与奉常。
东吴二美气无敌，中原鞭弭先翱翔。
当年此楼人倜傥，矫首千秋共欣赏。
论文欲抗两京间，把酒时呼五湖长。
五十年来事已非，文藻风流尚堪想。
我为王郎倾百杯，凤雏骥子皆奇才。
邗沟芙蓉既寂寞，济南白雪成蒿莱。
惊君才致多英特，满堂宾客皆颜色。
代兴寥寥知者谁，俯仰此楼三叹息。





阴受病发痹第一

阴受病发痹第一上

〔一〕黄帝问曰：周痹之在身也，上下移徙，随其脉上下，左右相应，间不容空，愿闻此痛在血脉之中耶？将在分肉之间乎？何以致是？其痛之移也，间不及下针，其蓄痛之时，不及定治而痛已止矣，何道使然？岐伯对曰：此众痹也，非周痹也。此各在其处，更发更止，更居更起，以左应右，以右应左，非能周也，更发更休。刺此者，痛虽已止，必刺其处，勿令复起。

问曰：周痹何如？对曰：周痹在于血脉之中，随脉以上，循脉以下，不能左右，各当其所。其痛从上下者，先刺其下以通之通一作遏 ，后刺其上以脱之；其痛从下上者，先刺其上以通之，后刺其下以脱之。

问曰：此病安生？因何有名？对曰：风寒湿气客于分肉之间，迫切而为沫，沫得寒则聚，聚则排分肉而分裂，分裂则痛，痛则神归之，神归之则热，热则痛解，痛解则厥，厥则他痹发，发则如是。此内不在脏，而外未发于皮，独居分肉之间，真气不能周，故名曰周痹。故刺痹者，必先循切其上下之大经，视其虚实，及大络之血结而不通者，及虚而脉陷空者而调之，熨而通之，其瘛紧者，转引而行之。

〔二〕黄帝问曰：何以候人之善病痹者？少俞对曰：粗理而肉不坚者善病痹，欲知其高下，各视其部。

〔三〕黄帝问曰：刺有三变，何也？伯高对曰：有刺营者，有刺卫者，有刺寒痹之留经者。刺营者出血，刺卫者出气，刺寒痹者内热。

问曰：营卫寒痹之为病奈何？对曰：营之生病也，寒热少气，血上下行。卫之生病也，气痛时来去，怫忾贲向，风寒客于肠胃之中。寒痹之为病也，留而不去，时痛而皮不仁。

问曰：刺寒痹内热奈何？对曰：刺布衣者，用火焠之。刺大人者，药熨之，方用醇酒二十升、蜀椒一升、干姜一升、桂一升，凡四物，各细堐咀，著清酒中。绵絮一斤、细白布四丈二尺，并内酒中，置酒马矢煴中，善封涂，勿使气泄，五日五夜，出布絮暴干，复渍之，以尽其汁，每渍必晬其日乃出布絮干之，并用滓与絮布长六七尺为六巾，即用之生桑炭炙巾，以熨寒痹所乘之处，令热入至于病所；寒，复炙巾以熨之，三十遍而止；即汗出，炙巾以拭身，以三十遍而止。起步内中，无见风，每刺必熨，如此病已矣，此所谓内热。

〔四〕问曰：痹将安生？岐伯对曰：风寒湿三气合至杂而为痹。其风气胜者为行痹，寒气胜者为痛痹，湿气胜者为著痹。问曰：其有五者何也？对曰：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。问曰：内舍五脏六腑，何气使然？对曰：五脏皆有合，病久而不去者，内舍于合，故骨痹不已，复感于邪，内舍于肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。所谓痹者，各以其时感于风寒湿之气也。

诸痹不已，亦益内也。其风气胜者，其人易已。

问曰：其时有死者，或疼久者，或易已者，何也？对曰：其入脏者死，其留连筋骨间者疼久，其留连皮肤间者易已。

问曰：其客六腑者何如？对曰：此亦其饮食居处为其病本也。六腑各有腧，风寒湿气中其腧，而食饮应之，循腧而入，各舍其腑也。

问曰：以针治之奈何？对曰：五脏有俞，六腑有合，循脉之分，各有所发。各治其过，则病瘳矣。

问曰：营卫之气亦令人痹乎？对曰：营者，水谷之精气也，和调五脏，洒陈六腑，乃能入于脉，故循脉上下，贯五脏，络六腑。卫者，水谷之悍气也，其气慓疾滑利，不能入于脉也，故循皮肤之中，分肉之间，熏于肓膜，聚《素问》作散 于胸腹。逆其气则病，顺其气则愈，不与风寒湿气合，故不为痹也。





阴受病发痹第一下


〔一〕黄帝问曰：痹或痛，或不痛，或不仁，或寒，或热，或燥，或湿者，其故何也？岐伯对曰：痛者，其寒气多，有寒故痛。其不痛不仁者，病久入深，营卫之行涩，经络时疏，故不痛，皮肤不营，故不仁。其寒者，阳气少，阴气多，与病相益，故为寒。其热者，阳气多，阴气少，病气胜，阳乘阴，故为热。其多寒汗出而濡者，此其逢湿胜也，其阳气少，阴气盛，两气相感，故寒汗出而濡也。

夫痹在骨则重，在脉则血凝而不流，在筋则屈而不伸，在肉则不仁，在皮则寒，故具此五者则不痛。凡痹之类，逢寒则急，逢热则纵。

〔二〕问曰：或有一脉生数十病者，或痛，或痈，或热，或痒，或痹，或不仁，变化无有穷时，其故何也？对曰：此皆邪气之所生也。

问曰：人有真气，有正气，有邪气，何谓也？对曰：真气者，所受于天，与水谷气并而充身者也。正气者，正风，从一方来，非虚风也《太素》云非灾风也 。邪气者，虚风也。虚风之贼伤人也，其中人也深，不得自去；正风之中人也浅而自去，其气柔弱，不能伤真气，故自去。

虚邪之中人也，凄索动形，起毫毛而发腠理，其入深，内薄于骨则为骨痹；薄于筋则为筋挛；薄于脉中则为血闭而不通，则为痈；薄于肉中，与卫气相薄，阳胜则为热，阴胜则为寒，寒则真气去，去则虚，虚则寒；薄于皮肤，其气外发，腠理开，毫毛摇，气一本作淫气 往来微行则为痒；气留而不去，故为痹；卫气不行，则为不仁。

〔三〕病在骨，骨重不可举，骨髓酸痛，寒气至，名曰骨痹，深者，刺无伤脉肉为故。其道大小分，骨热病已止。病在筋，筋挛节痛，不可以行，名曰筋痹，刺筋上为故。刺分肉间，不可中骨，病起筋热，病已止。病在肌肤，肌肤尽痛，名曰肌痹，伤于寒湿，刺大分小分，多发针而深之，以热为故。无伤筋骨，筋骨伤，痈发若变。诸分尽热，病已止。

〔四〕问曰：人身非衣寒也，中非有寒气也，寒从中生者何？对曰：是人多痹，阳气少而阴气多，故身寒如从水中出。问曰：人有身寒，汤火不能热也，厚衣不能温也，然不为冻栗，是为何病？对曰：是人者，素肾气胜，以水为事，太阳气衰，肾脂枯不长，一水不能胜两火。肾者，水也，而主骨，肾不生则髓不能满，故寒甚至骨。所以不能冻栗者，肝，一阳也；心，二阳也；肾，孤脏也，一水不能胜上二火，故不能冻栗，病名曰骨痹，是人当挛节。

着痹不去，久寒不已，为肝痹一作骭痹 。

〔五〕骨痹举节不用而痛，汗注烦心，取三阴之经补之。厥痹者，厥气上及腹，取阴阳之络，视主病者，泻阳补阴经也。

风痹注病《灵枢》作淫泺 不可已者，足如履冰，时如入汤中，肢胫淫泺，烦心头痛，时呕时闷，眩已汗出，久则目眩，悲以喜怒，短气不乐，不出三年死。足髀不可举，侧而取之，在枢阖中，以圆利针，大针不可。

膝中痛，取犊鼻，以圆利针，针发而间之。针大如氂，刺膝无疑。

〔六〕足不仁，刺风府。

腰以下至足凊不仁，不可以坐起，尻不举，腰俞主之。

痹，会阴及太渊、消泺、照海主之。

嗜卧，身体不能动摇，大温一本作湿 ，三阳络主之。

骨痹烦满，商丘主之。

足下热，胫痛不能久立，湿痹不能行，三阴交主之。

膝内廉痛引髌，不可屈伸，连腹引咽喉痛，膝关主之。

足大指搏伤，下车挃地，适臂指端伤，为筋痹，解溪主之。

痹，胫重，足跗不收，跟痛，巨虚下廉主之。

胫痛，足缓失履，湿痹，足下热，不能久立，条口主之。

胫苕苕一本作苦 痹，膝不能屈伸，不可以行，梁丘主之。

膝寒痹不仁，痿不可屈伸，髀关主之。

肤痛痿痹，外丘主之。

膝外廉痛，不可屈伸，胫痹不仁，阳关主之。

髀痹引膝股外廉痛，不仁，筋急，阳陵泉主之。

寒气在分肉间，痛上下，痹不仁，中渎主之。

髀枢中痛，不可举，以毫针寒留之，以月生死为痏数，立已，长针亦可。

腰胁相引急痛，髀筋瘛，胫痛不可屈伸，痹不仁，环跳主之。

风寒从足小指起，脉痹上下带胸胁，痛无常处，至阴主之。






◇西狩赋

伊炎汉之建安，飞龙跃乎天衢。皇宰弈而陶运，树匡翼而大摹。荡无妄之氛秽，扬威灵乎八区。开九土之旧迹，暨声教于海隅。时霜凄而淹野，寒风肃而川逝。草木纷而摇荡，鸷鸟别而高厉。既乃拣吉日，练嘉辰。清风矢戒，屏翳收尘。于是魏公乃乘雕辂，驷飞黄，拥箫钲，建九幢。按辔清途，飒沓风翔。属车曷，羽骑腾骧（二句从《北堂书钞》十四补）。于是围网周舍，雷鼓天震。千乘长罗，万表星陈。双翼伉旌，八校祖分。长燧电举，高烟蔽云。尔乃徒舆并兴，方轨连质。惊飚四骇，冲禽惊溢。骋兽塞野，飞鸟蔽日。尔乃赴玄谷，陵崇峦，俯掣奔猴，仰捷飞猿。云幕被于广野，京燎照乎平原。醴い充给，洪施普宣。（《艺文类聚》六十六）


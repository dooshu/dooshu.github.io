诚几德第三

诚，无为；实理自然，何为之有！即“太极”也。几，善恶。几者，动之微，善恶之所由分也。盖动于人心之微，则天理固当发见，而人欲亦已萌乎其间矣。此阴阳之象也。

德：爱曰仁，宜曰义，理曰礼，通曰智，守曰信。道之得于心者，谓之德，其别有是五者之用，而因以名其体焉，即五行之性也。性焉、安焉之谓圣。性者，独得于天；安者，本全于己；圣者，大而化之之称。此不待学问勉强，而诚无不立，几无不明，德无不备者也。复焉、执焉之谓贤。复者，反而至之；执者，保而持之；贤者，才德过人之称。此思诚研几以成其德，而有以守之者也。发微不可见，充周不可穷之谓神。发之微妙而不可见，充之周遍而不可穷，则圣人之妙用而不可知者也。


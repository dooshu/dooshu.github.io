段侯判审继产

望江县陈以钦，

「状告为追产存祀事：原父生身及兄，叔故无嗣，父令身继。凭族立阄，兄承父业，弟受叔产无异。岂兄贪妒，卖某处杉山，私受重价五十金。嗔论反殴。切思父业身无牵同，继产岂兄滥卖！兄占弟业，无可谁何，衔冤上告。」

段侯审云：

「陈以鉴、以钦本骨肉也。以钦原承父命，继叔绝嗣，阄书所订，则以兄承父业，弟受叔产者也。岂以鉴复肆贪饕，卖承继产业，遂 兄弟阋墙，自相冰炭。吾想义门家谱，谅不如是也。夫以钦已承叔继，既无分父产之心，以鉴合守父言，又岂有卖叔产之理！况叔产不腴，于父弟财更减于兄，重利轻义，何必乃尔！其卖山价银，合给还以钦无辞。」


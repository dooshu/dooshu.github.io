○荅王兵憲 【 東省備禦】

海氛傳警、震于其鄰、老公祖拮据劻勷、遠紆籌策、蒐卒補乘、精采一新、此天以東人溷臺下、以臺下福我東人、而不棄其遺黎也、辱承翰劄、軫念時艱、豈伊書生、能佐末議、關白起自羈旅。盡竊其國兵柄。役屬六十六洲酋長。越千里破朝鮮。兵不留行。此其智略才力。有過人者。顧其事在海外。且本一島夷水寇。我以全盛之力。何遽為此凜凜如天津調兵募兵民、遂不堪其擾而議者遂矯張皇為鎮靜、曰毋動為大耳、彼既巳破朝鮮。我遂與虎狼為鄰。與虎狼為鄰。必待其摶人噬人而始備之。豈有是理。夫無而求之實難。過求何害。此言殊切今事今天下漸多事內憂外患未必可量物不素具何以應卒愚以倭來亦備。不來亦備。有倭亦備。無倭亦備。修陴固圉。飭戎除器。自是守臣常職。不因倭為輕重也。備不緣倭設。而可以待倭。有事可以為用而未事不覺其擾。乃為勝耳。召客兵即不如練土兵募新兵不如覈舊伍舊伍未必可用。則宜略倣古牙兵。別募精銳為軍鋒。如各邊家丁然者。不必問所從來。今天津奉旨募兵。而仍屬之各州縣。江南民兵不可練亦畏吏胥橫索名召募而實僉派也吏胥反借以為市。來者未必欲欲者未必來是名僉派何言召募也齊人任俠使氣。一旦有急。振臂一呼。不患無兵。第苦無餉耳。有事之日。民棄田廬入城市。計無所得食稍?之餉。則皆可使為兵。故上計無如積餉。而積餉之策、當請于兩臺、量留登萊二郡錢糧、半徵本色以貯倉廩備緩急、夫民得半輸本色入官必大喜。此官與民兩便之術也。民以穀易錢。以錢易銀由縣輸郡。由郡輸京師。中間所費。不啻倍之。一有事。又從京師發銀接濟則何不疏請留本地為各項備兵之用。如異日無事。除公用外。貯倉廩者仍可變價以補今歲之入。無事則于京運無損。有事則于地方有益亦一策也。其次則今歲稍豐當以官銀易民間餘粟。士夫及百姓富實者。亦可諭以此意。使自買而自貯之。無事則利在積貯有事則便于清野無使委弃餘糧為寇資也敝郡兵額原少、兼發膠東防守、則存者益無幾人、計莫若練民兵、齊民喜技擊。好結聚。各鄉之中。有能聚數十人以衛其鄉者。以名聞于官。量給米穀為犒賞。其首事者視其才略可用訓練稍精亦可量?冠帶以勸之事急則徵發以守城應敵。鹽徒礦盜。皆可權馭而計使也。大略民兵止堪乘城城守不下。寇將無所得食而自挫。若決戰則俟各處應援兵力大集。乃可議耳。修城一事、亦似不可緩度此時府庫恐未能辦也、當預屬各州縣。預計其城當大修量修者費幾何。士夫及百姓願助貲者幾何。州縣官可用法設處者幾何。不足者量以官帑助之。人以九則為差。上七則量出磚石。工力則合縣均派。而時以官廩犒之。地僻山險、寇所不能至、如蒙陰等處、則勿以煩民也、頃海上傳關白巳死、僧玄素領其事、未知確否、即使關白定死。何遽知玄素不如關白。然切計之。倭由遼左入。成擒耳。由天津入。暫擾而即定。何者王畿近地。地勢兵力俱當審量邊兵四集平原曠野以騎促步萬矢俱發。易殲滅也。若由登萊登岸而西。既無重兵。又鮮堅壁。彼散而掠各州縣。遊食自若。而我處處城守。坐而自困。土兵既難決勝。邊軍又未能盡撤以來。百姓不免于賊。則必從賊。不然則別去而為盜賊。天下紛紛。從此始矣。大約自古夷狄不能為中國患。惟以中國之人為夷狄謀。始以夷狄之力為中國禍則其憂滋大。哱拜降虜也。據中國大鎮。出而勾虜。以虜勾虜其合必固關白中國亡命也。合海島諸國入而與我為難。以中國習中國其入必深總之此兩患者。其策皆以固守為主。西賊不能出城則無能為海賊不能破城則無能為而愚所憂者。非此兩人足以禍天下。而天下之禍。所從以起也。

皇明經世文編卷四百四十終








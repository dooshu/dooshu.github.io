○祭九宫祝版不称臣奏

七月十八日，祀九宫贵神。臣次合监前件祭职，当检察礼物，伏见祝版九片。臣伏读既竟，窃见陛下亲署御名，及称臣於九宫之神。臣伏以天子之尊，除祭天地宗庙之外，无合称臣者。王者父天母地，兄日姊月。而贵神以九宫为目，是宜分方而守其位。臣数其名号，太一、天一、招摇、轩辕、咸池、青龙、太阴、天符、摄提，此九神於天地犹子男也，於日月犹侯伯也。陛下尊为天子，岂可反臣於天之子男耶？臣窃以为过。纵阴阳者流言其合祀，则陛下当合称皇帝遣某官致祭于九宫之神，不宜称臣与名。臣实愚瞽，不知其可。伏缘行事在明日鸡初鸣时，成命已行，臣不敢滞，伏乞圣慈异日降明诏，命礼官详议，冀明万乘之尊，无所亏降。悠久误典，因此可正。


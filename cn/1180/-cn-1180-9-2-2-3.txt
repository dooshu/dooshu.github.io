南山有台

五章，章六句


首章讲：此亦燕享通用之乐也。





南山有台，北山有莱。

南山有台，北山有莱，是南山之生物，台与莱之无不有矣。





乐只君子，邦家之基。

君子，指佳宾。基，即基本也。

况此乐只君子，但见内外恃以无恐，宗庙赖以久安，而为邦家之基矣，德何盛耶！





乐只君子，万寿无期。

无期，即无限量。乐只君子，殆必永难老之，锡获胡考之休，而万寿之无期矣，寿何永耶！君子一身德与寿，岂有一之不备乎？

二章讲：





南山有桑，北山有杨。

南山有桑，北山有杨，是南山之生物，桑与杨之无不有矣。





乐只君子，邦家之光。

君子，指宾客。邦家之光，言其光显乎邦家。况此乐只君子，但见在朝则黼黻皇猷，在国则辉煌治道，而为邦家之光矣，德何盛耶！





乐只君子，万寿无疆。

君子，指所燕之宾。乐只君子，殆必永难老之，锡获胡考之休，而万寿之无疆矣，寿何永耶！君子一身德与寿岂有一之不备乎？

三章讲：





南山有杞，北山有李。

南山则有杞矣，北山则有李矣。





乐只君子，民之父母。

父母，言德足为民之瞻依。况此乐只之君子也，好恶同于斯民，而民皆有瞻而有依矣，不为民之父母乎！





乐只君子，德音不已。

君子，指所燕之宾。德音，有德之誉。不已，长久意。乐只之君子也，令闻垂于有永，而无一时之或间矣，德音其不已乎！有令德而有令闻，何幸我邦家而获睹此君子也哉！

四章讲：





南山有栲，北山有杻。

南山则有栲矣，北山则有杻矣。





乐只君子，遐不眉寿。

遐，是何。眉寿，秀眉之寿。况此乐只之君子也，遐不天锡，以寿祥征于眉，而享年之未艾乎！





乐只君子，德音是茂。

君子，指所燕之宾。茂，盛茂。乐只之君子也，殆必声名洋溢及于无外，而德音之是茂乎！有盛德而又有遐寿，何幸我邦家而获睹此君子也哉！

末章讲：





南山有枸，北山有楰。

南山则有枸矣，北山则有楰矣。





乐只君子，遐不黄耇。

黄，是发白复黄。耇，老人面冻黎若垢。况此乐只之君子也，遐不发白复黄，面冻浮垢，寿考之征，以身享之者乎！





乐只君子，保艾尔后。

君子，指宾客。保，言安也。艾，养也。后，君子本身之后。乐只之君子也，殆必精气日固，元神日滋，保艾之休终身而不替者乎！有其寿矣，而又寿而康宁焉。我邦家何幸，而得此元老之君子乎！夫德之与齿，天下之达尊也。诗人与君子美其德而祝其寿，其尊宾不亦至哉！






韩缜


缜字玉汝，录寿人。绛、维之弟。生于天禧三年（1019）。第庆历二年（1042）进士。英宗朝，历淮南转运使。神宗朝，累知枢密院事。哲宗朝，拜尚书右仆射、兼中书侍郎。出知颍昌府，以太子保致仕。绍圣四年（1097）卒，年七十九。赠司空、崇国公、谥庄敏。

凤箫吟

锁离愁，连绵无际，来时陌上初熏。绣帏人念远，暗垂珠泪，泣送征轮。长亭长在眼，更重重、远水孤云。但望极楼高，尽日目断王孙。

消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眠，莫负青春。








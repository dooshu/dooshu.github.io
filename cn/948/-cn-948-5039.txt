陆游　自诒

荒圃风烟入荷鉯，孤村巷陌看骑驴。

少年曾纵千场醉，老境惟存一束书。

作意买山虽已矣，忍惭乞米独何欤？

所欣肺病秋来减，白发萧萧可自梳。

陆游

陆游　自诒

健忘闲何害？贪眠老正宜。

本心惟泥酒，余习略存诗。

未废春农业，犹堪幼学师。

微官何所恋，请老五年迟。

陆游

陆游　自诒

一廛东近会稽城，凿破烟芜倄倄耕。

上药养神非近效，善言铭座要躬行。

论书尚欲心先正，学道宁容气不平？

天付吾侪元自足，满园春荠又堪烹。

陆游

陆游　自诒

足蹇须人惯，颜衰著黶多。

饭迟惟静卧，酒至亦高歌。

蝗死繁蔬甲，霜清长药窠。

经旬邻父病，且喜复来过。

陆游

陆游　自诒

病中看周易，醉後读离骚。

不解书驴券，安能问马曹？

身随游宦困，气为屏居豪。

清旦南堂坐，稽山秋更高。

陆游

陆游　自诒

愈老愈知生有涯，此时一念不容差。

身如病鹤长停料，心似山僧已弃家。

高枕时时闻解箨，卷帘片片数飞花。

饭余解带摩便腹，自取风炉煮晚茶。

陆游

陆游　自诒

庄语畏如俳，端居要若斋。

清虚集心腑，枯槁见形骸。

自计愚无用，何伤老不谐。

人生须广大，勿作井中蛙。

陆游

陆游　自诒

莫笑幽栖僻，谋生亦未疏。

残囷具薄粥，半俸补残书。

均节贫无患，安恬疾可除。

虽云苦寒近，随手蓄薪樗。

陆游

陆游　自诒

行年耄及卧蜗庐，山水登临亦已疏。

无可奈何犹食粟，未能免俗学浇蔬。

蓬门时接渔樵话，麈几聊存种树书。

强欲入城还自笑，世间那有鹤乘车。

陆游


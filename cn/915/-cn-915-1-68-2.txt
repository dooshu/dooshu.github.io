◇申子。大体

夫一妇擅夫，众妇皆乱。一臣专君，群臣皆蔽。故妒妻不难破家也，而乱臣不难破国也。是以明君使其臣，并进辐凑，莫得专君焉。今人君之所以高为城郭而谨门闾之闭者，为寇戎盗贼之至也。今夫弑君而取国者，非必逾城郭之险而犯门闾之闭也，蔽君之明，塞君之聪，夺之政而专其令，有其民而取其国矣。（《群书治要》，又见《长短经。大体》，又见《意林》）

智均不相使，力均不相胜。（《意林》）

今使乌获彭祖负千钧之重，而怀琬琰之美，令孟贲、成荆带干将之剑卫之，行乎幽道，则盗犹偷之矣。今人君之力，非贤乎乌获、彭祖，而勇非贤乎孟贲、成荆也；其所守者，非特琬琰之美，千钧之重也，而欲勿失，其可得耶？明君如身，臣如手；君若号，臣如响；君设其本，臣操其末；君治其要，臣行其详；君操其柄，臣事其常。为人臣者，操契以责其名。名者，天地之网，圣人之符。张天地之网，用圣人之符，则万物之情，无所逃之矣。故善为主者，倚於愚，立於不盈，设於不敢，藏於无事，窜端匿疏，示天下无为，是以近者亲之，远者怀之，示人有馀者人夺之，示人不足者人与之。刚者折，危者覆，动者摇，静者安。名自正也，事自定也，是以有道者自名而正之，随事而定之也。鼓不与於五音，而为五音主；有道者不为五官之事，而为治主。君知其道也，臣知其事也。十言十当，百为百当者，人臣之事也，非君人之道也。昔者尧之治天下也以名，其名正则天下治；桀之治天下也亦以名，其名倚而天下乱。是以圣人贵名之正也。主处其大，臣处其细，以其名听之，以其名视之，以其名命之，镜设精无为，而美恶自备；衡设平无为，而轻重自得。凡因之道，身与公无事，无事而天下自极也。（《群书治要》，又见《长短经。反经》，又略见《意林》《初学记》二十五）


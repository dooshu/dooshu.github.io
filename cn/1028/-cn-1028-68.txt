方岳　春日杂兴

渔翁樵叟自行藏，裹饭过从乐未央。

扑满自缘钱作崇，鸱夷聊以酒为乡。

老来愿弃人间世，病去欲荒墙下桑。

黄犊不嫌人日雨，村村犁晓绿微茫。

方岳

方岳　春日杂兴

残雪初清月正明，茅檐自雨竹窗晴。

肩寒耸耸吟诗骨，肺渴泠泠醉酒羹。

苟有梅方成野趣，不多松亦作江声。

高人合着山岩裹，纵有穷愁彻底清。

方岳

方岳　春日杂兴

野性最於鱼鸟亲，自知不是世间人。

生成雪壑冰崖面，收得烟蓑雨笠身。

杨柳春来青眼旧，山林老去白头新。

毋多感慨令君瘦，独立斜阳一欠伸。

方岳

方岳　春日杂兴

吾生身世信天缘，一死何须较后先。

未怕时逢真太岁，或言寿过古稀年。

穷余禄料虀百瓮，醉负生涯囊一钱。

又见山林春意思，办随芳草落花眠。

方岳

方岳　春日杂兴

天与之愚竟不移，经年兀兀槿花篱。

拙於生事可无粥，工乃穷人赖有诗。

只恁麽休身是客，知何以故鬓成丝。

寒欺雪屋青灯夜，六十犹痴始是痴。

方岳

方岳　春日杂兴

绿绕西畴小作劳，溪村寒入旧绨袍。

五穷政坐没梁斗，百技不如无口匏。

获稻条桑豳雅颂，纫兰餐菊楚离骚。

客来更话唐虞上，盍且卑之毋甚高。

方岳

方岳　春日杂兴

鹤骨崭崭疾未廖，怯行山亦倦登楼。

久知老去事当尔，自入春来雨不休。

虚器甚惭居士屩，实封难觅醉乡侯。

小迟须有佳晴日，待试山翁已健不。

方岳

方岳　春日杂兴

春来多病感颓龄，草药泥瓶不暂停。

身似漏船难补贴，齿如改屐久凋零。

炎黄岂解留年寿，庄老聊堪悦性灵。

长剑拄颐儿戏耳，底须麟阁更图形。

方岳

方岳　春日杂兴

花柳村村奈老何，一春门巷断经过。

无绳可系西沈日，有水皆随东逝波。

妄想已空骑鹤梦，劳生亦厌饭牛歌。

正须秉烛游清夜，转眼兰亭旧永和。

方岳

方岳　春日杂兴

幽蹊几日不曾来。半是红香半绿苔。

乐事每从忙裹过，好花偏向雨中开。

惯贫可使居无竹，高隐共忻山有莱。

投老田庐筋力倦。不才多病两悠哉。

方岳

方岳　春日杂兴

高下云藏野老家，纵横水漱竹篱斜。

勒将春去许多雨，流出山来都是花。

白首风烟三迳草，清时鼓吹一池蛙。

身閒不耐閒双手，洗甑炊香夜作茶。

方岳

方岳　春日杂兴

南冈北岭对窗扉，看尽朝岚与夕霏。

社后未曾闻燕语，雨中谁不惜花飞。

山醅约莫几时熟，沙笋轮囷一尽围。

莫怨风光损桃李，荼蘼芍药又芳菲。

方岳

方岳　春日杂兴

冲雨冲泥处处行，物情殊不可诗情。

牡丹又是一年过，春事略无三日晴。

先后笋争滕薛长，东西鸥背晋齐盟。

山居寂寞谁堪共，杞{上艹下左木右共}菊苗俱可耕。

方岳

方岳　春日杂兴

绿阴芳树鸟啼春，与客相携发兴新。

半落杏花初过雨，微酸梅子已生仁。

每寻诗去必迁坐，稳跨牛归不问津。

筋力尚堪蓑笠在，莫欺老子发如银。

方岳

方岳　春日杂兴

净扫山房不以贫，旋炊野饭唤作邻。

子规啼处一村雨，芍药开时三迳春。

丘壑自成安乐国，渔樵尚有老成人。

茅檐相对坐终日，只说桑麻语自真。

方岳


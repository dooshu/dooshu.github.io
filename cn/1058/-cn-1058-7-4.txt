辯道論


世有方士，吾王悉所招致。甘陵有甘始，廬江有左慈，陽城有郗儉，始能行氣導引，慈曉房中之術，儉善辟谷，悉號數百歲。所以集之於魏國者，誠恐此人之徒接奸詭以欺眾，行妖惡以惑民。故聚而禁之也。豈復欲觀神仙於瀛洲，求安期於邊海，釋金輅而履雲輿，棄文驥而求飛龍哉？

夫帝者位殊萬國，富有天下，威尊彰明，齊光日月，宮殿闕庭，焜耀紫微。何顧乎王母之宮，昆侖之域哉？夫三烏被役，不如百官之美也；素女姮娥，不若椒房之麗也；雲衣羽裳，不若黼黻之飾也；駕螭載霓，不若乘輿之盛也；瓊蕊玉華，不若王圭之潔也。而顧為匹夫所罔，納虛妄之辭，信眩惑之說。隆禮以招弗臣，傾產以供虛求，散王爵以榮之，清閑館以居之。經年累稔，終無一驗。雖復誅其身，滅其族，紛然足為天下笑矣。若夫玄黃所以娛目，鏗鎗所以樂耳，媛妃所以紹先，芻豢所以悅口也。何必甘無味之味，聽無聲之樂，觀無彩之色也。






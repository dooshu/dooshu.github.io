陆游　雨声

雨声点滴朝复暮，中有诗人绝尘句。

云门咸池渺千古，断谱遗音此其绪。

雨声点滴夜不休，中有羁臣去国愁；

九疑联翩湘水秋，忠诚内激涕自流。

我今衰病百无念，卧对青灯吐残焰，

支床纳息效寒龟，傍枕长吟笑孤剑。

雨声不断睡愈美，窗白鸦啼揽衣起；

呼儿烧兔倾浊醪，又倚胡床雨声里。

陆游

陆游　雨声

暑气满天地，薄暮加烦促。

清风吹急雨，集我北窗竹。

竹声萧萧固自奇，况得雨声相发挥。

令人忽忆云门寺，半夜长松堕雪时。

陆游


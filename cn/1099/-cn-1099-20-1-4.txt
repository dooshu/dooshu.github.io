○復陳貳卿 【 交事】

愚嘗以事勢料之、英公出師兩回、首賊咸獲、交阯地方、四五年來、兵民懷畏、草木知名、今陳季擴所擁之眾有數。所據之地不多。特以舟楫輕便。出沒易為。兼我見駐之兵。為數如此。是以賊得延舛。至于今日。始而遣人入貢。實無誠心。不過欲老我師。而陰為求全復舉之計。　朝廷推赤待人。施曠蕩之恩、授不次之任、并以來人勞之使回、復以　明詔大赦其罪、恩至渥矣、彼復何辭矣、此回不來、是彼自絕、吾軍終不巳也、必用合進水陸並行、事勢至此、彼將奔走不暇、更敢發一矢哉、于是駐軍于演乂之地。取給于附近之民。分兵搜捕。席捲長驅。將見彼賊無寄足之地。而謂有生路哉。群醜之獲。于是不誣、愚料如此、不知大人妙算何如、惟冀熟慮、使一舉事定、不勞再舉可也、諭選辨者而往。遍詢于眾不過守一官盡一職者耳至于軍國之重。何能知之。不敢輕率發去。龔指揮擬于今日回、適有黃都督、差人送陳季擴一書到、今將此書并三月間所奉之書抄白全文隨此奉去、伏冀詳度


9　魯丕對策見袁宏後漢紀


魯丕對策，見袁宏紀，而范史不載。

【元圻案】魯恭傳：「恭，字仲康，扶風平陵人也。弟丕，字叔陵，性沈深好學，兼通五經。建初元年，肅宗詔舉賢良方正，大司農劉寬舉丕。時對策百有餘人，唯丕在高第。」〇袁宏後漢紀：「安帝永初三年，魯恭年八十餘，終于家。弟丕以篤學質直稱，仕至侍中、三老。章帝初，對策曰：『政莫先於從民之所欲，除民之所惡；先教後刑，先近後遠。君爲陽，臣爲陰；君子爲陽，小人爲陰；京師爲陽，諸夏爲陰；男爲陽，女爲陰；樂和爲陽，憂苦爲陰。各得其所則和調，精誠之所發，無不感浹。吏多不良，在於賤德而貴功，欲速莫能修長久之道。古者貢士，得其人者有慶，不得其人者有讓，是以舉者務力行，選舉不實，咎在刺史二千石。書曰：「天工，人其代之。」觀人之道，幼則觀其孝順而好學，長則觀其慈愛而能教，設難以觀其謀，煩事以觀其治，窮則觀其所守，達則觀其所施，此所以核之也。民多貧困者急，急則致寒，寒則萬物多不成。去本就末，奢所致也。制度明則民用足，刑罰不中則於名不正。正民之道，所以明上下之稱，班爵號之制，定卿大夫之位也。獄訟不息，在争奪之心不絶。法者，民之儀表也，法正則民慤。吏民凋弊，所從久矣。不求其本，浸以益甚。吏政多欲速，又州官秩卑而任重，競爲小功以求進取，生凋弊之俗。救弊莫若忠，故孔子曰：「孝慈則忠。」治姦詭之道，必明慎刑罰，故孔子曰：「導之以禮樂，而民和睦。」説以犯難，民忘其死。死且忘之，況使爲禮義乎！』」〇通鑑亦不載此策。〇四庫全書總目編年類：「後漢紀三十卷，晉袁宏撰。宏，字彦伯，陽夏人。太元初，官至東陽太守。事迹具晉書文苑傳。」






○答宰臣萧遘等上尊号诏

朕猥以寡德，丕承耿光，宵旰虽勤，干戈继作。困生灵於豺豕，委宫阙於榛芜，罪己则深，噬脐何及。尚赖天地悔祸，祖宗降灵，内之则公卿大臣，外之则方伯元老，上凭眷祐，下悯蒸黎，允叶一心，克济四海，靖妖氛於宇县，刬戎垒於郊圻。虽复旧都，匪遑高枕。於戏！大耻才雪，群生未苏。文武典章，坠无半在；威权法制，行亦几何？土疆徒系於地官，征赋罕归於国帑，肃恭常祀，尤在正辞，昭格上元，宁容溢美。卿等同匡艰运，当识深衷，加以虚名，斯为不急。步骤锱铢之际，自有至公；照临明晦之间，宁资外奖。当勤纳诲，宜断来章。


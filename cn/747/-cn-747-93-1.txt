○授杨涉平章事制

门下：持钧轴以燮阴阳，是资至德；掌地征而富邦国，必仗通才。难虚作砺之求，式叶为霖之望。金紫光禄大夫守尚书吏部侍郎上柱国宏农县开国伯食邑七百户杨涉，代袭轩裳，业通坟典，践履华胄，周旋大寮。陈太邱雅尚清贫，葛稚川不贪荣禄，绰有休问，喧在群言。往典贡闱，则文行兼采；近司铨管，则清浊咸分。至必可称，动皆垂范。朕嗣守丕祚，虔思小康，是用授以钧衡，委之征赋。尔其克申蕴蓄，用副旁求，使干戈速偃於四郊，玉帛继归於内帑。仍司仙殿，更重化源，勉辅冲人，臻於理道。可尚书吏部侍郎同中书门下平章事充集贤殿大学士判户部事，散官勋封并如故。


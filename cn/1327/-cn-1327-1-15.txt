缪炳泰


江阴缪炳泰先生，乾嘉时人，未悉其号，余惟于图像款中睹其名耳。善勾勒小影。乾隆季叶，南书房翰林某学士，出为江苏学政，使勒一像，神气宛然。任终返京，即以此像悬值庐。一日，纯庙临幸，见之，诧为神似，问何人所作。学士以直对。立命兵部，以八百里排单往取。学士惶恐奏曰：“缪某布衣，恐不堪供奉。”即命赏举人。既至，命恭绘御容。缪跪对天威，良久不下笔。谕曰：“毋乃矜持耶？可毋庸。”顿首奏曰：“臣实短视。”即谕侍臣出眼镜盈盘，令择戴之，一挥遂就。时圣寿高，耳窍毫毛丛出，他日绘御容者，多不敢及此，缪独兼绘之。既进，上揽镜比视，大悦。即日赏郎中，旋补某部缺。嘉庆初，放山西某道，未及赴任卒，盖春秋已高矣。

先曾祖以嘉庆己未成进士，入词馆，犹及见先生，为勒一像，伊墨卿先生为之题记，藏于家。霪雨兼旬，恐书画受湿，抖晾及之，遂忆此事，笔为之记。故老传言，仅得崖略，或尚多未详尽也。






劝石集贤饮

杨亿

日上三竿宿雾披。章台走马帽檐欹。祇传祖席觞无算。肯顾尚书对有期。芸省翻经终寂寞。柳堤飞鞚好追随。灵均不醉真何益。千古离骚怨楚辞。

李宗谔

都门祖軷绮筵张。举白无由诉羽觞。石室紬书勤亦至。金貂换酒醉何妨。瓮间吏部宁须问。席上车公不可忘。应念朝来犹眊矂。解酲谁用蔗为浆。

刘筠

豪家抱瓮擅风流。更燎熏炉白雪楼。鲁笔休分科斗字。蜀都且换鹔鹴裘。仰天拊髀真为乐。倒载穿肠肯易愁。欲鲙长鲸置雕俎。愿回北斗挹东流。


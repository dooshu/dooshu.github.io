○故宣议郎骑都尉行曹州离狐县丞高府君墓志铭

君讳某，字某，其先渤海人也，因仕居洛，今为阳翟人。昔赭鞭乘运，袭炎帝之宗；苍兕应期，承太公之胤：崇勋霸业，光烈犹存。曾祖某，北齐太子中舍人，赠冀州刺史。青宫近侍，光宠朝班，早盖追荣，恩崇国礼。祖钦仁，隋左亲卫大都督检校秘书郎。带七尺剑，始游天子之阶；持三寸笔，终入芸香之阁。父相，唐江州浔阳县令舒州怀宁县令。弦歌之化，身不下堂，神明之威，蝗犹避境。君即怀宁府君之长子也。黄河一直，青松万仞，性惟仁孝，行实温恭，文义必以润身，名节由其徇物。唐龙朔元年，有制举忠鲠，君对策及第，试永州湘源县尉，位卑黄绶，志在清规。秩满，以常调补凤州黄花县丞。梁竦长怀，尚劳州县；桓谭不乐，空负琴书。又转易州遂城县丞，以管辂之材，从赵典之任，古人斯在，君子居之。大周革命，任曹州离狐县丞，而春秋已高，日月方出。武尽美矣，不得夷、齐之臣；文哉郁乎，自邈夏、商之道。於是因阶秩满，告老归闲，闭郊扉於南野，习岩居於东涧。诗书琴酒，以观先达之风；山水邱园，将为遗老之赏。天授二年岁在单阏七月二十二日，考终厥命，卒於陆浑县明高之山庄。时年七十有二。呜呼哀哉！君雅尚节义，素履元亨，怀古人之远图，慕先贤之遗烈。以为桓石椁，非则於礼经；墨翟桐棺，实宜於圣典：遗令薄葬，务取随时，即以其年十月日。葬於北邙山平乐光之原，礼也。嗣子思恭，孝思罔极，丧制过哀，思封树而缅怀，恐东西而不志。白楸为椁，奚遵古葬之仪；丹漆题封，即表永年之记。铭曰：

泱泱大风，其太公兮。穆穆君子，绍厥宗兮。忠鲠察廉，仕汉宫兮。才高位卑，考永终兮。哀哀孤子，号苍穹兮。归葬平陵，松柏桐兮。


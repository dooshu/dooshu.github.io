◇皇子践阼大赦诏（武泰元年二月）

皇家握历受图，年将二百，祖宗累圣，社稷载安。高祖以文思先天，世宗以下武经世，股肱惟良，元首穆穆。及大行在御，重以宽仁奉养，率由温明恭顺。朕以寡昧，亲临万国，识谢涂山，德惭文母。属妖逆递兴，四郊多故。实望穹灵降佑，麟趾众繁。自潘充华有孕椒宫，冀诞储两，而熊罴无兆，维虺遂彰。于时直以国步未康，假称统胤，欲以底定物情，系仰宸极。何图一旦，弓敛莫追，国道中微，大行绝祀。皇曾孙故临洮王宝晖世子钊，体自高祖，天表卓异，大行平日养爱特深，义齐若子，事符当璧。及翊日弗愈，大渐弥留，乃延入青蒲，受命玉几。暨陈衣在庭，登策靡及，允膺大宝，即日践阼。朕是用惶惧忸怩，心焉靡洎。今丧君有君，宗佑惟固，宜崇赏卿士，爰及百辟，凡厥在位，并加陟叙。内外百官，文武督将，征人遭艰解府，普加军功二阶，其禁卫武官，直ト以下直从以上及主帅，可军功三阶，其亡官失爵，听复封位。谋反大逆削除者不在斯限。清议禁锢，亦悉蠲除。若二品以上不能自受者，任授儿弟。可班宣远迩，咸使知之。（《魏书·孝明纪》。武泰元年正月，皇女生，秘言皇子。大赦，改元。二月帝崩，皇子即位，大赦天下。皇太后诏。）


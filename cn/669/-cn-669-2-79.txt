79　廉恥爲國之脈　利之覆邦　學孟所以正人心塞亂原


廉恥，國之脈也。廉恥泯，則國從之。是以楚瓦好賄，郢城危；晉盈求貨，霸業衰；秦賂讒牧，遷爲虜；漢金間增，垓敗羽。利之覆邦，可畏哉！大學之末，七篇之始，謂孟子。所以正人心，塞亂原也。在益之屯曰：「莫益之，或擊之。」

【萬氏集證曰】「晉盈」當作「晉寅」，左傳定公四年：「合諸侯於召陵。荀寅求貨於蔡侯，不得，遂辭蔡侯。晉由是失諸侯。」「晉寅」即謂荀寅也。若欒黶之子欒盈，荀罃之子荀盈，均無求貨事。

【元圻案】左傳定公三年：「蔡昭侯爲兩珮與兩裘以如楚，獻一珮一裘於昭王，蔡侯亦服其一。子常欲之，弗與，三年止之。唐成公如楚，有兩肅霜馬，子常欲之，弗與，亦三年止之。冬，蔡侯、吴子、唐子伐楚，五戰及郢。」子常，即囊瓦之字。〇戰國策：「李牧數敗走秦軍，王翦惡之，乃多與趙王寵臣郭開等金，使爲反間，曰：『李牧、司馬尚欲與秦反趙。』趙王使趙葱及顔聚代將，殺李牧。」史記李牧傳：「王翦因急擊趙，大破殺趙葱，虜趙王遷，遂滅趙。」〇史記陳丞相世家：「陳平曰：『項王骨鯁之臣亞父〔一〕、鍾離昧、龍且、周殷之屬，不過數人耳。大王誠能出捐數萬斤金，行反間，項王爲人意忌信讒，必内相誅。』漢王乃出黄金四萬斤，與陳平，縱反間於楚軍，項王果意不信鍾離昧等，亞父乞骸骨歸。」〇項羽本紀：「亞父者，范增也。項王軍壁垓下，兵少食盡，漢軍及諸侯兵圍之數重。」又孟子列傳：「與萬章之徒序詩、書，述仲尼之意，作孟子七篇。」〇程傳：「利者，衆人所同欲也。專欲益己，其害大矣。故夫子曰：『放於利而行，多怨。』孟子謂『先利則不奪不饜』，聖賢之深戒也。上九以剛而求益之極，衆人所共惡，故无益之者，而或擊之。」〇余友上虞王汾原煦曰：「益，震下巽上。屯，震下坎上。益第六爻變爲益之屯，則占本卦上六爻辭。」

〔一〕「亞父」，原作「亞夫」，據中華本史記卷七項羽本紀、卷五六陳丞相世家諸文改。下同。






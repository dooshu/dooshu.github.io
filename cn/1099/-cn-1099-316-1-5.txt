○覈功實更賞格以開歸民向化疏 【 招徠降人】

先准兵部咨前事、該總督侍郎翁某、題議照諸邊頻年招引人口、率皆中國被鹵奔命投歸、各該將官中間或有陰縱家丁悍卒。戮歸人以冒陞賞者。有家丁悍卒。守墩出哨。通同擅殺。捏報將官。而將官反為庇護者。又有歸人叩邊。墩軍不在。或坐視而不肯引送。歸人出不得巳。乘空而入。經過地方有司盤獲。因無左騐。誣為姦細而竟坐以斬者。傷天地之和。阻來歸之路。板升之眾頗亦繇此結聚虜中消息不聞而黨類日熾職此之繇必嚴殺降之誅。重招徠之賞。歲終各該官員將招過人口。開報兵部。摠計總兵官招至七百人以上。參將至四百人以上。守備把總備禦官至三百人以上者。各議陞一級。不及數者。照常給賞等因。又准兵部咨該前總督王某題前事、該本部議擬覆奉　聖旨、這招回人口、參將守備等官、各自効力、難得數多、總兵官合集眾力數多為易、今後參將每四百名、守備等官每三百名各陞一級總兵除七百名、陞一級外、再多者計數加賞、欽此、又准兵部咨前事、該前總督右都御史陳某題稱大同山西副總兵官、各有分轄地方之責、以來招徠降人、如果數至五百名以上議陞一級、不及數者照常給賞、節該本部覆奉　欽依、備咨前來、俱經通行欽遵訖、臣自奉　命移鎮之初。遵照　詔旨。并題准招降事例。一面嚴禁殺降通虜之弊。一面刊發紙票。通行三鎮將領。各置木牌。徧插沿邊通賊要路。示諭被鹵軍民。及西番瓦喇黃毛人等。若等雖有中國外番之不同。皆遭北狄驕虜搶鹵。家口被其殺害。財畜被其刦掠。分賣各帳男子牧放挑水打柴。婦人揉皮擠奶。備極辛苦。常遭不道臊酋狠毒劄打。各懷怨恨。不敢脫身歸降。恐逢追殺。又被板升逆犯媚虜遮攔。反仇中華。逆天犯順。理數當誅。即今　聖明御世。逆虜數窮。天心悔禍。神人效靈。大雪烈風。嚴霜震雷。冬春殺草揚沙。牛馬多死。天降酷罰。老酋殆斃。神靈共厭。朝諭九鎮。選練精兵百萬。火器千般。一二年間。奉行天伐。分道出邊。掃犂虜穴。凡爾被虜華夷。各懷滅虜之憤。當攄效順之誠。矧爾被虜軍民。本吾赤子。雖被板升諸逆誘陷虜中。豈無天理良心。清夜仰天。能忘戀土。示諭爾輩。各宜共仇驕虜。各思脫禍、有力者或殺獲虜酋。例得加官進爵。賞銀各千百兩。立致富貴。有謀者或勸道諸人歸順。數多亦同爵賞。其餘獨力不能謀為者。各窺機便。或馬步投邊。或率眾歸正。自有應得賞恤。如仍畏避執迷。甘為虜中奴僕。或聽諸逆反役虜地耕納。人心巳死。天道必誅。將來進兵。盡從勦殺。投生無門。悔將何及。凡識字者密傳與不識字者。中國人傳與西番黃毛瓦喇諸種。一體知悉。及責成墩哨通夜。設法招徠去後、今據前因、臣查得三鎮一歲共招徠男婦二千二百二十六名口、騎來馬駝騾牛二千三百五十三匹頭隻中間精壯男子、願充通丁者查給月粮、令其隨營報効、老幼併婦女願告回籍者、俱給腳力口粮、差人伴送寧家、馬匹頭畜、令各自行變賣、仍加優恤外。為照宣大山西。均屬邊鄙。實被虜華人南歸之路。昔緣不肖將領。殺降冐功。坐致歸人絕跡。淪沒虜中。先臣洞徹弊源。有此建白。一時人頗知悛畏。仰荷　皇上好生之德、屢頒　明詔、廣示招徠、臣自蒞任之初、奉揚德意。再四申飭、是以虜中喁喁向化。傾心歸正者。不獨華人接踵而來。夷種亦多舉帳效順。節據降人。傳報虜中諸人。節將臣招降牌諭。密相傳記。或相對感泣。故一歲之間。那吉之降不另題　請止于歸正人疏後帶出以未知朝議何如也歸降數踰二千有奇。至于酋孫那吉之降。尤為熙朝盛事。所據各該官員、既有前例、相應題請


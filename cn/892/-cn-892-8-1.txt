东坡先生志林卷之一


记子美《八阵图》诗(1)


仆尝梦见一人，云是杜子美，谓仆曰：“世人多误解吾诗。《八阵图》诗云：‘江流石不转，遗恨失吞吴。’人皆以为先主、武侯皆欲与关羽复仇，故恨其不能灭吴，非也。我本意谓吴、蜀唇齿之国，不当相图。晋之所以能取蜀者，以蜀有吞吴之意，此为恨耳。”此理甚长。然子美死凡四百年，而犹不忘诗，区区自别其意，此真书生习气耶！





书退之诗


韩退之《青龙寺》诗，终篇言赤色，莫晓其故。尝见小说，郑虔寓青龙寺，贫无纸，取柿叶书。九月，柿叶赤而实红，则退之诗乃谓此也。





评杜默诗


石介作《三豪》诗，其略云：“曼卿豪于诗，永叔豪于文，而杜默师雄豪于歌也。”永叔亦赠默诗云：“赠之《三豪》篇，而我滥一名。”默之歌，少见于世，初不知之。后闻其一篇，云：“学海波中老龙，圣人门前大虫。”皆此等语。甚矣！介之无识也。永叔不欲嘲笑之者，此公恶争名，且为介讳也。吾观杜默豪气，止是京东学究饮私酒、食瘴死牛肉，醉饱后所发者也。作诗狂怪，至卢仝、马异极矣，若更求奇，便作杜默矣。





书诸集伪谬


唐末五代，文章衰尽，诗有贯休、齐己，书有亚栖，村俗之气，大率相似。如苏子美家收张长史书云：“隔帘歌已俊，对坐貌弥精。”语既凡近，而字无法，真亚栖之流。近见曾子固编《李太白集》后，谓颇获遗亡，而有《赠怀素草书歌》并《笑矣乎》数首，皆贯休、齐己辞格。二人皆号有知识者，故深可怪。如白乐天赠徐凝、退之赠贾岛之类，皆世俗无知者所托，此不足多怪。





题《文选》


舟中读《文选》，恨其编次无法，去取失当。齐、梁文章衰陋，而萧统尤为卑弱，《文选序》斯可见矣。如李陵书苏武五言，皆伪而不能辨。今观渊明集，可喜者甚多，而独取数首，以知其余人忽遗者多矣。渊明作《闲情赋》，所谓《国风》好色而不淫，正使不及《周南》，与屈、宋所陈何异？而统大讥之，此乃小儿强作解事者。





书谢瞻诗


李善注《文选》，本末详备，极可喜。所谓五臣者，真俚儒之荒陋者也。而世以为胜善，亦谬矣。谢瞻《张子房》诗云：“苛慝暴三殇。”此礼所谓上中下殇。言暴秦无道，戮及孥稚也。而乃引“苛政猛于暴虎，吾父吾子吾夫皆死于是”，谓夫与父为殇。此岂非俚儒之荒陋者乎？诸如此类甚多，不足言，故不言也。





书日月蚀诗


玉川子作《月蚀》诗，以谓蚀月者，月中之虾蟆也。梅圣俞作《日蚀》诗云：“食日者，三足乌也。”此固俚说以寓其意也。然《战国策》曰：“日月辉于外，其贼在于内。”则俚说亦尚矣。





书子美《骢马行》


余在岐下，见秦州进一马，鬃如牛，颔下垂胡，侧立倒顷，毛生肉端。蕃人云：“此肉鬃马也。”乃知《邓公鬃马行》云“肉骢碨礧连钱动”，当作“肉鬃”。





杂书子美诗


《悲陈陶》云：“四万义军同日死。”此房琯之败也。《唐书》作“陈涛”，抑不知孰是？时琯临败，犹欲持重以有所伺，而中人邢延恩促战，遂大败。故次篇《悲青坂》云：“焉得附书与我军，留待明年莫仓卒。”又《北征》诗云：“桓桓陈将军，仗钺奋忠烈。”此谓陈玄礼也。玄礼佐玄宗平内难，又从幸蜀，首建诛国忠之策。《洗兵马行》云：“张公一生江海客，身长九尺须眉苍。”此张镐也。明皇虽诛萧至忠，然常怀之。侯君集云“蹭蹬至此”，至忠亦蹭蹬者耶？故子美亦哀之，云：“赫赫萧京兆，今为时所怜。”及《出塞》云：“我今良家子，出师亦多门。将骄益愁思，身贵不足论。跃马三十年，恐辜明主恩。坐见幽州骑，长驱河洛昏。中夜间道归，故里但空村。恶名幸脱免，投老无儿孙。”详味此诗，盖禄山反时，其将校有脱身归国，而禄山尽杀其妻子者，不知其姓名，可恨也。





记董传论诗


故人董传善论诗。尝云：“杜子美诗，不免有凡语，‘已知仙客意相亲，更觉良工心独苦’，岂非凡语耶？”余笑曰：“此句殆为君发。凡人用意深处，人罕能识，此所以为独苦，岂独画哉！”





评子美诗


《忆昔》诗云：“关中小儿坏纪纲。”谓李辅国也。“张后不乐上为忙。”谓肃宗张皇后也。“为留猛士守未央。”谓子仪夺兵柄入宿卫也。

子美自许契与稷，人未必许也。然其诗云：“舜举十六相，身尊道何高。秦时用商鞅，法令如牛毛。”此自是契、稷辈人口中语也。又云：“知名未足称，局促商山芝。”又云：“王侯与蝼蚁，同尽随丘墟。愿闻第一义，回向心地初。”乃知子美诗外别有事在也。





书乐天香山寺诗


乐天为王涯所谗，谪江州司马。甘露之祸，乐天在洛，适游香山寺，有诗云：“当君白首同归日，是我青山独往时。”不知者以乐天为幸之，乐天岂幸人之祸者哉！盖悲之也。





题蔡琰传


刘子玄辨《文选》所载李陵《与苏武书》非西汉文，盖齐、梁间文士拟作者也。吾因悟陵与苏武赠答五言，亦后人所拟。今日读《列女传》蔡琰二诗，其词明白感慨，颇类世所传《木兰花》诗，东京无此格也。建安七子，犹含养圭角，不尽发见，况伯喈女乎？又：琰之流离，为在父没之后。董卓既诛，伯喈方遇祸。今此诗乃云为董卓所驱虏入胡中，尤知其非真也。盖拟作者疏略，而范晔荒浅，遂载之本传，可以一笑也。





书子厚诗


柳子厚诗云：“盛时一失贵反贱，桃笙葵扇安可常。”不知桃笙为何物。偶阅《方言》：“簟，宋、魏之间谓之笙。”乃悟桃笙以桃竹为簟也。梁简文《答南王献书》云：“五离九拆，出桃枝之翠笋。”乃谓桃枝竹簟也。桃竹出巴、渝间，杜子美有《桃竹杖引》。





如梦词


元丰七年十二月，浴泗州雍熙塔下，戏作《如梦》两阕云：“水垢何曾相受，细看两俱无有。寄语揩背人，尽日劳君挥肘。轻手，轻手，居士本来无垢。”又云：“自净方能洗彼，我自汗流呀气。寄语澡浴人，且共肉身游戏。但洗，但洗，俯为世间一切。”此曲本唐庄宗制一名《忆仙姿》，嫌其不雅驯，后改云《如梦》。庄宗作此词，卒章云：“如梦，如梦，和泪出门相送。”取以为之名。





书苏子美金鱼诗


旧读子美《六和寺》诗云：“松桥待金鲫，竟日独迟留。”初不喻此语。及倅钱塘，乃知寺后池中有此鱼，如金色。昨日复游池上，投饼饵，久之，乃略出，不食复入，不可复见。自子美作诗，至今四百余年。已有“迟留”之语，则此鱼自珍贵盖久矣。苟非难进易退，而不妄食，安得如此寿耶！





记谢中舍诗


寇元弼言：“去岁春，徐州通判李陶有子，年十七八，素不善作诗。忽咏《落花》诗云：‘流水难穷目，斜阳易断肠。谁同砑光帽，一曲舞山香。’父惊问之，若有物凭附者。自云是谢中舍。问砑光帽事，云：‘西王母宴群仙，有舞者带砑光帽，帽上簪花，舞《香山》一曲，曲未终，花皆落去’。”





题所作《书》《易传》《论语说》


孔壁、汲冢竹简、科斗皆漆书也，终于蠹坏。景钟、石鼓盖坚，古人之为不朽之计亦至矣。然其妙意所以不坠者，特以人传人耳。大哉人乎！《易》曰：“神而明之，存乎其人。”吾作《易》《书传》《论语说》，亦粗备矣。呜呼，又何以多为？





汉武帝巫蛊事


汉武讳巫蛊之事，疾之如仇雠。盖夫妇、君臣、父子之间，嗷嗷然不聊生矣。然《史记·封禅书》云：“丁夫人、雒阳虞初等，以方祠诅匈奴、大宛。”己且为巫蛊之魁，何以责其下！此最可笑云。





韩狄盛事


韩魏公在中山，狄青为副总管，陈荐为幕客。今魏公之子师朴出镇，而青之子咏、荐之子厚复践此职，亦异事也。





陈辅之不娶


九江陈辅之，有於陵仲子之操，不娶，无子。曰：“我罪人也。”东坡曰：“有犹子乎？”曰：“有。”东坡曰：“鲁山道州，乃前比也。”辅之一笑曰：“赖古多此贤。陶彭泽不解事，忍饥作此诗，意古贤能饱人。”辅之，今为丹阳南郭人。





书青州石末砚


柳公权论砚，甚贵青州石末，云“墨易冷”。世莫晓其语。此研青州甚易得，凡物尔，无足珍者。盖出陶灶中，无润泽理。唐人以此作羯鼓鞚，与定州花瓷作对，岂研材乎？研当用石，镜当用铜，此其材本性也。以瓦为研，如使铁镜耳。人之待瓦研、铁镜也微，而责之也轻，粗能磨墨照影，便称奇物，其实岂可与真材本性者同日而语哉？





偶书


张睢阳生犹骂贼，嚼齿穿龈；颜平原死不忘君，握拳透掌。





郗方回郗嘉宾父子事


郗嘉宾既死，出其所与桓温密谋之书一箧，嘱其门生曰：“若家君眠、食大减，即出此书。”方回见之，曰：“是儿死已晚矣。”乃不复念。余读而悲之，曰：“士之所甚好者，名也，而爱莫加于父子。嘉宾以父之故，而不匿其恶名；方回以君之故，而不念其子。嘉宾可谓孝子，方回可谓忠臣也。悲夫！”或曰：“嘉宾与桓温谋畔，而子以孝子称之，可乎？”曰：“采葑采菲，无以下体。”嘉宾之不忠，不待诛绝而明者，其孝可废乎？王述之子坦之，欲以女与桓温。述怒，排坦之曰：“汝真痴耶？乃欲以女与兵！”坦之是以不与温之祸。使郗氏父子能如此，吾无间然矣。





子由幼达


子由之达，盖自幼而然。方先君与吾笃好书画，每有所获，真以为乐。唯子由观之，漠然不甚经意。今日有先见，固宜也。





书田


吾无求于世矣。所须二顷田，以足粥耳。而所至访问，终不可得。岂吾道方艰难，无适而可耶？抑人生自有定分，虽一饱，亦如功名富贵不可轻得也。



* * *



(1)　原本无题，今依前例，参考《文集》题新订，下同。






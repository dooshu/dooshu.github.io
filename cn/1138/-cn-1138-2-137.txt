寄赠宁波太守崔年兄

其一


年来多难客飘零，此日逢君眼倍青。
海内交游成旧雨，天涯兄弟感晨星。
春深雉尾随车盖，日落潮声满讼庭。
崔寔姓名闻帝座，已将三异纪铜屏。

其二

勾章十万户萧条，遗老腾欢五裤谣。
露冕春风看蜃市，充盘佳味羡江瑶。
赋成金石怀孙绰，颂起田畴说郑侨。
何日双熊来葛岭，南屏寺里坐深宵。


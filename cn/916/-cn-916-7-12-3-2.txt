【鼓瑟曲有所思】

夜风吹熠耀。朝光照昔邪。（文苑作辟邪。注云。一作昔耶。瓦松也。）几销蘼芜叶。空落蒲桃（文苑作萄。注云。一作桃。《诗纪》云。一作萄。）花。不堪长织素。谁能独浣纱。（乐府、《诗纪》误作沙。）光阴复何极。望促反成赊。知君自荡子。奈妾亦倡家。（○玉台新咏六。《类聚》四十一作有所思行。文苑英华二百二。《乐府诗集》十七。《诗纪》七十八。）


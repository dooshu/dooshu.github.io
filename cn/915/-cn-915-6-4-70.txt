◇耕籍诏（正月丁亥）

夫国之大事，在祀与农。是以古之圣王，躬耕帝藉，以供郊庙之粢盛，且以训化天下。近世以来，耕藉止於数步之中，空有慕古之名，曾无供祀训农之实，而有百官车徒之费。今修千亩之制，当与群公卿士躬稼穑之艰难，以率先天下。主者详具其制，下河南，处田地於东郊之南，洛水之北。平良田水中者，若无官田，随宜便换，而不得侵人也。（《晋书·礼志》上，《宋书·礼志》一。）


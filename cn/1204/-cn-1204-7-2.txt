◎舞杨花

慈宁殿赏牡丹时，椒房受册，三殿极欢。高宗洞达音律，自制曲，赐名舞杨花。停觞命小臣赋词，令内人歌之，以玉卮侑酒为寿，左右皆呼尤岁。词云："牡丹半坼初经雨，雕槛翠幕朝阳。娇困倚风，台榭绕君芳。洗烟凝露向清晓，步瑶池、月晨霓裳。轻笑淡拂宫黄。浅拟飞燕新妆。 杨柳啼鸦昼永，正秋千亭馆，风絮池塘。三十六宫，簪艳粉浓香。慈宁玉殿庆清赏，占东君、论证比花王。

良夜高烛荧煌。影里留住年光。"此康伯可乐府所载。高宗又尝使御前画工写曾海野喜容带牡丹一枝，命吕本中作赞，云："一枝国艳，两鬓东风。"高宗大喜。［贵耳录］


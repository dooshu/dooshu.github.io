卷一百八十五



卷之一百八十五

洪武二十年九月戊寅朔，故元降将纳哈出及诸王哥列沙、国公观童及故官帖木儿不花等至京。纳哈出入见，上抚慰甚至，赐以一品服，封为海西侯。诰曰：“自古哲人明去就之机者，必仰观天道，俯察人事，审势定谋，知天命之不可违，事机之不可失，乃决去就焉，所以事无轻举，动获万全，由是享富贵于悠久，延禄位于无穷，以其所见者明，所察者精故也。朕荷天命，统一华夏，于今二十年矣，海内海外，九夷八蛮，莫不革心向化，惟故元播迁塞外，日就澌尽。尔纳哈出知天命之有在，一心奉天，相率来归，生全多命，今特命尔为推诚辅运钦承效力辅臣、柱国、海西侯，食禄二千石，及尔子孙后世，以报推诚之义。尔其一乃心固初志，与国同休，敬哉，毋怠！”其所部官属悉赐衣服、冠带有差，第其高下，授以指挥、千、百户，俾各食其禄而不任事，分隶云南、两广、福建各都司以处之。上以纳哈出之降，乃剌吾与有力焉，升授千户，仍赐以金帛。

庚辰，海西侯纳哈出上表谢恩，献马三百八匹。

辛巳，筑台州徤跳、桃渚二城，各置千户所以防倭。

命西平侯沐英籍都督朱铭麾下军士无妻拏者，置营以处之，令谪徙指挥、千、百户镇抚管领，自楚雄至景东，每一百里置一营屯种，以备蛮寇。

壬午，诏亲王府岁给米五万石，其茶、盐、布、絮等物悉罢，勿给。

赐纳哈出织金文绣、冬衣各一袭。

高丽国王王禑遣其臣月就贺皇太子千秋，进方物，赐其使文绮、钞锭。

癸未，上谕左军都督府臣曰：“前所遣囚徒往充辽东驿卒者，今天气向寒，恐道途冻馁，此辈本宥之以全其生，若不免死，是徒宥尔。且令就济宁暂住，待春暖遣行。”

命工部置各色绵布衣千袭，以备赏赐。

置大宁都指挥使司，及大宁中、左、右三卫、会州、木榆、新城等卫悉隶之，以周兴、吴汧为都指挥使，调各卫兵二万一千七百八十余人守其城。

诏左副将军傅友德编集新附军，且令简练精锐，于大宁屯驻，以防北虏寇抄。寻敕左军都督府都督佥事耿忠摄征虏副将军事，徵友德还朝。

命山西大同等九卫征北官军各还原卫守边。

乙酉，陕西都司言：“西安府临潼等县屯卒所输税粮多于民赋，而又与民均科杂役，未免烦困。”上是其言，命自今屯卒率五丁选一，编成队伍，以时屯种，税粮与民田等，杂徭复之，冬月则练习武艺。

调湖广官军五万六千五百六十人征云南，赏钞五十六万八千锭。

丙戌，上谕户部侍郎杨靖曰：“为政者务存大体。近文武官俸米有以斗、升为计，甚非所以示朝廷忠信重禄之道，自今百官月俸皆以石计，或止于斗，毋得琐碎。”于是户部奏定：正一品月俸米八十七石，从一品七十四石，正二品六十一石，从二品四十八石，正三品三十五石，从三品二十六石，正四品二十四石，从四品二十一石，正五品一十六石，从五品一十四石，正六品一十石，从六品八石，正七品七石五斗，从七品七石，正八品六石五斗，从八品六石，正九品五石五斗，从九品五石。

思州宣慰使田琛来朝。

丁亥，赐海西侯纳哈出羊十、羫酒百尊。

己丑，命湖广辰、沅二州、思南、思州二宣慰司今年秋粮自沅州至黄平凡七驿，驿各储二千石，以备大军行粮。

徵乌撒军民府知府阿能等、普定、安顺州、宁谷寨六长官司土官阿窝等、寻甸军民府知府沙琛亲叔阿孔等及各府把事、通事赴京。

庚寅，免泗州祖陵洒扫户倪某等税粮。

北平布政司请自河间景州至永平抚宁县马驿二十二，吴桥至通州水驿八，各宜增置马及船。时总兵官永昌侯蓝玉亦言：“自遵化至喜峰口里、滦阳口外，富民、宽河、柏山、会州、新城、大宁等处宜置马驿七，以备边报。”诏皆从之。

临安卫指挥使王执进马十匹。

高丽国王王禑遣其门下赞成事张士温上表谢赐冠带，贡马一十六匹，赐士温钞锭。

壬辰，祭周天星辰。

周王橚以纳哈出来降，奉表称贺。

户部言：“今天下税课司、河泊所课程视旧有亏，宜以洪武十八年所收立为定额。”上曰：“□税之征，岁有不同，若以往年概为定额，苟有不足，岂不病民？宜随其多寡，从实征之。”

漠北故元来降王子失剌八秃儿等至京，诏赐王子失剌八秃儿银六锭、绮、帛各八匹、钞九十锭，国公和尚银二锭、绮、帛各二疋、钞四十锭，仍各赐纱帽、金带、袭衣。

撒马儿罕驸马帖木儿遣回回满剌哈非思等来朝，贡马十五匹、驼二只，诏赐白金一十八锭。

旌表绍兴府嵊县民张某妻钱氏、诸暨县民李甲妻王氏、李乙妻阮氏，皆以年少丧夫，守节至老，各表其门曰“贞节”。

癸巳，永城侯薛显卒于军。显，徐州萧县人。岁辛卯，颍州兵起，显从同邑赵均用袭徐州，推显为元帅，寻守泗州。均用死，显以泗州来归，授亲军指挥。壬寅，从征江西，遂守之，拒陈友谅，显功居多。甲辰，从征湖广，擒伪将拨张以献。乙巳，征襄阳。吴元年，从大将军徐达下湖州，攻姑苏，累功升中书右丞，遂从克沂州，破益都、济南。洪武元年，取乐安、汴梁、河南，直捣潼关，略嵩州，转战入卫辉、彰德，北破通州，入元都，西取平阳、陕西、凤翔、巩昌、庆阳诸郡。三年，从徐达击走王保保于定西，还论功封永城侯，寻以罪谪守海南。久之，召还，从曹国公李文忠北征和林，练兵北平。十四年，征安子山，擒元将完平章、何左丞。是年，从宋国公冯胜北征金山，降元将纳哈出。至是，以徵还次山海卫，卒。冬十月，柩还，遣使迎祭于徐州，敕有司营葬钟山之阴，赐号开国辅运推诚宣力武臣、荣禄大夫，追封永国公，谥桓襄。卒后之三年，以尝附胡、陈事发，为有司所论，以死不之究云。

乙未，天寿圣节，上御奉天殿受朝贺，大宴群臣于奉天殿，皇太子宴国戚暨东宫官于文华殿。是日，太师李善长进文绮九十五匹，海西侯纳哈出进马二匹，高丽国王王禑遣门下评理偰长寿、密直副使尹就等贡金龙双台盏一、金盂一、金银钟二、银罐一、玳瑁笔鞘十、黄白黑布六十，安南国王陈炜遣使进马三十匹，真腊国王参烈宝毗耶甘菩者遣使进象及方物。赐高丽、真腊、安南等国使臣织金文绮、衣钞各有差。

丙申，赐海西侯纳哈出部将二百余人衣钞、靴袜。

丁酉，郑国公常茂坐前惊溃虏众，罪当诛。上念其父开平王之功，释之，安置于广西之龙州。二十四年，卒于谪所。

命辽东都司市牛于高丽。

诏定屯卒种田五百亩者，岁纳粮五十石。

夜，太阴犯鬼宿。

辛丑，赠中军都督佥事徐司马、汪信、左军都督佥事俞渊、耿忠、前军都督佥事孙恭、商暠、后军都督佥事韦权等凡四百四十三人，祖父母、父母及妻勋阶职命有差。

加前致仕兵部尚书单安仁阶资善大夫。初，安仁以兵部尚书致仕，秩正三品，后罢中书，升六部而尚书秩正二品，故安仁虽已致仕，以其勋旧老臣，故有是命，时年八十五。诰曰：“昔圣王之兴，必有耆德故旧宣力协谋，故能辅大业，康乂兆民，以同享隆平之福而垂令名于无穷也。朕昔起自淮右，尔单安仁以乡里之旧，自扬州率众来归，历任中外，绰有声誉。朕念尔年登七袠，特俾佚老于家，惟尔心存帝室，食息不忘，每遇岁时，扶老趋觐。朕感昔相从之旧，特升尔为资善大夫，仍兵部尚书致仕，尔其服兹宠命，以副朕怀。”

上命五军都督府以海西侯纳哈出所部乘马皆羸瘦，令各卫为牧养之。

壬寅，诏山东诸府民造战袄二十万袭，给大宁戍卒，以登、莱民贫，倍给其直，寻令登、莱诸府罢造，止于济南、济宁及直隶淮安、徐、邳、宿州分造之，仍倍给其直。

乙巳晓，太阴入氐宿。

湖广都指挥使司言：“前奉诏以靖州、五开及辰、沅等卫亲军选精锐四万五千人，于云南听征，今又今市牛二万往彼屯种，请令诸军分领以往，庶免劳民送发。”从之。

赐海西侯纳哈出等官三百一十八人白金二万三千八百四十两、文绮、帛二千九十四匹、钞万二千九百六十九锭。

丁未，遣指挥赵隆赍诏，命右副将永昌侯蓝玉为征虏大将军，延安侯唐胜宗为左副将军，武定侯郭英为右副将军，都督佥事耿忠为左参将，都督佥事孙恪为右参将。敕谕玉等曰：“比者，出师往往，北虏纳哈出悉众来归，金山之北可以无虞，此皆卿等克用朕命，建此茂勋。然胡虏余孽未尽殄灭，终为边患，宜因天时，率师进讨，曩谕克取之机，尚服斯言，益励士卒，奋扬威武，期必成功。肃清沙漠，在此一举，卿等其勉之。”

是月，立万州守御千户所。

命长兴侯耿炳文率陕西诸卫军士城西宁。








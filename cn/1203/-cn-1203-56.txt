卷五十六

<集部，词曲类，词选之属，御选历代诗余

钦定四库全书

御选历代诗余卷五十六目録【九十三字】

满江红【下】

刘儗【二首】

岳珂

王千秋【二首】

刘圻父

陆游【二首】

刘过

杨炎【二首】

黄机【二首】

戴复古

毛幵【二首】

洪咨夔

郭应祥

卢祖皋

高观国

史达祖【二首】

韩淲

汪莘【二首】

吴潜【二首】

李昴英

方岳【二首】

卢炳

吴文英【二首】

蒋捷

陈允平

周密

张炎【二首】

石孝友

汤恢

陈策

林正大【三首】

汪元量

何梦桂【二首】

韩玉

段克已

元好问【三首】

李俊民【四首】

许衡

张弘范

萧允之

黄子行

萨都拉

张翥

张埜

张半湖

张雨

吴子孝

杨慎

文徵明

施绍莘

钱继章

俞彦

王彦泓

钱光绣

于玉班

叶纨纨

吴朏

御选历代诗余卷五十六目录

钦定四库全书

御选历代诗余卷五十六【九十三字】

司经局洗马掌局事兼翰林院修撰加二级【臣】王奕清奉旨校刋

满江红【下】

满江红【题快阁】　　　　　　　　　刘　儗

快阁东西鸥边问晚晴可喜鸥解语既盟之後两翁曾倚笛弄惯听黄鲁直履声深识徐渊子添我来相对两忘机真相似　也不种闲桃李也不翫佳山水有新诗字字爱民而已一片心闲秋月外三年人在春风里涨一篙江水送归鸿明朝是

前调【春晓】　　　　　　　　　　刘　儗

着意留春留不住春归难恋最苦是梅天烟雨麦秋庭院嫩竹浓隂莺出谷柔桑采尽蚕成茧奈沈腰寛尽有谁知难消遣　幽阁恨双眉敛香牋寄飞鸿远向风帘羞见一双归燕翠被闲将情做梦青楼赚得恩成怨对

尊前莫惜唤琼姬持杯劝

前调　　　　　　　　　　　　岳　珂

小院深深悄镇日隂晴无据春未足闺愁难寄琴心谁与曲径穿花寻蛱蝶虚阑傍日教鹦鹉笑十三杨柳女儿腰东风舞　云外月风前絮情与恨长如许想绮牎今夜与谁凝竚洛浦梦囬留佩客秦楼声断吹箫侣正黄昏时候杏花寒廉纎雨

前调　　　　　　　　　　　　王千秋

楼压层城斜阳敛帆收南浦最好是长江澄练远山新雨半晌留连邀皓月一堂高敞祛隆暑问从来佳赏有谁同应难数　舟横渡车填路催酒进麾灯去放姮娥照座不须帘阻巳见天清无屏翳更须湖上喧阗鼓看波光撩乱上樯竿龙蛇舞

前调　　　　　　　　　　　　王千秋

水满方塘三日雨晓来方足阑干外锦?初脱新篁森玉沃叶未乾鸠妇去余花时坠蜂儿逐认去年乳燕又双双飞华屋　红豆恨归谁促青鸾梦惊难续想多情犹记碧牋新曲白发欺人虽已老短襟揾黛存余馥且如今一笑总休论杯行速

前调【风泉峡观泉】　　　　　　　　　刘圻父

云壑飞泉蒲根下悬流陆续堪爱处石池湛湛一方寒玉暑际直当磐石坐渴来自引悬瓢掬听泠泠清响泻淙琤胜丝竹　寒照胆消炎燠清彻骨无尘俗笑幽人忻翫滞留空谷静坐时看松鼠饮醉眠不碍山禽浴唤仙人伴我酌琼瑶餐秋菊

前调　　　　　　　　　　　　陆　游

危堞朱阑登览处一江秋色人正似征鸿社燕几番轻别缱绻难忘当日语凄凉又作他乡客问鬓边都有几多丝真堪织　杨柳院秋千陌无限事成虚掷如今何处也梦魂难觅金鸭微温香缥缈锦茵初展情萧瑟料也应红泪伴秋霖灯前滴

前调【夔州催王侍御寻梅】　　　　　　　　陆　游

疎蕊幽香禁不过晚寒愁絶那更是巴东江上楚山千叠敧帽闲寻西瀼路嚲鞭笑向南枝说恐使君归去上銮坡孤风月　清镜里悲华发山驿外溪桥侧凄然囬首处凤凰城阙顦顇如今谁领略飘零巳是无颜色问行厨何日唤宾僚犹堪折

前调【同襄阳帅游湖】　　　　　　　　　刘　过

猎猎风蒲画船转碧波湾浦都不是柳汀桃岸橘洲梅渚指点山公骑马地经由羊祜登山处悄一如人在水晶宫消袢暑　薰风动帘帷举秦筝奏凌波舞?氷壶沈醉晚凉归去侵岸一篙杨柳浪过云几点荷花雨倚楼人十里凭阑干神仙侣

前调　　　　　　　　　　　　杨　炎

笔染相思暗题尽朱门白壁动离思春生远岸烟消残日杨柳结成罗带恨海棠染就臙脂色想深情幽怨绣屏间双鸂?　春水緑春山碧花有恨酒无力对一匳秋思九分孤寂寸寸锦肠浑欲断盈盈玉泪应偷滴倩东风吹鴈过江南传消息

前调　　　　　　　　　　　　杨　炎

典尽春衣也应是京华倦客都不记麴尘香雾西湖南陌儿女别时和泪拜牵衣曾问归时节到归来青子已成隂空头白　功名事云霄隔英雄伴东南拆对鸡豚社酒依然乡国三径不成陶令隐一区未有扬雄宅问渔樵学作老生涯从今日

前调　　　　　　　　　　　　黄　机

迓鼓声中又妆点千红万緑春试手银花影粲雪梅香馥归梦不知家远近飞帆正挂天南北记年时歌舞绮罗丛凭谁续　烟水迥云山簇劳怅望伤追琢把蛛丝鹊喜意中占卜月正圆时羞独照夜偏长处怜孤宿悔从前轻被利名牵征尘扑

前调　　　　　　　　　　　　黄　机

云暗山昏西风撼一天悲雨隐君问短墙修竹故园何处九月江南无鴈到素书封了谁传与待从头?却把心寛还如故　吴姬唱燕姬舞持玉斚温琼醑怅人生欢会一年几许莫上小楼高处望楼前诘曲来时路便直须匹马两苍头东归去

前调【赤壁怀古】　　　　　　　　　　戴复古

赤壁矶头一番过一番怀古想当时周郎年少气吞区宇万骑临江貔虎噪千艘烈炬鱼龙怒卷长波一鼓困曹瞒今如许　江上渡江边路形胜地兴亡处览遗踪胜读史书言语几度东风吹世换千年往事随潮去问道旁杨柳为谁春揺金缕

前调【怀家山作】　　　　　　　　　　毛　幵

囬首吾庐思归去石谿樵谷临翫有门前流水乱松踈竹幽草春余荒井径鸣禽日在窥墙屋但等闲凭几看南山云相逐　家酿美招邻曲朝饭饱随畊牧况东皋二顷岁时都足麟阁功名身外事墙隂不驻流光促更休论一枕梦中惊黄粱熟

前调　　　　　　　　　　　　毛　幵

泼火初收秋千外轻烟漠漠春渐远緑杨芳草燕飞池阁已着单衣寒食後夜来还是东风恶对空山寂寂杜鹃啼梨花落　伤别恨闲情作十载事惊如昨向花前月下共谁行乐飞盖低迷南苑路湔裙怅望东城约但老来憔悴惜春心年年觉

前调　　　　　　　　　　　　洪咨夔

送雨迎晴花事过一庭芳草帘影动归来双燕似悲还笑笑我不知人意变悲人空为韶华老满天涯都是别离愁无人埽　海棠晚荼蘼早飞絮急青梅小把风流醖藉向谁倾倒秋水盈盈魂梦远春云漠漠音期悄最关情鹎鵊一声催牎纱晓

前调　　　　　　　　　　　　郭应祥

节物匆匆又还见浓春入眼那更是晓风初扇宿云都卷蝶舞已便花蕊乱燕归仍惬香泥煖又何须女手学春工并刀翦　欢乐事郊垧徧游赏处轮蹄远听谁家弦管日开华宴有客摛毫多丽句慙予拆韈无长线问新来诗酒顿然疎怎消遣

前调【齐云月酌】　　　　　　　　　　卢祖皋

楼倚晴空炎云浄晚来风力沧海外等闲吹上满轮寒璧河汉低垂天欲近乾坤浩荡秋无极凭阑干衣袂拂青冥知何夕　登眺地追畴昔吴越事皆陈迹对清光秖有醉吟消得万古悠悠惟月在浮生滚滚空头白自骑鲸仙去有谁知遥相忆

前调　　　　　　　　　　　　高观国

击碎空明沧浪晚棹歌飞入西山外紫霞吹断赤尘无迹涌上冰轮凉世界唤囬天籁清肌骨看骊珠影堕冷光斜蛟龙窟　长啸外纶巾侧轻露下纎絺湿听洞箫声在卧虬隂北千万江妃留醉梦二三沙鸟惊吟魄任天河落尽玉杯空东方白

前调【中秋夜湖】　　　　　　　　　　史逹祖

万水归隂故潮信盈虚因月偏只到凉秋半破鬬成双絶有物揩磨金镜浄何人拏攫银河决想子胥今夜见嫦娥洗寃雪　光直下蛟龙穴声直上蟾蜍窟对望中天地洞然如刷激气已能驱粉黛举杯便可吞吴越待明朝说与似儿曹心应折

前调【书怀】　　　　　　　　　　史达祖

好领青衫全不向诗书中得还也费区区造物许多心力未暇买田清颍尾尚须索米长安陌有当时黄卷满前头多慙德　思往事嗟儿剧怜牛後怀鸡肋奈棱棱虎豹九重关隔三径就荒秋自好一钱不直贫相逼对黄花常待不吟诗诗成癖

前调【和赵公明】　　　　　　　　　　韩　淲

五老峰前九江上曾生仙客相邂逅贵池亭下定交金石我辈风流宜啸咏官曹尘冗徒煎逼且簿书丛里举清觞偷闲日　同一笑当今夕梅正好香浮白便相忘尔汝醉巾沾湿巳向琼林夸意态似闻金殿传消息想君今归去际风云应相忆

前调　　　　　　　　　　　　汪　莘

唐宋诸公谁道得梅花亲切到和靖先生诗出古人俱拙写照乍分清浅水传神初付黄昏月尽後来作者鬬尖新仍重疉　离不得春和腊少不得烟和雪更茅檐低亚竹篱轻折何事西邻春得入还如东阁人伤别总输他树下作僧来离言说

前调【不敢赋梅赋感梅】　　　　　　　　汪　莘

洞府瑶池都是见桃红满地君试问江梅清絶因何抛弃仙境常如三二月此宵不受春风醉被贩儿俚妇折来看添憔悴　泛雪艇摇冰枻溪馆静村扉闭须祁寒彻骨清香透鼻孤竹赤松真我友姚黄魏紫非吾契笑方壶日日绕南枝犹多事

前调【滕王阁】　　　　　　　　　　吴　潜

万里西风吹我上滕王高阁正槛外楚山云涨楚江涛作何处征帆云杪去有时野鸟沙边落近帘鈎暮雨掩空来今犹昨　秋渐紧添离索天正远伤漂泊叹十年心事休休莫莫木叶无多秋渐老江湖满地愁难着向黄昏断送客魂消城头角

前调【金陵乌衣园】　　　　　　　　　吴　潜

柳带榆钱又还过清明寒食天一笑满园罗绮满城箫笛花柳得晴红欲染远山过雨青如滴问江南池馆有谁来江南客　乌衣巷今犹昔乌衣事今难觅但年年燕子晚烟斜日抖擞一春尘土债悲凉万古繁华迹且芳尊随分趁芳时休虚掷

前调【和刘朔斋汉节亭韵】　　　　　　　　李昴英

人似梅花峭玉立岁寒风节新圃辟种梅千树幻成南雪池碎瀑声荷捧雨径涵秋影篁筛月唤石君错落坐庭前红尘絶　嫌聒耳秦筝戛慵着眼俳优狎但一觞一咏放怀开阔涌地池亭工掩暎擎天柱石觇施设待枝头金颗可调羮休轻折

前调【生朝】　　　　　　　　　　方　岳

说与梅花且莫道今年无雪君不见秋崖鬓底茎茎骚屑笔砚只催人老大湖山不了诗愁絶问笭箵何事下矶来抛云月　重省起西山笏终负却东山屐把草堂借与鹭眠鸥歇乌帽久闲苍藓石青衫今作枯荷叶笑人间万事竟何如从吾拙

前调【和程学谕】　　　　　　　　　　方　岳

苍石横筇松风外自调龟息浑不记东皋秋事西湖春色底处未嫌吾辈在此心说与何人得向海棠烂醉过清明酬佳节　君莫道江鲈忆吾自爱山泉激尽月明夜半杜鹃声急人事略如春梦过年光不啻惊弦发怕醒来失口问诸公今何日

前调【送赵李行赴金坛】　　　　　　　　卢　炳

积雨连宵添新涨一篙春碧寒犹在东风料峭柳丝无力系惹画船都不住从教兰棹双飞急泛大江东去欲何之瓜期逼　龙种裔神仙伯金闺彦文章客算河阳花县恁生留得制锦才高书最善鸣琴化洽人懽怿想未容坐暖诏归来君王侧

前调【刘朔齐赋菊和韵】　　　　　　　　吴文英

露浥初英蚤遗恨参差九日还却笑萸随节改桂雕无色杯面寒香蜂共泛篱根秋信蛩催织爱玲珑筛月水屏风千枝结　芳井韵寒泉咽霜着处微红湿共评花索句看谁先得好漉乌巾连夜醉莫愁金钿无人拾算遗踪犹有枕囊留相思物

前调　　　　　　　　　　　　吴文英

翠幙深庭露红晚闲花自发春不断亭台成趣翠隂蒙密紫燕雏飞帘额静金鳞影转池心阔有花香竹色赋闲情供吟笔　闲问字评风月时载酒调冰雪似初秋入夜浅凉欺葛人境不教车马近醉乡莫放笙歌歇倩双成一曲紫云回红莲折

前调　　　　　　　　　　　　蒋　捷

秋本无愁奈客里秋偏岑寂身老大懽敲秦缶嬾携陶甓万悮曾因踈处起一闲且向贫中觅笑新来多事是征鸿声嘹呖　双户掩孤灯剔书束架琴悬壁算人间无此小牎幽阒浪远惟听葭叶响雨残细数梧梢滴正依稀梦到故人来谁横笛

前调　　　　　　　　　　　　陈允平

目断江横相思字难凭鴈足从别後倦歌慵绣悄无拘束烟柳翠迷星眼恨露桃红沁霞腮肉傍琐牎终日对文枰翻棊局　频暗把归期卜芳草恨阑干曲谢多情海燕伴愁华屋明月自圆双蜨梦彩云空伴孤鸾宿任画帘不卷玉鈎闲杨花扑

前调　　　　　　　　　　　　周　密

秋水涓涓情渺渺美人何许还记得东峰松桂对牀风雨流水桃花西塞隐茂林修竹兰亭路二十年历历旧经行空怀古　评砚品临书谱笺画史修茶具喜一愚天禀一闲天付百战征求千里马十年餖飣三都赋问何如石鼎约弥明同聨句

前调【巳酉春日】　　　　　　　　　　张　炎

老子今年多准备吟笺赋笔还自喜锦囊添富顿非畴昔书册琴棊清队仗云山水竹闲踪迹任醉筇游屐过平生千年客　回首梦东隅失乘兴去桑榆得且怡然一笑探梅消息天下神仙何处有神仙只向人闲觅折梅花横挂酒壶归白鸥识

前调　　　　　　　　　　　　张　炎

江上相逢更秉烛浑疑梦里寂寞久琴弦尘断为君重理紫绶金章都莫问醉中聊送揶揄鬼看满头白雪恐难消春风起　云一片身千里漂泊地东西水算十年不见我生能几慷慨悲歌惊泪落古人未必皆如此想今人愁似古人多如何是

前调　　　　　　　　　　　　石孝友

鴈阵惊寒故唤起离愁万斛因追念镜鸾易破凤弦难续诗句已凭红叶去梦魂未断黄粱熟叹浪萍风梗又天涯成幽独　归来引相思曲尘满把泪盈掬对长天远水落霞孤鹜立尽西风无好意遥山也学双眉蹙恨草根不逐鬓根摧秋还緑

前调　　　　　　　　　　　　汤　恢

小院无人正梅粉一阶狼籍疎雨过溶溶天气早如寒食啼鸟惊回芳草梦峭风吹浅桃花色漫玉鑪沈水熨春衫花痕碧　緑縠水红香陌紫桂櫂黄金勒怅前欢如梦後游何日酒醒香消人自痩天空海濶春无极又一林新月照黄昏梨花白

前调【杨花】　　　　　　　　　　陈　策

倦绣人闲恨春去浅颦轻掠章台路雪粘飞燕带芹穿幙委地身如游子倦随风命似佳人薄叹此花飞後更无花情怀恶　心下事谁堪托怜老大伤漂泊把前回离恨暗中描摸又趁扁舟低欲去可怜世事今非昨看等闲飞过女墙东千秋索

前调【括山谷听宋宗儒摘阮歌】　　　　　　　林正大

落魄高人?百万青铜一醉挥素手朱绳一抹四筵惊起催织寒虫秋弄月叫羣独鴈天浮水更黄鹂紫燕对春风争繁脆　悲楚国霸臣意怜汉女逾千里似深闺恩怨共相汝尔我有江南丘壑趣此弦能道心中事要曲肱时听写松风云牎里

前调【括卢仝有所思】　　　　　　　　　林正大

为忆当时沈醉里青楼弄月闲想像绣帏珠箔魂飞心折羞向姮娥谈旧事几经三五盈还缺望翠眉蝉鬓一天涯伤离别　寻昨梦巫云结流别泪湘江咽对花深两岸忽添悲切试与含愁弹緑绮知音不遇弦空絶忽牎前一夜寄相思梅花发

前调【括东坡海棠】　　　　　　　　　林正大

寂寞江城?只共梅花幽独揩病眼佳人何许嫣然空谷幻出天姿真富贵朱唇殢酒红生肉笑漫山繁李与夭桃俱麤俗　迟日丽春睡足明月照尤清淑算移根千里远从西蜀流落天涯应可念为渠剧饮仍歌曲怕明朝酒醒落纷纷那容触

前调【吴江秋夜】　　　　　　　　　　汪元量

一个兰舟双桂桨顺流东去但满目银光万顷凄其风露渔火已归鸿鴈汊櫂歌更在鸳鸯浦渐夜深芦叶冷飕飕临平路　吹铁笛鸣金鼓丝玉鱠倾香醑且浩歌痛饮藕花深处秋水长天迷远望晓风残月空凝竚问人间今夕是何年清如许

前调　　　　　　　　　　　　何梦桂

春色三分怎禁得几番风日又早见亭台緑水柳揺金色满眼春愁无着处知心惟有幽禽识望春山目断夕阳边孤云隔　琴酒我成三一湖外舫山头屐且莫教春去乱红堆积记得年时陪宴赏重门深处桃花碧待修书欲寄楚天遥无行客

前调【和王伟翁上已】　　　　　　　　　何梦桂

睡起纱牎问春信几番风候待去做踏青鞵履嬾拈纤手座满翠微低?叶离愁推去来还又把菱花独对泪阑干羞蓬首　回鸾字空怀袖金缕曲无心奏记碧桃花下夜参横斗六幅罗裙香凝处痕痕都是尊前酒到如今肠断怕回头长门柳

前调【重九】　　　　　　　　　　韩　玉

正欲登临何处好登临眺望君约我今朝携酒古台同上风静秋郊浑似洗碧空澹覆玻璃盎夕照外渺渺万遥山开青嶂　龙山事空追想风流会今安往我劝君一醆为君高唱今日谋欢真雅胜休辞痛饮葡萄酿纵黄花明日未凋零非佳赏

前调【登河中鹳雀楼】　　　　　　　　　段克巳

古堞凭空烟霏外危楼高矗人道是宇文遗址至今相续梦断繁华无觅处朱甍碧甃空陈迹问长河都不管兴衰东流急　侬本是乘槎客因一念仙凡隔向人间頫仰已成今昔条华横陈供望眼水天上下涵空碧对西风舞袖障飞鸿沧溟窄

前调　　　　　　　　　　　　元好问

天上飞乌问谁遣东生西没明镜里朝为青鬓暮为华发弱水蓬莱三万里梦魂不到金银阙更几人能有谢家山飞仙骨　山鸟弄林花发玉杯冷秋云滑彭殇同一醉不争毫末鞭石何年沧海过三山只是尊中物暂放教老子据胡牀邀明月

前调　　　　　　　　　　　　元好问

枕上吴山隐隐见宫眉修碧人好在断肠浑似画图相识罗韤尘香来有信玉箫声远寻无迹恨不将春色醉仙桃迷芳席　婵娟月韶华日梦巳尽愁仍积共江花江草几时终极锦树吹残蝴蝶老氷绡翦破鸳鸯只判楚云湘雨一生休休相忆

前调　　　　　　　　　　　　元好问

一枕余酲厌厌共相思无力人语定小牎风雨暮寒岑寂绣被留欢香未减锦书封泪红犹湿问寸肠能着几多愁朝还夕　春草远春江碧云黯淡花狼籍更柳緜闲扬柳丝难织入梦终疑神女赋写情除有文通笔恨伯劳东去燕西飞空相忆

前调【孟州长冯巨川诞日】　　　　　　　　李俊民

解愠风来天气爽緑杨庭院多少话暂都分付画梁双燕明月欲随人意满十分未惬姮娥愿但一年一度夀觞时身长健　玲珑曲低低唱玻璃盏深深劝但春红吹上桃花人面簪屐尽居弹铗下烟岚休恨平嵩远待试看南极老人星今朝见

前调【和张文玘】　　　　　　　　　　李俊民

宿酒才醒听唤起一声春晓无限恨满城风絮一川烟草年少抛人容易去万红千紫都开了试但教头上插花枝花应笑　狂言在人絶倒狂药尽愁难埽待叮咛嘱付再来青鸟团扇不堪题往事断弦惟恨知音少但时时频把镜来看人将老

前调【李孝先夀】　　　　　　　　　　李俊民

小雨初晴风揺荡緑隂清昼见说道长庚复向人间锺秀又对上番成竹笋能忘赠别垂条柳看将来三五月圆时人如旧　浮世事君知否春梦断空囬首笑平生豪迈气冲牛斗幽鸟自歌无谱曲飞花故送长生酒待骑鲸海上再相逢为君夀

前调【咏雪】　　　　　　　　　　李俊民

漠漠愁隂银界晓皓然一色谁翦水就中撩乱燕山如席天若有情天也老高山底事头先白甚教人错恨五更风花狼籍　寒欲退刘又笔深欲没韦郎膝问何如江上孤舟蓑笠不见过门多恶客等闲踏破琼瑶迹便麄豪下马坐人牀寻欢伯

前调【别大名亲旧】　　　　　　　　　许　衡

河上徘徊未分袂孤怀先怯中年後此般憔悴怎禁离别泪苦滴成襟畔湿愁多拥就心头结倚东风搔首谩无聊情难说　黄卷在消白日青镜里增华发念岁寒交友故山烟月虚负人生归去好谁知美事难双得计从今佳会几何时长相忆

前调　　　　　　　　　　　　张弘范

奔驿南来拥貔貅直趋江右良自媿劣才微渺圣恩洪厚万里长江今我得百年坚壁非他守看虎牙飞上万山头诛羣丑　风雨梦乡关友南北事君知否寄一缄梅信小春时候夜静戟门严鼓角月明莲幕闲诗酒怕故人相忆问归期平蛮後

前调　　　　　　　　　　　　萧允之

冷逼疎帘浑不似今春寂寞风雨横赏心欢事总如云薄柳眼花?空点缀莺情蝶思应萧索但遶庭流水碧潺潺车音邈　怀往事孤素约酒未饮愁先觉甚中年滋味共谁商略芳草易添闲客恨垂杨难系行人脚谩几回吟徧夕阳红阑干角

前调【归自湖南题富春馆】　　　　　　　　黄子行

津鼓匆匆犹记得故人相送春江上鸟啼花影马嘶香鞚情逐阳关金缕断泪和杨柳春丝重算别来几度月明时相思梦　山万疉愁眉耸春一点归心动问风俦月侣有谁游从百里家山明日到一尊芳酒今宵共任楼头吹尽五更风梅花弄

前调　　　　　　　　　　　　萨都拉

六代繁华春去也更无消息空怅望山川形胜已非畴昔王谢堂前双燕子乌衣巷口曾相识听夜深寂寞打空城春潮急　思往事愁如织怀故国空陈迹但荒烟衰草乱鸦斜日玉树歌残秋露冷臙脂井坏寒螿泣到如今惟有蒋山青秦淮碧

前调【钱舜举桃花折枝】　　　　　　　　张　翥

前度刘郎重来到玄都燕麦回首地暗香销尽暮云低碧啼鸟犹知人怅望东风不管花狼籍又凄凄红雨夕阳中空相忆　繁华梦浑无迹丹青笔还留得恍一枝长见故园春色尘世事多吾欲避武陵路远谁能觅但有山可隐便须归栽桃客

前调　　　　　　　　　　　　张　埜

风雨潇潇便酿出新凉庭院人乍起一簪秋叶不堪裁翦翠幄渐雕槐影痩红衣半老蕖香浅到秋来何止沈休文难消遣　鸿鴈杳音尘断空极目烟波满想故人此际画阑凭徧别久几将情做梦归迟一向恩成怨对西风无语黯消魂行云远

前调　　　　　　　　　　　　张半湖

新緑池塘一两点荷花微雨人正静桐隂竹影半侵庭户欹枕未圆蝴蝶梦隔牎时听幽禽语卷纱帏随意理琴丝黄金缕　鲛绡扇轻轻举龙涎饼微微炷向水晶宫里坐消袢暑剥啄微敲棋子响莺儿林里惊飞去最好是活水瀹新茶醒春醑

前调【玉簪花】　　　　　　　　　　张　雨

玉导纤长顿化作云英香荚风弄影緑鬟撩乱搔头斜插璞小还思钗燕竝丛幽略比蕉心狭看柔须点缀半开时微烘蜡　冰筯痩琼林滑芳径底谁偷搯怕夜凉消得锦围红匝鵞管不禁仙露重蜂脾胜借清香发待使君絶妙好词成须弹压

前调【寻梅未开】　　　　　　　　　　吴子孝

日日轻寒都勒住江南春色无可奈风力颠狂雨丝霂霢淑气纵生冰底暖韶光未见枝头溢问水边何处有梅花浑无迹　山雾重村烟积日影淡莺声涩幽香和嫩蕊冻葩难拆身老不嫌妍景晚鬓衰巳先琼葩白待晴和载酒赏芳菲穷南陌

前调【棃花】　　　　　　　　　　杨　慎

露重风香韶华浅玉林无叶谁翦碎徧地琼瑶满园蝴蝶娇涙一枝春带雨粉英千片光凝雪伴秋千影里月明中伤离别　花在手肠如结人对酒情难说忆故园游赏清明时节今日相逢滇海上惊看烂漫开正月更收灯庭院峭寒天啼鹃歇

前调　　　　　　　　　　　　文徵明

漠漠轻隂正梅子弄黄时节最恼是欲晴还雨乍寒又热燕子棃花都过也小楼无奈伤春别傍阑干欲语更沈吟终难说　一点点杨花雪一片片榆钱荚渐西垣日隐晚凉清絶池面盈盈清浅水柳梢淡淡黄昏月是何人吹彻玉参差情凄切

前调　　　　　　　　　　　　施绍莘

雨饭风衣已冬残犹是行客云水暗晩风刚顺晚潮尤逆树里渔家遮又出天南烟火斜还直看桥头水鹳立如人蒹葭白　穷乡路转荒僻几十里无人迹但乱鸦枯树惨吾行色恶浪几堆惊橹失前山一片当船黑叹年来南北与东西身如织

前调【七夕】　　　　　　　　　　钱继章

一士萧凉陈筦簟小庭闲坐良宵静与排瓜果柳州余课儿讶银河无一带客占喜宿刚双个道年年此际订佳期空传播　霓佩怯罡轮簸云裳冷昏参度怕广寒孤枕有人相妒天上自无情债满人间不免风流过叹独携憔悴庾楼来谁酬和

前调【东河道中】　　　　　　　　　　俞　彦

荏苒征途马首外黄埃飞灭渐初夏麦含西陇草薰南陌平楚淡烟迷去鹜乱山落照闻啼鴂正玉騘飘泊未归来心慵怯　名与利多生刼劳和恨他生业怕镜中不似去家时节残月一鞭乡梦断暮云千里音书歇想故园莫道不曾愁愁今絶

前调　　　　　　　　　　　　王彦泓

眼角眉端谁道是便成抛散怕向那定情帘下诉愁牎畔几度缷装垂手望无端梦觉低声唤猛思量此际正天涯啼珠溅　欲寄语加餐饭难嘱付凭鱼鴈隔云山牵挽寸心如线善病每逢春月卧长愁多向花前叹况如今憔悴已难堪何曾惯

前调【赠别画史】　　　　　　　　　　钱光绣

几幅生绡都染出吴山楚水还记得巫霜万叠滇云千里小艇疾飞江左右芒鞵踏遍天头尾想而今握管尚依然拈来是　酒到手杯如洗钱在握囊无寄算秖余白发数茎而已适兴浑忘交雅俗浩歌不解音商徵道黯然此别便销魂庸人耳

前调　　　　　　　　　　　　于玉班

絶胜西园管领取四时春色消受了半榻云山一帘风月鸟弄清声倾耳细酒行红袖传杯急问高歌座上最谁多江南客　灯再翦壶频滴言欲尽情偏切怪天涯同调非琴非瑟兰室止缘兰谊暖青衫肯为青楼匹待话残今夜月西倾东方白

前调　　　　　　　　　　【明媛】叶纨纨

秋色澄清烟光浄碧天寥廓正此际荒凉满眼岁华揺落镜里流光私自惜瑶台无路愁难托奈新来秋鬓不胜愁浑萧索　问何处堪栖泊想蕙帐悲猿鹤更疎篱丛菊草堂风箨无那都成虚负了尘劳客梦何时却被西风消息暗惊心空思着

前调【夏景　　　　　　　　明媛】吴　朏

雨抹荷池添艳了闹红稠緑更带着牵鱼藻监浮波鳬玉榴火辞枝焚碧藓蝉声送远翻新曲向幽轩一枕梦惊回风敲竹　丝雨霁轻凉足残照短纎红续渐云遮津口烟黏山麓凉月照人心似水此身拟向清虚蹴记广寒庭畔素衣中曾相熟

御选历代诗余卷五十六








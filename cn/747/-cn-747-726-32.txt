○授卢攸河南县令等制

敕。前知嘉兴监卢攸、前知湖南院韦宙等。国朝之制，自外府正郎至於郡丞半刺，不由会府之所选授者，中外臣僚，岁终得以闻荐。而有司锻炼其簿籍，参校其资级，夏五月各以其名来上。惟尔攸等，或以文学再登科第；或以才人早居宾幕；或以利用，累司榷之繁；或以荐延，久佐州邦之理。嘉乃成绩，俾其叙迁，至於赤县铜印之荣，三川纲辖之任，皆吾之慎选也，尔其勉之。


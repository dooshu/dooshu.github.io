130　古未有板本好學者手寫　墨板始於唐末益州　校九經鏤本于國子監　古人抄寫書籍諸例　巾箱五經所始


古未有板本，好學者患無書。桓譚新論謂：「梁子初、楊子林所寫萬卷，至於白首。」此條所引，見太平御覽六百十九。南齊沈驎士年過八十，手寫細書，滿數十篋。梁袁峻自寫書，課日五十紙。抱朴子所寫，反覆有字。金樓子謂：「細書經、史、莊、老、離騷等六百三十四卷，在巾箱中。」後魏裴漢借異書，躬自録本，閻按：「後魏書無裴漢，當作後周。」其勤與編蒲緝柳一也。國史藝文志：「唐末益州始有墨板，多術數、字學小書。閻按：「考之册府元龜，吴、蜀皆有之。蜀中始有板本文選，亦見王明清揮麈録。」後唐詔儒臣田敏校九經，鏤本于國子監。國初，廣諸義疏音釋，令孔維、邢昺讎定頒布。」

【元圻案】後漢書桓譚傳：「譚，字君山，沛國相人也。初，譚著書言當世行事二十九篇，號曰新論，上書獻之，世祖善焉。」〇南齊書高逸傳：「沈驎士，字雲禎，吴興武康人也。好學不倦，遭火，燒書數千卷。驎士年過八十，耳目猶聰明。以火故抄寫，火下細書，復成二三千卷，滿數十篋，時人以爲養身静嘿之所致也。」〇梁書文學傳：「袁峻，字孝高，陳郡陽夏人。好學，家貧無書，每從人假借，必皆抄寫。自課日五十紙，紙數不登，則不休息。」〇晉葛洪抱朴子自敘篇：「抱朴子者，姓葛名洪，字稚川，丹陽句容人也。遭兵火，先人典籍蕩盡，乃負笈徒步行，借就營田園處，以柴火寫書。常乏紙，每所寫反覆有字。」〇金樓子聚書篇：「聚得細書周易、尚書、周官、儀禮、禮記、毛詩、春秋各一部。又使孔昂寫得前漢、後漢、史記、三國志、晉陽秋、莊子、老子、肘後方、離騷等，合六百三十四卷，悉在一巾箱中，書極精細。」〇周書裴寬傳：「寬弟漢，字仲霄〔一〕，聰敏好學。借人異書，必躬自録本。至於疹疾彌年，亦未嘗釋卷。」〇宋史田敏傳：「敏，鄒平人。後唐天成中，奉詔與馬縞等同校九經。」〇南史衡陽王傳：「蕭鈞，字宣禮，高帝第十一子。嘗手寫五經，置巾箱中。賀玠問曰：『殿下家自有墳索，何須蠅頭細書？』答曰：『巾箱中有五經，檢閲既便，且更手寫，永不忘。』諸王效之，巾箱五經自此始。」〇唐書柳仲郢傳：「嘗手鈔六經，司馬遷、班固、范蔚宗史皆一鈔，魏、晉及南北朝史再鈔，又類所鈔書凡三十篇，號『柳氏自備』。」〇朱子曰：「今人讀書苟簡者，緣書皆有印本多耳。東坡作李氏山房藏書記，彼時書猶難得。」

〔一〕「霄」，原作「賈」，據中華本周書卷三四裴寬傳改。






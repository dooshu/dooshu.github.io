○三国论

魏、蜀、吴三分天下，而亡有先後，非形势有轻重，积累有厚薄，察其政柄所归，则亡之先後可知也。蜀政在於黄皓，皓隶人也，内不能修武侯之旧典，外不能制姜维之黩武，纪纲日坏，君子不服，所以先亡也。魏自明帝之後，政归仲达，齐王已降，惟守空宫，亡之淹速，系於师、昭之志。将移神器之重，须服天下之心。未立大功，亦不敢取，所以蜀灭而魏亡也。孙皓虽骄奢极欲，残虐用刑，而自专生杀之柄，不牵帷墙之制，运尽天亡，而後夷灭。由是而知人君不可一日失其柄也，如神龙之脱深泉，震雷之无烟气，威灵既露，人得制之。蒋济睹魏文帝与夏侯尚诏曰：“作福作威，为亡国之言。”所谓柄者，威福是也，岂可假於臣下哉。後代睹三国之事，可不戒惧哉。


○赐李石诏意

省所奏，刘稹令贾群赍李恬书与卿，将兵属同赴阙庭，兼请归葬东都，事宜具悉。比者河朔诸镇，惟淄青变诈最多，刘悟随来旧将，皆习见此事，察其情伪，深要精详。盖缘四面王师，克期（阙八字）石雄、王宰，已据天井，卿当道又得石会，既失重关之，将弋在穴之妖，镇卫劲兵，皆临境上，城孤援绝，情计已穷，所以密将款词，归命上相，恐是偷安旬月，溃缓王师，稍得自完，复来侵轶。况馈运日有所费，春作渐已及时，劳我师徒，恐非至计。卿与其要约，令面缚来降，卿即驰至界首，亲自受纳。苟不如此，且须进军必不得因此迁延，令其得计。仍不得先受章表，便与奏闻。今赐与刘稹书白，想宜知悉。


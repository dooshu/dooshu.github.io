简师之贤

《皇甫持正集》有《送简师序》，云：“韩侍郎贬潮州，浮图之士，欢快以抃，师独愤起访余求序行，资适潮，不顾蛇山鳄水万里之崄毒，若将朝得进拜而夕死者。师虽佛其名，而儒其行；虽夷狄其衣服，而人其知。不犹愈于冠儒冠，服朝服，惑溺于经怪之说以致彝伦邪？”予读其文，想见简师之贤，而惜其名无传于后世，故表而出之。


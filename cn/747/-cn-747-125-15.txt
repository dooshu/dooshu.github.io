○慎择诸司寺监官诏

诸司职员，皆系奏补，当执役之际，悉藉公勤；及听选之时，尤资干敏。苟非慎择，渐致因循。应诸司寺监，今後收补役人，并须人材俊利，身言可采，书札堪中，自前行止，委无讹滥。勒本司关送吏部，引验人材，考校笔札，其中选者，连所试书迹及正身，引过中书，馀从前後格敕处分，仍每年祗得一度奏补。


遣兴


镜弄白髭须，如何作老夫 (1) 。浮生长勿勿 (2) ，儿小且呜呜 (3) 。忍过事堪喜 (4) ，泰来忧胜无 (5) 。治平心径熟 (6) ，不遣有穷途 (7) 。

(1) 《南史·齐·郁林王纪》：“高帝为相王镇东府时，年五岁，床前戏，高帝方令左右拔白发，问之曰：‘儿言我谁邪？’答曰：‘太翁。’高帝笑谓左右曰：‘是岂有为人作曾祖而拔白发者乎！’即掷镜镊。”《汉书·南粤传》：“老夫处越四十九年，于今抱孙焉。”

(2) 《大戴礼》：“君子终身守此勿勿也。”《颜氏家训》：“世中书翰，多称勿勿，相承如此，不知所由，或有妄言此‘忽忽’之残缺耳。按《说文》：勿者，州里所建之旗也，象其柄及三斿之形，取以趣民事，故匆遽者，称为勿勿。”

(3) 《史记·李斯传》：“歌呼呜呜，快耳目者，真秦之声也。”

(4) 裴度诗：“灰心缘忍事。”

(5) 陶潜诗：“慰情良胜无。”

(6) 谢朓《思归赋序》：“心之径也有域，而怀重渊之深。”

(7) 《吴越春秋》：“夫人赈穷途，少饭亦何嫌哉！”






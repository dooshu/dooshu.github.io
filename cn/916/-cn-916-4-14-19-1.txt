【酌贪泉赋诗】

〖《晋书》曰：隆安中。以隐之为龙骧将军、广州刺史。未至州二十里。地名石门。有水曰贪泉。饮者怀无厌之欲。隐之至泉所酌而饮之。因赋此诗。及在州。清操逾厉。〗

古人云此水。（《世说》注作石门有贪泉。《初学记》同。事类赋作岭南有一水。）一歃（《书钞》作饮。《初学记》、《御览》同。）怀（《书钞》或作重。或作直。《类聚》、《初学记》、《御览》作重。）千金。（事类赋作号曰贪泉深。）试（《类聚》作若。《白帖》、《御览》、事类赋同。）使（《书钞》或作令。）夷齐饮。终当不易心。（○《晋书》本传。《世说》新语德行篇注。《书钞》三十八、七十二。《类聚》五十。《初学记》八。《御览》二百五十六。事类赋七。万花谷六。《诗纪》三十六。又《白帖》七十七引心一韵。）


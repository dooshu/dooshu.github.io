明德皇后中祥赞佛文

伏以丙殿上仙四气俄周於岁律祗园荐福一人方极於?思是崇出世之良因以奉在天之神驭伏惟明德皇后高丘袭庆沙麓储祥作合神宗二纪式隆於阴教居尊长乐万方同仰於母仪俄运逼於真游固哀深於宸极今皇帝至仁守位尽礼事亲庆方洽於承顔悲忽纒於曷恃家邦异制勉遵易月之规霜露永怀弥切因心之感玄寝已终於远日忌辰爰及於中祥特就精蓝?修净供会南洲之开士崇西竺之妙缘庶凭大觉之深慈克证上生之圣果明德皇后伏愿宝乘悟法花界栖神受佛记於双林福星图於百世今皇帝伏愿万灵荐祉千圣垂休寿考无疆克叶山呼之数干戈载戢永扶海晏之祥然後愿亲贤毓德於懿藩辅弼宣猷於宰府羣后竭输忠之効庶邦坚共治之诚凡居普率之间共洽升平之化


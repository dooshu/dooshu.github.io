无爲论【幷序】

吾曾回向正觉，归依福田。友人劝吾仕，吾志不改，故着《无爲论》焉。

有奕叶公子者，联蝉七代，冠冕组望，多素纨黼衣绣裳，负长剑而耿耿，佩鸣玉而锵锵。时游稷下，或客於梁。闻英雄而豹变，听利害以龙骧。乃动朱履而驰宝马，振玉勒而曜金覊，之无爲先生之门，问曰：先生智德光融，嵩华无得以方其峻；道义淸远，溟海不足以喻其深。无学不窥，无事不达。容仪闲静，言笑温雅。至如释迦三藏之典，李君道德之书，宣尼六艺之文，百氏兼该之术，靡不详其津要，而采摭冲玄，焕乎若覩於镜中，炳乎若明於掌内。余闻天地之大德曰生，何以聚人曰财。是故老耼以爲柱史，庄周以爲园吏，东方持戟而不倦，尼父执鞭而不耻。寔万世【一作古】之师范，一时之高士。先生嘉遁卷迹，养德不仕，乃列子之所待，非通天下之至理。虽江海以爲荣，实缙绅之所鄙。

先生倏尔笑而应之曰：富之与贵，谁不欲哉？乃运而不通也。夫忠孝者，国家之急务也。申生、伍员，不得志也。怀道抱德，玄风之所尚。扬雄、东方，其职未高也。其大学者，不过儒墨，亦栖栖遑遑，多有不遂也。子所引之士者，情虽欲之，志不行也。忧喜不移其情，故可爲道者也。过此以往，焉足言哉？吾闻大人降迹，广树慈悲，破生死之樊笼，登涅盘之彼岸，阐三乘以诱物，去一相以归眞，有智者不见其去来，有心者莫知其终始。使得湛然常住，永绝殊涂，无变无迁，长袪百虑，恬然养神，以安志爲业；欲使自天佑之，吉无不利，舒卷随取，进退自然，遁逸无闷，幽居永贞，亦何荣乎？亦何鄙乎？子其得之，吾何失之？尘内方外，於是乎着。

公子恧然而有惭德，逡巡而退。


○禦虜策二

策 【 禦虜】

昔人云薦紳則守和親、介冑則言征伐、此大較也、今薦紳之所不察以為非、而介冑之所深然而囁嚅不敢出口者、莫要於和戎。而其名與便莫善於市易。夫魏絳之所陳、與韓安國嚴尤諸君子之所論辨、遠弗備載矣、請以宋事明之、夫以太宗時言則宋強而契丹弱、然無日不尋於兵中國之敗衄以拾數焉堅者摧、銳者折、至其甚不能庇天子乘輿之幄、以真宗時言則宋弱而契丹強、然自澶淵一盟、而南北之君臣與其民日拱手相樂於無事、聘問之使不絕、而宋之所以中契丹而飽其欲者、不過一郡數邑之資而巳、宋不察而仍其術以待本我中國之元昊、而歲賂之也。夫是以棄銀夏而重困中國是謂以弱志處強勢又不察而矯之。結女真而攻素所通好之契丹也。又不察而又矯之結蒙古而攻素所通好之女直也。又不能事女直與蒙古。兵搆而宋不社矣是謂以強志處弱勢然則宋之所謂失策者。不在於和。而在和之不終且厭棄武備也。夫用其和者於其戰者而國削。用其戰者於其和者而國亡。其較亦可思巳。今虜雖號強大鬬騎多、然其志不過欲得衣幣、次乃金錢而巳非必用尺一牘與中國講敵體也、非必欲冊尊號稱兄弟結甥舅也、吾捐一郡數邑之稅而付之忠實之邊吏、宣上命、微賜其酋長以奇麗繒帛之服有差而約勒士民、使與之互市不絕夫棄無用之絲枲。以易有用之戰馬。此其利甚巨。互市出於下而天子不與焉。此其體甚尊。可以弭寇可以減戍。可以乘郄而用間。可以乘暇而修武。此其謀甚博夫何憚於名而不為也。或曰辛壬之間則有敗謀者、用而辱國焉、如之何其再也、曰惡是何言也、藥石一也、有用之生人者。有用之殺人者則非藥石之罪也。故議和出於富氏而治出於秦氏而亂。議恢復出於岳氏而治。出於韓氏而亂。君子母姑求之於其名。以為美而遽從之。以為不美而遽廢之。求之於實可也


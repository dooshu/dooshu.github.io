○覆永平伯夫人趙氏請襲爵疏 【 外戚封爵】

吏科抄出、中軍都督府帶俸、巳故永平伯王偉妻夫人趙氏奏稱前事等因、奉　聖旨、吏部知道、欽此抄出到部送司、案查嘉靖八年十月內、該本部會議得公侯伯爵、非建立軍功、削平僣亂、大有功于社稷者、不授、其巳封襲、見任公侯伯者、令無終身之外、不許奏襲、此後皇親駙馬、俱要查照　祖宗舊制、不許夤緣請封、其有出自特恩、一時賞賚者、亦止照　祖宗朝故事、量授指揮千百戶等官、以榮終身等因、題奉　世宗皇帝聖旨、卿等既會議停當、外戚封爵、古未有、我　皇祖亦未有制典、魏定二國公、雖為戚里、實開國佐命靖難元勳、彭城惠安二伯、亦有軍功居半、都照舊襲封、其餘以為戚里濫膺重爵、名器既輕、人不知勸、見任的都當查革、中有于先朝恩命、及巳封者、姑與終身、子孫不許承襲、欽此、又查得嘉靖二十五年五月內、巳故安平侯方銳妻侯氏、奏要將庶長親男方承裕承襲父爵等因、該本部覆奉　世宗皇帝聖旨、陳后朕元配、比今日中官不同、功存濟難、伊父受恩未久、不為例、承裕准襲伯爵一輩。欽此欽遵、今該前因、通查案呈到部、看得中軍都督府帶俸巳故永平伯王偉妻夫人趙氏、奏要將男錦衣衛帶俸指揮僉事王棟承襲父爵一節、為照外戚之封伯爵、例不世襲、典制甚明、王棟難以援比、方承裕之事、查得十二年六月固安伯陳景行孫陳承恩、曾授都督同知、十七年四月都督同知鄭承憲男鄭國泰、授錦衣衛都指揮使、俱係特恩。原非定例。但王棟係中宮親弟、其恩禮視諸國泰似應稍加、臣等酌議封序有制、不宜過厚、以開門倖門。尊卑有等、亦宜差異、以存國體。今查都指揮使之上、則有都督僉事、與都指揮使並係正二品官、而衙門則崇、若酌量以授王棟、揆之鄭國泰、略為優厚、情理相安。但並非制典所載。臣等未敢擅便。伏乞聖裁、謹題請旨、

皇明經世文編卷之三百七十四終








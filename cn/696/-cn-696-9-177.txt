韩原泣

秦儿歌，楚儿舞，高冠广额咸阳贾。
排玉闼，登金堂，九卿侧足趋道旁（一解）。
朝入左掖门，暮出左掖门。
堂前众宾客，一一乘朱轩。
十日一休沐，香药杂上尊。
麒麟制君衣，袅蹄佐君飧（二解）。
得君欢，可君意，自谓百年长不弃。
恩去何时回，情断何繇系。
昔如石在山，今如水在地（三解）。
上君绶，为布衣。
怒未止，朅而归。
西市街，鼓𪔴𪔴，卫军簇簇呼摆围，君家舍人先横尸（四解）。
黄纸下，门已锁。
金吾将军夜列火，绯衣御史来上坐。
来上坐，出诏书。
一尺组，莫踌蹰。
城头挝鼓三更馀，使者复上青骊驹，何以载君广柳车（五解）。
田宅尽没官，不得名一钱。
堂前众宾客，一一归穷边。
先为人所畏，后为人所怜（六解）。





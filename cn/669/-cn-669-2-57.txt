57　復見天地之心　陽進陰退俱爲復　蘇舜欽復辨


王輔嗣復彖傳注以「寂然至无」爲復。又復大象注云：「冬至，陰之復；夏至，陽之復。」蘇子美辨其非。何云：「子美復辨一篇，出于程子之前，其聰明非尋常才士所及。」愚謂先儒云：「至静之中有動之端，所以見天地之心。」與「寂然至无」之説異矣。「冬至陰之復」，蓋如周子太極圖説「利貞誠之復」，就歸處言之。荆公曰：「陽以進爲復，初九是也；陰以退爲復，六二、六三、六四是也。」

【元圻案】王弼復彖傳注曰：「復者，反本之謂也。天地以本爲心者也。凡動息則静，静非對動者也；語息則默，默非對語者也。然則天地雖大，富有萬物，雷動風行，運化萬變，寂然至无，是其本矣。故動息地中，乃天地之心見也。」復大象正義曰：「復爲反本，静爲動本。冬至一陽生，是陽動用而陰復於静也；夏至一陰生，是陰動用而陽復於静也。」〇蘇子美復辨曰：「復，其見天地之心乎？王弼解云：『復者，反本之謂。天地以本爲心，寂然至無，是其本也，故動息地中，乃天地之心見矣。』予竊惑焉。夫復也者，以一陽始生而得名也。彖曰『剛反』，又曰『剛長』，安得謂寂然至無耶？安得謂動息耶？象曰『雷在地中』，雷者陽物也，動物也，今在地中，則是有陽動之象也。輔嗣昧舉卦之體，乃以寂然至無爲復，斯失之矣。又云『冬至陰之復，夏至陽之復』，何冬夏陰陽之不辨耶？」〇元胡氏一桂易本義附録纂注引朱子語録：「鄭兄問『程傳云先儒皆以静見天地之心』，因舉王輔嗣『寂然至无乃天地之心』。曰：『他説元是亂説，若静處説无，不知下面一畫作甚麽。』又：『程子以動之端乃天地之心。動乃心之發處，何故云天地之心？』曰：『此須就卦上看，上坤下震，坤是静，震是動，十月純坤當貞之時，萬物收斂，寂然無蹤跡，到此一陽復生，便是動。然不直下動字，却云動之端，端又從此起，雖動而物未生，未到大動處。凡發生萬物，都從這裏起，豈不是天地之心？』」〇荆公説，見周易義海撮要復六二。〇蘇子美，名舜欽，參知政事易簡之孫。舉進士，官至大理評事、集賢校理。宋史有傳。歐陽公序其集曰：「子美之齒少於予，而予學古文反在其後。」






射妖


东魏武定四年，后齐神武作宰，亲率诸军，攻西魏于玉壁。其年十一月，帝不豫，班师。将士震惧，皆曰：“韦孝宽以定功弩射杀丞相。”西魏下令国中曰：“劲弩一发，凶身自殒。”神武闻而恶之，其疾暴增，近射妖也。《洪范五行传》曰：“射者，兵戎祸乱之象，气逆天则祸乱将起。”神武行，殿中将军曹魏祖谏曰：“王以死气逆生气，为客不利，主人则可。”帝不从，顿军五旬，频战沮衄。又听孤虚之言，于城北断汾水，起土山。其处天险千余尺，功竟不就，死者七万。气逆天之咎也。其年帝崩。明年，王思政扰河南。

武平，后主自并州还邺，至八公岭，夜与左右歌而行。有一人忽发狂，意后主以为狐媚，伏草中弯弓而射之。伤数人，几中后主。后主执而斩之。其人不自觉也。狐而能媚，兽之妖妄也。时帝不恤国政，专与内人阉竖酣歌为乐。或衣褴缕衣，行乞为娱。此妖妄之象。人又射之，兵戎祸乱之应也。未几而国灭。






○停止廬州開礦疏 【 停止開礦】

該臣會同按臣安文璧、劄行兵備僉事楊繼先、申稱百戶王遇桂、具　奏、議於南直隸寧池等府開礦、併及廬州、??雨田皿?属州縣、多係水田、惟六安霍山二州縣、與鳳陽府霍丘縣連界、巉石嵯峩、間有坑洞、相傳為礦。去　皇陵僅二百里。洪武初年。設六安衛官軍防守。嚴禁開採。是我　太祖之為　皇陵慮何深遠也。萬曆二十三年、水渰泗州　祖陵、議欲繇廬州開河洩淮水於巢湖以達於江。而識者謂　皇陵過脉之地。聖子　神孫鍾靈毓秀、恐有差失、是以中止、繇此觀之昔日且不敢以泗　陵之渰。以洩　皇陵之氣。矧今日可為不急之役。而遍鑿諸山。以斷來龍之脉乎。萬曆二十四年間、有詹事府錄事曾長慶、妄以巳意、疏題謂霍丘六安之間、可以開礦、戶部覆議、謂廬州去　皇陵不遠、恐傷來脉、題奉　欽依停止、是當事諸臣。皆知其萬無可開之理。第不察氣脉之自來。則不知利害之最切。用是畧敘來歷以便觀覽。按　皇陵龍穴。自岷山發脉。蜿蜒而來。江界乎南。淮界乎北。繇英霍至于舒城。復起少祖之山。高矗連雲。名曰猪頭尖。折而左。則為武涉諸山。而盡于六安。折而右。則為鹿起諸山。繇廬江無為而盡于裕溪江口。其中抽一枝則為紫蓬雞鳴諸山。橫?合肥而為遠障。復行百里。起平頂大紅諸山。雄峙定遠而為近障。仍出洋三十里。方結禁穴。以鍾　王氣。而肇子孫萬世　帝王之業。以鳳凰山為案。濠梁為水口。如巢如和。皆其後托。而如淮如揚。則其餘氣也。譬人一身。丹田其結穴之處。而咽喉其過脉之衝。咽喉受傷。則呼吸不續而命蒂其能固乎。夫　國家之根本在　皇陵。而　皇陵之過脉在廬陽。舉事一不當。異日誰任其咎。即今北直隸地方。凡聯絡　天壽諸陵。以近况遠立言得開諭之體如昌平州居庸關等處。週圍三百里外。礦不敢開。則　皇陵過脉之不可開礦。尤彰明較著矣。該臣復會同廵按直隸監察御史安文璧、看得百戶王遇桂所　奏寧國池州等府開礦、必及廬州六安等處、但六安山聯絡鳳陽僅二百里許。山川磅礡、　王氣所鍾、寔我　太祖龍飛之地、　皇祖肇基之所、故鳳陽為江北首郡。不設城垣。六安礦洞。洪武初年。設有衛所官軍以防禁之盖俱以　皇陵為靈秀所鍾。不敢擅興工作。不許擅行開采。何其慎也。臣等謹將地界之聯近、　龍脉之來歷、繪圖進　覽、伏望　皇上　勑下戶部、將六安山採礦事情、　早賜停止、庶足以慰　祖宗在天之靈、而綿　國家無疆之祚矣、


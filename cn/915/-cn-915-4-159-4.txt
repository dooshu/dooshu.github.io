◇上疏豫通帝意

臣闻仁君广山薮之大，纳切直之谋；忠臣尽謇谔之节，不畏逆耳之害。是以高祖舍周昌桀纣之譬，孝文嘉爰盎人豕之讥，武帝纳东方朔宣室之正，元帝容薛广德自刎之切。昔晋平公问于叔向曰：「国家之患孰为大？」对曰：「大臣重禄不极谏，小臣畏罪不敢言，下情不上通，此患之大者。」公曰：「善。」于是下令曰：「吾欲进善，有谒而不通，罪至死。」今明诏崇高宗之德，推宋景之诚，引咎克躬，咨访群吏。言事者见杜根、成翊世等新蒙表录，显列二台，必承风响应，争为切直。若嘉谋异策，宜辄纳用。如其管穴，妄有讥刺，虽苦口逆耳，不得事实，且优游宽容，且优游宽容，以示圣朝无讳之美。若有道之士，对问高者，宜垂省览，特迁一等，以广直言之路。（《后汉·陈忠传》，又略见袁宏《后汉纪》十七）


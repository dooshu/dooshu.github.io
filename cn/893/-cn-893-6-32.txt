勐虎行





按《乐府诗集》：王僧虔《技录》：相和歌平调七曲内有《勐虎行》，古辞云：“饥不从勐虎食，暮不从野雀栖。野雀安无巢，游子为谁骄。”盖取首句二字以命题也。



朝作勐虎行，暮作勐虎吟。肠断非关陇头水，[一]泪下不为雍门琴。[二]旌旗缤纷两河道，[三]战鼓惊山欲倾倒。秦人半作燕地囚，[四]胡马翻衔洛阳草。一输一失关下兵，朝降夕叛幽、蓟城。[五]巨鳌未斩海水动，鱼龙奔走安得宁。

[一]《陇头歌》：“陇头流水，呜声幽咽。遥望秦川，肝肠断绝。”详见二卷注。



[二]《说苑》：雍门子周以琴见孟尝君，孟尝君曰：“先生鼓琴亦能令文悲乎?”雍门子周曰：“臣之所能令悲者，穷穷焉固无乐已，臣一为之徽胶援琴而长太息，则流涕沾襟矣。今若足下，千乘之君也，虽有善鼓琴者，固未能令足下悲也。然臣之所为足下悲者，事也。夫声敌帝而困秦者，君也。连五国之约，南面而伐楚者，又君也。天下未尝无事，不从则横，从成则楚王，横成则秦帝。楚王、秦帝而报仇于弱薛，譬之摩萧斧而伐朝菌也，必不留行矣。天下有识之士无不为足下寒心者。千秋万岁之后，庙堂必不血食矣。高台既以坏，曲池既以渐，坟墓既以下而青廷矣。婴儿竖子樵采薪荛者，蹢躅其足而歌其上，众人见之无不愀焉为足下悲之曰：夫以孟尝君尊贵乃可使若此乎?”于是孟尝君泫然泣，涕承睫而未陨。雍门子周引琴而鼓之，徐动宫征，微挥羽角，切终而成曲。孟尝君涕浪汗增，欷而就之曰：“先生之鼓琴，令文若破国亡邑之人也。”



[三]《家语》：旌旗缤纷，下蟠于地。《韵会》：缤纷，杂乱之貌；一曰盛也。两河道谓河南、河北两道也。



[四]《太平御览》：《三秦记》曰：荆轲入秦，为燕太子报仇，把秦王衣袖曰：“宁为秦地鬼，不为燕地囚。”



[五]《通鉴》：天宝十四载十一月，安禄山发所部兵以同罗、奚、契丹、室韦凡十五万众，反于范阳。引兵而南，步骑精锐，烟尘千里，鼓噪震地。时海内久承平，百姓累世不识兵革，猝闻范阳兵起，远近震骇，所过州县望风瓦解。十二月，陷东京。丙戌，高仙芝将五万人发长安。上遣宦者边令诚监其军，屯于陕。会封常清战败，帅余众至陕，谓仙芝曰：“潼关无兵，若贼豕突入关，则长安危矣。陕不可守，不如引兵先据潼关以拒之。”仙芝乃帅见兵西趣潼关。贼寻至，官军狼狈走，无复部伍，士马相腾践，死者甚众。至潼关，修完守备，贼至不得入而去。临汝、弘农、济阴、濮阳、云中诸郡，皆降于禄山。边令城入奏事，具言仙芝、常清挠败之状，且云：“常清以贼摇众，而仙芝弃陕地数百里。”上大怒，遣令城赍敕即军中斩仙芝、常清。太白意以仙芝不战而走，损伤士马，既一输矣；明皇不责以桑榆之效，而按以失律之诛，非又一失着乎?盖高将本非孱帅，弃灵宝而守潼关，旧史谓贼骑至，关已有备，不能攻而去，仙芝之力也。是其策亦非谬。计自出军至被戮仅仅十八日，驱乌合之兵，当鸱张之虏，为日无多，徒以宦者一言而遽弃干城之将，太白盖深以为非矣。又按《通鉴》：十二月，常山太守颜杲卿起兵，命崔安石等徇诸郡云：“大军已下井陉，朝夕当至，先平河北诸郡。先下者赏，后至者诛。”于是河北诸郡响应，凡十七郡皆归朝廷。其附禄山者，唯范阳、卢龙、密云、渔阳、汲、邺六郡而已。杲卿起兵裁八日，守备未完，史思明、蔡希德引兵皆至。壬戌，城陷。史思明、蔡希德引兵击诸郡之不从者，所过残灭。于是广平、钜鹿、赵、上谷、博陵、文安、魏、信都等郡，复为贼守。“朝降夕叛幽蓟城”，当指此事。旧注引史思明归降复叛事，非是。



颇似楚汉时，翻覆无定止。朝过博浪沙，[一]暮入淮阴市。[二]张良未遇韩信贫，刘、项存亡在两臣。[三]暂到下邳受兵略，来投漂母作主人。贤哲栖栖古如此，今时亦弃青云士。有策不敢犯龙鳞，[四]窜身南国避胡尘。宝书玉剑挂高阁，[五]金鞍骏马散故人。昨日方为宣城客，掣铃交通二千石。[六]有时六博快壮心，绕床三匝呼一掷。[七]

[一]《潜夫论》：留侯张良，韩公族，姬姓也。秦始皇灭韩，良散家赀千万为韩报仇，击始皇于博浪沙中，误椎副车。秦索贼急，良乃变姓为张，匿于下邳，遇神仙黄石公遗之兵法。及沛公之起也，良往属焉。



[二]《史记》：韩信，淮阴人也。钓于城下，诸母漂，有一母见信饥，饭信，竟漂数十日。信谓漂母曰：“吾必有以重报母。”母曰：“吾哀王孙而进食，岂望报乎?”汉五年，信为楚王，至国召所从食漂母，赐千金。韦昭曰：“以水击絮为漂。”



[三]《晋书·熊远传》：刘、项存亡，在此一举。



[四]《韩非子》：夫龙之为虫也，可扰狎而骑也，然其喉下有逆鳞径尺，人有婴之，则必杀人。人主亦有逆鳞，说之者能无婴人主之逆鳞，则几矣。



[五]《春秋考异邮》：孔子使子夏等十四人求周史记，得百二十国宝书。《说苑》：襄成君衣翠衣，带玉剑。



[六]唐时官署多悬铃于外，有事报闻，则引铃以代传呼。掣，曳也。掣铃，即引铃也。《汉书》：郡守，掌治其郡，秩二千石。景帝中二年更名太守。《册府元龟》：二千石者，今之刺史也。



[七]《史记》：“斗鸡走狗，六博蹋鞠。”《索隐》曰：王逸云：博，箸也。行六棋，故云六博。《说文》：簙，局戏也。六箸十二棋也。古者乌胄作簙。《晋书》：刘毅于东府聚樗蒱大掷，一判应至数百万，余人并黑犊以还，惟刘毅次掷得雉，大喜，褰衣绕床叫，谓同坐曰：“非不能卢，不事此耳!”



楚人每道张旭奇，[一]心藏风云世莫知。三吴邦伯皆顾盼，[二]四海雄侠两追随。萧、曹会作沛中吏，[三]攀龙附凤当有时。[四]溧阳酒楼三月春，[五]杨花茫茫愁杀人。胡雏绿眼吹玉笛，吴歌《白纻》飞梁尘。[六]丈夫相见且为乐，槌牛挝鼓会众宾。[七]我从此去钓东海，得鱼笑寄情相亲。[八]

[一]《宣和书谱》：张旭，苏州人，官至长史。初为常熟尉，时有老人持牒求判，信宿又来。旭怒而责之，老人曰：“爱公墨妙，欲家藏，无他也。”老人因复出其父书，旭视之，天下奇笔也，自是尽其法。旭喜酒，叫呼狂走方落笔。一日，酒酣，以发濡墨作大字。既醒，视之，自以为神，不可复得。尝言初见担夫争道，又闻鼓吹，而知笔意。及观公孙大娘舞剑，然后得其神。其名本以颠草，至于小楷、行书又复不减草字之妙。其草字虽奇怪百出，而求其源流，无一点画不该规矩者。或谓张颠不颠者，是也。后之论书，凡欧、虞、褚、薛皆有异论，至旭，无非短者。



[二]《水经注》：吴后分为三，世号“三吴”，吴兴、吴郡、会稽也。《书·召诰》：命庶殷侯甸男邦伯。《孔传》曰：邦伯，方伯，即州牧也。



[三]《史记》：曹参者，沛人也。秦时为沛狱掾，而萧何为主吏，居县为豪吏矣。



[四]《汉书》：攀龙附凤，并乘天衢。



[五]溧阳县以在溧水之阳而名，本汉旧县，属丹阳郡。唐时属江南道之宣州。



[六]《晋书》：白纻舞，按：舞辞有巾袍之言，纻本吴地所出，宜是吴舞也。晋俳歌又云：“皎皎白绪，节节为双。”吴音呼绪为纻，疑白纻即白绪也。《七略》：汉兴，鲁人虞公善雅歌，发声尽动梁上尘。



[七]《史记》：魏尚为云中守，五日一椎牛，飨宾客、军吏、舍人。《说文》：“椎，击也。”《韵会》：“挝，击也。”



[八]《庄子》：任公子投竿东海，旦旦而钓。



琦按：是诗当是天宝十五载之春，太白与张旭相遇于溧阳，而太白又将遨游东越，与旭宴别而作也。于时，禄山叛逆，河北、河南州郡相继陷没，故有“旌旗缤纷两河道，战鼓惊山欲倾倒”之句。高仙芝所率之兵，多关中子弟，今既败走，半为贼所擒虏，故有“秦人半作燕地囚”之句。又《唐书·李泌传》言：“贼掠子女、玉帛，悉送范阳。”是又“燕地囚”之一证也。东京既陷，则胡骑充斥，遍于郊圻，故有“胡马翻衔洛阳草”之句。明皇听宦者之谗，不责仙芝以孟明之效，而即加以子玉之诛，是贼再胜而官军再败也，故有“一输一失关下兵”之句。常山太守颜杲卿起兵讨贼，河北十七郡皆归朝廷，及常山破败，河北诸郡复为贼守，故有“朝降夕叛幽、蓟城”之句。禄山方炽，未能授首，天下将帅疲于奔命，故有“巨鳌未斩海水动，鱼龙奔走安得宁”之句。以下泛引张、韩未遇之事，以起己之怀长策而见弃当时，窜身南国，流寓宣城，书剑萧条，仅寄壮心于六博，宜其有肠断泪下之悲矣。“张旭”以下六句，皆是美旭之词。旭尝为常熟尉，故以沛中豪吏比之，而赏其胸藏风云，知其必有遇合之时也。“溧阳酒楼”，指其相会之地，“三月”“杨花”，记其相遇之时。“丈夫相见且为乐，槌牛挝鼓会众宾”，想见一时在会诸人，多有四海雄侠，非龌龊俦伍，倾心倒意，其乐宜矣。而太白于此，又将有东越之游，故曰“我从此去钓东海，得鱼笑寄情相亲”，以示眷恋不忘之意。诗之大旨最为明晰。杨、萧二氏以“秦人半作燕地囚”，为西京破后之事；“一输一失关下兵”，为哥舒翰灵宝败绩，潼关失守；“朝降夕叛幽、蓟城”，为史思明奉表归降，已复背叛。此皆十五载春三月以后事，引证殊欠甄确。或谓天宝十五载以前长安未破，则与“秦人半作燕地囚”之句不合；河北十七郡虽归朝廷，而幽州乃范阳郡，蓟州乃渔阳郡，二州实为贼守，则与“朝降夕叛幽、蓟城”之句不合，似未可以旧说为非也。琦按：刘昫《唐书》：高仙芝领飞骑、骑及朔方、河西、陇西应赴京兵马，并召募关辅五万人，继封常清出潼关进讨，是其兵多秦人也。既败之后，半为燕人囚执，据此引证有何不合?至于河北一道俱为禄山所管辖之地，故举其大势而言曰“幽、蓟”。又按《唐书·地理志》，河北道盖古幽、冀二州之境。“蓟”字或是“冀”字之讹，亦未可定。若必据文责实，则思明之以幽、蓟降也，在至德二载之十二月；其叛也，在乾元元年之十月，相去一年，“朝降夕叛”之句与此亦不相合，而与杲卿起兵，八日之间而诸郡降叛相寻，则甚当矣。况思明背逆之时，在太白流夜郎之后，诗中并无一语言及，而窜身南国，作客宣城，正天宝十五载时事，乃历历言之，故予断以为是年所作而无疑耳。或曰：张旭生卒，诸书皆无考，何以知是时尚在而与白相遇耶?琦按：长史有乾元二年帖，见《山谷集》中，据此推之，则其时尚在可知矣。至萧氏訾此诗非太白之作，以为用事无伦理，徒尔肆为狂诞之词，首尾不相照，脉络不相贯，语意斐率，悲欢失据，必是他人诗窜入集中者。苏东坡、黄山谷于“怀素草书”、“悲来乎”、“笑矣乎”等作，尝致辩矣。愚于此篇亦有疑焉。今细阅之，其所谓无伦理、肆狂诞者，必是“楚、汉翻覆”，“刘、项存亡”等字，疑其有高视禄山之意，而不知正是伤时之不能收揽英雄，遂使逆竖得以苍狂耳，何为以数字之辞而害一章之意耶?至其悲也，以时遇之艰；其欢也，以得朋之庆。两意本不相碍，首尾一贯，脉络分明，浩气神行，浑然无迹，有识之士自能别之。






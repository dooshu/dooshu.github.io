吴六益招饮梅花书屋分韵

其一


先生元北郭，卜筑见西山。
花影共成幄，莺声独闭关。
酒从田父贳，诗让布衣閒。
风格君偏老，黄初大历间。

其二

野棠才覆槛，春水欲平阶。
高隐羡之子，狂歌许我侪。
人伦宗有道，姓字隶无怀。
采药横山曲，长镵与尔偕。

其三

自尔匡庐返，文章转益工。
乱峰收杖底，瀑布在斋中。
画壁游宗炳，清樽对孔融。
论文吾不逮，暮齿幸相同（六益与余同甲寅。）。

其四

共着寻山屐，来看注水经。
柳摇书幌碧，竹影酒杯青。
胜地过濠濮，知音忆敬亭。
何由对明烛，高话问三星（敬亭谓愚山施君也。）。


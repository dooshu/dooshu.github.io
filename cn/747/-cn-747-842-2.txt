○对举似己者判

丙充使举似己者，御史纠按，丙称但成三物，唯善能之。

父教子忠，为臣不易。知人则哲，惟帝称难。任官惟良，底禄以德。莫不进方正之士，献贤能之书。诗咏绣裳，礼设庭燎。衣冠济济，鸣玉而来朝。文雅锵锵，望金门而待诏。祁大夫之请老，内选其亲。范文子之让能，岂遗其旧。皆举不失职，义不在私。晋国建其一官，鲁史成其（一作乎）三物。士遇知己，惟其似之。睹星使之来仪，长歌或朴。览霜台之纠谬，反示（疑）狐裘。宁假有辞，自然无咎。


冬夜醉宿龙门，觉起言志





《通典》：河南府河南县有阙塞山，俗曰龙门。《太平寰宇记》：阙塞山，《左氏传》：晋赵鞅纳王，使女宽守阙塞。服虔谓“南山伊阙”是也。杜预注，洛阳西南伊阙口也，俗名龙门。



醉来脱宝剑，旅憩高堂眠。中夜忽惊觉，起立明灯前。开轩聊直望，晓雪河冰壮。哀哀歌苦寒，[一]郁郁独惆怅。傅说板筑臣，李斯鹰犬人。[二]欻起匡社稷，[三]宁复长艰辛。而我胡为者?叹息龙门下。富贵未可期，殷忧向谁写?[四]去去泪满襟，举声《梁甫吟》。[五]青云当自致，[六]何必求知音?

[一]古乐府有《苦寒行》，因行役遇寒而作。



[二]傅说板筑，见廿二卷注。李斯鹰犬，见三卷注。



[三]《韵会》：欻，暴起也。陈琳《为袁绍檄豫州文》：“举师扬威，并匡社稷。”



[四]阮籍诗：“感物怀殷忧。”李善注：“《韩诗》曰：‘耿耿不寐，如有殷忧。’《诗·国风》：‘以写我忧。’《毛传》曰：‘写，除也。’”



[五]《梁甫吟》，见三卷注。



[六]《史记·范睢传》：“不意君能自致于青云之上。”






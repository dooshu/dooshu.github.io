○送宁国范明府诗序

近制，凡得仕于王者，岁登名于吏部，吏部则必参其等列，分而合之，率三十人以为曹，谓之甲。名书为三，其一藏之有司，其二藏之中书洎门下。每大选置大考绩，必关决会验而视其成。（成，谓成事品式。）有不合者，下有司，罢去甚众。由是吏得为奸以立威，贼知以弄权，诡窃窜易，（诡，古委切。窜，取乱切。）而莫示其实。必求端悫而习于事、辩达而勤其务者，命之官而掌之。居三年，则又益其官而后去其职。（益，迁也。）

有范氏传真者，始来京师，近臣多言其美。宰相闻之，用以为是职。在门下，甚获休问。初命京兆武功尉。既有成绩，复于有司，为宣州宁国令。咸曰：由邦畿而调者，命东西部尉以为美仕。范生曰：“不然。夫仕之为美，利乎人之谓也。与其给于供备，孰若安于化导。故求发吾所学者，施于物而已矣。夫为吏者，人役也。役于人而食其力，可无报耶？今吾将致其慈爱礼节，而去其欺伪凌暴，以惠斯人，而后有其禄，庶可平吾心而不愧于色。苟获是焉，足矣。”季弟为殿中侍御史，（《旧史·范传正传》：言自渭南尉拜监察殿中侍御史。时又有范传式、传规皆中第。）以是言也告于其僚，（公时为监察御史，与传正为僚。）咸悦而尚之。故为诗以重其去，而使余为序。


31　魏鄭公砥柱銘　挂冠莫顧過門不息　諸書言禹冠挂不顧


魏鄭公砥柱銘：「挂冠莫顧，過門不息。」淮南子原道訓云：「禹之趨時，冠挂而不顧，履遺而不取。」鹽鐵論相刺篇云：「簪墮不掇，冠挂不顧。」

【集證】玉海三十一：「司馬公曰：唐太宗刻銘底柱之陰，魏鄭公撰。字幾没，然殘缺僅可讀。」

【元圻案】吴越春秋亦云：「禹傷父功不成，循江泝河，盡濟甄淮，乃勞身焦思以行。七年聞樂不聽，過門不入，冠挂不顧，履遺不緝。」〇輿地廣記十三：「陝縣有禹貢底柱山，山有三門，河所經，唐太宗勒銘於此。」






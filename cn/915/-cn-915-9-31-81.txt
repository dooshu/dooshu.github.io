◇奏弹王源

给事黄门侍郎、兼御史中丞、吴兴邑中正臣沈约稽首言：臣闻齐大非偶，著乎前诰；辞霍不婚，垂称往烈。若乃交二族之和，辨伉合之义，升降窳隆，诚非一揆。固宜本其门素，不相夺伦，使秦、晋有匹，泾、渭无舛。自宋氏失御，礼教雕衰，衣冠之族，日失其序，姻娅沦杂，罔计厮庶。贩鬻祖曾，以为贾道；明目腆颜，曾无愧畏。若夫盛德之胤，世业可怀。栾却之家，前徽未辽。既壮而室，窃赀莫非皂隶；结礻离以行，箕帚咸失其所。志士闻而伤心，旧老为之叹息。自宸历御寓，弘革典宪，虽除旧布新，而斯风未殄。陛下所以负衣兴言，思清弊俗者也。臣实儒品，谬掌天宪，虽埋轮之志，无屈权右，而狐鼠微物，亦蠹大猷。风闻东海王源，嫁女与富阳满氏，源虽人品庸陋，胄实参华。曾祖雅，位登八命；祖少卿，内侍帷幄；父睿，升采储闱，亦居清显。源频叨诸府戎禁，豫班通彻，而托姻结好，唯利是求，玷辱流辈，莫斯为甚。源人身在远，辄摄媒人刘嗣之到台辩问，嗣之列称吴郡满璋之，相承云是高平旧族。宠奋胤胄，家计温足，见托为息鸾觅婚。王源见告穷尽，即索璋之簿阀。见璋之任王国侍郎，鸾又为王慈吴郡正合主簿。源父子因共详议，判与为婚。璋之下钱五万，以为聘礼。源行丧妇，又以所聘馀直纳妾。如其所列，则与风闻符同。窃寻璋之姓族，士庶莫辩，满奋身殒西朝，胤嗣殄没，武秋之後，无闻东晋，其为虚托，不言自显。王满连姻，实骇物听；潘、杨之睦，有异於此。且买妾纳媵，因聘为资，施衿之费，化充床第，鄙情赘行，造次以之。纠慝绳违，允兹简裁，源即主。臣谨案南郡丞王源，忝藉世资，得参缨冕，同人者貌，异人者心，以彼行媒，同之抱布。且非我族类，往哲格言，薰获不杂。闻之前典，岂有六卿之胄，纳女於管库之人；宋子河鲂，同穴於舆台之鬼。高门降衡，虽自己作；蔑祖辱亲，於事为甚。此风弗翦，其源遂开，点世尘家，将被比屋。宜置以明科，黜之流伍。使已污之族，永愧於昔辰，方媾之党，革心於来日。臣等参议，请以见事免源所居官，禁锢终身，辄下禁止视事如故，源官品应黄纸。臣辄奉白简以闻。臣约诚惶诚恐云云。（《文选》。）


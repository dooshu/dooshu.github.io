○聚米为山赋（以“明知险易，寇敌成擒”为韵）

有山负固兮远不可窥，规模之於米兮了然可知。象在其中，则远而视近；积而能散，故高以就卑。所以举一隅而必状，投一溢而增危。峙乃糗粮，始觌必盈之积。尘其糠秕，俄分不让之为。爰将取法，非曰作伪。初识聚米之夫，反为乐山之智。同远近无拔蛇之患，殊轻重去压卵之易。善於阵者，谓我幄内师谋；昧於事者，谓我军前儿戏。於是高卑殊状，岩壑再辟。爰分杵臼之资，写彼邱陵之积。持一撮之多，谓能作固；迷方寸之地，已疑见敌。操量鼓者，早讶於拔山；充糜粥者，旋惊其茹石。若其似朽疑驳，如呀欲平。防之於十手所指，负之於五斗而盈。无还三十之车，侔於造化；酷似五千之仞，势亦崇成。且夫或以筲藏，乍疑箕敛。搜其存廪之实，屹作捍邦之险。削培娄而蔽帚呈功，吐岑兮括囊未掩。於是太白忽峙，玉山宛呈。簸持兮阴灵乍泄，转捧兮云掌俄生。偕病马之冈，莫知其远；指亡羊之路，不见而明。然以小方大，布新除旧。有怀狗盗之虞，无辞蚁壤之漏。爰谋爰度，方同数米之人；为冈为陵，不是倾仓之寇。是知进退由己，高下在心。克尽崇卑之势，难均筲斗之斟。勿谓君前尝巧，事外求音。功早登於九仞，虏何逃於七擒。


○对泽中得堇判

〈王祖毋饥病。立冬刘公孙因泽中取土，得堇粟，遗之。後有火过於西邻，邻告云妖，有司科之。使司奏请旌异。〉

至诚感神，天道应善，虽欲蔽德，其如予何？王祖毋病既日臻，甘脆盖阙；刘公孙孝惟天性，垦凿多勤。坐北堂而摇魂，仰南陔而结思。是赖天灵其鉴，地输其珍，绿堇欺霜而沓荣，红粟无稼而呈粒，此一奇也。又何如焉？况丹焰飞空，以灾糜竺之室；元应必感，不昧刘殷之家。邻者奚愚，以厚诬而害物；有司何酷，载重诘而伤仁。明哉使乎！清识远矣。举直错枉，扬於王庭，蒙虽不才，请从斯矣。

张大吉

大吉，开元朝擢书判拔萃科。


○劉大中丞 【 閩調浙兵】

閩中自調浙兵以來、三見蕩平、屢經克犍、莫非其力、而浙兵破巢之所俘獲。計功之所賚予。數亦不貲。故閩地倚賴於浙兵。浙兵屢趨于閩地。情事之必至者也。但一人入伍。則必授一人之糧。一日在營。則必給一日之食。即境內用兵。亦不容少。浙兵赴閩浙兵刊之而浙中撫道甚以為不便張銅梁在浙頗患此事數與閩中爭之而不知閩中亦患浙兵之踰額也况越境乎。先年募兵於浙移文未始相聞、浙人皆聞大寇在閩不啻蠅集蟻聚、甚者不繇本院本鎮率多私募私投、彼既擁眾而來。驅之出境。恐激生變。故譚公不得為之收兵入伍。縛其首事者重繩之。當是時寇患方亟。正仰給于外援。軍儲所供。可取辦于內帑。故譚公猶可調停隱忍。然巳非其本心也。於是定為分班、移咨請發、正欲假借公法、禁止私圖、非惟在浙得弭戢於方來、而在閩亦懲艾於既往矣、其後趙公與譚公意見未恊文法頗繁、後之募兵、或咨或否、又一變也、及某受事之始、僅餘帑銀一萬七千、而未給當年功級、及該季月粮、不啻八萬、某朝不謀夕、焦勞萬端、幸而仰藉寵靈境內無警、即以省一日之食、一人之糧、於某誠幸矣、繼而浙人得翁開府於閩、有若二天、何者、謂翁視天下猶一家、視不肖為同氣也、某恪守成議、凡事必稟命而後行、亦恐舊任義烏或有藉口子民、託名報效、如譚公舊時所苦者、誠欲申明紀法、以寢其謀耳、承翁力排眾議、發兵如期功被八閩、非直一人之私感也近以義烏縣徐知縣妄報放班兵數十無一歸厪翁致疑、責閩查發、夫放班舊例、出境則有犒賞在省院道親臨教塲給之、在路則有行糧、沿途府縣查照長單給之、統押則屬偏禆、過關則報期日、有司卷牒、在在可查、若既出境而復私留。各兵何所給餉。此可坐照而知也、至若班兵更番、務照成籍點發、律以文法、允宜遵行、揆之人情似甚不便、何者、浙兵赴戍率以慕利而來。得利而歸者。則保身之念重。而改他圖。不得利而歸者。則趨事之氣衰而復本業。兼以家人生產。各有緩急、死亡疾病。不無參差。必順其情之所樂從。然後可以鼓其氣而使有勇。自昔浙兵在省。亦莫不然。如必人人定籍歲歲更番。彼之所利者幾何乃束身而編遠戍惡能強以必從哉今之計。但當禁踰額之兵。不當問補伍之數。翁以為何如。各兵下班、必赴軍門、查發原籍、似亦便事、但自江山至省自省至金華、肅伍而行、非二十餘日不可、一切行糧夫船之費歲計頗多况既經二旬、又當議月糧矣如自閩給、閩方絀乏、似難於常額之外、加此供需、如自浙給、則以境外之役而費境內之財、惟翁所裁耳、閩中近練主兵三營。漸有成效。今所取發。巳减浙兵三千。自後則主兵以漸而增浙兵以漸而減則應募者日少。操兵者日銷。不假科條不煩文法而兵端弭矣。


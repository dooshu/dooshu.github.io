列传第二十 者勒蔑〔也孙帖额〕　忽必来　者别


者勒蔑，兀良合氏。父札儿赤兀歹，与烈祖有旧。太祖初生，札儿赤兀歹以貂鼠裹袱献。时者勒蔑亦在襁褓，言于烈祖，请俟长大为太祖服役。及太祖娶光献皇后，往见王罕于土兀剌河，归至不儿罕山，札儿赤兀歹率者勒蔑来附。者勒蔑与博尔术及太祖弟别勒古台，从太祖避蔑儿乞之难，捍御甚力。后者勒蔑之弟察兀儿罕亦慕义归于太祖，太祖称汗，命者勒蔑与博尔术为众怯薛长。

太祖与泰亦兀赤战于斡难河，颈疮甚，者勒蔑吮其血。至夜半，太祖始苏，渴索饮。者勒蔑裸入敌营，挈一桶酪返，来往无觉者。调酪饮太祖，遂愈。太祖问：“何为裸入敌营？”者勒蔑曰：“我如被擒，便谓本欲来降，事觉解衣就戮，乘间得脱走。彼必信我言而用我，可以盗马驰归。”太祖嘉叹之。自是人称为者勒蔑乌该，乌该者，译言大胆贼也。

及王罕来袭，太祖分军于卯温都赤山，以者勒蔑为前锋，败之。太祖攻乃蛮太阳罕，以者勒蔑与者别、忽必来、速不台为前锋，一战擒之。太祖即皇帝位，大封功臣，授者勒蔑千户，赦罪九次。其子也孙帖额为豁儿赤，千人之长。者勒蔑弟察兀儿孩，亦授千户，太祖使为哈萨儿使者，伪请降于王罕，事具王罕传。

者勒蔑与者别、忽必来、速不台同以骁悍名，又归附独早，以先卒，故功名不及者别、速不台之著。也孙帖额以附诸王为乱，为宪宗所诛。太祖尝谓诸将之勇，无过也孙帖额，终日战而不疲，不饮不食而不饥渴，然不可使为将，以其视人犹己，士卒疲矣，饥渴矣，而彼不知也；故为将必知己之疲、己之饥渴，而后能推之于人云。

忽必来，巴鲁剌思氏。与族人忽都思同侍太祖左右，又与太祖弟合撒儿同为佩刀宿卫。太祖伐四种塔塔儿，誓师破敌，勿掠弃物，俟军事毕散之。及战胜，阿勒坛、火察儿、答里台三人背约，帝怒，使忽必来与者别尽夺所获，分于军士，于是一军肃然。太祖伐乃蛮，遣忽必来与者别为前锋。至撒阿里客额儿，遇乃蛮哨探游骑，往来相逐。我队中羸马有逸入敌营者，太阳罕信为蒙古马瘦，利速战，遂进兵，为太祖所禽，事具乃蛮传。

太祖践尊位，谓忽必来曰：“凡刚硬不服之种族，汝皆服之。汝与者勒蔑、者别、速不台四人，如我之猛犬。临阵以汝四人为前锋，博尔朮、木华黎、博尔忽、赤老温随我，主儿扯歹、亦勒答儿立我前，使我心安。以后军事汝皆长之。”又曰：“别都温性执拗，汝怒之，吾亦知之，故不令其管兵。今试与汝同为千户，视其后效何如。”其见倚重如此。六年，命忽必来征合儿鲁兀惕部，降其部长阿儿思兰。未几，卒。

者别，别速特氏，托迈力汗第九子钦达台之后也。国语九为伊苏，又转为别速。别速特人素附泰亦兀赤，与太祖交恶。太祖败泰亦兀赤等于阔亦田之野，别速特部众溃散，者别匿于林薮。太祖出猎见之，令博尔术追捕，乘太祖战马而往。马口色白，国语名为察罕忽失文秣骊。博尔术射者别不中，者别射其马殪之，遂逸去。后与锁儿罕失剌来降。太祖问：“阔亦田之战，自岭上射断我马项骨者为谁？”者别曰：“我也。若赐死，止污一掌地；若赦其罪，愿效命以报。”太祖嘉其不欺，遂赦而用之。先为什长，洊擢为千户。

太祖即位五年，金人筑乌沙堡，命者别袭杀其众。六年，太祖自将伐金，以者别与亦古捏克为前锋，拔乌沙堡、乌月营，至居庸关。金人守御甚固，者别回军诱敌，金人悉出追之，大败。者别遂入居庸，抵中都城下，复攻东京，不拔。夜引去，时已岁除，金人谓大军已退，不设备。逾数日，者别倍道疾趋，突入其城，大掠而还。八年，金兵复守居庸，仍为者别所取。

十一年，太祖北还。时古出鲁克盗据西辽，命者别征之。明年，师至垂河，所过城邑望风降附，古出鲁克西奔。又明年，者别使曷思麦里逾葱岭追之，及诸撒里黑昆，斩其首以徇诸部。军中获马千匹，皆口白色者，归献于太祖曰：“臣请偿昔者射毙之马。”

十四年，太祖亲征西域，以者别为前锋，速不台为者别后援，脱忽察儿又为速不台后援，追西域主阿拉哀丁。西域主窜海岛而死，俘其母妻及珍宝以献。复攻下西域各城，入其西北邻部，曰阿特耳佩占，曰角儿只，曰失儿湾，皆望风款服。

十六年，西域略定，太祖复命者别与速不台进军里海之西，以讨奇卜察克。军入高喀斯山，奇卜察克、阿速、撒耳柯思等部据险邀之，者别以众寡不敌，乃甘言诱奇卜察克，谓：“我等皆同类，无相害意，何必助他族，以伤同类。”奇卜察克信其言而退，者别引军出险，败阿速等部，急追奇卜察克，纵兵奋击，杀其霍滩之弟玉儿格及其子塔阿儿。告捷于太子朮赤，请济师。时朮赤驻军于里海东，分兵助之。

十七年冬，新军至，乘冰合渡浮而嘎河，遂下阿斯塔拉干城。遇奇卜察克兵，又败之。军分为二，俱引而西，一军追败兵过端河，一军至阿索富海之东南，平撒耳柯思、阿速等部。遂自阿索富海履冰，以至黑海，入克勒姆之地，两军复合。霍滩遁入斡罗斯境，乞援于其婿哈力赤王穆斯提斯拉甫。哈力赤王集斡罗斯南部诸王于计掖甫，议出境迎击。者别、速不台遣使十人来告：“蒙古所讨者奇卜察克，与斡罗斯无衅，必不相犯。奇卜察克素与贵国构兵，盍助我以攻仇敌。”斡罗斯诸王谓：“先以此言饵奇卜察克，今复饵我，不可信。”执十人杀之。者别、速不台复遣使谓：“杀我行人，曲在汝。天夺汝魄，自取灭亡，请一战以决胜负。”库滩又欲杀之，斡罗斯人释之，约战期。

哈力赤王先以万骑东渡帖尼博耳河，败前锋裨将哈马贝，获而杀之，诸王皆引兵从之。至喀勒吉河，与大军遇。时斡罗斯军分屯南北，南军为计掖甫、扯耳尼哥等部，北军为哈力赤等部及奇卜察克之兵。哈力赤王轻敌，独率北军渡河战于孩儿桑之地，胜负未决。奇卜察克兵先遁，我军乘之，斡罗斯兵大溃。哈力赤王走渡河，即沈其舟，后至者不得渡，悉为我军所杀。南军不知北军之战，亦不知其败，我军猝至，围其垒，三日不下。诱令纳贿行成，俟其出，疾攻之，斩馘无算。我军西至帖尼博河，北至扯耳尼哥城及诺拂郭罗特城、夕尼斯克城而止。

捷书至太祖行在，诏以马十万匹犒师，封朮赤于奇卜察克，以辖西北诸部。十九年，朮赤西行，者别与速不台归朮赤部兵，自率所部东返，中道卒。初，者别名只儿豁忽阿歹，太祖以其射毙战马，赐名者别，国语梅针箭也。子忽生孙为千户。忽生孙子哈拉，从旭烈兀入西域。者别弟蒙都萨洼儿，侍拖雷左右。其子乌勒思，亦入西域。者别后在西域者甚众。

史臣曰：者勒蔑、忽必来、者别，所谓熊罴之士，不二心之臣也。者勒蔑屡拯太祖于患难，忽必来之勇素为太祖所知，其视者别奋自降虏者，盖不侔矣。然其功名反出者勒蔑、忽必来之右，吾益叹太祖弃仇雠，任智勇，其雄略为不可及也。




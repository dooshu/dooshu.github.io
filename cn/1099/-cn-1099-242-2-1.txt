○壽韓苑洛七十序 【 南□本兵】

古大臣之言壽也、以能壽天下國家者也、書曰天壽平格、保乂有殷、詩曰樂只君子、邦家之基、夫惟君子以平格保乂、作基邦家、而後聲光休烈、顯於無窮、歷百世不朽、我國家以六典建官、兩都分治、其制視成周、昔成王之營洛也、其命周公曰迪將其後、監我士師工誕保文武、受民亂為四輔、周公之治洛也、曰明作有功、惇大成裕用、誕保文武受命、周宅西鎬、而君臣相與、乃勤志于洛焉、其為燕翊謀、至深遠也、獨以殷頑民哉、我　高皇帝提天戈首取金陵、然後擒偽漢、齪吳蜀、驅胡虜而有天下、則金陵固為根本重地、文皇帝之定鼎北平也、扼燕薊之險、坐臨南紀、萬有餘里、而金陵屹然上游、北拱燕極、東引甌魯、臂秦洛而指百越、供賦億萬。莫不由徐揚以入。奸宄跧伏、無敢窺天塹以譁中土者。金陵捍蔽之力也昔宋禍首于燕雲、元綱潰于江漢、以南北之勢懸而脉絡不相援也金陵不固則淮南北之氣脉不通是故金陵固則南服靖。南服靖則北所恃而為安。所謂天下之樞也其視洛不尤重哉。永樂中監以儲貳、後乃敕卿輔大臣居守之、六職百役、一如王朝、守帥以下咸總巳、司馬以城關戎馬所隸、視他職特重焉、公以文武之才、當天下承平日久、欲補弊立廢之時、監茲留鑰、經武制眾、振頹剔蠹、強奸帖柔、隱絀發紓、政乃大行、人以寧宇、則明作之功也。首善之地。舊章遺澤存焉。土沃而民肥、邇俗媮惰淫侈、或逸于公度。有司間以游宴之費。課擾閭閻、使者旁午、彌文瑣委。公悉裁罷之。謹守筦鑰、奉法順流。與之休息。井廛晏晏。不識役歛之及巳。則惇大之緒也。慮之以悄悄之勞、而發之以優優之政、乘之以翼翼之勤、而續之以明明之功、斗牛之野、鬱然長城、俾　天子無南顧憂、綢繆王基、引于無替、民氣完固、猶木植其本。而枝幹強立戶扃其樞。而庭奧無恐焉。則誕保之業也。聲光休烈、將不可並美篤棐、而顯於無窮、歷百世不朽哉、是則公之所為壽也、雖然君子之壽有道焉。昔周公之繫易也。研極天人之變。兼三王以施四事。而幾幾之誠。天實佑之。用能迪將周祚。壽于八百。而令聞永久。公嘗悅周公之學。通其理而究於其變、思以其道潤澤于世。至老而不衰、則公所自壽其心者如此。故勤勞中外、餘四十年、艱貞不貳。天下國家、莫不倚以為壽其葢有所本哉。鳴鳩曰淑人君子、胡不萬年、言壽有本也。於是篤齋聞而喜曰、乃今知大臣以天下國家為壽。而本之學也。遂書予言?之為公壽、


杨万里　再和

太空无壁不可幄，颠风莫动花肌薄。

一春才有一日晴，帝里游人争出城。

青天如水绿烟灭，晴与海棠成两绝。

坐中宾主诗中仙，开口挥毫俱玉雪。

清泉白石欠此翁，若为插脚鵷鹭丛。

老眼作花花作晕，多惭猿鹤频相问。

杨万里

杨万里　再和

三月阴晴顷刻分，晚来非午午非晨。

闭门细草新蒲雨，过眼飞花落絮春。

顾我江湖钓竿客，识君台阁步云人。

柯山不患无人作，便合留中作近邻。

杨万里


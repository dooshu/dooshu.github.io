◇迁都拜庙邺宫赦诏（天平四年四月）

建国所先，理属于宗庙，立事为大，礼归于祀。大丞相渤海王神武命世，重匡颓历，导塞源于将竭，扶神器于已倾，立天地之大功，成人臣之重义。朕以冲昧，猥当乐推，关路多虞，衿带难固。瞻言往事，取则前修，乃袭酆，用追迁亳，定鼎邺都，卜世惟永。民用子来，功成不日。今清庙初兴，宫始就，灵萃止，祖考来格，神光夜照，香气朝闻。令月吉辰，躬展诚敬，时和气婉，景丽云柔。四表来庭，万国在位，不相交，感庆兼集。固宜观象雷雨，布宽大之恩，取类泽风，申肆眚之令。可大赦天下。（《艺文类聚》五十二）


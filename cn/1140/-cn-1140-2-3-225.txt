泾阳双节妇歌

平阳太守刘使君曾大母张大母魏竝笄年苦节成立藐孤见泾阳县志

黄鹄一寡不复双哀鸣夜半天雨霜阿雏良匹亦如此双悲独宿寒巢里人言此事世罕有请看刘家双节妇柏舟早泛年几何姑年二十妇十九後先两世抱遗孤洗粧椎髻沾罗襦层氷堕指声呜轧窗前织素灯前书青箱嗣续成头角兰芽玉树争卓荦九原鸾诰未追褒五马闻孙双泪落双泪落且莫哀两心金铁齐不朽千古休论怀清台


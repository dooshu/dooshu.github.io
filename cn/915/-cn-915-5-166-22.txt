◇赠诸葛忠武招策（建兴十二年八月）

惟君体资文武，明笃诚，受遗托孤，匡辅朕躬。继绝兴微，志存靖乱，爰整六师，无岁不征，神武赫然，威震八荒。将建殊功于季汉，参伊周之巨勋，如何不吊事临垂克，遘疾陨丧，朕用伤悼，肝心若裂。夫崇德序功，纪行命谥，所以光昭将来，刊载不朽。今使使持节左中郎将杜琼赠君丞相武乡侯印绶，谥君为忠武侯。魂而有灵，嘉兹宠荣。呜呼哀哉！呜呼哀哉！（《蜀志·诸葛亮传》）


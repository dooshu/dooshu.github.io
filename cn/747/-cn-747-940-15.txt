○紫霞洞修造毕告谢醮词

伏以大道希夷，神仙变化，示无方之妙用，垂不测之元功。幽赞帝王，潜扶邦国，惟今及古，史册焕然。所以唐尧姑射之游，轩後具茨之谒，周穆之登瑶水，汉皇之幸昆山，皆披眄烟霞，瞻窥冰雪。是用享年遐永，致理和平，克振宏休，允彰道。顾惟凉德，启创丕图。金阙玉京，敢怠敬恭之礼；九清三境，每怀寅奉之诚。粤以永平二年壬申七月二十一日丁卯，汉州什邡县获太上老君锡命谶文，留玉篆於仙居，刻铜符於厚地。生辰命属，时日姓名，叙奕世之蝉联，明卜祚之延久。四年八月二十四日戊子，利州团炼使王承宾奏，此山灵洞，显见神仙。遂命威仪任可言、高品、杨知淑专申告谢，仰答光灵。十月一日甲子，才启醮筵，再闻应见。旌羽旆，参差崖壁之中；鹤态神仪，罗列洞门之内。事迈於昆山瑶水，美超於姑射具茨，荷祯祥，弥增震惕。是用考诸典礼，特举封崇，以是月甲申，改道长山为“玄都山”，阳谟洞为“紫霞洞”，景谷县为“金仙县”，封元都山神为“玉清公”，创厥坛场，鼎新观宇。自初揆构，逮於毕功，累见真仪，益彰灵贶。谨遣金紫光禄大夫、左谏议大夫广成先生蔡国公杜光庭等一十二人，赍信币香花，按元科具典，於紫霞仙观，修金道场。况属下元，允当大节，式陈昭谢，再显旌封。伏惟洞府众圣高真，仙官寮宰，鉴兹丹恳，锡以元休，便九土宁，万方平一。天宫地府，常垂恺悌之恩；卜世享龄，克叶延洪之福。稽首谨词。


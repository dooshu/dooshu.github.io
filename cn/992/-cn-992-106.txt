魏了翁　董侍郎生日三首

紫气飞骞一马骢，当年轻下五云东。

诗书意味江都相，琴鹤规模清献公。

长啸驱风静秋戍，精神唤雨作年丰。

列城香火知何限，蒸起祥云入颊红。

魏了翁

魏了翁　董侍郎生日三首

上到青天更上头，好风满地水连畴。

云开玉斧河边戍，月照金牛峡外秋。

举目河山无尽藏，关心筹略最高楼。

辛夷花下乌塘曲，未许夫公忆旧游。

魏了翁

魏了翁　董侍郎生日三首

潞公曩自蜀遄归，约仅逾年秉政机。

当日燕毛谁与并，后来接踵未应稀。

从星元合陪天柱，戴气宁当远日畿。

会看传宣燕私第，赐香成雾彩成围。

魏了翁


○禁商人盗贩私茶奏（开成五年十月盐铁司）

伏以兴贩私茶，群党颇众，场铺人吏，皆与通连，旧法虽严，终难行使，须别置法，以革奸徒。轻重既有等差，节级易为遵守。今既特许陈首，所在招收，敕令已行，皇恩普洽，宜从变法，使各自新。若又抵违，须重科断。自今後应轻行贩私茶，无得杖伴侣者，从十斤至一百斤，决脊杖十五。其茶并随身物并没纳，给纠告及捕捉所繇。其囚牒送本州县置历收管，使别营生。再犯不问多少，准法处分。三百斤已上，即是恣行凶狡，不惧败亡。诱扇愚人，悉皆屏绝，并准法处分。其所没纳，亦如上例。


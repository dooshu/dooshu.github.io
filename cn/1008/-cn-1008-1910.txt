赵蕃　用洪觉范诗为首作四绝

剩水残山惨澹间，道人名字满江千。

向疑此语来天上，何意真成朝暮看。

赵蕃

赵蕃　用洪觉范诗为首作四绝

钓舟无事白鸥閒，自是江湖境界宽。

我欲泛然随所往，竹君谁与报平安。

赵蕃

赵蕃　用洪觉范诗为首作四绝

个中著我添图画，能画今谁如辋川。

但写一蓑仍一笠，不须羽服记蹁跹。

赵蕃

赵蕃　用洪觉范诗为首作四绝

便似华亭落照湾，要人弹压愧诗孱。

余霞散尽空无绮，新月初升势已弯。

赵蕃


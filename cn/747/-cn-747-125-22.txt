○赐刘仁赡诏

朕昨者再幸淮淝，尽平诸砦。念一城之生灵，久困重围；豁三面之疏网，少宽疲瘵。果闻感义，累贡来章，卿受任江南，镇兹淮甸，逾年固守，诚节不亏。近代封疆之臣，卿且无愧，忠烈迥翔之际，不失事机。万民获保於安全，一境便期於舒泰。卿便可宣达恩信，慰抚军城，将觌仪形，良增欣沃，览奏嘉奖，再三在怀。


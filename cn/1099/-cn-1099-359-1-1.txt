○清理大同屯田疏 【 大同屯田】

照得各邊皆與虜為鄰。而盤據門庭。惟大同為近。故邊人失業。屯政不脩。至今日極矣。前後建議興復者、無慮千萬言、其間時異勢殊、有難槩論、自今觀之、惟清查隱占、均平糧額、開墾拋荒、最為目前急務、三者既行、則其餘皆不勞而治矣、但憂時慷慨者、或病於勢力之難、厭事苟安者、常溺於因循之弊、此所以日就廢弛而不能振也、臣督同各官、隨事劑量、參以一得之見、非敢浪為迂談、其間應行事宜、或有與宣府相同者、彼此互載、不嫌同詞、　一嚴督責以塞弊源查得該鎮屯田、糧額之輕重不均、豪強之欺隱滋甚、丈量誠不可巳也、必須委官沿坵履畝、隨地處分、巳經廵按周御史題奉　欽依、業有成算、無容議矣、但恐委官難得其人、或聽屬於勢豪、或受欺於左右、綜理無術、百弊叢生、以致伸縮那移、飛詭隱古、其為害可勝言哉、且軍民雜處。地畝相連。加以　王府牧馬草塲。將官飬廉田地。及隨　侍官挍。免買民屯。互相參錯。若犬牙然。苟非一體丈量。則指甲為乙。各相影射。而軍民之弊。不可窮詰矣。合通行各衛所州縣、督同各該人戶、不論軍民隨　侍養廉草場等地、每五頃為一大坵。上插牌橛。明開四至。孰為民田。何人管業。孰為屯田。何人見種。孰為養廉。何人撥給。孰為隨侍。何人承買。各依畝數。填註姓名。坵內四至各滲石灰。以防移易增减。仍令分別屯田若干。見種成熟若干。拋荒堪種若干。水衝沙壓若干。各該種草若干。其地畝洪洲寄庄等項。亦皆倣此。委官查照開款。從實丈勘。成熟者照舊承耕。拋荒者設法開墾。水衝沙壓者。明自開除。仍令置立坵單。每坵二幅。前半面圖畫地形。後半面照前牌橛。填寫姓氏。及軍民田地。各項名色。併成熟拋荒數目一送各該掌印官印鈐收照一送見委丈量官臨時磨對。有無異同。每坵擇地多而謹畏老成者一為坵長。二為坵副。責令先將坵內地數丈算明白。互相覺察。填單立橛。聽侯委官親臨公同丈量。仍將地力分別上中下三等九則。以便派徵錢糧。　一明賞罰以勸開墾、查得各路荒田、何啻萬頃、承佃者疑畏相尋、豈獨困於工力哉。歲事之豐歉無常也。虜騎之出沒不測也。差役之徵科難禁也。利不能十一。而害巳七八矣。召種雖勤誰其就之。今惟責成將官。撥軍開墾。務令通力合作牛具種子。取給於官。每歲秋收。除將子粒補還牛種外。其餘悉計畝均分。直待五年之後。果有成業。然後酌議從輕則徵糧。葢大同地方。切近邊境。耕稼之業利鈍難齊。故寧損上益下。以示存恤勸導之意。然此非責成將官。其勢必不能也。　一議新增以蘓疲困、照得該鎮屯田、除原額巳足外、復浪加新增名色、或據冊有數、而納糧無人、或地本荒蕪、而糧多賠累、人甚苦之、今查各衞每屯田一分、其間畝數多寡不同、甚有彼此較量、大相懸絕者、則於正額之外。復有新增。此亦未為無據也。但地本接壤。糧有定額。而水衝沙壓鹹薄不堪者亦多有之。合無今次丈量明白。即以新增之地、均攤舊管之糧疆界既明。則欺隱盡革。稅斂既薄。則輸納易完。寬一分。則民受一分之賜、况連年逋負督責煩苛。徒有新增之名。全無徵收之實、何必駕虛名而滋勞擾哉。至於屯田之外。有所謂地畝洪洲等項名色。皆屯田餘地。糧額甚輕。當為裒多益寡之法。今據分廵道呈稱審得地畝等戶韓玉吳春等。各願帶種拋荒屯田辦納折色。此亦官民兩利也。　一酌支放以圖實用、照得該鎮屯糧以給主兵　欽買召買以給客兵。以地方無事徵調少故客兵之糧常有餘邇來客兵之糧常有餘。主兵之糧常不足以故糴買在倉者。有五六年不及支放倉塲之安置。未必如法。官攢之監守。不免侵欺。歲經查盤。日多虧耗。守支之累。有老死他鄉。不能歸骨者。且糧既浥爛。委棄成塵。豈可無變通之法。合將收貯年久者。改給主兵。將應給折色存貯。如有不堪。亦要因時酌量。將屯糧彼此搭配。通融關領。即時補還。此固出陳易新。通變權宜之法。而官攢之守支。亦不至枵腹待盡矣。　一革偏累以廣報中、查得該鎮召中鹽糧、俱係每年九月中。查取時估。定為一歲常規。至於春夏之時。青黃不接。市價高騰。並不酌量寬减。以致商人坐困。力不能支。且據各商糴買糧料。每銀一兩。該斗行牙行銀二分。每米一石。自市送倉腳夫要腳價米一升。進倉應該耗米二升。又每米一石。搬運倉臺。并晒晾工食銀六厘。擡斛上洒工食銀五厘。入廒扛腳銀七厘。飯食三厘。墊廒席價銀六厘。大率每米一石。雜項使用費銀八分六厘。料豆之費與米相等。而草束雜用。視官價倍之。及積貯年久。倉塲之滲漏。糧料之虧損。查盤問罪。照數追賠。甚有逮繫妻孥。庾死獄中者。即土商且不能堪命。况遠商乎。據各商執告上草一萬束。自願加納一千束以備虧折。聽官攢守支。則其情可槩見矣。至於給銀糴買。僉報商人。受禍尤酷。如李世臣丁漢臣等控愬無門。飲藥自盡。皆近日事。可為痛哭流涕者也。民為邦本。乃歲歲驅逼而荼毒之彼何辜而死於非命。一至是耶。合無自今以後。各路時估。俱每年分為四季。城堡有遠近。歲時有豐歉。物價有低昂。先從各該守廵兵備道督同軍衞有司隨地劑量、按季詳定、然後關白戶部管糧郎中、彼此參酌給示通行、仍著立限期、如春夏時估。即限春夏上倉。若延至秋成。即改從秋季時估。以革遷延觀望之弊。其應用斗腳工食等費。皆常規决不能免者。公同會估。即議入數內。無令蹙額包賠。其糧料納完。即隔別委官查盤明白。付官攢守支。並不得與諸商復相関涉、而後禍端可絕也。　一禁囑託以繩巨姦、照得該鎮專利之徒、所至有之、凡遇開派鹽糧、輒請託鑽求、先投認狀、此賣窩故智也、升斗之粟。不入倉庾。而坐收千金之利。商人受其抑勒。耗費愈多。虧折邊儲。阻壞鹽法。莫此為甚。合通行各路守廵兵備、及本鎮管糧郎中、先期禁絕、凡鹽糧開中、俱於各該地方張掛告示、明開淮鹽若干、蘆鹽若干、時估斗頭若干、聽各商人先赴各倉上納完足監督通判等官、即出給實收齎投赴部、以憑填給勘合、其糧未入倉。先告認狀者。不得狥情准受。以滋前弊。


【山斋独坐赠薛内史诗二首】

居山四望阻。风云竟朝夕。深溪横古树。空岩卧幽石。日出远（文苑云。一作孤。）岫明。鸟散空林寂。兰庭动幽气。竹室生虚白。落花入户飞。细草当阶积。桂酒徒盈樽。故人不在席。日（文苑作薄。《诗纪》云。一作薄。）暮山之幽。临风望羽客。（○文苑英华二百四十八。《诗纪》百二十九。）

岩壑澄清（文苑作清澄。）景。景清岩壑深。白云飞暮色。绿水激清音。涧户散馀彩。山窗凝宿阴。花草共荣映。树石相陵临。独坐对陈榻。无客有鸣琴。寂寂幽山里。谁知无闷心。（○同上）


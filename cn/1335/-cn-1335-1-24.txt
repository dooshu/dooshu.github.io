闺中杂咏（六首）


有拈《闺情》为题者，诗中多怨词。余曰：“是闺怨，非闺情也。”为赋此六章。既而自视，而未洽情字，改标此题。

春梦初回睡未醒，斜欹绣枕拥黄绫。轻掀罗帐舒星眼，试看晨光透未曾。

扶倦披衣起复眠，绝无情绪到妆前。菱花独对成私笑，云鬓蓬松亸半肩。

牙梳衔鬓恰如钩，颊晕红潮不为羞。几度低徊强忍笑，泥他夫婿看梳头。

奁匣初开讶更疑，谁将宫粉杂焉支？忽然忆着檀郎误，故意佯嗔骂侍儿。

回观夫婿送横波，一笑嫣然展翠蛾。鹦鹉隔帘调慧舌，误将奴唤作哥哥。

萱草盈盈傍砌生，拈题分韵赋金英。含情羞写宜男字，只署忘忧作别名。






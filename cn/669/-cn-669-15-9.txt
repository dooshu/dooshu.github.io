114　孔傳孝經與鄭注分章異　開元中玄宗親注孝經


國史志云：「孝經孔安國傳，古二十二章，有閨門篇爲世所疑。鄭氏注今十八章，相承言康成作，鄭志目録不載，通儒皆驗其非。開元中，孝明纂諸説，自注以奪二家。然尚不知鄭氏之爲小同。」據玉海四十一，此條乃全録國史志之文。

【閻按】鄭氏乃小同，注孝經非康成也，説頗有徵。

【元圻案】唐會要：「開元七年詔曰：『孝經德教所先，頃來獨宗鄭氏，孔氏遺旨，今則無聞。其令儒官詳定所長，令明經者習讀。』劉知幾議曰：『今俗所傳孝經，題曰「鄭注」，皆云即康成，而魏、晉之朝無有此説。有荀茂祖者，撰集孝經諸説，始以鄭氏爲宗，自齊、梁以來，多有異議。陸澄以爲非玄所注，請不藏於秘省，而王儉不依其請，遂得見傳。然孝經非玄所注，其驗十有二條云云。行孔廢鄭，於義爲允。』司馬貞議曰：『今文孝經是河間王所得顔芝本，劉向定爲一十八章。其注相承云是鄭玄所注，而鄭志及目録等不載，往賢共疑焉。惟荀昶、范蔚宗以爲鄭注。其古文二十二章，元出孔壁，先是安國作傳，緣遭巫蠱，代未之行。近儒妄作此傳，假稱孔氏，又僞作閨門一章。其文云：「閨門之内，具禮矣乎。嚴兄妻子臣妾，繇百姓徒役也。」是比妻子於徒役，文句凡鄙，不合經典。又分庶人章，從「故自天子」已下别爲一章，仍加「子曰」二字，然「故」者連上之詞，即爲章首，不合言「故」。是古文既亡，後人妄間此等數章，以應二十二章之數。今議者欲取殘經缺傳而廢鄭注，理實未可，請鄭注與孔傳依舊俱行。』」〇唐志：「鄭氏孝經注一卷。」經義考云未見，又附載劉肅曰：「梁載言十道志解南城山，引後漢書云：『鄭玄遭黄巾之難，客於徐州。』今有孝經序，相承云鄭氏所作，蓋康成胤孫所爲也。」〇程大昌演繁露十八：「玄宗開元中，親注孝經并製序，八分書之，立於國學，以層樓覆之。」自注云：「秦再思洛中記異。」〇後漢書鄭玄傳：「玄子益恩有遺腹子，玄以其手文似己，名之曰小同。」






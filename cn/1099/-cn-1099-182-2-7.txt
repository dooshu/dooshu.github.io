○河南圖序

河南古豫州地。閫閾中夏。四方輳進。葢彰德則控河北。 【 今北直隸是、】 嵩洛以蔽山南。 【 今陝西南境是】 南陽汝寧。直走襄黃 【 襄陽黃州俱湖廣屬府、】 之郊。而開封則其都會也。由開封以泝衛河。可以漕山東。沿汴泗可以漕淮。故言形勝者次關陝焉。然分建宗親。班祿無藝。以今計之。歲賦幾至百萬。民亦勞矣。且歸睢陳州 【 三州俱開封府屬、】 一帶。地兼數省。統轄非一姦人常藉以首難。勦捕則潰逸四出禍延他境。彰德道出趙 【 山西、】 魏 【 北直隸、】 之間。軍民左右屬盜雖歛跡。而牽制之患。實與歸德同。若考七郡之地。山水環互。民物茂實。則汝寧為優。鑄山獵野。依憑險固。強弓利弩。出乎其間。則河洛 【 河南】 為著。然上地未闢教令未馴。非課農宣化加意拊循。則寇盜劫奪之禍歲不免矣。


○献茧赋（以“将以给宗庙之服”为韵）

冠六宫六职者，公桑而已矣。既卒蚕於世妇，乃奠茧於天子。稽诸祭典实可重，考诸女工斯为美。信率土而在兹，亦奉先而是以。当其令布明堂，时更青阳。蚕事既卒，女工式臧。然後衣礼服，出棘墙。奉兹珍茧，盈彼懿筐。累累乎如将荐卵，皎皎乎有类凝霜。既依於后，亦献於王。所以伸课绩之劳止，展威仪之孔将。遂缲三盆，修六服。或黼或黻，或朱或绿。期有事於王公，庶无劳於杼柚。侯其而，实足尚之。享庙之容克备，展敬之礼允厘。斯盖夫人之畏慎，王者之肃祗。不然者，赋有织之筐，贡有畎岱之丝。海人奉冰蚕至止，园客将丝绪来兹。冠冕之服可成，祭祀之仪可辑。可以重其珍美，可以扬其裼袭。何必桑坛而世妇斯复，茧馆而夫人乃入，俾来者既殚，恒日不暇给。盖欲输於勤苦，表我敬恭。厚礼奉於先祖，躬勤劝乃农功。使三宫之有序，斯百代之攸崇。是以献茧之道，治国之要。将取媲於三推，明至诚於九庙。


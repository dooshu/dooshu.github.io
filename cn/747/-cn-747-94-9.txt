○停贡橄榄敕

禹别九州，秦分百郡，勉务随方之职，须资利物之源。朕所以鄙蒟酱於汉朝，慕菁茅於周室，用为儆戒，以省征徭。福建一道，远在海隅，尝勤土贡，每年所进橄榄子，颇甚劳役往来。本因阉竖生长瓯闽，自为耽爱，率令供进，以为定规。况非荐熟之珍，仍异厥包之礼，虽彰忠荩，无济阙如。每年但供进腊面茶外，不要进奉橄榄子。永为常例。


◎毕秋帆宫保

国朝状元鲜外任者，毕秋帆先生（沅）及史渔村先生（致光）两人由府道氵存历总督，而加宫保、赏花翎，勋名之盛则毕公远胜于史。公未第时，先由中书直军机。应庚辰会试，揭晓前一日，公与诸桐屿（重光）、童梧冈（凤三）皆在西苑。该班桐屿应夜直，忽浯公曰："今夕须湘衡（毕公字）代我夜直。"公问故，则曰："余辈尚善书，倘获隽，可望鼎甲，须早回寓以待。若君书法，即中式，敢作分外想乎？"语竟，二人径去不顾。公怡然为代直。及日晡，适陕甘总督黄廷桂奏折发下，则言新疆屯田事，公夜坐无事，乃熟读之。无何，三人皆中。时新疆甫辟，上方欲兴屯田，及廷试，策问即及之。公屯田策独详核冠场，拟以第四本进呈，上改第一，桐屿次之，梧冈名在第十一。同直知其事者咸嗟叹，赵瓯北曰："倘揭晓之夕湘衡竟不代直，则无由知屯田事。以书法断之，其卷必不能在十本内，而龙头竟属桐屿矣。"昔贤每教人学吃亏，至是而益信。亦湘衡之性度使然，而福命即随之欤。


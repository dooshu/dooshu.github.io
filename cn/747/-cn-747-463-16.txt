○招谕河中诏

朔方诸军应在河中绛州朝邑将士等，并以义烈继代，勋业冠时，艰虞以来，常济国难。肃宗代宗，再复京邑，皆是朔方将士之功。去岁朕在奉天，凶党攻逼，解围赴急，亦赖此军。言念爪牙，情均骨肉，济朕危厄，感之岂忘。顷以怀光背恩，自生猜阻，荧惑将士，污胁忠良。朕频降诏书，再三晓谕，皆被怀光隐匿，兼亦志有加诬。朕之诚怀，竟未宣布，夙夜自愧，寝食不安。时属严凝，屡颁衣赐，岂以怀光一人拒命，遂令将士俱不沾恩。朕於功臣，义存终始，其朔方及诸军应在河中绛州朝邑将士等，今年春冬衣赐，并准二月二十一日敕。缘赴奉天解围功臣等第给钱物，宜令所司并许计料别收贮，待道路通流，即当时支遣。其有归顺者续给，其将士等，有先赐实封，一切准元敕，并州给牒。委马燧、浑逐分送付，其差人请受，仍明加宣谕招抚，务令忠义之士，各悉朕意。


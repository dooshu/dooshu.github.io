○授王忠嗣同陇右节度副使制

门下：陇右破吐蕃跳荡功专知节度行军兵马使游击将军守右威卫翊府左中郎将赐紫金鱼袋王忠嗣，出自将门，习於军政，智谋足用，材艺超伦。顷在河陇，备彰诚节，持兵所向，料敌无遗，挫其侵轶之师，收其要害之地。念切斯在，议赏攸归，宜复旧官，置同正员。仍同陇右节度副使依前专知兵马，先有勋、封，并宜如故。


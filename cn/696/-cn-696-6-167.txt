予偕让木北行矣离情壮怀百端杂出诗以志慨


高秋九月露为霜，翻然黄鹄双翱翔。
云途窈窕星苍茫，下有江水清淮长。
嗟予远行涉冀方，嵯峨宫阙高神乡。
良朋徘徊望河梁，美人赠我酒满觞。
欲行不行结中肠，何年解佩酬明珰。
高文陆离吐凤凰，江南群秀谁芬芳。
河干薄暮吹红裳，纫以芍药羞青棠。
何为弃此永不忘，日月逝矣心飞扬。
旌旗交横莽大荒，圣人劳劳在未央。
欲持中诚依末光，不然奋身击胡羌。
勒功金石何辉光，我其行也无彷徨，感君意气成文章。





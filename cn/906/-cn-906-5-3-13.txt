薤露


古辞

崔豹《古今注》曰：“《薤露》、《蒿里》，并丧歌也。本出田横门人，横自杀，门人伤之，为作悲歌。言人命奄忽，如薤上之露，易晞灭也。亦谓人死魂魄归于蒿里。至汉武帝时，李延年分为二曲，《薤露》送王公贵人，《蒿里》送士大夫庶人。使挽柩者歌之，亦谓之挽歌。”谯周《法训》曰：“挽歌者，汉高帝召田横，至尸乡自杀。从者不敢哭而不胜哀，故为挽歌以寄哀音。”《乐府解题》曰：“《左传》云：‘齐将与吴战于艾陵，公孙夏命其徒歌虞殡。’杜预云：‘送死《薤露》歌即丧歌，不自田横始也。'”按蒿里，山名，在泰山南。魏武帝《薤露行》曰：“惟汉二十二世，所任诚不良。”曹植又作《惟汉行》。

薤上露，何易晞。露晞明朝更复落，人死一去何时归。






【唐李阳冰阮客旧居诗】

右李阳冰《阮客旧居诗》，云：“阮客身何在，仙云洞口横。人间不到处，今日此中行。”阮客者，不见其名氏，盖缙云之隐者也。彼以遁俗为高，而终以无名于后世，可谓获其志矣。然圣人有所不取也。阳冰欲称其人而不显其名字，何哉？岂阮客见称于当时，而阳冰不虑于后世邪？夫士固有显闻于一时，而泯没于万世者矣，顾其道何如也。阳冰篆字世传多矣，此摩灭而仅存，尤可惜也。治平元年四月二十有六日书。


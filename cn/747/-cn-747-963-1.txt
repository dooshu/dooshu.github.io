○上太上皇及皇帝尊号表（永贞元年十二月宰臣）

臣闻帝尧之禅虞舜也，业归於异代；汉祖之尊太上也，礼循乎虚名。未有履尊极而舍万乘之荣，奉晨昏而传七庙之重。斯则尧图未远，汉道未全，倬然冠洪名而超古昔者，孰若今之盛也！伏惟皇帝陛下诞受圣姿，钦膺宝历，自天生德，与神契合。近者太上皇恭默在疚，禅受未行，万国注心，思言尧以致理；群生属望，渴圣人之利见。陛下忠感於天地，孝达於神明，成尧舜之内禅，固邦家之景命，功莫盛於配天，孝莫大於宁亲，让莫高於传圣。故太上皇释天下之负，所以成其让；陛下受宗祧之寄，所以保其功。惟文王为无忧，惟武王为善继，夏祀永固，周命维新，巍巍荡荡，固无得而称矣！又闻皇帝之道，必体於至公，称号所加，不私於为己，将体元以立政，必纪年以垂号。伏愿肇兹献岁，允极鸿名，发挥元功，昭示景化。则太上皇之德，可表於徽册；陛下之孝，克施於寰海。然从父父子子、君君臣臣，仰东海者，知圣化之深；跻南山者，愿圣人之寿。臣等不胜大愿，请上太上尊号曰“应乾圣寿太上皇”，请上陛下尊号曰“文武大圣孝德皇帝”，因三正之庆会，鼓万国之欢心，奉宝册以荐鸿徽，率群臣而朝上日。然後退自问寝，列兹充庭，先陈教孝之仪，方受庆君之礼，斯实邦家之耿光也。古今之绝典也！虽朝贺有次，已禀於纶言；而徽号所尊，益勤於俞诏。兆人恳头，罔不喁然。


卷198_82【与鲜于庶子自梓州，成都少尹自褒城，同行至利州道中作】  岑参

剖竹向西蜀，岷峨眇天涯。

空深北阙恋，岂惮南路赊。

前日登七盘，旷然见三巴。

汉水出嶓冢，梁山控褒斜。

栈道笼迅湍，行人贯层崖。

岩倾劣通马，石窄难容车。

深林怯魑魅，洞穴防龙蛇。

水种新插秧，山田正烧畬。

夜猿啸山雨，曙鸟鸣江花。

过午方始饭，经时旋及瓜。

数公各游宦，千里皆辞家。

言笑忘羁旅，还如在京华。


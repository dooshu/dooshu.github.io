○授牛希逸殿中侍御史李监察御史制

敕。具官牛希逸等。我以宪章法理之任，付於归昌。俾嗣复家声，振举职业。逖听风采，伫整颓隳。今以尔希逸列状来上，且言文行修饰，操履端洁，可使簪白笔以书法，冠豸冠而触邪。俾苁暗之人，视尔如秦镜。丑正之士，畏尔如尧羊。升之明庭，耸我昌运。乐闻尔志，允叶人情。即俞所陈，式旌懋选。噫！澄清之始，纠正为先。尔宜辅助归昌，提振纲纪。无或碌碌，以谢前修，则验尔修饰端洁之道矣。而扑（疑）隐鳞戢翼，负志求伸，既得其时，伫观所尚。而今而後，可不勉之？可依前件。


○连理树赋

惟薰风之生物，有李之表祯。合连枝於异，符一姓於嘉名。交影齐密，均和共荣。谅全德之通感，岂元和之曲成。族坚附离，讶生植之异气；质殊合体，识天地之幽清。考彼祥经，珍兹善价。昭一人之有庆，表四夷之向化。体符通理，黄中之象攸存。义用成蹊，不言之道斯备。盖夫灵根得地，耸质齐芳。分条表异，合呈祥。肤含玉润，文蔚龙章。云交翼比，影附枝强。庇本根於仙族，挺孤秀於仁乡。始则分形，谓阴阳之偶数；终而一贯，表遐迩之通方。是知元本灵种，暗符神用。谅翦伐之为重，合拱连条。允孚歌谣，固耳目之所昭。并甘棠而价掩，比丛桂之香遥。则知瑞以感生，祥由仁致。睹政分而脉会，契人事与天意。将德茂而精通，故骈疏而合异。於以昭化警俗，示人不二。岂比夫草生尧砌，空有纪於历官；芝产汉宫，徒用彰於祀事。洎夫元律发春，东风荐臻。齐敷连萼之影，共沐阳和之津。想双枝於棠棣；感合体於君臣。四海为家，岂必移根於上苑；五色敬用，固亦发瑞於仁人。彼晋得华林，汉生广殿。谅崇功而间出，岂谦德而来见。愿栖托之见容，恐光阴之不荐。


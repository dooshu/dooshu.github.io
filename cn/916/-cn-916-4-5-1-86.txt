【招隐诗】

明发心不夷。（《御览》作怡。）振衣（《御览》作投袂。）聊踯躅。踯躅欲安之。幽人在浚谷。朝采南涧藻。夕息（《御览》作宿。）西山足。轻（类书残卷作倾。）条象云构。密叶成（《诗纪》作承。）翠幄。（类书残卷作握。《类聚》作屋。）激楚（六臣本《文选》注云。五臣作结风。《类聚》、群书校补作结风。）伫兰林。回芳薄秀木。山溜何冷冷。飞泉漱鸣玉。哀音附（《诗纪》云。附音拊。）灵波。颓响赴曾曲。至乐非有假。安事浇淳（李善本《文选》作醇。六臣本注云。善本作醇字。）朴。富贵苟难图。税驾从所欲。（○《文选》二十二。本集五。《诗纪》二十五。又鸣沙石室古籍业残类书残卷尚门引足、握二韵。《类聚》三十六引足、屋、木三韵。《御览》五百十引躅、谷、足、幄四韵。○逯案。《文选》旁证谓激楚依注应作结风。）


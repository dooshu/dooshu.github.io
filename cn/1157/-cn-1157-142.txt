●卷一百四十二　乐考十五

○乐歌

晋武帝受命之初，百度草创。泰始二年，诏郊祀明堂礼乐权用魏仪，遵周室肇称殷礼之义，但改乐章而已，使傅元为之词云。

祠天地五郊夕牲歌（十句）　祠天地五郊迎送神歌（十句）　飨天地五郊歌（三十六句）　天地郊明堂夕牲歌（十六句）　天地郊明堂降神歌（十二句）　天郊飨神歌（四十句）　地郊飨神歌（四十四句）　明堂飨神歌（十二句）　祠庙夕牲歌（八句）　祠庙迎送神歌（十二句）　祠征西将军登歌（八句）　祠豫章府君登歌（八句）　祠颍川府君登歌（八句）　祠京兆府君登歌（八句）　祠宣皇帝登歌（十二句）　祠景皇帝登歌（十二句）　祠文皇帝登歌（十二句）　祠庙飨神歌二首（一首二十二句，　一首二十三句）

《杜夔》传旧雅乐四曲，一曰《鹿鸣》，二曰《驺虞》，三曰《伐檀》，四曰《文王》，皆古声辞。及太和中，左延年改夔《驺虞》、《伐檀》、《文王》三曲，更自作声节，其名虽存，而声实异，唯因夔《鹿鸣》，全不改易。每正旦大会，太尉奉璧，群臣行礼，东厢雅乐常作是也。後又改三篇之行礼诗：第一曰《於赫篇》，咏武帝，声节与古《鹿鸣》同；第二曰《巍巍篇》，咏文帝，用延年所改《驺虞》声；第三曰《洋洋篇》，咏明帝，用延年所改《文王声》。第四曰复用《鹿鸣》。《鹿鸣》之声重用，而除古《伐檀》。及晋初，食举亦用《鹿鸣》。至泰始五年，尚书奏，使太仆傅元、中书监荀勖、黄门侍郎张华各造正旦行礼及王公上寿酒、食举乐歌诗。荀勖云："魏氏行礼、食举，再取周诗《鹿鸣》以为乐章。又《鹿鸣》以宴嘉宾，无取於朝，考之旧闻，未知所应。"勖乃除《鹿鸣》旧歌，更作行礼诗四篇，先陈三朝朝宗之义。又为正旦大会、王公上寿歌食并食举乐歌诗，合十三篇。又以魏氏歌诗或二言，或三言，或四言，或五言，与古诗不类，以问司律中郎将陈颀（音祈）。颀曰："被之金石，未必皆当。"故勖造晋歌，皆为四言，唯王公上寿酒一篇为三言五言焉。张华以为"魏上寿、食举诗及汉氏所施用，其文句长短不齐，未皆合古。盖以依咏弦节，本有因循，而识乐知音，足以制声度曲，法用率非凡近之所能改。二代三京，袭而不变，虽诗章辞异，兴废随时，至其韵逗留曲折，皆系於旧，有由然也。是以一皆因就，不敢有所改易。"此则华、勖所明异旨也。时诏又使中书侍郎成公绥亦作焉，今并采列之云。

△四厢乐歌

正旦大会行礼歌五首（成公绥撰，一首六十一句，一首九句，一首六十七句，一首一十七句，一首四十四句）正旦大会王公上寿酒歌（荀勖撰，八句）食举乐东西庙歌（荀勖撰，一百六十七句）冬至初岁小会歌（张华撰，二十句）宴会歌（张华撰，二十二句）命将出征歌（张华撰，二十句）劳还师歌（张华撰，二十句）中宫所歌（张华撰，十六句）宗亲会歌（张华撰，十六句），

泰始九年，命郭夏、宋识等造《正德》、《大豫》二舞，其乐章亦张华所作。

《正德舞歌》（二十四句）《大豫舞歌》（二十四句）

永嘉之乱，四海分崩，伶官乐器，皆没於刘、石。至太元中，破苻坚，始获乐工杨蜀等，闲习旧乐，於是四厢金石始备。乃使曹毗、王珣等增造宗庙歌诗，然郊祀遂不设乐云。

歌宣帝（曹毗撰，十二句）　歌景帝（曹毗撰，十二句）　歌文帝（曹毗撰，十二句）　歌武帝（曹毗撰，十二句）　歌元帝（曹毗撰，十二句）　歌明帝（曹毗撰，十二句）　歌成帝（曹毗撰，十二句）　歌康帝（曹毗撰，八句）　歌穆帝（曹毗撰，十二句）　歌哀帝（曹毗撰，十二句）　歌简文帝（王珣撰，十二句）　歌孝武帝（王珣撰，十二句）　四时祠祀（曹毗撰，二十五句）

武帝令傅元作《短箫铙歌曲》二十二篇，以述功德。

《灵芝祥》（代《朱鹭》，三十句，言宣帝佐魏，有石瑞之祥）　《宣受命》（代《思悲翁》，二十句，言宣帝御诸葛）　《征辽东》（代《艾如张》，十句，言宣帝讨灭公孙氏）　《宣辅政》（代《上之回》，十九句，言宣帝之业）　《时运多艰》（代《拥离》，十二句，言宣帝讨吴，有征无战）　《景龙飞》（代《战城南》，二十一句，言景帝也）。　《平玉衡》（代《巫山高》，十三句，言景帝调万国）　《文皇统百揆》（代《上陵》二十三句，言文帝也）　《因时运》（代《将进酒》，十句，言时运之变，圣策潜施）　《惟庸蜀》（代《有所思》二十六句，言文帝平蜀）　《天序》（代《芳树》，十五句，言用人尽其才）　《大晋承运期》（代《上邪》，十四句，言应籙受图）

《金灵运》（代《君马黄》，三十六句，言晋乘金运）　《於穆我皇》（代《稚子班》，三十五句，言武帝也）　《仲春振旅》（代《圣人出》，二十一句，言晋蒐田以时）　《夏苗田》（代《临高台》，二十二句，言蒐田为苗除害）　《仲秋獮田》（代《远如期》，二十二句，言蒐狩以时，不废武事）　《顺天道》（代《石留》，二十九句，言仲冬大阅，用武修文也）　《唐尧》（代《务成》，二十句，言圣皇即位，化被四表）　《元雲》（仍汉旧名，二十八句，言用人各尽其才）　《伯益》（代《黄爵行》，二十八句，言圣皇受命，神爵来也）　《钓竿》（仍汉旧名，三十八句，言德配尧舜，有吕望之佐）

晋《鼙舞歌诗》五篇　《洪业篇》（代魏《明明魏皇帝》，六十句）。　《天命篇》（代魏《太和有圣帝》，三十四句）　《景皇篇》（代魏《魏历长》五十一句）　《天晋篇》（代魏《天生蒸民》，五十句）　《明君篇》（代魏《为君既不易》，五十二句）

拂舞，出自江左。旧云吴舞，检其歌，非吴辞也。亦陈於殿庭。杨泓序云："自到江南，见《白符舞》，或言《白凫鸠舞》，云有此来数十年矣。察其辞旨，乃是吴人患孙皓虐政，思属晋也。"今列於後。

《拂舞歌》五篇　《白鸠篇》（二十二句，亦曰《白凫舞》）　《济济篇》（二十四句）《独禄篇》（二十四句，或作《独鹿》）　《碣石篇》（晋乐奏魏武帝分为四篇。一曰《观沧海》，二曰《冬十日》，三曰《七不同》，四曰《龟虽寿》，凡四篇，每篇各一十四句）　《淮南王篇》（旧说淮南王安求仙，礼方士，遂与八公相携而去，其家臣小山之徒思恋不已，乃作是歌，言安仙去，此则恢诞家为此说耳。不然，亦是後人附会也）

夹漈郑氏曰："按晋杨泓《舞序》云'自到江南，见《白符舞》'。符即凫也。《白凫舞》即《白鸠舞》也。《白凫》之辞出於吴，其木歌云：'平平白凫，思我君惠，集我金堂。'谓晋为金德，吴人患孙皓虐政而思从晋也。然《碣石》章又出於魏武，则知《拂舞》五篇，并晋人采集三国之前所作，惟《白凫》不用吴旧歌而更作之，命以《白鸠》焉。"

胡角本以应胡笳之声，後渐用之。横吹有双角，即胡乐也。张博望入西域，传其法於西京，惟得《摩诃兜勒》一曲。李延年因胡曲更造新声二十八解，乘舆以为武乐。後汉以给边将，和帝时，万人将军得之。魏晋以来二十八解不复具存，用者有《黄鹄》、《垄头》、《出关》、《入关》、《出塞》、《折杨柳》、《黄覃子》、《赤之杨》、《望行人》十曲。

鼓角横吹十五曲　《黄鹄》（一作鹤）《吟》《陇头吟》（亦曰《陇头水》）《望行人》　《折杨柳》　《关山月》　《洛阳道》　《长安道》　《豪侠行》　《梅花落》（胡笳曲）　《紫骝马》《骢马》（复有《骢马驱》，非横吹曲）

《雨雪》　《刘生》（不知何代人，观齐梁以来，所谓《刘生》之辞，皆称其任侠，周游三秦间。或云抱剑专征，为符节郎）《古剑行》　《洛阳公子行》

夹漈郑氏曰："右鼓角横吹曲。按《周礼》以鼖鼓鼓军事，旧云用角。其说谓蚩尤氏帅魑魅与黄帝战於涿鹿之野，帝命吹角为龙吟以御之。其後魏武帝北征乌桓，越涉沙漠，军士闻之悲思，於是减为十鸣，尤更悲矣。按此有十五曲，後之角工所传者只得《梅花》耳。今太常所试乐工第三等，五十曲抽试十五曲，及鸣角人习到《大梅花》、《小梅花》可汗曲，是《梅花》又有小大之别也。然角之制始於胡，中国所用鼓角，盖习胡角而为也。黄帝之说多是谬悠，况鼓角与胡角声类既同，故其曲亦相参用。而《梅花》之辞，本於胡笳，今人为角鸣为边声，初由边徼所传也。《关山月》、《洛阳道》、《长安道》、《豪侠行》、《梅花落》、《紫骝马》、《骢马》八曲，後代所加也。

《相和歌》　相和，汉旧歌也丝竹更相和，执节者歌。本一部，魏明帝分为二，更递夜宿。本十七曲。朱生、宋识、列和者复合之为十三曲。

《吴歌杂曲》　并出江南，晋宋以来，稍有增广。凡此诸曲，始皆徒歌，既而被之弦管。又有因弦管金石，造歌以被之。魏世三调歌辞之类是也。

《凤将雏》　汉代旧歌曲也。应璩《百一诗》云"为作《陌上桑》，反言《凤将雏》"，然则其来久矣，将由声音讹变以至於此矣。

《碧玉歌》　晋汝南王妾名，宠爱，故作歌之。

《懊憹歌》　石崇绿珠所作《丝布涩难缝》一曲而已。东晋隆安初，人闻讹谣之曲云："春草可揽结，女儿可揽缬。"齐高帝谓之《中朝歌》。

《子夜》　《子夜歌》者，有女子曰子夜，造此歌。晋武太元中，琅琊王轲家有鬼歌《子夜》，庾僧虔家亦有鬼歌之，则子夜太元以前人也。

《长史变》　晋司徒长史王廞临败所制。

《阿子歌》　《欢闻歌》　晋穆帝升平初，童子辈或歌於道，歌毕，辄呼"阿子，汝闻否？"又呼"欢闻否？"以为送声。後人演其声以为此二曲。宋、齐时用莎乙子之语，稍讹异也。

《桃叶歌》　晋王子敬妾名，缘於笃爱，所以作歌。

《前溪歌》　车骑将军沈充所制。

《团扇歌》　晋中书令王珉与嫂婢有情，爱好甚笃，嫂鞭挞过苦，婢素善歌，而珉好持白团扇，故云"团扇复团扇，持许自遮面。憔悴无复理，羞与郎相见。"

《公莫舞》　即《巾舞》也。盖取高祖鸿门会饮，项伯以袖隔之，使不得害高祖，且语庄云"公莫"，古人相呼为公，莫莫害汉王也，亦谓之《公莫曲》。後之舞者用巾，盖像项伯衣袖之遗式。本即舞，後人因为辞焉。

《白紵舞》　按舞辞有巾袍之言。紵本吴地所出，疑是吴舞也。晋《俳歌》又云："皎皎白绪，节节为双。"吴音呼绪为紵，疑白紵即白绪也。

《铎舞歌》一篇　《幡舞歌》一篇　《鼓舞伎》六曲，并陈於元会。宋武帝永初中，太常郑鲜之等撰立新歌，王韶之所撰歌辞七曲并施於郊庙。文帝元嘉中，南郊，始设登歌，诏颜延之造郊天夕牲、迎、送神飨歌诗三篇。孝武大明中，使商谈造文帝太后庙歌。明帝又自造昭、宜二太后歌诗。谢庄造明堂歌，王俭造太庙二室及郊配辞，其他多仍晋旧。

《督护歌》　彭城内史徐逵之为鲁轨所杀，宋武帝使内直督护丁旿（音五）收殡殓之。逵之妻，帝长女也，呼旿至閤下，自问殓送之事，每问，辄叹息曰："丁督护！"其声哀切，後人因其声，广其曲焉。歌是宋武帝所制，云："督护上征时，侬亦恶闻许。愿作石尤风，四面断行旅。"

《读曲歌》　宋人为彭城王义康所制，其歌云："死罪刘领军，误杀刘四弟。"

《乌夜啼》　宋临川王义庆所作。元嘉十七年，徙彭城王义康於章郡，义庆时为江州，至镇，相见而哭，为文帝所怪，徵还，义庆大惧。伎妾闻乌夜啼声，叩斋閤云："明日应有赦。"其年，更为兖州刺史，因作此歌，故其和云："笼窓窓不开，乌夜啼，夜夜忆郎来（今所传歌似非义庆本旨，词曰："歌舞诸年少，娉婷无种迹，菖蒲花可怜，闻名不相识。"）。"

《石城乐》　宋臧质所作。石城在竟陵，质尝为竟陵太守，於城上眺瞩，见群少歌谣通畅，因此作曲云："生长石城下，开门对城头。楼中美少年。出入见依投。"

《莫愁乐》　出於《石城乐》。石城女子名莫愁，善歌谣，歌云："莫愁在何处？莫愁石城西。艇子打两桨，催送莫愁来。"

容斋洪氏《随笔》曰："莫愁者，郢州石城人，今郢有莫愁村。画工传其貌，好事者多写寄四方。《唐书　乐志》曰：'《莫愁乐》者，出於《石城乐》。石城有女子名莫愁，善歌谣。'古词曰'莫愁在何处？莫愁石城西。艇子打两桨，催送莫愁来'者是也。李义山诗曰：'海外徒闻更九州，他生未卜此生休。空传虎旅鸣宵柝，无复鸡人送晓筹。此日六军同驻马，他时七夕笑牵牛。如何四纪为天子，不及卢家有莫愁。'此莫愁者，洛阳人。梁武帝《河中之歌》曰'河中之水向东流，洛阳女儿名莫愁。莫愁十三能织绮，十四采桑南陌头，十五嫁为卢家妇，十六生儿似阿侯。卢家兰室桂为梁，中有郁金苏合香。头上金钗十二行，足下丝履五文章。珊瑚挂镜烂生光，平头奴子擎履箱。人生富贵何所望？恨不早嫁东家王'者是也。卢氏之盛如此。所云'不早嫁东家王'，莫详其义。近世周美成乐府《西河》一阕，专咏金陵，所云'莫愁艇子曾系'之语，岂非误指石头城为石城乎？"

《襄阳乐》　刘道彦为襄阳太守，有惠政，由此有《襄阳乐》歌。

《寿阳乐》　南平穆王为荆河州作。

《栖乌夜飞》　荆州刺史沈攸之作，攸之举兵发荆州来，未败之前，思归京师，所以歌云："日落西山还去来。"

《三州歌》　诸商客数由巴陵三江口往还，因共作此歌。又因《三州曲》而作《采桑》。

齐高帝建元初，有司奏郊庙雅乐歌辞旧使学士、博士并撰，择而用之，至於请敕之外，凡肄学者，亦令制焉。参议太庙登歌，宜用司徒褚渊辞，馀悉用黄门郎谢超宗辞。然超宗所撰，又多删颜延之、谢庄之词，用者新曲而己。鼓吹之乐，宋、齐并用。汉曲窜易其名，以实当代之事，其充庭用十六曲，高祖乃去其四，存其十二，以合四时。如汉曲《朱鹭》易为《木纪》，汉曲《有所思》易为《期运集》之类是已。

《估客乐》　齐武帝所作。帝为布衣时，常游樊、邓，践祚以後，追忆往事作是歌，使太乐令刘瑶教习，百日无成。或启释宝月善音律，乃使宝月奏之，便就。敕歌者重为感忆之声，梁改为《商旅行》，其辞二首（一曰："昔经樊邓役，假楫梅根渚。感昔念往事，意满情不叙。"二曰："有信数寄书，无信长相忆。莫作瓶落井，一去无消息。"）。

《杨叛儿》　本童谣也。齐隆昌时，女巫之子曰杨旻者，随母入内，及长，为太后所宠爱。童谣云："杨婆儿，共戏来！"语讹，转婆为叛也（歌云："暂出白门前，杨柳可藏乌。欢作沈水香，侬作博山炉。"）。

梁武帝即位之初，思弘古乐。帝素善锺律，详悉旧事，遂自制定礼乐，乃定郊禋、宗庙及三朝之乐。国乐以"雅"为称，取《诗序》云："言天下之事，形四方之风，谓之雅。雅者，正也。"作乐歌十二，则天数也，其辞并沈约所制，凡三十曲。

《俊雅》三曲，四言（取《礼记》"司徒论选士之序而升之学，曰俊士"也。众官出入，奏《俊雅》。二郊、太庙、明堂，三朝同用）；　《皇雅》三曲，五言（取《诗》"皇矣上帝，临下有赫"也。皇帝出入，奏《皇雅》，二郊、太庙同用）；《允雅》一曲，四言（取《诗》"君子万年，永锡尔允"也。皇太子出入，奏之，三朝用焉）；《寅雅》一曲，三言（取《尚书》、《周官》"贰公弘化，寅亮天地"也。王公出入，奏《寅雅》三朝用焉）；《介雅》三曲，五言（取《诗》"君子万年，介尔景福"也。上寿酒，奏《介雅》，三朝用焉）；《需雅》八曲，七言（取《易》"雲上於天，需君子以饮食宴乐"也。食举，奏《需雅》，三朝用焉）；《雍雅》三曲，四言（取《礼记》"大享，客出以《雍》彻"也。彻馔，奏《雍雅》，三朝用焉）；《涤雅》一曲，四言（取《礼记》"帝牛必在涤三月"也。牲出入，奏《涤雅》，北郊、明堂、太庙同用）；《牷雅》一曲，四言（取《春秋左传》"牲牷肥腯"也。荐毛血，奏《牷雅》。北郊、明堂、太庙同用）；《諴雅》三曲，二曲三言，一曲四言（取《尚书》"至諴感神"也。南北郊、明堂太庙并用。《諴雅》，降神及迎送奏之）；《献雅》一曲，四言（取《礼记祭统》"尸饮五，洗玉爵献卿"。今之饮福酒，亦古献爵之意也。皇帝饮酒，奏《献雅》。北郊、明堂、太庙同用）；《禋雅》一曲，四言（取《周礼　大宗伯》"以禋祀祀昊天上帝"也。北郊、明堂、太庙之礼、埋燎俱奏《禋雅》）。

夹漈郑氏曰："有宗庙之乐，有天地之乐，有君臣之乐。尊亲异制，不可以不分；幽明异位，不可以无别。按汉叔孙通始定庙乐，有降神、纳俎、登歌、荐祼等曲。武帝始定郊祀之乐，有十九章之歌。明帝始定黄门鼓吹之乐，天子所以宴群臣也。鸣呼！风、雅、颂三者不同声，天地、宗庙、君臣三者不同礼。自汉之失，合雅而风，合颂而雅，其乐已失，而其礼犹存。至梁武十二曲成，则郊庙、明堂、三庙之礼，展转用之；天地、君臣、宗庙之事，同其事矣。此礼之所以亡也。虽曰本周《九夏》而为《十二雅》，然《九夏》自是乐奏，亦如《九渊》、《九茎》可以播之丝竹，有谱无辞，而非《雅》、《颂》之流也。

梁南北郊、明堂、宗庙之礼，加有登歌。其歌诗一十八曲。南郊，皇帝初献奏登歌，二曲，三言。北郊，皇帝初献奏登歌，二曲，四言。宗庙，皇帝初献奏登歌，七曲，四言。明堂，遍歌五帝登歌，五曲，四言。太祖太夫人庙舞歌，一曲，四言。太祖太夫人庙登歌，一曲，四言。《大壮舞歌》，一曲，四言。《大观舞歌》，一曲，四言。

相和五引：角、徵、宫、商、羽。每引一首。鼓吹：宋、齐并用汉曲，又充庭用十六曲。梁高祖去四曲，留其十二，合四时也。更制新歌以，述功德。

《木纪谢》（代《朱鹭》，言齐谢梁升也）　《贤首山》（代《思悲翁》，言武帝被魏军於司部，肇王迹也）　《桐柏山》（代《艾如张》，言武帝牧司，王业弥章也）　《道亡》（代《上之回》，言东昏丧道，义师起樊邓也）　《忱威》（代《拥离》，言破加湖元勋也）　《汉东流》（代《战城南》，言义师克鲁山城也）　《鹤楼峻》（代《巫山高》，言平郢城，兵威无敌也）　《昏主恣淫慝》（代《上陵》，言东昏政乱，武帝起兵，吊民伐罪也）　《石首局》（代《将进酒》，言义师平京城，废昏定大事也）　《期运集》（代《有所思》，言武帝膺籙受禅，德盛化远也）　《於穆》（代《芳树》，言大梁开运，君臣和乐，休祚方远也）　《惟大梁》（代《上邪》，言梁德广运，仁化泠也）

武帝崇信佛法，置佛法十曲，名为正乐。又有法乐童子伎、童子倚歌梵呗，设无遮大会则为之。

《善哉》　《大乐》　《大欢》　《天道》　《仙道》　《神王》　《龙王》　《灭过恶》　《除爱水》　《断苦转》

《襄阳蹋铜蹄》　武帝西下所作也。帝镇雍，有童谣云："襄阳白铜蹄，反缚扬州儿。"及义师之兴，实以铁骑，扬州之士皆面缚，果如谣言。故即位之後，更造新声，帝自为词三曲，又令沈约为三曲，以被管弦。

《上声歌》　此因上声促柱得名。或用一调，或用无调名，如古歌词，所谓哀思之音，不合中和。梁武因之改辞无邪句。

《常林欢》　宋、梁间曲。宗世荆、雍为南方重镇，皆王子为之牧。江左词咏，莫不称之，以为乐土。故宋隋王诞作《襄阳之歌》，齐武帝追忆樊、邓，作《估客乐》是也。梁简文乐府歌云："分手桃林岸，遂别岘山头。若欲寄音信，汉水向东流。"又曰："宜城投酒今行熟，停鞍系马暂栖宿。"桃林在汉水上，宜城在荆山北，荆州有长林县。江南谓情人为欢，"常"、"长"声相近，盖取乐人误"长"为"常"。

陈并用梁乐，堆改七室舞辞。皇祖步兵府君神室奏《凯容舞辞》　皇祖正员府君神室奏《凯容舞辞》　皇祖怀安府君神室奏《凯容舞辞》　皇高祖安成府君神室奏《凯容舞辞》　皇曾祖太常府君神室奏《凯容舞辞》　皇祖景皇帝神室奏《景德凯容舞辞》　皇考高祖武皇帝神室奏《武德舞辞》。

△右各一曲四言

後主嗣位，沈荒淫佚，遣宫嫔习北方箫鼓、谓之《代北》，酒酣则奏之。江南遂亡，举宗北归，是《代北》之应也。

《玉树後庭花》（其辞曰："玉树後庭花，花开不复久。"亦短祚之明兆也）《黄鹂留》　《金钗两臂垂》（或言炀帝作）　《堂堂》

右四曲，并陈後主时所造，恒与宫女学士及朝臣相唱和为诗，太乐令何胥采其尤轻艳者以为此曲。

《桃叶》　陈之世，盛歌王献之《桃叶曲》，曰："桃叶复桃叶，渡江不用楫。但渡无所苦，我自迎接汝。"後隋晋王伐陈，始营於桃叶山下，韩擒虎渡江，陈大将任蛮奴至新林以导北军。

後魏来自雲、朔，肇有诸夏，乐操土风，未忘其俗。道武天兴初，吏部郎邓彦海奏上乐，创制宫悬，而钟管不备。乐章既阙，杂以《箕逻回歌》。至太武平河西，得沮渠蒙逊之伎，宾、嘉大礼皆杂用焉。此声所兴，盖苻坚之末，吕光出平西域，得胡戎之乐，因又作改变，杂以秦声，所谓《秦汉乐》也。孝文颇为诗歌，以勖在位，谣俗流传，布诸音律。大臣驰骋汉、魏，旁罗宋、齐，功成奋豫，代有制作，莫不各扬庙舞，自造郊歌，宣畅功德，辉光当世，而移风易俗，浸以陵夷。

按：历代乐歌，惟南之宋、齐，北之拓跋魏无所考见，此段姑摭《隋书　礼乐志》序数语以括之。前编宋、齐二段皆出陈氏《乐书》，俱言其大概耳。宋、齐运祚短促，元魏出夷戎，故史籍不备，後来难以稽据云。

北齐文宣初禅，未遑改制，至武成之时，始定四郊、宗庙、三朝之乐，各有乐章。

大禘圜丘及北郊歌辞：夕牲群臣入门，奏《肆夏》，一曲，四言。迎神奏《高明》，一曲，四言（登歌辞同）。牲出入，奏《昭夏》，一曲，四言。　荐毛血，奏《昭夏》，一曲，四言（群臣出，奏《肆夏》，进熟，群臣入，奏《肆夏》，辞同初入）。进熟，皇帝入门，奏《皇夏》，一曲，四言。皇帝升丘，奏《皇夏》，一曲，四言（坛上登歌辞同）。皇帝初献，奏《高明》，一曲，三言。皇帝奠爵讫，奏《高明乐》，《覆焘之舞》，一曲，四言。皇帝献太祖配飨神座，奏《武德之乐》、《昭烈之舞》一曲，四言（皇帝小退，当昊天上帝神座前，奏《皇夏》，辞同上《皇夏》）。皇帝饮福酒，奏《皇夏》，一曲，五言（皇帝诣东陛，还便坐，又奏《皇夏》，辞同初入门）。　送神，降丘南陛，奏《高明》，一曲，五言（皇帝之望燎位，又奏《皇夏》，辞同上《皇夏》）。柴坛既燎，奏《昭夏》，一曲，四言（皇帝自望燎还本位，奏《皇夏》，辞同上《皇夏》）。皇帝还便殿，奏《皇夏》，一曲，四言（群臣出，奏《肆夏》，辞同上《肆夏》。祠感帝，用圜丘辞）。五郊迎气，奏《高明》。每帝各一曲。

祠五帝於明堂乐歌辞：先祀一日，夕牲，群官入自门，奏《肆夏》，一曲四言。太祝令迎神，奏《高明乐》、《覆焘舞辞》，一曲，三言。　太祖配飨，奏《武德乐》、《昭烈舞辞》一曲，四言（五方天地奏《高明之乐》、《覆焘之舞》，辞同迎气）。牲出入，奏《昭夏》，一曲，四言。荐毛血，奏《昭夏》，一曲，四言（群臣出，奏《肆夏》；进熟，群臣入，奏《肆夏》，同上《肆夏辞》。）进熟，皇帝入门，奏《皇夏》，一曲，四言（皇帝升坛，奏《皇夏》，辞同）。皇帝初献，奏《高明乐》、《覆焘舞辞》，一曲，三言。皇帝祼献，奏《高明乐》、《覆焘舞》辞，一曲，四言。皇帝饮福酒，奏《皇夏》，一曲，五言。太祝送神，奏《高明乐》、《覆焘舞》，一曲，三言。皇帝还便殿，奏《皇夏》，一曲，四言。

享庙乐辞：先祀一日，夕牲，群臣入，奏《肆夏》，一曲，四言。迎神，奏《高明》登歌，一曲，四言。牲出入，奏《昭夏》，一曲，四言。荐毛血，奏《昭夏》，一曲，四言（三公出，奏《肆夏》；进熟，群臣入，奏《肆夏》，辞同）。进熟，皇帝入北门，奏《皇夏》，一曲，四言。太祝祼地，奏登歌，一曲，四言（皇帝诣东陛，奏《皇夏》；升殿，又奏《皇夏》，辞同）。皇帝升殿，殿上作登歌，一曲，四言。皇帝初献皇祖司空公神室，奏《始基乐》、《恢祚舞辞》，一曲，四言。初献皇祖吏部尚书神室，同上乐、舞辞，一曲，四言。初献皇祖秦州使君神室，同上乐、舞辞，一曲，四言。献太祖武贞公神室，同上乐、舞辞，一曲，四言。献皇祖文穆皇帝神室，同上乐、舞辞，一曲，四言。皇帝献高祖神武皇帝神室，奏《武德乐》、《昭烈舞辞》，一曲，四言。献文襄皇帝神室，奏《文德乐》、《宣政舞辞》，一曲，四言。献《文宣皇帝》神室，奏《文正乐》、《光大舞辞》，一曲，四言。皇帝还东壁，饮福酒，奏《皇夏》，一曲，四言。送神，奏《高明乐辞》一曲，三言。皇帝诣便殿，奏《皇夏》，一曲，四言（群官出，奏《肆夏》，辞同）。

元会大飨，协律不得升陛，黄门举麾於殿上。今列其歌辞：宾入门，四厢奏《肆夏》，一曲，四言。皇帝出閤，奏《皇夏》，一曲，四言。皇帝当駞，群臣奉贺，奏《皇夏》，一曲，四言。皇帝入宁变服，黄锺、太蔟二厢奏《皇夏》，一曲，四言。皇帝变服，移幄座於西厢，帝出升御座，姑洗奏《皇夏》，一曲，四言。王公奠璧，奏《肆夏》，一曲，四言。上寿，黄锺厢奏上寿曲辞，一曲，三言。皇太子入，至座位，酒至御，殿上奏登歌，三曲，四言。食至御前，奏食举乐辞，十曲，三言。文舞将作，先设阶步辞，一曲，四言。文舞辞，一曲，四言。武舞将作，先设阶步辞，一曲，四言。武舞辞，一曲，四言。皇帝入，钟鼓奏《皇夏辞》，一曲，四言。鼓吹二十曲，皆改古名，以叙功德。

《水德谢》（代《朱鹭》，言魏谢齐兴）《出山东》（代《思悲翁》，言神武战广阿，破尔朱兆，创大业）

《战韩陵》（代《艾如张》，言神武灭四胡，定京洛）　《殄关陇》（代《上之回》，言神武诛贺拔岳，定关陇）　《灭山胡》（代《拥离》，言神武屠刘蠡升，高车、蠕蠕向化）《立武定》（代《战城南》，言神武立魏主，天下安，迁於邺）　《战芒山》（代《巫山高》，言神武破周十万之师）　《禽萧明》（代《上陵》，言文襄破梁兵，俘馘万计）　《破侯景》（代《将进酒》，言文襄殄侯景，克复河南）《定汝颍》（代《君马黄》，言文襄擒周大将於长葛，平汝、颍）　《克淮南》（代《芳树》，言文襄遣将南剪梁国，尽取江北之地）《嗣丕基》（代《有所思》，言文宣统缵大业）　《圣道洽》（代《雉子班》，言文宣克隆堂构，无思不服）　《受魏禅》（代《圣人出》，言文宣应天顺人也）《平瀚海》（代《上邪》，言文宣平殄蠕蠕）《服江南》（代《临高台》，言梁主萧绎远来附化）《刑罚中》（代《远如期》，言孝昭举直错枉，狱讼无怨）《远夷至》（代《石留行》，言化霑海外，西夷遣使朝贡也）　《嘉瑞臻》（代《务成》，言河清龙见，符瑞总至也）　《成礼乐》（代《元雲》，言功德化洽制礼作乐）

古又有《黄雀》、《钓竿》二曲，略而不用，并议定其名，被於鼓吹。

《无愁》　《伴侣》　後主赏胡戎乐，耽爱无巳。於是繁手淫声，争新哀怨。故曹妙达、安末弱、安马驹之徒，至有封王开府者，服簪缨而为伶人之事。後主亦自能度曲，亲执乐器，倚弦而歌。别采新声，为《无愁》、《伴侣》曲，音韵窈窕，极於哀思，使胡儿阉宦辈齐唱和之，曲终乐阕，莫不殒涕。虽行幸道路，或时马上奏之，乐往哀来，以至亡国。

後周太祖迎魏武入关，声乐阙焉。恭帝元年，平荆州，大获梁氏乐器，乃诏曰："六乐尚矣，其声歌之节，舞蹈之容，不可得而详也。自宜依准成周，制其歌舞，祀五帝日月星辰。"用皇帝乐，歌大吕；祭九州、社稷、水旱雩禜，用唐尧乐，歌应锺；祀四望、飨诸侯，用虞舜乐，歌南吕；祀四类，幸辟雍，用夏禹乐，歌函锺；祭山川，用殷汤乐，歌小吕；飨宗庙，用周武王乐，歌夹锺。皇帝出入，奏《皇夏》；宾出入，奏《肆夏》；牲出入，奏《昭夏》；藩国客出入，奏《纳夏》；功臣出入，奏《章夏》；皇后进羞，奏《深夏》；宗室会聚，奏《族夏》；上酒宴乐，奏《陔夏》；诸侯见，奏《骜夏》。皇帝大射，歌《驺虞》，诸侯歌《貍首》，大夫歌《采蘋》，士歌《采蘩》。其文虽具，而未及施用，而闵帝受禅。明帝践祚，虽革魏氏之乐，未臻雅正。天和元年，武帝初造《山雲舞》，以备六代。建德二年，六代乐成，奏於崇信殿。其宫县，依梁三十六架。朝会皇帝出入，奏《皇夏》；太子出入，奏《肆夏》；王公出入，奏《骜夏》；诸侯正日献玉帛，奏《纳夏》；宴族人，奏《族夏》；大会至尊执爵，奏登歌十八曲；举食，奏《深夏》。

陈氏《乐书》曰："呜呼！六乐复於後周，而後周无成王之治；《後庭》作於大唐，而大唐无炀帝之乱。是无他，乐在人和，不在声音故也。"

圜丘歌辞：降神，奏《昭夏》，一曲，七言。皇帝将入门，奏《皇夏》，一曲，四言。俎入，奏《昭夏》，一曲，四言。奠玉帛，奏《昭夏》，一曲，四言。皇帝升坛，奏《皇夏》，一曲，四言。　皇帝初献，作《雲门舞》，一曲，三言。皇帝初献配帝，作《雲门舞》，一曲，四言。皇帝初献及献配帝毕，奏登歌，一曲，三言。皇帝饮福酒，奏《皇夏》，一曲，四言。拥奠，奏《拥乐》，一曲，三言。帝就望燎位，奏《皇夏》，一曲，四言。帝还便坐，奏《皇夏》，一曲，四言。降神，奏《昭夏》。　奠玉，奏《昭夏》。　初献，奏登歌（舞辞同《圜丘》）。望坎位，奏《皇夏》。　各一曲，四言。

祀五帝歌辞：奠玉帛，奏《皇夏》；初献，奏《皇夏》；各一曲，四言。皇帝初献青帝，奏《雲门舞》，一曲，三言。初献配帝，奏舞，一曲，四言。初献赤帝，奏《雲门舞》，一曲，七言。献配帝，奏舞，一曲，四言。初献黄帝，奏《雲门舞》，一曲，五言。献配帝，奏舞，一曲，五言。初献白帝，奏《雲门舞》，一曲，四言。献配帝，奏舞，一曲，四言。初献黑帝，奏《雲门舞》，一曲，六言。初献配帝。奏舞，一曲，六言。

宗庙歌辞：皇帝入庙门，奏《皇夏》，一曲，四言。降神奏《昭夏》，一曲，四言。俎入，皇帝升阶，奏《皇夏》，一曲，四言。　皇帝献皇高祖，奏《皇夏》一曲，五言。献皇曾祖德皇帝，奏《皇夏》，一曲，五言。献皇祖太祖文皇帝奏《皇夏》，一曲，五言。献文宣皇太后，奏《皇夏》，一曲，四言。献闵皇帝，奏《皇夏》，一曲，五言。皇帝还东壁，饮福酒，奏《皇夏》，一曲，四言。还便坐，奏《皇夏》，一曲，四言。

皇帝革前代鼓吹，制为十五曲，以颂功德。《元精季》（代《朱鹭》，言魏道陵迟，太祖肇基王业）　《征陇西》（代《思悲翁》，言太祖起兵，诛侯莫陈悦，清陇西）《迎魏帝》（代《艾如张》，言太祖迎孝武西幸，都关中）　《平窦泰》（代《上之回》，言太祖讨擒窦泰）　《复恒农》（代《拥离》，言太祖攻复陕城，震关东）《克沙苑》（代《战城南》，言太祖俘斩齐众於沙苑）《战河阴》（代《巫山高》，言太祖破齐於河上）　《平汉东》（代《上陵》，言太祖命将平隋郡安陆）《取巴蜀》（代《将进酒》，言太祖遣军定蜀）《拔江陵》（代《有所思》，言太祖遣将擒萧释，平南土）　《受魏禅》（代《芳树》，言闵帝受禅即位）　《宣重光》（代《上邪》，言明帝入承大统）　《哲皇出》（代《君马黄》，言高祖继统天下向风）　《平东夏》（代《雉子班》，言高祖平齐，定山东）　《禽明彻》（代《圣人出》，言高祖禽陈将吴明彻）

隋高祖尝诏李元操、卢思道等制清庙歌辞十二曲，令齐乐工曹妙达於太乐教习，以代周歌。太庙之中，迎神七言，象《元基曲》，献奠登歌六言，象《倾杯曲》，送神五言，象《行天曲》。其後牛洪等但改其声，使合锺律，而调经敕定，不敢易也。至仁寿初，炀帝为皇太子，乃上言曰："清庙歌辞，文多浮丽，不足以揄扬功德，请更议之。"於是制诏牛洪、许善心等更详故实，改定乐辞。其祀圜丘，皇帝入，至版位，及降神，奏《昭夏》；升坛，奏《皇夏》；受玉帛，登歌，奏《昭夏》；初献，奏《諴夏》；饮福酒，奏《需夏》；反爵於坫，复位，及就燎位，复大次，奏《皇夏》。有司未及施行。炀帝大业初，又令柳顾等多增开皇乐器，大益乐员，郊庙歌辞，并依旧制，惟新造《高祖庙歌》九曲而已。继又令秘书省定殿前工歌十四首，太常删定乐曲一百四首：五曲宫调，黄锺也；一曲应调，大吕也；二十五曲商调，太蔟也；十四曲角调，姑洗也；十三曲变徵调，蕤宾也；八曲徵调，林锺也；二十五曲羽调，南吕也；十三曲变宫调，应锺也。凡此以诗为本，参以古调，虽欲播之弦歌，被之金石，亦竟无成功焉。

圜丘：降神，奏《昭夏》，一曲，五言。皇帝升坛，奏《皇夏》，一曲，四言（皇帝就燎，还大次，并奏《皇夏》，辞同）。　登歌辞，一曲，四言。皇帝初献，奏《諴夏》辞，一曲，四言。皇帝既献，奏文舞辞，一曲，四言。皇帝饮福酒，奏《需夏》，一曲，四言。武舞辞，一曲，四言。　送神，奏《昭夏》，一曲，三言。

五郊歌辞五首（迎送神、登歌，与圜丘同）：青帝歌辞，奏角音，一曲，四言。赤帝歌辞，奏徵音，一曲，四言。黄帝歌辞，奏宫音，一曲，四言。白帝歌辞，奏商音，一曲，四言。黑帝歌辞，奏羽音，一曲，四言。

感帝奏《諴夏》辞，一曲，四言（迎送神、登歌，与圜丘同）。　雩祭奏《諴夏》辞，一曲，七言（迎送神、登歌，与圜丘同）。　〈礻昔〉祭奏《諴夏》辞，一曲，四言（迎送神、登歌，与圜丘同）。朝日、夕月歌辞二首（迎送神、登歌，与圜丘同）：朝日奏《諴夏》辞，一曲，五言。夕月奏《諴夏》辞，一曲，五言。方丘歌辞四首（唯此四者异，馀并同圜丘）：迎神奏《昭夏》辞，一曲，三言。奠玉帛登歌，一曲，四言。皇地祇歌辞，奏《諴夏》，一曲，四言。送神歌辞，奏《昭夏》，一曲，三言。

神州奏《諴夏》辞，一曲，四言（迎送神、登歌，与圜丘同）。

社稷歌辞四首（迎送神、登歌，与圜丘同）：春祈社、奏《諴夏》一曲，四言。春祈稷，奏《諴夏》一曲，四言。秋报社，奏《諴夏》，一曲，四言。秋报稷，奏《諴夏》，一曲，四言。

先农，奏《諴夏》辞，一曲，四言（迎送神，与方丘同）。

先圣先师，奏《諴夏》辞，一曲，四言。

太庙歌辞：迎神歌辞，一曲，四言。登歌辞，一曲，四言。俎入歌辞，一曲，四言（郊丘、社、庙同）。皇高祖太原府君神室歌辞，皇曾祖康王神室歌辞，皇祖献王神室歌辞，皇考太祖武元皇帝神室歌辞，已上并一曲，四言。饮福酒歌辞，一曲，四言（郊丘、社、庙同）。送神歌辞，一曲，三言。

元会：皇帝出入殿庭，奏《皇夏》辞，一曲，四言（郊丘、社、庙同）。皇太子出入，奏《肆夏》辞，一曲，四言。食举歌辞，八曲，七言。上寿歌辞，一曲，三言。宴群臣祭歌辞，一曲，四言。文舞歌辞，一曲，四言。武舞歌辞，一曲，四言。大射登歌辞，一曲，五言。凯乐歌辞三首：述帝德，一曲。四言。述诸军用命，一曲，四言。述天下太平，一曲，四言。皇后房内歌辞，一曲四言。《地厚》、《天高》　高祖潜龙时，颇好音乐，常倚琵琶作歌二首，名曰《地厚》、《天高》，记言夫妇之义，因即取之为皇后房内曲，命妇人并登歌、上寿并用之。

《骁壶》　盖投壶乐也，隋炀帝所造，以投壶有跃矢为骁壶，今谓之《骁壶》。

《泛龙舟》　炀帝幸江都宫所作，又令太乐令白明达造新声《期万岁乐》、《藏钩乐》、《七夕乐》、《相逢乐》《舞席同心髻》、《玉女行觞》、《神仙留客》、《掷砖缚命》《斗鸡子》《斗百草》、《还旧宫乐》掩抑拥藏，哀音断绝。

唐高祖受禅，军国多务，未遑改创，乐府尚用隋氏旧文。至武德九年，始命太常少卿祖孝孙考正雅乐，乃作大唐雅乐，以十二律各顺其月，旋相为宫。按《礼记》："大乐与天地同和"《礼》云："治世之音安以乐，其政和。"故制十二和之乐，合三十一曲，八十四调。

一曰《豫和》　二曰《顺和》　三曰《永和》　四曰《肃和》　五曰《雍和》　六曰《寿和》　七曰《太和》　八曰《舒和》　九曰《昭和》　十曰《休和》　十一曰《正和》　十二曰《承和》（其所用已见乐用）

夹漈郑氏曰"祖孝孙本梁十二雅以作十二和，故可采也。周太祖迎魏帝入关，平荆州，大获梁氏之乐，乃更为《九夏》之奏。皇帝出入奏《皇夏》，宾出入奏《肆夏》，牲出入奏《昭夏》，藩国客出入奏《纳夏》，有功臣出入奏《章夏》，皇后进羞奏《深夏》，宗室会聚奏《族夏》，上酒宴乐奏《陔夏》，诸侯相见奏《骜夏》。虽曰本於周宾祭之乐，抑亦取於梁氏十二雅，有其议而未能行，後复变更。大抵自两朝以来，祀飨之章，随时改易，任理不任音，任情不任乐，明乐之人，不能主乐，主乐之司，未必明乐，所行非所，作所作非所行。惟梁武帝自晓音律，又诏百司各陈所闻，帝自纠擿前违，裁成十二雅，付之大乐，自此始定。虽制作非古，而声有伦，准十二律以法天之成数，故世世因之而不能易也。"

唐太常乐章：

太清宫荐献大圣祖元元皇帝奏混成《紫极之舞》。天宝元年四月十四日有司奏，请降神用《混成之乐》，送神用《泰一之乐》，乐章十一（检撰人名姓未获）。

飨德明兴圣皇帝庙，酌献并奏《长发之舞》，乐章九（吏部侍郎李紵撰）。

献祖宣皇帝室酌献奏《光大之舞》。贞观十四年，秘书监颜师古议，皇祖弘农府君、宣简公、懿皇三庙之乐，诸同奏《长发之舞》，至开元十三年封禅定庙乐，改用《光大之舞》，乐章阙。

懿祖光皇帝室酌献，奏《长发之舞》。开元十三年定议，依旧用《长发之舞》。至贞元十四年四月，太常奏与德明兴圣献祖庙并同用宫悬，祭月飨之，乐章阙。

太祖景皇帝室酌献，奏《大政》之舞。贞观十四年，秘书监颜师古定议，请奏《永锡》之舞。给事中许敬宗议，奏《大有之舞》。至开元十年改定，用《大政之舞》，乐章阙。

世祖元皇帝室酌献，用《大成之舞》。　贞观十四年，秘书监颜师古议，奏《大有之舞》。许敬宗议，改用《大成之舞》，乐章阙。

高祖太武皇帝室酌献，奏《大明之舞》贞观十四年，秘书监颜师古议，奏《大明之舞》。

太宗文武大圣大广孝皇帝室酌献，奏《崇德》之舞。

先是，文德皇后庙乐，贞观十四年，颜师古请奏《光大之舞》，许敬宗议同。及太宗祔庙，遂停《光大之舞》，唯奏《崇德之舞》，乐章阙。

高宗天皇大圣大弘孝皇帝室酌献，奏《钧天之舞》。

中宗孝和大圣大昭孝皇帝室酌献，奏《太和之舞》。

睿宗元真大圣大兴孝皇帝室酌献，奏《景雲之舞》。

以上庙，贞观十四年六月，颜师古、许敬宗已定乐章庙舞之号。至开元二十九年六月十日，太常又奏，准十三年封禅日有司所定九庙酌献用舞之号，皆列於次。

元宗至道大圣大明孝皇帝室酌献，奏《广运之舞》（中书令郭子仪撰乐章）。

肃宗文明武德大圣大宣孝皇帝室酌献，奏《惟新之舞》（吏部尚书刘晏撰乐章）。

代宗睿文孝武皇帝室酌献，奏《保大之舞》（中书令郭子仪撰乐章）。

德宗神武孝文皇帝室酌献，奏《文明之舞》（尚书左丞、平章事郑馀庆撰乐章）。

顺宗至德大圣大安孝皇帝室酌献，奏《大顺之舞》（中书侍郎平章事郑絪撰乐章）。

宪宗圣神章武孝皇帝室酌献，奏《象德之舞》（中书侍郎、平章事段文昌撰乐章）。

穆宗睿圣文思孝皇帝室酌献，奏《和宁之舞》（中书侍郎、平章事牛僧孺撰乐章）。

敬宗睿武昭愍孝皇帝室酌献，奏《大钧之舞》（中书侍郎、韦处厚撰乐章）。

文宗元圣昭献孝皇帝室酌献，奏《大成之舞》（中书侍郎、崔珙撰乐章）。

武宗至道昭肃孝皇帝室酌献，奏《大定之舞》（中书侍郎、李回撰乐章）。

宣宗圣武献文孝皇帝室舞号（检未获）。

懿宗昭圣恭惠孝皇帝室舞号（检未获）。

僖宗惠圣恭定孝皇帝室舞号（检未获）。

昭宗圣穆景文孝皇帝室酌献，奏《咸享之舞》（撰乐章人阙）。

飨让皇帝庙乐章六（吏部侍郎李紵撰）。

飨诸太子庙乐章六（检撰人姓名未获）。

仪坤庙乐章十二（散骑常侍徐彦伯撰）。

惠昭太子庙乐章六（左散骑常侍归登、谏议大夫杜羔、给事中李逢吉、孟简、职方郎中知制诰王涯等其撰）。

悼怀太子庙乐章六（检撰人姓名未获）。

庄恪太子庙乐章六（给事中裴泰章苏条等共撰）。

祀五帝乐章十五（显庆元年，左仆射于志宁撰）。

立春日，祀青帝坛，降神奏角音之舞，六变；立夏日，祀赤帝坛，降神奏徵音之舞，六变；季夏土王，祀黄帝坛，降神奏宫音之舞，六变；立秋日，祀白帝坛，降神奏商音之舞，六变；立冬日，祀黑帝坛，降神奏羽音之舞，六变；冬至日，祭昊天上帝，乐章三，奏《豫和之舞》，六变；夏至日祭神州地祇，乐章三，奏《顺和之舞》，六变（开元十二年，礼部侍郎贺知章撰）。祭神州地祇，乐章三，奏《顺和之舞》，八变（贞观十七年，太府卿萧璟撰）。春分日，祀朝日，乐章三，奏《元和》之舞，六变（显庆元年，礼部侍郎许敬宗撰，至乾元元年，中书舍人徐浩又撰）。

祭太社、太稷，乐章四（贞观十七年，左仆射于志宁撰）。

祭风师、乐章四，降神奏《元和之舞》（贞元六年，秘书监包佶撰）。

祭雨师、雷师，乐章五，降神奏《元和之舞》（贞元六年，秘书监包佶撰）。

〈礻昔〉祭百神，乐章四，降神奏《豫和之舞》（礼部侍郎许敬宗撰）。

《祭先农》，乐章三，奏《丰和之舞》，二变（显庆三年，太子洗马郭瑜撰）。

祭先蚕，乐章二，奏《永和之舞》，（显庆三年，太子洗马郭瑜撰）。

释奠，乐章八，文宣王庙，奏《宣和之舞》（显庆三年，国子博士范頵等撰）。

武成王庙，乐章五，奏《宣和之舞》，三变（贞元六年原王傅于邵撰）。

祀九宫贵神，乐章六，奏《元和之舞》，（检撰人姓名未获）。

祭龙池，乐章十。开元元年，内出编入雅乐。十六年，筑坛於兴庆宫，以仲春之月祭（之紫微令姚元崇等撰）。

殿庭元日、冬至朝会，乐章七。元日迎送皇帝，奏《太和》（开元十三年，侍中源乾跃撰）。

群官行，奏《舒和》。上公上寿，奏《休和》（显庆五年，中书侍郎李义府撰）。

皇帝受酒登歌，奏《昭和》。

中宫朝会，乐章四。皇后《正和》再奏（中书侍郎李义府撰）。

东宫朝会，乐章五，迎送皇太子，奏《永和》（中书侍郎李义府撰）。

太子受酒登歌，奏《昭和》。

乡饮，乐章十七（检撰人姓名未获）。

《鹿鸣》三奏，《南陔》一奏，《嘉鱼》四奏，《崇邱》一奏，《关雎》五奏，《鹊巢》三奏。

大射，乐章四（检撰人姓名未获）。

皇帝射，《驺虞》一奏；王公射，《貍首》一奏；卿大夫射，《采蘋》一奏；士射，《采蘩》一奏。

唐朝五十五曲（舞曲夷乐并不在此）。

《倾杯曲》（长孙无忌作）　《乐社乐曲》（魏徵作）　《英雄乐曲》（虞世南作）

《黄骢叠曲》（太宗破窦建德，所乘马名黄骢骠。及征高丽，死於道，颇哀之，命乐工制《黄骢叠曲》。）

右四曲，太宗内宴，诏无忌等作之，皆宫调也。

《景雲河清歌》（亦名《燕歌》。高宗即位，景雲见，河水清，张文收采古义为《景雲河清歌》。）　《庆善乐》　《破阵乐》　《承天乐》　《一戎大定乐》（将伐高丽，宴洛阳城门观，屯营教舞，按亲征用武之势）　《八弦同轨乐》（象高丽平，天下大定）　《夷美宾曲》（辽东平，李勣作是曲以献）

右七曲，高宗朝所作也。

立部伎八曲（太常选坐部伎无性识者，退入立部伎。又选立部伎无性识者退入雅乐部，则雅声可知）　一《安舞》　二《太平乐》（安舞太平并周、隋遗音）　三《破阵乐》　四《庆善乐》　五《大定乐》　六《上元乐》　七《圣寿乐》　八《光圣乐》

坐部伎六曲　一《燕乐》　二《长寿乐》　三《天授乐》　四《鸟歌万岁乐》（武后时，有鸟能人言万岁）　五《龙池乐》（明皇为平王时，赐第隆庆坊之南，地忽变为池。中宗游池，厌其祥。明皇即位，乃作《龙池乐》）　六《小破阵乐》

《夜半乐》（明皇自路州还京师，举兵夜半诛韦后，故作《夜半乐》、《还京乐》）　《还京乐》　《文成曲》（明皇作）　《霓裳羽衣曲》（河西节度使杨敬忠献。一说罗公远与明皇游月宫，见仙女数百，皆素练霓裳衣舞，问其曲，曰《霓裳羽衣》。帝默记其音而还，故作是曲）　《元真道曲》（道士司马承祯奉诏作）　《大罗天曲》（茅山道士李会元作）　《紫清上圣道曲》（工部侍郎贺知章作）　《景雲》　《九真》　《紫极》　《小长寿》　《承天乐》　《顺天乐》（六曲并大清宫成，太常卿韦縚作）　《君臣相遇乐曲》（商调，韦縚作）　《荔枝香》（明皇幸骊山，杨贵妃生日，命小部张乐长生殿，因奏新曲，未有名，会南方进荔枝，故名《荔枝香》）　《梨园法曲》（法曲，本隋乐。其音清而近雅。炀帝厌其声淡，明皇爱法曲，选坐伎三百，教梨园宫女数百，亦为梨园弟子）　《凉州》　《伊州》　《甘州》（天宝乐曲，皆以边地名之。又诏选调法曲与胡部新声合作）　《千秋节》（明皇生日）

右三十四曲，并明皇朝所作也。

容斋洪氏《随笔》曰："今乐府所传大曲皆出於唐，而以州名者五，伊、凉、熙、石、渭也。凉州今转为梁州，唐人已多误用，其实从西凉府来也。凡此诸曲，唯伊、凉最著，唐诗词称之极多，聊记十数联，以资谈助。如：'老去将何散旅愁？新教小玉唱《伊州》'，'求守管弦声疑逐，侧商调里唱《伊州》，''钿蝉金雁皆零落，一曲《伊州》泪万行'，'公子邀欢月满楼，双成揭调唱《伊州》'，'赚杀唱歌楼上女，《伊州》误作《石州》声'，'胡部笙歌西部头，梨园弟子和《凉州》'，'唱得《凉州》意外声，旧人空数米嘉荣'，'《霓裳》奏罢唱《梁州》，红袖斜翻翠黛愁'，'行人夜上西城宿，听得《凉州》双管逐'，'丞相新裁别离曲，声声飞出旧《凉州》'，'只愁拍尽凉州杖，画出风雷是拨声'，'一曲《凉州》今不清，边风萧飒动江城'，'满眼由来是旧人，那堪更奏《梁州》'，'曲昨夜蕃军报国仇，储沙州都护破梁州'，'边相皆承主恩泽，无人解道取凉州'。皆王建、张祜、刘禹锡、王昌龄、高骈、温庭筠、张籍诸人诗也。"

夹漈郑氏曰："按：今之乐，有《伊州》、《凉州》、《甘州》、《渭州》之类，皆西地也。又按：隋炀帝所定九部夷乐，西凉、龟兹、天竺、唐居之类，皆西夷也。观《诗》之雅颂，亦自西周始。凡是清歌妙舞，未有不从西出者。八音之音，以金为主；五方之乐，惟西是承。虽曰人为，亦莫非乐五行之精气而然。"

陈氏《乐书》曰："唐明皇天宝中，乐章多以边地名曲，如《凉州》、《甘州》、《伊州》之类。曲终繁声，名为入破，已而三州之地，悉为西蕃蹈籍，境浸削矣，故江南伪唐李煜乐曲有《念家山破》识者谓不祥之兆也。我宋龙兴，开宝八祀，悉收其地，煜乃入朝，国破念家山之应也。今诚削去繁声，革入破之名，庶几古乐之发也。"

又曰："窃观唐之乐歌，《突厥》监歌於龙朔，而阎知微卒有陷突厥之诛；《杨柳》唱於永淳，而徐敬业卒构杨、柳二州之乱。《宝庆》之曲作，而太子任咎；《堂堂》之曲奏，而唐祚中绝。以至《舞媚》、《桑条》、《黄獐》、《挈墪》之作，未有无其应者，由是知声音之道，实与政通，而治乱之兆，皆足听而知之，况其昭昭者乎？然明皇雅好度曲，未尝使蕃汉杂奏。迨天宝之末，始诏选调法曲与胡部新声合作，识者异之。明年，遂及禄山之难。岂得无所感召而然哉然？则帝王奏乐可不谨乎！"

按郑氏主於声音而言，陈氏主於证应而言，故其说不同。然成周之时，未尝不以夷乐参用於祭享之间也。迹明皇所以召衅稔祸者，自有其故，岂皆入破合奏致之乎？

《宝应长宁乐》（代宗由广平王复二京，梨园供奉官刘日进作以献。十八曲，宫调）　《广平太一乐》（大历元年作）

右二曲，代宗朝所作也。

《定难曲》（河东节度马燧献）　《中和乐》（德宗生日自作）　《继天诞圣乐》（德宗生日，昭义节度王虔休所献，以宫为调）《孙武顺圣乐》（山南节度于頔所献）

右四曲，德宗朝所作也。

《雲韶法曲》　《霓裳羽衣舞曲》

右二曲，文宗诏太常卿冯定采开元雅乐作也。臣下功高者赐之乐，又改法曲为仙韶曲。

《万斯年曲》

右一曲，武宗朝李德裕命乐工作《万斯年》以献。

《播皇猷曲》

右一曲，宣宗每宴群臣，备百戏，帝自制新曲，故有《播皇猷》之作。

柳宗元撰唐《铙歌鼓吹》十二曲

《晋阳武》（言隋乱极，唐师起晋阳拯乱。二十六句）　《兽之穷》（言李密既败来归，唐斥东土。二十二句）　《战武牢》（言太宗讨王世充、窦建德。十八句）　《泾水黄》（言太宗讨平薛仁杲，定秦地。二十四句）　《奔鲸沛》（言辅公祏反江、淮，师讨平之。十八句）　《苞枿》（言讨平萧铣，定楚地。二十八句）　《河右平》（言平李轨，定河西。十八句）　《铁山碎》（言破突厥，取其地。二十二句）　《靖平邦》（言刘武周袭有晋阳，太宗灭之。十四句）　《吐谷浑》（言命李靖讨灭吐谷西海。二十六句）　《高昌》（言命李靖讨灭高昌。二十二句）　《东蛮》（言克东谢蛮。二十二句）

按自汉有《铙歌鼓吹曲》，而魏晋以来相袭为之，大概皆以颂时主之功德。唐无其词，子厚此文进於元和间谪永州之时，元未尝施用也。








鲁城北郭曲腰桑下送张子还嵩阳





送别枯桑下，凋叶落半空。

我行懵道远，尔独知天风。[一]

谁念张仲蔚，还依蒿与蓬。[二]

何时一杯酒，更与李膺同。

[一]古乐府：“枯桑知天风。”李善注：“枯桑无枝，尚知天风。”《说文》：“懵，不明也。”



[二]《高士传》：张仲蔚者，平陵人也。与同郡魏景卿俱修道德，隐身不仕。明天官博物，善属文，好诗赋，常居穷素，所处蓬蒿没人，闭门养性，不治荣名。时人莫识，惟刘龚知之。






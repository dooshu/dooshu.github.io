上白帝城


城峻随天壁〔一〕，楼高更一作望女墙〔二〕。江流思夏后，风至忆襄王。老去闻悲角，人扶报夕阳。公孙初恃险〔三〕，跃马意何长。

〔一〕城峻：《寰宇记》：《荆州记》云：巴东郡峡上北岸有一山，孤峙甚峭，巴东郡据以为城。《水经注》云：白帝山北缘马岭，接赤岬山。其间平处，南北相去八十五丈，东西七十丈。又东傍瀼溪，即以为隍。西南临大江，瞰之眩目。惟马岭小差逶迤，犹斩山为路，羊肠数转，然后得上。故《记》云：寒山九坂，最为险峻。

〔二〕女墙：《释名》：城上垣谓之女墙，言其卑小，比之于城，如女子之于丈夫也。

〔三〕公孙：《蜀都赋》：公孙跃马而称帝。






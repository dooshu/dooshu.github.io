○送裴参军充大税使序

古之王者，税公田虞衡之入，给郊庙赐与之用。无有远迩，咸率乃职。越会稽郡者，海之西镇，国之东门，都会蕃育，膏肆兼倍。故女有馀布，而农有馀粟，以方志之所宜，供天府之博敛。篚丝，缗金刀，浮江达河，命为舟之役；撰功底绩，实赖饮冰之使。是行也，裴子为政焉。乃命水工，具行器，节制费用，详度川陆，指洞庭以北上，向长安而西矣。谈笑之外，厥有成功；樽俎之间，见其从事。展使能者，非子而谁？而畴昔交情有，今兹吏道，叹沦落於荒服，结殷勤於官次。乔木之国，子其归乎？篁竹之乡，余何为者？肝胆楚越，始合终离。呜呼！歧路素丝，得其几矣！十月冬旱，三江昼晴，梦故园之黄落，见长河之鸿雁。泽国山水，天资助人，炎方草树，岁寒未入。居者爱客，行者徇公，拜神禹之清祠，泛伍员之涛水。车马叠迹，倾越人於外郊，楼船接舻，溢吴歌於寒浦。赠君以不拜，戒君以登陟，揽涕河道，赋诗咏曰。


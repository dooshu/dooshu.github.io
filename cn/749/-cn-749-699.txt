留元刚


元刚字茂潜，永春人。开禧元年（1205），举博学宏词，授秘书省正字。二年（1206），太子舍人。嘉定二年（1209），秘阁校理兼太子舍人。累迁起居舍人，兼权直学士院。十年（1217），守赣州。十三年（1220），守温州，褫职罢词。有云麓集，不传。

满江红

泛舟武夷，午炊仙游馆，次吕居仁韵

风送清篙，沿流泝、武夷九曲。回首处，虹桥无复，幔亭遗屋。翠壁云屏临钓石，银河雪瀑飞寒玉。想当年、铁笛倚林吹，秋空绿。

褰荇带，搘筇竹。披荷芰，餐椒菊。问丹崖碧岭，底堪重辱。青笈不妨娱老眼，乌靴未许污吾足。恰仙游，一枕梦醒来，胡麻熟。








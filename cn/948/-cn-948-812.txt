陆游　东窗

腊近寒何薄，秋衣著尚宜。

年光祈雪见，节物卖灯知。

川日初沉後，楼钟欲动时。

东窗对儿子，相与细论诗。

陆游

陆游　东窗

萱草石榴相续开，数枝晚笋破苍苔。

背人红练穿林去，直是无情不再来。

陆游

陆游　东窗

九折危途寸步艰，至今回首尚心寒。

元来自有安身处，茆屋三间似海宽。

陆游

陆游　东窗

才薄常为世俗轻，还山力不给躬耕。

即今赢得都无事，袖手东窗听雨声。

陆游

陆游　东窗

俗事纷纷意不摅，兀如头垢念爬梳。

东窗且复焚香坐，闲看微云自卷舒。

【卷16】

陆游

陆游　东窗

寂寂东窗午梦残，更堪春雨作春寒。

蛮童未报煎茶熟，一卷南华枕上看。

陆游


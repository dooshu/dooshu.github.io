61　韓詩雨無極篇首多八字　韓詩或爲好事者傅會


元城語録謂：「韓詩有雨無極篇，序云：『雨無極，正大夫刺幽王也。』篇首多『雨無其極，傷我稼穡』八字。」朱子集傳曰：「第一、二章皆十句，增之則長短不齊。又此詩『正大夫離居』之後，暬御之臣所作。其曰『正大夫刺幽王』者，非是。」解頤新語亦云：「韓詩世罕有其書，或出於好事者之傅會。」

【元圻案】范處義解頤新語已佚，此二語見逸齋詩補傳十八。其言曰：「説者多取韓詩爲證，謂名雨無，正大夫刺幽王也。篇首多『雨無其極』二句。竊意韓詩世罕有其書，或出好事者之附會。正大夫乃詩中之語，故欲以正大夫合之。據今序之文，以求詩人之言，亦可見非所以爲政之意。且與前篇『弗躬弗親，不自爲政』之語相應，不必立異也。」〇通志堂刊本謂名「雨無極」句，脱去「極」字，當補。






○对断锦绣判

〈河南府准敕，断锦绣违式之物，遂并断布帛精粗之异者。市胥诉云：“妨商旅。”御史劾府扰人。〉

询於国章，经纶有序；思我王度，轨物无愆。苟不率常，职司是举。翼翼京邑，作式四方，固当弃华敦素，亦以提纲正物。欲使锥刀之末，济人不竞；精粗之制，周经是法。盖以事属公家，使之无爽，杜其不轨，理亦何乖？然市胥以妨商薄言，御史以扰人致劾，随时之义，抑即有之。经邦大体，宜从府见。


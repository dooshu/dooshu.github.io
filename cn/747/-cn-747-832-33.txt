○授前河中府少尹张处休加检校郎中静海军节度副使沈琮检校员外郎充职裴绰渑池县令蒋临晋县令等制

敕。具官张处休等。夫以忠谋直道，佐诸侯之善，以一方，而致其诚节，卒归王室者，则陪臣得其职矣。於慎狱劝农，便百姓之欲，而利一邑，则令长得其官矣。尔等博达吏道，善事知己，而处休以文学自进，於勋绪有承，阅拔嘉杼，遂可其奏。皆用训汝，尔其图之。可依前件。


【华光省中夜闻城外捣衣诗】

阊阖（《类聚》作阖闾。）下重关。丹墀吐明月。秋气城中冷。秋砧城外发。浮声绕雀台。飘响度龙阙。宛转何藏摧。当从上路来。藏摧意（《类聚》作方。）未已。定自乘轩里。（玉台作里。《诗纪》同。）乘轩尽世家。佳丽似朝霞。圆（《类聚》作员。）□耳上照。方绣领间斜。衣薰百和屑。鬓插九枝花。昨暮庭槐落。今朝罗绮薄。拂席卷鸳鸯。开幔（玉台作缦。《类聚》作□。）舒龟鹤。（《类聚》作鹄。韵补同。）金波正容与。玉步依砧杵。红袖往还萦。素腕参差举。徒闻不得见。独夜空愁伫。独夜何穷极。怀之在心恻。（玉台作侧。）阶垂玉衡露。庭舞相风翼。沥滴流星辉。灿烂长河色。三冬诚足用。五日无粮食。扬云已寂寥。今君复弦直。（○玉台新咏六。《诗纪》九十二。又《类聚》六十七引月、发、阙、摧、来、已、里、家、霞、斜、花、落、薄、鹤、与、杵、举、伫十八韵。韵补五引薄、鹄二韵。）


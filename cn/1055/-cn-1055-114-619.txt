【唐李德裕茅山三像记〈宝历二年〉】

右《茅山三像记》，李德裕撰。德裕自号上清玄都大洞三景弟子，上为九庙圣主，次为七代先灵，下为一切含识，敬造老君、孔子、尹真人像三躯。此固俚巷庸鄙人之所常为，德裕为之有不足怪。然以孔子与老君为伍，而又居其下，此岂止德裕之独可罪邪？今《史记》载孔子问礼于老聃，聃戒孔子去其骄气多欲，而孔子叹其道犹龙之语，著于耳目。自汉以来学者未有以为非者，岂止德裕之罪哉！治平元年八月八日书。


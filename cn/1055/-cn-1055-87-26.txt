【回贾状元〈黯〉启〈庆历六年〉】

伏以状元廷评，行久著于乡书，声素驰于文囿，果先群彦，荣中甲科。英雄入于彀中，众称妙选；风采倾乎天下，争仰余光。盖以擢才之难，近世为重。趋好尚而成俗，则文章坐变其风；系利害于斯民，则公辅常由此出。一贤既进，拔茅皆可以汇征；一士以旌，劝善不劳于家至。得人之要，其利若斯。鸿惟治朝，臻此盛事。方深窃，遽辱惠音。顾惟弃置之余，宜此退藏之密。久稽裁叙，但切悚惶。


卷十四

<史部,别史类,郝氏续後汉书>

钦定四库全书

续後汉书卷十四　　　　元　郝经　撰

列传第十一

汉臣

徐璆　马日磾　陈登　太史慈　许劭

徐庶【石韬孟建】

谨案徐璆传阙

马日磾字翁叔扶风茂陵人南郡太守融之族子也少传融业以才学徵累迁谏议大夫与杨彪卢植蔡邕等典校中书历位九卿遂拜太尉献帝即位拜太傅録尚书事初平三年诏遣日磾与太仆赵岐持节奉使抚慰关东俱至袁术许岐守志不挠术惮之岐往河北日磾独留数有求於术术轻侮之从日磾借节观之因夺不还条军中十余人促使辟之【谨案陈志袁术传注作备军中千余人使促辟之误也】日磾谓术曰卿先代诸公辟士云何而至促之【谨案志注作而言促之】谓公府掾可刼得乎从术求去而术不遣又欲逼为军师日磾深自愧恨呕血而毙术始遣其丧还朝廷议欲加礼少府孔融独议曰日磾以上公之尊秉旄节之使衔命直指寜辑东夏而曲媚奸臣为所牵率章表署用辄使首名附下罔上奸以事君昔国佐当晋军而不挠【原注公羊传曰鞌之战齐师大败齐侯使国佐如师却克曰与我纪侯之甗反鲁卫之侵地使耕者东其亩以萧同叔子为质则吾舍子国佐曰与我纪侯之甗请诺反鲁卫之侵地请诺使耕者东其亩则是土齐也可请战一战而不胜请再战再战而不胜请三战三战而不胜则齐国尽子之有也何必萧同叔子为质揖而去之】宜僚临白刃而正色【原注左氏传白公胜谓石乞曰王与二卿士皆五百人当之则可矣乞曰不可得也曰市南有熊宜僚者若得之可以当五百人矣乃从白公而见之与之言说告之故辞承之以剑不动胜曰不为利謟不为威惕不泄人言以求媚者去之】王室大臣岂得以见胁为辞又袁术僭逆非一朝一夕日磾随从周旋历岁汉律与罪人交关三日已上皆应知情春秋鲁叔孙得臣卒以不发扬襄仲之罪贬不书日【原注公羊传叔孙得臣卒何休注曰不日者知公子遂欲弑君而为人臣知贼而不言明当诛也公子遂即襄仲也】郑人讨幽公之乱斵子家之棺【原注左氏传郑子家卒郑人讨幽公之乱斵子家之棺而逐其族杜预注曰斵薄其棺不使从卿礼为其弑君故也】圣上哀矜旧臣未忍追案不宜加礼朝廷从之

议曰二帝三王以道为统以心为传而不以物自秦得楚卞氏玉【原注韩非子楚人卞和得玉璞楚山中献厉王王使玉人相之曰石也王以和为诈刖其左足及武王即位和又献之玉人又曰石也刖其右足文王即位和抱璞哭於楚山下三日三夜泣尽而继之以血王使人问曰天下刖者多子奚哭之悲和曰吾非悲刖也悲夫宝玉而题之以石贞士而名之以诈此吾所以悲也王使玉人理其璞而得宝焉遂命曰和氏之璧】琢为皇帝玺丞相斯篆其文秦亡而传之汉谓之传国玺以玺之所归为天命之所在莫不睚眦夺攘而道统心传瞢不复知呜呼甚哉後世之惑也董卓之乱孙坚得之坚死而入於袁术术遂自以为有天命且应当涂高之?侈然称帝而不疑玺误之也徐璆脱术之厄复献之朝当时皆谓汉家神灵在天护持国玺而复得之祚命未可量也未几而操丕父子遂盗鼎命而玺入於魏魏自以为得天统矣而昭烈嗣汉於蜀则帝王统纪仍在於道与心果不在夫玺也璆岳岳有守志不可夺完节归汉卒不汚贼要其义槩虽寄以天下可也日磾汉室大臣为术所诛失节以死视璆为有愧矣

陈登字元龙下邳淮浦人也伯祖父球历位九卿甚着风节父珪沛相【原注後汉书球字伯真灵帝时累迁永乐少府为曹节所谮下狱死子瑀吴郡太守球兄子珪字汉瑜济北相】登忠亮高爽沉深有大略慨然

以康济为己任雅有文学旧典羣籍莫不贯综年二十五举孝亷为东阳长养耆育孤视民如伤时岁荒民饥州牧陶谦表登为典农校尉乃巡土田之宜尽凿溉之利秔稻丰积谦卒登与别驾縻竺率州人迎昭烈领徐州及吕布攻昭烈据州因从布初登父珪欲遣登诣曹操自结不许及朝廷使至加布封爵布乃令登奉章诣许谢恩登见操因陈布勇而无义轻於去就宜早图之操曰布狼子野心诚难久养非卿莫能究其情伪即增珪秩中二千石拜登广陵太守临别操执登手曰东方之事便以相付令登隂合部衆以为内应始布因登求徐州牧登还布怒拔戟斫机曰卿父劝吾协同曹公絶婚公路今吾所求无一获而卿父子并显重为卿所卖尔卿为吾言其说云何登不为动容徐喻之曰登见曹公言待将军譬如养虎当饱其肉不饱则将噬人公曰不如卿言譬如养鹰饥则为用饱则扬去其言如此布意乃解登赴广陵治射阳明审赏罚宣布威信海贼薛州以万户归命未及期年政化大行百姓畏而爱之登曰此可用矣操到下邳登率郡兵为先驱时登诸弟在城中布质执以求和登意不囬进围日急布刺奸张弘夜将登三弟出就登布诛登以功拜伏波将军甚得江淮间心於是有吞灭江南之志辟东阳陈矫为功曹使矫诣许谓曰许下论议待吾不足足下相为观察还以见诲矫还曰闻远近之论颇谓明府骄而自矜登曰夫闺门雍穆有德有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元逹博闻强记奇逸卓荦吾敬孔文举雄姿杰出有王霸之略吾敬刘玄德所敬如此何骄之有余子琐琐亦焉足録哉初孙策领会稽太守诏与吴郡太守安东将军陈瑀吕布协规讨袁术时瑀屯海西行到钱塘隂图袭策遣都尉万演等持印绶授丹阳宣城诸险县大帅祖郎焦以及吴郡乌程严白虎等使为内应策觉之攻瑀於海西大破之获其吏士妻子瑀单骑走冀州归袁绍登瑀之从兄子也策西击黄祖登复遣间使齎印绶诱严白虎等余党图策以报瑀雠策还乘曹袁相拒於官渡欲袭许迎天子恐登复扰于内故先击登至丹徒为许贡客所杀孙权统业【谨案孙权魏志吕布传注作孙策误】遣兵围登于匡琦旌甲覆水羣下咸以权衆十倍于郡兵惧不能抗可引军避之与其空城既无所获复不能陆处必自引去登厉声曰吾受国命来镇此土昔马文渊之在斯位能南平百越北灭羣狄吾既不能遏除凶慝又可逃寇耶吾当竭命以报国仗义以整乱天道与顺克之必矣乃闭门示弱将士衔声寂若无人权兵疑畏不敢进登望之曰可撃矣遂开门突出直指其营纵兵攻之权兵大败馘虏万数权不胜愤复大兴师衆来攻登使陈矫求救于曹操密去城十里夜广张火若大军到因多鼓钧声噪以攻之权兵惊溃既而矫以救兵至登复设伏攻权权败走追撃大破之斩首万余级权遂退徙东城太守广陵吏民佩其恩德共拔郡随登老弱襁负而追之登谕令还曰太守在郡频致吴寇幸而克济诸君何患无令君乎未几卒年三十九登屡言於操当亟图孙氏为陈计策操不能用其後权遂跨有江外操每临江而叹恨不早用登计曹丕簒代以登子肃为郎中後许汜与昭烈并在荆州牧刘表坐表与昭烈共论天下士汜曰陈元龙湖海之士豪气不除昭烈谓表曰许君论是非表曰欲言非此君为善士不宜虚言欲言是元龙名重天下昭烈问汜君言豪寜有事耶泛曰昔遭乱过下邳见元龙无客主之意又不相与语自上大牀卧使客卧下牀昭烈曰君有国士之名今天下大乱帝主失所望君忧国忘家有救世之意而君求田问舍言无可采是元龙所讳也何缘当与君语如小人欲卧百尺楼上卧君於地何但上下牀之间邪表大笑昭烈因言曰若元龙文武胆志当求之於古尔造次难得比也

谨案陈登传议阙

太史慈字子义东莱黄人也少好学仕郡奏曹史会郡与州有隙曲直未分以先闻者为善时州章已去郡守恐後之求可使者慈年二十一以选行晨夜取道到洛阳诣公车门见州吏始欲求通慈问曰君欲通章耶吏曰然问章安在曰车上慈曰章题署得无误邪取来视之吏殊不知其东莱人也为取章慈已先怀刀便截败之吏踊跃大呼言人坏我章慈将至车间与语曰向使君不以章相与吾亦无因得败之是为吉凶祸福等尔吾不独受此罪岂若默然俱出亡何为俱就刑辟吏言君为郡败吾章已得如意欲复亡为慈答曰初受郡遣但来视章通与未尔吾用意太过乃相败章今还亦恐以此见谴故俱欲去尔吏然慈言即日俱去慈既与出城因遁还通郡章州家闻之更遣吏通章有司以格章故不复见理州受其短由是知名而为州家所疾恐受祸乃遯之辽东北海相孔融闻而奇之数遣人讯问其母并致饷遗时融以黄巾寇暴出屯都昌为贼管亥所围慈从辽东还母谓慈曰汝与孔北海未尝相见至汝行後赡恤殷勤过於故旧今为贼所围汝宜赴之慈留三日单步径至都昌时围尚未密夜伺间隙得入见融因求兵出斫贼融不听欲待外救而围日偪时昭烈为平原相融欲告急城中人无由得出慈自请求行融曰今贼围甚密衆人皆言不可卿意虽壮无乃实难乎慈对曰昔府君倾意於老母老母感遇遣慈赴府君之急固以慈有可取而来必有益也今衆人言不可慈亦言不可岂府君爱顾之义老母遣慈之意邪事已急矣愿府君无疑融乃然之於是严行蓐食须明便带鞬摄弓上马将两骑自随各作一的持之开门直出外围下左右人并惊骇兵马互出慈至城下堑内植所持的各一出射之射毕径入门明晨复出如此围下人或起或卧慈复植的射之毕复入门明日复出无复起者於是鞭马直突围驰去比贼觉慈行已过又射杀数人皆应弦而倒故无敢追者遂到平原说昭烈曰慈东莱之鄙人也与孔北海亲非骨肉比非郷党特以名志相好有分灾共患之义今管亥暴乱北海被围孤穷无援危在旦夕以君有仁义之名能救人之急故北海区区延颈恃仰使慈冒刃突重围万死中自托於君惟君所以存之昭烈敛容答曰孔北海知世间有刘备耶即遣精兵三千随慈贼闻兵至解围散走融既得济益奇贵慈曰卿吾之少友也事毕还启其母母曰我喜汝有以报孔北海也扬州刺史刘繇与慈同郡慈自辽东还未与相见暂度江到曲阿见繇未去会孙策至或劝繇可以慈为大将繇曰我若用子义许子将不当笑我耶但使慈侦视轻重时独与一骑卒【谨案陈志作二骑卒通志作一与此同】遇策於神亭策从骑十三皆韩当宋谦黄盖辈也慈便前鬭正与策对策刺慈马而擥慈项上手戟慈亦得策兜鍪会两家兵骑并各来赴於是解散慈乃与繇俱奔豫章而遁於芜湖亡入山中称丹阳太守是时策已平定宣城以东惟泾以西六县未服慈因进往泾县立屯府大为山越所附策躬自攻讨遂见执策即解缚捉其手曰寜识神亭时邪若卿尔时得我云何慈曰未可量也策大笑曰今日之事当与卿共之闻卿昔为太守刼州章赴孔文举诣刘玄德皆有烈义天下智士也但所托未得其人尔射鈎斩袪古人不嫌【原注史记齐人杀无知议立君高国先隂召小白於莒鲁闻无知死亦发兵送公子纠而使管仲别将兵遮莒道射中小白带鈎小白佯死入立使鲁杀子纠使管仲为大夫任以国政　左氏传晋献公使寺人披伐蒲重耳踰垣而走披斩其袪遂出奔翟及重耳立披请见乃见之】孤是卿知已勿忧不如意也即署门下督出教曰龙欲腾翥先阶尺木者也【原注吴历云慈於神亭战败为策所执策素闻其名即解缚请见咨问进败之术慈答曰破军之将不足与论事策曰昔韩信定计於广武今策决疑於仁者君何辞焉慈曰州军新破士卒离心若傥分散难复合聚欲出宣恩安集恐不合尊意策长跪答曰诚本心所望也明日中望君来还诸将皆疑策曰太史子义青州名士以信义为先终不欺策明日大请诸将豫设酒食立竿视影日中而慈至策大悦常与参论诸军事裴松之曰吴历云慈於神亭战败为策所得与本传大异疑为谬误】会刘繇卒於豫章士衆万余人欲奉豫章太守华歆为主歆以为因时擅命非人臣所宜衆守之连月卒谢遣之其衆未有所附策命慈往抚安之谓慈曰刘牧往责吾为袁氏攻庐江其意颇猥理恕不足何者吾先君兵数千人尽在袁公路许吾志在立事安得不屈意於公路以求之乎再往才得千余人尔其後不遵臣节【谨案志作不逹臣节通志作不遵与此合】作邪僭事谏之不从丈夫义交苟有大故不得不离吾交公路及絶之本末如此今刘牧丧亡恨不及其生时与共论辨也其儿子在豫章不知华子鱼待遇何如其故部曲依随之否卿往视之并宣孤意於其部曲乐来者与俱来不乐来者且安慰之并观华子鱼所以牧御方规何如庐陵鄱阳人民亲附之否卿须几兵多少随意慈曰慈有不赦之罪将军量同桓文当尽死以报德今并息兵兵不宜多将数十人自足往还也左右皆曰慈未可信慈与华子鱼州里必留为筹策或西托黄祖假路北还策曰孤断之详矣子义虽气勇有胆烈然非纵横人志经道义贵重然诺一以意许知己死亡不相负诸君勿复忧也子义舍我当复谁从饯送阊门把腕别曰何时能还答曰不过六十日慈果如期而反谓策曰华子鱼良德也然无他方规自守而已又丹阳僮芝自擅庐陵诈言被诏书为太守鄱阳民帅别立宗部阻兵守界不受子鱼所遣长吏言我已别立郡须朝廷遣真太守来当迎之尔子鱼不但不能谐庐陵鄱阳近自海昏有上缭壁五六千家相结聚作宗伍惟输租布於郡尔发召一人遂不可得子鱼亦覩视之而已策拊掌大笑乃有兼并之志顷之遂定豫章刘表从子磐骁勇数为寇於艾西安诸县策於是分海昏建昌左右六县以慈为建昌都尉治海昏并督诸将拒磐磐絶迹不复为寇慈长七尺七寸美须髯猿臂善射弦不虚发尝从策讨麻保贼贼於屯里缘楼上行詈以手持楼棼慈引弓射之矢贯手着棼围外万人莫不称善曹操闻其名遗慈书以箧封之发省无所道而但贮当归慈不答孙权统事以慈能制磐遂委南方之事年四十一建安十一年卒临终叹曰丈夫生世当带七尺之劒升天子之阶今志不从奈何而死乎权甚悼惜之子亨字元复仕吴历尚书越骑校尉吴郡太守

议曰慈笃於信义以气相许穿彻劲挺克复其言亦田畴辈流也终委身孙氏受其驱策以不能为王爪士咄唶自恨衔愤以死其志可哀已【谨案太史慈辅孙策虽其事权日浅实为吴臣陈志列於吴书是矣此因其临没之言引为汉臣未免偏执】

谨案目録此下有许劭传今阙止存议

议曰处士尽矣汉已亡矣劭犹硜硜以吻颊为能揭揭焉为月旦评奔走夺命幸而获免岂尚德之士哉汉之盛也公卿耻言人过汉之衰也士以口舌竞为人目观治体者可以为戒矣

谨案目録此下有徐庶传今阙议亦阙又通卷阙赞








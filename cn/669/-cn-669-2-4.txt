4　論括囊无咎无譽


「潛龍以不見成德」，管寧所以箴邴原也。「全身以待時」，杜襲所以戒繁欽也。易曰：「括囊无咎无譽。」

【元圻案】三國志魏管寧傳注：「傅子曰：『邴原性剛直，清議以格物，寧謂原曰：「潛龍以不見成德，言非其時，皆招禍之道也。」』」又杜襲傳：「襲避亂荆州，劉表待以賓禮。同郡繁欽數見奇於表，襲喻之曰：『吾所以與子俱來者，徒欲龍蟠幽藪，待時鳳翔，豈謂劉牧當爲撥亂之主，而規長者委身哉？子見能不已，非吾徒也。吾其與子絶矣。』」〇吕成公史説曰：「處危亂之際，正不可露圭角。邴原於干戈擾攘之區，乃一一欲以清議格之，自然招禍，此不知與時消息之理。坤之六四：『括囊无咎无譽。』六四處危疑之地，與六五無相得之義，正當如囊之括其口，更無一毫露出。若有分毫露出，只是招怨。」






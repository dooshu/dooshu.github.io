谢御札奖励疏


昨该臣等以大捷加恩，具疏辞免。奉圣旨：“卿等所奏，诚意恳切，准辞免。各赐银一百两，彩段四表里，大红纻丝蟒衣一袭，稍示眷酬。钦此。”臣又特奉御笔敕谕：“元辅张少师：朕以幼冲嗣位，赖先生匡弼启沃，四方治安，九边宁靖。我祖宗列圣，亦鉴知先生之功，就加显爵不为过。乃屡辞恩命，惟一诚辅国，自古忠臣如先生者罕。朕今知先生实心，不复强。特赐坐蟒衣一袭，银钱五十两，以示优眷，申成先生美德，其钦承之。故敕，钦此。”该文书官太监刘东，恭捧到臣私寓，臣谨叩头祗领，不胜感泣。

窃念臣山泽之贱臞也，不自意侥时厚幸，致身台鼎。遭逢英主英飞，又谬以章句浅陋，为帝者师。其中倚托之重，契合之深，虽在廷之臣犹有不及知者。每自思惟，士为知己者死。古侠客者流，急人之难，既已存亡生死矣，而犹不矜其能，不望其报；况臣之于君，有不可逃之分，受不能报之恩者乎！今以臣之遭遇如此，而不思毕忠竭力以图称塞；或虽忠于所事，而有一毫计功谋利、侥宠觊恩之心，则为侠士之弗如。故自臣当事以来，夙夜兢兢，恒欲使功浮于食、事过所受，犬马之心于是乃安。其抗违恩命，冒渎宸严，至于屡控而不已者，实以愚抵此耳。仰荷圣慈特垂俞允；又亲洒宸翰，曲赐褒嘉，谅其实心，不复相强。是皇上之知臣也以心，而不在于爵禄豢縻之厚；微臣之遇主也以道，而非由于要宠窃禄之私。此古之圣贤豪杰，所为梦想而不获一觏者也。臣何缘何幸，有此遭际。至于坐蟒乃尊贵之服，岂臣下之可僭干？金钱乃玉府之珍，非贫士之所宜有。殊恩特赉，更逾分涯。臣又将何修何为，可以报称？继自今惟当益坚精白，矢竭衷丹，惟社稷之是图，何发肤之可惜。更愿皇上终鉴愚诚，曲成微志。凡非分之恩，逾格之赏，勿复滥及，以毕臣惓惓图报之忱。苟遂其愚，死无所憾。






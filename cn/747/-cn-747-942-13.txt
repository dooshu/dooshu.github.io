○醮阆州石壁元元观石文老君词

伏以造化灵都，神仙奥壤，秀横空际，翠竦江干。烟霭峰前，圣祖之宸仪迥出；松篁林内，玉童之真相旁分。非雕镌藻绘之能，运天地自然之妙。所以潜流景贶，贻福人，常祛旱潦之灾，几叶休贞之应。况今銮迎汉渚，路隔秦州，祈元祖之光灵，拯神孙之播越，克清万，以泰群生。无俾沂水桥边，独扫庞勋之党；霍山祠畔，空推刘武之锋。虔俟元威，载昌鸿祚。不任祝望希恩之至。


○軍務疏 【 飭勵將士佐理軍務】

題為軍務等事、該鎮守宣府都督紀廣等、奏稱虜賊近邊等因、查得近該羣臣上言議遣使事、節該欽奉聖旨鄉等但當廣議備邊禦寇、復讐雪恥長策、軍馬如何可以戰無不勝、糧草如何可以用無不給、草茅之士、尚思獻議國家政事、况國之大臣乎、卿等勉之、有以知　皇上真大有為之君、不世出之主、決修攘之大計明興復之大義、聖謨神斷、出於尋常萬萬也、今將合言事件、開坐謹題、　一件飭勵將臣事、頃緣多事以來、軍職官員、其間多有拔自行伍。或起自外藩典握重兵享有高爵。而侯伯等官、　皇上賜之宅第、賜之弓馬賜之金帛衣帶賜之誥券、俾世世榮寵餘亦多准軍功驟陞、傳及子孫、駢蕃之錫、希闊之恩篾以加矣、其間感恩知報者固有。而孤恩負國者亦多、縱放軍士供役私門有之。委之統領。剝削科歛者有之。荒淫沉湎。酷虐無狀者有之。甚至奔競成風。趨諂勢要。不顧兵戎大事。于少保曾參京營摠督等官忿爭失和。肆為恇怯之言。摧沮三軍之氣。近日保傅等官、胡濙王直等所言、今日將軍有生之樂。士卒無死之心。及即今邊防未盡修舉等語要皆切中時病比者各官累犯。　皇上至仁。並從寬貸。誠恐各官知有朝廷之恩。不知有朝廷之威。凡事循常。全無警懼書曰威克厥愛允濟愛克厥威允罔功。兵法亦曰畏我者不畏敵。畏敵者不畏我。此之謂也。伏望聖慈、一如上項節次聖諭、請敕總督總兵及各營大小頭目。諭以國家今日用兵甚非得巳。葢緣逆賊背德渝盟逼近邊境。以故不恃講和。按兵秣馬。以報大讐。雪國恥為急務。為將臣者務須上體聖情。下恤軍士勿惑和議勿圖苟安不可有遷延中巳之思。玩歲愒日之念。以進死為榮。以退生為辱有功者賞。不吝於褒嘉。無功者罰。必嚴於誅戮。其總督大臣。亦須盡心力以開導之積誠意以感動之。調合眾情。振作士氣。如有不悛。仍前倣效及臨陣先。退望敵不進之人。許其同列互相簡舉。總督大臣指實劾奏六科十三道官風聞紏劾。審覆是實輕則降調。重則誅戮。則人心曉然皆知　皇上大計巳決。大義愈明、恩威並行。不事姑息。三軍之士。不戰而氣自倍。逆賊不足平也。　一件、佐理軍務事聞之軍馬用事。固賴武臣以宣力。必資文臣以督理。是以國家行師。必先總督。其次參贊紀功。參贊者籌畫之輔。紀功者賞罰之司。誠不可或缺也。況達賊侵犯。雲集烏散。去來無方。不可測料。而軍馬之行或分一枝或當一面故總督可以一人而參贊紀功不可以一人必位望隆重。識達軍旅者。然後可充其選。而又預備多人。庶幾臨時足用。然文臣本皆書生。類多闇於武事。或者身不慣鞍馬。目不識旗幟一旦臨期奏誰差遣猝然受命鮮不憤事`孫祥趙麟。前鑒未遠。傳曰凡事豫則立、不豫則廢。又曰備豫不虞。兵法亦曰以虞事者勝。此之謂也。伏望聖明特令吏部兵部於六部都察院大理寺通政司等衙門堂上官。除掌印正官。及年齡漸高。精力稍減者外。其餘一一具名上聞。請　旨點選精力強徤曉暢軍事。堪以參贊紀功者十數員。不妨本衙門職務。不必先加以參贊等名目不必令其干預軍務止令輪流每日朝退。或一員或二員。隨同總督軍務少保于謙躬詣教塲監軍操練使聞見習熟下人知識凡諸操練事體。亦得與總督總兵等官商確裨益。既不許猜嫌生事。亦不許因循悞事。一或有警。承命即行。俾之參贊紀功。緩急不致有誤。


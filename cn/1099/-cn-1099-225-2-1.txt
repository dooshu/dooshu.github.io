○進宣大山西外邊墻長圖說 【 邊墻圖說】

臣萬達謹按右所圖外邊墻詳矣。而略於內諸關者。以外邊持重。又墻肇完而諸關不與也。三鎮邊墻。亘連一道其居然而內布者。城堡也。雜然而外環者。塹與窖也。亭然者墩。而?通者臺。與隧也。增舊為新。缺一不可。必如此而後可守者。我軍視虜聚散眾寡疲逸勇怯疾遲之勢。不相當也。虜人多食少。工格鬪。喜抄掠。復以為生之道在是也。大戰則大利。小戰則小利。不戰則不利。較得算者戰什一而虜什九也。是故我必以守為勝。而匪墻焉。氊幕鄰邇。揮鞭山凌。結陣川擁。朝發夕至。倏如雷風。前無抵拒。後難追襲。豈不戰守失據哉。今墻完而戍者。偵者。田而而食者。備秋林會而墻立而營屯。而首尾相應者。虜不得而輕視也。設虜以數萬來侵。大同偏関之外多浮沙風飈所激易於填壅必塞窖填塹而後及墻而仰攻亦難矣。墻臺我專。披堅鱗集。矢石並發。砲火遠及。虜亦豈能飛渡哉。臣故曰。自是始可以言守也。而又不能不卻顧而長慮者。傳曰。地利不如人和。又曰。在德不在險。斯二言者至言也。


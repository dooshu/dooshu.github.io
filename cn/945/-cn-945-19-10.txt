代参政王侍郎让恩命表

臣某言伏奉制命蒙恩特授尚书工部侍郎参知政事余如故者文昌六官骤迁於品秩黄枢万务俾预於訏谟受宠若惊循涯自失臣中谢窃以辅弼之任实代天工柬求之时允资人杰况岩廊之上副师尹之具瞻车服以庸下丞相之一等岂宜滥处以累至公如臣者才不逮人学非稽古徒荷鲤庭之训谬登汉殿之科金闺偶列於姓名蓬岛获窥於图史寻掌纶於右掖复寓直於北门骤蒙振拔之恩获预枢机之任参谋帷幄曾无前筯之筹受禄水衡深有素飡之媿方忧非据忽奉殊迁佐隂阳调爕之权亚辅相崇高之秩斗筲至小殊觉於满盈鼎铉不任转虞於倾覆苟贪荣宠靡敢敷陈岂惟鬼瞰以堪忧实亦人言之可畏伏望尊号皇帝陛下俯矜短拙曲赐保全特诏有司俾停新命既负且乘微臣免至於疾颠唯器与名圣代更无於虚授?切之至伏俟允俞


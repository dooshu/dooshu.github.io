○祭杜学士审言文

维大唐景龙二年岁次戊申月日，考功员外郎宋之问，谨以清酌之奠，敬祭於故修文馆学士杜君之灵：呜呼！位曰大宝，才曰天爵，辞业备而官成，名声高而命薄。屈原不终於楚相，扬雄自投於汉阁，代生人而岂无？人违代而咸若。运锺唐庆，崇文宠儒，国求至宝，家献灵珠，後复有王、杨、卢、骆，继之以子跃云衢。王也才参卿於西陕，杨也终远宰於东吴，卢则哀其栖山而卧疾，骆则不能保族而全躯：由运然也，莫以福寿自卫；将神忌也，不得华实斯俱。惟灵昭昭，庶越诸子，言必得俊，意常通理。其含润也，若和风俗曙，摇露气於春林；其秉艳也，似凉两半晴，悬日光於秋水。众辙同遵者摈落，群心不际者探拟人也不幸而则亡，名兮可大而不死。君之栖遑，自昔迷方，逢时泰兮欲达，闻数奇兮自伤。属文母之丕运，应才子之明扬，援沦秀於兰畹，侍仙游於柏梁。命以著作，拜之为郎，始翔鸳於清列，旋御魅於炎荒。遗旅雁兮超彭蠡，作编人兮居越裳，殊许靖之新适，忆虞翻之旧乡。惟皇龙兴，再施法度，拂洗溟渤，骞翔雨露。通籍於八舍禁门，摇笔於万年芳树，仰赤墀兮非远，谓白首兮方遇。君病何病？到此弥留，药虽饵兮宁愈，针不及兮可忧，虽则妙医莫识，实冀明神获瘳。呜呼哀哉！

君之将亡，其言也善，余向十旬，日或再展。君感斯意，赠言宛转：识金石之契密，悔文章之交浅，命子诫妻，既恳且辨。自予与君，弱岁游执，文翰共许，风露相，况穷海兮同窜，复文房兮并入。川流遽阅，隙电初过，昔乘运兮如此，今造冥兮若何？怀君畴好兮恨已积，念君近惠兮情倍多。道之南宅，之东粟，使君孤之有馀，宁我家之不足。籍籍流议，喧喧薄俗，名全每困於烁金，身没谁恨其埋玉？空落长松千尺，讵置生刍一束？倬彼韦公，赠殷礼缛；善乎崔子，理感情属。相识有素，见贤增勖，登君词赋於台之上，藏君齿发於缑山之曲。缑氏山兮山上秦城郊兮郊外坟，孟冬十日兮共归君，君有灵兮闻不闻？我咀瑶屑，君知自久，坐泣焚芝，遥哀画柳。阙视祖载，爰遗卮酒，愿歆悲诚，将告良友。尚飨。


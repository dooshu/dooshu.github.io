【悲哉行】

游客芳春林。春芳（《书钞》作芳春。）伤客心。和风飞清响。鲜云垂薄阴。蕙草饶淑气。时鸟多好音。翩翩鸣（本集作□。）鸠羽。喈喈苍庚（《御览》作□□。）吟。（六臣本《文选》作音。注。五臣作吟。乐府作音。注。一作吟。《诗纪》作音。）幽兰盈通谷。长秀（乐府作莠。）被高岑。女萝亦有托。蔓葛亦有寻。伤哉客游（《文选》作客游。六臣本注云。五臣作客游。《类聚》作游客。）士。忧思一何深。目感随气草。耳悲咏时禽。寤寐多远念。缅然若飞沈。愿托归风响。寄言遗所钦。（○《文选》二十八。《乐府诗集》六十二。本集六。《诗纪》二十四。又《书钞》百五十四作乐府新诗。引一句。《类聚》四十一引心、阴、音、深、钦五韵。《御览》二十作乐府诗。引心、阴、音、吟四韵。）


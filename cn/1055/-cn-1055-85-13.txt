【谢赐手诏札子〈三月四日〉】

臣今日伏蒙圣慈差中使朱可道传宣抚问，赐臣手诏，为言者污臣以大恶，已令降黜，仍出榜朝堂，令中外知其虚妄，敕臣宜起视事如初，无恤前言者。臣捧读感咽，不知涕泗之横流。窃伏自念，天地父母能生臣身，不能免臣于忧患。陛下神圣聪明，无幽不烛，察臣孤危，辨臣冤枉，使臣不陷大恶，得为完人，至德大恩过于天地父母万倍。则臣余生之命，是陛下所延之命；今日之身，是陛下再造之身。虽尽此命，捐此身，亦不能上报至德大恩之万一。而臣又有大罪者，蒙国宠荣，忝居重位，处危机之地而自任拙直，不防祸患，怨仇所积，谤怒交兴。当陛下即位之初，外有机政之繁，内有孝思感慕之戚，于此之时，致言事者以阴私之恶，丑秽之言，上黩圣听。烦陛下晓夕在怀，为臣亲加诘问，特赐辨明。臣之此罪，何以自赎？扪心内省，何以自安？臣无任感天荷圣惭惧涕泗激切屏营之至。臣已依诏旨，来日诣阁门祗候入见，冀面天颜，别陈血恳次。

附神宗御札〈治平四年三月四日，差中使朱可道赐。〉

春暖，久不相见，安否？数日来，以言者污卿以大恶，朕晓夕在怀，未尝舒释。故累次批出，再三诘问其从来事状，讫无以报。前日见卿文字，力要辨明，遂自引过。今日已令降黜，仍出榜朝堂，使中外知其虚妄。事理既明，人疑亦释，卿宜起视事如初，无恤前言。赐欧阳修。


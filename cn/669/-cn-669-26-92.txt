92　劉深父每舉史傳百千言　前輩讀史精熟事例


西山先生跋劉深父杯水編〔一〕稱：「天台劉深父每舉史傳數百千言。漢許后上成帝書，於班史爲隱僻處，學者多不道，一日對客誦『奈何妾薄命，端遇竟寧前』及『設爲屏風張某所』等語，俱見外戚傳。無一字差。」【原注】前輩讀史精熟如此。

【方樸山云】想愛其文，蓋此書自絶妙也。

【元圻案】漢書外戚傳下孝成許皇后傳：「時上省減椒房掖庭用度，皇后迺上疏曰：『詔書言服御所造，皆如竟寧前，吏誠不能揆其意，即且令妾被服所爲不得不如前。設妾欲作某屏風張於某所，曰故事無有，或不能得，則必繩妾以詔書矣。』」又曰：「今吏甫受詔讀記，直豫言使后知之，非可復若私府有所取也。其萌牙所以約制妾者，恐失人理。今但損車駕，及毋若未央宫有所發，遺賜衣服如故事〔二〕，則可矣。其餘誠太迫急，奈何妾薄命，端遇竟寧前。竟寧前於今世而比之，豈可邪？」

〔一〕「編」，原作「篇」，據四庫本西山文集卷三六跋天台劉深父杯水編改。

〔二〕「遺」，原作「遣」，據中華本漢書卷九七下外戚傳下改。






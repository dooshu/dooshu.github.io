鵋鶀好音

吴王夫差与群臣夜饮，有鵋鶀鸣于庭，王恶使弹之，子胥曰：“是好音也，弗可弹也。”王怪而问之。子胥曰：“王何为而恶是也？夫有口则有鸣，物之常也，王何恶焉？”王曰：“是妖鸟也，鸣则不祥，是以恶之。”子胥曰：“王果以为不祥而恶之与？则有口而为不祥之鸣者，非直一鸟矣。王之左右皆能鸣者也，故王有过，则鸣以文之：王有欲，则鸣以道之；王有事，则鸣以持之；王有闻，则鸣以蔽之；王臣之顺己者，则鸣以誉之；其不顺己者，则鸣以毁之。凡有鸣必有为。故其鸣也，能使王喜，能使王怒，能使王听之而不疑。是故王国之吉凶惟其鸣，王弗知也，则其不祥孰大焉，王胡不此之虞而鸟鸣是虞？夫吉凶在人，禽兽何知，若以为不祥，则虑而先为之防，求吾阙而补焉，所益多矣。臣故曰是好音也。”


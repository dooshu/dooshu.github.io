○谏诘难臣寮上言书

臣闻帝王之与臣庶，圣哲之与庸愚，上下相悬，拟伦斯绝。若乃以至愚而对至圣，以极卑而对极尊，徒思自强，不可得也。陛下降恩旨，假慈颜，凝旒以听其言，虚襟以纳其说，犹恐群下未敢对扬，况动神机，纵天辩，饰辞以折其理，援古以排其议，欲令凡庶何阶应答？臣闻皇天以无言为贵，圣人以不言为德。老君称大辩若讷，庄生称至道无文，此皆不欲烦也。是以齐侯读书，轮扁窃议，汉皇慕古，长孺陈讥，此亦不欲劳也。且多记损心，多语耗气，心气内损，形神外劳，初虽不觉，後必为累。须为社稷自爱，岂为性好自伤乎？窃以今日平，皆陛下力行所致，欲令长久，匪由辩博，但当忘彼爱憎，慎兹取舍，每事敦朴，无非至公，若贞观之初则可矣。至如秦政强辩，失人心於自矜；魏文宏才，亏众望於虚说。此才辩之累，皎然可知。伏愿略兹雄辩，浩然养气，简彼缃图，淡焉怡目。固万寿於南岳，齐百姓於东户，则皇恩斯毕，天下幸甚。

许敬宗（一）

敬宗字延族，杭州新城人。武德初补秦府学士，贞观时累除著作郎，封高阳县男。高宗朝为礼部尚书，册拜侍中，进封郡公，拜中书令太子少师同东西台三品。咸亨元年致仕，仍加特进，三年薨，年八十一，册赠开府仪同三司扬州大都督，初谥谬，改字恭。


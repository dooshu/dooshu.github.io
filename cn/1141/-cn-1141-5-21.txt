范鲁生书至却寄（时舍弟受业。）

别久两相望，书来水驿长。
新诗缄累幅，短札字千行。
事往频回首，情多忽断肠。
把杯陪画舫，祖道感河梁。
花想寒梅下，轩开卢橘旁。
独吟安石几，散帙满藜床。
叠嶂朝生爽，双溪晚送凉。
周旋从简易，搜讨破微茫。
薄宦今何有，穷檐卒未康。
向人真惨淡，得句复猖狂。
病遣杨枝去，愁冯竹叶尝。
教儿粗识字，忆弟倘升堂。
世事渐磨灭，生涯迫老苍。
蒺藜岐路仄，萝薜故园荒。
瘠壤仍凶岁，孤城近瘴乡。
终当归草阁，一醉旧沧浪。



赠陈蔼公

豪士虽畏人，不可众人意。
交语酒杯间，轩然襟抱异。
文章讵足多，忼爽挺风义。
强项苦岳岳，所遭时裂眦。
濡翰有深衷，托讽辄连类。
披豁开心期，把臂笑相视。
各出箧中篇，高论千春事。
君家通德里，节烈动天地。
往躅悲重陈，殉难见井记⑴。
松柏留根株，枝叶无憔悴。
读书二十年，百氏资鼓吹。
廷尉曾结袜，诸侯肯拥彗。
雄文荐九阍，欲洒贾生泪。
本是澹荡人，徵车不得志。
我怀万古愁，频来郭外寺。
青冥可放游，思一振双翅。
临发赠平生，前山正深翠。
⑴ 明末闯贼陷保定，陈氏妇女合门殉节，有《殉难井记》。



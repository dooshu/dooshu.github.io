初夏幽居偶题

放逐还家一老翁，痴顽自笑更谁同？



倚栏风月黄昏後，携杖园林绿润中。



泳水小鱼依藻荇，觅巢轻燕拂帘栊。



此身要岂坚牢物？

莫遣须臾酒盏空。



初夏幽居偶题

展尽高槐日渐长，了无蜂蝶为花忙。

青梅旋摘宜盐白，煮酒初尝带腊香。



林下光阴无一事，水边窗户有余凉。

应门不用辞衰疾，车马何由到野堂？



初夏幽居偶题

昔如转战堕重围，今幸骞翔脱骇机。

晓树好风莺独语，夜窗细雨燕相依。

安居不恨蜗庐迮，得食宁论鹤料微？



更喜暮年强健在，又看刀尺制缣衣。



初夏幽居偶题

朱樱羊酪喜新尝，碧井桐阴转午凉。



书几得晴宜试墨，衣篝因润称熏香。



枯龟自觉支床稳，老马安能试草长？



半世学骚终不近，空余清梦上沅湘。




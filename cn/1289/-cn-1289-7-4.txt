太阳中风感于寒湿发痉第四


〔一〕热病而痉者，腰反折，瘛疭，齿噤 。

张仲景曰：太阳病，其证备，其身体强几几然，脉反沉迟者，此为痉。夫痉脉来，按之筑筑而弦直上下行。刚痉为病，胸满口噤，卧不著席，脚挛急，其人必 齿。太阳病，发热，脉沉细为痉。痉家，其脉伏坚，直上下。太阳病，发热无汗恶寒，此为刚痉。太阳病，发热汗出，不恶寒，此为柔痉。太阳中湿病痉，其脉沉与筋平。太阳病，无汗，小便少，气上冲胸，口噤不能语，欲作刚痉。然刚痉，太阳中风感于寒湿者也，其脉往来进退，以沉迟细异于伤寒热病。其治不宜发汗，针灸为嘉，治之以药者，可服葛根汤。

风痉身反折，先取太阳 中血络出血。痉，中有寒，取三里。痉，取之阴跷及三毛上及血络出血。

〔二〕痉，取囟会、百会及天柱、膈俞、上关、光明主之。

痉，目不，刺脑户。

痉，脊强反折，瘛疭，癫疾，头重，五处主之。

痉互引，善惊，天冲主之。

痉反折，心痛，形气短，尻 涩，小便黄闭，长强主之。

脊强互引反折，汗不出，腰俞主之。

痉，脊强互引，恶风时振栗，喉痹，大气满喘，胸中郁郁，身热，目 ，项强，寒热，僵仆，不能久立，烦满里急，身不安席，大杼主之。

痉，筋痛急互引，肝俞主之。

热痉，脾俞及肾俞主之。

热痉互引，汗不出，反折，尻臀内痛似瘅疟状，膀胱俞主之。

痉，反折互引，腹胀腋挛，背中怏怏引胁痛，内引心，中膂俞主之。又刺阳明。从项而数背椎，夹脊膂而痛，按之应手者，刺之尺泽，三痏立已。

痉，互引身热， 主之。

痉，反目憎风，刺丝竹空。

痉，互引，唇吻强，兑端主之。

痉，烦满，龈交主之。

痉，口噤，互引，口干，小便赤黄，或时不禁，承浆主之。

痉，口噤，大迎主之。

痉，不能言，翳风主之。

痉，先取太溪，后取太仓之原主之。

痉，脊强里急，腹中拘急痛，水分主之。

痉，脊强，口不可开，多唾，大便难，石关主之。

痉，脊强反折，京门主之。

痉，腹大坚，不得息，期门主之。

痉，上气，鱼际主之。

痉，互引，腕骨主之。热病汗不出，善呕苦，痉，身反折，口噤，善鼓颔，腰痛不可以顾，顾而有似拔者，善悲，上下取之，出血，见血立已，喉痹不能言，三里主之。

痉，惊，互引，脚如结， 如裂，束骨主之。

痉，目反白多，鼻不通利，涕黄，更衣一本作便去血 ，京骨主之。

痉，脊强，头眩痛，脚如结， 如裂，昆仑主之。

痉，反折，飞扬主之。






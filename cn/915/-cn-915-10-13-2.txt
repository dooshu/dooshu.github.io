◇进封陈司空为长城公诏（绍泰二年七月丙子）

德懋懋官，功懋懋赏，皇王盛则，所谓元龟。司空公南徐州刺史、长城县开国侯讳，志怀寅亮，风度弘远，体文经武，明允笃诚。曩者率五岭之强兵，诛四海之雠敌，固以勒功彝鼎，书勋太常，克定京师，勤劳自重。自镇抚榆，永宁丰沛，东凉既息，北蔡无归，代马燕犀，气雄天下，裹粮坐甲，固敌是求，方欲大讨于秦崤，敦于与睦，叶谋上相，爰纳朕躬，思所以敬答忠勋，用申朝典，可进爵为长城县公。（《艺文类聚》五十一。）


相国父不祀乡贤：

晋江王遵严先生作《同安杨宪副逢春墓志铭》云，在昆山邑有故相，尝欲奉其父祀于乡贤祠，邑子论有异同，君持之，故相滋不悦。按故相则顾文康鼎臣也，位极鼎轴，乡议难徇。今半纶崛起，辄靡然趋之。万历中，钱塘机户傅时冒锦衣百户，其先人某祀乡贤，时败，追夺。崇祯中，吾宁吴中彦先以布衣纳赀武英殿中书舍人，其大父璧故赠御史，亦祀乡贤，中彦败，追夺。二赠君虽未丛垢，然瞽宗之祭，政自宜慎。




续集卷二十八

<集部,别集类,明洪武至崇祯,东里集>

钦定四库全书

东里续集卷二十八　　　明　杨士奇　撰墓碑铭

怀庆知府李君墓碑铭

河南怀庆府知府李君正统四年七月初七日卒於官既归葬泰和千秋乡罗团之原又明年其子诚奉翰林侍讲余君学夔所述事状走北京求书墓上之石余今年七十有七衰倦甚顾尚縻公务日勉强不前乞退而未得而何能应人之求故有求者率力辞郤虽忿且怨不恤而诚恳恳求不已则又念李君持身爱民吾邑之卓卓者且素厚不忍固辞李氏家泰和西郭文溪之上其曾大父宗明大父云龙父又新有孝友之行母萧氏李君讳湘字永怀自少端重谨饬嗜学入乡校从师授春秋经业成上北京大学永乐中选历刑部都察院以才能称擢东平知州断断以持已爱民为务常禄外非其义一无所苟取而勤於公旦莫治事不少休视民如子训之励之谆谆无厌倦意非甚悖不辄施笞罚徭役必验力厚薄民皆悦服州城之东有大村坝源出泰山雨溢数为民患奏发民丁筑防扞之患乃已州及所辖五邑地旷多芜废课民垦辟仓廪充牣岁歉赈贷咸有备祀典祠坛公府廨宇整饬一新增修学舍明教化有称齐鲁之间前之为守者得罪去後以宥复李君用召还民怀之不置羣诉於朝请复之车驾征北边诏山东西民随军给饷运道远多死亡李君率东平民行抚绥有道讫完民以归在东平十余年始终一致正统初诏廷臣举郡守礼部尚书毗陵胡公举李公遂陞怀庆知府命下东平之民争挽留不可扶老擕幼涕泣送数十里外既至怀庆一用所以治东平者治其民民欣欣戴君如父母怀庆有兵卫素挟势厉民李君随事裁制不动声气而兵帖然不敢以肆在怀庆三年郡人以安上下交誉之无间言李公惇厚温裕孝友如其父处人以诚能赴其急不以贵贱贫富而移所守呜呼今其巳矣其享年五十有七其配朱氏其子男四诚譛譓谆女三萧鸾刘载言朱箎其婿也孙男三珽玘珎铭曰

为士所本曰持其身为政所重莅民有仁温温李君执德静嘉履谦蹈恭悃愊无华学成而仕遭时奋庸一州五邑董治郓邦颛颛夙夜求民之莫导民之勤莫息蚤作尊卑长幼教民以礼务善去恶俾民承祉躬廉举正表率于下休声洋洋洽于齐鲁圣明急治察最陞秩怀孟名邦古二千石治教所被三载有成民之戴之怀郓一情不逮下夀噫其己矣循良之?靡愧前史江山盘回故乡有坟後欲求之视此刻文

礼部左侍郎章公墓碑铭

正统二年十二月初四日行在礼部左侍郎章公卒于位讣闻赐祭命有司具舟还其丧且营葬事自公卿以下皆致祭将以明年某月日葬先事其孤瑾奉翰林侍读学士李君时勉所述事状求书墓上之碑按章氏世家会稽高祖斌宋景定中举乡试第一人曾祖某祖某妣某氏考某妣某氏公讳敞字尚文质庵其号自幼頴敏嗜学稍长駸駸有立志父母及乡闾长老皆远大期之文学日有进永乐癸未群试於乡擢诗经魁明年登进士第选为翰林庶吉士与曾棨等二十八人同奉诏进学文渊阁恩宠隆洽为四方学者所歆艳文学愈益进与修永乐大典壬辰擢刑部江西清吏司主事授承直郎究心狱事夙夜式勤虽时系囚繁理决无滞推情处律必协于中复召至北京入翰林修四书五经性理大全书遂留行在刑部西山有刼盗诏捕之急捕者掩执行路数百人以闻上命刑部尚书覆讯如实悉斩以徇尚书以付公讯公悉辩其枉惟一人实盗以闻遂诛盗而尽释枉者都城外迫莫商人数辈投止道傍何千户舍夜有盗刼商人商人疑有所为将闻於官何不能明即自经死事闻诏五城兵马捕盗如三日不获盗兵马坐纵盗罪既三日不获兵马惧遂摉索何隣比廿余家得钞数万缗即执隣为盗送诣刑部公验钞悉非远来者且无他物以诘兵马兵马具实对廿余家悉得释陞本司员外郎授奉训大夫遂陞郎中授奉议大夫无几丁外艰服阕改吏部考功郎中考核公明小人不便造谤蔑之屹不变洪熙中赐诰命追赠其考为考功郎中封其母太宜人无几丁内艰岁余起复改验封郎中遂陞礼部右侍郎授嘉议大夫安南耆老奉请命黎利权署国事上从之特命公及通政徐琦齎诏命利且抚绥其国人两人皆谙大体熟故事雍容有度既至宣扬德意举国忻戴而敬礼有加将行且厚致馈金珠香缯累百计悉郤之利等跪请再三曰小人事大之常礼也非假此无以将下诚愿不为黩曰吾辈奉天子命来用辑寜若等惟事上如事天保下如保赤子永终不渝可也货贿将诚末矣竟却之一毫无所取利遣使人奉表及方物随公等诣阙谢且密附所馈物令奏以纳公等而不令公等知也行将出竟其从有泄之者公两人索其装得之叹曰若听其所为即吾辈外却而内欲也遂取封识授其边吏俾归利还赐诰命赠其祖若考皆嘉议大夫礼部右侍郎祖妣妣皆淑人黎利死朝廷以公奉使不忝再命齎诏命利之子麟署国事及境其边吏识公者舞拚拜曰天朝子育下邦不受金大人齎诏复至矣奔走豫告麟凡所以迎奉礼益恭其归而秋毫无受如初至既还前之嗣封晋王者以罪废已革其护卫卫之庐舍土田护卫军先以徙戍边惟存一千嗣王得旨索有司悉归庐舍土田有司奏言予民已久若悉归之当敓三万余家之居佃且今惟一千军无用悉归上命公往审度处置公至言於嗣王曰今陛下临御惟恐或有一人失所殿下以至亲受藩屏之托必同此心若狥千军之欲而失三万余民之心臣知殿下必不为王意解语公曰吾惟侍郎之从公遂计画而分之於是一千军咸获足给三万余民家不觉有损皆悦归转左侍郎公在礼部尚书胡公政尚寛大公以严肃佐之同德协志相与共济公於吏欺虽小不恕遇弊事必言於胡公商计革之程督庶务恒尽心焉曰吾为佐其道应尔也为人明敏疏达遇事能果不肯媕婀依随敬老礼贤交友以义其友有过能面直之或困於忧患极力援之虽数无厌所居好植花卉闲暇焚香阅简册临古法书而已一日夙兴朝参道中风疾骤作舆归是夕卒享年六十有二元配叶氏先卒再赠至淑人继室赵氏封淑人子男五璨瑾正统元年进士璠璵瑛女一嫁钱康孙男一恩女四公为庶吉士时於士奇往还久而益亲呜呼於今已矣铭曰

章世儒家有闻自宋大比宾兴褒然魁贡迨公嗣奋在今圣朝振其声光式闳以高延阁承明益广其学爰属司寇赞理于辟致明与慎夙夜靡遑念彼古人死狱求生听词审情以核枉直无枉弗直平反多绩转迁考功卓特持公不以誉毁而易其中升贰春官祗佐三礼秉乃直清亦严治纪再使南交将命允宜行槖之旋不增毫丝有犹有为秩秩条理历官四朝毖终如始既全以归无沗斯文史铭其墓用谂来昆

故奉直大夫右春坊右谕德黎君墓碑铭

右春坊右谕德黎君以正统二年十一月谒告归清江得疾卒于家其孤统以翰林侍读习嘉言所状事行求书墓碑余闻而哀之曰呜呼黎君之擢第也为良进士入风宪为良御史於长民为良郡守於近侍为良辅臣柰何遽止於斯乎黎之先见余所作其考墓表其曾大考允诚大考惟琇考宗瑞妣邹氏以君贵考赠右春坊右谕德妣赠宜人君兄弟三人其季即君讳恬字潜煇天资清淑生六七岁知慕学问累从明师得其旨归而自进其功永乐壬辰擢马铎榜第二甲进士无几丁内艰去服阕除陕西道监察御史以正直扬风裁岁辛丑朝廷以灾异求言群御史同上奏实君具草历诋大臣之任事者无忧国恤民之心剀切激厉无顾避上曰御史言是任事者不能堪後荐御史之才可用於上皆陞知州而处之远方君得交址南灵州尤僻远君怡然曰圣人不鄙九夷我何人哉既至教爱其民如子民皆父师事之政化既行会黎利反其衆日盛总帅王通孱弱不能制为吏所胁遂矫制勒三司郡县官吏悉解职守随通北归君时在行既归通及协谋者皆坐法朝廷以事不出於衆悉置不问宣德七年士奇率同官言黎恬文学操行可任近侍遂命为右春坊右谕德授奉直大夫时春坊事简奉旨入翰林与纂述考最赐诰追赠其考妣预修宣庙实録简充经筵官奉命考礼部会试者二用心公正时多得人遂谒告归展先墓赐道里费给驿舟既展墓树碑墓侧退而洽其亲戚乡里懽甚将行得疾医药久弗效以正统三年正月廿二日卒享年五十有一君笃孝友之行而磊落有大志耻屑屑流俗事学博而正论议沛然为文章波澜藻丽而根於理存心公平於论人之邪正事之枉直靡不服之尽心公务未尝苟且非其人弗与处容色洁白如玉仪度恭肃人不可犯而雅度洒落良朋胜友卒然邂逅诗酒倡和酬酢率极懽而罢其藏修之斋名熙熙所着有诗文集若干卷其娶先敖氏赠宜人继王氏封宜人子男四统缙颂生颢生女二傅徵贤罗某其婿也孙男二昇生冕生其葬以卒之岁某月日葬在某原与敖宜人合葬焉黎君余考礼部会试时所取士又以同乡故相知深而相与久其仲兄慎兄子经皆有文学於余往还余尝谓清江自刘氏公是公非而後有一家三人聨璧辉映者今再见於黎氏居无何慎卒经又卒黎君每向余道其兄与侄未尝不泣下余亦为之感叹岂意又於今哀悼黎君哉铭曰

清江之黎代袭诗礼繇淦三洲徙版城里自其高曾潜德弗扬迨其大考武弁奋庸卓卓潜辉笃志问学升自贤科秋空鵰鹗铁冠白笔北面在廷用振宪纪用张国经触邪指佞动植有知昔之所学今惟行之既斥遐僻俾治夷类不贱鄙之躬勤抚字夷亦有心曰我仁侯父之母之而肯以尤既陞桂芳所职辅导词苑经帷在帝左右方将显庸曷遽殒亡松栢中仆不至柱梁呜呼潜辉其藏我铭後有考徵庶其犹生

故通议大夫资治尹吏部右侍郎郑君墓碑铭

国家罢中书陞六部吏部所职简用贤才考察政绩而进退之为治平之资故士大夫非明且公不足以称吏部之任盖吏部得人而後百司可望得人百司得人而後民生可望不失其所吏部所系岂细故哉旴江郑诚文实为吏部侍郎十余年殆其称吏部之任者欤宣庙临御於用人尤甚重廷臣三品以上有阙必命衆佥举又勅吏部凡方面郡守阙令廷臣三品以上各举所知吏部审其当否始奏授官盖尧舜用人之道也文实前後所举数十人悉副舆议其於中外诸司政之得失才之高下行之邪正博知悉识尤熟典故上前间有顾问敷奏详明无所遗失虽由久在铨司亦其存心之正用意之专也於调官必度务之繁简才之称否而处之治公事必循旧章於赞黜陟率公冢宰所倚任焉驭下吏不威而严下亦莫敢欺之或有乘间为欺者辄觉之召谕使改不辄加罪大官中贵有所干凡不可者必从容以理对不肯苟狥亲故有干弗得者造诬腾诽以蔑之知之弗校盖其为人明敏敬慎和厚果毅恕而有容也郑氏旴儒医家宋季其先号仁斋者尝为抚州儒学教授高祖祯仕元为抚州医学录曾祖铭洪武初历彭泽南陵二县典史祖瀚远父守中皆隐处母王氏继母傅氏文实自幼秀頴嗜学甫十岁监察御史行县察试嘉之举为邑学生从明师授春秋弱冠选中江西乡试遂入太学充监生为祭酒胡公所爱恒侍左右年廿四擢吏部司务精勤职事已起声誉陞考功员外郎授奉训大夫丁内艰服阕改文选员外郎两司郎中虽老成自居然皆服其能而德其助陞文选郎中授奉议大夫洪熙中赐诰推恩封赠其父母五品宣德初陞吏部右侍郎授嘉议大夫居官恒四鼓兴朝退即坐公堂底莫治职务虽事丛脞而条理井井且益自淬砺其誉益重赠封其祖父皆嘉议大夫吏部右侍郎祖母母皆淑人遂进通议大夫资治尹文实事亲孝亲癠必色忧母没哀毁友诸弟待臧获有恩事师如父师没厚礼其家交处以诚有沦落忧患极力拯之遇名贤子孙率异视之宋高宗赐吕颐浩御札流落民间文实识为前江西佥宪吕升故物叹曰此世之宝也购以归吕所行槩类此春秋四十有九而卒讣闻上悼叹命礼部赐祭有司营葬朝自公侯师保尚书暨御史近侍六卿之属率往吊祭其舆皁及所居闾巷细民皆嗟咨惜之亦有流涕者初得疾遽革医罔效家人忧惊苍黄将叩道家者祈禳文实厉色曰生死命也吾素行可无怍何事於禳遂止独以亲老不得终养自恸语不他及是夕卒正统三年十一月一日也前五年有推人始生年月日辰以决夀者言文实岁行及午应止噫信其命矣夫其配黄氏封淑人子男一垕女一皆幼卒之明年春将归丧葬其乡黄氏使垕奉刑部侍郎何君文渊所述事状来拜请墓碑余与文实同大江之西又同朝久故叙而铭之铭曰郑出姬姓以国氏代有文献昔闻世天建皇明启隆治选贤任能布列位天官实重监衡寄厥卿暨佐必简畀文实起旴秀出萃明经入官卓尚志三奋崇陟冢宰贰致励夙夜敦劼毖庶士济济升以彚审厥臧否稽所事致公与明平不陂曰进曰退中以制厥所推毂必既试温温处物色不厉弗妩弗迕一循义曷遽夺之弗弘施嗟其全归靡怍愧佳城鬰郁旴之涘後欲考之此其?赠嘉议大夫刑部右侍郎杨君墓碑铭

杭有君子曰杨孟潜没三十年其子刑部右侍郎寜以前翰林侍讲匡南余鼎所志墓文吿余曰先君受追赠恩至三品法得立碑於墓敢请刻辞余闻孟潜之行於士君子矣又与寜同朝厚善为之序曰杨本沈氏世家杭之钱塘业儒元杭州路学教授某既卒其子夀之始生母杨以鞠于舅氏遂蒙舅姓生德文配傅孟潜之大考妣考妣也孟潜讳昇自幼凝重不凡天性孝友髫龄已立志学问而旦暮侍养不去亲侧得亲之懽一弟笃爱之终身洪武丙子以春秋选乡试明年会试中副榜授教谕星子县年甫二十余惇持师道端威仪明讲说自旦达夕躬勤弗懈言动虽微不苟屹然类老成人学者翕然服从前庶子庐陵邹缉方正不苟许可时佐教星子独加礼孟潜道誉之不置口星子学贤科累岁不荐士郡邑及学官惑於堪舆家言学地不利谋徙置孟潜适至毅然曰学业至未有不荐者竟不徙其於学者诱掖奬劝忠爱恳到久而弥笃三年学荐二人又四年荐四人皆登第自是科不乏升九载考绩陞邵武府学教授无几调徽州府学施教一如星子所至诸生皆从授春秋大比而升者比比善教之效有闻於时其为人纯实和易服用俭素非道之言未尝出口与人交悃欵言出而信其去也皆思之久不忘平生以事亲为切要得禄必迎就养有欲以理民荐之者力谢却曰今幸在散地旦夕获侍亲侧而柰何欲夺之乃止永乐甲午留北京以疾卒卒时老亲及妻子皆在徽甚贫惟以不获终养为憾徽人闻之为筑室学舍之侧以处其家非积行之诚有以致之乎卒於是年十一月晦享年四十有三葬钱塘之花家原以寜贵累赠至嘉议大夫刑部右侍郎嗜为文章诗雅淡近古所述有拙斋藁春秋正义藏於家配袁氏封太淑人子男二长即寜举进士擢官刑部主事陞郎中用佐武功陞刑部右侍郎次宜女二长嫁监察御史刘安定次嫁某孙男若干铭曰

行莫先孝颛颛厥诚道贵善教羣才以成忠厚之存平直之行天有报施身後洊荣有赫嗣兴峩冠在廷振华履亨既崇以闳钱塘之原归展先茔贻後树碑太史之铭

赠嘉议大夫工部右侍郎周君墓碑铭

宣德五年上命越府长史周忱为工部右侍郎赐玺书俾廵抚南直隶苏常诸郡兼董其饟事忱单心毕力靡间夙夜上有资於国用下有及於民生三年赐诰嘉奬而褒赠其考为嘉议大夫工部右侍郎於是忱以礼部侍郎章敞所述其考府君事状求余为铭将勒石于墓余与府君生同岁居同郡又与忱有同朝斯文之雅不得辞府君讳森字秉昂周之先会稽人唐御史中丞勍率兵讨黄巢留镇九江子孙因家焉七世孙太子詹事世修徙南昌之武寜又四世至宋敷文阁学士友贤五世不分诏旌其门其子两浙宣抚汝翼汝翼子瑞州知府应合应合子天骥元吉州路总管赠江西行省参知政事追封庐陵郡公又因家焉郡公五子长横州路治中讳志道府君高祖也曾祖忠州判官讳圭祖南康路知事讳监父讳润世称遗安先生时重其学行元季避兵乱於吉水之月冈又因家焉母李氏知学有德善遗安年四十未有子脱服饰为取侧室黄氏生府君幼读书警敏有立志成童综理其家事井井间出长里徭赋邑大夫重之壮而襟宇闓豁才器充伟有司屡欲荐用之辄以亲老辞而奉养克孝亲疾躬治药食不去侧者累日亲没哀毁岁时恒谨祀事尝改厝所生母举柩过门将奉置堂中行祀礼姻戚中泥隂阳家忌者交尼之府君曰人子事死如事生安有亲过门而不入家者脱有祸森不悔女兄没诸甥皆客远外丧葬悉自已出妻之母卒未有葬地即出地葬之或言此地大利後人柰何推畀异姓府君曰苟可利後在彼犹在此也与人交惇信义喜宾客觞酌谭论虽终日不倦负直气有过者面折之然能为人解纷排难而庇其乡里有造伪钞者事觉而枉逮其里人力为白之於官近乡尝有盗刼掠富家里中无赖亦动心潜结将发府君察知徧诣谕之祸福曰彼刼敓者即朝莫为鱼肉若等寜可效之耶又召其首谋者闭於家得不发不旬日官尽捕近乡寇戮之而没入其家里无赖者皆诣府君叩头谢曰微公我等悉以寇死矣盖里人赖其惠者非一尝舟行舟中人失物疑同载者窃将执送於官府君曰此疑事即为代偿数日得真窃者失者大惭府君平居乐积书教子忱初习举子业手录前辈名人程文成帙授之为式忱举进士奉诏进学翰林日有长益暨擢刑部主事进员外郎有廉能名府君喜屡至京视之而加励焉府君於学通其大旨旁通医卜尤嗜郭景纯葬法有困於窭者从府君求吉地改葬其亲盖冀免於窭府君曰吉地非可求苟有善行将自遇之其操术如此洪熙中以忱贵封奉议大夫越府右长史忱奏分其禄之半於乡以养宣德六年九月廿二日卒礼部以闻命进士甘瑛赐祭春秋六十有七配龙氏元义兵参军复皋之女有贤行先廿七年卒继胡初赠封皆宜人龙後进赠淑人胡太淑人子皆龙出男四忱恫恪怡恫先卒二女长适陈行恭次适萧肇成孙男八女八曾孙男五女四府君之葬以卒之明年四月廿九日合於里仙狮石之南龙淑人之墓铭曰

繄周之先显有阀阅昉越徙洪又转徙吉吉守桓桓斯文攸尊吉人德公永言耐轩公之桐乡青原白鹭公之子孙逢掖章甫始来月冈公四叶孙晚际承平于于丘樊月冈再传曰秉昂甫才足剸繁知足达务韬卷弗用逍遥徜徉厥有誉闻施家暨乡有伟嗣兴扬于明庭秉志摅诚式贰冬卿上裨朝家下惠黔首帝曰俞哉疏恩父母峩峩丘坟有石丽牲述行载荣爰勒斯铭

太史吴先生墓碑铭

先生讳勤字孟勤姓吴氏其先自大梁徙荆州至箎官南康遂家匡庐之阳至晢为永新簿又家永新其曾祖讳原道祖讳文振考讳师尹元名进士为永丰丞母龙氏一夕梦紫衣大士寤而先生生幼頴异五岁知慕学七岁日读数千言成童四书五经皆成诵未冠为文章下笔濡然而必根於理未尝苟作永丰君经学擅名大江之西先生与弟仲谨皆负才气英迈杰出人称吴氏二凤先生有志科第乡前辈咸期必中永丰君曰吾老矣乃不果行永丰君捐舘元政日隳所在寇盗充斥先生叹曰世若此吾可坐视耶乃列弭盗数策往告吉安守臣纳苏罗丹纳苏罗丹知礼先生而不能用去之而州里寇盗益甚往避于洪居无几伪汉兵围洪有欲荐先生于行省平章多通者先生闻而止之曰此人已无固志明旦多通果遁城陷先生趋间道归乡里国朝兵下吉安纪律严肃先生曰此真吊伐师也往谒其总帅时淮南郭子章参谋幕府相得懽甚署先生官太和不就洪武初诏下兴学徵儒师郡举先生中书考经义第一奏除武昌府学教授严师道正学规训励诸生多成才者如中书参政方鼐国子祭酒吴启皆出其门居数年先生援例去官楚昭王聘为诸子师而宾敬之先生非周孔之道不陈故礼遇久益厚永乐初召修太祖高皇帝实录先生明故实谨书法时推直笔书奏赐白金文绮改教授开封府学施教如武昌周定王亦厚礼之至开封之又明年以疾不起永乐三年二月二日也春秋七十有六定王遣官致祭藩宪大臣及郡太守以下皆躬祭诸生哀慕不已明年归葬于乡先生孝事父母恭爱兄弟教育孤侄如子其胷次明净矩度雍容不严而肃其学无所不究喜道诱後进恒尽底里士子咸乐亲之非圣之书不以教尝见学者玩扬子太玄文正色曰曷不究心孔孟哉取予以义在楚府日蜀献王湘献王皆遣使奉书币致愿见之意广西藩宪亦请主乡试文衡先生叹曰楚国待我厚古贤王礼士不是过也我岂当外交一切谢却湖广行省参政吴云於先生故相好云卒於官二子贫不能归先生扶持之使立又教其仲子学凡於亲故及名贤之後汲汲奬借於利虽微不苟取初罢教授归诸生奉赆一芥无所受曰诸贤惟勉进不懈即勤受惠矣处物和厚人片善扬誉之不置未尝启口及人过失至论事公是非不肯媕婀依随忧人之忧急人之急常如不及喜宾客至者未尝以空匮废礼闲暇时诵佛经学者疑而质之先生泫然曰先夫人遗命也非敢徼福楚府纪善贝翺闻之叹曰朱夫子所记尹和靖之孝也先生不忘其先自号匡山樵者晚更号凷翁文章浑厚雅则所着有匡山樵者集六义斋集鹤山集若干卷藏于家配孺人萧氏淑慎慈惠式勤内助先十年卒子男一善存女一归胡光大孙男三耘耔耕曾孙男六士奇甫冠拜先生於武昌往还七年深辱教爱後同在史舘旦暮益亲密将赴开封所以命之者甚厚未捐舘先十日书来示诀别之意而讣踵至矣呜呼儒师老成世岂复有吴先生哉时先生之甥胡君光大述为行状而约解君大绅铭墓余书墓上之石独余久未及为今年善存走六千里外趋余皋缓之罪尚可闻乎敬叙而为铭铭曰

凡士求道於先觉师惟先觉明为龟为蓍猗嗟先生研深函博秉义蹈仁表厥仪则遭时孔屯心急拯焚匍匐有言彼聩罔闻大明丽天光被四表嘉重有道升泮以教济济兟兟来游来歌相廷贤关蜚英振华奕奕亲藩河间行治秩秩宾筵仲舒正谊廼趋召命廼职史书春秋之志式严褒诛阳煦霜肃表里不间有德有言斯文冠弁璞玉在山草木承辉嗟乎先生曷不憖遗先生之藏其封六尺永怀先觉过者必式

故奉议大夫郑府右长史赖君墓碑铭

正统六年八月十五日郑府右长史赖君没於家其子翰林编修世隆縗絰奉监察御史薛希琏所述长史君事状求余书墓上之石赖之先自江右徙汀之清流世有科第袭厚德高祖讳寜曾祖讳霖祖讳李宗考讳福兴皆持行不仕长史君讳添贵字景望晚号澹庵生晬而孤母陈育之训之长而悟解頴敏从学县博士兼通书春秋礼经工为文章永乐乙酉选乡贡明年会试礼部中教官选授浙江丽水县儒学教谕九载以绩最陞教授需阙言於朝愿仍就教谕从之除仁和县学九载绩又最当陞诸生列状乞留会简陞郑王府伴读侍王之国凤翔每长史缺即命君署其职事凤翔学者率从之受经其仲子世隆官翰林恩典得封父母君既援弃职就封之例王重其去即举奏为右长史从之授奉议大夫无几丁内艰去既服阕以疾终於家享年六十有二君为人坦直存心忠厚孝於亲友於兄弟睦於宗戚诚於交友以恭逊居乡党以诗书行义成其子以致知力行励学者而施教孜孜不倦恒躬率先之学者後多由科目升擢要官有名于时其待诸生如子有为怨家诬构郡守恶其抗直将黜为吏者君力为直之有负官租不能偿者倒囊代之偿前官所收廪米岁久腐坏有司责民之守廪者偿民窭不能偿将自经君捐已俸代偿盖於排难解纷周急济乏率谓当然其在藩府也从容正道随事献替甚为王所重平生利一芥不苟取处事必当理朋友死无所归尽礼葬之隶人启土筑垣得白金一器有告君请分之者不听惇义遗利槩类此其学有本源未尝惑於老佛邪说所着有经义若干篇古文若干篇诗若干首存於家其配曾氏子男五长世昌次世隆宣德庚戌进士擢官翰林次世安次世和次某女二长嫁王瓘次尚幼孙男十其葬以正统七年墓在其邑某原铭曰

緼仁积厚逢掖世振振绳绳续续继蚤孤克奋卓特志上探虞周究洙泗抉隐阐奥发经义黉宫坐正皋比位诜诜童冠左右萃讲道授业开蒙蔽昕旰亹亹殚劳勩声实茂起光昭?亲藩毗辅式简畀怀忠沥诚秉正议匡直视古靡怍愧内笃孝友推施济凡诸士行殆乎备既没而寜此其竁铭以表之太史氏

东里续集卷二十八








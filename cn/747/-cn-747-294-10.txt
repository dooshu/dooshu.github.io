○苏合山赋

饮食安乐兮不易明说，君子行之兮斯道不阙，英髦俊彦兮攒辔结辙，华堂洞开兮绮馔齐列：虽珍膳芳鲜，而苏山奇绝。原其所营，妙实难名：味兼金房之蜜，势尽美人之情，素手淋沥而象起，元冬涸Ё而体成。足同夫露结霜凝，不异乎水积冰生，盘根趾於一器，拟崖於四明。厥状相类，高深殊致：或峻或危，其势参差，隐映陆离，疑雪岫之坐窥；乍辉乍焕，其色璀璨，灼烁皓旰，与玉台兮相乱。纵天台揭起而陵霞，太华削成而浸汉，虽万仞之奇特，非四座之荣观。岂若兹山，俎豆之，装彩树而形绮，杂红花而色斑，吮其味则峰峦入口，玩其象则琼瑶在颜。随玉箸而必进，非固非吝；触皓齿而便消，是津是润：傥君子之留赏，甘捐躯而自徇。


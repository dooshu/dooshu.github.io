排满党之实行政策


请安之礼，不见经传，惟满人有之，汉族所无也。本朝定鼎后，满汉杂处，汉人遂染其习，官场尤盛，且以为僚属见长官之礼。其实满人平辈相见，亦各屈一膝，互相请安，既非事上之礼，亦非谄媚行径也。久之，不知如何，遂以此为卑诌。梁鼎芬尤不以为然，被命放武昌府遗缺府，倡议革去之。督抚降心，两司屏息，僚属概可想矣。论者曰：“请安，满礼也，二三百年来，方得梁鼎芬革去之，一旦还我汉官威仪，是真能实行排满政策者。”






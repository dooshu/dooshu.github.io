23　覲禮爲宫壇加方明　陳宣帝立方明壇于婁湖


覲禮：「諸侯覲于天子，爲宫方三百步，四門。壇十二尋，深四尺，加方明于其上。」陳宣帝太建十年，立方明壇于婁湖，以始興王叔陵爲王官伯，臨盟百官。此與蘇綽之「六官」、蘇威之「五教」何以異？【原注】傳曰「不協而盟」，無故而盟百官，不幾於戲乎！

【元圻案】陳書宣帝紀：「十年，九月乙巳，立方明壇于婁湖。戊申，以中衞將軍、揚州刺史始興王叔陵兼王宫伯臨盟。甲寅，輿駕幸婁湖臨誓。乙卯，分遣大使以盟誓班下四方，上下相警戒也。」〇王宫伯，南史作「王官伯」。王汾原曰：「左傳單子爲王官伯。」〇通鑑梁紀敬帝紹泰元年：「初魏太師泰以漢、魏官繁，命蘇綽及尚書令盧辯依周禮更定六官。」又陳紀：「文帝天嘉二年，周王班太祖所述六官之法。」〇北史蘇綽傳：「綽，字令綽，武功人，周大行臺左丞，參典機密。子威，字無畏，隋尚書右僕射。江表自晉以來，刑法疏緩，代族貴賤不相陵越。平陳之後，牧人者盡改變之，無長幼悉使誦五教，威加以煩鄙之辭，百姓嗟怨。」






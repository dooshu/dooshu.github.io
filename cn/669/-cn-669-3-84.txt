84　武未盡善之義


左氏傳僖公五年云「太伯不從」，楚辭天問云「叔旦不嘉」，與夷、齊之心一也。此武所以未盡善。

【元圻案】楚辭天問：「到擊紂躬，叔旦不嘉。」王逸注云：「旦，周公名也。嘉，善也。言武王始至孟津，八百諸侯不期而到，皆曰紂可伐也。白魚入于王舟，群臣咸曰：『休哉。』周公曰：『雖休勿休。』故曰『叔旦不嘉』也。」洪興祖補注云：「武王東伐，至於河上，雨甚雷疾。周公旦進曰：『天不祐周矣。意者吾君德行未備，百姓疾怨耶？故天降吾災，請還師。』太公曰：『不可。』天對云：『頸紂黄鉞，旦孰喜之。』余謂武王之事，太公佐之，伯夷諫之。佐之者以救天下之溺，諫之者以懲萬世之亂。武未盡善，叔旦不嘉，其意一也。」〇天對，柳子厚作。






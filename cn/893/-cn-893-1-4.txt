愁阳春赋





东风归来，见碧草而知春。[一]荡漾惚恍，何垂杨旖旎之愁人。[二]天光青而妍和，[三]海气绿而芳新。野彩翠兮阡眠，[四]云飘飖而相鲜。演漾兮夤缘，[五]窥青苔之生泉。缥缈兮翩绵，见游丝之萦烟。魂与此兮俱断，醉风光兮凄然。

[一]江淹《别赋》：“春草碧色。”



[二]《上林赋》：“纷容萧参，旖旎从风。”张揖曰：“旖旎，犹阿那也。”王粲《柳赋》：“览兹树之丰茂，纷旖旎以修长。”《韵会》：“旖旎，柔弱貌。”



[三]鲍照诗：“天色净绿气妍和。”



[四]《楚辞》：“望远兮仟眠。”《广韵》：“阡眠，广远也。”陆机诗：“林薄杳阡眠。”吕延济注：“阡眠，原野之色。”



[五]《说文》：“演，长流也。”演漾，水流而动貌。《吴都赋》：“夤缘山岳之岊。”《韵会》：“夤缘，联络也。”



若乃陇水秦声，[一]江猿巴吟。[二]明妃玉塞，[三]楚客枫林。[四]试登高而望远，痛切骨而伤心。[五]春心荡兮如波，[六]春愁乱兮如雪。[七]兼万情之悲欢，兹一感于芳节。[八]

[一]《后汉书·郡国志》：陇州有大坂，名陇坻。刘昭注：《三秦记》：其坂九回，不知高几许，欲上者七日乃越。高处可容百余家，清水四注下。郭仲产《秦川记》曰：陇山东西百八十里，登山岭东望，秦川四五百里，极目泯然。山东人行役升此而顾瞻者，莫不悲思。故歌曰：“陇头流水，分离四下。今我行役，飘然旷野。登高望远，涕零双堕。”



[二]《艺文类聚》：《宜都山川记》曰：峡中猿鸣至清，山谷传其响，泠泠不绝。行者歌之曰：“巴东三峡猿鸣悲，猿鸣三声泪沾衣。”



[三]明妃，即昭君也。晋人以文帝讳昭，改称明君，后人又改为明妃。《艺文类聚》：《琴操》曰：王昭君者，齐国人也，颜色皎洁，闻于国中。献于孝元帝，讫不幸纳，积五六年，昭君心有怨旷，伪不饰其形容。元帝每历后宫，疏略不过其处。后单于遣使者朝贺，元帝陈设倡乐，令后宫妆出。昭君怨恚日久，乃便循饰善妆，盛服光晖而出，俱列坐。元帝谓使者曰：“单于何所愿乐?”对曰：“珍奇怪物，皆悉自备，唯妇人丑陋，不如中国。”乃令后宫欲至单于者起。昭君喟然越席而前曰：“妾幸得备在后宫，粗丑卑陋，不合陛下之心，诚愿得行。”帝大惊，悔之，良久，太息曰：“朕已误矣。”遂以与之。昭君至单于，心思不乐，乃作《怨旷思惟歌》曰：“秋木萋萋，其叶萎黄。有鸟处山，集于苞桑。养育毛羽，形容生光。既得升云，游倚曲房。离宫绝旷，身体摧藏。志念抑冗，不得颉颃。虽得喂食，心有徊徨。我独伊何，改往变常。翩翩之燕，远集西羌。高山峨峨，河水泱泱。父兮母兮，道里悠长。呜呼哀哉，忧心恻伤。”谢庄《舞马赋》：“乘玉塞而归宝。”玉塞谓玉门关，乃入西域之路。昭君入胡之路，未必由此，盖借作边塞字用耳。



[四]《楚辞》：“宋玉怜哀屈原忠而斥弃，愁懑山泽，魂魄放佚，厥命将落，故作《招魂》，欲以复其精神，延其年寿。其卒章曰：‘湛湛江水兮上有枫，目极千里兮伤春心。’”王逸注：“言湛湛江水浸润枫木，使之茂盛，伤己不蒙君惠而身放弃，曾不若树木得其所也。或曰：水旁林木中，鸟兽所聚，不可居也。”



[五]《高唐赋》：“登高望远，使人心悴。”



[六]枚乘《七发》：“陶阳气，荡春心。”



[七]刘绘诗：“心中乱如雪，宁知有所思。”



[八]刘铄诗：“徘徊去芳节。”梁元帝《纂要》：“春节曰芳节。”



若有一人兮湘水滨，隔云霓而见无因。洒别泪于尺波，[一]寄东流于情亲。若使春光可揽而不灭兮，吾欲赠天涯之佳人。

[一]陆机诗：“尺波岂徒旋。”



《古赋辨体》：先用连绵字以起下句之意，是学《九辩》第一首。“若乃”以下，则是梁、陈体。






【歌】

〖《诗纪》作瑟歌。〗

〖《汉书》曰：昭帝时。胥见帝年少无子。有觊欲心。迎女巫李女须。使下神祝诅。宣帝时。祝诅事发觉。胥置酒显阳殿。召太子霸及子女等夜饮。使所幸鼓瑟歌舞。王自歌曰云云。左右悉涕泣奏酒。至鸡鸣时罢。〗

欲久生兮无终。长不乐兮安穷。奉天期兮不得须臾。千里马兮驻待路。黄泉下兮幽深。人生要死。何为苦心。何用为乐心所喜。出入无悰为乐亟。蒿里召兮郭门阅。死不得取代庸。身自逝。


〇

《汉书》广陵厉王胥传。
《御览》一百五十、五百七十。
《乐府诗集》八十五。
《诗纪》一。




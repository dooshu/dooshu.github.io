○蒲州虞乡县令刘君幡竿铭

粤我皇唐之经六合，总万方，抚绿图，尊紫极，九十有八年矣！实用进忠直，黜佞邪，尚有功，任有德。一臻斯道，而天下密如。虽尧舜之治，禹汤之政，对而为语，诚固何惭？然以股肱要（阙一字）物务殷综，俾将抚字，实冀惟良，任难其人。博选髦杰，则有我刘公，首膺荣命，上（阙一字）天心。询事考言，帝俞则寄。牵朱丝而就职，拥墨绶以临人。察察焉，兢兢焉！允光明王之举也。故尝以德惟善政，政在养人。言念孤弱，殆将流涕。於是设教敷化，宽狱缓刑。黠吏移心，凶渠束手。诲我子弟，植我田畴。庶绩其凝，人用胥悦。加以樽摇晚酌，息前庭之讼端；琴弄宵闲，坐北堂之微月。则使Δ童蚕妾，咸曰来苏；杖老耕夫，佥谋再借。然公以志崇元寂，契入道真。悟法性空，不生不灭；解如来意，无我无人。则钟鼎非度世之资，轩裳岂出尘之具？方欲洁诚洗虑，高致清虚。解带抽簪，遗累天壤。乃（阙一字）兹禄（阙一字）发此净心，敬树幡竿於柏梯山寺之西南岑也。错综缯绮，雕饰梓材。匠人尽斧斤之奇，女工穷缛绣之妙。规模逾逸，今古莫俦。迫而察之，有若神化。然则前临峻峤，北负平原，峥嵘万仞，萧条千里。风生牝谷，韵清响於禅林；涧入猴池，静涓流於定水。长萝纟圭日，层峰拥。幽溪不春，邃壑无景。殊形诡状，不可殚论。信山岳之神秀，灵仙之所窟宅。然仆识（阙三字）材行庸疏，式践文场，犹迷阃阈。初航学海，未辩波潮。好事必旌，常有其志。（阙三字）寺都维那法泰上人为予传之，伟其事绩。目虽（阙一字）睹，耳所闻。粉墨抽毫，式铭景福。其铭曰：

於皇有唐，绍统三光。功侔往帝，名超上皇。四海无外，率土宾王。克明峻德，俗阜人康。（其一）

英英刘公，恪（阙一字）荣秩。臣道斯备，黄裳元吉。取则韦弦，性兼舒疾。人（阙一字）宗（阙二字）犹冬日。（其二）

思绝钟鼎，契入幽真。念兹含识，几恸心神。乃眷南顾，广树冥因。华幡（阙一字）日，雕竿倚云。（其三）

直侵黄道，迥瞰紫微。晴虹偶影，度鸟惊飞。庄严孔备，功德巍巍。配山河兮永固，与天地而同归。


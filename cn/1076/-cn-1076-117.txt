卷一百十七

钦定四库全书

历代名臣奏议卷一百十七

明　杨士奇等　撰

风俗

宋高宗绍兴二十七年监登闻鼓院范同上言曰今民俗有所谓火化者生则奉养之具唯恐不至死则燔爇而弃捐之何独厚於生而薄於死乎甚者焚而置之水中识者见之动心国朝着令贫无葬地者许以系官之地安葬河东地狭人衆虽至亲之丧悉皆焚弃韩琦镇并州以官钱市田数顷给民安葬至今为美谈然则承流宣化使民不畔於礼法正守臣之职也方今火葬之惨日益炽甚事关风化理宜禁止仍饬守臣措置荒闲之地使贫民得以收葬少裨风化之美帝从之

孝宗乾道五年敷文阁待制汪应辰上论士大夫惇尚节义劄子曰臣比者进见伏蒙圣喻如何得士大夫敦尚节义臣虽率尔以对猝遽之间未能究极本末又蒙圣喻令臣陈其说者窃以风俗之邪正未尝不系乎人君之取舍所谓邪正者虽曲折万状要不出乎利与义而已君子所知者义也故为人臣则尽心戮力而无所避直言正论而无所隐凡义之所当为虽死生祸福临之而不顾也小人所知者利也利在君上则惟君上之从外若柔顺而其实危险外若恭谨而其实欺慢及其见利则逝见便则夺又何有於君上哉故传曰未有好利而爱其君者未有好义而忘其君者夫邪正之分其明白如此而昔之人主常患不能辨别之者盖从顺则取悦违异则致疑介特则无助阿党则易与廉静则易退巧佞则难远故以同异为爱憎以爱憎为是非而取舍皆失其真矣恭惟陛下明智聪察洞见幽隐凡中外羣臣其材分高下皆无逃於圣鉴矣然而风俗犹未能变者臣窃谓当今之失在於取人不观其行用人不核其实今但曰是能办事也是能趋时也则其他不必问也夫天下之事以忠信诚慤之心行之犹惧不济况付之於无行之人乎欺罔以售其说刻剥以营其私盖将无所不至矣而其益人之国者果何在哉此不观其行之弊也今有言曰某利可兴某功可就往往进之以爵禄予之以事权徐而考之则名实相反绩用不效非特不治其罪而爵禄事权犹且如故而或有加焉此不核其实之弊也夫不观其行则顽顿者无所愧耻不核其实则诞谩无所忌惮是敺天下之人使去义而就利也其积浸久其流浸远将有不可胜言者矣伏望陛下为久安长治之计思清源端本之道於邪正义利之辨特留圣意奬任忠厚正直之士贵其和而不必其同取其大节而不求其备若夫浮虚倾躁前後反覆者则惩沮而差择之以明示好恶所在行之以必持之以久则公论伸正道明人皆化而为善所得者皆实才所行者皆实事矣何患士风之不美节义之不立也

淳熙四年吏部侍郎周必大上言曰臣闻古者治天下有要道所以陶成风俗者礼义廉耻也所以维持纪纲者法令赏罚也二者相须阙一不可固未有风俗不正而能立纪纲者也及至後世谓礼义廉耻为迂而难行谓法令赏罚为切而易见是徒采其名耳未究其实也六经所载不敢详引姑以管仲言之仲固霸者之佐知富国强兵而已然着书八十六篇首以礼义廉耻为国四维彼岂迂而不切者哉盖上有赏则思苟就上有罚则思苟免上有法令则相与破坏而莫之守此皆礼义廉耻不立之所致而贾谊所为长太息於汉文之时者也仰惟陛下宵旰图治日勤一日凡可以陶成风俗维持纪纲无所不用其至然而筭计见效尚未能仰副圣意者非以士风未能丕变故耶益张四维固宜汲汲也今夫君臣上下各有差等尊卑贵贱不相踰节是之谓礼如此则在上之位安矣观近臣以其所为主观远臣以其所主进退取舍直道而行是之谓义如此则民心无巧诈矣纯洁有所守则临事必端谅过失无所蔽则事上必忠实是之谓廉如此则其行自全矣平正其心诡随不容售也委蛇其行枉道不容伸也是之谓耻如此则邪事不生矣凡此四者其是非可得而考其次序可得而见非若系风捕影之无形画饼说河之无实由是而之焉二帝三王之治且不难致於富国强兵乎何有顾朝廷力行何如尔

孝宗时集英殿修撰帅福建赵汝愚申请举子仓事上疏曰臣等伏见木路上四州军风俗多不举子大为一方之害者其弊有三一者违逆天伦夭絶人命伤朝廷仁夀之化奸天地隂阳之和二者建邵之间男多女少奸淫刼略之事无日无之遂致杀伤倍多触犯刑辟三者建邵等州既不举子贵家富室难得奴婢却以高价买於他州缘此奸诈之徒诱略泉福等州无知男女前去货买遂致父子生离夫妇中絶虽遵用勅律徒流编配而利之所在终不能禁凡此三者朝廷法令非不严备又累降指挥许支义仓钱米接济贫乏不能举子之家德意非不隆厚秪缘本路多是山田义仓等米岁入不多州县不能均给无以取信百姓风俗无由丕变臣等窃见前安抚史浩任内尝有奏请乞於诸县各置官庄收积租课添助赡养当时虽未凖囘降指挥数内建阳一县已有置到官庄岁收米三百六十九石逐年系安抚司收管未曾给散臣等今措置先於建阳一县就将上件官庄米选委土着官员士人验实给散行之数月已成伦序复用建阳县例於建宁府崇安建安瓯宁南劒州劒浦尤溪五县次第推行间臣等照得元降指挥举子事系专委常平司管干缘诸县有安抚司官庄米所以不免两司同共措置候将来事定日仍将所置官庄拨归常平司管干许两司公共点检庶几县道不致作弊然而举子数目颇多官庄米数有限臣等照得淳熙三年六月二十四日凖行在尚书户部符凖都省批下吏部尚书韩元吉劄子自乾道五年以福建路有不举子之风贫乏之家生子皆赐以常平钱一千米一斛又因守臣之请除其所纳随身丁钱臣比为郡闽中询之父老数年之间小民利於官给钱米不敢溺子全活甚衆然犹恐积日累月州县怠於验实又谓常平所破钱米已多吝於支与为不可继者今常平钱物虽有定额独所谓户絶田产州县不常有而止许出卖福建八州内四州溺子为甚民贫土薄所絶田产至为微细间有寺观絶业取八州所得积而用之亦可助上件支遣也欲望圣慈更赐睿旨应福建民户寺观絶产自今并不许出卖专一拘检令常平司置籍岁收其租通融以充一路养子之费其不足处月支常平钱米提举官逐岁稽考按治州县须依元降指挥当切验实当官散给务要实惠及民本部检凖乾道五年四月十五日勅节文臣僚劄子奏福建路有贫乏之家生子者许所属自陈委自长官验实於常平钱当官量行支给每生一子若给米一石钱一贯亦不为多如或可采其余路州军有似此亦乞依此施行三省同奉圣旨依奏并凖淳熙三年二月四日勅臣僚劄子奏乞行下诸路将出卖未尽田山等并与住卖依旧召人承佃输纳官租奉圣旨权住卖令见佃人依旧且行承佃其已承买约钱未尽与展限一季本部今勘当欲依本官所陈事理施行符常平司一依今来都省批状指挥施行今来常平司见尽数究实根据上件田产欲乞圣慈特降睿旨许令於民户寺观絶产田并与住卖召人承佃将所收租利与安抚司所置官庄及常平义仓钱米通融以充一路养子之费庶几实惠及民风俗一变以广朝廷好生之德不胜幸甚

枢密院检详文字兼检正李椿上奏曰臣窃谓天下之事固有似可缓而所系实要切者风俗僭侈当有节制是也易系曰黄帝尧舜垂衣裳而天下治以衣裳而治天下有似可缓者而定上下之分明三纲之常自此始岂不要切哉伏自军兴以来士大夫服紫衫以便戎事不为过也而四方皁吏士庶服之不复有上下之别且一衫之费贫者亦难办甲服而乙不服人情所耻故虽欲从俭不可得也不惟紫衫其他衣服华侈绮綉絣金异色奇巧日益以甚所以民多贫困不知节约故也仰惟陛下躬行节俭於上而士庶侈僭於下理宜有以节制之易象曰节以制度不伤财不害民不为非要切之事也伏望圣慈付礼官酌古今之宜定衣服之制非命官军兵朝省人不得服紫衫华侈之物一切禁之变奢僭之风还俭厚之俗明上下之分息贪困之由天下幸甚

椿为吏部侍郎又上奏曰臣伏覩在法祖父母父母在及身亡服未阕别籍异财者合坐之罪非轻又收养异姓出继立嫡皆有旧条从来人畏法禁守之以常风俗淳厚伏自国家南渡以来时有建议立法者或父母在日许令标拨产业既分便不同爨或致互相兼并有父母见在一贫一富者有弃父母而别居者又有母受一子之分者以致身後词诉纷纷皆是或有产业而无子孙许令身後立继多是意在图其产业本无继絶之义亲疎争立或夤夜葬埋强行举挂或计嘱亲邻掩有资财论诉尤多连年不决或收养异姓既违法令遣弃任情悉因财产以至兄弟叔侄殊无恩义逓互番论俱遭罪责不知悔改如此等类本合入户絶官司岂利此而立法正谓息争端耳今来士大夫亦多有此词诉愚民视效循习为常近年官员合得身後恩泽自长承受以絶妄得之心且人之有子与无岂人能为天理命分而已苟子以承父之遗恩或子亡不得受恩则孙当承祖之遗恩诸孙同视为祖岂宜不从长而从房必有隔蓦争论之弊如此则是朝廷恩泽适足以为薄风之端薄风习熟士夫亦不复知其非矣皆因轻议改法以从私欲遂致风俗薄恶不复有中原承平浑厚之风风俗天下之元气胡可不正臣愚愿圣慈详酌下有司检讨前後改法之因应别籍异财及无子孙身後立继及养异姓子孙及身後恩泽悉循旧法以絶争端以正风俗天下幸甚

椿又上奏曰臣窃谓人身之强弱在气血天下之盛衰在风俗气血充实虽有无妄之疾可以勿药而愈风俗醇正虽有非意之事可以不劳而治盖气血者身之本也风俗者天下之本也故司马光曰风俗天下之大事教化国家之急务不可不正也迩来有败风俗伤教化之语始出於吏辈之口传之於士大夫之间遂为口实而施之於政事者曰从窄不曰从是而曰从窄岂理也哉从窄之风既行则凡有立功该赏者则必问难而沮之有犯疑失之罪者则必观望而入之臣伏覩赏令诸功赏未酬叙而逢格改者格轻听依立功时格重听从重赏又断狱律失入者减三等失出者减五等仰见国家立法深合古训赏疑惟重罪疑惟轻之义也则从窄之政岂不乖国家仁厚之教耶臣近承都堂宣示陛下与大臣论不立朋党问答仰见圣学高明深得忠恕一贯之道臣不胜钦叹欣跃之至则从窄之风决非圣意之所许也故敢敷奏伏愿陛下有以救其弊然则儌幸不可不禁欺罔不可不戢名分不可不严贪汚不可不治一归於是而後可欲望睿慈特作圣意诏百司凡施於有政者悉从是不得蹈习从窄之语庶赏罚惟允一变厚风而革薄俗天下幸甚

中书舍人崔敦诗上奏曰臣闻民俗之厚薄关於天下之治乱尧舜之民比户皆可封也所以为治朝桀纣之民比屋皆可诛也所以为乱世自昔圣帝明王所以移风易俗以夀天下之脉知夫不可以法防而禁止於是一以教化为先暨秦汉以来风俗益弊而时君世主不务崇尚教化方区区於法禁之间法愈繁而奸愈生禁愈密而诈愈出是以董仲舒王吉之徒始推原所自而以教化不修为言窃观文帝之世一以君子长者之道待天下镇之以渊默示之以淳朴用能海内富庶兴於礼义断狱数百几致刑措教化之效讵不然欤臣仰惟陛下勤俭之德仁孝之资尚忠厚以迪民彜崇朴素以先天下是以四海之民观感而化悉趋於善然而比年以来民俗日薄闾阎之内田野之间习嚣嚣顽庸之态扇乖争陵犯之风以疾视为常情以雠杀为美事及其极弊至於灭人情絶天理不可忍言汉魏相所谓今年子弟杀父兄妻杀夫以为非小变者此之谓也而士夫方循习为常恬不为怪盖病在腹心发见于外已非美证而顾以为缓岂不戾欤虽然近民之官无如郡守上之所使以承流宣化风俗不善宜责於此臣伏望睿慈发德音下明诏俾四方长吏颇以教化为务射乡食飨之礼可举者举之孝友睦婣之俗可旌者旌之要不专於法禁而务以移风易俗使民囘心而乡道兹至治之本也且昔之为郡其民有为不善则闭合自责今使陛下之长吏人人各以风俗为任则陛下之民其有不归於善者乎惟圣意留神幸甚

员兴宗上风俗议曰臣闻圣人於天下之民寛然无所不爱彼无所不爱则宜其无所不教也天下之人油然而生林然而羣方圣人之未作教化之未敷性或浮而倾情或暴而放其始非能周旋曲折而安於礼也雍容和易而安於乐也纯一不移而安於信也质直通明而安於义也圣人忧焉有道於此驱天下之人潜纳於其中销其冥顽之姿而制其暴戾之气使之雍容温厚由於礼乐而归於信义虽千百年而俗不变世虽衰弱而民必归厚三代之风例皆如此彼亦何以至此也则教之使然也臣观其时朝廷乡党闺门之间雍雍穆穆其训则五常六学其分则士农工贾其衣则黼黻文章其食则笾豆簠簋其治则井田肉刑其进取则学校庠序其饮宴则乡射齿德之分其野祭大蜡则有歌鼓之节朝会相御之礼一揖之为安而三揖之为尚再拜之为简而百拜之为尚是其上下纡徐不廹之态形於日用之间而举不以为难者自後世观之三代之君民教意烦劳得无迂阔而不可用欤不知禹汤之君惠顾元元其导之深习之熟礼乐信义便民而无蹈浮薄者其权固在於此也呜呼此三代之所以治周孔之所以言而当时所以为俗欤及秦之兴暴而不亲刻而不舒非笑先王之六艺破坏圣人之藩墙天下之士民相与从事於迫急惨酷之法不复有三代中和容与之态悲夫秦世轻为天下而坏民俗者乃至於此哉汉室之兴公卿上下知斯人憔悴而难与为治也遂欲振之以安谧示之以不竞其後搢绅喑喑和附气益不振故始变为阿谀之俗东京之士惩前世之祸起於柔懦而不振也中世以降奇言过行多矫激以振之故东京再变而为矫亢之俗矫亢而不已故激而为变者必出为三国之惑乱三国惑乱而不已故激而为变者必出为两晋之虚无其後则愈激而愈变俗愈流讹至唐犹未有所底止也惟我国家列圣相嗣斯民坐解凋弛陶染忠厚故太祖太宗以至仁宗圣言日出足以耸动天下此亦三代先教後惩之俗也陛下临御以来每於民风犹所加意此采羣臣之言戒奔竞去苟且凡有以涉教化者无所不用其至矣德肩三代道并祖宗信其无憾也然臣窃窥远迩之间习俗久染犹有未尽革者是则官吏不能尽敷德意之过耳且如巨藩剧邑凶民大奸豪断乡曲挟持官吏州县恐慑吏弭首而奉之横欺小民长其顽嚚此一俗也奸人诵法如诵诗书以教唆为养生以鼓鬬为乐事良民怯畏盖亦坐是此又一俗也士人以干扰郡县为资身官吏以贩货道路为得计渐废廉耻不知纪极不知圣哲在上岂容如此此又一俗也糜金之工肩摩不息暗销之匠踵接不已奇异之货夸尚相仍权量出入大小尽变巧诈敢尔是官吏不戒约之过此又一俗也凡此四俗州县尚未尽革而川峡为尤甚也陛下高拱九重民俗王风久在圣度凡臣所未议者圣明已先行之惟此毫末决自圣志即赐禁戒此犹遡坂走圆也其又何难之有

直宝文阁知静江府兼广西安抚李浩入对论俗不美者八其言曰陛下所求者规谏而臣下专务迎合所贵者执守而臣下专务顺从所惜者名器而儌幸之路未塞所重者廉耻而趋附之门尚开儒术可行而有险詖之徒下情当尽而有壅蔽之患期以气节而偷惰者得以苟容责以实效而诞慢者得以自售上问诞慢谓谁浩具以实对翌日谓宰相曰李浩直谅遂除权吏部侍郎

直焕章阁王师愈论士大夫习俗上疏曰臣闻相与以维持天下国家者搢绅之士也搢绅之士其用心也公凡举事焉谋於上者必尽公以采於下听於下者必尽公以助其上可否之相济利害之灼见择其善者而从之故事无不举而功必随之矣一或异是乃欲事举而功成岂不戞戞乎其难哉臣尝观先正苏轼在嘉佑间尝有言曰今之世所可患者士大夫信服於朝廷者不笃皆好议论以务非其上使人眩於是非而无所从从之则事举无可为者不从则其所行者常多故而易败夫所以多故而易败者人各持其私意以贼之议论胜於下而幸其无功者衆也其言又曰今世之举事者虽甚小而欲成之者常不过数人欲坏之者常不可胜数嗟乎嘉佑之际可谓盛矣士大夫习俗已如此矣臣窃谓轼之言不特中当时之病亦今日之砭剂也私意一萌惟务已之说胜而谋於上者又未必皆可行而必有成故其弊终至於此耳嗟乎此岂国家之福哉臣愚欲望陛下申饬文武小大之臣各去其私意毋苟且以为同毋矫激以立异凡举事焉上必尽公以谋於下下必尽公以助其上从善而力行殆见其事举而功成矣罔俾嘉佑之风俗为轼所议者复炽於今日不其美欤光宗绍熙二年司农寺主簿吕祖俭上奏曰臣闻天下未尝无事也然其所恃以为安者盖有忠荩徇臣之臣扶持正救於其间苟人才坏而习俗偷则所恃以为安者既失之矣将何以防其微渐而支其变故耶惟我本朝作成封殖治极隆平繇景德迄于治平岂为无事然皆有其人以当之故天下无变容动色之虞自王安石恶异好同剏为一道德同风俗之说於是人才始坏而直谅消亡逮至崇观间蔡京用事又倡为丰亨豫大之说於是人才愈坏而俗益骄靡当是时也孰不自谓天下廓然无事然靖康之变曾不旋踵三纲几於坠地如吴幵莫俦首与敌通传道意旨助成僭窃王时雍徐秉哲追捕宗室戚里系累送敌迫逐出郊凡若此比难以悉数臣每念及此常切痛心推原祸本是皆狃於熙宁以来邪说之所致也恭惟陛下绍承高宗夀皇之休绪虚心无我察纳雅言有合乎君人之大德是宜四方万里惟动丕应不应复有熙宁余论以坏人心然验之风声气习则犹未能无疑拱默成风颓靡成俗精锐销耎气节益衰有所覆护则立一说以自寛有所迁就则求一说以自解间有务为修洁自好者则相与指为诡异其欲发愤懑陈忠谠者则相与指为矫激不幸而少有差忒则又从而媒糵之必使之甘为庸人而後已人材习俗既至於此稍有事变忧在国家陛下亦尝深察其所以然之故乎盖比年以来迩列近臣立为皇极之言申以安静和平之说始观其名外则甚美徐究其实中廼不然不惟偷合取容者得以假是而务雷同怀苟且以为全躯保妻子之计而斯说之炽将使朝廷之上无复有面折廷争之风矣仗义守正志存忠爱者议论既不能雷同则必罪之以不协于极举动既不能苟且则必罪之以不务和平苟被之以是名而不可辞则加之以是罪而不可避风俗颓坏祗务自营傥复浸淫国将何恃是斯说者廼诬害一世君之陷穽而为实祸蔽塞之根本也伏望陛下慨然深念力救此风奬抜忠直以作新斯人拒辟邪说以恢洪正论发为明诏风示多方使忠荩徇国者有以自立而不为习俗之所诋诬而中材常士有以自奋而不为习俗之所移夺夫如是习俗之论可破而不讳之路可开人材作兴治道自举而我之所恃以为安者将益坚固而不可拔矣

光宗时军器少监刘光祖上奏曰比年以来士大夫不慕廉靖而慕奔竞不尊名节而尊爵位不乐公正而乐软美不敬君子而敬庸人既安习以成风谓苟得为至计良由前辈老成零落殆尽後生晚进议论无所据依学术无所宗主正论益衰士风不竞幸诏大臣妙求人物必朝野所共属贤愚所同敬者一二十人参错立朝国势自壮臣虽终岁无所奏纠固亦未至旷官今日之患在於不封殖人才台谏但有摧残庙堂初无长养臣处当言之地岂以排击为能哉

宁宗嘉定十七年起居舍人魏了翁论士大夫风俗疏曰臣闻人主所与共天下者二三大臣也二三大臣所与共政事者内外百执事也君臣一心上下同德表里无贰颠末不渝然後平居有所裨益缓急可以倚仗如人各有心身自为谋则可否不得以相济小大不能以相维而天下之患有不可终穷者矣易之同人曰同人于野亨其彖曰维君子为能通天下之志盖人之心公则一致私则万殊无以通之则万殊不一之私心足以害天下至同之公理此其事伏於冥冥而人莫之觉故论今日风俗之弊者莫不议其尚同也而臣则疑其未尝有同也进焉而柔良退焉而刚方面焉而唯唯否否背焉而戚戚嗟嗟成焉而挟其所尝言以夸於人不成焉而托於所尝料以议其上省曹之勘当掾属之书拟有司之按事长吏之举贤恩焉则敛而归已怨焉则委之曰此安能以自由天象之妖祥时政之得失除授之当否疆场之缓急言焉则矜以为功否焉则讪之曰此徒言而无益呜呼龙断而望可左可右踦闾而语可出可入盖耆利亡耻之人贪前虑後者之为耳士大夫而若此则其心岂复以国事为饥渇休戚者哉踪迹诡袐朋友有不及知情态横生父子有不相悉使此习也而日长月益见利则逝见便则夺陛下亦何赖於此也况自比岁封章奏疏对策上书大率应故事徒文具而无恻怛忠敬之实而诿曰恶讦以近名也忌激以败事也其号为谠直亦不过先为称赞之词而後微致规切之意如论治道则曰大纲已举而节目小有未备论疆事则曰处置得宜而奉行稍若未至前後相师如此类者未易悉举然犹日锻月炼昼删夜改而後上逹夫齐人无以仁义与王言而孟子谓其不敬莫大乎是今之为此说者是敬朝廷乎慢朝廷乎昔者固有百劝而一讽八律而一谏者矣固有约至上前而背其议出言不可而入言可者矣又有始是什三中是什五後是什八始言十事俄去五六又去七八者矣所以裴囘顾望则亦有说临之以投窜死徙也震之以斧钺刀锯也然犹有骈颈刑戮窜名雷霆而不顾者今未有汉唐之甚而知莫敢言言莫敢尽非诚不敢也彼其心谓吾君不能行谓吾相不能受宁襮顺而里藏面从而腹诽人见其同也而臣见其未尝同也人谓其有礼且敬也臣谓其至无礼也至大不敬也虽然士习至此亦有由然者矣老师宿儒零替殆尽後生晚辈不见典刑既无所则傚重以正人端士散漫不合故妄揣时尚习谀踵陋而久不之觉臣为此惧深愿陛下与二三大臣察人心邪正之实推世变倚伏之几拓开规摹收拾人物苟挺特自守者虽无顺适之可喜而决知其无反覆难信之忧必假借而纳用之雷同相随者虽无触忤之可憎而决知其有包藏不测之患必疎远而芟夷之若是则意向所形人心胥奋平居有规警之益缓急无乏才之忧其於治道兴替关系匪轻臣不胜区区

宁宗时将作监主簿牛大年上言曰今日士气亦久靡矣宜体立国之意以振起之夫有扶持作兴之意而後搢绅无贪名嗜利之习无贪名嗜利之习而後有持正秉义之操国家之休戚在士大夫之风俗而风俗之善恶在朝廷惟陛下为之振起机括一运天下转移而风俗易矣

理宗宝庆元年礼部侍郎真德秀上奏曰臣闻国於天地必有与立焉三纲五常是也夫自高卑奠位而大分已明帝降之衷而善性均有然维持而主张之繄君师是赖故圣人者作躬行此道以标的乎天下君臣之纲正於上而天下皆知有敬父子之纲正於上而天下皆知有亲夫妇之纲正於上而天下皆知有别三者正而昆弟朋友之伦亦莫不正使凡生人之类各有宁宇不相鬭暴贼杀者此唐虞三代数圣人之功所以与天地同其大也夫所谓五常者亦岂出乎三纲之外哉父子之恩即所谓仁君臣之敬即所谓义夫妇之别即所谓礼智者知此而已信者守此而已未有三纲正而五常或亏亦未有三纲废而五常独存者呜呼是理也其扶持宇宙之栋干奠安生民之柱石欤人而无此则冠裳而禽犊矣国而无此则中夏而裔夷矣臣尝读诗至六月之序曰小雅尽废则四夷交侵而中国微夫小雅之诗财二十余篇而纲常之义略备中国之所以为中国者赖此而已而至於尽废焉是自为夷也四夷交侵之祸安得不以其类至乎又尝考观古昔有当衰微削弱之世而纲常未至冺絶犹足以仅存者亦有治安强盛之世纲常隳弛卒至於大坏而不可捄者周自东迁日以卑矣然桓文出力以奬王室则犹有君臣也诸侯会盟以定世子则犹有长幼也故能拥持虚器尚数百年晋氏之兴奄有吴蜀再传而至惠帝可谓极盛矣而阳德不刚隂慝内炽谗巧交煽国本遽揺诸王跋扈主威遂夺三纲尽废而刘石之变兴唐至明皇亦太平极治之日而宫闱怙宠黩乱天常奸谀肆欺潜窃国命凶邪造衅戕伐本支三纲尽废而羯胡之难作即晋唐之事以验序诗者之言千载相望若合符契有天下者奈何其不监哉惟我祖宗继天立极其於事亲教子之法正家睦族之道尊主御臣之方大抵根本仁义故先朝名臣或以为家法最善或以为大纲甚正或以为三代而下皆未之有猗欤休哉圣子神孙所当兢兢保持而勿坠也恭惟陛下天啓叡明肇膺大宝此正端本澄源之时臣来自远方窃闻朝野之论以谓陛下有承顺太母之孝有忧悯元元之仁苟推是心何往非善独不幸处天伦之变有未尽其道者虽棣华之爱方笃而布粟之謡遽兴流闻四方所损非浅夫一政之行一令之出苟乖於理害且随之纲常大端是谓人极人极不立国将奈何且民无常情惟上所导大学曰上老老而民兴孝上长长而民兴弟又曰一家仁一国兴仁一家让一国兴让盖情虽无常而性则本善倡之则应作之则兴故慈孝隆於上则下有忠顺之风爱敬亏於上则下有陵犯之俗影响相从至於可畏伏惟陛下深惩往悔而思所以补过者焉夫天子之孝与臣庶不同陛下欲报先皇之大德则继志述事所当先衰麻之数哭踊之节其次也欲报慈闱之至恩则先意承志者不可後滫瀡之奉跪拜之恭其末也兢兢朝夕惟实德是充惟大政是习使朝廷以治而宗社以安则子道修矣诵二南正始之诗而思异时之择配者不可不谨玩大易正家之义而思平居之反身者不可不严近而九族必有以广亲睦之仁内而六宫必有以示肃雍之化则家道正矣委任臣工者人君之大体躬亲听断者人君之大权二义并行初不相悖必使政令出於公朝而絶多门之私威柄归於王室而无倒持之失则君道立矣子道修者仁之本家道正者礼之源而君道之立则又天下大义所由定陛下傥能明此三者而行之一本於诚则不求感人而人自孚不求正俗而俗自化奸雄不得为辞以动衆夷狄不得伺隙以生心治安长久之计无越诸此臣以迂疎误蒙召擢寘在春官实掌邦礼深惟治乱安危之本岂在玉帛钟鼔之间故於进对之初首以大经大法为陛下告狂愚无取惟圣明择焉

淳佑间知南剑州徐元杰上奏曰臣闻之诗曰周虽旧邦其命维新言邦邑承袭之旧而当作新乎民以迎天命之常新也今钱塘驻跸之久骄奢淫逸长此安穷人欲炽而天理冺矣涤旧染之风声囘新美之气习此其机括在陛下而已然自曩时有纳声色以固宠位者而後举天下成诲淫之风至今观光上国之士自一命以至班改粉白黛绿羣载後车其势已不容不贪黩臣观都人生女自襁褓而教歌舞计日而鬻之不复有人父母之心士大夫以其良贵不赀之身每每自戕於冶容苟售者之贱则夫严事君父而告之以不迩声色觊其毓粹清明也奚其信昔墨翟不入朝歌之邑今堂堂礼乐之区此风积习转转日甚连甍罕良家矣是可不为风俗虑乎唐太宗出宫女三千人盖其英武有大志如此孰谓陛下春秋鼎盛而不能为太宗之勇乎继今其端本於宫掖之邃率先以礼制心而後士大夫能以礼自防民德可以归厚矣自曩时有来苞苴以啓贪残者而後举天下成诲盗之风今苞苴之路虽窒士大夫犹忍施劫夺之政其弊在於不贵桑麻谷粟而贵金银之器用匹夫之家亦越分而求之莫畿甸为尤甚比年金银踊直上应乎天象之占楮币积轻反以为郡县折变之利士大夫方征求窃取不念胞体之本同向也绿林鼪鼯之扰生灵肝脑涂地以至上关玉食之忧而士大夫至自贾祸者怀璧其罪也齐高帝曰吾治天下当使黄金与土同价陛下动心於此不以人废言而以流化自近始继今惟俭朴实用之崇置金银於无用之地屛贪残以挽生意消物慾以还天真是亦陛下训廉谨刑之一助矣今流风交煽侈习竞趋渡江以前穷奢极娱之祸厥鉴犹不远也京畿根本实系观瞻风俗枢机端自圣化为今之计莫若抑文尚质务实去华明礼教而为之范因人情而为之防欲使都人知有人父母之心不可不使士大夫知有暗室屋漏之媿臣愿陛下以身帅臣下臣下以身率天下旧邦新命此其日也臣迫於忧爱而言之惟陛下与二三大臣亟图之

元杰为侍左郎又上奏曰臣既恳恳纳忠为陛下大臣解士论之疑敷陈於黼座之前矣然念国於天地必有与立君臣上下交相维持所以为国远虑扶世常经者要当随事捄失不当以患失为事盖捄失与患失异捄失者纲常必饬名义必正经纪必陈立制度必昭明谓正心修身为齐家治国之本故自上而下自早而暮惟以闻义不徙不善不改为忧他又何所患焉彼患失者一切反是以私恩为必报而每急於徇人以竞进为良图而不顾於丧已得位者以同流合污为至行任事者以便私适已为长策谓触忤为妨进则事有可论不暇及也谓喑哑为圆机则心知其非何敢议也滔滔流俗几年于兹悠悠风尘贤者不免若是者岂非患失之习有以痼之邪夫惟心有患失之蔽见利害而不见是非名位光显第第苟容而不知名义植立凛凛难挫且今日在朝布列致身通显者皆天资之美者也勇往直前圣贤事业夫孰不可勉者日用动息事无非学交游切磨学无非事人苦不自觉耳粤昔警省之助莫大於官师之相规有志功业之贤臣亦必曰勤攻吾阙求如不及可也不然本心之失懵不知捄顾惴惴然患外物之失孔子曰苟患失之无所不至矣吁可畏哉虽然士大夫当化风俗不当议风俗当论事理之是非不当恤身事之利害泛然言人之失则甚易奋然捄已之失则甚难臣早夜忧薰动息猛省坚苦刻厉粗谨初心惟恐庸愚易至间断一不自觉駸駸小人之归尚何以议人哉臣之初来惟欲一面清光於去天稍久之余亟求还山勉卒旧业者臣之心也恩除太过隐然於心将亦不免动於患失之私矣因念学无止法过必改之反求本心痛切警惧日月之不再而人之所以为人者渺茫也臣既请罢职事伏惟陛下曲成臣志放臣还山臣犬马之齿未衰事陛下之日尽长感时忧深谊当引去惟陛下矜赦

元杰又上言曰臣又闻人才难得自昔之通患人心不正今日之隐忧莫深焉夫士大夫不可以负知己固也自他人对知己而言则重在於知己自知己对君父而言则君尊如天无二上也他何敢知臣尝怪夫举主之荐人则终身有门生之称士夫干求汲引其未荐之始已谀之以恩门矣以公举而为私谢以朝廷之公法而便予者求者之私欲士风既坏习俗已成虽有识之士勉强而从俗焉臣前日讲次读国朝通略而陛下与臣嘉叹艺祖皇帝之远虑始诏进士不得呼知举官为师门恩门并自称曰门生此正人心之要术也今日士大夫知有私恩而鲜知有君父陛下既奋然作新之矣臣於此欲乞陛下明诏大臣取艺祖之所以戒进士者戒今日之士大夫请自来岁元日为始凡下而举主之荐进上而大臣之拟除皆当使士大夫知有国法知有君恩不许仍袭恩门恩家恩座恩公之称并於门生二字亦合禁止内则令台谏给舍觉察之外则使监司郡守稽劾之如此则人心正而风俗定其於世道非小补云宝佑元年起居郎牟子才上疏曰臣闻羞恶人之良心廉耻国之大禁比年以来羞恶不立廉耻尽已皆由士大夫急於富贵不自知其失口失色以至此极也易曰比之匪人不亦伤乎程颐以为三不中正而所比皆不中正其失皆可知言伤则悔吝不足道也古之人宁道之不行而不轻其去就是以孔孟虽在春秋战国之时而进必以正弥子瑕谓孔子主我卫卿可得也孔子答以有命孟子出吊於滕嬖人王驩朝暮见孟子未尝与之言行事此皆孔孟之门大公案也为孔孟之学者安可踰越廉耻跌宕羞恶而惟匪人之比乎近者张元忠之事亦今日士大夫一大廉耻也窟穴既空书简毕见姓名具在气节尽颓风俗之衰莫此为甚天下惟精金不变惟良玉不烬惟大廉不汚惟真儒不磷或变或烬非精金良玉也或贪或磷非大廉真儒也人岂无真羞恶今以诱而夺世岂无真廉耻今以诱而丧士大夫而以世道自任当精择乎此然独为君子固伯玉之所当耻而衆醉独醒亦屈原之所自见陛下安可以为细故而忽之耶先朝李士宁以卜祝贱流招权纳势朝士曲意交结多有书尺往还惟王旦一人无书尺童贯辈以内侍强干为上所信士大夫争趋其门至书姓名于簿宇文粹中一人无姓名其他如林霛素郭天信之流趋者澜倒迄至败露今元忠非卜史宦官之比特依凭假托一黥奴耳士大夫屈不赀之躯下交之固已可羞今乃与之接杯酒尽殷勤通书简话情素亦独何心哉陛下涵养人才惟恐不至而诸臣乃负陛下如此陛下又一切涵容之天覆地载圣度固自寛弘而彼独不愧於心乎参之公论以为淑慝不明士大夫以身处汚秽而不羞以狐行暮夜为得计其何以示天下後世哉臣愚欲望陛下以此为监凡有夤缘凭藉由他蹊以进者摈而斥之其为厚廉耻明羞恶者大矣惟陛下实图利之理宗时司农卿权工部侍郎陈垲上奏曰臣愿陛下转移世道之枢机砥砺士大夫之廉耻使知名义为重利禄为轻久去国以恬退闻者召之久立朝以更迭请者从之甘言容悦者必斥真情匄闲者勿留如此则君臣上下皆以真实相与四维既张士大夫难进易退之风当见於圣世人才幸甚

权司封郎官许应龙上奏曰臣闻天下有当然之理不可有所激尤不可有所徇激则矫枉以过正故不合乎中徇则迎合以苟容又岂复有至当之论哉古之君子平心以应物毋固毋我惟视夫理之如何耳其行已则中不倚而和不流其待人则上不谄而下不渎论事则明辨是非而不立异以求胜事上则将顺正救不以讦而为直外不为人之所忌中不失吾之所守安见其所谓激而又孰得以议其徇哉此乃时中之道士大夫之所当尚也奈何人无定守视时变迁见夫激之可以立名也则假公以济私恶常而好异互相矛盾不问是非若是者固不能以成事而秪见其多事又见夫徇之可以媒进也则揣摩而求合阿附以取容同声相应无复可否若是者虽不至於生事而必至於误事握风俗之枢者将欲约其偏而归之中可不示之以好恶而使之知所趋避哉仰惟陛下以中正履位以道德同俗建用皇极以革偏詖之私并用才德以示翕受之公保合太和以杜分朋植党之渐既不使之过於激复不使之流於徇可谓得大中之道而明善俗之方矣然士大夫之心既不至於激则必至於和贤和於朝固帝治之盛然和而不同斯谓之君子焉一或苟同则其弊复流於徇是又不可不察也利害可言也复恐时好之不合奸弊当革也复恐吏强而难制难从之请恐有所拂而曲从之不可行之事或有所迫而强行之荐举则多徇於私嘱予决则或持於两可若是之类皆未免有所徇也转而移之诚不容缓今陛下不倦於听纳大臣方切於延访以公灭私屡形於戒饬用例破法累见於申明固未尝不欲闻正论而明公道也然作之而未应倡之而未随者何邪昔人有言曰人臣事君之常情不从其令而从其意臣愿陛下益开衆正杜絶羣枉奬端方之士振委靡之习使天下昭然知上意之所向则观感之下孰不精白一心以承休德在位正直之风当不愧於羔羊矣狂瞽之言冒犯天威惟陛下赦其愚

许应龙进抑奔竞故事曰昔庆历间辅臣列奏答手诏谓躁进之途宜塞臣等谓躁进怀贪之人何代无有在朝廷辨明而进退之如责人实效旌人清节贪冒者废之趋附者抑之如此则多士知劝各生廉退之心皇佑间常患搢绅奔竞仁宗谕近臣曰恬退守道者旌擢则躁求者自当知耻於是宰相文彦博曰韩维安於恬退乞加甄录以厚风俗

臣闻求者予之不求者不予此人之所以求也夫奔竞之习固不能免特在夫上之人处之如何耳爵禄在上下皆趋而争之故名曰奔竞则其弊非在下也诱之於上而禁之於下犹聚羶而欲去蚁虽防禁日严亦岂能杜絶之哉惟当崇尚恬退不待其求径加擢用公道既明不可幸得则人皆勉於为善以求自见头钻肘刺既知无益则奔竞之习不待革而自止仁祖谕近臣曰恬退守道者旌擢则躁求者知耻庆历辅臣亦谓责实效而旌清节则多士知劝此乃清源正本之论今之奔竞其弊已极未历仕而求辟无寸功而冒赏舍法用例宛转扳援趋权附势妄图荣进承乏则冀即真未满则思内擢图近次则攘人之阙而勒令改替百计营求不进不止其得者必不肯以儌幸自名则其不得者必以沉沦为叹举生妄心耻不若人何所不至欲望风俗之厚不亦难乎推原其故虽起於在下者有所求而亦基於在上者有以遂其求惟不待求而自予有所求而不予兹实救弊之要术也盖中人之性易流荣进之念谁独无之不求自得则孰不各安其分不求不得亦无惑乎求者之多也诚使两造吾门者抑之以戒贪进安於静退者荐之以厚风俗则伺候於王公之门奔走於形势之涂者必皆闻风敛迹恐为清议之所指目况敢冒然而求进乎夫一兔在野百人逐之以可求而得也积肉在市过者不顾以求而不可得也苟皆知不当得者不容妄求则奔竞之风不患其难革矣惟陛下与大臣图之

元英宗时监察御史乌克逊良桢以国俗父死则妻其从母兄弟死则收其妻父母死无忧制遂上奏曰纲常皆出於天而不可变议法之吏乃言国人不拘此例诸国人各从本俗是汉南人当守纲常国人诸国人不必守纲常也名曰优之实则陷之外若尊之内实侮之推其本心所以待国人者不若汉南人之厚也请下礼官有司及右科进士在朝者会议自天子至於庶人皆从礼制以成列圣未遑之典明万世不易之道

历代名臣奏议卷一百十七








○赐房元龄陪葬诏

辍膳流哀，悲深栋干，彻悬兴感，悼切股肱。是知缛礼饰终，道先彝册，赠章追远，事本因心。故司空梁国公元龄，蹈义挺生，资忠秀出，功宣翼赞，诚著艰难。推毂代藩，参六飞之驭，沃心皇极，均十乱之重。恪居端揆，亟积暄寒。九功繇其日用，百辟於焉仰止。若乃恭俭周慎之心，奉国忘私之志，足以抗衡上列，独暎终古。方申倚寄，永赞隆平，曾不慭遗，摧梁奄及。永惟良辅，是用震恸於厥心，宜加宠灵，式旌泉路。可赠太尉使持节都督并、箕、岚、胜四州诸军事守并州刺史，所司备礼册命。给班剑四十人，及羽葆鼓吹，赙绢布二千段，米粟二千石。陪葬昭陵，赐东园秘器，仍令工部尚书阎立德摄鸿胪卿监护。


○奉勑詳議南京太廟不當重建疏 【 南京太廟】

議得唯天子議禮、唯聖人達孝、近日南京　太廟既燬于火、該南京禮臣奏請欲將南京　太廟原日朝夕香火、暫併于南京奉先殿、其重建廟制、補造神主、干係　宗廟太禮、取自上裁、欽蒙　敕下該部看詳、臣下雖欲據經守禮、愚賤未敢專擅、欽蒙　皇上頒勑下議、臣等伏讀仰思、備見　皇上至德達孝、綸言精確、貽謀高遠不獨有以正一代宗廟之禮、且足以定萬世帝王之業誠非臣下所及、乃復不目滿假、務集眾思、尤見虛中愛禮、甚盛心也、竊惟古者國無二廟。廟無二主。故虞祭用桑主。練祭用栗主。栗主既立。乃毀桑主。君去其國。則太宰取羣廟之主以從。明天無二日。尊無二上。國無二廟。神無二主也。後世此義不明。漢有原廟。齊有偽主。褻凟誣妄。事神則難。乃若有周三都三廟。則又禮以義起。事有攸宜。岐周則太王諸侯之廟。鎬京則武王定都所建。洛邑則周公定鼎所建。典據精確然鎬京廟成則岐周之主巳從洛邑雖廟成王未嘗都洛則鎬京之主自在。周公雖以至親留後。然諸侯不得祭天子。支子不得祭太宗。文王武王之禋。盖非正祭。故國有二廟。自漢惠始也。神有二主。自齊桓始也。周之三都三廟。乃遷國立廟。去國載主。非二廟二主也。我　太祖肇都南京。即周公都洛。　太宗定都北京。即武王都鎬。知武王周公之志。未嘗不同。則知　太祖太宗之心。未始異矣。况　太祖未年。嘗有改都之議。則知一旹定鼎金陵。未稱貽謀之遠。迨　太宗定都燕京。內制六合。外控諸邊。形勢遠過關中。固萬世帝王之業。我　太祖在天之靈。豈不居歆。况　聖子神孫。既親奉祀事于此。則　祖宗神靈。自當陟降于此。斯固人情。亦乃神道。古人立主依神。立廟依主而子孫之身。又祖宗所依。今日正當定專如此。使宗廟社稷專主于此。本支百世根本于此。祈天永命保民出治。罔不于此。茲實億萬、載無疆之休。此臣等所謂不徒定一代宗廟之禮。而且以定萬世帝王之業者也。臣等雖愚且賤、心知其是、確乎不可易矣。然仰惟　聖衷謙虛。猶若有所未安者。臣等請得而贊之。唯　聖明斷焉。今日南京　太廟之議、大略有二、或謂可弗建者。以國無二廟。神無二主也。或謂當重建者。以南京根本重地。　祖廟神靈久依。有其舉之。莫敢廢也。弗建也者守禮也重建也者以義起也。雖見有不同。知者見之謂之知。仁者見之謂之仁。愚且賤焉。弗敢專也。弗敢遂也。今伏讀　聖諭所謂既以北京立萬世之業、當為萬世之圖、使其定專于此、庶幾　太祖永歆、必不以作廟為歆云者、則弗建之議。可以的然而决矣。　聖諭所謂南京秪存百官有司、不巡幸、不舉時祀、　祖宗唯子孫是依是憑云者、則復建之議。可以渙然而釋矣。此所謂眾言淆亂。折諸聖也。至曰一太宗定北都、傳已六宗、能為　太祖太宗守洪業、無南北之分、又曰、一天下作二主二廟、恐弗合禮與義、大哉王言、一哉王心、聖學孝道、蔑以加矣、至謂承天府尚有　獻考廟、今弗重建南京　太廟、為豐祀于昵、此以小人之腹、度君子之心、百姓不知者耳。况事體大異、比擬不倫、　聖諭固已折之當矣、且南京　太廟。今日之廢。非出于人。而　祖宗廟享固在于此。匪曰疏之。實以親之。匪曰薄之。實以尊之、以善繼善述之心、為不愆不忘之孝、守　文祖遷都之慮、保　高皇創業之謨、則不當復建廟于南京者。誠萬世不易之定論也。况南京皇城宮殿傾圯者多。　累朝以來。不許修飾。而近日議臣??山王???山王?奏欲修理。此皆不知　祖宗深意。殊非所以守成法而定民志也。且北京　宗廟。行將復古定制。久注淵衷。而南京　太廟。修飾方新。遽罹回祿。則皇天眷德之意　聖祖啟後之靈。恐不可不默會於昭昭之表者也。臣等學不足以洞達天人、才不足以彌綸治道然仰奉聖謨、僉謂茲事、可以質鬼神而無疑、俟百世而不惑矣、但南京原有奉先殿在、其朝夕香火、自當并合供奉如常、仍乞俯從禮官、祈請欽製祝文、遣官祭告、其　太廟遺址、似當倣古壇墠遺意、仍高築垣墻、謹司啟閉、不致有所踐踏、以致尊嚴之意、則禮成義盡而國是定矣、


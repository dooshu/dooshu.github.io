土为变怪


垂拱元年九月，淮南地生毛，或白或苍，长者尺余，遍居人床下，扬州尤甚，大如马鬣，焚之臭如燎毛。占曰：“兵起，民不安。”

长寿中，东都天宫寺泥像皆流汗霡霂。

天宝十一载六月，虢州閺乡黄河中女娲墓因大雨晦冥，失其所在，至乾元二年六月乙未夜，濒河人闻有风雷声，晓见其墓踊出，下有巨石，上有双柳，各长丈余，时号风陵堆。占曰：“冢墓自移，天下破。”十三载，汝州叶县南有土块斗，中有血出，数日不止。

大历六年四月戊寅，蓝田西原地陷。

建中初，魏州魏县西四十里，地数亩忽长崇数尺。四年四月甲子，京师地生毛，或黄或白，有长尺余者。

贞元四年四月，淮南及河南地生毛。

元和十二年四月，吴元济郾城守将邓怀金以城降，城自坏五十余步。

大和六年二月，苏州地震，生白毛。

长庆中，新都大道观泥人生须数寸，拔之复生。

咸通五年十月，贞陵隧道摧陷。神策军有浮屠像，懿宗尝跪礼之，像没地四尺。

《五行传》曰：“好攻战，轻百姓，饰城郭，侵边境，则金不从革。”谓金失其性而为变怪也。又曰：“言之不从，是谓不乂。厥咎僭，厥罚常旸，厥极忧。时则有诗妖、讹言，时则有毛虫之孽，时则有犬祸，时则有口舌之痾，时则有白眚白祥，惟木沴金。”






杨亿　七夕

东西燕子伯劳飞，新月如钩玉露垂。

河鼓天孙信灵匹，鹊桥星渚有佳期。

穿鎝乞巧佇立久，织素成章报答迟。

定与黄姑享偕老，晋宫休插柰花枝。

杨亿

杨亿　七夕

清浅银河暝霭收，汉宫还起曝衣楼。

共瞻月树怜飞鹊，谁泛星槎见饮牛。

弄杼暂应停素手，穿针空待贶明眸。

匆匆一夕填桥苦，不似人间有造舟。

杨亿

杨亿　七夕

天开翠帟暮氛消，盘薰朱煤惜易飘。

月出南楼蟾桂长，笙来北里凤簧调。

巧蛛露湿千丝网，倦鹊波横一夕桥。

晒腹曝衣传故俗，阮庭布犊若为标。

杨亿

杨亿　七夕

金壶漏滴正迢迢，灵匹相從在此宵。

月魄婵娟乌绕树，河流清浅鹊成桥。

云轻天上榆花没，风细炉中麝炷飘。

寂寞堪怜观渡女，无眠耿耿望青霄。

杨亿


○为两省官谢内宴表

臣某等言。臣闻谓倾心於百辟，向日虽同，观拱极於众星，在天各远。所以会朝之地，每隔丹墀。而燕私之嘉，忽亲黼。注渥恩而则可，求故实以未闻。事出常伦，感深庶位。臣某等伏以考击锺鼓，铺陈几席，恭惟列圣，常命周行。且属宴安，仍须物用。匪劳规画，始就欢娱。今陛下以尚念多难，不为自逸。外阙贡输之数，内无饶羡之资。盖以临昧旦而谒宗祧，彝章必具。仰昊天而祈稼穑，甘泽已频。方当行庆之时，且欲与人同乐。昨者昭垂睿眷，俯接群僚。忘忧而饮备六清，既饱而羞逾百品。戒膳夫之失饪，诏酒正以如渑。赐者鲜阙，行之皆遍，饰喜则声从禹律，制曲则音自尧聪。乐和而凤鸟应来，舞妙而薰风共转。曲形文字，全为生灵。承天诏以咸观，兼闻金石。泛恩波而已醉，不待樽。柏梁殿唯召词臣，华林园亦非密座。共当异宠，难并兹辰。光束带而更励立朝，顾彩缯而弥惭胜质，则微臣非徒享滋味听铿锵而已。沾缨感德，稽首拜章。臣某等无任荷恩激切荣耀屏营之至，谨奉表陈谢以闻。


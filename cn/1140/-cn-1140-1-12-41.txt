与毛方伯论遗才

乡试事廹矣闻道路口语有截科举罢遗才之说私心惑焉士子三年一大比录科之外例得网罗遗才所以广贤路鼓士气也今中式减半录科数议裁诚非草野所敢争乃欲截已录之数罢垂久之例窃恐士皆嚣然丧气非盛世所宜有也往者科岁两试各录童子数十人今童子既不得科入又裁岁进三分之二童子废书徙业者亡算既裁进取之额复隘其闱试之路士之皓首读书何为也

朝廷混一区宇再行会试日以鼓进人才为念其裁中式者盖缘选途壅滞以减为通且谓国用不足议省廪给也故事科举有路费入塲有烛有饮食皆官办明末渐减至今惟录科正数存路费什一余悉无有然则即尽罢科举无补於司农之仰屋也士子知军兴用匮不敢复望供给但南闱号房旧称七千有奇犹且添席舍用笋舆以补不足其数近万今无大费于官而必欲虚号房之六七阻数千人登进之心此必当路大贤所不忍为也解之者曰功令中式一名限取科举三十名中式既减敢取盈科举乎夫录科三十中式一人之例旧载全书不自今始也前此中式百余名时止录科三千余人乎寛以收之严以取之前辈有同心也见在录科二等者皆磨励以须已取而复截之其何以堪诗有之曰济济多士文王以宁士之翘首闱试者未必人人国桢而怀瑾握瑜之士尝接踵出其间不若存其已录者仍酌量录遗宁约取毋废例令诸生裹粮而入上不费公帑下不沮士气亦何惜此闱棘尺寸之地不使其甘心一试哉仆待罪齐鲁录遗至再尚有拥舆号哭者不得已覆取数十人直指缪公方伯陈公信其无私不以为滥此仆之已事也顷引嫌不敢寓书学宪故以告执事夫司多士之进取者学宪也司场屋之供给者方伯也方伯不苦供给即监临之直指公亡不乐引其网罗况学宪以多士为子弟者乎惟公采择而力行之存国家育才之典昭当事爱士之心为德不细寒家子弟尚幼无闱试者谨从士类人才起见幸不罪饶舌【瑮按自记云毛初仕山东有旧偶尔寓书不意此稿遂传在浙中为美谈孔子所谓出其言善则千里之外从之是也】


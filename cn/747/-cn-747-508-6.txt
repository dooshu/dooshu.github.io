○告先公贞孝公文

维云云。敢昭告於考赠太子太保贞孝公妣赠绛郡太夫人陇西李氏，追惟龀岁，奄失严训。迨至立年，再锺荼蓼，零丁孤藐，苟未灭身。自幼逢圣明，获备将相，祗循教义，摧割肝心。伏以润州壤树，久已安宅，但地远江介，心焉匪宁。迁神反，永怀怵惕，伊水之阳，乔木斯在。伏以二尊弃代，年纪浸远，四承追命，再受封疆，礼官易名，考功奏议。今因祖载，备举徽章，王考府君恩加赠典，申下养之义，遂罔极之诚。孤蒙无似，触绪崩裂，受命守土，有阙躬亲。谨遣男璩，以柔毛刚鬣，嘉荐醴齐，将事祗荐。伏惟尊灵降鉴，永宁厚载。


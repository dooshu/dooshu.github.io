黄州新建小竹楼记


黄冈之地多竹，大者如椽。竹工破之，刳去其节，用代陶瓦，比屋皆然，以其价廉而工省也。

子城西北隅，雉堞圮毁，蓁莽荒秽，因作小楼二间，与月波楼通。远吞山光，平挹江濑，幽阒辽夐，不可具状。夏宜急雨，有瀑布声；科宜密雪，有碎玉声。宜鼓琴，琴调虚畅；宜咏诗，诗韵清绝；宜围棋，子声丁丁然；宜投壶，矢声铮铮然：皆竹楼之所助也。

公退之暇，披鹤氅，戴华阳巾，手执《周易》一卷，焚香默坐，消遣世虑。江山之外，第见风帆沙鸟，烟云竹树而已。待其酒力醒，茶烟歇，送夕阳，迎素月，亦谪居之胜概也。

彼齐云、落星，高则高矣！井干、丽谯，华则华矣！止于贮妓女，藏歌舞，非骚人之事，吾所不取。

吾闻竹工云：“竹之为瓦，仅十稔，若重覆之，得二十稔。”噫！吾以至道乙未岁，自翰林出滁上，丙申移广陵；丁酉，又入西掖。戊戌岁除日，有齐安之命。已亥闰三月，到郡。四年之间，奔走不暇；未知明年又在何处！岂惧竹楼之易朽乎？幸后之人与我同志，嗣而葺之，庶斯楼之不朽也。

咸平二年八月十五日记。

题记：全文共分五段。作者先叙述黄州多竹的特点，点明以竹为楼的原因。再围绕“声”字，一气描写了竹楼的六“宜”；以声写楼，以声抒情，构思独具匠心，读来别有韵味。在此基础上抒发了作者对官场荒淫奢华的鄙夷，反衬竹楼的素朴，主人的高雅；最后借竹楼寿命长短为题，发泄自己屡遭贬谪的愤懑。本文记叙、描写、议论、抒情各种手法运用自如，行文流畅，不事雕琢。

作者简介：王禹偁（954-1001）：字元之，宋济州钜野（今山东巨野县）人，家世务家，出身清寒。太平兴国八年（983）进士，任右拾遗、左司谏等官。因敢言而“八年三黜”，作《三黜赋》，以“屈于身兮不屈其道，虽百谪而何亏”自勉。真宗时，与修《太祖实录》，直书史事，被出知黄州，迁蕲州，病卒。诗文一扫宋初西昆浮艳文风，多涉规谏，反映民瘼，风格平易，自称“本与乐天为后进，敢期子美为前身”。有《小畜集》、外集四十三卷。






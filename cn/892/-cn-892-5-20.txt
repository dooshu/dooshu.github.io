东坡书传卷二十


文侯之命第三十


平王锡晋文侯秬鬯圭瓒，作《文侯之命》。

平王，幽王之子宜臼也。文侯仇，义和其字也。以圭为杓柄，曰圭瓒。

王若曰：父义和，丕显文、武，克慎明德，昭升于上，敷闻在下。惟时上帝，集厥命于文王。亦惟先正，克左右昭事厥辟，越小大谋猷，罔不率从，肆先祖怀在位。

怀，安也。

呜呼！闵予小子嗣，造天丕愆。

痛幽王犬戎之祸也。

殄资泽于下民，侵戎我国家纯。

殄，绝也。纯，大也。言无以资给惠利下民，民莫为用者，故为犬戎所侵害我国家者，亦大矣。

即我御事，罔或耆寿，俊在厥服，

西周之所以亡者，无人也。耆而俊者，皆不在位。《春秋传》曰：恶角犀丰满，而近顽童焉。

予则罔克。曰：惟祖惟父，其伊恤朕躬。

诸侯在我祖父行者，其谁恤我哉！

呜呼！有绩予一人，

有能致功予一人者乎？

永绥在位。父义和，汝克昭乃显祖。

谓唐叔也。

汝肇刑文、武，用会绍乃辟，追孝于前文人，

汝始法文、武之道，以和会绍接我，使得追孝于前文人，奉祭祀也。

汝多修，扞我于艰，

多所修完，扞卫我于艰难也。

若汝，予嘉。王曰：父义和，其归视尔师，宁尔邦。用赉尔秬鬯一卣，彤弓一，彤矢百；卢弓一，卢矢百；

赐弓矢，使得征伐。

马四匹。父往哉！柔远能迩，惠康小民，无荒宁。简恤尔都，

简，阅其士；惠，恤其民。

用成尔显德。

予读《文侯》篇，知东周之不复兴也。宗周倾覆，祸败极矣，平王宜若卫文公、越句践然。今其书乃施施焉，与平康之世无异。《春秋传》曰：“厉王之祸，诸侯释位以间王政，宣王有志而后效官。”读《文侯》之篇，知平王之无志也。唐德宗奉天之难，陆贽为作制书，武夫悍卒皆为出涕，唐是以复兴。呜呼！平王独无此臣哉！





费誓第三十一


鲁侯伯禽宅曲阜，徐夷并兴，东郊不开，作《费誓》。

伯禽，周公子。费，在东海郡，后为季氏邑，非鲁近郊，盖当时治兵于费。

公曰：嗟！人无哗，听命！

哗，欢也。

徂兹淮夷、徐戎并兴。

成王征淮夷，灭奄，盖此徐州之戎及淮浦之夷，叛已久矣。及伯禽就国，则并起攻鲁，故曰“徂兹淮夷、徐戎并兴”。徂并者，犹云往者云尔。

善敹乃甲胄，敿乃干，无敢不吊。备乃弓矢，锻乃戈矛，砺乃锋刃，无敢不善。

敹、敿、锻、砺，皆修治也。吊，精至也。

今惟淫舍牿牛马，

牿，所以械牛马者。今当用之于战，故大释其牿。淫，大也。

杜乃擭，敜乃穽，无敢伤牿。牿之伤，汝则有常刑。

擭，机槛也。敜，塞也。恐伤此释牿之牛马，此令军所在居民也。

马牛其风，臣妾逋逃，勿敢越逐，祗复之，我商赉汝；乃越逐，不复，汝则有常刑。

军乱生于动，故军以各居其所不动为法。若牛马风逸，臣妾逋逃，而听其越逐，则军或以乱，亦恐奸人规乱我军。故窃牛马、诱臣妾以发之，禁其主，使不得捕逐，则军自定。得此风逃者，当敬复其主，我当商度有以赐汝。若其越逐与其得而不复者，皆有常刑。

无敢寇攘，逾垣墙，窃马牛，诱臣妾，汝则有常刑。甲戌，我惟征徐戎，峙乃糗粮，无敢不逮，汝则有大刑。鲁人三郊三遂，峙乃桢榦。甲戌，我惟筑。

糗，糒也，师远行则用之。桢、榦，皆木也，所以筑者。徐戎、淮夷近在鲁东郊，不伐之于郊，而载糗粮远征其国，既以甲戌筑，又以甲戌行，何也？古来未有知其说者。以予考之，伯禽初至鲁，鲁人未附，韩信所谓“非素拊循士大夫，驱市人而战”者，若伐之于东郊，鲁人自战其地，易以败散。筑城而守之，徐夷必争，使土功不得成。故以是日筑，亦以是日行。徐夷方空国寇鲁，鲁侯乃以大兵往，攻其巢穴。师兴之日，东郊之围自解，所谓攻其必救，筑者亦得成功也。《费誓》言征言筑，而终不言战，盖妙于用兵。周公之子，盖亦多材艺耳。

无敢不供，汝则有无余刑，非杀。

汝敢不供桢、榦，则吾之刑汝，不遗余力矣。特不杀而已。糗粮刍茭不供，则军饥，故皆用大刑。大刑，死刑也。桢、榦不供，比刍粮差缓，故用无余刑而非杀。近时学者，乃谓无余刑，孥戮其妻子，非止杀其身而已。夫至于杀而犹不止，谁忍言之？伯禽，周公子也，而至于是哉！

鲁人三郊三遂，峙乃刍茭，无敢不多，汝则有大刑。

言鲁人以别之，知当时有诸侯之师也。桢、榦、刍、茭皆重物，故独使鲁人供之。三郊、三遂，南西北方，郊、遂之人。东郊以备寇，不供也。徐夷作难久矣，鲁国受其害，而以宅伯禽，知周公不私其子。伯禽生而富贵安佚，始侯于鲁，遇难而能济，达于政，练于兵，皆见于《费誓》，见周公教子之有方也。孔子叙《书》，盖取此也。





秦誓第三十二


秦穆公伐郑，

秦穆公任好。

晋襄公帅师，

襄公欢，文公子。

败诸崤，还归，作《秦誓》。

秦穆公违蹇叔，以贪勤民，为晋所败，不杀孟明，而复用之。悔过自誓，孔子盖有取焉。崤，在弘农渑池县西。

公曰：嗟！我士，听无哗！予誓告汝群言之首。

此篇首要言也。

古人有言曰：民讫自若是，多盘。

孔子曰：“人之言曰，予无乐乎为君，惟其言而莫予违也。”孔子盖以为一言而丧邦者，此言也。“民讫自若是”，民尽顺我，而不我违，乐则乐矣，不几于游盘无度，以亡其国，如夏太康乎！

责人斯无难，惟受责俾如流，是惟艰哉！

人知声色之害己也，然终好之；知药石之寿己也，然终恶之。岂好死而恶生哉？私欲胜也。夫惟少私寡欲者，为能受责而不责人，是以难也。

我心之忧，日月逾迈，若弗云来。

已犯之恶，既成而不可追；未迁之善，未成而不可补。日月逝而不复反，我心皇皇，若无明日，悔之至也。

惟古之谋人，则曰未就予忌。惟今之谋人，姑将以为亲。

我视在朝之谋人，未见可以就问使我敬畏如古人者，故且用今之流亲己者而已。

虽则云然，尚猷询兹黄发，则罔所愆。

虽不免且用孟明，然必访诸黄发，如蹇叔之流也。

番番良士，旅力既愆，我尚有之。

番番老者，虽旅力既愆，我犹庶几得而用之。

仡仡勇夫，射御不违，我尚不欲。

仡仡勇者，虽射御不违，我犹庶几疏而远之。

惟截截善谝言，俾君子易辞，我皇多有之。

谝，巧也。皇，暇也。仡仡勇夫，且不欲而巧言令色，使君子变志易辞者，我何暇复多有之哉！

昧昧我思之。如有一介臣，断断猗，无他技，其心休休焉，其如有容。人之有技，若己有之；人之彦圣，其心好之。不啻如自其口出，是能容之，以保我子孙黎民，亦职有利哉！

我昧旦而起，则思之矣。曰：安得是人哉，得是人而付之子孙黎民，我无恨矣。

人之有技，冒疾以恶之；人之彦圣，而违之，俾不达。是不能容，以不能保我子孙黎民，亦曰殆哉。

至哉！穆公之论此二人也。前一人似房玄龄，后一人似李林甫。后之人主，鉴此足矣。

邦之杌陧，

不安也。

曰由一人；邦之荣怀，亦尚一人之庆。

怀，安也。






方岳　次韵程弟

一船月自不嫌贫，伴我荒湾理钓缗。

归去莫横深夜笛，怕惊溪友与山宾。

方岳

方岳　次韵程弟

三径风烟手自开，春猿秋鹤几徘徊。

松根石铫烹鱼眼，老子行山又一回。

方岳

方岳　次韵程弟

槿援茅茨隐者家，底须日历记年华。

山花山草无终极，秋后寂寥春自葩。

方岳

方岳　次韵程弟

眼中转觉可人稀，得似孤云自在飞。

花落花开俱有意，略於閒处见几微。

方岳

方岳　次韵程弟

草堂四壁一瓢空，举世无人与我同。

黄犊山南又山北，犁春犹有古人风。

方岳

方岳　次韵程弟

柴门虽设不曾开，俗面向人三寸埃。

却是前溪双白鹭，门关不住又飞来。

方岳

方岳　次韵程弟

垒黮成台糟筑丘，衰迟无复少年游。

君看烟草离离外，不问人间第一流。

方岳

方岳　次韵程弟

莫为盘餮烹不鸣，借公松石听溪声。

貂蝉只是麒麟楦，寄语诸公卿自卿。

方岳

方岳　次韵程弟

鱼鸟相忘不世情，浮生於我一丝轻。

夜凉月色光如水，莫遣微云滓太清。

方岳

方岳　次韵程弟

此腹宁须文字香，漫淹虀瓮半青黄。

午窗一枕齤齤睡，世上何人最得忙。

方岳


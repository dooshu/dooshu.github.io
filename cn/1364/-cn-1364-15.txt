黃陵廟詩

開寶中，賈知微遇曾城夫人、杜蘭香及舜二妃於巴陵，二妃誦李群玉黃陵廟詩曰：

黃陵廟前青草春，黃陵女兒茜裙新。

輕舟短棹唱歌去，水遠天長愁殺人。

賈與夫人别，命青衣以秋雲羅帕覆定，命丹五十粒，曰：此羅是織女繰玉蠶織成，遇雷雨密收之。其仙丹每歲但服一粒，則保一年。後大雷雨，見篋間一物如雲烟騰空而去。



赠训导严用文之官寜海序

正徳间中丞恒山张公以御史奉玺书督南畿学政公修政彊执不受请托黜陟明允一时士类畏而仰之若神明焉嵗乙亥按试吴中时则吾长洲之士在优列者五人而甫里严君用文名第一公亟称诸人曰此进士才也于是君之声誉一日隠然动江左所在传诵其文咸曰此进士才也然君数竒屡试于乡不利顷以贡上京师廷试日翰林华侍读子潜闵编修师望阅其卷惊叹曰贡士中乃有斯人既而从铨部选得分教山东之寜海州诸尝与交游者争惜之谓如君之才寜不能自奋科目而仅得此虽君亦何能无不豫耶粲闻之窃以为是未为知言者夫科目之不足以尽人材也久矣今之仕者大抵重进士得之者侈然若有余不得者歉然若不足由君子观之直如博者之于枭其中与否有幸不幸耳曾何足置欣戚于其间而士顾以是自为轻重世亦従而轻重之也非惑欤士贵有诸已诚有诸已也彼在外之得丧吾何知焉君胡为不豫寜海古齐地今为东方大州负海阻山人物殷盛吾意其俗之阔达多知而好经术矜功名犹有如太史迁班固所称者乎而君俨然束带临之抗顔称师亦足乐矣矧今天子明圣屡诏中外选拔贤能不限资格士以贡升者得与进士并用往往跻陟华要当是时将必有人焉励行检饬官箴卓然出乎其类以应上之求者不在君欤君胡为不豫粲与君俱张公弟子尝滥名五人者之列相知最深于其行不能黙也故为着所欲言者如此既以解众之惑又以为君赠


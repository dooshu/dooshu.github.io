○復楚中論塩價公書 【 楚中塩價】

以前論邊商內商水商利害詳矣此言地方食塩□輕重所謂合二商地方而為一身者得此論而後全也

承示楚中邇年以來、甚苦塩貴、去歲賣至三錢一小包、此在通都大邑則然、若窮鄉僻縣無從市買、雖有孝子慈孫、少求薄滷以奉其親、不能得也、自聞翁臺奉勑疏理、吾鄉三戶、莫不手額、以為海波餘潤、自近及遠、無塩之歎、庶其免夫、乃旌節臨揚巳將半年所矣、尚不聞塩值之賤也。武漢賣至一錢、別府賣至、一錢二三分、此何取于疏理為哉、當此時也、雖每引多增斤重、猶懼騰踊、今乃反就舊額而減之、夫每塩一引、從來五百七十斤、此定則也、每塩五百七十斤賣與水商、取直三兩二錢、此定價也、水商以五百七十斤之塩、解捆七十餘小包每包取直六七分、便可得價四兩之外、在水商之利厚、而在地方不苦于甚踊、此定例也、今奈何以五百七十斤之塩、一旦改而為四百五六十斤、每引遽少塩百餘斤、即少捆小塩十四五包矣、餘所捆秪五十餘包耳、彼水商不肯虧本、只得增價以鬻安得不至一錢內外、此非疏理之咎而何、嗟夫、時政要務、惟塩法頭緒難清、今欲從頭說起、殊覺厭聽、即就減斤一節而論、其不得不減之故葛藤亦長、姑截不說、惟既減徵賤、事巳明效既承儼然下責、敢不盡剖其愚、夫五百七十斤、開價三兩二錢、水商改捆小塩七十餘包、賣與地方、每小包取直六分、尚亦有利矣、况七分乎、嗟夫、此塩法未壞之時則然耳。鄉令二商交易常然如此。即塩法行如流水矣。又安用疏理為哉。惟邇年以來、絕有大謬不然者、葢由套搭不解、塩法大壞、二商所費之本。既增一倍于往時。則其取償于地方。雖欲不倍于往時、不可得也。如往時引價六錢五分、近年賣至九錢二分、往時餘銀七錢、近漸增至一兩四錢五分、往時火塩頗賤、近賣至一兩五錢、往時掣摯征解諸費、猶輕、近則所費不貲、葢內商每引成本常不下五六兩矣。而令之三兩二錢。賣與水商。彼肯甘心乎。故必觀望月利。設法緩掣不賣至六兩以外不止水商以六兩外買塩一引。又加以盤剝諸費。雖解捆七十餘小包。而令之六七分賣與地方。彼又肯甘心乎。故必閉店擡價。犯禁熬刑不賣至一錢內外不止加以京掣愆期。便有二三錢一小包之患。故諸公所稱二三錢及一錢內外買塩一小包。皆五百七十斤之塩也。其實非三兩二錢之價也。所稱三兩二錢。徒有此舊額虛名耳。自疏理至揚。極力爬梳、非不欲以三兩二錢、買塩五百七十斤。遽復　祖制之舊也、顧無奈　朝廷預借商本甚多既欲行新引以辦國課。又不得不行積引以還商貲。既欲為國與商謀。又何敢不為地方謀。夫地方泉府也。國本也。不可以多取也。大抵楚塩一小包六分為賤。一錢為貴。七分隣于賤。九分隣于貴。而八分則界在貴賤之間。故梁撫臺所??立碑。初到許賣七分五厘。殘塩許賣九分。此猶在塩法未大壞之時。及近來法巳大壞。而龍塩臺酌定八分。雖不得巳。亦未甚貴。乃楚書見責、若謂塩貴不過七分耳、奈何以八分引而長之、不肖楚人也、又何敢不遵諸公之教。為桑梓一蒿思焉故去歲復塩道公祖書、謂新塩至楚價必平賤、雖不能遽至六分、而七分可望也、是楚士民所願之價也、今自去年九月以至今年巳未、果猶賣七分不上、水商苦于塩壅不行、內商苦于納課不前。部責邊儲、雖切隱憂、而地方巳享賤塩之利矣、顧所以致此者。其道何由。豈斤多反貴。斤少反賤歟。蓋諸公但知戊午巳前塩斤之多而不知塩價之倍又但知疏理巳後塩斤之減而不知塩價之輕何謂輕則真以二兩九錢買塩四、百五六十斤也。當塩法之壞。內商費本五六兩。然後成塩一引。今蒿目苦思。設法籌筭。一切減之又減。故買新引則減九錢二分為五錢五分。納餘銀則減一兩四錢五分為八錢。買火塩則減一兩五錢為六錢。其他掣摯徵解盤剝諸浪費。一切洗滌殆盡。然猶費本二兩七八錢。中歲撠挶方可成塩一引。而令之開價二兩九錢。賣與水商。沾利幾何。故價至此則減不去矣。然塩至四百五六十斤。若再增多。則二引必不能兼銷。故塩至此則亦加不去矣。雖然。視六兩之外。買塩五百七十斤孰多。諸公但知五百七十斤為多。而不知價至六兩之外。則費本更多。但知四百五六十斤為少。而不知兩個二兩九錢尚未及六兩之外。即可買塩九百斤此孰為多少乎今似各懷成心。雖塩巳大賤。猶稱極貴不知率此而行再過七年、將　朝廷預借商本、一旦全消、每年只行新引五十餘萬、卻將積引二十餘萬之塩、盡鋪于五十萬中、彼時真是三兩二錢、買塩五百七十斤、而六分之價、可以立待矣、如不少必欲眼下遽賣六分、則水商虧本、一朝解散、二三錢之價、可以立政、此豈疏理之咎歟、


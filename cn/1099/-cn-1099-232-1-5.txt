○大同 【 大同】

大同古雲中地、東至枳兒嶺、西至平虜城、川原平衍、故多大舉之寇、西則平虜威遠、中則右衛水口等處初設大同府、分封　代王、外分東西中三路、北設二邊、拱衛鎮城、皆稱要害、葢虜南犯。朔應諸城。必窺之路也。東則天城陽和。為虜入順聖諸處之衝。北二邊俱壞。虜至直抵鎮城。况虜在套中。而平虜西連老營堡。與偏關近。虜纔出套。便涉其境。故大同稱難守焉。先年邊政嚴明、警備差緩、自多故以來、大邊巳失。二邊之內。棄為王廷。墩軍驕惰。警報不明至有與虜通貨、入而後報者。他可知矣。以地利言。則議者曰、五堡决不可不復。高山聚落之戍。是宜當增。以人事言。愚以為正紀綱。嚴法令。今第一義也夫張文錦之敗。世宗時雲中兵最驕屢抗王命是彼處置乖方而激成之也。李瑾之事。則是處文錦之未善而飬成之耳。今日之事、愚又有隱憂矣、默化濳奪、不震不驚、為天下回觀聽、非豪傑之士、忠義之臣、其孰能為之、吁可易言哉、夫修五堡有三利焉。藩屏外固。內地獲安。一也。沃土茂田。富庶可期。二也。二邊既復。宣寧等縣弃地亦漸理。三也。文錦失處而致變。後人懲噎而廢食可乎。高山聚落、二堡葢在鎮城兩腋間、寔為東南虜衝、募軍分駐、則按伏之費省、犄角之勢成、無容議矣、顧募車之糧、所宜亟補耳、北虜貢路、例在大同、先襄毅廵撫時、三年三貢、各邊寧謐者數年、往歲榆林款塞、說者謂似涉和議、拒而不納、豈典章未諳耶、夫北虜稱款難也、反自疑阻、然則歲歲侵暴、而勞費者、是當然耶、河南山西、歲運多不及額、而屯田又多逋負、是故足食之計非例外發銀、專官糴買、吾無策矣、若夫馬之衰耗、弊在各城搶兌、此在軍之害、當事者不可不知耳、偏頭寧武鴈門三關、各稱要害、而偏關逼近黃河、焦家坪娘娘灘羊圈子等處。皆套虜渡口。往來蹂躪、歲無虛日、尤為難守、今防守之兵、半是民壯、馬又小弱、非太僕寺所兌者、扶傷救死之暇、而責以敵愾之氣、難哉、或謂己巳之變、大同徵山西之兵防禦者盖幾七千、今在鎮城止供薪水門戶之役。而坐縻糧餉。分毫無益。若改戍三關。給以太僕寺之馬。民壯數千盡為除革。此不惟邊防有賴。而所省亦且不貲矣。夫魏尚李廣皆守雲中、尚給士卒、餉軍吏、無所不至、廣遠斥堠。就水草頓止、人人自便、是以能用其眾、以致匈奴畏避、今之邊臣有能愛將士若此者乎、先襄毅廵撫之時雖不敢擬之古人、至裁占役、禁掊剋、恤調遣、優死傷未嘗不誠心以求之、是以鎮人至今不能忘焉、今平日恩德既無以結其心。臨時節制、又無以宣其威。不幸有變。遂因而為姑息之政。姑息必疑。疑則阻。威之不服。而恩之不感。是誠驕悍之習。雖魏尚李廣豈能馭之哉。由今之道。馭今之兵、厝火積薪、因以為安、吾不知大同所終也


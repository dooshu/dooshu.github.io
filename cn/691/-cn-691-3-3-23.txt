◎讳不知

圣人面授贤者之训，亦不过曰："知之为知之，不知为不知。"今人多有强不知以为知者，并有讳不知以为知者。强之害重，讳之害轻，其为害则一也。尝闻有一南客，不食鸡卵，初至北地，早尖，下舆入店，呼店伙甚急，其状似甚饥，开口便问："有好菜乎？"答曰："有木樨肉（北方店中以鸡子炒肉，名木樨肉，盖取其有碎黄色也）。"客曰："好好，速取来。"及献于几，则所不食者也，虑为人所笑，遂不敢言。又问："别有佳者乎？"答曰："摊黄菜何如（即南方摊鸡子也）？"客曰："早言有此，岂不大佳？"及献于几，则仍所不食者。阳举箸，复辍，称言尚饱，不欲食。其仆人言前程甚远，恐路中饥，客曰："如此，但食点心可耳。"因问："有好点心乎？"答以窝果子（南方所谓荷包蛋）。客曰："多持几枚来。"及献于几，则仍所不食者也。且惭且怒，忍饥而行，遂至委顿。夫天下事不知者多矣，不知何害，此客必欲讳不知以为知，甘作负腹将军，腹亦何辜哉？








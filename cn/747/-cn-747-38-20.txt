○睿宗元真大圣皇帝加谥册文

维天宝八载，岁在己丑，闰六月癸亥朔四日景寅，孝子嗣皇帝臣隆基，敢昭告於睿宗大圣贞皇帝。伏惟睿哲齐圣，文思光泽，炳兹龙德，潜跃应期。靖难安人，克昌休运，臻於至道，惟怀永图。顾以眇身，嗣膺宝命，恭惟孚佑，以致太和。顷者玉芝再产，上记阴骘，是用钦承景贶，肃事鸿名。既刻元辰，荐彰嘉应，则有庆云散彩，瑞日重轮。恭惟降鉴，载深兢惕，谨止加尊谥曰睿宗元真大圣皇帝。伏惟俯眷虔诚，昭应盛烈，祗奉典册，伏增感慰。


○王仲舒等加阶制

门下：阶陛所以升堂奥也，历清贯者，亦由是而登进焉。国朝由散官而命为大夫者凡十一等，以银青、朝散为名者，非我特制，则不克授。盖门户有戟之荣，腰佩有龟纟呙之异也。朝议郎守中书舍人王仲舒等，或历职清近，代予格言；或分命藩方，宣我程品；或悬车以请老，或持节以临人；或亲或能，或劳或久，皆承霈泽之庆，宜当并命之荣。凡尔四十有三人，各服我休命，并朝散大夫，馀如故。


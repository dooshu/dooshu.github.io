杜范　捉笔次前韵

小雨添溪滑，新晴散野清。

寸襟如水阔，一桨共云轻。

坦坦道皆直，萦萦径自横。

天衢从此卜，何用问前程。

杜范

杜范　捉笔次前韵

晨炊浮早渡，午夜过钱清。

越国移舟便，曹娥上堰轻。

人言三界近，共指一山横。

古剡明朝到，篮舆数去程。

杜范

杜范　捉笔次前韵

厌见尘泥汩，喜看沙水清。

鱼攒偎日暖，鸥去帖波轻。

寒渡人来少，闲舟岸与横。

不须催去桨，溪曲不论程。

杜范兄


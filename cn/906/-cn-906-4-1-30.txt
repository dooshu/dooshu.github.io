同前


隋·虞世基

穷秋塞草腓，塞外胡尘飞。征兵广武至，候骑阴山归。庙堂千里策，将军百战威。辕门临玉帐，大旆指金微。摧朽无勍敌，应变有先机。衔枚压晓阵，卷甲解朝围。瀚海波澜静，王庭氛雾晞。鼓鼙严朔气，原野曀寒晖。勋庸震边服，歌吹入京畿。待拜长平坂，鸣驺入礼闱。

上将三略远，元戎九命尊。缅怀古人节，思酬明主恩。山西多勇气，塞北有游魂。扬桴度陇坂，勒骑一作马　上平原。誓将绝沙漠，悠然去玉门。轻赍不遑舍，惊策骛戎轩。懔懔边风急，萧萧征马烦。雪暗天山道，冰塞交河源。雾烽黯无色，霜旗冻不翻。耿介倚长剑，日落风尘昏。






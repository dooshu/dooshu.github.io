卷六

内中有公事商量，即降宣头付阁门开延英，阁门翻宣申中书，并榜正衙门。如中书有公事敷奏，即宰臣入榜子，奏请开延英。祇是宰臣赴对，阁门使奏“宰臣某已下延英候对”。宣徽使殿上宣“通”，次阁门使奏“中书门下到”。次宣徽使唤，次阁门使传声唤，次通事舍人引宰臣当殿立班，赞两拜，搢笏舞蹈，又三拜，奏“圣躬万福”，又两拜。金口宣“上来”。又两拜，通事舍人引上殿，至御座前，又两拜，问圣体。皇帝宣“安”。又两拜，三呼“万岁”，各分班案前立定。两枢密使在御榻两面祇候，其馀臣僚并约近外次。奏事讫，宣“赐茶”。又两拜，三呼“万岁”，赐座吃茶。对讫，下殿两拜，宣“赐酒食”。舞蹈谢恩讫。宣徽使喝“好去”，就中书吃食。延英毕，次两省官转对。阁门使当殿奏“某已下转对”。宣徽使殿上宣“通”，次阁门使奏“某已下到”。次宣徽使唤，次阁门使传声唤，次通事舍人引当殿立定，赞两拜，搢笏舞蹈，又三拜，奏“圣躬万福”。又两拜，殿下奏事讫，宣“赐酒食”。又两拜，舞蹈谢恩。阁门使喝“好去”，南班揖殿出，于客省就食。次对官御史中丞、三司使、京兆尹并各奏所司公事。次阁门使奏“某祗候次对”。宣徽使殿上宣“通”，次阁门使奏“某到”。次宣徽使唤，次阁门使传声唤，次通事舍人引当殿立定，赞两拜，搢笏舞蹈，三呼“万岁”，又三拜讫，奏“圣躬万福”。又两拜，奏所司公事，宣“赐酒食”。又两拜，舞蹈谢讫，阁门使喝“好去”，南班揖殿出，于客省就食。合赴延英中谢官，文武两班三品，及御史中丞、左右丞、诸行侍郎、谏议、给事、中书舍人，并诸道节度观察防御团练使、刺使、两县令皆入谢，并通唤。文武四品以下，及诸道行军司马、节度副使、两使判官、书记、支使、推巡令录等，旧例并不对扬申谢，祇于正衙朝谢。

梁贞明中，〈检年月日不获。〉中书门下奏：“文武常参官自今月日连三日常朝讫。先准宣旨，每三日后放一日朝参者。右臣等商量，望准进止放今月日朝参，以便宣行讫。”

后唐同光元年十二月，中书门下奏：“每日常拜，百官皆拜，独两省官不拜。准本朝故事，朝退于廊下赐食，谓之‘廊餐’，百官遂有谢食拜，唯两省官本省有厨，不赴廊餐，故不拜。伏自僖宗幸蜀回，以多事之后，遂废廊餐，百官拜仪，至今未改，将五十载，礼恐难停，惟两省官独尚不拜。岂可终日趋朝，曾不一拜，独于班列有所异同。若言官是近臣，于礼尤宜肃谨。起今后逐日常朝，宣‘不坐’，除职事官押班不拜外，其两省官与东西班并齐拜。”从之。

天成元年五月十九日敕：“本朝旧日趋朝官置待漏院，候子城门开，便入立班。如遇不坐，前一日晩便宣‘来日两衙不坐’。其日才明，阁门立班，便宣‘不坐’。百官各退归司。近年以来，虽遇不坐正殿，或是延英对宰臣，或是内殿亲决机务，所司不循旧制，往往及辰已之时，尚未放班，既日色已高，致人心咸倦。今后若遇不坐日，未御内殿前，便令阁门使宣‘不坐’，放朝退班。”

三年十二月，中书门下奏：“逐日常朝，宣‘奉敕不坐’，两省官与东西两班并拜，押班宰相不拜。或闻班行所论，承前日有廊餐，百官谢食，两省即各有常厨，从来不拜。或云‘侍臣不拜’。检寻故实，不见明规，百寮拜为有廊餐，即承旨合宣‘有敕赐食’，供奉官不拜，亦恐非仪。且左右前后之臣，日面天颜，岂可不拜。臣等商量，今后朝臣，押班宰臣亦拜，通事舍人亦拜，阁门外放仗亦拜。”从之。

晋开运元年十一月，尚书吏部侍郎张昭远奏：“文武常参官日于正衙立班，阁门使宣‘不坐’后，百僚俱拜。旧制惟押班宰相、押班御史、通事舍人，各缘提举赞扬，所以不随庶官俱拜。自唐天成末，议者不悉朝仪，遽违旧典，遂令押班之职，一例折腰，此则深忽礼文，殊乖故实。且宰臣居庶僚之首，御史持百职之纲，严肃禁庭，纠绳班列，虑于拜揖之际，或爽进退之仪，于是凝立静观，检其去就。若令旅拜旅揖，实恐非仪。况事要酌中，恭须近礼，人臣爱主，不在于斯。其通事舍人，职司赞导，比者两班进退，皆相其仪，今则在文班、武班之前，居一品、二品之上，端笏齐拜，礼实未闻。其押班宰相、押楼御史、通事舍人，并请依天成三年以前礼例施行。”殿中侍御史贾元圭奏：“除押楼御史、通事舍人请依张昭远奏，其宰臣押班，请依旧设拜。”从之。

后唐天成元年五月诏：“每月朔望日，赐百官廊下餐。”〈唐室升平日，常参官每月朝退赐食，谓之“廊下餐”。自乾符乱离之后，祇遇月旦朔日入阁日赐。上初即位，命百官五日一起居，李琪以为非故事，请罢之，惟每月朔望日入阁赐食。至是宣旨，朔望入阁外，依旧五日一起居，遂为定式。〉

二年四月，御史台奏：“今月三日廊下餐，百官并坐，两省方来，自五品以下辍起。”敕：“每赴廊餐，如对御宴，若行私礼，是失朝仪，宜各罚半月俸。”

长兴三年三月诏：“文武两班，每遇入阁赐食，从前御史台省及诸朝官，皆在敷政门外两廊食，唯北省官于敷政门内别坐，既为隔门，各不相见，致行坐不齐，难于肃整。今后每遇入阁赐食，北省官亦宜令于敷政门外东廊下设席，以北首为首，待班齐一时就坐。”

晋天福二年三月，御史台奏：“唐朝令式，南衙常参官、文武百官每日朝退，于廊下赐食，谓之‘常食’。自唐末乱离，常食渐废，仍于入阁起居日赐食。每入阁礼毕，阁门宣放仗，群官俱拜，谓之‘谢食’。至清泰年中，入阁礼毕，更差中使至正衙门口宣赐食，百官并立班重谢，交失本根。今后入阁赐食望，不差中使口宣。”从之。其年四月，御史台奏：“文武百官，每月朔望入阁礼毕，赐廊下食。在京时祇于庙堂幕次两廊下，今在行朝，于正衙门外权为幕次，房廊隘狭，伏恐五日一朝会礼毕，准例赐食于幕次，难为排比。伏见唐明宗时，两省官于文明殿前廊下赐食，今未审入阁日权于正衙门内两廊下排比赐食，为复别有处分？”敕：“宜依明宗时旧规，廊下赐食。”

周显德四年正月诏曰：“文武百僚，起今后每遇入阁日，赐廊下食。”

梁中书门下奏：“请辍朝榜子。〈检年月不获。〉某官薨。〈次日入状赠官。〉右臣等商量，请辍今月某日朝，已便宜行。谨录奏闻，谨奏。如是辍朝，兼放宣敕并下御史台。”

乾化元年五月，清海军节度使、守侍中兼中书令刘隐薨，辍朝三日，百僚诣阁门奉慰。

后唐天成元年十二月，中书门下奏：“太常礼院状，追册四庙，虽不载文，请辍三日朝参。”从之。

晋天福三年正月，前兴元节度使张筠薨。太常礼院申：“准故事，前节度使无礼例辍朝。”敕：“宜特辍一日朝参。”

后唐同光二年正月四日，四方馆奏：“常朝诸职员，多有参杂，今后除随驾将校、外方进奉使、文武两班三品已上官，可于内殿对见，其馀并诣正衙，以申常礼。”从之。

天成元年八月，御史台奏：

凡新除官及差使者，合于正衙谢辞。每遇正殿起居日，百官不于正衙序班，致差使及新除官辞谢不得。或恐差使者已定发日，除宣催发，以一日无班，便妨辞谢。臣今参详，每内殿起居日，百僚先序班于文明殿庭，候辞谢官退，则班入内殿。

从之。其年十二月三日，御史台奏：

为论每日常朝及五日起居事件如后：

一、常朝辞谢官合在南班，候阁门宣放朝参，与百官同拜。若遇入阁，敷政门外序班，百官虽不拜，亦因传宣唤仗，南班以此节奏，便展拜仪。今伏见每遇内殿起居日，先于常殿前序班，百官虽不设拜，祗候宰臣到，便依次第入阁门祇候起居，固不便传宣命。若有南班辞谢，稍似非宜。伏请自今后，其日不许辞谢，皆令次日，候有常朝班，即得辞谢。若遇急切公事，即请准旧例，令隔门辞谢，或于祇候宣放。其文武两班，不更于文明殿前序立，祇于中兴殿门外序立。祇候宰臣到，便依次第入起居。伏准故事，常参官每日趋朝，非准格令，不得无故请假，如或实有疾病，为众所知，损后未朝参官，不得私行人事。若是除授新官，敕下后未正衙谢间，并不得行私礼，及先到宰臣宅。如违，准故事举勘。如更有临公事托故请假，必申中书门下取裁。此后如有小小事故请假，一月内不得过三度，若过三度，一日两日即书罚，三日不到，即申中书门下，请具闻奏。已条流知班驱使官、两巡，仍不得辄受嘱托句班。若遇祁寒暑雨特放，即系在圣恩。伏准故事，吏部选限，自贞观八年唐皎为吏部侍郎，以选人稍众，奏请以冬初大集，季春而毕。今缘选人未多，免朝合约新定条格。伏请南曹郎官，自锁曹前五日免朝；三日铨，自锁铨前五日免朝。至三月三十日，若遇入阁及起居内宴，横行参假，追朝。御楼御殿、谢贺行香，阁门班、中书班、城外班众集，并须准例祇候，如或一度两度不到，书罚，三度不到，申中书门下，请具奏闻，其馀并不得无故入班。

一、应免朝官三司系职并两县征科内，除免常朝外，并请准官吏部铨曹免朝官例祇候，如或不到，准前书罚。

奉敕：“卢文纪自领宪纲，颇思振举，备观条奏，皆叶通规。李琪以内殿起居，不废辞谢，并恐留滞，乃是权宜。卢文纪以正衙序班，恐隳故事，请候次日，亦可允依。所请三铨免朝，事系䌓省，选人既少，公务非多，宜且依请奏，铨锁前五日免朝。将来人数渐多，须容点检，即许开曹后免朝，永以为例。”

三年十一月十一日，中书舍人刘赞奏：“往例，应诸道节度使两班大僚，凡对明庭，例合通唤，近日全废此仪。伏乞特诏所司重定。向来格例若合通唤，准旧施行。中书帖四方馆，令具事例分析申上。据状称，旧例节度使新除中谢，及罢任赴阙朝见，合得通唤。文班三品已上官、武班二品已上官，新除中谢及使回朝见，亦合得通唤。”从之。

四年正月十七日，中书门下奏：“准往例，起居、补阙、拾遗、御史、郎中、员外郎、少卿监、国子司业已下，每加新命，祇于正衙谢后便常朝。窃见边远令录，尚自对扬，班行臣寮，并宜中谢。今后凡升朝官，望并令中谢。”从之。

长兴二年十二月七日敕：“前任节度防御团练使、刺史，今后免逐日常朝，宜令五日随例起居。”

四年四月九日敕：“御史台、刑部、大理寺官员，遇有公事推勘详断时，宜与免朝参，兼不得私行人事。若无公事，即依寻常赴朝。”

清泰三年三月，阁门奏列内外官吏对见例：“应诸州差判官、军将贡奉到阙，无例朝见，以名衔奏放门见，赐酒食得回。诏进榜子放门辞。臣今后欲祇令朝见，馀依旧规。应诸道两使判官、推官、巡官，无例中谢，奏遇谢放辞。如得替归京，无例朝见。臣欲今后除两使判官许中谢门辞，其书记已下新除授及得替，并依旧规。应文武朝官除授，文五品、武四品已上并中谢，已下无例对谢。以天成四年正月敕，凡升朝官新授并中谢，欲准此例。应诸道节度使差判官、军将进奉到阙，朝见得回，诏下榜子，奏过令门辞。应诸道都押衙、马步都虞侯、镇将得替到京，无例见，或在京授任，无例中谢，进榜子放谢辞。应诸道商税盐麹诸色务官在京差补，亦放谢辞，得替归京，亦无见例。在京商税盐麹、两军巡使，即许中谢。应新除令录并中谢，次日放门辞，兼有只宣诫励。应文武两班差吊祭使及告庙祠祭，祇于正衙辞见，不赴内殿。诸道差进奏官到阙，得见后请假得替，进榜子放门辞，已前六件，望准旧例施行。”从之。

晋天福五年正月，宰臣冯道奏：“宰臣朝见辞谢，在庙堂横街之南，及至馀官，即悉于崇元殿门内，此盖事因偶尔，习以为常。又入阁礼毕之时，群官退于门外，定班如初，候宣放仗。惟翰林学士、前任郡守等，不随百官，即时直入直出。此二者礼僭序失，伏乞改正。”敕：“官爵之班，即分高下，见谢之位，岂有异同？宜立通规，以为定制。今后宰臣使相朝见辞谢，并于崇元门内，与诸官重行异位，一时列拜，假内横行，即从旧例。又入阁之仪，其翰林学士、前任郡守等，今后入阁，宜依百官班列，不得先出。”

七年五月，中书门下奏：“时属炎蒸，事宜简省，应五日百官起居，即令押班宰臣一员押百官班，其转对官两员封事，付阁门使引进，本官起居后，随百官退，不用别出谢恩。其文武内外官寮乞假、宁亲、婚葬、病损，并门见、门辞。诸道奉进物等，不用殿前排列，引进使引至殿前，奏云‘某等进奉物’，便出。进奉使朝见日，班首一人致词，都付起居。刺史并诸道行军副使、马步军都指挥使已下，差人到阙，并门见、门辞。州县官谢恩日，甲头一人都致词，不用逐人告官。其供奉官、殿直等，如是当直及合于殿前排立者，即入起居；如不当直排立者，不用每日起居。委宣徽院专切点检，尚须齐整。”从之〈时帝不豫，难于视朝，故权有此奏。〉

开运元年八月，尚书仓部郎中、知制诰陶谷奏：“内外臣寮正衙辞谢，欲望除宰臣、使相依旧押班，其郡牧、藩侯、台省、寺监长史等不得令部内本司卑冗官员同班辞谢”从之。

周广顺三年三月，御史台奏：“应除授节度使、防御团练使、刺史、行军副使等，近日不到正衙辞谢，多称别奉宣旨。”敕：“今后此色除授，宜令阁门告报，勒正衙辞谢。如有宣旨放辞谢，阁门具姓名分明投御史台、四方馆。”其年十月十二日敕：“今后起更有受官不赴衙谢人，宜令门下省、御史台检举，追勘闻奏。其授官后违程不赴任，并准元敕殿选。如选未满便来乞官者，除□□外，别行降黜施行。”

显德五年闰七月一日，御史台奏：“文武百官，每日赴朝参不到。如是常朝不到，于本官料钱上每贯罚二十五文；如是内殿起居、入阁行香、出城众集及非时庆贺、御殿横行参不到，并是倍罚。台司先榜幕次，晓示本官，限三日外即牒三司克折，如有故曾陈牒，即将领由呈验。又十六年条，准元和二年十二月内御史台奏：‘文武常参官，准乾元元年三月敕，如有朝堂相吊慰、相跪拜，待漏行立失序，谈笑喧哗，入衙内执笏不端，行立迟慢，至班列行立不正，趋拜失仪，拜跪不俯伏舒脚，穿班仗出门，不即就班，无故离位，廊下食行坐失仪，拜起无度，抵夜退朝不从正衙门出，非公事入中书，每犯者夺一月俸。’今商量此旧条各减一半。如所由指挥，尚或抵拒，即准旧例录奏贬降。”从之。

后唐长兴元年七月敕：“诸道得替防御、团练等使及刺史，到京朝见后，并宜于班行比拟。如未有员阙，可令随常参官逐日立班。”

二年十二月，谏议大夫卢损奏：“请前任节度、防御团练使、刺史，每五日随例起居。”从之。

清泰元年十一月，御史台奏：“前任节度、防御团练使，刺史，行军副使，近仪五月一日内殿起居皆缀班，序立元系班簿，虽曰便殿起居，其遇全班起居时，亦合缀班。”从之。

晋天福二年五月敕：“宜令在朝文武官臣僚，每人各进封事一件，仍须实封通进。”

后唐长兴三年正月，中书门下奏：“见任宰臣四外，其馀诸使兼侍中、中书令、平章事，并是使相，向来班序皆在见任宰臣之下。今缘秦王从荣是亲王，新加兼中书令，与诸使相不同，每遇排班及到中书，位次未定。今后望诸亲王官至兼侍中、中书令，则与见任宰臣分班定位。宰臣居左，亲王兼侍中、中书令居右。如亲王及诸使守侍中、中书令，亦并是使相，既不知印，不署敕，亦分行居右。其馀使相依旧规。”从之。

四年九月敕：“天下兵马大元帅秦王从荣，位隆将相，望重磐维，委任既崇，等威合异，班位宜在宰相之上。”

后唐清泰二年十一月，知弹御史奏：“今月二日，班入遇雨，移班廊下。移班台吏董瑾引仆射在中丞三院御史之下。仆射诘问，董瑾称准常例。台司寻刺都省，请检讨旧仪。都省称国朝以端揆之重，师长百僚，虽在列司，皆为统属。且左右仆射，常朝不在中丞之下，赴晏廊下餐并在中丞之上。况中丞有公参之礼，进下路之仪，详其道理，自有等降。台司又坚称李琪、卢质任仆射日，班亦如此。又引通事舍人在一品班上，寻申中书门下，奏宰臣判令廊下使重定班位。廊下使言，今后遇雨，移班廊下，欲请依殿前砖位次第，二品在三品前、一品后。如中丞、大夫俱置，即大夫在中丞前，其西班准此。谨具奏闻。”敕：“宜令置一品、二品、三品砖位。”

晋开运二年八月，御史台奏：“宰臣和凝新除右仆射，入朝就列仪注，责得台吏乔德威状称，新除仆射正衙朝谢后，次日中丞率三院御史到仆射厅公参，相次文武百官公参，趋朝时不序班，入在中丞之前。兼旧例，除拜御史大夫趋朝退出在两省之前，仆射出在大夫之前。近年已来，入朝祇在中丞之前，朝退仆射出却在两省之后。银台司遂检唐朝旧仪，伏见元和七年二月七日敕，所定仆射趋朝出入仪注甚重。今后欲请常朝序班，候御史中丞群官先入，以次东宫保、傅入，次两省入，次仆射入。及朝退，仆射先出，以次两省官出，东宫保、傅出，次御史中丞百官出。”从之。

周广顺三年十一月，中书省奏：“新除起居舍人边珝、任彻，其边珝已谢任，彻奉便未回任。彻自左补阙除授，边珝自右补阙除授。任彻旧官已在边珝之上，今任彻是敕头，近日同制受官，多以先谢为上。伏虑任彻使回，行立班次难定。”敕：“同制授官，但以敕命已定，班次不可辄移，谢日或有先后，岂得便为升降。今后同授制官，宜准元和十五年敕，行立班次以敕内先后为定，其考満月数以朝谢月日计数。”

周显德元年正月一日敕节文：“今后升朝官，四任以上著绿，十五周年者与赐绯。凡州县官历任内曾经五度参选者，虽未及十六考，与授朝散大夫阶，年七十以上合授优散官者并赐绯。非时特恩，不拘此例。”

梁开平二年七月敕：“车服以庸，古之制也，贵贱无别，罪莫大焉。应内外将相，许以银饰鞍勒；其刺史、都将、内诸司使以下，祇许用铜饰，仍永为定式。”

四年五月敕：“奇邪乱正，假伪夺真，既典刑之不容，宜犯违而莫赦。应东西两京及诸州府，制造假犀玉、真珠腰带、簪珥并诸色售用者等，一切禁断。应公私人家先已有者，所在送纳长吏面前毁弃。”

后唐天成二年正月敕：“今后三京及诸道州使职员名目，是押衙兵马使、指挥使已上，骑马得有暖坐。诸都将衙官使下系名粮者，祇得衣紫皂衣。庶人商旅，祇著白衣。庶人有富户或投名于势要，以求影庇；或希假于摄贵，以免丁徭；如此色人，仰所在禁勘，以肃奸欺。”

晋天福三年五月诏：“应中外臣寮，带平章事、侍中、中书令及诸道节度使，并许私门立戟，仍并官给及据官品依令式。”

晋天福五年七月，详定院奏：

先奉敕：“正冬二节朝会旧仪礼节、乐章、二舞、行列等事宜，差太常卿崔棁、御史中丞窦贞固、刑部侍郎吕琦、礼部侍郎张允与太常寺官一一详定。”令检讨典经，具述制度。

按礼云：“天子以德为车，以乐为御。”“大乐与天地同和，大礼与天地同节。”又曰：“安上治民，莫善于礼；移风易俗，莫善于乐。”书云：“夫乐在耳曰声，在目曰容，声应乎耳，可以听知，容藏于心，难以貌睹。故圣人假干戚羽旄，以表其容，发扬蹈厉，以见其意，声容和合，则大乐备矣。

又按义镜：问鼔吹十二按，合于何所？答曰：周礼鼔人掌六鼔四金。汉朝乃有黄门鼔吹。崔豹古今注云：因张骞使西域，得摩诃兜勒一曲，李延年增之，分为二十八曲。梁置鼔吹清商令二人。唐又有堈鼔、金钲、大鼔、长鸣、歌啸、笳笛，合为鼓吹十二按，大享会则设于悬外，此乃是设二舞及鼔吹十二按之由也。

今议一从令式，排列教习。文舞郎六十四人，分为八佾，佾八人。左手执龠，礼云：“苇龠，伊耆氏之乐也。”周礼有龠师，教国子。尔雅曰：“龠如笛，三孔而短，大者七孔，谓之产。”历代以来文舞所用，凡用龠六十有四。右手执翟，周礼所谓羽舞也。书曰：“舞干羽于两阶。”翟，山雉也，以雉羽分析连攒而为之。二人执纛前引，数于舞人之外。舞人冠进贤冠，服黄纱袍，白纱巾单，皂领褾，白练𧛾裆，白布大口袴，革带，乌皮履，白布袜。武舞郎六十四人，分为八佾。左手执干，干，楯也，今之旁牌，所以翳身也，其色赤，中画兽形，故谓之朱干，周礼所谓兵舞。取其武象，用楯六十有四。右手执戚，戚，斧也，上饰以玉，故谓之玉戚。二人执旌前引，旌似旗而小，绛色，画升龙。二人执鼗鼓，二人执铎。周礼有四金之奏，其三曰金铎，以通鼓，形如大铃，仰而振之。金𬭚二，每𬭚二人举之，一人奏之。周礼四金之奏，其一曰金𬭚，以和鼓，铸铜为之，其形圆若椎头，上大下小，高三尺六寸有六分，围二尺四寸，上有伏虎之形，旁有耳，兽形衔环。二人执铙以次之。周礼四金之奏，其二曰金铙，以止鼓，如铃无舌，揺柄以鸣之。二人执相在左，礼云：“理乱以相。”状如小鼓，用皮为表，实之以糠，拊之以节乐。二人执雅在右，礼云：“讯疾以雅。”以木为之，状如漆筒，揜口，大二围，长五尺六寸，以羖皮鞔之，旁有二纽，髹画，殿辞而出，以器筑地，明行不失节。武舞人服弁，平巾帻，金支绯布大袖，绯丝布裲裆甲，金饰白练𧛾裆，锦腾蛇起梁带，豹文大口布袴，乌皮靴。工二十，数在舞人之外。武弁朱褠，革带，乌皮履，白练𧛾裆，白布袜。殿廷加鼓吹十二案。义镜云：常设毡案，以毡为床也。今请制大床十二，床容九人，眠作歌乐，其床为熊罴虎豹腾倚之状以承之，象百兽率舞之意。分置于建鼓之外，各三案，每案羽葆鼓一，大鼓一，金𬭚一，歌二人，箫二人，笳二人。十二案，乐工一百有八人，舞一百三十有二人，取年十五已上，弱冠已下，容止端正者充。其歌曲名号、乐章词句，请中书条奏，差官修择。

从之。〈其月，宴群臣于永福殿，奏黄锺之乐。司封郎中王仁裕曰：“音不纯肃，声不和展，其将有争者。”或问之：“奚知其然？”对曰：“天有天地辰宿，有轨数形色，有阴阳顺逆，有离合隐见。天数五，地数六，六五相合，十一月而生黄锺。黄钟者，同律之主，五音之元宫也。子寅卯己未酉戌谓之羽，子寅辰午未酉亥谓之宫，子酉卯己未申戌谓之角，子卯辰己未酉戌谓之商，四者靡靡成章，峻而且厉，郑、卫之音，此之谓也。虽高有所忽微，中有所阙漏，与夫推历主律命吕九六之偶，旋相为宫，三正合天地之美，七宗同阴阳之序者，于其通人神，宣岁功，主成轨仪之德，统协长短之算，则精粗异矣。在乎审治乱，察盛衰，原性情，应形兆，则殊途而同归者也。三正者，一为天，二为地，三为人。七宗者，黄锺为宫，太簇为商，姑洗为角，林锺为征，南吕为羽，应锺为变宫，蕤宾为变征。角为木，商为金，宫为土，变征为日，变宫为月，征为火，羽为水。龙角、元龟、天豕、井猴主乎角，平亢、河鼓、娄聚、舆鬼主乎商，天根、须女、庖俎、乌喙主乎宫，辰马、阴虚、旄头、大都主乎变征，大火、丘封、天高、乌䎍主乎变宫，龙尾、元室、四兵、天倡主乎征，天津、东壁、参伐、輹车主乎羽。角之数六十有四，商之数七十有二，宫之数八十有一，变征之数五十有六，变宫之数四十有二，征之数五十有四，羽之数四十有八，极商之数九十，阳之数一百一十有八，阴之数一百一十有二，五音之数毕矣。神无形而有化，处乎阴数之间，故昭之以音，合之以算，音以定主，算以求象，触乎而激于心，由是而知也，夫何疑哉。”俄而有军校斗殴于升龙门外，厉声称反，有司执之以闻。〉








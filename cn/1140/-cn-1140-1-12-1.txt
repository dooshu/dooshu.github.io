上傅相公书

日者书牍禁甚严不敢通姓名於阁下者朞月矣阁下不为督过且冲乎其实能容也然後知大贤之有出於人为能行度外之事不可以尺寸道里计也阁下一再上书请归治陇墓仁人孝子之言血渍纸上读未及竟泣下沾襟奉命东归之日固章踊跃忭舞愿侍左右之日也闻阁下抵里旬日矣官守所拘又无因而至前伏念某驽怯固陋实由性成承先祖父理学遗绪弗克负荷实惧且羞今学臣一席天下耽耽虎视毛举而发剔者无虚日虽使拔十得五而铲削大伤登进益隘祝者一呪者百矣身非曾氏之贤日蒙杀人之谤私心惴惴滋惧窃以为执法则人怨悖理则天怒与其干怒於天也母宁受怨於人邹鲁之间誓简寒畯不畏强御一出一入斤斤如也阁下必闻其槩矣有乡人来告於阁下者幸察其善不善可也


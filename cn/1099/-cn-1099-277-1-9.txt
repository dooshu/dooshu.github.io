○覆陝西總督都御史戴才議處番夷疏 【 議處番夷】

看得摠督陝西三邊軍務右都御史戴才題稱查議過肅州二衛各族番夷、乞要遷移空堡安插約束、其總理撫治等項事宜、肅州該道毅然自任、甘州欲責局捕都司兼攝、官不曾加、職亦從重、揆之夷情事體俱属長便、各一節為照甘肅地方、番夷雜處而肅州番部、尤多于甘、臣博往年巡撫之時、巳題奉欽依移住境外金塔寺等處至今二十餘年。不知何故又容其入內分住。春秋之義外而不內。疏而不戚。既該總督官戴才勘議前來、俱巳停妥、相應依擬合候命下本部移咨新任巡撫廖逢節會同戴才再加酌議。如果別無異同、即將肅甘二衛地方見住番夷行各該司道遷移原議譚家等處空堡安插。分立界石。籍名約束。其摠理撫夷官肅州聽甘肅兵備道督令大小委官撫治、甘州責令行都司局捕都司不妨原務兼理、分巡該道一體撫治、各分理大小委官、仍照舊規選委責成、一應官修堡墻。夷築寺院、并禁諭等項事宜、悉如所擬施行、


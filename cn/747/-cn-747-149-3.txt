○请千牛不简嫡庶表

臣遂良言：臣闻主祭祀之胄，必资於嫡长；擢文武之材，无限於正庶。故知求贤之务，有异於承家。前王制礼，缘情斯极。永嘉以来，王涂不竞，在於河北，风俗顿乖。以嫡待庶而若奴，妻遇妾而如婢，废情亏礼，转相因习，构怨於室。取笑於朝，莫能自悛，死而无悔。降及隋代，斯流遂远。独孤后罕雎鸠之德，同牝难之晨，普禁庶子，不得入侍。自始及末，怨旷未弭。圣朝御治，深革前弊。人以才进，不论嫡正，自兹二纪，多士如林，今者简千牛舍人，方为此制。臣窃思审，於理未安。何者？母以子贵，子不缘母也。今以母非正室，便言子无贵仕，则赵衰孕於越婢，遥集产於胡妪，田文枚皋，皆妾子也。文则播美於强齐，皋则有声於隆汉。未闻前载，有所间然，此类甚多，备存史册，不敢烦引，轻黩宸严。今反弃古实从近事，以妒忌之政，施明扬之日，非徒英隽交屈，固亦竞端斯始。王者设教，务慎其源，源流一开，为弊必甚。傥侧室之子，负才而不用，君弃之於上，家轻之於下，忠孝不展，友爱无施，如此等人，岂不怨愤？虽隔千牛之选，仍许三卫之宫。色类乃复稍殊，捍御至竟无别。若惟才是用，人自甘心。一彼一此，异端斯起。至於昨来检括粗人，公孙武远及崔仁师等儿，多是嫡子，故知善恶由乎积习，邪正宁限嫡庶？必然之理，不言可明。伏愿更量可否，还遵昔制。不使侧室之胄，不高才而被屈；正妻之子，虽至愚而获用。则嫡庶於此分镳，诤讼无因发矣。前选已了，不可更追，乃今补阙，犹得详审。臣蒙恩奖，擢厕近司，事有未安，岂敢自默？谨以表奏，伏增惶悚。


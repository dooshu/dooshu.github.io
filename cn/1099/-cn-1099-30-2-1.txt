○重建武學碑記 【 武學】

洪惟　太祖高皇帝、龍飛淮甸、定鼎金陵、撫有萬方、聿新治化、首建太學于京師、暨設庠校于郡縣、以養天下之賢、爰念文教誕敷、繇乎武功之耆定、中外宣力武臣、雖巳報功錫爵、而故官子孫、不可無教養以世其祿、于是作室數百區、于定淮橋之南、給祿以養之、名之曰故官營、建孔廟堂齋于虎踞關之北、延儒師以教之、名曰武學甚盛典也、歲久學舍傾圯、講肄弗勤、乃正統辛酉、朝特命駙馬修建亦是創典　朝廷命駙馬都尉趙公暉徹而新之。飭五材、訓百工、則有若少司空括蒼吳公、董率役夫、勸懲策勵、則有若指揮戚貴、千戶嚴武、經畫布置、總督程度、則惟出于駙馬公之心計也、於是有矗其甍、有覺其楹、而如翬斯飛矣、約之閣閣、築之橐橐、而周墉聿崇矣、　先聖有神栖之殿、師生有講肄之堂、有游息之齋、以及廊廡次舍、罔不悉備、深廣高亢、輪奐為之一新、猗歟盛哉、惟昔文武一道也、三代而上、教出于一、而文武之才、各適其用、書曰侯以明之、詩曰、在泮獻馘、禮曰受成于學、皆是矣、至唐開元以後、別設武學、置武成廟而文武之教始異。宋皆仍之。設教授武博武諭。誘誨學者。其法則兼試策論弓馬。以弓馬定去留。而以策論定高下。此特當時訓武之方。非如今日兼寓報功之恩也。念夫東征西伐之際。諸將官衝冒矢石。出入死生。以成大功。固巳賞延于世。而其子孫幼而寡識。使不教之以詩書六藝。俾知君臣父子忠孝大節。不教之以武經兵法俾知智謀勇略。神機妙筭之方雖其力足以挽強引重越騎運槊不過一卒之麄材耳襲父祖之勳業。則有忝焉今乃使之博通文武才能。以俟異日　朝廷之顯用。得人之盛。有非唐宋之可擬倫者。雖然。不難為弟子。而難為于其師。文武之學。非十倍于弟子者。不足以當之。有是師而弟子無成功。吾亦未之聞也。趙公必有以處之矣。既落成、趙公属予言記之、于是乎書、


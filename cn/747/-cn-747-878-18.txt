○信王改封江王加中书令制

门下：唐尧之圣也，既以序九族为先，汉祖之隆也，亦以守四方在念。矧予小子，弗堪多艰。实赖群後，共康民。粤有贤侯，亦在诸父。庸勋表德，敢或爱焉。第二十叔某，天赋机神，生知礼乐。肇开朱邸，则孝敬之道升闻。出建斋坛，则威和之风远振。况五岭之际，俗杂地雄。吏服其明，民安其教。煦如冬日，隐若长城。孤以不明，祗奉丕业。咨乃庶尹，至於友邦。师保之规，既自家而刑国。蓼萧之泽，当由亲而及远。是用正左相之位，崇三司之仪。增赋进封，并伸宠数。於戏！昔我文考，并建懿亲。藩屏所系，社稷是卫。燕翼之旨，可不勉欤。敬伫嘉猷，以永繁祉。可。


棉花：

颍州志：红棉花青棉花俱间产。

《禹贡》：兖州厥燕檿丝，厥篚织文。扬州厥贡岛夷卉服，厥篚织贝。注谓兖地宜桑织文者，绵绮之属。卉服，今木棉，而织贝为木棉之精好者。曰桑丝，曰木棉，维兖与扬之岛夷作贡，彰矣。古之所谓绵者，丝绵也。古之所谓布者，枲布也。故唐人税法，每丁岁输绢或绫絁共二丈、绵三两，输布者麻三斤。宋林勋作《本政书》：「匹夫之贡惟丝与绵，非蚕乡则贡布麻。」夫以绵而系之绢，以布而系之麻，则绵为丝绵，布为枲布也明矣。元学士王盘序《农桑撮要》之书云，木绵种于陕右。《辍耕录》云闽广多种木绵，纺绩为布。盖木棉出于南夷、西域，宋元间始传闽广、关陕，至明时乃盛。




念奴娇　春雪咏兰

问天何意，到春深，千里龙山飞雪。
解佩凌波人不见，漫说蕊珠宫阙。
楚殿烟微，湘潭月冷，料得都攀折。
嫣然幽谷，只愁又听啼鴂。

当日九畹光风，数茎清露，纤手分花叶。
曾在多情怀袖里，一缕同心千结。
玉腕香销，云鬟雾掩，空赠金跳脱。
洛滨江上，寻芳再望佳节。
按：【顾璟芳评】此大樽之香草美人怀也。读《湘真阁词》，俱应作是想。 胡允瑗云：满腹萧骚，只是不肯说出。 李葵生云：全首忠厚，在末句看出。





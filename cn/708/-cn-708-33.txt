卷三十三 褊急部 酷暴部


褊急

时苗（出《独异志》）

汉时苗为寿春令，谒治中蒋济。济醉不见之。归而刻木人，书“酒徒蒋济”，以弓矢射之。

王思（出《魏略》）

王思性急，执笔作书，蝇集笔端，驱去复来。思恚怒，自起逐之，不能得。还取笔掷地，蹋坏之。

李凝道（出《朝野佥载》）

唐衢州龙游县令李凝道性褊急，姊男年七岁，故恼之，即往逐，不及，以饼诱得之，咬其胸背流血，姊救之得免。又乘驴于街中，有骑马人靴鼻拨其膝，遂怒，大骂，将殴之，走马遂无所及。忍恶不得，遂嚼路傍棘子血流。

皇甫湜（出《国史》）

裴度保厘洛宅，辟皇甫湜为从事。湜简率使气，度每优容之。度信浮图教，念讨淮叛时，多杀贻殃，再修福先佛寺，备极壮丽，就有日矣，将致书于白居易，请为碑。湜在座，忽发怒曰：“近舍某而远征白，信获戾于门下矣。请长揖而退。”宾客无不惊慄。度婉词谢曰：“初不敢仰烦长者，虑为大手笔所拒。今既尔，是所愿也。”【眉批】裴度真大度。湜怒稍解，则请斗酒而归。至家，独饮其半，乘醉挥毫，其文立就。又明日，洁本以献。文思古謇，字复怪僻。度寻绎久之，不能分其句读。叹曰：“木玄虚、郭景纯之流。”因以宝车名马，缯彩器玩，约千余缗，置书，遣小将就第酬之。湜省书，大怒，掷书于地。谓小将曰：“寄谢侍中，何相待之薄也？某之文，非常流之文。曾与顾况为集序外，未尝造次许人。今为此碑，盖受恩深厚耳。其碑约三千字，一字三匹绢，更减五分钱不得。”小校既恐且怒，归具告之。僚列咸愤，思脔其肉。度笑曰：“真奇才也。”立遣依数酬之。自居守府正郎里第，辇负相望。洛人聚观，比之雍绛泛舟之役。湜领受之，无愧色。而褊急之性，独异于人。尝为蜂螫手指，因大躁急，以善价广购蜂窠，命碎烂之，绞取津液，以酬其痛。又尝令子松录诗数首，一字不误，诟詈且跃，手杖不及，啮腕血流。

李潘（出《幽闲鼓吹》）

唐礼部侍郎李潘尝缀李贺歌诗，为之集序，未成。知贺有表兄，与贺笔砚之交者，召之见，托以搜访所遗。其人敬谢，且请曰：“某盖记其所作，亦常见其多点窜者。请得所缉者视之，当为改正。”潘喜，并付之。弥年绝迹。潘怒，复召诘之。其人曰：“某与贺中外，自少多同处，恨其傲忽，尝思报之。所得歌诗，兼旧有者，一时投溷中矣。”【眉批】恶甚！潘大怒，叱出之，嗟恨良久。故贺歌什传流者少也。

王珙（出《北梦琐言》）

唐给事中王柷，名家子，以刚鲠自任。黄寇前，典常州。京国乱离，盘桓江湖，甚有时望。及诏征回，路经于陕。时王珙为帅，颇凶暴。然意柷将来必居廊庙，亦加礼焉。柷鄙其人，殊不降接。珙乃于内厅盛张宴乐，敛容白柷曰：“某虽鄙人，叨忝旄钺。今日幸遇轩盖，苟不弃末宗，愿厕子侄之列。”柷坚不许。珙勃然作色曰：“给事王程有限，不敢淹留。”俄而罢宴，命将吏速请王给事离馆。暗授意旨，并令害之，一家悉投黄河。尽取其囊橐，以舟行没溺闻。【眉批】疾恶已甚，能无及乎？朝廷多故，舍而不问。

酷暴

麻秋（出《朝野佥载》）

后赵石勒将麻秋者，太原胡人也。植性险鸩毒。有儿啼，母辄恐之“麻胡来”，啼声绝。至今以为故事。

朱粲等（出《玉堂闲话》《卢氏杂说》诸书）

隋末荒乱，狂贼朱粲起襄邓间，驱男女小大赴一大铜钟，可二百石，煮人肉以诿贼。

贼臣赵思绾，自倡乱至败，凡食人肝六十六。无非面剖而脍之。至食欲尽，犹宛转叫呼。【眉批】其心死矣。

唐张茂昭为节镇，频吃人肉。及除统军到京，班中有人问曰：“闻尚书在镇好吃人肉，虚实？”昭笑曰：“人肉腥而且，【眉批】音闰。争堪吃。”

李希烈（出《传载》）

建中中，李希烈攻汴州，城未陷，驱百姓妇女及辎重以实濠堑，谓之湿梢。【眉批】乱世之惨，类如此。今人少不遂意，辄思乱，由未解思量也。

独孤庄（出《朝野佥载》）

周瀛州刺史独孤庄酷虐，有贼问不承，庄引前曰：“若健儿，一一具吐，放汝。”命贼并吐之。【夹批】贼亦好谀。诸官以为必放。少顷，庄曰：“将我作具来。”乃一铁钩，长尺余，甚铦利，以绳挂于树间，谓贼曰：“汝不闻‘健儿钩下死？’”令以胲钩之，遣壮士掣其绳，则钩出于脑矣。谓司法曰：“此法何如？”答曰：“吊民伐罪，深得其宜。”庄大笑。后庄左降施州刺史，染病，唯忆人肉。部下有奴婢死者，遣人割肋下肉食之。岁余卒。

武承嗣（出《朝野佥载》）

周补阙乔知之有婢碧玉，姝艳，能歌舞，有文章，知之特幸，为之不婚。魏王武承嗣暂借教姬人妆梳，纳之，更不放还。知之乃作《绿珠怨》以寄之。碧玉得诗，饮泣不食，三日，投井而死。承嗣出其尸，于裙带上得诗，大怒，乃讽罗织人告之。遂斩知之于南市，破家籍没。

郝象贤（出《谭宾录》）

郝象贤，处俊孙也。武后宿怒其祖，戮及其孙。象贤临刑，极骂而死。自此法司将杀人，必先以木丸塞口。

周兴（出《朝野佥载》）

周秋官侍郎周兴推劾残忍，法外苦楚，无所不为，时人号“牛头阿婆”，百姓怨谤。兴乃榜门判曰：“被告之人，问皆称枉。斩决之后，咸悉无言。”

来俊臣（出《神异经》，又《御史台记》《朝野佥载》）

来俊臣，雍人也。父操，与乡人蔡本善。本与操樗蒲，负钱数十万，无以酬，遂将其妻冯折。及至操家，已有娠，而产俊臣于禾州。犯盗，因告密得官。屡按制狱，累拜左台中丞，道路以目，与王弘义、侯思止【眉批】侯思止别见无赖部。等相比。则天于丽景门侧，别置推院，令俊臣等按之。但入新开门，百不全一，弘义戏名为例竟门。俊臣与其党朱南山等造《罗织经》一卷。每鞫囚无轻重，先以醋灌鼻，禁地牢中，以火围绕，绝其粮，多抽衣絮以啖之。将有赦，必先尽杀其囚。【眉批】告密以媚时，取富贵也。闻赦先杀何快？于是凶人洵性成乎！又作大枷凡十：一曰定百脉，二曰喘不得，三曰突地吼，四曰著即承，五曰失魂胆，六曰实同反，七曰反是实，八曰死猪愁，九曰求得死，十曰求破家。遭者闷绝，莫不自诬。朝士每入朝，多与妻子诀别。天授中，春官尚书狄仁杰、天官侍郎任令晖等五人并为其罗告。俊臣既以族人家为功，欲引人承反，乃奏请降敕，一问即承，同首例，得减死，以胁仁杰等，令承反。杰款曰：“大周革命，万物惟新，唐室旧臣，甘从诛戮，反是实。”【眉批】好款词！俊臣乃少宽之。仁杰既承反，所司待日行刑，不复严防。得笔砚叙冤苦，置于棉衣中。谓狱吏曰：“时方热，请付家人去其棉。”子光远持衣中书称变，得召见。则天览之惘然，召问俊臣曰：“卿言仁杰等承反，今其子弟讼冤，何也？”俊臣曰：“此等何能自伏其罪。臣寝处之甚安，亦不去其巾带。”则天令通事舍人周往视之。俊臣遂命狱人假杰等巾带，行立于西，命视之。惧俊臣，莫敢西顾，但视东唯诺而已。俊臣令少留，附进状。乃令判官妄为杰等作谢死表，代署而进之。凤阁侍郎乐思诲男，年八九岁，其家已族，且隶于司农，上变得召见，言俊臣等苛毒，愿陛下假条反状以付之，无大小皆如状矣。【眉批】乐家儿，神童也。有用之才，何逸其名？则天意少解，乃召见杰等曰：“卿承反，何也？”杰等曰：“向不承，已死于枷棒矣。”则天曰：“何为作谢死表？”杰等曰：“无。”因以表示之。乃知其代署，因释此五家。

俊臣常行移牒，州县慴惧。自矜曰：“我之文牒，有如狼毒冶葛也。”刘如璇事亲以孝闻，累仕至秋官侍郎。时来俊臣党人与司刑府史姓樊者不协，诬以反诛之。其子讼冤于朝堂，无敢理者，乃援刀自刳其腹。朝士莫不悚惕。璇不觉唧唧泪下。俊臣奏云“党恶”，下诏狱。璇诉曰：“年老因遇风而泪下。”俊臣劾之曰：“目下涓涓之泪，乍可因风？口中唧唧之声，如何取雪？”处以绞刑。则天特流于瀼州。子景宪讼冤，得征还，复官。俊臣但苛虐，无文，其劾乃郑愔之词也。

周明堂尉吉顼，夜与监察御史王助同宿。王助以亲故，为说綦连耀男大觉、小觉云：“应两角麒麟也。耀字光翟，言光宅天下也。”【眉批】何等世界，犹敢胡说！顼明日录状付来俊臣，敕差河内王懿宗推，诛王助等四十一人，皆破家。俊臣欲擅其功，复罗构顼。顼得召见，廷诉仅免。俊臣后坐赃，御史劾之，除殿中丞，又拜中丞。复坐赃，出为同州参军。夺同列参军妻，旋为合官尉。又拜洛阳令。复图西番酋长阿史那斛瑟罗婢，称其谋反。其党剺面，诣阙讼之，得免。将告诸武太平公主，乃反为其所发，司刑断死，【眉批】恶人自有恶人磨。进状三日不出，朝野怪之。上入苑，吉顼时为控鹤监，拢马。上问在外有何事意。顼奏曰：臣幸预控鹤，为陛下耳目，在外惟怪来俊臣状不出。”上曰：“俊臣有功，朕方思之。”顼奏曰：“俊臣诬构贤良，赃贿如山，冤魂满路，国之贼也，何足惜哉！”上令状出，诛俊臣于西市。人竞脔其肉。中宗诏酷吏并配流远恶处，子孙不得仕进。【眉批】有甚便宜！

王弘义（出《御史台记》）

王弘义，衡水人也。告变，授游击将军。天授中，拜御史。与俊臣罗告衣冠。俊臣败，义亦流于岭南，妄称敕追。时胡元礼以御史使岭南，次于襄邓，会而按之。弘义词穷，乃谓曰：“与公气类。”元礼曰：“足下昔任御史，礼任洛阳尉。礼今任御史，公乃流囚，复何气类？”乃榜杀之。弘义每暑月系囚，必于小房中积炭而施毡褥。遭之者，斯须气将绝矣。苟自诬，或他引，则易于别房。又尝于乡里求傍舍瓜。瓜主吝之。义乃状言瓜园中有白兔。县吏会人捕逐，斯须苗尽。【眉批】如此时势，而乃有吝一瓜者。内史李昭德曰：“昔闻苍鹰狱吏，今见白兔御史。”

索元礼（出《朝野佥载》）

周推事使索元礼，时人号为“索命使”。讯因作铁龙头，【眉批】，乞逆切。其头，仍加楔焉，多至脑裂髓出。又为凤凰晒翅、猕猴钻火等，以椽关手足而转之，并研骨至碎。后坐赃贿，流死岭南。

三豹（出《朝野佥载》）

监察御史李嵩、李全交，殿中王旭，京师号为“三豹”。嵩为赤黧豹，交为白额豹，旭为黑豹。每讯囚，必铺棘卧肉，削竹签指，方梁压髁，碎瓦搘膝。遣作仙人献果、五女登梯、犊子悬驹、驴儿拔橛、上麦索、下阑单，肆情锻炼，证是为非，任意指麾，傅空为实。京人相要，作咒曰：“若违心负教，横遭三豹。”其毒害如此。

【总评】按李全交，号“人头罗刹”；王旭，号“鬼面夜叉”。凡讯囚，引枷向前，名为“驴驹拔橛”；缚枷着树，名曰“犊子悬车”；两手捧枷，累砖于上，名曰“仙人献果”；立高木之上，枷柄向后拗之，名曰“玉女登梯”。

王旭括宅中及别宅女妇，有不承者，以绳勒其阴，令壮士弹竹击之，酸痛不可忍。尝倒悬一女妇，以石缒其发，遣证与长安尉房恒奸，经三日不承。女妇曰：“侍御如此苦毒，儿死，必诉冥司；若配入宫，必申于主上，终不相放。”旭惧，【眉批】晓得惭惧，犹胜来俊臣辈。乃舍之。

谢祐（出《朝野佥载》）

黔府都督谢祐，凶险忍毒。则天朝，徙曹王于黔中，祐吓云：赐自尽。祐亲奉进止，更无别敕。王怖而缢死。后祐于平阁上卧，婢妾十余人同宿，不觉刺客截祐首去。后曹王破家，簿录事得佑首，漆之，题“谢祐”字，以为秽器。方知王子令刺客杀之。

成王千里（出《朝野佥载》）

唐成王千里使岭南，取大蛇长八九尺，以绳缚口，横于门限之下。州县参谒者，呼令入门，但知直视，无复瞻仰，踏蛇而惊，惶惧僵仆，被蛇绕数匝。良久解之，以为戏笑。【眉批】虐谑。又取龟及鳖，令人脱衣，纵龟等啮其体，终不肯放，死而后已。其人酸痛号呼，不可复言。王与姬妾共看，以为玩乐。然后以竹刺龟鳖口，遂啮竹而放。又艾灸鳖背，灸痛，乃放口。人被惊者，皆失魂至死，不平复矣。

襄样节度（出《国史补》）

襄阳人善为漆器，天下取法，谓之襄样。及于司空为帅，多暴。郑元镇河中，亦暴，远近呼为“襄样节度”。

史牟（出《国史编》）

史牟方榷盐，有外甥十余岁，随牟检畦，拾盐一颗以归。牟知，立杖杀之。其姊哭救，已不及矣。

安道进（出《玉堂闲话》）

河东安道进，即故云州帅重霸季弟也。性凶险。庄宗潜龙时，为小校，常佩剑列于翊卫。忽一日，拔而玩之。谓人曰：“此剑可刜钟切玉，孰敢当吾锋？”傍一人曰：“此何利器，妄此夸谭？假使吾引颈承之，安能快断乎？”道进曰：“真能引颈乎？”此人以为戏言，乃引颈而前。遂一挥而断。【眉批】罪在引颈者。傍人皆惊散。道进携剑日夜南驰，投于梁主。梁主壮之，俾隶淮之镇戍。一日谓掌庾吏曰：“古人谓洞七札为能，吾之铦镞，可彻十札。”吏轻之曰：“使我开襟俟之，能彻吾腹乎？”安曰：“试敢开襟否？”吏即开其襟，道进一发殪之，刺镞径过，植于墙上。【眉批】罪在开襟者。安畜一犬一婢，遂掣而南奔。昼则伏芦荻中，夜则望星斗而窜。又时看眼中神光，光多处为利方，既能伏气，遂绝粒。经时抵江湖间。淮帅得之，擢为裨将，赐与甚丰。时兄重霸事蜀，亦为列校，闻弟在吴，乃告蜀王。主嘉其意，发一介招之。迨至蜀，亦为主将。后领兵戍于天水营长道县。重霸为招讨马步使。县民有爱子，托之于安，命之曰“厅子”。道进适往户外，厅子偶经行于寝之前。安疑之，大怒，遂腰斩而投于井。【眉批】罪在行寝前者。其家号诉于霸，传送招讨使王公。王公不忍加害，表救活之。及憾其元昆，又欲害其家族，兄家闭户防之。蜀破，道进东归，明宗补为诸州马步军都指挥使。后有过，鞭背卒。【眉批】此则罪在道进。








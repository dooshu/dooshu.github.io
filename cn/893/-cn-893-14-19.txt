游敬亭寄崔侍御





我家敬亭下，辄继谢公作。[一]相去数百年，风期宛如昨。登高素秋月，下望青山郭。俯视鸳鹭群，饮啄自鸣跃。夫子虽蹭蹬，[二]瑶台雪中鹤。独立窥浮云，其心在寥廓。[三]时来一顾我，笑饭葵与藿。[四]世路如秋风，相逢尽萧索。[五]腰间玉具剑，[六]意许无遗诺。[七]壮士不可轻，相期在云阁。[八]

[一]《元和郡县志》：敬亭山，在宣州宣城县北十二里，即谢朓赋诗之所。朓诗云：“兹山亘百里，合沓与云齐。隐沦既已托，灵异居然栖。上干蔽白日，下属带回溪。交藤荒且蔓，樛枝耸复低”云云。



[二]《韵会》：“蹭蹬，困顿也。”



[三]《汉书》：“焦明已翔于寥廓。”颜师古注：“寥廓，天上宽广之处。”李善《文选注》：“寥廓，高远也。”



[四]陆机诗：“取笑葵与藿。”



[五]魏文帝诗：“秋风萧瑟天气凉。”



[六]《汉书》：“赐以玉具剑。”孟康注：“标首、镡、卫，尽用玉为之。”颜师古注：“镡，剑口旁横出者也。卫，剑鼻也。”



[七]“意许无遗诺”，用延陵季子事，已见十二卷注。



[八]《十六国春秋》：振缨云阁，耀价连城。梁元帝《与萧挹书》：“握兰云阁，解绂龙楼。”云阁，犹云台也。






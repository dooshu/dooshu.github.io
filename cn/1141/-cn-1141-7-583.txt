伏生祠堂行

祠在邹平城北十八里。汉文帝遣晁错求《尚书》，时伏生年九十馀，令幼女口授。事不见汉史，今图之壁。

祖龙烈燄燔天地，断简残篇尽捐弃。
诸儒白骨成山丘，仓颉史籀夜垂泪。
上蔡李斯甘罪首，忍使万古斯文坠。
天遗一老在人间，火然不到胸中字。
须臾赤帝重瞳来，阿房一炬咸阳灰。
表章经学汉文出，诏求耆旧过徂徕。
是时先生耄且病，以口代手鸿濛开。
二十九篇尚书备，配享立庙何崔嵬。
我来再拜心徬徨，侧身望古涕沾裳。
避秦博士穷独叟，姚虞三代今未亡。
庞眉碧眼具冕服，丹青满壁生辉光。
有女被绣珥明珰，受书掌故拱其旁。
丰碑古篆不可详，诸生俎豆歌乐章，灵旗髣髴来翱翔。



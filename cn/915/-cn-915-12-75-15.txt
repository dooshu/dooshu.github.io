◇乡老举孝义隽修罗碑（皇建元年十二月）

唯皇肇祚，大齐受命引轩辕之高宗，纪唐虞之遐统，应孝义以改物，扬仁风以布则，于是缉熙前绪，照显上世。隽敬字罗，缵土苌安，食菜渤海，前汉帝臣隽不疑公之遗孙。九世祖朗，迁官于鲁，遂住洙源，幼倾乾荫，唯母遍居。易色承颜，董生未必过其行；守信志忠，投杼岂能着其心。舍田立寺，愿在菩提，味养僧，缨络匪吝，救济饥寒，倾壶等意，少行忠孝，长在仁伦，可钦可美，莫复是过。盖闻诠贤举德，古今通尚，葚秀蔽才，锥囊自现。余等乡老壹百余人，目睹其事，岂容嘿焉，敬刊石立楼，以彰孝义。非但树名今世，亦劝后生义夫节妇，诏令所行，其辞曰：

恭恭易色，免受承颜，孝同曾闵，行比丁兰。待如握发，接若吐餐，味救饥，解渴济寒。披幽释古，奉敬如来，割己施造，倾力舍财。悠悠这志，其性可哀，镌石壹朝，千代美哉。流芳万古，迹绝当今，庶劝将来，谁不肃心。忠孝之外，任世浮沈，绝笔刊功，志毕松林。朱阳再现，相讫南金，访石镂文，永保余心。悬宗殒转，放笔留音。皇建元年岁次庚辰十二月戊寅朔廿日西酉讫功。（碑拓本）


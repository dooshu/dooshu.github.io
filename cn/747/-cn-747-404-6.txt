○对举似已者判

〈丙充使举似已者，御史纠按。丙称但成三物，唯善能之。〉

天生蒸人，树君以牧；国有理体，得贤其昌。丙人伊何？縻我好爵。发挥王化，对扬天休。整日驭以观风，驾星轺而问俗；方欲庶绩其凝，伊又九功式序。搜遗逸於岩薮，访才能於草泽，举不失德，推皆似已。既无替於拔茅，变何惭於擢（一作折）桂，且鲧则废命，禹乃嗣兴。奚其归老，午也膺职。内不子避，外惟雠举。建兹一官，成彼三物；自叶汇征之吉，宁失鹤鸣之义。宪司所纠，诚为妄作。不能沮劝，忽肆淫刑。参则不敏，未敢从命。

屈突氵

氵，天宝时擢书判拔萃科。


江右黄氏

江右黄，家本中资，而乐善好施，不少吝悭。偶因久雨新晴，偕友人散步郊野，见古寺中积柩累累，板破骨露者甚多，为之恻然，遂捐高田二十亩，施为义冢，兼出资劝人营葬，凡年久而无力者皆葬之，并各为之立碑记，备人寻觅，共葬四十六棺。又似此掩骼高义，泽及枯骸，义举甚多。

后其家科甲蝉联，冠盖不绝，人争羡之。按此见《寄云书屋因果录》，是录所载但书某姓，概不标名，然此是南昌黄俊民观察家事。

观察名中杰，系家大人壬戍同年，其弟范亭编修（中模），其侄在畲太守（维烈），皆同时由甲科官中外，皆与家大人挚好，故早闻其事颇详。













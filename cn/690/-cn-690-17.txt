卷十七



卷之十七

乙巳五月戊午朔。

庚申，广信卫指挥王文英率师趋铅山，次佛母岭，与陈友定兵遇，破走之。

辛酉，参军胡深言近克松溪，获张子玉，其余众败奔崇安，请发广信、抚州、建昌三路兵并攻之，因规取八闽。上曰：“张子玉，友定饶将，今为我禽，彼必破胆，乘势攻之，必无不克。”即如深言，命广信卫指挥朱亮祖由铅山、建昌，王左丞溥由杉关，会胡深，进兵以击之。

乙亥，平章常遇春攻安陆，克之。先是，上命遇春往取安陆及襄阳，谕之曰：“安陆、襄阳横据上流，跨连巴蜀，控扼南北，自古所必争之地。今置不取，将贻后忧，汝往取之。夫坚城之下，难以猝攻，缓之则顿三军之锐气，急之恐驱人以冒矢石。宜相机招徕，以辑安其民。”复调江西行省右丞邓愈为湖广行省平章政事，领兵继其后，使人谓愈曰：“今遣遇春取安陆、襄阳，汝当以兵继之，凡得州郡，汝宜驻兵，以抚降附。近闻王保保集兵汝宁，彼之所为，如筑堤壅水，惟恐渗漏。汝之往也，能爱军恤民，则仁声义闻，被于远迩。人心之归，犹水走下，正如穿穴其堤，使所聚之水洩漏，用力少而成功多。若襄阳未下，则令遇春分兵，半集沔阳，半集景陵，汝居湖广，使声援相应，以遏寇之奔轶。”愈奉命遂行，至是，遇春攻安陆，其守将佥院任亮出拒战，遇春击败亮，执之，遂克其城，以沔阳卫指挥吴复守之。

己卯，常遇春至襄阳，守将弃城遁。遇春追击之，俘其众五千，获马一千八百余匹，粮八百石。元佥院张德山罗明以谷城降，遇春遣人送德山等赴建康。

癸未，浙东元帅何世明败张士诚军于新溪，又败之于柴溪，获卒一百二十七人。

甲申，以神武卫指挥使康茂才为大都督府副使。

六月戊子朔。

己丑，置思南宣慰使司。时思南宣慰使田仁智遣其都事杨琛来归款，并纳元所授宣慰使告身。 上曰：“仁智僻处遐荒，世长溪洞，乃能识天命，率先来归，可嘉也。俾仍为思南道宣慰使，授琛思州等处军民宣抚使兼新军万户，以三品银印给授之。”

丁酉，克安福州。先是，饶鼎臣父子既走安福，与其党刘颠等仍肆剽掠。邓愈自赣还，遣兵讨，久不下，上复命元帅王国宝会、参政何文辉黄彬共讨之。鼎臣复弃城，走茶陵。

壬子，参军胡海克温之乐清，擒方国珍镇抚周清、万户张汉臣、总管张善等，械送建康。命释之，发戍常州。

指挥朱亮祖等克崇安，遂进攻建宁。时陈友定将阮德柔婴城固守，我师次城下，亮祖即欲攻之。参军胡深视气侵不利，谓亮祖曰：“天时未协，将必有灾，未可与战。”亮祖曰：“参军何得以灾为解师？已至此，庸可缓乎？且天道玄远，山泽之气，变态无时，何足徵也？”迫深，令进兵，深犹不可。适德柔兵屯锦江，逼深阵后，亮祖愈咎深，督战益急。深不获已，遂引兵鼓噪进击之，破其二栅，德柔尽率精锐，扼深军围之数重。时日已莫，深知营垒未安，而兵围不解，难以持久，即突围而出。德柔伏兵忽起，深马蹶，遂为所执，送于友定。友定初甚敬礼之，深因盛称上神圣威武，群雄属心，以喻友定。友定本无杀深意，会元使至，督迫之，深遂遇害。深字仲渊，处之龙泉人，元征东行中书省左右司员外郎钲之子，倜傥有才略。至正壬辰兵乱，州郡皆扰攘。深叹曰：“浙水东地气尽白，祸将及矣！”已而处州盗起，元石抹宜孙以万户守处州，辟深参谋军事。深遂收降诸山寨，深师王毅亦举义兵，击贼有功。里中恶少年忌疾之，因杀毅。深时从兵征鄱阳，闻毅死，即驱归执害毅者杀之。石抹宜孙又假深分枢密院行军都事，令率兵讨平丽水、缙云、松阳、青田、遂昌诸县寇贼，皆有功，因统其众以保捍其州。石抹宜孙时已为行省参政，承制命深为元帅。己亥，上遣胡大海率师由间道趋处州，深即日迎见，且曰：“吾所以为此者，欲安四邑之民耳。”大海以闻，上素知深名，驿召之，与语大悦，擢中书省左司员外郎。壬寅，升浙东行中书省左右司郎中，总制处州军民事。甲辰，领兵攻破方明善，复平阳、瑞安二县。上召还，授王府参军。至是，遇害，年五十二，上闻之痛悼，遣使即其家祭之。

何文辉等平山尖寨，禽其盗万兴宗斩之。

乙卯，下令凡农民田五亩至十亩者，栽桑麻、木绵各半亩；十亩以上者，倍之；其田多者，率以是为差。有司亲临督劝，惰不如令者，有罚：不种桑，使出绢一疋；不种麻及木绵，使出麻布、绵布各一疋。

以儒士滕毅、杨训文为起居注。上谕滕毅曰：“吾见元末大臣门下之士多不以正自处，惟务謟谀以图苟合，见其人所为，非是不相与正救。及其败也，卒陷罪戾。尔从徐相国幕下，久而无过，故授尔是职。宜尽心所事，勿为苟容。苟事有差缪，皆足为己之累。譬之良玉，一有微疵，即为弃物，不能成器矣。”谕训文曰：“起居之职。非专事纪录而已、要在输忠纳诲。致主于无过之地，而后为尽职也。吾平时于百官所言，一二日外，犹寻绎不已。今尔在吾左右，可不尽言？且尔素称谨厚，当始终一致，苟易其所守，则患必生矣。譬如驱马，能戒于险阻则不坠，肆意于平旷则颠蹶。吾每以此自警，故以勖尔等也。”他日，复命训文毅、集古无道之君若夏桀、商纣、秦皇、隋炀帝所行之事以进，曰：“往古人君所为善恶，皆可以为龟鉴。吾所以观此者，政欲知其丧乱之由，以为之戒耳。”

秋七月丁巳朔，命降将元佥院张德山归襄阳，招徕未附山寨。谕之曰：“自古豪杰识察于未形。故夏将亡，而终古先奔于商；殷将亡，而向艺先归于周。不待其迹之着见，待其迹之着见而后来归者，此常人，非豪杰也。汝能审存亡之几，推诚归我，实有可嘉。汝之才如美箭利镞，必求善射者用之，庶不枉其才。若付之于不善射者，岂不重可惜哉？今令尔归襄阳，招徕未附，当晓以大义，告以成败之由。若彼不审其几，而恃险以为固，终非自全之计。尔往谕之，俾知所以图存，能全众而来，功亦不细矣。”因厚赐而遣之。又赐邓愈书曰：“予命尔戍守襄阳，法度既定，切宜谨守。已遣张德山招徕山寨，若其尝为兵者，仍俾为兵；旧为民者，宜归之。有司俾安农业，军人小校，亦令屯种，且耕且战，古有成规，可以取法。且尔所守之地，邻于王保保。若汝之惠爱加于民，法度行于军，则彼之部曲胁从者，望风来归，如脱虎口以就慈母。我之赖汝犹长城，而汝之自视当亦不轻，稍有不如敌人，不惟边境不宁，予亦劳心矣。予之与汝，义虽君臣，恩同骨肉，所以谆谆告语者，以成事甚难，而偾事甚易。故欲汝谨法度，施惠爱，勿妄杀无罪。若有罪者，亦宜详审古之良将，以仁义为先，勇略次之。汝能自勉，则边境可宁，而予无外顾之忧矣。”

平章汤和进兵攻周安于永新。初，陈友谅既亡，安既来降附，命仍守永新。及兵入安福讨饶鼎臣，安疑而复叛，仍与诸山寨相结拒命。和至永新，安出拒战，和击败之，克其十七寨，擒其伪官胡院判等五十余人，遂围其城。

戊午，下令曰：“王者之于士卒，既用其力，当恤其老，而寡妻弱子，尤宜忧恤。予自兵兴十有余年，所将之兵，从渡江者，皆濠泗、安豊、汴梁、两淮之人，用以攻取四方，勤劳甚矣。以其为亲兵也，故遣守外郡以佚之。其有老嬴尝被创者，令其休养营中；死事物故者，妻子皆月给衣粮，赈赡之。若老而思慕乡土，听令于应天府，近便居止。庶去乡不远，以便往来。所给衣粮，悉仍其旧。”

庚申，故陈友谅左丞辰州周文贵既走湖南，其党欲复其城，率众寇辰溪，杀县丞高文贵，夺县印，劫掠居民。总制辰、沅等州事参军詹允亨遣兵讨之。

辛酉，以王天锡为湖广行省都事，谕之曰：“汝往襄阳，赞助邓平章设施政治，当参酌事。宜修城池，练甲兵，撙节财用，抚绥人民。处事贵于果断，御众必以镇静，密以防奸，谨以待敌。敌至，则坚壁清野，以乘其弊，慎勿轻犯其锋。方镇之寄，固在将帅；赞画之助，实资幕寮。恪尽厥心，毋负吾委任之意。”

甲子，上遣使以书与扩廓帖木儿曰：“曩者，初无兵端，尹焕章来，得书惠骑，即遣汪河同往，为生者贺，殁者吊，使者去而不回，复遣人往，皆被拘留。且阁下昔与孛罗构兵，雌雄未决，尚以知院郭云、同佥任亮攻我景陵，掠我沔阳。予思此城虽元之故地，久在他人之手，予从他人得之，非取于元也。阁下外假元名，内怀自造，一旦轻我，遂留前使。予虽不较，但以阁下内难未除，犹出兵以欺我，使其势专力全，又当何如？阁下果若挟天子令诸侯，创业于中原，则当开诚心，示磊落，睦我江淮。今乃遣竹昌、忻都率兵深入淮地，杀掠人民，殆非所宜。况有自中原来者，备言‘张思道、李思齐等连和合从，专并阁下’。此正可虑之秋，安可坐使西北数雄结连关内？反舍近图，欲趋远利，独力支吾，非善计也。予尝博询广采，闻中军将欲为变，恐不利于阁下，故再遣人，叙我前意，述我所闻，阁下其图之。节次使命，若能遣回，庶不失旧好，惟亮察焉。”

乙丑，元思州宣抚使兼湖广行省左丞田仁厚遣其都事林宪、万户张思温来献镇远、古州军民二府，婺州、功水、常宁等十县，龙泉、瑞溪、沿河等三十四州，皆其所守地也。于是命改宣抚司为思南、镇西等处宣慰使司，以仁厚为宣慰使。

丁卯，置尚食、尚醴二局，设大使、副使各一人。

癸酉，辰州沅陵县向珍八作乱。总制辰、沅等州参军詹允亨遣千户何德讨之，兵至官厅岩，珍八以众迎战，德击败之，进拔其寨，斩珍八，余党悉平。

庚辰，置靖州军民安抚司，以唐光绮、张汉杰为安抚司同知，梁都武为副使，何澄为知事，唐光裕为镇抚，皆隶湖广行省，以光绮等初来归附故也。

壬午，置太史监，设太史令、通判太史监事、佥判太史监事、校事郎、属官五官、正灵台郎保章、正副挈壸、正掌历、管勾，寻以刘基为太史令。

八月丁亥朔。

辛卯，下令霍丘、安豊等处募人之欲从军者。

上御左阁，读《宋史》至赵普说太祖收诸将兵权，谓起居注詹同曰：“普诚贤相，使诸将不早解兵权，则宋之天下未必不五代若也。史称普多忌刻，只此一事，功施社稷，泽被生民，岂可以忌刻少之！”

壬辰，命江淮行省平章俞通海及参议邹天庭核实庐州军民粮粟之数。

周文贵率划船三百余艘，复攻辰州。千户何德使别将与战于西门之外，自将轻骑直抵其寨，攻破之，获其张千户等百余人。文贵退保麻阳，德追击之，又俘其万户等二十四人，文贵遁去。

辛亥，罗田县盗蓝丑儿诈称彭营玉，造妖言以惑众，铸印章，设官吏，剽劫旁近居民。麻城里长袁宝率乡人袭捕之，禽丑儿以献。上曰：“民能仗义杀贼，宜旌赏之。”即赐以绮帛，仍命中书悬赏格：凡有司，官能杀获贼者，一次赏绮帛三疋，二次加倍，三次县官升州官，州官升府官，府官别议之。民能杀获者，亦量功赏赉。

是月，平章邓愈遣指挥李琛率兵取襄阳之竹山县，元平章余思志以其众降。

九月丙辰朔，置国子学，以故集庆路学为之，设博士、助教、学正、学录、典乐、典书、典膳等官，以许存仁为博士。

夏主明玉珍遣其参政江俨来通好。上遣都事孙养浩往报，遗书曰：“曩者，元政既隳，天下驱兵者蜂起，往往毒痛生灵，未有能奉天、能拯民以涂炭者也。当是时，徐氏以昏懦见杀，陈友谅窃据荆襄，乃肆其强暴，犯我疆场，自取颠陨，又何足言？昔者，曹操虎踞中原，假汉之名，以号令诸侯，孙权抚有江东，刘备又据巴蜀，三国鼎峙，而操务并吞，今日伐蜀，明日攻吴，虽梦寐未尝忘也。吴蜀既不能合从以拒操，又屡起衅端，自相吞噬，遂使操乘隙于中原，而吴蜀有唇亡齿寒之患。思其所为，岂不失计之甚哉？今之英雄据吴蜀之地者，果欲与中国抗衡，延国祚而保社稷，惟合从为上。谋足下处西蜀，予居江左，盖有类昔之吴、蜀矣。方天下之变，中国士马精强、民庶繁衍者，汴、洛、齐、鲁、三晋为然，今皆在豪杰之手。自彭城以南，嵩汝之东，两淮之间，三分人民，予已得其二。足下之兵虽出于颍之东南，汉沔广湘之地，然而陈友谅握其权纲，足下因有所见，以扁师入蜀，度其兵有三分之一，兹既全有西蜀，乃古今人物强盛之所，宁不壮哉！然西有李喜喜等兵侵扰杀掠，为虐亦甚，其生民不知存者能几！近者，王保保以铁骑劲兵，据有齐鲁，根培洛阳，招贤纳士，练将养兵，实处中国，其志非小。设使其奸雄如操，谋有荀彧，将有张辽之辈，足下与予岂得高枕无忧乎？当今之世，予与足下，实相表里，将欲国祚之安，备中原之患，可不以昔之吴蜀为鉴耶？使至辱厚意，故以书往报，惟足下筹之。”

上谕诸将校曰：“近平章常遇春克襄阳，还之日，亟称先锋张焕勇智兼人，小心畏法，予闻甚喜。若其始终如一，不易所守，异日用将一军，未尝不可。大抵人有才能者，不失于粗鄙，则失于骄蹇。若焕既有如是之能，而小心畏法，此其所以可喜也。汝等当壮盛之年，正当发奋以取功名，岂可碌碌随众进退？我之用人，一善皆录，不掩其能，毋谓杂处于众人之中，而我不汝知。譬如良金在沙，而淘者识之；美玉在璞，而琢者取之。若果能建立奇勋，即有超人爵赏。苟畏法无能，而希慕赏功，犹不稼穑而欲望有秋，其可得乎？”








○贬萧执珪卢季恂崔憬等诏

先王制法度，立师长，将以为理也。夫刺史者，受方岳之寄，为吏人之表，以宣法则，以树风教。故得人则河润九里，京师蒙其福，非材则虐流百城，黎庶受其害。所以汉宣云：“与我共理者，其惟良二千石欤？”中大夫前守岚州刺史萧执珪、通议大夫前守复州刺史卢季恂、中散大夫前守银州刺史崔憬等，各籍阶资，谬居藩牧。不率法度，情匪在公，凭此尸素，黩其货贿。岂有奉条察之委，居道化之先，颛利无厌，贪以败类。固上行而下效，岂澄源以正本，有靦面目，实亏风宪。虽罪无所漏，已置刑章，而情颇难容，宜从远谪。执珪宜除名，配隶营府，即差使所在驰驿领送至彼，不得东西。季恂可恩州司马，憬可施州司马，并员外置同正员。即发遣赴任。仍颁於郡国，以励在官。


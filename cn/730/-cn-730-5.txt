卷五 石语


韶石

粤东之北之西北皆多石，其所为山皆石也。居人所见无非石，故皆不以为山而以为石。盖自梅岭以南，湟关以东南，千余里间，天一石也，而石外无余天，地一石也，而石外无余地。岩岩削出，望之不穷，其高而大者以千数，小者纷若乱云，亦无一不极其变。石多中空，或一峰为一洞，或数峰相连为一洞，此出彼入。四际穿漏，外视之皆无所有。色青蓝，间以白理，雨后若新染然。花木蒙茸其上，恍若锦屏，是皆绝奇石也。然尤以韶石为大宗。韶石在韶州北四十里，双峰对峙若天阙，相去里许，粤人常表为北门。旁有三十六石环之，一一瑰谲无端，互肖物象，各为本末，不相属联。有记其状者云："韶石前后怪石相望，直若危柱，削若堵墙，圆若廪囤，半削如疈，首尾翘翘似舟航，方幅如布帆，廉起如檐宇。"约略尽之。大抵韶之山多奇，而韶石为最，若双阙又韶石之最。他处石亦多诡，特以所处幽邃，故罕知名。然大抵形如火焰，森立崖谷间，以千万计，光芒四射，与日精争烈。盖吾粤处天下正南，其位丙午，火之奥府在焉。故火之山居十之六，水之山居十之四。火之山纯乎石者也，故多中虚而成岩洞，离之象也。韶石皆空心，窍穴相通，风入其中，大小声一时响应，箫韶遗音，犹可仿佛其一二也。东北一里有逃石，高三十余丈，广圆五百丈有奇。相传从武城逃来，临江壁立，与韶石相丽。语曰："蓬莱一山，合于罗山。东武一石，附于韶石。"盖谓此。大抵粤之山，罗浮最名。粤之石，韶石最名。浮傅于罗，逃依于韶。是皆能得其所主者也。

大英石

大英石者，言乎英德之峰也。英德之峰，其高大者皆石，故曰大英石。盖地至英德，有石而无土，土不生于英德，石独生焉。其为状多直而少横，每一直石起，辄至数千百仞，各自为根，不相缘引。一石一峰或数峰，峰无余石，石无余峰。卑者不相附，高者不相摩，卑者或侧出而多歧，高者必矗坚而特干。盖自英德至阳山，数百里相望不绝，皆直石之为怪。而英德之峰奇而野，阳山则奇而秀，英德之峰少树，阳山之峰多树。树少故其石尽见，见而数百里间似但有石而无山然者。又一似造物者以此地为无用而尽以委之石然者，尽以委之石，于是此地之山皆为石之所掩矣。噫，亦大异甚。

小英石

英州为奇石之薮，其有根者丛起而为峰，无根者散布而为石，石者峰之余也，峰者山之骨而石其齿牙也，凡以皱、瘦、透、秀四者备具为良。其出土者曰阳石，受雨雪多，质坚而苍润，扣之清越。入土者曰阴石，则反是。石生山谷间，大小相叠，一一嵌空斗竦，具峰峦岩洞之状，即一卷许，亦辄芙蓉乱削，乳窦交通，巉岩勾漏，小心视之，须五日始尽其一峰，十日始尽其一谷，此以小而奇者也。其大者土人尝载至五羊，以轻重取值，使工层垒为山，连皴接笋，参差相配，卧者为嵩，立者为华，坐者衡而行者岱，千岩万壑，磴道周回，错植花木其际，宛若天成，真园林之玮观也。英石外有曰蜡石，以黄润如玉而有岩穴峰峦者为贵。又有凿取岩中玉乳，长至丈余或数丈，置水木间，标空峭竖，洁白硄然，是曰山芽。每与英石假山间列，而以蜡石平铺其下，为陂陀起伏之形。远视之，高者为群玉之山，卑者为黄金之谷，翠屏丹嶂，掩映如霞，虽炎洲多奇山水，而恒以此为绝胜。外有罗浮石亦贵。昔牛僧孺嗜石，东第西墅列致之，以太湖为甲，罗浮、天竺为乙。李德裕亦尝使日南太守致罗浮石。而张祐知南海，不持瑰货，惟载罗浮石以归。宋张愈亦尝升罗浮买石。今客于东粤者，珠香犀象之外，未闻有此清赏也。毋乃泉使人贪，而石使人廉耶。

蜡石

岭南产蜡石，从化、清远、永安、恩平诸溪涧多有之。予尝溯增江而上，直至龙门，一路水清沙白，乍浅乍深。所生蜡石，大小方圆，〈石果〉砈多在水底，色大黄嫩者如琥珀，其玲珑穿穴者，小菖蒲喜结根其中。以其色黄属土，而肌体脂腻多生气，比英石瘦削崭岩多杀气者有间也。予尝得大小数枚为几席之玩，铭之曰："一卷蒸栗，黄润多姿。老人所化，孺子其师。"

三石

会城有三石，东曰海印，西曰浮丘，中曰海珠，皆地之胏也。海珠在越王台南，广袤数十丈，东西二江水环之，虽巨浸稽天不能没。语云："南海有沉水之香，亦有浮水之石。"谓此也。相传有贾胡持摩尼珠至此，珠飞入水，夜辄有光怪，故此海名曰珠海，浦曰沉珠，其石则曰海珠云。石上有慈度寺，古榕十余株，四边蟠结，游人往往息舟其阴，端阳、七夕作水嬉，多有龙郎蛋女，鲙鱼酤酒，零贩荔支、蒲桃、芙蕖、素馨之属，随潮来往。遥望是寺，鱼沫吹门，蚝光次壁，朝晴暮雨，含影虚无，恍忽若鲛宫贝阙而不可即也。海印，潜石也。在下方之东，半出波际。其上有京观楼，周以雉堞，视海珠、浮丘，隐隐若三台象。浮丘去城西一里，为浮丘丈人之所游，古时浮丘在海中，与海印、海珠若离若合。宋初有百二十岁老人陈崇艺言，儿时见浮丘山足，舟船数千，山四畔篙痕宛然。今浮丘距水四里余矣，丘下有井，葛稚川尝饮之。有海神献珊瑚一株，因名珊瑚井。井旁多莃莶草，三月上巳，游人多往采撷。前有馆曰朱明，馆中有轩曰挹袖，堂曰白云，宋经略蒋之奇所建。盖以浮丘在罗浮之西，为朱明门户。罗浮东有浮碇，西有浮丘，皆朱明之所从出入者，浮山之来，以罗山而定。浮碇以始之，浮丘以终之，斯朱明之首尾也，故观曰朱明。郭弘农诗："左挹浮丘袖，故轩曰挹袖。"予诗云："浮丘舞袖长千尺，东拂罗浮西白云"是也。白云者山也，亦罗浮之西麓，而浮丘又白云之西麓也。罗浮之路，自浮丘而始，至白云而终，地道潜通，无间远近，故堂曰白云。浮丘又白云之门户也，万历间，学士赵志皋以谪官至，开浮丘大社，与粤中士大夫赋诗。而范浮丘、稚川二仙像祀之，以浮丘公与王子晋吹笙得仙，又为亭曰吹笙，而堂曰大雅，楼曰紫烟，轩曰晚沐，于此地一大开辟。既去，人为亭以留其舄，至今百有余年矣。荔支梅竹之植，手泽犹存，予每徘徊而不能去。《咏区海目诗》云："林里时藏蓬岛路，城头半出羽人家。"又云"羽人家在朱明口，却辟此丘为户牖。"又云"此丘往时在海中，三山烟雾晴濛濛。"今日丘林带城郭，惟余海月一片挂长松，不禁浩然而兴叹也。丘前有撒金巷，予家尝近焉，儿时数就珊瑚井旁嬉戏，为谣曰："浮丘叔、浮丘丈人同一目，撒豆成金人不知，肩上珊瑚担一束。"相传有二仙，一老一少，两人一目，彼此扶挈而行。居人遗以麦豆，撒之成金，视所荷之薪，则红白珊瑚枝也。老者浮丘丈人，少者浮丘叔也。考《列仙传》，浮丘伯姓李氏，不言浮丘叔，意丈人其即伯欤。然浮丘伯，班固以为荀卿门人，服虔以为秦时儒生。高后时，浮丘伯在长安，楚元王交尝受诗于浮丘伯，又遣子郢客与申公俱卒业。当时浮丘伯或与安期生为友，安期生至粤，而浮丘伯亦相从而至耶。

五羊石

周夷王时，南海有五仙人，衣各一色，所骑羊亦各一色，来集楚庭。各以谷穗一茎六出，留与州人，且祝曰，愿此闤阓永无荒饥。言毕腾空而去，羊化为石，今坡山有五仙观，祀五仙人，少者居中持粳稻，老者居左右持黍稷，皆古衣冠。像下有石羊五，有蹲者、立者，有角形微弯势若抵触者，大小相交，毛质斑驳。观者一一摩挲，手迹莹然，诸番往往膜拜之。薰以沉水，有烟气自窍穴中出，若石津润而生云也。予诗云："神灵所窟宅，厥惟祝融乡。浮丘与安期，来往亦不常。何者五仙人，各骑一色羊。手持五谷穗，芃芃三尺强。黍稷居两旁，粳稻居中央。羊亦衔果蓏，以种遗炎方。丰年再三祝，倏灭余景光。越人念粒我，春秋修蒸尝。报赛若先农，水旱仍遑遑。作观楚庭西，五仙列成行。少者反当中，老者左右方。膝前各一石，或蹲或翱翔。或立或僵卧，大小相低昂。抵触势有余，角形弯以长。言是羊所变，毛质皆青苍。一卷自周时，摩挲历帝王。斑驳见手泽，表里含光芒。番夷多膜拜，薰用苏合香。余窍出烟气，一缕何飞飏。恍若白云核，氤氲所含藏。尺寸天所留，所关乃雨旸。"

相石

文信国尝于潮阳与元将李恒战，兵败，马蹶不能起，忽有巨石轰然，坠于道旁，追兵惊仆，公得脱。居人异之，因名其石曰相石，今有相石亭焉。嗟夫，天能脱公于潮阳之一日，而不能脱公于燕市之三年，天之所以死公者，盖将以为元也。葛氏云：公在小楼三年，其意在赵氏之孤。盖宋绝于柴市之杀文山，非绝于厓海之溺秀夫。

望夫石

清远县有贞女峡，西岸一石状女子，是曰贞女。相传秦世有女数人，采螺于此，风雨昼昏，一女化为此石，即今望夫石也。羚羊峡南亦有望夫石，阳江西一百六十里，有望夫山，旁有丫髻石。四会西百里，有新妇石，皆与广西之留人石相反者也。留人石在南宁江之北岸，状如女子。谚曰："广西有一留人石，广东有一望夫山。"谓此。盖广东之贾，多赘于广西而不返，其怨妇皆以此石留人，西望而诅祝之。予尝代为之辞，其诅云："留人石，莫留人。风吹石，化为尘。"其祝云："留人石，既为尘。望夫石，复为人。"

南台石

南台石，在平远城西南八十里，高至四百八十丈，周四里余，四面壁立，中一径蛇盘而上，巅甚平，可居万家，此天下之奇石也。以其奇，故不以山为名而掩其石，以其平，故名曰台。名为台，而石之为用大矣。

九曜石

九曜石，在药洲旁，南汉主刘䶮使罪人移自太湖、灵壁浮海而至者。石凡九，高八九尺或丈余，嵌岩峍兀，翠润玲珑，望之若崩云，既堕复屹，上多宋人铭刻。一石上有掌迹，长尺二寸，旁有米元章诗。一石白色中空，一圆石为顶，若牛头大，可五尺，身中直通至顶，四旁有十余窦相穿。有刻云："花药氤氲海上洲，水中云影带沙流。直应路与银潢接，槎客时来犯斗牛。"一石通身有小孔如水泡沫，一石独大，合三石为之，下有数萌，长三尺许，瑳如雪。父老云：向未经见，此客石也。久而生笋，岂地之灵使然耶。然今亦摧折矣。

罗经石

罗旁水口有平石，约二亩许，在大江中，上多纹，纵横若罗经，名罗经石，一名锦被石。西水涨时，望之随波下上，与三水之龟纹石，香山之浮虚山，归善之浮碧山，皆南海浮石之一也。石名锦被，故其江名锦江。锦被石乍浮乍沉，常如浣濯之状，又名濯锦石。

雨之石

雨之石有二，其一在封川西南锦钱山，石上有巨人迹，岁旱以水濯之则雨，名圣石。盖五行金生水，金为气母，金在天为星，在地为石。星动摇为风雨之候，石津湿为雨水之符。石者气之形，星者气之精，以水灌沐，使之精形相合，而水生致雨，理亦固然。以为神人迹之所为，妄也。盖石上云而星降雨，劳其形以出其精，凡石皆可为之。其一在揭阳黄岐山，山有一洼池，容水数斗，旁有峙石，方厚二丈许，岁旱积水池中，以戛洒峙石，石滋润即云蒸而雨。有铭者云："元气之核，风雨之胎。我疑尔腹，定有潜雷。"邑人因名其石曰潜雷，岂亦以巨人足迹耶。又高要西南五十里。有白猪石，旱以白泥涂之辄雨。澄迈县西有奇石如龟，名石龟仑，石润则晴，乾则雨。是皆雨之石也。

狮象二石

有狮、象二石，在始兴玲珑岩。其色狮青而象白，土人取二石各一片，磨薄置盘中，以醋沃之，二石相去咫尺，辄能相就，离之复合。盖狮之青，阳也。象之白，阴也。磨薄者，以火之力使之阴阳相合，而醋又炎上之苦所作也。有鸡啼石，在从化县东二十里，高丈许，方广称之。相传自他所飞来，以鸡啼而止。有二鱼王石，其一在阳春城北，屹立江潭，古木苍藤幂其上，岁旱祷之，投藤药以毒潭水，有巨鱼纷纷浮出即雨。其一在阳江东南沸村，岁有鸡尾鱼来朝之。有鸳鸯石在肇庆七星岩口，石凡二，各长丈许，大四五尺，一俯一仰，号曰鸳鸯石。乙卯岁，岩上一巨石坠，击伤俯者，明年春兵乱，妇女多被掳掠，人以为此石破碎之兆。又有鸳鸯石，在德庆云蔃山上，石亦二，一大一小。崇祯间，大石先坠，去平田数里而止。后一日小石复坠，与大石同止一处，又号公婆石，是皆石之为怪者也。

海石

海石有二，其一曰海花石，盖琼海咸沫所凝，有似假山者、花树者、人与鸟兽形者。初甚鲜翠，久乃枯槁，其状若盘者名荔支盘，质如荔支之壳，皱而红紫，以畜养金鲫鱼甚善。其一曰羊肚石，出阳江，大如拳许，浮游水上。左思所云，云雨所储。浮石若桴者也，以之濯磨污垢亦善。此二石皆水之质水之渣滓所成。若山之石，则火质火之精华所成也。火之精华者，以紫石英为最。紫石英出东莞爆山，大如指头，小者如石榴子。色纯紫，光明鲜艳，若漳浦茅晶，而多五棱，广人多以饰佩带器物，妇人绝孕十年无子者可疗，以为服食亦善。或有诗云："增城云母粉，东宫紫石英。仙人所服饵，往往得长生。"云母亦火之精华也。有云核者，多产罗浮山中，其黄者出黄云，白者出白云，各以其色，盖亦云之母也。屑之调为浆，久饮之，口能吞吐五色云。

石粪

从化之北九珠山，是多青石，居民燔灰以粪田，名曰石粪。盖田之瘠以石，而肥以灰，灰有火气，田得其暖而阳气乃生。火生于地，地之火不足，以人力之火补之，亦一道也。英德、阳山诸县，耕石田者十家而九，亦纯用石粪。以石而瘠，亦以石而肥，故其田多谷。予有《畲田诗》云："畲客石为田，田肥宜石粪。英州石太多，燔石无人问。"又云："火烧土膏暖，阳气发畲田。尽斩阴阳木，斜禾种绝巅。"

西樵石

西樵诸峰所产石，各各不同。狮脑之石其色白，性刚而粗理。松冈之石其色紫，禾仓之石多青，其用皆可为柱为砖为器。急水之石色红，性最柔，可斩削为炉或墁地。龙泉之石性坚而理细，色兼紫黑，可为碑及砚，其黄则杂于诸色中。夫以一山而备此诸石，异矣哉。由西樵延亘至王借冈，其下多白石，可甃垣屋，然久而浥烂。一种花膏青，粗而稍坚，经雨则白点星星然出，可为柱及础，性颇耐久。然旦旦凿之，未免损伤地脉。曩御史屠应坤有疏，谓广州背岭面海，左罗浮，右西樵、王借，南服一撮聚也。五岭西起衡阳，东尽汀漳，朱熹所云第三重案山也，今亦神京之案山也。罗浮、西樵，又五岭之门户也。盖山岳气完，则人才生而天下治。古者以山崩川竭为不祥，况于自伤残可乎。且乡民外名凿石，内实开矿，聚众多人为地方之患，不可不禁。

端石

羚羊峡口之东有一溪，溪长一里许，广不盈丈，其名端溪。自溪口北行三十步，一穴在山下，高三尺许，乃水岩口也。匍匐而入，至五六丈为正坑，从正坑右转数丈为西坑，坑门最小。从其旁入为中坑，从正坑左转十余丈为东坑，东坑外即大江矣。坑中水渊停不竭，以罂瓮传水，注槽笕中，水稍竭，乃可下凿。石有三层，上层者稍粗，中层多鸲鹆眼，下层在水底，多破碎不受斧凿，凡西、中、东三洞皆然。三洞皆有蕉叶白、火捺，而东洞尤美。其美也以有青花微细如尘，隐隐浮出，或如虮虱脚者为上，粗点成片者次之。盖石细极乃有青花，青花者石之精华也。外则有若黄龙文者，朱砂点者，麻鹊斑者，水气萦折如一道川流者，圆文如水花珠涌有层数者，拖绿纤长如玉带者，黄若丝缕名金线者，斑蚀如虫啮名虫蛀者，两旁色赭名为鳣鱼之边者，凡十余种。其火捺以紫气奔而回礴，又如血晕散开，有若云雾之气。或小而圆轮若金钱者，蕉叶白以纯白成大片者，黄龙文以黄气散布，鸿鸿濛濛者，麻鹊斑以点黄如粟者，朱砂翡翠以红绿分明者为上。眼大者如五铢钱，小者芥子，以活而清朗有黑睛，非肉非泪非死者为上。眼又贵碧不贵黄，贵圆不贵长，贵阳不贵阴。黄明为阳，绿暗为阴，贵多晕，晕至十余重者。大率晕有奇无偶，然与黄龙金线等纹，皆石之病。火捺、蕉叶白亦乃石皮，而青花粗者，又岩底最下一层，不足贵。大抵上下及四旁者皆不精，上层为天花板，粗燥，最下为沙板，过细又不精。惟中层者，纯深秀嫩，一片真气，如新泉欲流。又如云霞氤氲，温柔长暖，斯乃石之髓也，得之可以尽废诸岩石矣。予尝得其一，名曰水肪，其序云：端石有五质，水质为上，此水之质也。水之精华所结，虚而为云，实而为石，人见以为石，吾见以为水，故以水肪称之，肪者水之膏腴也。铭曰："水为石命，火为石性。斯水之精，以玄而圣。其质尚柔，温然可敬。"

唐宋古砚，大率老坑、新坑等十余种，落墨而不发墨，虽有墨痕绣蚀，古色可爱。然不费水不费笔墨，未有如水岩之美者。他若黄坑、锦云、梅花坑、屏风背、宣德岩、朝天岩诸石，率燥湿，渴笔饮墨，久用辄成镜面。惟水岩古停墨不干，墨著笔端即起，积痕细薄，披之尽脱，以姜及浮炭片磨洗宿墨，复坚细浮润如故。墨如云气蒸涌，少研辄满，其体重而轻，质刚而柔，摩之寂寂无纤响，按之若小儿肌肤温软，嫩而不滑，秀而多姿，握之稍久，掌中水滋，盖《笔阵图》所谓浮津耀墨，无价之奇者也。水岩在老坑之内，宋治平中于此采砚，东坡所谓千夫堰水，挽绠汲深，篝火下缒，百夫运斤而得之者。初从头洞至水坑，自高而卑，二里许，鱼贯而入，不得昂首直腰。中有轩有窦，或盘或援乃得至。以猪脂渍布燃照，沿洄曲水而行，行皆向东。初至者为西洞，其石无眼。又入为下岩，宋所开坑，名曰康子岩者也。此岩最寒，能伤人。又入为东洞，康子之前为南洞，多蕉叶白。其后为北洞，石弥纯粹水弥深，近外江水，久必有穿漏之患。昔人取石留数柱，虞其颓圮，今名为东留柱、西留柱，亦取之，以木柱代矣。凡石外皆有粗石，粗石内连膘，剖膘乃得石。火捺者，石之坚处，血之所凝，故其色红紫或黑。蕉叶白者，石之嫩处，膏之所成，故其色白。其一片纯洁无斑颣，真紫碧青，微有青花，如秋云绵密，或如水波微尘，视之不见，浸于水中乃见，必须心如毫发，乃知其妙。此石乃在穷渊，水之所凝，云之所成，玉而非玉，冰而非冰。水为其气，云为其神，其石之质欲化，而冰之体已坚，此真端溪之精英，其价过于瑶琼者也。凡香有结，石亦然，香木之结者为香，端石之结者为砚。其石大至数尺，去其不结者，取其结者，仅得掌许，故砚之大而佳者最难得。通水岩中，石之结者无几，非片片皆精好也。

端溪之南第一峰，第一条坑为水岩，第三条为文殊坑，当中一条为虎坑。水岩之上为屏风背，为朝天岩，为新坑，为岩仔，为宣德岩。宣德岩久已无石，西洞今亦凿穿，江水入焉，不可以复凿，即凿亦仅容二斧四人而已。中洞尚可容六斧十二人，东洞可容四斧八人，更番凿之。此岩自宋治平四年重开，有内官魏封勒名其上，封当与江西石匠数十人，被岩裂压死洞中。今岩口有魏太监坟，葬其客魂而已。石匠常为怪，叫呼掷砾以吓人，入洞者毛发凛然，忧鬼魅之为害，或亦山灵不欲精华尽出于人间也。他若亚婆坑在峡北，从第一条坑而入，黄坑在峡南，从龙华寺后而入，石皆有眼，而色紫质粗。梅花坑在峡口东，从沙步典水村而入，石亦多眼。眼大而晕重，不甚分明，质青亦粗，则山灵之所不甚吝惜者也。当宋时，水岩未开，皆于七星岩北将军岭之下，名为将军坑者取石。其石色黑无眼，质亦粗，至今黄冈砚估尚取之。然诸坑石皆易取，惟水岩积水渊渟，非具大力者不能取。取必于冬始，于春终。天寒江落，峡水浅，乃可列炬而入，杓泉而出，金钱之费虽不赀，然得佳石无几。盖天地之精华有尽，一卷之多，与蛟螭争于水府，崖壁一坼，性命齐捐。噫嘻，可不畏哉。大抵佳石之得，良有命焉，不可以人力强求。予少颇畜砚，以熊制府所开石为最，次则某藩王所开石，今时石皆不如昔，盖端溪精华亦已尽矣。尝从友人得一砚，名之曰大璞，有《乞砚行》，颇能形容其美。辞云："羚羊峡东惟端溪，水岩之口临江低。石师匍匐下绝磴，中穿四洞先东西。使君最嗜紫云片，脚踏青天割为砚。青花细细似微尘，蕉叶白中时隐见。空濛雨气成黄龙，欲散不散浮水面。猪肝淡紫方新鲜，带血千年色未变。中间火捺晕如钱，半壁阴沉望似烟。翡翠朱砂非一种，斑斑麻鹊点多圆。斯是水岩石中髓，水之精华结渊底。就中纯粹含乾德，纷纷脂玉惭肌理。入手温然暖若春，浮动心花兼意蕊。姑射冰凝总在神，昭仪膏滑那濡水。玉骨虽刚按似柔，生气周身无不靡。鸲鹆何须活眼多，云霞亦是空天滓。使君命匠细磨砻，中有三方最高美。其余浸润水盘中，水碧金膏尽糠秕。分我东洞一大脔，似方非方非石子。纵横六寸甚端厚，蕉叶青花相间起。前者两片琢未成，赠我已与琼瑶似。使君割爱本非常，不贪为宝吾难已。"而《大璞铭》云："水岩一角，天然大璞。自成圭璋，不用追琢。蕉叶白凝，火痕丹渥。文圣之纯，潜龙之确。水涌云蒸，书成不觉。一气氤氲，其元在朔。与我心华，殷勤浣濯。"

磨砚，先以水岩口之前亚婆井粗石磨之，次以灵山寺前细沙和粗石磨之，次以蚺蛇坑之石细磨之。又以飞鼠岩之石，细细磨之，然后上蜡，使颜色增润。或伪为佳眼其上，蜡以沃之，亦可观。予诗云："石工欺汝只纤毫，翡翠朱砂总未高。鸲鹆眼多堪抵鹊，梅花坑好可磨刀。"大抵石以纯粹无诸瑕疵，色如羊肝淡紫，生气蒸蒸者为上，眼非所贵。水岩率无眼，眼者石之筋络，亦石颣也。然石美亦不妨有眼，相传下岩旧坑卵石，色黑如漆，细润有眼，眼中有晕，或六七眼相连。扣之清越，研之无声，著墨不热无泡，良久微浸，若油艳发，此至庆历间已少。中岩在山半，名半边岩。其卵石紫嫩肝色，细润有眼，小如绿豆，有条纹或白或绿，扣之及研皆无声。外有黄膘包络，久用锋芒不退，宋时此坑取之亦竭矣。中岩新坑，石色淡紫，眼如鸲鹆，有晕。其嫩者扣之无甚声，磨墨有微声，久用锋芒退乏，此不及下岩远甚。上岩旧坑有青紫，新坑石皆灰色，紫而粗燥，眼如鸡眼大，扣之磨墨皆无声，有松板纹。久用光如镜面，比中岩又远不及。总之，水岩石佳者有穷，自宋至今，英华日消日削，金矿、银坑、砂窟且已告尽，而况于九渊神髓，美逾琼瑶者乎。比年斧斤不辍，山灵告哀，有力者负之而趋，无以自保。予尝为文以吊水岩，又有歌云："水岩之石水精子，带血羊肝纯作紫。火捺金钱朵朵圆，白凝蕉叶为肌理。年来岩底采无余，鬼斧神工多得髓。纷纷散入富豪家，什袭文绫与绛纱。未雨那知泉有本，长乾争见墨生花。绿尘半与图书积，安得松烟饱朝夕。真气徒含天一深，空光未有云霞迹。琉璃作匣枉称珍，终日随身讵有人。风雅纷葩思赋客。春秋羽翼忆经神。君今欲采圭璋质，尺寸微瑕皆勿失。天留淳朴与遗人，鬼瞰高明悲巨室。"

羚羊峡西北岸，有村曰黄冈，居民五百余家，以石为生，其琢紫石者半，白石、锦石者半。紫石以制砚，白石、锦石以作屏风、几、案、盘、盂诸物，岁售天下逾万金。性多狡黠，善以赝坑石惑人，每得重价，白石即西洋诸番亦来买取。盖黄冈衣食于石，自宋至今，享山岩之利数百年矣。予有黄冈诗云："村小当高峡，家家拥石林。琢磨儿女力，挥洒圣贤心。"又云："此地耕桑少，人人割紫云。双缣天际至，一片水坑分。"其南岸金渡村居民，则以龙须蒲席为生。

宋熙宁中，杜谘知端州，禁民毋得采石，而知州占断，人号为杜万石。周濂溪时提点广南东路刑狱，恶其夺民之利，因为起请，凡仕于州者买砚毋得过二枚，遂为著令。叶石洞云：宋贡砚，惟赐史官，故端砚重于天下，杜谘遂以蒙诟。夫有尤物，皆足厉民。正统后，采砚之使不至，人直砺视之，非惟上所好耶，善乎子罕之辞玉也。曰："惧丧吾宝。"嗟嗟。吾宝无丧多矣，而奚人之宝为。传称唐有韦承庆左迁高要尉，有馈紫砚者，置案上。岁余起辰州刺史，复以还之。包孝肃知端州秩满，有一砚投于羚羊峡口。马晞骥判肇庆府，有潜以奇砚献者。晞骥曰：此亦长物也，谢之。噫。若三公者，可谓无丧其宝者哉。

锦石

锦石，出高要峡，青质白章，多作云霞、山水、人物、虫鱼诸象，以为屏风几案，不让大理石，但质微脆耳。其纯白者产七星岩，名白端，为柱为础及几、案、盘、盂，皓然如雪，皆可爱。盖七星岩内外纯是白石，亦有白质青文，然望之苍黑如积铁，以岁久风雨剥蚀也。最白者妇女以之傅面，名为干粉，与惠州画眉石、始兴石墨，皆闺阁所需。

石笠

西樵有一巨石，形如笠，文敏公镌曰"霍子笠"。予补之以铭曰："吾之笠，石所成。吾戴之。云之轻。"又有一石状冠，予镌曰："屈子冠"。铭之曰："白云为衣，瀑布为带。复此石冠，徜徉天外。"

四石镜

四石镜，一在东莞青紫峰，朝霞则青，暮霞则紫。一在和平仙径，山色明则雨，暗则晴。一在澄迈白石岭，色白则晴，黑则雨。一在罗定八片岭，体芒圆大可数尺，其下一水横流，水映日，日映石镜而光生焉。譬之月然，受日之光以为光。

石船

高州潘仙坡有一石船，中圬，两端微起若荷华片，长八尺有半，广四尺。又有石篙一，在云炉洞，长二丈许，相传潘茂名真人遗物。予有《石船铭》云："至人餐石，以刚为柔。至人乘石，以沉为浮。风将气御，水以神游。芙蕖一瓣，泛泛如舟。虚无之滓，为尔长留。"

石的

会稽射的山，绝壁上有的，盖石的也，讹石为射也。英德弹子矶上有一孔，亦石的，的有重晕，然不能时玄时白。

石床

电白汤泉之上有石床，长二丈余，广七尺，镌"浴沂石"三字。行者浴汤泉毕，多卧其上。万历初，泉忽凉。今越八十余年，有客过之，以为阳郁为阴、热郁为寒也，因浚导之，三日后复温。

端溪砚石

侯官高兆固斋云："端州分野直星纪。"僧一行曰："天地两戒山河，与天之云汉始末。"谓星纪得云汉降气，为百川下流云。羚羊峡距郡东三十里，束三江之水。其山产石类瑊玏，唐宋以来，才人文士，采作砚材，苏文忠称为宝石，盖东西粤扶舆之脉蕴閟也。未至峡十里为大峣山，皆牛毛细皴，宛如画境。峡山青苍对峙，江流泓净，颇似严濑。峡石矿凡十一，北岸坑曰阿婆，曰白婆坟，其石质黯黝不鲜，佳者亦有火捺纹、蕉叶白，可乱水岩、朝天岩。惟青花中，黄星密洒如尘，眼大于螺，若人张目，湛湛无神，真赏家以此辨定。碧点长斜，似眼无瞳，每石一片，可得十二三点十数点者。梅花坑在峡外三水境中，峡将尽岸，南山坳有洞。书宋治平四年，差太监魏某重开，土人名曰岩仔坑。其石叩之声泠泠，久磨能滑，旁有冢，相传其时开凿中虚，崩闭数百十人，太监死焉，守土者葬其冠服于此。坑下度小山曰新坑，其石细润微青，蕉叶白亦青，西上越水润隔里，曰朝天岩。其石坚实，不能滑腻，火捺纹成结不运。若蜡炬着垩壁斜焰，及烧损几案处，蕉叶白色晦气黄，纯洁无痕者亦可贵。古塔岩其石比朝天岩，无火捺纹、蕉叶白。古塔岩后为屏风背，其石木如，譬猪肝曝于风日。宣德岩在屏风背下，去水岩二里许，其石仿佛水岩，今不可得。岩仔坑东有洞，广如屋，曰栖安洞，旧时开坑石工所栖之所。又东有小山圆阜，下为水坑，折上数十武，有万历二十八年，差督理珠池市舶内官监太监李凤，开坑封坑月日立石。洞临江口，小于圭窦，石工裸身，盘盛豨膏，燃火腰锤螺旋而进。入洞西转，有渊不测，先投以石，闻水声，急转西折，不则坠深渊矣。正洞容工一二十人，由正洞入西洞，西洞渐宽，东洞旧纳四人，二人运凿，二人仰卧，膝前置磁盘灯于胸以烛之，不能坐立捧。今容七锤，且十四人矣。三洞，正洞石上上，次东洞，西洞又次之，土人皆名曰老坑。石三层，上层近山沙，透漏如蠹蚀曰虫蛀，其质微逊中层，常有翡翠杂拉。中层火捺纹、蕉叶白，其绝品，东瓜穰、青花及眼生蕉叶白。下石工所名下层石也。又下，麻鹊斑纹成鱼冻，或如唾涎，亦有眼。眼中瞳含沙多脱去，此中石时有蔚蓝者，秀色可餐，不一见。下此底坂石云。中层、下层火捺纹，如朝霞蔚起，散若马尾。若刷丝萦绕，绚采熊熊，大当钱，有芒，曰金钱火捺，品上上。黫然黑色曰铁捺，如蚓曰凤涎，皆石疵。蕉叶白上下四旁，必有火捺纹掩映，旧坑皎洁比纨素，近坑白中杂出青花也。青花上品，若涧沚细藻，朱碧莹然，繻缕隐隐。又如鱼儿队行，青花明显如石花菜者，石工称为芊纹，品中中。三洞眼各异，正洞眼赤，圜如珊瑚鸟目，石嫩眼侵土气者若象牙，其瞳分明亦足赏，东洞眼碧，色数晕，对之奕奕射人，曰鸲鹆眼。圆正明媚者不易得，他洞偶一有之。西洞眼黑，圜瞳一黍如豉。三洞石，正洞下层第一，入手温润柔腻有生气，鲜洁茜丽，磨之与墨相亲，摩挲心动。东洞西侧深处曰飞鼠岩，其石有纹曰黄龙，斜亘石面，工指为瑕。正洞亦有黄龙纹，游扬如云气如薄罗，亦移人情。三洞俱水中，冬日引水尽乃可取，正洞北潭底水深不可引，时有鬼神。东洞径倾仄，水工列小童，长跪举杯勺扬水，水乃涸。以故开坑先引水阅月，费金钱至累千金。旧制把总一员，专辖守坑，律令盗坑石比窃盗论，其厉禁如此。永乐、宣德间开坑，未几俱罢去。崇祯末，蜀人熊文灿总督两广日，指挥苏万邦致石工于江西，缊火中夜开坑，不敢自日中也。丁亥后守禁罢，至今凡六开坑，工受官役日有程，不择肤理，凿伐坼裂，宋元明五百余年未闻也。大抵石理日剥，精华日尽，气韵颜色，不能一执成说，要以老坑具妍姿者为定。予至端州值开坑，所见三十年前石与今异，访之石工，其言殊别，征其说各护所偏。予既喜身亲古人未言之见闻，复重慨夫文明之璞，一旦割裂而出，天地真蕴，山川元气，渐至竭耗，不数十年，此山便成陵谷，无有问津之处。爰述于编，庶几后之君子观览宝藏，知此石实云汉之钟萃，三江五洲之荣卫，或可以小慰于真宰也。陈恭尹跋云：砚之用，发墨不损毫，二者尽之矣。不损毫常砚皆能之，唯发墨之妙，非亲试水岩不知也。他砚粗则锉墨，细则拒墨，水岩即不然，玉肌腻理，拊不留手，着水研墨，则油油然若与墨相恋不舍。墨愈坚者，其恋石也弥甚，以他砚并之。水之分数同，墨同，手同，而为研之数，水岩常少于他砚十之三四，每春夏间积雨时，墨竟日用之，则棱角软腐反张，唯水岩可免此病。骤以他砚易之，顷刻不胜其苦矣。砚糟之水，隆冬极寒，他砚常冰，而水岩独否。具此数妙，虽使椎朴无文，犹将拂拭用之，况其体质之美，千奇百变，不可殚穷，岂南离文明之德，独萃于端溪耶。固斋所考，剖析辨证，已无遗义。然近岁往往有一二所新出之石，气韵颜色，几足乱真，不深心识别，鲜不为所眩惑。亦有出自水岩，如固斋所云，精华日见，不能一执成说者。大均跋曰：予尝譔《石语》一篇，言端溪石颇详核。而以天地英华，日消月剥为恨。固斋客端州，尽得三洞之精蕴，辩晢毫芒，大泄神理，俾羚羊宝藏，一一肺肝如见，美恶精粗，莫逃渊鉴。自唐宋以来，罕有能言及此者，真端溪之幸也。固斋来值开坑，所见三十年前石与今异，其美亦不如昔，因慨夫文明之璞，一旦割裂无遗，天地真蕴，山川元气，渐至竭耗。不数十年，此两峡将成陵谷，将云汉之扶舆，三江之荣卫，无以复完，恐为斯地之灾眚。噫嘻，诚仁人君子之用心哉。予尝为文吊水岩，有曰：

"呜呼水岩，有此宝藏。斧斤自戕，精灵日丧。尺寸之肤，云情水状。

气含九渊，无以自养。日燠月寒，昼夜摩荡。似刚似柔，面粹背盎。

白叶青花，琼瑶不让。大璞难完，经营巧匠。天地大文，惟人酝酿。

岂在一卷，光华可仗。水坑虽美，于宝无当。作者之圣，不以为尚。

述者之明，不以相贶。嗟尔三洞，有消无长。山腹穹然，穿穴相向。

无石可触，云不能上。发育无功，厉生腑脏。负之而趋，岩岩大创。

有力之人，肩项相望。山灵自灾，敢云无妄。曷不崩颓，沦于沆漭。

卷彼牂江，以自深广。"

洗头盘

永安苦竹泒梅花岩畔，有一石坎，名仙女洗头盘。相传女子就盘沐发，能使发鬒美而长。大均尝镌其下云："安得仙人九节杖，拄到玉女洗头盘。"

《广东新语》　清·屈大均








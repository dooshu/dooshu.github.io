○谢赐光宅坊宅表

臣某言：中使某至，奉宣圣旨，知臣无宅，以光宅坊去内最近，赐臣宅一区。宠渥特临，喜惧交集，臣某中谢。臣自惟固陋，谬忝，恩私，陛下收其琐材，擢以密职。司言北阙，已挥翰於紫垣；秩礼南宫，复票彡缨於丹地。故得回翔三省，出入九重。此皆禀自宸衷，不因人誉。毛之内，曾未报於生成；雨露之恩，猥有加於疵贱。顷以寓居失火，事忽闻天，（阙三字）慈亲垂恤问。环堵之业，虽有愧於鲁经；赐宅之仁，遂承荣於汉诏。况王人启户，大厦当衢，顾蝼蚁而知惭，迎燕雀而相贺。古制，宫阙近地，公卿不居，惟信臣密戚，时闻诏赐，所谓北阙甲第者，盖由远近差之。今宅在庙图，地近丹禁，朝天不远於咫尺，捧日如奋於云霁。仰惟明主之恩，实私微臣之幸，衔恩抚已，尤怀战。誓当竭心尽节，镂骨刻肌，岂捉足而获安，誓捐躯以为报。


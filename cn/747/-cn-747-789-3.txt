○答知已书（一作谢旧恩书）

蜕尝感近世知已隳离，交道沈废，不忍终日疚之於心，思出其门闾，上谒於公卿。水行吴楚之城，陆走商周之甸。旁听天下，岁晚而归，卒无所遇。是十六国之故墟，四渎之隅落，未足为大也，卒不能副蜕也区区之望，况有一言解相印，一见爵上卿者乎？斯不无人，晚乃遇之。不自绍介之口，不因媒属之势。缨绥车佩，下入蓬蒿，一言而胶附不离，有忧其终始出处之事者。况蜕之遇执事於南康也，其来六月而馀，无不得日奉论议。欲变阴谷为生植之地，起死人为奔走之夫。返覆逾时，将止复动。虽人有昆弟亲戚之爱，哭其死，忧其病，荣其达，则或过於执事之心。至於诱掖殷勤，不遽以违命见绝者，则昆弟亲戚相强，一不相从，则终身不复意之。蜕前日来求人为知己交道之心，一旦得遇昆弟亲戚之爱，又自思之，而夫人之身，宜如何以报谢。将报谢，复与执事何所补哉？然有意益厚违命固难者，则不敢书，具式托之於韩繁秀才。风雪满砚，不获多书。


晁说之　再和班字三首

丈人在何许，箕外颍中间。

明映波心月，清余雨面山。

短衣非旧甯，陋巷是今颜。

不解湟州去，平超十八班。

晁说之

晁说之　再和班字三首

公来前有约，更望少微闲。

烂醉新醅酒，能忘旧隐山。

琼瑶虽并质，尘土会雕颜。

永夜陶陶语，令人愧尹班。

晁说之

晁说之　再和班字三首

高躅人难解，当求古哲闲。

韩康多在市，陶令懒游山。

念我可憎面，无兄得解颜。

公乎来早晚，荆坐要须班。

晁说之


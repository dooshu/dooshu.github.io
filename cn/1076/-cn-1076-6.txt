卷六

<史部,诏令奏议类,奏议之属,历代名臣奏议>

钦定四库全书

历代名臣奏议卷六

明　杨士奇等　撰

圣学

鲁哀公问子夏曰必学而後可以安国保民乎子夏曰不学而能安国保民者未尝闻也哀公曰然则五帝有师乎子夏曰有臣闻黄帝学乎大真颛顼学乎緑图帝喾学乎赤松子尧学乎尹夀舜学乎务成跗禹学乎西王国汤学乎威子伯文王学乎铰时子斯武王学乎郭叔周公学乎太公仲尼学乎老聃此十一圣人未遭此师则功业不着乎天下名号不传乎千世诗曰不愆不忘率由旧章此之谓也夫不学不明古道而能安国家者未之有也

晋平公问於师旷曰吾年七十欲学恐巳暮矣师旷曰何不炳烛乎平公曰安有为人臣而戏其君乎师旷曰盲臣安敢戏其君乎臣闻之少而好学如日出之阳壮而好学如日中之光老而好学如炳烛之明炳烛之明孰与昧行乎平公曰善哉

东汉和帝富於春秋侍中窦宪自以外戚之重欲令少主颇涉经学上疏皇太后曰礼记曰天下之命垂於天子天子之善成乎所习习与智长则切而不勤化与心成则中道若性昔成王幼小越在襁褓周公在前史佚在後太公在左召公在右中立听朝四圣维之是以虑无遗计举无过事孝昭皇帝八岁即位大臣辅政亦选明儒韦贤蔡义夏侯胜等入授於前平成圣德近建初元年张酺魏应召训亦讲禁中臣伏惟皇帝陛下躬天然之姿宜渐教学而独对左右小臣未闻典义昔五更桓荣亲为帝师子郁结髪崇尚继传父业故再以校尉入授先帝父子给事禁省更历四世今白首好礼经行?备又宗正刘方宗室之表善为诗经先帝所褒宜令郁方并入教授以崇本朝光示大化由是郁迁长乐少府复入侍讲

永元十一年中散大夫鲁丕上疏曰臣以愚顽显备大位犬马气衰猥得进见论难於前无所甄明衣服之赐诚为优过臣闻说经者传先师之言非从已出不得相让相让则道不明若规矩权衡之不可枉也难者必明其?说者务立其义浮华无用之言不陈於前故精思不劳而道术愈章法异者各令自说师法博观其义览诗人之旨意察雅颂之终始明舜禹臯陶之相戒显周公箕子之所陈观乎人文化成天下陛下既广纳謇謇以开四聦无令刍荛以言得罪既显岩宂以求仁贤无使幽远独有遗失

十五年邓太后临朝尚书郎樊凖上疏曰臣闻贾谊有言人君不可以不学故虽大舜圣德孳孳为善成王贤主崇明师傅及光武皇帝受命中兴羣雄崩扰旌旗乱野东西诛战不遑啓处然犹投戈讲艺息马论道至孝明皇帝兼天地之姿用日月之明庶政万机无不简心而垂情古典游意经艺每享射礼毕正坐自讲诸儒并听四方欣欣虽阙里之化矍相之事诚不足言【孔子阙里人也礼记云孔子射於矍相之圃盖观者如堵墙也】又多徵名儒以充礼官如沛国赵孝琅邪承宫等或安车结驷告归乡里或丰衣博带从见宗庙其余以经术见优者布在廊庙故朝多皤皤之良华首之老【皤皤白首皃也音步河反书曰皤皤良士华首谓白首也】每讌会则论难衎衎共求政化详览羣言响如振玉朝者进而思政罢者退而备问小大随化雍雍可嘉期门羽林介胄之士悉通孝经博士议郎一人开门徒衆百数【开门谓开一家之说】化自圣躬流及蛮荒匈奴遣伊秩訾王大车且渠来入就学八方肃清上下无事是以议者每称盛时咸言永平今学者盖少远方尤甚博士倚席不讲儒者竞论浮丽忘謇謇之忠习諓諓之辞【諓諓谄言也音践前书曰昔秦穆公说諓諓之言也】文史则去法律而学诋欺鋭锥刀之锋断刑辟之重德陋俗薄以致苛刻昔孝文窦后性好黄老而清净之化流景武之间臣愚以为宜下明诏博求幽隐发扬岩宂宠进儒雅有如孝宫者徵诣公车以俟圣上讲习之期公卿各举明经及旧儒子孙进其爵位使缵其业复召郡国书佐使读律令如此则延颈者日有所见倾耳者月有所闻伏愿陛下推述先帝进业之道

魏高贵乡公正元元年司马师上书曰荆山之璞虽美不琢不成其宝顔冉之才虽茂不学不弘其量仲尼有云予非生而知之者好古敏以求之者也仰观黄轩五代之主莫不有所禀则颛顼受学於緑图高辛问道於栢招逮至周成旦望作辅故能离经辩志安道乐业夫然故君道明於上兆庶顺於下刑措之隆实由於此宜遵先王下问之义使讲诵之业屡闻於听典谟之言日陈於侧也

甘露元年四月丙辰帝幸太学问诸儒曰圣人幽赞神明仰观俯察始作八卦後圣重之为六十四立爻以极数凡斯大义罔有不备而夏有连山殷有归藏周曰周易易之书其故何也易博士淳于俊对曰包羲因燧皇之图而制八卦神农演之为六十四黄帝尧舜通其变三代随时质文各繇其事故易者变易也名曰连山似山出内气连天地也归藏者万事莫不归藏於其中也帝又曰若使包羲因燧皇而作易孔子何以不云燧人氏殁包羲氏作乎俊不能荅帝又问曰孔子作彖象郑玄作注虽圣贤不同其所释经义一也今彖象不与经文相连而注连之何也俊对曰郑玄合彖象於注者欲使学者寻省易了也帝曰若郑玄合之於学诚便则孔子曷为不合以了学者乎俊对曰孔子恐其与文王相乱是以不合此圣人以不合为谦帝曰若圣人以不合为谦则郑玄何独不谦邪俊对曰古义弘深圣问奥远非臣所能详尽帝又问曰系辞云黄帝尧舜垂衣裳而天下治此包羲神农之世为无衣裳但圣人化天下何殊异尓邪俊对曰三皇之时人寡而禽兽衆故取其羽皮而天下用足及至黄帝人衆而禽兽寡是以作为衣裳以济时变也帝又问乾为天而复为金为玉为老马与细物并邪俊对曰圣人取象或远或近近取诸物远则天地讲易毕复命讲尚书帝问曰郑玄云稽古同天言尧同於天也王肃云尧顺考古道而行之二义不同何者为是博士庾峻对曰先儒所执各有乖异臣不足以定之然洪范称三人占从二人之言贾马及肃皆以为顺考古道以洪范言之肃义为长帝曰仲尼言唯天为大唯尧则之尧之大美在乎则天顺考古道非其至也今发篇开义以明圣德而舍其大美称其细岂作者之意邪峻对曰臣奉遵师说未喻大义至於折中裁之圣思次及四岳举鲧帝又曰夫大人者与天地合其德与日月合其明思无不周明无不照今王肃云尧意不能明鲧是以试用如此圣人之明有所未尽邪峻对曰惟圣人之弘犹有所未尽故禹曰知人则哲惟帝难之然卒能改授圣贤缉熙庶绩亦所以成圣也帝曰夫有始有卒其唯圣人若不能始何以为圣其言惟帝难之然卒能改授盖谓知人圣人所难非不尽之言也经云知人则哲能官人若尧疑鲧试之九年官人失叙何得谓之圣哲峻对曰臣窃观经传圣人行事不能无失是以尧失之四凶周公失之二叔仲尼失之宰予帝曰尧之任鲧九载无成汨陈五行民用昏垫至於仲尼失之宰予言行之间轻重不同也至於周公管蔡之事亦尚书所载皆博士所当通也峻对曰此皆先贤所疑非臣寡见所能究论次及有鳏在下曰虞舜帝曰当尧之时洪水为害四凶在朝宜速登贤圣济斯民之时也舜年在既立圣德光明而久不进用何也峻对曰尧咨嗟求贤欲逊已位岳曰否德忝帝位尧复使岳扬举侧陋然後荐舜舜之本实由於尧此圣人欲尽衆心也帝曰尧既闻舜而不登用又时忠臣亦不进达乃使岳扬仄陋而後荐举非急於用圣恤民之谓也对曰非臣愚见所能逮及於是复命讲礼记帝问曰太上立德其次务施报为治何由而教化各异皆修何政而能致於立德施而不报乎博士马照对曰太上立德谓三皇五帝之时以德化民其次报施谓三王之世以礼为治也帝曰二者教化薄厚不同将主有优劣邪时使之然乎照对曰诚由时有朴文故化有薄厚也

时上赐宴羣臣於太极东堂与侍中荀顗尚书崔赞袁亮锺毓给事中中书令虞松等并讲述礼典遂言帝王优劣之差帝慕夏少康因问顗等曰有夏既衰后相殆灭少康收集夏衆复禹之绩高祖拔起陇亩驱帅豪隽芟夷秦项包举宇内斯二王可谓殊才异略命世大贤者也考其功德谁宜为先顗等对曰夫天下重器王者天授圣德应期然後能受命创业至於阶缘前绪兴复旧绩造之与因难易不同少康功德虽美犹为中兴之君与世祖同流可也至如高祖臣等以为优帝曰自古帝王功德言行互有高下未必创业者皆优绍继者咸劣也汤武高祖虽俱受命圣贤之分所觉县殊少康殷宗中兴之美夏啓周成守文之盛论德校实方诸汉祖吾见其优未闻其劣頋所遇之时殊故所名之功异耳少康生於灭亡之後降於诸侯之隶崎岖逃难仅以身免能布其德而兆其谋卒灭过戈克复禹绩祀夏配天不失旧物非至德弘仁岂济斯勲汉祖因土崩之势仗一时之权专任智力以成功业行事动静多违圣检为人子则数危其亲为人君则囚系贤相为人父则不能卫子身没之後社稷几倾若与少康易地而处或未能复大禹之绩也推此言之宜高夏康而下汉祖矣诸卿具论详之翌日丁巳讲业既毕顗亮等议曰三代建国列土而治当其衰弊无土崩之势可怀以德难屈以力逮至战国强弱相兼去道德而任智力故秦之弊可以力争少康布德仁者之英也高祖任力智者之隽也仁智不同二帝殊矣诗书述殷中宗高宗皆列大雅少康功美过於二宗其为大雅明矣少康为优宜如诏旨赞毓松等议曰少康虽积德累仁然上承大禹遗泽余庆内有虞仍之援外有靡艾之助寒浞谗慝不德于民浇豷无亲内外弃之以此有国盖亦有所因至於汉祖起自布衣率乌合之衆以成帝者之业论德则少康优课功则高祖多语资则少康易校时则高祖难帝曰诸卿论少康因资高祖创造诚有之矣然未知三代之世任德济勲如彼之难秦项之际任力成功如此之易且太上立德其次立功汉祖功高未若少康盛德之茂也且夫仁者必有勇诛暴必用武少康武烈之威岂必降於汉祖哉但夏书沦亡旧文残阙故勲美阙而罔载惟有伍员粗述大略其言复禹之绩不失旧物祖述圣业旧章不愆自非大雅兼才孰能与於此向令坟典具存行事详俻亦岂有异同之论哉於是羣臣咸悦服中书令松进曰少康之事去世久远其文昧如是以自古及今议论之士莫有言者德美隐而不宣陛下既垂心远鉴考详古昔又发德音赞明少康之美使显於千载之上宜録以成篇永垂于後帝曰吾学不博所闻浅狭惧於所谛未获其宜纵有可采亿则屡中又不足贵无乃致笑後贤彰吾闇昧乎於是侍郎锺会退论次焉

唐太宗尝谓中书令岑文本曰夫人虽禀定性必须博学以成其道亦犹蜃性含水待月光而水垂木性怀火待燧动而焰发人性含灵待学成而为美是以苏秦刺股董生垂帷不勤道艺则其名不立文本曰夫人性相近情则迁移必须以学饰情以成其性礼云玉不琢不成器人不学不知道所以古人勤於学问谓之懿德太宗又谓房玄龄曰为人大须学问朕往为羣凶未定东西征讨躬亲戎事不暇读书比来四海安静身处殿堂不能自执书卷使人读而听之君臣父子政教之道具在书内古人云不学面墙莅事惟烦不徒言也却思少小时行事大觉非也太宗又诏羣下曰朕比寻讨经史明王圣帝曷尝无师傅哉前所进令遂不覩三师之位意将未可何以然黄帝学大颠颛顼学緑图尧学尹寿舜学务成跗禹学西王国汤学威子伯文王学子斯武王学郭叔前代圣王未遭此师则功业不着乎天下名誉不传乎载籍况朕接百王之末智不同圣人其无师傅安可以临兆民者哉诗不云乎不愆不忘率由旧章夫不学则不能明古道而能政致太平者未之有也可即着令置三师之位

唐高宗显庆元年立子弘为皇太子受春秋左氏於率更令郭瑜至楚世子商臣弑其君喟而废卷曰圣人垂训何书此邪瑜曰孔子作春秋善恶必书褒善以劝贬恶以诫故商臣之罪虽千载犹不得灭弘曰然所不忍闻愿读他书瑜拜曰里名胜母曾子不入殿下睿孝天资黜凶悖之迹不存视听臣闻安上治民莫善於礼故孔子称不学礼无以立请改受礼太子曰善

穆宗尝坐延英与门下侍郎弘文馆大学士郑覃论诗工否覃曰孔子所删三百篇是巳其非雅正者乌足为天子道哉夫风大小雅皆下刺上之变非上化下为之故王者采诗以考风俗得失若陈後主隋炀帝特能诗之章解而不知王术故卒归於乱章什諓諓愿陛下不取也帝每言顺宗事不详实史臣韩愈岂当时屈人邪昔汉司马迁与任安书辞多怨怼故武帝本纪多失实覃曰武帝中年大发兵事边生人耗瘁府库殚竭迁所述非过言李石曰覃所陈因武帝以谏欲陛下终究盛德帝曰诚然靡不有初鲜克有终覃曰陛下乐观书然要义不过一二陛下所道是矣宜寝馈以之

穆宗尝问朕欲学经与史何先刑部侍郎薛放曰六经者圣人之言孔子所发明天人之极也史记道成败得失亦足以鉴然谬於是非非六经比穆宗曰吾闻学者白首不能通一经安得其要乎对曰论语六经之菁华也孝经人伦之本也汉时论语首立於学官光武令虎贲士皆习孝经元宗亲为注训盖人知孝慈则气感和乐也穆宗曰圣人以孝为至德要道信然

宋仁宗庆历四年赵师民上劝讲箴曰若帝之元於稽古先将以其道格于皇天格天如何谨徽旧典惟圣时宪乃克尽善在帝宅中亮章温雅将以其文化成天下化成如何顺考正道席上之珎兹惟国宝天下有帝体元剏制非先圣之旧章不足以秉同文而执司契日中为市以熭四方非先圣之遗法不足以举大义而正国常帝度其身郁郁乎文彰礼施乐以副皇坟帝出其言穆穆厥声含仁吐义式谐羣情自天降祥我民既康不观于经惧先猷之寖忘四夷效命有严誓令不观于经虑大功之未定无以方隅之多事而谓经籍之宜息虞舜征苖诞敷文德无谓宸居之至尊而忽右文之为贵西伯造周天经地纬无以陈久之可替乃谓迂阔而难行先哲之言虽无老成无讥鄙生之窭陋而略愚儒之浅昧先师之谈不以人废无以世治之或殊而谓陈言之可侮商弼之谏事不师古无玩岁月之其除而谓寸隂之巳速周王之戒惟日不足有以见世主之御图或万机纷然不酌于古道则风化有时而弗宣有以见人君之居极或百度差忒不断於古义则权制有时而弗克昔令王之经世必去害而称利明主观其书可以効财成于万事昔贤臣之事君有谋猷而必陈明主观其书可以示轨度于羣伦正朝之上法宫之中非赞襄雅奥不足以兴嗜欲于清躬神丽之游光明之处非啓廸深厚不足以立正事於古语是故可以上文可以立武可以奉天地可以为宗主匪止玩其辞而释其诂可以观道可以行仁可以对万物可以临兆人不止明其旧而知其新靖恭乙夜緫览羣书夫圣人之至德何以加诸从容晏朝紬绎微旨非天下之至精孰能与此臣初闻始元之间儒风寖还待问之臣赐以清闲臣伏观永平之烈经术未缺羣儒议前称制以决桑乾之后来自幽陵束髪右袵斯文有承金陵之君越于夷裔虽则讲习其文巳弊李唐之兴贤君挺生贞观初治开元既平东壁羣山儒风墨卿侍从之臣官有佳名在我太祖神武披攘亲驾辟雍真儒有光有赫太宗文武并运经臣师师以承帝问於穆真皇讲求多艺以其人文发为盛际陛下即位纂承天禄肇开贤扃以延儒服西临迩英北啓延义曕仰皇明弥纶圣智成天下之务昔游焉而穆清陈天下之谟顷於兹而讲肄帝坐甚明天章不秘愿以议道愿以出治下臣执经敢告中侍

师民又尝讲诗如彼泉流奏曰水之初出喻王政之发顺行则通通故清洁逆乱则壅壅故浊败贤人用则王政通而世清平邪人进则王泽壅而世浊败幽王失道用邪黜正正不胜邪虽有善人不能为治亦将相牵而沦于污浊也帝曰水何以喻政对曰水者顺行而润下利万物故以喻政此于比兴义最大後讲论语问修文德曰文者经天纬地之緫称君人之道抚之以仁制之以义接之以礼讲之以信皆是帝曰然其所先者无若信也曰信者天下之大本仁义礼乐皆必由之此实至道之要复问钻燧改火曰古之圣王举动必顺天时所以四时变火随木色近世渐务苟简以为非治具而遂废之至其万事皆不如古又问子夏子张所言交道孰胜曰圣哲之道含覆广大与天地参善者有以进德恶者俾之改行子张之言为优他日读汉记问长安城衆莫能知共推师民因陈自古都雍年世旧址所在若画诸掌帝悦曰何其所记如此

嘉佑五年右司谏赵拚上言曰臣窃以人主之御天下也其聪明必欲广聦明广则祸福之鉴远矣其尊威必欲重尊威重则上下之理明矣伏惟陛下承祖继宗体尧蹈舜睿圣仁厚固四海称颂之不暇何阙遗之有焉然臣备位谏垣朝虑夕思不敢循默者庶几有补於未至万分之一耳夫易之吉凶诗之美刺礼之污隆乐之治乱春秋之善恶以至史汉之书先代得失存亡无不纪述今经筵侍讲者讲吉不讲凶讲治不讲乱侍读者读得不读失读存不读亡臣愚以谓陛下非所以广聦明之义也伏望发德音命经筵臣僚临文讲诵无隐讳至於吉凶治乱得失存亡之所由兆尤宜详究铺陈之使祸福之鉴日闻宗庙社稷无穷之福也夫帝王文章天子翰墨真图书之秘宝实圣神之能事今夫辅弼左右之臣宦官近戚之家碑名挽词佛牓僧号或上求御制或仰觊宸翰咸出非望多遂其请臣愚以谓陛下非所以重尊威之道也伏望惜堂陛之崇秘奎壁之彩慎重命赐杜絶幸望上下之理从而益明朝廷中外莫大幸也二者惟陛下留神察焉臣无任激切纳忠待罪之至

仁宗时王拱辰为学士承旨帝於迩英阁置太玄经蓍草顾曰朕每阅此卿亦知其说乎拱辰具以对且曰愿陛下垂意六经旁采史策此不足学也

英宗即位天章阁待制知谏院兼侍读司马光上奏曰臣伏覩讲筵所告报依乾兴年故事讲论语读史记续奉圣旨直候来春臣闻傅说曰王人求多闻时惟建事学于古训乃有获又曰念终始典于学厥德修罔觉然则学者帝王之首务不可忽也况今陛下初临大宝所宜朝夕延访群臣讲求先王之至道览观前世之成败以辅益圣德缉熙大化不可但循近例以寒暑为辞如此使下情何以上通四方何以观望殆非所以广聦明宣令名也伏乞依前降圣旨择日开讲筵

治平元年光又奏曰臣伏覩讲筵所告报奉圣旨令自九月初五日後逐日开讲筵至重阳节住讲候将来开春别选日开讲筵臣窃以国家本设经筵欲以发明道谊禆益圣德先帝时无事常开讲筵近岁因圣体不安遂於端午及冬至以後盛暑盛寒之时权罢数月今陛下始初清明方宜锐精学问之时而五日开讲八日巳罢臣恐议者以为陛下非有意於求道但欲循故事备外饰而已群臣非有意於明道但欲塞职业求锡赉而已若果如此臣窃为朝廷羞之且陛下近增置诸宫教授仍下诏戒勖宗室使之向学傥陛下不以身先之则宗室安肯奉诏哉臣愚以为陛下若别有所为未暇开讲则且俟他时亦未为晚若既开讲筵则恐数日之间未宜遽罢

光又奏曰臣伏覩经筵所讲说论语将毕窃以尚书者二帝三王嘉言要道尽在其中为政之成规稽古之先务也陛下新承大统留意万机欲求楷模莫盛於此臣不胜区区欲望陛下更以圣意裁酌将来论语既毕令讲说尚书

二年光又上乞经筵访问疏曰臣以驽朽得侍劝讲窃见陛下天性好学孜孜不倦然於经席之中未尝发言有所询问臣愚意陛下欲护群臣之短恐於应对之际仓猝失据不能开陈稠人之中受其愧怍此诚圣心仁恕之极群臣捐躯无以报塞然臣闻易曰君子学以聚之问以辨之论语曰疑思问中庸曰有弗问问之弗知弗措也有弗辨辨之弗明弗措也以此言之学非问辨无由发明今陛下若皆默而识之不加询访虽为臣等踈浅之幸窃恐无以宣畅经旨禆助圣性伏望陛下自今讲筵或有臣等讲解未尽之处乞赐诘问或虑一时记忆不能详备者许令退归讨论次日别具劄子敷奏庶几可以辅稽古之志成日新之益

治平间起居注韩维上言曰臣幸得以史官侍左右记言动窃见每开迩英阁召近臣讲读经史陛下未尝一发德音有所询问遂使执经者不得极其说秉笔者无所载其美巳事而退莫不俛默有不自得之意臣窃惑之臣闻傅说有言王人求多闻惟以建事事不师古以克永世匪说攸闻盖治天下者必先於建事欲建事者莫重於师古欲师古者莫急於求多闻然则今之所谓讲筵者陛下之所以求多闻也尧舜圣帝必先稽古三代令王皆有师傅之官坐论道义尔後德薄不能如古然至於欲治之主亦莫不以此为急汉高祖初得天下感陆贾之言知不可以马上治之每奏新语篇篇称善光武数引公卿郎将讲论经理夜分乃寐唐太宗命学士杜如晦等十八人更直阁下降以温顔与之讨论经义此数君者岂乐勤苦而徇虚名哉诚以治天下之要莫不出此故功业隆於当时声名流於後世非其幸也其道以致之也朝廷自宰相以及羣司率以职事进退所言皆目前常务而又廹景晷不得详尽其理迩英阁者陛下燕闲之所也侍於侧者皆献纳论思之臣陈於前者非圣人之经则历代之史也御燕闲则可以留漏刻之永对侍臣则可以极咨访之博论经史则可以穷仁义之道究祸败之原起而行之则上可以为尧舜三代之君下犹不失为汉高光武唐太宗也然非从容降接则无以尽臣下之情非往复研究则无以见圣人之奥非力而行之则不足以追前古之治陛下於此三者似未尽之此臣所以不得不惑也至於群臣亦皆惑之议者以为陛下向在亮隂惟于咨决政事有不得已而言耳其余可得而略也今礼制终毕臣下倾耳以听玉音语曰时然後言陛下之言此其时也臣虽不敏请秉笔以竢干冒天威臣无任惶惧战栗恳激之至

张方平上言曰荀子曰圣王有百吾孰法焉欲观圣王之迹则於其粲然者矣禹汤有传政而不若周之政也非无善政也久故也传者久则论略近则论详当今之世而君必谈尧舜臣必称禹稷是迂儒拘生之论非适时济用者也伏以唐氏有天下三百年其间治乱得失详矣朝廷立国之纪典刑制度因於唐者也故观今之政唐氏最近臣以不敏忝职谏司思有以荐乙夜之亲程广观文之典学欲乞今後节略唐书纪传中事迹令可施行有益治道者间録一两条上进伏乞万机之暇特赐开览善者可以为准的恶者可以为鉴戒兹亦贾谊晁错借秦以喻汉事之意也

神宗初诏侍臣讲读监察御史唐淑问言王者之学不必分章句饰文辞稽古圣人治天下之道历代致兴亡之由延登正人博访世务以求合先王则天下幸甚熙寜元年右正言供谏职孙觉论人主有高世之资求治之意在成之以学上奏曰臣闻人主患无高世之资有有其资而无求治之意有有其意而无好学之实三者之备而治效不成者未之有也然此三者常若不可以兼备何也聦明睿智博达而疏通者高世之资也然或矜其才以天下之万事为不足为若此者必无成蚤朝晏罢选用群臣孜孜而不懈者求治之意也然或蔽於一曲而不见圣人之全因陋就寡而不本先王之意若此者虽安易危虽强易弱可以偷安於一时而不可传之後世人主欲无此患其惟学乎夫学非?好而审问谨思而力行则不足以览道德之粹精极性命之微妙人主之学苟不深造於道德性命之际则无以应万务之变知羣下之情以尧舜之圣而称之曰若稽古夫古者人主之所当若又当稽也以孔子之圣而孟子称之曰学不厌诲不倦夫已诲人矣然犹不忘於学学可以巳耶陛下以高世之资求治甚力好学而不倦可谓不世出之主矣然臣独以为未者窃观朝廷之政未尽得先王之意而先後之序未尽合圣人之道也臣非以谓朝廷无贤臣左右无端士顾恐陛下於学问之道未能极高明而道中庸政事之间未能先本务而後末业也陛下幸听臣言以听政之暇特召两府大臣或从官之中素所亲倚者虚心克巳问以上躬之所不逮时政之所过差使之具以条对必有能言之者矣陛下增益其所未至勉强其所不能救其所偏解其所蔽则臣将见陛下之治度越汉唐而比隆於三代矣

二年监察御史里行程颢上疏曰臣伏谓君道之大在乎稽古正学明善恶之归辨忠邪之分晓然趋道之正故在乎君志先定君志定而天下之治成矣所谓定志者一心诚意择善而固执之也夫义理不先尽则多听而易惑志意不先定则守善而或移惟在以圣人之训为必当从先王之治为必可法不为後世駮杂之政所牵制【一作滞】不为流俗因循之论所迁惑自知极於明信道极於笃任贤勿贰去邪勿疑必期致世如三代之隆而後已也然天下之事患常生於忽微而志亦戒乎渐习是故古之人君虽出入从容闲燕必有诵训箴谏之臣左右前後无非正人所以成其德业伏愿陛下礼命老成贤儒不必劳以职事俾日亲便座讲论道义以辅养圣德又择天下贤俊使得陪侍法从朝夕延见开陈善道讲磨治体以广闻听如是则圣智益明王猷允塞矣今四海靡靡日入偷薄末俗哓哓无复廉耻盖亦朝廷尊德乐道【一作义】之风未孚而笃诚忠厚之教尚鬰也惟陛下稽圣人之训法先王之治一【一作正】心诚意体乾刚健而力行之则天下幸甚

知明州陈襄被召修起居注进诚明说曰臣窃以帝王之德莫大於务学学莫大於根诚明之信而蹈乎中庸之德也生而不动之谓诚知而有为之谓明正而不邪之谓中故诚者立善之本也明者致道之用也中庸者常德之守也三者立天下之能事毕矣圣人者先得乎诚者也因诚而後明必资乎学全尽以居之神固以行之酬酢万物而无失於曲当此之谓诚则明矣贤人者思诚也因明而後诚者必择乎善所谓善者可欲之谓也性也正而公者也所谓恶者有所不可为之谓也情伪者也邪而私者也存其所谓正而公者而去其所谓邪而私者此之谓择善矣精一以守之中正以养之持循戒惧於不闻不覩之际此之谓慎独而固执之矣久而不息则形形而不息则明明而不息则动动而不巳则化化而不已则神高明博厚而配乎天地此之谓明则诚矣子思曰溥博渊泉而时出之溥博如天渊泉如渊言其诚之笃也诚之者笃则其为之者至是以其政不肃而行其教不言而谕其事不劳而成举而措之天下之民无不从服而不知为之者故曰凡为天下国家有九经所以行之者一此之谓也是之谓诚明之学伏望留神圣览

通判越州曾巩上言曰准御史台告报臣寮朝辞日具转对臣愚浅薄恐言不足采然臣切观唐太宗即位之初延羣臣与图天下之事而能绌封伦用魏郑公之说所以成贞观之治周世宗初即位亦延羣臣使陈当世之务而能知王朴之可用故显德之政亦独能变五代之因循夫当衆说之驰骋而以独见之言陈未形之得失此听者之所难也然二君能辨之於羣衆之中而用之以收一时之效此後世之士所以常感知言之少而颂二君之明也今陛下始承天序亦诏羣臣使以次对然且将岁余未闻取一人得一言岂当世固乏人不足以当陛下之意与抑所以延问者特用累世之故事而不必求其实欤臣愚窃计殆进言者未有以当陛下之意也陛下明智大略固将比迹於唐虞三代之盛如太宗世宗之所至恐不足以望陛下故臣之所言亦不敢效二臣之卑近伏惟陛下超然独观於世俗之表详思臣言而择其中则二君之明岂足道於後世而士之怀抱忠义者岂复感知言之少乎臣所言如左臣伏以陛下恭俭慈仁有能承祖宗之德聦明睿智有能任天下之材即位以来早朝晏罢广问兼听有更制变俗比迹唐虞之志此非羣臣之所能及也然而所遇之时在天则有日食星变之异在地则有震动?裂水泉涌溢之灾在人则有饥馑流亡讹言相惊之患三者皆非常之变也及从而察今之天下则风俗日以薄恶纪纲日以?坏百司庶务一切文具而已内外之任则不足於人材公私之计则不足於食货近则不能不以盗贼为虑远则不能不以夷狄为忧海内智谋之士常恐天下之势不得以久安也以陛下之明而所遇之时如此陛下有更制变俗比迹唐虞之志则亦在正其本而已矣易曰正其本万事理臣以谓正其本者在陛下得之於心而已臣观洪范所以和同天人之际使之无间而要其所以为始者思也大学所以诚意正心修身治其国家天下而要其所以为始者致其知也故臣以谓正其本者在得之於心而已得之於心者其术非他学焉而已矣此致其知所以为大学之道也古之圣人舜禹成汤文武未有不由学而成而傅说周公之辅其君未尝不勉之以学故孟子以谓学焉而後有为则汤以王齐桓公以霸皆不劳而能也盖学所以成人主之功德如此诚能磨砻长养至於有以自得则天下之事在於理者未有不能尽也能尽天下之理则天下之事物接於我者无以累其内天下之以言语接於我者无以蔽其外夫然则循理而已矣邪情之所不能入也从善而已矣邪说之所不能乱也如是而用之以持久资之以不息则积其小者必至於大积其微者必至於显古之人自可欲之善而充之至於不可知之神自十五之学而积之至於从心之不踰矩岂他道哉由是而已矣故曰念终始典于学又曰学然後知不足孔子亦曰吾学不厌盖如此者孔子之所不能巳也夫能使事物之接於我者不能累其内所以治内也言语之接於我者不能蔽其外所以应外也有以治内此所以成德化也有以应外此所以成法度也德化法度既成所以发育万物而和同天人之际也自周衰以来道术不明为人君者莫知学先王之道以明其心为人臣者莫知引其君以及先王之道也一切苟简溺於流俗末世之卑浅以先王之道为迂远而难遵人主虽有聦明敏达之质而无磨砻长养之具至於不能有以自得则天下之事在於理者有所不能尽也不能尽天下之理则天下之以事物接於我者足以累其内天下之以言语接於我者足以蔽其外夫然故欲循理而邪情足以害之欲从善而邪说足以乱之如是而用之以持久则愈甚无补行之以不息则不能见效其弊则至於邪情胜而正理灭邪说长而正论消天下之所以不治而有至於乱者以是而已矣比周衰以来人主之所以可传於後世者少也可传於後世者若汉之文帝宣帝唐之太宗皆可谓有美质矣由其学不能远而所知者陋故足以贤於近世之庸主矣若夫议唐虞三代之盛德则彼乌足以云乎由其如此故自周衰以来千有余年天下之言理者亦皆卑近浅陋以趋世主之所便而言先王之道者皆绌而不省故以孔子之圣孟子之贤而犹不遇也今去孔孟之时又远矣臣之所言乃周衰以来千有余年所谓迂远而难遵者也然臣敢献之於陛下者臣观先王之所已试其言最近而非远其用最要而非迂故不敢不以告者此臣所以事陛下区区之志也伏惟陛下有自然之圣质而渐渍於道义之日又不为不久然臣以陛下有更制变俗比迹唐虞之志则在得之於心得之於心则在学焉而已者臣愚以谓陛下宜观洪范大学之所陈知治道之所本不在於他观傅说周公之所戒知学者非明主之所宜巳也陛下有更制变俗比迹唐虞之志则当恳诚恻怛以讲明旧学而推广之务当於道德之体要不取乎口耳之小知不急乎朝夕之近效复之熟之使圣心之所存从容於自得之地则万事之在於理者未有不能尽也能尽万事之理则内不累於天下之物外不累於天下之言然後明先王之道而行之邪情之所不能入也合天下之正论而用之邪说之所不能乱也如是而用之以持久资之以不息则虽细必钜虽微必显以陛下之聦明而充之以至於不可知之神以陛下之睿知而积之以至於从心之不踰矩夫岂远哉顾勉强如何耳夫然故内成德化外成法度以发育万物而和同天人之际甚易也若夫移风俗之薄恶振纲纪之?坏变百司庶务之文具厉天下之士使称其位理天下之财使赡其用近者使之亲附远者使之服从海内之势使之常安则惟陛下之所欲何求而不得何为而不成乎未有若是而福应不臻而变异不消者也如圣心之所存未及於此内未能无秋毫之累外未能无纎芥之蔽则臣恐欲法先王之政而智虑有所未审欲用天下之智谋材諝之士而议论有所未一於国家天下愈甚无补而风俗纪纲愈以衰坏也非独如此自古所以安危治乱之几未尝不出於此臣幸蒙降问言天下之细务而无益於得失之数者非臣所以事陛下区区之志也辄不自知其固陋而敢言国家之大体惟陛下审察而择其宜天下幸甚

元丰间巩知福州又上言曰伏以陛下聦明睿知天性自然可谓有不世出之姿自在藩邸入承顔色出奉朝请怡怡翼翼不自暇豫至恭极孝闻於天下及践大位内事两宫外严七庙仁被公族德刑闺门嫔御备官不淫於色音乐备数不溺於声食菲衣绨务遵节俭台卑囿小无所增饰近习无便嬖左右无私谒未尝出游幸未尝从畋渔其於忧悯元元勤劳庶政则念虑先於兆朕祗慎尽於纎芥昼而访问至於日昃夕而省览至於夜分每群臣进见接之礼笃而情通凡四方奏事莫不朝入而暮报虽大禹之勤于邦文王之不暇食无以加此其渊谋远略必中事几善训嘉谟可为世则者传闻下土虽仅得其一二已足以度越衆虑非可闚测可谓有君人之大德其高深闳远则悯自晚周秦汉以来世主不能独见於衆人之表其政治所出大抵踵袭卑陋因於世俗而已於是慨然以上追唐虞三代荒絶之迹修列先王法度之政为其任在已可谓有出於数千载之大志变革因循号令必信使海内观听莫不震动羣下遵职惟恐在後可谓有能行之效盖刻意尚行不差毫发缙绅之士有所不能及忧劳惕励无懈须臾又非羣臣之所能望可谓特起於三代之後非常之主也愚臣孤陋熙寜二年出通判越州因转对幸得论事敢?经之说以诚意正心修身治国家天下之道必本於学为献逮今有十一年始得望穆穆之清光敢别白前说而终之臣以谓陛下有不世出之资有君人之大德与出於数千载之大志又有能行之效特起於三代之後然顾以治国家天下之道必本於学为献於陛下何也盖古之圣人虽出乎其类拔乎其萃然至其成德莫不由学故尧舜性之也而见於传记则皆有师其史官识其行事则皆曰若稽古至於汤武身之也则汤学於伊尹武王学於太公见於诗礼孟子在商高宗得傅说为相其命说之辞曰予小子旧学于甘盘而傅说告之则曰学于古训乃有获又曰惟学逊志务时敏厥修乃来又曰惟斆学半念终始典于学盖高宗既巳学于甘盘矣及傅说相之乃更丁寜反复勉之以学其要归则以谓当终始常念于学明学盖不可一日而废也至於孔子之自叙则自十有五而志於学至于七十而从心所欲不踰矩夫以孔子之圣必志于学其学之渐每十年而一进至于七十矣其从心也盖不踰矩则傅说所称当终始常念于学者虽孔子之圣不能易也故扬子曰学之为王者事久矣尧舜禹汤文武汲汲仲尼皇皇其已久矣圣贤之笃於学至於如此者盖乐而不乱复而不厌者道也测之而益深穷之而益远者圣人之言也知不足与困者学也方其始也求之贵博畜之贵多及其得之则於言也在知其要於德也在知其奥能至於是矣则求之博畜之多者乃筌蹄而已所谓多闻则守之以约多见则守之以卓也如求之不博畜之不多则未有於言也能知其要未有於德也能知其奥所谓寡闻则无约寡见则无卓也子贡称孔子之学识其远者大者则於言也能知其要於德也能知其奥然後能当於孔子之所谓学也审能是则存於心者有以为主於内天下之事虽其变无穷而吾所以待之者其应无方古之大有为於天下者未有不出於此也尧舜汤武所以为盛德之至孔子所以从心而不踰矩或得其行者未得其所以行得其言者未得其所以言孟子之所谓圣而不可知之谓神在是而已矣陛下万几之余日引天下之士推原道德而讲明其意陈六艺载籍之文而紬绎其说博考深思无有解倦其折衷是非独见之明老师宿儒所不能到此臣之所闻也有不世出之资与君人之大德又有出於数千载之大志特起於三代之後此臣之所知也则陛下之学已可谓至矣然臣区区敢诵经之陈言以进於左右者诚将顺陛下之圣志采傅说始终典学之言观孔子少长进学之渐以陛下之明智知言之要知德之奥皆陛下之所素畜诚以陛下之乐道而继之以不倦以陛下之稽古而加之以不已使天性之睿智所造者益深所积者益厚日日新又日新其於自得之者非徒足以待万事无穷之变而应之以无方天下之人必将得陛下之行者不得其所以行得陛下之言者不得其所以言尧舜汤武所以为盛德之至孔子所以从心而不踰矩孟子所谓圣而不可知之谓神不在於陛下而孰在哉繇是歛五福之庆以大赉庶民享万年之休以永绥方夏德厚於天地名昭於日月惟圣意之所在而已臣愚不敏蒙恩赐对不敢毛举藂细之常务而於国家之体冒言其远且大者此臣所以爱君区区之分也伏惟留神省察

元丰八年守门下侍郎司马光上哲宗孝经指解奏曰臣窃惟自古五帝三王未有不由学以成其圣学者所谓学者非诵章句习笔札作文辞也在於正心修身齐家治国明明德於天下也恭惟皇帝陛下肇承基绪虽年在幼冲而执丧临朝率礼弗越体貌尊严举止安重顒顒卭卬有老成之德华夷瞻仰无不爱戴此乃圣性自然不闻亦式实天佑皇家宗庙社稷生民之盛福也然玉不琢不成器人不学不知道傥复资学问以成之则尧舜禹汤文武何远之有伏见近降圣旨过冬至开讲筵臣窃以圣人之德无以加于孝自天子至于庶人莫不始於事亲终於立身扬名於後世诚为衆所宜先也臣曏不自揆尝撰古文孝经指解皇佑中献於仁宗皇帝窃虑岁久遗失不存今别缮写为一册上进伏乞圣明少赐省览

侍御史刘挚上奏曰右臣窃以圣人之德其聦睿神智固天性之所自有然孔子曰吾非生而知之好古敏以求之者也孟子亦谓人皆有是四端犹火之始然泉之始达在乎充之而已苟不充之将失其本然则性虽圣人方其始也学问以达之范围以成之者其可少哉昔者周成王幼冲践阼其师保之臣傅之德谊道之训教者周公召公太公其人也夫左右之人既如此则成王虽幼其耳目所入盖无有不正者矣我仁宗之初亦以盛年嗣服用李维晏殊为侍读冯元孙奭为侍讲惟兹数人皆名儒宿德极天下之选是时方亲庶政听断之暇每於双日召使入侍讲说经典或读祖宗故事盛明之政庆泽无穷恭惟皇帝陛下绍膺天命传序统业夫以异禀之质夙成之善而又上有太皇太后陛下之至仁厚德保护开佑所以成就者罔不备至矣然方春秋鼎盛在所资养左右前後宜正人与居语默见闻宜正事是接所以起善养源保微慎始尊德美而长智习致广大而熙光明则劝讲进读辅导之官其可不慎择也哉伏见兼侍读给事中陆佃蔡卞皆新进少年越次暴起论德业则未试语公望则素轻使在此官衆谓非宜伏请罢其兼职以允公议仍欲望圣慈於内外两制以上官内别选通经术有行义忠信孝悌淳茂老成之人以充其任遇非听政之日便殿燕坐时赐延对使之执经诵说陈天下之义理古今君臣父子之道以广睿志仰副善继求治之意臣不胜愚欵

神宗时王安国上师友策曰书曰能自得师者王诗之序曰自天子至於庶人未有不须友以成者然则师友之於人其不可以无也如此夫养父母畜妻子而衣食出於其力者庶人之事尽此矣其所以虑於忧患之际甚微而犹曰须友以成况士大夫守宗庙朝廷之事甚衆则不可以无友士大夫尚然又况诸侯守一国之大乎至於天子之势大於诸侯则犹不可以不学无师友也汤之於伊尹文武之於太公望高宗之於甘盘皆上尽悃愊以求於下而下之自重不可以诎者岂以其道德足以骜上哉盖以为所以望於吾者以道德而其求也不勤则其听也不一故君之於臣也忘其贵臣之於君也忘其贱论道德於君臣之际而无贵贱者此天下国家之所以治也记曰取人以身修身以道夫修身至於足以取人者学之效也而果可以不学於师友乎夫以四海九州之民属於一人之治聦明不足以当万事之视听操天下之要者取人而已果可以不学於师友乎自先王之泽竭而礼义诎乎战国之俗权使天下之士而君臣之际形隔势絶师友之道遂湮灭不闻於後世虽有学於其臣者岂复有恳恻之心哉夫治乱之几出乎此而世俗之谈者不能推见本末徒以其事之末者甚浅而易见而安知夫效於本者如此有天下者可不戒哉

哲宗元佑元年崇政殿说书程颐上宣仁皇后书曰臣愚鄙之人自少不喜进取以读书求道为事于兹几三十年矣当英祖朝暨神宗之初屡为当涂者称荐臣於斯时自顾学之不足不愿仕也及皇帝陛下嗣位太皇太后临朝求贤愿治大臣上体圣意捜扬岩穴首及微贱蒙恩除西亰学官臣於斯时未有意於仕也辞避方再而遽有召命臣门下学者促臣行者半劝臣勿行者半促臣行者则曰君命召礼不俟驾劝臣勿行者则曰古之儒者召之则不往臣以为召而不往惟子思孟轲则可盖二人者处宾师之位不往所以规其君也巳之微贱食土之毛而为王民召而不至邦有常宪是以奔走应命到阙蒙授以馆职方以义辞遂蒙召对臣於斯时尚未有意於仕也进至帘前咫尺天光未尝敢以一言及朝政陛下视臣岂求进者哉既而亲奉德音擢置经筵事出望外惘然惊惕臣窃内思儒者得以道学辅人主盖非常之遇使臣自择所处亦无过於此矣臣於斯时虽以不才而辞然许国之心实巳萌矣尚虑陛下贪贤乐善果於取人知之或未审也故又进其狂言以觊详察曰如小有可用则敢不就职或狂妄无取则乞听辞避章再上再命只受是陛下不以为妄也臣於是受命供职而来夙夜毕精竭虑惟欲主上德如尧舜异日天下享尧舜之治庙社固无穷之基乃臣之心也臣本山野之人禀性朴直言辞鄙拙则有之矣至於爱君之心事君之礼告君之道敢有不尽上赖圣明可以照鉴臣自惟至愚蒙陛下特达之知遭遇如此愿効区区之诚庶几毫发之补惟陛下留意省览不胜幸甚伏以太皇太后陛下心存至公躬行大道开纳忠言委用耆德不止维持大业且欲兴致太平前代英主所不及也但能日慎一日天下之事不足虑也臣以为今日至大至急为宗社生灵久长之计惟是辅养上德而已历观前古辅养幼主之道莫备於周公周公之为万世之法也臣愿陛下扩高世之见以圣人之言为可必信先王之道为可必行勿狃滞於近规勿迁惑於衆口古人所谓周公岂欺我哉周公作立政之书举言常伯常任至於缀衣虎贲以为知恤兹者鲜一篇之中丁寜重复惟在此一事而已书又曰仆臣正厥后克正又曰后德惟臣不德惟臣又曰侍御仆从罔匪正人以旦夕承弼厥辟出入起居罔有不钦是古人之意人主跬步不可离正人也盖所以涵养气质薰陶德性故能习与智长化与心成後世不复知此以为人主就学所以涉书史览古今也不知涉书史览古今乃一端尔若止於如是则能文宫人可以备劝讲知书内侍可以充辅道何用置官设职精求贤德哉大抵人主受天之命禀赋自殊历考前史帝王才质鲜不过人然而完德有道之君至少其故何哉皆辅养不得其道而位势使之然也伏惟皇帝陛下天资粹美德性仁厚必为有宋令主但恨辅养之道有未至尔臣供职巳来六侍讲筵但见诸臣拱手默坐当讲者立案傍解释数行而退如此虽弥年积岁所益几何与周公辅养成王之道殊不同矣或以为主上方幼且当如此此不知本之论也古人生子能食能言而教之大学之法以豫为先人之幼也知思未有所主便当以格言至论日陈於前虽未晓知且当薰聒使盈耳充腹久自安习若固有之虽以他言惑之不能入也若为之不豫及乎稍长私意偏好生於内衆口辩言铄於外欲其纯完不可得也故所急在先入岂有太早者乎或又以为主上天资至美自无违道不须过虑此尤非至论夫圣莫圣於舜而禹臯陶未尝忘规戒至曰无若丹朱好慢游作傲虐且舜之不为慢游傲虐虽至愚亦当知之岂禹而不知乎盖处崇高之位儆戒之道不得不如是也且人心岂有常哉以唐太宗之英睿躬历艰难力平祸乱年亦长矣始恶隋炀侈丽毁其层观广殿不六七年复欲治乾阳殿是人心果可常乎所以圣贤虽明盛之际不废规戒为虑岂不深远也哉况冲幼之君闭邪拂违之道可少懈乎伏自四月末间以暑热罢讲比至中秋盖踰三月古人欲旦夕承弼出入起居而今乃三月不一见儒臣何其与古人之意异也今士大夫家子弟亦不肯使经时累月不亲儒士初秋渐凉臣欲乞於内殿或後苑清凉处召见当日讲官俾陈说道义纵然未有深益亦使天下知太皇太后用意如此又一人独对与衆见不同自然情意易通不三五次便当习熟若不如此渐致待其自然是辅道官都不为力将安用之将来伏假既开且乞依旧轮次直日所贵常得一员独对开发之道盖自有方朋习之益最为至切故周公辅成王使伯禽与之处圣人所为必无不当真庙使蔡伯希侍仁宗乃师古也臣欲乞择臣僚家子弟十岁巳上十二巳下端谨頴悟者三人侍上左右上所读之书亦使读之辨色则入昏而罢归常令二人入侍一人更休每人择有年宫人内臣二人随逐看承不得暂离常情笑语亦勿禁止唯须言语必正举动必庄仍使日至资善堂呈所习业讲官常加教导使知严惮年才十三便令罢去岁月之间自觉其益自来宰臣十日一至经筵亦止於默坐而已又间日讲读则史官一人立侍史官之职言动必书施於视政时则可经筵讲疑之所乃燕处也主上方问学之初宜心泰体舒乃能悦怿今则前对大臣动虞有失傍立史官言出辄书使上欲游其志得乎欲发於言敢乎深妨问学不得不改欲乞特降指挥宰臣一月两次与文彦博同赴经筵遇宰臣赴日即乞就崇政殿讲说因令史官入侍崇政殿说书之职置来巳久乃是讲说之所汉唐命儒士讲论亦多在殿上盖故事也迩英廹狭讲读官内臣近三十人在其中四月间尚未甚热而讲官巳流汗况主上气体嫰弱岂得为便春夏之际人气蒸薄深可虑也祖宗之时偶然在彼执为典故殊无义理欲乞今後只於延和殿讲读後楹垂帘帘前置御座太皇太后每遇政事稀简圣体康和时至帘下观讲官进说不惟省察主上进业於陛下圣聦未必无补兼讲官辅导之间事意不少有当奏禀便得上闻亦不可烦劳圣躬限以日数但旬月之间意适则往可也今讲读官共五人四人皆兼要职独臣不领别官近复差修国子监太学条制是亦兼他职也乃无一人专职辅导者执政之意可见也盖惜人才不欲使之闲耳又以为虽兼他职不妨讲读此尤不思之甚也不敢言告君之道只以告衆人言之夫告於人者非积其诚意不能感而入也故圣人以蒲卢喻教谓以诚化之也今夫钟怒而撃之则武悲而撃之则哀诚意之感而入也告於人亦如是古人所以斋戒而告君者何谓也臣前後两得进讲未尝敢不宿斋豫戒潜思存诚觊感动於上心若使营营於职事纷纷其思虑待至上前然後善其辞说徒以颊舌感人不亦浅乎此理非知学者不能晓也道衰学废世俗何尝闻此虽闻之必以为迂诞陛下高识远见当蒙鉴知以朝廷之大人主之重置二三臣专职辅导极非过当今诸臣所兼皆要官若未能遽罢且乞免臣修国子监条制俾臣夙夜精思竭诚专在辅道不惟事理当然且使天下知朝廷以为重事不以为闲所也陛下擢臣於草野之中盖以其读圣人书闻圣人道臣敢不以其所学上报圣明窃以圣人之学不传久矣臣幸得之於遗经不自度量以身任道天下骇笑者虽多而近年信从者亦衆方将区区驾其说以示学者觊能传於後世不虞天幸之至得备讲说於人主之侧使臣得以圣人之学上沃圣聦则圣人之道有可行之望岂独臣之幸哉如陛下未以臣言为信何不一赐访问臣当陈圣学之端绪发至道之渊微陛下圣鉴高明必蒙照纳如其妄伪愿从诛殛臣愚无任恳悃惶惧待罪之至

颐又奏曰臣颐倾竭愚诚冒闻天听狂妄之诛非所敢避伏念臣草莱贱士蒙陛下拔擢置之劝讲之列夙夜毕精竭虑思所以补报万一昨於去年六月中尝有奏陈言辅道人主之事巳踰半年不蒙施行一事臣愚切思所言甚多如皆不可用其狂妄亦甚矣虽朝廷寛大不欲以言罪人然主上春秋方富宜亲道德之士岂可以狂妄之人置之左右臣彷徨疑虑不能自巳况臣所言非出已意皆先王之法祖宗之旧不应无一事合圣心者臣窃疑文字烦多陛下不能详览或虽蒙览而未察愚意臣不敢一一再言止取一事最切者复为陛下陈之臣前上言乞於延和殿讲读太皇太后每遇政事稀简圣体康和时至帘下观讲官进说不惟省察主上进业於陛下圣聦未必无补兼讲官辅道之间事意不少有当奏禀便得上闻臣今思之太皇太后双日垂帘听政只日若更亲临讲读亦恐烦劳圣躬欲乞只就垂帘日听政罢圣体不倦时召当日讲官至帘前问当主上进业次第讲说所至如何开益使天下知陛下於辅养人主之道用意如此延对儒臣自古以为美事陛下试从臣言後当知其不谬此一时之事且非定制如其无益罢之何晚自来经筵赐坐啜茶盖人主崇儒重道之体今太皇太后省察主上进业虽或使之讲说亦无此礼臣所以再言此一事者盖辅道之间有当奏知之事无由上达若得时至帘前可以陈说所繋甚大陛下必谓主上幼冲间日讲读足矣更无他事此甚不然盖从前不曾有为陛下极陈辅养少主之道者故陛下未深思尔愿陛下圣明不以臣之微贱而忽其言察臣区区之心岂有他哉惟欲有补於人主尔臣披沥肝胆言尽於此伏望圣慈采纳天下幸甚

颐又奏曰臣昨日上殿面奉德音除臣崇政殿说书臣虽沥恳辞逊不蒙俞允臣辄有愚诚昧死上闻天听窃以知人则哲帝尧所难虽陛下圣鉴之明然臣方获进对於顷刻之间陛下见其何者遽加擢任今取臣於畎亩之中骤置经筵盖非常之举朝廷责其报効天下之所观瞩苟或不当则失望於今而贻讥於後可不谨哉臣未敢必辞只乞再令臣上殿进劄子三道言经筵事所言而是则陛下用臣为不误臣之受命为无愧所言而非是臣才不足用也固可听其辞避如此则朝廷无举动之过愚臣得去就之宜伏望圣慈特赐俞允其一曰臣伏观自古人君守成而致盛治者莫如周成王成王之所以成德由周公之辅养昔者周公辅成王幼而习之所见必正事所闻必正言左右前後皆正人故习与智长化与心成今士大夫家善教子弟者亦必延明德端方之士与之居处使之薰染成性故曰少成若天性习惯如自然伏以皇帝陛下春秋之富虽睿圣之资得於天禀而辅养之道不可不至所谓辅养之道非谓告诏以言过而後谏也在涵养薰陶而已大率一日之中接贤士大夫之时多亲寺人宫女之时少则自然气质变化德器成就欲乞朝廷慎选贤德之士以侍劝讲讲读既罢常留二人直日夜则一人直宿以备访问皇帝习读之暇游息之间时於内殿召见从容宴语不独渐摩道义至於人情物态稼穑艰难积久自然通逹比之常在深宫之中为益岂不甚大窃闻间日一开经筵讲读数行羣官列侍俨然而退情意略不相接如此而责辅养之功不亦难乎今主上冲幼太皇太后慈爱亦未敢便乞频出但时见讲官久则自然接熟大抵与近习处久熟则生亵慢与贤士大夫处久熟则生敬爱此所以养成圣德为宗社生灵之福天下之事无急於此其二曰臣闻三代之时人君必有师傅保之官师道之教训傅傅其德义保保其身体後世作事无本知求治而不知正君知规过而不知养德傅德义之道固巳踈矣保身体之法复无闻焉伏惟太皇太后陛下聦明睿哲超越前古皇帝陛下春秋之富辅养之道当法先王臣以为傅德义者在乎防见闻之非节嗜好之过保身体者在乎适起居之宜存畏慎之心臣欲乞皇帝左右扶侍祗应宫人内臣并选年四十五巳上厚重小心之人服用器玩皆须质朴一应华巧奢丽之物不得至於上前要在侈靡之物不接於目浅俗之言不入於耳及乞择内臣十人充经筵祗应以伺候皇帝起居凡动息必使经筵官知之有剪桐之戏则随事箴规违持养之方则应时谏止调謢圣躬莫过於此其三曰臣窃以人主居崇高之位持威福之柄百官畏慑莫敢仰视万方承奉所欲随得苟非知道畏义所养如此其惑可知中常之君无不骄肆英明之主自然满假此古同患治乱所繋也故周公告成王称前王之德以寅畏祗惧为首从古巳来未有不尊贤畏相而能成其圣者也皇帝陛下未亲庶政方专问学臣以为辅养圣德莫先寅?动容周旋当主於此岁月积习自成圣性臣窃闻经筵臣僚侍者皆坐而讲者独立於礼为悖欲乞今後特令坐讲不惟义理为顺所以养主上尊儒重道之心

二年颐又乞遇六参日许讲读官上殿奏曰臣窃以朝廷置劝讲之官辅导人主岂止讲明经义所以薰陶性质古所谓承弼厥辟出入起居者固宜朝夕纳诲以辅上德自来暑热罢讲直至中秋方御经筵数月之间讲读官无由进见夫以文武之齐圣欲旦夕承弼今乃数月不接儒臣甚非先王辅导养德之意方主上春秋之富辅养之道岂可踈略如此臣欲乞未御讲筵间每遇六参日宰臣奏事退许讲读官上殿问圣体数日一对儒臣不唯有益人主在劝讲之臣礼亦当然伏望圣慈特赐俞允

历代名臣奏议卷六








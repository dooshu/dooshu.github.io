○册崔元暐妻为博陵郡王妃文

维神龙元年，岁次乙巳，六月己酉朔六日甲寅，皇帝若曰：咨！夫母以子贵，妻以夫荣，闻诸通古，列在方策。惟尔博陵郡王崔元暐妻卢氏，筮惟福允，归乃庆馀，备娴《诗》、《礼》，夙擅言辞。断织捐金，道姆师之雅训；采苹铭菊，遵女史之明规。向时王室艰难，逆臣放命，敬晖等忘家殉国，翦暴除凶。二曜重朗，万姓相欢，爰命畴庸，聿予茂赏。大名隆器，已锡於所天；徽号宠章，宜覃於齐体。今遣银青光禄大夫行尚书右丞上柱国苏瑰、副使通议大夫守太常少卿韦叔夏持节赍册，於是命尔为博陵郡王妃。尔其无违藩守，务於和理，而使家可长久。圣人重之，可不美欤！敬之哉！


◇代人乞致仕表

臣溯言：臣闻一叶将陨，宁待于风露；百川皆到，自竭者潢污。臣辄感之，以悲以咽。臣某中谢。臣仲春之末，旧患渐加，双足颇蹇，四支不利，扶步有邯郸之失，勉视无离娄之明，安可率此留务，溷兹恒典？陛下恩周曲成，未忍捐弃。微臣困至于亟，转不堪胜。所以自咎自伤，泪继之血。

臣某中谢，臣特承先绪，进不因人。陛下悯臣无用，举直而有戆。自奉图太极，宣中书，陛下收臣于一心，任臣以独掌。九年冀登宰辅，八岁载践宗伯。出拥干旄，入参衡镜。或云台之上，微臣预畴咨之旨；或日观之下，诏臣操刊勒之文。美而畅之，臣实尤忝。明宪不敢以纤负，玄造竟微于滴助。□□日月□□□□其如冰炭，交集诚怀。伏以前陪政事，亲荷德音，谓臣等经侍轩墀，子孙尚延保护。臣荷蝼蚁，戴丘山。臣宜生亦尽命，死且陈力，窃不知终，而不知止。

朝列三数，与臣同侪，臣未六十，推臣则幼。独臣弥当顿悴，病不俟年。盈量穷涯，满而招损。逾时每乖于勿药，永日犹系于苞桑。览分必然，贪荣所忌。伏乞免臣见职，退毕余生，察臣荣不可支，矜臣分不能强，乃臣之幸也。岂悟仁寿之闼，有此一时，承明之庐，无缘再谒。心神已弊，晷刻增悲。叨睿鉴则多士莫先，违圣颜则小臣何远。惟冀三条启道，万乘巡京，悦西怨之群黎，逮东封之从者。危魂倘驻，枯骨如存，是臣之惬，非臣所望。

臣又闻：驱奔效驾，先辍于羸骀；翔集贺成，近遗于铩翮。彼常知暮，而况臣哉。臣未遑请臣之奶恋，至于隳官。臣合书罪，无任战栗恋结之至。（《文苑英华》六百三）


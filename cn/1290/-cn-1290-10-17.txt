17.牡丹

一名鹿韭，一名鼠姑，一名百两金，一名木芍药。秦汉以前无考。自谢康乐始言永嘉水际竹间多牡丹，而北齐杨子华有画牡丹，则此花之从来旧矣。唐开元中，天下太平，牡丹始盛于长安。逮宋惟洛阳之花为天下冠，一时名人高士，如邵康节、范尧夫、司马君实、欧阳永叔诸公，尤加崇尚，往往见之咏歌。洛阳之俗，大都好花，阅《洛阳风土记》可考镜也。天彭号小西京，以其好花有京洛之遗风焉。大抵洛阳之花，以姚魏为冠。姚黄未出，牛黄第一；牛黄未出，魏花第一；魏花未出，左花第一。左花之前，惟有苏家红、贺家红、林家红之类。花皆单叶，惟洛阳者千叶，故名曰洛阳花。自洛阳花盛，而诸花诎矣。嗣是岁益培接，竞出新奇，固不特前所称诸品已也。性宜寒畏热，喜燥恶湿。得新土则根旺，栽向阳则性舒。阴晴相半，谓之养花天。栽接剔治，谓之弄花。最忌烈风炎日。若阴晴燥湿得中，栽接种植有法，花可开至七百叶，面可径尺。善种花者，须择种之佳者种之。若事事合法，时时着意，则花必盛茂，间变异品，此则以人力夺天工者也。其花有：

姚黄、花千叶，出民姚氏家，一岁不过数朵。禁院黄、姚黄别品，闲淡高秀，可亚姚黄。庆云黄、花叶重复，郁然轮囷，以故得名。甘草黄、单叶，色如甘草，洛人善别花，见其树，知为奇花，其叶嚼之不腥。牛黄、千叶，出民牛氏家，比姚黄差小。玛瑙盘、赤黄色，五瓣，树高二、三尺，叶颇短蹙。黄气毬、淡黄檀心，花叶圆正，间背相承，敷腴可爱。御衣黄、千叶，色似黄葵。淡鹅黄、初开微黄，如新鹅儿，平头后渐白，不甚大。太平楼阁。千叶。以上黄类。

魏花、千叶，肉红，略有粉梢，出魏丞相仁溥之家。树高不过四尺，花高五、六寸，阔三、四寸，叶至七百馀。钱思公尝曰：“人谓牡丹花王，今姚花真可为王，魏乃后也。”一名宝楼台。石榴红、千叶楼子，类王家红。曹县状元红、成树宜阴。映日红、细瓣，宜阳。王家大红、红而长，尖微曲，宜阳。大红西瓜瓤、宜阳。大红舞青猊、胎微短，花微小，中出五青瓣，宜阴。七宝冠、难开、又名七宝旋心。醉胭脂、茎长，每开头垂下，宜阳。大叶桃红、宜阴。殿春芳、开迟。美人红、莲蕊红、瓣似莲。翠红妆、难开，宜阴。陈州红、硃砂红、甚鲜，向日视之如猩血，宜阴。锦袍红、古名潜溪绯，深红，比宝楼台微小而鲜粗，树高五、六尺，但枝弱，开时须以杖扶，恐为风雨所折，枝叶疏阔，枣芽小弯。皱叶桃红、叶圆而皱，难开，宜阴。桃红西瓜瓤、胎红而长，宜阳。以上俱千叶楼子。大红剪绒、千叶并头，其瓣如剪。羊血红、易开。锦袍红、石家红、不甚紧。寿春红、瘦小，宜阳。彩霞红、海天霞、大如盘，宜阳。以上俱千叶平头。小叶大红、千叶，难开。鹤翎红、醉仙桃、外白内红，难开，宜阴。梅红平头、深桃红。西子红、圆如毬，宜阴。粗叶寿安红、内红，中有黄蕊花，出寿安县锦屏山，细叶者尤佳。丹州延州红、海云红、色如霞。桃红线、桃红凤头、花高大。献来红、花大浅红，敛瓣如撮，颜色鲜明，树高三、四尺，叶团。张仆射居洛，人有献者，故名。祥云红、浅红，花妖艳多态，叶最多，如朵云状。浅娇红、大桃红，外瓣微红而深矫，径过五寸，叶似粗叶寿安，颇卷皱，葱绿色。娇红楼台、浅桃红，宜阴。轻罗红、浅红娇、娇红，叶绿可爱，开最早。花红绣毬、细瓣，开圆如毬。花红平头、银红色。银红毬、外白内红，色极娇，圆如毬。醉娇红、微红。出茎红桃、大尺馀，其茎长二尺。西子、开圆如毬，宜阴。以上俱千叶。大红绣毬、花类王家红，叶微小。罂粟红、茜花鲜粗，开瓣合拢，深檀心，叶如西施而尖长，花中之烜焕者。寿安红、平头黄心，叶粗细二种，粗者香。鞓红、单叶，深红，张仆射齐贤自青州驮其种，遂传洛中，因色类腰带鞓，故名。亦名青州红。胜鞓红、树高二尺，叶尖长，花红赤焕然，五叶。鹤翎红、多瓣，花末白而本肉红，如鸿鹄羽毛，细叶。莲花萼、多叶，红花青趺三重如莲萼。一尺红、深红，颇近紫花，面大几尺。文公红、出西京潞公园，亦花之丽者。迎日红、醉西施同类，深红，开最早，妖丽夺目。彩霞、其色光丽，烂然如霞。梅花楼子、娇红、色如魏红，不甚大。绍兴春、祥云子花也，花尤富大者径尺，绍兴中始传。金腰楼、玉腰楼、皆粉红花而起楼子，黄白间之，如金玉色，与胭脂楼同类。政和春、浅粉红，花有丝头，政和中始出。叠罗、中间琐碎如叠罗纹。胜叠罗、差大于叠罗。瑞露蝉、亦粉红，华中抽碧心，如合蝉状。乾花、分蝉旋转，其花亦大。大千叶、小千叶、皆粉红花之杰者，大千叶无碎花，小千叶则花萼琐碎。桃红西番头、难开，宜阴。四面镜。有旋。以上红类。

庆天香、千叶楼子，高五、六寸，香而清，初开单叶，五、七年则千叶矣，年远者树高八、九尺。肉西、千叶楼子。水红毬、千叶丛生，宜阴。合欢花、一茎两朵。观音面、开紧不甚大，丛生，宜阴。粉娥娇、大淡粉红，花如椀大，开盛者饱满如馒头样，中外一色，惟瓣根微有深红，叶与树如天香，高四、五尺，诸花开后方开，清香耐久。以上俱千叶。醉杨妃、二种。一千叶楼子，宜阳，名醉春客。一平头极大，不耐日色。赤玉盘、千叶平头，外白内红，宜阴。回回粉西、细瓣楼子，外红内粉红。醉西施、粉白色，中间红晕，状如酡颜。西天香、开早，初甚娇，三、四日则白矣。百叶仙人。以上粉红类。

玉芙蓉、千叶楼子，成树宜阴。素鸾娇、宜阴。绿边白、每瓣上有绿色。玉重楼、宜阴。羊脂玉、大瓣。白舞青猊、中出五青瓣。醉玉楼，以上俱千叶楼子。白剪绒、千叶平头，瓣上如锯齿，又名白缨络，难开。玉盘盂、大瓣。莲香白、瓣如莲花，香亦如之。以上俱千叶平头。粉西施、千叶甚大，宜阴。玉楼春、多雨盛开。万卷书、花瓣皆卷筒，又名波斯头，又名玉玲珑，一种千叶桃红，亦同名。无瑕玉、水晶毬、庆天香、玉天仙、素鸾、玉仙妆、檀心玉凤、瓣中有深檀色。玉绣毬、青心白、心青。伏家白、凤尾白、金丝白、平头白、盛者大尺许，难开，宜阴。迟来白紫玉、白瓣中有红丝纹，大尺许。以上俱千叶。醉春容、色似玉芙蓉，开头差小。玉板白、单叶，长如拍板，色如玉深檀心。玉楼子、白花起楼，高标逸韵，自是风尘外物。刘师哥、白花带微红，多至数百叶，纤妍可爱。玉覆盆、一名玉炊饼，圆头白华。碧花、正一品花，浅碧，而开最晚，一名欧碧。玉碗白、单叶，花大如椀。玉天香、单叶大白，深黄蕊开径一尺，虽无千叶而丰韵异常。一百五。多叶，白花大如椀，瓣长三寸许，黄蕊深檀心，枝叶高大亦如天香，而叶大尖长。洛花以谷雨为开候，而此花常至一百五日开，最先古名灯笼。以上白类。

海云红、千叶楼子。西紫、深紫，中有黄蕊，树生枯燥古铁色，叶尖长。九月内枣芽鲜明，红阔，剪其叶，远望若珊瑚然。即墨子、色类黑葵。丁香紫、茄花紫、又名藕丝。紫姑仙、大瓣。淡藕丝、淡紫色，宜阴。以上俱千叶楼子。左花、千叶紫花，出民左氏家，叶密齐如截，亦谓之平头紫。紫舞青猊、中出五青瓣。紫楼子、瑞香紫、大瓣。平头紫、大径尺，一名真紫。徐家紫、花大。紫罗袍、又名茄色楼。紫重楼、难开。紫红芳、烟笼紫、浅淡。以上俱千叶。紫金荷、花大盘而紫赤色，五、六瓣，中有黄蕊，花平如荷叶状，开时侧立翩然。鹿胎、多叶，紫花有白点，如鹿胎。紫绣毬、一名新紫花，魏花之别品也，花如绣毬状，亦有起楼者，为天彭紫花之冠。乾道紫、色稍淡而晕红。泼墨紫、新紫花之子也，单叶，深黑如墨。葛巾紫、花圆正而富丽，如世人所戴葛巾状。福严紫、重叶紫花，叶少如紫绣毬，谓之旧紫。朝天紫、色正紫，如金紫夫人之服色，今作子，非也。三学士、锦团绿、树高二尺，乱生成丛，叶齐小短厚如宝楼台，花千叶，粉紫色，合纽如撮瓣，细纹多媚而欠香，根旁易生，古名波斯，又名狮子头滚绣毬。包金紫、花大而深紫鲜粗，一枝仅十四、五瓣，中有黄蕊，大红如核桃，又似僧持铜击子，树高三、四尺，叶仿佛天香而圆。多叶紫、深紫花，止七、八瓣，中有大黄蕊，树高四、五尺，花大如椀，叶尖长。紫云芳、大紫千叶楼子，叶仿佛天香，虽不及宝楼台而紫容深迥自是一样，清致耐久而欠清香。蓬莱相公。以上紫类。

青心黄。花原一木，或正圆如毬，或层起成楼子，亦异品也。状元红、重叶深红花，其色与鞓红潜绯相类，天姿富贵，天彭人以冠花品。金花状元红、大瓣平头微紫，每瓣上有黄须，宜阳。金丝大红、平头不甚大，瓣上有金丝毫，一名金线红。胭脂楼、深浅相间如胭脂染成，重叠累萼，状如楼观。倒晕檀心、多叶红花。凡花近萼色深，至末渐浅，此花自外深色，近萼反浅白而深檀点，其心尤可爱。九蕊珍珠红、千叶红花，叶上有一点白，如珠叶，密蹙，其蕊九丛。添色红、多叶，花始开色白，经日渐红，至落乃类深红，此造化之尤巧者。双头红、并蒂骈萼，色尤鲜明，养之得地，则岁岁皆双，此花之绝异者也。鹿胎红、鹤翎红子花也，色微带黄，上有白点如鹿胎，极化工之妙。潜溪绯、千叶绯花，出潜溪寺，本紫花，忽于丛中特出绯者一、二朵，明年移在他枝，洛阳谓之转枝花。一捻红、多叶浅红，叶杪深红，一点如人以二指捻之。旧传贵妃匀面馀脂印花上，来岁花开，上有指印红迹，帝命今名。富贵红、花叶圆正而厚，色若新染，他花皆卸，独此抱枝而稿，亦花之异者。桃红舞青猊、千叶楼子，中五青瓣，一名睡绿蝉，宜阳。玉兔天香、二种。一早开头微小，一晚开头极大，中出二瓣如兔耳。萼绿华、千叶楼子，大瓣，群花卸后始开，每瓣上有绿色，一名佛头青，一名鸭蛋青，一名绿蝴蝶，得自永宁王宫中。叶底紫、千叶，其色如墨，亦谓墨紫花，在丛中旁心生一大枝，引叶覆其上，其开比他花可延十日，岂造物者亦惜之耶。唐末有中官为观军容者，花出其家，亦谓之军容紫。腰金紫、千叶，腰有黄须一团。驼褐裘、千叶楼子，大瓣，色类褐衣，宜阴。蜜娇。树如樗，高三、四尺，叶尖长，颇阔厚，花五瓣，色如蜜蜡，中有蕊根檀心。以上间色。

大凡红白者多香，紫者香烈而欠清，楼子高，千叶多者，其叶尖岐多而圆厚，红者叶深绿，紫者叶黑绿，惟白花与淡红者略同。此花须殷勤照管，酌量浇灌，仔细培养。花若开盛，主人必有大喜。

【诠释】

牡丹为我国原产，是毛茛科落叶性灌木，学名Paeonia moutan。茎高约1～2米，通常为二回羽状复叶，小叶呈淡绿色，有深裂，具缺刻。花大而美丽，着生在枝顶。花期在5月间，颜色有红、紫、白等。根多为药用。

牡丹栽培历史悠久，被誉为花中之王，为著名观赏植物，遍栽于各地庭园，因此品种极多。本谱记载有185个品种。清初的《花镜》记其主要品种凡151个。现在种植的品种当不止此数，不过分布在各地且未经品种整理。这里仅就《花镜》依颜色而分，略举如下：

正黄色5个品种，大红7个品种，桃红9个品种，粉红11个品种，紫色7个品种，白色7个品种，青色3个品种。

牡丹忌炎热多湿，耐寒力较差，能耐旱。繁殖多用嫁接，砧木用劣种牡丹，多在秋凉时进行，一般是在9月下旬。或者采用分株法，即将根株萌蘖，在秋季繁殖。

历代人们对牡丹都很爱好。从宋代起即有《洛阳牡丹记》、《陈州牡丹记》、《天彭牡丹记》、《牡丹谱》、《亳州牡丹表》、《牡丹志》等专著。


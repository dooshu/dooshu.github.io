◇舞鹤赋

散幽经以验物，伟胎化之仙禽。锺浮旷之藻质，抱清回之明心。指蓬壶而翻翰，望昆阆而扬音。匝日域以回骛，穷天步而高寻。践神区其既远，积灵祀而方多。精含丹而星曜，顶凝紫而烟华。引员吭之纤婉，顿修趾之洪夸。叠霜毛而弄影，振玉羽而临霞。朝戏於芝田，夕饮乎瑶池。厌江海而游泽，掩云罗而见羁。去帝乡之岑寂，归人寰之喧卑。岁峥嵘而愁莫，心惆怅而哀离。於是穷阴杀节，急景凋年。凉沙振野，箕风动天。严严苦雾，皎皎悲泉。冰塞长河，雪满群山。既而氛昏夜歇，景物澄廓。星翻汉回，晓月将落。感寒鸡之早晨，怜霜雁之违漠。临惊风之萧条，对流光之照灼。唳清响於丹墀，舞飞容於金阁。始连轩以凤跄，终宛转而龙跃。踯躅徘徊，振迅腾摧。惊身蓬集，矫翅云飞。离网别赴，合绪相依。将兴中止，若往而归。飒沓矜顾，迁延迟莫，逸翮後尘，翱翥先路。指会规翔，临岐矩步。态有遗妍，貌无停趣，奔机逗节，角睐分形。长扬缓骛，并翼连声。轻迹凌乱，浮影交横。众变繁姿，参差氵存密。烟交雾凝，若无毛质。风去雨还，不可谈悉。既散魂而荡目，迷不知其所之。忽星离而云罢，整神容而自持。仰天居之崇绝，更惆惕以惊思。当是时也，燕姬色沮，巴童心耻。巾拂两停，丸剑双止。虽邯郸其敢伦，岂阳阿之能拟。入卫国而乘轩，出吴都而倾市。守驯养於千龄，结长悲於万里。（文选，《御览》二十七。）


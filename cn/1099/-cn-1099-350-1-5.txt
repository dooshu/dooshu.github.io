○設備附臺軍營 【 設營】

沿邊修建敵臺、即為擺設官軍之家。當使之臨敵不走、見今敵臺修建未多、紛紛報警、有敵臺處。即為有家可據。但敵臺止可安人。無處牧馬。將馬散在墻下。亦非長策、其各該客兵將領、須將各擺守官軍、照各分信地、相去四五十步、即共劄一營以為家。有敵臺去處、即就臺為營、敵臺內一面仍用亂石疊砌五六尺高小墻十餘丈。如月城樣以便安馬。無敵臺處。即據舊臺、或護墻臺、劄一營以為家、墩下內面亦以石疊成墻。無舊墩臺處。即據墻上以山險為之。但周圍俱要疊成院墻。或以木柵圈轉亦可。遇警之時、照舊擺列信地、奮勇拒堵、至十分危急、或賊從他處潰入、即將各軍收入臺墩之內、併力截禦、並不得以往年見賊輒走。但有一人潰、本管千百旗總、許登時將本軍斬首示眾。故縱者同罪。其墻內之寬窄。則視兵之多少為之。如此則我常立于不敗之地。决無不可固守之理。其各該標兵援兵、一體各就臺就墩就險。各下一老營以為家。有行營牌者。即用牌劄。無行營牌者。亦用石疊。各先將馬匹收在老營之內。一遇事勢緊急。擺墻之兵。皆歸老營。據營以守。標兵又將重車併列一營在總括路口。輕車移就邊上適中去處劄下一營。或二營。聽候聚兵决戰。虜即入邊。當其初入見我兵在營不動。又有車營在彼。决不敢放手拆墻。我兵聚齊與戰。决可驅之退走。萬一不然。亦收入大車。與之大决一戰。定不許深入內地。各該在邊將官、務要先時料理、各該標兵、亦要先期計定、免至臨時愴惶悞事、


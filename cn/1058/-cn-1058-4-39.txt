承露盤銘（並序）


夫形能見者莫如高，物不朽者莫如金，氣之清者莫如露，盛之安者莫如盤。明帝乃詔有司鑄銅建承露盤於芳林園莖長十二丈，大十圍，上盤徑四尺九寸，下盤徑五尺。銅龍繞其根，龍身長一丈，揹負兩子，自立於芳林園。甘露乃降，使臣為頌銘。銘曰：

岧岧承露，峻極太清。

神君礧磈，洪基嶽停。

下潛醴泉，上受雲英。

和氣四充，翔鳳所經。

匪我明君，孰能經營。

近歷闡度，三光朗明。

殊俗歸義，祥瑞混並。

鸞鳳晨棲，甘露宵零。

神明攸協，高而不傾。

奉戴巍巍，恭統神器。

固若露盤，長存永貴。

賢聖繼跡，奕世明德。

不忝先功，保茲皇極。

垂祚億兆，永荷天秩。






卷二百五十七

钦定四库全书

历代名臣奏议卷二百五十七

明　杨士奇等　撰

赋役

宋哲宗即位初监察御史王岩叟乞免第四等第五等保丁冬教及罢畿内保甲上奏曰臣伏覩陛下即位之始首发德音下明诏免保丁第四第五等之田不及二十亩者使勿教其得免者戴陛下厚恩如获更生後复下令变保甲月教之法为冬教人人使得安其业又大惠也然臣尝亲其事而见其微尚有以为陛下言者凡第四第五等之家田业壠亩之多寡无甚相远麄粝不充布褐不备均未免冻馁之忧今若隆冬洌寒使去其家与温饱者同教於城下盈月而後己岂其所堪伏望圣慈哀怜约祖宗义勇等第之制特诏有司免三路第四第五等保丁冬教以寛贫民但籍其姓名备缓急出力以从事可也虽不教之战而教者赖此以共济耳国家平居能有以知其情则百姓一日乐有以尽其力今虽罢之犹不为无益也臣又按祖宗义勇之法止行三路比者保甲之事乃并王畿之民民皆曰我居近天子之都习知蒙幸以为常也乃督战鬭之技下与列郡等而又加峻焉安用为王畿之民哉此百姓前日之语也北则韦城白马西则管城新郑前为畿内邑则共苦於教今复而归郑滑为京西邑则三冬之教遂不预焉民又曰我畿内之民也顾不如畿外之人暇逸而安乐此百姓今日之意也人情如此岂国家所以亲腹心厚根本之计哉臣以谓畿内保甲宜悉罢之便惟陛下采纳幸甚

岩叟又乞罢青苖免役保甲上奏曰臣闻忠臣之事君犹孝子之事亲一家之事知而不言非孝也言而不尽亦非孝也有人於此为奸言诡说隂蔽善谋以欺其亲而幸利焉而其亲未之察则当告乎勿告乎孝子不忍以此心事亲忠臣不忍以此心事君臣虽至愚慕孝子之心以为事君之法臣昨在外方闻皇帝陛下即政之始太皇太后陛下垂帘之初内批废罢京师民情不便十余事及屏出宋用臣等数人中外喧呼交相庆快又协天下之望登用忠贤以为辅弼积年之弊指日可除而七月於今未闻勇决犹欝天下之望何也盖忠贤少而奸邪衆隂为朋党沮隔於其中耳臣诚惜陛下有哀矜庶物之心有爱育羣生之意四方疾苦又尽知之未得旷然以发於天下也奸朋邪党既已辜负圣君於前日又欲欺惑陛下於此时臣切痛心彼见四方之人密封交进以诉疾苦於陛下则亦自知为朝廷谋者不忠矣其心颠沛唯恐陛下有所更张盖其事既穷则其过自显而其身难立不得不多方以自为计也固有与忠贤佯为相亲而心实忌恶之以伺其倦厌者有明肆悖戾以侵侮忠贤而欲挠之使去者有默默不言是非两可而苟容於其间者大抵皆欲以自固其权自盖其恶尔故议者曰奸邪不易去忠贤不易留治乱安危在忠邪去留之间耳此陛下不可不思也陛下知孤忠之难立则定力以主之可也知羣邪之难却则尽意以图之可也先民之语曰屋漏在上知之在下今在下之人则皆知某人为忠贤某人为奸邪而不知朝廷之上宫闱之中能种种知乎以陛下之聪明宜无不知然臣私忧奸计密行羣邪浸长则陛下之仁心无复得施左右之忠贤无复能立朝廷之公议无复可伸四海之生灵无复受福天下之势危矣此臣所以寤寐反侧而为陛下忧之也今民之大害不过三五事而已傥陛下如听政之初直从中批出指挥令罢某事罢某事则奸心自沮而陛下之圣泽行矣臣昨在河北为知县奉行青苖免役保甲之法亲见其害至深且悉非若他人泛泛而知之也如青苖实困民之本须尽罢之百姓乃苏而近日指挥但令敛散不立额而已则所以困民之本十分之八九犹在此必陛下不知也役钱天下亿兆之家所共苦也须如旧来复行差法民乃便安而近日指挥但令减寛剩钱而已亿兆之家所共苦者十分之七八犹在此必陛下不知也保甲之害三路之民如在汤火未必皆法之弊盖由提举一司上下官吏逼之使然而近日指挥虽令冬教然尚存官司所以为保甲之害者十分之六七犹在亦必陛下不知也此皆奸邪遂非饰过而巧辞强辩以欺惑圣听将至深之弊略示更张以应副陛下圣意而已非至诚为国家去大害复大利以便百姓为太平长久之策者也此忠义之良心所以尚愆也天下识者皆言陛下不絶害源百姓无由乐生不屏羣邪太平终是难致臣愿陛下奋然独断如听政之初行此数事则天下之大体无事陛下高枕而卧矣臣不胜愤懑纳忠之至

贴黄如执论者以为青苖免役遽罢之恐国用不足则乞陛下问以治平嘉佑之前国用何以不阙愿令讲究而行之臣蒙圣恩召自踈远誓不为朋党以欺天聪以孤忠上事仁圣言触衆怨惟陛下力赐主张臣得尽其愚以効万分密为聪明之助幸甚

朝奉郎礼部郎中苏轼论给田募役状奏曰臣窃见先帝初行役法取寛剩钱不得过二分以备灾伤而有司奉行过当通计天下乃十四五然行之几十六七年常积而不用至三千余万贯石先帝圣意固自有在而愚民无知因谓朝廷以免役为名实欲重敛斯言流闻不可以示天下後世臣谓此钱本出民力理当还为民用不幸先帝升遐圣意所欲行者民不知也徒见其积未见其散此乃今日太皇太后陛下皇帝陛下所当追探其意还於役法中散之以塞愚民无知之词以兴长世无穷之利臣伏见熙宁中常行给田募役法其法亦系官田【如退滩户絶没纳之类】及用寛剩钱买民田以募役人大略如边郡弓箭手臣知密州亲行其法先募弓手民甚便之曾未半年此法复罢臣闻之道路本出先帝圣意而左右大臣意在速成且利寛剩钱以为他用故更相駮难遂不果行臣谓此法行之盖有五利朝廷若依旧行免役法则每募一名省得一名雇钱因积所省益买益募要之数年雇钱无几则役钱可以大减若行差役法则每募一名省得一名包役包役既减农民自寛其利一也应募之民正与弓箭手无异举家衣食出於官田平时重犯法缓急不逃亡其利二也今者谷贱伤农农民卖田常苦不售若官与买则田谷皆重农可小纾其利三也钱积於官常苦弊重若散以买田则货币稍均其利四也此法既行民享其利追悟先帝所以取寛剩钱者凡以为我用耳疑谤消释恩德显白其利五也独有二弊贪吏狡胥与民为奸以瘠薄田中官雇一浮浪人蹔出应役一年半岁即弃而走此一弊也愚民寡虑见利忘患闻官中买田募役即争以田中官以身充役业不离主既初无所失而骤得官钱必争为之充役之後永无休歇患及子孙此二弊也但当设法以防二弊而先帝之法决不可废今日既欲尽罢寛剩钱将来无继而繋官田地数目不多见在寛剩钱虽有三千万贯石而兵兴已来借支几半臣今擘画欲於内帑钱帛中支还兵兴以来所借钱斛复完三千万贯石止於河北河东陕西被边三路行给田募役法使五七年间役减大半农民完富以备缓急此无穷之利也今弓箭手有甲马者给田二顷半此以躯命偿官且犹可募则其余色役召募不难臣谓良田二顷可募一弓手一顷可募一散从官则三千万贯石可以足用谨具合行事件画一如左

一给田募役更不出租依旧纳两税免支移折变一今来虽有一顷二顷为率若所在田不甚良即临时相度添展亩数务令召募得行但役人所获稍优则其法坚久不坏

一今若立法便令三路官吏推行若无赏罸则官吏不任其责缪悠灭裂有名无实若有赏罚则官吏有所趋避或抑勒买田或召募浮浪或多买瘠薄或取办一时不顾後患臣今擘画欲选才干朴厚知州三人令自辟属县令每路一州先次推行令一年中略成伦理一州既成伦理一路便可推行仍委转运提刑常切提举若不切推行或推行乖方朝廷觉察重赐行遣

一应募役人大抵多是州县百姓所买官田去州县大远即久远难以召募欲乞所买田并限去州若干里去县若干里

一出榜告示百姓卖田如系所限去州县里数内仍及所定顷亩即须先申官令佐亲自相验委是良田方得收买如官价低小即听卖与其余人户不得抑勒如买瘠薄田致久远召募不行即官吏并科违制分故失定断仍不以去官赦降原减

一预先具给田顷亩数出榜召人投名应役第二等已上人户许充弓手仍依旧条拣选人材第三等以上许充散从官以下色役更不用保如等第不及即召第一等一户或第二等两户委保如充役七年内逃亡即勒元委保人承佃充役

一每买到田未得交钱先召投名人承佃充役方得支钱仍不得抑勒

一卖田入官须得交业与应募人不许本户内人丁承佃充役

一募役人老病走死或犯徒以上罪即须先勒本户人丁充役如无丁方别召募

一应募人交业承佃後给假半年令葺理田业一退滩户絶没纳等系官田地今後不许出卖更不限去州县里数仍以肥瘠高下品定顷亩务令召募得行

一系官田若是人户见佃者先问见佃人如无丁可以应募或自不愿充役者方得别行召募

右所陈五利二弊及合行事件一十二条伏乞朝廷详议施行然议者必有二说一谓召募不行二谓欲留寛剩钱斛以备他用臣请有以应之富民之家以三二十亩田中分其利役属佃户有同仆隶今官以两顷一顷良田有税无租而人不应募岂有此理又弓箭手已有成法无可疑者寛剩役钱本非经赋常入亦非国用所待而後足者今付有司逐旋支费终不能卓然立一大事建无穷之利如火铄薪日减日亡若用买田募役譬如私家变金银为田产乃是久长万全之策深愿朝廷及此钱未散立此一事数年之後钱尽而事不立深可痛惜臣闻孝子者善继人之志善述人之事武王周公所以见称於万世者徒以能行文王之志也昔苏绰为魏立征税之法号为烦重已而叹曰此犹张弓也後之君子谁能解之其子威侍侧闻之慨然以为己任及威事隋文帝为民部尚书奏减赋役如绰之言天下便之威为人臣尚能成父之志今给田募役真先帝本意陛下当优为武王周公之事而况苏威区区人臣之孝何足道哉臣荷先帝之遇保全之恩又蒙陛下非次拔擢思慕感涕不知所报冒昧进计伏惟哀怜裁幸谨録奏闻伏候勅旨

元佑三年轼为翰林学士上言差役之法天下皆云未便昔日雇役中户岁出几何今者差役中户岁费几何更以几年一役较之约见其数则利害灼然而况农民在官官吏百端蚕食比之雇人苦乐十倍五路百姓朴拙间遇差为胥史又须转雇惯习之人尤为患苦寻诏郡县各具差役法利害条析以闻

轼知杭州上言改行差法则上户之害皆去独有三等人户方雇役时户岁出钱极不过三四千而今一役二年当费七十余千休闲不过六年则是八年之中昔者徐出三十余千而今者并出七十余千苦乐可知朝廷既取六色钱许用雇役以代中户颇除一害以全二利今惟狭乡户小役者替闲不及三番方得用六色钱募人以代州役此法未允何者百姓出钱本为免役今乃限以番次不用尽用留钱在官其名不正又所雇者少未足以纾中户之劳又投名衙前不足元额而乡差衙前又当更代即又别差更不支钱若愿就长名则支酬重难尽以给之仍计日月除其户役及免助役钱二十千及州役惟吏人衙前得皆雇募此外悉用差法如休役未久三年即以助役钱支募此法尤为未通自元丰前不闻天下有阙额衙前者岂尝抑勒直以重难月给可以足用故也当时奉使如李承之之徒所至已辄减刻元佑改法又行减削既多不支月给如何肯就招募今不循其本乃欲重困乡差全不支钱而应募之人尽数支给又放免役钱二十贯欲以诱胁尽令应募何如直添重难月给令招募得行乞促招阙额长名衙前刻期须足如合增钱雇募上之监司议定即行役率以二年爲一番向来尚许一户歇役不及三番则令雇募是欲百姓空闲六年今忽减作二年幸六色钱足用有余正可加添番数而乃减番添役农民皆纷然妄谓朝廷移此钱他之虽云量留一分备用若有余剩数却量减下无丁户及女户所敷役钱此乃空言无实丁口产税开收增减年年不同如何前知来年应用而预爲桩科若亟行减下临期不足又须增取吏缘爲奸不可胜防矣大抵六色钱以免役取当於雇役乎尽之然後名正而人服惟有一事不得不虑州县六色钱多少不同若各随多少以爲之用则敷钱多处役户优闲太久六色人户反觉敷钱数多欲乞今後六色钱常存一年备用之数而会计岁所当用以赢余而通一路酌人户贫富色役多少预行品配以一路六色钱通融分给令州县尽用雇人以本处色役轻重爲先後如此则钱均而无弊雇人稍广中户渐苏则差役良法可以久行而不变矣

元佑元年平章军国重事文彦博上奏曰臣切闻天下诸路差雇役法朝廷虽已降指挥而至今未定颇闻烦扰臣检会始初司马光閲天下臣庶奏章多言出钱雇役其法不便遂却复差役之法然司马光所言甚详而节目颇繁恐州县不一一通晓而又朝廷置局详定议论不一必难通行臣等以谓差役之法本州县常事其来久矣皆素有定法及其末流不容无弊故当随时刋改臣曾累具劄子奏乞先令州县刺史令佐从民利便各议定其法县申州州申转运司看详定夺奏闻如得允当即降下施行盖朝廷大号令必当自上而下州县常差役理须自下而上则各从民便以天下之广郡县之衆不可以一切之法行之行之必亘有妨碍而局官及诸臣僚纷然上言各任己见不同知利害及祗付所司别无与夺以至州县希望朝廷风旨至今其法未定益滋狡吏侵扰若如前请且各付逐路郡县定夺利害各从其便庶几下民早得息肩

殿中侍御史吕陶论保甲二弊疏曰臣伏见保甲之法虽已更改犹有二弊未便於民其一为罢去二十畒以下免教指挥却令五等户有三丁者皆赴冬教一月缘民之贫富不繋丁之多少而教与不教则有幸不幸令田有百亩家有二丁则免教是谓之幸田有十亩家有三丁则赴教是谓之不幸此贫富力役大为不均况今之教阅官中不给钱米一月之食皆其自办夫有田二十亩之家终年所收不过二十硕赋税伏腊之外又令供赡一丁则力亦难给盖昔日推行之始不暇讲求利害唯务其多今虽将五等下户精专阅习万一或有调发虽破竭家产所得几何裹粮而行岂不重困臣愚欲乞於三等以上或等第虽低而家业及一百贯有三丁者方得差充其二为陕西州郡今秋雨涝高原之地虽谓顺成下隰之田稼亦不善人户有诉灾伤去处而蠲税不及五分并须赴教官司奉法不敢放免臣窃谓保甲之令行已累年朝廷知其有弊多所厘改欲民休息若须候灾伤及五分方与免教亦恐德泽未广臣愚欲乞应系灾伤县分并特与免冬教以惠畿内三路之名又况郡县自来捡视灾伤多是通计一县所放立为分数如元管税一千石放及五百石则谓之五分即非以逐户所伤立定分数其被灾既有多少之异而通计一县大数偶不及五分遂不免教此朝廷之所当察也如蒙圣慈以灾伤之故不限分数特免教阅则朝廷武备未为废缺而生民受惠深矣臣访闻陕西诸县人户有为田土絶少虽管三丁陈状乞免教并有诉述本户灾伤过多但为一县緫数不及五分亦乞免教者逐县拘碍条禁不敢辄行伏乞早赐指挥庶寛民力

陶又奏曰天下版籍不齐或以税钱贯伯或以田地顷亩或以家之积财或以田之受种虽皆别为五等然有税赋钱一贯占田一顷积财千缗受种十石而入之一等一等之上无等可加遂至税缗田亩积财受种十倍於此亦不过同在一等凭此差役必不均平虽无今日纳钱之劳反有昔时偏颇陪费之害莫若裁量新旧着为条约如税钱一贯为第一等合於本等中差一役税钱两倍於一役者并差二役又倍即差三役虽税钱更多不过三役并听雇人或本县户多役少则上户之役不须并差但可次叙休役年月远近而均其劳逸假令甲充役後可闲五年乙税钱两倍於甲可闲三年丙又倍於乙可闲一年具以田土顷亩之类为等并其余同等多少不侔者并仿此又成梓两路差役旧专以户税为差等熙寜初别定坊郭户营运钱以助免役乃在税产之外州县抑认成额至今不减至有停闲居业移避乡村犹不得免今方议法坊郭等第固不可偏废然须参究虚实别行排定以寛民力并送详定所

陶又奏为乞下有司别定坊郭之法以寛民力疏曰臣伏见成都府梓州路自来只於人户田产税钱上依等第差役熙寜初施行役法别定坊郭十等人户出营运钱以助免役之费盖朝廷之意本为人户专有营运而无税产或有税产而兼有营运故推排坊郭有营运之家仍於田产税钱之外别令承认营运钱数以助税户诚为均法然推行之初有司不能上体朝廷本意一切督廹郡县及差官谕意惟务定得坊郭钱多用为劳効州县承望风指不问虚实及有无营运但有居止屋宅在城市者估其所直一槩定坊郭等第虽以推排为名其实抑令承认立成年额岁岁相仍至今不减访闻嘉州坊郭人户以至闭户移避於乡村居住其营运钱亦不减免虽欲转卖屋业势不能售其弊至此盖亦极矣今来朝廷讲议差役之法坊郭等第固不可偏废然理须参究虚实别行排定不须循用旧额务在酌中其中有屋宅而别无营运或有营运而物力不多并宜蠲免以寛民力窃虑诸路亦有似此去处伏愿圣慈下有司详议立法施行

哲宗时苏辙上民政策曰臣闻三代之时无兵役之忧降及近世有养兵之困而无兴役之患至於今而养兵兴役之事皆不得其当而可为之深忧盖古者兵出於农而役出於民有农则不忧无兵而有民则不忧无役五口之家常有一人之兵而二十之男子岁有三日之役故其兵强而费不增役起而人素具虽有大兵大役而不忧事之不集至於兵罢役休而无日夜不息之费其後周衰井田破坏陵夷至於末世天下无复天子之田皆民之所自有天下之民不食天子之田是故独责其税而不任之以死伤战鬭之患天子有养兵之忧而天下无攻守劬劳之民以为大忧故调其财以为养兵之用而天下之役凡其所以转输漕运营建兴筑之事又皆出於民当此之时民之所以供上之令者三曰租曰调曰庸租者地之所当出调者兵之所当费庸者岁之所当役也故使之纳粟於官以为田之租人入布帛以为兵之调岁役其力不役则出其力之所直以为役之庸此三者农夫皆兼为之而游惰末作之民亦不免於庸调运重漕远天子不知其费而一出於民民岁役二旬而不役者当帛六十尺民亦不至於太苦故隋唐之间有养兵之困而无兴役之患此其为法虽不若三代之兵不待天子之养而天下之役犹有可赖者皆民为之也及其後世又不能守乃变法而为两税以至於今天下非有田者不可得而使而有田者之役亦不过奔走之用而不与天子之大事天下有大兴筑有大漕运则常患无以为使故募冗兵以供力役之急不知撃刺战阵之法而坐食天子之俸由是国有武备之兵而又有力役之兵其所以奉养之具皆出於农也而四海之游民无尺寸之庸调为农者常使隂出古者游民之所入而天子亦常兼任养兵兴役之大患故夫兵役之弊当今之世可谓极矣臣愚以为天子平日无事而养兵不息此其事出於不得已惟其干戈旗鼔之攻而後可使任其责至於力役之际挽车船筑宫室此非有死亡陷败之危天下之民诚所当任而不辞不至以累兵革之人以重费天子之廪食然当今之所谓可役者不过曰农也而农已甚困盖尝使尽出天下之费矣而工商技巧之民与夫游闲无职之徒常徧天下优游终日而无所役属盖周官之法民之无职事者出夫家之征今可使尽为近世之法皆出庸调之赋庸以养力役之兵而调以助农夫养武备之士而力役之兵可因其老疾死亡遂勿复补而使游民之丁代任其役如期而止以除其庸之所当入而其不役者则亦收其庸不使一日而阙盖圣人之於天下不惟重乎苟亷而无求唯其能缓天下之所不给而节其大幸则虽有取而无害於为义今者虽能使游民无劳苦嗟叹之声而常使农夫独任其困天下之人皆知为农之不便则相率而事於末末衆而农衰则天子之所独任者愈少而不足於用故臣欲收游民之庸调使天下无侥幸苟免之人而且以纾农夫之困苟天下之游民自知其不免於庸调之劳其势不耕则无以供亿其上此又可驱而归之於南亩要之十年之後必将使农夫衆多而工商之类渐以衰息如此而後使天下举皆从租庸调之制而去夫所谓两税者而兵役之忧可以稍缓矣

辙又言差役复行应议者有五其一曰旧差乡户为衙前破败人家甚如兵火自新法行天下不复知有衙前之患然而天下反以为苦者农家岁出役钱为难及许人添剗见卖坊场遂有输纳不给者尔向使止用官卖坊场课入以雇衙前自可足办而他色役人止如旧法则为利较然矣初疑衙前多是浮浪投雇不如乡差税户可托然行之十余年投雇者亦无大败阙不足以易乡差衙前之害今略计天下坊场钱一岁可得四百二十余万贯若立定中价不许添剗三分减一尚有二百八十余万贯而衙前支费及召募非泛纲运一岁共不过一百五十余万緍则是坊场之直自可了办衙前百费何用更差乡户今制尽复差役知衙前苦无陪备故以乡户为之至於坊场尤无明降处分不知官自出卖耶抑仍用以酬奬衙前也若仍用以酬奬即召募部纲以何钱应用若不与之钱即旧名重难乡户衙前仍前自备为害不小其二坊郭人户旧苦科配新法令与乡户并出役钱而免科配其法甚便但敷钱太重未为经久之法乞取坊郭官户寺观单丁女户酌今役钱减定中数与坊场钱用以支雇衙前及召募非泛纲运外却令桩备募雇诸色役人之用其三乞用见今在役人数定差熙寜未减定前其数实冗不可遵用其四熙寜以前散从弓手手力诸役人常苦逆送自新法以来官吏皆请雇钱役人既便官亦不至阙事乞仍用雇法其五州县胥吏并量支雇钱募充仍罢重法亦许以坊场坊郭钱为用不足用方差乡户乡户所出雇钱不得过官雇本数诏送看详役法所详定择其要者先奏以行辙再言役法疏曰臣闻世无不弊之法虽三代圣人之政不免有害故神而明之存乎其人臣切见朝廷近罢免役复行差役小民初免出钱鼓舞相庆士大夫因民之喜以为差役一行可坐而无事矣臣之愚意以为免役之害虽去而差役之弊亦不可不知也是以推言其故而陛下察之国朝因隋唐之旧州县百役并差乡户人致其力以供上使岁月番休劳佚相代吏若循理不以非法加民则被役之人本无大苦然役人既是税户家有田产诛求必得吏少亷慎凡有所须不免侵取故祖宗之世天下役人除正役劳费之外上自衙前有公使厨宅库之苦中至散从官手力有打草供柴之劳下至耆长壮丁有岁时馈送之费习以成俗恬不为怪民被差役如遭寇虏神宗皇帝昭知此害始议立免役之法前弊虽解而所取役钱多收寛剩民间难得见钱日益贫瘁今朝廷既已复行差役除见议衙前差募未有成法外其余耆户长弓手散从等役一切定差贪官暴吏私窃以此相贺何者市井之人应募充役家力既非富厚生长习见官司官吏虽欲侵渔无所措手今耕稼之民性如麋鹿一入州县已自慑怖而况家有田业求无不应自非亷吏谁不动心妄意朝廷既行差役凡百侵扰当复如旧访闻见今诸路此弊已行臣恐稍经岁月旧俗滋长役人困苦必有反思免役之便者其於圣政为损不细顷者朝廷初革衆弊士怀异议多被迁逐睥睨新改幸其不成者非一人也若此弊不除使民有怨言彼立异之人他日必指以为事臣欲乞明降诏书丁寜戒敕监司长吏使知朝廷爱惜乡差役人与神宗朝爱惜雇募役人无异应系自前约束官吏侵扰役人条贯使刑部録出具委无漏落雕印颁下令一切如旧出榜州县使民知之仍常加督察有犯不赦应监司所部有犯不能觉察致因事发露者重其坐庶几民被差役之利而无差役之害然後天下蒙赐深矣

辙又论差役事状曰臣五月二十六日上殿劄子乞明降诏书戒敕监司长吏令知朝廷爱惜乡差役人与神宗朝爱惜雇募役人无异应系自前约束官吏侵扰役人条贯使刑部録出具委无漏落雕印颁下令一切如旧出牓州县使民知之仍常加督察有犯不赦应监司所部有犯不能觉察致因事发露者重其坐至今多日未蒙施行伏念臣前作此奏为闻近日诸县曹吏有因差役致富小民被差充役初参上下费钱有至一二十千者州县官吏亦有以旧雇役人惯熟多方陵虐所差之人必令出钱作情愿雇募又有以新差役人拙野退换别差必得惯熟如意而後止者天下官吏不能皆良如此等事所存不一虽非目见可以意料民被其害如遭汤火窃意此奏朝上圣心恻怛不待终日而行不意迁延至今不以为急臣愚窃恐朝廷始复差役议者妄谓差法一行更无患害闻臣此奏未免不信臣谓改雇为差实得当今救弊之要然使闻害不除见善不徙则差役害人未必减於免役伏乞圣慈捡臣前奏早赐诏书具言所闻差役官吏情弊仍备録前後禁约晓谕中外使知朝廷深意则天下幸甚

侍御史刘挚乞置局议役法疏曰臣伏覩今月七日勅节文天下免役钱一切并罢诸色役人依熙寜元年以前旧制委州县定差者命令既下中外人情鼓舞欢喜皆谓此一事为害最大从来百姓日夕延望今陛下一旦行之救其困苦天下幸甚臣窃闻令下之後奸邪之人论说纷纷造作浮言意欲揺动其事不知陛下察其然乎盖今日庙堂之上侍从之间其人多由新法而进於外之监司亦皆由新法而选今法既更改则其心皆非所欲故诽议荧惑欲幸其失而不能成尔勅命内固有小节与旧法异同及措置未尽之事缘已带下指挥许州县监司申明利害擘画自可候到日修正立法今来改免役为差役乃是大体已正大害己革譬如疾患之人病根已去其他气体未和当徐徐调养之而已臣恐上下观望之人指小小未圆事件张皇鼓扇伏望皇帝陛下太皇太后陛下坚持此意力行无疑勿为异论所动候臣寮及诸路论列到未尽未便事理乞付三省类聚参详为法内如有合先次施行者即乞随事先赐处分

挚又论役法疏曰臣窃以圣人之治虽一道亡敝而道之寓於形名法数者必有偏而不起眊而不行者圣人因时而变之变则通通则久以尽天下之利此五帝所以异制而三王之所以不同礼也国家承唐末五代熟烂之後祖宗创制造法趋时之宜顺事之变虽圣圣相继而其法令日增岁损或举或废未尝同也至於寜民适治所谓道之亡敝者则未尝异也神宗以仁智之虑逹因革之数凡政令制度急弦慢轸大解而更张之故天下蒙其利然至于今殆二十年所谓偏而不起眊而不行者盖复有之矣其事则非一而其大者则役法是也於役法之敝相为首尾而牵连当更者则坊场吏禄是也始者以繇役不得其平农民劳费故命有司议所以均弛之而有司不深惟其故乃一剗祖宗差役旧勅为官自雇人之法率户赋钱以充雇直曰助役又曰免役自上户至於下五等从来无预差役之家一槩敛之盖於赋税科调百色买纳求取之外又生此重敛岁岁输纳无有穷期古人有言平地无铜鑛农家无钱鑪今所输必用钱而地土所出惟是丝帛谷粟幸岁丰收成而州县逼廹不免贱价售之无以养其私若岁凶则破易资产或以倍称之息举责於兼并以应期限更无减放之法州县上户常少中下之户常多自法行以来簿籍不正务欲敷配钱数故所在临时肆意升补下户入中中户入上今天下往往中上户多而下等户少富县大乡上户所纳役钱岁有至数百缗者又有至千缗者每岁输纳无已至贫竭而後有裁减之期旧来乡县差役循环相代上等大役至速者十余年而一及之若下役则动须三二十年乃复一差虽有劳费比之今日岁被重歛之害孰为多少也今天下钱日益重货日益轻民日益困矣若之何坐视而不恤也哉然则前日有司立法非有意於寛役利民正在聚敛刻剥损下益上为国取谤大失朝廷惠绥生灵本意臣窃见繇役昔者有至于破产而民惮为之者惟衙前一役尔今天下坊场官司收入自行出卖岁得缗钱无虑数百万以为衙前雇募支酬之直计一岁之入为一岁之出盖优有余裕则衙前一重役无所事于农民矣农民既除此一重役外唯有散从承符弓手手力耆户长壮丁之类此役无大劳费宜并用祖宗差法自第一等而下通任之比於旧制繇役轻矣治於人者事人古今之通义则安用给钱为哉坊场之法旧制扑户相承皆有定额不许增擡价数辄有剗夺祖宗非不知增价之为公家利也所以不许者知其悦目前之利必有後日之害故也新法乃使实封投状许价高者射取之於是小人徼一时之幸争越旧额至有三两倍者旧百緍今有至千緍者交相囊橐虚构抵本课额既大理难敷办於是百敝随起决至亏欠州县劳於督责患及保任监锢系累终无偿纳官司护惜课额不为减价则谁人复肯承买今天下坊场如此者十五六矣故实封增价之所得於败阙之所失殆不相补也盖财利可以通之而已不可尽也少捐分数与民共之则公私相济其利长久臣欲乞罢实封投状之法应天下坊场委逐路转运提举司将见今买名净利额数与新法以前旧额相对比量及地望紧慢取酌中之数立为永额一用旧法召人庶乎承扑者无破败之患而官入之利有常而无失也吏禄之法天下吏人旧制诸路及州县法各不同有乡户差充者有投名者有乡差投名杂用者入仕之後既以案司之优重迭相出入以为酬折又积累岁月有出职之望行之久远人自以为便此时有司见礼经有庶人在官之禄遂假其说资以掊民殊不知三代已远其事不可行于今日者多矣夫庶人在官之禄虽有其文而其法与数不可见其详乃凿空造端槩敛民钱给为吏禄不重之则不足以募不轻之则不足以给今内外之吏除重法之外其他每月所给无几於吏固未足以有济而官给所积天下盖已不赀无故竭民财而为此费诚何为哉至於所谓重禄以行创法尤非义理夫一钱以上以徒坐之谓之严刑可也遂以谓吏惧而不受赇则臣不敢知也今主议者曰禁既严则吏必畏故令下以来犯者少臣以谓非犯者少败者少也非败者少正其罪者少也网之密则与者取者藏声匿迹亦将避之工也故曰败者少也一钱坐徒谁则忍之谁敢易之故苟有败者若稍涉疑晦及自非有告人当赏则官司往往迁就平反释重入轻若外路则虽使者亦或谕意州县使之如此亦人之情也故曰正其罪者少也借使犯者皆败败者皆正其罪固亦先王制刑之所无而圣人所当矜慎之也吏受贿於律自有刑名而曲法者一匹以上至徒则刑亦不为轻矣今变先王之刑而重之又多赋吏禄以买法之行无谓也臣愚欲乞除熙寜以前旧法有禄公人并依旧外应新法所创及增给吏禄并行减罢臣愚诚不识忌讳令衙前之役则待之以坊场价钱弓手等役则均之以祖宗差法利禄非旧法所给则皆罢去应役人糜费私役之类则禁之以熙寜新法苟如是也则所谓免役钱者於是可以一切蠲除矣或谓免役钱籍于常平固非独以待募役也县官他费多有类乎此则未可以利害论也臣以谓役钱领于司农非有特勅未尝以给常费今罢去无损於国用况祖宗以来至於役法未改役钱未敛以前百余年间不知何以为国也亦曰用之有节则取之有道矣今天下百姓疲筋骨忍饥寒冒鞭笞终岁急急为公家纳钱尔不幸有连年灾荒之变实恐穷苦之人流亡转徙为沟中瘠而强梁者賖死忍命不得为陛下之良民矣然则役钱乃生民性命天下安危之所繋奈何欲以为不刊之令哉古者藏於民诚令百姓赋税之外有以自养则其赢余乃国之外府缓急取之而已无事之时坐困竭之非计也臣故以谓役钱宜一切罢之役钱罢则提举常平官司亦可罢去以见存职事付之转运司足矣天下既减罢监司数十人则州县稍得从容上下省事非小补也虽然此大法也顾臣之言盖其略耳至於法之纎悉或参差抵牾宜有画一之论欲乞於两制臣寮选差明於治体深於民事者三两员置局讲议裁立条格而三省执政官典领之以待圣断施行

挚又论保甲疏曰伏覩近制保甲罢团教朝廷所以惠绥疲氓恩施甚厚民得去其所苦就其所安远近承风莫不鼓舞然臣窃有私忧过计者夫乡野之民其性易於转习臣往见农人或被差役一为弓手手力耆壮之类及罢满而归则拱手闲惰已不复能反业于农盖出入公门游集市井有所诱怵之使然也今之保甲则又甚焉者衣必华细食必酒肉固已变其向者布麻麄粝之习矣羣聚而笑諠奋臂而矜勇固已移其向者村鲁劳苦之性矣其家质田卖屋出钱以济其所用官司岁时教试与之金帛宠之名目以养其欲故凡保甲之父母兄弟妻子一家憔悴终岁困扰而身为保甲者未必不自喜以为乐也今既岁教止于一月罢其团集省其监督去其羁縻劳费之患则保甲之父母兄弟妻子欣欢休息复其生理而身为保甲又未必不自失以为戚也彼有自失之意而欲使人人俛首甘心尽如平日肯复从事于耕势盖难矣恶少而失其欲悍强以成其性又挟素所教弓刀刺撃之器以为之资臣惧其非独不能从事於耕而已也亦恐其得为陛下之良民者少也臣愚以谓宜有法以敛制之盖保甲之技艺强弱高下州县皆有等籍今按取优等之人召其情愿刺以为本州禁军若旧系正长等名色则比类军中之阶级随其等差对换补之自余中下艺等亦召愿充公人者依近制募以为弓手手力耆户长之役所贵在军者既团隶部督束之有法又使得伸其素习之技能其在役者既不失服职於公家比之召雇浮浪乃得熟事乡民必赖其用为多伏望详酌

杨绘上言曰助役之利一而难行有五请先言其利假如民田有一家而百顷者亦有户才三顷者其等乃俱在第一以百顷而较三顷则已三十倍矣而受役月日均齐无异况如官户则除耆长外皆应无役今例使均出雇钱则百顷所输必三十倍於三顷者而又永无影射之讼此其利也然难行之说亦有五民惟种田而责其输钱钱非田之所出一也近边州军就募者非土着奸细难防二也逐处田税多少不同三也耆长雇人则盗贼难止四也衙前雇人则失?官物五也乞先议防此五害然後着为定制仍先戒农寺无欲速就以祈恩赏提举司无得多取於民以自为功如此则谁复妄议

历代名臣奏议卷二百五十七








◇上三国志注表

臣松之言，臣闻智周则万理自宾，鉴远则物无遗照。虽尽性穷微，深不可识，至於绪馀所寄，则必接乎粗迹。是以体备之量，犹曰好察迩言。畜德之厚，在於多识往行。伏惟陛下，道该渊极，神超妙物，晖光日新，郁哉弥盛。虽一贯坟典，怡心玄赜，犹复降怀近代，博观兴废。将以总括前踪，贻诲来世，臣前被诏，使采三国异同，以注陈寿《国志》。寿书铨叙可观，事多审正。诚游览之苑囿，近世之嘉史。然失在於略，时有所脱漏，臣奉诏寻详，务在周悉。上搜旧闻，旁摭遗逸，案三国虽历年不远，而事阔汉晋。首尾所涉，出入百载。注记分错，每多舛互。其寿所不载，事宜存录者，则罔不毕取以补其阙。或同说一事，而辞有乖杂，或出事本异，疑不能判，并皆钞内以备异闻。若乃纰缪显然，言不附理，则随违矫正，以惩其妄。其时事当否及寿之小失，颇以愚意有所论辩。自就撰集，已垂期月。写校始讫，谨对上呈。

窃惟缋事以众色成文，蜜蜂以兼采味，故能使绚素有章，甘逾本质。臣实顽乏，顾惭二物。虽自罄厉，分绝藻缋，既谢淮南食时之敏，又微狂简斐然之作。淹留无成，秽翰墨，不足以上酬圣旨，少塞愆责。愧惧之深，若坠渊谷。谨拜表以闻，随用流汗。臣松之诚惶诚恐，顿首顿首，死罪谨言，元嘉六年七月二十四日，中书侍郎西乡侯臣裴松之上。（明监本三国志。）


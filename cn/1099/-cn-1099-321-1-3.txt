○為陳邊務申虜情以定國是以永大計事 【 貢市善後】

臣聞言天下之事非難、而知天下之事為難、知天下之事非難、而任天下之事為難、今天下之事、惟夷狄為大、而夷狄之害、惟北虜為最、盖西北之地、高寒荒塉、虜生其間、兇頑桀驁、茹血衣毛、與虎狼無異、接壤中土、歲時窺伺、大則侵陵、小則寇掠、自生民以來、為患久矣以二帝三王之盛、卒未有能臣服而誅??烕之者、秦始皇築塞卻胡、終貽身禍漢武帝窮征遠討、海內虛耗、以漢祖之雄傑、而有白登之圍、以唐宗之英武、而有渭橋之急、然則封疆之事、安攘之計、豈易言哉、下自晉宋、迄于金元、而禍亂極矣、迨我　皇明　太祖高皇帝　神武肇命、迅掃腥膻、廓清寰宇、　成祖文皇帝、　三駕親征、蕩平沙漠、保安黎元　二祖聖武、矢?見畫創置、西自寧夏、東抵遼陽、巨鎮強兵、環列屏翰、秦晉燕趙之境、始得安息、二百年來、猗歟盛矣然也先首禍于土木、哈密構亂于西陲、小王子火篩花當之属、相繼為害、及今俺答、益稱雄桀、糾其弟兄、率其子姪、攻克諸部、雄據朔庭、東連察罕、西脇番回虎視三關、蠶食九鎮、五十餘年、致我中土之民、困于徵輸邊鄙之民、死于鋒鏑、嘉靖之季、騷擾益甚、　世宗皇帝　宵旰四十餘年、思欲討其兇暴、誅其狂肆、而事有未逮、遇我　穆宗皇帝、　即位之初、　天眷明德、厭彼兇頑、孽孫搆釁。慕義來降。盖天將啟太平之機。而再造邊人之命也。臣時廵撫大同。適當其事。窃料胡運。首謀受降。為　國弭禍。先遣鮑崇德齎咫尺之書。諭俺答。以紆平虜之急。繼遣龔喜等持一箭之令。詒黃台吉。以解大同之圍。曉以禍福。申以信義盟約既定。二酋既從。乃咨會督臣王　審計協謀。傾心竭力。以共圖弘濟。列疏上　請。伏荷　先帝　聖哲洞燭機宜。撫市之成雖王方力任□于外亦高張能獨斷于內也二三元臣。恊心一德。襄贊　廟謨。折衷羣議、授以成算。使臣等得效犬馬之力。以馴豹虎之心。叛人斯得。　貢市用成。既臣以憂歸、王獨任其事、請　封議貢、約會定期、勞心苦志、克有成績而孔昆的祿父子、疑貳未即就約、廵撫都御史吳、訓諭有機、招徠無倦、遂致東西聯属、反側漸消封疆遂寧、比及三年、蒙　陛下　特恩、起臣艸土之中、來代崇古之任、臣才智庸淺、力孱氣懦、而區區為　國一念之誠、不敢自負、宣布　仁威、恢張　國體、申明約信、通行曉告、羣酋素皆知臣、莫不傾心聽服、賴　陛下　神武元臣忠良、克終愚志、不墜前人之美、八年以來、九邊之外、以生齒則日繁、以修守則日固、以兵馬則日練、以芻餉則日積、以田野則日闢、以商賈則日通、窮邊僻堡、阽危殘喘之民、始知有生生之樂、此今日之邊事。可知而可言者也。虜自順義而下、有黃台吉、有兀慎、有擺腰、有永邵卜、有河西襖兒都司、有青把都、白洪大、滿五素、滿五大、哈不慎、打喇明安兔、有扯力艮、五路青把都、鴉黃多羅、巴林松木兒等部、實繁有徒、小大遠邇、錯雜不一、然其向化懷惠、心傾志靡、輸誠效貢、久而益篤、莫敢有渝盟叛約、顯然悖逆生亂者、歲時請求、隨宜與之、即欣然知感、聞有講事賣馬之使、經過城堡、投見守操官員、求討食物、苟得一餅一果之與、即稽首而謝、歡笑而去、盖犬羊之性、不顧廉恥、不識法度、不知禮義、乃其恒態、非敢有所侵侮、而豕交獸畜、馭之得宜、益足以堅彼歸向之心、於　國體何傷、於貢市何玷、即有無狀捉人索賞、如打喇明安兔者、告之俺答、嚴加罰治、即委首聽命、服罪知悔、此今日之虜情。可知而可言者也。夫今日之邊事如此、虜情如此、臣等之處置如此、中外之不然者、或曰夷使成羣、充斥城市、為害將不可制也、當時不欲撫賞諸臣以耗財為言者猶近是其後歲賜加至二十五萬與前六萬之例異矣或曰財貨日益費耗、虜欲終不可足也、或曰與虜益狎、隱憂叵測、將不知所終也、為此言者、心則忠矣而事機或有未達、一時風聞疑之太甚、計之太深者也、夫夷使之入、三鎮皆有之、多者八九人、少者二三人、朝至而夕去、夕至而朝發、守貢之使、賞至即歸。有舍館以安之、有卒徒以防之、有餼廩以養之、何有于充斥、財貨之費、有市本、有撫賞、畫有定規、給有定數、通三鎮而計之、每歲約費銀二十六七萬兩、出戶部者一十三萬有奇、出兵部者四萬有奇、三鎮所自措辦者十餘萬兩、較之先年征戰、歲費戶部客餉銀至七十餘萬兩而不足、兵部太僕之馬價、亦且十數萬兩者、纔十之二三、而虜心饜矣、至于民間耕穫之入市賈之利不與焉、所省不亦多乎、以為有隱憂者、臣以為所憂則有之。而不隱也。方虜之未款貢也、庚午以前、每歲大舉、九邊之地、必有被其毒者、而鵰搶鼠窃、無處無之、致我三軍戰鬬、暴骨滿野、萬姓流離、橫屍載道、城郭丘墟、芻糧耗竭、外罹慘禍、內虞他變、邊臣首領不保朝廷為之旰食憂孰大焉、款貢以來七八年間無此事矣、設使臣等處置乖方、羈縻失策、恡小費而虧大信、貢不至而市不通、虜一旦獰然肆行侵掠、則前日之憂即見。何隱之有哉。其所不可知者、虜中之權、悉屬俺答、今衰且老矣。誠恐數年之後。此酋既死。其後俺答既死黃撦二酋相継就市至卜石兔始以三娘子婚事小有不决然亦即受款制無大害一如方言諸部無所統一。號令不齊。其中狡黠。互相爭構。言貢而貢或有不至。言市而市或有所挾。假託異辭。遂行侵擾。此則時變之或然。而不可預料者。在我處之亦惟停貢罷市。閉關絕使。嚴兵固壘以禦之。禁邊軍之私行趕馬。禁邊將之輕舉倖功。既不示以易與之情。亦不啟以可乘之釁。使曲常在彼。而直常在我而巳。于彼貢市何賴焉。然夷情貪鄙。思我之餌。懷我之利。強弱異勢。遠近異情。去就順逆。勢必有變。因機而處。隨宜而應。以為弭亂息患之圖。此又于不可知之中。而大有可為者。顧在後之臣。作為何如耳。夫封疆之事。既無定形。亦無定機。惟　朝廷任用得人。處置有方。則貢市可也。戰守可也。盖戰守之事。非繇于貢市而致而貢市之舉。實于戰守有禆。又何必拘拘于貢市之非。戰守之是。而謂終之不可保哉。臣又聞之、御戎無上策、征戰禍也、和親辱也、賂遺恥也、貢市之法名實不虧實自古未有之事今曰貢則非和親矣曰市則非賂遺矣既貢而市。則無征戰矣。夫虞周之世、詩書所稱、來格咸賓之盛、臣不知其何如、誠使秦漢而下、得此機會而處之、則漢室何至于和親、宋人何至于賂遺、武帝太宗、何至勞師萬里之外、衛霍之將、何所立其勳名、而宋臣又何繇爭獻納哉、臣職任封疆、身承委託、仰藉　陛下　神武、得效驅馳、竭其心力、制伏強虜、保全邊氓、上紓　宵旰之憂、下息戰爭之禍、臣亦得免斧金?戊之誅、實云幸矣、臣今受命還　朝、不復與聞閫外之事。誠恐議者謂貢市非可久之事。謂虜情無效順之誠。泥於近代之跡。以較今日之事。甚者或謂臣等數年羈縻綏輯之勞。邊臣任事之難如此皆属掩飾彌縫之計。過為疑慮。多所敷陳。或致　國是搖惑。內而邊臣畏縮。外而虜酋携貳。內外乖違。事機錯迕。終貽後悔。噬臍無及。臣雖得去。而犬馬之心。實有不能一日忘者。所有一得之愚。雖皆巳陳之芻狗。庶幾可為善後者之一助。忘其鄙陋。列為五事。冒昧上瀆　聖聰、乞　勑該部再為詳審、款覆施行、

計開

一教信義、夷狄之人、雖非我族類、此心之良、未始不同、今虜自順義而下、東西諸部、受我羈縻、七八年來罔敢或貳、訓之以言即聽喻之以事即從、豈有他哉亦惟吾信義有以感動之耳、夫虜之服從既堅、則我之信義當益篤、伏惟　聖明、敦崇大信、申明大義嚴飭文武諸臣、毋忽犬羊。毋輕舉措。毋設機穽而倖小利。毋惑詭譎而畧遠圖。毋作聰明而喜奇績。使羣醜紛紛、常在吾範圍之內、而潛消其疑貳之心、則貢市可久、而封疆永寧矣、

一重撫賞、今之撫賞有程式矣、謂夷性貪饕、惟其欲而與之、不為節制、非重也謂夷欲無厭。過為節制。近于恡嗇。非重也、侈以奇異以傾炫歆動于彼。而陰致其嚮慕。非重也、必察其情度其事、因其人可以與則與、可以多則多、可以少則少、彼以貧而求也、則因其貧而賙之、彼以勞而求也、則因其勞之大小而酬之、彼以馬來市也、則因其馬之高下而償之、其貢也則有貢使之賞。其市也則有入市之賞。非理而索奇異之求。非我土產。後不可繼者。一切以情告之。以義曉之。以禮正之。必使予奪厚薄之柄、常在於我。而感激冀望之心。常存于彼。辟之養虎豹、然、時其飢飽、達其喜怒、則驕悍之性可馴、而吾之撫賞、于是為重矣、羣虜有不懷服者哉、

一審機宜、今茲北虜服矣、貢矣、市矣、然狼子野心、難馴易動、其順逆叛服之機、甚微而速、一有不審、其禍立至、且吾與虜非愛其貢也非利其市也、羈縻之而巳。彼若守之而不變也。貢也吾受之。不至者即不之屑也。市也吾與之。不至者即不之強也。彼有慢言、吾以大義責之、彼有疑志、吾以大信曉之、彼有叛跡、即閉關以拒之、嚴備以防之、彼若感悟悔罪而復求、則又畧其往過、示以慈惠而許之、豕交獸畜、不怒不狎惟以靖吾封疆、保我邊民而巳、此今日機宜之當審者也、臣又聞之俺答、老矣黃台吉亦衰病不支套虜遠在西鎮。切盡黃台吉頗稱恭順。兀慎擺腰人寡力弱、永邵卜遠去邊鄙。永邵卜俺答兄子青把都俺答弟都崑崙之子也惟青把都兄弟五人。各擁千兵而。滿五大哈不慎二人。密邇察罕。世代聯姻。在彼恒有東西約助之情。在我當思沉機預待之計。然犬羊之性、貪我市利、惟恐失之、非有昔年糾合大舉入寇之志、惟俺答一日殞絕、則把漢與黃酋諸子。勢或有爭。諸部觀望。貢市必有不至如此亦于我有利然俺答歿後夷部亦無大爭奪也而其爭者抑或有借我為援而請兵求助者矣亦或有倚我為重而舉部來歸者矣事機至此。處之為難。拒之則生釁。許之則召禍。察其強弱之勢。度其誠偽之心。因其去就順逆。以為推亡固存之術。非有真見定力。不能斷而定矣。此將來機宜之當審。非臣愚之所能預及者也。

一慎招納、臣聞春秋之法、夷狄而中國、則中國之。中國而夷狄、則夷狄之、治以不治、萬世不易之道也、今之板升、皆我　中國之人或以亡命而自全。或以虜掠而忘反。首於丘富。丘得良死趙以購誅繼以趙全。招呼誘引。實繁有徒。外附強虜。內構邊患。逃避　天誅。為日久矣。議者忿其背逆。恐其滋蔓。倡為招納解散之說。意非不善。計非不可行也。而其勢則有不可易易者。盖奸兇之黨。巳甘心於虜。而黠虜亦厚結之以自殖。取之之策。必先有以制虜之死命。而後可以有為。辟之逐鹿者然。虎方據鹿。吾當先制其虎。不然鹿且走。而虎方來。不惟不能得鹿。而或無以禦虎矣。方虜之未服也其機尚有可為、臣昔任大同。半歲之間、招而來者九百餘人。今虜服矣。與之約矣。而復招之。是自示以不信。而啟虜以乘釁之事也。且自趙全等誅而羣奸破膽矣。雖有兇人不敢復逞。今虜且為我臣子矣。况此輩皆吾赤子。則其地即我之地。人即我之人。又何必得其地。反其人而後為快也。若當此之時、因而撫之明示以　聖朝不殺之仁、使之自生自養、則反側之志、亦將自安、且使我禦虜有道。自治有方。恩信既昭。武備益固。即虜且稽顙屈服。又何患于此輩哉。若不致慎。或設間以誘之。或潛計以招之。或輕兵以襲之。虧　中國之體。而結醜虜之怨。渠魁必不可得。所得者皆其老弱饑羸之人。雖千百輩。曾不足以損虜之毫毛。而奸人反得以藉口而構禍矣。此臣愚以為當慎者也。况其中有二三黠者、雖為虜用、皆受我官職、志在圖歸。數年之後。虜未市時彼中亦有恩止?帚本朝不成而死者事機一變。將必有率眾歸附。復我邦族者。開其生路、嘉其順志、因時撫處、輯其心而藉其力、其權畧在後來諸臣加之意也、

一養士馬、臣聞天下雖安、忘戰則危、故卒不服習、兵家所忌、而軍政之急以馬為先、况防邊禦虜、騎兵為最、可一口而忘所事乎、自北虜款貢、三軍忘戰、七八年于此矣、夫兵以氣為主、不戰則惰、雖日訓練之、猶愳其不振也、今三鎮之兵、堪備行伍者。各僅五萬。共操戈乘騎者。二萬五十餘而巳。加以入衛之抽補。工役之繁興。屯糧馬價之兌扣。日就疲困。臣雖再經建議。以為當加。意畜養而事體不一。尚属虛言。臣雖屢行申飭、修工不得役使馬軍。而各該將領。私派工役隱而不言者。往往有之。臣實恨焉、夫防邊之政有三、足兵足食與設險而巳、三者之中以兵為急。今食亦足矣。修城堡、修邊墻修墩臺、無非為設險計也、乃徒務設險。驅此有數之軍。任不息之役。終歲勤動。人逃馬瘦。營伍空虛。皆不之慮、而惟曰吾邊墻之完固。墩臺之堅密而巳。設使虜一旦渝盟入寇。宣大□臺實非所急方公力以為不便是也臣恐墻非不高、臺非不固。而弱兵瘦馬。守則不可。戰則不能。此孟軻所謂地利不如人和也。臣願　陛下深思大計、　俯察臣言、　勑下該部嚴行各鎮廵等官、先將各營士馬加意畜養、亡故者補之、老弱者汰之、馬匹于市馬中、選用老瘦不堪者易之、免其工役寬其扣兌、足其芻餉、利其器械、分營訓練、各因其地、各隨其長、務求實用、毋務虛文、一切偏廂車營之類。徒飾軍容。無益邊備者。悉為罷革。僻遠之墻營。無用之墩臺。徒勞人力。無益防守者。悉為停止。使三軍之士。曉然知在上之意。惟專務戰守無畏工苦差賠糧之患。則心志自固。家室得寧、勇氣自倍。而威武自振矣。至于大小將領尢望　陛下慎選才勇、責成久任、杜其讒毀之釁寬其文法之誅、使豪俠瑰傑之士、得以自奮自效又養士馬之要道也、

皇明經世文編卷之三百二十一終








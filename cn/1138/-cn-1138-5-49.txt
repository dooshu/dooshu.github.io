赠赵雍容

平原宾客盛，公子至今称。
大雅谁堪嗣，词人复代兴。
䌽毫殊矫健，赤羽羡飞腾。
跃马金为埒，看花饼是绫。
已闻干象纬，伫有拜觚棱。
绝调传中散，高文起右丞。
倚楼名独著，绾绶命初膺。
父老歌冬日，胥徒凛夏冰。
之官携绿绮，问俗化苍鹰。
冕向鸥乡露，香从燕寝凝。
茧丝今始罢，薤本会须惩。
瘴海戈鋋久，楼船岁月仍。
公来鸿雁集，畯喜稻粱登。
荫已娄塘满，清如练水澄。
车前驯雉乳，郭外缀鱼罾。
犴狴春生草，讴歌夜采菱。
不燃官舍烛，屡灺读书灯。
吏散披缃帙，吟成落玉绳。
辨诗因鲁乐，作赋感舂陵。
握椠君偏奖，观涛仆未能。
朅来贻缟纻，敢辱馈肴脀。
裋褐惭儿子，绨袍赖友朋。
饮宁期十日，办许仗三升。
霄汉看飞舄，江湖远避矰。
薄游依谢尚，佳客愧枚乘。
吏治中牟最，天书北阙徵。
悬弧星正永，遐算日方升。
既醉称豳兕，言观策蜀藤。
田畴歌子产，纶阁待孙弘。
更下留髡榻，金樽酒似渑。





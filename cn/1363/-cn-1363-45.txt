便宜行事虎头牌


便宜行事虎头牌杂剧（元）李直夫撰

●便宜行事虎头牌杂剧目录

第一折

〔音释〕

第二折

〔音释〕

第三折

〔音释〕

第四折

〔音释〕

题目　枢院相公大断案　正名　便宜行事虎头牌

第一折

〔旦扮茶茶引六儿上〕〔西江月词云〕自小便能骑马。何曾肯上妆台。虽然脂粉不施来。别有天然娇态若问儿家夫壻。腰悬大将金牌。茶茶非比别裙钗。说起风流无赛。自家完颜女直人氏。名茶茶者是也。嫁的个夫主乃是山寿马。现为金牌上千户。今日千户打围猎射去了。下次孩儿每安排下茶饭。则怕千户来也。〔冲末扮老千户同老旦上云〕老夫银住马的便是。从离渤海寨。行了数日。来到这夹山口子。这里便是山寿马的住宅。左右接了马者。六儿。报复去。道叔叔婶子来了也。〔六儿报科〕〔旦云〕道有请。〔见科云〕叔叔婶子前厅上坐。茶茶穿了大衣服来相见。〔旦换衣拜科云〕叔叔婶子。远路风尘。〔老千户云〕茶茶。小千户那里去了。〔旦云〕千户打围射猎去了。〔老千户云〕便着六儿请小千户来。说道。有叔叔婶子。特来看他哩。〔旦云〕六儿快去请千户家来。叔叔婶子。且请后堂饮酒去。等千户家来也。〔同下〕〔正末扮千户引属官踏马上诗云〕腰横辘轳剑。身被鹔鹴裘。华夷图上看。惟俺最风流。自家完颜女直人氏。姓王。小字山寿马。现做着金牌上千户。镇守着夹山口子。今日天睛日暖无甚事。引着几个家将打围射猎去咱。〔唱〕

【仙吕点绛唇】一来是祖父的家门。二来是自家的福分。悬牌印。扫荡征尘。将勇力施呈尽。

【混江龙】几回家开旗临阵。战番兵累次建功勋。怕不的赀财足备。孳畜成羣。长养着百十槽冲锋的惯战马。掌管着一千户屯田的镇番军。我如今欲待去消愁闷。则除是飞鹰走犬。逐逝追奔。

〔六儿上云〕来到这围场中。兀的不是。爷。家里有亲眷来看你哩。〔正末云〕六儿。你做甚来。〔六儿云〕有亲眷来了也。〔正末唱〕

【油葫芦】疑恠这灵鹊儿坐在枝上稳。畅好是有定准。〔云〕六儿。来的是什么亲眷。〔六儿云〕则说是亲眷。不知是谁。〔正末唱〕则见他左来右去再说不出甚亲人。为甚么叨叨絮絮占着是迷丢没邓的混。为甚么獐獐狂狂便待要急张拒遂的褪。眼脑又剔抽秃揣的慌。口角又劈丢扑搭的喷。只见他蹅蹅忽忽身子儿无些分寸。觑不的那奸奸诈诈没精神。

〔六儿云〕待我想来。〔正末唱〕

【天下乐】只见他越寻思越着昏。敢三魂。失了二魂。〔带云〕我试猜波。〔唱〕莫不是铁哥镇抚家远探亲。〔六儿云〕不是。〔正末唱〕莫不是达鲁家老太君。〔六儿云〕也不是。〔正末唱〕莫不是普察家小舍人。〔六儿云〕也不是。〔正末唱〕莫不是叔叔婶子两口儿来访问。

〔六儿云〕是了。是叔叔婶子哩。〔正末云〕是叔叔婶子。且收了断场快家去来。〔下〕〔老千户同老旦上云〕怎么这时候千户还不见来。〔旦云〕小的门首觑者。千户敢待来也。〔正末上云〕接了马者。茶茶。叔叔婶子在那里。〔做拜见科〕〔老千户云〕孩儿。相别了数载。俺两口儿好生的思想你哩。今日一径的来望你也。〔正末云〕叔叔婶子请坐。〔唱〕

【醉中天】叔叔你鞍马上多劳困。婶子你程途上受艰辛。一自别来五六春。数载家无音信。则这个山寿马别无甚痛亲。我一言难尽。来探你这歹孩儿索是远路风尘。

〔老千户云〕孩儿。想从小间俺两口儿怎生抬举你来。你如今峥嵘发达呵。你可休忘了俺两口的恩念。〔正末云〕叔叔婶子。你孩儿有什么不知处。〔唱〕

【金盏儿】我自小里化了双亲。忒孤贫。谢叔叔婶子把我来似亲儿般训。演习的武和文。我如今镇边关为元帅。把隘口统三军。我当初成人不自在。我若是自在不成人。

〔云〕小的一壁厢刲羊宰猪。安排筵席者。〔外扮使命上云〕小官完颜女直人氏。是天朝一个使臣。为因山寿马千户。把守夹山口子。征伐贼兵。累着功绩。圣人的命。差小官赍勅赐他。可早来到他家门首也。左右接了马者。报复去。道有使命在于门首。〔六儿报科〕〔正末云〕妆香来。〔跪科〕〔使云〕山寿马听圣人的命。为你守把夹山口子。累建奇功。加你为天下兵马大元帅。行枢密院事。勅赐双虎符金牌带者。许你便宜行事。先斩后闻。将你那素金牌子。但是手下有得用的人。就与他带着。替你做金牌上千户。守把夹山口子。谢了恩者。〔正末谢恩科云〕相公鞍马上劳神也。〔使云〕恭喜相公得此美除。〔正末云〕相公吃了筵席呵去。〔使云〕小官公家事忙。便索回去也。〔正末送科云〕相公稳登前路。〔使云〕请了。正是将军不下马。各自奔前程。〔下〕〔正末云〕小的。筵席完备未曾。〔六儿云〕已备下多时了也。〔老千户云〕夫人。恰纔天朝使命。加小千户为天下兵马大元帅。我听的说道。将他那素金牌子。就着他手下得用的带了。替做千户。我想起来我偌大年纪。也无些儿名分。甲首也不曾做一个。央及小姐和元帅说一声。将那素金牌子。与我带着。就守把夹山口子去呵。不强似与了别人。〔老旦云〕老相公。你平生好一杯酒。则怕你失误了事。〔老千户云〕夫人。我若带牌子做了千户呵。我一滴酒也不吃了。〔老旦云〕你道定者。〔老千户云〕我再也不吃了。〔老旦云〕既是这般呵。我对茶茶说去。〔老旦见旦云〕媳妇儿。我有一句话可是敢说么。〔旦云〕婶子说甚话来。〔老旦云〕恰纔那使臣言语。将双虎符金牌。与小千户带了。那素金牌子。着他手下有得用的人与他带。比及与别人带了。与叔叔带了可不好那。〔旦云〕婶子说的是。我就和元帅说。〔旦见正末云〕元帅。恰纔叔叔婶子说来。你有双虎符金牌带了。那素金牌子。着你把与手下人带。比及与别人带时。不如与了叔叔可也好也。〔正末云〕谁这般说来。〔旦云〕婶子说来。〔正末云〕叔叔平日好一杯酒。则怕他失误了事。〔旦云〕叔叔说道。他若带了牌子做了千户呵。他一滴酒也不吃了。〔正末云〕既然如此。将那素金牌子来。叔叔。恰纔使臣说来。如今圣人的命。着你孩儿做的兵马大元帅。勅赐与双虎符金牌。先斩后奏。这素金牌子。着你孩儿手下有得用的人。就与他带了。做金牌上千户。我想叔叔幼年。多曾与国家出力来。叔叔你带了这牌。做了上千户。可不强似与别人〔老千户云〕想你手下多有得用的人。我又无甚功劳。我怎生做的这千户。〔正末云〕叔叔休那般说。〔唱〕

【一半儿】则俺那祖公是开国旧功臣。叔父你从小里一个敢战军。这金牌子与叔父带呵也是本分。见婶子那壁意欣欣。〔云〕叔父。你受了这牌子者。〔老千户云〕我可怎么做的。〔正末唱〕我见他一半儿推辞一半儿肯。

〔老千户云〕元帅。难得你这一片好心。我受了这牌子者。〔正末云〕叔叔。你受了牌子。便与往日不同。索与国家出力。再休贪着那一杯儿酒也。〔老千户云〕你放心。我带了这牌子呵。我一点酒也不吃了。〔正末云〕如此恰好。〔唱〕

【金盏儿】我为甚么语谆谆。单怕你醉醺醺。只看那斗来粗肘后黄金印。怎辜负的主人恩。但愿你扶持今社稷。驱灭旧妖氛。常言道家贫显孝子。国难识忠臣。

〔老千户云〕我则今日到渤海寨。搬了家小。便往夹山口镇守去也。〔正末云〕叔叔。则今日你孩儿往大兴府去。叔叔去取行李。路上小心在意者。〔唱〕

【赚煞】则今日过关津。度州郡。没揣的逢他敌人。阵面上相持赌的是狠。托赖着俺祖公是番宿家门。哎。你莫因循。便只待人急偎亲。畅好道厮杀无过是咱父子军。誓将那鲸鲵来尽吞。只将这边关守紧。你可便舍一腔热血报明君。〔同旦儿六儿下〕

〔老千户云〕俺侄儿去了也。则今日往渤海寨搬取家小走一遭去。〔同老旦下〕

〔音释〕

辘音鹿　轳音卢　鹔音肃　鹴音霜　分去声　累上声　长音掌　刲音奎　便平声　推退平声

第二折

〔老千户同老旦上云〕老夫自到的渤海寨。搬取了家小。来到俺这庄头。见了众多亲眷。听的我做了千户。这个请我吃两缾。那个请我吃三缾。每日则是醉。虽然吃酒。则怕悞了到任日期。有二哥哥金住马在这庄儿上住坐。我辞了哥哥。便往夹山口子去也。〔老旦云〕老相公。咱在这里等者。你去辞了伯伯。早些儿来。〔下〕〔老千户云〕远远的望着。敢是哥哥来也。〔正末扮金住马上云〕自家金住马的便是。我有个兄弟。是银住马。他如今做了金牌上千户。去镇守夹山口子。听的道往我这村儿前过。我无什么。买了这一缾酒。与兄弟饯行走一遭去。〔唱〕

【双调五供养】愁冗冗。恨绵绵。争奈我赤手空拳。只得问别人借了几文钱。可买的这一瓶儿村酪酒。待与我那第二个弟兄祖饯。想着他期限迫难留恋。可若是今番去也。知他是甚日个团圆。

〔云〕兀的不是我兄弟。〔老千户云〕兀的不是我哥哥。〔见科云〕哥哥。你兄弟做了金牌上千户。如今镇守夹山口去。一径的辞哥哥来。〔正末云〕兄弟。我知道你做了金牌上千户。镇守夹山口子去。我无甚么。买这一缾儿酒。与兄弟饯行。〔老千户云〕看你这般艰难。你那里得这钱来买酒。教哥哥费心。〔正末做递酒科唱〕

【落梅风】我抹的这缾口儿净。我斟的这盏面儿圆。〔老千户做接盏科〕〔正末云〕兄弟且休便吃。〔唱〕待我望着那碧天边太阳浇奠。则俺这穷人家又不会别咒愿。则愿的俺兄弟每可便早能勾相见。

〔做浇奠再递酒科云〕兄弟满饮一杯。〔老千户云〕哥哥先饮。〔正末云〕好波。我先吃了。兄弟饮。〔老千户云〕待你兄弟吃。〔正末云〕兄弟再饮一杯。〔老千户云〕只我今日见了哥哥。吃几杯酒。到的夹山口子。我一点酒也不吃了。〔正末云〕兄弟。你哥哥无甚么与你。〔老千户云〕我今日辞哥哥去。敢问哥哥要什么。〔正末唱〕

【阿那忽】再得我往日家缘。可敢赍发与你些个盘缠。有他这鳔接来的两根儿家竹箭。〔老千户云〕你兄弟收了者。〔正末云〕还有哩。〔唱〕更有条蜡打来的这弓弦。

〔老千户云〕这两件。你兄弟正用的着哩。〔正末云〕兄弟。你酒要少吃。事要多知。〔老千户云〕请哥哥放心。我若到夹山口子去。整搠军马。堤备贼兵。我一点酒也不吃了。〔正末唱〕

【慢金盏】我着这苦口儿说些良言。劝你那酒莫贪。劝你那财休恋。你可便久镇着南边夹山的那峪前。统领着军健。相持的那地面。但要你用心儿把守得安然。你可便只愁升。不愁贬。

〔老千户云〕哥哥。俺那山寿马侄儿。做着兵马大元帅。我便有些疎失。谁敢说我。〔正末云〕兄弟。你休那般说。〔唱〕

【石竹子】则俺那山寿马侄儿是软善。犯着的休想他便肯见怜。假若是罪当刑死而无怨。赤紧的元帅令更狠似帝王宣。

〔老千户云〕想哥哥那往日。也曾受用快活来。〔正末唱〕

【大拜门】我可也不想今朝。常记的往年。到处里追陪下些亲眷。我也曾吹弹那管弦。快活了万千。可便是大拜门撒敦家的筵宴。

〔老千户云〕我想哥哥幼年间穿着那等样的衣服。今日便怎生这等穷暴了。〔正末唱〕

【山石榴】往常我便打扮的别。梳妆的善。干皁靴鹿皮绵团也似软。那一领家夹袄子是蓝腰线。

【醉娘子】则我那珍珠豌豆也似圆。我尚兀自拣择穿。头巾上砌的粉花儿现。我系的那一条玉兔鹘是金厢面。

〔老千户云〕哥哥。你那幼年间中注模样。如今便怎生老的这等了。〔正末唱〕

【相公爱】则我那银盆也似厖儿腻粉钿。墨锭也似髭须着绒绳儿缠。对着这官员。亲将那筹筯传。等的个安筵盏初巡徧。

【不拜门】则听的这者刺古笛儿悠悠聒耳喧。那驼皮鼓冬冬的似春雷健。我向这筵前。筵前。我也曾舞蹁跹。舞罢呵谁不把咱来夸羡。

【也不啰】对着这众官员。诸亲眷。送路排筵宴。道是去也去也难留恋。甚日重相见。

〔老千户悲科云〕哥哥。不知此一别。俺兄弟每再几时相见也。〔正末唱〕

【喜人心】今朝别后。再要相逢。则除是梦中来见。奈梦也未必肯做方便。只落的我兄弟行傒落。婶子行熬煎。侄儿行埋怨。世事多更变。好弱难分辨。

〔老千户云〕哥哥。兀的不痛杀你兄弟也。〔正末唱〕

【醉也摩娑】则被你抛闪杀业人也波天。则被你抛闪杀业人也波天。我无卖也那无典。无吃也那无穿。一年不如一年。

〔老千户云〕我曾记的哥哥根前。有个孩儿。唤做狗皮。他如今在那里。〔正末云〕我也久忘了。你又提将起来做甚的。〔唱〕

【月儿弯】则俺那生忿忤逆的丑生。有人向中都曾见。伴着火泼男也那泼女。茶房也那酒肆。在那瓦市里穿。几年间再没个信儿传。有句话舌尖上挑着。我去那喉咙里咽。

〔老千户云〕俺哥哥有一句话。待要说可又不说。〔正末背云〕我有心待问兄弟讨一件儿衣服呵。则是难以开口。我且慢慢的说将去。兄弟。你哥哥这一年四季。春夏秋冬。煞是艰难也。〔唱〕

【风流体】我到那春来时。春来时和气喧。若到那夏时节。夏时节熏风遍。我可便最怕的。最怕的是秋暮天。更休题腊月里。腊月里飞雪片。

【忽都白】兄弟哎我也曾有那往日的家缘。旧日的庄田。如今折罚的我无片瓦根椽。大针麻线。着甚做细米也那白面。厚绢也那薄绵。兄弟哎你则看俺一双父母的颜面。怕到那冷时节有甚么替换下的旧袄子儿。你便与我一领儿穿也波穿。〔老千户云〕哥哥若不说呵。你兄弟怎生知道。我就着人打开驼垛。将一领绵团袄子来。与哥哥御寒。〔正末唱〕不是我絮絮叨叨。咶咶煎煎。两泪涟涟。霍不了我心头怨。趂不了我平生愿。

〔老千户云〕俺哥哥。你往常时香球吊挂。幔幙纱幮。那等受用。今日都在那里。〔正末唱〕

【唐兀歹】往常我幔幙纱幮在绣围里眠。到如今枕着一块半头砖。土炕上土炕上弯着片破席荐。畅好是恓惶也波天。

〔云〕兄弟。你到那里。好生整搠军马者。少饮些酒。〔老千户云〕哥哥。你放心。如今太平天下。四海晏然。便吃几杯酒儿。有什么事。〔正末云〕兄弟。你休那般说。〔唱〕

【离亭宴煞】虽然是罢干戈绝士马无征战。你索与他演鎗刀轮剑戟习弓箭。则要你坚心儿向前。你去那寨栅内莫忧愁。营帐内休惧怯。阵面上休劳倦。〔老千户做拜辞科云〕则今日拜辞了哥哥。便索往夹山口子去也。〔正末云〕兄弟。你稳登前路。〔老千户云〕左右那里。将马来。〔做上马科云〕哥哥。慢慢回去。〔正末唱〕则你那疋马屹蹬蹬的践路途。我独自个气丕丕归庄院。〔老千户云〕俺哥哥你还健着哩。〔正末唱〕我可便强健杀者波活的到明年后年。〔老千户云〕待我到那里。便来取哥哥。〔正末唱〕你待要重相见面皮难。〔带云〕兄弟。〔唱〕咱两个再团圆可兀的路儿远。〔下〕

〔老千户云〕俺哥哥回去了也。则今日领着家小。便往夹山口子镇守去来。〔诗云〕我如今把守去夹山寨口。打点着老精神时常抖擞。料番兵无一个擅敢窥边。只管里一家儿絮叨叨劝咱不要吃酒。〔下〕

〔音释〕

饯音贱　酪音涝　鳔邦妙切　峪于句切　豌乌官切　鹘音斛　厖音忙　缠去声　蹮音仙　行音杭

第三折

〔老千户同老旦上云〕欢来不似今朝。喜来那逢今日。自从到的这夹山口子呵。无甚事。正好吃酒我着人去请金住马哥哥到来。谁想他已亡化过了也。今日八月十五日。是中秋节令。夫人着下次孩儿每安排酒来。我和夫人玩月畅饮几杯。〔动乐科〕〔杂当报云〕老相公。祸事也。失了夹山口子也。〔老千户慌科〕〔老旦云〕老相公。我说道你少吃几锺酒。如今怎么好。〔老千户云〕既然这般。如今怎了。左右将披挂来。我赶贼兵去。〔下〕〔外扮经历上云〕小官完颜女直人氏。自祖父以来。世握军权。镇守边境。争奈辽兵不时侵扰。俺祖父累累与他厮杀。结成大怨。他倒骂俺女直人野奴无姓。祖父因此遂改其名。分为七姓。乾坤宫商角征羽。干道那驴姓刘。坤道稳的罕姓张。宫音傲国氏姓周。商音完颜氏姓王。角音扑父氏姓李。征音夹谷氏姓佟。羽音失米氏姓肖。除此七姓之外。有扒包包五骨伦等。各以小名为姓。自前祖父本名竹里真。是女真回回禄真。后来收其小界。总成大功。迁此中都。改为七处。想俺祖父舍死忘生。赤心报国。今日子孙承袭。也非是容易得来的。〔诗云〕祖父艰辛立业成。子孙世世袭簪缨。一心只愿烽尘息。保佐皇朝享太平。某乃元帅府经历是也。如今有这把守夹山口子老完颜。每日恋酒贪杯。透漏贼兵。失误军期。非是小目罪犯。三遍将文书勾去。倒将去的人累次殴打。他倚仗是元帅的叔父。相公甚是烦恼。今番又着人勾去。不来时。直着几个关西曳剌。将元帅府印信文书勾去。也不怕他不来。左右。你可说与勾事的人。小心在意。疾去早回。待老完颜到时。报复某家知道。〔下〕〔老千户领左右上云〕只因八月十五夜。失了夹山口子。第二日我马上许多头目。复杀了一阵。将掳去的人口牛羊马匹。都夺回来了。那头目每与我贺喜再吃酒。〔又吃科〕〔老旦云〕小的每安排酒来。与老相公把个劳困盏儿。〔凈扮勾事人上〕〔见科云〕元帅有勾。〔老千户喝云〕兀那厮。你是什么人。〔勾事人云〕元帅将令。差我勾你来。〔老千户云〕我是元帅的叔父。你怎么敢来勾我。左右。拿下去打着者。〔左右打科〕〔勾事人诗云〕老完颜见事不深。元帅令敢不遵钦。我来勾你你倒打我。我入你老婆的心。〔下〕〔凈扮勾事人上云〕老千户有勾。〔老千户喝云〕兀那厮。是什么人。〔勾事人云〕元帅将令。差我勾你来。〔老千户云〕唗。只我是元帅的叔父。你怎么敢来勾我。左右。与我抢出去。〔左右打科〕〔勾事人诗云〕老完颜做事忒不才。倒着我湿肉伴干柴。我今来勾你你不去。看后头自有狠的来。〔下〕〔外扮曳剌上云〕洒家是个关西曳剌。奉元帅的将令。有老完颜失误了夹山口子。差人勾去勾不来。差我勾去。可早来到也。〔做见科云〕老千户。元帅将令。差人来勾你。你怎么不去。〔做拿铁索套上科诗云〕老完颜心粗胆大。元帅令公然不怕。我这里不和你折证。到元帅府慢慢的说话。〔老千户云〕老夫人。这事不中了也。如今元帅府里勾将我去。我偌大年纪。那里受的这般苦楚。老夫人。与我荡一壶热酒赶的来。〔下〕〔老旦云〕似这般怎生是好。我直到元帅府里望老相公走一遭去〔下〕〔正末引经历祗候排衙上正末唱〕

【双调新水令】贺平安报偌可便似春雷。你把那明丢丢剑锋与我准备。他误了限次。失了军期。差几个曳剌勾追。〔云〕经历。你去问镇守夹山口子的。〔唱〕兀那老提控到来也未。

〔曳剌锁老千户上云〕行动些。〔老千户云〕有什么事。我是元帅的叔父。怕怎么。〔曳剌见经历云〕把夹山口子的老完颜勾将来了也。〔正末云〕勾到了么。拿过来。〔经历云〕拿过来者。〔正末云〕开了他的铁锁。摘了他那牌子。〔老千户做不跪科〕〔正末云〕好无礼也呵。〔唱〕

【沉醉东风】只见他气丕丕的庭阶下立地。不由我不恶噷噷心下猜疑。〔带云〕我歹杀者波。〔唱〕我是奉着帝主宣。掌着元戎职。可怎生全没些大小尊卑。〔带云〕你是我所属的官呵。〔唱〕还待要诈耳佯聋做不知。到根前不下个跪膝。

〔云〕你今日犯下正条划的罪来。兀自这般崛强哩。经历。你问他为什么不跪。他若是不跪呵。安排下大棒子。先摧折他两臁骨者。〔经历云〕理会的。〔老千户云〕经历。我是他的叔父。那里取这个道理来。要我跪着他。〔经历云〕相公的言语道。你不跪着呵。大棒子先敲折你两臁骨哩。〔老千户云〕我跪着便了。则着你折杀他也。〔正末云〕经历。着他点纸画字者。〔经历云〕老完颜。着你点纸画字哩。〔老千户云〕经历。我那里省得点纸画字。〔经历云〕这纸上点一点。着你吃一锺酒。〔老千户云〕我点一点儿呵吃一锺酒。将来将来。我直点到晚。〔经历云〕你画一个字者。〔老千户云〕画字了。〔经历云〕老完颜点了纸。画了字也。〔正末云〕经历。你高高的读那状子着他听。〔经历读云〕责状人完颜阿可阿可见年六十岁。无病疾。系京都路忽里打海世袭民安下女直人氏。承应劳校。见统领征南行枢密院先锋都统领勾当。近蒙行院相公差遣。统领本官军马。把守夹山口子。防御贼兵。自合常常整搠戈甲。堤备战敌。却不合八月十五晚。以带酒致彼有失。透漏贼兵过界。打破夹山口子。掳掠人民妇女牛羊马匹。今蒙行院相公勾追。自合依准前来。却不合抗拒不行赴院。故违将令。又将差去公人。数次拷打。今具阿可合得罪犯。随供招状。如蒙依军令施行。执结是实。伏取钧旨。一主把边将闻将令而不赴者。处死。一主把边将带酒不时操练三军者。处死。一主把边将透漏贼兵不迎敌者。处死。秋八月某日。完颜阿可状。〔老千户云〕这等我该死了。〔做哭科〕〔正末唱〕

【搅筝琶】咱须是关亲意。也索要顾兵机。官里着你户列簪缨。着你门排画戟。可怎生不交战。不迎敌。吃的个醉如泥。情知你便是快行兵的姜太公齐管仲越范蠡汉张良可也管着些甚的。枉了你哭哭啼啼。

〔云〕经历。将他那状子来。〔经历云〕有。〔正末云〕判个斩字。推出去斩讫报来。〔经历云〕理会的。左右那里。推出老完颜斩了者。〔做绑出科〕〔老千户云〕天那。如今要杀坏了我哩。怎的老夫人来与我告一告儿。〔老旦慌上云〕哥哥每。且住一住。我是元帅的亲婶子。待我过去告一告儿。〔做见正末跪叫科〕〔正末云〕婶子请起。〔老旦云〕元帅。国家正厅上。不是老身来处。想你叔叔带了素金牌子。因贪酒失了夹山口子。透漏贼兵。掳掠人民。元帅见罪。待要杀坏了。想着元帅自小里父母双亡。俺两口儿抬举的你长立成人。做偌大官位。俺两口儿虽不曾十月怀躭。也曾三年乳哺。也曾煨干就湿。咽苦吐甘。可怎生免他项上一刀。看老身面皮。只用杖子里戒饬他后来。可不好也。〔正末云〕你那知道那男子汉在外所行的勾当。〔唱〕

【胡十八】他则待殢酒食。可便恋声妓。他那里肯道把隘口退强贼。每日则是吹笛擂鼓做筵席。〔老旦云〕你叔叔老了也。〔正末云〕你道叔叔老了。他多大年纪也。〔老旦云〕他六十岁了。〔正末唱〕他恰纔便六十。〔云〕姜太公八十岁遇文王。戊午日兵临孟水。甲子日血浸朝歌。扶立周朝八百年天下。〔唱〕他比那伐纣的姜太公尚兀自还少他二十岁。

〔云〕婶子请起。这个是军情事。饶不的。〔老旦出门科云〕老相公。他断然不肯饶怎生好那。〔老千户云〕老夫人。请将茶茶小姐来。着他去劝一劝可不好。〔旦上云〕叔叔婶子。怎生这般烦恼呀。〔老旦云〕茶茶。为你叔叔带酒失了夹山口子。元帅待要杀坏了你叔叔。你怎生过去劝一劝儿可也好。〔旦云〕叔叔婶子。我过去说的呵。你休欢喜。说不的呵。你休烦恼。〔旦见正末科〕〔正末怒云〕茶茶你来这里有什么勾当那。〔旦云〕这是讼厅上。不是茶茶来处。只想你幼年间父母双亡。多亏了叔叔婶子抬举你长成。做着偌大的官位。你待要杀坏了叔叔。你好下的。怎生看着茶茶的面。饶了叔叔可也好。〔正末云〕茶茶。这三重门里。是你妇人家管的。谁惯的你这般粗心大胆哩。〔唱〕

【庆宣和】则这断事处谁教你可便来这里。这讼厅上可便使不着你那家有贤妻。〔云〕着他那属官每便道。叔叔犯下罪过来。可着媳妇儿来说。〔唱〕你这个关节儿常好道来的疾。〔云〕茶茶。你若不回去呵。〔唱〕可都枉擘破咱这面皮。面皮。

〔云〕快出去。〔旦云〕我回去则便了也〔做出门见老千户云〕元帅断然不肯饶你。可不道法正天须顺。你甚的官清民自安。我可什么妻贤夫祸少呸。也做不得子孝父心宽。〔下〕〔老旦云〕似这般如之奈何。〔老千户云〕经历相公。你众官人每告一告儿可不好。〔经历云〕且留人者。〔众官跪科〕〔正末云〕你这众属官每做甚么。〔经历云〕相公。罚不择骨肉。赏不避仇雠。小官每怎敢唐突。但老完颜倚恃年高。躭酒误事。透漏贼兵打破夹山口子。其罪非轻。相公幼亡父母。叔父抚育成人。此恩亦重。据小官每愚见。以为老完颜若遂明正典刑。虽足见相公执法无私。然而于国尽忠。于家不能尽孝。贤者或不然矣。〔诗云〕告相公心中暗约。将法度也须斟酌。小官每岂敢自专。望从容尊鉴不错。〔正末唱〕

【步步娇】则你这大小属官都在这厅阶下跪。畅好是一个个无廉耻。他是叔父我是侄。道底来火须不热如灰。你是必再休提。〔云〕他是我的亲人。犯下这般正条款的罪过来。我尚然杀坏了。你每若有些儿差错呵。〔唱〕你可便先看取他这个傍州例。

〔云〕你每起去。饶不的。〔经历出门科云〕相公不肯饶哩。〔老千户云〕似这般怎了也。〔经历云〕老完颜。你既八月十五日失了夹山口子。怎生不追他去。〔老千户云〕我十六日上马赶杀了一阵。人口牛羊马匹。我都夺将回来了。〔经历云〕既是这等。你何不早说。〔见正末云〕相公。老完颜纔说他十六日上马。复杀了一阵。将人口牛羊马匹。都夺将回来了。做的个将功折罪。〔正末云〕既然他复杀了一阵。夺的人口牛羊马匹回来了。这等呵将功折过。饶了他项上一刀。改过状子杖一百者。〔经历云〕理会的。〔读状。云〕责状人完颜阿可。见年六十岁。无疾病。系京都路忽里打海世袭民安下女直人氏。见统征南行枢密院事先锋都统领勾当。近蒙差遣。把守夹山口子。自合谨守。整搠军士。却不合八月十五日晚。失于堤备。透漏贼兵过界。侵掳人口牛羊马匹若干。就于本月十六日。阿可亲率军士。挺身赴敌。效力建功。复夺人口牛羊马匹。于所侵之地。杀退贼兵。得胜回还。本合将功折过。但阿可不合带酒拒院。不依前来。应得罪犯。随状招伏。如蒙准乞。执结是实。伏取钧旨。完颜阿可状。〔正末云〕准状。杖一百者。〔经历云〕老完颜。元帅将令免了你死罪。则杖一百。〔老千户云〕虽免了我死罪。打了一百。我也是个死的。相公且住一住儿。着谁救我这性命也。老夫人。咱家里有个都管。唤做狗儿。如今他在这里。央及他劝一劝儿。〔做叫科〕〔净扮狗儿上云〕自家狗儿的便是。伏侍着这行院相公。好生的爱我若没我呵。他也不吃茶饭。若见了我呵。他便欢喜了。不问什么勾当。但凭狗儿说的便罢了。正在灶窝里烧火。不知是谁唤我。〔老千户云〕狗儿。我唤你来。〔做跪科云〕我央及你咱。〔狗儿云〕我道是谁。元来是叔叔。休拜。请起。〔做跌倒科云〕直当扑了脸。叔叔。你有什么勾当。〔老千户云〕狗儿。元帅要打我一百哩。可怜见替我过去说一声儿。〔狗儿云〕叔叔。你放心。投到你说呵。我昨日晚夕话头儿去了也。〔老千户云〕如今你过去告一告儿。〔狗儿云〕叔叔放心。都在我身上。〔见正末科〕〔正末云〕你来做什么。〔狗儿云〕我无事可也不来。想着叔叔他一时带酒。失误了军情。你要打他一百。他不疼便好。可不道大能掩小。海纳百川。看着狗儿面皮休打他。若打了他呵。我就恼也。饶了他罢。〔正末唱〕

【沽美酒】则见他■〈忄刍〉■〈忄敝〉■〈忄敝〉的做样势。笑吟吟的强支对。他那里口口声声道是饶过只。我这里寻思了一会。这公事岂容易。

【太平令】我将他几番家叱退。他苦央及两次三回。则管里指官画吏。不住的叫天■〈口了〉地。〔带云〕狗儿。〔唱〕你可向这里。问你。莫不待替吃。〔狗儿云〕我替吃。我替吃。〔正末云〕你替吃。令人。你安排下大棒子者。〔唱〕我先拷的你拷的你腰截粉碎。

〔云〕令人。拿下去打四十。〔做打科　〕〔正末云〕打了抢出去。〔狗儿跌出科〕〔老千户云〕狗儿。说的如何。〔狗儿云〕我的话头儿过去了也。〔老千户云〕你再过去劝一劝。〔狗儿云〕他叫我明日来。〔老千户推科云〕你再过去走一遭。〔见科〕〔正末云〕你又来做什么。〔狗儿云〕我来吃第二顿。相公。叔叔老人家了也。看着你小时节。他怎么抬举你来。叔叔便罢了。那婶子抱着你睡。你从小里快尿。常是浇他一肚子。看着婶子的面皮。饶了他罢。〔正末云〕你待替吃么。〔狗儿云〕我替吃。我替吃。〔正末云〕再打二十。〔做打科〕〔正末云〕抢出去。〔狗儿跌出科〕〔老千户云〕狗儿。你说的如何。〔狗儿捧屁股科云〕我这遭过去不得了也。〔老千户再推科〕〔狗儿云〕相公。〔正末云〕拿下去。〔狗儿慌科云〕可怜见。我狗儿再吃不得了也。〔正末云〕将铜■〈釒算斤〉来。切了你那驴头。〔狗儿跌出科〕〔老千户云〕你再过去劝一劝。〔狗儿云〕老弟子孩儿。你自挣揣去。〔下〕〔正末云〕拿过来者。替吃了多少也。〔经历云〕替吃了六十也。〔正末云〕打四十者。〔做打科正末唱〕

【雁儿落】你畅好是腕头有气力。我身上无些意。可不道厨中有热人。我共他心下无雠气。

【得胜令】打的来一棍子一刀锥。一下起一层皮。他去那血泊里难禁忍。则着俺校椅上怎坐实。他失误了军期。难道他没罪谁担罪。〔云〕打了多少也。〔经历云〕打了三十也。〔正末唱〕纔打到三十。赤瓦不剌海你也忒官不威牙爪威。

〔云〕再打者。〔经历云〕断讫也。扶出去。〔老千户云〕老夫人。打杀我也。谁想他不可怜见我。打了这一顿。我也无那活的人也。〔老旦哭云〕老相公。我说什么来。我着你少吃一锺儿酒。〔老千户云〕老夫人。打了我这一顿。我也无那活的人了也。老夫人。有热酒筛一锺儿我吃。〔下〕〔正末云〕经历。到来日牵羊担酒。与叔父暖痛去。〔唱〕

【鸳鸯煞】你则合眠霜卧雪驱兵队。披星带月排戈戟。你也曾对咱盟咒。再不贪杯。唱道索记前言。休贻后悔。谁着你旦暮朝夕尝吃的来醺醺醉。到今日待怨他谁。这都是你那恋酒迷歌上落得的。〔众随下〕

〔音释〕

征音止　佟音同　剌音辣　噷音去声　职张耻切　膝丧挤切　划音画　戟巾以切　敌丁梨切　的音底　殢音腻　食绳知切　贼则平声　笛丁梨切　席星西切　十绳知切　疾精妻切　约音杳　酌音沼　从音匆　错音草　侄征移切　■〈忄刍〉音炒　■〈忄敝〉邦也切　力音利　禁平声　实绳知切　夕星西切　得当美切

第四折

〔老千户同老旦上云〕谁想山寿马做了元帅。则道怎生样看觑我。谁想道着他打了一百。老夫人闭了门者。不问谁来。只不要开门。〔老旦云〕老相公打坏了也。我关上这门者。我如今闭门家里坐。还怕甚祸从天上来。〔正末引旦经历祗从上云〕经历。今日同夫人牵羊担酒。与叔叔暖痛去来。〔经历云〕理会的。〔正末云〕可早来到叔叔门首。怎么闭着门在这里。令人。与我叫开门来。〔祗从做叫门科〕〔正末唱〕

【正宫端正好】则为他误军期。遭残害。依国法断的明白。寻思来这期亲尊长多妨碍。俺今日谢罪也在宅门外。

【滚绣球】疾去波。到第宅。休道是镇南边统军元帅。则说是亲眷家将羊酒安排。休道迟。莫见责。省可里便大惊小怪。将宅门疾快忙开。报与俺那老提控叔叔先知道。则说我侄儿山寿马和茶茶暖痛来。莫得疑猜。

〔云〕怎么叫了这一会。还不开门。经历。你与我叫门去。〔经历云〕理会的。〔做叫门科云〕老完颜。你开门来。俺有说的话。〔老千户云〕我不开门。〔经历云〕你真个不开门。〔老千户云〕我不开。〔经历云〕你那旧状子不曾改。还要问你罪哩。〔老千户云〕你要问我的罪。再打上一百罢了。我死也只不开门。随你便怎么样来。〔经历云〕相公。老完颜只不开门。怎生是好。〔正末唱〕

【伴读书】他道你结下的寃雠大。伤了他旧叔侄美情怀。一任你昨日的供招依然在。休想他低头做小心肠改。便死也只吃杯儿淡酒何伤害。到底个不伏烧埋。

〔云〕茶茶。你叫门去。〔旦做叫门科云〕叔叔婶子。我茶茶在门外。你开门来。开门来。〔老旦云〕想茶茶昨日也曾为你告来。是那山寿马侄儿。执性不肯饶你。看茶茶面上。开了门罢。〔老千户云〕他既然今日到我家来。昨日便为我再告一告儿不得。譬如我已打死了。只不要开门。〔正末唱〕

【笑和尚】他问我今日个一家儿为甚来。昨日个打我的可是该也那不该。把脸皮都撇在青霄外。从今后■〈扌弃〉着个贪杯的老不才。谢了个贤慧的女裙钗。休休休休想他便降阶的忙迎待。

〔云〕待我自家去。叔叔。你侄儿山寿马自在这里。你开门来〔老旦云〕既然元帅亲身到此。须索开门。请他进来者。〔做开门〕〔正末同旦经历跪科云〕这是侄儿不是了也。〔老千户云〕你昨日打我这一顿。亏你有甚么面皮又来见我。〔正末云〕叔叔。这不干你侄儿事。〔老旦云〕你叔叔偌大年纪。你打他这一顿。兀的不打杀了也。〔正末唱〕

【川拨棹】你得要闹咳咳闹咳咳使性窄。我须是奉着官差。法令应该。岂不知你年华老迈。故意的打你这一百。

〔老千户云〕我老人家被你打了这一顿。还说不干你事。倒干我事。〔正末唱〕

【七弟兄】你也不索左猜。右猜。既带了这素金牌。则合一心儿镇守着夹山寨。谁着你赏中秋翫月畅开怀。敢前生少欠他几盏黄汤债。

【梅花酒】呀。这一场事不谐。又不是相府中台。御史西台。打的你肉绽也那皮开。你心下自裁划。招状上没些歪。打你的请过来。将牌面快疾抬老官人觑明白。

〔老千户云〕依你说是谁打我这一百来。〔正末唱〕

【收江南】呀。这的是便宜行事的那虎头牌。〔老千户云〕元来是军令上该打我来〔正末唱〕打的你哭啼啼湿肉伴干柴。也是你老官人合受血光灾。休道是做侄儿的忒歹。早忘了你和俺爷爷妳妳是一胞胎。

〔云〕茶茶。快与我杀羊荡酒来。与叔叔暖痛者。〔唱〕

【尾煞】将那暖痛的酒快酾。将那配酒的羔快宰。尽叔父再放出往的沉酣态。只留得你潦倒余生便是大古里啋。

〔老千户云〕既是这般呵。我也不记雠恨了。只是吃酒。〔老旦云〕你也记的打时节这般苦恼。少吃些儿罢。〔正末云〕非是我全不念叔侄恩情。也只为虎头牌法度非轻。今日个将断案从头说破。方知道忠和孝元自相成。

〔音释〕

白巴埋切　宅池斋切　责斋上声　咳音孩　窄斋上声　百音摆　划胡乖切　酾音筛　潦音老

题目　枢院相公大断案　

正名　便宜行事虎头牌

便宜行事虎头牌杂剧终





○陀罗尼集经翻译序

若夫陀罗尼印坛法门者，斯乃众经之心髓，引万行之导首，宗深秘密，非浅识之所议，义趣冲元，匪思虑之能测，密中更密，无得称焉。有高德沙门厥号“阿地瞿多”（此云“无极高”也），是中天竺人也。法师聪慧超群，德迈过人。弱冠慕道，历五竺而寻友，低心跃步而谘法要，故能精练五明，妙通诸部。意欲运西域之法水，润东夏之渴仰，拌身许於险难，务存宏道之心。拔山岩而不波，涉流沙而无倦。顶戴尊经，向斯汉地，永徽二年正月，届於长安，奉敕住慈门寺。但法师含珠未吐，人莫别於怀珍，雅辨既宣，方知有宝。故能决众疑，言皆当理。然则经律论业，传者非一，惟此法门，未兴斯土。所以叮咛三请，方许谈法。三月上旬，赴慧日寺浮图院内，法师自作普集会坛。大乘琮等一十六人，爰及英公、鄂公等一十二人，助成坛供，同愿皇基永固，常临万国，庶类同沾，皆成大益。其中灵繁不述（别在传注）。

馀庆逢此法，不胜欣跃。躬诣翻经所，希翻广本，屡值事闹，不及陈请，恐幻质迁谢，失於大利，便请法师於慧日寺宣译梵本，且翻要抄一十四卷，竖兴国之宏基，存隆民之秘宝欤！从四年三月十四日起首，至永徽五年岁次甲寅四月十五日毕。以後频频敕追法师入内，邂逅之间，无暇复校。此经出《金刚大道场经》，《大明咒藏》分之少分也。今此略抄拟勘详定，奏请流通天下普闻焉。

明

明，俗姓孙氏，齐人。出家住京师宏福寺。永徵二年卒。


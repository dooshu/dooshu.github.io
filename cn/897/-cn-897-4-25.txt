记跋

後山集记跋

先生姓陈讳师道字履常一字无巳彭城人幼好学行其所知慕古作者不为进取计也年十六谒南丰先生曾公巩曾大器之遂受业於门元丰四年神宗皇帝命曾典史事且谓修史最难申敕切至曾荐为其属朝廷以白衣难之方复请而以忧去遂寝太学又荐其文行乞为学録不就枢密章公惇高其义冀来见特荐於朝而终不一往元佑初翰林学士苏公轼与侍从列荐乃官之俾敎授其乡未几除太学博士言事者谓先生尝谒告诣南都见苏公为私遂罢移頴州敎授绍圣初又以余党罢换江州彭泽令未行丁母忧寓僧舍人不堪其贫暨外除犹不言仕者凡四年左右图书日以讨论为务盖其志专欲以文学名後世也元符三年除棣州敎授随除秘书省正字将用矣殁於建中靖国元年十二月之二十九日年四十九友人邹公浩买棺以殓朝廷特赐绢二百疋尝与往来者共赙之然後得归初先生学於曾公誉望甚伟及见豫章黄公庭坚诗爱不舍手卒从其学黄亦不让士或谓先生过之惟自谓不及也先生既殁其子丰登以全藳授衍曰先实知子子为编次而状其行衍既状其行矣亲録藏於家者今十三年顾未敢当也衍尝谓唐韩愈文冠当代其传门人李汉所编衍从先生学者七年所得为多今又受其所遗甲乙丙藳皆先生亲笔合而挍之得古律诗四百六十五篇文一百四十篇诗曰五七杂以古律文曰千百不分类衍今离诗为六卷类文为十四卷次皆从旧合二十卷目録一卷又手书之窃惟先生之文简重典雅法度谨严诗语精妙盖未尝无谓而作其志意行事班班见於其中小不逮意则弃去故家之所留者止此昔汉扬雄作太玄法言箴赋如刘歆号知文始敬之後而短毁谓其必传者桓谭一人而已先生之文早见称於曾苏二公世人好之者犹以二公故也今贤士大夫竞收藏之则其传也奚待於衍耶後岂不有得手写故本以证其误者则不肖之名因附兹以不朽为幸焉其阙方求而补诸又有解洪范相表阐微彰善诗话丛谈各自为集云政和五年十月六日门人彭城魏衍谨记跋





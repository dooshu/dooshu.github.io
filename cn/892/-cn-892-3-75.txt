文集卷七十五


与佛印　一


以下俱黄州

归宗化主来，辱书，方欲裁谢，栖贤迁师处又领手字，眷与益勤，感怍无量。数日大热，缅想山间方适清和，法体安稳。云居事迹已领，冠世绝境，大士所庐，已难下笔，而龙君笔势，已自超然，老拙何以加之？幸少宽假，使得款曲抒思也。昔人一涉世事，便为山灵勒回俗驾，今仆蒙犯尘垢，垂三十年，困而后知返，岂敢便点涴名山！而山中高人皆未相识，而迎许之，何以得此，岂非宿缘也哉。向热，顺时自爱。卷六一





与佛印　二


收得美石数百枚，戏作《怪石供》一篇，以发一笑。开却此例，山中斋粥今后何忧，想复大笑也。更有野人于墓中得铜盆一枚，买得以盛怪石，并送上结缘也。卷六一





与佛印　三


以下俱离黄州

辱书，伏承道体安佳，甚慰驰仰。见约游山，固所愿也。方迫往筠州，未即走见。还日如约，匆匆布谢。卷六一





与佛印　四


专人来，辱书累幅，劳问备至，感怍不已。腊雪应时，山中苦寒，法体清康。一水之隔，无缘躬诣道场，少闻謦欬，但深驰仰。卷六一





与佛印　五


梦想高风，忽复披奉，欣慰可知。但累日烦扰为愧耳。重承人船相送，益用感怍。别来法体何如？后会不远，万万保练。卷六一





与佛印　六


专人来，复书教并偈，捧读慰喜。且审比日法体安稳，幸甚幸甚！今闻秀老赴召，为众望，公来长芦，如何如何！某方议买刘氏田，成否未可知。须更留数日，携家入山，决矣。殇子之戚，亦不复经营，惟感觉老忧爱之深也。太虚已去，知之。卷六一





与佛印　七


以下俱翰林

经年不闻法音，径术荒涩，无与锄治。忽领手教累幅，稍觉洒然。仍审比来起居佳胜。行役二年，水陆万里，近方弛担，老病不复往日，而都下人事，十倍于外。吁，可畏也。复欲如去年相对溪上，闻八万四千偈，岂可得哉！南望山门，临书凄断。苦寒，为众珍重。卷六一





与佛印　八


阻阔，忽复岁暮。忽枉教翰，具审法履佳胜。久不至京，只衰疾倦于游从，无有会晤之日，惟冀良食自爱。烦置台挂，甚愧厚意。赐茶五角，聊以将意。余冀倍万保练。卷六一





与佛印　九


人至，承诲示，知俶装取道，会见不远，岂胜欣慰。向冷，跋涉自爱。卷六一





与佛印　一〇


治行草草，不复上问，忽奉手笔，旷若发蒙。且审比日戒体轻安，又承退席云卧，尤仰高风也。未缘展晤，引跂尤剧。卷六一





与佛印　一一


久不奉书，忽辱惠教，具审徂暑，戒体轻安。承有金山之召，应便领徒东来。丛林法席，得公临之，与长芦对峙，名压淮右，岂不盛哉！渴闻至论，当复咨叩。惟早趣装，途中善爱。卷六一





与佛印　一二


尘劳衮衮，忽得来书，读之，如蓬蒿藜藿之径而闻謦欬之音，可胜慰悦。且审即日法履轻安，又重以慰也。某蒙恩擢置词林，进陪经幄，是为儒者之极荣，实出禅师之善祷也。余热，千万自重。卷六一





与南华辩老　一


以下俱惠州

某启：窜逐流离，愧见方外人之旧。达观一视，延馆加厚，洗心归依，得见祖师。幸甚幸甚！人来，辱书，具审法体佳胜，感慰兼集。某到惠已百日，杜门养疴，凡百粗遣，不烦留念。蒙致子由往来书信，异乡隔绝，得闻近耗，皆法慈垂恤，知幸知幸！未由面谢，惟冀千万为众保练。不宣。卷六一





与南华辩老　二


筠州书信已领足，兼蒙惠面粉、瓜、姜、汤茶等，物意兼重，感怍不已。柳碑、庵铭，并佳贶也，《卓锡泉铭》已写得，并碑样并附去。钟铭，子由莫终当作，待更以书问之。紫菜、石发少许，聊为芹献。陋邦乃无一物，愧怍。却有书一角，信三枚、竹筒一枚，封全，并寄子由。不免再烦差人送达，惭悚之至。卷六一





与南华辩老　三


某启：正月人还，曾上问，必达。比日法履何如？某到贬所已半年，凡百随缘，不失所也，毋虑毋虑！何时会合，怅仰不已。乍暄，万万为众自重。不宣。卷六一





与南华辩老　四


程宪近过此，往来皆款见。程六、程七皆得书，甚安。子由亦时得书，无恙。又迁居行衙，极安稳。有楼临大江，极轩豁也。知之。卷六一





与南华辩老　五


某顿首。净人来，辱书，具审法体胜常，深慰驰仰。至此二年，再涉寒暑，粗免甚病。但行馆僧舍，皆非久居之地，已置圃筑室，为苟完之计。方斫木陶瓦，其成当在冬中也。九月中，儿子般挈南来，当一礼祖师，遂获瞻仰为幸也。伏暑中，万万为众自重。不宣。卷六一





与南华辩老　六


远承差人寄示诸物等，一一荷厚意也。儿子被仁化，今想与南华相近也。谪居穷陋，无可为报，益不遑矣。卷六一





与南华辩老　七


某启：人至，辱书，具审法履清胜，至慰至慰！忽复岁尽，会合无期，自非道力深重，不能无异乡之感也。新春，惟冀若时自重。卷六一





与南华辩老　八


某近苦痔疾，极无聊，看书笔砚之类，殆皆废也。所要写王维、刘禹锡碑，未有意思下笔。又观此二碑格力浅陋，非子厚之比也。张惠蒙到惠，几不救，近却又安矣。不烦留念。寄拄杖，甚荷雅意。此木体用本自足，何用更点缀也。呵呵。适会人客，书不尽所怀，续奉状也。正辅提刑书，告便差人达之，内有子由书也。卷六一





与南华辩老　九


某启：久不闻问，忽辱专使手书，具审比来法体佳胜。生日之饷，礼意兼重。庶缘道力，少安晚境乎？铭佩之意，非笔舌可究。披晤未期，惟万万为法自爱。不宣。卷六一





与南华辩老　一〇


某再启：所要写柳碑，大是。山中阙典，不可不立石。已辍忙，挥汗写出，仍作一小记。成此一事，小生结缘于祖师不浅矣。荒州无一物可寄，只有桄榔杖一枚，木韧而坚，似可采，勿笑勿笑！舍弟及聪师等书信领足。此自有去人，已发书矣。张惠蒙去岁为看船，不得礼拜祖师及衣钵，甚不足。今因来人，令相照管一往。不讶，喧聒。此子多病，来时告令一得力庄客送回也。留住五七日可矣。卷六一





与南华辩老　一一


学佛者张惠蒙，从予南迁。予游南华，使惠蒙守船。明年六月，南华禅师使人于惠。惠蒙曰：“去岁不得一礼祖师，参辩公，乃可恨。”欲与是人俱往，请留十日而还。予嘉其意，许之，且令持此请教诲于辩公，可痛与提耳也。绍圣二年六月十一日。卷六一





与南华辩老　一二


近日营一居止，苟完而已，盖不欲久留。占行衙，法不得久居，民间又无可僦赁，故须至作此。久忝侍从，囊中薄有余赀，深恐书生薄福，难蓄此物。到此已来，收葬暴骨，助修两桥，施药造屋，务散此物，以消尘障。今则索然，仅存朝暮，渐觉此身轻安矣。示谕，恐传者之过，材料工钱，皆分外供给，无毫发干挠官私者。知之免忧。此言非道友相爱，谁肯出此，感服之至。岁尽，会合何日，临纸怅惘。卷六一





与南华辩老　一三


专人远来，获手教累幅，具审法履佳胜，感慰兼集。又蒙远致筠州书信，流落羁寓，每烦净众，愧佩深矣。承惠及罂粟咸豉等，益荷厚意。银铭模刻甚精。某在此凡百如宜，不烦念及。未由瞻谒，怀想不已。热甚，惟万万为众自爱。卷六一





与通长老　一


以下俱密州

某启：近过苏台，不得一见而别，深为耿耿。专人来，辱书，且喜法履清胜。某到此旬日，郡僻事少，足养衰拙。然城中无山水，寺宇朴陋，僧皆粗野，复求苏、杭湖山之游，无复仿佛矣。何日会集，慰此牢落。唯万万自重。人还，布谢。卷六一





与通长老　二


《三瑞堂诗》已作了，纳去。然恶诗竟何用，是家求之如此其切，不敢不作也。惠及温柑甚奇，此中所未尝识。枣子两，不足为报，但此中所有止此尔。单君贶必常相见，路中屡有书去。久望来书，且请附“密州递寄”数字，告为速达此意。卷六一





与通长老　三


某启：别后一向忙冗，有疏奉问。叠辱手字，愧悚良深。仍审履兹初凉，法体增胜，为慰。承开堂未几，学者日增，吾师久安闲独，迫于众意，无乃少劳，然以济物为心，应不计劳逸也。未缘奉谒，千万珍重。人还，布谢。卷六一





与通长老　四


姚君笃善好事，其意极可佳，然不须以物见惠也。惠香八十罐，却托还之。已领其厚意，与收留无异，实为他相识所惠皆不留故也。切为多多致此恳，千万。勿讶勿讶！卷六一





与通长老　五


且说与姚君勿疑讶，只为自来不受非亲旧之馈，恐他人却见怪也。元伯昆仲，各为致恳。乍到，未及奉书。卷六一





与通长老　六


以下俱杭州还朝

人至，辱手书，感佩至意，且审比来法候佳胜。衰病，归兴日深。昨日忽召还禁林，殊异所怀，已辞免乞郡，然须至起发前路听命也。劳生纷纷，未知所归宿，临书慨叹。会合无时，千万为众自爱。迫行纷然，幸恕不谨。卷六一





与通长老　七


示谕，石刻，浙中好事者多为之，老人亦尔耶？呵呵。惠茶，感刻，仓卒中未有以报。此方有所须，可示及也。大觉正月一日迁化，必已闻之，同增怅悼。某却与作得《宸奎阁记》，此老亦及见之。事忙，未及录本寄去，想非久必自传到也。卷六一





与通长老　八


某启：此来浙中逾年，不一展奉，岂胜怅惘。辱书，具审法履佳胜，感慰兼集。衰病日侵，百念灰冷，勉强岁月间，归安林下矣。闻老师住持安稳，遂可送老，甚喜甚喜！会合无时，临书慨然。惟千万为众自爱。不宣。卷六一





与通长老　九


惠茶极为精品，感抃之至。长松近出五台，治风甚效。俗云文殊指示一僧，乃始识之。今纳少许，并人参四两，可以此二物相对入少甘草，不可多。并脑子作汤点，佳。送去御香五两，不讶浼渎。卷六一





与大觉禅师　一


杭倅

某启：人至，辱书，伏承法候安裕，倾向倾向！昨奉闻欲舍禅月罗汉，非有他也。先君爱此画，私心以为舍施，莫如舍所甚爱；而先君所与厚善者莫如公；又此画颇似灵异，累有所觉于梦寐。不欲尽谈，嫌涉怪尔，以此，亦不欲于俗家收藏。意止如此，而来书乃见疑欲换金水罗汉，开书不觉失笑。近世士风薄恶，动有可疑，不谓世外之人犹复尔也。请勿复谈此。某比乏人可令赍去，兵卒之类，又不足分付，告吾师差一谨干小师赍笼杖来迎取。并古佛一轴，亦同舍也。钱塘景物，乐之忘归。舍弟今在陈州，得替，当授东南幕官，冬初恐到此，亦未甚的。诗笔计益老健，或借得数首一观，良幸。到此，亦有拙恶百十首，闲暇当录上。卷六一





与大觉禅师　二


以下俱杭州

某启：奉别二十五年，几一世矣，会见无时，此怀可知。到此日欲奉书，因循至今。辱书，具审起居安稳。南方耆旧凋落，惟明有老师，杭有辩才，道俗所共依仰，盖一时盛事。比来时得从辩才游，老病昏塞，颇有所警发。恨不得一见老师，更与钻磨也。岁暮，山中苦寒，千万为众自重。不宣。轼再拜大觉器之禅师侍者。十二月二十日。卷六一





与大觉禅师　三


要作《宸奎阁碑》，谨以撰成。衰朽废学，不知堪上石否？见参寥说，禅师出京日，英庙赐手诏，其略云“任性住持”者，不知果有否？如有，却请录示全文，欲添入此一节，切望仔细录到，即便添入。仍大字写一本付侍者赍归上石也。惟速为妙。碑上别作一碑首，如唐以前制度。刻字额十五字，仍刻二龙夹之。碑身上更不写题，古制如此。最后方写年月撰人衔位姓名，更不用著立石人及在任人名衔。此乃近世俗气，极不典也。下为龟趺承之。请令知事僧依此。卷六一





与宝觉禅老　一


以下俱密州

某启：去岁赴官，迫于程限，不能舣舟。一别中流，纵望云山，杳然有不可及之叹。既渡江，遂蒙轻舟见饯，复得笑语一饷之乐。惭荷之怀，殆不可胜言。别来因循，未及奉书。专人至，辱教累幅，慰论反复，读之爽然，如对妙论。仍审比来法履佳胜。某此粗遣，但未有会见之期。临书惘然，惟万万自重。《至游堂记》，即当下笔，递中寄去。近有《后杞菊赋》一首，写寄，以当一笑。人还，草草，不宣。卷六一





与宝觉禅老　二


圆通不及别书，无异此意。告转求此纸。东州僧无可与言者，况欲闻二大士之謦欬，何可复得耶？此语合吃几拄杖？刁丈计自太平归安胜，屡有书去，不知达否？因见，道下恳。焦山纶老，亦为呼名。卷六一





与净慈明老　一


以下俱杭州

某启：近辱临访，纷冗不遂款接，愧企无量。比日道体何如？法涌赴阙，道俗一意，皆欲公嗣此道场。缘契已定，想便临屈，副此诚仰。余非面莫究。不宣。卷六一





与净慈明老　二


某启：人还，承书，蒙峻拒，不识道眼有何拣择，深所未谕也。众意甚坚，虽百却不已。幸早戒途。比日起居何如？即见，不复缕。卷六一





与净慈明老　三


众诣漕台敦请，已许为行下。相次新太守过此，当力求之，想亦必劝行。吾师岂能尽违之耶？至时，不免来此，不如今日赴衰病之请，却非世情也。卷六一





与净慈明老　四


法涌始者甚不欲赴法云，而张尉之请既坚，遂不能违。亦云缘契在彼，非力辞之可免。法涌既不得免，则吾师今者亦必无缘辞避。幸便副众心，毋烦再三也。钦企钦企！卷六一





与净慈明老　五


某启：适辱书，知不违众，愿即当西渡，喜慰之至。比日法履康胜？某虽被旨去郡，犹能少留，及见升堂闻第一义也。谨奉手启攀迎，不宣。卷六一





与遵老　一


以下俱杭州

某启：前日壁间一见新偈，便向泥土上识君。今日复蒙古藤奇句，益知前言之不妄也。幸甚幸甚！然既传之诸祖师，何不自家留使。既已倒持，辄当逆化。呵呵。人还，匆匆，不一一。卷六一





与遵老　二


某启：叠辱手教，具审法体佳胜。扇子妙句，开发良多，本欲攀和，恐久立大众。呵呵。人还，匆匆复谢。不宣。卷六一





与遵老　三


某启：前日辱临屈，既已不出，无缘造谢。信宿，想惟法体佳胜。筠州茶少许，谩纳上，并利心肺药方呈。范医昨呼与语，本学之外，又通历算，甚可佳也。谨具手启。不宣。卷六一






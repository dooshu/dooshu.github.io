○為議添將官以備戰守以保地方事疏 【 添設參將】

據分守浙西參政謝少南分廵浙西僉事李廷松呈稱竊惟海寇猖獗、邇來尤甚、杭城係省會重地。所貴強幹之謀。宜預為不可犯之勢。以陰折其欲犯之心。隱然為兩浙之望。而東西倚重。卒然有警。亦可恃以無恐。乃上無統馭之將。下無應敵之兵。相習偷安。而不知幸之不可常恃也。據今險要。東南邊江。徑通大海。東北直塘。接連金山。三面受敵。而使萬全無策。羣醜窺視。安能逆料萬一擁眾乘虗。全浙之大勢危矣、此添將練兵。不可不汲汲於議處也。且浙東之參將。遠在寧波等處。寔與省城勢不相及雖浙西近設參將。杭城亦其分地。然時勢有緩急。利害有重輕。往年之海寇。來去有期。而在我之備禦。操縱有時。今乃盤踞??采淘等港。動以萬計。而嘉興一帶。一夕不得安枕、雖使將官專彼經畧。尚不能支持。而必欲其兼攝。不惟力不能周。而法亦難以責備也。况嚴州淳安等縣礦徒嘯聚、出沒無常、雖一時為患未深、而不早為撲滅、俟其燎原而後徐圖之、計亦晚矣、合無俯念地方、速為題請、添設參將一員、專在杭城住劄、分守杭嚴、并所屬地方、凡軍衛有司軍民水陸等兵、悉令統理、操練、專備海寇、并礦徒諸盜、一應防勦事宜聽其從長計處、務期保障一方、其先設參將、仍分守嘉湖二府、并所属地方、庶責任專而事權一、彼此聯絡、互為聲援。賊雖紛至沓來。而各有綜理。自不至于周章旁午矣候事勢寧日。次第題請裁革。是亦一時救急之權。不獨安內捍外。而居重馭輕。亦事體之不容巳也。等因到臣、該臣會同總督張烴、廵撫李天寵、議照重內所以捍外。強幹所以固枝。杭州府城。係省會重地。襟江帶海。舟楫之所凑泊。財貨百物之所聚集。人民浩繁而多脆弱。商賈襍亂而無統紀。為賊所易視而垂涎亦久矣。則其重內強幹之策。在今日誠不可緩者。但往因兩浙有警各議添設參將一員浙西參將分守杭嘉湖地方、往來調度、其綜理似亦周密矣、然時有緩急勢有難易、往歲倭賊侵犯。必乘風汛。其數多不滿千。近日賊眾。俱盤踞于嘉興隣境動以萬計。分番侵擾。浙西參將。專守嘉善平湖。尚且支持不前恐無餘力。可及他處。若賊由陸路則自乍浦海寧。不三日可抵北關。賊由海道則自鱉子門登岸。去省城不過十數里。瞬息可到。况嚴州地方。又有礦徒嘯聚倘窺我空虗。乘機竊發。則腹心之患。尤當預防。臣等愚見。今杭城未嘗無□懦而怯敵驕而數譁耳以為浙江省城委宜忝設參將一員。挑選民兵一枝。及杭嚴水陸官兵俱令統領居中調度。以固根本。如遇寧紹嘉湖有警。亦令往來策應而浙西參將專守嘉湖。以遏賊衝若果賊勢重大。一路不支則二路之兵。併力應援。相為犄角。使氣勢聯絡聲響相聞無顧此失彼之虞。有首尾夾攻之便。內可消患于未形。外可禦侮于方熾揆之事勢。似為合宜伏乞　皇上軫念浙江省城為東南重地、　?下該部、再加詳議早賜施行、其分守杭嘉湖參將原領　?書。另請換給。以便行事。則地方幸甚臣等幸甚、


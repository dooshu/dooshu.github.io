○遼陽時政疏 【 遼陽利弊】

臣聞禦戎狄之道、守備為本、城池器械守備之具也、將帥士卒、守備之人也、遼東為東方重鎮、各城有守備等官、有屯宿軍士城池修理之料、軍國造作之需、各有軍餘造辦、既有其具、又有其人、宜乎軍威振揚、武備修舉也、奈何邊官廉勤者少、貪惰者多、不修兵備、不恤士卒、軍需物料、多營於私室、練操人力、皆疲於私役、甚至侵盜賣放之弊、不可勝言、所以城池失修、器械不備、士馬疲弊、紀律廢弛、修理操練、有名無實凡遇撫按等官點視、指稱修理、反又科害、軍缺則雇人頂替、器械多那借應點、惟務遮掩、遂為得計、前此之弊、在在有之。如遼陽一方大鎮也有六衛官軍、有四千馬步、有都司以下統之、有將官以臨之、臣嘗一一點視、如城中舖舍、多無門窓垛口、問用土坏灰刷、四月之間、操軍十日、一隊之中、嘗少數人、馬軍可以調用、步卒疲弊不堪、明甲可以禦敵、青甲不能遮體、軍馬器械大率類此、推究其故、輒稱邊方多事、未暇修理、公差數多、卒難備辦、大鎮如此、小處可知、平居如此、遇警可知、今北虜大眾、逼近邊窺伺日久、倘卒然有警、邊備如此、可為寒心、但積日甚久、無從稽考、難以一一參究、往日廢弛、固不可究自今修整不可不急、乞　敕該部計議行移鎮廵等官、嚴。督所屬、及時修理、如法操練士卒、謹慎烽堠、及將見在不堪兵甲、查照舊例　奏請兌換堅完器械替出不堪之數、官為修理、既不勞軍置辦、亦足遇警克敵、仍令各衛今後除軍器有例、每年查盤外、如盤鐵木植甎瓦灰等料、俱資軍國重務、每季各將收除實數、開報撫按等官以備稽考年終仍委布按二司官員查盤若有短少、就將經該官員、參以侵欺之罪、其廵撫等官亦要不時點閘、如城池器械等項不完者、將衛所官員就加懲治、立限完報、都指揮以上官、任俸督催完日照舊支給、操軍數少、查有役占者、干礙總兵參副等官一體參究、如此則法令嚴明人知警懼、緩急得以濟用奸弊可以少革矣、臣又訪得遼陽山東土人少種田土。專一採取人參榛松。圍獵野獸為生。數年以來。多被本處上司及衛所官員。指稱進貢人參等項或借布疋。或給銀兩。使令部屬官舍。到於各寨百般逼迫科擾。土人不勝其苦。近時因見境內人參榛松缺少不堪。又多私役附近軍餘。出境採打販賣以規厚利近者奴酋之反亦先殺我採木採參之人常被賊人虜殺。互相隱匿不報。各處又有等軍餘土人。潛將鹽米包裹刀箭甲葉。陰於墻下空野去處。與夷人易換貂鼠參松等物。透泄事、情。啟惹邊釁。多由於此。及各衛所官員。又指以打採杉木買辦皮張為由。差派餘丁。不下五六百名。查得每年進用杉木。止該十箱。人參三百觔。狐狸皮張暫時買辦不多。衛所官員。卻乃多方科擾。目今前項出產地方。被賊搶虜。室廬宀?公廢。田畝荒凉。不能存活。正宜厚恤伏望將各項供應暫且寬免以紓民力。以革擾害。待賊情稍寧之日行令照舊採辦。仍乞轉行本處鎮守廵撫等官、通行所屬。嚴加禁約。及督令地方墩營廵守人員。晝夜加謹廵察。今後如有私役及縱容軍餘出境採取。及將刀箭甲葉與夷人交易。致生邊釁者。許被役及知見人等徑赴撫按官處指實首告。正犯旗軍人等量為枷號滿日與守臺廵哨。俱照律例問擬發落。私役官員幷地方該管軍職。一體參奏拏問。庶官軍知所警懼。下人免其疲勞。亦杜邊患之一事也。洪惟　聖朝愛飬臣民、官有常祿、軍有月糧、此外又有折俸鈔貫冬衣布花、恩至渥矣、遼東阻山隔海官軍俸鈔布花。皆仰給於山東河南十一衛、自山海關陸路運到。河南十四衛自登州海船運到。兩得利便。然河西常勾給散。河東拖欠數多者葢以陸路無虞海運廢弛也查得舊制造月海船一十二隻。官吏奉職。依期運到。雖全伍軍士。皆獲飽煖近來船隻損壞者。無人修理。鈔布拖欠者不肯補還。至成化十三年。海運不通。官軍絕望。　祖宗制度。廢弛盡矣。以故軍士凍餒流離。缺伍者多。官員剝軍自養。廢職者眾信乎其然也。如驛逓鹽鐵所。俱無月糧。止賴賞賜土官達官、閒有半俸。又係無子。人數專賴俸給。又廵哨守臺畫夜在邊尤為寒苦。近因各處災傷、幸蒙　皇上憫念元元、遣使發倉賑濟、所以固邦本、重民命安地方也今邊儲預備少積別無賑濟、官軍合得糧餉、尚不可得、不無有孤　恩典、查得自成化十二年前共拖欠官軍俸賞鈔六百一十一萬三千一百七十錠布七十七萬二千六百餘疋綿花二十八萬二千一百餘觔先該撫按官累次奏乞令布政司起倩夫腳解到每件量價值折銀補還戶部議得陸運艱難、節行本司查勘定奪、造船儹運、補解厺後、但彼處官員視為泛常、畧不用意夫衣食切於人身、不可一日有缺、今遲以數歲不能補給、至此處有饑寒之苦、彼處積無用之地陸路既稱難來。海運見今無船。則窮邊官軍。何所抑賴哉。臣聞遼東舊時收成。糧食頗賤商賈販賣、易換有無。尚不免於飢寒。今兵荒相仍。商賈少通使軍士號啼饑寒。以此饑寒之人不惟難馳鋒鏑之下。亦恐生意外之慮。合無不為常例。將前項拖欠鈔布等項。行令山東布政司官。存留在彼。就作官軍俸給查有見在銀兩照數折解。或令布按二司分廵分守官員公同估計。量為便易。委官解送前來。以救邊方一時之急仍乞將六歲布花鈔貫另為處置。或暫折收賫銀兩運來支給候造有船隻之日照舊海運。如此則邊軍得目前之濟。免饑寒之苦。臣又聞食者民之天不可一日缺也。故洪範八政、食貨為先子貢問政、孔子告以足食為首、民生最重、邊方尤急所以戰勝攻取守固、皆賴於此、　聖朝垂意邊儲因遼東屯種不足、發銀糴買、召商上納、　欽命廵撫官以總督之、布按二司官以分管之、柰在前官員職任重大者多好逸惡勞、卑微者惟畏勢貪利。甚有夤緣為奸乘機逐利。撒放糠粃穀旦。糴買腐爛倉糧官銀多歸於富家錢糧虛報於紙上。近因積弊多端特命給事中御史等官查盤辨騐、奸弊敗露、一清積蠹、邊軍稱快、但刑罰雖加、而事勢無及、粗腐虛關於貧軍未蒙實惠折追拖欠。於富商不肯還官。閑地腐爛相積邊境急缺粮儲如前屯等處倉糧不及半年之用。海錦等衛有十年之積。密雲等堡全無一月之支。今遼陽城中每銀十兩止糴米二石五斗。前項堡分。每官價銀一兩。作米一石或八斗。尚少人上納。近因賊情緊急、廵撫總理糧儲官不得巳恐缺軍餉、會議於定遼金復等處十一衛軍餘輸運、動調一萬餘人往廻一二千里、每米一石。顧腳盤費。多者要七八十錢。少者亦不下五六十錢。河東之地。遠近騷然。各官雖用心催儹。但山澗險阻。車輛不通。止是牛畜馱負。力疲財殫。卒難畢集。事勢至此。尤為可恨。欲減米數。恐虧損官銀。欲增腳錢恐庫藏缺乏。即今傳報聲息不絕。設若大軍屯駐日久。轉運艱難。逼迫緊急。使餘軍迯竄山林。疲餓累死不惟重傷人命。亦且大誤邊儲。厥後河開農興。尤難為用。乞　敕該部行移廵按總理督儲官員、相度賊情急緩、酌量路途遠近。聽其隨宜增减米數腳力多方措置以濟急用。以恤人難。至各倉拖欠折罰糧數、行令布按二司管糧官躬詣各處杖追、先儘犯人財產變賣上納、或令照依時價、折納銀布入官、另為處置、以便目前支納、俱先定與限期完報今後整理糧儲、亦要斟酌地方、庶乎邊備之克修也、


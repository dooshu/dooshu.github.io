四大金刚小传


上海烟花中有“四大金刚”之目。四大金刚为何？曰林黛玉也，陆兰芬也，金小宝也，张书玉也。四者之中，其最无事迹可纪者，惟张书玉。若必欲纪之，则“姘伶人”三字，已足概其一生，今日其踪迹且在仿佛间矣。其最著者为林黛玉，他不具论，即适人一事，其所适者乃至不可以数计，不亦异乎？其自称适人曰“浴”。盖其举止豪迈，而亏累随之，累既深且重，不复可弥缝，即作适人计，使所适者代偿其负。已而下堂求去，出理旧业。及逋解负而不得偿，又作前计。此其所以为“浴”也。

林黛玉本松江产，初就松江作倚门笑，无藉藉名。上海巨富子宋某，以郡考赴松江，识之，然仅一面缘耳。黛玉旋来沪，无知者。宋闻之，夜邀友就丹桂戏园观剧，飞笺招之。是为林黛玉在上海出局应客之始，扶一苏州佣媪姗姗来。媪闲尝与语苏州妓院规则，且曰：“上海竞行苏州派，不可不知也。”既至，就座，与宋话别绪，献殷勤。濒行，举案上所置瓜仁以敬客曰：“请用点。”座客为之哄然，黛王颊为之赤。盖苏州妓女应酒局，濒行，例以席上瓜仁敬客。彼其习闻苏媪言，竭力摹苏派，故误为之也。

既而居沪，久无问鼎者。乃赴津，隶南妓张家娘班。同辈有花春林、小金珍等，盖皆一时之彦云。黛玉与之处，相形见绌，过问者稀。于是多所迁就，客有盼之者，辄不敢拒。未几，中奇毒，广疮遍体，脓血淋沥，无复人状。既痊，犹为姊妹行齿冷。

无已，附海晏轮船南渡，而舟资无所出，大为买办陆某所窘。既抵沪，犹无以偿，陆屡使人索之不得。林黛玉曰：“是仅区区十五元三角之资耳，我辈作皮肉生涯者，当盛时且不以介意，陆君乃举以窘我。独不能稍留面目，为他日相见地耶？”使者无以难之。陆乃以嘱其友梅某，梅曰：“是不难。”即往以威恫之。黛玉惧，以金气通付质，得十五元归之。金气通者，似簪而中空，两端可贯气以达，饰于髻边，可使空气输入发内，尔时盛行之也。

林黛玉胡为而自字为“林黛玉”哉？则以彼时胡宝玉艳声噪甚，又畜雏姬数辈，实雄视夫姊妹行中，而胡宝玉先曾以“林黛玉”为字也，其志趣可想矣。今之谈林黛玉者，动谓其“剿袭”《红楼梦》，其误实甚，黛玉之志趣既大，而手段又足以副之。既自津返沪，念沪上为繁华薮，非豪奢不足以动人。于是广募外债，盛置衣饰，轮奂其居室，享用过于王侯。于是其名乃大噪。北里娼之所以噪其名者，以艳也。而黛玉实不艳，广疮初瘥，颊上疤痕俨然，乃故施浓脂以掩之。晚近上海娼之盛饰浓脂者，实自黛玉始。以广疮故，眉毛脱落，乃以柳炭浓画之，以泯其迹。晚近上海娼之盛饰浓眉者，亦自黛玉始。准此则黛玉之艳不艳概可想矣。顾其名乃能大噪者，非噪其艳，噪其奢靡耳。而一般逐臭之夫谈北里者，必曰“林黛玉”“林黛玉”，狺狺然如犬吠之声相继也。奢侈无度，逋负遂繁，外观虽壮，中其空矣，迫责者追呼无虚日。而局面既大，势不能骤节省，且即节省亦无及。使怯者处此，几何不窘迫以死耶！而黛玉处之怡然，盖其“浴主义”已预筹之烂熟矣。

时则有黄某者，父本以贩丝起家，至黄某乃改而营纱业。既拥巨产，复广交游，夤缘得寄前任粤督某尚书膝下为义子，其结纳可想矣。一时市侩之流，莫不钦羡而趋附之。黄某亦顾盼自豪。以林黛玉负一时盛名也，时临存之。黛玉初不过视之与诸狎客等耳。乃负债累累，不可终日，环顾诸狎客，惟黄独豪，乃窃窃然喜曰：“此我之浴盆也。”假以词色，故为倾倒，乘间请委身焉。黄以得娶时下名妓为妾，荣宠将等于王侯，遂大喜，为毕其积债而纳之。

黄虽实业家，而究出身纨袴，挥霍之豪，不可言喻。既拥有林黛玉，奢靡益甚，粪土金珠，藁壤锦绣。亲友窃议，路人侧目，皆所勿顾也。然当其时，黄之所进益者，日实五百金，苟长此以往。故不输邓氏铜山也。讵料好事多磨，盈虚有数，不旋踵而兴乐极生悲之感，夫岂林黛玉风尘之劫未盈耶？

上海有一种人，能操奇计赢，左右市面，握金钱之管钥，通实业之机关者，则钱侩是。钱侩之权如是之大，而钱侩之眼又非常大小，盖虏性然也。以故普通社会中人，皆目之曰“钱庄鬼”。钱庄鬼见黄之用金钱如泥沙也，咸栗栗危惧曰：“是必不可久矣！”相戒勿与往还。而黄乃大窘，名誉亦因之而毁，竟居于劣败之数。呜呼！鼠目寸光之辈，真误人哉！

于是黄父忿其子甚，商之于警察长，将捕治之，且将及于黛玉。警察长与黄交故厚，泄其事于黄，而促之行。黛玉自是复出矣。

黛玉复出，脱然无复债累，窃喜其计之得行也，曰：“语将以此为长法矣。”于是奢豪恣纵，靡所不为，尤喜与伶人狎。既又以负累过重，将行前法。会有南江令汪某，以事过沪，耳黛玉名，访之。黛玉窃自计曰：“此奇货可居也。”一醉留髠，与订白首。汪惑之，代偿其逋负，载之以去。而其所狎之伶人，亦随之行。既抵南汇，出入衙斋，恣无忌惮。汪不胜其扰，乃遣黛玉去。黛玉既出，税屋以居，与伶人共起卧，而苦资斧不继。既而机心忽生，大书特书而榜其门曰“南汇县正堂汪公馆”。己则乘二人肩舆，招摇过市，舆灯署衔亦曰“南汇县正堂”也。汪令闻之，恚甚，而无如之何。不得已，转使人为之关说，赂以巨金乃已。

黛玉既得赂金，挟之返沪，仍理旧业。不数年，归南浔邱氏。未几，不安于室，下堂求去。邱故富人，任其挟所有衣饰以行，遂返沪。方窃幸拥此多金，吃著不尽也。讵为胠箧者所乘，夜入其室，罄所有以去。及旦，黛玉始惊悉夜来事，懊丧欲死。奔赴于姊妹行，披发流涕，跣足踊，无复人状。至是而一双天然足，始宣布于众人之前也。

时有杨妃榻者，鸨而猾者也，瞰黛玉窘状，乃大喜曰：“此可借为钱树子也。”因劝之赴津门，而任覆翼之责。黛玉此时已空无所有，张皇失措，聆此言，亦无所可否。转念：“舍此之外，更无他策；且昔年在津，为姊妹行所不齿，此去重张艳帜，或可以一湔前耻也。”遂毅然从之。及抵津，而拳匪之祸作，欲南归，为杨妃榻所抑阻。祸亟，始有谭姓者挈之行，取道山左以返沪。好事者代撰《避难日记》附会之，谓其能诗，不知转以失其真也。

黛玉返自津门，日就憔悴。间或往来于长江各埠演髦儿戏，且由倡而入于优矣。然其张罗之手段，犹不减于昔年也。其至鄂也，会鄂中某显者曾召侑觞政，颇致青眼。乃乘二人肩舆，顶门投刺拜会。巡捕官骤睹大字名刺，犹以为翰林之抽丰者也。及见颜色，始大骇，不敢隐，执刺白显者。显者大眙愕，使人谓之曰：“此处非汝所可至者，速返寓候命可也。”旋使人赠之数百金。

其居留于沪也，会有某巨公将出洋过沪，招之至行辕，颇赏识之。黛玉乃委婉进言，乞临存其家。巨公将允之，为左右所谏止。黛玉乃叹曰：“事之不成，其命也夫！”或叩其说，黛玉曰：“彼衔命之人，乃可挟妓耶？余诱之来，将伏人于夹室，挟之以遂余求矣。”闻者莫不咋舌，为巨公危，复为巨公幸也。

陆兰芬，本名胡月娥，苏州赵氏女。秀色可餐，天然妩媚，故自雏时，即享艳名。既而适一轮船买办郑某，复私一伶人，为郑所知，遂摈绝之。乃出居别室，榜其门曰“冯寓”。未几，变姓名为陆兰芬。

兰芬秀媚独绝，洋贾曾摄其影，寄归本国，称之为“支那美妇人”云。名达海外，兰芬亦足以自豪矣。

兰芬天性独厚，自脱离郑氏羁绊之后，物色得其母若弟，使其弟习西文，学有成。时有庄某者，电局之总办也，眷兰芬甚。会局中招考学生，兰芬请于庄，使其弟应考。庄初不允，兰芬嬲不已，庄乃曲徇其意，使具身家清白保单，准予肄业。学成，调赴天津。同事中有知其事者，故购兰芬小像，悬座中以戏之。其弟果窘甚，驰函告兰芬，谓此间非乐土，不可居矣。兰芬复请于庄，设法调之至珲春，旋又调海兰泡。蛰居数载，兰芬念之甚，电促之返，为之娶妻，居于六马路潮阳楼后某里中，兰芬时归宁焉。嗣其弟夤缘得为军装买办。

陆兰芬虽与林黛玉并称，而黛玉性嚣张，兰芬性静穆；黛玉喜秾郁，兰芬喜雅淡。故风雅士多舍黛玉而就兰芬，宜夫兰芬平日无铺张扬厉之举动矣。孰知竟有大谬不然者。兰芬名既噪甚，厌福州路腹地之烦嚣，迁居于迤西胡家宅之洋房内。忽一日，开筵庆寿，门悬灯彩，雇警察兵为之弹压。至日，来祝寿者，或马车，或肩舆，红顶者，蓝顶者，晶顶者，盖无六品以下之冠服焉，入寿堂叩拜为礼。兰芬一子甫五六岁，居然衣冠回拜。复有短衣秃帽者数辈，亦来免冠鞠躬为礼。於乎盛矣！北里称觞，大人先生乃为之纡尊降贵，何物兰芬，乃能作此空前之举动？

兰芬旋称歇夏，迁居于德邻里，杜门谢客。仅一王姓客与同栖止。未几产一女，即病死。王为之发丧成礼，署其灵曰“先室”。呜呼！兰芬有所归矣。今之浮沉孽海者视之，其感情不知当何如？

金小宝来自七里山塘，盖灯船妓也。与林、陆并称，憨态可掬。后适马氏，未几下堂去。拥资颇厚，甲乙二客皆涎而欲饵之，互致谤语。小宝左右不知所可。已而赴苏，云将入学堂读书也。未几复来沪，居于逢吉里之对门，榜其门曰“曹第”。罗致旧日之客，作樗蒲之戏，藉以沾润焉。役一俊仆，字之曰“同胞”，跬步不相离。说者谓金小宝曾受文明教育，故其区区字一仆人，亦必以新名词云。

金小宝故与林黛玉、陆兰芬、张书玉同称四大金刚者也，而金小宝于三人为稍稚，时人许之为隽品。所居曰“天香阁”。或云能作墨兰，狎客所持素箑，多小宝款，然终未见其对客挥毫，不如李香之能诗信而有征也。

学生沈某，将出洋留学，而苦于资斧不足，小宝慨然分缠头三百金以赠之，一时有“侠妓”之称。斯举也，则不得不谓之风尘中之特色人物矣。






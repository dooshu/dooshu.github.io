拟韩信谕燕书


信已破赵。用李左车之计，使人遗书燕王臧荼曰：盖闻圣人不违天以立事，智者不悖时而建功。是以伊尹丑夏归亳，微子去殷即周。彼二贤者，皆审天命之归，以决去就之义。是以福庆流于无穷，声名著于后世也。

往者，天下同患苦秦，豪杰蜂起，汉王与项羽戮力攻秦。怀王约诸将曰：“先入关者王之。”汉王先破秦，当王关中；羽倍约，夺汉王关中，而王之巴、蜀。又以私意易置侯王，尽王其将相功臣于善地，而徙其故主于长沙，已又弑之。汉王因天下不平，发蜀、汉之士，还定三秦，缟素而问弑君之罪。天下豪杰，云合向应，皆弃楚而归汉。故天命之数，归于汉王，愚知所知也。

魏王豹背畔无亲，绝河津，距境而自王。仆受命徇河北之未附者，涉西河，虞魏豹，下四十余城，遂擒夏说阏与。今赵又破矣。便欲乘胜，北首燕路。而军吏皆曰：“赵破，燕固自宜听从。若其从焉，又乌用多杀士大夫为也？”故按兵释士，使人献愚计于左右。

仆闻《周易》垂知几之箴，兵家审彼己之势。郑伯面缚，严王退舍；国小图大，宋以败亡。《诗》云“祸福无不自己求之”者，愿足下详计而熟图焉。

今为燕谋者，必曰：“我有易水之险，汉兵远来，势孤援绝，而欲以长技取胜，是自速其危亡者也。”且成安君有百战百胜之计，阻井陉之固，连燕、齐之兵，南面而争权于天下。然仆以偏师鼓行而前，不崇朝破赵二十万众，遂斩成安君泜水上。夫燕之恃以自蔽者，独赵耳。昔虢破而虞亡，韩降而魏惧；前事之不忘，后事之永鉴。故凡为足下谋者，皆危亡之路，不忠于足下，不可用也。

为足下计，莫若息兵彻备，以身自托于汉。仆请为足下报汉王，即燕封足下，剖符世世，与汉始终无极，孰与势穷力蹙，坐而待亡乎？计不出此，以区区之燕，远托于孤绝垂亡之楚，而欲鼓螳臂之勇，以抗乘胜之师。仆之所虑，蓟丘之壤，不可以图存；成安之事，复见于今日矣！故愿足下详计而熟图也。危亡之端，祸福之机，迅如发矢，不预揆之，后悔何及！






◇司马氏为皇后册（大象元年七月）

坤道成形，厚德于焉载物；阴精迭运，重光所以丽天。在昔皇王，膺乾御历，内政为助，昭被图篆。惟尔门积庆灵，家韬休烈，徽音令范，无背一时。是用命尔，作俪皇极。尔其克励婉心，肃膺盛典，追皇、英之逸轨，庶任、姒之芳尘，翟有光，粢盛无怠，虽休勿休，以隆嘉祚。（《周书·静帝司马皇后传》）


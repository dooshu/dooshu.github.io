○省试性习相近远赋（以“君子之所慎焉”为韵）

噫！下自人，上达君。德以慎立，而性由习分。习则生常，将俾夫善恶区别；慎之在始，必辨乎是非纠纷。原夫性相近者，岂不以有教无类，其归於一揆；习相远者，岂不以殊途异致，乃差於千里。昏明波注，导为愚智之源；邪正歧分，开成理乱之轨。安得不稽其本，谋其始。观所恒，察所以。考成败而取舍，审臧否而行止。俾流遁者返迷途於骚人，积习者遵要道於君子。且夫德莫德於老氏，乃曰道是从矣；圣莫圣於宣尼，亦曰非生知之。则知德在修身，将见素而抱朴；圣由志学，必切问而近思。在乎积艺业於黍累，慎言行於毫厘。故得其门，志弥笃兮，性弥近矣；由其径，习愈精兮，道愈远而其旨可显，其义可举。勿谓习之近，徇迹而相背重阻；勿谓性之远，反真而相去几许。亦犹一源派别，随浑澄而或浊或清；一气脉分，任吹煦而为寒为暑。是以君子稽古於时习之初，辨惑於成性之所。然则性者中之和，习者外之徇。中和思於驯致，外徇戒於妄进。非所习而习则性伤，得所习而习则性顺。故圣与狂由乎念与罔念，福与祸在乎慎与不慎。慎之义，莫匪乎率道为本，见善而迁。观诚伪於既往，审进退於未然。故得之则至性大同，若水济水也；失之则众心不等，犹面隔面焉。诚哉性习之说，吾将以为教先。


仁宗七女


嘉兴公主，昭皇后生。宣德三年下嫁井源。正统四年薨。后十年，源死土木之难。

庆都公主，宣德三年下嫁焦敬。正统五年薨。

清河公主，宣德四年下嫁李铭。八年薨。

真定公主，母李贤妃，与清河主同年下嫁王谊。景泰元年薨。

德安公主，早薨。仁宗即位之十月，与蕲王瞻垠同日追封，谥悼简。册辞谓第四女，盖早殇，名次未定也。又五女延平公主，六女德庆公主，俱未下嫁薨。






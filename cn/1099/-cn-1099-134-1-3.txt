○乞處回內臣疏 【 四川督礦】

臣看得太監趙欽、原奉　敕書、所管四川行都司、所轄六衛五十二所、五長官司、川南道所属二府五州西軍民府二十六縣、一宣撫司、一安撫司、六長官司、二衛九千戶所地方、今據會川衛一衛所中、被科取財物如是、其他所得難以數計也、除行四川按察司行勘至日另行外、其副使顧英呈報本官害人情節、與臣前後所訪相同、臣惟自古聖王之治、以安民為本、安民之道、以法祖為先、洪惟我　太祖高皇帝、以　天縱聖神之資、洞明治體、痛卹民隱、監昔李唐內臣監軍之害。故在　國初立法垂訓。未嘗有內臣出守之制。暨後　列聖相承、不敢顯言列聖差遣之失立言得体始因地方多事、漸差內臣鎮守分守、然當時所任。要皆得人。不虞其蠹政害人至於近日之甚也。其建昌等六衛地方、外接番蠻、內多夷猓、正昔李唐吐蕃南詔迭興為患之地、其人夷性不常。易動難靜。巳有四川鎮守太監兼管前項地方、又有專設行都司、及兵備副使在彼管理、先年止因開礦。暫設內臣。分守其地、今礦脉既絕。巳蒙　先朝封閉。分守內臣。亦蒙裁革。後復添設、誠為無益、惟我　皇上聰明睿智、同符　聖祖、即位之初、首下明詔裁革內臣。繼因言官建奏。兵部議題、凡正德年間、差內臣悉蒙取回、而惟此趙欽尚留在任、及聞各處鎮守等官、皆知畏威歛職、守法安民、而惟此趙欽、猶肆貪虐、故今四海九州、皆歌咏太平之樂、而惟此一方、困于趙欽之虐、未霑聖治之澤、獨為可憫、况聞本官先次統眾圍打李燧私宅、近城夷猓、幾至大變、今又不改前非、深恐邊夷激變、事生不測臣以病廢庸才、叨此一方重寄、今又蒙恩轉擢部堂。例當候代。未敢離任。臣若以幸得免地方之責避怨。恐失近臣之意。而隱蔽不言。則遺此一方之患。有負　聖明之託。不忠之罪。萬死莫贖。故今昧死上言、如蒙　聖恩、俯念地方、特敕司禮監并該部計議、合無俯從各官建議、將建昌分守太監照舊裁革、永不添設、止令四川鎮守帶管、惟復止將趙欽取回、并其撥置為惡雷瓚趙佃王文等拏問重治、以儆其後、庶幾此方民夷、均享　聖明之澤、而永無變亂之虞矣、


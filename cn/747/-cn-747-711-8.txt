○祈祭西岳文

惟神作镇中土，据於西陲，积高炳灵，宅神明之奥，少阴协德，成天地之功。恭闻烈祖元宗，御历永年，祭必受福，秘感昭赛，金刻犹存。近者阴泽稍愆，宿种未茂，精意才达，甘液骤零，既纾播种之勤，已获流根之润。今因报德，再竭至诚。某缵奉丕图，勤劳七载，恭己思道，岂敢怠荒。属黠虏南侵，震惊朔野，兵烽一举，毳幕皆焚，潞子婴儿，枭首魏阙，参墟叛将，而缚垒门，成此武功，无非幽赞。又以释氏之教，出於西夷，弃五常之典，绝三纳之常，殚竭财力，耗蠹生人。黜其异端，以正王度，庶可复古，谅非近名。属以忽於所慎，寒署成疾，旷时且乖於勿药，昧旦徒切於求衣。如某政孝不明，宜有阴谴，刑罚不中，未合天心，实希明神，许其改悔，永保宗庙，以安邦家，所疾日瘳，平复如旧。昔成汤自咎者六，霖雨消灾，宋景善言者三，法星退舍，至诚所感，前史昭然。诚信不欺，恃神正直，敢不誓於丹腑，严奉明灵，敬陈忠恳，伏望灵鉴。


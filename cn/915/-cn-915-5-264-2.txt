◇赞善赋

伊善恶之所施，乃祸福之为阶。行德安而保身，忘为害而自危。故先民之有作，执温恭而不亏。云颜冉之遭命，怪祸福之参差。夫二贤之履道，历千载而见知。身既没而名存，厥复戚乎何为？夫死生之有命，非神明之所规。故积善之家，厥福惟昌；积恶之门，必有余殃。是以赵武好善，厥胤以长；三郄好胜，厥身以亡。古人从善如不及，去恶如探汤，何福德而难值，而祸恶之易当？（《艺文类聚》二十三）


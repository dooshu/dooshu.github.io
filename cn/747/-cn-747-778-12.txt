○上河东公谢聘钱启

某启：伏蒙示及赐钱三十五万以备行李，谨依荣示捧领讫。伏以古求良材，必有礼币。一束刍皆堪贶美，五皮未曰轻赍。况某迹忝诸生，名非前哲，尚遥玉帐，已赉金钱。访蜀郡之卜人，悬之莫竭；遇河间之姹女，数且难穷。未草檄以愈风，不执鞭而获富。敢将润屋，且以腾装。戴荷之诚，寄喻无地。


○别山神文

维长庆三年十月二十七日，朝议郎守尚书礼部郎中上轻车都尉李翱，谨遣舒州摄要籍司衙前军虞候吴潭，以清酒鹿脯告辞於山大神之灵。翱自去岁，来临此邦。遭罹炎旱，淮左毕同。邻郡逃亡，十家六空。惟此舒人，安业於农。我政无能，遘此威凶。灾同报异，乃神之聪。事幸无败，誉斯有融。遂忝帝命，复官南宫。皆神所，我亦何功。将赴京邑，路沿大江。遣使来辞，神鉴予衷。


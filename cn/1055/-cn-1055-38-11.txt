【韩国公夫人太宁郡君慕容氏墓志铭〈嘉五年〉】

夫人姓慕容氏，赠太保章之曾孙，赠中书令，河南郡王延钊之孙，太子率府率德正之女。河南王有功于国，为时名臣，夫人以贤女选为韩国公从蔼之配。韩公，彰化军节度使舒公之子，事其亲以孝。而夫人承其夫以顺，事其舅姑以礼，下其妾媵以仁，抚其子无嫡庶以均。故其内外宗姻，莫不称其能。封太宁郡君。至和元年正月戊寅，以疾卒，享年五十有六。子男十人：长曰世丰，赠右骁卫大将军；次曰世宣，赠均州防御使；次曰世准，世雄、世本、世纲，皆诸卫将军；次曰世岳、世瓞、世庸，皆太子率府副率。女三人，长适高允怀，次适张承训，次适郑偃，皆右侍禁。余皆幼。以嘉五年十月乙酉，举夫人之丧，合葬于韩公之墓。铭曰：

承夫以顺，为妇以勤。逮下以恩，爱子以均。以成厥家，以播其芬。


代寿平西亲王

圣代膺图箓，亲贤授钺年。
孤忠凌白日，至孝格皇天。
破竹欃枪落，挥戈露布传。
云台冠剑肃，带砺鼎铭鲜。
鱼水千秋契，龙旌九代专。
锦江朝洗甲，玉垒夕无烟。
饮至郫筒酒，铙歌蜀国弦。
包茅诅楚后，跃马渡泸先。
不战三苗格，无波重译宣。
军容收燧象，瘴雨看飞鸢。
衔璧尉佗至，埋铜马援旋。
黎人洵革面，黔首息劳肩。
师出牂牁外，书飞魏阙前。
九重宽旰食，六佾赐轩悬。
列爵留侯上，论功高密偏。
旂常勋烂矣，裘带意萧然。
吐哺英才集，投醪勇士骞。
兔园枚叟赋，蚁醁穆王筵。
铃阁弹棋静，山农拥褐眠。
三秋揆揽近，万户祝声阗。
天际闻笙鹤，人间有偓佺。
金台开邸第，滇海泛楼船。
几杖君王赐，庭闱世子篇。
无家王粲老，久客令威还。
凋瘵稀三党，飘摇剩数椽。
倾巢嗟荡柝，大厦赖生全。
冬日欣瞻仰，温风沐接延。
临岐情脉脉，怀德意拳拳。
喜届嵩高节，遥驰介寿笺。
颂言期万祀，微愫托中涓。
曷日趋彤陛，称觞捧豆笾。


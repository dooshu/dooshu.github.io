○让扬州长史起复表

草土臣某言：奉亲无状，祸降私门，穷衰残喘，不自殒灭，朝夕苫块，才经半年，伏奉四月十八日敕书俯临，夺情制授臣扬州长史。荒情震怖，悼心失图，臣某中谢。臣险衅不灭，才术无纪，往因叨遇，频外荣秩，猥忝青紫，裨尘露。今寄以维扬，位超列岳，非常睿渥，忽г朽瘵，尚敢冒哀陈款，实以私志未终。且臣亡母在日，犹蒙曲泽，悯其羸老抱疾，不任随臣之官。有命自天，数令归觐，受恩未几，此祸俄钟。上既不尽天慈，下则末由就养。今复号哭无位，奠守莫亲，有倍哀情，重增摧苦。况臣之在疚，尚未小祥，遽此复官，殆无其例。臣今扶力自曳，哀惶诣阙，伏乞赐停权夺，许以终哀，则微命偷生，终期报国。倚庐过隙，少答允怀，无任穷恳之至。


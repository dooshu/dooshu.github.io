○送灵沼上人游寿阳序

上人形就而心和，行独而志洁。辱与仆游，殆三十年矣。初用文合，晚以道交。淡而文，文而敬，他人未之知也。今年春，予有幽忧之疾，谒长桑氏於东南。上人以无住为乐，将迈乎寿阳。相待形骸之外，相忘江湖之上，比夫世间重事者，不同日矣。彼都人士高阳许生孟容、开封郑侯通诚，皆於上人有忘言之契。想与夫二君道旧之暇，必荷锡而游，问小山丛桂何在，濠上鳖鱼乐否。予至东越，亦访支许故事，归而於虎邱之精庐，先出後期，以志少别云尔。


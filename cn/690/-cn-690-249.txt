卷二百四十九



卷之二百四十九

洪武三十年春正月甲寅朔，上御奉天殿受朝贺，大宴群臣。

丙辰，享太庙。

长兴侯耿炳文佩征西将军，为总兵官，武定侯郭英为副，往陕西及甘肃，选精锐步骑巡西北边，以备胡寇。上谕炳文等曰：“帝王之治天下，务安民也。今海内无虞，民固安矣，然边境之备，不可废弛。尔其竭乃智虑，以副朕心。凡有寇盗，即殄灭之，俾边民乐业，则余汝嘉。”

上谕礼部臣曰：“自古分茅胙土之君，必得正人君子，国家乃昌，任用小人，必乱其邦。朝鲜国王李旦，因王氏数终，天将更运，遂有三韩之地，更号朝鲜，仪从本俗，法守旧章，有国之道全矣。柰何谋虑不远，罔事大之道，左右所用皆轻薄小人，不能以德助王，撰述表笺，搜求构祸之言，置王于无容身之地，此徒用之何益？虽在朕不以为意，然神明有知，祸不可逃。尔礼部移文移朝鲜国王，俾知朕意。”

夜，填星犯东咸。

庚申，置镇远巡检司。初，靖州会同县言：“天柱有千户所、巡检司，而所属远口乡边临清水、虾蟆、船头诸蛮洞，乞移天柱巡检司镇之便。”至是，改远口曰镇远，移置巡检司，增弓手七十人。

辛酉，改陕西临河卫为镇番卫。

壬戌夜，太白犯建星。

癸亥，四川马湖府土官知府安仁署芒部军民府事。

土官何伯及安顺、镇宁二州并十二营、顶营、沐川、泥溪、平夷、蛮夷、占藏、先结簇等长官阿窝德聚等，各遣人贡马，并赐文绮、钞锭。

乙丑，敕肃王楧曰：“古者，兵出于农，人无寒馁，有寇则操戈以战，无事则荷耒以耕，此良法也。今春气方和，宜及时督军屯种，遇有征伐，尔其亲率精兵，与长兴侯耿炳文等进讨。”

汉中府沔县吏高福兴及民人田九成、僧李普治谋为乱，县教谕王王璞告于汉中卫，卫遣兵捕普治获之，九成等率余贼入沔县后河及土门聚众至千余人，而陕蜀间番民因之作乱。事闻，诏征西将军长兴侯耿炳文、武定侯郭英发陕西、四川兵讨之。复敕秦王尚炳曰：“迩者，沔县及陕蜀间有盗，已命长兴侯耿炳文等总兵征讨。尔宜练士卒，缮甲兵，时巡逻，以备不虞。况尔年幼，尤当夙夜警惕无怠。”

丙寅，大祀天地于南郊。

丁卯，置行太仆寺于山西、北平、陕西、甘肃、辽东。上虑西北边卫所畜马甚蕃息而禁防疏阔，乃设行太仆寺以掌其政，山西、北平、陕西每寺设少卿一人、丞三人，甘肃、辽东每寺设少卿、丞各一人，择致仕指挥、千百户为之，每寺设首领官一人、吏三人。

戊辰，陕西行都指挥使司都指挥使陈晖言：“凉州等卫十有一屯，军三万三千五百余人，屯田万六千三百余顷。凉州、西宁、永昌、肃州、庄浪累岁丰熟，以十之二输官，八分给与士卒。其甘州、山丹等六卫地寒，四月雪消，方可耕种，比苗始秀而霜已降，军伍每以缺食为病，请以凉州等卫输官粮储济其不足。”从之。

汉中卫发兵捕高福兴，兵次阳平关之土门。贼党大集，有何妙顺者号“天王”，突出逆战，宫军为其所败。贼遂引众入略阳，焚县治，杀知县吕昌，执教谕吕诜，复烧徽州治，杀学正颜叔彬。

升行人司副杨砥为湖广布政使司左参议，行人钱古训为右参议，崔豫为江西布政使司左参议，李思聦为右参议。

己巳，命左军左都督杨文往辽东训练军马，仍督屯种。

庚午，调锦衣卫指挥使宋忠为凤阳中卫指挥使。时监察御史刘观奏忠私作威福，以邀名誉，故黜之。

辛未，城开平卫。先是，上命中军都督同知盛熙调山海卫五所官军往开平立卫，发北平都司属卫军士城之。至是讫工，复命熙分调北平等都司军马屯守，于农隙讲武，以傋不虞。

詹事府右春坊司谏袁实建言三事。其一曰：“天下生员定额，府学四十名，州学三十名，县学二十名，比先定制：府学一年一贡，州学二年一贡，县学三年一贡，其充贡虽少而储材实多。比年，府、州、县同于岁贡，所以经学不明、未知文理者日众，宜仍前例，以蓄其材。”其二曰：“太学者，风化之原，英才所萃，首建彝伦堂，次建六堂，至于厢厨、馔舍、室房，罔不周备，规模宏远矣。但师生出入正道，自国学至于珍珠桥，狭隘污秽，乞命工部相度开道，便其往来。”其三曰：“将军侍卫人等，皆出于农亩，知节义者少，乞命史官摘取上古以来忠臣烈士，编类成书，使彼操之，暇命官讲解使，知忠君报国之义、事上死长之节。”从之。

乌思藏都指挥司灌顶国师及尼八剌国各遣使贡方物，诏赐灌顶国师及泥八剌国王银各一百五十两、文绮、帛各十疋，癿列工国师察里巴、乌思藏都指挥仰卜罗、沙鲁万户列思巴端竹、都指挥答里巴远毋尔监卒银各一百两、文绮、帛各二疋，并赐其使人衣钞有差。

四川贵宣慰使安的遣把事沙、广西思明府知府黄广成等来朝，贡马，赐袭衣、金带、文绮、钞锭各有差。

壬申，迁肇庆府双鱼千户所治于阳春县。初，置双鱼千户所于阳江县地。至是，阳春知县赵清言：“县境接连蛮洞，乞移千户所屯守。”故有是命。

初置云南提刑按察司，以陕西按察司使张定为按察司使，监察御史姜涤杨山为副使，监生冯子恭、贾兴、牛廷训、甯温为佥事。先是，以云南地在荒服，未设按察司，命布政使司兼理之。至是，置司设官，其军民重事，仍令与西平侯沐春议之。

癸酉，命监察御史刘观、景清、司中署都察院左佥都御史，刑部主事邓文铿署右佥都御史，俱月与半俸，署通政使司事、翰林院编修马京实授左通政，以监生王铎为左参议，张翼为右参议。

甲戌，给赐陕西、北平、山西、辽东等七都司所属卫所及秦、晋、燕、代、肃、辽、庆、宁、谷王府护卫议卫司军校等绵花布疋。

乙亥，诏郡县以预备仓粮贷民之贫者。

诏滁黄河两岸河泊所鱼课。先是，河决怀庆等府州县，民人贫困。上闻之，命除怀庆而下至正阳沙口黄河两岸河泊所鱼课，仍听其民捕鱼以给食。

丁丑，遣使谕别失八里王黑的儿火者。先是，遣主事宽彻等使哈梅里、别失八里及撒麻儿罕地，宽彻至别失八里而黑的儿火者拘留之，副使二人得还。至是，复遣使持书往谕之曰：“朕即位三十年，西方诸国商人入我中国互市，边吏未尝阻绝。朕复敕吾吏民不得持强，欺谩番商，由是尔诸国商获厚利强场无扰，是我中国有大惠与尔诸国也。向者，撒马儿罕商人有漠北者，吾将征北边，执归京师，朕令居中国互市，后知为撒麻儿罕人，遂俱遣还本国，其君长知朝廷恩意，遣使入贡。吾朝廷亦以知其事上之礼，故遣使宽彻等使尔诸国，通好往来，抚以恩信。岂意拘吾使者不遣，吾于诸国未尝拘留使者一人，而尔拘留吾使，岂礼也哉？是以近年回回入边地者且留中国互市，待宽彻归，然后遣还。及回回久不得还，称有父母妻子，朕以人思父母妻子，乃其至情，逆人至情，仁者不为，遂不待宽彻归而遣之。是用复遣使赍书往谕，使知朝廷恩意，毋使道路闭塞而启兵端也。书曰：‘怨不在大，亦不在小，惠不惠，懋不懋。’尔其惠且懋哉。”

己卯，改太常、光禄二司为寺，官制仍旧。改仪礼司为鸿胪寺，升秩正四品，设官六十二员：卿一员，正四品，少卿二员，从五品，丞二员，从六品，主簿一员，从八品；属官：司宾署丞一员，正九品，司仪署丞一员，正九品，鸣赞四员，从九品，序班五十员，从九品。以仪礼司正房显为寺卿，擢吏科都给事中仲旼、工科都给事中刘继宗为少卿，翰林院典籍马定为寺丞。

升翰林院修撰张信为侍读，编修戴彝为侍讲。上谕之曰：“官翰林者，虽以论思为职，然既列近侍，旦夕在朕左右，凡国家政治得失、生民利病，当知无不言。昔唐陆贽、崔群、李绛之徒，在翰林皆能正言谠论，补益当时，显闻后世。尔等当以古人自期，毋负朕擢用之意。”

庚辰，置兴和、怀来二守御千户所，调大兴左卫、永清右卫官军守之。

是月，以宁、辽诸王各据沿边草场牧放孳畜，乃图西北沿边地里示之。敕之曰：“自东胜以西至宁夏河西察罕脑儿、东胜，以东至大同、宣府、开平，又东南至大宁，又东至辽东，又东至鸭绿江，又北去不止几千里而南至各卫分守地，又自鴈门关外西抵黄河，渡河至察罕脑儿，又东至紫荆关，又东至居庸关，及古北口北，又东至山海卫外。凡军民屯种田地，不许牧放孳畜，其荒闲平地及山场腹内，诸王、驸马及极边军民听其牧放樵采。其在边所封之王，不许占为己场而妨军民；其腹内诸王、驸马听其东西往来，自在营驻，因而练习防胡，或有称为自己山场、草场者论之。特示此图，吾子孙其世守之。”

颁《为政要录》。其书载文武官属体统及佥书案牍次第、军士月给廪饩与宿卫之禁、屯田之政，凡十有三条。








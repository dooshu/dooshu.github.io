○與王鑑川謀取板升制虜 【 處逆制虜】

降虜事巳前悉、若彼果能執送諸逆、則當以禮遣還那吉、厚其賞賚以結其心、卻責令奉表稱臣、謝　朝廷不殺之恩、賜賚之厚、因求講和納欵效貢、俟其誠心向化、誓永不犯、乃可議其封爵貢額耳。但僕猶有意外之防、不敢不告趙全諸人。背華即夷有日矣。彼豈不預結于俺酋之左右。邊墩之人。亦豈無為之耳目者。今我明以此要求。彼亦慨然允許。此輩豈得全不知覺。若知之。彼亦安肯坐而待縛如鷄狗乎。萬一語泄。彼得而謀。或聊以脅從數人塞責而　朝廷明旨。一出不可復返。輕弃重貭、但獲其毛賊數人。則于國家威重。豈不大損。此其可慮者一也。據鮑崇德所稱俺酋之言。雖若哀懇然猶身駐近邊。擁兵自強。平虜城外。遊騎不絕。轉餉哨探。俱屬艱難。名雖哀求。事同強挾。未見其為誠欵也。今必責令將有名逆犯。盡數先送入境。返其巢?。掣回遊騎。然後我差官以禮遣歸其孫則彼之誠欵既伸我之懷柔有體若擁兵要質。兩相交易。則夷狄無親。事或中變。唐時吐蕃刼盟之事。取笑強胡。此其可虞者二也。今之議者。皆以小酋為禍媒。急欲遣之。圖眼前無事耳。至于封爵貢市二事。皆在可否之間若鄙意。則以為今邊防利害不在于那吉之與不與而在彼求和之誠與不誠若彼果出于至誠。假以封爵。許其貢市。我得以間修戰守之具。興屯田之利。邊鄙不聳。穡人成功。彼若尋盟則我示羈縻之義。彼若背盟。則興問罪之師。勝算在我。數世之利也。當時公等雖决策然亦止求數年之安不意作五十年太平也但恐其孫一歸彼願巳遂。求和之意。必乖本圖。或請乞多端。難于聽許。明年當復來侵。雖獲趙全等數人。恐于彼無大損益。此可慮者三也。大疏早晚即復、其中委曲、難以一一指授望公與金湖兢兢圖之公亦須移駐鎮城、庶便措畫、又阿力哥本導那吉來降、與之必至糜爛。今彼既留周元二人。則此人亦可貭之以相當。統惟留意


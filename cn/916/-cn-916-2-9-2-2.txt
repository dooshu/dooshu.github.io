【淮南王】

〖《诗纪》云。乐府列在晋拂舞歌。〗

乐府云。崔豹《古今注》曰：淮南王。淮南小山之所作也。淮南王服食求仙。遍礼方士。遂与方士相携俱去。莫知所往。小山之徒。思恋不已。乃作淮南王曲焉。）

淮南王。自言尊。（《宋书》作尊言。）百尺高楼与天连。后园凿井银作床。金瓶素绠汲寒浆。汲寒浆。（《文选补遗》少此三字。）饮少年。少年窈窕何能贤。扬声悲歌音绝天。我欲渡（《宋书》作度。）河河无梁。愿化（南《齐书》作作。《晋书》、《文选补遗》同。）双黄鹄还故乡。还故乡。入故里。徘徊故乡苦身不已。繁舞寄声（《晋书》作奇歌。《文选补遗》同。）无不泰。徘徊桑梓游天外。（○《宋书》乐志。《晋书》乐志。《乐府诗集》五十四。《文选补遗》三十四。《广文选》十二。《诗纪》六。又南《齐书》乐志引尊、连、梁、乡四韵。）


○与黠戛王书

皇帝敬问黠戛王：时及阳和，想比佳适。注吾合素等至，省表并进马事，具悉。国王阴山雄劲，朔野英雄，包智略以周身，推诚明而有众，声高夷落，威重藩疆，专遣使臣，远献名马，向化之诚既展，输忠之效颇明，临轩省章，辍食嘉叹，眷言忠荩，宁忘寝兴。顷于贞观中，彼国常奉朝贡，亦授官爵，宠赐而还。尔後但讶音耗久乖，不知中为回鹘所隔，及览来表，方嘉壮图。蓄锐多年，乘饥大举，快雪冤愤，豁开心怀。回鹘之营垒既平，国家之山河不间，既为邻境，遂阅贡章。又知破回鹘之时，让太和公主，特遣专使，送归阙庭。虽闻行至中途，却为回鹘所夺，在国王遵以礼义，推之和宁，远同族之讥嫌，厚亲邻之恩信，贤明如此，愧慰难名。回鹘顷以失国为词，款塞相托，朕以勋亲是念，拯┰屡加。曾不知恩，渐开稔恶，贱弃公主，侵暴平人，日寻干戈，时窃牛马。朕为全旧好，不下明诛。岁月滋深，边防将倦，各用长策，继彰殊勋，焚帐幕而公主归还，透网罗而元恶逃遁，顾其馀类，何所寄生。国王远闻，想同深慰。然犹恐奔窜，尚有凶奸，又虑侵彼封疆，将复仇怨，国王亦须严为备拟，善设机谋，同务讨除，尽其根本，无贻後患，勉继前修。亲仁善邻，惟彼与此，勿谓遐远，常存寤思。因注吾合素回，且先诏示，其他礼命，续专遣使宣慰，想宜知悉。


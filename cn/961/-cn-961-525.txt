黄庭坚　和李才甫先辈快阁五首

山寒江冷丹枫落，争渡行人簇晚沙。

菰叶蘯花飞白鸟，一张红锦夕阳斜。

黄庭坚

黄庭坚　和李才甫先辈快阁五首

赤栏终日倚西风，山色挼蓝小雨中。

将老鬓毛秋著木，相思亲旧水连空。

黄庭坚

黄庭坚　和李才甫先辈快阁五首

长江淡淡吞天去，甲子随波日日流。

万事转头同堕甑，一身随世作虚舟。

黄庭坚

黄庭坚　和李才甫先辈快阁五首

云横章贡雨翻盆，寺下江深水到门。

落日荷锄人著本，西风满地叶归根。

黄庭坚

黄庭坚　和李才甫先辈快阁五首

西南佳气浮马祖，东北祥风绕静居。

山邑丰年人少讼，身来访道得斋鱼。

黄庭坚


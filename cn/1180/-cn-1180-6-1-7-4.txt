乞归葬疏


臣于去年九月二十五日，闻臣父忧，屡疏乞请回籍守制，未蒙俞允。仰荷圣恩特遣司礼监官为臣父造葬，降谕慰留，至再至三。臣不得已，奏乞暂遵谕旨，辞俸在京守制，乃候大婚礼成，再请归葬。奉圣旨：“卿为朕勉出，朕心始慰。这所奏俱准，归葬一节，还候旨行。吏部知道。钦此。”

比时，臣仰沐恩眷殊常，诚不忍一旦背而远去。又知圣意坚定，若渎扰不已，必获重谴。且大婚期近，臣叨承先帝付托之重，若不于此一效微劳，即归伏草莽，心岂能安？故暂留以顺上命，预请以订归期，诚万万不得已而为之者也。既荷圣慈俞允，许以候旨而行，则自幸乌鸟微情，亦必得遂于今日矣。兹遇皇上嘉礼备成，又值两宫圣母大庆，臣得以浅陋之识，讨论故事，赞成盛典，犬马图报之忱，于是少效，乃敢复申前请。今赖圣明在上，中外事体，帖然底定，傥蒙天恩垂悯，慨然允臣回籍终制，固为万幸矣。若皇上必欲留臣驱使，俾竭其驽骀之力，则愿乞数月之假，候尊上圣母徽号礼成之后，星驰回籍，送臣父骨归土，即依限前来供职，以毕臣惓惓图报之忠。臣得了此一念，剖心裂肝，死无所恨。臣干冒天威，不胜战栗陨越之至。

（奉圣旨：卿受遗先帝，辅朕冲年，殚忠宣劳，勋猷茂著。兹朕嘉礼初成，复奉圣母慈谕，惓惓以朕属卿，养德保躬。倚毗方切，岂可朝夕离朕左右？况前已遣司礼官营葬，今又何必亲行？宜遵先后谕旨，勉留匡弼，用安朕与圣母之心，乃为大忠至孝。所请不允。吏部知道。钦此。）






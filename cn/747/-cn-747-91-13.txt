○诛宦官诏

宦官之兴，肇於秦汉。赵高、阎乐，竟灭嬴宗；张让、段珪，遂倾刘祚。肆其志则国必受祸，悟其事则运可延长。朕所以断在不疑，祈天永命者也。

先皇帝嗣位之始，年在幼冲，群竖相推，奄专大政。於是毒流宇内，兵起山东，迁幸三川，几沦神器。回銮大始，率土思安，而田令孜妒能忌功，迁摇近镇，陈仓播越，患难相仍。洎朕纂承，益相侮慢，复恭、重遂逞其祸，道弼、季述继其凶，幽辱朕躬，凌胁孺子。天复返正，罪己求安，两军内枢，一切假借。韩全诲等每怀愤惋，曾务报雠，视将相若血仇，轻君上如木偶。未周星岁，竟致播迁，及在岐阳，过於羁绁。上忧宗社倾坠，下痛人庶流离，茫然孤居，无所控告。全忠位兼二柄，深识朕心，驻兵近及於三年，独断方诛於元恶。今谢罪郊庙，即宅宫闱，正刑当在於事初，除恶宜绝其根本。先朝及朕，五致播迁，王畿之甿，减耗太半。父不能庇子，夫不能妻室，言念於兹，痛深骨髓。其谁之罪？尔辈之由。帝王之为治也，内有宰辅卿士，外有藩翰大臣，岂可令刑馀之人，参预大政？况此辈皆朕之家臣也，比於人臣之家，则奴隶之流。恣横如此，罪恶贯盈，天命诛之，罪岂能舍？横尸伏法，固不足矜，含容久之，亦所多愧。其第五可范已下，宜并赐死。其在畿甸同华、河中，并尽底处置讫。诸道监军使已下，及管内经过，并居停内使，敕到并仰随处诛夷讫闻奏。已令准国朝故事量留三十人，各赐黄绢衫一领，以备宫内指使，仍不得辄有养男。其左右神策军，并令停废。


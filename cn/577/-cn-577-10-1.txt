喜达行在所三首

喜达行在所三首〔一〕自京窜至凤翔。


西忆岐阳信〔二〕，无人遂却回。眼穿当一作看落日，心死着寒灰。雾一作茂树行相引，莲峰一作连山望忽一作或开〔三〕。所亲惊老瘦，辛苦贼中来。

〔一〕行在：《寰宇记》：至德二载，肃宗自顺化郡幸扶风，十月复两京，十二月置凤翔府，号为西京，与成都、京兆、河南、太原为五京。

〔二〕岐阳：凤翔府，汉右扶风，魏为扶风郡，后魏改为岐州。隋于州城内置岐阳宫。岐阳县在岐州东一百里，居岐山之阳，因以为名。

〔三〕莲峰：赵曰：当以连山为正。

愁一作秋思胡笳夕，凄凉汉苑春。生还今日事，间道暂时人。司隶章初睹〔一〕，南阳气已新。喜心翻倒极，呜咽泪一作涕沾巾。

〔一〕司隶：谢玄晖诗：还睹司隶章，复见东都礼。

死去凭谁报，归来始自怜。犹瞻太白雪〔一〕，喜遇武功天。影静千官一作门里，心苏七校前〔二〕。今朝汉社稷，新数中张仲反兴年。

〔一〕太白雪：辛氏《三秦记》曰：太白山在武功县南，去长安三百里，不知高几许。俗云：武功太白，去天三百。

〔二〕七校：《汉书》：京师有南北军之屯，至武帝平百越，内增七校。






列传第六十 李忽兰吉　郑鼎〔甫　昂霄　制宜　阿儿思兰〕　李进　石抹按只〔不老〕　郑温〔釭　铨〕　石抹乞儿〔狗狗〕


李忽兰吉，一名庭玉，陇西人。父节，仕金，自巩昌石门山从汪世显以城降。忽兰吉隶皇子阔端为质子，从征西川。以功擢管军总领，兼总帅府知事，从征西番南涧有功。世祖在潜邸，用汪德臣言，承制命忽兰吉佩银符，为管军千户、都总领，佐汪德臣城利州。宪宗五年，大兵取合江大获山，宋刘都统率众谋焚利州、沙市，次青山，忽兰吉以伏兵败之。都元帅阿答忽以闻，擢本帅府经历，兼军民弹压。六年，宪宗更赐金符，仍命为千户、都总领。八年，忽兰吉以兵趋剑门，宋人运粮于长宁，追至运曲坝，夺之，俘其将而还。

宪宗南征，忽兰吉管桥道馈运有功，赐玺书。从攻苦竹隘，先登，斩守将杨立，获都统张寔，招降长宁、清居、大获山、运山、龙州等寨。十一月，大获山守臣杨大渊纳款，已而逃归，宪宗怒，将屠其城，众不知所为，德臣谕忽兰吉曰：“大渊去，事颇难测，亟追之！”乃单骑至城下，门未闭，大呼入城，曰：“皇帝使我来抚军民。”一卒引入，忽兰吉下马，执大渊手谓之曰：“上方宣谕赏赐，不待而去，何也？”大渊曰：“诚不知大朝礼，且久出，恐城中有他变，是以亟归，非敢有异谋也。”遂与偕来，一军皆喜。忽兰吉入奏，帝曰：“杨安抚反乎？”对曰：“不反。”帝曰：“汝何以知之？”对曰：“城门不闭，是无他心；一闻臣言，即从臣以出，故知其不反。”帝曰：“汝不惧乎？”对曰：“臣恐上劳圣虑，下苦诸军，又念一郡生灵，故不知惧。”帝悦，赐蒲萄酒。使忽兰吉与怯里马哥领战船二百艘，掠钓鱼山，夺其粮船四百。帝次钓鱼山，忽兰吉造浮梁以通往来。九年，与怯马里哥、札胡打、鲁都赤、阔阔暐领蒙古、汉军二千五百略重庆。六月，总帅汪德臣卒，命忽兰吉率所部殿后，宋兵水陆昼夜接战，皆败之。宗王穆哥承制，命忽兰吉佩金符，为巩昌元帅，守青居山。

中统元年，德臣子惟正袭总帅，至青居。五月，忽兰吉等赴上都。时浑都海据六盘山以叛，世祖遣忽兰吉亟还，与汪良臣发所统二十四州兵御之。十月，从宗王哈必赤等次合纳忽石温之地，力战，禽浑都海等于阵，余党悉平。二年六月，以功授巩昌后路元帅，赐金币、鞍马、弓矢。九月，火都叛于西蕃点西岭，汪惟正帅师讨之，至怯里马之地，火都以五百人遁。诏宗王只必铁木儿，以答剌海、察吉里、速木赤将蒙古军二千，忽兰吉将汉军一千，追袭火都，擒之。四年，元帅答剌海言忽兰吉功高，诏赐虎符，忽兰吉不受，问其故，对曰：“臣闻国制，将万人者佩虎符，若汪氏将万人已佩之，臣安得复佩！”帝是其言，命于总帅汪惟正下充巩昌路元帅，诸将悉听节制。六月，帝命惟正讨吐蕃酋答机于松州，忽兰吉以千骑先往，袭答机，获之。

至元元年，入觐，命与汪良臣同守青居。是时，大兵与宋兵相持于钓鱼山。三年，宋兵陷大梁平山寨。平章赛典赤令忽兰吉率千余骑掠其境，斩首三百级，得马二百八十。都元帅钦察等家属百余口，先为宋兵所得，夺还之。四年，以本职充阆蓬广安顺庆夔府等处蒙古汉军都元帅参议。六年，赐虎符，授昭勇大将军、夔东路招讨使。立章广平山寨。十年正月，成都失利，帝遣人问败状及措置之方，忽兰吉附奏曰：“初立成都，惟建子城，军民止于外城，别无壁垒。宋军乘虚来攻，失于无备，军官皆年少不经事之人，以此失利。西川地旷人稀，宜修筑城寨，以备不虞，选任材能，广畜军储，最为急务。今蒙古、汉军多非正身，代以驱奴，宜严禁之。所谓修筑城寨、练习军马、措画屯田、规运粮饷、创造舟楫、完缮军器，六者不可缺一，则边陲无虞矣。”六月，将兵赴成都，与察不花同权省事。十一月，复还守章广平山寨。十三年，引兵略重庆，复取简州。

十四年，承制授延安路管军招讨使。十五年，秃鲁叛于六盘山，忽兰吉以延安路军，会别速台、赵炳及总帅府兵于六盘，败秃鲁于武州，俘其孥还，承制授京兆延安凤翔三路管军都尉，兼屯田守卫事。十月，改同知利州宣抚使，夔东招讨如故。入觐，赐虎符，授四川北道宣慰使，忽兰吉请以先受巩昌元帅之职及虎符与其弟庭望。二十年，改四川南道宣慰使。二十二年，诏与参政曲里吉思、佥省巴八、左丞汪惟正分兵进取五溪洞蛮。时思、播以南施、黔、鼎、澧、辰、沅之界，蛮獠叛服不常，诏四川行省讨之。曲里吉思、惟正一军出黔中，巴八一军出思、播，都元帅脱察一军出澧州，忽兰吉一军自夔门来会。十一月，诸将凿山开道，绵亘千里，蛮獠设伏险隘者尽杀之。遣使谕其酋长，皆率众来降，独散毛洞潭顺走入岩谷，力屈始降。

二十三年，入觐，以老病乞归田里，帝悯之，遂还巩昌。二十六年，行省奏忽兰吉之功，请用范殿帅故事，商议本省军事。二十七年，拜资善大夫，遥授陕西等处行尚书省左丞，商议军事，食左丞之禄。元贞二年，入觐，授资德大夫、陕西等处行中书省右丞，议本省公事。卒。泰定元年，谥襄敏。

郑鼎，泽州阳城人。父皋，金忠昌军节度使。鼎善骑射，初为泽潞辽沁千户。从塔海绀卜征蜀，攻二里关及散关，屡立战功，还屯秦中。未几，宋将余玠烧绝栈道，以兵围兴元，鼎率众大败宋兵，解兴元之围。迁阳城县军民长官。从世祖征大理国，自六盘山经临洮，入西蕃境，抵雪山，山路险涩，舍骑徒步，尝背负世祖以行。敌据险要，鼎力战败之，帝壮之，赐马三匹。至金沙江，波涛汹涌，帝临水傍危石，立马观之，鼎谏曰：“此非圣躬所宜。”亲扶下马，帝嘉之。大理平，师还，以鼎殿后，全军而返。入朝，宪宗问以时务，鼎敷对详明，宪宗嘉纳之，赐名曰也可拔都，赐白金千两。

从世祖南伐，攻大胜关，破之。继破台山寨，禽其守将胡知县，乘胜独进，陷淖中，伏兵突出，鼎击杀三人，余众遁去。帝急召鼎还，使者以闻，帝曰：“为将当慎重，不可恃勇轻进。”遂分畀卫士三百人，以备不虞，且戒之曰：“自今非奉命，毋得轻与敌接。”秋九月，帝驻跸江北岸，命诸将南渡，先至者举烽火为应，鼎首夺南岸，众军毕渡。进围鄂州，战益力。别攻兴国军，遇宋兵五千，力战破之，擒其将桑太尉，责以懦怯不忠，斩之。以功迁平阳、太原万户。

阿蓝答儿、浑都海之乱，鼎率本道兵讨之。二年，诏鼎率征西诸将戍雁门关。迁河东南北两路宣抚使。三年，改平阳太原两道宣慰使。至元三年，迁平阳路总管。是岁大旱，鼎下车而雨。平阳地狭人众，常乏食，鼎乃导汾水，溉民田千余顷，开潞河鹏黄岭道，以来上党之粟；修学校，厉风俗，建横涧故桥以便行旅，民德之。

七年，改佥书西蜀四川行尚书省事。将兵巡东川，过嘉定，遇宋兵，与战江中，擒其将李越。八年五月，改军前行尚书省事。十一年，从伐宋。十二年，留镇黄州。夏四月，改淮西道宣慰使。十三年，加昭毅大将军，赐白金五百两。十四年，改湖北道宣慰使，移镇鄂州，仍领平阳太原万户。是年，蕲、黄二州叛，鼎将所部讨之，战于樊口，舟覆溺死，年六十有三。

初，鄂州民傅高谋反，鼎疑城中大姓皆与高通，欲尽戮之，佥行中书省事贾居贞不从。及鼎出讨贼，留其部将，告以吾还军，内外合发，尽戮城中大姓。会鼎败溺死，鄂人始免于难。鼎一时名将，独以此事为人所訾焉。十七年，董文忠等奏：“郑也可拔都遇害，其叛人家属物产，宜悉与其子纳怀。”帝从之。赠中书右丞，谥忠毅。后加赠宣忠保节功臣、金紫光禄大夫、平章政事、柱国，追封潞国公，谥忠肃。子制宜。鼎弟廷瑞，平阳、太原万户。

次弟甫，未冠，鼎携之入见，世祖伟其仪状，命给事左右。甫勇略绝人，读书善骑射，从鼎西征有功，历阳曲、长子、阳城、潞、平棘五县尹，有惠政，迁平定州、潞州同知，不从，长吏加铁冶课税，改邠州知州，授玺书，仍前职，兼管民万户。致仕卒。子昂霄。

昂霄，始宿卫世祖，以勤慎知名。至元十九年，从征八番顺元蛮，晋定远大将军。又从征安西徭贼，斩贼首梁君政，擢中奉大夫、广西两江都元帅。初，制宜官枢密副使，其所袭万户授廷瑞，及廷瑞老，以昂霄袭万户。昂霄重弃世勋，辞都元帅不拜。大德五年，葛蛮雍真土官宋隆济叛，昂霄率所部从分省讨之，有功。入朝，赐银钞、锦段，进怀远大将军。延祐元年，进定远大将军。三年，分戍广南。二十四年。擢广西两江道宣慰使都元帅。泰定二年，复袭万户。安西徭叛，命昂霄与左丞乞住讨之，昂霄谕以祸福，降洞寨八十五、男女八百余人，遂班师。天历元年，授湖广行省参知政事。率平阳、保定兵屯河上，以子涛袭万户。旋改枢密副使，扼潼关以御西兵。事平，赐银钞，固辞。二年，复授湖广行省参知政事，与行省官脱欢、别薛、孛罗等总兵入蜀，讨囊加歹，赐表里、衣甲、弓矢有差。四月，囊加歹降，师还，以疾告，不允。八月，知贡举，昂霄力疾留贡院，誓天为国得人。俄卒，年六十。子涛，以万户不能去职丁忧，涕泣陈情，欲弃官归，乃得请。涛妇范氏，以夫丧哀毁卒。

制宜，小字纳怀。性聪敏，有器局，通习国语。至元十四年，袭父职太原、平阳万户，仍戍鄂州。十九年，朝廷将征日本，造楼船何家洲，地狭，众欲徙洲旁居民，制宜不从，改择宽地，民德之。城中屡灾，或言于制宜曰：“恐奸人乘间为变，宜捕其疑似者，痛治之。”制宜曰：“吾但严守备而已，奈何滥及无辜。”不笞一人灾亦息。有盗伏近郊，晨夕剽劫，流言将入城，俄有数人自城外至，顾盼异常，制宜命吏缚入狱，问之无验，行省将释之，不从。明日，再出城东，遇一人乘白马，制宜叱下，讯之，乃与前数人同为盗者，遂杀之，一郡帖然。

二十四年，扈驾东征乃颜，请赴敌自效，帝顾左右曰：“而父殁王事，惟有一子，毋使在行阵。”制宜请愈力，乃命从月儿吕那颜别为一军，以战功授怀远大将军、枢密院判官。明年，车驾幸上都，旧制：枢府官从行，岁留一人司本院事，汉人不得与。至是，以命制宜，制宜辞，帝曰：“汝岂汉人比耶！”竟留之。二十八年，迁湖广行省参知政事，陛辞，帝曰：“汝父死事，恤赏未汝及。近者，要束木伏诛，已籍没其财产，汝可择取之。”制宜对曰：“彼以赃败，臣复取之，宁不污臣。”帝贤之，赐白金五千两。未几，征拜内台侍御史。安西牧地圉人，冒夺民田十万余顷，讼于有司，积年不能理。制宜奉诏而往，按图籍以正之，讼遂息。

三十年，除湖广行枢密院副使。湖南地阔远，群盗据险出没，昭、贺二州及庐陵境常被害。制宜按部经庐陵永新，获贼首及其党与，皆杀之。茶陵谭计龙聚恶少年，匿兵器为奸，既捕获，其家纳赂乞缓狱事，制宜颁其赂以犒士卒，斩计龙于市。自是，湖以南无盗贼。元贞元年，诏行枢密院添置副使一员，与制宜连署，制宜以员非常设，先任者当罢。俄入朝，特授大都留守，领少府监，兼武卫亲军都指挥使，知屯田事。

大德八年，平阳地震，压死者众，制宜承命存恤，惧缓不及事，昼夜倍道兼行，至则亲入闾巷，抚疮残，给粟帛，存者赖之。成宗素知其名，眷遇殊厚，每侍宴，制宜不敢饮，终日俨然，帝察其忠勤，屡赐内酝，辄持以奉母，帝闻之，特封其母苏氏为潞国太夫人。十年，卒，年四十有七。赠推忠赞治功臣、银青荣禄大夫、平章政事，追封泽国公，谥忠宣。

子阿儿思兰嗣。至大三年，尚书省诬奏阿儿思兰，与兄茔祖及段叔仁等谋为不轨，诏诛阿儿思兰等十七人，籍没其家。仁宗即位，雪其冤，并给还家产，追谥敬敏。

李进，保定曲阳人。初从万户张柔屯杞县三叉口，六皇后称制二年，柔引兵筑堡龙冈，会淮水汛张，宋舟师卒至，大帅察罕率军拒之，进以兵十五人转斗十余里，夺一巨舰，以功擢百户。

宪宗八年，大举伐宋，丞相史天泽为河南经略大使，选诸道兵之骁勇者，命进为总把。是年秋九月，由陈仓入兴元，度米仓关，伐木开道七百余里。冬十一月，至定远七十关，其关上下皆筑连堡，宋以五百人守之，天泽命进往说降之，不从。进潜视间道，归白天泽曰：“彼可取也。”是夜二鼓，进率勇士七十人，掩其不备攻之，脱门枢而入者二十人，守门者觉，拔刀拒之，进被伤。悬门俄闭，进与二十人力战，杀伤三十人。后兵继至，进乃毁悬门，纳诸军，遂拔其堡，守之，关路始通。

九年春二月，天泽兵至行在所，围合州钓鱼山。夏五月，宋舟师援合州，大战三槽山西。六月，又战三槽东。进并有功。秋七月，宋战船三百余泊黑石峡，以轻舟五十为前锋，北军船七十余泊峡西，相距一里许。帝立马东山，拥兵二万，夹江而阵，天泽乃号令于众曰：“听吾鼓，视吾旗，无少怠。”顷之，闻鼓声，视其旗东指，诸军鼓噪而入，兵一交，宋前锋溃走，顺流纵击，死者不可胜计。帝谓诸将曰：“白旗下服红半臂突而前者，谁也？”天泽以进对，赏锦衣、名马。

世祖即位，入为侍卫亲军。中统二年，宣授总把，赐银符。三年，从征李璮有功。至元八年，从围襄阳。十二年，略地湖北、湖南。宋平，以兵马使分兵屯鄂州。十三年，领军三千屯田河西中兴府。十四年，加武略将军，擢千户。十五年，移屯六盘山，加武毅将军，赐金符。十七年，进明威将军、管军总管。十九年，赐虎符，复进怀远大将军，命屯田西域别十八里。

二十三年秋，海都及笃哇等至洪水山，进众寡不敌，军溃，进被擒。从至掺八里，遁还，至和州，收溃兵三百余人，且战且行，至京师。赏金织纹衣二袭、钞一千五百贯。二十五年，授蒙古侍卫亲军都指挥使司佥事。明年，改授左翼屯田万户。元贞元年春，卒。

子雯，袭授武德将军、左翼屯田万户，佩虎符。皇庆二年，加宣武将军。延祐六年，仁宗念其父功，特赐雯中统钞五百锭以恤之。泰定元年春，以疾辞。子朵耳只袭。

石抹按只，契丹人，世居太原。父大家奴，率汉军五百人归太祖。宪宗八年，按只代领其军，从都元帅纽璘攻成都。时宋兵聚于灵泉，按只率所部兵大败之，杀其将韩都统。又从都元帅按敦攻泸州，按只以战舰七十至马湖江，宋军先以五百艘控江渡，按只击败之。时宋兵沿江拒守，按只相地形，造浮桥，敌欲挠其役，兵出辄败，自马湖以达合江、涪江、清江，凡立浮桥二十余。及四川平，浮桥之功居多。九年，宋以巨舰载甲士数万，屯清江浮桥，相距七十日，水暴涨，浮桥坏，西岸军多漂溺，按只军东岸，急撤浮桥，聚舟岸下，士卒得不死，又援出别部军五百余人。先锋奔察火鲁赤以闻，宪宗遣使慰谕，赏赐甚厚。叙州守将横截江津，军不得渡，按只聚军中牛皮作浑脱及皮船，乘之与战，夺渡口，为浮桥以济。中统三年，授河中府船桥水手军总管，佩金符，以立浮桥功也。

至元四年，从行省也速带儿攻泸州，按只以水军与宋将陈都统、张总制战于马湖江，按只身被二创，战愈力，败之。六年正月，也速带儿领兵趋泸州，遣按只运粮械由水道进。宋兵复扼马湖江，按只击败之，生获四十人，夺其船五艘；复以水军一千，运粮于眉、简二州，军中赖之。九年，从征建都蛮，岁余不下，按只先登力战，遂降之。军迁，道病卒。行省承制以其子不老代领其军。

不老从攻嘉定，以巨舰七十艘，载勇士数千人，据其上流，于府江红崖滩造浮桥以渡。十二年，嘉定降，宋将鲜于都统率众遁，不老追至大佛滩，尽毙之。行院汪田哥攻取紫云、泸、叙等城，不老功最多。及诸军围重庆，不老先以战舰三百艘列阵于观滩，绝其走路。十三年，领随翼军五百人，会招讨药剌海，竖栅于白水江岸以为备。不老乘夜袭宋军，直抵重庆城下，攻干斯门，宋军惊溃，溺死者众。宋涪州守将率舟师来援，不老击败之于广阳坝，夺其船十艘。十四年，从攻泸州，不老勒所部兵攻神臂门，蚁附以登，斩首五十级。明日，复战，又败之。十五年，复攻重庆太平门，不老先登，杀其守陴卒，宋都统赵安以城降，总管黄亮乘舟遁，不老追擒之，夺战舰五十艘。

十六年，命袭父职，为怀远大将军、船桥军马总管，更赐金虎符，兼夔路镇守副万户。十八年，大小盘诸峒蛮叛，命领诸翼蒙古、汉军三千余人戍施州，既而蛮酋向贵、誓用等降，其余峒蛮未服者悉平，以不老为保宁等处万户。未几，卒。

郑温，真定灵寿人。初从粘合南合有功，为合必赤千户。后又从史天泽，为新军万户镇抚。宪宗征西川，温四月不解甲，天泽以温见，具言其功，帝曰：“朕所亲见也。”赐名也可拔都，赏以鞍勒。还至阆州，命分军守逻青居、钓鱼两山。

中统元年，佩金虎符，为总管。三年，李璮叛，诏温以军还讨。至济南，大军围其城，贼将杨拔都等乘夜斫营，温力战，至黎明贼退，诸王哈必赤、丞相史天泽厚赏之。七月，城破，命温率兵三千往定益都。授侍卫亲军总管。至元六年，进怀远大将军、右卫副都指挥使。九年，诏温统蒙古、汉人、女真、高丽诸部军万人，渡海征耽罗，平之。

十二年，擢右卫亲军都指挥使，率三卫军万人从攻岳州、江陵、沙市、潭州，皆有功。十四年，入朝，迁昭勇大将军、枢密院判官。十八年，改辅国上将军、江淮行省参知政事。杭民饥，出米二十万石粜之。俄赐以常州官田三十顷。二十二年，召还。二十三年，迁江浙行省左丞，命以新附汉军万五千人，于淮安云山白水塘立屯田。三十年，卒，年八十一。赠荣禄大夫、平章政事、柱国，追封赵国公，谥武毅。子钦、釭、铨、镛。

钦，以父功授右卫亲军千户，迁利用监丞，钦子克谌，克谌子惟知，惟知子彬，皆世袭。

釭，有智略，仕为龙兴路同知，历庐州路总管，擢枢密院判官，所至有声。

铨，字方年。温自江南入觐，世祖方次柳林，铨见于行宫，世祖奇其貌，命宿卫东宫。未几，代兄为右卫千户。故事大享太室，先期赐执事汤沐钱，有司或不时给，铨上言：“礼者著致洁也，今汤沐钱赐或不均，非是。”时论韪之。分治浑河桥，大雨水溢，铨所治独坚完不坏，敕赐酒馔劳之。大德中，复以官让兄子克谌。中统元年，卒。子克顺，临城县尹。

镛，靖江路总管府同知，政尚平恕，民称之。

石抹乞儿，契丹人。祖高奴，太祖六年，大军至威宁，高奴与刘伯林、夹谷常哥等迎降，授千户、青州防御使，赐金符。太宗元年，从伐金，为征行千户。卒。父常山袭。宪宗三年，擢总管，领兴元诸军奥鲁屯田，并权台鸡驿行军都总管万户。卒。乞儿袭万户，从纽邻攻重庆、泸、叙诸州，俱有功。至元三年，从都元帅按敦移镇潼川。四年九月，从攻蓬溪寨，战殁。子狗狗袭。

狗狗少从征伐，以勇敢称。八年，从严忠范围重庆，攻朝阳寨，先登。九年，宋昝万寿袭成都，狗狗以蒙古军二千击败之。十六年，录前后功，赐金虎符，授宣武将军、管军总管，戍遂宁。十七年，进明威将军、管军副万户。从招讨使药剌海讨亦奚不薛蛮，平之。从行省也速带儿讨都掌、乌蒙、蚁子诸蛮，战于鸭楼关，狗狗最有功。二十一年，率蒙古军八百人，从征散猫，战于菜园坪、渗水溪，皆败之。月余，散猫降，大盘诸蛮亦降。二十四年，迁怀远大将军、夔州路万户，移戍重庆。二十六年，卒。子安童袭。




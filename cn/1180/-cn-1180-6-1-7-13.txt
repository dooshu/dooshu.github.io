谢召见面辞疏


今日伏蒙召臣于文华殿西室面辞，仰荷天语，慰谕谆谆。臣犬马之情，不胜依恋，涕泗横集，言不能宣。仰见圣慈垂悯，亦为臣哽咽。随蒙特遣文书官太监孙斌，暖殿牌子李忠，赐臣食品八盒。又蒙圣母差慈宁宫牌子李旺，赐臣银八宝豆叶六十两，为途中犒赏之需。又口传慈谕臣行之后，皇上无所倚托，到家事毕，即宜早来，不必候人催取。臣谨俱叩头祗领讫。

臣数年供奉，一旦违离，怅望天颜，心焉如割。归家竣事，即当仰遵慈谕，星夜前来，用毕臣惓惓图报之忠，不敢迍邅，以负重托。臣不胜感戴瞻恋之至。（奉圣旨：览卿奏谢，圣母知道了。礼部知道。）






徐征士尊生二首

【佩刀行（并序）】

金华之永康有山曰云岩，拔起天半。有巨舟藏壑中，舟尾翘出如虿。一钉堕崖下，野僧得之，以遗张君孟兼，孟兼制为佩刀，銛利特甚。尊生为作歌。

神人藏舟半天里，绝壑谽谺露舟尾。铮然有物堕中宵，八觚棱嶒长尺只。野僧拾之归张公，化为夭矫苍精龙。不知何世何年掞奇气，剸犀断虎一旦生神通，魑魅却走妖邪空。张公佩到蓬莱殿，天上群仙惊未见。青丝缑悬白玉环，当昼孤光摇冷电。为君淬厉向盘根，纵有青萍何足羡。他年辞荣归浙山，莫行金华赤松间。精灵感会霹雳便，恐飞去无时还。

【梅雨】

柴门喧嶂雨，书案扑林霏。

远阵久奔放，空丝俄细微。

黄鹂喑却语，白鹭止还飞。

晚色应无定，浮云误作归。


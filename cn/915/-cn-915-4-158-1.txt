◇省刑疏

臣闻先王之政，赏不僭，刑不滥，与其不得已，宁僭不滥。故唐尧著典曰：「流宥五刑，眚灾肆赦。」帝舜命皋陶，以「五宅三居，惟明克允」。文王重《易》六爻，而列重棘之听。周公作《立政》，戒成王「勿误乎庶狱」。伯夷之典，「惟敬五刑，以成三德」。由此言之，圣贤之政，以刑罚为首（袁宏《纪》作「必以刑罚为首。咨叹相戒者，重刑之至也」）。往者断狱严明，所以威惩奸慝，奸慝既平，必宜济之以宽。陛下即位，率由此义，数诏群僚，弘崇晏晏。而有司执事，未悉奉承，典刑用法，犹尚深刻。断狱者急于格酷烈之痛，执宪者烦于诋斯放滥之文，违本离实，棰楚为奸，或因公行私，逞纵威福。夫为政犹张琴瑟，大弦急者小弦绝。故子贡非臧孙之猛法，而美郑乔之仁政。《诗》云：「不刚不柔，布政优优。」方今圣德充塞，假于上下，宜因其时，隆先王之道，荡涤烦苛之法。轻薄棰楚，以济群生；全广至德，以奉天心。（《后汉·陈宠传》，又见袁宏《后汉纪》十一，《晋书·刑法志》，《通典》一百七十）


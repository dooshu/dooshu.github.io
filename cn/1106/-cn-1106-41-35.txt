○再授连州至衡阳酬赠别

（公前有《衡阳与梦得分路赠别》诗，此梦得所以酬之。）刘梦得

去国十年同赴召，渡湘千里又分岐。重临事异黄丞相，（《汉书》：黄霸为颍川太守，征守京兆尹。坐发民治驰道乏军兴，有诏归颍川太守官。梦得初贬连州，今又出刺连州，故曰重临。）三黜名惭柳士师。（《论语》：柳下惠为士师，三黜。禹锡初贬连州刺史，再贬朗州司马，又除连州，是为三黜耳。）归目并随回雁尽，愁肠正遇断猿时。桂江东过连山下，（桂江，即汉时号漓水，在柳州城外。连山，即连州。）相望长吟有所思。（《选》诗有《君子有所思》篇。）


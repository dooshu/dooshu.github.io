○请仍用冬至日受贺奏（开元八年九月中书门下）

伏以十四日冬至，一阳初生，万物潜动，所以自古圣帝明王，皆以此日朝万国，观物，礼之大者，莫逾是时。其日亦祀圜丘，令摄官行事。质明既毕，日出视朝，国家以来，更无改易。缘新修条格将毕，其日祀圜丘，遂改用立冬日受朝。若亲拜南郊，受贺须改。既令摄祭，理不可移，伏请改正。


清稗类钞 - 徐珂





序 凡例

徐珂编

序

有清纪元，逮於逊政，顺、康、光、宣，历垂三百。其政俗之嬗变，朝野之得失，虽锺※虚既移，简册犹秘，今已无讳，可得言焉。夫有清之崛起於辽左也，值明之衰，既入中原，初政颇修，惟以部落之民，肆为雄猜，外侈中怯，故用兵无已时，海内无宁宇。雍、乾时号称极盛，而衰弱之机实基於此。盖文字之狱，有以摧抑材智之士；川楚之乱，有以耗竭府库之藏。咸、同构兵，不绝如缕，外祸乘之，根本遂拨。此其兴亡之大略也。殷鉴不远，岂可忽哉！然其典章制度，始能知明之所以亡而袪其弊，提倡学术，礼用儒贤，故玫虽专制，而宦寺女谒之祸，中叶以前未有之闻。於是一国之风尚，习为儒缓，士夫之尊慕名义，代不乏人。驯至今日，虽有以术柔民之感痛，而吾人此二百八十余年之遭际，系诸历史，不可忘也。则今日举其往闻，穷嬗变之由，析得失之故，置监树表，未可後时。然官书不足徵信，私书或误传闻，即如钱衎石氏之《碑传集》，李次青氏之《先正事略》、李黼堂氏之《耆献类徵》，其所甄录，大都傅志之文，涂饰赞谀，孰为纠正。是以近人论建州沿革，不能求诸国中，而辄有资於域外之书也。徐君仲可明习国闻，乃发故书短记，理而董之，辑为《清稗类钞》，凡三百万余言，分别部居，为类九十有二，事以类分，类以年次，为力勤矣。夫春秋张三世之义，曰所见，曰所闻，曰所传闻。君为此书，无媿斯指。吾知欲周知有清一代之掌故者，当必加以讽籀，目为鸿宝。昔朱竹垞氏亟称沈景倩《野获编》，谓其事有左证，论无偏党，明代野史蔑有过之。此则君辑着之本怀，吾敢揭櫫以为告於当世者也。中华民国六年六月绍兴诸宗元贞壮撰清稗类钞序稗史，纪录琐细之事者也。《汉书》注如淳曰：「王者欲知闾巷风俗，故立稗官使称说之。」因谓其所记载者曰稗史。清顺、康间，金沙潘长吉有《宋稗类钞》之辑，盖参仿宋刘义庆《世说新语》、明何良俊《语林》而作，足以补正史，资谈助，不佞读而善之。因思有清入主中原，亦越二百六十有八载矣，朝野佚闻，更仆难数，尝於披阅书报之暇，从贤豪长者游，习闻掌故，益以友好录眎之稿，偶一浏览，时或与书报相合，过而存之，亦卫正叔之遗意也。正叔名湜，宋人，尝集《礼记》诸家传注为书，曰《集说》。其言有曰：「他人作书，惟恐不出诸己；某作书，惟恐不出诸人。」且以当世名硕之好稗官家言也，欲就而与之商搉，辄笔之於册，以备遗忘，积久盈箧，乃参仿《宋稗类钞》之例，辑为是编，而名之曰《清稗类钞》。虽皆掇拾以成，而翦裁熔铸，要亦具有微恉，典制名物，亦略有考证。其中事以类分，类以年次，则以便临文参考捃摭徵引之用也。惟载笔之难，学者所叹。明胡应麟记诵淹博，所着《少室山房笔丛》尚不免时有抵牾；陈堦着《日涉编》，按日纪故事，间以古诗系於下，六月二十三日下有宋张耒《夜泊林里港》诗云：「浙浙晓风起，孤舟愁思生。蓬窗一萤过，苇岸数蛩鸣。老大畏为客，风波难计程。家人夜深语，应念客犹征。」而七月二十三日下亦载之；清纪文达之博洽并世无两，而《滦阳续录》所载介野园宗伯之诗为「鹦鹉新班宴仰园，摧颓老鹤也乘轩。龙津桥上黄金榜，四见门生作状元」四句，实为金吏部尚书张大节作，第有五字不同，殆误收金人诗为近人耳；孙星衍考订金石之详赡为世所称，而《寰宇访碑录》校释碑文，重至一再，既列之於唐，又列之於宋，甚或新拓本年月既泐而旧拓本尚存，既据旧拓本按年月以编入，又据新拓本以附之於无年月类。凡若此者，贤哲不免，每一念及，滋益兢兢。虽尝就正於当世名硕，且有勤敏好学之吴天县汤颐琐宝荣、丹徒怀献侯桂琛、龙南徐伯英时、闽侯林沪生震、嘉兴高晴川紫霞、萧山姚赭生宗舜诸君子匡我不逮，为之检校数过，然犹未敢自信也。博雅君子，其亦有以教之乎。中华民国五年十二月杭县徐珂仲可述於上海寓庐之天苏阁凡例一、纪载之事，以有清一代顺治至宣统为断，间有上溯天命、天聪、崇德者，而又述及隆裕后之崩，则以其有率宣统帝逊位之让德也。一、本书九十二类，凡一万三千余条，综计之约三百万余言。一、本书标举二字为类：曰时令，曰气候，曰地理， 「 城寨道路桥梁皆附焉。」曰名胜，曰宫苑，曰第宅，曰园林，曰祠庙，「 陵墓附。」 曰帝德，曰恩遇，曰巡幸，曰宫闱，曰朝贡，曰外藩，曰阉寺，曰外交，曰礼制，曰度支，曰屯漕，曰教育，曰考试，曰兵刑，曰战事，曰武略，曰狱讼，曰吏治，曰爵秩，曰幕僚，曰荐举，曰知遇，曰隐逸，曰谏诤，曰箴规，曰讥讽，曰诙谐，曰种族，曰宗教，曰婚姻，曰门阀，曰姓名，「 字号附。」 曰称谓，曰风俗，曰方言，曰农商，曰工艺，曰孝友，曰忠盖，曰敬信，曰义侠，曰技勇，曰正直，曰贞烈，曰谦谨，曰廉俭，曰狷介，曰豪侈，曰才辩，曰明智，曰雅量，曰异禀，曰容止，曰情感，曰疾病，曰丧祭，曰师友，曰会党，曰着述，曰性理，曰经术，曰文学，曰艺术，曰鉴赏，曰方伎，曰迷信，曰方外，曰赌博，曰音乐，曰戏剧，曰优伶，曰娼妓，曰胥役，曰奴婢，曰盗贼，曰棍骗，曰乞丐，曰动物，曰植物，曰鑛物，曰物品，曰舟车，曰服饰，曰饮食。一、本书事以类分，类以年次。 「 一人身历数朝而其事有散见各类者，如生於康熙卒於乾隆是也，余可类推。」 然总类之中又有可分数类者，例如谦谨一类，析而为二，则先谦後谨，而以谦谨皆备者列於谦之前。艺术一类，析而为四，则一书、二画、三医、四弈，而以书画皆备者列於书之前，且各以年代次之。他类有相同者悉视此。若性质相近之各条，或亦有时连类而及，以博其趣。一、本书资料，以平时随笔自行札记之事，分隶各类，或从家藏秘笈搜采而得，故与近今流传之本微有不同。而说部报章，亦在参考之列。惟以凡所援引，泰半贯串而成，未能悉记来历，故间有仍其口脗者，如「本朝」、「国朝」、「国初」、「王师」、「大兵」等字是也。一、说部报章之所载，亦有辗转稗贩而得者，其中事实，或且传闻异辞，如於朝野见重之人而述其一二遗行，社会不齿之人而纪其一二嘉言。今所以兼搜并采者，实有春秋责备贤者及劝善惩恶之意寓於其中，非仅以广异闻已也。一、本书之分类，虽亦力求精确，然颇有一条兼涉数事，一事可隶数类者，亦惟从其较重者入之，而亦或彼此互见，於篇幅较长之条，牵连及之。一、凡所纪载，固不敢以考证精详自诩，要以具有本末者为多。一、姓名字号，固亦务求画一，而以其为世所习知，因而错综互见者亦有之。一、我国历代纪年皆用干支，因附清代历朝干支年号表以便检查，若於徵引之原文，则仍其旧。清稗类钞





补遗


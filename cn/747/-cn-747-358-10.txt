○与郭仲翔书

幸共乡里，籍甚风猷，虽旷不展拜，而心常慕仰。吾子国相犹子，幕府硕才，果以良能，而受委寄。李将军秉文兼武，受命专征，亲绾大兵，将平小寇。以将军英勇，兼足下才能，师之克殄，功在旦夕。保安幼而嗜学，长而专经，才乏兼人，官从一尉。僻在剑外，地迩蛮陬，乡国数千，关河阻隔。况此官已满，後任难期。以保安之不才，厄选曹之格限，更思微禄，岂有望焉？将归老邱园，转死沟壑。侧闻吾子，急人之忧，不遗乡曲之情，忽垂特达之眷。使保安得执鞭弭，以奉周旋。录及细微，薄г功效，承兹凯入，得预末班。是吾子邱山之恩，即保安铭镂之日，非敢望也，愿为图之。唯照其款诚，而宽其造次，专策驽蹇，以望招携。

郭仲翔

仲翔，宰相元振从子。李蒙为姚州都督，表为判官。与姚蛮战被执，吴保安赎之，凡十五年乃还。官蔚州录事参军，以优迁代州户曹。後为岚州长史，感保安之义，迎其子为娶，而让以官。


圣人不知

楚南公问于萧廖子云曰：“天有极乎？极之外又何物也？天无极乎？凡有形必有极，理也，势也。”萧寥子云曰：“六合之外，圣人不言。”楚南公笑曰：“是圣人所不能知耳，而奚以不言也。故天之行，圣人以历纪之；天之象，圣人以器验之；天之数，圣人以算穷之；天之理，圣人以易究之。凡耳之所可听，目之所可视，心思之所可及者，圣人搜之，不使有亳忽之藏。而天之所閟，人无术以知之者惟此。今又不曰不知，而曰不言，是何好胜之甚也！”


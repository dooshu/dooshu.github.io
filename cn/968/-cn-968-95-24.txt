林泳　杂述

欲士心胸塞，高人眼目醒。

罗浮夜半日，南极海中星。

观心无别法，问梦有前人。

夜或长于夜，身还外此身。

万种由心造，千灵并我生。

病中闻蚁斗，司处喜驴鸣。

天因断鳌立，人共倮虫生。

积气元无物，含灵总有情。

坏衲归杜窖，还舟上玉天。

莫疑佛富贵，不信鬼神仙。

功名只可笑，时命偶相当。

鸡豕能为帝，蚍蜉亦有王。

色界真魔界，仙乡半醉乡。

错寻醒酒石，痴觅返魂香。

生白灵观妙，飞玄隐韵奇。

不嫌崇有论，却爱步虚词。

叱诃郑玄日，挦扯义山时。

谁信冢中易，人疑昆里诗。

檐夫通笔意，海客悟琴心。

禅法空中得，书生纸上寻。

林泳

林泳　杂述

号谪仙人太白老，称村夫子少陵诗。

眼花贺监犹差黠，气性杨公却自痴。

林泳

林泳　杂述

关令著黄帝曰，柱史称圣人云。

俗学谩夸臆说，仙书犹述旧闻。

林泳

林泳　杂述

弃稿谩浮瓢里去，爱诗曾入藏中来。

护持不信无神物，磨灭应难入劫灰。

林泳

林泳　杂述

书生鑽故纸里，衲子转法华时。

易有九事未解，禅无一句可疑。

林泳

林泳　杂述

谄道正为首相，谤禅未许知音。

人无第一等眼，佛具若干种心。

林泳

林泳　杂述

坏事曾闻嗔怪鬼，捉囚可不畏天公。

抚床卫瓘宁非醉，对策刘蕡恐是风。

林泳

林泳　杂述

竺仟论五百劫，蒙叟夸八千春。

但闻尧舜氏作，谁识羲黄上人。

林泳

林泳　杂述

仙掌承来求大药，法身赎得费千金。

两宗曾误国家事，百世谁明佛老心。

林泳

林泳　杂述

毕方鹤而一足，鬼车鸺而九头。

物怪不知谁使，人身又复何求。

林泳

林泳　杂述

兴亡岂料秦为晋，广莫宁知魏有梁。

万岁是非同变灭，四维上下可思量。

林泳

林泳　杂述

埋腹东床佳婿，企脚北窗真人。

谈笑眼前事业，风流膜外精神。

林泳

林泳　杂述

恨无短剑乘风去，纵有长绳奈日何。

谩说千年归鹤表，最怜九代入鸡窠。

林泳

林泳　杂述

一念重来如祖忍，三生尽见有图澄。

虎虽化女心常在，鹰已为鸠眼可憎。

林泳

林泳　杂述

祝柱客曾兴刺，斲窗史亦留名。

我见诸相非相，天何不鸣善鸣。

林泳

林泳　杂述

文章不宜命达，帝王亦忌时名。

谩说赋求司马，曾闻诗杀道衡。

林泳

林泳　杂述

身无用处法当隐，诗要工时例是穷。

东海校书称钓客，香山学士作渔翁。

林泳

林泳　杂述

俗交毋惜三分话，道眼须看上一层。

太傅莫疑高屐客，都官休厌紫衣僧。

林泳

林泳　杂述

唐士有非国语，汉人曾反离骚。

依本定非笔杰，爱奇自是人豪。

林泳

林泳　杂述

徐无党注欧史，黄仙鹤刻邕书。

身外谁为知己，眼前我正是渠。

林泳

林泳　杂述

人生作计蛇添足，世事难知卵有毛。

养得元身差快乐，具他法眼始孤高。

林泳


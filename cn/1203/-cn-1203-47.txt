卷四十七

<集部，词曲类，词选之属，御选历代诗余

钦定四库全书

御选历代诗余卷四十七目録【起七十一字至七十四字】

千秋岁

苏轼

黄庭坚

秦观

晁补之

李之仪

孔平仲

周紫芝【三首】

谢逸

叶梦得

辛弃疾

黄公度

赵彦端

石孝友

赵闻礼

顾孔昭

卓牌子近【又一体】

袁去华

粉蝶儿

蒋捷

惜奴娇

晁补之

西施

柳永

千秋岁【又一体】

欧阳修

李之仪【四首】

吕渭老

叶梦得

张元干

粉蝶儿【又一体】

毛滂

辛弃疾

曹冠

离亭燕

张昇

晁补之

胡偕行

于飞乐

晏几道

史达祖

月上海棠【又一体】

党怀英

段克已【二首】

风入松

吴洪

陆楫

高濂

忆帝京

黄庭坚

撼庭竹

王诜

两同心【又一体】

杜安世

小镇西犯

柳永

惜奴娇【又一体】

史达祖

隔浦莲

周邦彦

曾觌

杨无咎

陆游【二首】

高观国

史达祖【二首】

方千里

吴文英

陈允平

赵闻礼

刘基

荔支香近

周邦彦

杨泽民

方千里

陈允平

风入松【又一体】

康与之

吴子孝

张璠

沈宜修

郭郎儿

柳永

师师令

张先

隔帘听

柳永

河满子【又一体】

尹鹗

于飞乐【又一体】

张先

传言玉女

晁冲之

曾觌

杨无咎

黄机

赵善扛

石孝友

汪元量

刘基

风入松【又一体】

晏几道【二首】

周紫芝

赵师侠

曹冠

陆游

谢懋

高观国【二首】

史达祖

韩淲

李肩吾

赵闻礼

前调【又一体】

王廷相

御选历代诗余卷四十七目録

钦定四库全书

御选历代诗余卷四十七【起七十一字至七十四字】

司经局洗马掌局事兼翰林院修撰加二级【臣】王奕清奉旨校刋

千秋岁

【双调七十一字加引字者长调也与此别】

千秋岁　　　　　　　　　　　苏　轼

浅霜侵緑髪少仍新沐冠直缝巾横幅美人怜我老玉手簪黄菊秋露重珍珠落袖沾余馥　坐上人如玉花映花奴肉蜂蝶乱飞相逐明年人纵健此会应难复须细看晚来月上和银烛

前调【追和少游】　　　　　　　　　　黄庭坚

苑边花外记得同朝退飞骑轧鸣珂碎齐歌云绕扇赵舞风回带严鼓断杯盘狼藉犹相对　洒落谁能会醉卧藤隂盖人已去词空在兔园高宴罢虎观英游改重感慨波涛万顷珠沉海

前调【?州作】　　　　　　　　　　秦　观

柳边沙外城郭春寒退花影乱莺声碎飘零疎酒盏离别宽衣带人不见碧云暮合空相对　忆昔西池会鵷鹭同飞盖携手处今谁在日边清梦断镜里朱顔改春去也落红万点愁如海

前调　　　　　　　　　　　　晁补之

叶舟容易行尽江南地南雁断无书至怜伊覉旅处见我飘蓬际如梦寐当年阆苑曾相对　休说深心事但付狂歌醉那更话孤帆起水精溪绕户云母山相砌君莫去只堪伴我溪山里

前调　　　　　　　　　　　　李之仪

深秋庭外残暑全消退天幕迥云容碎地偏人罕到风惨寒微带初睡起翩翩戏蝶飞成对　叹息谁能会犹记逢倾盖情暂遣心常在沉沉音信断冉冉光隂改红日晚仙山路隔空云海

前调　　　　　　　　　　　　孔平仲

春风湖外红杏花初退孤馆静愁肠碎泪余痕在枕别久香消带新睡起小园戏蝶飞成对　惆怅人谁会随处聊倾盖情暂遣心何在锦书消息断玉漏花隂改迟日暮仙山杳杳空云海

前调【叶审言生日】　　　　　　　　　周紫芝

当年文焰蜀锦词华烂年正少声初远手攀天上桂书奏蓬莱殿人尽道洛阳盛事今重见　千尺青苍干直节凌霄汉天未识应嗟晚饮残长夀醆归奉春皇燕金叶满擘麟且受麻姑劝

前调【留春】　　　　　　　　　　周紫芝

送春归去说与愁无数春去後归何处人应空懊恼春亦无言语寒日暮腾腾醉梦随风絮　尽日闲庭雨红湿秋千柱人恨切莺声苦拟倾浇闷酒留取残红树春去也不成不为愁人住

前调　　　　　　　　　　　　周紫芝

小春时候晴日吴山秀霜尚浅梅先透波翻醽醁醆雾满芙蓉绣持夀酒仙娥特地回双袖　试问春多少恩入芝兰厚松不老山长久星占南极远家是椒房旧君一笑金銮看取人归後

前调　　　　　　　　　　　　谢　逸

楝花飘砌簌簌清香细梅雨过苹风起情随湘水远梦遶吴峯翠琴书倦鹧鸪唤起南牎睡　密意无人寄幽恨凭谁洗修竹畔疎帘里歌余尘拂扇舞罢风掀袂人散後一鈎淡月天如水

前调【小雨不寐怀松江旧游】　　　　　　　叶梦得

雨声萧瑟初到梧桐响人不寐秋声爽低檐灯暗淡画幕风来往谁共赏依稀记得船篷上　拍岸浮轻浪水阔菰蒲长向别浦收横网緑蓑冲暝色艇子揺双桨君莫忘此情犹是当时唱

前调　　　　　　　　　　　　辛弃疾

塞垣秋草又报平安好尊俎上英雄表金汤生气象珠玉霏谭笑春近也春花得似人难老　莫惜金尊倒凤诏看看到留不住江东小从容帷幄里整顿乾坤了千百岁从今尽是中书考

前调　　　　　　　　　　　　黄公度

郁葱佳气天降麒麟瑞回首处江城外一麾遗爱在万口欢声沸人乍远危楼目断天无际　五马徘徊地春色随归斾夀水緑壶山翠风轻香篆直日暖歌喉脃椒觞举人人尽说千秋岁

前调　　　　　　　　　　　　赵彦端

杏花风下独立春寒夜微雨度疎星挂晖晖浓艳出嫋嫋繁枝亚朱槛倚轻罗醉里添还卸　寂寞情犹乍怅望骖鸾驾衣褪玉香欺麝一花一醉杯重凭谁把春去也重帘翠幕人如画

前调　　　　　　　　　　　　石孝友

春工领略点破羣花萼对流景伤沦落蹋青心绪懒病酒情怀恶无奈处东风故故吹帘幕　腕玉寛金约一去音容邈鱼与雁应难托从前多少事不忍思量着心撩乱斜阳影在阑干角

前调　　　　　　　　　　　　赵闻礼

莺啼晴昼南国春如绣飞絮眼凭阑袖日长花片落睡起眉山鬬无个事沉烟一缕腾金兽　千里空回首两地厌厌痩春去也归来否五更楼外月双燕门前柳人不见秋千院落清明後

前调【避客西庄】　　　　　　　　　　顾孔昭

浮瓜雪藕正值凉生後江浩荡山明秀蝉鸣高树?燕蹴晴波皱书画舫鼓琴垂钓娱清昼　门巷渊明柳老稚欢相候酒酿熟鱼烹就醉怜风入户唫爱云生岫新月吐嫦娥又为先生夀

卓牌子近

【又一体双调七十一字】

卓牌子近　　　　　　　　　　袁去华

曲沼朱阑缭墙翠竹晴昼金万缕揺揺风柳还是燕子归时花信来後看淡净洗妆态梅様痩春初透　尽日明牎相守闲共我焚香伴伊刺绣睡眼瞢腾今朝早是病酒那堪更困人时候

粉蝶儿

【双调七十一字】

粉蝶儿　　　　　　　　　　　蒋　捷

啼鴂声中春光酿成春梦问东风仗谁持送燕怜晴莺爱暖一牎芳蕻奈匆匆催他柳緜狂纵　轻罗小扇桐花又飞么凤记寒吟沁梅霜冻古今人易老莫闲双鞚尚堪游荼蘼粉云香洞

惜奴娇

【双调七十一字】

惜奴娇　　　　　　　　　　　晁补之

歌阕琼筵暗失金貂侣说衷肠丁寜嘱付櫂举帆开黯行色秋将暮欲去待却回高城已暮　渔火烟村但触目伤离绪此情向阿谁分诉那里思量争知我思量苦最苦眠不稳西风夜雨

西施

【双调七十一字】

西施　　　　　　　　　　　　柳　永

柳街灯市好花多尽让美璚娥万娇千媚的的在层波取次妆梳自有天然态爱浅画双蛾　断肠最是金闺客空怜爱奈伊何洞房咫尺无计枉朝珂有意怜才每遇行云处幸时恁相过

千秋岁

【又一体双调七十二字】

千秋岁　　　　　　　　　　　欧阳修

数声鶗鴂又报芳菲歇惜春更把残红折雨轻风色暴梅子青时节永丰柳无人尽日花飞雪　莫把么弦拨怨极弦能说天不老情难絶心似双丝网中有千千结夜过也东牎未白残灯灭

前调　　　　　　　　　　　　李之仪

深帘静昼绰约闺房秀鲜衣楚制非文绣凝脂肤理腻削玉腰围痩闲舞袖回身昵语凭肩久　眉压横波皱歌断青青柳钗遽擘壶频叩鬓栖清镜雪泪涨芳尊酒难再偶沉沉梦峡云归後

前调　　　　　　　　　　　　李之仪

柔肠寸折解袂留清血蓝桥动是经年别掩门春絮乱攲枕秋蛩咽檀篆灭鸳衾半拥空牀月　妆镜分来缺尘涴菱花洁嘶骑远鸣机歇密封书锦字巧绾香囊结芳信絶东风半落梅梢雪

前调　　　　　　　　　　　　李之仪

万红暄昼占尽人间秀怎生图画如何绣宜推萧史伴消得东阳痩垂窄袖花前镇忆相携久　泪裛回文皱好在章台柳洞户隔凭谁叩寄声虽有鴈会面难同酒无计偶萧萧暮雨黄昏後

前调　　　　　　　　　　　　李之仪

休嗟磨折看取罗巾血殷勤且话经年别庭花翻怅望檐雨同呜咽明半灭灯情夜夜多如月　无复伤离缺共保冰霜洁不断梦从今歇收回书上絮解尽眉头结犹未絶金徽泛处应能雪

前调　　　　　　　　　　　　吕渭老

宝香盈袖约腕金条痩裙儿细襇如眉皱笑多簪髻侧语小丝簧奏洞房晚千金未直横波溜　缘短欢难又人去春如旧枝上月谁携手宿云迷远梦泪枕中残酒怎奈向繁隂乱叶梅如豆

前调【千叶黄梅】　　　　　　　　　　叶梦得

晓烟溪畔曾记东风面化工更与重裁翦额黄明艳粉不共妖红软凝露脸多情正是当时见　谁向沧波岸特地移闲馆情一缕愁千点烦君搜妙语为我催清燕须细看纷纷乱蕊空凡艳

前调　　　　　　　　　　　　张元干

相门出相和气浓春酿传家冠佩云台上龎眉扶夀杖緑髪披仙擎星两两泰阶已应昇平象　玉砌兰芽长定向东风赏添彩袖褰罗幌丝簧俱妙手珠翠争宫様江海量年年醉里翻新唱

粉蝶儿

【又一体双调七十二字】

粉蝶儿　　　　　　　　　　　毛　滂

雪徧梅花素光都共奇絶到牎前认君时节下重帏香篆冷兰膏明灭梦悠扬空绕断云残月　沈郎带寛同心放开重结褪罗衣楚腰一捻正春风新着摸花花叶叶粉蝶儿这回共花同活

前调【赋落梅】　　　　　　　　　　辛弃疾

昨日春如十三女儿学绣一枝枝不教花痩甚无情便下得雨僝风僽向园林铺作地衣红绉　而今春似轻薄荡子难久记前时送春归後把春波都酿作一江醇酒约清愁杨柳岸边相候

前调　　　　　　　　　　　　曹　冠

绕舍清隂还是暮春天气徧苍苔乱红堆砌问留春不住春怎知人意最关情云杪杜鹃声碎　休怨春归四时有花堪醉渐红莲艳妆依水次芙蓉岩桂与菊英梅蕊称开尊日日殢香偎翠

离亭燕

【双调七十二字】

离亭燕　　　　　　　　　　　张　昇

一带江山如画风物向秋潇洒水浸碧天何处断霁色冷光相射蓼屿荻花洲掩映竹篱茅舍　云际客帆高挂烟外酒旗低亚多少六朝兴废事尽入渔樵闲话怅望倚层楼寒日无言西下

前调【忆吴兴】　　　　　　　　　　晁补之

忆向吴兴假守双溪四垂高柳仪凤桥边兰舟过映水雕甍华牖烛下小红妆争看使君归後　携手松亭难又题诗水轩依旧多少緑荷相倚恨背立西风回首怅望采莲人烟水万重吴岫

前调【白下怀叶实师】　　　　　　　　　胡偕行

归雁行行啼哢唤破一宵秋梦梦醒封题忙寄与又不会将书送怅望碧山头遥嘱几声珍重　踏徧长安何用满目烟云寒冻檐外铮铮风弄咽急战雨声还恐多少客金陵今夜离愁谁共

于飞乐

【双调七十二字】

于飞乐　　　　　　　　　　　晏几道

晓日当帘睡痕犹占香腮轻盈笑倚鸾台晕残红匀宿翠满镜花开娇蝉鬓畔插一枝淡蕊踈梅　每到春深多愁饶恨妆成懒下香阶意中人从别後萦系情怀良辰好景相思字唤不归来

前调　　　　　　　　　　　　史达祖

绮翼鹣鹣问谁常借春陂生愁近渚风微紫山深金殿暖日暮同归白头相守情虽定事却难期　带恨飞来烟埋秦草年年枉梦红衣旧沙闲香颈冷合是单栖将终怨魄何年化连理芳枝

月上海棠

【又一体双调七十二字】

月上海棠　　　　　　　　　　党怀英

傲霜枝袅团珠蕾冷香霏烟雨晚秋意萧散绕东篱尚髣髴见山清气西风外梦到斜川栗里　断霞鱼尾明秋水带三两飞鸿点烟际踈树飒秋声似知人倦游无味家何处落日西山紫翠

前调　　　　　　　　　　　　段克已

小楼舞彻双垂手便倩雁将书寄元九举首望南山独峨眉数峰明秀人未老且任高歌对酒　莫将此乐轻孤负唤明月清风做三友纎手折黄花步东篱为伊三齅英雄泪醉搵应须翠袖

前调　　　　　　　　　　　　段克已

时平无用经纶手且闲把文章和欧九天气湛清秋便无限山明水秀留客饮但愿尊中有酒　鸱夷到处须亲负寻山鸟山花好朋友尘世自薰莸把瑶英与君同齅西风外归去长拖布袖

风入松

【双调七十二字古乐府有风入松琴调僧皎然有风入松歌行此则别为词调也】

风入松　　　　　　　　　　　吴　洪

秋江处处是丹枫掩映芙蓉年年梦绕鲈郷路今朝才见秋容钓雪滩头拨櫂垂虹亭角拖筇　生绡一幅翦吴淞烟景空蒙緑蓑青笠横江去数声长笛临风好语眠沙鸥鹭可容添个渔翁

前调【题画】　　　　　　　　　　陆　楫

白云红叶楚天秋兰桂香浮青山万叠无人到那堪落日凝眸一曲瑶琴声彻千竿翠竹初收　夕阳衰柳野溪头数点轻鸥清夜独眠金露冷最怜新月如鈎多少井梧飘谢不禁凉籁悠悠

前调　　　　　　　　　　　　高　濂

浓烟稠白望中深雪色云隂梅花剩有西泠约携尊不负追寻荡日氷澌万顷揺风玉痩千林　寒空倚阁费孤吟坐有知音一鸟不飞天影黑微茫山树俱沉歌出阳春白雪情怜远水遥岑

忆帝京

【双调七十二字】

忆帝京　　　　　　　　　　　黄庭坚

鸣鸠乳燕春闲暇化作緑隂槐夏夀斚舞红裳睡鸭飘香麝醉此洛阳人佐郡深儒雅　况座上玉麟金马更莫问莺老花谢万里相依千金为夀未厌玉烛传清夜不醉欲言归笑煞高阳社

撼庭竹

【双调七十二字与撼庭秋无涉】

撼庭竹　　　　　　　　　　　王　诜

绰略青梅弄春色真艳态堪惜经年费尽东君力有情先到探春客无语泣寒香时暗度瑶席　月下风前空怅望思携手同摘画阑倚徧无消息佳辰乐事再难得还是夕阳天空暮云凝碧

两同心

【又一体双调七十二字】

两同心　　　　　　　　　　　杜安世

巍巍劒外寒霜覆林枝望衰柳尚色依依暮天静雁阵高飞入碧云际江山秋色遣客心悲　蜀道巇嶮行迟瞻京都迢递听巴峡数声猿啼惟独个未有归计漫空怅望每每无言独对斜晖

小镇西犯

【双调七十二字】

小镇西犯　　　　　　　　　　柳　永

水乡初禁火青春未老芳菲满柳汀烟岛波际红帏缥缈尽杯盘小歌祓禊声声谐楚调　路缭绕野桥新市里花穠妓好引游人竞来懽笑酩酊谁家年少信玉山倾倒家何处落日眠芳草

惜奴娇

【又一体双调七十二字】

惜奴娇【梅】　　　　　　　　　　史达祖

香剥酥痕自昨夜春愁醒高情寄氷桥雪岭试约黄昏便不误黄昏信人静倩娇娥留连秀影　吟鬓簪香已断了多情病年年待将春管领镂月描云不枉了闲心性谩听谁敢把红顔比并

隔浦莲

【浦或作渚或加近字或加近拍二字按之无别双调七十三字周美成令溧水时作此调後属和者平仄稍异然无异体也】

隔浦莲　　　　　　　　　　　周邦彦

新篁揺动翠葆曲径通深窈夏果收新脃金丸惊落飞鸟浓霭迷岸草蛙声閙骤雨鸣池沼水亭小　浮萍破处帘花檐影颠倒纶巾羽扇困卧北牎清晓屏里吴山梦自到惊觉依然身在江表

前调【咏白莲】　　　　　　　　　　曾　觌

凉秋湖上过雨作意回商素暗緑翻轻盖萧然姑射俦侣妆脸宜淡泞红衣妒步韤凌波去异香度　天教占断风汀月浦烟渚纎尘不到梦绕玉壶清处多少芳心待怨诉无语飞来一片鸥鹭

前调　　　　　　　　　　　　杨无咎

墙头低?翠幄格磔鸣乌鹊好梦惊回处余酲推枕犹觉新晴人意乐云容薄丽日明池阁卷帘幙　披衣散策闲庭吟绕红药残英几许尚可一供春酌天气今宵怕又恶凭托东风且慢吹落

前调　　　　　　　　　　　　陆　游

飞花如趁燕子直度帘栊里帐掩香云暖金笼鹦鹉惊起凝恨慵梳洗妆台畔蘸粉纎纎指宝钗坠　才醒又困恹恹中酒滋味墙头柳暗过尽一年春事罨画高楼怕独倚千里孤舟何处烟水

前调　　　　　　　　　　　　陆　游

骑鲸云路倒景醉面风吹醒笑把浮丘袂寥然非复尘境震泽秋万顷烟霏散水面飞金镜露光冷　湘妃睡起鬟倾钗坠慵整临江舞处零落塞鸿清影河汉横斜夜漏永人静吹箫同过缑岭

前调【七夕】　　　　　　　　　　高观国

银湾初霁暮雨鹊赴秋期去浅月窥清夜凉生一天风露纎巧云暗度河桥路缥缈乘鸾女正容与　西厢旧约玉娇谁见私语柔情不尽好似氷绡云缕回首天涯又怨阻无语西风魂断机杼

前调　　　　　　　　　　　　史达祖

红尘飞不到处此地知无暑乱竹分幽径虚堂中自回互隂壑生暗雾飞泉注气入闲尊俎快风度　齐宫楚榭如今空锁烟树何人伴我梦赋雪车氷柱惟有蝉声助冷语惊寤飞云来献凉雨

前调【荷花】　　　　　　　　　　史达祖

洛神一醉未醒俯鉴窥红影万緑森相卫西风静不放冷侵晓鸥梦稳非尘境櫂月香千顷锦机靓　亭亭不语多应嗔赋玉井西湖游子惯识雨愁烟恨只恐吴娃暗折赠耿耿柔丝容易萦损

前调【次周美成韵】　　　　　　　　　方千里

垂杨烟湿嫩葆别屿环清窈绀影浮新涨夷犹终日鱼鸟花妥庭下草鸣蝉閙暗緑藏台沼野轩小　敧眠断梦闲书风叶颠倒诗怀酒思悔费十年昏晓投老红尘倦再到愁觉悠然心寄天表

前调【泊长桥过重午】　　　　　　　　　吴文英

榴花依旧照眼愁褪红丝腕梦绕烟江路汀菰緑薰风晚年少惊送远吴蠺老恨绪萦抽茧旅情懒　扁舟系处青帘浊酒须换一番重午旋买香蒲浮醆新月湖光荡素练人散红衣香在两岸

前调【次周美成韵】　　　　　　　　　陈允平

铅霜初褪凤葆碧斾侵云窈万緑伤春远林幽乐多禽鸟斜阳堤畔草游鱼閙暗水流萍沼翠钿小　凉亭醉倚接?巾任敧倒月明庭树夜半鹊飞惊晓隔岸苹乡梦渐到吹觉一襟风露尘表

前调　　　　　　　　　　　　赵闻礼

愁红飞眩醉眼日淡芭蕉卷帐掩屏香润杨花扑春云暖啼鸟惊梦远芳心乱照影收匳晚画眉懒　微醒带困离情中酒相半裙腰粉痩怕按六么歌板帘卷层楼探旧燕肠断花枝和闷重捻

前调　　　　　　　　　　　　刘　基

珠帘不卷昼雨弱柳丝千缕事与孤鸿去空相忆同谁语云水迷翠羽人何许玉佩沉湘浦悄凝竚　春风到处白苹香满洲渚泪篁自老目尽野田平楚未用天涯怅间阻回顾斜阳犹在高树

荔支香近

【双调七十三字】

荔支香近　　　　　　　　　　周邦彦

夜来寒侵酒席露微泫舄履初会香泽方熏无端暗雨催人但怪灯偏帘卷回顾始觉惊鸿去远　大都世间最苦惟聚散到得春残看即是开离宴细思别後柳眼花须更谁翦此怀何处消遣

前调　　　　　　　　　　　　杨泽民

脸霞香消粉薄泪偷泫靉靉金兽沉水微熏入帘緑树春隂糁径红英风卷芳草怨碧王孙渐远　锦屏梦回恍觉云雨散玉瑟慵调更嬾醉琼花宴宝钗翠滑一缕青丝为君翦别情谁更排遣

前调　　　　　　　　　　　　方千里

小园花梢雨歇泪羞泫碧瓦光霁罗幙香浮莺啼燕语交加是处帘栊高卷风外认得笙歌近远　醉魂半萦夜酒吹未散暗忆年时正日赴西池宴笑携艳质郢曲新声妙如翦有愁容易排遣

前调　　　　　　　　　　　　陈允平

未论离亭话别涕先泫旋涤瑶觯深挹芳醪凝愁满眼歌残偎人大白须卷三劝记得当时送远　素蟾屡明晦彩云易散後约难知又却似阳关宴乌丝写恨帊子分香为郎翦愿郎安信频遣

风入松

【又一体双调七十三字】

风入松　　　　　　　　　　　康与之

一宵风雨送春归緑暗红稀画楼镇日无人到与谁同捻花枝门外蔷薇开也枝头梅子酸时　玉人应是数归期翠敛愁眉塞鸿不到双鱼远叹楼前流水难西新恨欲题红叶东风满院花飞

前调【次顺庵韵】　　　　　　　　　　吴子孝

日斜池上客忘归莺语都稀殷勤把酒休辞醉残红犹恋花枝新水雨过添後緑隂春去浓时　美人邂逅本无期山浅如眉年光恰似东流水苦留连欲挽难西在藻共知鱼乐归林闲数鸦飞

前调【题画】　　　　　　　　　　张　璠

万山深锁白云中烟雾迷空苍苍古树连青岱枫林时见残红茅屋数椽潇洒江流几派清瀜　石桥斜渡小溪东一径遥通科头不整冠和履对松萝倚杖吟风何处负囊人至疑童疑友疑翁

前调　　　　　　　　　　【明媛】沈宜修

柳丝笼碧碧云低淑景迟迟问春几许枝头也野花处处芳菲梦绕池塘春草愁听枝上黄鹂　小庭踈雨又蔷薇痩损红衣欲凭远信青鸾杳望天边江树依依往事不堪重忆云山极目魂迷

郭郎儿

【或加近拍二字双调七十三字】

郭郎儿　　　　　　　　　　　柳　永

帝里闲居小曲深坊庭院沉沉朱户闭新霁畏景天气薰风帘幙无人永昼厌厌如度岁愁瘁　枕簟微凉睡久辗转慵起砚席尘生新诗小阕等闲都尽废这些儿寂寞情怀何事新来常恁地

师师令

【师师角妓名也张先赠词即名师师令双调七十三字】

师师令　　　　　　　　　　　张　先

香钿宝珥拂菱花如水学妆皆道称时宜粉色有天然春意蜀锦衣长胜未起纵乱霞垂地　都城池苑夸桃李问东风何似不须回扇障清歌唇一点小於朱蕊正值残英和月坠寄此情千里

隔帘听

【双调七十三字】

隔帘听　　　　　　　　　　　柳　永

咫尺凤衾鸳帐欲去无因到鰕须窣地重门悄认绣履频移洞房杳杳强语笑逞如簧再三轻巧梳妆早　琵琶闲抱爱品相思调声声似把芳心告隔帘赢得断肠多少恁烦恼除非共伊知道

河满子

【又一体双调七十三字】

河满子　　　　　　　　　　　尹　鹗

云雨常陪胜会笙歌惯逐闲游锦里风光应占玉鞭金勒骅骝戴月潜穿深曲和香醉脱轻裘　方喜正同鸳帐又言将往皇州每忆良宵公子伴梦魂常挂红楼欲表伤离情味丁香结在心头

于飞乐

【又一体双调七十三字】

于飞乐　　　　　　　　　　　张　先

宝匳开菱监净一掬清蟾新妆脸旋学花添蜀红衫双绣蝶裙缕鹣鹣寻思前事小屏风仍画江南　怎空教草解宜男柔桑暗又过春蚕正隂晴天气更暝色相兼幽期消息曲房西碎月筛帘

传言玉女

【双调七十四字】

传言玉女【上元】　　　　　　　　晁冲之

一夜东风吹散柳梢残雪御楼烟煖对鳌山彩结箫鼓向晚凤辇初回宫阙千门灯火九衢风月　绣阁人人乍嬉游困又歇艳妆初试把珠帘半揭娇波溜人手捻玉梅低说相逢长是上元时节

前调　　　　　　　　　　　　曾　觌

凤阙龙楼清夜月华初照万点星球护花梢寒峭华胥梦里老去欢情终少花愁醉闷緫消除了　紫陌嬉游不似少年怀抱珠帘十里听笙箫声杳幽期密约暗想浅颦轻笑良时莫负玉山频倒

前调　　　　　　　　　　　　杨无咎

料峭寒生知是那番花信算来都为惜花人做恨看犹未足早觉枝头吹尽曲阑幽榭乱红成阵　酾酒花前试停杯与为问褪香销粉问东风怎忍韶华过半赢得几塲春困厌厌空似为花愁损

前调【次岳緫干韵】　　　　　　　　　黄　机

日薄风柔池面欲平还皱纹楸玉子磔磔敲春昼衾绣半卷花气浓熏香兽小团初试辘轳银甃　梦断阳台甚情怀似病酒凤匳羞对比年时更痩双燕乍归寄与緑牋红豆那堪又是牡丹时候

前调【上元】　　　　　　　　　　赵善扛

璧月珠星辉映小桃穠李化工容易与人间富贵东风巷陌春在煖红温翠人来人去笑歌声里　油壁青騘第一番共燕喜举头天上有月如人意歌传乐府犹是昇平风味明朝须判醉眠花底

前调　　　　　　　　　　　　石孝友

雪压梅梢金袅柳丝轻展锦官春早乍风和日煖华茵翠辂九陌绮罗香满连空灯火满城箫管　月射西楼更交光照夜宴万人拥路指鳌山共看花旗翠?到处朱帘高卷归时常是漏残银箭

前调【钱塘元夕】　　　　　　　　　　汪元量

一片风流今夕与谁同乐月台花馆慨尘埃漠漠豪华荡尽只有青山如洛钱唐依旧潮生潮落　万点灯光羞照舞钿歌箔玉梅消痩恨东皇命薄昭君泪流手捻琵琶弦索离愁聊寄画楼哀角

前调【蝶】　　　　　　　　　　　刘　基

为问韩凭何事化为蝴蝶妒风羞雨一身轻似叶园林昼永丽日晴烟相接舞回柳眼拍翻花頬　殢粉迷香困酣犹自未惬鉏云深处更愁浓露浥何况素秋枝上晓霜披鬛秪应无奈翠消红歇

风入松

【又一体双调七十四字】

风入松　　　　　　　　　　　晏几道

柳隂庭院杏梢墙依旧巫阳凤箫已远青楼在水沉难复暖前香临镜舞鸾离照倚筝飞雁辞行　坠鞭人意自凄凉泪眼回肠断云残雨当年事到如今几处难忘两袖晓风花陌一帘夜月兰堂

前调　　　　　　　　　　　　晏几道

心心念念忆相逢别恨谁浓就中懊恼难处是擘钗分钿匆匆却似桃源路失落花空记前踪　彩牋书尽浣溪红深意难通强欢殢酒图消遣到醒来愁闷还重若是初心未改多应此意须同

前调　　　　　　　　　　　　周紫芝

禁烟过後落花天无奈轻寒东风不管春归去共残红飞上秋千看尽天涯芳草春愁堆在阑干　楚江横断夕阳边无限青烟旧时云去今何处山无数柳涨平川与问风前回雁甚时吹过江南

前调【舟泛潇湘】　　　　　　　　　　赵师侠

溪山佳处是湘中今古言同平林远岫浑如画更渔村返照斜红两岸荻风策策一江秋水溶溶　苍崖石壁景尤雄人自西东利名汩没黄尘里又那知清胜无穷何日轻舠蓑笠持竿独钓西风

前调　　　　　　　　　　　　曹　冠

瑶烟敛散媚晴空云淡奇峰澄江金斗平波面扁舟载蓑笠渔翁髣髴辋川图上依稀苕霅溪中　舂鉏掠水浪花重飞傍芦丛绮霞斜映征鸿影供吟毫佳景无穷顿起骑鲸游兴泠然独御清风

前调　　　　　　　　　　　　陆　游

十年裘马锦江滨酒隐红尘万金选胜莺花海倚踈狂驱使青春吹笛鱼龙尽出题诗风月俱新　自怜华髪满纱巾犹是官身凤栖常记当年语问浮名何似身亲欲寄吴牋说与这回真个闲人

前调　　　　　　　　　　　　谢　懋

老来常忆少年狂宿粉栖香自怜独得东君意有三年窥宋东墙笑舞落花红影醉眠芳草斜阳　事随春梦去悠扬休教思量近来眼底无姚魏有谁更管领年芳换得河阳衰鬓一帘烟雨梅黄

前调　　　　　　　　　　　　高观国

卷帘日日恨春隂寒食新晴马蹄只向南山去长桥爱花柳多情红外风娇日暖翠边水秀山明　杜郎歌酒过平生到处蓬瀛醉魂不入重城晚穠欢寄桃叶桃根绣被嫩寒清晓莺声唤醒春酲

前调【闻邻女吹笛】　　　　　　　　　高观国

粉娇曾隔翠帘看横玉声寒夜深不管柔荑冷樱朱度香喷云鬟霜月揺揺吹落梅花簌簌惊残　萧郎且放凤箫闲何处骖鸾静听三弄霓裳罢魂飞断愁里关山三十六宫天近念奴却在人间

前调【茉莉花】　　　　　　　　　　史达祖

素馨跗萼太寒生多翦春氷夜深緑雾侵凉月照晶晶花叶分明人卧碧纱?净香吹雪练衣轻　频伽衔得堕南薰不受纎尘若随荔子华清去定空埋身外芳名借重玉炉沈炷起予石鼎汤声

前调　　　　　　　　　　　　韩　淲

小楼春映远山横緑徧高城望中一片斜阳静更萋萋芳草还生霏雨冷烟寒食落花飞絮清明　数声弦管忍重听犹带微酲问春何事春将老春不语春恨难平莫把风流时节都归闲淡心情

前调【冬至】　　　　　　　　　　李肩吾

霜风连夜做冬晴晓日千门香葭暖透黄钟管正玉台彩笔书云竹外南枝意早数花开对清尊　香闺女伴笑轻盈倦绣停鍼花甎一线添红影看从今迤逦新春寒食相逢何处百单五个黄昏

前调　　　　　　　　　　　　赵闻礼

麴尘风雨乱春晴花重寒轻珠帘卷上还重下怕东风吹散歌声棋倦杯倾昼永粉香花艳清明　十分无处着闲情来觅娉婷蔷薇误罥寻春袖倩柔荑为补香痕苦恨啼鹃惊梦何时翦烛重盟

前调【又一体】　　　　　　　　　　王廷相

秋风瑟瑟送年华揺落緫堪嗟登高不尽茱茰盏分明孤负黄花休恨山长水阔不妨梦里还家　江湖日日老蒹葭雁满平沙浮云遮断来时路路迷离难问仙槎空采蘅香满袖凭谁寄向天涯

御选历代诗余卷四十七








污水


西俗，妇女多嗜曲蘖，丈夫弗能禁也。或以伤肺为言，始稍稍有减饮者。近世科学大昌，各处皆尚演说，男女之智慧日进。值有演说家极言饮水不洁之为害者，反复推阐，委于取譬，犹恐空言之不足信也，以实验明之：借灯影之回光注射壁间，取沟中污水一滴加于灯帘之上，电光之中，诸景毕现，几如禹鼎铸奸，温犀烛怪之无所遁其形也。水中微虫至纤极细，穷目力而不得见者，至是俨然若牛鬼蛇神，蠕蠕然作战斗状，历历在目。望之可怖，几疑为地狱变相，且令人作三日恶也。既而演说者取烧酒一滴加其上。转瞬寂然，不复动。盖酒性烈，足以杀虫也。自后凡酗酒之妇，莫不以此为口实，几于饮水解渴，亦必以酒和之，为丈夫者皆未如之何云。

按：西人平常解渴皆用清水，惟富人乃得用矿泉水之属为代，故其取水极洁。至近世轮舶汽机发明以后，在在需用清水，故自来水之创制，实亦时势所不容已者也。吾国风俗，各处不食生水，无贵贱皆以茶汤为消渴之品，故鲜有讲求洁水之法者。幸茶汤皆沸水，尚得无恙。故西医考察，称华人饮茶最无损害，亦赖此焉耳。盖水中蛆螬，一经煎沸即死，绝不能为害；而吾人不敢食生水，食之即患腹泻者，即蛆虫为害也。洁水即不尔矣。






【登石门最高顶诗】

晨策寻绝壁。夕息（庐山纪事作宿。《类聚》同。）在山栖。疏峰抗（三谢诗作枕。六臣本《文选》注云。五臣作枕。）高馆。对岭临回溪。（六臣本《文选》作□。）长林罗户穴。（三谢诗、《庐山记》作庭。《诗纪》云。一作庭。六臣本《文选》作庭。注云。善本作穴。）积石拥阶基。（《文选》作基阶。《类聚》、三谢诗同。）连严觉路塞。密竹使径迷。来人忘新术。去子惑（《庐山记》作或。）故蹊。活活（《类聚》作聒聒。庐山纪事同。）夕流驶。□敫々夜猿啼。沈冥岂别理。守道自不携。心契九秋干。目（《庐山记》作日。）玩三春荑。居常以待终。处顺故安排。（《庐山记》作挤。）惜无同怀客。共登青云梯。（○《文选》二十二。《庐山记》四。三谢诗。《诗纪》四十八。又《类聚》八引栖、溪、阶、迷、蹊、啼、携、荑、梯九韵。庐山纪事十二引栖、溪、基、迷、蹊、啼、携、荑、梯九韵。○逯案。《文选》集注引《文选》钞曰：灵运游名山志云。石门在永嘉。永嘉县志亦言及石门。则此诗乃永嘉时作。《庐山记》、庐山纪事皆收此诗。盖後人以意为之。不足据。）


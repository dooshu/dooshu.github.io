徐元杰　挽克斋陈先生四首

薰炙儒先早，朱门授受亲。

去寻颜巷乐，归咏点雩春。

道妙穷精一，心传有省循。

乐天知命者，忧道不忧贫。

徐元杰

徐元杰　挽克斋陈先生四首

亲养九旬余，先生寿亦如。

学充淇澳美，训释济南书。

诸老经筵送，俞音宠渥疏。

惜非程子聘，中沮亦时欤。

徐元杰

徐元杰　挽克斋陈先生四首

师承心独切，於道愧无闻。

几载钻坚叹，前年枉教勤。

墨车回可赞，晋鄙善潜薰。

道脉惟其寿，天胡遽丧文。

徐元杰

徐元杰　挽克斋陈先生四首

痛惨哲人痿，愚缠丧母悲。

遡风怀绋路，泣雨写哀词。

学本藏诸用，行皆笃所知。

惟余经训在，交付有孙枝。

徐元杰


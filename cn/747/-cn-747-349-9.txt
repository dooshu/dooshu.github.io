○秋夜於安府送孟赞府兄还都序

夫士有饰危冠，佩长剑、扬眉吐诺、激昂青者，莫不夸炫意气，托交王侯。若告之急难，乃十失八九。我义兄孟子，则不然耶！道合而襟期暗亲，志乖而肝胆楚越，鸿骞凤立，不循常流。孔明披书，每观於大略；少君读《易》，时作於小文。四方贤豪，眩然景慕。虽长不满七尺，而心雄万夫。至於酒情中酣，天机俊发，则谈笑满席，风动天。非嵩邱腾精，何以及此？白以弱植，早饮香名，况亲承光辉，恩甚华萼。他乡此别，谁无恨耶？时林风吹霜，散下秋草；海雁嘶月，孤鹤翔。惊魂动骨，戛瑟落涕，抗手缅迈，伤如之何！且各赋诗，以宠行路。


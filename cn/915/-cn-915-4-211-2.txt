◇和帝诔

天王徂登，率土奄伤。如何昊穹，夺我圣皇？恩德累代，乃作铭章。其辞曰：

恭惟大行，配天建德。陶元二化，风流万国。立我蒸民，宜此仪则。厥初生民，三五作刚。载籍之盛，著于虞唐。恭惟大行，爰同其光。自昔何为，钦明允塞。恭惟大行，天覆地载。无为而治，冠斯往代。往代崎岖，诸夏擅命。爰兹发号，民乐其政。奄有万国，民臣咸秩。季备矣，宫有恤。由昔姜原，祖妣之室。本枝百世，神惟一。弥留不豫，道扬末命芝谦有终，实惟其性。衣不制新，犀玉远屏。履和而行，威棱上古。洪泽滂流，茂化沾溥。不少留，民斯何怙。欷成云，泣涕成雨。昊天不吊，丧我慈父。（《艺文类聚》十二）


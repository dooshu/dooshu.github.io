◇庙祠有故迁日议

案《周礼》宗伯之职，「若王不与祭祀则摄位。」郑君曰：「王有故，行其祭事也。」臣以为此谓在致斋，祭事尽备，神不可渎，斋不可久，而王有他故，则使有司摄焉。晋太始七年四月，世祖将亲祠於太庙。庚戌，车驾夕牲。辛亥，雨。有司行事。此虽非人故，盖亦天亥也。求之古礼，未乖周制。案《礼记》，「孔子答曾子，当祭而日蚀太庙火，如牲至未杀，则废。」然则祭非无可废之道也。但权所为之轻重耳。日蚀庙火，变之甚者，故乃牲至尚犹可废。推此而降，可以理寻。今散斋之内，未及致斋，而有轻哀甚雨，日时展事，可以延敬。不愆义情，无伤正典，改择令日。夫何以疑。愚谓散斋而有举哀若雨，可更迁日。唯入致斋及日月逼晚者，乃使有司行事耳。又前代司空顾和启，南郊车驾已出遇雨，宜迁日更郊，事见施用，郊之与庙，其敬可均，至日犹迁，况散斋邪。（《宋书·礼志》四，大明三年，太常丞陆澄议。）


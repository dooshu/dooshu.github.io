○心镜赋

尝观夫乾位始造，坤仪广生。运元和而产气，因自有而含精。万灵群分，立圆形以标贵；四体成物，包寸心而致亨。含妙有而成象，贲虚无而自明。故其端以居中，动不违正，藏牝谷而为主，辟灵台而作镜。将黩之而不昏，因澄之而弥静，既划邪而窒欲，复穷理而知命。然後和精神，明情性，俾存存而不惑，恒皎皎而孤英。由触类而感，有为必因；象物知器，乘时利人。敷礼经以导俗，驰精义以入神，探祸福而知运，任行藏而理身。所以君子处顺而情逸，明王不言而化淳。若乃潜英议，蓄明断，欲鸿蒙而未析，忽冒昧而相乱。凝至精而一临，俾群疑而四散，故使立身者洁之而清真自守，入官者朗之而美化攸赞。语众妙之元通，分万殊於大观。

然则物以心鉴，心由物迁，掇轻花而意艳，坐孤石而情坚。所以去彼取此，削觚为圆，将欲保至和而不挠，存大璞而自然。兹会有体，彼管攸设，选贤而官，知人则哲。端灵心之朗畅，拂清镜之光洁，取舍妙谐於物宜，推择靡遗於井渫，遣许、郭而齐鉴，与山、卢而比杰。可谓张英风，著徽烈！嗟小子之庸蔽，抚蓬心而望绝。

杨式宣


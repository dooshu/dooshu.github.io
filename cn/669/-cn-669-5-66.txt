66　職方亦作識方


「職方氏」，漢樊毅修西嶽廟記作「識方氏」。史通内篇尚書家云：「周書職方之言，與周官無異。」

【元圻案】歐陽公集古録後漢樊毅華嶽碑云：「泰華之山，削成四方，其高五千仞〔一〕，廣十里。周禮識方氏，華謂之西嶽，祭視三公者，以能興雲雨，産萬物，通精氣，有益於人則祀之。」跋尾云：「其字畫頗完，惟以周禮職方氏爲『識方氏』，其字畫分明，非譌闕，疑當時周禮之學自如此，蓋識、誌其義皆通也。」〇周書職方解注：「此在周官大司馬下篇，穆王使有司抄出之，欲時省焉。」〇趙明誠金石録跋尾六：「余按袁逢華嶽碑亦引職方氏，乃用識字〔二〕，蓋漢人簡質，字相近者，輙假借用之，初無意義耳。」〇史通内篇一：「又有周書者，與尚書相類，即孔氏刊約百篇之外，凡爲七十一章。上自文、武，下終靈、景，甚有明允篤誠，典雅高義，時亦有淺末恒説，滓穢相參，殆似後之好事者所增益也。至若職方之言，與周官無異，時訓之説，與月令多同。斯百王之正書，五經之别録者也。」

〔一〕「五千」，原作「五十」，據四庫本集古録卷一後漢樊毅華嶽碑改。

〔二〕「識」，原作「職」，據中華本宋本金石録卷一七漢華嶽碑改。






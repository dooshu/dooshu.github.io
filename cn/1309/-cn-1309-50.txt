第五十回　赤眉怒责五阴将　陈抟会集五仙师



诗曰：



人生谁不重恩情，覆醢豪徒泪暗盈。



独恼邪魔饶舌处，几乎诸女赋生轻。



当时赤眉祖怒责刘金锭等，宋太祖多言与辩，赤眉怒气难消。金锭欲反抗，诚恐法力不如，祸及人主，累及夫家，皆不能免，实感两难。金锭思一人认罪，脱出数家夫妇与夫家、主上，只得对赤眉曰：「师伯，且待吾等各回，见父亲一面，死亦无恨。只得求师伯念着家师一面之情，三天之后，送回七宝神书，秘书宝剑，然后服药依命身亡，是弟子所沾恩。」语毕叩首哀恳。太祖又从旁解劝。老祖只得允请，含怒驾云而上。余兆一路跟回，暗暗喜悦收灭得刘金锭，只有冯茂夫妻不除，此矮贼为恨也。当日高、郑、冯、杨五少将，见妻人人受辱而罢，不胜愤怒，见赤眉一去，承应彼服身亡之药，不觉夫妻抱头痛哭。上自太祖众文武，观此莫不坠泪。五女英雄自料今番断不能免死。刘金锭纷纷下泪，叮嘱：「夫君日后善视刘老父亲，收四婢子为妾，继后宗支，不可为妾一人过伤，而为不孝之鬼。」君保含泪，感谢贤孝之妻。又有萧、郁、艾四女将，不免少年夫妇，难舍深情，有言不尽生离死别的苦。到次日刘金锭一想，大宋乃气运当兴之主，难道妖人猖獗，不无杀身之祸。虽赤眉神通广大，岂可压上天玉皇大帝。



按下刘金锭想象，再说陈希夷老祖破阵后，只见宋太祖留恋不舍，又许以日后再会之言，未必无因。今当其时，又将阴阳一算，已知大宋天子驾下，各女将有赤眉祖责罚之难。皆因妖道死心不泯，谗使赤眉下山，只因赤眉法力高强，诸女将非其敌手，倘不知进退，再触怒他，众女徒难免大祸。不免知会集众道友圣母等，与之解纷，方可无碍。



是日梨山圣母等亦占算过，诸女徒被赤眉误听谗言，下山责罚。又去会齐金光、金花各圣母，不约同心。陈抟正出华山，不期又来了黄石公、孙真人，一同见礼，共议与徒解纷。一同驾云在中途，又会合各位圣母，一程来至寿州城，纷纷按落檐下，众弟子跪接，并诉说赤眉师伯误听余兆等鬼魂说唆，以至师伯亲来责罚逼命。众仙圣母，各各安慰门徒。君臣父子夫妇，方得变忧为喜。谅来各仙圣齐集，未必便畏一赤眉。太祖先问众仙师圣母，怎生劝解得赤眉息怒，抑或再动干戈。陈抟曰：「今日李景已经降服，陛下此后断无虑有甲胄之劳也。此事可论理讲和。待明日山人等，去见赤眉，陛下便可统群臣归国。」太祖闻言，喜溢于眉宇，谅众仙以理相辩，赤眉未必不依。诸徒又力托恳请，众师皆允诺。



黄石公对孙真人曰：「道友，汝不免再入天宫，诣送生司马爷，告以诸门徒被赤眉逼命报仇，言知各女婺星乃奉玉皇旨命，下凡保主，断不相害之意。劝谏他自可收气息怒了。」孙子领诺，将袍袖一展，高驾祥云，一刻已请来送生司马，将此情由尽说明。司马爷曰：「五女星原奉玉旨下凡保宋，以定太平。诸怪仙不顺天命，自然该得诛戮。赤眉祖乃系大罗上仙，岂不明天命当宋之兴乎。且邪不胜正，理所当然。他门徒实乃逆天见杀，自投罗网。赤眉何得听谗，偏庇门徒。且慢禀玉皇，待本神与各位仙师同往见赤眉，自有劝解之法。倘他不允，然后奏禀玉皇，以待天帝与他理论。」孙真人允诺，一同云步到了寿州城，约齐群仙，同去鳌岛。



赤眉一见群仙圣母，一同到来，必因诸女徒之事，到有几分不悦，只得迎入。又见远远来了送生司马尊神，一同进洞行礼。赤眉问众仙神圣，何故光临洞中。陈抟以恳求道友赦诸门徒之罪，云云。赤眉见说，微愠曰：「山人非无故与令徒相仇。因他不合冒充山人，屈诱吾徒杀害，故实来与小徒申冤，罚他冒充之罪。」孙真人曰：「令徒鸿、兆二人，每每涂毒宋之君臣，屡败寇不休，且已再擒再放。既去仍仇，以此势不两立，故不得不尔，非诸女特寻加害。」司马神见赤眉祖无允解之意，潜向大袖中取出前日上帝命诸女降生剪逆以佐宋的盛世鸿图，展开在石桌中，互相细订瞻读。赤眉原非不知诸女是奉玉旨下凡的，一者为兆之唆谗激怒，二者要取回七宝神书宝剑，要恐吓金锭等冒充师长无礼，且问明怒骂师长，藐视犯上不恭之意，亦赤眉一时之愠耳。将盛世图看毕，赤眉乃曰：「虽然令徒乃奉上圣旨，以定宋太平一统，鸿、兆妄逆天命，故不得免死，自作孽不可活。鸿、兆不知进退，与汝为敌，岂可将山人辱骂欺藐，不看师长与山人同班并辈，辱骂相欺，岂非将山人看得轻如鸿毛，众道友以为何如？」群仙圣母等大惊曰：「岂有此理，吾之诸徒，在山谆诲已久，虽未潜心入道，并无傲视长上之理。况道友乃先辈尊伯，且非下凡护唐，与宋相抗。众徒焉敢斗胆辱骂，以取犯上深咎。此事想必令徒鸿、兆不愤死亡，要激恼道友下凡，仇视各小徒耳，故挑拨是非之言，何足取信。道友勿为所蔽。事须三思明辨，免错冤屈于人也。」赤眉一想，果然因兆一面之词，诸女岂敢毒骂，以取罪戾。正要查问余兆，又有金锭、冯茂二人因陈抟、圣母带他们来交回赤眉书剑，故跟随众仙在后，今见赤眉师言果皆乃余兆谎惑的。二人跪上禀师伯：「此唆言出余兆之谗谮也。弟子辈岂敢犯辱尊师，大罪难逃，敢出之于口？」赤眉又问余兆，见他言语支离，不似回山时对供，遂向兆大骂：「好逆畜，死不自责，还敢鼓唇弄舌，几至错责诸贤徒，与各师叔作对，岂不又要杀斗一番，有伤同道和气。骂一番，怒气少解。又立誓，此后再不教门人法术，免得生事扰乱尘寰。」众仙圣母等皆以为然。所以古来一有变乱，多有奇人法士出现，然自元明以后，遂罕有其匹，皆因赤眉惑看鸿、兆闯祸，故后来绝不以法教授生徒，后世遂少了此种。此是世俗人所猜测，亦不得指此为实据也。



当日赤眉明白此唆谗之言，怒气尽消，化仇为好，与各仙再谢，各各欣然。冯茂又呈献回神书宝剑，赤眉接回收藏。司马神收回盛世宏图，辞别众人，回天曹去了。众仙圣母，亦辞别赤眉祖。正出洞，赤眉对众仙曰：「道友，吾不到寿州了，希于宋太祖驾前，代山人一言回拜，此乃恶徒兆不顺唆谗，以至亲来唐突，仰宋君勿为芥蒂。有劳代陈谢之。」众仙领诺，拱手驾云，回到寿州城。自各仙去后，一天之久，大宋君臣正议虑，此去未回，不晓其中有何变故。一见群仙回城，太祖文武众臣一齐急问事体和解否？众仙将赤眉误信余兆谗言说知。不知后来如何，且听下回分解。




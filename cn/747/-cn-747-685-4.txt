○鹤处鸡群赋

群鸡兮喧卑，独鹤兮超特。何静躁之殊致，顾仙凡之异德。今乃同处，斯为失职。恃轩昂之貌，栖耻凿垣；抱清迥之心，饿羞争食。恐沉於众，何德之孤。志在寥廓，迹依泥涂。恋祥云於紫盖，忆仙驭於清都。处众而将齐一鹗，离群而每羡双凫。孰曰其微易散，兹乃实繁有徒。在识家而竞入，悲得食而相呼。忧心悄悄，愠於群小。憩霓裳於永夜，鲜玉羽於清晓。思太湖之澡刷，念秋汉之清矫。涅而不缁，素以为表。寂寞清唳，依违驯扰。同李陵之入胡，满目异类；似屈原之在楚，众人皆醉。或振羽以将鸣，或峨冠而瞪视。嚣嚣烦耳，纷纷扑地。安知警露之质，岂识凌云之意。独立不惧，诚则莫之与京；硕大无朋，所谓拔乎其萃。何忧乎彼众我寡，而患乎去同即异。惨澹无色，低徊不平。困眼前之扰扰，哀足下之营营。动必以诚，鄙度关之诈；戒之在斗，非擅场之名。谁┰大以舍小，念彼浊而此清。和而不同，卑以自牧。动忧违众，居常慎独。彼虽距似金，形似木。终羞与哙等为伍，孰虑夫下交之渎。是宜翔金穴，集芝田。冀松乔於碧落，侣鸾凤於紫烟。而乃忽齿陋质於阶下，混庸众於君前。惆怅非所，昂藏自贤。顾彼鸡矣，相群若是。多多益辨，两两而比。自谓鸟中之贤，且具天下之美。与之游息，甚可嗤鄙。每戒比之匪人，常耻独为君子。时乎有在，物不终否。尔恶能浼我哉，吾当一举千里。


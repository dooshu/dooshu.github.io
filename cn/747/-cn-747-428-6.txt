○送孟司户赴山南序

今之天府，急贤为事者多矣。然则中丞张公，贤而佐之。公总统巴檄，盖郡邑百数，皆夙兴夜寐，奔走乎梁州。一方无虞，千里坐啸。何寇盗之敢暴，不澄清而弥肃？所以贤与不肖有别，而孟户曹应辟焉。非夫学究精微，德含光大，贞干克副於公望，勤劳可著乎王家。岂中丞之与能，而幕府之英选，能致於此？闰四月，告指途，出郊相饯。昨夜残雨，朝烟稍霁，黄鸟上下，绿阴若浮。此时送君，微我无酒。况东郊西郊，鼓鼙犹作，征轴之弊，双急乎安人。勉旃孟侯，无以自媚。


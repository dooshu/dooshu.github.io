答三边总督郜文川


顺义东归，终始守约，款顺弥坚，皆公之鸿略也。至欲从宁夏内边经行一节，鄙意切谓当力阻之。然计其时，从违已定，故亦不及矣。宁、延二镇，已免扰费。又因以杜诸虏往来之衅，疆圉之利也。

张臣调用，以张杰代之，俱如教，属本兵议行。

甘肃侯公处虏功多，须请旨特与一荫。其前荫则不可复也。余领悉。






试杂文



进士科与隽、秀同源异派，所试皆答策而已。两汉之制，有射策、对策二义者何射者，谓列策于几案，贡人以矢投之，随所中而对之也。对则明以策问授其人而观其臧否也。如公孙宏、董仲舒，皆由此而进者也。有唐自高祖至高宗，靡不率由旧章。垂拱元年，吴师道等二十七人及第后，敕批云：「略观其策，并未尽善。若依令式，及第者唯只一人；意欲广收其材，通三者并许及第。」后至调露二年，考功员外刘思元奏请加试帖经与杂文，文之高者放入策。寻以则天革命，事复因循。至神龙元年方行三场试，故常列诗赋题目于榜中矣。




◇为戴逵上疏请绝召命

伏见谯国戴逵希心俗表，不婴世务，栖迟衡门，与琴书为友。虽策命屡加，幽操不回，超然绝迹，自求其志。且年垂耳顺，常抱羸疾，时或失适，转至委笃。今王命未回，将离风霜之患。陛下既已爱而器之，亦宜使其身名并存。请绝其召命。（《晋书·隐逸戴逵传》。逵传，会稽内史谢玄虑逵远遁不反，乃上疏云云，帝许之。）


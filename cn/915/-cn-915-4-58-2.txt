◇上疏议郊祀故事

臣闻营河、雒以为民，刻肌肤以为刑，封疆画界，以建诸侯，井田什一，以供国用，三代之所同。及至汉兴，因时宜，趋业务，省烦苛，取实事，不苟贪高亢之论。是以去土中之京师，就关内之远都。除肉刑之重律，用髡钳之轻法，郡县不置世禄之家，农人三十而取一。政卑易行，礼简易从。民无愚智，思仰汉德，乐承汉纪，基业特起，不因缘尧。尧远于汉，民不晓信，言提其耳，终不悦谕后稷近于周，民户知之，世据以兴，基由其祚，本与汉异。郊祀高帝，诚从民望，得万国之欢心，天下福应，莫大于此。民奉种祀，且犹世主，不失先俗。群臣佥荐鲧，考绩不成，九载乃登。宗庙至重，众心难违，不可卒改。《诗》云：「不愆不忘，率由旧章。」时当尊用祖宗之故文章也。宜如旧制，以解天下之惑，合于《易》之所谓「先天而天弗违，后天而奉天时」义。方军师在外，祭可且如元年郊祭故事。（《续汉·祭祀志上》注补引《东观书》，又略见《后见·杜林传》，又《杜林传》注引《东观记》）


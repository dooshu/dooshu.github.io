◇省官并职议

为政之道，以得贤为急，非谓雍容廊庙，标的而已，固将莅任赞时，职思其忧也。得贤之道，在於莅任；莅任之道，在於能久；久於其道，天下化成。是以三载考绩，三考黜陟，不收一切之功，不采速成之誉。故勋格辰极，道融四海，风流遐邈，声冠百代。凡庸之族众，贤能之才寡。才寡於世而官多於朝，焉得不贤鄙共贯，清浊同官！官众则阙多，阙多则迁速，前後去来，更相代补，非为故然，理固然耳。所以职事未修，朝风未澄者也。职事之修，在於省官；朝风之澄，在於并职。官省则选清而得久，职并则吏简而俗静；选清则胜人久於其事，事久则中才犹足有成。

今内外百官，较而计之，固应有并省者矣。六卿之任，太常望雅而职重，然其所司，义高务约，宗正所统盖鲜，可以并太常。宿卫之重，二卫任之，其次骁骑、左军各有所领，无兵军校皆应罢废。四军皆罢，则左军之名不宜独立，宜改游击以对骁骑。内官自侍中以下，旧员皆四，中兴之初，二人而已。二人对直，或有不周，愚谓三人，於事则无阙也。凡馀诸官，无综事实者，可令大官随才位所帖而领之。若未能顿废，自可因缺而省之。委之以职分，责之以有成，能否因考绩而著，清浊随黜陟而彰。虽缉熙之隆、康哉之歌未（「下有阙脱」。）可，使庶官之选差清，莅职之日差久，无奉禄之虚费，简吏寺之烦役矣。（《晋书·王彪之传》；案：此因桓温陈便宜七事，因上议云云，以《御览》二百三及《桓温传》互证自明。）


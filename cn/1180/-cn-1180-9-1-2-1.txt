鹊巢

三章，章四句


首章讲：此家人美被化之女子作也。若曰：国家大婚之礼，仪卫匪贵，惟德为称，何幸于我之子见之！





维鹊有巢，维鸠居之。

鹊，鸟名。巢，鸟宿之处。鸠之为物，不善为巢者也。故鹊有完固之巢，则鸠尝来居之。性拙者固宜享其逸矣。





之子于归，百两御之。

之子，指女子。车两轮，故曰两。况我之子，具专静纯一之德，其乘桃夭以于归也，则百两以迎之，轮毂辉煌，侈邦君之仪卫，固其德之克称而无忝者矣。

二章讲：





维鹊有巢，维鸠方之。

方，为其所有意。鸠之为物，不能为巢也。故鹊有巢，则鸠奄而有之。性拙者固宜享其安矣。





之子于归，百两将之。

况我之子，具专静纯一之德，其际仲春以于归也，则百两以送之，翟茀连络，俨夫人之等威，固其德之克称而无愧者矣。

末章讲：





维鹊有巢，维鸠盈之。

维鹊有巢，而完固之可居，则维鸠盈之，而类聚之甚众也。是至拙之物，固宜享成巢之利者矣。





之子于归，百两成之。

成，兼送迎。况我之子，德备于纯一，而乘时以于归也，则宜迎以百两，以重其来，送以百两，以重其往。所以成是婚礼者，无有于旷仪焉。是盛德之人，固宜享成礼之备矣。是知非女子之贤，固无以藉仪卫之盛；非教化之洽，亦无以致女子之贤。诗人美之，其得于观感者深矣。






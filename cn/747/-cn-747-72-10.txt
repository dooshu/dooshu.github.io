○令王彦威定郓曹等州税务诏

郓、曹、濮、淄、青、登、齐、莱、兖、海、沂、密等十二州，自顷年收复已来，属中外多故，徵赋轻重，或未均平。今三道守臣，无非循吏，百姓安逸，流亡尽归，须於此时，立一经制。宜令谏议大夫王彦威充勘定两税使，仍与令狐楚等审商量。其两税榷酒，及徵物匹数，虚实估价，并留州留使上供等钱物斛斗，比类诸道，一一开项分折，平均摊配，立一定额，使人知常数，不可加减。回日具件闻奏。


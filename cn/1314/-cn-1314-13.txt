第十三回　为众申冤判狐狸



断云：



妖怪修来变作人，娇媚染惑害人身。



包公一断妖魔事，白水村中得太平。



话说襄城县白水村离城五十里，其村中土饶地广，民居千烟。村里有插花岭，大石岩岩，峻绝千仞，人莫敢攀，兽蹄鸟迹，交出于此。且岭岩有一穴，内有一狐狸，夜涵太阴之华，日受太阳之精，久而化为女子。体态娇媚，肌莹无瑕。日往村中人家，假姓花，名翠云。妇女无不欲与其话，凡人无不欲调戏。戏者他亦从之。人家任其往来，无有禁忌。满村被他迷惑，竟不究其所出。且与他调染之人，乃被他诱入穴中，死者不知几人。



时村中有小路，可通开封府，西华客商取其利捷，莫不从此经过。至七月间，日将晚时，翠云遥望孤客来近，随变土穴作一茅房酒店，便迎此客安歇。是时客人见他美貌，乘邀便转入。彼夜翠云备酒对饮，酒至二巡，云：「动问客官何州人氏？」客答云：「西华，姓陈，名焕。」焕亦问：「尊姐贵姓？」云：「姓花，名翠云。」陈焕开怀乐饮，又询云：「夫何在？」云答道：「昨日往外母家。」焕遂欲与他结同心之好，发言微露此意。翠云偷眼冷笑，于是曰：「君有爱妾之心，妾岂无相从之意乎？」焕至酒酣，将手携云，云任他调戏。霎时间，二人即行云雨之会。焕遂口占一律，以冀后日表记云：



千里姻缘一夕期，抚琴调瑟共鸳帏。



幽禽与我心相济，怅怅私情逐晓啼。



翠云遂和一律：



夙缘有素吾今期，携手双双入翠帏。



惟愿绸缪山海固，灵鸡何苦五更啼。



吟罢，忽觉夜至五鼓，翠云将陈焕迷死。次夜又往刘富二家，引其子刘昭入穴室，染迷而死。第二日，富二寻子不见，遍访亲邻，俱无踪迹，富二闷闷不悦，竟不知其下落，径往开封府具告。包拯大惊云：「青天白日，不见其人，果有此理乎？」详问富二：「你村中有甚么庙坛？」富二对曰：「没有，只有插花岭，其势高大，行人罕稀。」拯闻此言在心，发富二归家。遂斋戒三日，具疏上告天堂，求得其故。疏谓：



拯不才，滥任卑职。一邦军民，赖予以安危，厥职有旷，生民涂炭。鄙德惟修，万民得所。予顺天以立命，天亦假予以赞化。予不泽民，谁其与之？今以谨奏，乞明鉴焉。



祝毕，又将牒文一道，差张龙、薛霸往白水村对插花岭焚去，以拘土神审究。是夜，拯坐至三更，忽恶风一阵灭灯。拯知冤气到此，急令左右燃起花烛，顾四边何如。只见西廊下走出数人，泣跪于厅下俱诉云：「焕乃西华，姓陈名焕也，家下只有少年妻室。遇此妖迷害于穴，妻无所倚，情苦何堪？」刘昭诉云：「小人乃白水村刘富二子也。父母年高，只有小人一口，被妖狐迷死于穴，孤苦曷当。」众人云：「冤无所伸，幸遇青天，伏乞斩妖雪恨。」告毕，化风而去。须臾，土神捆绑狐狸来见，跪在厅下。拯大怒喝云：「妖怪，这等可恶！」唤张千将棍打他一番，究问陈焕、刘昭及众人命事。翠云低首不敢争。遂发土神回坛。令李万、张龙押狐狸出法场，凌迟万刀，以警后世。自是包拯威名日著，而白水村之祸息矣。




○讨刘辟制

剑南两川，疆界素定，藩镇守备，各有区分。顷因元臣薨谢，邻境不睦，刘辟乃因虚构隙，以忿结雠，遂劳三军，兼害百姓。朕志存含垢，务欲安人，遣使谕宣，委以旄钺，如闻道路拥塞，未息干戈，轻肆攻围，拟图吞并。为君之体，义在胜残，命将兴师，荩非获已。宜令山南西道节度使严砺领当道士马，与剑南东川节度使李康掎角应接，仍令神策行营节度使高崇文领马步五千人为左军，左右神策京西行营兵马使李元奕领马步二千人为次军，并相续继发。仍仰高崇文等各差人先与严砺计会齐进，朕以三蜀之人，本无过犯，征镇将士，各著勋劳，迫於威制，不能自拔，各宜分明晓谕，令悉朕怀。如刘辟禀奉朝经，抽兵却归本镇，朕务存诚信，必当委待如初。其效顺之诚，临镇归款，高位重赏，当不食言。如尚执迷，自贻覆灭，法既无赦，令在必行，宜一乃心，恭守所职。其置顿粮料等，仍委度支使差官勾当，无令阙失。


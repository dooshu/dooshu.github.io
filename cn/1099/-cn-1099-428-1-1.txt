○安邊二十四議疏 【 安遼議】

臣自三月初六日奉命閱視遼東、猥以菲才、謬膺重任、日夕惶懼、夙夜驅馳、西自山海、北抵遼河、東至鴨綠江、南極于海、於凡層山峻嶺、密莽叢林、逼近虜巢人所罕到之處、足跡無不徧歷焉、因而攬轡停驂、問民疾苦、或詢父老、或及蒭蕘、或採民謠、或稽訟牘、得十五矣、巳而訪之將吏、辨之部道、質之撫按、得十七矣、巳而有不同者、則深思以求其同、思而不合者、復辨論以求其合、博采輿論、務歸至公、得十九矣臣窃以為邊境之安危、在民生之元氣、未有不先扶持元氣而可以安邊禦虜者也、今遼虜患頻仍、民生塗炭、權歸武弁、利飽囊中、狐假虎以噬人、狗續貂而蠹國錢糧?破、行伍空虗、民脂竭于科求、馬力疲于私役、法令不行、將不用命、民不見德、遠邇離心、其于元氣何如也、為今日計、亦在扶持元氣而巳、欲扶持元氣、在求所以耗元氣者去之而巳、臣謹摘其聞見真確者凡二十四議熟數于　皇上之前、曰止調操非法也、秪由往歲廣寧多事、兵馬單弱、故為是一切苟且之計、不謂遂襲以為常也、乃今廣寧兵馬稍稍整頓而各路單弱甚矣、虜不大犯廣寧而犯河東矣、近者撫臣議撤遼陽等處調操兵一千四百有奇以充原伍、誠為有見、但臣查各路調操之兵、尚存四千有奇、葢曰選鋒、曰家丁、曰壯士、名雖不同、而總之為調操也、法曰兵無選鋒曰北、諸邊每選精兵另為一營食雙粮此非法也謂各營皆不可無選鋒耳非選各營之兵歸之一營也今選各營兵調于廣寧。是各營皆無選鋒也。調操兵四時無暇遠近不分。千里赴營。未聞操練。舊卒未還新卒復遣遷延道路。兩地空懸。往返二三千里之間徒令凋耗耳。且此調操者為廣寧乎為援諸路乎。若為廣寧。則主兵踰萬巳足自衛。若援諸路。則近者四五百里。遠者千里。脫有虜信。焉能及事。况方自各路調操于廣寧。即由廣寧設防于各路。何若此之不憚煩也。遼兵之漸耗。大率由此矣。夫各路之兵。皆總兵之兵也。各路之地。皆總兵之地也。誠以各路兵歸之各路。擇一把總領之。遇有虜警。隨近調用。則朝發可以夕至。何至兵疲馬憊緩不及事也。故臣以為各路調操。皆當撤回。家丁壯士。皆當免調。而寧前調操二百八十四名。猶宜速遣者也。昨撫臣憮然以臣言為是。或亦計及此矣、曰禁抽垜、向議撤遼陽調操軍、即于二十五衛抽補、此有大不然者、夫各營之兵。原非正營之額。今特免調操耳。何嘗缺額而又何用抽補也。若謂營兵減少。則主兵踰萬。不為不多。况號總兵何分彼此。臣固巳言之矣。豈當事者猶未聞抽垜之害乎。抽垜之法。貴富有力者不敢問。次則援例納承差吏典。因而假威且噬人不復問。下則愚弱不能自亢。將官乘之百計為奸。抽趙甲矣而移之錢乙。改錢乙矣而移之孫丙。每抽一人。所索害者不啻數人。必至不能賄者。方爾應解。宜變產賣妻、剝臂折腰、投井自縊者、比比矣。且一人補伍。四家幫貼。似于體卹軍丁。而不知四家之所有者何產。所作者何業。而賠貱無盡也。所以一經抽補幫貼。不三年而家立破。人立槁也。况此門一開。人皆乘隙。私抽議抽者十。而參游把總操司等官私抽者百計。今議抽幾二千人。並幫貼為萬家。其賄脫與私抽者又不知幾也。將盡遼東無不破之家矣。臣慮遼東之人。且激而之虜也。念及至此。可為寒心。曰酌設防、夫設防者料敵察地。藏形隱跡。乘虜不測以制之也。乃遼東則不然。大將軍遣各將領提兵屯駐各城堡。近者一月。遠者兩三月。或更番往復。歲以為常。每丁軍所至。城堡騷然。酒食盡出于民家。婦女多遭其淫辱。一家傾竭。蚕食別室。稍不如意。盡行毀虜。馬蹄經過。雞犬一空。弓刀懸門。人皆喪魄。且卒領將官。盡是婪穢之輩。非惟不知禁戢。又身先導之。被害者安所控訴乎。其丁軍未必禦虜。而先遭一強虜也。民謠有云。若遭大虜還有命、若遭家丁沒得剩、葢深苦之也夫地有邊腹。時有緩急。若遇零窃。則本處兵馬。自足防堵。不須設防也。若為大舉。多在九月以後。虜酋紏聚。羽檄交馳。兩月之前、預有傳報。苟能先期偵探。自可刻日應援。亦不用設防也。且兵國家所百年養也、無事食厚餉、有事出死力可也而乃與民並處城中、僅為防守乎、况野無與戰。則勢必久留。旁無可警。則恣為殺掠。虜患益烈矣。客兵守城自古以為大害若城守之事。則本城步兵與民丁能辨之。臣見開原一帶。民皆挾弓矢。聞遼中往年皆然。近避抽垜之害。多不習矣合將各城堡丁餘選其壯勇籍其姓名。給之憲票。名曰守城民勇。免其雜差。不得拏充異姓軍。時令本管官教習之。汰其不習射者。如是則吾民皆兵。又何用設防為也。倘舊套雖革、姑為目前救弊之計、則當禁約軍人、不許入城縱害、仍將設防處所官軍姓名預報撫按、密切訪查、如有前項索害奸淫等弊。即將領軍官提問參革。其丁軍許以軍法從事。梟示城門。懲一警百。至如去邊漸遠。可無設伏者。不得仍循故事。以貽居人之害。曰禁科歛、夫邊軍所以備征戰也、邇來私役百端、科索萬狀、即如鎮靜之夷馬、開原之貂皮、清河撫順寬奠靉陽之人參皮張松果等類、無論其把持夷市、壓買商賈、而牧放夷馬、治料參斤、以至搬運百貨、約用軍士、不止千名也、其採取木植、而清河等堡之軍、晝夜皆居塞外、燒炒鐵斤、而寬奠等城之軍、終歲不得寧家、葢州之布帛、長奠之金銀海州之海參鰒魚、右屯之雞鵝蟶虫??、如此之類、難以枚舉、凡可謀利生財。無非軍士取辨。其包賠之苦、服役之勞。葢萬萬不可言也。此皆樞政不清邊將費重之患如春發銀五錢、秋收參一斤春發銀五厘、或一卵或夏索雞一隻夫官軍之受五錢也、即四不得當一也。其受五厘與一卵也。即十不得當一也。與參與卵而他可推也。又以弓矢衣物鞍轡皮張等類。勢給各軍而厚收其利。皮襖一則、索銀七錢、或五六錢、皮褲一則、索銀四錢、或三錢五分、披肩?一塊、長不滿尺闊不及半、則索銀一錢、使營軍露肘赤膚而給之。即索與扣。或其甘心。然而營軍非所待用也。夫遼左之軍。惟家丁選鋒月糧一兩二錢耳。更疊科剋。所餘幾何。逼之以不得不從之威。而挾之以不敢不扣之勢。何怪乎營軍之家十九之為懸罄也。既疲其力。又奪其財。則安望其出死力抗強虜哉乞敕撫按不時體訪、從公參治、或饕婪知警、軍力少蘇也、□論諺有之濁河之源、出自崑崙。所從來遠矣。故非泠然清其源。亦虗文也。曰清冒濫、夫遼東之虗糜國餉、朘剝民脂、有增無減、日甚一日者、冐功之弊是也。巳經題請查革、無庸論矣、然徒追論于既往、而不酌處于將來、則其端尤未息也、今日所當議而可行者有三、其一慎爵祿、臣查國初武臣身經百戰、出百死得一生者、方得世襲指揮千百戶、而軍丁槩未及也、亦未嘗以首級論功也。兩軍對敵、當先格鬪者、勢必不暇割首。故割首者。多非殺賊之人。而或殺巳降。或殺被虜。或奪他人首級。皆非真功也。遼東首級之功、其不得與開國功臣並也明甚、止議陞職、不許世襲可也、不然則許其賞而不准其陞、亦可也、葢貧軍利得銀、不利得爵、故凡願賞者。皆真正在陣之人。而願陞者。即安功買級之輩也。此其可行者一也。買濫之弊、起于稽查無據、連坐之法不行也、自今以後、合將千把總軍丁姓名先期報道、親驗其力不超距、射不穿札者、不准隨營、呈撫按案候、遇有斬獲取具中軍千把總將官保結扶同者照例住襲揭黃冊內無名者不准、幼小首級不准、無各官甘結不准、而尤嚴于職官不係營伍者不准。如是而法在必行無狥情勢、無以虗文塞責、冐濫或可以少清矣。此其可行者二也。臣又查大明律軍官杖罪解見任降等敘用、該罷職不敘者、降充總旗、該徒流者、發各衛充軍、而今一切姑息、律令皆廢格矣、合無今後遼中武官犯罪、不得罰米、年終類參依律擬斷、凡係洪武永樂年者、方為祖職、徒罪以上俱依律照地里遠近發各衛充軍、仍各降祖職二級永遠充軍者、除其籍勿襲、其近年功陞者、原非祖職徒罪以上、即應革襲、葢功自巳立。罪自巳犯。固相等也。而况多非真功也。此其可行者三也。若夫首級論功。又有大不便者。如一人斬割一虜矣。割取未畢。後人戮力而奪之。軍中固有不許割級之令然以級論功又安能禁其爭耳於是有均賞一伍者未知可行否且至有併前人之手而斷之者。又有併前人殺而得之者。此無他。首級為之祟也。且虜人入犯各自為戰。不計功。不程鹵。不取首級。奔騰蹂躪縱橫殺畧。風卷雨驟。其鋒不可當。中國人力。固巳不敵矣。偶或倖勝。可以追逐。而一心繫戀首級。羣然爭奪。自相戕害。遂至虜人乘機反擊而大敗者十八九也合令大小將官各擇選鋒若干名。五人為伍。二十五人為隊。隊有長。時加訓練。記籍在官。凡遇虜入。即當前鋒。若能敗虜。齊力追殺。不許先割首級。收兵之後。公同割取。就于前鋒內審係某隊某人所殺。照例報功給賞。須是訓練有素士心齊一方可行也或二十五人分賞。庶無悞事。且絕冐功之弊矣。曰罷聽用。夫文職有犯賍被革者。雖百懿不錄、未聞有所謂聽用也。聽用自武職始。而遼東為甚。夫此聽用者。豈皆干城之將。以二卯棄而瑕不揜瑜者乎。卒皆羊頭狗尾者流。初以鑽剌求庸。繼以貪賍被黜則當嚴行禁革。使勿復用可也。乃黜不越月。即有云在某營聽用者。有云在某標下聽用者。自是委之修城。委之修堡。巳為害于城堡矣。復朘民膏。賄托豪勢。漸漬慫慂。以求咨用。未幾而復為遊擊。復為參將。彈劾之墨未乾。而峩冠博帶。昂然虎視于軍上矣。又其甚者問其官則曰參遊也。問其職則曰管某營事也。問之兵部。則兵部不知也。考之案牘。則某廵按某廵撫所論劾也。夫參劾而用事如故。則參劾可廢矣革任而用事如故。則任可無革矣。奉　旨革黜而用事如故。則黜陟可不由于朝廷矣。夫予奪者。人主之操柄。舉剌者。撫按之權　而一切置之無用。臣恐威權自此下移也。合無行令撫鎮衙門將被黜將官。盡行查革。今後著為定例。凡未經咨用者。不許營求聽用。未經三次薦舉者。不許夤緣咨用。各營將領必須題奉欽依。方許在任管事。則威福出自朝廷而貪競之風可息矣。至于咨用一節。雖曰相沿舊規。實為倖進蹊竇。夫其人果勇略智謀。足備緩急矣。皆是勾當情面耳則何不明薦于朝而朝廷明用之何用屑屑然內咨于外外咨于內而為此輩開一弊孔也况地方多一官。則縻一官之祿。受一官之害方今參遊備守。歲增月益。業巳星列碁置矣。若謂見任者不足辨事。則當議易。倘見任者足以辨事。則聽用者何為。而又將置之何地也。臣以為咨用可巳也。不然言官建白。該部議覆。不啻再三。而夤緣鑽剌者。卒未止息也。葢開之竇而禁其流。未有不汎且濫者。曰重馬政、夫收馬之弊、與夫釐弊甦軍之法、巳具別疏矣、顧其間節目尚有所當議者、一擇用廉官。夷市之塲。賄財聚焉向用中軍備禦董其事。官品既卑。操守多穢。事勢狼狽。遂至于此。今後必選一清慎將官任之。仍乞專敕以資彈壓。庶事權重而法可執持也。二收馬論齒、馬以五六歲為少、八歲為壯、踰十漸老矣、故相馬者論老少。不論肥瘠。今非老馬不收。其齒多十五以上。甚至有二十餘歲者。何怪乎隨給而隨死也。宜定為例、自五歲至十二歲者方准收、濫收者罪坐收馬之官、責令賠償、三設官養馬、胡馬初入、類多孱弱。料豆未宜。即以給軍。便供奔走。馬傷而死繼之矣。宜委把總管官專領養馬之事。三月後解道驗果臕壯。方以給軍。其瘦損倒死者。罪坐養馬之官。責令賠償。肆責成司道。夫收馬養馬。各有司存。而稽之者該道責也。故收過必驗。養過必驗。濫收及喂養不如法者必罰。仍親給各軍登記毛齒不堪者、聽軍面白。其倒死參罰綑打之法。一如撫臣之議。各路所領亦須各道親驗不堪。退還易換五禁兌軍馬、將官家丁擇軍稍自給者奪其馬。騎之名曰兌馬。既奪其馬。即役其人。既役其人。復利其財。或招携酒食。或修整鞍轡。或出兵盤纒或平時借貸。或驗料查臕。諸凡費用。皆此軍給之。走死馬匹。本軍買補。合戶胥累。凌虐萬端。命且不保。此撫道所當嚴禁。按臣所當訪拏。而重懲者也。六退操撥驛、將官多將退操馬喂養發臕、易換好馬、并將勢賣軍丁、此亦一弊竇也。合無一應退操馬匹。另委一官喂養月餘。驗果發臕。盡撥驛遞。以蘇驛馬之困。且杜易換勢賣之奸。七議置市貨。例歲委一官、往蘇杭等處易買?布皮張以為市馬之用、邊方差官收買內地遣官□邊皆是鑽營差遣餵縻金錢羈時日甚者以一逃結局也委官侵扣。每不下四五千金今議全買則銀兩更多法不可不立也。合無將應買各項貨物。移文彼處地方。較量時佔。定為價目。每貨分為上中下三則。刊成書冊。另擇廉能委官。前往置買。務要貨物不濫、價值不浮。其仍前侵扣以致貨物濫惡者。責令賠償。依律問罪。八法在必行、夫法之不行。自上始也。倘法令雖具。而當事者不實行之。或以權勢而撓法。或以親近而骨?戶法。或以功勞而改法。或以姑息而廢法。則法亦虗具耳。乞敕下撫按時加密訪。凡易一馬者。必罰無宥。庶法不廢而馬蠹可釐。軍國可甦矣。此皆馬政中之節目。所當併議于改法之後者也。曰清驛遞、夫驛遞公差私遣、往來不絕、至繁難也、高麗東夷入貢、常數十或千百、高麗兢兢守法、而東夷分外索取無厭、至紛亂也、驛軍逃亡、歲甚一歲、有存其半者、有存十之三四者、有存十之一二者、人心益狡、剋剝益甚、如之何其不愈累而愈逃也、葢此軍每人每年。僅得賞銀九錢止耳。此馬每匹。每年僅得料銀一兩四錢三分止耳。故官委守驛則逃。軍懼買馬則逃。邇者遞軍不遂東夷之求、羣聚毆高朝元、死而復甦巳又綑縛軍輞、百般拷掠、行去數里、而呌聲不絕、驛軍苦累若是、安所控訴哉此皆伴送通事為之撥置而然也。又有伴送序班、號稱欽差、虐燄尤甚、挾帶私貨違禁物件、苦累裝載、而其家人又藉主威、恣意需索、小民側目、莫敢喘息、五月間臣閱歷寧前、有車戶裴懃馬雍等告稱夷人伴送挾帶私貨索害情節、隨審高嶺驛軍侯良貴供稱海西夷人雙台等併送劉一節等朝貢回還、至山海關、陳主事番出私帶蟒?六疋到高嶺驛、伊又見序班李芬將帶出蟒?一十二疋、鐵刀二十把、賣與夷人、俱係違禁等物、臣細查士籍、並無序班李芬名姓、又未見有題差序班伴送本章、不知此序班者、果係欽差乎、抑借名欽差、橫索驛遞者乎、如其無之固當嚴查以發詐冒之奸。如其有之。亟宜裁革索詐之害。葢朝廷本用序班以制夷人之虐。而序班反借夷人以自肆其虐即無貽害地方。不幾于羞朝廷而啟外夷輕中國之心乎。且所挾帶又多違禁之物。恐非所以峻出入之防也。况既有通事伴送而來、仍有通事伴送而去、則序班又為駢枝拇指矣、臣以為革之便。而禁戢伴送通事人等。則撫按事也。以至馬牛軍人之類。是又一調停間耳。馬取之苑馬孳牧。或撫順所進貢。或汰各營弱小。務足百匹。勿令軍買則不患無馬矣。查可動支官銀。置辨車輛。易買牛隻。先其最急。後其差緩。則不患無車牛矣。度驛軍可領雙馬者與之雙。土著願就馬牛便者從其便。久之流移以漸復業。則不患無人矣。此不獨充實驛遞。可免逃徙之累。而馬騾蕃庶。永杜營伍之擾。又一舉而兩利者也。曰禁擅騎、夫營馬所以備公戰。非以充私驛也。自驛遞不能支。而害始貽于營中矣。邇來公差私遣。如將領家眾親戚門下。及各衙門官舍承差相望于道。往過來續。歲無虛日。日無虛時。假討馬之公。濟傳食鬻貨之私。一日之差。少則四五十而多則百也。倘所與飲食。稍不豐腆。或所鬻綾絹紬?靴鞋巾韈諸物。利不三五倍六七倍。一失其意。洩怒馬匹。極力馳騁。汗下如洗。委棄道旁者日數四也。即如一軍領價十兩。必添倍蓰。方易一馬。富者賣田屋。而貧者典妻子矣。即使馬騎數年。本軍巳不勝苦累也。况三五月。甚者數日而馬復走死矣。營中再行追補。而富者巳貧。貧者寧復有妻子乎。無惑乎逃?接踵。而行伍日就空虗也。然欲禁私馬。當自公差始合無定為則例。撫臣衙門每驛各給馬十匹。按臣亦如之。鎮守衙門每驛二十匹。各道每驛共十匹。各將領亦如之。驛官容隱不註者。責令買補。其餘私人。盡行禁革。有倚勢擅騎。及將官阿狥勢要擅給者。聽廵按御史密訪參治。此事上關國計。下關民瘼。中係戎馬興耗。當事者慎勿視為一馬之細而置不、問也。曰禁游食、游食之人。天下皆有之。邊方積棍每投托權要出入京師能持邊將之短長而恣其毀譽深可恨也而所趨惟邊方。所爭趨又惟遼東何也。時可乘而利多也。有假勘合以出關者。始也不惜厚賄從左府買得勘合以為奇貨可居矣。又鑽求權要書札。轉托將官。逼取高價。非五七倍不巳。是國家賞功之典。秪為左府開一騙局。游民生一壟斷也。近南京科道論劾成山伯疏中、所稱得某人銀八百兩、某人銀六百兩者、皆鑿鑿可據者也、今後合令左府將勘合過兵部送都察院、都察院發廵按御史、御史發都司、謄完劄付、仍送掛號、轉發各道、害自除矣、又有持挾古玩。假托異術。鑽書刺干謁邊臣。生平無半面之交。而覬覦獲千金之利。邊臣不能取諸宮中也。而送之各將領。名曰作興。各將領又不能取諸宮中也。而索之軍士。亦名曰作興。於是十金五金。預扣月餉者有矣。以一索二。以五索十者有矣。此軍士之膏脂。亦國家帑藏也。甚至有廁名科目、備位兩司、而亦托名詩文、甘心無恥之事、亦可愧矣、如此者比肩接踵、絡繹道途、普濟寺中。葢無虗室也、月計歲計。如環無端。何啻幾萬金、豈非遼左一大蠹哉。乞敕下山海關主事凡遇公差人員。或各官家属。商賈興販。據有牌票單引者。許容出入。如有引而無貨。引上止有探親字樣而無牌票者。盡行闌出。此法各邊皆宜行之即以越度緣邊關塞論罪。仍許廠衛衙門嚴行緝拏。究一二以懲久玩之習。庶邊境稍清。而上下官民。未必不默受其福矣。若士君子真純體國。武弁精忠報主、則又其本也、曰核給散、遼地軍無他產、資餉以生、至急也、邇年支給。每不依期。有兩三月而後給散者。軍丁無食稱貸于有力之家。若起一月息所得僅十之七。二月息。所得僅十之三。月久則盡為他人有矣。此給散不時之弊也。及當給散。剋減多端有本管散貨者。有為差人散貨者。有作興遊客星相山人戲劇技藝等類者。有造冊工食者。有提勘往來盤費上納詳允紙贖者。有點馬者。有本管陞補。或工程完備舉軸者。總名曰有事。有事則盡數攤扣。軍丁僅得其餘。月落一二錢。甚者幾分。此有事之弊也。或幸無前項等費。總名曰無事。則惟借口部發短少。守支盤費。分鑿折耗。少曰分釐。甚者二三分。此無事之弊也。至如廣寧千總張九敘等假稱買馬、扣侵月糧一千八百兩、瀋陽委官于良臣等侵欺十七年月糧四百餘兩、至今未給、此侵欺之弊也。葢由遼中文官甚少。勢不得不專委武官。故敢肆無忌憚如此耳。邇者戶部題奉欽依戶司收放錢糧、各道稽查奸弊、法至善矣、夫曰收放錢糧。則稽查巳在其中。曰稽查奸弊。則收放豈非其責。葢欲使之同心共濟。互相查核。非故岐而二之也。况該道凡五而部司惟一。該道于各城堡為近而部司為遠。倘該道曰出納錢糧。非我責也。一槩聽之委官。而不之問。則部司一人之耳目豈能周徧于二千里之間。而各道所謂稽查者。又安在哉。合無今後京運到日。部司即于三五日內。分發各道。委官當面秤兌對針足數。開寫錠件封鎖嚴密委官領至該道。當面驗封。查數稅兌明白。分鑿碎封。該道親自掣驗。各用印封再委別官唱名給散。仍不時謫取一軍審驗。以防侵剋。庶軍得實惠。而不失戶部題准初意矣。曰核收保、遼東無可守之邊、無敢戰之將、所恃者收歛耳。然每歲虜入殺掠踰萬、不勝其慘聞愚民有抗令而逃避者、有因委官收歛而仇告者、夫收歛之法。慮其死而求生之也。委官奉令收歛、亦慮其死而求生之也。好生惡死。人之常情。此則收之。彼則逃之。此則生之。彼則仇之。豈遼民獨非人情耶。其故可思巳。中人之家。因車牛未備。慮委積難遷貧窶之民。恐居食無資。貪狼藉口耳。而為委官者。率皆罷閑武弁。貪饕素著。指稱收歛。科索百端。惟計囊橐之既盈。不顧收歛之未淨。宜民之抗令而逃。計仇而告也。為之上者。令于民曰吾給爾居。吾給爾食。又令于官曰。收歛不淨者吾罰爾。吾參爾。其計非不周。其令非不嚴也。顧臣以為取辦于臨時。而不規畫于平日。恐未足以結愚民之心。縶貪殘之手也。臣議移檄各道。每于秋七月。春二三月。行管屯官督卒百戶。親至各屯。備查居民年貌。分別上中下戶。造冊送道。轉呈撫按備查。如某屯某長共若干戶。某之男婦若干。凡自六歲以上能飯食者。俱要一一登記。撫按司道廵行之日。按籍設法稽查。如有遺漏。即將管屯官革黜。仍照冊籍。總計上中下戶若干。應給房若干。柴米若干。車牛若干。除公館廟宇。及預備倉糧外。民間有房舍十間者。預派暫借三間。有米者亦酌量預派若干。給之官價柴薪。許將秋青馬草。預積預用。仍預出告示。徧諭屯民。攄我哀矜之心。開彼愚頑之惑。民非木石。必有憬然感悟者。及至收歛之時。即用此籍催比。虜犯之後。亦照此籍稽查。庶貪官懦將。難容賣放之外。難售欺蔽之術。而遼東之民。或不至盡為魚肉矣。曰修濠牆、臣親歷邊堡、至遼陽海州之西、地勢平衍、無山險可恃間有濠墻、高深不及三尺、真不足以當虜騎之一蹴、邇來人犯、恒必由之、倘有深濠高墻、小舉必不能入。即大舉填穵歷時。攻拒久而野易清。烽堠明而兵易集。無論調伏兵馬。突擊應援。虜且慮歸之難。而不敢深入。即入亦不敢久矣。臣故有開濠築土墻之議。濠制深廣各二丈、底廣一丈二尺、即以取出土築為土墻、高廣亦各二丈、頂廣一丈二尺墻內丈許、續穵內濠一道、制如外濠、或半之、以洩雨水。臣巳親至其地計工、并檄該道及副總兵等官、試行開築、旬日之間、共穵過濠一千五百餘丈築墻一千五百餘丈、地方軍民、僉稱高廣足恃、及見長勇堡西見有土墻數里、乃十年前所築、至今尚在、今墻加厚幾倍。歷年必多。孰謂土鬆不堪修築也。計河東惟三岔河至長勇堡其二百里為最衝。以地方各城堡之軍夫。修各城堡之濠墻。約八月可完。除秋冬防虜又陰雨之日。去其十五。則二年之內。可完無疑。其沙岡不堪修築處所。不過一二十里。合于春間虜馬弱時。就近斫伐林木。作為木柵。內外夾持。縱橫聯属。中實以土。此木城之制也高廣堅厚。一如前式。濠岸易氾亦用木柵防之。先極衝。次稍衝。次不衝。則二三百里之間。隱然金湯之固矣。倘謂軍力有限。事難速成。則古有拜爵贖罪者。今冐功諸人。巳議查革矣。或許共出錢穀募夫開築。千丈以上准指揮使。九百丈以上准指揮同知僉事而下。以次遞減。則前有褫奪之辱。後有爵賞之榮。人爭趨之。其成尤速也。夫時方議革而臣顧言此者。修濠墻為防虜計。功勝斬虜首數倍。且冐功則奪。有功則賞。原不相妨。而又開諸人自新之路也。臣又謂濠墻巳備。雉堞繼施。不特可藉緩虜。且有可因以拒虜者。見今三里設、一墩臺制也。誠于二臺之間。附城添置二敵臺。令火器可及臺之下圍以穴墻。使便打射。計二百里。以臺助墻守邊要著新舊臺二百座。伺虜信急。每臺置二十軍。專備火器火砲打射而以三十軍張旗幟。挾弓矢鎗砲。周流廵邏于城上。一里之間。計其一萬人。再以精兵四千。分為四隊。每五十里置千人。視虜所攻處。則雲合而響應焉虜果填濠穵墻。兩臺上軍。各從穴墻中以火砲擊之城上軍以矢石炸砲擊之。精兵千人又雲合助擊之飛矢雨墜、擲砲雷轟。虜雖強眾。豈能飛越也。葢在我憑高拒下。以逸待勞。在虜自下仰攻。最難為力果能申嚴將令。協力堵拒。遏之境上稽彼師期馬力漸弱。勢難久存。未有不可守者也。視之散卒各堡。閉門自衛、任虜出入。殺掠無算者。功相萬矣。此事似難而實易。似迂而實切所當併議于開築濠墻之後者也。所議開築工程。委比先次濠墻幾百倍。應聽下閱查核論功以示激勸者也。曰調將令、今之談邊事者皆曰遼將惟遼人宜為之也、嘗考戎籍、則以他鎮人為遼大將者、若宣府劉淮、延安馬永陝西吳瑛、延綏張鳳諸人、為副將者若宣府張澄孫成、保定劉岳、榆林郭江、諸為參遊者、若大同李欽、保定王京、山西王堂、京衛曹廣諸人、由斯以談、則他鎮之將、何嘗不用于遼、而遼亦何嘗不借其力也、如李氏者可見葢利害半者也且專用本鎮之人。其害有可數者。熟知軍丁貧富。而剋剝易行也。旁牽親族要求。而展布易沮也。拘于人數則屢黜屢用。而鑽剌風行也。局于一隅。則莫見莫傳。而欺蔽日甚也。以故相倚為奸。同聲附和。一切功罪。勘問不明。恐非地方之福。朝廷之利也。倘各邊更調。兼用他將以破拘攣之習。或亦籌邊之要務乎。且邊中軍士。生長邊方。膽氣粗壯。可與赴敵。惜習野戰。不知陣法。砍射而外無長焉。故虜至每不敢城外安營。與戰輒敗也。無論馳射擊剌之方。進退止齊之法。一切置勿問。即火器中國長技。亦未有能習者。葢由遼將淺聞狹見。視陣法火器為贅物。平日不知訓練耳。此非西北各將識陣法不野戰者未易興也。曰駐邊堡寧前邊長四百餘里、墻臺巳失、胡漢一家、屯堡凋殘幾為無守、零虜窺伺、乘間窃發、風飄而來、電閃而往及出兵追襲虜巳馳去矣、葢由我兵錯居于衛所之間。守在堂奧。去邊堡遠。緩不及事也。今欲慮長遠計便益。莫若移而置之邊堡。守在門戶所謂逸待勞。飽待飢可也。臣親歷瑞昌永安背陰障等三堡。隔絕山外林木稠密。虜時藏茂林中。伺而掠之。數十羸卒。閉門株守。莫敢啟関取薪水者。或半月十日。衛城兵馬以柴米送給之。萬一虜百騎扼隘口。則九千精銳莫可誰何。三堡危矣。嘗咨故實三十年來永安諸堡克陷凡七。言及此真可寒心也。臣量地度勢。議各添置一堡以為聲援。瑞昌則黃喜衝。背陰嶂則高昇砲。永安則葉家莊窠。取石于山。取木于林。城郭廬舍之費。臣亦相為設處。無難辦也。此堡若成。則移協守兵于黃。利中後遊兵于高昇移中前備禦于葉家莊。令與三堡聲聞相接。以便應援。再移中右遊兵于仙靈中左備禦于沙河。寧遠參兵于興水。各守信地左右邀擊零窃。將以是顧忌不敢入。即大舉亦或計歸路疑阻矣、然後有事則戰守。以其力庇耕。無事則耕耘。以其獲資戰漸復屯種。徐議墻臺。完得幾處緊關。即添得幾處守禦。月計歲計。寧前其有生氣乎。曰實寧前、夫薊之所以高枕而無憂者。以遼為之蔽也。而寧前一線之路則又全遼之咽喉也。寧前之重也明矣。乃今虜難恒有。生理蕭條。滿目蓬蒿。野無煙火。人民時被搶掠。軍伍日就凋零如椵木衝額軍二百一十五、而見在者六十一、餘堡多者纔百人差強、少且數十、而撥夜調、拔守墩、又去其十五、有若虜大入婦女荷戈不足乘城、虜小人、鷹鸇馳逐、靡與邀擊、嘗總十年牒凡殺擄官軍一千五百二十。而閭閻男婦固十百倍蓰矣。葢自嘉靖三十七年。迄今歲侵月掠。宜乎國多虛無人也。圖所以拯捄。則莫若招集。古有募民徙塞下者。今回鄉人口。巳議給賞矣。倘下令曰有非寧前人而願居寧前者賞倍之。有氣力敢勇願充行伍者。比照達官頭目事例。名為回鄉義勇。免其雜差。優其糧餉。則人有不願居寧前充行伍者乎。又下令曰冐功諸人有能出粟募寧前義兵幾人者。准一級。能出粟募寧前義兵幾十人者勿奪。則人有不願輸粟為寧前募兵者乎。遼人苦于差繁餉薄。逃入關內。壯者應募。弱者為人家奴。知名者八十餘人。而關內恡占不發此則逃之彼則匿之此則捕之彼則庇之非法也或令關內查出逃尸。姑容籍記。仍作寧前幫丁可也。至于清勾南軍。老弱怯懦。不習騎射。而心畏胡無裨戰守。坐耗糧餉。且狡詐能搆詞訟。非徒無益。又貽之害矣。倘令應勾處所。解銀三五十兩、募丁壯充之。或亦填實之一機乎再加之禁剝削。減力役。厚餉給使知有為軍之樂。而不憚從軍之苦。則溪深而魚生之山深而獸往之寧前無憂兵寡矣。曰留換班。寧前換班軍凡三千人。力疲于道塗。財費于番易。法撓于逋逃。蠹積于影射。其弊凡六。方其未來。鄉土遷延。及其既發。路塗頂替。計彼到期。嘗踰幾月。先戍之人。逃巳過半。甚者賄求解官。或潛匿他所。隊伍全虗矣。弊一。將官曰換班之軍不足恃。彼亦曰換班之軍幸少寬。養兵之謂何而若此無裨戰守也。彼處將官曰兵馬方就練而我不享其成。練亦徒也。此處將官曰彼以勁兵壯馬自固。而以羸馬殘卒與我。未幾且去將焉用之。弊二。一軍報換。合戶動擾。軍裝馬匹之費不下一二十金。前去未幾。後班復動株連蔓引常無寧時弊三。換歸之眾。軍裝馬匹。半巳變賣或逃之山。或逃之海。該營勾于衛所。衛所捕于屯野。差人四出。不勝驛騷。弊四。逃者或隨到。或一兩月。或數月。止據操司開報。漫無踪跡可查。將之利於空籍此也詐冐軍餉正坐此隙弊五。今年西征。明年東守。今年趙甲。明年錢乙。不但軍疲奔命。兩地空虗。而于兵忌將不識兵。兵不識將者何如也。弊六。且聞三千人之中。携妻子而來寧前者。約十之三。置有器用。租有田產。則又不願歸矣。合無比照嘉靖年間事例。填實寧前。量加存恤。兼支行糧行料。俟能自給乃止。庶幾可免前數者之弊。抑亦有裨實用乎。不然免其換班以三年為期。俟寧前召募。更易退還。或照道議將馬價銀聽各路召募。旋解旋更。亦一策也。曰定塩商、夫塩引實邊。利國也。商人中塩。利家也。顧商人利則塩法通商人不利則塩法塞欲通塩法以利國。在求商人所以不利者而補救之耳。遼東外商絕少。惟是勢豪霸占。商人不能與之亢。至有歲兼萬引者。又有阿事諂媚。分討引目。爭相投獻者。計全遼之引。不過一十一萬。而勢豪將領。顧得其十之六。以是土商一名。僅得一二十引。或不及十引者。而土商之病甚矣。欲躬致之揚州。則引少而不足以往。欲轉賣之豪貴。則勢壓而卒為彼乘。有中塩之糜費。無中塩之實利。宜其恐懼思逃也。為今日計。合無比照宣大事例。逐一清查編審。禁革勢豪占窩。大略以土商九分。外商一分為率。各分為上中下三等。定以引數多寡。造冊題請欽依。每年可省開派之煩勞。可絕富商之請託。可免勢豪之霸占。而商人亦且樂于輪納。行之一年。即再加幾萬引無難也。臣奉嚴旨清理、隨會同戶部郎中王應霖酌議停妥、移文各道、將該地方土商。逐一編審。汰其不堪者若干人。仍分上中下三等。酌定引數造冊題請。送部科案候。議得每年部司開派之日。即將該道額引。查照土商九分之數。填寫號票。分送各道。照名查給。如分廵道原額若干引。以九分算。該若干引。分守道原額若干引以九分算。該若干引。寧前道該若干引。海葢道該若干引。開原道該若干引。而外商一分。仍留該司查給務要秉公執法。無恤嫌怨。在土商不得歉于額數之中。在外商不得浮于額數之外。若部司少發號票。致虧額數。即係部司字識作弊。若部司如數齎發。而該道少給商人。即係該道字識作弊。責各有歸。其商人上納稽遲。及米糧不堪者。該道查革。另僉送部頂補如有狥私請托。倚勢占窩。及拖欠塩糧。致悞邊計者。外聽按臣。內聽部科查參。斯亦足餉濟邊之一策也曰積糧餉、夫兵以衛國、食以養兵未有有兵無食而能強其兵者也、故籌邊者。足兵要矣。而足食急焉。遼左僻居関外。北隣虜。南隣海。僅通一線之路與腹裏通衢。有資易以羨補不足者。大徑庭也。祖宗朝遼左累熟之年反利折色以此故歲豐則遼之粟不輸于外其價太賤而傷農歲凶則外境之粟不通于遼其價太貴而無所資脫也再遇虜警有主客數萬之集。即斗金不能易一粟。未審司餉者于此如何處也。嘗考往牒、如萬曆元年萬曆六年萬曆十四年時值災荒、米珠薪桂、斗粟銀二三錢、有至六七錢者、視今日不啻十倍。當此之時。勢甚岌岌。而當事請賑濟。請蠲租。請倉糧。請加餉。為一切苟且之計。斯亦晚矣。臣今查閱各倉。間有實支巳出。而糧尚未支者。詢之則曰今歲糧賤。各軍非急賴于此。則視糧曾無愛惜者矣。然歲不常豐。當此粒米狼戾之時。不可不求所以劑糧盈縮之術矣今遼中每歲約三個月支本色。八九個月支折色。例也。粟貴銀賤。利在得粟。粟賤銀貴。利在得銀。情也。今米價頗賤。軍士利在得銀。何不權其時宜而以折銀抵給之免支本色存貯其粟以備凶年之用豈非兩利之道乎。或以為餉有定數。如無銀何。是不然。財之盈縮顧生且節何如耳。能生且節。雖縮亦盈。不生且節。雖盈亦縮誠如臣議官市馬。歲可積子銀數萬兩。免調操。歲可省客兵銀幾萬兩。開礦禁。歲可得銀幾萬兩以此抵給本色。綽乎有餘。何患無銀或有以為粟米久貯。如浥爛何。是又不然。粟之浥爛由收貯之無法也臣見廣寧遼陽二倉。廒房甚多且大。每倉不下數十餘間。每間可貯千餘石。但墻垣不固。甃瓦不密。有不蔽風雨者。有漸就土?冊頹者。有米堆地上不藉以席者。問之曰隨即支放。無須久貯也。臣又見東山民家倉房俱用板藉。去地尺許。以通地氣。今于各倉之中。酌量修整。倣民間法。藉之以板。收貯之日。仍令簸揚晒晾、務潔淨乾燥。板上藉以穀草。草上加席兩三層。而又時時晒晾之。如是而浥爛者。臣弗信也。此計一歲可餘三月之食。使天不窮東方。再有三五年之豐。每歲依此法行之。三五年間即有足支一年之餘而塞下之粟將來不患不多矣粟多則隨時豐歉。緩急皆得有資。所以使沿邊士常飽。馬常騰者。端于此乎可冀矣。至于各倉官攢。聽其滿日申請交盤。無令受守支之苦可也。曰取地利天下之事、無全利、亦無全害、權其利害而變通之、此足國之良謀、安邊之要術矣、故燒砂取金以前民用。礦之利也。招?集叛以滋民累。礦之害也。在山西等處害多于利、固宜禁也即使利害相等、亦無庸于不禁也、遼東隔絕關外、四方?命之徒、無從嘯聚、乃亦以槩禁之、是天生美利以資國家之用而我自棄之、不幾為天地間一棄物乎、况人情趨利甚于避害。謀生重于畏死。故今禁礦而以窃礦犯罪者。葢時有之。法愈嚴。民愈犯。而爭端愈熾。釀禍無巳。是所謂以養人者害人也。開之則可以利國。而塞之則至于病民。公之則可以濟邊而禁之則至于滋盜。且該鎮殘破巳極、民窮巳甚、即法外撫綏、尤宜加意、奈何天地自然之利。有其利無其害者。顧棄之于無用之地。而令窮邊之民。囂然喪其趨利樂生之心也。但地產礦砂、高下不等、煎銷分兩、多寡不同、有砂一斤、煎銀一二三錢者、有五六錢至八九錢者、有一兩至二兩者、如青臺谷等處產為上等、岫嚴等處產為中等、歸州等處產為下等、往歲開礦之時、奸民故將最下低礦試燒以欺官府。而私取其上者以為利。其委官又貪穢不檢、夤緣為奸、是以利歸奸豪、而上無大利也、此事摠不可属之中人今當選擇廉能將官以董其事、而又親驗以防其欺。覺察以稽其弊編甲以萃其渙。設法以考其成。務令上下兼資公私兩利。則可以惠貧民。可以弭盜賊可以積粟備荒、而亦可以助兵餉之不足矣。曰限降夷、說者謂戎狄豺狼、其心必異、故江統有論、郭欽有疏、無非明先王荒服之制而其慮長也、今降夷之在廣寧者。且以千餘計矣。夫犬羊之背部落而來也。非有慕義向化之心也。惟得罪于本地。故投之內地。而且資畜養之利于我也、拒之則阻其歸附。而收之可孤其部黨。且我偵探則藉為遠哨。征勦則藉為前鋒。往往得其死力。是目前之利。不可謂無也。但降夷所在。即廣寧城之西北關外。及城東南。內與我漢人錯雜而處。此養虎者懼其逸檻。而置之內室也。窃以非計之得矣。且其廩餉頗厚。聞風歸附者日眾。其人愈多。其勢愈盛。豢豺狼于門庭。置蜂蠆于肘腋。萬一有不可測者。合為酌為定額。如今之降夷。在廣寧者。即以今數千名為額。後來者散之各路以分其勢。遼陽寧前海州。皆以百名為額額如未足。不妨收補。額如巳滿。即設法散之。不然則于廣寧城外二三十里。別剏一受降所。遷之于此。且以待後附者。似亦一策也曰卹回鄉、被擄回鄉之人、皆我赤子也、其去也百死一生而去、其來也百死一生而來、及至故鄉。則室廬田土属他人矣。父母兄弟盡?故矣。親戚婚姻皆無所倚矣伶仃孤苦。葢莫甚焉。為之上者曰吾恤爾。吾給爾免票。然給者未幾而役者巳至。則免票亦虗文也。臣恐來者將復去也則夫于優恤之中。默寓固結招徠之術。誠今日所當急者。請敕下撫按凡有回鄉人口男子給銀三兩婦女半之、俱于各衙門贓罰內支銷其舊有田屋酌處量給、仍給欽依免票一張填註給賞銀數務令安插得所。庶鴻雁無中澤之悲。越烏有南枝之想。來者悅而去者來矣。不然虜酋係累我子弟。不知幾板城矣。彼尚知所以結其心而恩養之。我奈何漠然不加之意。而棄之為虜資也。此事關于民心甚大、籌邊者盍留意焉、曰核功罪、臣見邇年以來、議者多疑遼事日為欺蔽、夫內之所以疑外。而外之得以欺內者。由未明于夷之順逆。犯之大小。戰之主客。與夫功罪之所歸也。何謂夷之順逆。遼有東夷。有西夷。奴兒哈赤那林孛羅二夷。皆在遼之東。總名曰東夷。土蠻與三衛。皆在遼之西北。總名曰西夷東夷通貢稱忠順。而西夷土蠻每大舉入犯。三衛則多零窃。亦隨大舉。是三衛與土蠻聲勢相倚。而東夷之與西虜。則風馬牛不相及也。此夷順逆之辨也。何謂犯之大小。犯有大舉有零窃。大舉必二三萬。或號十餘萬。而零窃或數騎、或數十騎。多不過百騎。大舉邇年在遼陽海州。而零窃則錦義寧前。大舉必九月以後。而零窃則時有。其最多者。亦在夏四月秋八月後。禦零窃易。禦大舉難。零窃殺掠少。大舉殺掠多。則虜犯大小之辨也。何謂戰之主客。戰有堵截。有搗巢虜入犯或大舉。或零窃。而與戰者。名曰堵截。虜不入犯而我出勦者、名曰搗巢。此戰主客之辨也。如此而遼之功罪可言矣。大舉當以虜入內地之淺深時日之久近為功罪凡出兵堵截。設伏張疑。不使虜入。或入而不深不久者。以功論、雖無斬獲。有損傷。而所保全者多也。凡虜入三百里。及過三日者。皆以罪論。深入久駐。殺掠必多也。而按兵城內。任虜殺掠者。無論淺深久近。與夫殺掠多寡。皆當以守備不設論。明正典刑。不得輕貸。零窃則當以斬獲之數與殺擄之數論功罪搗巢則當以斬獲之數與損失之數論功罪而其功視零窃者半之惟收回被擄人口者。則以功論。葢所斬獲。皆我人被擄在邊耕牧者。非真夷也。大舉功罪。當以主將為重。偏裨不及主將。各有信地。非主將所能周也。搗巢則重偏裨而及主將事可委于裨帥。令不可不由于專閫也。往時又有縱掠于西虜取償于東夷者。下殺無辜。上欺明聖。罪不容誅矣。葢搗西虜之巢者。放虎食人而搏野獸以塞責。猶可言也。搗東夷之巢者。縱虎入室。而擊家犬以冐功。不可言也。此又功罪之大較也。若撫道之功罪。有不當與將官並論者。將有斬獲。民無殺掠。撫臣手握兵權封疆司命豈無指授□蹤奈何止以查勘為功罪而撫道能查勘的實。使無欺冐者。功也。若敢為欺謾。又當以罪論矣。將無斬獲。民有殺掠。而撫道不能查勘的確互相容隱者罪也。若查勘的實。又當以功論矣。至于按臣位卑權重。朝廷所以寄耳目也。倘甘為巽懦、猫鼠同眠、既不能揚眉吐氣以振邊臣敢戰之威、又不能明目張膽以治邊臣退怯之罪、則何稱耳目之任。而又何以按臣為哉。臣查得萬曆三年十一月虜入犯、按臣劉臺牌趣總兵李成梁副總兵曹簠出兵堵截、遂成奇功、加爵廕子、遼人至今稱平虜之捷為第一、而誦劉臺之功不衰、十八年二月虜入犯、副總兵姚大節逗遛觀望、按臣徐元以牌趣之不出、巳而參之、十八年十月虜又入犯、副總兵孫守謙逗遛觀望、按臣胡克儉亦以牌趣之、不出、巳而參之、二臣行牌趣督、其憤懣激烈之氣、不減劉臺、然而成敗異覩、功業相反者、則以今日之姚孫。不如往日之曹李也。乃今朝廷之上。不廢懦將之刑。而將官猶知有不戰之罰者。則二臣之功不可誣矣。臣謂後之為按臣者。目擊將官退怯躲避。不能行牌趣督。及不著實參論者。悉以不職論。必如是而功罪可明遼民猶有可生之望也。曰消隱憂、臣聞天下之患。歸于同結民心真有本之論不在夷狄而在中國。故土蠻三衛諸酋不足畏。而暴虐橫行。民窮財盡。可畏也。邊圉空虗。人無固志。可畏也。死?接踵民有離心。可畏也。葢凡虜之入犯中國未有中國人不為之用而肆虐地方者邇年以來。虜歲掠我人以萬計。輒散處於板城而恩養之。給之婦使生子女。給之牛馬田土。使孽息耕種。待其心志無變易。而後用為奸細。用為嚮導。往年遼陽海州捉獲奸細數十。今猶踵接未息也。入犯之時。為之四散擄掠者。亦多中國人。有穵人地窖者。有指人粟穀之數。而逼索之者有呼讐人之名。而焚其廬。掘其塚者。皆漢人也。以故地里之迂直遠近。民俗之貧富眾寡。兵之強弱虗實將之勇怯智昏。與夫事勢之緩急難易。無不知之。而飢寒困苦之民。又聞先被擄者之有妻子牲畜田土也。謂雖犬羊不類。猶得以緩其死。遂因虜入而願隨之去者比比也。是則大可憂也。夫華夷異類。風氣異宜。飲食居室異用。而奈何甘為犬羊之役哉。不得巳也。葢自販易賠償。擅騎免馬之弊滋。而民以馬死矣自抽軍調操。設防科剋之害烈。而民以軍死矣。自買功咨用之威熾。而民以官多死矣。自城濠不修。邊堡失守。而民以鋒鏑死矣。自屯塩日壞。積貯不預。而民以飢死矣。自優恤無法。招集無方。而民以逃徙死矣自將不知陣法。軍不習訓練。而民以不教死矣。凡此數者。皆所以為虜驅民也。而遼之元氣。于是乎索。而幾于不可復救。臣窃謂欲存遼東。非扶持其元氣不可。欲扶持其元氣非盡除前數者之蠹不可。請以醫喻人有病羸者、善醫者、必且使之斷嗜慾。絕聲色節宣其勞苦。調護其風邪。舉平日所以耗蠹元氣者。一切屏去之。而後藥石可施。元氣可復也。臣故于籌邊禦虜之事。姑置弗論。而獨以扶持元氣之說縷縷為　皇上陳□也。不然病且入膏肓矣。臣慮秦越人之驚而走也。夫臣此言。皆出于遼左士民將吏之所獻納。撫按司道之所議論。而臣耳聞目擊之所參酌。固未敢信巳見而忽輿評。亦未敢狥人言而廢真見要求無愧于此心、無愧于遼民、無愧于天日而巳、他非臣所知也、伏望　皇上敕下該部酌議施行、遼左幸甚、

皇明經世文編卷四百二十八終








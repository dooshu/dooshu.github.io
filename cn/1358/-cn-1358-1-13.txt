淮西碑

昌黎作《平淮西碑》，既已登诸石，宪宗惑於谗言，诏断其文，更命学士段文昌为之，在当时莫能别其文之高下也。及东坡《录临江驿小》诗云：“淮西功业冠吾唐，吏部文章日月光。千载断碑人脍炙，不知世有段文章。”公论始定。然李义山与昌黎相去不远，其《读淮西碑》长篇至五十馀句，称赞备尽，则是非不待百年而已定矣。


○准放折俸等項支用疏 【 疏通錢法】

看議得南京吏部司務朱希皋、奏稱戶工二部請開納銀入監開礦煎銀、不若倣古採銅充賦、設官鑄錢、及嚴禁其偽、以行其真、新錢既成、凡祭祀賓客喪紀軍旅賜予興作俸祿之用、皆于此取給、比之納例開礦、得失相去萬萬一節、具見本官目擊時艱革弊裕國之意、但今天下州縣、則壤成賦、著為版籍、輸納巳久、若欲採銅充賦。不免涉于紛更。其兩京見有寶源局衙門官吏具存、是我朝設官鑄錢、良法美意、固未嘗廢、至于嚴禁偽錢、使歷代好錢、與制錢相兼行使、具載律令、及節經題有前項　明旨、出榜禁約、至再至三、又在京九門。并天下戶口食塩。每月進納本色錢鈔。俱用制錢。及歷代好錢。送廣惠庫交收。聽候光祿太常二寺買辦舖戶等項。開領貿易。疏通錢法具在但人心玩愒。法久弊生。號令稍寬。而鑄盜輒起。緝捕一懈。而偽錢四行。錢法之壞。實由于此。若不痛加嚴治、何以屏息奸頑、及查嘉靖制錢、尚有一萬四千五百七十九萬九千三百六十文。未曾補鑄。通合議處、欲候　命下戶部、移咨兩京工部、將未鑄嘉靖制錢一萬四千五百七十九萬九千三百六十文、工部監造九千七百一十九萬九千五百七十三文、南京工部監造四千八百五十九萬九千七百八十七文、俱送太倉銀庫交收、以備給商等項支用、及咨都察院轉行兩京廵城、并天下廵按各該監察御史、申明禁約、但係見今行錢地方、務要不拘洪武永樂宣德弘治嘉靖通寶、及歷代制錢、相兼行使、每好錢七十文、准銀一錢、皮混低錢、以二折一、若有藏蓄私鑄小錢、許赴所在官司首出、照依鉛鍚時價、動支官銀給領、仍免其罪、違者悉照前項律例問擬處絞徒杖罪名并枷號充軍發落、告捕者官給賞銀五十兩、兩京廵城御史按季、在外廵按御史年終、各明白具題錢法曾否疏通、私鑄有無捕獲、都察院案候嚴加稽考以示勸懲、戶部仍行東廠錦衣衞、嚴督緝事人員、用心訪拏、務使錢貨流通、奸偽屏息、共承　朝廷立法除弊之意、及再行九門、并天下戶口食鹽錢鈔俱用制錢、并歷代好錢、轉送內府該庫交納、聽候光祿太常二寺舖戶支領、候有積餘、會數奏請准放折俸等項支用、伏乞　聖裁、


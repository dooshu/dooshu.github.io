登岱

其一

岱宗万仞气苍苍，杖策寻巅尽八荒。
列岫儿孙争拱立，诸天旌节郁相望。
丹霞白雾分阴霁，玉简金函入混茫。
欲小神州重极目，丈人峰畔一搴裳。

其二

夕岚夜雨万山迷，忽有天鸡阊阖啼。
帝许登临开日月，人从指顾走虹霓。
扶桑灼烁沧溟畔，太华微茫碣石西。
七十二君空驻跸，何如筇杖遍丹梯。

其三

群仙冉冉下青峰，回合虚无紫气重。
日出天门当汉畤，云深御帐失秦松。
双崖石裂惊龙斗，四月桃开积雪封。
辇道荒芜民力尽，相如禅草且从容。

其四

日观晴光傍午开，茫茫东见海为杯。
九州积气峰前合，万里浮云杖底来。
邹鲁山灵真莽荡，吴阊练影漫徘徊。
昆崙不到终遗憾，欲驾苍龙首重回。



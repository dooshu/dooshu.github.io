孟冬之晦忆去年方于张湾从陆入都


其一


回首长征万里空，去年应望五云同。
潞河水压天津树，碣石鸿飞汉苑风。
自许星辰常向北，何堪裘马独归东。
即今倚剑悲歌夜，雪满江关黯澹中。

其二


五陵年少出吴钩，尚忆驱车见侠游。
动地骅骝来冀野，搴风鹰隼猎幽州。
玉京春煖多鸣凤，大泽天寒独饭牛。
莫羡短衣随灞浐，雁门太守不封侯（时见猎者）。





新豐

太上皇徙長安。居深宮。悽愴不樂。高祖竊因左右問其故。以平生所好。皆屠販少年。酤酒賣餅。鬬雞蹴踘。以此為懽。今皆無此。故以不樂。高祖乃作新豐。移諸故人實之。太上皇乃悅。故新豐多無賴。無衣冠子弟故也。高祖少時。常祭枌楡之社。及移新豐。亦還立焉。高祖旣作新豐。幷移舊社。衢巷楝宇。物色惟舊。士女老幼。相攜路首。各知其室。放犬羊雞鴨於通塗。亦競識其家。其匠人胡寬所營也。移者皆悅其似而德之。故競加賞贈。月餘致累百金。


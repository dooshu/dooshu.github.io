○截冠雄鸡志

翱至零口北，有畜鸡二十二者，七其雄，十五其雌，且饮且啄，而又狎乎人。翱甚乐之，遂掬粟投於地而呼之。有一雄鸡，人截其冠，貌若营群，望我而先来，见粟而长鸣，如命其众鸡。众鸡闻而曹奔於粟，既来而皆恶截冠雄鸡，而击之，而曳之，而逐出之，已而竞还啄其粟。日之暮，又二十一其群，栖於楹之梁。截冠鸡又来，来如慕侣，将登於梁，且栖焉。而仰望焉，而旋望焉，而小鸣焉，而大鸣焉，而延颈喔咿其声甚悲焉，而遂去焉。去於庭中，直上有木，三十馀尺，鼓翅哀鸣，飞而栖其树颠。翱异之曰：“鸡，禽於家者也，备五德者也，其一曰‘见食命侣’，义也，截冠雄鸡是也。彼众鸡得非幸其所呼而来耶？又奚为既来而共恶所呼者而迫之耶？岂不食其利背其惠耶？岂不畏丧其‘见食命侣’之一德耶？且何众栖而不使偶其群耶？”或告曰：“截冠雄鸡，客鸡也，予里东鄙夫曰陈氏之鸡焉，死其雌，而陈氏寓之於我群焉。勇且善斗，家之六雄鸡，勿敢独校焉，是以曹恶之，而不与同其食及栖焉。夫虽善斗且勇，亦不胜其众而常孤游焉。然见食未尝先啄，而必长鸣命侣焉。彼众鸡虽赖其召，召既至，反逐之，昔日亦犹是焉。截冠雄鸡虽不见答，然而其迹未曾变移焉。”翱既闻之，惘然感而遂伤曰：“禽鸟微物也，其中亦有独禀精气，义而介焉者。客鸡义勇超於群，群皆妒焉，尚不与俦焉，况在人乎哉？况在朋友乎哉？况在亲戚乎哉？况在乡党乎哉？况在朝廷乎哉？由是观天地间鬼神、禽兽，万物变动情状，其可以逃乎？”吾心既伤之，遂志之，将用警予，且可以作鉴於世之人。


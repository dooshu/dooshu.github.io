○唐故京兆府县尉元君墓志铭

唐县尉讳某，字某，姓元氏。於有魏昭成皇帝为十四世孙，曾曰尚食奉御某，祖曰绵州长史赠太子宾客某，父曰都官郎中岳州刺史某，母曰某望阎夫人，妻曰陇西李氏女，子曰某、曰某，女曰某。君始以荫入仕，四仕为尉，丁太夫人忧，遂不复仕。享年五十五，以疾殁於衢州，元和十五年四月某日，归於咸阳县之某乡某里。君少孤力学，通《五经》书，善鼓琴，能为五言、七言近体诗。事亲愉愉然，终身不忘婴儿之慕；奉兄恭恭然，若童子之爱敬；临弟、侄、妻、子煦煦然，穷年无愠厉。居官以谨廉，贞顺而仁爱，寮友之悍诞鄙异者，游於君，则必怡然，无自疑於我矣。呜呼！总是数者，非古之所谓淑人君子欤？不寿不达，命适然也。是月二十一日，犹子晦跪於予曰：“某日孤子震襄事，请铭於季父。”由是铭，铭曰：

或仁而夭，或鄙而寿。天乎不识，人乎安究。我之北原，五世其墓。子子孙孙，前後左右。殁有令人，乃克来。斯焉克终，亦又何疚。


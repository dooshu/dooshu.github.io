19　説楚人沐猴而冠之人


項羽紀説者曰：「人言楚人沐猴而冠耳。」法言以爲蔡生，漢書以爲韓生。

【元圻案】法言重黎篇：「蔡生欲安項咸陽，不能移，又亨之，或者未辯與？曰：生舍其木侯而謂人木侯，亨，不亦宜乎？」〇漢書項羽傳：「韓生説羽曰：『關中阻山帶河，四塞之地肥饒，可都以伯。』羽見秦宫室皆已燒殘，又懷思東歸，曰：『富貴不歸故鄉，如衣錦夜行。』韓生曰：『人謂楚人沐猴而冠，果然。』羽聞之，斬韓生。」〇晉段灼表亦言：「項羽既得而失之，其咎在烹韓生，而范增之謀不用。」〇宋王益之西漢年紀高祖紀考異曰：「楚漢春秋、揚雄法言以爲蔡生，班史、通鑑以爲韓生，未知孰是。唯史記以爲『説者』，今從史記。」






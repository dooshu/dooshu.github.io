103　東坡與歐陽闢詩三首　梅聖俞送歐陽闢詩　我家無梧桐安可久留鳳　聖俞晦夫東坡交往事


東坡與歐陽晦夫詩三首。晦夫，名闢，桂州人。梅聖俞有詩送之云：「我家無梧桐，安可久留鳳？」東坡南遷至合浦，晦夫時爲石康令，出其詩稾數十幅，事見桂林志。注坡詩者以爲文忠之族，非也。

【元圻案】東坡集載爲歐陽晦夫賦詩三首，其一題云梅聖俞之客歐陽晦夫使工畫茅菴己居其中一琴横牀而已曹子方作詩四韻僕和之云。〇黄山谷跋梅聖俞贈歐陽晦夫詩曰：「歐陽君學詩於聖俞，又得贈行詩，今當爲掾龔州，待歲月於桂林里中。桂林主人今甚好文，晦夫行矣，往游幕府，作嘉客，不獨過家上冢爲可樂也。」〇曾敏行獨醒雜志：「梅聖俞送歐陽闢晦夫詩有曰：『我家無梧桐，安可久棲鳳。鳳巢在桂林，烏哺不得共。』晦夫，桂林人，嘗從聖俞學，及其南歸，故以是詩贈之。蘇明允初在京師時，東坡與子由年甚少，人鮮有知者，聖俞獨奇之，故贈明允詩有云：『歲月不知老，家有雛鳳凰。百鳥戢羽翼，不敢呈文章。』後東坡謫海南，過合浦，始識晦夫，談論累日。晦夫因出聖俞贈行之詩，東坡讀畢，執晦夫手笑曰：『君年六十六，余雖少一，而白髮蒼顔，大略相似，困窮亦不甚相遠，聖俞所謂鳳，例如此。天下皆言聖俞以詩窮，吾二人又窮於聖俞之詩，可不大笑乎！』」〇宋詩紀事三十二：「歐陽闢，元祐六年進士，任石康令。」






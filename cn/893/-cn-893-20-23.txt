秋浦清溪雪夜对酒，客有唱鹧鸪者





秋浦，县名，唐时隶池州。清溪在其北，详八卷注。《乐府诗集》：“《山鹧鸪》，羽调曲也。”



披君貂襜褕，[一]对君白玉壶。雪花酒上灭，顿觉夜寒无。客有桂阳至，[二]能吟《山鹧鸪》。清风动窗竹，越鸟起相呼。[三]持此足为乐，何烦笙与竽?

[一]张衡诗：“美人赠我貂襜褕。”颜师古《急就篇注》：“襜褕，直裾褕衣也。谓之襜褕者，取其襜襜而宽裕也。”



[二]桂阳，唐时郡名，即郴州也。隶江南西道。



[三]越鸟，即鹧鸪也。以越地最多，故谓之越鸟。






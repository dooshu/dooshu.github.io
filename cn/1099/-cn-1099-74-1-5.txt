○車戰議 【 車制】

按古者車制、用四馬駕之、每車用甲士三人、步卒七卜二人、其制太大。利於守而不利於戰。可以行近而不可以行遠。行易地則易。而險路則難。體製重而轉動為艱。一車之費。動至千百。成造非一二日可具。且人皆不用。而我用之。非獨用之戰陳為難。則雖行之大陸通逵。亦有患杌木??者矣。惟晉馬隆所謂偏箱車。地廣則用鹿角車營。路狹則為木屋施於車上。且戰且前。所謂鹿角車營者。以車為營。而人居其中。架鎗刀於車上。如鹿角然也。今其制雖不可考。然自古車有兩箱。而此車獨以偏箱名。則其偏為一箱。可以意推矣。葢大箱者大車也。一箱者小車也。惟其車之小。故可行於陿隘之地。而且戰且前焉。臣觀今世有獨輪車。民間用以般運者。一夫推之。而或用一二人以前挽。似亦可以為戰具。然其制亦為兩箱。偏載則傾欹。推行頗遲滯。臣家嶺南嘗經行海北地、其所造小車。獨輪無箱。若因其制而改以為戰車。一可以戰。二可以前拒。三可以為營。四可以衝突。五可以載軍裝。六可以舁病卒。且其費不多。千錢以下。可具一車。中途有損。不用匠而可修逢險阻則舁以行。遇急難則棄而去。大率一車用卒五人。一人推而二人挽。二人執兵仗以輔之。凡五人者之食具衣裝。皆載其中。中途有一人病者。則以人舁物。而以車載人。夜則環列以為營。可免士卒夜夜立柵挑塹之擾。其車之式、具於分註、乞下有司計議、如有可采、行下工曹、依式製造。就令隊伍中二十五人為五車。其於成法無有變更、其於行軍不為無助、

其車之式、用兩木、圍九寸、長九尺者為轅、轅之首斜彎而起、中以受軸為獨輪、其輪徑二尺有五寸、以板為之、而不設輻、中為死轂、又於施輪處前後五六寸許兩轅上、各加一橫木、前二後三、又於後橫木近輪處、斵為二孔、用二小彎木條、寘其孔中、引而屈之如弓狀、繩縛其端於前橫木上、有所載則以繩繫於其上、又於輪之後兩轅下、用木為足與軸等、其後橫木上、施軟蓐以為坐席、席之下兩足間、施竹簞以盛食器、軍中刀斗用畢、亦載其中、其轅首交合處、其高凖馬胸、用人手執之為凖、鑄鐵為利器、如耕犁樣、冐於交轅之首、臨戰用以當敵之馬胸也、去轅首尺許、又橫施一鐵條長尺三四寸許、上列齒、以架刀鎗、而轅之旁、其前後、各為鐵鐶四、左右各二、前繫鐵鎖、後係鐵鉤、聯車為營之際、前轅相去稍遠、則用鎖繫之於鐶、後轅緊相俟、旁則以鐵鉤撘其鐶、彼此相維以為固、又於後鐶之次、左右各加以大鐶、駐車時、用刀或鎗貫鐶中而立焉、彼兩軍交鋒之際、則列於前以拒馬以代鹿角敵來衝突、一夫推之而前、四卒各執刀鎗以夾持之、趨前以當其馬胸、又用木或革為摺疊牌、立於車上、以蔽推車者、大抵其車不用雕飾、其不可施斧斷處、只用麻繩縛紫、每車上各具刀斧斵各一、及板木繩釘之類、以備急用、


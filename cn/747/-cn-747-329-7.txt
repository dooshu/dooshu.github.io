○第二表

臣某言：臣伏见诏书“内外官取受一匹以上，科本罪外，放归田里；五匹以上，仍於犯处便附贯”者。臣闻国之大礼，必存其故不易其宜，循其教不易其俗。故《礼》曰：“刑者亻刑也”，“一成而不可变”，此则百代常行之道也。《周礼》曰：“刑新国，用轻典；刑平国，用中典；刑乱国，用重典。”此又三等用刑之意也。然设三槐九棘之吏，入钧金束矢之条，盖又慎之至也。故详刑则死者不恨，而生者不怨；怨恨不生，则灾害不作；灾害不作，则太平之理也。以尧舜之圣，犹曰惟刑恤哉；以成康之贤，故称明德慎罚。为政之道，可不慎欤？自周室寝微，穆王荒耄，作五刑之属，立三千之条。度时而用，所谓刑乱者也。春秋之时，王道寝坏，征伐交起，教化不行。子产铸书，见疵於叔向；荀寅设法，获毁於仲尼。偷薄之政，自是滋矣。秦至始皇，专任刑罚，赭衣塞路，奸邪并生。囹圄成市，天下愁苦，刘项一呼，土崩瓦解。降自魏晋，至於陈隋，历代兴亡，莫不因此。故孔子曰：“礼乐不兴，则刑罚不中；刑罚不中，则人无所措手足。”诚哉是言也。当今天下有道，庶政惟和，四方无虞，万邦从政。正可胜残去杀，道德齐礼，大革前非，淳风一变。今乃下明敕，峻刑书，深非元元之望也。夫刑罚者御人以威，法令者示人以信。若成而数变，则人之心不安；严而必行，则狱讼滋起。无王所言，议事以制，不为刑辟者，惧人之有争心也。伏惟陛下取鉴前典，率由旧章，国用常刑，俯收严典。则政经有序，德洽人心，万姓咸曰大哉王心，兹用不犯於有司矣。且臣闻宽者仁也，政者正也；上正其道，下必从之。陛下居无为之时，行不严之化，则如风偃草，日用而不知，岂待威之以深刑，而欲革之以贪性？苟纵免而无耻；亦何益於政哉？臣又闻之，至刑无所用，至政无所理。故杨泉《物理论》曰：“奸与天地俱生，自然之气也。人主以政御人，政宽则奸易禁，政急则奸难绝。”今法虽大设，犯者逾多，臣愚以为持政之急。老子曰：“法令滋章，盗贼多有。”此盖急刑，非止奸之意，伏愿陛下深思之。臣识见近浅，才非匡济，谬参列侍，忝齿诤臣，敢不竭诚，以速官谤？傥裨政化，虽死犹生。

申屠液

液，开元十二年官亳州临涣县尉。


187　箕子不忘商故謂商書　陶潛但書甲子亦箕子志


左氏傳引商書曰：「沈潛剛克〔一〕，高明柔克。」文公五年。洪範言「惟十有三祀」，箕子不忘商也，故謂之商書。陶淵明於義熙後，但書甲子，亦箕子之志也。陳咸用漢臘亦然。

【元圻案】洪範孔傳：「商曰祀，箕子稱祀，不忘本。」正義曰：「『商曰祀，周曰年』，釋天文，此周書也。泰誓稱年〔二〕，此獨稱祀，故解之『箕子稱祀不忘本』也。此篇箕子所作。箕子商人，故傳記引此篇者皆云商書。」〇南史隱逸傳：「陶潛，字淵明，或云字深明，名元亮，尋陽柴桑人，晉大司馬侃之曾孫也。弱年薄宦，不絜去就之跡。自以曾祖晉世宰輔，恥復屈身後代。自宋武帝王業漸隆，不復肯仕。所著文章皆題其年月，義熙以前明書晉代年號，自永初以來，唯云甲子而已。」〇後漢書陳寵傳：「寵，曾祖咸，成、哀間爲尚書。莽篡位，召咸爲掌寇大夫，謝病不肯應。三子參、豐、欽皆在位，乃悉令解官歸。閉門不出入，猶用漢家祖臘。人問其故，曰：『我先人豈知王氏臘乎？』」

〔一〕「潛」，元刊本作「漸」。

〔二〕「泰誓」，原作「秦誓」，據四庫本尚書注疏卷一一周書洪範改。






上州


刺史一人，从三品，职同牧尹；别驾一人，从四品下。（武德元年，改太守曰刺史，加使持节，丞曰别驾。十年，改雍州别驾曰长史。高宗即位，改别驾皆为长史。上元二年，诸州复置别驾，以诸王子为之。永隆元年省，永淳元年复置。景云二年，始参用庶姓。天宝元年，改刺史曰太守。八载，诸郡废别驾，下郡置长史一员。上元二年，诸州复置别驾。德宗时，复省。元和、长庆之际，两河用兵，裨将有功者补东宫王府官，久次当进及受代居京师者，常数十人，诉宰相以求官；文宗世，宰相韦处厚建议，复置两辅、六雄、十望、十紧州别驾。）

长史一人，从五品上；司马一人，从五品下；录事参军事一人，从七品上；录事二人，从九品下；司功参军事一人、司仓参军事一人、司户参军事二人、司田参军事一人、司兵参军事一人、司法参军事二人、司士参军事一人，皆从七品下；参军事四人，从八品下；市令一人，从九品上；丞一人，从九品下；文学一人，从八品下；医学博士一人，从九品下。






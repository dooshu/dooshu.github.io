190　鬻熊爲文王師諸子最先　鬻子書逸文


鬻熊爲周文王師，著書二十二篇，漢書藝文志。諸子之最先者，今存十四篇。列子天瑞篇引「運轉無已，天地密移」，力命篇引語文王曰：「自長非所增，自短非所損。」賈誼書脩政語下引文王、武王、成王問，皆今書所無。

【元圻案】史記楚世家：「周文王之時，季連之苗裔曰鬻熊子，事文王，早卒。」漢書魏相奏記〔一〕：霍光稱「文王見鬻子年九十餘」，與早卒之説不合。攷漢志「道家」：「鬻子説二十二篇。」又「小説家」：「鬻子説十九篇。」〇文心雕龍諸子篇：「鬻熊知道，而文王咨謀。諸子肇始，莫先於斯。」〇唐逢行珪鬻子序曰：「鬻子，名熊，楚人，周文王之師也。著書二十二篇，名曰鬻子。編秩殘缺，依漢書藝文志惟有六篇〔二〕，今此本乃有十四篇，未知孰是。」

〔一〕按今本漢書均無「魏相奏記」事，其説見宋高似孫子略。「漢書」當爲「子略」之誤。

〔二〕「惟」，原作「雖」，據四庫本鬻子原序改。






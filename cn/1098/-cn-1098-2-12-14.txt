○观春雪

腾空布柔云。荡日溢繁吹。素雪千里来。飘扬九衢内。积阴改玄节。新阳献青岁。永辞寒卉寂。甘并春华媚。缤纷散广陌。皛耀敞尘界。既随游霰集。复与流飙会。临牖翫靡足。陟槛望逾迈。参差百甍接。崒■〈山上兀下〉层台对。佳人御棂轩。上客倚飞葢。旖旎结华缨。离縰飘素带。郢中有希倡。阳阿岂恒态。君胡慕高卧。沉冥独无类。

【舒章曰体物晶爽】

【辕文曰整雅自然古人】


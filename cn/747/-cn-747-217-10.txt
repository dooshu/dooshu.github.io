○代皇太子请起居表

臣某言：今月某日，起居舍人某至，伏承圣躬顷稍不安，今已痊复，手舞足蹈，庆跃兼深。臣闻孝於事亲，为子之方已极；恭於奉上，为臣之道则先。臣自违侍轩墀，已淹时序。周储故事，一日三至於寝门；晋室旧仪，一月五朝於左阁。今之望古，臣独何人？日者沥胆陈祈，焦心觐谒。伏惟天皇以关河镇重，监守务殷，睿旨冲邈，未垂矜亮。今既十月筑场，三农事隙，特乞暂息恩召，俯念丹诚，遂以起居，假以时月，得晨拜旒，遂臣私情；则暮辞阙庭，在臣无恨。不胜恋慕之至，谨遣某官奉表陈请以闻。


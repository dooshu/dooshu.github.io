12　乘輿濟人事以孟子爲正


説苑政理篇：「景差相鄭，鄭人有冬涉水者，出而脛寒。後景差過之，下陪乘而載之，覆以上袵。叔向聞之曰：『景子爲人國相，豈不固哉！吾聞良吏居之三月而溝渠修，十月而津梁成，六畜且不濡足，而況人乎！』」此即孟子所言子産以乘輿濟人之事也。叔向之時，鄭無景差，當以孟子爲正。

【元圻案】水經注二十六引戰國策曰：「田單爲齊相，過淄水，有老人涉淄而出，不能行，坐沙中。單乃解裘於斯水之上也。」事亦相類。






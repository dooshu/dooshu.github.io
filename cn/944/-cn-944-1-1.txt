受诏修书述怀感事三十韵

左司谏知制诰杨亿

太极垂裳日。中原偃革初。楼船秋发咏。衡石夜程书。好问虚前席。征贤走传车。蓬莱侔汉制。煨烬访秦余。紬绎资金匮。规模出玉除。纷纶开四部。秘邃接千庐。饫赐双鸡膳。亲回六尺舆。华芝下阊阖。白羽拥储胥。望气成龙虎。披文辨鲁鱼。清光无咫尺。玄览亦踌躇。群彦挥铅笔。微生滥石渠。嵇康真懒慢。谢客本空疏。讲学情田埆。谈经腹笥虚。月评依许劭。文体慕相如。雅饮欢娱洽。清言鄙恡祛。弥旬容出沐。终日喜群居。抚己惭鸣玉。归田忆荷锄。池笼养鱼鸟。章服裹猿狙。圜府愁尸禄。天阍媿弊裾。虚名同郑璞。散质类庄樗。国士谁知我。邻家或侮予。放怀齐指马。屏息度羲舒。寡妇宜忧纬。三公亦灌蔬。危心惟觳觫。直道忍籧篨。往圣容巢许。先儒美宁蘧。晨趋叹劳止。夕惕念归欤。秦痔疏杯酒。颜瓢赖斗储。如谐曲肱卧。犹可直钩渔。矫矫龟衔印。翩翩隼画旟。一麾终遂志。阮籍去骑驴。

大理评事秘阁校理刘筠

良弼论思暇。英才视草余。西清承密旨。东观类群书。左氏先经日。征南发例初。编年终显德。历帝自几蘧。一览无前古。三长岂后予。宏纲提要妙。至论绝籧篨。讹谬刊三豕。公平喜众狙。菁英咸采掇。疣赘尽销除。组织千章合。研穷万象虚。胡为参也鲁。亦造仲尼居。处末加骈拇。于中或辅车。乘轩思卫鹤。努力效刘驴。见弹曾求炙。临川复羡鱼。孰云貂可续。自愧鹗难如。早入希东郭。先知服子舆。直非头似笔。智谢里名樗。蜗舍游从寡。鹑衣礼貌疏。寸阴嗟荏苒。十驾敢踌躇。天禄扬雄阁。承明严助庐。时陪折俎宴。顿异带经锄。系日亲函丈。他门绝曳裾。卓锥然有地。担石尚无储。猎犬方劳指。神龟可避渔。屠门夸大嚼。鼠壤鄙余蔬。阙里辞难措。漳滨病且祛。学勤徒力尔。性拙奈天与。大道今兴起。先生意卷舒。正为王者瑞。何羡使君旟。暗室欣观火。颓波赖决渠。当仁如退让。末迹定沦胥。


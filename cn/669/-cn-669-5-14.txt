14　奄止於上士證史


奄止於上士，抑其權也。案：天官〔一〕「内小臣，奄上士四人」注：「奄稱士者，異其賢也。」〇東萊吕氏曰：「奄位極於上士，先王防患之意蓋微。」唐太宗詔内侍省不立三品官，不任以事，然内侍並列于六省，開閹尹與政之階〔二〕，與周典統於冢宰異矣。

【元圻案】唐書宦者傳序曰：「太宗詔内侍省不立三品官，以内侍爲之長，階第四，不任以事，惟門閤守禦、廷内掃除、稟食而已。」〇六省曰尚書省、門下省、中書省、秘書省、殿中省、内侍省。詳唐書百官志。

〔一〕「天官」，原作「春官」，據四庫本周禮注疏卷一天官冢宰改。

〔二〕「閹」，元刊本、清嘉慶本作「奄」。






○請嗣封爵以順夷情疏

臣看得嗣封事軆重大、計慮貴乎周詳、當即通行三鎮撫鎮兵備各道、從長酌議、卜石兔既係嫡孫。即今請嗣。應否准從。各酋保結。可否憑信。嗣封之後。能否約束群夷。貢市機宜。有無克裨悠久。其卜酋所遺龍虎將軍。應否與伊嫡子襲替。節封約法。作何申明。未盡事宜。作何議處。更革之始。先事未善者。作何改正、既封之後。後害將萌者。作何預防。并一應計處事宜查照撦力克襲封事例。明白回報。以憑具題。去後、續准廵撫大同右副都御史汪可受咨扌?處山西布按二司兵備守廵冀北道按察使郭顯忠右參政韓策副使王述古僉事楊述程會呈職等議照北虜自俺荅解辮受封比屬國、四十年來、臣服如一、邊陲晏然、斯亦已事之明效巳、近雖撦酋物故、忠順繼亡、而貢市無擾、恭順有加、今卜石兔既係虜王嫡孫、世及之典、爰有定序、既循往日請封之例、上乞　天朝錫爵之榮、卑辭款塞、備極恭懇、且又東西部落、同心保舉、願聽約束、永戴　天朝、今據各部酋襖兒都司吉能等率眾請　封前來、委應准從、呈乞早為具　題、以慰夷情、所遺龍虎將軍、應候卜石兔生有嫡子襲替、以永堅順義之心、其封貢典禮、與夫市馬撫賞等項、業經三封成案具在、無容別議、合照先年定例、再一申飭、務期恪遵舊章、永堅誓盟、以勿負　朝廷爵賞之盛典可也、惟是夷狄犬羊、情形叵測、萬一請求無厭、勢必難從、卒有他虞、機難預料、似宜陳兵塞上、謹堠烽煙、預峙糗糈之儲、倍極兵將之選、礪刃秣馬以須、一以示赫濯之威、一以折驕悍之氣、要使操縱變化、我既得以制其進退之命、而機權莫測、彼自不得以逞要挾之技、庶　中國之體常尊、而黠虜之恭順世世無替等因到職、會同鎮守大同總兵官都督同知王威議照　國朝和戎事體。真有卓越千古者。無論　封賞名正。比於朝鮮等國無加隆。即督撫之所與虜王疋帛斗粟。亦付以一紙曰賞單。較朝鮮移咨往來。體更有殺焉。其所差來頭目。即至尊貴如王婿國舅之類。見我將官參遊以上。無不屈膝作搖尾狀。□鎮歲額撫賞銀僅二萬兩以上。市本銀十萬兩。雖屢次襲封。及每歲敘陞頭目。例有增賞。而朝四暮三。未出此數。葢皆取諸嘉靖年間經制額餉之內。豈有如人言所云款後費多於款前者。四十年來。曾無曩者不時請　內帑之費。而邊氓日闢土地。長子孫。獲利實多。總之款計稱便。則王封當急矣。第初封也。俺荅情牽於愛孫。故我得因冉??吉以成之再封三封也。黃撦二酋。皆政歸於閼氏。故我得因忠順以成之皆順而易也。自撦酋物故以來。卜酋以世次宜王。而匪得忠順。則勢不能王。是時忠順亦自稱頭白齒落不堪復婚之意彼其以少男從老婦。則麋鹿之聚難合。以弱主依強臣。則蜂蟻之戴難齊。既麀聚而蜂屯矣。又以窮子作富想。而豺狼之欲難厭。所賴軍門帷籌妙運、恩威並行、先選將練兵、強內勢以杜其觀望、次用權設間、釋外疑以一其歸向、狡酋竟就駕馭乞封委屬誠懇、竊以為許之便、或者謂素酋搆隙方深。封後虜情未定。此彼家事也。今素酋巳先眾具結矣。雖聚兵欲爭王賞。而悖盟尚無顯跡。大都諸虜感　朝廷之恩信巳久。戀市賞之飬活甚殷。近聞五路之誓眾有曰。所為擁戴王子者。如廟中有神。眾人附之可分霑布施弃神毀廟。是自絕衣食也。此其真情可槩見也。萬一彼中事體自亂。則我可因其合而合撫之。因其分而分撫之。亦可因其當款而款。因其當戰而戰。第不宜逆彼他日不定之勢阻其今日效順之情耳今諸虜環邊墻而待　朝命者。不下六七萬眾。似應照黃撦二酋事例。速為題　請。將卜石兔襲封順義王。待其生有嫡子。仍襲龍虎將軍以明世及之典。至於五路原授龍虎將軍。今乞陞都督同知。素囊原授都督僉事。今亦乞陞都督同知。兀慎擺要並切近我邊。擺腰已陞龍虎將軍而兀慎以效順年久。亦比例乞陞。彼犬羊異類。既知以　天朝官爵為重。似宜不惜虛銜以示羈縻。猛克台吉。乃投降冉??吉之親孫。義酋遺種。僅此一脉。今巳年長。乞陞官職。尤宜稍加優異。以風示諸夷。其卜酋為二弟把兒慢台吉他兒泥反成台吉懇求官爵。亦自有節年加官事例可援。通應量為議　請者也。再照夷情之狡詐極矣、戀賞乞封。本其實情。乃徘徊覬覦。直至水泠草枯。自度要挾計窮。而後逓保結。聞有奸人為之謀者曰。待　封典至日。督撫不敢稽遲　朝命。彼時可求索如意而後拜。此雖不敢明挾。而暗挾之意猶在也、似應明白題　請。摠之既欲防外夷之變事又須防內廷之多口邊臣之難至矣封典頒後。仍相機行止。彼果無他念則可成之旦夕而不為急功彼或有託辭則可需之歲月而不為緩事總之在務固疆圉。尊　國體。而疏詞前後稍異。皆所不論。則夷情雖狡。可以為我操縱。而無墮其術中矣若夫約束自有定矢?見。申飭總在軍門。其練兵馬以備戰。修城堡以固守。此則邊臣常職。無論款與不款。而皆不可一日懈弛、等因、又准廵撫宣府右副都御史薛三才咨據山西布按二司右參政吳鍾英副使張經世會呈議照北虜自俺荅內附以來。舉悍虜黠酋。在在皆屬戎索矣。彼受我之　封爵。歸我之職貢。有求於我。必曰討。有得於我。必曰賞。視我一命之吏。愕若神明。奉我咫尺之書。珍同符籙、三代而下。　中國制馭夷狄。從未有若今日之得體者。四十餘年間。蒸黎之生聚日繁。原隰之墾闢日廣。邊垣屹若。城堡翼然。葢亦名實兼收。而公私兩利矣。緣自撦酋物故。卜酋無權。忠順之麀聚久稽。素囊之肘掣殊甚。議者凜凜慮款局之中變。而邊釁之漸開也。未幾乖者以合。譁者以寧。統緒既明。名分巳定。即今叩關遣使。循例　請封。各酋之保結可憑。巳往之矢?見條具在。舉卜石兔而王之。舉卜石兔之子而將軍之一以彰　朝廷之恩信。一以堅夷狄之傾嚮。事理昭然。豈煩再計哉。惟是改革之初。計慮宜遠。一切利害委應講求。除襲封進　貢。事在雲鎮、皆非各道所能臆度、與夫經由去處、緊要衝口、分布兵馬以保不虞先巳通行申飭、無容贅及、緣由具呈到職、會同鎮守宣府總兵官都督僉事孫邦熙看得卜石兔原係虜王嫡孫。復與忠順生前成婚世系既巳分明。事權又復歸一。且有各酋保結可據。自應准其嗣封。本酋既嗣舊封。其原授龍虎將軍亦應准令伊生嫡子襲替。以益堅其向化之心。此皆有往例可循。無俟再計者也。至於後患之當防。與貢市之可久。其機不在虜而在內。所謂因款修備。此一言蔽之矣。葢五路雖狡。今老且病。其意願亦不甚侈。似猶易為駕御。若卜酋之變詐多端。桀驁難御。卜酋後亦甚弱此不甚詳之論也此他日邊境之憂也。惟是簡練我士馬、繕固我墻堡、修飭我器械、積儲我芻糧、戒嚴我烽堠、務使戰守有備、操縱自由、然後可與申明舊約。可與講處事宜。可以杜其分外之要求。可以堅其後來之恭順。所謂以戰守為款。可久者也。不然而徒恃款約以為固。委金繒以為餌。彼狼子野心。曾何厭?足足之有。况狡桀如卜酋者。能保其不反覆哉。此軍門屢有申飭、鎮道將領、所當實心奉行等因、又准廵撫山西右副都御史魏飬蒙咨據岢嵐兵備山西右參政李從心鴈平帶管寧武兵備右參政閻士選會同鎮守山西總兵官都督僉事張國柱議得今日虜情、較先年逈異、在俺荅以舐犢之愛。感我不殺冉??吉之恩。今冉??吉之事巳遠矣。在黃台吉撦力克以麀聚之欲。惟彼忠順婦人之聽。今忠順巳逝矣。則利漢財物以外。別無所愛於我。今日　封貢。視前難不啻倍之。則計議誠不可不周也。卜酋為撦酋嫡孫。序當繼立。　中國知之。虜中亦擁戴之。各酋保結既至。則　請嗣自當准從。其所遺龍虎將軍職銜。比照撦力克襲　封。替與伊子晁兔台吉事例。則今之應與伊嫡孫襲替。自無待說也。嗣封之後。約束悠久。有難必焉者。數語得卜酋之情葢卜酋頑冥豎子。不諳大體。用事頭目。皆嗜利無知之徒。五路以扶正為名。而恃力以收拾之。今不惟忠順逝。而五路亦老矣異日者將惟卜酋之所欲為。所料甚當其能約束各部落與否未可知也據今日卜酋之舉動。能令貢市。悠久與否亦未可知也在我者可封則封來貢則貢。此不煩再議。等因到職、議照自古　中國之馭夷狄。慕義而貢獻者。接以禮讓。羈縻不絕。則今之封貢是巳。卜石兔為撦力克嫡孫。序當繼立。况群酋之保結俱到。叩關乞封。自宜准從。所遺龍虎將軍。亦應傳及其子。葢晁兔台吉事例具在。無容別議。惟是今日之情形。視昔年有大不同者。款貢以來四十年于茲。虜酋恭順彌堅。無敢敗盟者。以忠順為之攝維也。今忠順故矣。卜酋獷悍難馭。惟五路之言是聽。無端要挾。不遂不巳。如此舉動而嗣封之後。能否約束群夷。貢市有無悠久。皆不可得而必也。撫賞原有定額。各鎮自有舊矢?見。而水泉賞物。卜酋欲比照大同。妄意勒索。不知原有者。既不能減。而本無者。豈可復增。相應查照節封約法明立文案。以杜無厭之求。此非所當申明者乎。款貢之意。葢謂假款以修備。非謂可狃款而忘戰也况承平日久隱禍可虞往復平陂。理有固然。款未可長恃也。則夫選將練兵。修邊儲餉。凡可為戰守之備者。當汲汲圖之。則長勝之勢在我。而款局之久與否。可勿問矣。此非所為預防者乎。至若伐目前要挾之狡謀。建日後制禦之長策。軍門巳有必然之畫、非本職管窺之見。所能佐末議於萬一等、因各備咨到臣、及據總兵官大同王威宣府孫邦熙山西張國柱及三鎮兵備守廵按察使郭顯忠等各議呈、大較相同、又據卜石兔差夷節投番文為妻父耳六倘不浪討陞官職。二弟把兒慢台吉。三弟他兒泥歹成台吉。同心恭順。俱討陞職。又為西僧哀乞葢朝兒計喇麻勸化有功討加名號。又討加市馬撫賞等項。又據七慶大成把漢比妓番文稱我係先年同夫把漢冉??吉投降　中國首款之人。大成比妓係首事之人高張當國時即請加恩以風示諸部素囊台吉。是我後夫不他失禮所生之子。即先王俺荅嫡孫。今忠順夫人雖故。我同素囊母子兩人。外鈐東西兩哨部落。內守得勝水泉兩處邊疆。一遵先王盟約。一報　天朝厚恩不敢變心。懇乞軍門轉奏　萬歲爺憐我母子効勞年久。授我忠義夫人。陞授素囊台吉都督同知。加賞表裏。又據兀慎台吉番文懇稱款貢多勞。討陞龍虎將軍。臣將各夷使俱進堂下諭以　恩威出自　朝廷。非邊臣所敢專擅。各夷唯唯去訖。臣惟　中國之馭夷狄。自　二祖犂庭掃穴以後。未有如先　皇帝與我　皇上之得策者也。俺荅黃台吉撦力克三世受　封。疆塲無聳者四十餘年。於名則稱臣納貢、稽顙獻琛。於請求。則曰乞　恩求賞。曰貢馬互市。非敢抗敵國之禮。於　國體可謂尊矣。查撫賞馬價之費。在宣府則撫賞五萬二千兩。馬價一十八萬五千兩。在大同則撫賞二萬二千兩。馬價十萬兩。在山西則撫賞一萬四千兩。馬價四萬兩。雖時有增損。然朝三暮四。總之不出此數。不過江南一大縣之賦而足於費可謂省矣。　修備則沿邊一帶。雉堞連雲。日增地險。　生聚則自辛未以來。民至老死不識兵革。農狎其野。穡人成功。於保聚可謂完矣。是西北款貢之利。不待策而知也。惟自萬曆三十五年撦酋物故以後。封事五年不成。一則忠順因老而拒婚。二則素酋睥睨於非冀。五路雖欲挾婚。而不能使忠順之必從。雖料集七十三酋以恐喝素囊。而不能必素囊之不拒。卜素二酋之搆爭。忠順一老婦。勢難主張五路以老酋從中佐鬪。數萬達虜。臨墻而肆挾。不從則所在皆危。從之則所費不貲。成婚而封。要挾得遂、則　國力疲不成婚而不封。干戈相尋。則款局敗。此撫臣虜情傳報日異、邊事萬分可虞一疏、兵部虜情變詐不常、邊圉及時當備一疏、鑿鑿乎言之、皆必然之畫也、然　皇上豢飬諸酋四十餘年、　恩如雨露、　威如雷霆、諸酋豈其敢忘而豈其敢狎哉、臣是以布宣　皇上威靈、不移時而卜酋交合而聚麀、素酋頫首而聽命、封事之成、固巳有其機矣、但卜石兔西海窶酋。所求者不在王之貴而在王之富所索者不在例之中。而在例之外。挾我市馬以四千計。挾我金銀以百千計。妄意　中國安邊之策。急在王封。故意遲緩。坐索高價。我若遣一使招之。正墮其要挾之計。而媾不可成也。　皇上明見萬里、允臣馭虜機宜一疏臣得以不封挾之。而三鎮撫臣、與臣同心、嚴於修備而不言王封。三鎮道臣與臣恊謀、嚴於修備而不言王封。三鎮鎮守諸將、與臣同力、嚴於修備而不言王封。而夷使往來。臣與中軍撫夷官多方操縱。不失機宜。於是三鎮邊墻。無一隙之可乘。三鎮軍馬。無一處之不壯。卜酋之計始窮。虜婦之情亦順。卜酋與忠順四月間調集部落。六月間印結求封。不虞忠順一旦物故。群情幾離。臣又差撫夷官一面出邊。忄?尉其哀情。一面密授方畧。聯其異志。且草枯馬弱。眾部思歸卜酋終無所容其要挾。始令三枝十二部遣使投結於臣。求臣轉　奏。乞　封王爵。臣面進諸夷於前。逐一研審。卜酋果否應嗣。諸酋果否推戴。邊約、果否能遵。諸夷果否能聽約束。諸夷同聲應臣云俺荅立法。後代子孫嗣封以長。黃台吉撦力克皆以長子襲封。卜石兔乃撦力克長孫。名分應立。各部同心以為當立。卜石兔既立之後。不敢不感　皇恩。一意恭順。諸部落共保卜石兔。封王之後。邊約見在。不敢不聽約束。審無異詞。臣始酌量撫賞。遣令出邊靜聽明示。旋報素囊台吉因忠順所遺賞物例應分得。欲與卜石兔相爭。臣尤恐一人之爭。或以携眾部之志。申諭五路兀慎諸酋云。素囊既爭。恐礙王封。何不從中講明。我方好為題　請。隨據兀慎等差使稟云、外邊家事相爭、原與　中國無與、况我眾部既巳投結、急求軍門題　請、早得　封王、以忄?尉外夷盻望之情、且馬市未開、撫賞懸望等情、臣思十二部皆戴卜酋、素囊一人。焉能抗阻。萬一狂逞。則十一部仗大義而責之於外。我　中國嚴封守以拒之於內。素酋亦何所迯。且稱亂無形。稽封非策。相應題　請。伏乞　勑下禮兵二部再加計議、查照先年撦力克襲封事例、擬議上　請、准令卜石兔嗣封王爵、其卜石兔所遺龍虎將軍、姑候本酋生有嫡嗣、具實再請、准其襲替、并照節年常格給賞、庶夷情可忄?尉、而　國體以尊、款貢之利、亦可永保矣、然我之所以王虜。本為借其鈐束諸部之力。及其相沿之久。虜反肆其要挾無巳之謀。今使虜王足以制諸部。而　中國足以制虜王。其道在可合可分。可操可縱。施不測之恩威。使虜為我用。不為我難而巳矣請為　皇上陳之、初封俺荅之時、與之約曰。東自宣府。西至河套。責令俺荅約朿。今宣府白洪口自為一枝。河套吉能自為一枝。虜王所制者。山大二鎮十二部而巳。十二部之中。智力足以雄長諸酋者。五路台吉也。兵馬足以抗拒卜酋者。素囊台吉也。公正足以攝服諸酋者。兀慎台吉也。恭順足以調和素囊者。把漢比妓也。制虜机宜全在於此使非得虜中強弱順逆之情豈能辦此臣先收此三酋與一酋婦密與之約使之為我用故卜酋作難不請封五路促之。卜酋大言肆要挾。五路阻之。數語大有机智借素囊之兵力樹兩匈奴之形借比妓之恭順調素囊之悍借兀慎之公正破諸酋之奸三大酋歸心於我。十二部無不歸心。臣皆得以聯朿之。十二部翕然歸心。此無藉於卜酋之王封。而大順之象可覩矣。何也、　中國之市賞。足以示　恩。犯令之罰革。足以示威。我特執其機而善用□□夷何敢不服。故卜酋要挾之時。臣號於眾曰自宣府至山西。各分邊界。諸夷各自開市。各自領賞。我　中國順者撫之。逆者剿之。何藉於王。卜酋之王封尚不可得何况額外之賞故卜酋不得不畏也及卜酋收藏保結。不令諸酋投逓。臣又號於眾曰。眾酋逓結。卜酋不令來投。我將請命於　朝。先開眾酋馬市見給眾酋賞物惟卜酋之馬市不開賞物不給待其悔過乞求。而後與之。則體面何存。故卜酋不得不畏不得不令眾酋投結也此所謂因其勢而分之。使諸酋合於我。諸酋合於我。卜酋雖欲令之為不善。眾必不與矣。此所以陰制卜酋而不至於驕者也然卜酋雖無統馭三枝十二部之才。而有鼓動三枝十二部之分。俺酋遺令。立嗣以長。名分既定。至久不渝。卜酋應立。三枝十二部同心擁戴。絕無異詞。此所謂因其勢而合之。使卜酋依憑於我。以顯制諸夷。而不至於散者也。惟其勢不可以不合故卜酋宜與之王封惟其勢不可以不分故諸酋宜榮之陞賞五路台吉見職龍虎將軍。宜陞以都督同知。兀慎台吉。見職指揮同知。宜陞以龍虎將軍。素囊台吉。見職都督僉事。宜陞以都督同知。把漢比妓宜陞以忠義夫人。猛克台吉乃冉??酋親孫。應授以指揮僉事。此皆有功於我與之以陞賞之名。而鼓其恭順之實者也。至於卜酋之妻父耳六倘不浪。卜酋之弟把兒慢台吉他兒泥歹成台吉。勸成封事。多所匡正。應授以指揮僉事。西僧哀乞葢朝兒計喇麻誦經勸化。夷皆信之。應授都綱名目。查往例應陞者不止此數。此其有與于封事。相應先為陞授。應授　敕旨照例　頒給。餘俟進貢再為　請陞。未為晚也再照中國所以屈夷狄者。莫先于自強。自強之道。如大同廵撫所云預時糗糈之儲倍極兵將之選。練兵馬以備戰。修城堡以固守。宣府撫臣所云後患之當防。與貢市之可久。其機不在虜而在內。所謂因款修備。一言以蔽之矣。山西撫臣所云選將練兵修邊儲餉。凡可以為戰守之備者。當汲汲圖之。則既無遺策矣而臣之所憂者。獨在乎人心之懈弛。溺於晏安而不可振。狃于目前而不知警將多軟熟之流。無當于折衝之實。餉多缺乏之患無有乎宿飽之期。此則封疆之臣。與　廟堂之臣。所當交相警戒者也。伏乞　敕下該部將前各虜陞賞再加議擬請　旨陞授、其邊備事宜、仍乞　天語丁寧、通行三鎮撫鎮督責大小文武將吏各要遵照前議常如虜在目前、著寔嚴飭修舉、用伐虜謀、不得恃款弛防、致失事機、庶戰守有裨、而款局亦永固矣、

皇明經世文編卷四百四十九終








江陵书院记（代）


［清］王闿运





江陵之重于天下，自周以来，非独山川形胜之奢，盖必有与国俱立者。贤才应时，则兴育之为亟。然自唐、宋取士之法敝，儒者歧体用为二。而曰道有所不行，其行者，或辞爵禄，蹈白刃，均天下，而曰彼于道有不足也。自承平时观之，循循随流，亦无以辨人材。及夫临大节，任重远，盘根错节，乃别利器。往者寇难，海内波靡，湖广之士起里塾，弃帖括，饥困奔走，以成大勋。及天下丰乐，物力饶衍，诸生从容讽议，以谋策海外，言必笼宇宙，目必营四海；畿甸小警，颠仆失据，夫非空言与实行之异与？《诗》曰：“高山仰止，景行行止。”言远慕古圣，未若践迹循涂之易为功也。故古者国学必祀先师，耳目相接，贵于亲炙。

江陵近代名人，未有如张叔大相国者也。昔闻曾文正言，以张公与唐李太尉文饶，皆以恢瑰负俗谤。而李承强固之余，张当窳盬之极，其功尤伟。曾亦名臣，爵位事望，如在张公右。世之以夺情訾张者，未达权耳。管仲事雠，而孔子仁之。儒者无用，又焉知体？奭良下车，则已躬谒张公之墓，又新其祠，以式荆人。窃病夫今日之学问，趋于无用。空言而不行，而轻疑先贤。是用更辟堂馆，增置公田，因立书院，祀张公为先师，与公欲废书院之意，适相成也。夫通经所以致用，张公知之；不通经则不足用，公或犹未知也。诚知之，则无忿于攻己，而益免于咎谤，以全令名。多士勉乎哉！其能入修己而出康时，绍张公之鸿勋，以仰几乎鬻子之师文王，则广江陵于天下，而楚学昌矣。舍用言体，何贵乎学。

江陵古大州，名贤相望，数近代人物，必以明张文忠公为最。公救时之相也。学者不必用，用者必济于时，乃不负所学。若乃雍容俯仰，取容一时，苟保禄位，世奚补焉？近人之言曰“宋朝名相半书生”，书生犹可，乡愿将奈何？文忠者，其诸异乎乡愿者欤？有能如公之设施，振时敝而培国本，虽并世之谤，身后之祸，可勿计也。

今春建公专祠于龙山书院之旁舍，适湘潭王先生来游，求为作记。已而文来，实曰江陵书院。邑之人曰：先生揭救时之义，斯足昭前人之大烈，而垂来哲之正轨矣。将遂易其旧名，而取王先生文为之职志，士其有兴者乎！余甚乐佽成之，会以去官不果。邑人曰：虽然，是不可以无言。夫人之好善，孰不如我，后之君子，政成时平，率事作功，亦易耳。兹邦父老，惓惓于去官之人，一言以为重，其犹行古之道欤？抑重有感于斯文耶？

庚子长至日，满洲奭良倚装识。






答奉常陆五台论禅


沈吉士来，辱华翰，领谢。

向曾诵《华严》，只见莽宕寥廓，使人心滉神摇。后于友人处，见合论钞本，借读一过，始于此中稍有入处。佛所说法，随顺诸根，义无深浅。然广大含摄，解脱无碍，则是经为长，而论又入法之大导师也。仆以宿昔颇种善根，今得闻无上甚深妙义，欢喜无量。闻公将镂梓以行，大有利益。谨以俸金二铤少助工费，虽尘露之微，无裨山海，聊以表信心云耳。

若诸事世情，非高蹈者所乐闻，故不具论，统惟鉴原。






◇酒赋

帝女仪狄，旨酒是献。芬享祀，人神式宴。曲蘖必时，良工从试。辩其五齐，节其三事。醍沈盎泛，清浊各异。章文德于庙堂，协武义于三军。致子弟之孝养，纠骨肉之睦亲。成朋友之欢好，赞交往之主宾。既无礼而不入，又何事而不因。贼功业而败事，毁名行以取诬。遗大耻于载籍，满简帛而见书。孰不饮而罗兹，罔非酒而惟事。昔在公旦，极兹话言，濡首屡舞，谈易作难。大禹所忌，文王是艰。暨我中叶，酒流犹多。群庶崇饮，日富月奢。（《艺文类聚》七十二，《书钞》一百四十八）


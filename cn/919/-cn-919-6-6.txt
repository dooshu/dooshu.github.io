疟病外所因证治

病者先寒后热，寒则汤火不能温，热则冰水不能寒，以先伤寒，后伤风，故先寒而后热，名曰寒疟。

病者先热后寒，躁烦，自汗恶风，以先伤风，后伤寒，风为阳，寒为阴，故先热而后寒，名曰温疟。

病者但热不寒，阴气孤绝，阳气独发，少气烦冤，手足热而欲呕，必渴，以伤于暑热，名曰瘅疟。

病者寒热身重，骨节烦疼，胀满， 自汗，善呕，因汗出复浴，湿舍皮肤，及冒雨湿，名曰湿疟。

病者寒多不热，但惨戚振栗，病以时作，此以阳虚阴盛，多感阴湿，阳不能制阴，名曰牝疟。

五种疟疾，以外感风寒暑湿，与卫气相并而成。治之各有方法。

疟病外所因证治


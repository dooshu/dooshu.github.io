○申明初意錄呈原疏疏 【 選兵製器】

竊惟臣於萬曆四十七年三月二十等日見遼東三路敗衂、失亡甚多、主憂臣辱、不勝感憤、尤可惜者、驅邊腹之民、而盡斃之、後難調發尤可憂者、盡中外之火器、而盡予之、後難抵敵也、故再三陳說、大略謂兵不在多只宜講求敵之勝我者何故因思我今勝敵者何法。商量定算。務出敵人之上。其下手之處、全在先造精堅甲冑、鋒利器械、大小火炮、次用厚餉挑選召募海內奇材異能之士、博選教師、統以良將、馭以嚴法、倣束伍以立陣、兼車砲步騎以結營、務使人皆壯勇、技皆精熟、遠擊則百發必中、近鬪則一可當十、而又臂指相使、分合如意、疏行密陣、勢險節短、如是者器械之費。一人當十。糧餉之費。一人當三。然此峕如臣所計精兵只須二三萬。即?穎之論西羗也役不過二三歲。大略費五六百萬。可以竣事矣。乃所造器甲。尚留為千百年之用。費猶不費也。不圖言之嘵嘵、一不見信、諸凡區畫、未免拘泥常格、因循積弊、終于棄置堅城、糊塗浪戰、臣之原疏、所謂擔雪填井、有損無益、所謂如卵投石、至即糜瀾、不幸而中矣、即今再行調發召募、以備應援、圖恢復、亦須細細商求、一切甲冑車輛軍火器械、揀選練習、必用何法。可以大勝于前。必用何法。可以倍強于虜。然後一意從事。如設的而求中。立表而求至可也。若止如前行徑。則既以之再敗矣。今將何恃而必勝乎。四年以來。非無良將也。兵不精。器不利。良將不當懦將之用。無非勁卒也。不選不練。無器無法。勁卒不當弱卒之用。非無厚餉也。人多而粟少。金賤而物貴。厚餉不當薄餉之用。今求必勝之兵。必將悉反前轍而後可。臣嘗言養兵之要有三。曰少。曰飽曰好惟其少所以飽也惟其飽所以好也惟其好所以少也嘗議選練之格。選用之初須年二十以上四十以下。力舉五百斤以上穿戴盔甲四十斤以上又須精悍趫捷。游手市棍必不可任有根著。有保任。不合格者不取也。合格者謂之隊兵隊兵之中。能習演一藝以上精熟可用者即為鋒兵。鋒兵每月給餉二兩一錢安家衣鞋銀二十兩。其能舉六百斤以上者每加百斤。每日加銀一分。隊兵未習藝者先給月餉一兩五錢待藝成照例加給。其鋒兵再令教習有各藝皆精超出儕類者以漸加增。至每日一錢而止謂之壯士。壯士之中。又拔其尤。射近不射速此戰陣而非操演也如弓矢于三十步外。三寸之的。百發百中者鳥銃于六十步外。三寸之的。百發百中。又一銃連發九凡。略與射矢同疾者。大砲能於三五百步外。立的命中。又裝打迅疾。連中數次者。放鎗刺劍。俱能于方寸之的。百發百中者。其餘各技。悉立一比較之法。而百試不失者。謂之上士。其餉亦以漸增。加至每日二錢而止。其日食二錢者仍歲給安家銀十兩。若選募之日。就可充壯士上士者即與應得餉給如此精卒總合四等。得二三萬人。配以車騎。齊以法制。束以部伍。嚴以賞罰。用之戰可以勝。用之守可以固此臣之所謂兵也。其造甲。須通身全具。以能禦鳥銃為度。刀劍之屬。以廷截數釘為度。槍之屬以戮鐵不損為度大小銃砲以倍藥倍凡數發不損為度。此臣之所謂器也總之則所謂器械之費一當十。糧餉之費一當三。不容損失荀卿論兵謂慮事欲熟而用材欲泰葢慮熟而用。糜費必始於苟且用得其當雖泰實省也作室必須木石。炊飯必須水米。若欲束芻成室。搏沙作飯。省則省矣。其如敗壞何哉臣書生之見、何敢自謂、勝籌、所言曾未施行、何自得有明驗、所以不能無言者、為今日之虜非三月以前之虜、又更非三年以前之虜也、臣自戊午入都、嘗為人言今日之奴蜂蠆耳一失策必且化為豺狼。再失策必且化為虎豹矣所以冐昧陳言為獖豕牿牛之計今果化為虎豹矣所以然者。非在士眾之失亡、非在金錢之耗散、非在土地之淪胥也、葢在罄中外之大小火器而盡予之耳、三路之敗見于奏報者一萬二千朝鮮奏報者七千。今奴所用火器皆小者其大神器不能用也遼瀋二城從京庫解發及各路援兵携帶并舊存守禦者豈止二萬大約火器四萬。火藥不止一二百萬。皆拱手而授焉。今將何以禦之。又將可以勝之。曷不從此等喫緊之處。一計算乎。謂賊有之而不能用者。皆粗瞞虗想之言。萬無一有之事也。臣猶記壬子之歲、朝鮮奏稱奴酋遣使市哨磺于該國、辭以原無出產、每從天朝市買、皆華人教之也限有歲額、無可售者、則賊之經營此物。有年歲矣。豈其得之而不用乎。四十七年冬月演放鎗砲、見于阿利之親招。川浙二兵、大殲賊眾、被東賊連放大砲而潰、見于近日之傳報。即又何嘗不用乎。故如臣所言、製造選練、若在三年之前、可以必勝、其在今日、即有精兵利器、而勝負之數、猶未可定、臨期應變。尚在主兵者別有妙用。非臣所能豫籌也。况兵未精、器未利而可僥倖于萬一乎、臣竊恐當事諸臣狃于眉睫之論、以舊日之奴待之也、故敢為剖析如此、但此意可使當事知之。自為必勝之策。不可為士卒遽言之。生其畏難之心。如臣此等章奏、俱不應發抄、而報房無知、往往竊謄傳播、大都今日兵機要務。言出口而敵先聞矣。我不能得敵一謀一語尤為可恨使得因我備以備我。用我謀以謀我。皆不可之大者。且才臣策士、習見時情如此、雖有奇謀秘計、知其無益不敢言也、伏乞敕下所司一切本揭關係兵事者、著實嚴禁、不得妄行抄傳、違者以漏泄論罪、庶令玩法者知儆、抱奇者獲申矣、

實錄纂脩官董宗伯其昌論曰臣按國之大事在戎暫費永寧、昔人所韙、見小欲速、祗誤國耳、李信用兵二十萬、視王翦六十萬、費孰為省、竟何益於勝敗之數哉、徐光啟所議練兵費二百萬、樞臣計臣相顧愕眙見謂費多而效緩、訖無以應、營緒未畢、一簣中止、至於招募四出、坐糜千萬、無一勝兵、而後覈其乾□、不亦晚乎、夫以屑越虗恢之腹、而以寒陋掣任事之肘、可歎也、


○贾耽东都留守制

河洛旧都，时巡久旷，命以居守，俾之保绥。间者淮甸不宁，汝坟屡警，增置军府，作蕃王畿。职任既分，威望非重，思有总制，一其典刑，爰资信臣，往东夏。银青光禄大夫守工部尚书魏国公贾耽，豁达贞方，识通大体，明九域山川之要，究五方风俗之宜。恒因物情，以施教化，所莅之郡，蔼其休声。悦李广之风，人皆自便；怀羊祜之德，敌不敢侵。自诚而明，在久弥著，分我忧寄，实惟其人。董制军师，安集疲瘵，统御都邑，握持纪纲，懋昭厥猷，无替朕命。可守本官兼御史大夫、充东都留守东都畿汝州都防御观察等使、判东都尚书省事，散官勋封如故。


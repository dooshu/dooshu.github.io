▼东白轩

昔宿东峰颠，长夜何曼曼！

起看玄景晦，冰雪积未泮。

翻翻惊涛澜，黝黝失星汉。

悲风吹木石，澎湃而凌乱。

太阳沦朱光，阴火吐未焕。

山精与罔象，乘暗出游玩。

前岩挂猴猱，后岭起鸦鹳。

一时互号叫，哀厉客肠断。

芒芒禹九州，下视莫能判。

如身堕幽都，涉水济无畔。

金乌在地底，其出疑可唤。

雄鸡栖高树，冻噤不振翰。

君家有层轩，不异泰山观。

扶桑拂檐楹，指尺海东岸。

酒醒四鼓发，旸谷已升半。

纷纷物象出，稍稍凉暄换。

如盲得复明，毫末皆可看。

山中旧所闻，寂默应屏窜。

何当此借榻，夙兴不待盥。

共宾羲和车，一观天下旦。


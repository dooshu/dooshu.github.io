卷七十四

钦定四库全书

怀麓堂集卷七十四

明　李东阳　撰

文後稿十四

题跋

题宋理宗御笔後

宋理宗御笔七言律诗一首後有赐吴潜三字又有庚戌二字印盖淳熙十年履齐公为参政时所赐也明年公入相又明年遂罢开庆元年再相明年复罢方其向用之时恩礼优渥至以文事相与以治效相愿不旋踵而疎斥废弃若未始有者君子之难合而易退固如此故苟非道交义合乃徒以言辞礼貌为轻重其可恃也哉吾乡先达学士刘先生题是卷慨君子小人之并用盖公绍定间为郎官时上疏有云毋并用君子小人以为包荒毋兼容衺说正论以为皇极其於理宗固窥之深矣今阅世累代迹其故实犹以为朝廷之盛事不亦重可慨哉先生之题为公裔孙学正原熙原熙之孙为今行人宗周持卷视予纸墨图印完好如故自其家观之其文与献亦足徵矣因赘於末简而归之

书赵松雪十七帖後

古之名能家者未始不有所师法世传松雪翁临右军十七帖不啻数十本他可知已学书者以晋为正松雪书虽骨格有可议而得其风韵最多正坐是哉此帖充道宫谕所藏遇所得意往往有咄咄逼人之势较之其所自书虽妥贴未逮而奇拔过之亦岂非述法之易而创制之难乎後之学松雪者失其风韵而规规骨格之间是宜其弗逮远矣

书东莱先生手稿後

右东莱先生送张孟远序稿一通旧藏於孟远外孙潘日敏氏元季金华诸名士如胡汲仲柳道传吴正传皆有题识知为先生手笔无疑但纸墨磨灭前一行已不可句每行下一字皆横截以去以意属读仅可成篇而汲仲乃称孟远为孟阳不知何据按孟远名杰於义为近意者有别字邪抑其误也其前有朱崇者自称为宋遗民幸生於三四十年之前得以讲明诸老之学因叹後生者视咸淳又隔一宇宙且与日敏所识皆不书年号而书甲申元世祖二十一年也是时宋既改物宿儒故老犹有感於文轨之迁革宗社之黍离而不忍自附於肤敏祼将之列先生之遗风善俗於此尚未泯也及其既久而并此失之乃徒以前朝故物相夸耀何哉艾都宪德润所藏古书画甚富近得此帖独宝重之间以视予予於此亦有感焉若先生之文章道德天下後世所共知兹不敢赘也

书沈石田诗稿後

右石田沈君启南诗稿若干卷吴文定公序之详矣初文定以写本一帙视予欲有所序述尝观拟古诸歌曲爱其醇雅有则忽忽三十余年闻石田年益高诗日益富至若干卷总之为若干首间始刻於苏州而文定已捐馆舍翰林吴编修南夫来自苏则以石田之意速予予怃然感之夫形声之在天下皆出於自然然亦有诗歌以为声藻绘以为形者其大用之朝廷邦国固未暇论而闾巷山林之下或不能无若论其至亦可以通鬼神夺造化降於後世乃流为技艺之末而造其妙者犹以为难说者谓诗为有声之画画为无声之诗二者盖相为用而不两能若诗之为声尤其重且难者也石田寄意林壑博涉古今图籍以毫素自名笔势横絶敻出蹊径片楮疋练流传徧天下情兴所到或形为歌诗题诸卷端互以相发若是者不过千百之十一故多以画掩其诗及其抚事触物感时怀古连篇累牍则藏於其家非遇知者歛不自售今既梓行而人诵则诗掩其画亦未可知而惜予之不尽见也姑以是复南夫且终文定之诺云石田名周苏之长洲人石田其所自号年八十有一

书蒙翁书刘静修诗後

外舅蒙泉岳公谪戍肃州时尝书刘静修幼安濯足渊明归来图二诗肃州藏之几五十年矣常侍御承恩西巡得而归募善绘者为二图共梓为卷间览而伤之静修天下士也二图之题故非漫作我公以忠直致祸几死不测其书此诗则感流寓之久念遄归之乐托志寄兴确然不失乎正者亦已深矣东阳尚友古人景慕前哲无能为一辞之赞尝读静修诗集有所拟述辄附録於後云

书文公先生系辞本义手稿後

太常少卿兼翰林侍读费君子充得晦庵先生易系本义稿本数纸皆乌丝栏大小字分经注书间有窜易即所窜易与世所传定本亦或不同其意同而辞异者不敢悉举如游魂为变注曰魂既游则魄降而为变定本乃曰魂游魄降散而为变盖其初说似微有次第之可议而定说则见魂魄相离无分先後之意方为精当五位相得而各有合注曰一与六相得合而为水二与七相得合而为火定本乃曰一与二三与四各以奇耦为类而自相得一与六二与七皆两相合而语録亦曰相得如兄弟取其奇耦之相为次第有合如夫妇取其奇耦之相为生成又曰甲乙木丙丁火相得甲与已乙与庚相合盖初说止一义定说则於经文而字各字皆有着落而义益完足矣先生明圣学传道统之功固无俟论至於训释经传剖析义理茧丝牛毛各极其至而明畅妥帖无复遗憾天下莫加焉先生尝自谓字字从分金等子上称来今观命意造语累易而後定然後知其用心之密也今之学者苟能诵习而讲求之虽中人可以见道使此义作於宋之前彼以文章名一代者得而观之岂复疑於是书至以为非孔所作哉

苏子由告身跋

右宋苏文定公辙告身一通乃大观二年徽宗造八宝成肆赦加授中奉大夫者藏於霍山裔孙文斌景泰元年文斌卒妻仵氏守节不嫁抚其三岁孤虎底於成成化四年以旧业为邻人所侵携虎持诰愬於巡抚都御史王公竑王公见其卷轴断裂惟故绫诰词及三省官名尚书省全印尚存谓仵曰此尔家世泽不可弃也仵以疋绢属六安卫张千户为之装饰张诬为质物责贷金若干两有所赴愬辄遣人遮止之後仵死虎孱不能直张亦贫甚以诰予范千户易谷六斛指挥使张时颇涉书史掩而得之弘治十三年过庐州为知府马君金道其事遂以遗马马携至南京装饰复完访苏氏後无所得至十八年始得虎乃取而归之嗟夫故家文献惟制诰为重盖国之典命在焉然唐之中世已有以告身易一醉者若宋之盛时此诏方下不数年所谓八宝者几为俘物至於岁久代易子孙坟墓皆失其故里是物之存乃屡经於丧乱之变累脱於攘窃之手而後得可不谓难哉然则物之存亡得丧固有数焉而马君之希古好德公天下之物而不为私者亦不可泯也故既记所建三苏祠又为题其卷尾苏之後人其自今永宝之哉

跋聚芳亭卷

少保湖州闵公朝瑛出其七世祖介甫提举聚芳亭卷视予介甫盖其祖字本不仕提举则乡俗所称如待诏将仕之类耳记一通乃元至正间绍兴路儒学正陈遇所着称亭扁为九臯学士所书而不举其姓字亦已逸去矣诗若干首皆东南人士而缁黄之徒亦与焉诗不必皆工其字画往往得松雪余绪有赵相生赵肃者尤为近似意者或其族人有陈恂者号亦山则学正之族无疑也又有平湖钱永寿平湖本汉故邑後隶海盐本朝宣德间始析为县隶嘉兴府嘉湖固邻郡地平湖或其乡名昔已有之亦未可知也湖经元乱以张士诚为我驱除纳之盛世得不转徙故家文献犹有存者少保公以科甲起家位登三事文学治行为累朝耆旧亢宗拔族於前有光而其先世之清风雅尚托之冠裳鈆椠之间者吾能徵之矣夫所谓聚芳者名花异卉荡为浮埃不足深惜而诗书图史遗芬賸馥在其子孙者其来未艾谓非少保公之贤而致然哉公与予同举天顺甲申进士累官太子太保刑部尚书少保则致仕时加命也予既为补书亭扁於卷首因复识於後如此云

跋宋高宗御书养生论後

右嵇康养生论一卷真草相间用智永千文体後有德寿御书印德寿宋高宗宫名作於绍兴十八年戊辰实中兴之二十二年也又九年丙子孝宗受禅始尊高宗为太上皇退处德寿又十四年年八十而崩於是宫此书盖倦勤时笔计其年当过耳顺而楮墨精密乃如此岂真有得於养生之说故欤史称其博学强记继体守文而拨乱反正复讐雪耻为末足观於是书者其亦有所感矣吾友杨应宁都宪得此而藏之敬题其後

跋王守溪所藏古墨林卷

古墨林一卷守溪王先生所藏也宋苏长公一帖即万竹山房所刻者与黄山谷蔡君谟二帖皆精习米南宫後一帖亦佳前一帖自称醉书而其本朝御府题跋极其奬许盖宁宗嘉定间笔也张即之小草世所鲜见元鲜于困学後一帖殊有思致李雪庵以楷书名此一帖行草亦浑朴可重予尝见其大幅草庵字正如此虞邵庵一帖称归隐时作然犹当在目眚前也苏昌龄仕伪吴为学士周伯温为执政其人不足评而词翰皆可取但周草不及其篆书远甚杨铁崖不以书名而桥杰横发称其为人陈文东国初名笔松人宗之此一帖校其楷书颇似不及姚少师一帖小楷书其诗跋乃後数年作称侄继代书惟律诗一帖颇效苏书後书与仲温贤友仲温盖宋克字此亦必国初人而不着名氏不可考也嘉兴周鼎伯器题其後则遂以为南宫宋恐为误句但所谓云东逸史者乃前御史姚公缓知此卷为姚氏物姚亦能书有识鉴故辑此卷为精然其没不二十年而已再易主矣可胜叹哉卷首三篆字太仆丞金湜本清书金善摹印篆亦不俗予既跋此卷亦别篆三字於後是日在阁署与守静焦先生同观守静云尝闻赵松雪过酒肆见其帘字驻视久之谓当世书无我逮者而此书乃过我问知为一僧书则雪庵李溥光也因俟僧来肩舆往会与语而合荐之朝累官招文舘大学士守溪亦云姚少师赈济还吴见酒帘字问知为一少年书呼而见之养以为子大宗官之至太常少卿令其子孙存焉是代书此跋者也此二事皆奇而相类故附书之

书柳诚悬处州帖後

顔鲁公楷法严重而行草流动首尾贯串若无端倪柳诚悬此帖深稳醖藉与世所传石刻矜持结束弦直而铁屈者如若出二手观书者固不可一律论哉世恒谓顔筋柳骨故虽醖藉流动之中所谓筋与骨者固在也因与克温学士谈二家书法故并及之

七贤过关图跋

论七贤过关图者多矣会稽刘孟熙霏雪録所载差详盖黄山谷尝题之曰眉山老书生作此图人物各有意态乂谓七子者皆诗人此笔乃少丘壑意以为赵子云之苗裔摹拟渐密而放浪间远则不逮其言止此不指为谁某也元曹文贞公伯启集有诗曰清谈飘逸事陵迟七子高风世所师公室倾危无砥柱服牛乘马欲何之意指当代清谈之流不知何据今观汉泉集乃无此诗不知有别本否也録又称虞邵庵有题孟浩然像诗曰风雪高堂破?温七人图里一人存又称国初唐愚士有诗曰七骑从容出帝阍蹇驴骢马襟山犉瀛洲学士参差出十八人中一半人则是皆以为唐人矣予观雪楼程钜夫集有诗曰长庚自是谪仙人予美逢时稷契臣风雪茫茫五君子醉吟犹得继清尘又尝闻吾友倪文毅公岳称其父文僖公尝见旧图人各有标目有王维史白者而不能悉记也吾甥崔礼部杰世兴近得钱舜卿白描卷自题曰七贤相顾度关时正是天寒雪又飞大抵功名俱有分跨鞍何事不知归卷後西河李进者题长句有曰开元天宝全盛时闾阎巷陌皆能诗又曰陈平何事有行役况复冲寒欲何适无乃渔阳兵乱後飘泊天涯共为客又曰宋公七言变风雅崔李王岑各相亚谁言行辈不同时雪里芭蕉古曾画又海盐李孟濬题曰摩诰也知偏善画谪仙应是最能诗又三山泰懋题曰辋川图绘吴兴画太白文章檇李诗海盐李季衡曰谪仙之问诗无敌辋川绘事尤难匹高岑崔史总奇才岂少佳章纪行役大抵以为唐人也今此图摹写徧天下而牛驴羸马氊裘大?关山风雪之状皆畧相似盖必有所本者而鉴赏考索之家竟不能得其本末何哉崔甥间以质予予亦不能悉也姑辑旧闻以俟

跋米南宫墨蹟卷

右米南宫书七言律絶四首後有毕长史张抡二跋断为真蹟无疑米书与苏黄并价而各不相下大抵苏黄优於藏蓄而米长於奔放今观此帖则奔放之外有藏蓄之风焉予所见米书似此絶少评书者自知之

屠丹山诗卷

右太子太傅丹山屠公手书长歌一卷以遗赠太保周文端公者也弘治间二公并为吏户尚书曹署相聨接篇章相倡答胥史僮隶给役不暇大抵周诗尚精凿屠诗尚捷速体不必同而同於好乐观丹山此卷每章动数十言亹亹不厌其捷可知已及二公先後致政归不相见者数岁更化之初相继召用时礼曹事简文端多引疾在告而丹山以台务倍冗旧兴顿疎不数月文端复遂归志此卷盖别时所赠者未几丹山亦复归归又阅数月而文端之讣至矣嗟夫出处进退士君子之大闲其间聚散欣戚固有不可得而齐者二公承召而起奉身而退盖畧相同惟文端好得考终赠穹阶加美谥事定於盖棺之後家传於授简之余则虽言语词翰皆文献之所在宜斯卷之长存也文端之仲子尚宝少卿曾请跋於予盖公治命既为位哭公始得拔笔以附挂剑之义尚宝乃受而藏之

书化度寺帖

予儿时亟闻先憇庵府君称化度寺帖妙出九成宫右而未获见见汝帖数十字已磨灭不可观每以为恨今大师英国张公间出所藏旧帖乃驸马李祺家物铭叙畧备其空纸处率用印识若文书家所用盖印者帙後若赵松雪掲曼硕巙子山诸公皆有题识惟谢端所谓藏锋王沂所谓神气深稳者最为得之周驰云石刻羽化已久则此固二百年前物也公博雅好文事尤重世泽其永宝之如李氏所识也夫

书先府君遗墨後

先考赠太学士府君尝衍永字八法变化三十二势式及结构八十四例着论一道景泰间上之朝既不果用论例稿手自藏比弃养後发箧见之烂纸断墨殆不能读而所谓势与式者已失之矣弘治已未内弟太子太傅成国朱公廷赞尝出所藏势式一帙则府君中年所书以赠外舅太师庄简公者东阳不觉哭失声於是补订家藏论列之复取其所谓势式者彚成全帙以藏越十余年属国子生太原宋灏者摹勒大字势式而论例字少又多残缺东阳乃手録於石而篆题其额曰憇庵府君字法手稿并刻焉东阳不肖不能嗣其楷法粗以旧文用存手泽以毕平生之志若其品格意义则有能书家者在非不肖可得而与也正德某年男东阳书

书顔鲁公祭文

顔公楷法端严一笔不苟书家者流或颇疑其局滞及其属草之际流动飞越莫知端倪如西安所刻坐位帖者是也漂本序稿予尝见其真蹟於蒋御史宗谊家始知石刻去墨迹远甚恨坐帖真迹之不见於世也此稿乃在东京时祭伯父文尝於陆詹事亷伯家见之少宰李叔渊得以相视吴文定公及邃庵杨都宪皆有题识方与乔亚卿希大三复抚玩又不知此书曾有石刻否有之当否何如姑识卷末以俟知者

书陆中书所藏卷後

呜呼吾友静逸陆先生之卒二十余年矣其子中书舍人爰辑予尝所还往简札数十纸为卷盖自筮仕以来几五十年者皆在焉予展巷缔视猝不知为何人笔也因抚而叹曰人之少老其异一至此哉当弱龄骤进之时粗率简畧莫知所裁固不可与静逸并驾第意气之周洽志趣之符合仓卒造次亦不相远而箴规磋切予得之静逸尤多据时考事诚亦有不可弃者况卷尾一纸静逸已不及见其於存没聚散之际可胜道邪吾家私稿所识不过一二而中书君乃能俱藏并録无所遗失固趋庭授简之余事而笃念旧故嗜文好学之谊亦於是存焉予之始观不觉有宋景文欲焚少作之意徐而思之知其志之不可咈且自惧老耄之年所得与所进无几为不足校也乃为之标首跋尾怃然而归之

书石勒听讲图後

石勒令人讲汉书郦食其劝高祖立六国後以为此法当失闻留侯谏乃云赖有此耳彼勒以胆力骑射自负未尝诵习韬畧而及此不可谓不难矣史称勒雅好文学起兵时立君子营既僭位置史学祭酒其亦有所得而然乎勒之答徐光云若遇高皇当北面事之与韩彭比肩及其听讲乃与留侯之见合若高祖所不及然借箸未还而销印已趣高祖固兼留侯而有之矣且勒亦非真达义理识事势不过校计於利害之私彼张宾自比留侯勒所委重所为建议亦不过猾夏干纪之事罪不容诛寸长一得盖不足置喙於其间也此图殆元人所作意气之雄黠耳目之倾注宛若听说发难然者亦独非有所发感於其间乎观者其不以画视之而以史视也吾甥崔礼部杰得之予览而有感焉为题其後

书石鼎聨句图卷後

右石鼎聨句图一卷凡八段每段摘韩文公序语分书其次纸缝有小御书印後有宋学士跋语定为宋思陵书李公麟画观其苦吟傲睨潜行怅望风神意态各极其妙而笔势图活若真有契会然者谓为公麟真迹固宜思陵书意度整暇且当国讳则阙其点书间有遗误不复窜补揆之事体亦有宜然夫以宴安玩愒之时虽词章藻绘之事犹足以妨治而养乱若石鼎之诗说者谓文公寓言戏作非实有此人与此事即有之亦不过骚人墨客所与资唇吻适情兴者其於身心理政无益也而况有甚於此者乎此卷盖广信张真人家所藏故印识犹有所谓留侯世家者比楮墨散脱为家人辈包裹果物监察御史李自石见而收之叙次表饰完整如故因又叹其世家故物而使之散佚不守曾经籙符剑之不若则道家者流如轩辕弥明者亦难乎其人矣噫

书范寛下蜀图卷後

右范寛下蜀图往岁於谦翁徐先生家见之翁精鉴识相与叹宋初武功之盛绘事之妙翁不可作矣比再见於其孙尚宝丞文焕嗟乎四三年来蜀寇未靖安得起翁於九原而与之一慨也耶

书藏都宪手稿後

此松厓都宪寿东山司马诗手稿也越数日未登轴而松厓已物故司马乃为之罢会盖此诗作於十二月中松厓以明年二月初七十以次当夀曾不几时而竟莫能待也人生离合之无常可叹哉予既遣人録其诗因题於稿末以归司马为後来故事时弘治十八年岁未尽七日松厓没後一日也

怀麓堂集卷七十四








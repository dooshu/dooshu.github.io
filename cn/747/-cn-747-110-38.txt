○禁受理赦书前词讼敕

诸道州府，推断刑狱，或虑有司因循，仍以赦令前事，辄有申理，紊乱刑罚。宜令尽举中兴已来所降赦书德音革恩敕晓示。王者应天顺人，发号施令，布丝纶於远迩，示恩信於华夷，傥隐而不行，则主者有罪，须重提举，无致因循。宜令御史台兼三京及诸道州府，应受词状及推勘详断之所，须具此令文榜壁，各令详审，无致逾违。如或公然以赦书德音及恩敕前事，辄敢受而为理者，应状案经过之处，并当勘责，以故违敕命律格科罪。兼自此後，凡有详断刑狱，并须依坐律令格式件条，及新敕革，次第施行。


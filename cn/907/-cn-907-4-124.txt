▼爱竹轩为陈维寅赋

匡山老客何清真，自绕园屋栽苍筠。

年来无肉虽苦瘦，家有万玉谁言贫？

一竿护惜不忍剪，何以持钓横江鳞？

僮来扫叶自可喜，客至踏笋长遭嗔。

絜鸑啼罢结远梦，碧云忽堕湘南春。

凉阴修修润琴砚，落翠冉冉沾衣巾。

诗成时向节下写，醉墨点破烟騑新。

风来清啸与相答，若听金奏怡我神。

知无颜色媚儿女，自古相爱惟幽人。

洛阳陌上花易过，歌钟竞赏劳车轮。

何如此君最耐久？岁晚结托同情亲。

乱声朝送帘外雨，疏影夜拂窗前尘。

我尝种此欲免俗，乱后伐尽惟荆榛。

故园咫尺未能去，移家幸得为子邻。

往来倘许如二仲，敲门借看毋嫌频。


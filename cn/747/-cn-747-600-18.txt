○贺德音表

臣某言：伏见今月十六日德音，布告遐迩。天道下济，人情大安。中贺。伏惟皇帝陛下，旒思理，垂衣择材。以日月无私之光，照寰区有截之内，贵使下情尽达，宁虞厚貌潜谋？一昨李训、郑注等，敢有逆心，兼连凶党。陛下睿谋神断，左右协同。顷刻之间，扫除已定。重臣毕力，禁旅竭忠。氛廓清，华夷咸悦。言念正刑之外，或有诖误之徒。再发德音，广宣圣泽。当星纪回天之日，迎阳和煦物之光。怀危疑者，如山之安；欲告讦者，望风知惧。非同谋者，一切不问；未结正者，三宥从宽。含生之伦，普天同感。臣恪居官次，不获称贺阙庭。无任忭跃屏营之至。谨差防御知衙官朝议郎权知容州都督府司马孙惕奉表。


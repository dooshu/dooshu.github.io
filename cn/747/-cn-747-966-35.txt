○请更定三考奏改并及第人数奏（太和九年十二月中书门下）

今月九日，ト内面奉进止，令条流进士人数及诸色人等。进士元格不得过二十五人，今请加至四十人；明经元格不得过一百一十人，今请减十人。伏以国家取士，远法前代，进士之科，得人为盛。然於入仕，须更指挥，必使练达，固在经历。起来年，进士及第後三年任选，委吏部依资尽补州府参军紧县簿尉，官满之後，来年许选。三考後听诸使府奏用，便入协律郎四卫佐。未满三考，不在奏改限。如任江淮官，特与勉其纲使。又闻每年贡士，常仅千人，据格所取，其数绝少。强学待用，常年不试。孤贞介士，老而无成，甚可惜之。臣等商量，望付所司，精求行艺，起来年，添满四十人及第，仍委礼部於所试诸色贡举人元格数内，共减一十五人都守。每年放出身黄衣人数，永为定制，编入常格。庶令才人速得自效，经於下位，以致上达。


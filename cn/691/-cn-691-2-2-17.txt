◎雷击洋商

英吉利滋事之初，尚有所畏忌于国中。其暗中羽翼而保护之者，则粤东洋商之罪不容诛也。当林少穆先生总制两粤时，日思以计擒其酋义律，而洋商辄侦知之。一日，制府以事招义律谕话，即将羁之。义律乘轿诣督署，已入外辕门，适有洋商伍绍琼者，由督署出，即于轿中以手摇挥之。义律会意，遽回轿，迨制府闻而追之，则出城已远矣。此粤东人众目所共瞻，切齿所同恨者也。先是，有英夷数百万金寄在洋商家，至是取还，皆伍绍琼密为布置。无何，雷起洋商屋后，将伍绍琼从第四进厅事提至头进庭中，摄击毙之。众洋商暨英夷始稍知畏惧。余时随侍桂林，不数日即闻其事，盖无不抚掌称快者。


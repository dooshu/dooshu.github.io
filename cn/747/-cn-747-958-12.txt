○笛赋

南邻退食兮北里朝回，门列长戟兮庭张吹台，珠帘半卷兮锦筵四开，蛾眉戾止兮宝笛爰来。狎主人与爱客，侑珍羞及玉杯，方见称於嘉宾，因得搜其所徵。厥草创自羌首，更尚本乎所营，伐竹之贞，写龙之吟，宰匠於是董制，伶伦於是审听。状以材力，质来正直，是挥刀斧，乃约绳墨。断绝肌肤，刳穿胸臆，周绕运同，长短合得，器虽蹈乎舛庸，性故伤於刻。故知怀宝者见毁，抱明者自煎，向无适於所任，始孰多於是焉。（阙二字）何止将就其美，苟成乎名，奚惜违理。幸承荐扬，得奉恩光，濡君口手之泽，冒君怀袖之芳。不滥吹嘘，端含雅正，坚外守节，虚中俟命。有若违亲事主，适道厘政，树以风声，达乎天听。美其穷不易规，管能有截，柔指斜据，丹唇上列。引气内填，流音外泄更微迭盛，将联复绝。及乎和畅平施，百志熙熙，拂怨爰作，万夫矍矍。协宫商以节宣，随应变以牢络，俾箫不独舞凤，瑟不独跃鳞，啸无以振木，歌无以惊尘。谅飞动之咸运，岂金石之足伦？愿罄能兮宅君之掌握，愿度曲兮布君之礼乐，傥不遗於宾筵，顾何辞於朴斫。


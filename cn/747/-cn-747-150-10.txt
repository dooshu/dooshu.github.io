○册郯王恽改封蒋王文

於戏！朕光膺宝图，钦若前典，崇睦亲之义，固惟城之业，并锡之以土地。授之以刺举，爰誓山河，永作藩翰。惟尔州刺史郯王恽，幼称岐嶷，早闻诗礼式开土宇，允备车服，惟彼汉池，地兼书楚，作镇之重，佥议攸归。是用命尔为使持节襄州诸军事襄州刺史，改封蒋王，传之子孙，长为唐辅。朕闻立身之基，曰忠与孝；为政之本，曰礼与德。行之则成名，违之则丧道，详求大训，莫此为先，往钦哉！尔其服朕诏，敦演经典，无奢侈以乖节俭，无逸豫以亏谨肃，聿修厥德，垂徽於永世，可不慎欤？


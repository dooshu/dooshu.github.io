○鉴止水赋（以“澄虚纳照，遇象分形”为韵）

鉴於水者，不在於广大，而在於澄氵亭。奔流则崇山莫辨，静息则纤芥必形。故能任人伦之巨细，随物色之丹青。皆一鉴而沿达，若三光之出冥。因见底之清，成照胆之朗；以无心而应物皆洁已而呈象。如白日这辉，辉无孤蓬之振荡。冯虚之状，信有妍而有媸；阅实之明，固无偏而无党。若乃仙井旧渫，华池既潴；中无浴鸟，下绝游鱼。疑金镜之湛寂，若琉璃之至虚。当其来，见威仪之酷似；及其去，无联迹於沦胥。向使潺浮动不息，喷薄长注。将沃日而腾虹，或因山而瀑布；遭骇飙之起，值潜蚪之交骛。虽有清明之本质，岂能使形影之相遇？是知专而静可以居要，明而动变不能照。斯大道之指归，岂常情之感召？得惩躁之为诫，知饰容之惟肖。人观於水，既定而後详；水鉴於人，当止而为妙。照其美也非所爱；照其恶也非所憎，不分明於有位，不掩映於无朋。谅可移性，俾居於正直；岂怀鉴貌，独贵於清澄？想夫烟雨初霁，泥沙不杂，明看练皎，上若冰合。忽表来而影见，类声往而响答；在良贤而暂窥，宜陋躯之愧纳。今者贞清特异，频耀前闻。虽万形之森列，终一鉴而区分。

韩洄

洄字幼深，宰相休子，荫补宏文生。乾元中拜谏议大夫知制诰，兴元元年为兵部侍郎，转京兆尹，加御史大夫，贞元十年终国子祭酒，赠户部尚书。


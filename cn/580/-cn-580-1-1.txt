本纪第一 序纪


蒙古之先出于突厥，本为忙豁仑，译音之变为蒙兀儿，又为蒙古，金人谓之鞑靼，又谓之达达儿。蒙古衣尚灰暗，故称黑达达。其本非蒙古而归于蒙古者，为白达达、野达达。详氏族表。其国姓曰乞颜特孛儿只斤氏，太祖十世祖孛端察儿之后，称孛儿只斤氏，皇考也速该。又称乞颜特孛儿只斤氏，孛儿只斤突厥语，译义灰色目睛，蒙古以灰睛为贵种也。

蒙古初无文字，世事远近，人相传述。其先世与他族相攻，部族尽为所杀，惟余男女二人遁入一山，径路险巇，仅通出入，遂居之，名其山曰阿儿格乃衮。生二子，长曰恼古，次曰乞颜。乞颜义为奔流急瀑，言其勇往迈众似之。乞颜子孙众多，称为乞颜特，又译为计牙特，亦译为却特，特者，统类之词也。又译为奇渥温，温者，国语之尾音也。后以地狭人稠，欲出山而途已塞。有铁矿洞穴深邃，乃篝火洞中，宰七十牛，剖革为筒而鼓之，铁石既融，径路遂通。蒙古旧俗，元旦锻铁于炉，尊卑次第捶之，其事盖缘起于此。

乞颜之后有孛儿帖赤那，译义为苍狼，其妻曰豁埃马兰勒，译义为惨白牝鹿。皆取物为名，世俗附会，乃谓狼妻牝鹿，诬莫甚矣。孛儿帖赤那与豁埃马兰勒，同渡腾吉思海，徙于斡难河源不儿罕山之下。生子曰巴塔赤罕，巴塔赤罕生子曰塔马察，塔马察生子曰豁里察儿蔑儿干，豁里察儿蔑儿干生子曰阿兀站孛罗温勒，阿兀站孛罗温勒生子曰撒里合察兀，撒里合察兀生子曰也客你敦，也客你敦生子曰挦锁赤，挦锁赤生子曰合儿出，合儿出生子曰孛儿只吉歹蔑儿干，其妻曰忙豁勒真豁阿，生子曰脱罗豁勒真伯颜，其妻曰孛罗黑臣豁阿，生二子，长曰都蛙锁豁儿，次曰朵奔蔑儿干。都蛙译义为远视，锁豁儿译义为一目，言其一目能远视也。

有豁里秃马敦部长豁里剌儿台蔑儿干，率所部至不儿罕山，都蛙锁豁儿见其女美，为弟朵奔蔑儿干娶之，是为阿兰豁阿哈屯，生二子，曰不古讷台，曰别勒古讷台。朵奔蔑儿干卒，阿兰豁阿嫠居有孕，众疑之，阿兰豁阿曰：“夜有白光自天窗而入，化为黄人，摩挲我腹。斯殆神灵诞降，不信请汝等伺之。”众曰：“诺”。次夜果见白光出入，群疑乃释。既而生三子，长曰不忽合塔吉，次曰不合秃撒勒只，次曰勃端察儿蒙合黑。凡三子之支派，蒙古称之曰尼而伦，译义为清洁，以其为神灵之允。别派则谓之塔立斤，译义常人也。阿兰豁阿尝束箭五枝，谓其诸子曰：“汝兄弟五人，犹五枝箭，分则易折，若合为一束，谁能折之！汝五人一心，则坚强无敌矣。”其后宣懿皇后犹引此言，以教太祖云。

阿兰豁阿幼子勃端察儿蒙合黑，沉默寡言，家人谓之痴，独阿兰豁阿曰：“此儿不痴，后世子孙必有大贵者。”及阿兰豁阿卒，诸兄分家资，不及勃端察儿蒙合黑，勃端察儿蒙合黑乘一青白马至巴勒谆阿剌勒，饮食无所得，见黄鹰搏雉，勃端察儿蒙合黑缴而获之，鹰即驯熟，乃臂鹰猎雉兔以为食。有鄂郭尔察克部，游牧于统格黎河，亦时以马乳奉之。后诸兄悔，来视勃端察儿蒙合黑，邀与俱归。勃端察儿蒙合黑曰：“统格黎河之民无所属，可抚而有也。”诸兄以为然。至家，使勃端察儿蒙合黑率壮士以往，果尽降之，自是蒙古始有部众。

勃端察儿蒙合黑之妻曰勃端哈屯，生二子。又娶一妻，生子曰把林失亦剌秃合必赤，生子曰蔑年土敦，其妻曰莫拏伦，生七子，而蔑年土敦卒。莫拏伦亦称莫拏伦塔儿衮，译义有力也。徙于诺赛儿吉及黑山之地。是时，札剌亦部强盛，以千车为一库伦，有七十库伦，恃众与契丹相拒。契丹渡克鲁伦河，大破之，札剌亦败众遁至莫拏伦牧地，其小儿掘速都逊草根食之，莫拏伦乘车出，见而呵之曰：“此我之牧地，何得践蹋！”以车辗小儿，有死者，札剌亦人怒，驱其牧马以去。莫拏伦诸子闻之，不及甲而追之，莫拏伦私忧曰：“吾儿无甲，何以御敌？”使其子妇载甲从之，及至，诸子已战没。札剌亦人遂乘胜杀莫拏伦，灭其家，惟一孙海都尚幼，乳母匿于酒瓮中获免。

海都父合赤曲鲁克，蔑年土敦之长子也。先是，蔑年土敦第七子纳臣，赘于巴儿忽氏，故不及难。至是归，惟海都及病妪十余人在焉。有其兄所乘之黄马自札剌亦逸归，纳臣乃乘之至札剌亦牧地，遇猎者，纳臣绐杀之，又遇牧马小儿，方击髀石为戏，纳臣亦杀之，臂鹰驱马而返，遂将海都徙于巴儿忽。海都稍长，纳臣与巴儿忽怯谷诸部共立之，蒙古称罕自海都始。率众攻札剌亦，虏其部众为奴。后海都又徙于巴儿忽真土窟姆之地，造一桥于巴儿忽真河，以通来往，名曰海都赤勒拉姆，纳臣则徙于斡难河。海都卒，长子伯升豁儿多黑申嗣，伯升豁儿多黑申卒，子屯必乃薛禅嗣。屯必乃薛禅生九子，皆有智勇，部众益强。卒，第六子合不勒罕嗣。海都次子察剌孩领忽生子曰想昆必勒格，想昆即契丹之详衮，译义办事官也。想昆必勒格生子曰俺巴孩，后嗣合不勒之罕位。

合不勒罕有威望，蒙古诸部莫不降附，金主闻其名，召见，礼遇甚优。合不勒恐饮食中毒，宴会辄托词沐浴，出而吐其食物。一日酒酣，合不勒拊掌而跃，捋金主之须，左右呵其失礼，合不勒皇恐谢罪，金主释不问，仍厚赐遣之。金之大臣谓纵去此人，将为边患，遣使要之返，合不勒不从，语倔强。金人再遣使诘问，合不勒他往以避之。使者归，遇诸涂，挟以入朝。中道遇其谙达赛亦柱歹，告之故，赛亦柱歹赠以良马，使乘间逸去。至夜，使者以索絷其足，次日得间，始疾驰而返。使者追及之，合不勒次妻蔑台火鲁拉思氏，以所居之新帐居使者。合不勒告其部众曰：“不杀此人，我终不免。汝等不助我，则先杀汝等。”众从之，遂袭杀使者。未几，合不勒病卒。

合不勒生七子，不立其子而立其从弟俺巴孩为罕。先是，合不勒妻呼阿忽豁阿，其弟曰赛因特斤，翁吉拉特人也，延塔塔儿巫者治疾不效而卒，执巫者杀之。塔塔儿部众怒，与翁吉拉特构兵，合不勒诸子助母党，与塔塔儿战于贝阑色夷阔端之地，合不勒第四子合丹剌伤塔塔儿酋，疮愈战于攸剌伊拉克，再战于开儿伊拉克，卒为合丹所杀，故塔塔儿仇蒙古。俺巴孩既立，嫁女于塔塔儿，自往送之。塔塔儿遂执俺巴孩及其弟乌斤巴勒哈里，献于金。金人以蒙古杀其使者，乃制木驴之刑，钉俺巴孩兄弟于驴背，俺巴孩将死，谓从者布勒格赤曰：“汝归为我告合不勒罕七子中之忽图剌及我合答安太石，言我为一国之主，不忍儿女之爱以至如此，后人当以我为鉴。若等将五指爪磨秃，纵磨伤十指，亦当为我复仇。”又使告于金主曰：“汝假他人之手以获我，又置我于非刑。我死，则我之伯叔兄弟必能复仇。”金主曰：“此言可告汝部众，朕不畏也。”纵布勒格赤归。

于是部众共立合不勒第五子忽图剌为罕。忽图剌罕纠诸部复仇，败金人于境上，大掠而去。是时，金熙宗皇统三年也。其后金大定间，童谣曰：“达达来，达达去，趁得官家没去处。”金世宗闻之，曰：“此必鞑靼将为国患。”乃下减丁之令，岁岁用兵北边，恣行杀戮。蒙古诸部衔仇刺骨，亦出没为金边患。金丞相完颜襄乃筑长城以限之，而使汪古部守其要隘，至太祖伐金，汪古部反为蒙古向道焉。忽图剌骁勇，力能折人，每食尽一羊，音吐甚洪，隔七岭之远犹闻之。一日出猎，遇朵儿奔人，欺其无从者，欲追而杀之，忽图剌之马陷淖中，自马上跃登于岸，追者骇走。家人闻遇朵儿奔，以为必死，设筵祭之，其妻独不谓然。及归，忽图剌曰：“我出猎而徒手返，何以对众！”复入朵儿奔牧群，夺其马，中道获野鸭卵，盛以靴，家人乃彻祭筵以享其夫妇。忽图剌长子曰拙赤罕，后率所部千人归于太祖；次曰阿勒坛，亦素附太祖，后叛归客烈亦部王罕。

初，俺巴该为金人所杀，部众会议立罕，推族人朵答儿主议，朵答儿请使哈答儿秃克主之，哈答儿秃克让于莫图根，莫图根曰：“汝等公议立罕，则事可定，否则必有内乱。”言毕而出，部众遂共立忽图剌为罕。及忽图剌卒，布拉火力儿等欲立塔儿忽台为罕，部众不从，于是诸部各立部长，不相统属。为尼而伦部长者，曰也速该，合不勒罕第二子把儿坛之子也，是为太祖皇考，追谥烈祖神元皇帝。自此塔儿忽台与烈祖有隙，塔儿忽台者，合答安太石之子，为泰亦赤兀部长，故太祖屡为泰亦赤兀部所困。把儿坛娶于巴儿忽氏，曰苏尼吉儿哈屯，生四子，长曰蒙哥秃乞颜，次曰捏坤太石。捏坤太石长子曰火察儿，善射，从太祖攻讨诸部，屡有功，后从攻塔塔儿违军令，太祖夺其所获，遂与阿勒坛奔王罕，王罕败，复奔乃蛮，太祖平乃蛮，俱伏诛。次为烈祖。次曰答力台，亦叛附王罕，后自归于太祖，太祖宥之。

烈祖为部长十三年，屡伐金，又讨塔塔儿，获其二酋，曰帖木真兀格，曰库鲁布哈。诸部畏服客烈亦部，王罕为其叔父古儿堪所攻，乞援于烈祖，烈祖逐古儿堪以定客烈亦之乱，王罕德之，与烈祖约为谙达。后烈祖为太祖求婚于翁吉剌氏，中道至扯克扯儿之地，遇塔塔儿人，以毒酒饮之，烈祖暴疾。至家，召察剌合额不格之子蒙力克，以太祖兄弟托之而崩，时太祖十三岁。

史臣曰：元人数典忘祖，称其国姓曰奇渥温氏，而旧史因之。我高宗纯皇帝既命馆臣改译，复据《蒙古源流》证元之国姓为博尔济锦氏，数百载相沿之谬，至我高宗始为之厘订焉。博尔济锦即孛儿只斤之异译也，今蒙古喀儿喀诸部，非博尔济锦氏不得为台吉，盖犹自别于庶姓云。




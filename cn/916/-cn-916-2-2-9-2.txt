【戒子孙诗】

〖《汉书》曰：元帝即位。以玄成为少府。迁太子太傅。至御史大夫。永光中。代于定国为丞相。贬黜十年之间。遂继父相位。封侯故国。荣当世焉。玄成复作诗。自著复玷缺之《□喜》难。因以戒示子孙。曰：〗

於肃君子。既令厥（《广文选》作仪。《诗纪》同。）德。仪服此恭。（《广文选》作服此温恭。《诗纪》同。）棣棣其则。咨余（《广文选》作予。《诗纪》同。）小子。既德靡逮。曾是车服。荒嫚以队。明明天子。俊德烈烈。不遂我遗。恤我九列。我既兹恤。惟夙惟夜。畏忌是申。供事靡惰。天子我监。登我三事。顾我伤队。爵复我旧。我既此登。望我旧阶。先后兹度。涟涟孔怀。司直御事。我熙我盛。群公百僚。我嘉我庆。于异卿士。非同我心。三事惟囏。莫我肯矜。赫赫三事。力（《广文选》误作刀。）虽此毕。非我所度。退其罔日。昔我之队。畏不此居。今我度兹。戚戚其惧。嗟（《诗纪》作唯。注云。一作嗟。）我后人。命其靡常。靖享（《广文选》作共。《诗纪》同。）尔位。瞻仰靡荒。慎尔会同。戒尔车服。无媠尔仪。以保尔域。尔无我视。不慎不整。我之此复。惟禄之幸。於戏后人。惟肃惟栗。无忝显祖。（宋祁曰：一作位。《广文选》作位。《诗纪》同。）以蕃汉室。（○《汉书》韦贤传附玄在传。《广文选》卷八。《诗纪》二。）


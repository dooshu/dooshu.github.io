◎山东傅

山东傅某，年三十余矣，十应小试，未得入泮，遂欲纳监应乡试。苦无资，因念有族叔母李氏经营力作，积有二三百金，李少年苦节，勤力抚孤者也。其子尚幼，傅告以淮北票监利息甚大，李惑之，卖田质产得银二百两交傅为办票盐计。傅得银，即赴省报捐监生。回里，李屡问本利，傅一味含糊。后问之急，傅以翻船淹消为词。李大失所望，因哭诉于县城隍庙中，梦神谓曰："汝族侄本应中一榜，今若此当削其籍，并夺其算矣。"是年，傅初入闱，三场俱甚得意，而闱中卷已入选，忽为雨漏渍毁，临时换他卷。未逾月，傅果暴亡。


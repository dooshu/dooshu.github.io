○題為獻末議靖醜夷疏 【 禦倭】

臣江陰人、籍江海之濱、沐浴　聖化、煦嫗嬉遊、素不經兵革危事、比者守衛不謹、致彼倭奴突入中壤、前年犯東浙、比年犯蘇松、犯常之無錫江陰靖江三縣、殺人如麻、流血積骸、動若川阜、焚刼室廬、半為懸磬焦土、仰惟　皇上軫念黎元、不遑旰昃、每勤詔書、大勵將士、豈不欲得授金?戊之貞臣、死綏之猛士、為國家戮力討賊、以靖東南之患、而安　聖慮也哉、連三四年、而大禍未解、窮數十州縣、而內地將墟、豈臨事者未明後先之著、而戰守之異議也、臣聞禦寇之道、貴識動靜之机、動為用兵靜為持重、應動而靜、則養寇以滋禍應靜而動、則失時而罔功動靜中節緩急應机、斯可以執俘馘而奏成功輯疆宇而寧億兆也、典籍所載、自漢以來、衛侯馮奉世大將軍趙充國酒泉大守?彭等擊莎車擊先零擊車師、莫不傳首長安、降眾至萬、是後將軍衛溫浮海伐夷洲、獲其眾三千、虎賁郎將陳稜、又嘗浮海伐琉球、拔其城數十、當是時皆身蹈大洋、版風鼓濤、洶湧指顧、士抱強弩而前、莫不誓死卒能誅其國而虜其人我國初江陰侯吳艮鎮江陰、猝聞倭寇至江上、即躍馬出城、大斬首而還、其後聞風不敢近、永樂間、都督劉江鎮遼東、有倭賊數十艘直逼望海堝、江令伏兵山下、陰率壯士潛燒賊舡、截其止?帚路、俟舉砲發伏大擊、賊死者不可勝數、其幸脫者、奔竄桃園空堡、一時沿海千有餘里、民獲乂安、此皆往事之可考也、臣不敢謂以遠討為功也、賊在內地。廢戰而言。則又非也臣姑以江陰危難身所經者言之、自甲寅乙卯纔兩歲耳、賊凡三至、村鎮有名之家、無不發其葢藏男女死者無筭、小民瓶罌之儲、茅茨之葢、鮮一存者、危堞孤懸、兀然江滸、處處烟生、夜光盡赤、皆為賊火、守城之吏、哀痛而計無所施、竟以身死、請兵求援、文移往來、又多緩不及事、臣愚謂自大勢而言、其為賊巢在蘇松之界。曰拓林曰七團八團。曰三丈浦。盤據既久。虺以成蛇。非合兵大擊之。多方設伏圖之不可也。是故戰者必然之勢也。當戎事者苟懼大軍之罰而過為身謀。自謂持重不肯輕戰。是因噎而廢食也。民生安危。係于呼吸。戰可已乎。自流刼而言。其為賊夥在沿江小邑。多者千餘人。少者四五百人。屯聚一處。曉起四散抄掠。賊既分散有智略之將風馳電擊可以指顧定也又于數十人之中。分為四五路賊少而易圖的然可見者也拒之以鄉邑之兵足矣但人心畏賊。聞其銛鋒淬鍔。雙舞而至。則縮頸而股栗。是不能拒賊者。失之于畏。而非其鄉邑之兵之力有不足也。是故預養而素習者。守之道也。兇殘未殄。不可以忘戰。禍患既平。計安環堵。斯可以言守。刑政之不修。戎兵之不詰。臣工之不夙夜。而欲求方隅之無警得乎。仰惟　皇上神聖功化、遠符堯舜、而勇智天錫、邁跡商王、惟明惟畏、日月在天雷霆在震、何有于樸木?敕之小醜哉、臣激切危忱、謹列五事、上塵　聖覽、

一曰選將帥、兵法有曰、興師十萬、出征千里、百姓之費公家之奉、日費千金、而敵情之不審、不仁之至也、故三軍之事、莫要于用間、間者三軍之司命也、臣因考宋太宗時、其選將備契丹、備河東、備西羌、不過李漢超郭進等十四人、而備邊之兵、亦不過萬人而止其為將者、率皆竭盡謀慮、購死力之士、深入賊中、刺其陰計、動靜作息、莫不畢曉賊一至、即先周知之、故其所備者寡。而設伏掩擊。兵力常勝。賊至舉皆無得而有喪。今東南沿海之邊邑、將官擁眾而至、旌旄揭揭、豈不謂多、但不知所以為計、賊聚則畏其勢大而難圖及兵大集而賊又四出是賊能持我之短長而我不能致也况各該將官。兵既分隸。而事權不專。勇怯雜用。而貪功忌能。空言寡實之人。互懷其私。不肯合膽併力。苟一失利。則謂賊多兵少。凡前世用兵以少為多。今時用兵。至。于以多為少。得失相懸。奚啻萬里。宋人王禹偁亦曰兵威不振。其由安在。所蓄之兵。冗而不盡銳。所用之將。眾而不自專。恩威法令。未有以駕馭之也臣故謂兵不在多、惟在得一良將、擇將者司馬之事、而賞罰者人君之大柄、用間設伏、修古人之成法、中時事之机宜、則又將官之事也、嚴核功罪、大勵人心、則自賞罰始、

二曰修團結、按宋兵制選于戶籍、出于應募、團結訓練謂之鄉兵、臣姑自江陰一縣言之、三百七十里之中、量地廣狹、分為二十七團、每團選其丁夫壯徤者、四百五十人、或八九十人、通計之、可得三四千人、糾之以長、統之以官、時其訓練、暇則止?帚之于農、有事則召集營堡、籍其名、不終身用以為兵、給其口食、使各同團、空間稍有力人戶、量為津貼、拒賊之日、餱糧兵械有功賞賜、官府厚為之處、人既知戰、見賊不畏、親上死長之心、孰不愛其父母妻子、愛其田疇廬舍、出死力與鄉土捍哉若欲團練鄉兵須有司潔巳奉公約敕吏役不得科擾民間一錢則練習易而民不困于需索矣近日犁鋤小民遇零賊在野。奮力與敵。每殺賊數人。槩可見也。使各郡邑盡為團結。不務虛名務求實用何至賊勢滋大。倉皇告急徵七省之兵重壓三吳。坐食縣官。大費公帑。若是不貲之可慮哉先民有言。鄉各為兵人自為戰可以省召募之錢可以省客兵之費。可以垂永久之利臣愚故謂團結鄉兵便也。自一方、而他方可知也、急則大為聲討。厚集諸路勁兵權宜之術也。

三曰審形勢、按海防舊制、嘉興鎮海等處官兵貼守金山地方、逓觀今日。賊來之路。犯嘉湖杭蘇四府。其登岸。皆自青村南匯一帶。其出海皆由嘉興松江。則知西自乍浦東至吳淞江。三百里內為浙江南直隸諸府之門戶。較然明甚。今南直隸有備倭都司。浙江有參將。聽父老之言。官府之議宜令備倭駐札南匯兼管乍浦。參將住札乍浦兼管金山聲勢之相聯絡策應之能犄角其形相制而其勢便也。又各要害府分。固嚴封守。勿以賊一過境。視為他人之事。便分彼此致有疏虞統兵官員遇賊一至。夾攻交擊。竝脣齒之相救緩而賊在套中。竝腹背之皆受敵。豈復昔日徜徉。如入無人之境哉此防禦大較也賊舍舊路或來自外洋。其在常熟則福山港為要賊至必由而以三丈浦為窟其在江陰則斜橋為要賊至必由而以蔡港為窟地皆空虛無兵常守。况去縣窵遠約束不前事有當因當革、官有宜設宜添、又在當事之臣、酌量周至次第奏聞可不出形勢、而略覩其一二矣、

四曰明官守、漢史稱守令者、吏民之本、興利除害、唯所行之、宋臣范仲淹奉天章之對、亦曰利而不興、則國虛、害而不除、則民怨、生民愁苦、群盜漸起、皆由官失其方、而致之然也、今之為郡守為縣令、其居上等者、見事聰明、撿身潔白、豈不皭然稱賢、獨其心不肯近事葢近事則自城郭以下。有廢墜之當修。有豫備之當計。謂其擾民而生事。畜疑而召謗。一切置之不問。徒以齪齪細文坐獵高譽。不知利在于民。經營制置。始若為煩實所以安而利之也因循不舉。自愛之私。不肯自撤。賊至而無寸鐵之利。民飢而無粒粟之儲。一旦告急。何以待之。平居無事。則得賢名而去。不幸多事。則敗壞四出。極力支撐而難收。此勢之所必至也。即今百姓流離。半死于盜賊。撫其瘡痍。修其刑政。則凡積穀以待凶荒。飭備以謹不虞。皆守令事也。勢異往日。政宜更新。豈得復循故轍乎。

五曰防隱憂、按宋臣蘇轍有曰、有外憂、亦有內憂、葢言外憂既形而易弭、內憂隱伏、宜有以預料之也、近日小民在野、避賊無路、臨之以一刃、脇其擔負刼貨、謂之挑包、數十成群、絡繹在道、夜留賊營、或經旬有餘日而始放還。酧勞有衣物一二件。不當意者。即時殺死。竊恐無知小民。見慣情熟。欠之不知其為賊飢寒困苦。苟利其飲食須臾之養。半折而從盜。其勢亦易也。有司供軍不給。百計誅求。又于輪點均徭十年之定額。中抽一二年徵銀二三萬兩。民出無辜而官府以為便法則是民當十年一輪之數。而今巳期迫至七年矣。小大之民。當此兵荒之際。生理日蹙。閭里蕭條。周禮所謂野荒人散。良可慮也。有司職在牧民。奉宣德意。寧可不厚為之輯乎。臣愚故曰隱憂之當防也、


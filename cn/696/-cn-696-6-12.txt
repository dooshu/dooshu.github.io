樱桃


夏春交丽景，当时贵朱樱。
携以青丝笼，玉碗秀高盛。
色若群靺鞨，照耀盘餐明。
美人湿纤指，入口神轻清。
甘涩本同枝，味亦随时成。
何年媚皓齿，圆的含流莺。
昨岁履佳令，倚泊平原城。
风沙唇乾燥，颇怀烟林情。
既断婕妤赐，不见青童擎。
忆昔在京口，碧叶缀瑶琼。
恣食千馀颗，主人赠满籯。
即今重对汝，三叹意纵横。
此物岁呈艳，我身时时更。
窃惧年华衰，丑质羞精英。





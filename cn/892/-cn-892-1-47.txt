诗集卷四十七　古今体诗六十二首


戏足柳公权联句


宋玉对楚王：“此独大王之雄风也，庶人安得而共之？”讥楚王知己而不知人也。柳公权小子与文宗联句，有美而无箴，故为足成其篇云。

人皆苦炎热，我爱夏日长。薰风自南来，殿阁生微凉。一为居所移，苦乐永相忘。愿言均此施，清阴分四方。





送别


鸭头春水浓如染，水面桃花弄春脸。衰翁送客水边行，沙衬马蹄乌帽点。昂头问客几时归，客道秋风黄叶飞。系马绿杨开口笑，傍山依约见斜晖。





寄周安孺茶


大哉天宇内，植物知几族。灵品独标奇，迥超凡草木。名从姬旦始，渐播《桐君录》。赋咏谁最先，厥传惟杜育。唐人未知好，论著始于陆。常李亦清流，当年慕高躅。遂使天下士，嗜此偶于俗。岂但中土珍，兼之异邦鬻。鹿门有佳士，博览无不瞩。邂逅天随翁，篇章互赓续。开园颐山下，屏迹松江曲。有兴即挥毫，粲然存简牍。伊予素寡爱，嗜好本不笃。粤自少年时，低徊客京毂。虽非曳裾者，庇荫或华屋。颇见纨绮中，齿牙厌粱肉。小龙得屡试，粪土视珠玉。团凤与葵花，碔砆杂鱼目。贵人自矜惜，捧玩且缄椟。未数日注卑，定知双井辱。于兹事研讨，至味识五六。自尔入江湖，寻僧访幽独。高人固多暇，探究亦颇熟。闻道早春时，携籝赴初旭。惊雷未破蕾，采采不盈掬。旋洗玉泉蒸，芳馨岂停宿。须臾布轻缕，火候谨盈缩。不惮顷间劳，经时废藏蓄。髹筒净无染，箬笼匀且复。苦畏梅润侵，暖须人气奥。有如刚耿性，不受纤芥触。又若廉夫心，难将微秽渎。晴天敞虚府，石碾破轻绿。永日遇闲宾，乳泉发新馥。香浓夺兰露，色嫩欺秋菊。闽俗竞传夸，丰腴面如粥。自云叶家白，颇胜中山醁。好是一杯深，午窗春睡足。清风击两腋，去欲凌鸿鹄。嗟我乐何深，《水经》亦屡读。子咤中泠泉，次乃康王谷。蟆培顷曾尝，瓶罂走僮仆。如今老且懒，细事百不欲。美恶两俱忘，谁能强追逐。姜盐拌白土，稍稍从吾蜀。尚欲外形骸，安能徇口腹。由来薄滋味，日饭止脱粟。外慕既已矣，胡为此羁束。昨日散幽步，偶上天峰麓。山圃正春风，蒙茸万旗簇。呼儿为招客，采制聊亦复。地僻谁我从，包藏置厨簏。何尝较优劣，但喜破睡速。况此夏日长，人间正炎毒。幽人无一事，午饭饱蔬菽。困卧北窗风，风微动窗竹。乳瓯十分满，人世真局促。意爽飘欲仙，头轻快如沐。昔人固多癖，我癖良可赎。为问刘伯伦，胡然枕糟曲。





颜阖


颜阖古有道，躬耕自衣食。区区鲁小邦，不足隐明德。轺车来我门，聘币继金璧。出门应使者，耕稼不谋国。但疑误将命，非敢惮行役。使者反锡命，户庭空履迹。薄俗徇世荣，截趾履之适。所重易所轻，隋珠弹飞翼。伊人畏照影，独往就阴息。鼎俎荐忠贤，谁能死燔炙。念彼藏皮冠，安知获尧客。





梦雪


残杯失春温，破被生夜悄。开门万山白，俯仰同一照。虽时出圭角，固自绝瑕窍。儿童勿惊怪，调汝得一笑。





戏赠田辨之琴姬


流水随弦滑，清风入指寒。坐中有狂客，莫近绣帘弹。





书黄筌画《翎毛花蝶图》二首


其一


短翎长喙喜喧卑，曳练双翔亦自奇。赖有黄鹂斗嬛好，独依藓石立多时。





其二


绿阴青子已愁人，忍见中庭燕麦新。怊怅刘郎今白首，时来看卷觅余春。





寒食夜


漏声透入碧窗纱，人静秋千影半斜。沉麝不烧金鸭冷，淡云笼月照梨花。





和寄天选长官


寓形宇宙间，佚我方以老。流光安足恃，百岁同过鸟。顷予萦网罗，文采缘自表。自古山林人，何曾识机巧。但记寒岩翁，论心秋月皎。黄香十年旧，禅学参众妙。虚怀养天和，肯徇奔走闹。官居职事理，晨起何用早。桐阴满西斋，叱吏供洒扫。眷予东南来，野饭煮芹蓼。葆光既清尚，令尹亦高蹈。相将古寺行，软语颓晚照。公家有畸人，自注：公有族人隐嵩山。虚缘能自保。卜筑嵩山阳，何当从结好。中山饶胜景，一览未易了。何时命巾车，共陟云外峤。翻思筋力疲，不复追踊跳。公诗拟《南山》，雄拔千丈峭。形容逼天真，邂逅识其要。籓篱吾未窥，敢议穷阃奥。





次韵张甥棠美昼眠


炎歊六月北窗凉，更觉甘如饭稻粱。宰我粪墙讥敢避，孝先经笥谑兼忘。忧虞心谢知时雁，安稳身同挂角羊。要识熙熙不争竞，华胥别是一仙乡。





陆莲庵


何妨红粉唱迎仙，来伴山僧到处禅。陆地生花安足怪，而今更有火中莲。





书寄韵


已将镜镊投诸地，喜见苍颜白发新。历数三朝轩冕客，色声谁是独完人。





谒敦诗先生因留一绝


凛凛人言君似雪，我言凛凛雪如君。时人尽怪苏司业，不解将钱与广文。





绝句二首


其一


峨峨叠石立何孤，赖有萧萧翠竹俱。日暮无人鸥鸟散，空留野水伴寒芦。





其二


漠漠秋高露气清，新蒲倚石近溪生。夜来雨后西风急，静向窗前似有声。





春夜


春宵一刻值千金，花有清香月有阴。歌管楼台声细细，秋千院落夜沉沉。





醉睡者


有道难行不如醉，有口难言不如睡。先生醉卧此石间，万古无人知此意。





数日前，梦人示余一卷文字，大略若谕马者，用“吃蹶”两字。梦中甚赏之，觉而忘其余，戏作数语足之


天骥虽老，举鞭脱逸。交驰蚁封，步中衡石。旁睨驽骀，丰肉灭节。徐行方轨，动辄吃蹶。天资相绝，未易致诘。





村醪二尊献张平阳


其一


万户春浓酒似油，想须百瓮到床头。主人日饮三千客，应笑穷官送督邮。





其二


诗里将军已筑坛，后来裨将欲登难。已惊老健苏梅在，更作风流王谢看。□出定知书满腹，瘦生应为语雕肝。□□洒落江山外，留与人间激懦官。





其三


张公高躅不可到，我欲挽肩才觉难。事业已归前辈录，典型留与后人看。诗如啄雪清牙颊，身觐飞龙吐胆肝。少负清名晚方用，白头翁竟作何官。





失题


独鹤南飞送好音，山中桥梓共成阴。深衣伛偻如初命，卮酒从容向晚斟。城里谁家开寿域，堂东多士作儒林。清霜未落黄花在，笑折高枝绕鬓簪。





题王维画


摩诘本词客，亦自名画师。平生出入辋川上，鸟飞鱼泳嫌人知。山光盎盎著眉睫，水声活活流肝脾。行吟坐咏皆自见，飘然不作世俗辞。高情不尽落缣素，连山绝涧开重帷。百年流落存一二，锦囊玉轴酬不赀。谁令食肉贵公子，不觉祖父驱熊罴。细毡净几读文史，落笔璀璨传新诗。青山长江岂君事，一挥水墨光淋漓。手中五尺小横卷，天末万里分毫厘。谪官南出止均颍，此心通达无不之。归来缠裹任纨绮，天马性在终难羁。人言摩诘是初世，欲从顾老痴不痴。桓公崔公不可与，但可与我宽衰迟。自注：桓玄尝窃长康画，崔圆尝使摩诘画壁。





安平泉


策杖徐徐步此山，拨云寻径兴飘然。凿开海眼知何代，种出菱花不计年。烹茗僧夸瓯泛雪，炼丹人化骨成仙。当年陆羽空收拾，遗却安平一片泉。





和张均题峡山


孤舟转岩曲，古寺出云坳。岸迫鸟声合，水平山影交。堂虚泉漱玉，砌静笋遗苞。我为图名利，无因此结茅。





题女唱驿


揽辔金房道，崎岖难具陈。浮岚常作雨，冷气不知春。少见宽平路，多逢臃肿民。欲知何处远，巫峡是西邻。





溪堂留题


三径萦回草树蒙，忽惊初日上千峰。平湖种稻如西蜀，高阁连云似渚宫。残雪照山光耿耿，轻冰笼水暗溶溶。溪边野鹤冲人起，飞入南山第几重。





新葺小园二首


其一


短竹萧萧倚北墙，斩茅披棘见幽芳。使君尚许分池绿，邻舍何妨借树凉。亦有杏花充窈窕，更烦莺舌奏铿锵。身闲酒美谁来劝，坐看花光照水光。





其二


三年辄去岂无乡，种树穿池亦漫忙。暂赏不须心汲汲，再来惟恐鬓苍苍。应成庾信吟枯柳，谁记山公醉夕阳。去后莫忧人剪伐，西邻幸许庇甘棠。





与李彭年同送崔岐归二曲，马上口占


霜干木落爱秦川，兴发身轻逐鸟翩。贪看暮山忘远近，强陪羽客更流连。貂裘犯雪观形胜，骏马随鹰搏野鲜。为问南溪李夫子，壮心应未逐流年。





二月十六日，与张、李二君游南溪，醉后，相与解衣濯足，因咏韩公《山石》之篇。慨然知其所以乐，而忘其在数百年之外也。次其韵


终南太白横翠微，自我不见心南飞。行穿古县并山麓，野水清滑溪鱼肥。须臾渡溪踏乱石，山光渐近行人稀。穷探愈好去愈锐，意未满足枵如饥。忽闻奔泉响巨碓，隐隐百步摇窗扉。跳波溅沫不可向，散为白雾纷霏霏。醉中相与弃拘束，顾劝二子解带围。褰裳试入插两足，飞浪激起冲人衣。君看麋鹿隐丰草，岂羡玉勒黄金。人生何以易此乐，天下谁肯从我归。





送虢令赵荐


嗟我去国久，得君如得归。今君舍我去，从此故人稀。不惜故人稀，但恐晤语非。西方佳人子，佩服贝与玑。宛兮若处女，未始识户扉。何必识户扉，潜玉有光辉。





亡伯提刑郎中挽诗二首，甲辰十二月八日凤翔官舍书


其一


才贤世有几，廊庙忍轻遗。公在不早用，人今方见思。故山松郁郁，旧史印累累。惟有同乡老，闻名尚涕洟。





其二


挥手东门别，朱颜鬓未霜。至今如梦寐，未信有存亡。后事书千纸，新坟天一方。谁能悲楚相，抵掌悟君王。





谢张太原送蒲桃


冷官门户日萧条，亲旧音书半寂寥。惟有太原张县令，年年专遣送蒲桃。





读晋史


沧海横流血作津，干戈角出竞称真。中原岂是无豪杰，天遣群雄杀晋人。





读《王衍传》


文非经国武非英，终日虚谈取盛名。至竟开门延敌寇，始知清论误苍生。





读后魏《贺狄干传》


外敌争雄宇内残，文风犹自到长安。当时枉被诗书误，惟有鲜卑贺狄干。





入馆


黄省文书分道山，静传钟鼓建章闲。天边玉树西风起，知有新秋到世间。





赠蔡茂先


京城三日雨留人，吴市门前访子真。赤脚长须俱好事，新诗软语坐生春。邺侯久有牙签富，太史犹探禹穴新。不惜为君挥尺素，却忧善守备三邻。





送司勋子才丈赴梓州


别日已苦迫，见日未可期。曷不惜此日，相从把酒卮。人生初甚乐，譬若枰上棋。纵横听汝手，聚散岂吾知。胡为复嗟叹，实恨相识迟。念昔非亲旧，闻名自童儿。不见常隐忧，见之百忧披。相从未云几，别泪遽已垂。有如云间鹤，影过落寒池。举头已千里，可见不可追。我本蜀诸生，能言公少时。初为成都掾，治狱官苦卑。高才绝伦辈，邦伯忘等夷。是时最少年，白晰未有髭。风流能痛饮，敏捷好论诗。勇于鞲上鹰，不啻囊中锥。去蜀曾未久，得县复来眉。簿书纷满前，指画涣无疑。一年吏已服，渐能省鞭笞。二年民尽信，不复烦文移。三年厌闲寂，终日事桐丝。客来投其辖，醉倒不容辞。至今三十年，父老犹嗟咨。东川晚乃至，观者塞路歧。但见东人喜，不知西人悲。如今又继往，人事亦何奇。嗟此信偶然，或云数使之。王城多高爵，要路人争驰。公来席未暖，去不淅晨炊。屡为蜀人得，毋乃天见私。吾徒本学道，穷达理素推。况为二千石，所至可乐嬉。细思为县日，宾友存者谁。或终卧茅屋，或去悬金龟。或已登鬼籍，墓木如门楣。感时何倏忽，抚旧应涕洟。紫绶著更好，红颜蔚不衰。权奇玉勒马，阿那胡琴姬。逢人可与乐，慎勿苦相思。





送宋君用游辇下


暴雨涨荒溪，尺水生洪流。中有泼泼鲤，泛然方快游。安知赤日烁，沸浪生浮沤。石密岸狭束，鳞鬣窘若囚。一失在藻乐，遂有辙鲋忧。誓将泛江湖，雪此煦沫羞。江湖与荒溪，巨细虽不侔。此流彼之派，联接讵阻修。超然奋跃去，势若鹰离鞲。浮沉谢群蛙，窟穴依长洲。洗刷沮洳泥，被服白纹裘。谁知岁月久，涌浪生咽喉。赖尔溪中物，虽困有远谋。不似沼沚间，四合狱万鲰。纵知有江湖，绵绵隔山丘。人生岂异此，穷达皆有由。吾乡广平君，少与轻薄游。堆金等屋梁，䅉百顷秋。朝筵罗红颜，夜庖炙肥牛。落魄穷书生，多以金帛收。高赀一朝尽，里巷谁青眸。儿女号饥寒，亲友寡馈赒。中夜起长叹，慷慨商声讴。我非田农家，安能事锄耰。又非将帅种，不惯挥戈矛。平生负壮气，岂可遂尔休。今我中丞公，位隆职兼优。官爵连九族，一门千骅骝。虽云富贵殊，敢以贫贱投。姻戚苦未远，我困岂我丑。八月秋风高，驾言动轻辀。将行来告别，求赠安敢廋。嗟子穷已甚，倚伏理亦周。溪鱼解如此，况子知公侯。马壮仆正健，去去其无留。





咏怪石


家有粗险石，植之疏竹轩。人皆喜寻玩，吾独思弃捐。以其无所用，晓夕空崭然。砧础则甲斫，砥砚乃枯顽。于缴不可碆，以碑不可镌。凡此六用无一取，令人争免长物观。谁知兹石本灵怪，忽从梦中至吾前。初来若奇鬼，肩股何孱颜。渐闻䃔声，久乃辨其言。云我石之精，愤子辱我欲一宣。天地之生我，族类广且蕃。子向所称用者六，星罗雹布盈溪山。伤残破碎为世役，虽有小用乌足贤。如我之徒亦甚寡，往往挂名经史间。居海岱者充《禹贡》，雅与铅松相差肩。处魏榆者白昼语，意欲警惧骄君悛。或在骊山拒强秦，万牛喘汗力莫牵。或从扬州感卢老，代我问答多雄篇。子今我得岂无益，震霆凛霜我不迁。雕不加文磨不莹，子盍节概如我坚。以是赠子岂不伟，何必责我区区焉。吾闻石言愧且谢，丑状欻去不可攀。骇然觉坐想其语，勉书此诗席之端。





题西湖楼


少年过了未衰颜，正在悲欢季孟间。细雨溟濛湖上寺，东风摇荡酒中山。千金用尽终须老，百计寻思不似闲。醉里下楼知早晚，喧喧扶路笑歌还。





题双竹堂壁


江上樯竿一百尺，山中楼台十二重。山僧楼上望江上，遥指樯竿笑杀侬。





风水洞闻二禽


林外一声青竹笋，坐间半醉白头翁。春山最好不归去，惭愧春禽解劝侬。





法惠小饮，以诗索周开祖所作


立著巫娥多少时，安排云雨待清词。酒酣鲁叟频相忆，曲罢周郎尚不知。海鹞无踪飞过速，云龙有报发来迟。从今莫入寻春会，为欠梅花一首诗。





次韵陈时发太博双竹


千年谁复继夷齐，凛凛霜筠此斗奇。要识苍龙联蜺意，拟容丹凤宿凰枝。扶持有伴雪应怕，裁剪无人风自吹。莫遣骚人说连理，君看高节孰如雌。





周夫人挽词


教子通经古所贤，安贫守道节尤坚。当熊遗烈传家世，投烛诸郎慰眼前。不待金花书诰命，忽惊玉树掩新阡。凯风吹棘君休咏，我亦孤怀一泫然。





天圣二僧皆蜀人，不见，留二绝


其一


家山忘了脚腾腾，试作巴谈却解譍。不为游人问乡里，岂知身是锦城僧。





其二


方丈门开怪不迎，给孤邀供未还城。兴来且作寻安道，醉后何须觅老兵。





会饮有美堂，答周开祖湖上见寄


杜牧端来觅紫云，狂言警倒石榴裙。岂知野客青筇杖，独卧山僧白簟纹。且向东皋伴王绩，未遑南越吊终军。新诗过与佳人唱，从此应难减一分。





和吴少卿绝句


欲伴骚人赋百篇，归心要及菊花前。明朝知覆谁家瓿，犹有桓谭道必传。





题沈氏天隐楼


楼上新诗二百篇，三吴处士最应贤。非夷非惠真天隐，忘世忘身恐地仙。散尽黄金犹好客，归来碧瓦自生烟。灵犀美璞无人识，蔚蔚空惊草木妍。





和人登海表亭


谯门对耸压危坡，览胜无如此得多。尽见西山遮岱岭，迥分东野隔新罗。花时千圃堆红锦，雪昼双城叠白波。回首毬场尤醒眼，一番风送鉴重磨。





会双竹席上奉答开祖长官


松柏萧萧满故丘，知君怀抱尚悲秋。算来九九无多日，唱著三三忆旧游。皓月徘徊应许共，清诗妙绝不容酬。梅花社燕难相并，莫为吴娘暗泪流。





次韵答开祖


泪滴秋风不为麟，虚名何用实之宾。烝豚未害为纯孝，狸首何妨助故人。好唤游湖缘路便，难邀入社为诗频。知君颇有东山兴，喝石岩前自过春。





北山广智大师回自都下，过期而归。时率开祖、无悔同访之，因留渌净堂竹鹤二绝


其一


渌净堂前竹，秋期赴白云。不知缘底事，一日可无君。





其二


渌净堂前鹤，孤栖守竹轩。胸中无限事，恨汝不能言。





欲往湖州，见孙莘老，别公辅、希元、彦远、醇之、穆仲


秋来欲见紫髯翁，待得梅花细萼红。记取上元灯火夜，道人犹在水晶宫。





富阳道中


清晨振衣起，起步方池侧。徘徊俯丹楹，倒影见攲仄。不识陶靖节，定非风尘格。遥怀谢灵运，本自林泉客。予生忽世事，不以形为役。顾彼冕弁人，冕弁非予适。





赠青潍将谢承制


吾皇有意缚单于，槌破铜山铸虎符。骁将新除三十六，精兵共领五千都。周王常德须攘狄，汉帝雄才亦尚儒。君学本兼文武术，功名不必读孙吴。





过潍州驿，见蔡君谟题诗壁上，云：“绰约新娇生眼底，逡巡旧事上眉尖。春来试问愁多少，得似春潮夜夜添。”不知为谁而作也。和一首


长垂玉箸残妆脸，肯为金钗露指尖。万斛闲愁何日尽，一分真态更难添。






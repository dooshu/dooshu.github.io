○敕渤海王大武艺书

敕渤海郡王忽汗州都督大武艺：不识逆顺之端，不知存亡之兆，而能有国者，未之闻也。卿往年背德，已为祸阶，近能悔过，不失臣节：迷复非远，善又何加？朕记人之长，忘人之短，况此归伏，载用嘉叹，永祚东土，不亦宜乎！所令大成庆等亡朝，并已处分，各加官赏，想具知之。所请替人，亦令还彼。又近得卿表云，突厥遣使求合，拟打两蕃奚及契丹。今既内属，而突厥私恨，欲雠此蕃，卿但不从何妨？有使拟行执缚，义所不然，此是人情，况为君道？然则知卿忠赤，动必以闻，永保此诚，庆流未已。春晚，卿及衙官百姓并平安好，遣书指不多及。


卷八十二

钦定四库全书

历代名臣奏议卷八十二

明　杨士奇等　撰

经国

宋徽宗宣和七年太常少卿李纲上言曰臣伏覩陛下以金国败盟陷没燕山重兵压境邀求必不可从之事欲窥中原而取河北渊衷震悼深悔前非下哀痛之诏罢不急之务蠲繁苛之令除掊克之法招徕忠谠之言讨论扞御之策命皇太子作牧开封以系天下之望诚意恻怛感动天地慰安人心虽尧舜修己以安百姓禹汤罪己以抚万方无以过也然臣以谓事势迫矣结衅已深遣使讲和必无可和之理长蛇封豕蓄锐深谋待时而发其意不浅而自河以北守御萧然无藩篱之固不知何以御之今日之策所谋得则宗社安所谋失则宗社危安危之几间不容髪臣愿陛下审料事势度以圣心之所能行者深计利害而明白行之无为苟且侥幸覆藏隐讳以趣祸乱庶几可以转危而为安则天下苍生无肝脑涂地之患宗庙社稷无沦陷敌国之虞皆在决於陛下方寸间耳臣愚以谓今日之策有三上策莫如亲征讲求真庙幸澶渊故事选将励兵躬临训练降诏问罪?日啓行以慴戎心以鼔士气驱逐外敌保完旧疆此上策也中策莫如坚守夫京师天下之根本也宗庙社稷朝廷宫室之所在百官之所聚密迩陵寝中四海而临万邦高城深池有金汤之险联营环卫有虎貔之师运漕东南以足财用控制西北以靖边陲天下无二舍此安归定坚守之计励士民之心效死为期无毫髪欲去之意既务镇静又施权谋遣帅出师分屯旁近要害之地翼卫帝室设使金国之衆敢肆凭陵当如周亚夫御七国之策坚壁勿战以挫其锋待其粮竭气衰邀其归路多设方略一鼓破之此中策也下策为避狄之计如太王去邠而居岐臣有所不忍言然道涂闾巷之人户知之臣又疑圣意或出於此何哉比者不议河北守臣而先议东南守臣一也遣使分起诸路兵而不起淮浙兵二也捜栏沿汴舟船三也建牧四也为此策者虽足以纾一时之急然知其利而不知其害也臣窃痛曾不深计而熟念之也委陵寝宗庙社稷朝廷宫室百官万民而去之远迩必溃是以中原畀之他人也事势一去不可复振臣恐京师朝行而夕乱其祸故可胜言哉陛下虽命皇太子建牧以监之何补於事是不若偕行之愈也必不得已臣有愚计顾恐陛下不能行之臣今日言之傥不契圣意必死於斧钺不言之异日祸败必死於乱兵与其死於乱不若死於国臣敢冒万死为陛下试陈其说陛下欲行避狄之计而命皇太子留守以系人心以扞大敌以保陵寝宗庙社稷是也而建以为牧非也本朝及唐故事皇帝行幸郡国则皇太子监国此特国家闲暇之时典礼如此今大敌入寇天下震动安危存亡在呼吸间而用平时典礼可乎名分不正而当大权禀命则不威专命则不孝何以号召天下率励豪杰与之以死抗敌期成功於万分之一哉唐明皇避安禄山之难而入蜀父老拥马乞留太子以讨贼而肃宗有灵武之立势不得不然当时之议曾不早定後世惜之陛下度今日人心已揺可以与之共患难而坚守则守而勿去可也度不能守则胡不假皇太子以位号使为陛下保守宗社收将士心以死扞贼臣窃观皇太子仁孝夙成?俭好学四海属心如臣之计天下可保在此一举夫父子之间人所难言况今日之事寜复有大於此者乎臣素愚直感戴大恩所以不避重诛为陛下言此者欲陛下深思而定之於早也交逊之际灿然明白而使宗庙社稷有所依归四海苍生有所系属陛下如释重负享安逸於无穷而以死宗庙社稷之事责皇太子与天下之士大夫岂不美哉敌情难测卒然有急然後议之则无及矣易曰知进退存亡而不失其正者其惟圣人乎伏惟陛下圣德高妙臣固知黄屋不足以缨绋帝尧之心所以敢言者正恃陛下体道而轻外物也昔田千秋以一言而悟武帝而巫蛊之祸息臣顷以论水去国七年今日之事适在朝列以上封事朝奏暮召以蝼蚁之微敢言大计岂非祖宗神灵啓悟臣心使之如此其敢爱死不自比於田千秋哉谨刺血亲书干冒天威无任战越俟死之至

徽宗东幸宰执议请上暂避敌锋兵部侍郎李纲曰道君皇帝挈宗社以授陛下陛下委而去之可乎上默然太宰白时中谓都城不可守纲曰天下城池岂有如都城者且宗庙社稷百官万民所在舍此欲何之上顾宰执曰策将安出纲进曰今日之计当整饬军马固结民心相与坚守以待勤王之师上问谁可将者纲曰朝廷以高爵厚禄崇养大臣盖将用之於有事之日白时中李邦彦等虽未必知兵然藉其位号抚将士以抗敌锋乃其职也时中忿曰李纲莫能将兵出战否纲曰陛下不以臣庸懦傥使治兵愿以死报乃以纲为尚书右丞宰执犹守避敌之议有旨以纲为东京留守纲为上力陈所以不可去之意且言明皇闻潼关失守即时幸蜀宗庙朝廷毁于贼手范祖禹以为其失在於不能坚守以待援今四方之兵不日云集陛下奈何轻举以蹈明皇之覆辙乎上意颇悟会内侍奏中宫已行上色变仓卒降御榻曰朕不能留矣纲泣拜以死邀之上顾纲曰朕今为卿留治兵御敌之事专责之卿勿令有踈虞纲皇恐受命未几复决意南狩

钦宗时既与金和金人需求不已尚书右丞李纲奏言金人贪婪无厌凭陵已甚其势非用师不可且敌兵号六万而吾勤王之师集城下者已二十余万彼以孤军入重地犹虎豹自投槛穽中当以计取之不必与角一旦之力若扼河津絶饟道分兵复畿北诸邑而以重兵临敌营坚壁勿战如周亚夫所以困七国者俟其食尽力疲然後以一檄取誓书复三镇纵其北归半渡而击之此必胜之计也

时晁说之上书陈论重地曰春秋重地何也曰王者得民而安斯民得地而安有人焉虽微矣以地而重也邾庶其莒牟夷邾黑肱皆贱不当书者邾庶其以漆闾丘之地而重也莒牟夷以防兹之地而重也邾黑肱以滥之地而重也下国小邑之微人以地叛而何能为重所以重其诛也苟不以地叛则一身之罪一时之祸也其以地叛则不特一身之罪贻百世之祸也春秋之重地者所以爱民也正天下国家之本也邾莒之君孰与天下之君大漆闾丘之地孰与中国形势之地重属者黄头女真猖狂京师城下执政大臣遽以高阳中山太原三镇赐之窃恐非春秋之旨也两国构兵如火不戢者焚而其戢者亦焚火不焚则不已也兵之为祸甚大如此而不得不用者岂不为疆场之野尺寸之地哉疆场之野尺寸之地杀人流血非王者之本心干天地之和气而必争之乃以中国数千里形势之重镇未尝接战而弃之乎言之及此孰不寒心论失中国之形胜则祸福之几有不可胜言者中国以此控制远人者也乃委此地於敌人使以控制中国乎契丹因石晋而盗据一飞狐岭之隂议者每不胜其愤为之切齿扼腕今乃以十百飞狐岭使彼据之乎其祸不特有吐蕃回纥之侵唐将有刘聦石勒之继晋乎请以三国之事着明者借论之汉室不纲有曹操孙权刘备虽皆天生之英雄也使其终无分地而浪战於中原则必有吞并灭亡不支者若前日刘项是也曹公身与袁绍之兴亡是也而以一天下分裂而三者实自乎荆州之所隶也呜呼荆州实能分裂天下而三者也曹公不急於得关中而急於得荆州盖以韩遂马超必不能保关中而关中非我有而谁有哉荆州虽蹔为刘琮之物而亦未必不为我物也陆攻则远水攻则险彼孙权刘备其遂得之乎无几何孙权虽可以得荆州自以居京口而远有所不给则以资刘备备得荆州则得巴蜀孙权以刘备御曹操於荆州而保江东三分之势定於此一州矣曹操於宇宙间有鞭挞之威尚何所惧者及闻刘备得荆州则大惧矣方作书不觉坠笔於地也唯曹操能惧其可惧者也昔之一荆州今之瀛定并门三荆州也又可不大惧乎曹操其後回军濡须恐江滨郡县为权所掠乃诏其民内徙彼久业南方而不安一旦北土之民相与惊惶渡江而逝庐江九江蕲春广陵诸郡皆无民矣北人乃得居其室庐耕其田野江滨之郡於是乎有民为魏死守矣如曹公之志则未易以吾三镇之重地齐民悉弃之也古今识者皆恨唐不能有河北而委之於三叛不知唐失河北於叛臣之後继失秦陇河湟於吐蕃自凤翔西门之外即为吐蕃之境顾无自而远制大河之北也今京师视瀛定并门犹唐长安之视秦陇河湟其利害不亦逼乎嗟夫唐失陇右而不能制河北今失河北而寜无西师之忧乎又将何以制之乎言及此则三镇之利害又急於汉之荆州也且唐之失河北为害也缓唐之长安视河北而远也今之失河北为害也急今之京师视河北而近也迩远之间缓急之势不得而同也亦以明矣今之京师是谓大梁与古昔帝王之都自亦不同何则西汉之都雍因秦之旧保山河而制诸侯娄敬建言於前贾谊重陈於後实因一国而为都也东汉之都洛谓先朝之未尽善乃远奉周公之志以洛阳者天下之凑也因天下而为都也隋则初盛而都雍其後衰而都洛唐则以雍为京都以洛为别都皆未有及今都大梁因天下而为都又平坦显着於洛阳之都也其诸帝王之旧则夏都阳翟商都景亳我介於二者之间也其引湖海舳舻於枕席之上而走山岳騠駃於俎豆之际役夷狄万国琛币於郊坻之迩者实以冀赵魏晋之重为天下四方之楗也今冀赵分而魏晋毁则其忧不在河北而在京师顾执事可不念之乎中山之地则保深祁广信安肃顺安永寜八州军兵则五十八指挥三万八千三百四十八人高阳则莫雄覇恩冀沧永静保寜乾寜信安十一州军兵则七十七指挥四万二千五百八十人太原则忻代二寜化岢岚二军控契丹之朔云麟府二州守河外岚石隰三州火山保德一军阻河扞夏国之绥州凡十有二州军兵则一百六十六指挥七万二千九百人呜呼可谓重矣故曰瀛州者有瀛海之富富於天下也定州者可以大定天下也并州者可以并兼天下也名不虚得亦未可忽也若不得保此之重镇而弃之窃恐江介之民鱼虾之俗先叛而後服者足揺而心生矣且曰非我敢弃朝廷而必行恐朝廷之我弃也故曰所忧不在河北而在京师也今日陛下赫然下明诏俾三镇无弃其守如故且命四击敌军实天下幸甚古兵法有之示弱者刚胜示怯者勇胜示缓者速胜彼深入者我以主胜彼兵老者我以壮胜甘言厚币以饵之者我以逸胜纵敌於归路者我可以大得志而无不胜今黄头女真皆干此七者之诛也愿诏急击之无怠且今日敌人之逋逃与契丹澶渊之逝事体不同章圣皇帝不以杀为武者也今皇帝陛下必行天诛则武矣欧阳彻上书曰臣闻履大宝之尊位而能从谏如流乐取於人以为善者人君之德也当国家危急之际而能奋不顾身敢为人所难者人臣之义也忘布衣之贱而尽忠竭节以干斧钺之诛者知死有轻於鸿毛也臣伏覩太上皇禅位之初金人渝盟犯我京城太学诸生忠义奋发伏阙上书首建诛六贼之议奸臣怙势妒贤嫉能欲塞言路以寘之死诸生惶惶股栗性命垂於虎口赖陛下刚明果断速降诏旨严行止絶遣中使宣谕脱诸生於死地寻後诸生敷奏朝廷得失兼上用贤之请伏阙上书于再于三陛下俯加容察断知外侮怨陵元元被害王师败绩国势不振者皆缘六贼奸谋误我上皇於是悉正典刑以谢天下黜白时中等而不用复李纲而相之臣以是知陛下非特能听又能行正所谓从谏如流乐取於人以为善而备人君之德者也臣伏读正月一日圣诏许士庶实封直言得失臣又知陛下卓然能以尧舜为己任欲开言者之路以来天下之策欲却外来之侮以安中国之势正忠臣义士赤心事上之秋凡纪纲法度有不利於时不便於民者恨不知耳知而不言岂不负明天子勤求之意哉臣比者恭读圣诏曰敌势未已动起兵端必欲割我土地残我人民覆我宗社忠臣孝子自当体国念家人自为战臣读至此不觉涕泗交颐重念我宋隆兴四方无虞人物滋富自古未有伦拟一旦为金人侵侮攻?井邑蠧害良民凡厥士庶岂不寒心臣恨无杰出之勇鼓行而前唱天下慕义之徒使或愿持一戟或愿操一戈覆其巢穴复其河北措京城於奠枕之安也臣晓夜以思蒙被国家教育为日滋久虽不能奋股肱之力而从事於锋镝之下然谋猷筹画或有可采未必不能立尺寸功以报国家平昔之恩於是博采于古参酌方今利害之大者条陈十策以献朝廷皆保邦御俗之方安边御戎之术愚者千虑必有一得狂夫之言圣人择焉臣虽狂斐然上以应天子求言之诏下以摅寒士报国之诚非敢自谓其策之可用亦庶几所谓当国家危急之际能奋不顾身敢为人所难者也臣生三十年矣幼失所怙猥绍箕裘之业愿以忠孝自立而臣有子可继先人嗣故臣每览前史见忠臣义士奋身报国者未尝不掩卷浩叹恨不能睎其踪臣今日适丁国家多难敢以草茅书生妄议朝廷得失臣故知干犯天威罪必无赦然臣所以甘心於此者实愿以一身而安天下也臣故曰知死有轻於鸿毛者此也臣以刍荛之言上凟冕旒之听伏愿陛下留神省察无以万乘之尊而骄之无以一介之微而忽之则天下幸甚臣闻三代而下帝祚绵远莫如汉唐然当其内外之患未夷蜂屯蚁聚攻城破邑兵端四起师出无功则为之君者曷尝坐视其困哉盖亦躬行之矣天锡勇智絶类离伦神戈一挥无不从顺蛮夷猾夏寇贼奸宄固将褫魂破胆望风慴服若汉高祖伐陈豨於邯郸唐太宗败建德于虎牢以至高丽贼乱亲驾六师一举而辽东平凡此之类皆欲出於涂炭故决策亲征奋张天威遐耀神武遣将出师仗义问罪所至克捷而後戎心沮丧恐惧远遁也契丹自晋天福以来践蹂幽蓟北鄙之境殆无寜岁至景德元年举国来寇遂陷德清以犯天雄当是时京师之地危於累卵真宗皇帝忧勤日加夜分不寐画计无所从判朝廷大臣持禄保位动为身谋居于江南者劝上幸金陵居于西蜀者劝上幸成都曾无为社稷计者惟宰相寇准鲠峭不回奋忠义心以破羣议独以亲征为献天子可其奏於是锐然亲征既次澶渊诸道兵大会敌既震动杀其骁将顺国王达兰敌惧遂请和于时万一非天子乾刚决断用寇准计必不能成其功古语有之曰狐疑犹豫後必有悔断而敢行鬼神惧之正此之谓也臣为陛下今日计莫若以虎符起天下之兵而决策亲征追奔逐北絶其根本使无遗类则国威复振而後患不作矣臣窃观陛下即位之初金人犯顺侮慢中国其势可谓廹矣当时大臣亦有劝上他幸者然赖陛下聦明不惑羣议断自圣志下诏亲征彼军闻风而心破兵戈未接敌已退师深自悔过此虽宗庙之灵社稷之福然亲征之诏不下未必尔也澶渊之役既验之於前而此尤可以为近证臣区区所以不避罪责敢以亲征为献伏愿陛下奋独见之明授决胜之略命将帅遣戍役而必行之天下幸甚然虑善以动动惟厥时奠而後发发必中矣万一陛下听臣之计则亲征未可轻动必也以富国为先而选将练兵次之盖兵家之策当先为不可胜以俟其必胜要之得人为用则何施不可借使富国强兵内无动揺民安如故有如大夫种之能转输供馈外无劳民扰攘之役有如范蠡之知临机果断折冲千里有如周瑜之勇度长虑远收功於必成有如赵充国之守严细柳之军有如周亚夫者奔项羽之营有如樊哙者孜孜奉国知无不为有如房元龄者兼资文武出将入相有如李靖者则虽愚夫愚妇亦知其可以必胜矣方今朝廷之上士庶之间不无其人在陛下擢而用之夫以中国全盛之富甲兵之衆加之得人以任将帅之职亲征以挫蛮夷之威则扫荡絶灭可指日而待也此臣愿献陛下一策也臣又闻御戎之术以战胜为上割地讲和皆其下策臣闻朝廷为金人所廹有议割地讲和者臣深为陛下不取也以臣管见为今日计莫若遣词命之使阳与之讲和虚为之割地俟其有怠心乃掩其不备会诸道精兵以殱灭之此万全之策昔田横据千里之齐田间将二十万之衆军於历城若非郦生先说齐王使为汉而称藩乃罢历下兵守战备日与之纵酒则韩信虽有百万之师未能以岁月破也颉利走保铁山遣使者谢罪请举国内附太宗遣唐俭慰抚之李靖谓副将张公谨曰诏使到虏必自安若以万骑齎粮而袭之必得所欲公谨谓上已约降行人在彼奈何靖曰机不可失韩信所以破齐也唐俭辈何足惜哉督兵疾进於是擒之当时使韩信李靖惜郦生之烹怜唐俭之死小有所不忍则必不能成大功也臣今日之计正合於此伏愿陛下无为犹豫而不决也臣复为陈祖宗守土之艰难使陛下读之寒心则尺寸之地不可与人羣臣以割地为请陛下必不轻许也臣闻昔者赵元昊叛西方转战连年兵久不决契丹之臣贪而喜功者以我为怯且厌兵遂教其主设词以动我欲得晋高祖所与关南十县庆历中聚重兵压境遣其臣萧英等来聘仁宗皇帝命宰相择报聘者时敌情不可测羣臣莫敢行宰相举右正言富弼即入对便殿叩头曰主忧臣辱臣不敢爱其死上为动色乃以弼为接伴英等入境弼开怀与语不以鄙夷待之英等亦不复隐情遂去左右密以其主所欲得者告弼且曰可从从之不可从便以一事塞之弼具以闻上命御史中丞贾昌朝馆伴不许割地而许岁增币且命弼报聘往反十数皆论割地必不可状及见彼主抗辞不屈既陈利害而说之复宣皇帝之命以威之敌人感悟遂欲求婚然亦终为弼善词以却之不过增币二十万而契丹平复其後累年契丹君臣守其约而不敢败者虽本於祖宗德化之所感然亦富弼之功也呜呼使地而可割则祖宗之朝已割之矣如其不可割而羣臣劝陛下为此计者得无愧於富弼欤又况朝廷之根本正在於河北河北之要害又在於三关四镇割三关四镇而与之则自河以北皆非我有河北之地陛下既不得而有之其能久都大梁乎本朝惩五季之弊举天下之兵宿於京师名挂於籍者号八百万而衣食之给一毫皆取足於官又非若府兵之制一寓於农非都四通五逹之郊则不足以养天下之兵此其所以都大梁以据天下之冲要岁漕东南六百万斛以给军食犹且不赡今若割河北之地则陛下不免迁都长安之地左殽函右陇蜀襟凭终南太华之山萦带泾渭洪河之水其地利守而不利於运漕将何以给天下之兵哉矧夫太原一郡控扼西北之咽喉今弃太原则下瞰长安才数百里陛下其能久都长安乎大梁长安既不可都又将迁之金陵则自北而南非帝者所居而又边患未寜国本动揺安知无奸雄窥伺金陵者哉臣以是知割地之请特可纾目前之患非万世长久之策陛下当如介石之不变也臣又闻昔之所是今或为非前之所用後或弃之乃所以趋时而应变故孟子亦曰执中无权犹执一也在汉文帝之时固尝与单于结兄弟之义以全天下之民而议和亲矣至我国家澶渊之战敌人请和诸将皆欲以精兵会界河上而殱之敌惧求哀既切真宗皇帝诏诸将按兵勿伐纵契丹归敌自是通好守约不复盗边者累年则讲和之术非不善臣辄敢以为不可者时不同故也何则远裔服叛无常乍臣乍骄徒视中国之势强弱如何而已在祖宗之朝国威素震远人慴服而不敢猖獗故与之讲和则守约而不违前日国势委靡边隙创开武久不讲士气堕怯敌人所以深入既而与之讲和徒费金帛亿万适以资敌师退未踰数月兵端又复蜂起臣以是知讲和反堕敌计中也且如前日金人败北种师道请以精兵临河灭其余党儒臣介僻坚执祖宗故事而不许殱戮故有今日之祸宜乎种师道饮恨而死也国家若实与之讲和则外示怯弱内费金资盟血未乾臣必知敌人又乘势而攻矣孰若用臣之策使敌反堕我计中也伏愿陛下采孟子用权之深旨破金人反间之机谋下令召四方之兵使奉词伐罪扬威絶漠尽杀而後已传曰为国家者见恶如农夫之务去草焉芟夷藴崇之絶其本根勿使能殖者此也若谓用臣之计则失大国之信者又未足以语权变也昔者孔子许阳货仕而终不仕与蒲人盟不适卫而终适卫则大人者言不必信行不必果惟变所适彼既渝盟而犯我京阙边屯吏士攘袂切齿皆欲犁其庭而扫其闾我以机而灭之固其宜也况以小事大畏天者也以大事小乐天者也彼不能畏天而事我反贪暴残灭而自干罪戾则天亦讨其有罪矣夫复何疑此臣愿献陛下二策也臣又闻西戎之患大於金人祖宗之朝羌人入寇固尝弥年而不能解方今金人入寇残害滋甚西戎虽安堵未动然敌人剽悍之性敢肆陵侮苟有以挫其威则垂头掉尾去不复顾徒有譊譊之声终无咥人之凶倘无以挫之则羣起而为人害矣臣以是知西戎虽未动亦当预为之防无使西北合并为患则难於支梧也且如今年春赖天之灵俾敌悔过而效顺朔方无虞天下同庆其後朝廷若能会兵要地控扼边陲奋张国威以震军势则祸不萌於今日矣扬雄曰大寒而後索衣裘不亦晚乎此言虽小可以喻大今夫宅於山者必设窞穽以防猛兽之为害宅於都者必峻墙仞以防穿窬之为盗此鄙夫野人之所共知也况西戎自熙寜犯境以来虽絶夏人赐予熙河兰会转输飞挽之费一岁至四百余万则其费可谓厚矣带甲荷戈者不可以数计朝夕引颈举踵伺中国之便以恣其残暴肆其奸雄者殆有甚於猛兽穿窬也太平之时尚当为之备况金人已为患於中国安可不早为之计无使滋蔓蔓难图也蔓草犹不可图况於勍敌乎贲育之不戒童子之不抗鲁鸡之不期蜀鸡之不支彼怯勇小大之势不同非蚤正以待之犹且不能胜况二敌动欲与中国抗衡耶为今之计者莫若明诏守土之臣使严为之备而又专委兵马司使修车马俻器械以图患於未然则西戎不能入寇矣此臣愿献陛下三策也臣又闻天下之大犹人身域外者股肱也中国者腹心也股肱之疾既作於外腹心之疾复攻於内则不问人之肥瘠其亡也可跬步而待昔秦始皇奋六世之余烈振长策而御宇内吞二周而亡诸侯却匈奴七百余里胡人不敢南下於是遣将军蒙恬筑万里长城以防胡自谓关中之固子孙帝王万世之业而不知祸起於萧墙之内一旦陈涉以瓮牖绳枢之子无万乘之尊无疆土之大身非王公大臣名族之後才能不及中人非有仲尼墨翟之智陶朱猗顿之富蹑足行伍之间振起阡陌之内奋臂一呼天下响应山东豪杰於是并起而亡秦矣臣以是知心腹之疾尤甚於股肱也国家治平日久冗食游手之民触处有之败军亡卒流离散徙者纷如也日则博奕饮酒于市夜则结而为盗贼椎牛发塜於虚落之间非礼非义无不为也万一有豪杰者为之倡啸聚山林刼掠闾里驱虏良民以至擅名号攻城邑取库兵释死罪纵横自肆而不可制则为腹心之患亦不浅矣顷者方寇窃发血流通衢江浙井邑多为煨烬兵拏不解所费巨万始能致其头於阙下诚可为後来监也况今兵戈四起安知无方寇之流欲乘隙而作乱者耶以臣观之守令得人此无足虑盖州得一贤刺史则千里蒙其庇县得一贤令尹则百里受其赐德化足以格人心威风足以挫强寇鉏奸铲猾号霹雳手则顽民悍俗亦且惶惧恐伏逡廵销缩而莫敢动矣臣闻王嘉曰国家有急取办於二千石二千石尊重难危乃能使下今县令既衆不能皆贤但州得二千石能自重其威权以使下则虽有黄巾赤眉无足畏也故尹赏之治长安使吏民杂举轻薄少年恶子鲜衣凶服持兵刃者悉籍记之一旦收捕纳之虎穴中由是盗贼顿止张敞之治胶东明设购赏开羣盗令相斩捕除罪吏追捕有功而上名尚书调补县令者数十人由是盗贼解散赵广汉之治京兆精於吏职尤善为鈎钜以得事情郡中盗贼闾里轻侠其根株窟穴所在铢两之奸皆不能逃朱博之治琅琊尝令属县各用豪杰为大吏一旦窃发县则移书诡责取办其人尽力有效必加厚赏以是豪强慹服韩延夀之治颍川置正五长相率以孝悌闾里阡陌有非常吏辄闻奸人莫敢入界而吏无追捕之苦龚遂之治渤海移书勅属县罢捕逐之吏单车独行务以德化於是盗贼悉平此数子者可谓善治羣盗者矣然方今之时其术亦有可用亦有可去者盖彼时此时故也臣为陛下今日计莫若明诏督责监司郡守使勤於王事常行举察无以酒色昏其精神无以贿赂易其心志夙兴夜寐当蕲伏节死义尽忠犯难以报国恩仍乞明诏郡县有骄兵惰卒穷困亡命者有累负重罪常赦不原者有闾巷恶少不齿於人者有困迫饥寒剽夺衣食者并许自陈革过鼎新不念旧恶仍仰州县给赏召募有愿奋力勤王扞寇立功者集官诣射圃试閲择有股肱勇力之人收録麾下常行禁约应副军期差使夫如是则旧染汚俗咸与维新人人自奋愿以身报国况以此笼络天下之豪杰皆为我用则啸聚为盗者无有也臣窃见圣诏尽起天下之兵臣知州县之兵本不足以御寇今又起而之他则其势愈杀矣若不早用臣计一旦有豪杰奋发而起为之应者赢粮影从鳞集瓦合攻城犯邑则守令不过提携妻孥遁戢草莽为自全计而已谁肯为陛下守土者不若用臣之计则盗贼不作而国兵不乏守土者又得以安其身而尽忠竭节矣此臣愿献陛下四策也臣又闻当一方之重寄百里之命所以保守土地全活生灵邦之治乱民之存亡实有赖焉当其平居无事无枹鼓之虞无征伐之役享高爵厚禄处则华厦衣则锦绣跃骏马而罗红顔坐重茵而食列鼎高谈阔视手挥指顾号令吏民则庸人懦夫亦可胜其任洎其遽有变故回惶失措不过婴城拱手坐待其毙甚者望风而窜伏矣曾不闻有高城深池坚甲利兵与之勍敌効死而不去者夫如是则生民何赖焉然则忠义之士卓然名节与秋霜烈日争严使之当公家之任而能提孤军守偏城临大难而不夺其守者信难其人臣观唐明皇励精政事开元之际几致太平得人不为不盛一旦禄山叛逆哮噬无前河北二十四州之吏为贼诱引委靡从顺者几半逆为之计不陷於贼者独顔真卿一人而已故玄宗喜谓左右曰朕不识真卿何如人所为乃若此使王师有进征之援者平原之守也继而张廵许远与城父令姚誾以数年疲薾之兵而抗百万难制之虏孤寄一隅日战数十挫贼之锋鲠其喉牙使不得进而搏食江淮之地转输不絶其民不为涂炭者良以睢阳未下也此在当时亦未至於扬芳飞英角立杰出然一旦遇变乃能忠义奋发激昂天下之吏虽赴汤火冒矢石而有不可屈之大节载在方册章章不可掩使後世奸臣贼子尸禄素餐者闻其风莫不慙汗脱或太守县令人人皆顔真卿张廵许远姚誾辈则国势何患乎不振也夫以方今人材之盛而臣乃敢昌言谓难其人者臣窃见曩者清溪寇起郡县之吏怀印绶挈妻子而先去者比比皆是当时士庶咸谓不能守土之臣必遭诛戮以激贪懦既而交结权贵第相汲引巧为词说文过饰非非特不正典刑又且悉与叙复故忠义之风不震而臣子无所矜式遂使勍敌交侵几危社稷而河北守令罕与为敌者循前弊而已假使当时方寇既擒不能守土者悉与诛戮则顽夫亷懦夫有立志金人未必能深入若蹈无人之境也臣为今日计莫若明诏丁宁诰戒天下郡县宜思患而预防之过此以往或有内陵外侮攻犯城邑而能扞寇自全者许擢用於朝而推恩於子孙如或不能保守复循旧风即与斩首以戒後来仍流窜其子孙於远恶之地纵累经赦不许原罪则人人思効死而莫肯为迯逋自安之计矣此臣愿献陛下五策也臣又闻有常产者有常心无常产者无常心无常产而有常心者惟士为能若民则无常产因无常心苟无常心放僻邪侈无不为矣臣伏覩圣诏许余路忠义之士率衆勤王甚盛举也然天下之民不能保其常心以臣观之河北河东京畿不幸为敌人侵陵自当体国念家人自为战圣诏许其聚徒结衆扞寇立功可也若施之於余路则不可也何则民无常情约之以法刼之以威则规规然不敢自肆无以制之则若置猿於木投鱼於渊安能保其不恣哉臣观今日应募而起者多豪横之民浮家泛宅而无所归一旦云集则号令贵乎有威统御贵乎有法左右前後不紊其常旌旗行伍不汨其序然後击之无敌散之不乱而可以立武功也如使擒纵不得其人则变心生而祸患作本以治乱反以致乱本以御寇反以助寇安知无奸雄投隙假勤王之名为叛逆之贼哉此无他余路安堵如故人物繁富仓廪实而府库充豪横之人制之不得其术则见所可欲而争端起矣臣近观福建路发募兵经由临川统御无术遂尔作乱强刼妇女虏夺衣物破人家产而人莫敢谁何不过吞声饮恨无所从诉臣始闻之不胜太息窃虑炎炎不已则遂为大患也幸而州府访闻即严行禁约使後来者少挫其气而不复肆侮臣为陛下今日计莫若速降诏止絶余路不许聚徒结衆所有已应募者仰同心协力共立边功当有厚赏如复欲召募勇敢之人即仰州县给赏自募阅试择其堪用者録之仍即绳之以军法无使复袭前弊臣观孙武一斩队长之首而左右前後跪起皆中规矩绳墨无患约束之不明申令之不熟也若以为天子已下之令而不可中辍则又非所以安邦也臣观两汉英断之主无出高祖郦生谋挠楚权欲复立六国高祖曰善趣刻印及闻留侯之言吐哺而骂曰趣销印夫称善未几继之以骂刻印销印有同儿戏然其计足以安社稷无伤乎高祖知人之明也此臣愿献陛下六策也臣又闻天下安注意相天下危注意将然以臣观之则天下安危将相皆在所注意况将相和则士豫附士豫附则天下虽有变而权不分权不分乃所以为社稷计也是以宣王承周衰之後四夷交侵中国微矣当时北有玁狁之难伐之不可後时必有严翼之人以供武服然後能胜虽有严翼之人无将以率之则胜亦未可必也故必有文武吉甫以为之将然後胜可必也诗曰文武吉甫万邦为宪是也吉甫为将於外而内无忠顺之臣与之同志者辅王耳目而迪其心志则妨功害能之人至矣妨功害能之人至则若吉甫者其身之不保何暇议胜敌哉故必有张仲孝友者在内然後吉甫得以致力於外以有功然则宣王所恃以收功者张仲孝友而已诗曰侯谁在矣张仲孝友是也万【缺】今日金人之患殆有过於宣王之时陛下欲成中兴之大业则伐之尤不可後时朝廷大臣如张仲孝友者想不乏人然未识宣威沙漠以统王师者有文武之吉甫耶借使有之则为宰相不识同心同德以辅王耳目而迪其心志有如宣王之时耶臣观吕太后时诸吕擅权欲刼少主危刘氏丞相陈平患之陆贾为平画计曰社稷安危在两君掌握之间尔君何不交驩太尉陈平於是与绦侯深相交结卒诛诸吕而汉祚不絶者陈平能用陆贾之计故也臣为陛下今日计尤在於选将择相无轻付此柄而使之内外相和以济国难则勍敌无足虑以臣观之如李纲者初无大过恶不宜置之闲散之地况纲之功业卓伟忠义奋发真社稷之臣天下之所乐从海内之所推称者也闻其谴谪虽闾里庸夫野老莫不咨嗟感愤以谓国家不能用人也夫处之以将相之任则当取其大功而略其小过臣闻纲在上皇朝京师暴水泛涨文武百寮皆?船筏为避水计独纲奋然为上皇敷陈灾异忠言苦鲠虽旋被谴责而甘心无怨既而後患果符其语陛下明断擢纲於卿监之中而处之以枢要之职天下知朝廷得人矣既而金兵势迫羣臣有他幸之请独纲毅然断其不可于时朝廷大臣姻属皆散而之四方甚若蔡京父子蒙被渥恩莫与比隆一旦变起举族逃遁无毫髪为社稷计者惟纲全室不动仍肯以身当战之先故天下皆知此时微纲为之宰制则京师已为丘墟生民皆为鱼肉矣其功岂小补哉今日岂可以用军之小过而黜之於外是失天下之望也臣闻汉高祖奋布衣提三尺劒起於丰沛六年而成帝业者盖以其能知人而善用尔故尝告于羣臣曰吾所以有天下者以其能用三杰运筹帷幄决胜千里吾不如子房镇国家抚百姓吾不如萧何战必胜攻必取吾不如韩信项羽有一范增而不能用此其所以为我擒也臣以是知人各有所长用人者当量能授职使萧何而为战胜攻取之事必不能矣昔房琯自负天下为己任然一举丧师遂不复振原琯以忠义自奋片言悟主以取宰相必有大过人者用违所长卒无成功後世所以惜之臣谓若纲者可镇国家抚百姓安四夷者也至于用兵恐非所长然则今日之失非纲之罪也用纲者之罪也陛下谪之於散籍是弃萧何房琯也是有一范增而不能用也得无为金人快其私忿耶臣又虑朝廷之上六贼死党尚有存者不然则白时中李邦彦之姻属尚有大用者故隂为之陷穽吹毛求疵洗垢索瘢中含沙之射影而陛下未之察也使无是辈则幸甚脱或有之尤今日之所急去也臣闻王珪进见唐太宗有美人在侧本庐江王姬帝指之曰庐江不道贼其夫而纳其室何有不亡者乎珪因以郭公善善恶恶之事而讽之曰知庐江之亡而姬尚在正所谓知恶而不能去也臣即此以见陛下知纲而不能用是亦郭公之善善也知六贼之朋党而不能去是亦太宗纳庐江王姬也朝廷进见之臣不识有能如王珪之讽谏者耶臣为今日计莫若速降诏音复纲旧职则朝野同欢矣此臣愿献陛下七策也臣又闻安边御戎之术在於择良将选精兵求辩士尊谋主四者并用而不偏废然後可以兴大事也穰苴斩庄贾而晋师罢去燕师渡水而解韩信背水一战而擒赵王歇斩成安君泜水上者得良将也孙膑伏万弩於马陵之下魏军至而伏发庞涓死焉李靖将轻兵至丹阳而辅公祏擒者得精兵也陆贾使南越尉佗箕踞能使之去黄屋而称臣韩愈入镇州而牛元翼溃围而去王廷凑不追者得辩士也释李左车之缚而师之遂收燕齐用侯君集之策而攻之遂降智盛者得谋主也臣常患世之论兵者徒知重将帅之选急士卒之练修器械观形势推风角鸟占云祲孤虚之法而已至於辩士谋主则略而不论正所谓知用兵而未知所以用之之术也臣伏覩臣寮上言谓今日边患方滋殊乏虎臣天下之大未必无其人欲乞明诏州县有拳勇股肱之力杰出於衆者及有兵谋武艺才堪为将者俾以名闻擢而用之甚盛举也然以臣观之未甚尽善何则自将而言之固不以一槩论有一军之将有一国之将有天下之将又岂特有拳勇股肱之力兵谋之人然後可以为将哉斩蛟长桥刺虎南山走有追风之逸射有贯蝨之妙被坚执锐所向无前攻城破阵所至先服者特可以将一军而已千变万化神出鬼没或纵之而後擒或以负而为胜测之而益深运之而无方若金在熔惟冶者之所铸若泥处埏惟陶者之所埴所攻辄破所击辄取无往而不利者一国之将也以仁伐不仁以义伐不义拯民於水火之中跻民於仁夀之域致壶浆以迎王师而人惟恐居後者天下之将也又岂特恃其股肱之力武艺之精而然哉古人固有不持尺刃不操寸戈而能却百万之师以至谈笑而折冲偃息而销衅者在於临机果料敌明运以筹策而已又况用人以安天下不专以文辞取不可以家世论当考其行实究其才能如何耳故季布遭髠钳而有名将之称娄敬脱挽辂而建金城之固萧曹起於刀笔之吏英卫起於罪亡之余郦食其乃监门狂生樊哙特鼓刀仆御班超一腐儒耳薛仁贵特田家子耳一旦依日月之末光皆能勒功帝籍振名後世借使汉唐之君不能用之则数子者亦堙没於无闻矣军法曰使智使勇使贪使愚智者乐立其功勇者好行其志贪者要趣其利愚者不计其死使人能收其长而弃其短则将帅何患乎乏人也以臣观今日募兵之衆则精兵不患乏人然臣窃疑良将辩士谋主未必多多益办也且如仁宗皇帝时富弼却契丹割地之请是亦辩士之功也臣窃意金人虽暴悍如此然为之王者又岂木偶人哉亦必知世道之安危识人理之盛衰万一得一辩士如仪秦之流圆机不碍能掉寸舌纵横议论俾独驰一介之使喻之以祸福之机陈之以利害之大讲隣国之好而啓之援信史之证而诱之使之动心骇听彼未必不一言悔悟复守旧约而不敢侵我疆土也臣为陛下计莫若广诏京畿诸路士庶有学足以该古今识足以造天人才足以供倚马之求辩足以破倾河之论压之以威而益振恐之以死而愈新一人而兼得斯数者仰州县审实保明解发赴阙又乞诏天下有雄材大略能画安边之策能知用兵之权守边可以贤於长城战胜可谓国士无双者并仰州县审实解发陛下亲策於庭量才授职试其所长则良将辩士谋主一举而兼得之何忧乎虎臣之乏也方今边患日滋正广收人物以备驱策之时无以臣言为狂妄也此臣愿献陛下八策也臣又闻孟子曰桀纣之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲与之聚之所恶勿施尔矣臣以是知民惟邦本本固邦寜国之所以废兴存亡特在於得民与不得民之间耳传所以言桀纣以不仁失天下汤武以积德有天下者是也臣窃观天下之民似有离心盖自太上皇临御之日奸臣擅权蠧贼滋甚假奉上之名而割民之脂膏托崇道之势而夺民之产业因花石之微而驱民於困厄之地缘名字之讳而挤民於罪亡之余天下士庶隂怀怨恨之气抑欝而不敢吐上违天心下乖民和故顷者方寇窃发民乐其祸而有何独後我之叹则民心之离也久矣非一朝一夕之故其所由来者渐矣幸赖祖宗遗德余烈尚有存者故纪纲未至於大坏去年春金人入寇国势几危若非上皇明断禅位陛下使人心怀则天下已非国家有矣何则黎元赤子皆知陛下在储宫时恭俭仁孝之名闻于远迩故即位之初闾里相贺知天下可指日安也既而悉诛六贼天下又复相庆谓陛下能除民之害真安邦定国之主是知民心固乐从也比者圣诏起兵国家太平日久颁白之老不闻金鼓之声一旦干戈扰攘黎元固已动心而骇目加之无识凶徒簧鼓不根之语谓国家败兵既数将下诏民间三丁选一以为用智者知其流言陛下必不为此奈流俗易於揺惑虽家置长喙人为说铃亦未能决其疑臣恐此语一煽民心又复揺动甚者预为生离之忧则求其安堵不动不可得矣此盖流言者之罪然亦国家募兵有以致其疑也臣愚欲乞陛下速降诏旨安抚天下明断此意使解其惑以结民心广施德化使恩有余地为子孙万世无疆之休仍乞天下所发遣募民见在京畿诸路屯聚扞寇者俟金人扫荡之日命将帅出厚赏以募有愿住者乞留守京畿以防後患仍约以归期其不愿留者悉遣之若抑而留之又致变矣陛下如其吝赏给惜供馈不招军以控扼边陲则臣心知边境搔扰无时而已异时复下诏募兵则东南之民其力疲矣其财耗矣岂能保其必胜哉夫天下所发之募兵所以忘身而犯难者不过希赏赐而已借使边圉已寜而遣之归有功者固当厚赏无功者亦乞给赏以劳其来一则怀之使无异心二则诱之可以再用实良策也兹数者皆欲陛下结民心以长有天下而已此臣愿献陛下九策也臣又闻先王之理财也若持衡然不使之偏归於公家亦不使之偏入於私室惟其适平而已省赋敛轻徭役者虽先王之善政然国家有金革之难将欲养兵而御戎则其实不过以安百姓而已虽敛财於民为募兵之赏下亦无怨言也第不可以取伤亷而已臣近覩诏下募兵诸路多科兵於民使百姓所费不赀而乌合之衆又不足以立事至於忠义之士能率强勇之人以徇国家之急则官府无钱以给馈饷聚而复散者有之以臣愚计窃谓万一边患未寜欲募兵则不若以税额量情均科钱以助国用应有官之家并不蠲免则所敛薄而均百姓皆乐而从之取之虽微而聚之即多州县预贷官钱募勇敢之人以勤王事则武足以御寇矣所敛之钱存其三之一以募兵而守城余者悉为起兵之费甚尽善也臣尝以是徧询於乡老皆善其计以是知民情之乐从也臣又虑兵馈不给则臣有策於此可使不损於民不害於公令下之日诸路军储霈然有余矣所谓策者何也臣谓天下所纳米以造酒者不过欲市利而已为今日计者莫若速降诏音罢卖官酒许州县之民投状召保均分酒课任自造卖仍委局务者日计其利无使亏折应诸路所入米悉以充兵馈则榷酤不劳而军储可给矣其策岂不良哉此臣愿献陛下十策也臣於十策之外又有三事亦今日之不可缓者试昧死为陛下陈之臣闻之曰左不攻於左汝不共命右不攻於右汝不共命御非其马之正汝不共命用命赏於祖不用命戮于社予则孥戮汝臣以是知古者王师之出有不用命而胜敌必戮而不赦况望风降伏者其罪宜如何哉臣窃闻比者三军临阵将士或不用命遂尔降敌臣愚欲乞陛下明诏抚怀军情使各奋其勇仍有降敌者悉戮之则军势振矣此其一说也臣又闻明君贤相所以动而胜人成功於衆者多用间术故兵家之策用间有五有因间有内间有反间有死间有生间五间俱起莫知其道是谓神纪人君之宝也故三军之事情莫亲於间赏莫厚於间事莫密於间非圣智不能用间非仁义不能使间非微妙不能得间之实微哉微哉无所不用间也臣窃意金人强悍傥或未可以力胜则不若用死间之术而灭之臣身虽不长六尺而智雄万夫辩虽未足以方仪秦亦不可谓圆机而不碍者也臣以忠义自奋何惜一死为陛下用此术以扫荡尘氛而安我社稷耶方今将帅如其已有良策灭之则生民之幸也万一未有计则伏愿朝廷借臣一介之使遣臣见彼主而说之臣自有策能使金兵倒戈卷甲不复侵侮陛下如欲絶其种类则臣亦愿以死间伏望朝廷俟其有弛心而无备则遣良将领精兵而殱之臣虽遭鼎镬能以一身破强悍之敌而安我宋二百年之社稷使万世之下奸臣贼子诵臣之名莫不掩卷而慙叹则臣虽死犹生也伏愿陛下明断而决行之无谓臣布韦之贱不能立此功也古语有之曰猛虎之犹豫不如蠭虿之致蠚孟贲之狐疑不如童子之必至取其能必行之臣前所谓使韩信李靖惜郦生之烹怜唐俭之死小有所不忍则不能成大功者正谓此也此臣所欲言者二也臣又闻隂阳家流有三奇八门之术天子庶人之式足以自利足以厌人扬兵九天之上尸敌千里之远天神地示皆为我用则取胜之大要也今何苦而不用哉精此术者每有其人陛下求之未切尔臣愿下明诏如求贤之急必得此辈以济大事天下幸甚此臣所欲言者三也臣闻马周以草茅一介之士为唐条陈二十余事皆当世所切太宗爱而擢用以明佐圣不胶漆而固恨相得之晚王佐材畴能及此萧铣据江陵屡战不克李靖遂陈图铣十策有诏拜靖行军緫管军政委焉师叩夷陵萧铣遂降臣以鲰生恭诵圣诏曰每闻边报痛切朕心臣於是感激自奋愿以身报国故昧死献十策臣无王佐之材非敢望若马周之擢用特愿用臣狂计以擒金国之渠魁扫荡边尘复祖宗之境土庶几不媿李靖献策以图萧铣则臣虽以直言犯逆鳞自取诛戮亦没齿无怨言臣所陈特今日之急务至於朝廷之阙失政令之僻遗甚有可言者臣以陛下方今有北顾之忧故且置而勿论臣又窃闻学古入官挟策登第者平居贪位慕禄惟恐居後切切然常有不满意一旦国家有变虽捐躯以报尚何所惜奈何风俗衰薄忠义陵迟故有官君子方且酣畅自适恬不以社稷为念甚至赴阙注调者才闻变起不参部而归者有之及京畿而反者有之其间有能奋身为国者几何人哉间或有之则羣聚而笑指以为狂生臣闻其语忿气拂膺恨无上方斩马劒以断其腰领臣恐此风一扇天下靡靡入於衰败故愿以死间之术为陛下安天下之民庶几少立忠义以振颓风仍不避斧钺之诛敢献此书于朝廷也伏愿陛下函容之德天高地厚怜臣愚忠恕臣狂斐以来忠直之言以激衰败之俗则万世之幸也傥或以臣言为无足采而又以草茅之贱上玷圣聦下触权臣必欲置之死则臣亦甘心焉

历代名臣奏议卷八十二








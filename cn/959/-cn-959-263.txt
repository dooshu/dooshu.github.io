文天祥　纪事

狼心那顾歃铜盘，舌在纵横击可汗。

自分身为虀粉碎，虏中方作丈夫看。

文天祥

文天祥　纪事

三宫九庙事方危，狼子心肠未可知。

若使无人折狂虏，东南那个是男儿。

文天祥

文天祥　纪事

不拚一死报封疆，忍使湖山牧虎狼。

当日本为妻子计，而今何面见三光。

文天祥

文天祥　纪事

春秋人物类能言，宗国常因口舌存。

我亦濒危专对出，北风满野负乾坤。

文天祥

文天祥　纪事

虎头牌子织金裳，北面三年蚁梦长。

借问一门朱与紫，江南几世谢君王。

文天祥

文天祥　纪事

单骑堂堂诣虏营，古今祸富了如陈。

北方相顾称男子，似谓江南尚有人。

文天祥

文天祥　纪事

枭獍何堪共劝酬，衣冠涂炭可胜羞。

袖中若有击贼笏，便使凶渠面血流。

文天祥

文天祥　纪事

麟笔严于首恶书，我将口舌击奸谀。

虽非周勃安刘手，不愧当年产禄诛。

文天祥

文天祥　纪事

百色无厌不可支，甘心卖国问为谁，

豺狼尚畏忠臣在，相戒勿令丞相知。

文天祥

文天祥　纪事

慷慨轻身堕蒺藜，羝羊生乳是归期。

岂无从史私袁盎，恨我从前少侍儿。

文天祥

文天祥　纪事

英雄未肯死前休，风起云飞不自由。

杀我混同江外去，岂无曹翰守幽州。

文天祥


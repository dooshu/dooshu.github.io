卷二百五十

永乐二十年六月丙戌朔

○戊子车驾次玻璃谷泰宁侯陈愉等馈运至分给将士余还贮开平

○己丑车驾次通州甸营外十里有虎伤马 命勇士生絷之

○命都督吴成都指挥程忠梁成率骑士五百先驰赴应昌侦虏所向

○庚寅车驾次长乐镇镇故乏水晚有泉数十跃出军中足用

○是日河南布政司右参政赵仪有罪当徒皇太子令罢职为办事官督转运之务

○辛卯太仆寺丞王忠以阅马受赇 皇太子令谪戌边

○壬辰车驾次清平镇下令大营五军将士出应昌地益平旷宜结方阵而进神机马队必序列整肃不得搀错

○癸巳车驾次威远川开平报虏复攻万全 上召诸将问计皆曰宜分还击之 上曰不然此诈计也虏虑大军径捣其巢穴故为此牵制之术然其众不多知大军北行必已丧胆况敢攻城哉不足虑也

○命遂安伯陈英以所运粮储于开平以军前足用故也

○是日 皇太子令山西故都指挥佥事李宗子琳袭父原职为金吾右卫指挥使金吾右卫故指挥使崔成兄智刘亨子端指挥佥事张成安府军右卫故指挥使陈志名子杰通州卫故指挥使董皂火奴子狗儿大兴左卫故指挥使薛得子正羽林前卫故指挥同知黄荣子刚燕山右卫故指挥佥事蔡清子顺仉彬子英金吾左卫故指挥佥事郭成子礼济州卫故指挥佥事曲端子成各袭职金吾右卫指挥使李得老疾令其子旺代职

○甲午车驾次阳和谷开平报虏攻万全者其夕遁去

○丙申车驾次祥云屯北驻跸有紫云如盖见营南久而不散故赐名其地

○戊戌车驾次翠玉峰虏众有来降者 命诸将善抚绥之勿有侵害

○甲辰车驾次金沙泊 命公侯同御史点视将校兵器及所赍行粮

○丁未皇太子令工部脩 孝陵殿及墙垣

○戊申皇太子遣官祭中霤

○庚(寅)[戌]车驾次玉沙泉以深入虏地 敕前锋都督朱荣等各领健卒三百人人马二匹赍二十日粮宵行昼伏探虏声息都督吴成等领兵千人踵其后缓急为策应

○夜有星如盏大青白色光烛地出太微西垣内西北行至(（近）)[河]浊

○乙卯车驾次通济河下令军中爱护兵器及马骡不得委弃行粮

○是日直隶广平邯郸成安肥乡真定无极藁城大名浚魏河南襄城县霪雨伤稼 秋七月丙辰朔 车驾次广威镇享 太庙皇太子行礼

○戊午车驾次环秀间前哨报虏声息 命将士星驰而进仍简精骑四出侦逻

○夜有二星如鸡子大其一赤色有光出阁道西北行至云中其一青白色尾迹有光出娄宿东南行入天仓

○己未车驾次杀胡原前锋都督朱荣等获阿鲁台部属送 御营备言阿鲁台所部初闻大军出皆忧惧日有背叛而遁者继闻车驾亲征阿鲁台举家惴栗其母及妻向之骂曰 大明皇帝何负尔而必欲为逆天负恩事尔死固宜而使吾属骈首就缚为俘囚将死无葬身处皆汝所贻祸也阿鲁台尽弃其马驼牛羊辎重于阔栾海之侧与其家属直北走矣 上曰兽穷则走然此黠虏未当遽信或挟说谋示弱以误我不可不严备前哨继获虏部曲亦言虏悉众夜遁矣验之而信召都督朱荣吴成等还发兵尽收虏所弃牛羊驼马焚其辎重 上召文武群臣谕曰朕非欲穷兵黩武也虏为边患驱之足矣将士远来亦宜休息遂命旋师是夜召诸将谕曰所以羽翼阿鲁台为悖逆者兀良哈之寇今阿鲁台狼狈远遁而兀良哈之寇尚在当还师翦之诸将皆曰然请分兵疾进遂简步骑二万分五道进击且授之方略谓曰兵贵神速所谓迅雷不及掩耳也诸将受命遂行

○辛未移师次清水泊

○户部言应天府漂阳县扬州府宝应县徐州萧县济南府新城县青州府莒州及诸城寿光二县莱州府胶州登州府蓬莱黄县开封府中牟原武祥符荣泽四县大名府长垣县顺天府蓟州及玉田县永平府滦州霪雨伤稼 皇太子令遣官巡视

○癸亥夜有星如盏大青白色光烛地北起自右旗西北行至近浊

○甲子皇太子升工部员外郎魏脩为江西布政司左参议江西道监察御史申岳为按察司副使狭西道监察御史谢孚为福建按察司副使山西道监察御史王仲寿为河南布政司左参议改北京道监察御史欧阳和于云南道山西右参议郑隆于广西布政司

○丁卯周王妃冯氏薨讣闻 皇太子遣官致祭命有司治丧葬

○戊辰车驾次捕虏川始诸将之赴兀良哈也 上谕之曰官军至彼虏必西走朕以兵从西要之虏可获也至是 上率精骑数万驰赴之命武安侯郑亨成安侯王通阳武侯薛禄率大营诸军后行

○己巳车驾次沙泉碛命都督任礼等率兵前行为侦逻

○庚午 上率师至屈裂儿河虏寇数万余驱牛马车辆西奔陷山泽中遇大寇仓猝以其众逆战 上麾骑兵为左右翼齐进寇望官军势盛欲突而走 上率前锋冲之斩首数百级寇自蹂践死者相枕籍余众散走其地背河前左皆山大军依山而阵 上乘高望之见寇稍复聚乃麾兵绕出其右十余里又急分兵渡河断其后寇数百人突而右走尽获之又麾兵绕出其左十余里先令甲士持神机弩伏深林中戒曰寇经此则发又命严阵山下以待已而寇尽弃其辎重驰突而左 上麾御前骑士与山下兵驰追之寇惊走而林间神机努竞发寇大溃死伤不可数计余寇尚数百人驰马而走 上曰必有首虏其中须击之率骑兵追奔三十余里扺其巢穴斩首虏数十人生擒其党伯儿克等尽收其人口牛羊驼马焚其辎重兵器暮次丰润屯诸将皆顿首贺 上曰用兵岂吾所得已哉诸将曰天道福善祸淫 陛下奉天伐罪以保宁兆民岂过举也 上曰然

○是日设四川龙州铁冶先是土官薛忠义言州民缺农器而境内游地产铁矿可资民用户部遣人核实启奏开冶 皇太子从之

○暹罗国王三赖波磨刺札的赖遣使坤思利亦占城国王占巴的赖遣使逋沙怕宥等贡方物 皇太子令礼部宴劳之

○辛未 上复以兵狥屈裂儿河之西搜捕余寇杀获甚众

○是日 皇太子令金吾左卫故指挥同知徐荣子亨朱英弟斌王福子寿金吾右卫故指挥同知张福子善羽林左卫故指挥同知张兴子广羽林右卫故指挥佥事韩友子敬大兴左卫故指挥佥事许英子广李敬子智各袭职以金吾右卫指挥同知雷铭老疾令其子真代之

○壬申兀良哈余寇溃散山谷多来降者命释之

○癸酉 皇太子免南北直隶并山东河南郡县被水灾粮二十三万八千三百四十石有奇马刍三十八万一千三百余束

○甲戌兀良哈寇党老弱皆诣军门俯伏待罪命释之

○乙亥置山海卫上土头石门寨二石城各设官兵戍守之 工部尚书宋礼卒礼字大本河南永宁人洪武中由太学生擢山西按察司佥事坐事左迁户部主事升刑部员外郎 上即位命署礼部遂升礼部右侍郎后升工部尚书初营建北京命取材川蜀伐山通道深入险阻还朝特被嘉赏复再入蜀采木得风疾久弗治遂卒礼有才干然驭下严刻小过輙绳以法在蜀数年民苦其酷云

○丙子车驾次闻喜冈至大营

○丁丑询虏降者言屈裂儿河东北深谷有寇党千余人 命宁阳陈懋以骑五千追之

○夜月犯毕宿星

○戊寅车驾次捷胜原官军以屈裂儿河所获牛羊十余万至营命分给将士

○是日 皇太子千秋节先期礼部请行庆贺礼 皇太子曰 皇上躬擐甲胄勤劳朔漠予始生之日弗得瞻拜可受贺耶遂止

○壬午车驾次紫驼冈时山谷余寇瞭望宁阳侯陈懋兵至皆轻骑遁走获其男女千余及牛羊马数万并得所掠边卒男女百余人送 御营

○甲申车驾次和銮谷敕开平备御成安侯郭亮发官军馈运赴行营

○是月 皇太子令置抚宁卫驸马寨台头营堡土城二及箭杆岭界岭乾润口青山口关隘四各令官兵戍守辽东定辽东宁海州广宁等处霪雨伤禾稼

○八月乙酉朔车驾次清漠州命新宁伯谭忠等往开平趣馈运前军都督佥事马真卒真武进人父初为燕山左护卫小校从 上征讨屡立军功授百户以战死真袭为前锋以功升旗手卫指挥使累升前军都督佥事至是从征遇虏力战被创还至黑山卒赐祭葬如例

○丁亥 皇太子遣官释奠先师孔子

○戊子祭 太社 太稷 皇太子行礼

○己丑车驾次祥云屯宁阳侯陈懋追及残虏于山泽中分兵二道夹击寇遂战遂败之

○辛卯 皇太子令工部脩北京国子监

○壬辰车驾次威远川敕宁阳侯陈懋今以精骑千人益尔可与武安侯郑亨约令武安侯收辎重先行尔以兵伏险要处寇若追袭武安侯尔从后夹击机不可失懋受命设伏于险武安侯等先行果袭其后方接战伏兵跃出前后夹击之寇狼狈大溃死者过半余寇远遁

○甲午 皇太子遣官祭历代帝王

○乙未祭太岁风云雷雨岳镇海渎山川等神 皇太子行礼 皇太子遣官祭旗纛

○后军都督佥事章安卒安寿州人父旺元季为元帅守安丰率众归附卒于大同百户安袭职从 上征乃儿不花以功升燕山左卫千户安有智 上平内难屡著劳绩永乐元年升北平都指挥使守真定复守居庸关三年定宣府缮筑城堡完固兵备升后军都督佥事仍守宣府总督怀安万全诸卫军饷同时有张远者与安齐名由蔚州卫指挥使以军功升狭西行都司都指挥使再升右军都督佥事至是与安同都运粮饷从征沙漠还俱卒于道命礼部俱赐祭 夜月掩建星

○丙申新宁伯谭忠等馈运至大营

○丁酉交阯参将荣昌伯陈智言交阯都司所属大小官军月粮及诸司官俸给计月支稻谷五万七千七百石岁支六十九万二千四百石有奇今交州等府馈余不给而广东钦廉见储粮十万九百四十余石乞令转运给之为便 皇太子从之令户部速行

○戊午车驾次玻璃谷诸将先受命征兀良哈者奏云已入寇穴寇悉众来敌大败之斩首数千给余众溃西而走尽收其人口孳畜先道大宁入喜峰口俟 驾

○是日掌交阯布政司按察司事尚书黄福言交阯远在万里安广储蓄以图安固选练士卒以振武威今各卫官军不分壮弱均支俸粮匪惟縻费边储抑亦无以激扬士气宜减老弱之费以益强壮又言新颁条例犯笞杖徒流及杂犯死罪者送赴京工作交阯道途险远若遵新例行之死者必多乞依所犯重轻纳米赎罪以资军饷庶公私两便 皇太子从之

○广西博白县吏王延广言郁林博白北流陆川兴业四县岁运粮九万余石输梧州平乐等四千户所今其地储积有余而郁林州水行可至廉州廉州去交阯新安俱近若以郁林及博白等县粮输廉州仓令交阯军民自运其廉州郡县粮则以输交阯新安万宁甚便 皇太子从之

○己亥户部尚书郭资言天下郡县所上永乐十七年至十九年实徵之数分豁本色折色内存留本处军卫有司等仓米九百七十六万二千三百五十三石有奇其输运南北二京及交阯等处仓米一千二百七十七万一千四百二十石有奇丝二万斤折米二万石苎布八万九千二百八十二疋折米六万二千八百四十七石绵布壹百七万五千九百七十疋每疋折米一石钞五百七十万三千一百一十六锭折米九十五万五百一十九石有奇白二梭布五千疋折米七千五百石棉花绒六十万斤折米六万石率未完宜差官催徵 皇太子从之

○广东布政司右布政使王公亮华亭人洪武中为吏科给事中升应天府丞 上即位升四川右布政使后调广东公亮体貌丰伟仪度闲雅居官简静治政知大体所至廉重恺悌人皆悦服时广东按察佥事梁观亦有贤名观字大用当涂人由国子生擢吏科给事中升四川按察佥事改广东刚介廉平能振励风纪尝按事潮州潮寇刘晓啸聚山泽守卫官将发兵剿之观曰民穷不得已为盗以兵临之则杀戮必多盍使之改过遂传檄谕以祸福晓感悟即率众来归一乡之人遂免兵祸潮大旱观斋洁祷神雨立至沾足无几观以疾卒于潮潮人为发哀备礼敛葬肖其像祀之昌黎伯之祠

○庚子驻跸武平镇 皇太子遣富阳侯李茂芳礼部尚书吕震迎 驾见

○辛丑遣工部尚书李庆祭开平山川

○以班师书遣谕 皇太子及颁诏天下诏曰天地之大覆载而无外帝王之治一视以同仁朕恭膺 天命主帝华夷夙夜勤劳勉图治理无非欲天下生灵咸得其所而已往者丑虏阿鲁台穷居漠北鼠穴偷生屡为瓦刺所困妻子不保遂率部落来归朕念其遑遑无依特加优恤授以封爵令仍居本土安生乐业岂意此虏心怀谲诈僭妄骄矜违 天负德辜恩逆命杀戮信使侵犯边境朕为保安生民之故躬率六师往讨之以七月四日师扺阔栾海之北丑虏阿鲁台闻风震慑弃其辎重牛羊马驼逃命远遁遂移兵剿捕其党兀良哈之寇东行至屈裂儿河遇寇迎敌亲率前锋摧败之抵其巢穴杀首贼数十人斩馘其余党无筭获其部落人口焚其辎重尽收其孳畜绥抚降附即日班师于乎声罪致讨不得已而攘夷戢干桀弓庶遄臻于偃武诏告中外咸使闻知

○直隶怀来卫言本卫南接榆林北至长安岭西连宣府近雨水坏桥道请兼用兵民脩理 皇太子从之

○壬寅 命武安侯郑亨阳武侯薛禄守开平

○中官郑和等使诸番国还暹罗苏门答刺哈丹等国悉遣使随和贡方物交阯土官右参政掌三江府事杜维忠奉化府知府陈谁交州府故知府杜希望之子璩宣化府当道县知县梁国辅等二十七人来朝贡金银器及方物 皇太子令礼部悉宴劳之

○皇太子谓吏部刑部都察院臣曰比年各处闲吏群聚于乡起灭词讼扰搅官府虐害平民为患不小今后吏考满不给由丁忧服满不起得代不赴京因事赴京还不著役者悉发保安卫充军

○甲辰 皇太子升太常寺协律郎傅霞岫为本寺丞工科给事中樊敬为江西布政司右参政礼科给事中田衡为四川布政司右参政浙江道监察御史张添禄为广西布政司右参政交阯道监察御史吴中为山西布政司右参政擢知县郑坚县丞薛广进士王宾李翥监生杜海张翼吕翔林仪凤刘翥葛棨张忠郝敬并为监院察御史改福建左参政熊本诚于浙江布政司广西按察副使成均于江西按察司

○戊申 皇太子令济州卫故指挥同知邢智兄全羽林前卫故指挥佥事王昇子玉金吾右卫故指挥佥事檀胜子茂袭职

○庚戌车驾次云州禁官军践伤禾稼

○辛亥旦寿星见其色黄赤 皇太子遣驸马都尉沐昕赵王高燧遣长史赵李通及六部遣侍郎郭敦进平胡表至

○筑滦州抚宁丰润玉田迁安平谷六州县土城

大明太宗文皇帝实录卷二百五十

责任编辑：颜兵








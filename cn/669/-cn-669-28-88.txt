88　張衡謚忠爲奬賊　高祖相封倫以逆爲忠　漢大綱正見於戮丁公　唐無三綱見於贈張衡


武德初，以隋張衡死非其罪，謚曰忠，是奬弑君之賊也。高祖相封德彝，宜其以逆爲忠也。漢大綱正，見於戮丁公；唐無三綱，見於贈張衡。

【閻按】贈張衡乃高祖於義寧中事。太宗貞觀二年，以裴虔通弑煬帝，猶削爵流驩州。父子刑賞，判若天淵，故曰：「唐之天下，太宗之天下也。」

【全云】裴虔通止以流削處之，尚未蔽辜。

【元圻案】隋書張衡傳：「煬帝欲大汾陽宫，衡進諫，帝意甚不平，嘗目衡謂侍臣曰：『張衡自謂由其計畫，令我有天下也。』衡妾言衡怨望，謗訕朝政，竟賜盡於家。臨死大言曰：『我爲人作何物事而望久活。』義寧中，以死非其罪，贈大將軍、南陽郡公，謚曰忠。」〇唐書封倫傳：「倫，字德彝，以字顯。隋内史舍人。宇文化及亂，持帝出宫，使倫數帝罪，帝曰：『卿士人，何至是！』倫羞縮去。」〇高祖紀：「武德三年，封德彝兼中書令。」






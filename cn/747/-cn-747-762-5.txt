○学攵鸡鸣度关赋

鸡司晨而风雨不渝，人怀诈而关防可图。效长鸣於顷刻，排大难於斯须。近取诸身，俾群情而莫测；出於余口，将五德以无殊。昔者田文，久为秦质。东归齐国之日，夜及函关之际。顾追骑以将临，念国门之尚闭。君臣相视，方怀累卵之危；豪侠同谋，未有脱身之计。下客无名，潜来献诚。君祸方垂於虎口，臣愚请学攵於鸡鸣。於是鹰扬负气，鹗立含情。迥夜遥天，未变沈沈之色；攒眉鼓臂，因为喔喔之声。审听真如，遥闻酷似。高穿紫塞之上，深入黄河之里。一鸣而守吏先惊，三唱而行人尽起。回瞻满座，皆默默以无言；散入荒村，渐胶胶而不已。想夫计即成欺，人皆不疑。重门似洞以俱辟，驷马如龙而莫追。虽师旷之聪，诚难辨矣；纵冶长之慧，未必知之。於是考智谋，察能否。君於士兮诚重，士於君兮亦厚。念秦关之百二，难逞狼心；笑齐客之三千，不如鸡口。既而美播强邻，名闻上宾。暂解咽喉之急，永为心膂之臣。想季路之危冠，相侔未可；任秦皇之利觜，欲学攵无因。岂非志在酬恩，居然造响。清浊如一，高低不爽。迷翰音之类，应若同声；辟反拒之门，易於覆掌。始知战国之多才，是招贤之道广。


婴母

婴母者，姓谌氏，字曰婴，不知何许人也。西晋之时，丹阳郡黄堂观居焉，潜修至道，久历岁年，时人自童幼逮于衰老见之，鬓龆容颜状无改，众号为婴母。因入吴市见一童子，年可十四五，近前拜于母云：“合为母儿。”母曰：“年少自何而来，拜吾为子？”未测其旨，亦莫敢许之，岂可相依耶，乃惨叹而去。月余，又于吴市逢一孩子，三岁以来若无所归，悲号浃夕，母因视之，执母衣裾，不肯舍去，人或见者，劝母收而育之，逾于所生矣。既长，明颖孝敬，异于常人，冠岁以来，风神挺迈，所居常有异云气光景仿佛而见，侍母左右，时说蓬壶阆风之事。母异之，谓曰：“吾与汝暂此相因，汝以何为号也？”子曰：“昔蒙天真明授灵章，锡以名品，约为孝道明王，今宜称而呼之矣。”遂告母修真之诀曰：“每须高处玄台，疏绝异党，闲丘阜，饵服阳和，静夷玄圃，委鉴太虚，元英公子《黄老玉书》、《大洞真经》豁落七元太上隐玄之道，可致轻盖，以流霞之辇，眄眄乎文昌之台。得此道者，九凤齐唱，天籁骇虚，竦身御节，八景浮空，龙舆虎旗，游扇八方矣。母宜宝之！”一旦孝道明王漠然隐去，母密修大法，积数十年，人莫知也。其后吴猛、许逊自嵩阳南游，诣母，请传所得之道，因盟授之孝道之法，遂行江表。暇日母告二子曰：“世云昔为逊师，今玉皇玄谱之中，猛为御史而逊为高明大使，总领仙籍，位品已迁，又所主十二辰，配十二国之分。逊领玄枵之野于辰，为子猛统星纪之邦，于辰为丑，许当居吴之上，以从仙阶之等降也。”又数年，有云龙之驾千乘万骑来迎，谌母白日升天。今洪州高安县东四十里有黄堂坛靖，即许君立祠朝拜圣母之所。其升天事迹在丹阳郡中，后避大唐宣宗庙讳，钟陵祠靖号为谌母。其孝道之法，与灵宝小异，豫章人世世行之，伟哉！人之行莫大于孝，孝于亲者必忠于君，理于家者必康于国。感天地，动鬼神，厚人伦，美教化，移风俗，外清八表，内正百度，可以助道弘化者，其唯孝乎，则孝道之法降自上玄，隆于晋代，豫章之俗，至今行之，故许君则拔宅升天，位统列国，皆孝感也。


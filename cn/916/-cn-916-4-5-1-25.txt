【驾言出北阙行】

驾言出北阙。踯躅遵山陵。长松何郁郁。丘墓互相承。念昔徂殁子。悠悠不可胜。安寝重冥庐。天壤莫能兴。人生何所（乐府作期。）促。忽如朝露凝。辛苦百年间。戚戚如履冰。仁智亦何补。迁化有明徵。求仙鲜克仙。太虚不（乐府作安。《诗纪》云。一作安。）可凌。良会罄美服。对酒宴同声。（○《乐府诗集》六十一。本集七。《诗纪》二十四。又《类聚》四十一引陵、承、胜、凝、凌五韵。又起首多驱车上东门一句。）


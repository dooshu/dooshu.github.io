○悲夫

悲夫，事有不可得而已矣。是以古之听天命者，饮泪含声而就死。推不言兮焚於介山，妃不偶兮於嶷水。仰天而叹，员愤骨於吴江；下泪交颐，卿悲歌於燕市。天无雷兮闻蚁聚於床下，家非牧兮见羊生於奥里。支离疏之五官已败，哀骀它之六骸不美。求时夜兮求炙，何逼迫之如此？为鼠肝兮为虫臂，何锻炼之如彼？郁拂氵勿滑兮中瞀乱，蟠薄烦冤兮长恨惋。

出户庭兮游息，千万里兮无极。杳兮霭川绵旷兮水如带；聊兮籁，山畏累兮似盖。萋兮绿，春草生兮长河曲，试一望兮心断续；晚兮δ，夕鸟没兮平郊远，试一望兮魂不返。蘼芜叶兮紫兰香，欲往从之川无梁，日云暮兮涕沾裳。松有萝兮桂有枝，有美一人兮君不知。气欲绝而何为？

孟夏兮恢台，杨柳散兮芙蓉开。叶初成兮蚕宛转，花落尽兮燕徘徊。望夫君兮不来，形枯槁兮意摧颓。天何为兮愁苦？麦将秀兮多风，梅将黄兮屡雨。日色旰烂兮流金而烁石，地气燠煜兮满室而充户。神翳翳兮似灰，命绵绵兮若缕。一伸一曲兮比艰难乎尺蠖，九生九死兮同变化乎盘古。万物繁茂兮此时，余独何为兮肠回而屡腐？围棋废兮时不可兮再来，鸣琴停兮人何时以重抚？

秋风起兮野苍苍，蒹葭变兮露为霜。蝉悲翳兮声断，雁迷兮路长。摧折萧条兮林寡色，憔芸黄兮草不芳。停剑兮怀旧友，天外兮思故乡。愿一见兮终不得，侧身长望兮泪浪浪。遥兮远，山谷萦回兮屡转，状若登蓟门兮望胡苑；断兮连，井邑邱墟兮知几年，又似登陇首兮见秦川。木叶落兮长年悲，红颜谢兮鬓如丝，王孙来兮何迟迟？思公子兮涕涟ㄝ。风袅袅兮雨凄凄，萤火飞兮乌夜啼。牵牛西北兮星已转，织女纵横兮河欲低。秋夜迢迢兮秋未极，愁人耿耿兮愁不息。有所思兮在天汉，欲往从之兮无羽翼。郁金兮木兰舟，青莎裳兮白羽裘。戏绿波兮坐芳洲，欢不停兮人不留，怅容与兮徒离忧。

元冬惨兮阴气凝，沸泉结兮炎洲冰。郊野昏兮寒沙涨，河海暗兮繁兴。严风急兮密雪下，堇户闭兮无留者。盼城郭兮，琼为树兮玉为楼；瞻通路兮，驾素车兮乘白马。时眇眇兮岁冥冥，昼杳杳兮夜丁丁。庭有霜兮月华白，室无人兮灯影青。披重衾兮魂悄悄，卧空床兮目荧荧。御薰炉兮长不暖，对卮酒兮忧恒满。悲缭绕兮从中来，愁缠绵兮何时断？

重曰：四时兮代谢，万物兮迁化。听春鸟於春朝，闻秋虫於秋夜。花覆地兮无待，河倾天兮不借。无灵草兮驻朽质乎千年，无雕戈兮回乌乎三舍。夏日长兮绳绳，炎风暑雨兮相蒸。草木扶疏兮如此，余独兰单兮不自胜。元月兮祁寒。穷急景兮摧残，霰雪兮长委积，人事寥寥兮怅漫漫。春秋冬夏兮四序，寒暑荣悴兮万端。春也万物熙熙焉感其生而悼其死；夏也百草榛榛焉见其盛而知其阑；秋也严霜降兮殷忧者为之不乐；冬也阴气积兮愁颜者为之鲜欢。圣人知性情之纷纠，故叹之曰：“予欲无言，吾将焉往而适耳？箕有峰兮颍有澜。”歌曰：岁去忧来兮东流水，地久天长兮人共死。明镜羞窥兮向十年，骏马停驱兮几千里。麟兮凤兮，自古吞恨无已。


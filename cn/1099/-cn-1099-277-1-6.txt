○覆都給事中章甫端等隄備薊遼二鎮疏 【 薊遼二鎮】

看得兵科都給事中章甫端等具題前因大率謂邊鎮傳報虜情、要搶寧前、乞要申飭該鎮總督撫鎮等官、加謹防守一節、為照遼東寧前地方。與薊鎮山海關一片石一帶。相為唇齒。即今東虜跡雖向遼。志實在薊。正繫聲東擊西之計。其在彼虜有可疑者三。俺答原係土蠻之屬。今既納款封王土蠻心懷不平。勢必一逞于薊。前歲棒捶崖之敗。俺答嘗譏笑其怯。土蠻含羞數年。必將發憤于一旦。往時開原廣寧二市每市多至二三千人。今歲至多不過二三百人。糾眾之狀居然可見其在我邊可慮者亦有三。邊人無知。以為西虜既服。可以晏然無事。不知西虜犯薊者為少。東虜犯薊者為多。豈可以西虜之服。遂忘東備。又謂東虜雖眾。其勢甚弱。縱使大舉。其何能為。不知東虜比之西虜。固為稍弱。比之我兵。則驍雄百倍。屢年入犯。全勝而止?帚。是其明驗。東虜每當大舉。輒露形于遼以緩我師直至九月下旬。十月上旬。方始突然而至。即如嘉靖三十二年入犯古北口。則在九月二十七日。嘉靖四十二年入犯墻子嶺則在十月初一日。若使誤中其謀。為害不輕臣等待罪本兵、重念腹心根本、深切憂惶、既經該科具題前來相應通行申飭合候命下本部馬上差人移文薊遼總兵劉應節巡撫楊兆張學顏、總兵官戚繼光楊四畏李成梁、各差人襲蹤遠哨、賊若東犯遼東。則堅璧清野。以逸待勞設伏出奇。以眾擊寡。賊若西犯薊鎮。務要依墻拒堵以守為戰。聿成萬全之功。直待九月以後。十月以前方可解嚴。仍各不時報部。以憑調度施行。


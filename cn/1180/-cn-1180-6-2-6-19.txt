答方金湖


闻西市将完，欣慰欣慰！虏表宜与改定，合式乃可。其所请乞，亦酌量与之。大抵虏有求，在彼不必其尽从，而在我尚求为可继，操纵之机，在公审之而已。

剌麻僧来，曾备问彼中事。其板升诸逆，倡为流言，殊为可恶。公可因此机，省谕顺义，言此辈甚不乐贡市，利在抢掠，如有流言，宜以法处之，庶得永远和好。

丘昌原系叛贼，其子不可使为头目，恐致坏事。彼虽能即废之，然亦少设难从之请。使彼常曲，而我常直；彼或负约，而我常守信，则亦制驭之一机也。

山西抚台，病势如此，岂可久留？严君远在万里，未能卒至，已改推郑君洛代之，当令星驰起任。此君在上榖久，素谙边事，亦可为公同心之助也。






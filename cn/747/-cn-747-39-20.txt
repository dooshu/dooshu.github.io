○赐突骑施黑姓可汗铁券文

维天宝十二载，岁次癸巳，九月己亥朔六日甲辰，皇帝若曰：咨尔骨咄禄毗伽突骑施黑姓可汗登里伊罗密施，惟皇建极，声教及於遐荒；惟帝念功，礼命加於恭顺。卿虽拥在沙漠，常扞烟尘，识进退存亡之端，知古今成败之数，久率藩部，归化朝廷，兼拒凶（阙），挫其侵轶。精贯白日，义光青史，绩用累著，嘉尚良深。今授卿特进，册为突骑施可汗。重爵贵号，以崇其宠，丹书铁券，以表其忠。宜保始终，就固诚节，山河带砺，福禄长存。可不慎欤！


宣阳观祈雨文

咸平二年月日知军州事杨某谨遣丽水县尉侯俨以香黍酒纸之奠致祷于宣阳观叶天师之神卉物具腓骄阳为患倬彼云汉昭囘于天畏景载炎膏泽靡降川源将竭稼穑卒瘏比屋嗷嗷大命近止去岁小歉斯民荐饥贫者不厌于糟糠富室亦空於担石羮蔾啜菽力耕数耘期乎有秋以续其命而朱夏将半溽暑方隆肥兴妖旱魃为虐人亦劳止天其忍诸唯神佐佑化工惠绥兹土庙貌载肃阴隲孔昭乃眷含生讵可无意人者神之主食者民之天民失其天遂至於死神乏其主复将畴依神其鉴兹下诚请于上帝使龙起沮泽蜧跃曾波电鞭一挥雨足散洒沟塍流溢溪谷沸腾藁然善苗如揠而长年谷大稔厉鬼不行家获仓箱之储人免涂炭之患当洁祀典以荅神休若分野纒灾阴阳作沴凡有殃咎宜加守土者之身百姓无辜庶可以免


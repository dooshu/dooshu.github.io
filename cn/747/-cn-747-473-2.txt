○论淮西管内水损处请同诸道遣宣慰使状

右。奉进止：“淮西管内贡赋既阙，所缘水损简择宣慰使，此道亦不要遣去者。”

臣闻圣王之於天下也，人有不得其所者，若已纳之於隍，故夏禹泣辜，殷汤引罪。盖以率土之内，莫非王臣，或有昏迷不龚，是由教化未至，常以善救，则无弃人。自希烈乱常，污染淮甸，职贡废阙，责当有归，在於编，岂任其咎。陛下息师含垢，宥彼渠魁，惟兹下人，久罹胁制，想其翘望圣化，诚亦有足哀伤，傥宏善救之心，当轸纳隍之虑。今者遣使宣命，本缘恤患吊灾，诸道灾患既同，朝廷吊恤或异，是使慕声教者绝望，怀反侧者得词，弃人而固其寇雠，恐非所以为计也。昔恶饥乞籴于秦，大夫百里奚曰：“天灾流行，国家代有，救灾恤邻道也。行道有福。”丕豹则请因而伐之，穆公用百里奚之言，拒丕豹之请，且曰：“其君是恶，其人何罪？”遂输粟以救之。其後秦饥，乞籴于晋，晋大夫虢射曰：“无损於怨，而益於寇，不如勿与。”庆郑曰：“幸灾不仁，贪爱不祥，怒邻不义，不如与之。”惠公信虢射之谋，违庆郑之议，遂闭籴以绝焉，是岁恶国复饥，秦伯又馈之粟，曰：“吾怨其君，而矜其人。”终於秦穆霸强，晋惠擒辱。是知弃怨而施惠者，可以怀敌；计利而忘义者，罔不失人。此乃列国诸侯，犹务恤邻救灾，矧君临天下，而可使德泽不均被者乎！议者多谓淮右荐饥，国家之利，臣等愚见，以为不然。必若兴有征之师，问不庭之罪，因灾幸济，已爽德征，傥又难於用兵，望其艰窘自弊，利害之势，或未可知。夫悍兽之情，穷则攫搏，暴人之态，急则猖狂。当其迫厄之时，尤资抚驭，苟得招携以礼，便可底宁，备虑乖方，亦足生患。窃以帝王之道，颇与敌国不同，怀柔万邦，唯德与义，宁人负我，无我负人，故能使亿兆归心，远迩从化，犹有凶迷不复，必当人鬼同诛，此其自取覆亡，尚亦不足含怒。今因供税有阙，遂令施惠不均，责帅及人，恐未为允。伏惟圣鉴，更审细裁，量其所择，诸道使并未敢宣行，伏候进止。


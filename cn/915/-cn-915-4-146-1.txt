◇上疏荐太子侍从

臣伏见皇太子仁厚宽明，发言高远，卓然绝异，非人所能及也。今平阳公主薨，悲哀发中，形体骨立，恩爱恻隐，世希是见。臣愚浅不识大体，以为宜选名儒高行，以充师傅，问讯起居之日，太傅时赐宴所，以宣德音，以成圣德也。侍中丁鸿，仁而有让，达于从政；谒者费恽，资性敦笃，遵令法度，如并侍左右，必能发起微意，增广徽猷者也。（袁宏《后汉纪》十）


嵩阳汉柏

旧三株相传汉武封三将军大者围三丈五尺次者三丈昔人谓在汉已封当是殷周时物丁未冬火其一矣怪时人无敬护者剥肤穿腹行就摧朽故作诗传诸父老

海风折若木隂火炎崑仑天地几反覆礧砢君独行嵩高护劲干河洛滋灵根鼎立势犄角銕积藏踵跟彭亨腹臃肿攫拏枝腾骞平冈溟鹏奋白昼苍龙蹲韶濩时铿戛日月为吐吞汉武昔封禅雷殷万乘喧维时盛宫观金碧被丘樊上撑珠殿黑下荫翠华翻天子动顔色锡封匪滥恩陵谷改朝暮连甍无寸垣数千年硕旧惟尔留中原前有开元碑屭贔立轩轩其辞出林甫秽琐不足论典刑尔独古正气司乾坤岱松大夫辈俯视成耳孙自非阙里桧不肯让称尊豚酒勤父老叫啸来鸾猿其神长数丈建纛拥朱旛左手佩钺斧右手垂?鞬出入卫中岳自称臣大藩古道日隤替瓦缶看璵璠我来肃长揖将军向我言余已经百战铠甲攅瘢痕近曾决刘项远则从轩辕小人不解事嬲慁羣攀援剥肤肆剠劓受侮心烦寃帝怒命祝融收一先烧燔吾侪逝当化蜿蜒升天阍子颇识文字为我纪混元杜韩不再出制笔谁飞鵾再拜陈荒辞风起黄云昏


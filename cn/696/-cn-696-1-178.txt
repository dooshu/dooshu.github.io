仲春田居即事


其一


平野春光极，幽居四望同。
渐深芳草色，频动落花风。
绛树鸣微雨，青山隔断虹。
吾生玄览尽，何处问襄童。

其二


闭关春草外，矫首碧云端。
行药乘新霁，登台怯暮寒。
凿池栽菡萏，移榻近琅玕。
偃仰悲生事，相思独夜阑。

其三


野色淡霏微，携筇更掩扉。
棠梨分晓月，杨柳弄春晖。
藉草乘双屐，当风试裌衣。
最怜烟景在，独与赏心违。







其四


濠上思庄叟，缑山忆子乔。
种鱼浮碧屿，相鹤问青霄。
大道随时隐，雄心向晚消。
所悲虞夏没，无地著渔樵。

其五


山樱荒馆静，岸柳荜门疏。
夜雨深丹壑，春星动碧虚。
蓬蒿迟二仲，蘋藻吊三闾。
叹息故人尽，无劳长者车。

其六


病馀扶曲径，春望倚荒台。
裘带违三乐，川原动七哀。
楚辞愁北渚，周雅续南陔。
洒泪芳菲路，空传长命杯。

其七


樊圃青萝合，分畦绿水平。
种贻香稻粒，斋出露葵羹。
许掾曾闻道，庞公事耦耕。
飘摇天地外，真欲宝无名。

其八


濯缨依石濑，采药过山椒。
松柏常端正，莺花慰寂寥。
问年悲冉冉，作赋思飘飘。
敢学丘园秀，狂歌不可招。

其九


春深归雁急，山晚落花幽。
倚杖斜阳尽，攀条宿雨收。
青黏能却老，丹棘可忘忧。
自觉乾坤隘，谁谈大九州。

其十


大文收虎变，清啸学鸾声。
泽畔贻香草，风前饵落英。
石留贞女象，果得隐夫名。
握粟辞詹尹，升沈我已轻。





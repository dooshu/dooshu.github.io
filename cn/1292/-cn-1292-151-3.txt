◇　罢郡国庙议

臣闻祭，非自外至者也，繇中出，生於心也。故惟圣人为能飨帝，孝子为能飨亲。立庙京师之居，躬亲承事，四海之内各以其职来助祭，尊亲之大义，五帝三王所共，不易之道也。《诗》云：「有来雍雍，至止肃肃，相维辟公，天子穆穆。」《春秋》之义，父不祭於支庶之宅，君不祭於臣仆之家，王不祭於下土诸侯。臣等愚以为宗庙在郡国，宜无修，臣请勿复修。

（《汉书·韦贤传》：永光四年，诏先议罢郡国庙，丞相玄成、御史大夫郑弘、太子太傅严彭祖，少府欧阳地馀、谏大夫尹更始等七十人皆、曰云云，奏可。）




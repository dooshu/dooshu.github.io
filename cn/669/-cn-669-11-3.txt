64　漢武好公羊宣帝善穀梁　左氏嘗立而復廢　漢儒言經以時之好惡


漢武帝好公羊，宣帝善穀梁，皆立學官。左氏嘗立而復廢，賈逵以爲明劉氏之爲堯後，始得立。不以學之是非，而以時之好惡，末哉，漢儒之言經也！

【閻按】賈逵雖明劉氏爲堯後，止令逵選高才生二十人，教以左氏，與簡紙經傳各一通，未嘗立學官。立學官乃光武因陳元之言，然旋立旋廢。

【全云】得立學官，在曹魏正始中。

【元圻案】漢書儒林傳：「武帝時，瑕丘江公與董仲舒並。仲舒通五經，能持論。江公呐於口，上使與仲舒語，不如仲舒。而丞相公孫弘本爲公羊學，比輯其義，卒用董生。於是上因尊公羊家，詔太子受，由是公羊大興。太子既通公羊，復私問穀梁而善之。宣帝即位，聞衞太子好穀梁，以問韋賢、夏侯勝及史高，皆魯人也，言穀梁本魯學，公羊氏乃齊學，宜興穀梁。時蔡千秋爲郎，召與公羊家並説，上善穀梁説，擢千秋爲諫議大夫。」〇左傳文十三年正義：「傳説處秦爲劉氏，尋討上下，其文不類。深疑此句或非本旨，蓋以爲漢室初興，捐棄古學，左氏不顯於世，先儒無以自申，劉氏從秦從魏，其源本出劉累，插注此辭，以媚於世。明帝時，賈逵上疏云：『五經皆無證圖讖明劉氏之爲堯後者，而左氏獨有明文。』竊謂前世藉此以求道通，故後引之以爲證耳。」〇隋書經籍志一：「左氏，漢初出張蒼之家，本無傳者，文帝時賈誼爲訓詁，授趙人貫公。劉歆考正，欲立於學，諸儒莫應。建武中，韓歆請立而未行。陳元又上書訟之，乃以李封爲左氏博士。封卒，遂罷。其後賈逵、服虔並爲訓解，至魏遂行於世。」






邹浩


浩字志完，常州晋陵（今江苏常州）人。生于嘉祐五年（1060）。元丰五年（1082）进士。擢右正言。坐谏立刘后，谪新州。徽宗朝，迁吏部侍郎。坐党籍，再谪永州。大观元年（1107）复直龙图阁。政和元年（1111）卒，年五十二。高宗朝，赠宝文阁学士，谥曰忠。有道乡集。

渔家傲

慧眼舒光无不见。尘中一一藏经卷。闻说大千摊已遍。门方便。法轮尽向毫端转。

月挂烛笼知再见。西方可履休回盼。要与老岑同掣电。酬所愿。欣逢十二观音面。

临江仙

有个头陀修苦行，头上头髮毵毵。身披一副醦裙衫。紧缠双脚，苦苦要游南。

闻说度牒朝夕到，并除颔下髭髯。钵中无粥住无庵。摩登伽处，只恐却重参。








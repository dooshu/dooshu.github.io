【京洛篇】

〖《诗纪》云。乐府作煌煌京洛行。列鲍照後而逸作者之名。或以为鲍照诗。非也。〗

南游偃师县。斜上灞陵东。回瞻龙首堞。遥望德阳宫。重门远照耀。天阁（《类聚》作阙。）复穹窿。（乐府作隆。）城榜疑复（乐府作复。）道。树里识松风。黄河（文苑、《诗纪》并云。一作沙。）入洛水。丹泉绕射（文苑作谢。）熊。夜轮悬素魄。朝光（乐府作天。文苑同。又注。一作光。）荡碧空。秋霜晓驱雁。春雨暮（乐府作暗。）成虹。曲（文苑作咸。注云。一作曲。）阳造甲第。（曲阳。後汉外戚王根也。）高安还禁中。刘苍归作相。窦宪出临戎。此时车马合。兹晨冠盖通。谁知（《类聚》作惟此。）两京盛。欢宴遂无穷。（○《类聚》四十二。文苑英华百九十二。《乐府诗集》三十九作煌煌京洛行。《诗纪》六十七。）


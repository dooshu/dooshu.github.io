○苏州支硎山报恩寺大和尚碑

我先大师曰佛，嘉言孔硕，大造人天，张无生极宗，悬衡於群教之表。自第一义谛，皆我之蘧庐也，况儒墨名法道家之流哉！教之斯行，资乎哲匠，今大师即其人也。

大师讳道遵，字宗达，吴兴张氏之子，崇勋茂德，世为吴中右族。大师夙负殊操，洁士称之，荣耀不足关其心，声尘未曾触其性。其年二十，诣天竺威大师初受具戒，事报恩兴大师，首宗毗尼，依佛教也。常愀然而叹曰：“孔老之学，不明三世，昭昭之业，何异夫郢而求冥山哉！”先大师则不然，观万像无根，我独以无生一心，覆疑山之峻；知四流妄有，我独以不动二字，停倒海之波。室是远而，悟者天隔。昔在汉明永平之际，大教洋溢，霈然而东，与生灵涤心，观天地更始。正士自摩腾以降，持法有如关中者，秉律有如南山者。海内髦士，亟归乎我，如凯风微扬，嘉禾先发。北齐惠文大师传龙树智论一性之教，即我释迦如来九世祖师文殊所乘也。惠文传南岳，南岳传天台，始授一心三观之旨。以十身佛刹微尘数修多罗，如悬帝网，丕出正念，无遗即中，盖如来一斯教之扃也。天下宏经士窥我宗者，不得其门而入。天台去世，教传章安。章安传缙，缙传东阳，东阳传左溪。自龙树已还，至天台四祖，事具谏议大夫杜正伦《传教记》。

今大师则亲承左溪，一受心宗，方造其极。物有凋折而苦节不衰，时有晦明而至行不变，法华三昧，渊乎我衷。尝从容谓门人曰：“尧舜之民，不必独义，教之至也。教若不至，民何咎焉？吾恐大教未周，群机未发，陷诸子於邪见之网，吾徒得无过乎？”乃欲广写《法华经》置道场，辟经院，以烛继景，扬大雄慈声，盖平生之愿与！一之日发其心，二之日规其趾，作不逾序，厥功成焉，居山之福地。於戏！群峰合沓以就我，当大藏而孤峙，疑天作以待用，此持经之境也。及以清昼山空，杉吹不动，真念凝乎寂寞，经声在乎冥。此持经之心也。大历元祀，州将韦公元甫、兵部尚书刘公晏、侍御史王公圆、开州刺史陆公向、殿中侍御史陆公迅、大理评事张公象，境诱真心，共获殊胜，乃相与飞表奏闻。诏书特下，署名曰：“法华道场。”焯哉盛乎！经王之惠，日於天乎？自江以东，一十七所，皆因大师之首置也。举精行大德二十七人，常持法华，报主恩也。

大师以无缘慈眼，极观四生，多溺空见，乃铸卢舍那及毗卢遮那像，明智身不有，法体非无。将显古佛证经之由，乃起多宝妙塔，开净土当生之叶。遂作《弥陀色身》《法华一经》《骇声闻得记方》等四部，喜广教尽收无垢净光。盖是如来极开方便，迹虽有作，功乃无为，接人天机，使知有殊常之福。又写天台一教，溢乎道场，真诠昭昭，与清景不极。

大师有言：“佛法寿命，其惟常住乎，常住不存，我法安寄？”於是置庄二所，世田为义，俟嘉以登，身田是修，期圣禾不绝。非夫大师平等之施，孰能於事理双全哉！物役我慈，日用不足。门人有懈废者，接彼退机，讲《法华玄义》《天台》《正观》四分钞文，临坛度人，授心扬律，愿盈乎石室之筹。天宝年，於灵岩道场，行法华三昧。忽观大明，上烛天界，我身正念，俨在光中。异日问天台然公，公曰：“知慧光明，从心流出，非精志之所致耶！”又於本寺入法华道场，忽睹此身在空中坐，先证者知是大师涤垢之相。不然，则万法有无碍之用哉！其年春秋七十一，僧腊四十六。以兴元元年七月二十九日，告终於支山本寺。

呜呼！象法梁坏，苦流增波。无数人天，从今何怙？初当寺盖公、轮公，一夜同梦大殿忽崩，得非法匠将亡之应乎？示疾之日，骄阳久愆，嘉苗若燎。辞世之夕，风号雨暴，天地惨黩，亦我法陵迟之变也。传教门人灵轮、法盛、道欣，可入如来之室，岂唯宣父之室哉？俾厥鸿猷，张而未弛。奉教门人犹子灵源等，高志警拔，德邻先贤，精细行以检仪，敷大乘以基性。予虽後学，夙聆德声，曷云不骞，贻诸乐石。铭曰：

泓澄吴江，静几於道。清气蓄焉，诞我僧宝。大师，与道为藩。义天无孛，慈不昏。岿然支山，ム公所履。建塔辟院，夷荒而趾。乃基灵峰，灵峰崇崇。乃启秘藏，秘藏彤彤。天色在下，日轮当中。真经无言，至象非象。冥理彻性，不昧不朗。三观一心，如悬帝网。雪山嵯峨，有时而裂。香树偃蹇，有时而折。世相若斯，师何示灭？示灭何之？天泣人悲。高邱漠漠，细雨霏霏。携履西去，相逢是谁？见海未乾，疑山尚阻。嚣嚣魔民，爰得其所。吾师寂寥，空留法语。入室数子，皆宏我经。安公如月，远公如星。恭恭秩秩，释氏仪形。塔影亭亭，长在寒树。天上花落，人间日暮。犹飘苦，与我为喻。


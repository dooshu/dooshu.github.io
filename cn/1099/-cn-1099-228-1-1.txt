○安夏錄序 【 寧夏邊備】

東周王某曰、往余家食時、嘗攷諸邊、則聞西夏被山帶河。四塞環固。天之險也。漢唐以來。導河疏渠。分溉原野。稻梁蘩藻。嘉於南國。地之利也。負險憑城。芻糧丘積。謀臣勁卒。雲合霆發。戰無弗克。守無弗固。人之和也。固以為西北之雄槩、而中原之鉅藩矣、比余從事關中、武備固原、原古朔方之地。唇齒西夏。乃聞賀蘭山者。舊關十餘。廢為竇道。如開門延虜。自虜入公西夏便非常安之地可突以入大河冬時。虜履氷長驅如平地。即夏秋時。又能冒革乘筏。繫馬浮渡皆前代所未有則天險不可恃矣。惟天險之不可恃也。虜時時牧獵城下。殺掠無極。農時不敢出耕西城。又蹂躪之故。膏腴為萊租賦侵耗。則地利不可盡矣。惟地利之不可盡也。故迯散日多營伍日虗。戰則勢寡。守則險失。且人情輕議重戰。樂寬大而厭紀律。則人和不可協矣。爰議前聞、載觀時務、嗟乎。余於今乃知天下之事。有不可遙度懸論者乎。司馬松石劉公、顯膺簡命賦政三邊、首以西夏為可憂、躬歷其地。周爰咨詢。乃長慮卻顧。紆謀遠略。著為經論。載在簡書者若干條。余竊觀之、大要以因天之險。盡地之利輯人之和為急務。西夏之計。當無過此、余因刻之以傳、或曰、公制三邊、周延萬里其所經略廣矣大矣、而獨傳西夏者何、曰、西夏孤懸河外。腹背虜患。又失三策。在三邊最為可憂。如公之言則安。不爾則危故刻之以昭公之憂西夏而名曰安夏錄


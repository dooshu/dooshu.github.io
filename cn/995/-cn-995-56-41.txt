吴可　探梅

探春逼残岁，幽香度寒原。

欲看枝横水，会待月挂村。

谁怜槁木中，妙有春风根。

孤芳自一丘，不受烟雾昏。

饱霜分疏瘦，下笑浪蕊繁。

喜无蜂蝶知，那与桃李言。

要当碧云暮，殷勤赋离魂。

吴可

吴可　探梅

柳未摇金草未芽，寻幽逸兴属诗家。

不辞山下五六里，为爱枝头三四花。

喷月清香犹吝惜，印溪疏影恣横斜。

固应羞涩怯寒峭，结子成阴已有涯。

吴可


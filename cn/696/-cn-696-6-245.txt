落花篇


东风动地起，卷落春城霞。
已折灞桥柳，还吹杜曲花。
杜曲斜连上林苑，楼台烂漫当春晚。
一朝摇荡各东西，尽日飘零无近远。
皆道根株共一身，那知花叶不相亲。
难辞丽质随尘土，谁慕残红在锦茵。
回首繁华方此日，烟条露萼皆颜色。
流苏披影玉铃风，步障承阴金井汲。
百宝龙幡压角轻，五丝雀网连云密。
此时公子珊瑚鞭，平川缇幔启琼筵。
金犊迢遥林外度，银虬滴沥垆头眠。
舞燕啼莺未曾已，只有阳春不相俟。
炙就胭脂欲褪红，剪残罗绮看犹紫。
昨日宜春宫，今朝御沟水。
狂风无情落九天，不知飞入谁家里。
绰约春光能几时，倏忽浓阴绿满枝。
明岁花开更相对，今年花谢任相思。
不羡今年人正好，但愁明岁花将老。
百花不复怨东风，游人空自怜芳草。
高楼小女敛双蛾，垂帘不唱阳春歌。
三春白日如飞电，一代红颜奈若何。





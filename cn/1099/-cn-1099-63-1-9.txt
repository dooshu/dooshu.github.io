○為慎守備以防不虞事疏 【 守備南京】

切惟南京祖宗根本重地、陵寢宮闕之所在、百官衙門之攸存、永樂洪熙年間。俱命　皇太子監國。至宣德年方命武職重臣。與老成太監守備。後又添協同守備武臣并參贊機務文臣各一員。無非欲修飭武備。總理機務。統攝人心。而防不虞。其任至重而不輕也明矣。自來四處操練軍馬。操江船者在于上新河。大教塲。與神機營俱在城南。小教塲在于城內。不知比先何等武官、坐營管操、近年以來、有係指揮坐營管操者、間有都指揮都督者、其守備內外官員。止是每年春秋二次。親詣各教塲閱、視軍馬。所以軍馬未甚精強。其各門守門官員、亦不十分嚴謹。臣昔年亦嘗在彼參贊機務、所以備知其詳、况南京城內城外。四方逋迯。并趁食等項百種之人。俱集于此。門禁之寬嚴。軍馬之強弱。無不知悉矧居大江下流而上有荊襄武昌豫章俱係重鎮自古必命重臣鎮守其地。正以屏蔽金陵。且如近者寧王固居上流乃敢潛蓄異謀。使其異謀果成。順流而下。南京城中無備。倉卒之間。何以支持。事之可憂、莫大于此。幸而天佑國家殲彼凶殘、早為敗露、今四方水旱灾傷、民財困竭、奸凶之徒、難保必無、而所在兵食。又多不足。任南京守備之責。誠宜日夜關心而嚴為預防也預防之道、修武備、謹門禁、察奸宄為先、此非臣之過應、實亦職任當為、近南京神機營小教塲闕坐營官管操、至今半年之上、不見具奏補官、不知軍馬付之何人管理、誠恐闕官日久、武備廢弛、乞降敕南京守備內外官、自今各要同心戮力、彼此協和、操練軍馬、振揚威武、嚴謹門禁、防察奸宄、照依在京提督太監總兵事例、不時輪流親詣各教場提督操練。務使軍馬強盛。威武奮揚。門禁謹嚴。關防詳密。足以懾服人心。而潛消奸宄。紓九重南顧之憂。保國家萬年之業。其於委任。斯無所負。


○请徽号内加广道法天四字表

臣等闻乾文上布，尝居莫大之尊。坤体下凝，克阐无疆之道。以是发生悠久，亭育运行。人识元功，遂配高明之号。世详阴德，爰标博厚之名。皆彰得一之灵，尽合通三之义。帝王继统，古今同符。皇风愈至於治平，群愿并虔於将顺。伏惟圣明神武文德恭孝皇帝陛下，乾坤正气，日月并明。千年广出震之期，万乘发承祧之日。宽仁大度，映史於前王。俭德淳风，契徽猷於太古。而自削平多难，纂绍洪基，视兆庶以如伤，致八之丕变。蛮夷率服，稼穑丰登。普天扬溢美之声，当宁固持谦之旨。夙坚众志，久抑鸿名。洎展礼祖宗，告虔天地。乃从人而降命，获奉册以陈诚。纪述圣谟，但务属词之实。申明邦典，方谐得理之宜。郊祀以来，日新其化。四年益理，九土咸宁。恶党挺妖，伏天威而悉殄。远藩效顺，感帝德以皆来。塞外休兵，域中无事。保深根而固蒂，延地久以天长。臣等辄据群情，虔徵故事，合增加於徽号，免漏略於宸猷。伏以道为广大之宗，天布生成之惠。仰惟一德，宜总二名。臣等伏请於尊号内加“广道法天”四字，庶得彰明典礼，若倾翊戴之心。辉焕简编，永表雍熙之运。


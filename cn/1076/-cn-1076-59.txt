卷五十九

钦定四库全书

历代名臣奏议卷五十九

明　杨士奇等　撰

治道

宋宁宗时知澧州曹彦约上奏曰臣伏读正月二十三日诏书求言於搢绅之彦刍荛之微以为厥今百度未厘三边未靖人才乏而未究搜扬之术民力困而未明惠养之方救此弊端宁无良策乃若箴规主失指摘官邪人所难言朕皆乐听臣读至此未尝不耸动太息识陛下望治之切也窃惟陛下嗣登大宝十有五年内无宫室苑囿之美外无弋猎狗马之好以此为治宜将上咸五帝下登三王然而奸臣所以怙势公论所以靡容屏蔽聪明排斥忠直致使更化再踰於月律求言罕见於奏封有如诏书所云者则为治之道岂固有所扞格而不可至哉祖宗设求言之法其於人主之一身审矣台谏之职所以议论是非给舍之官所以纠驳章奏侍从之有已见则论思者可以无废职史官之有直前奏事则记注者可以无隐情至於讲读之侍燕闲两制之备顾问朝殿之有轮对暇日之进故事莫不启沃帝心助成圣学下至於主兵官之有倚仗子枢属之有承旨公事外任官之有朝见朝辞草茅韦布之有封章亦皆互相发明无有壅蔽朝思夕惟可因否革与二三大臣谋谟而力行之造命於上者谓之万机着见於下者谓之百度顺此而行何治之不致陛下在潜邸时尊儒重道讲论经理无有厌斁龙飞之初每欲延见旧学咨询治道收召名儒虚怀听纳当此之时天下仰望谓高宗孝宗之治指日可见自庆元改元之後当宁恭默大臣奏事不闻有所折衷小臣奏事不闻有所训饬士大夫絶念谓陛下无意於政矣今者大明公道诏求直言治病於己病之後改过於悔过之时是宜明哲天临奸蠧睍消然而外郡章奏累月不下军机急速踰月不行省部之事未免稽留庙堂之务失於丛脞内而京局外而州县奉行不?絶意治功置邮传命稽违程式无前日专权之患而有上下不任责之忧此则勉强之道未行而瞑眩之药未进也木本无蠧根不茂则蠧有时而生人本无疾气不盛则疾有时而作人主於刚健之时明君人之道审为政之理则奸邪无自而执柄近习无自而用事惟夫翫时愒日不以稼穑艰难为忧居安忘危不以祖宗积累为念则贤人君子必皆遂其难进之心憸人佞夫复有以坚其患失之意利害莫从而上逹福威因得以下移百度未厘常必有此今不开公正之门鉴偏信之弊而独拘拘譾譾守常执固以簿书为实政以岁月为无用此何时也而固为是不切之政耶陛下闵百度之未厘则必以持守为难以逸豫为戒大臣造膝必与之反覆详尽羣下进见必为之谦虚接纳至於军国庶政亦以委任责成筭计见効正不在於惩沸而吹也臣闻兵所以拨乱亦所以起乱因乱而拨之者其兵直无乱而起之者其兵曲古人之用兵一皆为民而已彼其困於锋镝之惨弊於转饷之劳父子不得以相见兄弟妻子不得以相保闻拨乱之声则必欣欣喜色而相告此箪食壶浆之礼所以至而奚为後我之言所以发也若其耕田凿井以为乐仰事俯育以为安身不履行阵老不见兵革闻起乱之声则必疾首蹙额而相告此岂言语之所能诏告而刑罚之所能驱迫哉是故圣王重兵生民厌兵老师宿儒不敢谈兵武夫悍将不敢佳兵顺乎天而应乎人如此而已彼首兵议者何所见而为之耶谓国论已定欤则朝行而夕改矣谓国势已振欤则兵冗而将骄矣谓国用已备欤则帑无十年之财廪无一年之蓄谓敌人已弱欤则起兵百万而空虚之证不见开边三年而中原之豪杰未归兵已连而不解和已议而难成遂?贻忧君父流毒百姓三边之未靖将何术之可救也疾痛未深可以导引转祸患未成可以言语感今起兵衅而失地利求和议而竭国力诛首谋不足以厌其心频遣使不足以得其意事势急矣非可以常说解也主国是者贵持重决大议者尚操略夫使恃强则欲战畏弱则请盟寒气至而厉甲兵煖气効而?边备则庸人妄夫皆足以有为何贵乎豪杰之士应酬万变而不穷也敌虽顽梗而兵机变诈乃其素讲非如中国之人习熟礼义遇有缓急取兵事而徐议之耳彼其大举於丙寅以威声胁我疲弊於丁卯以和议欵我察其情实岂不以岁币为利惟其所问辄应所求辄得以我为易与而直以无道行之若又处之不得其宜行之不得其道必将违其本心纵蛇豕之欲而未已也夫语杀人者未必杀人以其谋之浅也然而人或不畏则怒而杀人畏之已甚则逞而杀人杀不杀在彼备不备在我实利实害不系乎畏不畏也勿谓求之太过可以得其心拒之太峻无以制其命彼诚欲来非可以盟誓沮彼诚不来非可以言语化其和也则不来为正兵来为奇兵其不和也反是此靖康之和立变於顷刻之间绍兴之和反覆於数年之後事有商鉴不可泯没则兵之用否不在於急和明矣陛下念三边之未靖莫若迟留小使督责边备内为不必和之实外不没可和之名使之不测事端君臣相怨假以数月便见真伪设复大举则其民固已怨矣欲进而此已戒严欲退而彼有叛兵辛巳之胜可复见於今日也人才之未尽非搜扬之所能得也昔者尧舜继轨元恺至汤武革命伊吕耦有如是之时则必有如是之用不借於异代久矣以贤驭能则人才衆以能驭贤则人才寡非衆寡有时而不同亦进退有时而消长也是故中才满天下真才不百一苟其有所抱负思欲自効於一世则其居易以俟时藏器而後动上之人不思有以纵臾之喜材术而鄙礼义重奔竞而轻恬退则识时之士必有相携持而去者矣礼不重无以?纯儒爵不吝无以慰志士忠佞并进则忠者退贤不肖混淆则贤者羞此当馈所以无益於兴嗟而临朝者有时而叹息也十五年来士大夫之心术坏矣上焉者不爱其身以言语得罪或削籍而远屏或卧家而待尽次焉者偷生仰禄以职业自见或谆谆於田里或切切於簿书是皆中人以上有所持守为时奋发可以倚仗其他则出入权门假借声势苟不至扇扬凶焰撰造衅端卑君而尊臣残下而慢上不过贪位慕禄趋事赴功当大明旁烛之时各安分守亦足以湔拔使令未至甚害惟是廉耻道丧风俗不美谒见者以伺候为常致书者以画一为重隔越初任便求堂除鄙薄外庸躐进朝路致使莅职者无着効居官者无固志以州县为假涂以表着为捷径苟不反其道而用之正恐廉靖之士耿介之人入山惟恐不深避世惟恐不速矣近岁朝士补外终更者少贵要起废骤进者多选人入朝不数年可以除节亰官外任率十年不可以得郡矧今边陲多事士大夫宣力暴露之赏不可以望解带解合之厚扞御之秩不可以比榷务茶场之多正当比量重轻斟酌缓急久任者却与内徙再任者更与优迁使被坚执锐者无怨辞贪进嗜利者无幸位则人才不乏矣抑又有可言者古人於一世人物要必尽其才而用之反覆谋议惟恐其不熟默观审察惟恐其不称听其言而信其行观所由而察所安故能任之以事而无不成责之失职而无敢怨近日之事则有甚不然者宣威之臣赋上明命用舍利害所系非细今或绐以谕民却使抚兵始不知谋终使任事欲加之罪其能无辞将帅之臣人命所恃兵将相知犹恐不济今乃擢为郡守本无尺籍分拨它屯骤使临阵欲责之効其何能必甚至身为执政不与庙谟并列枢府不知兵事朝廷用人一至於此虽有俊杰未免苟且岁月以公府为传舍以伴食为保身不然则有高蹈隐迹者耳陛下念人才乏而未究搜扬之术莫若均内外之任制迟速之法骤用恬退屏斥侥幸至於廊庙之任阃外之寄事大体重不轻所予则人才皆至矣人君以天为心以民为体斩杀不时不可以为孝言动非礼不可以为仁中兴惠养九十年兼爱南北岂不知大讐未报正统未明为民受屈循至今日自兵兴以来百姓之失业者可胜计也曩时农夫今应募而荷戈矣曩时壮丁今死战而暴骨矣大江以北莽为战场淮襄关外半为丘区人烟稀少十无一二而米斗踊贵其直数千秋熟尚远人情可虑兵之害民如此其酷也边民喜乱失其良心或假托忠义肆为盗贼或结集乡闾侵扰对境居南界者以北界为犬豕居北界者视南界为仇讐剽及牛马掠及妇女边臣坐视不敢孰何要功生事者又欲作战胜申奏侥幸推赏引惹边衅屠戮平民无大军可以迎敌无城郭可以御侮辗转退保莫有限齐江北之民何所告诉束担维舟日谋窜逸废生生之具失耕农之业加之调发不常和籴方急已去者流为盗贼未去者苦於飞挽如此不已亦恐召衅稔祸不特强敌之可畏也既不能兼爱南北又无以感动中原复古本意相去愈远古人征讨叛虐兵不血刃争夺城邑市不改廛所谓师出以律否臧亦凶而况和战者朝廷之微权整暇者边臣之守职无事则櫜弓卧矢敌人开户有事则整兵而相向先鼔而後行事至而战不从中御至於和战大议事关国体若使势不容已决意用兵必须大啓元戎吊民伐罪行一不义皆所不为若欲复寻旧盟尤当边鄙不耸何至鱼肉生民背天理而违古道使斯民至於此极也昔者河南之民被祖宗德泽不忍使其子弟终於左衽父诏兄语朝思夕念望恢复之期念须臾无死则以中国之仁厚有以胜其惨刻中国之礼义有以别其风俗也是以临边而语则自谓汉民交锋而战则常至倒戈每敌有长驱之心则未尝无後顾之患若使结怨境上不能息肩中原遗黎自为勍敌对境之间岌岌乎不可以朝夕矣是故不安江北不足以服河南不服河南不足以制强敌陛下念民力困而未明惠养之方则必明诏大臣讲求边政博询羣臣选求边吏以版筑储峙为急务以诛乱禁暴为初政屯大军以防奸民明黜陟以戢奸吏则民力少苏矣百度之未厘三边之未靖人才之所以乏民力之所以困臣固略言之矣至於所谓箴规主失指摘官邪臣虽不才亲逢求言之主岂敢无说以处此也求言者治之形也用言者治之脉也汉光武建武诏书第五伦知其圣主唐德宗奉天诏书淄青军士为之泣下言语感人其效如此本朝徽宗钦宗用之宜足以收召和气而谆复昭回曾不及事然後知宿痏积弊根盘节错利刃敏手犹恐不及是必审造命者如救头去害政者如决痈坐便殿如受国书对羣臣如遇大敌此心所存对越上帝及其见於行事特其绪余播於诏告特其发见有雍容和缓之意无匆遽浅迫之谋如日用饮食不改常度如深居简出不啓外侮此古之圣贤所以於穆而不已独立而不惧也臣在远方不识事宜但闻揽权之初威声震赫朝廷不及知禁近不得与窜殛大臣归过兵衅骤赏偏将峻及廉车事出一时邈无前比然而人心未骇士论未譁皆谓改弦易辙必将取前日弊政而一洗之既而屡遣小使不少暇逸屡诏集议不立成筭边陲之间易肆欺侮朝廷之上茫无执持事丛於更化之前而效未着於更化之後发威王之愤不足以击魏卫赫文王之怒不足以遏徂莒则是规橅未定议论不一後之视今犹今之视昔也人徒见春事已深羽书稍缓苟寛目前便谓奠枕不知水潦一去秋风便高和议苟成敌情难测设使诛求未巳干戈复寻败军之将不保其复勇弃甲之军不保其不溃粮运不保其能继器械不保其适用庙堂之上将何说以济也始谓权臣专制使执政之臣不得与议今议已与矣比前日何如也始谓权臣挠政使宣威之臣不得行法今法得行矣比前日何如也债帅之当易者几处虚籍之当汰者几许官吏之任责者几人新政之望効者几事长策急务未见毫末而簿书期会益以?缓陛下有罪已之心至使天下箴规主失行综核之政又欲使天下指摘官邪不知人主用人一失其柄则箴规主失尚可逃谴指摘官邪其罪反大甚而台谏给舍系天下之公议顾乃朋邪结托为执政之私人渐不可长至有窃天下威福而不敢问者拔本塞源非一朝之故也古人以议执政为美谈故政成而人颂其德後世以议执政为获戾故政弊而人指其过祖宗盛时成宪具在文彦博之权方重唐介数其罪而不疑韩琦之势方炎王陶攻其短而不避法家拂士君子之良师也危言激论朝家之药石也苟使大臣当国皆得以言其非则过小而易悔事近而易复有策免而无诛夷有待罪而无贬斥手足腹心之喻复见而徵招角招之乐作矣浸失本意此事未久大臣当轴惴惴然恐天下议已钳制言路颐指给舍甚至假制诰以导私意因批荅以报私恩推颂功勲极于元圣讨论典故不由旧章一旦圣鉴所临与衆共弃然後枚数其罪派别其奸人人得以肆言事事得以详论主失官邪莫甚於此陛下诚厌习俗胡不取祖宗之法而施行之选用台谏必使百官杂举不使大臣干於其间断自圣裁惟意所欲至於讲读之官可以非时见内宿之官可以夜分召或赐坐於燕闲或前席於宣室下民之问询及蒭荛迩言之察不间踈远则主失官邪氷散霜释矣臣诚知陛下所谓官邪不止乎此窃以为事势方急非卑官小吏之所暇问也又况立法者在朝廷行法者不在天下一时之所立万世之所行皆朝廷也乌有朝廷坏法归罪於天下而更立法以胜之此不公之甚也是故荐举之有请求非荐举之法也请求徧天下而谓荐举之法当变谁之罪也官吏之有权摄非官吏之法也权摄遍天下而谓官吏之法当变谁之罪也押纲隶州郡而州郡不得专厢军属州郡而州郡不得使以至铨试之有代笔太学生之有诡名舍法之有异恩铨法之有堂帖是岂远方寒士之所得为哉今不必纯法上古求过於祖宗之时但只如绍兴乾道淳熙间上下相维亦足以致治此在陛下宵衣旰食勤勤恳恳不以去权臣为成功不以和戎为得计坐薪尝胆日与羣臣商确求其所未至勉其所当行庶乎其可矣不然则日复一日月复一月内无善政外有强雠坐享太平又不得如今日也昔赵普戒太宗曰邪谄之辈蒙蔽圣聦非次兴兵出于偏听太宗无是事也苏辙戒仁宗曰歌舞饮酒欢乐失节坐朝不闻咨谋便殿无所顾问仁宗无是事也忠直之士自古所同诚实爱君不知其罪仰惟陛下求言之切臣不敢不尽其愚惟陛下赦其僭

监察御史谢方叔上疏曰秉刚德以回上帝之心奋威断以回天下之势或者犹恐近习便嬖之人有以私陛下之听而悦陛下之心则前日之畏者怠忧者喜虑者玩矣左右前後之人进忧危恐惧之言者是纳忠於上也进宴安逸乐之言者是不忠於上也凡有水旱盗贼之奏者必忠臣也有谄谀蒙蔽之言者必佞臣也陛下享玉食珍美之奉当思两淮流莩转壑之可矜闻筦弦锺鼔之声当思四蜀白骨如山之可念又言崇俭德以契天理储人才以供天职恢远略以需天讨行仁政以荅天意帝悦

中书舍人陈傅良上奏曰臣闻人主有大举动必有以新天下之耳目而大慰民望共惟陛下始自宅恤移御广内此大举动也正天下顒顒望治之时伏想圣心先定将有仁声德意之事感悦士夫兼被黎庶者矣臣不肖辄有管见一二仰裨圣明惟陛下财幸一乞三宫各置使领以尽孝养之道一乞降诏问民疾苦仍申儆见行赈济州县官吏谕以赏罚一乞自宰臣以至侍从管军次第宣引从容赐坐访以军国机务以示责成之意一乞抚问沿边诸将并帅臣仍量加锡赉一乞增置谏官一乞收拾恬退滞淹之士一乞稍出内帑钱以助版曹经费少寛催理已上特臣区区愚虑所及未足以广宣主德如蒙采纳见之施行则嗣此有乐告陛下以治安之策者矣臣不胜拳拳

知邵武军徐范召赴行在言功利不若道德刑罚不若恩厚杂伯不若纯王异端不若儒术谀佞不若直谏便嬖不若正人奢侈不若诗书盘游不若节俭玩好不若宵衣旰食穷黩不若偃兵息民是非两立明白易见几微之际大体所关积习不移治道舛矣

着作郎吴泳上言诵往哲之遗言进谋国之上策实不过曰内修政事而已然所谓内修者非但车马器械之谓也衮职之阙所当修也官师之旷所当修也出令之所弗清所当修也屯兵之地弗严所当修也直言敢谏之未得其职所当修也折冲御侮之弗堪其任所当修也陛下退修於其上百官有司交修於其下朝廷既正人心既附然後申警国人精讨军实合内修外攘为一事神州赤县皆在吾指顾中矣

太常博士徐清叟入对疏言陛下亲政以来精神少振而气脉未复条目毕举而纪纲未张公道若伸而私意之未尽克者则亦风化之先务劝戒之大权与夫选用之要术犹有阙略而未之讲明者尔何谓风化之先务曰原人伦以释羣惑者是已何谓劝戒之大权曰惜名器以示正义者是已何谓选用之要术曰因物望而进人才者是已

时新进者多逞小才害大体太学正张虙转对言立国有大经人主当以静制天下之动今日之治或有邻於锲薄而咈人心伤国体者宜有以革之使祖宗之意常如一日可也迁国子博士时金垂亡因论自治之道谓天下之治必有根本城郭所以御敌也使沟壑有转徙之民则何敌之能御储峙所以备患也使枵腹盻盻不得食则何患之能备今日之吏能知守边之务者多而能明立国之意者少缮城郭聚米粟恃此而不恤乎民则其策下矣

陈耆卿代上殿劄子曰臣闻天下非大弊极坏之足忧而小康之可惧孟轲曰国家闲暇及是时明其政刑虽大国必畏之矣又曰今国家闲暇及是时般乐怠傲是自求祸也夫同一闲暇尔圣主乘之则自修庸主乘之则自肆果自肆也虽大治且不保况小康哉臣仰惟皇帝陛下兢业勤俭配古帝王践阼二十有三年而更化且七年矣曩时权奸内蚀据我乾断今无之曩时僭叛外讧挠我坤维今无之曩时宼盗起於南芟锄不息今无之曩时戎祸乱於北拏结不解今无之人孰不曰此闲暇时也陛下亦尝思之乎昔之於敌也惟忧其不亡而今也反忧其亡忧其不亡者恐其盛而与吾角也忧其亡者恐其余息忽尽而有崛起者之为吾邻也然则外若闲暇而中有隐忧之势焉及是时而自肆可乎臣之所以告陛下者非止曰蒐兵选将高城深池以为备御策也自治一语今为书生常谈而自古圣贤未有能舍是以跻于理者要其大较曰用人听言而已用人如资耳目股肱听言如通脉络脉络壅底则股肱耳目有作而不随之势自更化以来求言凡几进言凡几去岁小大廷绅慷慨激烈争言时政或以为指斥太过臣曰未害也惟圣主为能受尽言言之是可为国家福言之非可为国家贺贺者非贺其言之已甚贺其言之虽甚而上之人能来之且容之也虽然其甚者宜容也其切且当者不当止於能容或谓陛下不酌可否槩而容之圣度虽寛物望未惬夫亦於羣臣奏对之间择其稍可行者次第施设以收士大夫之心可也至若用人一事陛下与二三大臣权衡於上诞开公道痛絶私谒有德者用之有才者亦用之正与翕受敷施同一轨辙而上之意向难测下之体认易偏用一精明之吏则有以苛察迎之者矣用一刚强之吏则有以峻刻迎之者矣用一能理财之吏则有以聚敛迎之者矣见影疑形见叶疑根上未必有是而下不以为无是此又公朝所宜察也臣愚欲望陛下更与二三大臣筹度仍降睿旨布告中外俾知所以招徕谠直奬用忠厚之意庶几上而朝廷下而郡国莫不晓然向方以惟上之听脉络既通耳目股肱既运元气既固边圉盖客邪尔惟陛下亟图之吏部尚书游似入侍经幄帝问唐太宗贞观治效何速如是似对曰人主一念之烈足以旋乾转坤或谓覇图速而王道迟不知一日归仁期月而可王道曷尝不速一念有时间断则无以挽回天下之大势至於忧勤既切宸念而佐理非人亦何以布宣九重之实乃摭太宗事以陈且谓太宗矜心易啓渐弗克终仅止贞观之治陛下嗣服十有五年艰危之势滋甚回视太宗治效敏速相越乃尔意者亲儒而从谏敬畏以检身未若贞观之超卓乎节用以致爱选廉以共理未若贞观之切至乎愿陛下益加圣心

起居舍人真德秀上奏曰臣不佞昔在辛未之冬尝因进对妄论北敌有必亡之势者三可为中国忧者二今其强敌外攻大臣内畔部曲癈殒骨肉分争败亡之形盖甚前日臣愚窃谓此正天命离合之机国家多事之始可以为忧而未敢以为幸也夫敌人窥伺河洛余八十年中原遗民堕在鬵炭臣知天意惨然者久矣诗曰皇矣上帝临下有赫监观四方求民之莫言天厌商乱而求民之定也又曰维此二国其政不获维彼四国爰究爰度言夏商之後无足当天意者於是博求之四方也既又曰乃眷西顾此维与宅言诸侯之德无以易文王者故天命之为中夏主也今天厌夷德甚於独夫受之时而堂堂中原实宋旧物陛下诚能进修圣德一如文王发政施仁一如文王上帝监观当必有睠焉南顾之日则虽因时竢衅光复土宇臣犹以为易若夫天时虽应而人事未修补苴目前虑弗及远不幸一敌灭一敌生甚者奸雄乘隙而奋风尘蒙雾六合震动虽欲燕安江沱姑全金瓯之业臣犹以为难盖尝深惟今日之势必也君臣上下皆以祈天永命为心然後可以安元元固社稷销未形之变迓将至之休臣不揆狂愚敢条为六事以献惟陛下财择臣闻刘向有言曰祥多者其国安异衆者其国危天地之常经古今之通谊也臣窃究其指以为不然盖祥多而恃未必不危异衆而戒未必不安顾人主应之者如何耳伏观今岁以来咎徵洊至二月宜燠而飞雪沍寒其令如冬六月宜暑而积隂骤凉其令如秋地宜安静而有震揺之变水宜润下而有漂涌之灾则隂阳犹失节也乃九月丁巳星陨于昼其占主益十月戊戌流星出昴其占主吴则象纬犹告愆也有一于斯皆宜儆惧而况重之以震霆之异乎昔景佑五年雷发孟春仁宗皇帝即下求言之诏凡圣躬阙遗臣下阿枉与夫政教刑狱之失荐绅百僚咸得悉言所以通下情召和气也今陛下自视何如仁宗冬雷之警甚於春孟而求言之诏未颁政令否臧何由悉见四方利病何由尽闻羣臣邪正何由徧察虽震惧之言不絶于口忧劳之念日切于心臣犹以为未也夫天之爱陛下如慈父诲陛下如严师?而弗严则爱有时而弛翫而弗戒则诲有时而倦惟陛下考祖宗之已行思所以通人情察民隐进忠直屏佞谀使善政日新至和自应此祈天永命之一事也昔商周君臣更相啓告不曰率乃祖攸行则曰监于先王成宪由古暨今未有作聦明改法度而天下久安者臣观三代而下治体纯粹莫如我朝德泽深厚亦莫如我朝盖其立国不以力胜仁理财不以利伤义御民不以权易信用人不以才胜德圣子神孙世守一道故虽强不如秦富不如隋机变之巧不如齐晋材能之盛不如武宣然其恩结乎人心富藏乎天下君民相孚而猜忌不作材智不足而忠信有余社稷长远赖此而已陛下圣德谦冲未尝轻改成宪臣犹窃虑或者患国势未张而欲振以威刑患财用未丰而欲益以聚敛谓诚信不如权谲谓忠厚不如刻深有一于兹皆伐国之斧斨蠧民之螟螣也惟陛下察截截之谝言守闷闷之家法舍一时之近效恢长世之远图此祈天永命之二事也昔筦仲有云下令於流水之源者顺人心也鼂错亦曰三王法令合於人情而後行之夫二子以功利之徒刑名之学且犹知此而况不为二子者乎汉世用法之严莫如武帝然欲重皮币而皮币不可行欲禁私铸而私铸不为止岂非人心不服则法有所不足恃耶夫法令之必本人情犹政事之必因风俗也为政而不因风俗不足言善政为法而不本人情不可谓良法陛下亦知近日人情之休戚乎昔有唐定制非叛逆不籍其家德宗欲籍窦参而陆贽争之宪宗欲籍杨凭而李绦争之今闾巷细民小有诖误辄罄其赀而没之官有人心者宁忍为此往者明诏丁宁毋得擅籍朝廷德意未尝不归於厚而贪官汚吏倚法以削者犹自若也?寃已甚之人间能奔愬省部经营展转仅获给还而违诏擅籍者终未闻薄惩一二贪猾之吏何惮弗为羣情嚣嚣不自聊赖弱者至父子相随赴井以自毙强者至欲剚刃守臣以自快民愁如此而承流宣化者动以人情安便为言是不特欺其民且欺其君矣孰谓清明之朝而可罔以非道哉书曰民情大可见小人难保臣愿陛下轸不见是图之戒思不虐无告之言令之未便者勿惮於改为吏之不良者勿使之佚罚收人心解天意孰大於斯此祈天永命之三事也昔赵简子以尹铎为晋阳铎请曰将为茧丝乎抑为保障乎简子曰保障哉铎往损其户数异时智氏之难卒赖之为安今之有司知为保障虑者固不乏而茧丝自营者皆是也日者近甸海塘一役敷桩筱至十六万调丁夫至八千人穷瘠之民岂易堪此四方郡国科民出镪少者日亦千缗江右守臣至有隂增常赋以自润者久而弗已岂邦本之利哉夫安富恤贫王者之政也而今郡县之官往往有嫉视富民之意多方破坏不尽不止独不思富之与贫相须而济今有余之家窘於科敛摧於告讦皆蒿然有不自存之态於是賖贷之路穷而贫民益困矣古者君与民为生故有省耕省敛之政今毋望其能如古也惟民自为生官勿挠之足矣而远方县邑至有令民日用钱糓米盐之数悉书而上之官者其请历于官也有给历钱其验视于官也有缴历钱瘠民以肥吏大率皆此类也年方屡登变且未作脱有饥俭为虑可胜计邪臣愿陛下霈然下诏申敕有司削非法之征徭禁不时之科率以纾民力以阜民生此祈天永命之四事也臣闻式敬由狱者苏公所以长王国虐用五刑者苖民所以殄厥世昔我艺祖皇帝承五季极乱之余赤子遗民存者什一於是立奏案之法以革藩侯专戮之弊颁折杖之格以除狱官过用之刑至仁如天覃及百世列圣因之为法益备急故入之辠寛过失之诛故范祖禹谓国家以仁继仁哀矜于民帅用中典为百三十年太平之本陛下天姿寛恕同符祖宗好生之德对越无媿而臣区区思所以将顺者有三一曰今之理寺实名天狱民有不幸入其地者如赴坑穽其视官吏如畏鬼神非他狴犴比也间者蕃舶之诛株连颇衆幽欝所感淫雨为菑秋官有陈继命趣决有以见陛下钦恤之心臣愿自今非事体至重毋轻下大理设不获已犹当限奏当之期严枝蔓之禁书曰何敬非刑何度非及惟圣明垂意二曰廷尉天下之平命官设属宜常参用儒者俾三尺之外得傅以经谊本之人情庶几汉廷断狱之意三曰酌情处断所以重帅权非列城所得用便宜斩戮军兴一切之政非平世所可行臣观比来?相承傚傥或不幸有嗜杀之人操擅诛之柄惟意所欲民奚辜焉愿亟制其萌以杜藩镇之祸三者诚行则上足以承天心下足以拯救民命延洪国脉其在兹乎此祈天永命之五事也国家待遇臣子忠恕为心故有罚辠之科有宥过之典夫追命居住眡古流放之刑其在圣朝未尝轻用比缘官吏翫令间或举行谊在惩奸本非获已罚当其辠人自无词侧闻刺举之官或乖审谨奏劾来上未尽至公廼者朝廷盖尝原贯一二矣臣愿因诏有司博参物论若其倚法牟利赃状灼然在臣何敢遽议或缘材术短拙措置乖方本无嫚令之心例遭旷职之罚者揆诸人情宜在可贷之域又郊霈之行今将朞岁湛恩汪濊草木为春而士大夫名丽丹书间有未被湔涤者其间辠稔恶盈名隳节丧清议所弃自无足云若夫情有可矜法所当宥而有司因循未及举行者愿诏宪曹条上之而庙论审裁之非独恢洪至恩亦以明布大信此祈天永命之六事也昔周至成王天下既极治矣而召公作诰一则曰祈天永命二则曰祈天永命若不能以朝夕安者盖天命靡常圣贤所畏而况今乎然尝反覆召诰一篇其纲目不过二事曰敬德曰小民而已盖国之将兴不在强兵丰财而在君德国之将亡不在敌国外患而在民心此召公所以勤勤於戒王而臣复推演之为陛下告也或者以为胡运衰微天所以福我也夫呼韩日逐之争信为天之右汉矣高澄侯景之隙独非天之祸梁乎今敌之存亡大势可睹虽吾量时度力动以覆车自惩然失火亡猨势有相及应醻一误何事不生安危之机殆难预卜为今之计独有力行好事以荅天心天苟相焉何乡不济伏惟陛下念王业之难安惜天时之易失日与辅相惟怀永图屈已而受尽言亲贤而远不肖凡所以维持天命者汲汲而图之使人心日附根本日强则进可以成功退足以自守抑犹未也虽受渭上之朝纳河湟之土忧方大耳况事变之来有非意料所及者乎诗曰宜鉴于殷骏命不易愿陛下留神毋忽

着作郎任伯起上奏曰臣闻革天下之弊者不可无任怨之人亦不可不保全任怨之人夫天下之弊皆起於人情之私今也因其弊而革之必有拂夫人情者矣拂乎人情怨之所聚也怨之所聚祸之所基也人之常情鲜不惧祸往往熟视天下之弊逡廵退避而莫之革是岂果无任怨之人哉盖在上之人不能保全之势使然耳臣故曰革天下之弊者不可无任怨之人亦不可不保全任怨之人者此之谓也昔者西汉强大至景帝时有臣晁错始议削地诸侯讙譁错曰不如是则天子不尊宗庙不安及七国称兵以错藉口袁盎之言一入东市之诛即行此议者所以哀错为汉任怨且恨景帝不能保全之也然则有国家者诚得错等而用之天下之弊何患其不能革乎臣请言今日之弊一曰冗官二曰冗兵三曰冗吏四曰恩赏太滥五曰费用太广古者官有常员员有常数昔唐太宗省内外官定制为七百三十员曰吾以此待天下贤才足矣今官诰院所出诰命岁以万计铨曹一官之阙率五六人共守之况入仕之涂日杂侥幸之门日啓人人能言其弊然而莫之能省者无任怨之人故也古者兵贵其精不贵其多周世宗尝曰农夫百未能养甲士一且健懦不分衆何以劝乃大简诸军精锐者升之上军羸弱者斥之故士卒精强征伐四方所向皆捷今内而三衙外而诸路老弱疲惰虚费衣粮者甚多武勇壮健可备缓急者甚少人人能言其弊然而莫之能汰者无任怨之人故也朝廷尝议减吏额矣何为至今而莫之果行也盖其连蔓根株交通关节张皇事势胥动以浮言因循姑息以至于此不惟以有限之财养无用之人又且奸蠧日滋贿赂成市汉司马迁有言刻木为吏议不对盖疾之也而况寔繁有徒乎人人能言其弊然而莫之能减者无任怨之人故也昔唐蒋伸言於宣宗曰近日官颇易得人思徼幸宣宗惊曰如此则乱矣对曰乱则未乱但徼幸者多乱亦不难近年以来人思苟得每国家讲一典礼行一庆霈莫不过生侥觊皆有取必于上之心曰是则有例得之不以为恩不得则以为怨是岂无可以痛抑之者乎人人能言其弊然而莫之能抑者无任怨之人故也昔唐郑覃有言凡金银币帛出自苍生膏血不可使无功之人过沾赐与纵内藏有余亦当节俭勿容易而散之则四方有事得以支备免令重敛百姓朝廷近年支用日广一日之间滥费不可胜计是岂无可以痛节之者乎人人能言其弊然而莫之能节者无任怨之人故也此五者之弊坐视而不革臣不知更数年之後陛下其何以立国然则讲究条具不恤羣议而痛革之二三大臣不得不任其怨然则委信不疑力排羣议而保全之则在陛下而已昔在仁宗朝尝议裁减任子及展年磨勘发议之始士大夫相顾以为必致怨谤莫敢以身任之者惟韩琦富弼得君之专毅然不顾成法一立至今赖之臣愿陛下以仁宗为法二三大臣以韩琦富弼为法则何弊之不革天下幸甚

历代名臣奏议卷五十九








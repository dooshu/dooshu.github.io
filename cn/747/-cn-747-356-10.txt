○太原进铁镜赋（以清光含众象为韵）

晋人用铁兮从革无方，其或五金同铸，百炼为钢。雕镌而龙动色，磨莹而冰雪生光；烂成形於宝镜，期将达於明王。故有彻侯居守，方物底贡；择使而天骥共飞，登车而海月相送。妍媸之鉴已久，肝胆愿呈者众。镜之既明，星衢是亨；列照而三光共霁，凝辉而四海俱清。应人无疲，知道不虚受；处已不厚，见心乎砥平。若乃宇宙清朗，提携偃仰；旁窥而山泽入怀，俯视而霄在掌。虽因时而委照，不偏物以呈象。圆规可转，处顺之物攸先；劲质无亏，持盈之道弥张。墨客因进而歌曰：金之精兮众宝所参，镜之明兮群象所舍。清至莹兮氛埃不杂，明至察兮鬼类相惭。幸忝秦台之一鉴，与飞鹊而图南。


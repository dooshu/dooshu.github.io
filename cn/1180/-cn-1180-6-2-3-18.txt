答贵州抚院阮沙城


坐镇在云、贵土司，原有故事，但须择廉慎有谋者遣之，不然，反足以纳侮启衅。前见水西众头目有疏，言安国亨子幼，不能统众。此必安酋使之，但其中委曲，亦宜审处。贵竹土司与云南镇守不同，难以例论。或省谕安酋，令其安插阿傀停当，及各犯尽数执出，钱粮抵补俱完，许与乞恩，尽赦前罪，照旧管事，则坐镇亦不必遣矣。阿傀既出省城，祸根已绝，向后家事，亦岂尽卵翼而乳哺之乎？在公心知此意，审计之耳。然事机辽远，不能遥度，不敢中制，幸与郑道详计之。






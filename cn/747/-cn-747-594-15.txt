○性习相近远赋（以“君子之所慎焉”为韵）

酌人心之善败，惟性习之所分。习者物之迁，以动为主；性者生之质，以静为君。运情有同于熔铸，通志亦比夫耕耘。或定心以纯一，或逐境而纠纷。故定心者若疏源而自得，逐境者犹理丝而又棼。且物之惑人无穷，人之徇物无已。近之则归于正性，远之则灭于天理。虽真妄之多端，谅御用而由己。至若习于所是，则孟母之训子。其居也，初之是邻，遂贾鬻而无耻。及夫又徙于学，徒示以坟史。卒能振文行以标名，郁古今而播美。岂不以性相近，而习之至矣。又若效之而非，则寿陵之从师。其故也，等善行之无辙，见大道之甚夷。及夫邯郸之学，匍匐于兹。既所能之未尽，终故步而莫追。岂不以习相远，而性亦失之。固宜人定其情，物安其所。苟欲迁性习以交丧，易贤愚之攸处。则舍于己而效于人，学弥得而性弥阻。述而莫息，亦莫之御。是非乖理而亦徇，未若袭慎而委顺。勿牵外以概名，在执中而克慎。钦若奥旨，闻诸古先。习之则善道可进，守之则至理自全。兹义也，智所不染，愚亦难迁。傥中庸之可甄，愿斯焉而取焉。

关构

构，贞元中进士。


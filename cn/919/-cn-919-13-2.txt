痰饮证论

古方唯分四饮六证，不说三因，不知其因，病源无自。观夫治饮之法，既用大小青龙、桂枝、防己、五苓、承气，得非外因；参苓、苓术、八味、参苏，得非内因；十枣、葶苈、大小半夏、控涎、破饮，不内外因，里固明矣。以此推求，颇得伦类。今叙列诸证，以为治门，须原本因，施用汤药，学人自宜详审。所谓四饮者，即悬饮、溢饮、支饮、痰饮是也。

悬饮者，饮水流在胁下，咳唾引痛。溢饮者，饮水流于四肢，当汗出而不汗，身体疼重。支饮者，咳逆倚息，短气不得卧，其形如肿。痰饮者，其人素盛今瘦，肠间漉漉有声。又有留饮者，背寒如手大，或短气而渴，四肢 节疼，胁下痛引缺盆，咳嗽则转甚。又有伏饮者，膈满喘咳，呕吐，发则寒热，腰背痛，目泪出，其人振振恶寒，身 惕。故曰四饮生六证，或云五饮者，即留饮、伏饮合为一证是也，其脉皆弦微沉滑。治之之治，悬饮当下之，溢饮当发其汗，支饮则随证汗下，痰饮则用温药从小便去之。其间或随气上厥，伏留阳经，使人呕吐眩晕，背寒，或一臂不随，有类风状，不可不知。


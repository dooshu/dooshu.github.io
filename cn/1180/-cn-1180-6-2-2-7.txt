答蓟镇抚院王鉴川论蓟边五患


辱华翰，知已建牙誓众矣，欣慰。临淮一至军，而旌旗服色皆为改观，岂独其法严哉？盖亦威望素著故也。但此中事情，与关西稍异。虏强，一也。云中北直虏庭，板升叛逆，倚虏为患，二也。士无斗志，惟务贿免，三也。卒惰而玩，将令不行，四也。密迩畿甸，畏避情深。小入，则大虏势以为解脱之地；小胜，则张虚声以邀势力遏之功：积习故套，牢不可破，五也。

夫世必有非常之人，然后有非常之事；有非常之事，然后有非常之功。公所谓非常之人也，五者之患，庶其有瘳乎！愿熟计而审图焉。






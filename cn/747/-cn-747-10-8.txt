○存问并州父老玺书

昔隋末丧乱，百姓凋残。酷法淫刑，役烦赋重，农夫释耒，工女下机，徵召百端，寇盗蜂起。人怀怨愤，各不聊生，水火之切，未足为喻。先朝不忍涂炭。思济黎元。朕禀承神算，奋剑南起，与彼境英雄，同心协力，不顾躯命，以救苍生。爰自晋阳，兴兵立义，雄锋接刃，栉风沐雨。除凶去暴，布德行仁，天下乂安，戎车止息。九夷八狄，莫不来庭，以至於今，二十馀载。岂予一人，所能致此，实赖天地之灵，宗社之主，贤人君子，为朕股肱。文士尽其才智，武夫宣其武力，朕端拱无为，庶几王道。然汉祖悲歌，尝思丰沛，晋皇吟咏，唯在温原，此人情也。况并部之地，创业之基，与诸父老首立大事，引领北望，感慕兼深。思与父老一日叙旧，怀之在心，所不忘也。但海内殷旷，万几事多，巡省四方，未获周悉。父老宜约勤乡党，教导后生亲疏子弟，务在忠孝，必使风俗敦厚，异於他方。副朕此怀，光示远迩，使旌表门闾，荣宠家国，书名竹帛，岂不美乎。夏序甚势，想各平安，善自颐养，动静闻奏。故有此敕，想见朕心。


遵诏自陈不职疏


奏为遵诏自陈不职，乞赐罢斥，以光新政事。

臣伏睹诏书内一款：“六部等衙门，四品以上官，并学士俱着自陈，去留取自上裁。钦此。”

伏念臣以一介草茅，叨尘法从，粤从潜邸，获侍讲筵。虽葵藿之忱，向倾为切；奈疲驽之质，驱策难前。闻见空疏，无以备询咨而裨圣学；文词蹇拙，无以参著作而藻皇猷。退自省循，蔑闻一善，虚縻廪禄，已逾廿年。兹圣明莅政之初，正人心愿治之日。所宜汰除冗旷，登进贤良。振兴励翼之风，大明黜陟之典。而臣猥以琐质，滥长词林，徒积罪戾之多，岂称清华之选。伏望皇上普离明而察众职，奋乾断以警官邪。如臣庸愚，特赐罢斥。庶品流有别，非才不得以苟容；观听一新，贤者无妨于登用。其于初政，实为有光。臣无任战栗陨越恳祈俟罪之至。






105　善讀書者所言　不善讀書者所爲　石勒聽漢書指點得失　讀孝經足可立身經國　陶潛好讀書不求甚解　蕭繹聚書萬卷盡燒之　崔儦以讀書五千卷署户　房法乘好讀書不治事　盧殷讀書止用爲詩資


善讀書者，或曰「此法當失」，或曰「一卷足矣，奚以多爲？」或不求甚解，或務知大義。不善讀者，蕭繹以萬卷自累，崔儦以五千卷自矜，房法乘之不治事，盧殷之資爲詩。

【元圻案】晉書載記：「石勒雅好文學，嘗令儒生讀書史而聽之，每以其意論古帝王善惡。嘗使人讀漢書，聞酈食其勸立六國後，大驚曰：『此法當失，何得遂成天下！』至留侯諫，乃曰：『賴有此耳。』」〇北史何妥傳：「納言蘇威嘗言於上曰：『臣先人每戒臣云：唯讀孝經一卷，足可立身經國，何用多爲？』」〇宋書隱逸陶潛傳：「潛嘗著五柳先生傳以自況，曰：『閑静少言，不慕榮利。好讀書，不求甚解，每有會意，欣然忘食。』」〇南史梁元帝紀：「帝諱繹。魏軍入，乃聚圖書十餘萬卷，盡燒之。論曰：『口誦六經，心通百氏。有仲尼之學，有公旦之才，適足以益其驕矜，增其禍患，何補金陵之覆没，救江陵之滅亡哉！』」〇北史崔儦傳：「儦，字岐叔。少與范陽盧思道、隴西辛德源同志友善。負恃才地，大署其户曰：『不讀五千卷書者，無得入此門。』」〇通鑑齊武帝紀永明八年〔一〕：「交州刺史房法乘專好讀書，常屬疾不治事，由是長史伏登之得擅權，改易將吏，不令法乘知。」〇韓昌黎誌盧殷墓曰：「君能爲詩，自少至老，詩可録傳者，在紙凡千餘篇。殷於書無不讀，止用爲詩資。」

〔一〕「永明」，原作「永平」，按此引齊武帝紀事，齊武帝年號「永明」而非「永平」，「永平」是東漢明帝年號，故改。






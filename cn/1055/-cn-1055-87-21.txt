【回贺环庆帅天章滕待制〈宗谅〉谢赐龟紫启〈庆历三年〉】

伏以龟紫之重，唐制所难。武元衡、牛僧孺为宰相，裴度为中丞，李宗闵为学士，方有是赐。圣朝推恩庶位，半乎朱蓝。然被之则负器艺兼名实者，惟一人所贵。恭惟知府待制，历谏局以蹇正闻，领麾守以惠养及。临边镇静，训士精研。岁功遽成，时议颇郁。果褒三品之丽，特焕五府之光。其在欣慰，增倍众多。展庆未皇，麾毫为赠。载仰明庭之命，如瞻君子之容。


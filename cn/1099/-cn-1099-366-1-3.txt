○决資格 【 三途並用】

以綗齋之才而位微無以自展資格之錮人不亦甚乎

臣聞天下之物。有有格者。有無格者。善用者以方而合方。不善用者。以長而合短。長短方員。所謂格也。惟不得其彼此之宜。是以齟齬而不相入。以此合彼。尚不能入。况以無而合有哉。今夫人有知愚賢不肖。而賢知之中。又有政事文學言語勇畧之異。其所以成於天者有形也。官有崇卑繁簡。而崇卑繁簡之中。又有治教兵刑錢穀辭翰之殊。其所以理乎事者有狀也成於天者有形。而理乎事者有狀。謂之格也亦宜均是人也。而曰進士焉。曰舉人焉曰歲貢焉。低昂視乎眉睫。美惡隨乎唇吻。貴賤通塞視其所遭不知其所以然正似生而得姓耳此如生人之初執而姓之曰某也某也亦遂以為某為某而已豈故有是哉故夫官人之法。與其合乎隨於人者。不若合乎成於天者之為得也。雖然。人之所隨。曷嘗不謂天之所成矣乎。學較之士。群而試之。拔其尢??進于禮部。不能者無繇自至焉。初非塞其門而扼之也。則其至者固所謂賢。固所謂知矣。鄉貢之士。群而試之。拔其尢??上于　天子。不能者無繇自至焉。亦非塞其門而扼之也。則其至者又所謂賢。又所謂知矣。人之所第。一因其分之所成。而亦何以自解。嗟乎、其所以試而拔之者。果取之於知愚賢不肖乎。將取之於空文靡辭也。其所以官而用之者。果取之於空文靡辭乎。將取之於賢知也。空文靡辭。不足以定有形之實。而徒被之以無據之名。而乃理之以有形之實。然則人君欲以格而臨天下。可不知所合哉。?者成周之士。有選儁造進之分。葢畫然別矣。而所以興之者。六德六行六藝也名之即其實用之即其取是以隨其質之所宜。而論之以為卿大夫士。鄉遂之吏。適有以相合而不爽。今格之所定。疏於司徒。而格之所拘。過於周代。甚非所以廣英才而成化理也。且夫天下亦多故矣。而非氣則莫之能濟。居之所乘。氣之所變也。富人之子。顏色姣麗。動止容與。群處而聲揚。起趨而趾高。豈其盡賢知哉。居富而氣盈也。貧人之子。出入抵巇。進退惟谷。欲談而宛舌。將行而擬足。豈其盡愚不肖哉。居貧而氣歉也。故謂歲貢之不如舉人舉人之不如進士。此兩者可以觀矣。歉則易委。委則靡然而有不振。盈則易足。足則蕩然而無不為人才之不出實事之不效盡于此両言也抑者既靡引者又蕩則人主孰與共天下哉　陛下知資格之弊。奮然欲决去之發德音。下　明詔。深嗟太息歲貢不得為方面。舉人絕望乎九鄉。可謂越拘攣之見。馳帷墻之制。而獨觀乎三五之道也。臣竊疑之。十圍之木。必生鄧林。徑寸之珠。必產合浦。何則。聚之眾而擇之易也。今以三年之率計之。舉人三倍於進士矣。歲貢三倍於舉人矣。然舉人望進士。百不一二焉。歲貢望舉人。百不一二焉。即有之。亦閒署左官。遐邑僻郡者也。且汲汲去之矣諺曰。囷廩鷄栖。不啄亦提。言非其據也。豈其無留良乎。抑方振而未應乎。或尚未免於拘攣帷墻乎。不然何宜見而不見也。　國初官使惟務仁賢。下品無墮地之汗。上第無登天之驟。誠以其人而巳。茲欲使進士盡為判尉如宋。則其勢必不可行。况舉人既巳不注。而又　國之盛典。臣愚以為自三人以下。且無驟使顯融。而試之於事與民。舉人歲貢之良。皆得如進士高銓之等。及其蒞事治民。有可指見而改其官。登降用舍。不復以科為斷。葢初進之時。惟問舉業。不必同其出身但當不限其所至此則通人情而合時變故舉人不能如進士。得遂出身。歲貢不能與舉人同試禮部至於銓注。亦多詘焉。則舉業之為也。既官之後。夫豈論此。學問該博。文章典麗。斯可以為翰林。節操端方。國體鍊達。斯可以為科道。故　國初於斯三選。上不專用進士。下不薄鄙歲貢挍官。他可知矣。是以古之聖王。作人於有格之中。而不弃人於無格之外。作人於有格之中者。有格而使之無格也。弃人於無格之外者。無格而強為之格也。矧乎　祖宗之朝。草澤九流。咸充任使。胥史小吏。悉屬明揚。功施廟廊。光垂琬琰。亦豈以格拘哉。今則置而不收。賤而不齒。草澤多枯槁之夫。胥史懷奴隸之志。又其甚矣。臣欲請復賢良諸科。令監司守令。舉保覈實。與科舉並用。二千里歲舉一人。不惟其多惟其稱。因其所舉。以為舉主賞罰。天下無得入錢為吏。試中乃補。上之人又必遇之以禮。養其廉恥。不為限其所至。使之欣然皆有自奮之意。夫不強為之格。以盡天下之才。而但察其所宜。以合其用。則賢知大小。各得其分。即愚不肖。亦皆鼓舞以進於善。官職不修。未之有也。然則天下之人。亦何必多為等級以拒絕之哉。


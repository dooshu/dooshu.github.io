●卷二百九十七　物异考三

○水灾

天圣四年六月丁亥，建州、剑州、邵武军大水，坏庐舍，溺人；庚寅，京师及河南府、郑州大水。九月，京东、江淮、两浙、福建诸州军雨，水，坏民庐舍。是岁，汴水决溢。　六年七月，江宁府、扬真润三州江水溢，坏庐舍；雄，霸州大水。八月，永兴军山水暴涨，溺死居民。是月河决王楚埽。　七年六月，河北大水。　明道二年，京师水，坏军营、府库。　景祐元年，泗州淮、汴溢。七月，澶州河决横陇埽。　三年，虔、吉等州水。　四年六月，杭州江潮溢，坏隄千馀丈。八月，越州大水，漂溺居民。　宝元元年，建州水。　康定元年，滑州河溢。　庆历八年六月，河决澶州商胡埽。是岁，河北大水。　皇祐元年二月，河北黄、御二河决并，注於乾宁军；河朔频年水灾。　二年，镇定复大水，并边尤被其害。　三年七月，河决大名府馆陶县郭固口。　嘉祐元年六月，京师及京东西、河北水潦害民田；雨，坏社稷坛及官私庐舍数万区，城中系筏渡人。七月，京东西、荆湖北路水灾；淮水自夏秋暴涨，环浸泗水城。是岁，诸路江河决溢，河北尤甚，民多流亡。　六年，淮水溢。　英宗治平元年，京师、许蔡陈颍唐泗濠楚庐寿杭宣鄂洪施渝州、光化军俱有水灾。　二年八月庚寅，京师大雨，地上涌水，坏庐舍，漂人畜。　神宗熙宁元年秋，霸州山水涨溢，保定军大水，害稼，坏官私庐舍、城壁，漂溺居民。河决恩、冀州，漂溺居民。　二年八月，河决沧州饶安，漂溺居民，移县治於张为村；泉州大风雨，水与潮相冲泛溢，损田稼、官私庐舍。四年八月，金州大水，毁城，坏官私庐舍。　七年六月，熙州大雨，洮河汎溢；陕州大雨，漂溺陕、平陆二县。　八年四月，潭、衡、邵、道州江水溢，坏官私庐舍。　九年七月，太原府汾河夏秋霖雨，水大涨。十月，潮州海阳、潮阳二县海潮涨溢，坏庐舍，溺居民。　十年七月，河决曹村下埽，澶渊绝流，河南徙，又东汇於梁山、张泽泺，凡坏郡县四十五，官亭、民舍数万，田三十万顷；洺州漳河决，注城；大雨水，二丈河、阳河水湍涨，坏南仓，溺居民。　元丰元年，齐州章邱河水溢，坏公私庐舍、城壁，漂溺居民。舒州山水暴涨，浸官私庐舍。　四年四月，澶州临河县小吴河溢北流，漂溺居民。五月，淮水泛涨。七月，泰州海风驾大雨，漂浸州城，坏公私舍数千楹。　七年七月，河北东西路水；北京馆陶河溢，水入府城，坏官私庐舍。八月，赵、邢、洺、磁、相州河水汎溢，坏城郭、军营。是年，相州漳河决，溺临漳县居民；怀州黄、沁河泛溢。大雨。水。损稼。坏庐舍、城壁；磁州诸县镇，夏秋漳、滏河水汎溢；相州临漳县斛律口决，坏官私庐舍，伤田稼，损居民。　哲宗元祐八年，京畿、京东西、淮南、河北诸路大水。　绍圣元年，京畿、曹、濮、陈、蔡等州水，害稼。　元符元年，河北、京东等路大水。　二年六月，陕西、京西、河北大水，河溢，流漂人民、庐舍。　徽宗崇宁元年，京城水，坏庐舍，溺人。　大观元年夏，京畿大水，诏工部都水监疏导，至於八角镇；河北、京西河溢，漂溺民户。十月，苏、湖水灾。　二年秋，黄河决，陷没邢州钜鹿县。　三年七月，阶州久雨，江溢。四年夏，邓州大水，漂没顺阳县。　政和五年六月，江宁府、太平宣州水灾。八月，苏、湖、常、秀等诸郡水灾。　七年，瀛、沧州河水决，沧州城不没者三板，民死百馀万。　八年夏，江、淮、荆、浙诸路大水，民流移漂溺者众，分遣使者赈济。发运使任谅，坐不奏泗州坏官私庐舍等勒停。　宣和元年五月，大雨，水骤高十丈馀，犯都城，自西北牟駞冈连万胜门外马监，居民尽没。前数日，城中井皆浑，宣和殿後井水溢，盖水信也。至是，诏都水使者决西城索河隄杀其势，城南居民冢墓俱被浸，遂坏籍田亲耕之稼。水至益猛，直冒安上、南薰诸门城守凡半月。巳而入汴，汴渠将溢，於是募人决下流，由城北入五丈河，下通梁山泺，乃平。十一月，东南州县水灾。　高宗绍兴二年闰四月，徽、严州水，害稼。三年七月丙子，泉州水，坏城郭、庐舍。　五年秋，西川郡国水。　六年冬，饶州雨，水，坏城四百六十馀丈。　十六年，潼川府东、南江溢，水入城，浸民庐。十八年八月，越、明、婺州水。　二十八年六月，兴利二州、大安军大雨，水，流民庐，坏桥栈，死者甚众。九月，江东、淮南数郡水；浙东，西沿江海郡县大风水；平江、绍兴、湖、常、秀、润为甚。　三十年五月，畿县於潜、临安、湖州安吉等三县山水暴出，漂民庐，坏田桑，人溺死甚众。　三十二年四月，淮水溢数百里，漂民田庐，死者甚众。六月，浙西郡县山涌暴水，漂民室，坏田覆舟。　孝宗隆兴元年八月，浙东、西州县大风水，越、苏、湖及崇德县为甚。　二年七月，苏、湖、常、秀、润、昇、宣、池、太平、广德、庐、和、光、寿春、无为及淮东郡皆大水浸城郭，坏庐舍、圩田、军垒，舟行廛市累日，人溺死甚众。越月，积阴苦雨，水患益甚。　乾道元年六月，常湖水坏圩田。　二年八月，温州大风，海涛流溢沿江民庐、盐场，覆舟溺死者二万馀人，江滨胔骼尚七千馀人。　三年六月，庐、舒、蕲州水，坏苗稼，漂人畜。七月，临安府天目山涌暴水，决临安县五乡民庐二百八十馀家，人多溺死。八月，上虞县、湖秀州水，坏民田庐。时积潦至於九月，禾稼皆腐；江东水溢於山，江西隆兴四县为甚。　四年七月，衢州大水，败城三百馀丈，漂民庐、孳牧，坏禾稼；江陵、建宁、绍兴、饶、信皆水。　五年夏秋，温、台凡三大风，水漂民庐，坏稼，溺人甚众，黄岩县为甚。　六年五月，苏、昇、宣、温、湖、秀、太平、广德大水，城市有深丈馀者，江西亦大水。　八年五月，吉、筠、临江、隆兴皆大水。六月，四川郡县大水，嘉、眉、邛、蜀、永康、金堂尤甚。　九年五月，严、吉、饶、信、池、太平、建康、隆兴、广德军水漂民居，坏圩田，分水县沙塞四百馀亩。六月，湖北郡县水。　晁熙元年七月，钱塘大风涛，决临安府江隄一千六百六十馀丈，漂民居六百三十馀家。　三年八月，台州大风雨，海涛、溪流合激为大水，决江岸，坏民庐，溺人。是月，行都及浙东西、江东郡邑多水。　四年五月，建宁、福南剑大雨水，漂民庐数千家；钱塘江涛大溢，败隄一百八十馀丈；明州濒海风，涛败隄，漂没民田。九月，大风雨驾海涛，钱塘、馀姚、上虞、定海、鄞县败隄溺人。　五年六月，阶州水，坏城郭；福州、兴化俱大水。　六年夏秋，衢、温、台、湖、秀、太平、宁国水，坏圩田，溺人。　八年五月，严州、绍兴府大水，流民舍，败隄岸，腐禾稼；徽、江州亦水。　十年五月，信州、襄阳及江东西、浙东数郡水。秋，台州水。八月，雷州大风激海涛，没濒海民舍，溺人。九月，福、漳州大风雨，水暴至，濒海聚落、庐舍、人舟皆流入海，漳城半没。十一年四月，和州水。五月，阶州白江水溢，坏隄及民舍，溺人。七月，明州大风雨，山水暴至，浸城覆舟杀人。　十二年六月，婺州水。是岁，鄂州水，浸民庐，自夏徂冬乃退。　十四年，汀州水。　十五年五月，淮甸大雨水，淮水溢，庐、濠、楚、无为、安丰、高邮、盱眙军皆漂民室，坏田稼；荆江溢，鄂州大水，漂民室三千馀家，复、岳、澧、江陵、常德、德安、汉阳皆水。至六月，建宁、隆兴、袁、抚临江皆水，圮民庐。　十六年五月，沅、靖州山水溢，沿江下辰州，常德府城没一丈五尺，漂民庐舍。六月，镇江、潼川俱水，溢坏民庐及田。　光宗绍熙二年五月，建宁水，福州水，浸城属县，漂没民庐；利州、潼川，嘉陵江暴涨，兴州、绵、果、合、金、龙、汉、崇庆、怀安、右泉、大安俱有水患，民溺死甚众。　三年五月，常德府水，浸民田庐；徽、宣、池、广德皆水。七月，台州、襄阳、江陵、荆门、复州俱水，镇江水，损稼。　四年，安丰、绍兴宁国、广德、筠州水，害稼；兴国、赣州、江州、江陵皆水。七月，临江、隆兴、吉州水，圮民庐。自夏及秋，江西九州三十七县皆水。兴化风激海涛，没田庐。　五年五月，池州、宁国太平、绍兴皆水。八月，行都及明台温严常、平江镇江、宁国、江阴、常德皆水。　宁宗庆元元年六月，台州诸县大风雨，山洪涛并作，没田庐无算。　二年秋，浙东郡国大水。　三年九月，绍兴、婺州水，害稼。　五年秋，台、温、衢、婺水，漂庐溺人。　六年五月，严、衢、婺、饶、信、徽、南剑、建宁及江西郡国皆大水，自庚午至甲戌，漂民庐，害稼。　嘉泰二年七月，汀州、建宁、福州、南剑及江西郡邑水，害苗稼。　开禧元年九月，淮、汉水溢荆襄。　二年五月，婺州东阳山崩洪，漂聚落五百四十馀所，湮田二万馀顷。三年，江、浙、淮郡县水，鄂、汉尤甚。　嘉定二年六月，西和、利州、成州、阆州、遂宁皆水。七月，台州海涛流圮民庐，溺人。　三年四月，严、衢、婺、徽大水，行都水浸民庐，西湖溢，濒湖民居皆圮。　五年五月，严州，台州水。六年六月，严州及临安、绍兴、湖州属县皆水。　九年五月，行都及绍兴、严、衢、婺、台、处、信、饶、福、漳、泉、兴化十二郡大水，漂田庐，害稼。　十年冬，浙江涛溢，圮濒江庐舍，覆舟溺人；蜀、汉二州大江没城郭。　十二年，畿县盐官海失故道，潮汐冲平野三十馀里，至是侵县治，盐场多圮。　十五年七月，绍兴水，衢、婺、徽、严暴流与江涛合，圮田庐，害稼。　十六年五月，江、淮、浙、荆、蜀郡县水，苏、湖、常、秀、池、鄂、楚、太平、广德为甚；鄂州江湖合涨，城市沈没，累月不泄。是秋，江涛溢，圮沿江民庐，畿县及福、漳、泉、兴化大水，坏田稼十五六。　十七年五月，福建大水，建宁、南剑尤甚；建昌大水，圮民庐城郭，败稼。

○水异

此即前史《五行志》所谓火沴水也。世以河清为祥。而以水变赤为妖，其为水异一也，故并载於此。

史记鲁襄公二十三年，榖、洛水斗，将毁王宫。刘向以为近火沴水也。周灵王将壅之，有司谏曰："不可。长民者不崇薮，不堕山，不防川，不窦泽（窦，穴也）。今吾执政毋乃有所辟（邪辟也），而滑夫二川之神（滑，乱也），使至於争明（明，水道也），以防王宫室，王而饰之，毋乃不可乎（言为欲防固王宫，使水不得毁，故遏饰二川）！惧及子孙，王室愈卑。"王卒壅之。以传推之，以四渎比诸侯，榖、洛其次，卿大夫之象也，为卿大夫将分争以危乱王室也。後数年有如日者五。是岁早霜，灵王崩。景王立二年，儋括欲杀王，而立王弟佞夫。佞夫不知，景王并诛佞夫。及景王死，五大夫争权，或立子猛，或立子朝，王室大乱。京房《易传》曰："天子弱，诸侯力政，厥异水斗。"考王二年，河水赤於晋龙门三日。

秦武王三年，渭水赤者三日。昭王三十四年，渭水又赤三日。刘向以为近火沴水也。秦连相坐之法，弃灰於道者黥，网密而刑虐，加以武伐横出，残贼邻国，至於变乱五行，气色谬乱。天戒若曰，勿为刻急，将致败亡。昔三代居三河，河洛出图书，秦居渭阳，而渭水数赤，瑞异应德之效也。京房《易传》曰："君湎於酒，淫於色，贤者潜，国家危，厥异流水赤也。"

後汉元武二十四年六月丙申，沛国睢水逆流，一日一夜止。　安帝永初六年，河东池水变色，皆赤如血（水变。占曰："水化为血者，好任残贼，杀戮不辜，延及亲戚，水当为血。"）。时邓太后犹专政。　元初二年，颍州襄城临水化为血，不流。京房《占》曰："水化为血，兵且起。"　桓帝延熹八年四月，济阴、东郡、济北、河水清（裴楷说见《水灾门》）。灵帝建宁四年二月，河水清。

致堂胡氏曰："水性润下而质不同，或清或浊，或轻或重，或弱或悍，或黑或白，或寒或温，或甘或澹，是其质也。若大河之质则黄浊，数千里而不可澄汰者也。凡物反常为妖，浊而忽清，犹地而出堆阜，山而沸泉涌，非所当有变异之象也。故裴楷言"自古未有河清者"，後世乃以为大庆，君臣动色，载於年号，著於邑名，形於歌咏，纪於史牒，不亦异乎！至若大海朝宗众流，自非并岸风水激薄沙泥浑汙之处，则万里渟瀅，未尝浊也。而佞人谄媚，又有以海清为贺者，不亦异之甚乎！"

晋武帝太康五年六月，任城、鲁国池水皆赤如血。按刘向说，近火沴水，听之不聪聪罚也。　穆帝升平三年二月，凉州城东池中有火。　四年四月，姑臧泽水中又有火。此火沴水之妖也。明年，张天锡杀中护军张邕。邕，执政之人也。安帝元兴二年十月，钱塘临平湖水赤，桓元讽吴郡使言开除以为己瑞，俄而元败。

苻坚时，长安有水影，远观若水，视地则见人，至坚晚年而止。

宋文帝元嘉二十四年夏四月，河、济俱清。　二十五年冬，青州城南，远望见地中如水有影，谓之地镜。　孝武孝建五年，河、济清。

齐东昏侯永元元年七月辛未，淮水变赤如血。

陈宣帝大建十四年七月（时後主巳即位），江水赤如血，自建康西至荆州。後主祯明中，江水赤，自方州，东至海。《洪范五行传》曰："火沴水也。法严刑酷，伤水性也。五行变节阴阳相干，气色缪乱，皆败乱之象也。"京房《易占》曰："水化为血，兵且起。"其後为隋所灭。　祯明二年四月，郢州南浦水，黑如雲。黑水在关中，而今淮南水黑，荆、扬之地，陷於关中之应。

後齐武成河清元年四月，河、济清。裴楷曰："河，诸侯象。浊反清，诸侯将为天子之象。"後十馀岁，隋有天下。

後周静帝大象元年六月，咸阳池水变血。与大建十四年同占。是时刑罚严急，未几国亡。

隋炀帝大业三年，武阳郡河清，数里镜彻。　十二年，龙门又河清。後二岁，唐受禅。

唐高祖武德元年七月，新丰鹦鹉谷水清。世传此水清，天下平。开皇初，暂清复浊，至是复清。　七年闰七月，长安古城盐渠水生盐，色红而味甘，状似方印。九年二月，蒲州河清。裴楷以为："河，诸侯象；清，阳明之效也。"　太宗贞观十四年二月，陕州、泰州河清。十六年正月，怀州河清。　十七年十二月，郑州、滑州河清。　二十三年四月，灵州河清。　高宗永徽元年正月，济州河清。　二年十二月，卫州河清。　五年六月，济州河清十六里。　调露二年夏，丰州河清。武后时，来俊臣井水变赤如血，井中常有吁嗟声。　长安初，醴泉坊太平公主第井水溢流。又并州文水县猷水竭，武氏井溢。　长安中，晋州祠水赤如血。中宗神龙二年二月壬子，洛阳城东七里，地色如水，树木车马，历历见影，渐移至都，月馀乃灭。长安街中，往往见水影。昔苻坚之将死也，长安尝有是。景龙四年三月庚申，京师井水溢。占曰："君凶。"又曰："兵将起。"元宗开元二十二年八月，清夷军黄帝祠古井涌浪。二十五年五月，淄州、棣州河清。二十九年，亳州老子祠九井涸复涌。肃宗乾元二年七月，岚州合河关河三十里清如井水，四日而变。宝应元年九月甲午，太州至陕州二百馀里河清，澄彻见底。代宗大历末，深州束鹿縣中有水影長七八尺，遙望見人馬往来如在水中，及至前，則不见水。德宗建中四年五月乙巳，滑州、濮州河清。十四年闰五月乙丑，滑州河清。贞元四年，自陕至河阴，河水黑，流入汴，至汴州城，一宿而复。十七年，福州剑池水赤如血。二十一年，夏，越州镜湖竭。是岁，朗州熊、武五溪水斗。占曰："山崩川竭，国必亡。"又曰："方伯力政，厥异水斗。"穆宗长庆元年七月，河水赤三日止。九月，灵州奏："黄河清，从陕至定远界二百五十里见底。"文宗开成二年夏，旱，扬州运河竭。宣宗大中八年正月，陕州河清。懿宗咸通七年，郑州永福湖水赤如凝血者三日。八年七月，泗州下邳雨汤，杀鸟雀。水沸於火，则可以伤物，近火沴水也。雨者，自上而降；鸟雀，民象。僖宗光启元年正月，润州江水赤凡数日。中和三年秋，汴水入於淮水斗，坏船数艘。广明元年，汝州岘阳峰龙池涸。近川竭也。

宋真宗咸平元年五月，抚州王羲之墨池水色变黑如雲。　大中祥符元年五月丁丑，泰山王母池水变红紫色。　四年二月己未，河中府宝鼎县瀵泉有光，如烛焰四五炬，其声如雷。郭璞注《尔雅》曰："河东汾阴县有水口如车轮许，喷沸涌出，其深无限，名之为瀵。"即此也。泉本八眼，其一尤沸猛。上祀后土毕，临观之，七眼皆涌，此独澄然若鉴，诏赐泉北五龙庙曰神渊。　三年八月，解州盐池紫泉场水次二十许里不种自生，其味特嘉，命屯田员外郎何敏中往祭池庙。八月，东池水自成盐，仅半池，洁白成块，晶莹异常。祀汾阴经度制置使陈尧叟继献，凡四千七百斤，分赐，臣及诸军列校。　神宗元丰四年十月，环州河水变甘。　徽宗大观元年八月，乾宁军河清。　二年十二月，陕州河清，同州韩城县、郃阳县至清及百里，涉春不变。自是迄政和、宣和，诸路数奏河清，辄遣郎官致祭，宰臣等率百官拜表贺，岁以为常。

高宗绍兴十四年五月，饶州乐平县何冲里，田陇数十百顷，当霁天无雲，田水如为物所吸，聚为一直西行，高平地数尺，不假隄防而水自行；里南程氏家井水溢，亦高数尺，夭矫如长虹，声如雷，穿墙毁楼。二水斗於杉墩，且前且却，约十刻乃解，各反故壑，与史记鲁榖、洛水斗同。占京房曰："天子弱，诸侯力政，厥异水斗。"

○醴泉

汉宣帝甘露二年，诏曰："醴泉滂流，枯槁荣茂，赦天下。"

後汉光武中元元年夏，京师醴泉涌出，饮之者痼疾皆愈，惟眇、蹇者不瘳。明帝永平十一年，醴泉出。

隋文帝开皇二年，京师承明里醴泉出。

唐元宗天宝三年三月，武威郡奏："番禾县嘉瑞乡天宝山有醴泉涌出。"僖宗文德元年九月，雲韶殿前，穿井得甘泉。

宋太宗雍熙二年五月，凤翔府言："岐山县有泉，耆旧相传，时平则流，世乱则竭。自唐室中叶，此泉遂竭，至大中年复流。观察使崔珙奏之，诏书褒美，赐号润德泉，碑刻犹在，自後复竭。今忽涌溢，别出细泉数派，画图以闻。"

真宗大中祥符元年二月，醴泉出蔡州汝阳县凤源乡，有疾者饮之皆愈。又相州永安县韩陵山牧童，掊地得泉深尺馀，汲取不竭，饮者宿疾皆愈。时或愆雨，祷之必应。四月丁巳，兖州乾封县民王用田中，有童儿掊土得小青钱数十，争取之，钱坠石罅，因发石，有涌泉二十四眼，味极甘美。又枯石河复有涌泉二十五眼。又一眼出，曾阜之上，信宿，势加倍。又别引数派，双鱼跃其中，有果实流出，似李而小，味甚甘，及今古钱百馀。封禅经度制置使王钦若，贮水驰驿以献。分赐近臣，诏设栏格，谨护之。六月，诏建亭，以"灵液"为额。　天禧二年闰四月，京师拱圣第十九营有涌泉，疾疠者饮之皆愈。诏建道观，名曰祥源。　神宗熙宁元年五月，京师开化坊醴泉出。　徽宗政和五年正月，河阳台观醴泉出。

○黑眚黑祥

王莽地皇元年二月壬申，日正黑。莽恶之。

後汉灵帝光和元年六月丁丑，有黑气堕所御温德殿庭中。（《东观记》曰："堕所御温德殿庭中，如车盖隆起，奋迅，五色，有头，体长十馀丈，形貌似龙。"）

晋怀帝永嘉五年十二月，黑气四塞。近黑祥也。帝寻沦陷，王室邱墟，是其应也。

愍帝建兴二年正月己巳朔，黑雾著人如墨连夜，五日乃止。此近黑祥也。其四年，帝降刘曜。　元帝永昌元年十月，京师大雾，黑气蔽天，日月无光。十一月，帝崩。

宋文帝元嘉三十年正月乙亥朔，会群臣於太极前殿，有青黑气从东南来，覆收宫上。二月甲子，元凶劭弑逆。

梁元帝承圣三年六月，有黑气如龙见於殿内，近黑祥也。黑，周所尚色，今见於殿内，周师入梁之象。其年，为周所灭，帝遇害。

陈宣帝大建五年六月，西北有黑雲属地，散如猪者十馀。《洪范五行传》曰："当有兵起西北。"时後周将王轨，军於吕梁。明年，擒吴明彻，军皆覆没。

唐代宗大历二年十月戊戌，黑气如尘，弥漫於北方。黑气，阴沴也。　德宗贞元四年七月，自陕至河阴，河水黑，流入汴，至汴州城下，一宿而复。近黑祥也。占曰："法严刑酷，伤水性也。五行变节，阴阳相干，气色缪乱，皆败乱之象。"　十四年，润州有黑气如隄，自海门山横亘江中，与北固山峙，又有白气如虹自金山出，与黑气交，将旦而没。　宣宗大中四年正月壬寅，黑气如带，东西际天。

懿宗咸通十四年七月，僖宗即位，是月，黑气如盘，自天属含元殿庭。

宋元丰末，尝有物大如席，夜见寝殿上，而神宗登遐。元符末，又数见，而哲宗山陵。至大观间，渐昼见。政和元年以後，大作，每得人语声则出。先若列屋摧倒之声，其形仅丈馀，仿佛如龟，金眼，行动硜硜有声。黑气蒙之，不大了了，气之所及，腥血四洒，兵刃皆不能施。又或变人形，亦或为驴，自春历夏，昼夜出无时，遇冬则罕见。多在掖庭宫人所居之地，亦尝及内殿，後习以为常，人亦不大怖。宣和末，浸少出，而乱遂作。　徽宗政和三年夏至，宰臣何执中奉祠北郊。有黑气数丈出斋宫，行一里许，入坛壝，绕祭所，皆近人穿灯烛而过。俄又及於坛，礼将毕，忽不见。　徽宗宣和二三年春夏之际，洛阳府畿间，忽有物如人，或蹲踞如犬。其色正黑，不辨眉目。始，夜则出掠小儿伤食之；後虽白昼，入人家为恶，所至喧然不安，谓之"黑汉"。有力者夜执枪棒自卫，亦有託以作祸者，如此二岁乃熄。巳而北征事起，其後卒成夷狄之祸。　高宗建炎三年二月甲寅，日初出，两黑气如人形，夹日旁，至巳时初刻乃散。黑气，阴沴也，亦兵象。　孝宗乾道四年春，舒州雨黑米，坚如铁，破之，米心通黑。　晁熙十一年十二月戊辰夜，畿县新城深浦天雨黑水终夕，盈甽。十六年六月，京城钱塘门旦启，黑风入，扬沙石，涂人惊避。　宁宗庆元元年，徽州黄山民家古井，风雨之夕，黑气出其中，波浪喷涌。皆黑祥也。








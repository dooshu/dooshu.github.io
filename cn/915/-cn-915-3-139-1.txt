◇奏考问杨恽罪

恽不服罪，而召户将尊，欲令戒饬富平侯延寿，曰「太仆定有死罪数罪，朝暮人也。恽幸与富平侯婚姻，今独三人坐语，侯言『时不闻恽语』，自与太仆相触也。」尊曰：「不可。」恽怒，持大刀，曰：「蒙富平侯力，得族罪！毋泄恽语，令太仆闻之，乱馀事。」恽幸得列九卿诸吏，宿卫近臣，上所信任，与闻政事，不竭忠爱，尽臣子义，而妄怨望，称引为恶言，大逆不道，请逮捕治。（《汉书·杨敞传》：太仆戴长乐上书告杨恽罪，事下廷尉。延尉定国考问，左验明白，奏。）


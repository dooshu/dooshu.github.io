○陳言邊計疏 【 一強本二儲才三重將四調兵五賞功六習射七省費】

臣竊惟頃者醜虜匪茹、侵犯薊鎮山西等處、至上廑聖慮、特發綸音、命廷臣會議、此誠我　皇上制治保邦之盛心也、臣本書生、不閑軍旅、然當主憂之時、臣受國厚恩、愧不能效古人之義、捐驅矢石間、以敵愾禦侮、乃使邊患孔棘如此、此臣所以日夜痛心者也。臣敢不竭其一得之愚、以少禆邊備之萬一、謹條為七議以獻、若其言之可用與否、伏乞　聖明裁擇焉、

一曰議強本。臣竊聞王者必居重以馭輕。故京師者。四方之本也。天子六軍。乃祈父之詩。所謂爪牙以威天下者也。本不強而能制四方者鮮矣。臣聞北虜在弘治正德間。雖嘗跳梁入寇然未敢深入薊鎮也。當其時薊鎮亦不聚重兵也。其深入則自□年始。臣請得而言其故。葢虜之敢于深入者緣宣府大同之兵不為用也大同之兵不為用者緣京師之本不強也今□從宣大入矣夫宣大二鎮者。我之門戶也。國家竭府庫之藏。日餽歲輸。豈特為二鎮守哉。無亦為京師之輔。使虜欲深入則以二鎮為虞也故我之有宣大也。譬人之有兩手。以衛頭目也。自嘉靖年間大同軍變之後。二鎮之兵。漸不可令。非一日矣譬如兩手痿痺不仁不為吾用雖其將帥非唐藩鎮之將帥而士卒實唐藩鎮之士卒也然議者皆知其然。卒不敢發其端何哉。彼誠恐一旦有變。而京師之兵。不足以制之也。寇日深矣可不為之圖乎。臣以為欲制虜深入。則莫若使宣大之兵為用。數用宣大。則莫若強京師之兵。今三大營之兵。雖號為八九萬人。其實為私門占役買閑者。十二三矣。老弱不堪用者。又十二三矣。市井之竄名尺籍者。又十二三矣。若此則亦甚盛其堪戰者。尚不滿二三萬人矣。本之不強。何以令四方。臣願　陛下赫然震怒。敕下本兵。核其實欲。補其隊伍。然後命戎政大臣。選于將領之中。擇其曾經戰陣。著名邊方。知兵者數人。分而教之武藝。使各專一技。官給犀利器械。而廵視科道、又每加省試。年終而挍之、其技藝精者。則賞其將領。而保薦以待委任、如此將挍競勸。士卒奮勵、不過二三年間三大營之兵可精矣。六師既精、然後以禦虜專責之宣大。汰老弱。簡行伍。時操練。誅強梗。每虜入寇。使之或禦其前。或尾其後。與薊鎮相為犄角。未有不得志于虜者也。漢唐之盛。其精兵猛將。皆聚京師。予嘗謂天下當有重處此勁兵處也天下積輕則奸人生心故漢雖有七國之變。不足敵關中之兵。唐劉闢反于蜀高崇文所將兵五千。教練每如敵至。受命討賊。即日而行。遂平西川皆本素強也臣竊計之。宣大之兵不下十萬人。京師三大營。與宿衛者。亦不下十萬人。每有虜警。此二十萬人。聚處千里之內。未嘗見賊發一矢也、而以薊鎮獨當之。是國家養兵。常二十萬人無用矣。而薊鎮之費。歲歲增益。至不可省。其何以善其後也邪。此臣所謂強本之當議者也。

二曰議儲才、臣竊見國家之將兵者。雖有總兵參遊等官而參其權者、總督廵撫兵備也。夫此三臣者其選未嘗不以才也然而任之或往往僨事、以不才廢者有矣。屢易屢廢者又有矣。其才若是其難。何也。軍旅之事。非書生所習。其邊地山川要害。虜情變詐。未易知也。又其恩信不素孚則士不願附、威望不素著。則敵不知畏。又何恠其以才舉者。而每以不才廢也哉。今求士大夫之知兵者。若韓琦范仲淹輩固不可卒得矣。其次則莫若求習其事者、求習其事者、非素蓄之不能得也。臣嘗考之。漢名將多為邊郡太守。唐之節度使。其幕府書記參軍之屬。皆極一時智謀之選。使撫臣得自辟用而後人才始出後多出而持節金?戊臣以為宜倣其法。以儲邊才、今邊郡可儲而用者。其內則督餉邊郎也、其外則各府州縣守令也、乞　敕該部特重其選別作一途用之必擇其年力精強。廉能而有膽畧者、往任其事。又時察其闒葺不才、及雖才不宜邊地者、亟更易之。至于撫按所舉。官雖至微。亦得露章顯荐。又每為破格超擢。使人人皆不以資自限。而有上進之階。是故為邊郎郡守而才者。則可以儲兵備之選矣。為兵備而才者、則可以儲廵撫之選矣。為廵撫而才者。則可以儲總督之選矣。為總督而才者。出入本兵可也。如此行之數年。　陛下擇才于是乎取之。而才之不足者。未之有也。或曰邊地苦寒。而軍旅多虞。恐人情仕宦之所不樂。柰何。臣則以為不然。夫邊地之視內地。固有間矣。若夫士之有志功名。而慷慨任事者。苟上之人有以鼓舞而作興之。則無不踊躍而赴者矣。此臣所謂儲才之當議者也。

三曰議重將、臣聞語曰。寬則寵名譽之人。急則用介冑之士。將不重而能得其死力。未之有也。臣常恠宋人每有夷狄之患。及考其由。則不知重將之過也。葢其立國。懲五代藩鎮之患。而深疑武臣。故當其時。士大夫每好為議論以擠之。以王德用狄青之威名忠勇。而猶跋前躦後。憂讒避謗之不暇。彼其所以馭將者如此。今將比之于宋更何如也宜其夷狄之禍。與宋相為始終。武事不競。有自來矣。臣竊觀今日士夫。亦頗有宋人之習。大抵好凌武臣。訾之為粗才。故雖有仗金?戊專閫。其寄甚重。而郡縣之吏。亦每與之爭揖遜俯仰之禮。以為氣節。至其橫遭口語。無緣自明。重者報罷。輕者行勘。事體固當爾耳。甚非所以養民。武臣之銳氣。而勸之行間也。且夫武臣。固不可求備也。假如近年邊將。梁震貪而智于刼營楊照傲而勇于赴敵。周尚文謾罵而仁于撫士。若以寸朽棄之。必欲求熟軟庸鄙之夫。使為干城。彼其屈首折腰于權要之前。重失富貴。不啻奴隸。而責之能運籌制勝。免冑捐生。豈有是理乎。臣以為宜敕兵部轉行督撫。優其相接之理。其軍中賞罰。稍使得以自决。不必一一牽制以文法。至若有遭論劾者。亦當斟酌其前後功罪。常有為國惜才之意。小過私嫌。皆可勿奪兵柄。使得自効。委之以權。結之以恩。待之以禮。而士猶有不為封疆死者。則非人類也。此臣所謂重將之當議者也。

四曰議調兵。臣竊聞善用兵者。必當明于攻守之說。是故攻可以為守。守可以為攻。此用兵者不可不知也。臣見近者每薊鎮有警。輒遠調諸鎮入衛。非策也。此不明于攻守之說也。人臣自保之利。非社稷之福也。臣不暇遠舉。即如嘉靖年間。若總督楊一清、王瓊之在邊鎮也。時時厚集其兵。出塞耀武。使套虜畏之。輒移帳遠避。不敢近邊。况敢深入乎。是故當其時薊鎮無虞。亦各鎮之兵。有以牽制醜虜。以攻為守也。近年以來。入衛之兵。既巳屢調。榆林延綏等鎮每千里赴敵不勝其疲于奔命也。今則以調兵為推諉之地故邊兵疲于奔命是以精壯日耗諸鎮兵弱虜無所忌故薊鎮之患日深也臣以謂自今以後。可勿復調。即有虜警。但令各鎮總督等官按楊一清王瓊故事。或楊兵塞外。或乘便擣虗。刼其營帳。收其老弱產畜。使虜狼顧巢穴。自然不敢長驅。此制虜之一奇也。若以薊鎮兵少。不足禦敵。則選于河南山東班軍可得二萬人矣。又不足。選于真定保定河間達官民兵。又可得萬餘人矣。又不足。選于河南山東民兵又可得萬餘人矣。待其有警。令一副將將之。以聽總督之指揮。加以薊鎮額設之兵。亦足用矣。此其于道里甚近。糧饋甚省。孰與遠調山陝。徒以弱各鎮之勢。而耗大司農之財也哉。晉重耳一致楚師于城濮。而齊戍墩。宋圍釋、田無忌直走大梁。邯鄲之難遂紓。夫兵固有形格勢禁。則自為解者。此也。若夫一方有警。即多調兵。必處處置守。特庸將耳。此臣所謂調兵當議者也。

五曰議賞功。臣聞兵法曰軍賞不踰月。欲人速得為善之利也。今臣竊見本部主客所掌。其以軍功賞者。遠者或五六年。其又遠者。或十餘年也。又其遠者。或其身死而子孫在也。求其一二年賞者寡矣。况不踰月乎。臣嘗深求其故。國家以首功為重。在北虜者。其功尤重也。其功尤重。則其核尤詳也。意欲以勸功耳。臣以為與其重與之而遲之足以勸有功也不若輕與之而速足以勸有功也何也。語有之。激江西之水以活涸輒之鮒。毋寧得升斗之水。易活也。今夫戰士之有功者。性命係于鋒鏑。而必受制吏胥之手。死生决于須臾。而必待勘數年之後。雖得重賞。是激江西之水之說也。其孰肯以是為勸乎。謂宜乞　敕兵部擇其所屬公廉司官二員。每歲同行九邊。以察有功。春而往者。及秋而代。秋而往者。及春而代。會虜入寇之地。則當隨軍紀功。無論軍民。有能得虜首級者。即詣驗實。不必多方委勘。以滋弊端。其當賞銀者。陞級者。會同彼處廵按御史奏聞。本兵題覆。要之不得踰年。則言官之金錢益多矣其過期不舉者。言官得而紏之。所遣之官。驗功不實。或因而行私。與諸將為市者。亦言官得而紏之。如此。則士之用命致死于敵者。雖薄其賞。而人亦無不勸矣。又間諜者。兵家至要也。今邊郡墩軍為間諜者。宵行晝伏。出入萬死。勞苦甚矣。未聞有錄其功者也。宜命諸將。歲各以其名上本兵。酌其年勞。與斬敵同賞。其有能得虜之真情。及入虜酋帳。取其器械衣服為信者。尤厚酧之。夫挍尉以捕賊得官者。其賊之真偽。未可知也。而錦衣且數千矣。獨不可與此輩比乎。臣所謂賞功之當議者也。

六曰議習射。易曰弧矢之利以威天下。臣嘗觀春秋晉楚大國治兵中原。未嘗不以射為重。及漢制匈奴。尤為長技。漢人所謂材官騶發。矢道同的。則匈奴革笥木箭。不能支是也。葢匈奴之射中。其中也常在數十步之內。中國之射中。其中也。常在百步之外。計其遠近。勝算在我矣。是故制虜之技。雖各有專習。至于射者。則當人人而教之習者也。臣聞今三大營之兵。亦嘗教射矣。然有司者。以賞之不足以徧也。故其為的。必示之難。夫如是則射中者少。射中者少。則得賞者少。得賞者少。則習射者少矣。此教射之虗文。而非實欲習士于射、者也。實欲習士于射者。則必群而教之。別其生熟。而漸習之于難。而求其精。當賞者請之于上。而別設法以給之。則六軍之士。莫不習于射。必有精者矣。令主者籍其名而記之。有待而用之又此試之法廢久矣。嚴之挍射。為之除其吏胥之害。使其得襲替遲速。一决于射。則武弁之臣。莫不習于射。必有精者矣。令主者籍其名而記之。有待而用之。又比直隸八郡多燕趙慷慨之風。其民好挾弓矢。所謂邊箭者。邊箭可至三百步外余未之見也虜尤畏之。使各郡太守咸立法教民于射。歲時挍藝。如漢郡守之都試。其能者稍優其役。則八郡之民。無不習于射。必有精者矣。令主者籍其名而記之。有待而用之。又武舉之以論策取者。大抵無用記誦之文。而非真有籌略也。其以步箭中多者。往往罷歸。不亦惜乎。夫射挾九矢。能中五六。可謂精矣。令主者籍其名而記之。有待而用之。信行此數者。則中國之能射者眾矣。然後布之邊境。或使之防民田作或使之出塞射獵。以懼虜。或使之剪虜零騎。或使之雜于戰陣。取其名正貴人所在用之。無不可者。葢徹札入石之技。敵人所憚。自古記之矣。此臣所謂習射之當議者也、

七曰議省費、臣聞之兵法曰興師十萬、日費千金。又曰兵久而國利者。未之有也。今虜數入寇。則兵固不可解。兵不可解。則費未易節也。然國家經賦所入者。不過二百萬。此言也聞之久矣何以久而不匱也而九邊之費。歲且三百萬矣。長此安窮乎。此誠今日之大可慮者也。臣嘗究之各鎮之主兵、皆有定額。而其費常在于客兵。客兵之費。在于無事而食諸將不知兵之過也夫虜情變詐難測也。故每欲寇吾東而示之西。欲寇吾西而示之東。諸將惟其不知兵也。故先事則懼其必至。而謂兵以守。虜不必至也是所調之兵無事而食者常眾也既退則憂其復來。而留兵以防。虜不必復也是所留之兵無事而食者常眾也是故一日則有一日之費。一月則有一月之費。兼之客兵之餉。既給之于此。主兵之養。又不裁之于彼。以一人之身。而倍食縣官。又無事而食也。然則物力安得不詘。天下之財。安得不匱哉。臣願　陛下明敕諸將。為國忠謀。毋徒為自保之計。其禦虜也。必明于地利。察于天時。探候必詳。策應必審。虜至而備嚴。其調兵也。先遠者。二三日可至也者。勿先事而集之。以費縣官。虜退而備弛。其撤兵也。先近者。二三日可歸也者。勿既事而留之。以費縣官。當備而不知備。當撤而不知撤。必覈其實而寘之法。如此。則諸將畏法。莫敢有張皇欺蔽。客兵之費。固可漸省矣。又江南各處所輸軍實。若弓箭器械之類。其堅好犀利不及北地遠甚。以有用之財。易此無用之物。甚可惜也。亦宜　敕下有司。將內庫所積、發給各營。度其有餘。其各處應解者。皆可暫徵折色。不惟彼此兩便所省水腳剩餘當不少也。此臣所謂省費之當議也。伏乞　聖裁。


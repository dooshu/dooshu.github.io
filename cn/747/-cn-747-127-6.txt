○册徐州节度使ど即帝位诰

天未悔祸，丧乱孔多，嗣王幼冲，群凶蔽惑，构奸谋於造次，纵毒虿於斯须。将相大臣，连颈受戮，股肱良佐，无罪见屠，行路咨嗟，群心扼腕。则高祖之洪烈，将坠於地。赖大臣郭威等，激扬忠义，拯济颠危，除恶蔓以无遗，俾缀旒之不绝，宗祧事重，缵继才难，既闻将相之谋，复蓍龟之兆，天人协赞，社稷是依。徐州节度使ど禀上圣之资，抱中和之德，先皇如子，锺爱特深，固可以子育兆民，君临万国，宜令所司择日，备法驾奉迎即皇帝位。

於戏！神器至重，天步方艰，致理保邦，不可以不敬；贻谋听政，不可以不勤。允执厥中，祗膺景命。


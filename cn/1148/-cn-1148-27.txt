卷二十七

<集部,别集类,金至元,陵川集>

钦定四库全书

陵川集卷二十七

元　郝经　撰

记

镜芗亭记

中统元年夏四月宋维扬火人屋熸尽经适奉使告登宝位宋人以火余无以馆客乃以仪真即忠勇军营总制真州军马治所置馆镜芗亭则馆外东偏水亭也入馆之初不知有此明年夏伴使潘拱伯辈始邀一至其後或数日或数月一往焉真州濒江在老岸下沟渠池塘皆与朝通东接维扬南对金陵岸在六朝为白沙其後为迎銮为永贞为扬子宋大中祥符中升为州自唐刘晏筦盐铁江淮之人仰食海盐於是置扬子十院漕盐以给江淮而运行入於州中宋人因之置淮东运司行商舶贾远近毕集故为江壖一都会号称扬一贞二亭则直古扬子院今运司後其东南垣墉则扬子故县城也而馆与州治县衙宣圣庙天庆观等皆在故县中县即州子城矣馆东之池亦与潮通而亭处其中有故隶字牓曰镜芗亭池中一甬路直亭南北界池为二池有莲蒲而柳皆成?拘滞之间时得改步寓目者惟此焉岁益远出益希今年春复为一往以暵旱之故荷死柳折潮不复至而不可复观矣於是自春踰夏而不复出焉初朝廷於沁南赐第一区田十顷州吏进牒及图则其田在河阳封畛包络全得扬子一店在黄河老岸下明年遂入宋每登是亭与古扬子县城相对江壖河滨殆无以异恍然而悟曰天下事断不偶然行使止尼殆必有主张者河滨之田有以兆此行矣乃书其入馆登亭之事以寓感伤焉他日复到河滨之野而思馆中之亭则必如今见馆中之亭而忆河滨之野矣彼且为是邪此且为非邪彼此之间其一扬子邪中统五年夏六月谨记

退飞堂记

甲子岁犹在仪真馆一日风甚鸢鸦蔽天北飞而不得前北首南尾遡风直翅飘忽而南其势不能自止遂过於舘之上入於江之南因仰而叹曰春秋所谓六鷁退飞过宋都者殆此类也夫与余之行使止尼亦此类也夫余方布衣穷处际遇而北其进於北而用其道於北也则当然矣乃一命则从役於南再命则拘留於南天下皆北而吾徒独南岂非天邪鷁与鸢鸦退飞於风余则退飞於天天运风行有时而然力不能胜则待其定而已风止则鷁与鸢鸦复遂其飞天定则人亦各得其道呜呼吾徒在此有年所矣天亦何时而定乎尝闻之天地气数皆退也其迹则皆进也人见其迹则惟知其进而不知其退故皆务於进而啬於退夫物有消而无长有屈而无信有静而无动有隂而无阳非谓其诚无也谓夫一理一气互为往来而卒不离其本而不载也为长者消也为信者屈也为动者静也为阳者阴也自其变者而观之则於理与气有以见夫长信动阳自其不变者而观之则於理与气长而不已必消动而不已必静信而不已必屈阳而不巳必隂而消与屈与静与隂尝在长与信与动与阳则一时之变寄寓之气尔故无日不长而未尝长也无日不信而未尝信也无日不动而未尝动也无日不阳而未尝阳也自有初之初迄於今莫不消沈屈丧於静隂之地独遗天地万物尘埃土苴之迹所以世变日下风俗日坏而气数寖以微薄也则万古一朝天地人物皆在退数之中岂能独免於余乎尝观夫天运而取法於日月夏至则日北至月南至冬至则日南至月北至日月之行则天之行也进而至於极则不复能北不复能南逡廵而退其进而至於极北极南则一日一时一刻一杪而止尔其欲北而不能北欲南而不能南者则自一时一刻一杪之止而始周旋於数月半岁百七八十日之内才得至于极而不能遽而岁远气积复有自然之差不能必其本然之度天运尚如此而况于余乎虽然天人大数不免於退物不能终退退必有进之理以六月息者必以九万飞也今日视余之退莫不以为终退彼进而不已者其能免於退乎嗟夫鷁之退飞也过宋都而余之退飞也入宋国鸢鸦之退飞也过於江之南余之退飞也止於江之北则余之退又不及乎鷁与鸢鸦乃退之退者也姑书所见以致感激之端且以退飞名舍舘之堂而记之云中统五年夏六月陵川郝经记

芦台记

宋人既改图舘留仪真使之分室聚处余之介佐二人参贰二人暨余共五位四人者各得後堂屋一楹余则自中堂穿出得南北栋者二楹各?夏蔀反不逮夫四人者之面阳背隂之正且敞也方秋则江气凝噤入夏则郁熇焚灼局侧垫隘凡四易寒暑甲子岁又将入夏望日而气先懓焉於是一行共请於寝室之西为逭暑之所乃喻伴使具役徒即隙地起土树址翦芦餐簝下为台者三四尺上为屋者八九尺企步之间别得一天每於西北隅置榻舒晀近踰舘垣墉远踰州雉堞自南而西则平出緑树之杪建康诸山隔江岈出参差披拂云容水影闪铄荡漾块然九地之下忽见九天之外瓮中醯鷄益愧天池之鹏初於州北老岸受郊劳礼坐与江山一接馆门忽阖遂落陷穽钜奸魁猾共为下石积四五年日益深重谁意井里闭目忽焉举头而复得江山胜槩岂非造物者哀其穷而使之然邪凡所厌见乃不使之见所不可见而遽使之见是天欲变吾目而新吾观也是行也道屯剥而变吾之心而新吾思行拂乱而变吾之体而新吾气为夭阏而变吾之谋而新吾才听乖剌而变吾之耳而新吾闻今又变吾之目而新吾观一自拘隔无不变而新之日益其故所无有者则天不负於余也自今吾目不待金篦之刮车轮之运将万古一今天下四海无尘有尘皦然而洞观矣彼其为蒙蔽为罔冒而祸余者视其计犹遮日之手覆天之盆徒自蔽焉尔何伤於余乎屋既葺台既平於是与击柝者和而为歌曰江山余之故兮刿余目之污兮适逢彼之怒兮使余不得顾兮乃今坐以看兮山兮山兮会当与汝去兮彼渠奸兮曷敢改余步兮中统五年夏六月记

窞池记

窞池者坎中之地也久留仪真连岁旱暵不任渇滞甲子夏将为芦台以障日於寝室西南隅逼近壕栅命僮仆剡木锸因洼以下下崇土以高高下才二尺余土未覆地细泉杂出乃为刓方却步坎其中而复下之即得緑沙黎泥走注不止而土不可复出盖江壖之地其下皆走沙也於是不复凿而洼自为池矣其上面径方丈余其中坎窞仅四五尺泥定水止清浅可监僮仆辈因騃嬉置莲蒲三四本鱼栽数十针殆如馆人之数既入夏自二月至於六月不雨池几涸者数欲因弃之而莲死鱼稾不忍也时为汲水注之仅得漫漶而续其生理既而井益涸天益高风薰日灼池则为鑪乃命执瓶滴甃日得斗升以濡莲蒲鱼终不雨则终弃之矣池涸之夕梦数人文身哆口谒於牀下曰我辈与子相忘江湖而为子置此子虽勤勤恳恳焦心劳思日以斗升相活寔足以祸余而不足以为泽也曷若以斗升自活而仍出我辈於馆门之外而置之大江之中则子惠之大图报不朽焉用以子之难而难余哉余应之曰嘻我之怀矣自贻伊戚沦胥而然也用土而坎地坎地而得水见水而置鱼志於活汝而蕲於有用也至於旱暵水泉皆渇江湖不波则非余所志也子虽屡涸於此庸讵知不大涸於江湖而为鲲?所推拉而埃尘哉幸余能致斗升之水而漱汝相濡之沫何更噞喁以相诮也夫意虑之所及而可能者人也意虑之所不及而不可能者天也余之为此行也解鬬救患援溺弭兵活二国而利天下则其志也而固滞拘执重怒连祸变与日深片天之下四壁之内仰食馆人亦犹汝之待斗升也夫岂余志哉呜呼吾不絶斗升於汝馆人不絶斗升於余天雨潮至则汝必达於江湖难终道泰而余必利於天下则余非汝讐也馆人非余怨也汝毋喋喋诮余之斗升也第恐一日馆人絶斗升於余余絶斗升於汝滨江之馆馆中之池等为一辙一肆而莫如之何矣曷若各安所遇余居坎中之坎汝潜坎中之池则水荐至而斗升不絶今日之窞池即他日之天池也衆遂不复言悠然而逝觉而叹曰坎中之鱼而诉坎中之人弭兵而致师天下赤子入於坎窞戢戢鱼头如炎如焚将何所诉乎姑书所梦益为刻厉以尽居坎之道庶几刚健不陷其义不困穷云中统五年夏六月望日郝经记

江石子记

余生平自书札外於物无他嗜及在仪真与山川百物隔絶每见一花木果实辄持玩不能去手汲汲如不得见向也与物相忘今则遇物辄感有庄生所谓去国朞年见似之者而喜者盖非为物移也所见者罕也仪真濒江土脉秀异或过雨或治地每得石子皆奇润可爱诸色备足有脂白含蓄如隐玉者有澹黄敷腴如蜡丸者有缜黑圆莹如玄珠者有如丹砂剥泐而不纯者有如空青澹沱而类琴瑟者有赤涩而芒角者有白而络红脉者青而黑晕重复者黑渍而土食中边黄者浅碧而白晕杂者有如晴虹凝结而不散者有如抹霞返照而孕其余者有如拳者焉有如栗者焉有如钱者焉有洼者平者缺者凸者有蒲背者有鷄卵者焉每得一则如获物外之奇宝濯之以清泉薰之以沉烟置之盘盂之内而簸弄於明月之下方为热中而忽洒然故尤嗜於他物而常置诸座右每缔顾熟视以为造物之初一受其成而不易者山石而已有千里者有百里者有万仭者有数仭者有数尺者有数寸者至於为砾为砂千态万状其变有不可胜穷者何也夫至坚而不易者山石也至柔而善变者水波也当其造物之初则山在水中水出山上既而水落山出不知其几千万年其汤汤滔滔漭漭泱泱之内而峯峦崖谷呀突?嵌崩塌摧朽故为崒嵂峭截坡阤岩险之状其冲触磨戛奔走转迸而崖角刓弊故为圆转之石而大小不同其海潮之所舂食江涛之所漱刷煎炼日采透彻月华云泄露浸膏腴精粹久而仅存者则此是也其磨灭而为滓汁复不可为形者沙砾尘埃而已盖至坚者之为至柔之所变者如此呜呼之石也不知初为几千万仞今之几千万仞焉知他日之不为之石乎凡有形者必变变而必至於尽水能变石则天地能变水气复变天地而道复变气夫高且大者不可以为必存小且弱者不可以为必亡惟在夫形器之内者则无存亡也昔余之行也北踰岭南踰恒东则岱宗琅邪西则太行崧少所谓千里百里万仞千仞者无不见也今余之止也而乃塌焉耳目俱丧但与数石子日为周旋余之行彼高且大者不能为余增多余之止此小且弱者不能为余小损则今日之石子亦前日之泰山也天下莫大於秋毫之末泰山为小彼区区之形器焉能制於余乎姑汲新泉恣为溅弄坐视诸山之为石子也中统五年夏六月郝经记

是是堂记

中统六年春二月十有三日癸丑作春秋外传毕有中节人请见曰闻先生着书絶笔小人有言可进於先生之前乎曰可哉乃再拜而言曰昔者先生居於保下甫总丱而名闻四方其学问文章有是者有非者一身之是非在焉及被徵北上列於官而位於朝赞天子改制度施教化进退贤不肖则亦有是者有非者一国之是非在焉既而衘天语奉信函为行人以使宋入国而不令进退牒省院关制司为陈请之表上万言之书以明诚伪仁暴战和安危利害之本而皆不报则亦有是者有非者两国之是非在焉一身之是非未已加以一国之是非一国之是非未已加以两国之是非今先生又以为未足乃为春秋作外传上下数千载排斥削没钩致诋毁者数十家而自以为说岂皆得之乎则又有是者有非者而万世之是非在焉何先生之是非之多而不惮烦也予应之曰予之是非之多诚如子之言矣然而有所不得辟焉而受之也孟子曰是非之心智之端也无是非之心非人也若夫居之似忠信行之似亷洁衆皆悦之而谓之是则乡原之贼也为不善见人而厌然揜其不善而着其善自以为是则穿窬之盗也为非而不以为非不善而不以为不善亦自以为是则长恶之徒也予皆不敢为之十目所视十手所指夫谁欺乎故居家事亲从师交友尽其在我一身之是非人自见之也事君莅官为政服勤尽其在我一国之是非人自见之也奉命持节讲信修睦尽其在我两国之是非人自见之也着书立言公善公恶尽其在我万世之是非人自见之也但是其所是不非其所是非其所非而不是其所非夫是之谓真是非非其所是不是其所是是其所非不非其所非夫是之谓伪是非予之是非虽大且多顾自取之不得而辞第不以真是非自欺而为非不以伪是非欺人而非人非非是是则皆是是矣又何惮乎其人乃再拜而谢曰若是则先生皆是而小人之非敢请罪曰予方自罪而敢罪人乎遂退因名所居之室曰是是堂书其言於壁郝经记

密斋记

丙寅之变出居於仪真新馆位於东斋国事梗而无成介左叛而无与馆吏絶而无交骨肉远而无亲仆御逃而无俦仰视榱栋块坐屋漏所偶皆丧有丰屋蔀家无人自藏之象焉自三食一寝日用之事惟是凝尘危坐爇香读易而已至大传君子慎密不出圣人洗心退藏於密遂以时观身以身观心以心观道而得其义天下皆动而余独静天下皆行而余独止天下皆通而余独塞坎然睽絶於衆人之外闇然复袭於万物之表合於九天之上锢於九地之下筑底穷原绾结重闭天下莫能窥莫能见而余自窥独见於是得身之密焉方其变故蝟起思虑周作纷拂而是非杂溃错而邪正乱角夺而死生争其事若将无穷焉反而求之则有虚灵洞彻静固幽深充匝而无缺缜偪而无罅者存虽有万复万之多而余未尝多於是得心之密焉推而穷之不见其首追而迹之不见其後浑沦圜转一大活物倏焉而有键闭之体忽焉而有开阖之几廓焉而有归宿之所造起葛变互藏其迹化化生生莫知其端万物一息而莫不退万用一本而莫不藏於是得道之密焉乃仰而观天俯而察地夷考万物徵诸於人皆本一密故天以密而健不密则坠地以密而载不密则陷日月以密而照临不密则薄蚀星辰以密而维系不密则霣落山川以密而融峙不密则崩竭气以密而充不密则间断精以密而聚不密则耗散形以密而壮不密则衰絶万物以密而育不密则消歇惟人也有甚焉体道之全为物之先故当无所不密方其无事存养谨敬方其有为制宰发挥握几持要实之以诚主之以静虽造物者莫能窥其际常以已之有余应彼之不足以已之泰定应彼之不定藏舟於壑藏天下於天下无所不用而一无所用官天地府万物示微存妙一归於密则能驭道之权而无有害之者矣惟其欲胜而理昧故多逐物而外驰掲暴振露夸毗耗蠧撑突破裂沉溺困顿违义理以蔽道恣情欲以蔽心役血气以蔽身言不密则妄几不密则泄事不密则败行不密则乖弛而不张辟而不翕进而不退散密为疏铄刚为柔夷明为闇踣强为弱眇然一心钻穴万窍宛然四体凌落百节来举世之重萃百物之攻卒为小人而自屈於物伥伥焉无所归道之所以不明也故圣人赞易之际反复为言重以其义告之也夫易卦繇象之文每致戒於吉凶悔吝之间盖吉凶悔吝皆自夫不密而出也苟密矣鬼神皆来舍夫何吉凶悔吝之有乎濯去物欲洁静精微斋戒其心慎而不出退而藏焉又何失身害成之有乎故易之为教亦皆本於密乃道之刑书凛凛哉严乎其可畏也呜呼余因处密地而得密几闇而益彰守而益固惟恐其不密也彼用智自私盖覆蔽匿狐鬼其计岩壑其谋城府其心井穴陷穽其中甓甃涂塞其表崎岖隐没其迹者莫不自以为密徵之以义则见其肺肝乃小人之术耳其能观诸此乎今余堕彼之计彼方以其术密余余则方望圣人之门墙以求自密彼则以为得计不知余之计尤为得焉孙仲谋方土子布之门子布亦自土其门矣庸何伤乎乃名斋曰密书其言於壁因以为记六月十五日记

宋两先生祠堂记

国氏而并称先生何一宋师儒祗程氏二昆焉尔千载而下闻而知之纯诚静厚尽性知天笃恭徽懿形履实践含章藴道而立极知几乘化而诣圣振霜风而不稿纳万物於一春隤乎其顺渊乎其奥混涵汪洋不露圭角得顔氏之学学者宗之明道先生也千载而下闻而知之高明正大独造自得穷神知化以道自任忧天下之不行耻一人之不知举世非之而学益粹霆碎电折而志益坚滙源委於六经集大成於一易传圣之心续道之统得孟氏之学学者宗之伊川先生也二老归而周盛两生去而汉杂五精纬奎天敷文明两先生出焉宋道所以昌也初两先生师事濓溪周子大其学而倍蓰十百之泛澜委浸放乎四海百年以来君相士夫国庠乡校莫不知为程氏之学粹然一归孔孟之正在所祠为先师尊其道也河东自唐为帝里倚泽潞为重五季以来屡基王业故其土俗质直尚义武而少文明道先生令泽之晋城为保伍均役法惠孤惸革奸伪亲乡闾厚风化立学校语父老以先王之道择秀俊而亲教导之正其句读明其义理指授大学之序使格物致知诚意正心修身齐家笃於治已而不忘仕禄视之以三代治具观之以礼乐未几被儒服者数百人达乎邻邑之高平陵川渐乎晋绦被乎太原担簦负笈而至者日夕不絶济济洋洋有齐鲁之风焉在邑三年百姓爱之如父母去之日哭声震野金源氏有国流风遗俗日益隆茂於是平阳一府冠诸道岁贡士甲天下大儒辈出经学尤盛虽为决科文者六经传注皆能成诵耕夫贩妇亦知愧謡诼道文理带经而锄者四野相望雅而不靡重而不佻矜亷守介莫不推其厚俗犹有先生之纯焉泰和中鹤鸣先生俊民得先生之传又得邵氏皇极之学廷试冠多士退而不仕教授乡曲故先生之学复盛经之先世高曾而上亦及先生之门以为家学传六世至经奉承绪余弗敢失坠呜呼绍兴以来先生之道南矣北方学者惟是河东知有先生焉先生之祠遍於江淮独不整食於立政设教之土邪觉其学而不知其报享焉岂事师之道哉乃移书泽守段君剏祠於州学以伊川先生配岁时释菜尊为先师题曰宋两先生序其学推本其道使学者知所宗焉祝其泽而泳其渊郁之久必发之迅异时先生之道未必不自南而北也

陵川集卷二十七








○乞禁約狼兵私收俘獲人口疏 【 禁約虜掠】

臣原籍江西廣信府鉛山縣人近年饒州姚源撫州東鄉等處盜賊窃發、其地皆與臣本府相隣、臣聞各賊流刼鄉村、尤惡大姓、寡母婺婦、多受奸汙、驕子愛女、多被虜掠、怒髮為之衝冠、悲感至於流涕、今年四月來、又聞調到狼兵、將帶所掠子女載至南京貿易貨物、臣痛念鄉邦重罹荼毒、恨處之未能盡法、而師律益以不臧、至今地方未得安靖、自愧非才、誤蒙簡擢、經武遏亂、與聞政機、盖四郊多壘之辱、固有不遑啟處者、况同室纓冠之救、又忍不以為意耶、近有同縣人來臣詢問鄉里消息、及用兵進止、其人說稱廣西副總兵張勇、曾差頭目、以童男童女各二人送至臣家、但臣弟完寄有家書不曾開寫、以理度之、臣弟亦知非義、决不肯留、弟恐勇方領兵征剿隣境流賊、望其驅逐鄉閭、賴其保障、窮卿寒士、利害在前、一時思慮未周、亦或隱忍容受、臣自得此信寢食不寧、人口為直几何而以餉輔臣窃惟軍中所得幼小男女、係俘獲賊属。法當收養聽取。若是被虜良家。法當招認給領。豈可以之充人事而結私交也哉臣料勇雖武臣。亦知事體。决不為此、以陷罪愆。或是調來狼兵掠賣既多。以其不便。卻乃假勇名自。送至臣家。一則欲臣感其私惠而默不復言一則幸臣中其陰計而噤不敢言顧臣受國厚恩、方圖報稱、剋已自勵、日乾夕惕、若因呴沫之小利、而誤軍戎之大計、避矯激之小嫌、而昧取與之大義、則其貪冐之行、無異於狼兵、而殘忍之心、有同於流賊、　陛下亦將焉用之哉。臣已一面寄書與臣弟完、若前項人口未受則已。萬一誤受。速送至本縣差人轉解總制都御史陳金處。以憑依法行遣。臣又慮狼兵尚在南昌華林等處攻剿山寨。猶未回還。或仍前虜掠販賣。為害未已。則軍法不肅。盜賊難平。一方之民。何時可安。九重之憂。何時可釋。伏乞聖明特勑兵部、將臣此奏、轉行江西鎮廵、及紀功科道官、嚴加禁約、痛革前弊、事幾師律嚴明、人心警畏、群盜可以早??烕、民生可以早安、


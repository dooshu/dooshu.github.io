○对教吏为<缶后>判

〈景为守，教吏为<缶后>。得其书，托子弟所言，以相告讦。采访使科其不能和睦於人。辞云：“以散其党。”〉

学以入官，贞足干事，苟随时而制法，则助化之通方，施於在公，是亦为政。景忠而奉职，知无不为。置以<缶后>，方兹水器，观书记而察过，托子弟以为言，冀乎擒奸固，隳党与。嗟尔人吏，胡为告讦？未能反身三省，而乃相怨一方，不悛厥心，覆怨其上。使司急夫求瘼，务彼澄清，察以不能，责其非当。斯则小人难养，抑亦君子何情？顾礼义之不愆，奚纠举之能恤？

蒋励躬


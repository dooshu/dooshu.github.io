◇省贡赋诏（二年闰月）

夫山处岩居，不以鱼鳖为礼。顷岁多虞，军调繁切，违方设赋，本济一时，而主者玩习，遂为常典。屯木瑶琨，任土作贡，积羽群轻，终致深弊。永言弘革，无替朕心。凡寰卫贡职，山渊采捕，皆当详辨产殖，考顺岁时，勿使牵课虚悬，睽忤气序。庶简约之风，有孚於品性；惠敏之训，无漏於幽仄。（《宋书·孝武纪》。）


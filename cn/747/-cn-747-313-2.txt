○太子右庶子王公神道碑

昔万石君建陵侯，皆以讷言敏行，前史称为长者。然必式路马，未免於无文；常盛赐剑，且疑於任职。大钧所冶，粹美为难，秉纯德而苞伟量，吾见之王公矣。公讳敬从，字某，京兆人也。其本曰魏，公子信陵君之後。秦人灭魏，其处者为王氏。氏族之世，著於关辅焉。汉有河南尹尊，启鸿轨於前载；周有尚书令罴，建休勋於近代。罴生明远，隋司金上士；远生寿，隋州都七职主簿；寿生，皇朝同州河西县令；生庆，皇朝冀州枣强主簿（《宰相世系表》作“蒲州长史”）。武氏革命之後，实秉楚龚之节，杜门自绝，没齿邱园。

公枣强府君之次子也，元精之所禀和，高行之所贻训，德义之所府聚，文儒之所膏润，宜其炳秀腾实、兰薰而玉振者也。曩者大定中举文擅词场，景岁辟茂才异等，开元初徵文藻宏丽，公三对策诏，皆为甲科。明试必可，高明益著。尔其用之吏事，则岐州陈仓主簿、京兆府武功县尉、长安县尉，能理烦也；施之儒术，则秘书省校书郎、太常博士、著作佐郎，能辨惑也。繇是三入华省，再登禁闼，历尚书礼部司勋员外、考功郎中、给事中，拜中书舍人。是时也，张曲江、李晋公更践中枢，公与徐安贞、韦陟、孙逖继挥宸翰。每至密命，先发诏书，即舍人草创之，二相讨论之。王言式臧，天监允洽，训诰之地，斯焉得人。逖於诸大夫，无能为役也。居数岁，命公御史中丞，又改太子右庶子，所以穆清彝宪，翼亮元储，咸事正人，畴与为言。若夫军旅之事，公能兼之，故信安王、张忠敬引以咨度；清白之业，公能守之，故源乾曜、韦抗皆有[B14A]（阙）人之疾苦，公能惠恤，故宣抚江淮，克谕中旨；国之轨度，公能笔削，故刊定格式。允叶（阙二字）材於位，询於事，若斯之饬备也。而能葆光用晦，体道安贞，言寡尤，行无闷。勇於为善，而不好立名；直以全诚，而未尝忤物。括囊君子之德，吻合至人之心。以此持身，全身保性之术也；以此刑国，镇俗安人之具也。而年不登於下寿，位不极於宗公。未之或知，自昔然矣。春秋六十有二，以开元二十八年五月二十八日，终於西京静恭里之私第。其年八月十八日，葬於咸阳洪渎原，礼也。公兄曰易从，故吏部侍郎；弟曰：“择从，今京兆府士曹，咸以文学，齐名当代。公始以对策高第，则易从同科；迨乎典校秘文，而择从亦作其後。历青琐，掌黄缣，兄既先登，公能继美，萼跗之咏，凡今莫如，则难兄难弟之喻也。公夫人宏农县君杨氏，一子曰寥，左骁卫录事参军。杨有敬姜之德，寥有曾参之行，号天哭昼，宁戚过毁。公克葬之日，雷雨顿歇於通衢；反虞之际，灵芝或生於灵寝。神明昭格，姻族嗟称，此又孝妻、孝子之诚感也。兄弟妻子，生荣死哀，士则嫔仪，尽在於是。呜呼！昔人所重，同官为僚，默而无述，岂为心尽？况承兄友之深托，复感其孤之至言。宿草之墓，虽云绝哭；他山之石，可以题铭。用标京兆之阡，愿比延陵之剑。其辞曰：

昔与兄友，双游凤池。平生景行，非我谁知。政事文学，唯所设施。温良恭俭，不忘谦卑。雅道无悔，高年未极。逝者如斯，人焉取则。墓门何有，苍苍荆棘。天道宁论，空传令德。


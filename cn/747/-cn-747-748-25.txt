○令狐定赠礼部尚书制

敕。朕有表臣，作镇南服，天不助我，遽此歼夺，用崇饰终之典，以舒痛悼之诚。故桂州本管都防御观察处置等使银青光禄大夫检校左散骑常侍持节都督桂州诸军事兼桂州刺史御史大夫上柱国令狐定，始自结，至於寿考，直道而行，靡有悔德。初以友爱，蔼闺门之风；中以文学，膺乡里之选；终以德业，为名实之臣。爰自郎吏，至於藩翰，事丛必理，刃皆有馀。去载桂阳，虽云旱耗，闻其风俗，芬若椒兰。昔尔元昆，辅我圣考，今汝犹子，相子冲人。公忠贞正，衡镜法式，焕乎当代，萃於一门。上有助急难之名，下有慈爱教诲之道，闻於论者，尔其得之。迹去难留，川逝不舍，追命宗伯，以慰重泉，往而有知，鉴我厚意。可赠礼部尚书。


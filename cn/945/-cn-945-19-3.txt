进承天节颂表

臣某言运偶承平节临载诞凡叨食於周粟尽愿祝於尧年臣某中谢臣本自诸生偶干寸禄受两朝之顾盼无冯唐不遇之嗟阅四部之图书有黄香未见之耻虽研精而强力终昧道以迷津然而千载休辰万邦大庆充庭任土慙非玉帛之云巢阁舞庭岂在飞走之末是敢罄竭庸鄙撰承天节颂一首献於阙下吉甫作颂愧无清风之称东方上书或希乙夜之览臣无任云云


◇告谢毁庙

往者大臣以为在昔帝王，承祖宗之休典，取象於天地，天序五行，人亲五属，天子奉天，故率其意而尊其制。是以尝之序，靡有过五。受命之君，躬接於天，万世不堕。继烈以下，五庙而迁，上陈太祖，间岁而袷，其道应天，故福禄永终。太上皇非受命而属尽，义则当迁。又以为孝莫大於严父，故父之所尊，子不敢不承，父之所异，子不敢同。礼，公子不得为母信，为后，则於子祭，於孙止，尊祖严父之义也。寝日四上食，园庙闲祠，皆可亡修。皇帝思慕悼惧，未敢尽从。惟念高皇帝圣德茂盛，受命溥将，钦若稽古，承顺天心，子孙本支，陈锡，无疆，诚以为迁庙合祭，久长之策，高皇帝之意，乃敢不听？即以令日迁太上、孝惠庙，孝文太后、孝昭太后寝，将以昭祖宗之德，顺天人之序，定亡穷之业。今皇帝未受兹福，乃有不能供职之疾。皇帝愿复修立承祀，臣衡等咸以为礼不得。如不合高皇帝、孝惠皇帝、孝文皇帝、孝武皇帝、孝昭皇帝、孝宣皇帝、太上皇、孝文太后、孝昭太后之意，罪尽在臣衡等，当受其咎。今皇帝尚未平，诏中朝臣具复毁庙之文。臣衡中朝臣咸复以为天子之祀，义有所断，礼有所承，违统背制，不可以奉先祖，皇天不，鬼神不飨。六艺所载，皆言不当，无所依缘，以作其文。事如失指，罪乃在臣衡，当深受其殃。皇帝宜厚蒙祉福，嘉气日兴，疾病平复，永保宗庙，与天亡极，群生百神，有所归息。（《汉书韦玄成传》）



卷三十五


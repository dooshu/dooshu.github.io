○去上元年号大赦文

为人上者，与众守邦。自古哲王，惧其满假。聪明濬哲，罔不在躬。文武圣神，乃以为号。顾予菲薄，运属经纶，一旅成师，复其旧物。圣皇纳人寿域，游意道源，神器之重，传归於朕。获守丕业，若履春冰，敢忘谦冲，日益招损。欲垂范而自我，亦去华而就实。其乾元大圣光天文武孝感等尊崇之称，何德以当之？钦若昊天，定时成岁，春秋五始，义在体元。惟以纪年，更无润色。至於汉武，饰以浮华，非昔王之茂典，岂永代而为则。三代受命，正朔皆殊，宗周之王，实得天统。阳生元气之本，律首黄锺之尊，制度可行，叶用斯在。自今已后，朕号唯称皇帝，其年但号元年，去上元之号，其以今年十一月为天正岁首，使建丑建寅，每月以所建为数。承天陟后，稽古临人，必繇革故之源，方合大中之道。风行宇县，泽被无涯钦承上帝之心，申锡苍生之庆，可大赦天下。

自二年九月二十一日昧爽已前，大辟罪无轻重，已发觉未发觉，已结正未结正，见系囚徒常赦所不免者，咸赦除之。其十恶五逆，及造伪头首，官典犯赃，法实难容，刑故无小，并不在免限。其史朝义，若能翻然改图，背逆归顺，罪无所问，加以勋封。自乾元元年已前开元已来，应反逆连累，赦虑度限所未该及者，并宜释放。有官者降资与官，无官者依本色例收叙。内外官三品已上赐爵一级，四品五品各加一阶。六品已下赐勋两转。成都府及灵武元从，普恩之外，三品已上更赐爵一级，四五品更国一阶，六品已下更赐勋一转。眷及勤劳，俾其卓叙，每以田功在谨，农事惟勤，不有司存，何成重谷？诸州等各置司田参军一人，专主农事。每县各置田正二人，於当县拣明闲田种者充，务令劝课。国之大事，郊祀为先，贵其至诚，不美多品。黍稷虽设，犹或非馨，牲牢空多，未谓能享。今以元元孚佑，至道为心，将臻太和，不欲多杀。礼乐殊制，孝敬同归，圜丘方泽，任依恒享。宗庙诸祠，但临时献熟，用怀明德之馨，庶合西邻之祭。唐虞之代，肇有九州，王者所都，文无异制。其京兆府河南府太原府三京之号宜停，凤翔先为西京，亦宜准此。所设谏曹，欲闻讽议，允副从绳之望，须成削槀之书。其谏官令每月一上封事，指陈时政得失。若不举职事，当别有处分。其诸州别驾，可依旧却置。每除京官五品已上正员清望官，及郎官御史诸州刺史，皆令推荐一两人以自代，仍具录行能闻奏。观其所举，以行殿最。京文武官等赐物各有差。自今已后，有隐欺勾剥者，宜勾当年。若事连去年，亦任通勾。其隔年者，不在勾限。官典隐藏在腹内，不在此限。其氏姓虽得之久远，有与格讳及隐疾同声者宜改，与本族望所出大姓，自逐稳便。名山大川，明王圣帝所在庙祠，各委州县官长虔诚致祭。天下侍老，先版授者更改与版授，未版授者与版授。鳏寡茕独不能存立者，委刺史县令量中赈恤。义夫节妇，孝子顺孙，旌表门闾，终身勿事。赦书有所未及者，各令有司速勘会，类例条件闻奏。


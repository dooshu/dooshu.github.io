○吏部尚书韦陟谥忠孝议

出处事殊，忠孝不并。已为孝子，不得为忠臣；已为忠臣，不得为孝子。故求忠於孝，岂先亲而後君；移孝於忠，则出身而事主。所以叱驭而进，不惮危险，故王尊而忠臣；思全而归，恐有毁伤，故王阳为孝子。则知昼之与夜，本不相随；春之与秋，岂宜同日？且以为尚书志业高远，羽仪前朝，百行之中，能事甚众。议行称谥，固多美名，何必忠孝两施，然後表德？历考前史，恐无此事，敢率愚见，请更商量。








足阳明脉病发热狂走第二


〔一〕黄帝问曰：足阳明之脉病，恶人与火，闻木音则惕然而惊，欲独闭户牖而处，愿闻其故？岐伯对曰：阳明者，胃脉也；胃，土也，闻木音而惊者，土恶木也。阳明主肌肉，其血气盛，邪客之则热，热甚则恶火。阳明厥则喘闷，闷则恶人。阴阳相薄，阳尽阴盛，故欲独闭户牖而处。按：阴阳相薄至此，本《素问》脉解篇，士安移续于此。 问曰：或喘而生者，或喘而死者，何也？对曰：厥逆连脏则死，连经则生。问曰：病甚则弃衣而走，登高而歌，或至不食数日，逾垣上屋，非其素所能，病反能者，何也？对曰：阴阳争而外并于阳此八字亦《素问》脉解篇文 ，邪盛则四肢实，实则能登高而歌。热盛于身，故弃衣而欲走。阳盛故妄言，骂詈不避亲疏。

〔二〕大热遍身，故狂言而妄见妄闻，视足阳明及大络取之，虚者补之，血如实者泻之。因令偃卧，居其头前，以两手四指按其颈动脉久持之，卷而切推之，下至缺盆中，复上如前，热去乃已，此所谓推而散之者也。

〔三〕身热狂走，谵语见鬼，瘛疭，身柱主之。

狂，妄言，怒恐恶火，善骂詈，巨阙主之。

热病汗不出，鼽衄，眩，时仆，面浮肿，足胫寒，不得卧，振寒，恶人与木音，喉痹，龋齿，恶风，鼻不利，多卧善惊，厉兑主之。

四厥，手足闷者，使人久持之，厥热一本作逆冷 胫痛，腹胀皮痛，善伸数欠，恶人与木音，振寒，嗌中引外痛，热病汗不出，下齿痛，恶寒，目急，喘满，寒栗，，口噤噼，不嗜食，内庭主之。

狂歌妄言，怒恐，恶人与火，骂詈，三里主之。






送杨燕之东鲁





关西杨伯起，汉日旧称贤。四代三公族，[一]清风播人天。夫子华阴居，开门对玉莲。[二]何事历衡霍，[三]云帆今始还。[四]君坐稍解颜，[五]为我歌此篇。我固侯门士，谬登圣主筵。一辞金华殿，[六]蹭蹬长江边。二子鲁门东，别来已经年。因君此中去，不觉泪如泉。[七]

[一]《后汉书》：杨震，字伯起，弘农华阴人。少好学，明经博览，无不穷究。诸儒为之语曰：“关西孔子杨伯起。”永宁元年代刘恺为司徒，延光二年代刘恺为太尉。震子秉，延熹五年代刘矩为太尉。秉子赐，嘉平二年代唐珍为司空，五年代袁隗为司徒，光和五年拜太尉。赐子彪，中平六年代董卓为司空，其冬代黄琬为司徒，兴平元年代朱隽为太尉。自震至彪，四世太尉，德业相继，与袁氏俱为东京名族云。三公，旧本或有作五公者。杨注：以三公为是。琦按：《后汉书》：诸袁事汉，四世五公。陈子昂《梓州司马杨君神道碑》：迨震、秉、彪、赐，四代五公，光烈昭于汉室，盛德充于海内。李颀诗：“汉家名臣杨德祖，四代五公享茅土。”五公，谓太傅、太尉、司徒、司空、大将军也。杨氏四世，但为三公，未有登太傅、大将军之位，不知诸书何以言之。然其语则已有所本，未可以为误也。



[二]《太平寰宇记》：华州华阴县，以在太华山之阴，故名之。华山有莲花峰，以形似莲花，故名。玉莲，盖指此。或谓指玉女、莲花二峰而言。或谓《华山记》云：山顶有池，生千叶莲花，服之羽化。昌黎诗所谓“太华峰头玉井莲，花开十丈藕如船”，玉莲似指玉井莲也。



[三]《史记正义》：《括地志》云：衡山一名岣嵝山，在衡州湘潭县西四十一里。《太平寰宇记》：霍山，一名衡山，一名天主山，在寿州六安县南五里。《尔雅》：霍山为南岳。注云：即天柱也。汉武帝以衡山辽远，谶纬皆以霍山为南岳，故祭其神于此。今其土俗皆呼南岳大山。《黄庭内景玉经》曰：霍山下有洞房二百里，司命君之府也。有西北、东南二门，其中有五香芝、飞华、金瓶之宝、神瞻灵瓜，食之者至玄。《江南通志》：霍山在庐州府霍山县西北五里。汉武帝南巡，以衡山远阻，移祭此山，又名南岳山。



[四]马融《广成颂》：“张云帆，施霓帱。”



[五]《列子》：夫子始一解颜而笑。



[六]《三辅黄图》：未央宫有金华殿。



[七]刘琨诗：“据鞍长叹处，泪下如流泉。”






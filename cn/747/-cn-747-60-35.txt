○封邓怀金新平郡王诏

见机效节，诚固於危途；秉义怀忠，福生于死地。挈其全邑，誓彼万心，事且超於等伦，赏岂限於班次。郾城降将殿中监邓怀金，自王师压境，诏命先施，识祝网之深恩，感投身之有地，缧俘以列，介士无哗，披於凶墟，造我营部。聆之者响振，慕之者风趋，销遏乱源，导迎善气。固可勒功王府，播美天衢，拜爵当时，传封后裔。可检校太子宾客兼御史大夫封新平郡王，并赐实封二百户，赏钱一万贯。


○奏节度使等带器仗就尚书省参辞状

诸道新授方镇节度使等，具弩抹带器仗，就尚书省兵部参辞。伏以军国异容，古今定制，若不繇旧，斯为改常。未闻省ト之门，忽入弓刀之器。郑注外蒙恩宠，内蓄凶狂，首创奸谋，将兴乱兆。遂致王、郭行馀之辈，敢驱将吏，直诣阙庭，震惊乘舆，骚动京国，血溅朝路，尸僵禁街。史册未书，人神共愤。既往不咎，其源尚开。前件事宜，伏乞圣恩速令停罢。如须参谢，即具公服。








仇远　言怀

辛苦移家向溧州，微官只为斗升谋。

寻思终是西湖好，且与山僧野老游。

仇远

仇远　言怀

奉溪半日到杭城，溪外青山喜送迎。

结尾临溪差易事，买山无计若为情。

仇远

仇远　言怀

湖光门外草连空，万壑千崖紫翠丛。

纵未便能营隐墅，也须先画作屏风。

仇远

仇远　言怀

白岭溪上野田平，黄陇山前竹树清。

已许数椽容小住，余英爱我爱余英。

仇远

仇远　言怀

故家乔木尽丘墟，笋石犹存十数株。

谁有挟山超海力，为分云片过西湖。

仇远

仇远　言怀

此地曾经李白游，湖山消得好诗留。

两桥十里东西市，只欠春风一酒楼。

仇远

仇远　言怀

溧尉唐时本小官，诗人争笑孟酸寒。

我来莫道儒官冷，今古酸寒只一般。

仇远

仇远　言怀

隔岸修筠拂细澜，风香雨色昼阴寒。

遥知新买栖霞地，坡上应添竹数竿。

仇远

仇远　言怀

马蹄赤日走红尘，汗湿林宗折角巾。

输与夷山班博士，深衣脱却作闲人。

仇远


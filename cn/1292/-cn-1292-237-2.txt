◇　奏劾赵皇后姊娣

臣闻许美人及故中宫史曹宫皆御幸孝成皇帝，产子，子隐不见。

臣遣从事掾业史望验问知状者掖庭狱丞籍武，故中黄门王舜、吴恭、靳严，官婢曹晓、道房、张弃，故赵昭仪御者于客子、王偏、臧兼等皆曰宫即晓子女，前属中宫，为学事史，通《诗》，授皇后。房与宫对食，元延元年中宫语房曰：「陛下幸宫。」后数月，晓入殿中，见宫腹大，问宫。宫曰：「御幸有身。」其十月中，宫乳掖庭牛宫令舍，有婢六人。中黄门田客。

（《汉纪》作田闳）持诏记，盛绿绨方底，封御史中丞印，予武曰：「取牛宫令舍妇人新产儿，婢六人，尽置暴室狱，毋问儿男女，谁儿也！」武迎置狱。宫曰：「善臧我儿胞，丞知是何等儿也！」后三日，客持诏记与武，问「儿死未？手书对牍背。」武即书对：「儿见在，未死。」有顷，客出曰：「上与昭仪大怒，奈何不杀？」武叩头啼曰：「不杀儿，自知当死；杀之，亦死！」即因客奏封事，曰：「陛下未有继嗣，子无贵贱，惟留意！」奏入，客复持诏记予武曰：「今夜漏上五刻，持儿与舜，会东交掖门。」武因问客：「陛下得武书，意何如？」曰：「瞠也。」武以儿付舜。舜受诏，内儿殿中，为择乳母，告：「善养儿，且有赏。毋令漏泄！」舜择弃为乳母，时儿生八九日。后三日，客复持诏记，封如前予武，中有封小绿箧，记曰：「告武以箧中物书予狱中妇人，武自临饮之。」武发箧中有裹药二枚，赫蹄书，曰：「告伟能：努力饮此药，不可复入。女自知之！」伟能即宫。宫读书已，曰：「果也，欲姊弟擅天下！我儿男也，额上有壮发，类孝元皇帝。今儿安在？危杀之矣！奈何令长信得闻之？」宫饮药死。后宫婢六人召入，出语武曰：「昭仪言女无过。宁自杀邪，若外家也？我曹言愿自杀。」即自缪死。武皆表奏状。弃所养儿十一日，宫长李南以诏书取儿去，不知所置。

许美人前在上林涿沐馆，数召入饰室中若舍，一岁再三召，留数月或半岁御幸。元延二年怀子，其十一月乳。诏使严持乳医及五种和药丸三，送美人所。呼客子、偏、兼闻昭仪谓成帝曰：「常绐我言从中宫来，即从中宫来，许美人儿何从生中？许氏竟当复立邪！」怼，以手自捣，以头击壁户柱，从床上自投地，啼泣不肯食，曰：「今当安置我，欲归耳！」帝曰：「今故告之，反怒为！殊不可晓也。」帝亦不食。昭仪曰：「陛下自知是，不食为何？陛下常自言『约不负女』，今美人有子，竟负约，谓何？」帝曰：「约以赵氏，故不立许氏。使天下无出赵氏上者，毋忧也！」后诏使严持绿囊书予许美人，告严曰：「美人当有以予女，受来，置饰室中帘南。」美人从苇箧一合盛所生儿，缄封，及绿囊报书予严。严持箧书，置饰室帘南去。帝与昭仪坐，使客子解箧缄。未已，帝使客子、偏、兼皆出，自闭户，独与昭仪在，须臾开户，呼客子、偏、兼，使缄封箧及绿绨方底，推置屏风东。恭受诏，持箧方底予武，皆封以御史中丞印，曰：「告武：箧中有死儿，埋屏处，勿令人知。」武穿狱楼垣下为坎，埋其中。

故长定许贵人及故成都、平阿侯家婢王业、任□丽、公孙习前免为庶人，诏召入，属昭仪为私婢。成帝崩，未幸梓宫，仓卒悲哀之时，昭仪自知罪恶大，知丛等故许氏、王氏婢，恐事泄，而以大婢羊子等刚予业等各且十人，以慰其意，属无道我家过失。

元延二年五月，故掖庭令吾丘遵谓武曰：「掖庭丞吏以下皆与昭仪合通，无可与语者，独欲与武有所言。我无子，武有子，是家轻族人，得无不敢乎？掖庭中御幸生子者辄死，又饮药伤堕者无数，欲与武共言之大臣，票骑将军贪耆钱，不足计事，奈何令长信得闻之？」遵后病困，谓武：「今我已死，前所语事，武不能独为也，慎语！」

皆在今年四月丙辰赦令前。臣谨案永光三年男子忠等发长陵傅夫人冢。事更大赦，孝元皇帝下诏曰：「此朕不当所得赦也。」穷治，尽伏辜，天下以为当。鲁严公夫人杀世子，齐桓召而诛焉，《春秋》予之。赵昭仪倾乱圣朝，亲灭继嗣，家属当伏天诛。前平安刚侯夫人谒坐大逆，同产当坐，以蒙赦令，归故郡。今昭仪所犯尤悖逆，罪重于谒，而同产亲属皆在尊贵之位，迫近帷幄，群下寒心，非所以惩恶崇谊示四方也。请事穷竟，丞相以下议正法。

（《汉书·外戚》下《孝成赵皇后传》）




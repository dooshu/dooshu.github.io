○禹诰

禹贤益，以天下授益，采其讴谣之所归，卒让於启，故启不由父授，而书无典训。黯追其旨，作《禹诰》。呜乎！惟位於君，惟父於民。禅授无疏亲，亲惟其人。德之肖，仇敌可；道之违，昵爱不可。苟昔尧、舜传人，今吾传家，孰不知其私耶？所以然者，天人之意然也。汝其念之。陶者，土之器也，持之得其人则完，不则毁。位者，国之器也。持之得其人则治，不则乱。吾得之惟艰，汝继之无忘其难。苟汝後不克肖，宜复於尧、舜之道，归於有德。勿以吾传之，为世有之。呜乎！不贤而毁其器，俾後援私而罪我也。汝其念之。


○请严禁屠牛奏（大中五年正月中书门下）

屠牛之禁，格令至重，此立条流，必令禁断。臣等商量，应天下诸州府，如有牛死，便於所在经官陈状。勘验无他故，然後始令就市解剥货卖，不得更将归私家。如有屠牛事发，不惟本主抵法；邻里保社，并须痛加惩责。本县官吏，委刺史节级科罚。仍委诸道观察使各逐所管州县稳便。更别立条制，须极严峻，务令止绝。其行营处亦准此禁断。


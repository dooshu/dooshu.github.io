貌不恭


侯景僭即尊号，升圆丘，行不能正履，有识者知其不免。景寻败。

梁元帝既平侯景，破萧纪，而有骄矜之色。性又沉猜，由是臣下离贰。既位三年而为西魏所陷，帝竟不得其死。

陈后主每祀郊庙，必称疾不行。建宁令章华上奏谏曰：“拜三妃以临轩，祀宗庙而称疾，非祗肃之道。”后主怒而斩之。又引江总、孔范等内宴，无复尊卑之序，号为狎客，专以诗酒为娱，不恤国政。秘书监傅縡上书谏曰：“人君者，恭事上帝，子爱下人，省嗜欲，远邪佞，未明求衣，日旰忘食，是以泽被区宇，庆流子孙。陛下顷来，酒色过度，不虔郊庙大神，专媚淫昏之鬼。小人在侧，宦竖擅权，恶诚直如仇雠，视时人如草芥。后宫曳罗绮，厩马余菽粟，百姓流离，转尸蔽野。神怒人怨，众叛亲离。臣恐东南王气，自斯而尽。”后主不听，骄恣日甚。未几而国灭。

陈司空侯安都，自以有安社稷之功，骄矜日甚，每侍宴酒酣，辄箕踞而坐。尝谓文帝曰：“何如作临川王时？”又借华林园水殿，与妻妾宾客置酒于其上，帝甚恶之。后竟诛死。

东魏武定五年，后齐文襄帝时为世子，属神武帝崩，秘不发丧，朝魏帝于邺。魏帝宴之，文襄起舞。及嗣位，又朝魏帝于邺，侍宴而惰。有识者知文襄之不免。后果为盗所害。

神武时，司徒高昂尝诣相府，将直入门，门者止之。昂怒，引弓射门者，神武不之罪。寻为西魏所杀。

后齐后主为周师所迫，至邺集兵。斛律孝卿劝后主亲劳将士，宜流涕慷慨，以感激之，人当自奋。孝卿授之以辞，后主然之。及对众，默无所言，因赧然大笑，左右皆哂。将士怒曰：“身尚如此，吾辈何急！”由是皆无战心，俄为周师所虏。

炀帝自负才学，每骄天下之士。尝谓侍臣曰：“天下当谓朕承藉余绪而有四海耶？设令朕与士大夫高选，亦当为天子矣。”谓当世之贤，皆所不逮。《书》云：“谓人莫己若者亡。”帝自矜己以轻天下，能不亡乎？帝又言习吴音，其后竟终于江都，此亦鲁襄公终于楚宫之类也。






与总督方金湖以奕谕处置边事


近见山西巡按疏中，言边人叛入虏中者甚众。宣、大巡按有书，言摆腰勿入市时，伏甲于边外，及黄酋迟延不肯就市，其意盖谓虏情有变也。不知其中情状何如？其云云者皆实否？幸惟明示。又得崔巡抚书云，索叛事似为未善，仆已复书，令其改图，不知可否？亦曾闻此事否？今录回书，并崔原书奉览，以便从事。然会崔毋言得见其全，况经一番变动，得一番处置，而其事愈固。

往时庙堂无定见，一闻浪语，即为动摇，譬之低棋，随敌向往，应手即下。今则不然，吾审势已定，窥敌观变，或无事而自补，或弃子以求先。此今日之局面也。诸公当事者，宜审计焉。






【咏渫井得金钗诗】

昔日（《类聚》作者。《诗纪》同。）倡家女。摘花露井边。摘花还自插。（《类聚》作比。《初学记》、《御览》同。）照井（《类聚》作插照。《初学记》、《御览》同。）还自（《初学记》作天。）怜。窥窥终不罢。（《御览》作已。）笑笑自成妍。宝钗於（《初学记》作从。《诗纪》云。一作从。）此落。从来非一（玉台作不忆。）年。翠羽成泥去。金色尚如先。（《类聚》作鲜。《诗纪》同。）此人今何（玉台作不。《初学记》、《御览》同。）在。此物今空传。（○玉台新咏八。《类聚》七十作渫井得金钗。《初学记》七作深井得金钗。《御览》七百十八作梁阳济泄井得金钗诗。《诗纪》九十四。）


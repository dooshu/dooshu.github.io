张表臣


表臣字正民，单父（今山东省单县）人。绍兴十二年（1142），以右迪功郎为敕令所删定官，右承务郎。绍兴十三年至十五年（1143—1145）间，通判常州。又为司农丞。有珊瑚钩诗话。

菩萨蛮

过吴江

垂虹亭下扁舟住。松江烟雨长桥暮。白纻听吴歌。佳人泪脸波。

劝倾金凿落。莫作思家恶。绿鸭与鲈鱼。如何可寄书。

蓦山溪

楼横北固，尽日厌厌雨。欸乃数声歌，但渺漠、江山烟树。寂寥风物，三五过元宵，寻柳眼，觅花英，春色知何处。

落梅呜咽，吹彻江城暮。脉脉数飞鸿，杳归期、东风凝伫。长安不见，烽起夕阳间，魂欲断，酒初醒，独下危梯去。








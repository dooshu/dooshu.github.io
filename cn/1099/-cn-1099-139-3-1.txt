○信陽修城記 【 築城】

僉事閻君子明兵備之三年、城信陽成、集予與都給事張季升登而觀之、臺隍峻浚、樓堞虧蔽、表帶山河、囊括萬家之室、相顧嘆曰。壯哉麗乎。斯地萬年之固也。先是僉事甯伯東氏來兵備、值大盜之後、為防焉、廵舊城、視之曰庳也。必崇而新之。乃計費度工、措財於官府。取力於隙民。歲餘城南門、迤西北至東門起北門樓大功未就去、又遇積雨、墻壞數百丈、閻君至則完其壞者城東門、至南門、立三門樓、東縣鼓、西縣鐘、又置漏小南門、甃城上□下而走水。即積雨不壞。其役不亟。而功有稽。其用經而力紓。故三年而城成。人曰二兵備之於役也、於是事先後緩急。各得其序理云。城高三丈、圍度千三百五十六丈有七尺、董其役者、知州彭偉、指揮袁鎧張恕、孟漢千戶傅欽、任武、百戶王羲、梁山、醫官周寶、於是知州林君大霖、指揮使鮑君國來、請文紀諸石、何氏景明曰、古者諸侯守在四鄰。政貴人和。不以險塞為固。是故論治者有本末焉。然時平而備弛併其末者亡之替大盜之入汝南也。吏有棄城者矣。然西平上蔡之長。固死守吏也寇則踰垣蹋門入。即二縣有堅城。令弗死。唐縣城稍完則守此豈可謂末弗治也是役也甯君經始閻君成之二君功德斯地者並久遠矣閻君今且明其陳簡其卒。作其禮教。夫城以蔽眾。簡卒以守明陳以簡作禮教以經之所為兵備者無弗至矣此豈徒治末者哉


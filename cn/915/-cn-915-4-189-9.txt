◇驳发荆杨兖豫卒赴日南议

若荆、扬安稳无事，发其吏救之可也。今荆、扬盗贼结不散，武陵、南郡蛮夷未辑，长沙、桂阳数被征发，如复扰动，必更生患。其不可一也。又兖、豫之人卒被征发，远赴万里，无有还期，恐十五万户，不得一士。诏书迫促，必至叛亡。其不可二也。南州水土温暑，加有瘴气，恐死亡者十四五，必道路奔散不能禁。其不可三也。远涉万里，士卒疲劳，比至岭南，不复堪斗。其不可四也。军行三十里为程，而去日南九千余里，三百日乃到，计人禀五升，用米六十万斛，尚不计将吏驴马之食，但负甲自致，费便若此。其不可五也。设军到所在，死亡必众，既不足御敌，当复更发，此为刻割心腹，以补四支。其不可六也。九真、日南，相去千里，发其吏民，犹尚不堪，何况乃苦四州之卒，以赴万里之艰哉！其不可七也。前中郎将尹就讨益州叛羌，益州谚曰：「虏来尚可，尹来杀我。」后就征还，以兵付刺史张乔。乔因其将吏，旬月之间，破殄寇虏。此发将无益之效，州郡可任之验也。宜更选有勇略仁惠任将帅者，以为刺史、太守，悉使其住交。今日南兵单无谷，守既不足，战又不能。可一切徙其吏民，北依交，事静之后，乃命归本。还募蛮夷，使自相攻，转输金帛，以为其资。有能反间致头首者，许以封侯列土之赏。故并州刺史长沙祝良，性多勇决，又南阳张乔，前在益州，有破虏之功，皆可任用。昔太宗就加魏尚为云中守，哀帝即拜龚舍为太山太守。宜即拜良等，便道之官。（袁宏《后汉纪》十八，《后汉·南蛮传》）


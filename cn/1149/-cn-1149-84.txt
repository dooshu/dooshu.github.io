卷八十四上上

<史部,别史类,郝氏续後汉书>

钦定四库全书

续後汉书卷八十四上上　　元　郝经　撰

録第二上上

历象

太极隂阳　天地　六天　仪象　晷影

黄赤道

象数之学尚矣太极之一奇一耦而生数两仪之一隂一阳而立象伏羲氏仰观俯察画卦着文黄帝迎日推策以造甲子【原注史记黄帝迎日推策外记帝受河图见日月星辰之象始有星官之书其师大挠探五行之情占斗刚所建始作甲子】於是象因数起数以象滋通神明类万物消息变化元会运世无不具乎其中然未见诸辞说示其法於人也至尧而始言历象日月星辰敬授人时历法之原着矣至舜而始言在璿玑玉衡以齐七政占验之端着矣至禹而始言水火木金土序五行列九畴气运之本着矣至孔子而始言太极生数【原注系辞易有太极是生两仪是也】天地体数【原注天一地二是也】大衍用数【原注大衍之数五十是也】乾坤策数【原注乾之策百四十有四是也】推衍布算之理卦画卜筮之方着矣及作春秋灾异水火霜雹之咎天地日月之变着矣故象数之学六经具载左氏为春秋作传修六经之余正闰赢缩日月行度星辰统纪气数变异妖祥朕兆则又详焉皆所以明理不专於术也故象数之学宓牺黄帝尧舜禹汤文武周公孔子之能事范围天地以前民用垂训万世之典刑也如重黎【原注左氏传少皥氏有子曰重为句芒颛顼氏有子曰黎为祝融】羲和【原注书乃命羲和钦若昊天孔安国传羲氏和氏重黎之後世掌天地四时之官】昆吾【原注左氏传夏伯昆吾陆终之子史记昔之传天数者有夏昆吾】巫咸【原注书伊陟赞于巫咸作咸乂四篇巫咸殷贤臣名马融谓男巫名咸】史佚【原注周武王太史尹佚也】苌弘【原注周灵王时大夫】子韦【原注宋大夫】禆竈【原注郑大夫】甘公【原注名德本鲁人为齐大夫】唐昧【原注昧莫葛反楚人】尹臯【原注赵人】石申【原注魏人战国时作天文八卷】吕不韦【原注秦相国作月令】张苍【原注汉初定律历】司马迁邓平唐都落下闳【原注皆武帝时造太初历者】皆世官畴人【原注世为日官畴类也同类知星历者也】得二帝三王之遗法知其然而传於理者也後世官失其守以私家秘学为历史星翁是以历法屡差不能合天地自然之差或先天或後天失闰乖次紊纪谬戾无序稽误民时占验之术不徵诸天各挟诡道骇世惑衆隐秘为密援引为高无复六经正学而尽入于术矣司马迁作史记律历天官分为三书班固汉书律历天文五行为三志范晔东汉书刘昭补志因班史之故以续前书陈夀国志无书谓蜀不置史灾异靡书文献不足而无徵魏吴之言历法天文五行者唐人则载晋书推而上之以接乎汉於是三国之典阙焉不备今故讨辑推本六经史汉序其所自以为律历天文五行皆出象数乃别为太极隂阳天地五行天文灾异历法诸类论着其所以然而律法则入于乐类三史之记详者则举其凡其未备者则张其目魏吴之言议精详其法可徵者并论次之合为历象録云

太极隂阳

易大传曰一隂一阳之谓道又曰隂阳不测之谓神夫太极以一具两而两各具夫一一即太极两即隂阳也分隂分阳各得其理以成造化则不违道故谓之道在隂为隂在阳为阳各全其道两在不分是以不测而谓之神道为隂阳之体神为隂阳之用合而言之只一太极也於是为动静为屈信为盈虚为消长为天地运会为鬼神变化为寒暑昼夜为日月星辰为男女夫妇祗一理也祗一气也故自其静虚化退背闇抑遏消屈归反和成而言则隂自其动实变进向明扬达息信往行倡造而言则阳自夫地月辰寒夜秋冬翕而死者视之则隂自夫天日星暑昼春夏辟而生者视之则阳自夫性气体魄之定聚者视之则隂自夫情神形魂之游散者视之则阳天下之本流行於气非气则命无以赋故道生天地万物而不能自见以阳而见阳来则生阳去则死天地万物生死主於阳而阳为道之命故阳之用大也天下之性完具于体非体则性无以存且辟者必翕出者必入见者必隐存者必亡长者必消信者必屈生者必死聚者必散故隂为天地万物归宿之地为道之性阳之主而其体大也故以几言则为动静以气言则为阴阳以质言则为刚柔以形体言则为天地以性情言则为乾坤以象言则为日月星辰以行言则为水火木金在身为魂魄在心为仁义在情为喜怒哀乐在政为礼乐刑罚在人为君子小人在运世则为治乱在学术则为邪正无往而非隂阳也由理而气由气而形隂中有阳阳中有隂相为体用互为根宅变以渐化以浸生以极交以和两端更至循环不已则立天下之大本旁游横拉升降飞扬纷揉参错推荡轧制相服相求合而成质生人物之衆形橐龠乎两造而呼吸不息陶冶乎万物而性命各正洪鑪一鼓无不融液大风空谷无不播荡造起无穷之形器破坏无穷之形器藴藏无穷之形器密为推移而天下莫之觉潜与流转而天下莫之知百千万世无一息之或停一往一复於寂然不动感而遂通之间百千万变无一毫之或间只一而两两而一故天地万物一隂阳隂阳一太极性命之理造化之原象数之端尽在是矣

天地

道只一理尔曰易曰神曰一皆其名义也至于太极以一具两为动静隂阳刚柔以性命为造化以义理为气质生天生地道之形器由是而着焉天下之形器自是而出焉太极动而生阳信而为刚旋转而为天动极而静静而生隂屈而为柔藴结而为地一大活物初未尝分其内旋紧於是乎成形其外旁薄於是乎成气内外倚伏於是乎气乘形上下转运於是乎形乘气中正纯粹於是乎生义理流行赋予於是乎成性命阳盈隂亏故天大而地小刚胜柔伏故天包而地负天旋为九层括地於内而无外地结为九层柱天於外而无内天一而实其体虚地二而虚其体实语气则天实而地虚语体则天虚而地实故天覆地地承天天中有地地中有天天地相呀而相依附故曰天一地二天三地四天五地六天七地八天九地十地无一天无十天兼乎地而造始地承夫天而代终相兼而合着动静之理运隂阳之气成刚柔之形赋万物之命正万物之性立万物之心通万物之情而道形气具矣然天体一气大而无极可以理尽不可以形穷地以形成依薄乎天虽自静固随天运动是以天半覆地上半入地下天依乎形地依乎气其形有涯其气无涯故地特天中一物尔天南北两端谓之极前高後下为之枢轴而无形质?风扶揺下耎上坚偃侧斜转当昼则自左旋而向右及夕则自前降而归後当夜则自右转而复左将旦则自後升而趍前运转无穷升降不息是为天体而实无体故河图之数戴九履一一起於下而为坎水天象之始九穷於上而为乾金天象之成坎水柔动乾金坚凝动脉滋生而脑精安静故天确乎在上旋转极紧而反不动号称天顶经星与之左旋七政退而右转更迭隐见环绕而共向之道之体太极之位天之心也浑沦之初隂阳摩荡气化成形天一为水旋聚查滓凝结为地其质土壤其精山石在乎气中八柱九隅倚薄于气停稳妥帖而无倾侧是以不动故岳麓陵谷状如波涛溪岸崖窽犹如沙汰气化之始乃为源泉流为江河瀦为湖海及其终也滙于归墟泄于尾闾涸为槁物复为气母更为源泉故水行于地浸于地中伏于地底包举于气混涵于天圣人作易乾坤之後气水相薄而为屯源泉出山而为蒙水上於天而为需天水相违而为讼地中有水而为师地上有水而为比着天地形气之始也故天统气气化水水载地天大气大水大地大水形不定而地形定有形之物莫大於地故以配天且天之大物莫能容而尽其用地乃受天之气含弘光大使品物咸亨消沉解散使品物无迹收藏翕敛使品物有归天之气降而达於下复自下升而达於上一气升降乎其中而无阏塞使太极之用穷则变变则通通则久故能与天地合德共成化功天南高而北下望之如倚盖然地东南下西北高而东南多水西北多山者天虚而侧包地外地实而斜隔天中西北戴乎天顶东南倚乎天足其势倾峻崛阜隐蔽人在其中倚北向南是以天潜乎北而显乎南水发乎西而流乎东天薄乎气极清而坚水地相附渐浊而柔日月衆星浮游虚空之中而维系于天隐蔽于地故半隐半显为昼为夜上下四方天地相合而为六合天於地上见者一百八十二度半强地下亦然北极出地上三十六度南极入地下亦然而嵩高正当天之中极南五十五度当嵩高之上又其南十三度为夏至之日道又其南二十四度为春秋分之日道又其南二十四度为冬至之日道南下去地三十一度而已是故夏至日北去极六十七度春秋分去极九十一度冬至去极一百一十五度此其大率也南北极持天两端南极低入地三十六度故周囬七十二度常隐不见北极高出地三十六度故周回七十二度常见不隐北极正在常见不隐七十二度之中上包下括躔於太虚动静相根隂阳相应在天成象在地成形仰观有文俯察有理鬼神情状性命本原幽明之故死生之说尽在是矣易象传谓天行健地则谓牝马地类行地无疆而不言健以天下之健莫如天其体无极其用亦无极地则亦顺承乎天用虽无极而其体有限人一呼吸为息一息之间天行八十余里一昼夜三万三千六百息天行九十余万里故乾谓之健也文言传又谓天玄而地黄中庸谓天斯昭昭之多及其无穷日月星辰系焉万物覆焉地斯一撮土之多及其广大载华岳而不重振河海而不泄者天无形而太虚无极其中旋转之气结而为地地之上只虚空之气极其上则无声无臭日月星辰系於空明之中近而视之则苍苍然又极其上则玄默然自人而言初无色也故谓之玄故谓之昭昭斯多地则成形乎中而最巨故无所不载其体则土故其色黄隂之始凝一撮土斯多皆自微至着推其小而极其大其运转度数森列疆理皆气机推移莫使之然高下相形长短相倾自相依附无所於托故一理自然以具夫道不待生而存不随死而亡不加修而成不因弊而败为物不贰而生物不测博厚高明悠久不已是以宓牺之易画天地【原注自天地两画始】文王之易重天地【原注自天地两卦始】孔子赞易於系辞位天地【原注天尊地卑乾坤定矣卑高以陈贵贱位矣】说卦定天地【原注天地定位山泽通气】序卦本天地【原注有天地然後万物生焉】皆示天下万世以本源也故诚者天之道也敬者地之道也生者天地之心也善者天地之德也中者天地之体也正者天地之情也性命者天地之理也祸福者天地之教也鬼神者天地之用也合而言之祗一道也虽然天地既有形体入于形器亦必有变有坏所不变不坏者本然之道妙用之神云尔故阳不足则天裂极坏则见象【原注开裂而见人与万物之象也】隂太盛则地震极盛则坼絶亦见象天无云有雷曰天鸣地坼裂有声曰地鸣又谓之天哭地哭又有地长地?没城亡树等皆天地大变主人君及国大兵大丧乱亡革政之象也

六天

古之言天者多矣而体象之说不传汉三国晋以来所传三家曰周髀宣夜浑天周髀曰盖天【原注汉以来及蔡邕等所记】庖羲氏制周天历度而周人志之故曰周髀髀股也股表也天如盖笠地法覆盆皆中高外下北极之下为天地中其地最高而陀坡四隤【谨案陀坡晋书作滂沱】三光隐映以为昼夜又曰天圆如张盖地方如棊局天旁转如推磨而左行日月右行为天牵之左转如蚁右行磨上磨疾而随之左回既如倚盖南高北下又岂得如磨而平转其说自乖戾也其谓地高而隐蔽为昼夜则得之矣【原注扬雄难盖天八事以通浑天其一曰日之东行循黄道昼中规牵牛距北极北百一十度东井距北极南七十度并百八十度周三径一二十八宿周天当五百四十度今三百六十度何也其二曰春秋分之日正出在卯入在酉而昼漏五十刻即天盖转夜当倍昼今夜亦五十刻何也其三曰日入而星见日出而星不见即斗下见日六月不见日六月北斗亦当见六月不见六月今夜常见何也其四曰以盖图视天河起斗而东入狼弧间曲如轮今视天河直如?何也其五曰周天二十八宿以盖图视天星见者当少不见者当多今见与不见等何出入无冬夏而两宿十四星当见不以日长短故见有多少何也其六曰天至高也地至卑也日托天而旋可谓至高矣纵人目可夺水与景不可夺也今从高上山以水望日日出水下影上行何也其七曰视物近则大远则小今日与北斗近我小远我而大何也其八曰视盖橑与车辐间近扛毂则密益远益踈今北极为天扛毂二十八宿为天橑辐以星度度天　南方次北地星间当数倍今反密何也】宣夜之说【原注汉秘书郎郄萌所记】谓天了无形质日月衆星自然浮生虚空之中其行止皆须气焉则得之矣谓七曜或逝或住或顺或逆伏见无常迟疾任情本无根系则日行一度月行十三度皆有定数岂无根系哉则不通之论也浑天之说【原注汉落下闳扬雄张衡蔡邕及後世星家之所记】谓天体正圆状如弹丸包地如鸡子地如鸡黄孤居天内天大地小天表里有水天地各乘气而立载水而行周天三百六十五度四分度之一中分之则半覆地上半绕地下二十八宿半隐半见天在地外水在天外水浮天而载地天之出入行於水中如车毂之运旋转不停水生於金故百川发源皆自西流东由高趍下归注於海日为阳精光耀炎炽夜行水中所经焦竭百川归注足以相补故旱不为减浸不为益其天包乎地乘气转毂等说皆切於盖天宣夜惟水在天外为日所涸未尽也天体无外水安得居外水自气化终复为气非日所能涸也後世自三家外复有安天穹天昕天之说安天之说【原注晋虞喜所记】曰天高穷於无穷地深测於不测天确乎在上有常安之形地块然在下有居静之体其光曜布列各自运行犹江海之潮溢万品之行藏【原注葛洪曰苟辰宿不丽於天天为无用便可言无何故复言有之而不动乎】此最为缪悠无规夫动物之至莫如天行度运转昼夜不息惟其两端之极旋紧之末如不动尔经星七曜皆系於天与之运行若不丽于天则无天矣天有体而无质者也变动而不易者也穹天之说【原注晋虞耸所记】曰天形穹隆如鸡子幕其际周接四海之表浮于元气之上譬如覆奁抑水而不没者气充其中故也此说为近知天之半亦盖天之流也昕天之说【原注吴太常姚信所记】曰人形类天人颐前多临胷而项不能覆背故天之体南?入地北则偏高又冬至极?而天运近南故日去人远而斗去人近北天气至故氷寒也夏至极起而天运近北而斗去人远日去人近南天气至故蒸热也极之高时日行地中浅故夜短天去地高故书长也极之低时日行地中深故夜长天去地下浅故昼短也此说亦近然盖天南高北下日出高故见日入下故不见极在天中与在人北之说相反殆皆为未尽天体侧转黄道横络日星从之地西北尖斜隔天而高东南峻缺远天而下故隐蔽为昼夜北极所以限隂阳分南北南为阳为暑北为隂为寒冬至阳生而渐北日为阳精与之俱北北至则极暑夏至隂生而渐南日与阳气俱南南至则极寒阳长则北消隂隂长则南消阳隂阳相胜为寒为暑暑往则寒来寒往则暑来二气升降进退於天地间尔天之南北极不动斗与经星随天体运行东西南北岁一周焉北高南下北下南高皆地行然也故六天之说各得其偏惟浑天得全见天则尔

仪象

书载璇玑玉衡而无器与说历三代战国及秦亦无闻焉汉太初中落下闳等始造圆仪立八尺周七尺三寸半分以二分为一度和帝时贾逵始加黄道而亦无说安帝时张衡为太史令作浑天仪周一丈四尺六寸以四分为一度具内外规南北极黄赤道列二十四气二十八宿中外星官及日月五纬以漏水转之密室中伺者以告灵台官星中出没与天相应又转瑞轮蓂荚于阶下随月虚盈依历开落顺帝阳嘉初复造候风地动仪圆径八尺合盖隆起又着灵宪经算罔论於是器与说详备矣崔瑗为之铭曰数术穷天地制作侔造化高才伟艺与神合契至吴陆绩亦造浑象而王蕃传刘洪乾象历依其法复制浑仪以古制局小星辰稠穊张衡之仪伤大难以转移乃制周天一丈九寸五分分之三三分为一度然周径广则度广周径狭则度狭皆不离乎三百六十五度四分度之一而已

晷影

初周公於阳城测晷影以考历纪故於地官大司徒着其法曰以土圭之法测土深正日景以求地中日南则景短多暑日北则景长多寒日东则景夕多风日西则景朝多隂日至之影尺有五寸谓之地中天地之所合也四时之所交也风雨之所会也隂阳之所和也乃建王国制畿甸正明堂颁制度焉郑玄谓日景於地千里而差一寸尺有五寸者南戴日下万五千里地与星辰四游升降於三万里中是以半之得地中故周公测之於阳城今颍川阳城是也王蕃因之合浑天仪黄赤道立论考度为句股之说并剥陆绩之象以遵浑仪曰前儒旧说天地之体状如鸟卵天包地外犹殻之裹黄也周旋无端其形浑浑然故曰浑天周天三百六十五度五百八十九分度之百四十五半覆地上半在地下其二端谓之南极北极北极出地三十六度南极入地三十六度两极相去一百八十二度半强绕北极径七十二度常见不隐谓之上规绕南极七十二度常隐不见谓之下规赤道带天之紘去两极各九十一度少强黄道日之所行也半在赤道外半在黄道内与赤道东交於角五少弱西交於奎十四少强其赤道外极远者去赤道二十四度斗二十一度是也其入赤道内极远者亦二十四度井二十五度是也日南至在斗二十一度百一十五度少强是也日最南去极最远故景最长黄道斗二十一度出辰入申故日亦出辰入申日昼行地上百四十六度强故日短夜行地下二百一十九度少弱故夜长自南至之後日去极稍近故景稍短日昼行地上度稍多故日稍长夜行地下度稍少故夜稍短日所在度稍北故日稍北以至於夏至日在井二十五度去极六十七度少强是日最北去极最近景最短黄道井二十五度出寅入戌故日亦出寅入戌日昼行地上二百一十九度少弱故日长夜行地下百四十六度强故夜短自夏至之後日去极稍远故景稍长日昼行地上度稍少故日稍短夜行地下度稍多故夜稍长日所在度稍南故日出入稍南以至於南至而复初焉斗二十一井二十五南北相应四十八度春分日在奎十四少强秋分日在角五少弱此黄赤二道之交中也去极俱九十一度少强南北处斗二十一井二十五之中故景居二至长短之中奎十四角五出卯入酉故日亦出卯入酉日昼行地上夜行地下俱百八十二度半强故日见之漏五十刻不见之漏五十刻谓之昼夜同夫天之昼夜以日出没为分人之昼夜以昏明为限日未出二刻半而明日入二刻半而昏故损夜五刻以益昼是以春秋分漏昼五十五刻三光之行不必有常术术家以算求之各有同异故诸家历法参差不同雒书甄曜度春秋考异邮皆云周天一百七万一千里一度为二千九百三十二里七十一步二尺七寸四分四百八十七分分之三百六十二陆绩云天东西南北径三十五万七千里此言周三径一也考之径一不啻周三率周百四十二而径四十五则天径三十二万九千四百一里一百二十二步二尺二寸一分七十一分分之十周礼日至之景尺有五寸谓之地中郑衆说土圭之长尺有五寸以夏至之日立八尺之表其景与土圭等谓之地中今颍川阳城地也郑玄云凡日景於地千里而差一寸景尺有五寸者南戴日下万五千里也以此推之日当去其下地八万里矣日邪射阳城则天径之半也体圆如弹丸地处天之半而阳城为中则日春秋冬夏昏明昼夜去阳城皆等无盈缩矣故知从日邪射阳城为天径之半也以句股法言之旁万五千里句也立八极万里股也从日射阳城弦也以句股求弦法入之得八万一千三百九十四里三十步五尺三寸六分天径之半而地上去天之数也倍之得十六万二千七百八十八里六十一步四尺七寸二分天径之数也以周率乘之径率约之得五十一万三千六百八十七里六十八步一尺八寸二分周天之数也减甄曜度考异邮五十五万七千三百一十二里有奇一度凡千四百六里二十四步六寸四分十万七千五百六十五分分之万九千四十九减旧度千五百二十五里二百五十六步三尺三寸二十一万五千一百三十分分之十六万七百三十分黄赤二道相与交错其间相去二十四度以两仪推之二道俱三百六十五度有奇是以知天体圆如弹丸也而陆绩造浑象其形如鸟卵然则黄道应长於赤道矣绩云天东西南北径三十五万七千里然则绩亦以天形正圆也而浑象为鸟卵则为自相违背蕃之说亦详矣後世以为天不可以里数齐【原注唐僧一行及近世诸家之说也】滑台之晷异於扶沟扶沟之晷异於武津武陵横野安南林邑按图视极与阳城不同雒阳尺五之景为极长之昼囬纥铁勒之北地形尖斜晨夕常明骨利干则夜天如燻羊胛适熟而日已出岱宗之上与山下高下相形二十余里而夜漏差三刻日景随地远近高低而为长短固不得以句股里数测其中也乃为覆短图【原注僧一行制】出入黄道凡三十六究九道之增损南自丹穴北暨幽陵每极移一度辄累其差稽日食之多少定昼夜之长短天下之晷皆协其数则又详於蕃矣盖玑衡所以经天圭表所以维地创于伏羲备于周公八尺之表以铜为之尺五之圭以玉为之犹夫铜仪与玉衡也植表卧圭景临圭上适长一尺五寸故为地中以豫州之阳城当之东西南北各五千里取其大率也其遐边极徼西北之尖斜东南之亏缺皆所不计必究其中本之司徒之土圭兼按王蕃之句股合以後世之覆短测验之法备矣由约至详由常至变数术所以精穷也

黄赤道

周天之度从广皆三百六十五度余南北极为天之枢相去一百八十二度半强赤道带天之紘去两极各九十一度少强黄道斜络赤道而天汉又络二道之间冬至日在黄道斗宿去北极一百一十五度余在赤道外二十四度夏至日在黄道井宿去北极六十七度余在黄道内二十四度春秋二分日在黄道奎轸去北极各九十一度余黄赤道相交之所也此古今历法二道大率其邪正广狭躔度不齐由七曜之赢缩不定有自然之差惟其不齐所以成变化行鬼神理势然也今东汉志所载与魏晋诸历已自不同姑取汉志以为经星分限七曜行度之所据依云自冬至小雪二道皆始斗终箕斗二十六【四分退一】　牛八　女十二【进二】　虚十【进三】　危十六【进二】　室十六【进二】　壁十【进二】

奎十六　娄十二【进二】　胃十四【进二】　昴十一【进二】　毕十六【进二】　觜二【退二】　参九【退四】

井三十三【退三】　鬼四　柳十五　星七【进一】　张十八【进一】翼十八【进一】　轸十七【进二】

角十二　亢九【退一】　氐十五【退二】　房五【退三】　心五【退三】尾十八【进三】　箕十一【退三】

右赤道度

斗二十四【进一】　牛七　女十一　虚十　危十六　室十八　壁十

奎十七　娄十二　胃十五　昴十二　毕十六　觜三　参八

井三十　鬼四　柳十四　星七　张十七　翼十九轸十八

角十三　亢十　氐十六　房五　心五　尾十八箕十二

右黄道度







卷八十四上下

钦定四库全书

续後汉书卷八十四上下　　元　郝经　撰

録第二上下

历象

天文经星　　三垣【紫微　太微天市】　　辰次分野

日月星辰之文乎天二气五行之精华道之昭着焞曜而为章所以贲天地万物者也其法象名义皆其固有莫非自然孔子赞易谓伏羲仰以观于天文天文之说昉此至黄帝始推步占候唐虞以来其法杂见於诗书六艺之文自天子至於列国各有官守以世其业故其法家至日见犹夫土田疆理州闾井邑人能道之是以孔子之门自顔闵而下七十子三千之徒问学之际一不及焉曾子子思孟子皆各着书与其高第弟子难疑问答而亦弗及盖皆自知其法以为常事无所复疑是以置而弗论也战国之季官失其守而知者鲜矣及秦灭学其书独存汉兴司马迁父子乃世官畴人合唐都王朔魏鲜诸家之术作天官之书至刘向扬雄李寻班固马续郎顗襄楷张衡苏竟蔡邕推衍占测其术益精三国末太史陈卓总甘石巫咸三家黑黄赤之星暨诸家之书凡天变星变煇气度数皆为定着号称详备而晋书取以为志今按卓之书兼采先秦二汉记注及近世步筭占验之法列为经星纬曜煇气等类着於篇天文经星

经星者阳气之余故谓少阳以其纵列於天有常不易如织之经又谓之恒其本在下腾辉於上人与万物之精也故其名义皆备人与万物列居错置在野象物在朝象官在人象事【谨案晋书事作神】在器象形地纯隂凝聚於天中其体着天太虚浮阳旋转於外其体隐经星薄於刚风纯系於天包络於地侧转左旋昼夜常明近日则伏远日则见近月则晦远月则显其光闪铄不定而见於夜隂中之阳也以其为日之余故谓之星止而不行故谓之宿各居其次故谓之舍象乎宫室故谓之宫列如蕃垣故谓之垣远近之躔各有分界故谓之度布列之星各有多寡故谓之数天无体而星为之体南北极如轴二十八宿如辐合凑一毂环辰极而中曰紫微直翼轸而南曰太微直房心而东曰天市其间斗建大角左右摄提三垣鼎峙斡维旋运天之纲也列舍相属分为四体各列七宿日躔七襄分晓各有中星穷天之度周而复始天之纪也昭布森列而天体着矣巫咸黄星中外三十三官百四十四星甘德黑星中外一百一十八官五百一十一星石申赤星中外一百三十二官九百九星共二百八十三官一千四百六十四星及诸得名者一百一官【原注北极五紫宫垣十五北斗七太微垣十五帝坐五天市垣二十二库楼十房四心三十二国十六王良一五车五参七军市十三鬼四轩辕十七】共三百八十四官当易爻数无名星万有一千五百二十当易卦爻二篇策数数以象显象以数明道之不易之体着矣

三垣

中宫紫微垣又曰紫宫【原注春秋元命包宫之为言宣也宣气立精为神又曰紫之为言此也宫中也天神运动隂阳开阖皆在此中也中者北极当天之中微者神道微妙也故中宫谓之紫微南宫谓之太微东宫谓之少微】两蕃中外四十六官【原注蕃垣屏也自北极太一帝星天皇大帝外皆辅官也凡正宫辅官中宫天极北斗左右前後最多其次则太微为南宫五帝座故蕃臣十二星郎位十五星左右掖门左右执法将相诸侯士大夫环列焉房心为东宫五帝座故东咸西骑官天市列肆宦者宗人上相次相上将次将诸星皆辅其外昴毕为西宫天街五帝座故五车三柱五潢咸池旄头?毕先驱天节诸王外列盖东方卯南方午西方酉三光之道惟北方不同而辅星亦寡者天极北斗居中制治衆星皆已环微是以虚危之北独有武备如羽林等星也】周径七十二度去极三十六度【原注周径者蕃垣周围限界去极者其度数远去北极也】四表去垣一百一十度【原注中宫之外四宫之表之限界也】环之周天三百六十五度二十五分六十八杪皆统於中宫【原注四表外极周围之数如此於是尽天之数而天体见矣凡三垣二十八舍皆统於北极表外去南极亦三十六度入於地中不可见也】北极五星色赤在紫宫中天有南北极为天中之两端偃侧旋转故上极在北下极在南以地形隐见故北极见而南极隐北极者天之中阳气之北极也故极南为太阳极北为太隂日月五星行太阳则能照行太隂则沦曜故为昏明寒暑之限极天枢旋紧为刚阳顶心动极则不动虚位无星号曰北辰含元出气流精生一犹道之太极也故孔子曰为政以德譬如北辰居其所而衆星拱之中正主静号称天极後世星家取第五小星谓之极星又曰纽星又曰枢星言为天之枢纽也然其星亦动第近北辰动而不移故如不动其北辰不动之所去纽星之末犹一度有余故蕃垣如帝都北辰如帝座纽星如人主必以有象宰无象故纽星亦为北极东前一星曰太子主月次二星赤而明者曰太帝主日亦曰太一之座天神之最尊者也谓之帝星【原注太一天帝之别名天官书曰中宫天极星其一明者太一居也陈卓曰北极北辰最尊者也其纽星天之枢也天运无穷三光迭曜而极星不移又曰第二星主日帝王也亦太一之座谓最赤明者也贾逵张衡蔡邕王蕃陆绩皆谓北辰大星太一之座所谓第二星赤明者也故司马迁之谓天极星总言北极五星也其一明者太一常居谓二星赤明之帝星也陈卓之谓纽星天枢指第五小星也谓第二星帝王最赤明者及贾逵诸人之说皆迁所谓其一明者太一常居也】次三星曰庶子主五星次四星曰後宫后妃之星也主列宿【原注心前星为太子後星为庶子太微五帝座北一星曰太子此天极第一星太子第三星曰庶子凡太子三庶子二者天子之星王者之象则有太子庶子后妃後宫上相次相上将次将亦然】天极行德天子更立年不德风雨破石【原注天子有德动天则天极行德天子受命更立年也不德则风雨示怒天下乱也】前星闇国统絶太子废帝星闇王者恶之宜自昭明德增修德政庶子闇王子诸王有忧明角【原注明而有芒角也】有暴贵夺嫡者后宫闇后妃忧明角女主专政金火犯守兵起宫中臣子叛逆岁填犯天子忧流星出有大使入则外国使见诸侯来朝客守彗孛干犯兵丧并起易主革命西上抱北极四星色黑曰四辅去极各四度【原注最近於极故无入宿之度】佐辰极出度授政者也所谓乱为四辅主匡直一人叶赞万几以平邦国明小则吉大而角臣过君闇则官不理【原注天官书後句四星未大星正妃余三星后妃之属而不载四辅陈卓则曰鈎陈六星皆在紫宫中与北极并序其次曰女御天皇大帝其次乃曰四辅说者谓鈎陈六星其曰四星即四辅也然而无末大星其象匡抱而不句曰句则钩陈也特小二星与卓不同尔非四辅也句音钩】东旁从抱北极六星色赤曰钩陈【原注从抱者南北曲抱之也】去极六度半大星去极十一度半入壁九度【原注凡极外诸官至於四表列舍之辅皆先言去极之度次言入宿之度本诸极以着南北之远近参诸宿以步东西之阔狭也】北极之附座也後宫为大帝正妃亦为帝居又为天子六军大司马护军及三公三师星明吉闇则女主忧客守彗孛犯易主革命钩陈口中一星色黑曰天皇大帝去极八度半【原注凡在一宿之内及列舍本宿皆无入宿之度】其神曰曜魄宝为五帝之尊御羣灵之秘执万神之图又为天子内寝全真养和之所隐而若有若无则吉动揺明角及彗孛陵犯王者恶之【原注天极第二星既谓之大帝太一之常居此复曰天皇大帝其神曰曜魄宝者北辰乃帝王之象钩陈则帝王燕居之所故皆有大帝】钩陈北华盖下五星匡聚色黑曰五帝内座【原注匡方也四星匡正中心一星故曰匡聚】去极十二度半入室六度天皇大帝之所居宸扆之位睿思集议之所谓之中座明小则吉色变角动王者有忧客彗孛犯守逆臣犯上天子下席【原注帝座凡五华盖星下五帝座天皇大帝居也太微垣中五帝座五方帝所会之地也房心天市中帝座天衢七?之所经也昴毕之间五车为帝座天衢三光之道也华盖居中太微居午房心居卯昴毕居酉皆正宫也所以有帝座辅星最多】钩陈上杠东六星圜锐色黑曰六甲【原注杠华盖杠星也圜锐者句合而两端尖也】去极十二度半入壁七度在五帝旁主分隂阳均节候授民时布政教明则时和历正闇及动揺则岁令舛误寒暑易节六甲上十六星色黑上七星圜聚曰华盖大星去极十六度入娄四度所以覆蔽大帝之座下九星从列曰杠盖之柄也【原注从列上下直列也】南一星去极十四度半入娄十一度星明正则吉动揺倾侧王居不安有蒙尘下殿之咎华盖上九星横列色黑曰传舍【原注横列东西直行而列也】中星去极二十七度入奎五度近河宾客之馆主外使入中国又为离宫私行之舍金火犯客守备奸使及兵王者游幸当谨奸伏传舍间曲折六星色赤絶汉抵营室曰阁道【原注一曲一折曰曲折横过曰絶直指曰抵汉天河也又曰天汉天官书及陈卓皆曰六星马续汉志独曰十七星按图无之六星为是】去极四十三度南星入奎五度亦曰龙阁为车驾飞道从紫宫至河天神所乘北斗之辅又为天子离宫之道又曰王良旗又曰紫宫旗所以旌表天路出入警跸扞难灭咎动揺则兵起宫闱一星不见则辇路不通第四星两旁一星色赤曰附路去极四十三度阁道之便路也主修完伤败除治梗塞明角则有奸伏动揺金火犯兵起宫掖辇路不通勾陈东北近东垣第七星五星圜聚色黑曰天柱【原注三台一曰天柱与此同皆取示民设教】南星去极一十三度半入牛一度半象魏也主县图法施政教记动静候二十四气以示四方占同六甲又东少南近东垣少弼四星匡正色黄曰御女【原注匡正方正也此与轩辕两御女皆宫庭后妃之侧也】南星去极十三度半入牛一度八十一御妻也主女工之事明则后妃逮下角动而闇谗妬并兴近少卫九星如钩色黄曰钩【原注钩者横列而其端曲也】左车府北造父西天汉中去极五十四度入虚六度主舆辇服饰为君之式道宣兴大驾星直则地动钩上近王良一星色黑曰策去极四十一度入奎一度主执御策天子仆也动揺而移於王良上为策马则天下兵起色变及金火犯兵起马贵太子南宫门内尚书西二星色黑若见不见曰隂德去极十九度半入房二度主正纲纪施德惠赈穷乏【原注文曜钩隂德为天下刚宋均曰为隂行德者常道】以闇为吉明则新君践极又为女主动揺衅起宫掖贵嫔内妾恶之又东南二星色黄曰大理去极二十三度半入心五度主平刑断狱明则宪谳平闇则国多寃狱太子东紫宫内东南维五星锐聚色黑曰尚书【原注锐聚者圆而上锐为一聚也】西南星去极十九度入尾十度主谘谋出纳其北一星色黑近东垣第五星曰柱下史去极十八度入斗十三度主记过左右史也又西近钩陈一星色黑曰女史去极十七度半入斗二度主纪禁传漏明动静妇职之微者汉侍史也以上皆垣内宫北诸官也环之匡卫十五星色赤曰紫宫垣【原注天官书汉志皆曰十二星陈卓诸星家十五星今从陈卓】东蕃八星西蕃七星在北斗北前列直斗口三星隋北端锐【原注隋他果反安也北端锐者其北列之端星形尖斜也】一曰天营又曰天旗又曰蕃臣又曰长垣天子环卫之官也经畧帝宅蕃屏紫宫主出命度东蕃近门曰左骖枢去极二十七度半入房一度次上宰二十八度入尾一度次少宰二十六度半入尾四度上弼二十三度入箕初度次少弼十八度入斗十二度次左上卫十五度半入女七度半次左少卫十五度半入室初度次少丞十六度入奎四度西蕃近门曰右骖枢去极二十一度入亢八度次少尉十五度半入轸五度次上辅十五度半入翼四度次少辅十六度半入柳四度次右上卫十九度半入参八度次右少卫十八度半入昴九度次上丞二十度入胃初度半两垣星均明则君安臣忠天下治平星开直则旌旗动宫闱兵起天子自将出宫离次金火客流犯守易主革命彗孛入犯谓之清宫紫宫门外右枢西一星色赤曰天一去极十度半入轸十度强阊阖外天帝之神主承天运化治十二将司战鬭而知吉凶星光明则隂阳和万物成人主昌不然反是金火犯守天子凶次西一星色赤曰太一在天一南半度少亦天帝神也主承天运化使十六神知风雨水旱兵革饥馑疾疫灾害之事星明守度则吉闇失位及乘斗九十日必有大兵起太一之术其星主也又天一太一主王者即位立太子而传国星不欲微微则废立失次宗庙不享当紫宫门两枢间六星两两横列色黑曰天牀【原注上下二星横各三星也】在左枢西南二十二度半去极十三度少入氐二度半西北星入角七度天子寝舍燕息之所星倾移揺动天子下席彗孛干犯大丧兵起垣西南近少尉二星色黑曰内厨去极十五度入张一度主宫中饮宴垣东北近少弼六星两两从列色黑曰天厨【原注横两星上下各三星?列也】去极二十四度入危十一度主朝臣大飨盛馔光禄厨也星亡岁荒大饥天厨南七星匡侧两股横列色黑曰扶筐【原注上下各三星西尖一星两股东坼横列也】去极三十三度西星入女中十一度主桑蚕妇工为蚕缫之神闇徙蚕灾不见妇工废杼轴空紫宫左女牀北五星曲折如斗色赤曰天棓【原注其象如北斗棓龎掌反与棒同一音皮一音剖】去极四十二度少柄星入箕八度半天子先驱也主执斧钺以备非常星明或不具兵起闇则吉紫宫右斗杓东三星鼎聚色赤曰天枪【原注鼎聚如鼎足之聚也】去极二十八度入氐三度又曰天钺天之武备也枪棓皆所以御兵禁暴故在紫宫左右占与天棓同又为九卿之职侍中侍郎郎将之位此皆垣外东南诸官也斗魁戴匡六星色赤曰文昌【原注为斗魁所戴匡正也言正直其上其形端曲横列如钩】去极三十六度西北星入井十五度天之六府也主明天道赞元化议政典掌邦教邦礼邦禁起斗魁前近内阶一曰上将大将军建威武二曰次将尚书正左右三曰贵相太常理文绪四曰司中司禄司隶赏功进士【谨案晋书宋书进下俱无士字】五曰司命司怪太史主灭咎六曰司寇大理佐理宝【原注此四曰司中司禄五曰司命三台六星上台为司命中台为司中下台为司禄虚北二星曰司命又二星曰司禄凡三司命三司禄二司中盖中宫北极为天地之极北宫虚为隂阳之极皆禄命之本故其官皆有之汉志五曰司禄六曰司灾陈卓五曰司命司怪六曰司寇大理所言不同者亦犹三台既曰三公又曰上阶二星为天子女主中阶二星为诸侯卿大夫下阶二星为士庶人也】明润大小齐天瑞臻青黑微闇灾祸降动揺移徙大臣诛土木守天下平金火犯守国乱兵起客流彗孛犯入大将叛逆天下兵起其北六星两两从列色黑曰内阶去极二十七度西星入井一度天皇之阶也大帝之所登降神明之所出入星明则吉动揺则王室不安封爵不行金火彗孛干犯兵起殿陛之间传舍西北南直阶八星曲聚色黑曰八谷【原注曲聚者曲折而聚也】去极三十六度北星入毕十度一主稻二主黍三主稷四主粱五主麦六主豆七主粟八主麻职穑事知丰歉一星不见则一谷不登皆闇则大荒文昌下三星鼎聚直斗魁第一星色黄曰三师去极二十六度入柳十一度一曰太师二曰太传三曰太保斗杓南相东三星鼎聚色黑曰三公【原注此与太微垣凡二三公皆帝傍上公也】去极三十度入翼七度一曰太尉二曰司空三曰司徒三师三公皆主论道经邦燮理隂阳宣布德化以齐七政星明而安则师保忠贤闇则大臣有忧一星亡天下危二星亡天下乱三星皆亡臣主易位斗杓南一星色赤曰相去极三十一度入翼五度天子冢宰也佐天子统百官均四海星明吉闇则相忧亡则相死天下大战相西一星色赤曰太阳守去极三十五度入张十三度少大臣大将之象主戒不虞设武备持危拄倾星明吉闇及动揺兵起将相诛三师前一星色黄曰太尊去极三十一度入星四度在中台北国之耆老德行可尊三老五更之象也明则天子行养老礼闇则遗老失贤斗魁下六星圜锐色赤曰天牢东星去极三十六度半入张一度贵人之牢也微闇开散则吉明角有星大臣入狱太阳守北半入斗魁枕【原注三禁反】四星匡聚色黑曰势去极三十二度入张九度腐刑之官也主宣传王命闇而角动阉人专权此皆垣外夹斗西南诸官也北斗在西蕃右骖枢至少辅四星旁紫宫外杓直紫宫门七星斜曲色赤【原注魁曲向内杓曲向外故曰斜曲】紫宫之附座也所谓璇玑玉衡以齐七政魁四星为天璇玑杓三星为天玉衡【原注马融曰璿美玉玑浑天仪可转旋故曰玑衡其中横筩以璿为玑以玉为衡贵天象也郑玄曰浑仪其中筩为璇玑其外规为玉衡孔安国曰七政日月五星各异政马融曰七政者北斗七星各有所主第一曰主日法天第二曰主月法地第三曰命火荧惑也第四曰杀土瑱星也第五曰伐水辰星也第六曰危木岁星也第七曰罚金太白也璇玑之说马融为是七政之说孔安国为是言以璇玑之器观占七政之得失也司马迁班固皆谓北斗为璇玑玉衡以齐七政谓天以斗魁杓运行於中以正七政之盈缩也故今曰魁四星为天璇玑杓三星为天玉衡则精详矣】杓携龙角衡殷南斗魁枕参首用昏建者杓自华以西南夜半建者衡衡殷中州河济之间平旦建者魁魁海岱以东北也【原注魁第一星衡第五星杓第七星?连也龙角东宫苍龙角宿也衡斗之中央殷当也南斗北宫斗宿也参首西宫参宿也孟康曰杓斗之尾尾为隂又昏建昏隂位在西方故主华山西南杓昏建寅衡夜半亦建寅斗第一星法日主齐魁斗之首阳也其用在明阳与明德在东方故主东北齐分魁平旦亦建寅也长历云北斗七星星间相去九千里其二隂星不见者相去八千里星经璇玑者谓北极星也玉衡者谓斗九星也玉衡第一星主徐州常以五子日候之甲子为东海丙子为琅琊戊子为彭城庚子为下邳壬子为广陵凡五郡第二星主益州常以五亥日候之乙亥为汉中丁?为永昌己亥为巴郡蜀郡牂牁辛亥为广汉癸亥为犍为凡七郡第三星主冀州常以五戍日候之甲戌为魏郡渤海丙戌为安平戊戌为钜鹿河间庚戌为清河赵国壬戌为恒山凡八郡第四星主荆州常以五卯日候之乙卯为南阳己卯为零陵辛卯为桂阳癸卯为长沙丁卯为武陵凡五郡第五星主兖州常以五辰日候之甲辰为东郡陈留丙辰为济北戊辰为山阳泰山庚辰为济隂壬辰为东平任城凡八郡第六星主扬州常以五巳日候之乙巳为豫章辛巳为丹阳己巳为卢江丁巳为吴郡会稽癸巳为九江凡六郡第七星主豫州常以五午日候之甲午为颍川壬午为梁国丙午为汝南戊午为沛国庚午为鲁国凡五郡第八星主幽州常以五寅日候之甲寅为玄菟丙寅为辽东辽西渔阳庚寅为上谷代郡壬寅为广阳戊寅为涿郡凡八郡第九星主并州常以五申日候之甲申为五原鴈门丙申为朔方云中戊申为西河庚申为太原定襄壬申为上党凡八郡璇玑玉衡占色春青黄夏赤黄秋白黄冬黑黄此是常明不如此者所向国有兵殃起凡六十郡】故为帝车运於中央临制四方分隂阳建四时均五行移节度定诸纪为天极枢机造化元本魁有环域杓有斡维界天分辰夏正杓昏建寅左旋岁一周天闰则建於两辰之间为天喉舌斟酌元气故为人君之象号令之主王者德并天地则七星均明失德乱政则微?移徙咎归人主斗中小星沙出民物繁夥主昌年丰星疎则政令不行民物耗蠧国多荒歉昼见则易主革命动揺及月晕兵起金火犯守兵大起宫闱有乱主孙民流守北则饥守南则馑火入环域先举兵者败期年有丧客流彗孛入环域大乱更主齐鲁晋郑宋莒尤灾杓三星又曰维星散而直则地动魁第一曰天枢正星去极二十八度入张一度主阳德天子之象为天主日主秦一名贪狼星天子不敬宗庙鬼神不享则闇而色变闇则七日日食第二曰天璇法星主隂刑女主之象为地主月主楚一名巨门广营宫室妄凿山陵则闇而变色闇则六日月食第三曰天玑令星为人主福掌德令主木星【谨案晋书作主火星】主梁一名文曲不爱百姓淫刑酷法则闇而主祸第四曰天权伐星为时主天理伐无道主火星主吴越【谨案晋书作主水星主吴】一名武曲不顺天时号令不肃则闇而主祸第五曰天衡杀星【原注陈卓曰魁四星为璇玑杓三星为玉衡又曰二星为璇三星为玑四星为权五星为衡既曰枢为天璇为地玑为人权为时衡为音又曰枢主天机主人权主水衡主木自为异同者亦犹五星既为五行又为五方既为五帝又为五事此之谓权衡太微轩辕亦曰权衡参伐之间亦有权衡凡三权衡盖北斗运乎四时太微三光所会参伐天子决政之所所以皆有权衡之义也】去极十一度太入轸十三度【原注举魁一星及中杓一星去极入宿之度则七星之度数见矣】主中央正四时为杓首旁照有罪行杀伐为文昌为音主水星主赵【谨案晋书作主土星主燕】一名禄存好为淫乐流连荒亡则闇而主祸第六曰开阳危星为律主天仓五谷主土星主燕【谨案晋书作主木星主赵】一名亷贞淫费伤财穷极土木则闇而大饥第七曰揺光部星亦曰应星为吕【谨案晋书作为星】主兵主金星主齐一名破军天子建极王道正直则明润均平建於辰极之中皇极不建民用僭忒则闇而愆次辅一星色赤傅於开阳斗之附座也佐斗以建极宰辅之象也近小而明则辅臣亲强斥小疏弱大而明则臣夺君政小而不明则臣不任职明大与斗合国兵暴起闇而远斗大臣不死则黜近臣专赏罚进贤排佞则辅生角近臣擅国握符玺将谋社稷则辅生翼不然则诛死湛没则天下兵起【原注湛音沉】魁中四星匡聚色黑曰天理为贵人牢执法之官不欲明明而中有星贵人下狱法官有罪魁下六星起文昌抵太微两两相比色赤曰三能【原注与台同音】上台去极三十六度入星三度中台去极三十八度入张四度下台去极四十度入翼十七度太一之所履紫宫之阶也谓之泰阶六符一曰天柱一曰天老三公之位也【原注斗杓南有三公此亦曰三公之位者皆夹辅北极之象也】主正隂阳理万物开德宣符以平天下上阶上星为天子下星为女主司命主寿中阶上星为诸侯三公下星为卿大夫司中主宗室下阶上星为士下星为庶人司禄主兵三阶平而色齐则君臣道合隂阳和风雨时百谷登不平色变则上下乖戾稼穑不成冬雷夏霜讹言并兴天子暴虐诛杀大臣好兴甲兵修宫室广苑囿则上阶星坼宰相失职将伏天诛则中阶星坼国乱民怨将起为乱则下阶星坼月五星彗孛犯守王者恶之大臣有诛三能三衡者天庭也客星出有奇令【原注凡日月五星之道谓之天庭三台为天阶三衡者太微衡北斗衡参衡也亦非三光之道亦谓之天庭者皆天帝之宫庭也客出其中则有奇异之令更主革命天官书汉志三台皆辅紫宫陈卓辅太微以下台近太微故也然而上台入星中台入张下台入翼横亘三舍逼近紫宫且为大帝之所履紫宫之天阶岂得为太微之辅今从天官汉志是已】杓端有两星色赤一内为矛招揺去极四十度入亢二度一外为盾玄戈一名天锋去极三十二度半入亢一度太皆主御侮齐外及夷狄兵星明角王者行重典变色有丧五星犯兵起阙下客彗孛犯守大兵起易主革命故兵大乱败招揺与梗河北斗相应则外国受命於中国不应则兵戈大起【原注梗河星入亢分】招揺与斗杓间一星色黑曰天库去极三十七度入亢一度星去其所天子大赉有库开之祥星亡帑藏空【原注此曰天库建南二星亦曰天库轸南衆星亦曰天库柳星亦名天库五车西北大星亦名天库凡五天库盖库有蓄藏之义近南斗北斗则有库也柳主厨宰五车主车器则有库也】招揺东七星横列色赤曰七公去极三十九度半西星入氐四度半主相三公为天辅弼察七政吉凶璇玑善恶星明则官聼详审朝无阙政客流入中大饥金火犯守天下兵起自辅至此皆北斗内外诸官也南宫太微垣又曰上宫【原注朱鸟体中故曰南紫宫西右故曰上】西抵於张东薄於角直翼轸正北傅於紫宫两蕃中外十八官朱鸟之衡太一之庭天子朝会之所也为天帝南宫谓之天庭【原注孟康曰轩辕为权太微为衡淮南子天文训曰紫宫太一之宫太微太一之庭张衡曰出紫宫集太微则紫宫天子常居太微朝会之庭也】故明堂之制内太室象紫宫南明堂象太微紫宫皇极之居太微五帝之庭又三光之庭【原注黄道入端门贯两蕃七曜行其中故为三光庭】十二诸侯之府主於衡衡平也理法治政平王道以平天下列宿受符诸神考节察情稽疑涣号正辞之官也两蕃十星匡坼色赤【原注匡坼者方而两股拆曲也】东蕃第一星曰左执法去极七十六度半入轸十七度黄道外【原注紫宫中外诸官皆在黄道内故秪举去极入宿而已太微天市及列舍中外诸官有黄道内者有黄道外者故各於本宿下书之表三光之道以别内外也】天子法官廷尉也主治理狱讼断蔽刑罚朝端严肃君尊臣恭则光明润泽闇角则反是法不平则低昂移徙土犯将相诛金火彗孛干犯宫庭流血易主革政其东左掖门第二星曰上相其北东太阳门又曰东华第三星曰次相其北东中华门第四星曰次将其北东太隂门第五星曰上将所谓四辅也西蕃第一星曰右执法去极七十度入轸九度黄道外天子宪台御史大夫也所以刺举奸凶?愆纠缪占同乎左其西右掖门第二星曰上将其北西太阳门又曰西华第三星曰次将其北西中华门第四星曰次相其北西太隂门第五星曰上相亦四辅也蕃垣九卿之象南蕃左右星间曰端门天阙象魏也星或不见或色逾明近臣为乱芒角动揺诸侯谋叛日月五星顺入轨道吉司其出所守天子有诛其逆入不轨道以所犯命之皆为羣下谋逆【原注轨道顺行合度不邪逆顺入从西入也退行则自东逆入也宋均曰司察日月五星所守列宿若请官属不去十日者於是天子遣使诛之】辰入守君臣相杀国内大乱火入守王者恶之进退凌犯法官有罪客守天子忧流星入兵起外国使来入十日不出有谋反者出东北门大兵为乱贵人凶近臣诛近一年中二年远三年出端门天下出使以其分野命其国入犯帝座大兵起国易主期三年或东或西犯者死抵少微道术用贤人来犯四帝座贵臣死小臣诛期一年彗孛干犯兵丧并起如粉絮犯帝座天子崩国亡大臣自立天下大乱门西南隅近上将三星色黑曰明堂【原注房心亦曰明堂凡二明堂者卯酉午皆三光之道故昴毕间有五帝车舍其义一也】去极三十八度西星入翼五度黄道外天子布政之宫察时视变以正人伦施教化变色移徙则政不平金火彗孛干犯易主革命右执法北门内四星匡仰色赤曰轩屏【原注一曰内屏一曰屏匡仰者方坼而上仰也】去极七十二度入翼七度黄道内天子内屏也为萧墙藩蔽帝庭纳言之门主刺举臣尊敬君上则星明润闇而动揺奸臣壅蔽天子耳目金火客彗孛犯守有萧墙之变屏北庭中五星匡聚色赤曰五帝内座去极六十三度半入翼九度半黄道内中一星黄帝座太微含枢纽之神犹紫宫之北极也四帝四星四维挟帝座东曰苍帝灵威仰南曰赤帝赤熛怒西曰白帝白招矩北曰黑帝叶官纪五礼之中五音之和五教之施五服之彰五刑之治五德之化王者之所司也星均明则王者得天地之心天下和平闇而揺动天子失政帝座不安彗孛客犯守之中座成形【原注五帝之中帝座也成形者成祸福之形象】天子无嗣国统絶宫中有兵犯四帝座辅臣有诛期三年天子有道敬畏修省则其灾轻故苍帝行德天门为之开【原注此以下天官书文王者德应苍帝则春令应左右角间之天门开施德泽赞发生也】赤帝行德天牢为之空【原注德应赤帝则夏令应斗魅下之天牢空虚德盛而长养刑措不用也】黄帝行德天矢为之起风从西北来必以庚辛一秋中五至大赦三至小赦【原注德应黄帝则季夏令应西北风来不杀而生物故有赦令】白帝行德以正月二十日二十一日月晕围常大赦载谓有太阳也【原注德应白帝则太隂省刑故春晕而反隂为阳再有赦令】一曰白帝行德毕昴为之围围三暮德乃成不三暮及围不合德不成【原注毕昴秋令之星万物西成必月晕三暮见帝德之成也】二曰以辰围不出其旬【原注辰出而围合赦不出旬也】黑帝行德天关为之动【原注德应黑帝则冬令应天关五车南毕西北日月五星之道动则闭藏万物也】帝座北一星色黑曰太子去极五十三度入翼九度半黄道内大帝储也主卫天庭侍养天子金火犯守退行则太子废揺动芒角犯帝座则为内乱或行簒逆王者恶之帝座东北一星色黑曰幸臣去极五十五度入翼十一度黄道内天子宠臣也主侍太子闇则吉角明则嬖幸专政太子西北一星色黑曰从官【原注此与房二从官者此为帝庭房为明堂故皆有侍从之臣】去极五十五度入翼八度黄道内侍从之官也闇则吉角明则从臣谋逆不见天子孤危太子北七星曲折横列色赤曰常陈去极三十五度西星入翼五度黄道内宿卫之官御武之士也星明动天子自将有武功闇则宿卫官诛常陈西南西蕃北一星色黄曰虎贲去极四十度入张二度黄道内旄头骑官亦宿卫士也幸臣东北聚十五星蔚然色赤曰郎位又曰哀乌郎府【原注哀乌者犹蔚然其光色哀乌然】去极五十度半入轸初度黄道内周元士汉光禄中散谏议议郎三署郎也主守卫宫庭星不具后妃死幸臣诛明大动揺及客星入大臣为乱郎位东北一星色赤曰郎将去极三十九度入轸八度黄道内羣郎之将帅也主閲具辨朝服太仆左右卫中郎将天子武备也星明动则上命不行环卫官擅兵闇则环卫官诛不见则后妃死郎位南幸臣东五星斜折色黑曰内五诸侯【原注东井北亦有五诸侯凡二五诸侯者太微帝座东井间三光之道故皆有之】去极六十五度北星入翼十七度黄道内公侯伯子男侍天子不之国者也又一曰帝师二曰帝友三曰三公四曰博士五曰太史列在帝庭主定疑议刺举戒不虞诸侯入为卿士之象也明润则辟雍之礼得枯燥小闇则大至诛戮小至流亡动揺则擅命干主金火彗孛犯则宫闱兵起其东三星鼎聚色黑曰九卿内座去极七十一度入翼十六度黄道内主佐天子治万事其南三星鼎聚色黑曰三公内座去极七十三度西星入翼十八度黄道内朝会之所居论思献纳之位也占同紫宫三公西左执法北一星色黑曰谒者去极七十四度半入翼十八度黄道内主赞宾客不见则外国不宾明堂西三星从列色黑曰灵台去极七十七度入翼三度黄道外观台也主观云物察符瑞候灾变庭蕃西南隋四星色赤曰少微去极七十七度南星入张初度黄道内一曰处士二曰议士三曰博士四曰大夫士大夫之位太史博士道术之官亦女主之象南宫之附座天子储君副主也星明大则国祚昌天子举逸民月五星犯守太子女主忧宰相易位彗孛干犯艺臣术士被诛功臣犯命士大夫遭乱流亡草泽士有特起者其西北四星从列色黄曰长垣去极六十六度入张一度黄道内太微之外垣也主边防封域限界外徼火入边兵入中国金入九卿谋乱

东宫天市垣又曰下宫少微【原注苍龙体中故曰东紫宫东左故曰下次於太微故曰少】西离於氐东入於斗直房心东北两蕃中外十七官为国市四方诸国交易之所天子廵幸之宫主外权衡聚衆肩股之位理财正辞以亲万民一曰天旗庭主斩断刑人於市也两蕃二十二星句圜横隋色赤【原注两垣各如钩而半圜斜妥也凡曰钩圜曲而圆也】左星去极九十五度太入尾十三度右星去极九十四度少入尾一度黄道内东蕃十一星南第一星曰宋其次南海又其次燕东海句隋而东左旋而西曰徐吴越齐中山九河赵魏西蕃十一星南第一星曰韩其次曰楚梁句隋而西右旋而东曰巴蜀秦周郑晋河间河中【原注此有十二国婺女南亦有十二国者此列国货物之市女南则列国之分土也】燕韩间圻曰市南门魏河中间圻曰市北门两蕃诸官皆以郡国为名者聚天下之货所以为市也市中星衆则岁丰民乐星稀则岁凶民流旗明大则市吏急病商伤财亦为饥动揺失所则兵起津梁不通关市闭塞金火犯奸臣戮五星入市兵起芒角赤气有火彗孛犯徙市易都大为兵灾客星入大丧兵起流星入色苍则百物涌贵赤则旱火人多疫疾市南门内六星觚角而横黑曰市楼【原注觚角者象如觚棱之角六面也】去极九十一度半西星入尾三度半黄道内天楼市府主闤闠百货交易律度制令聼其政明则市贾平?则鬪讼兴不具则奸人藏市兵起楼西二星色黄曰车肆去极九十二度半西星入尾七度黄道内运集百货之肆也彗孛客犯守关市不通市无行人不见则兵车尽行市中近北门一星色赤曰帝座去极七十一度少入尾十五度黄道内天庭也人主之象神农之所居主用万物之术统万物之原察隂阳之变星明则王道昌后乃省方闇则王道微政令不行不见则天子下席彗孛干犯臣下为乱大臣凶行垣中内兵起流星犯诸侯举兵入宫或宫中兵起近一年远二年帝座东一星色赤曰侯去极七十三度太入箕二度半黄道内为天子计相治国用辨九土物产平四方物贾通万国之情节以制度明大则辅臣强四夷张动揺芒角则聚敛之臣为奸盗蔽君壅财蠧国结怨闇则车书不通商旅不行其东北二星色黄曰帛度去极六十九度少南星入斗一度黄道内主度量布帛平货易又东二星色黄曰屠肆去极七十五度入斗一度黄道内主屠杀烹饪饔牢货物南二星色赤曰宗星去极七十七度南星入箕九度黄道内天子血脉之属亲王辅帝者也流彗客守犯宗臣凶又南四星匡聚色赤曰宗人在帝座东南去极八十四度半南星入箕九度黄道内主録亲族远近以奉享祀明正如绮文则皇族昌变而闇则皇族凶宗人西二星色赤曰宗正去极九十九度南星入箕九度黄道内司宗室之官也主睦亲合族聼其政客星守流星入之宗亲失和骨肉祸起帝座西南四星隋列色赤曰宦者去极七十三度少南星入尾十二度黄道内主侍帝宫房门户扫除後庭之令市易之司以其残毁匪人故不在紫宫太微而在天市垣也星不欲明明盛则中官窃柄乱政天子近刑人失威动揺芒角中官弑逆废立彗孛干犯猾阉伏诛其南五星句折象斗色赤曰?去极七十二度少南星入尾十二度黄道内主平量明覆则有年仰则谷不登承?四星匡仰而折色黑曰斛去极七十四度半入尾九度黄道内主度量分铢之事占与?同?西北二星色黄曰列肆去极七十四度入尾八度黄道内主金玉珠宝之货移徙市肆不安金火犯守兵盗并起垣北钩圜九星色赤曰贯索去极五十九度少西星入房半度黄道内一曰天狱一曰天牢一曰连营一曰连索为贱人之牢主法律防禁锢制强暴牢口一星为门欲开开则有赦令人主忧中虚则改元口闭星入牢中有自系死者星悉见则狱事繁不见则狱空刑清政简动揺芒角起大狱用斧钺行大诛杀子夜候之一星不见有小喜二星不见则赐禄三星不见人主德令且赦远十七日【谨案宋史作远期八十日】近十六日客星出大有大赦小有小赦彗孛犯守贯中囚反狱破狱官死其东九星横列色赤曰天纪【原注柳厨南一星亦曰天纪二天纪者皆统理万事之义一为南纪一为东纪也】去极五十一度半西星入尾五度黄道内主公卿外朝之政万事总会之府察幽枉理寃狱为天市之纪纲亦九卿之象也明角则狱讼繁闇徙则纪纲坏散则山崩主易国亡与贯索相连如索则地动期二年北近天棓三星鼎聚色赤曰女牀去极五十二度西星入箕一度黄道内御女侍从也亦为离宫内人星明则宫女放恣客守流犯宫掖秽乱

辰次

日阳中之阳故为太阳月隂中之隂故为太隂星隂中之阳故为少阳辰阳中之隂故为少隂日星皆阳故其数皆十月辰皆隂故其数皆十二日月星皆有形质天之所以悬象着明也辰则日月之所会斗之所建岁之所居之虚位也子丑之属为十二子星纪玄枵之属为十二辰日月五星迟度违天而右行故十一月日月会星纪十二月则会玄枵而右行斗系天不移故随天左旋十一月建子而十二月建丑至闰则日月会於辰间而斗亦建於子间二十八舍於天各有分度而辰为天壤於地各有所属而辰为分野焉故辰隂微其体不见日月会合其次而光生焉其位静虚元气之本隂阳之根惟其至静无象故至动大象出於是而止於是构精维系其间建极存神天之枢纽日月星藏密之所而造化之机也故日月星虽谓之三光亦谓之三辰光自辰而出也为道之位为天之时故岁有十二月而日有十二辰北极谓之辰者无星而不动之所天之中也春秋昭公十七年冬有星孛於大辰公羊氏谓大火为大辰伐为大辰星自北辰之外无有名辰者而心参亦为辰此古法之名义也故恒居中而正时者为大辰日南至月北至则参中於午心中於子日北至月南至则心中於午参中於子故火中寒暑乃退水中亦退焉所以分二气成四时交水火正昼夜也北辰无星而四时昼夜恒居中不易所以建道极本一气根隂阳统四时合昼夜也故参为隂中心为阳中极为天中大火为大辰伐为大辰北辰为大辰十二子为十二辰天之大中至正之体见矣其名位度数各见经星二十八舍类云分野

州国分野之说盖古者神圣仰观俯察体象立名即为定着二帝三王以来皆故有之故周礼保章氏以星土辨九州之地所封封域皆有分星以观妖祥然不着其星分所属按左氏传有星孛於北斗周内史叔服曰不出七年宋齐郑之君皆将死乱禆竈曰今兹周王及楚子皆将死岁弃其次而旅於明年之次以害鸟帑周楚恶之日有食之晋侯问於士文伯曰谁将当日食对曰鲁卫恶之卫大鲁小公曰何故对曰去卫地如鲁地於是有灾鲁实受之有星出於婺女郑禆竈言於子产曰七月戊子晋君将死今兹岁在颛顼之虚姜氏任氏实守其地居其维首而有妖星焉告邑姜也邑姜晋之妣也天以七纪戊子逢公以登星於是乎出吾是以讥之有星孛於太辰西及汉申须曰彗所以除旧布新也天事恒象今除於火火出必布焉诸侯其火灾乎梓慎曰往年吾见之是其徵也火出而见今兹火出而章必火入而伏其居火也久矣其与不然乎火出於夏为三月於商为四月於周为五月夏数得天若火作其四国当之在宋卫陈郑乎宋大辰之虚也陈太皥之虚也郑祝融之虚也皆火房也星孛及汉汉水祥也卫颛顼之虚也故为帝丘其星为大水水火之牡也其以丙子若壬午作乎水火所以合也若火入而伏必以壬午不过其见之月日有食之晋史墨曰六年及此月也吴其入郢乎终亦勿克入郢必以庚辰日月在辰尾庚午之日日始有谪火胜金故勿克吴伐越史墨曰不及四十年越其有吴乎越得岁而吴伐之必受其凶於是始见星分所属之国妖祥占验有徵矣天官书北斗杓?龙角衡殷南斗魁枕参首用昏建者杓杓自华以西南夜半建者衡衡殷中州河济之间平旦建者魁魁海岱以东北也又曰昴毕间为天街其隂隂国阳阳国又曰甲乙四海之外日月不占丙丁江淮海岱也戊巳中州河济也庚辛华山以西壬癸恒山以北日食国君月食将相当之又曰二十八舍主十二州斗秉兼之秦之疆也候在太白占於狼弧吴楚之疆候在荧惑占於鸟衡燕齐之疆候在辰星占於虚危宋郑之疆候在岁星占於房心晋之疆候在辰星占於参伐及秦并吞三晋燕代自河山以南者中国中国於四海内则在东南为阳阳则日岁星荧惑填星占於街南毕主之其西北则胡貉月氐诸衣旃裘引弓之民为隂隂则月太白辰星占於街北昴主之故中国山川东北流其维首在陇蜀尾没於勃碣是以秦晋好用兵复占太白太白主中国而胡貉数侵掠独占辰星辰星出入躁疾常主夷狄其大经也此司马迁所载占验分野之国也其以斗魁杓衡兼统天下则亦左氏孛於斗而占宋齐郑也其日月之食而占十日甲乙海东远国不占其余八日分主四方故汉志谓甲齐乙东夷丙楚丁南夷戊魏己韩庚秦辛西夷壬燕赵癸北夷亦如十二辰之州国也其秦候太白等以五星分主诸国亦如十月分为五也其占於狼弧等又以二十八舍分占诸国与五星相应裂为五也其昴毕间为天街别主河山隂阳南北夷夏自秦并天下列国州分不复见故以山川维首尾设限界区域而占之也州国分野亦在其间矣此皆以天壤主地分地分应天壤画一不易如经星有常可按而见也後世星家合三代之州国秦汉三国之郡国为十二国十二州以配十二辰九十五郡各入星度为占验分界皆五三六经之遗法也惟汉志谓子周丑翟寅赵卯郑辰邯郸巳卫午秦未中山申齐酉鲁戌吴越亥燕代诸星家既於十二辰分主二十八舍又於天市垣二十二星为二十二郡国又分十六星为十二国又有南河北河东瓯青丘四凟狗国又以斗九星分主九州九十郡又以斗七星分主七国而畧其五国者此辰次星分各别有所主者也按左氏传士弱曰古之火正或食於心或食於咮以出内火是故咮为鹑火心为大火陶唐之火正阏伯居商丘祀大火而火纪时焉相土因之故商主大火子产曰昔高辛迁阏伯於商丘主辰商人是因故辰为商星迁实沈於大夏主参唐人是因故参为晋星由此观之因主其祀世居其地因为其分之星则初非上有此星下当此地也故分土当星分星当野初或因星之衅应其国国之衅应其星人之德盛而上晷其星星之精集而下晷夫德於是国因主星星因主国占候应验不愆其素乃有星分之常亦有星分之变周之南北易位赵之东西错分齐楚郑卫之大小不同而同其度数於斗於辰於天市於列国迭见互出初必有其因如参辰之为宋晋第亡其书无以考焉尔今推本左氏传天官书汉志与诸星家之说各具十二辰二十八舍及诸官分位下以为经星之分占候之体云

按天文分野角亢为韩分氐房心为宋分尾箕为燕分斗为吴分牛女为越分虚危为齐分室壁为卫分奎娄为鲁分胃昴毕为赵分觜参为魏分井鬼为秦分柳星张为周分翼轸为楚分角亢星曰寿星宫曰天称时曰辰州曰兖氐房心星曰大火宫曰天蝎时曰卯州曰豫尾箕星曰析木宫曰人马时曰寅州曰幽斗牛星曰星纪宫曰磨羯时曰丑州曰扬女虚危星曰玄枵宫曰宝瓶时曰子州曰青室壁星曰陬訾宫曰双鱼时曰亥州曰并奎娄星曰降娄宫曰白羊时曰戌州曰徐胃昴毕星曰大梁宫曰金牛时曰酉州曰冀觜参星曰实沈宫曰隂阳时曰申州曰益井鬼星曰鹑首宫曰巨蟹时曰未州曰雍柳星张曰鹑火宫曰狮子时曰午州曰三河翼轸星曰鹑尾宫曰双女时曰巳州曰荆







卷八十四中上

<史部,别史类,郝氏续後汉书>

钦定四库全书

续後汉书卷八十四中上　　元　郝经　撰

録第二中上

历象

二十八舍　　天汉

二十八舍

按书尧典日中星鸟以殷仲春日永星火以正仲夏宵中星虚以殷仲秋日短星?以正仲冬天官书谓五官之位不移徙紫宫房心虚危咸池太微衡轩辕权也则皆随天左旋而诸星家列二十八舍次第皆自角亢右旋终於翼轸者岁隂在寅岁星右转居丑在卯则居子四正位则历三舍余则二舍凡十二岁而周天则右旋者从岁星也尧典四时昏见为序故春起朱鸟冬终玄武天官书汉志以方位之次为序故起东宫次南宫次西宫次北宫起角亢终于牛斗至陈卓则以舍次为序先东宫次北宫次西宫次南宫故起角亢终於翼轸然後二十八舍顺次叶纪而经星之体正故从之凡列舍及本舍辅官共二百四官其辰列律吕分野度数各具本舍之首其占之傅於理而可徵者各具本宿下云东宫苍龙七宿七十五度其体象龙而居震故谓之苍龙【原注文耀鈎东方苍帝而其精为龙　按尧典既曰星鸟则玄武苍龙白虎等唐虞而上书契以来已自名之故易谓震为龙为苍筤竹左氏谓龙见曲礼谓行前朱雀後玄武左青龙右白虎後世星家相传四宫七宿皆以为名也】夏则昏见南方【原注月令仲夏之月昏亢中旦危中】日行其中谓之东陆【原注左氏传古者日在北陆而藏氷西陆朝觌而出之杜预注曰陆道也谓夏十二月日在虚危三月日在?毕春分之中奎星朝见东方　按月令仲春之月日在奎仲夏之月日在东井仲秋之月日在角仲冬之月日在斗则春在西宫七宿为西陆夏在南宫七宿为南陆秋在东宫七宿为东陆冬在北宫七宿为北陆】

角亢二舍同辰【原注周天二十八舍分处十二辰四正各三舍余皆二舍】其辰辰【原注十二子之辰也起辰右转至已一周天凡日月会之辰及宫次分野皆然】起轸十二度至氐四度为夀星【原注周天三百六十五度有奇十二分之各三十度有奇为率宫次分野之度今从陈卓费直周易分野夀星起轸七度蔡邕月令章句起轸六度虽各不同起之盈则其至缩起之缩则其至盈皆不越一辰三十度或三十一度有奇则大同小异尔】其宫天称其律姑洗【原注星家又以十二辰次为十二宫律义详见律类】其分郑其属兖州东郡入角一度东平任城山隂入角六度泰山入角十二度济北陈留入亢五度

角二星从列色赤十二度去极九十一度半南星出黄道外半度八月日在其舍月与合朔【原注即所会之辰也至明年七月一周天】其纬木【原注日月五星七曜右行于二十八舍之中而逆顺无常故为纬星星家以日月火水木金土一阴一阳相间各纬于其舍起鹑火中午位七星纬日以七纪终于鹑火之柳而纬土则四正宫鹑火大火玄枵大梁之中星七星房虚?皆纬日为阳刚正体而隂阳之合各纬于四隅皆自然之数也】其辅八官【原注三垣各有蕃垣内外之官为辅官二十八舍各有分界度数凡本舍之北为内南为外其官在本舍度中及入度多者皆本舍内外之辅官也自正宫外二十八舍之次正宫其辅官亦多大角为帝庭角後为帝席亢为天子内朝氐为王者宿宫尾箕为后妃府舍皆七曜之所经故也室为天子之宫以为岁星庙也南斗天子之星以为镇星庙也七星为辰星庙独谓之蛮夷之星者盖五帝坐在七星北太微是也太微帝王之象七星不得而两盛矣西宫自?毕之外则天子决政参伐日月五星由东井之南门是以正宫外角亢氐尾箕南斗营室参伐东井诸星系日月五星道故左右前後辅官又次于正宫也辅官之多寡则天极北斗太微为先其次则房心昴毕又其次则东井诸星柳星近太微虚危近北斗所以与房心?毕不同】角左右两星【原注天官书左角李右角将李即理法官也元命包曰左角理物以起右角将率而动】居苍龙维首象龙两角故谓之龙角天子外朝布正发令之所飞龙之所昇腾明盛之所照耀也左角为天田一曰天津主刑理其南为太阳道右角为天门为将主兵其北为太隂道两角间为天关内为天庭黄道经其中七曜之所行天之三门犹房之四表也黄道遽久迁变占天者当察其所在而详审焉星明润静王道升平闇微兵失律将败动揺失常王者忧日月食其分大臣诛将易国门闭守臣凶刑法官有罪月行入天门十月为四月十一月为五月十二月为六月大水【原注十月则明年四月灾十一月则五月也】月晕角间多风雨大水兵起大将凶晕左角道不通左将凶右角右将凶晕角间再重如连环围北斗大臣恶之晕角亢间先起兵者胜晕色黄白王者喜有德则吉失德则凶岁犯道不通王使阻絶宜行赦令乘左角法官诛右角将军死退行两角间王者出入不时或有急事守右角贤人用火犯王者忧大臣为乱句已环绕天子失德变起肘掖贯犯有大战填犯大将死守南星王者忧不宜畋猎大兵起守北星後宫有喜留两角间兵起道不通有暴令退行两角间女主出入无度或地动金犯左角王者将兵于野谋逆者诛守右角兵起西北方天下大战色黄将军贵色赤臣叛逆行两角间有刺客王者备之辰犯左角旱右角水亦有兵战行暴令守两角间边鄙有警道路不通客星出其间兵丧并起水旱不时流星入左角兵吏有罪色赤有兵黄土功白义兵起出入两角间有大使动揺不去臣欲弑君谋不成诛彗孛干犯两角间色白有兵不战有国丧赤则大战光芒所指破军杀将出两角间天下大乱暴兵起易主更政近三年远九年　两角间二星色黑曰平道去极八十六度入角二度黄道内主除治道路天子九轨之衢所以通逹四方梯航万国明正吉角动法驾有虞彗孛干犯兵盗并起关梁不通　西边一星色黑曰进贤去极八十六度入轸一度太黄道内主荐举贤良星明则贤良彚征闇则奸邪逐进　左角北二星色黑曰天田【原注牛南有天田与此凡二天田角之天田辰见则农祥也牛之天田牛所耕也】去极八十三度入角五度太黄道内主畿甸疆畛明则天子籍田金火犯大饥荒土守天子大行封爵　其北大角西三星色黑曰周鼎去极五十八度入角八度黄道内秦灭二周鼎入泗其精上腾为星国之神器也主传器凡宗庙鼎彛宝器不见及移徙国祚不安盗窃宝玉彗孛干犯充庭易主俘於新国　右角南二星色黑曰天门去极一百一度西星入轸一度黄道外主待朝聘之客明则万国觐享岁守执政忧有隂谋者诛金火彗孛干犯兵起阙下　门南二星横列色赤曰平星去极一百三度西星入轸十四度黄道外主平法令决疑狱廷平之官也明平阔狭不差则政平讼理闇而移徙则滥听失刑国多寃民彗孛干犯执法官诛流星犯近臣黜小臣忧　又南句屈而覆二十九星色赤曰库楼【原注句屈而两股南覆也】句屈六大星为库西南方斜四小星为楼内十五星各三星鼎足而聚者曰柱柱中央四小星曰衡又中央小者为陈兵其星色皆赤去极一百三十二度西北星入轸五度黄道外为天库藏兵之府星不具及库中星动大发兵戌四夷库中无星羣下谋上并库星皆亡则国无君星明角繁衆有逆谋兵起征伐四出或天子自将辰星入大水金火犯守流星出入兵大起彗孛干犯盗取库兵天下大乱易主革命柱亦名三渊客星守天下大水地动海鱼出　又南二大星色赤而横曰南门去极一百四十度右星入轸四度黄道外天子外门主禁兵击柝廵徼以待暴客星明则氐羌入贡闇角则夷狄侵叛客守外兵入国门

亢从列四星色赤九度从南第二星去极九十一度半黄道内五月昏中【原注凡昏旦中星中当南方午位】其纬金其辅八官亢喉也苍龙之颈职司内朝为天子喉舌摠摄天下奏事出纳惟允侍中尚书之官也听讼理狱録功降罚叙百揆朝诸侯故为天庭听政之所天子外朝一曰疏庙朝外庙也主疾疫星明大辅相忠良天下安宁闇小朝列多奸政秕内乱移徙庭内有逆谋直则地动日月食其分王者忧晕则大臣死或有兵秋晕水冬晕雨雪月犯兵起大臣有事岁犯时令乖多疾疫久守岁丰退行兵起去三尺内地动入中龎?惊衆期二百五十日句已守臣谋逆与火同守大水人多饥死火犯天子恶之句已大水臣谋逆王者自将改纪政令填犯臣为乱诸侯失地逆行贱女暴贵道路不通多盗贼大水久守君崇礼义天下安金犯为水为旱兵起疾行而犯贵臣伏罪宜发兵备北方逆行犯臣有叛者辰逆行犯兵起其分多疾疫大臣伏罪万物不成谷贵盗贼并起彗孛犯天下大饥其分兵丧人多疾疫出亢天子失政天下乱大水兵役并兴　正北六星鋭圜从列色黑曰亢池【原注圜而两端鋭南北列也】其北大角左右则摄提也去极六十四度入亢三度黄道内主津度舟楫往来之事微闇移徙则关梁不通　大角一大星色赤去极五十八度入亢三度半黄道内为帝庭天子之坐【原注援神契大角为坐便宋均曰坐帝坐也】黼扆宸席所谓履帝位而光明者也故为大君之象光属斗柄招揺在上急缮其怒故为天子威柄下临两角斡旋四宫维首正天之纪纲故又为天栋明盛黄润天下大同色变动揺有大变革羣生失宁月食大角主命恶之金火守王者恶之近八十日远期年客犯守兵起天下大乱彗孛干犯革命之象也其左右各三星色赤鼎足句之曰摄提【原注如鼎之足句抱大角也】左北星去极五十九度半入亢八度右南星去极七十二度半入角七度皆黄道内夹辅大角大臣之象恒直斗杓之所指摄斗提角以接於下整领四宫维系三垣平月令建节候拥蔽帝坐以为兵楯首出庶物以起岁元故太岁在寅曰摄提格主九卿明而角谓之提扬眉公卿专恣伏诛温温不明而大人君有忧五星犯臣谋其君出入兵起期一年火犯守更主流星入外国有以兵为使来者天子有急事触破大角则有急兵彗孛干犯天下大乱天子将兵于野兵起宫中王者忧期二年出大角长六七尺天下大乱兵起易政地震远三年客星入守圣人受制　左摄提上三星横列色黑曰帝席去极三十七度东星入氐半度黄道内天子宴乐飞觞宥币献酬之所明润天子大恺闇角王公凶不见天子下席　其北横列三星色赤曰梗河去极四十二度太东星入氐二度半黄道内为天矛一曰天锋一曰天楯剑戟之星也主备不虞与枪棓同又主边兵为丧变动则兵丧应之星亡及移徙不定则锋镝乱起边鄙大悚　亢南横列七星色黑曰折威去极一百三十度太西星入角二度黄道外主折狱断斩明则刑清闇动揺有寃狱客星彗孛犯守囚反破狱边将有诛　东南二星色黄曰顿顽去极一百一十五度东南星入亢六度黄道外治狱之官也主五听两辞考察囚情占同折威　西南直库东北二星色黄曰阳门去极一百二十三度西星入亢一度黄道外主执兵戌边御南方盗贼色变动揺盗起

氐房心三舍同辰其辰卯【原注氐音底天官书以子午卯酉为四正宫故东宫先言房心南宫先言权衡西宫先言咸池北宫先言虚危皆于七星之中取其正位中星为言而後及乎其余南不言七星北不言?或先参而後觜或先心而後房皆错综互见也今祗以列舍右旋相比为次皆以本宿为正不取其余故东自角亢始北自斗牛始西自奎娄始南自东井始房虚?七星为四正之宿而天体正矣】起氐五度至尾九度为大火【原注费直起氐十一度蔡邕起凡八度　左氏传心为大火】其宫天蝎其律夹锺其分宋其属豫州济隂入氐一度东平入氐七度颍川入房一度汝南入房二度沛国入房四度楚国入房四度梁国入房五度淮阳入心一度鲁国入心三度

氐匡侧四星色赤十五度西南星去极九十六度黄道外十二月旦中其纬土其辅六官氐祗也东方木牙角亢矫而出下系于氐乃其根柢也故为天根又为本【原注国语单子曰天根见而水涸本见而草木节解注天根本氐也】万物抵地而出必有夷伤故主疫为天子路寝听朝之所一曰氐邸也抵归而宿也故为宿宫天子小寝休解之室前二星嫡后正妃後二星庶姬嫔妾也均明则木道畅茂百谷登熟臣下奉法嫡妾不踰後大前小则妾上僭后妃失位前大後小则女主昌动揺则国本危太子废羣生不宁兵起闇则岁凶日月食其分有大诛杀后妃恶之人多疾疫月入兵起犯之杀将十一月十二月晕天子不豫岁犯国蓄空出入其中有急令环遶兵起久守立后期八十日蝗伤谷物不成退行其南地动火犯守贼臣谋不成天子不宜出宫退行入太子废大臣诛天下大乱火灾地动句已王者恶之宜行赦令填犯太子立退行入女主失位犯有诛四夷弗宾天子忧久守后有庆贺出入留舍不出四年亡地兵起诸侯有自立者金犯有诛将军受制久守国有兵忧失地霜雪不时辰犯贵臣忧多寃狱法官有罪久守大旱无稼穑客星入天子不豫流星入兵起其分大水大臣有疾入氐中民饥多疾犯守妇人尤灾彗孛干犯王者失德致殃宜行赦令出氐中有大赦兵亦起天子廵幸避位易政吉居位大凶兵起东北一星色黑曰天乳去极七十七度入氐六度黄道内为甘露主醴酪明则甘露降彗孛客守天雨爵锡氐南三星鼎聚色黑曰阵车去极一百六度入氐五度黄道外主兵车星明动则戎车驾　又南三星九丛合二十七星色赤曰骑官去极一百一十五度半西丛北星入氐四度半黄道外天子宿卫骑士虎贲宿卫之属也星足明润禁籞安亡闇兵起　其下一星色黑曰骑阵将军去极一百二十六度入氐十三度黄道外骑将也　其西南三星色黑曰车骑去极一百三十一度入氐七度黄道外主部曲行列之将也彗孛干犯皆为兵起　阵车东二星色黄曰天辐【原注或作轮】去极一百五度入氐十四度黄道内乘舆中车官也主銮驾卤簿星明角大驾出宫客守辇毂有变

房从列四星色赤六度去极一百四十度半南二星在黄道外九月日在其舍月与合朔其纬日其辅八官苍龙之中星东宫之正位东陆之中道太皥辟户之星万物由户而出故谓之房为明堂天子布政之宫亦为四辅下第一星上将次次将次次相上星上相所以理隂阳施政教赞化育以生物之心而仁天下南二星君位北二星后妃位为四表之道中间为天衢又为天关黄道经其中四星间有三道日月五星所从出入南间曰阳环其南曰太阳北间曰隂环其北曰太隂七曜由乎天衢天子夀昌天下和平由阳道则旱丧由隂道则水兵亦曰天驷为天马主车驾王者祠之为马祖【原注此曰天驷奎北王良四星亦曰天驷此一名曰天廐东壁之北亦有天廐奎北有王良中宫造父星亦与王良同凡有天子之象临幸之所则有此】其阳左骖次左服次右服其隂右骖亦曰天廐又曰天府主开闭蓄藏中道北为明堂内政主相南为明堂外政主将次将以临戎次相以任政故如两服上将以伐谋上相以论道故如两骖皆天子所以驾驭之也星明盛将相服勤民人受福移徙则将相不和民人流亡大而角天下兵起日月食其分岁大虚歉月犯四辅近三尺远五尺辅臣诛乘掩左右有逆谋多暴狱天子不利出宫晕南旱北大水当中道风雨之祥岁入及句已天子恶之变色后妃凶守犯将相忧久留王者夀昌五谷丰登火犯王者忧守之有大丧守北大水行中道犯守天子恶之宜行赦令环遶句已股肱失位父子分张退行守房心间地动填犯守将相谋逆伏诛句已后妃凶久守女主昌出入流舍兵起西方退行兵起地动金犯天子恶之天下兵起句已大臣戮死奸臣胁主者诛或良马出廐辰犯句已天子恶之胡兵起大水客星入大臣谋乱流星入国有大丧期一年如蛇曲入逆臣犯君宜行赦令彗孛出天子行凶德荏恶致乱身弑国亡北道诸侯举兵中道贯房王室大乱易主更政　傍二小星色赤近房北曰鈎钤去极一百度太半东入房二度半房之钤键天之管龠主闭藏天心防闲神府闓舒造化钩距奸恶以备非常明而近房天下同心房钩钤间有星及疎坼则地动岁犯守王者失政臣下为乱火犯守王者恶之侍臣凶填犯王者大失天下心海内分裂金久守王者有德客犯宫中兵起期二年流星入贼臣暴贵专政乱朝彗孛干犯宫闱大乱期三年　钤东北一星色黄曰键闭去极九十八度半太入房三度半太一曰牵【原注音辖车之端键也】亦主管龠开闭事星明移徙则宫门不禁奸淫大行静润居所则王者独操权势羣才并用得天之统　又北东三星从列色黄曰罚去极九十三度半太南星入房三度半太黄道内主金赎布帛之事列直而得南北之正则法令平曲而斜则刑罚不中　夹房各四星斜列色赤曰两咸东咸去极一百三度南星入心二度西咸去极九十二度西星入氐十一度皆在黄道内主门户防淫佚五星乘犯闺门无礼臣下谋逆彗孛干犯除秽清宫王者恶之　房西中道一星色黑曰日去极一百五度入氐十四度半太黄道外主昭明令德太阳之精也金火彗孛干犯王者恶之　日下二星横列色黄曰从官去极一百八度西星入氐十四度黄道外主毒药以御灵怪医祷祝之官也五星犯守蛊事起匪人构乱　其南纵横十二星色赤曰积卒去极一百二十三度少西星入氐十三度黄道外主扫除不祥五营军卒卫士之象也闇小吉明大动揺京师兵起一星亡兵出二星亡兵半出三星亡营兵尽出五星彗孛犯守天下兵起近臣诛

心斜列三星色赤五度中央大星去极一百八度半黄道外六月昏中其纬月太极全体藏于实核甲合而心根其中谓之仁发于苞体甲坼而心抽其中谓之心斗建卯之月万物始生华心具其文类心故曰心故在天地为生物之心在人为好物之心在人君为生民之心在苍龙之中为龙心心主火且盛夏当阳昏与鹑火合故为大火又为大辰中央曰明堂天王正位执威福之柄行赏罚之权尊临百官统御万国丰亨日中宜照天下故欲尊而光前星太子後星庶子君之储贰问安侍膳惟孝与恭故欲卑而安星直则天子失政色变角动则国有忧三星叶明国有大庆日月食其分内贼为乱月犯王者恶之掩前星太子不利晕三日内风雨岁守年谷丰出左有年出右无年守七十日内臣暴贵八十日王者夀昌天下咸被德泽乘中相死犯前星太子忧火犯中星王者大恶久守大乱革命犯前星太子忧在阳有喜在隂有忧填犯王者无嗣国统絶宫中有乱臣久守色黄国有大庆出入流舍有急令金犯三寸内有兵上殿环遶天子忧宜行赦令乘犯将相为乱兵四起虫犬纵横辰乱天子戒慎遇毒亦为大水凌犯留退内贼谋逆久守中间地动客星入犯诸侯有谍使者出则王使犯诸侯大旱犯前後星国本揺流星入大臣忧宫中有谋逆者期一年远三年犯中星内乱王者忧犯前後天子忧自外入使来自中出使出各以其色占之星大使大星小使小彗孛出中兵战宫中易主革命大臣相疑受诛近七日远百日大蝗饥民流亡近一年远三年【谨案诸宿皆有辅官惟心宿无之考步天歌以积卒十二星属心乾象新书以积卒属房宿而不属心天元历理云心为天君贵守虚明使有物以扰之则蔽而不明矣故各宿有入度之星而心独无乃天道之妙据此则此书以积卒属房宿者是也】

尾箕二舍同辰其辰寅起尾十度至南斗十一度为析木以其入天汉中故又谓之析木之津【原注费直起尾九度蔡邕起尾四度】其宫人马其律太簇其分燕其属幽州渤海入箕一度上谷入尾一度渔阳入尾三度右北平入尾七度西河上郡北地辽西东入尾十度涿郡入尾十六度乐浪入箕三度玄菟入箕六度广阳入箕九度凉州入箕十一度

尾句揭九星色赤【原注句掲者曲下而复掲起也】十九度西第二星去极一百二十四度黄道外十月日在其舍月与合朔正月旦中其纬火其辅五官昇龙之尾【原注左氏传丙之辰龙尾伏辰】後宫之场妃后之府隂阳之所交泰风雨之所发兴万物始生如尾故曰尾一曰九子【原注宋均曰取尾九星也】近心第一星皇后其次三夫人九嫔二十七世妇之象也末二星为诸妾　第三星傍小星色赤曰神宫去极一百二十七度入尾半度天子解衣之内室也星均明大小相承嫡妾有叙子孙蕃昌明闇不常妃嫡乖乱妾媵上僭坼絶则君臣不和日月食其分贵臣诛月犯臣陵君贵戚诛晕宿中赤地千里岁入太子立易后亦后族有暴贵者期百八十日退守大臣作乱天子自将逆臣败诛乘犯旱饥出入留舍大臣恶之句已后妃凶火守臣下乖乱岁多祥后妃忧退行入兵起大臣家岁大歉宫中有谋者败填犯后妃恶之色黄三后并立出入留舍盗贼遍天下兵大起大臣诛退行变色贱女暴贵金入宫掖有变出入留舍兵起谗贼大兴宫中有诳欺天子者贵人恶之大水万物不成辰入大水人饥后妃有罪久守后妃与政客星犯大饥人流后妃凶北人来降流星犯王遣使于诸侯大风为灾入色青黑远臣来归出色青黑近臣逃亡彗孛出中君臣交兵变起宫掖国有易政期一年远三年干犯谗贼兴后妃以左道惑天子大臣得罪官人逃散近百日远一年　北上四星从曲色赤曰天江【原注从曲南北曲列也】去极一百一十度天市垣南南星入尾六度黄道外主太隂雨水之政星均小则风雨时明动则大水兵起参差则马贵不见则兵起津梁不通金火彗孛干犯兵丧并起洪水横流　尾东双星傍一星色赤曰傅说去极一百三十度半入尾十三度黄道外傅说死而精气腾为是星故名之一曰天策【原注左氏传天策焞焞杜预注天策傅说星】主大臣及逸民星明润则天子举逸民辅臣忠良闇则君子在野佞臣惑君角动则奸臣乱国祸及处士【原注按巫咸石氏诸星家皆以傅说一星在尾後河中尾为后妃之府主後宫故其占以傅说为後宫女巫主祝祠神灵祈祷胤嗣大而明则後宫多祷祠闇小则后宫少子孙动揺则后妃不安星亡则天子无嗣不知其占之所自殆夤缘后妃後宫而为是说也夫傅说殷中兴大臣死而精爽上腾跨箕尾而为列星乃为女巫为後宫祈祷子孙遽?下若是哉今故削之为大臣逸民之占云】　又东北一星色赤曰鱼去极一百二十度入尾十一度半黄道外尾後天汉中状如弓主云雨风气及水物大而不明则隂阳和风雨时明动则洪发江海大鱼出火守星南旱星北水　尾南五星句坼如龟背而色赤曰龟去极一百三十一度入尾十二度黄道外天汉中主赞神明定吉凶占卜之官也星明则神道彰君臣和龟筮协从闇徙则反是

箕匡侧四星色赤十一度西北星去极一百二十一度黄道外其纬水其辅四官当艮位万物之所根棋【原注音基义同】且在龙尾後有簸杨象故谓之箕有口哆侈故为天口有舌为谗故为广舌受物而有去来故谓敖客在天汉九江之口主津梁故曰天津有口主出气故曰天鷄【原注此曰天鷄南斗建星之北二星亦曰天鷄凡二天鷄鷄司晨箕寅位鷄鸣之所也其在狗国鷄狗同类也】在北宫之东南南斗之南故曰南箕【原注诗维南有箕不可以扬维南有箕载翕其舌哆兮侈兮成是南箕则簸扬口舌之象自古有之故天宫书以为敖客敖敖游调弄口舌也即游说之客也】又主外国客蛮貊将动先表箕焉为天主八风为天子宣扬风化故主风为後宫别府故又主夫人御女星明则五谷登动揺则谷贵民流外国不安星入汉则人相食明大而角谗言大兴国有诬?之诛日月食其次君臣乖张宫中有蛊狱宿箕东壁翼轸必有大风月入晕大风伤稼民饥岁入宫中有口舌乘犯风旱谷贵出入留舍王者失德淫风大行火入旱饥民流王者恶之出入流舍句已兵起大臣凶北戎来降填犯女主忧出入留舍暴兵起大水民流金犯女主喜久守名士大臣疾疫宫中有口舌风灾大旱妖言边将凶辰入有赦守之大臣凶动揺後宫恶之大风乃解久守大水客犯饥荒大风雨为灾北人来求妇流星出大臣逐宫女放彗孛出饥荒戎夷为乱天下兵起行指东南诸蛮岛夷为乱　北上八星句圜色黄曰天龠西星去极一百二十度东星入箕六度少黄道外主关闭边防道路之事星明吉闇则寇闯国门　箕舌前一星色黑曰糠去极一百二十七度黄道外明则岁丰闇则歉不见则人相食　箕南三星色赤曰杵【原注此有杵星危南复有杵臼者此以箕之扬危为盖屋土功从其类也】去极一百三十一度黄道外主舂以给食占同糠　箕东南一星色黑曰农丈人去极一百二度入箕六度黄道外主稼穑农正官也占与糠同【谨案步天歌农丈人属斗考天元历理云农坐箕东绕箕偃仰当入箕度】

北宫玄武七宿九十四度其体象龟蛇而居坎故谓之玄武【原注左氏传蛇乘龙杜注玄武之宿虚危之星也】秋则昏见南方日行其中谓之北陆

斗牛二舍同辰其辰丑起南斗十二度至须女七度为星纪【原注费直起斗十度蔡邕起斗六度】其宫磨蝎其律大吕其分吴越其属扬州九江入斗一度庐江入斗六度豫章入斗十度丹阳入斗十六度会稽入牛一度临淮入牛四度广陵入牛八度

斗六星如北斗色赤二十五度魁第四星去极一百一十七度半十一月日在其舍月与合朔其纬木其辅十四官黄道在斗柄第二星下柄入天汉中有挹注之象故亦谓之斗紫宫之斗既谓之北斗北宫之斗昏中则在南故谓之南斗且生气左旋自北而东故箕斗皆谓之南以阳方之气名之也【原注玑衡七星乃北斗维北有斗乃南斗尔南斗乃在二十八宿之列何以谓之维北有斗岂箕在斗南故曰南箕斗在箕北故曰北斗此二星自为南北也其实箕斗皆在东北维尔】玄龟之首天帝之庙宰相之位夀命之府主褒进贤良禀受爵禄故为嘉量所以斟酌给授也又主兵一曰天机南二星魁天库楼天梁也中央二星天相也北二星天府庭也北星杓也初一曰北庭又曰天关又曰鈇钺主吴次主会稽次主豫章次主庐江次主九江天子之事占于斗星盛明王道和平天子夀昌班行爵禄风雨时顺百谷丰登动揺芒角主忧臣败国政日月食其分后妃大臣恶之月犯有风雨晕大将凶民流亡岁凌犯将相有谋伏诛入魁中王者夀昌大行爵赏忠臣作辅将相有庆贺事退行守有兵大败火犯王者恶之宜行赦令宰辅凶灾守臣逆节道路不通入魁中谓之斗中有星兵起叛逆有诛天子蒙尘故曰荧惑入南斗天子下殿走填犯王者登极入行魁中王者不宜畋猎兵起地动久守先水後旱奸臣谋乱伏诛逆行魁中天子失地兵起西方地裂山崩大臣叛逆关梁不通金入魁中将相恶之天子大班爵禄守之破军杀将逆行魁中天子孙于外国久守权臣专兵擅命辰入魁中兵起大臣诛宜改正朔或易主在南大水百谷伤败客星出国乱兵起入魁中三日不出城门闭贵人忧流星入有来使出大臣出使彗孛干犯国有大忧王者疾大臣太子相谋害诸侯不朝天子易政兵起大乱出中吴越兵起自立大臣谋逆　东北隋列六星如弓色赤曰建星去极一百一十三度少西星入斗七度黄道内七月昏中二月旦中曰建星者建诸星也为孟秋昏中之星天之都关也一曰天旗为天鼓天马南二星天库中央二星市又鈇鑕上二星旗跗也斗建之间七曜之道古者十一月甲子朔冬至五星如连珠日月若合璧乃建律历起于建星气数之元主作事谋始动揺则人劳月晕之蛟龙见牛马疫月犯大臣相谋大水关梁不通岁犯诸侯谋乱大水民饥疾疫火守天子下殿金乘岁凶兵起辰犯谗言兴起大狱客星守三日天下兵起流星入羣下谋逆色赤则吉彗孛干犯天子失德忠臣诛贤人遁易主革命　建北九星句曲横列色赤曰天弁去极九十七度西入斗六度黄道内天汉北市官之长主市籍知宝货明则万物盛闇则凶歉月犯谷贵彗孛干犯囚徒起兵　弁东北从曲九星色赤曰右旗【原注从曲者南北曲折也】去极八十七度北星入斗十八度黄道内　又东北横列三星色赤曰河鼔去极八十五度中央大星入斗二十二度黄道内天汉北　鼓东北句曲下覆九星色黑曰左旗【原注曲折而下覆河鼔也】去极八十二度北星入牛二度建为天旗三官在其上两旗夹鼓天之旗鼓也鼓主军鼓鈇钺一曰三武主天子三军中央大星大将军左星左将军右星右将军主备关梁守险阻知敌谋扞外难信威令建音声星直将得其人曲则计失势夺又曰黄姑星牵牛织女相见之所也两旗三军之旌表动则兵起曲则将失计角则将雄怒则马贵星差戾大乱相陵闇或亡破军杀将五星彗孛干犯旗鼓天下兵起天子自将於野　天纪东天汉北鼎足聚三星色赤曰织女去极五十二度大星入斗十一度黄道内天女孙也主果蓏丝帛珍宝及蚕缫织紝妇职大星黄帝圣母二小星妃主诸女位王者至孝神人咸喜则星俱明闇则宸闱暌女工废七月朔初出色赤明女工之善大星怒角母后恣小星闇女子疫常向扶筐吉背之布帛贵五星彗孛干犯主忧兵起母后失位　其东南匡正四星色黑曰渐台去极五十六度西北星入斗十四度黄道内临水之台也主晷刻律吕候气之事明则隂阳调律吕正　又东北五星斜列色黑曰辇道去极五十五度西星入斗十八度黄道内天子游行之道也汉辇道通南北宫其象也明角天子流连荒亡闇徙有奸伏金火彗孛干犯天子不宜出宫兵起辇下　又东北四星如毕色黄曰奚仲去极三十二度太入牛四度黄道内为天子车正故以奚仲为名占同辇道建星东二星色黑曰天鷄去极一百二十五度西星入斗五度黄道内主候时节警农事天子日御鷄唱官也金火彗孛干犯则荒鷄夜鸣国乱兵起　斗魁前二星色黑曰狗东大星去极一百二十五度入斗五度黄道外主守御失位动揺奸人窃发为乱金火彗孛干犯环卫官凶狗疫灾东南四星匡正色黑曰狗国去极一百三十度入斗

二十一度黄道外主东方九国鲜卑乌桓匈奴星明角边兵起金火彗孛干犯外国相攻其国大乱　斗南句圜十四星如贯索色赤曰鼈去极一百二十七度半西星入箕一度黄道外天汉中主虫鱼水物候隂阳之变不居汉中川有易者金火犯介虫为妖甲胄起戎鼈东南十星纵横四出色黄曰天渊【原注内句园而四角星远出也】去极一百三十五度西南星入斗十三度黄道外又曰天泉天海太隂天池玉池凡六名主灌溉沟渠之事星明动大水火守大旱

牛从列六星色赤七度中央星去极一百一十二度黄道经其中天汉南八月昏中三月旦中其纬金其辅四官二星为角四星为足有象如牛故以为名七政履端之始律历气数之首起牛一度其间为黄道故为天关主关梁牛以牵傍为用故为牵牛主犠牲祠享耕殖百谷其上河鼓故亦曰天鼓主凡四足动物其大星中星也上一星主道路次二星主关梁下三星主南越又北二星一曰即路一曰聚火七月七夕精气与织女星会于河鼓星明大以序相承则王道昌天下平星曲及闇徙岁凶关梁不通牛疫凡四足虫灾移入汉中天下大乱不与织女相对隂阳不和寒暑失时日月食其分百种不入岁大饥荒月犯乘人多疾疫路梗牛马疫贵冬三月晕国有大功行赏赐爵岁守天子夀昌四夷来朝环绕饥冻虎狼为害乘犯破军杀将退行贵人忧火犯牛马疫饥荒关梁絶退行叛逆起破军杀将填乘守奸贼相持道路不通大臣有为国尽忠节者或大兴土功金犯边防告急将军失计妖言兴守之地气发泄谷不熟辰守大水谷不登臣有谋者诛凌犯角动发洪漂没民多溺死客星出兵起其分臣谋乱大饥地动流星入外国使来四足物为妖彗孛干犯中外兵起王者忧牛马疫宜更化易法令省力役行惠政　其北四星横列色黄曰天桴去极九十八度东南星入牛二度黄道内西北直旗鼓与之相应故主刻漏桴鼓之事直为鼓角动揺则金鼓大震天下兵起闇则挈壼氏失职牛东三星斜列色黑曰罗堰去极一百七度太南二星入牛五度黄道外主瀦蓄灌溉亦主御马以闇为吉角动则宝马疫　牛东南九星三聚横列色黑曰天田去极一百三十一度西星入牛四度黄道外畿内之田耕籍之所亦主农器与角北天田同占　其南九星三聚横亘赤色曰九坎去极一百三十六度西南星入斗二十一度黄道外主水泉沟洫导逹疏决小润吉明角大水漂没人民

女虚危三舍同辰其辰子起须女八度至危十五度为元?【原注费直起女六度蔡邕起女二度左氏传元枵虚中也枵耗名也】其宫宝瓶其律黄锺其分齐其属青州泗水入女一度六安入女六度齐国入虚六度北海入虚九度济南入危一度乐安入危四度东莱入危九度平原入危十一度菑川入危十四度

女匡侧四星色赤十一度西南星去极一百五度黄道内十二月日在其舍月与合朔四月旦中其纬土其辅六官斗建子之月万物变动其所隂阳气未相离尚如相胥也故曰须女一曰须待也隂和阳而应女待男而行父母之命媒妁之言聘采之币亲迎之礼皆女之所待也故易曰归妹愆期迟归有时传曰有待而行也一曰须女贱妾之称须命而进御职之卑者也又曰婺女女主中馈以勤劳为务也为天少府掌裁制布帛纫结环佩藴蓄珠玉女功巧拙之事主嫁娶之礼星齐明天下和平后妃献功为黼黻文章以给郊庙王者致孝神人感悦动揺而明国有大昏闇则女德不修杼柚空府藏竭民人饥杀礼而昏国多奔女日月食其分岁不稔桑蚕灾后妃有忧月犯晕兵起风灾岁入后妃立贤女进君有大庆亦主太子立退行守犯大臣恶之农桑失业布帛踊贵火入后妃凶国有火出入留舍天子纳美女布帛贵逆行守有谋乱者后妃死兵起句己奸女乱宫大无稼穑填久守国有喜天子纳美女王者以信义服天下宫女有暴贵者后族分土受封退行凌犯兵盗大起暴乱纵横金犯妃党凶王者倾竭帑藏大賫金币辰犯守国有女使有进美女者亦主岁荒谷帛贵及大水客星入外国进美女守之关梁不通宫人谋逆女主忧贵人死暴兵入宫国亡流星入天子纳美女出有女使干犯贵女下狱女主干君期一年远三年彗孛干犯兵起女主为乱王者恶之　其北五星匡覆色赤曰离珠去极九十四度西星入女一度黄道内後宫之宝藏主天子旒珠后妃环佩之饰星移宫中有乱五星流客彗孛干犯兵起后宫宫人伏诛在东旱在北水岁凶北上五星匡覆色黑曰败瓜去极七十九度西星入女初度　又北纵横五星色赤曰匏瓜去极六十六度半西星入女二度皆在黄道内主天子瓜果凡蓏物亦主後宫及隂谋明大光润岁熟果实繁闇则反是星失次宜防献瓜果者青黑星守鱼盐贵　又北上奚仲东南九星如张弓色赤曰天津去极四十九度西北星入牛二度黄道内横列天汉中天之津渡也一曰天汉一曰天江主四渎津梁所以渡神通四方星大色变水贼起洪水为灾一星不具津梁不通二星不具亡城丧地三星不具天下覆没动揺兵起参差马贵赤气入旱黄白气有赦火犯天下大乱　女南乱列十二国合十六星色黄越一星罗堰南去极一百一十九度东星入牛七度东西两周二星越东去极一百一十九度入女九度秦二星周东南去极一百二十一度入女十一度代二星秦东南去极一百二十九度入女十一度晋一星代西南去极一百二十六度入女十一度韩一星晋北去极一百二十五度入女九度魏一星韩南去极一百二十八度入女七度楚一星魏西去极一百二十七度半入女五度燕一星楚东南去极一百三十一度入女七度半齐一星燕西九坎北去极一百三十一度入牛七度赵二星齐北去极一百二十八度西星入牛七度郑一星赵东南去极一百二十五度入女四度皆在黄道外变动有星干犯各以其分占　东南三星从直色黄曰璃瑜去极一百二十六度东大星入虚一度黄道外圭圭瑜玉饰妇人之服闇则宫庭约素明大服饰奢侈余占同离珠

虚二星色赤九度少强南星去极一百一十三度黄道内九月昏中其纬日其辅八官玄武之中星北宫之正位北陆之中道颛顼闭物之星万物退藏田野空虚故谓之虚虚者能实能虚阳气至冬则宛藏於虚日南至则一隂下藏一阳上舒故曰虚阳为实隂为虚子为极隂虚空不用之地虚中而复乎太虚道之体也非虚不能造物非空不能受物故坤以虚受乾隂以虚受阳而後有生物之心乾入坤为坎一贯气为子而後阳根乎隂则子虽为虚位乃造物之枢也故律为黄锺舍为虚宿【谨案大典原本此下直接去极一百一十九度入虚二度少黄道外云云其司空主井地居邑乡逐之政至虚南二星色黑曰哭五百七十余字误抄入危宿内故虚宿无星占而二宿辅官多寡亦不合今据步天歌及晋书宋史天文志移改】司空主井地居邑乡遂之政虚中则诚故主祠祭祷祝物死大空故主死丧哭泣太虚气化故又主风雨以其端揆之始故又为冢宰主平理天下覆藏万物星明静天下安闇而欹斜王者不恭鬼神乏祀角动则物怪为妖讹言兵起国有大丧哭声震野日月食其分兵起大战月犯大歉将死晕民多疫死臣谋不成岁入修宗庙陵寝犯句己宰臣进宫久守大水鱼行人道岁荒民多暴死齐为甚火入兵起天下大乱天子将兵于野齐有丧出入留舍宗庙礼废大臣忧岁凶民相食久守至百二十日诸侯益地将军受封填入王者忧乘犯赤地千里民相食当去不去当止不止大兵起天下乱有斧钺之诛退行祭祀不享久守诸侯受封金入臣下谋逆兵起犯之宗庙乏祀女子多寡守之多土功民流亡退行兵罢辰入政令暴急民人饥歉兵起丁壮尽行句己大水齐为甚守东春大雨南夏大雨西秋大雨北冬雷雨客星犯更田制改阡陌法酷人怨环遶有赦期七十日出虚中大臣乱国丧天下兵起流星入国乱下人谋上色赤大丧哭泣黄有使受赐奔星入女虚危之间人流亡出虚间有使出彗孛干犯出天下兵起天子自将兵于野国有三空之厄【原注朝廷空田野空百姓空也】　其东二星色黑曰司命去极九十一度入虚二度主刑罚死丧斩衰之制及丝枲麻缕之功　次北二星色黑曰司禄去极八十八度入虚三度主禄食粮料增益年德北上二星色黑曰司危去极八十五度西星入虚三

度太主正骄逸及台谏死丧之事　又北二星色黑曰司非去极八十二度太入虚四度少主正过失鬼神祸福之事以上四官皆在黄道内皆隂府冥官司察下民善恶功过者也　虚南二星色黑曰哭去极一百一十九度入虚二度少黄道外主棺椁敛葬哭泣之事　其东垒壁阵十二星两端匡斜各四星中列四星色赤起虚抵壁横亘三舍去极九十七度西星入危十四度黄道内天子卫兵五营八校之屯壁也五星彗孛干犯天子自将禁兵尽行客流入守禁卫有闭营谋逆者　阵西哭南十三星句环如贯索色黄白曰天垒城南星去极一百二十五度西星入虚四度黄道外主限北方为长城兵垒金火入边兵犯塞　城南四星夹列色赤曰败臼【原注两两斜列也】去极一百三十一度西星入女十度横亘虚危之南黄道外主伺岁灾凡败亡饥荒事星失则大歉民流质卖釜甑捐弃乡邑

危三星色赤十六度南星去极九十八度黄道内十月昏中五月旦中其纬月其辅十官上一星高旁两星隋下象乎屋危西北地极高危所以隐蔽日月为昼夜故曰危又危垝也【原注垝音毁】阳气至是而垝败故曰危隐藏天体故曰天府又曰天市主宗庙宫室架屋之事亦主死丧陵寝之制以其在幽隂之墟也星动揺则缔构土木之役兴焉日月食其分国有危亡之变犯而雾兵起士多死晕人多疾疫岁守宗庙乏祀诸侯起兵大用斧鑕多土功出入留舍六十日贤人死火入贼臣起天下乱大臣亡期八十日亦多土功乘犯兵起南方大旱退行守内战火起宫室焚荡填入贼臣起久守天子慎畋猎齐地兵起国破土功病民旱饥金守大臣怀奸更相诬谤入犯有急兵人多痈疽疾齐地兵起辰入奸臣有谋守之后妃忧兵起大水岁荒客星犯大水饥荒流星入兵民皆弊北边兵起色黄土功兴彗孛干犯臣叛兵起主忧易政出危齐地兵起大水民饥　西北五星匡侧【谨案大典此下有司空主井地居邑乡遂之政至虚南二星色黑曰哭五百七十余字系虚宿之文误入今仍归入虚宿下】色黑曰人星去极八十五度南星入危一度黄道内一曰卧星主理万民警夜防淫佚亦主妇人动揺则人不安星亡有诈为诏令者　其旁匡仰四星色黑曰臼臼上从列三星色黑曰杵去极八十八度南星入危四度黄道内主舂军粮杵臼欲相当不当则乏粮臼仰则岁丰侧则歉　人上横列三星其端四星聚而色黑曰车府去极六十五度西星入虚五度黄道内东星近天汉主车舆之府又为客馆金火干犯兵车四出车东北汉中五星匡侧色黑曰造父去极五十三度

入危十六度黄道内主御马不见马暴贵明角骑兵起危南二星色黑曰盖屋去极一百三度南星入危三

度黄道内主营建宫室金火犯庙坏火灾　屋旁四星乱聚色赤曰坟墓为危附座去极一百一度西星入危五度黄道内主兆域殡葬丘墓园陵复土倚卢苫块之事周官墓人汉复土将军也明角兵乱多死亡暗徙金火犯客守则山陵发掘梓宫剖裂　墓前旁列四星色黄曰虚梁去极一百一十度西星入虚九度出黄道外二度主陵庙祷祠事占同坟墓　屋南二星色黑曰泣去极一百一十九度西星入虚七度占与哭同　梁南十星句圜色黄曰天钱去极一百二十六度西星入危二度黄道外为赏府主赏罚之令明则金帛充溢开则大赉金火犯守兵盗并起

室壁二舍同辰其辰亥起危十六度至奎四度为娵訾【原注费直起危十四度蔡邕起尾十度】其宫双鱼其律应锺其分卫其属并州安定入室一度陇西入室四度天水入室八度酒泉入室十一度张掖入室十二度武都入壁一度金城入壁四度武威入壁六度炖煌入壁八度

室两星色赤十七度三百四分度之七十五在一度之末二度之初南星去极八十五度黄道内正月日在其舍月与合朔其纬火其辅九官营胎阳气而产之故曰营室戌亥气数闭物之所故屋危而後次之以室所以埏陶精气造立纪纲包物为室转死生之枢机藏隂阳之首尾隂不得过阳不得尽未尽於上已生於下道之密地屋漏之所神之府也斗建亥十月昏中与北极直谓之定星凡营宫室以为候以其在北宫谓之水星屋取其平地取其正以兴土功故传谓水昏正而栽日至而毕诗谓定之方中作于楚宫揆之以日作于楚室水中则定南北日中则定东西而後宫室位置与天宇合故为天子之宫一曰玄宫一曰清庙皆营室尊大之称也室为藏盖故为军粮之府栋隆则吉故主上公为天子离宫主营建故为土功室内奥隐故为馆报子储星明静则人安国泰正直则忠良进职闇侧则诚敬不笃神只不享角动则兵起日月食其分大将凶军粮絶月犯宗庙不修王者失德兵起晕则蛮夷来归妖言并兴其分有谋大风为灾发屋拔木岁入守大修宫庙天子大赉天下受爵退行犯将不利出兵火入犯宫室灾贼臣有谋兵起退行环绕三十日破军杀将出入留舍北客求入见北地岁凶多土功填犯关梁不通贵人多死后妃有忧守星南国有爵赏出入留舍土功大起金入一人威令不行犯之兵满郊野将军死守之文武并行王者恶之宜行赦令退行出兵罢出入留舍其分大饥辰入后党伏诛退行兵起守之诸侯皆举兵谷不登大水漂没庐舍客星入天子忧有隂谋大兵起大水顺则建宗庙逆则大丧凶乱流星入有急事远使入见入中逆行犯星大乱兵起天子蒙尘出则有中使出奔星色赤其国凶贵人死上旬者中年下旬者少年彗孛干犯先起兵者弱不可战战则亡地杀将出室间兵起王崩易政大水亦主後宫有乱　西四星东两星夹北大星两两而聚色赤曰离宫为室附座天子别宫也为隐藏休息之所后妃六宫之位金火犯兵大起句己环遶离宫别馆有谋逆者天子不可廵幸后妃废黜后族凶宫女伏罪　其上纵横二十二星色赤曰腾蛇去极五十一度喙星入室一度黄道内天蛇也主水虫风雨为天子先驱玄武七宿龟蛇之体南斗为玄龟之首谓之天关腾蛇为天蛇之尾谓之地轴所以开阖天地转斡造化金火彗孛犯之龙蛇起陆以为妖英雄举兵草泽自立驱除天下星移南旱移北饥客星犯入兵丧大水冲之口舌起鱼盐贵　室下六星两聚横布色黑曰雷电【原注各三星鼎足作两聚而横列也】去极九十三度入危十五度黄道内云雷之所经纶风雨之所激作霆电之所振发也主惊蛰虫有星干犯龙蛇不蛰雷雨大作　又南五星曲折横列入壁色黑曰霹?去极九十六度入室十五度黄道内主奋天威发阳气甲拆万物击辟土功有星则震电为灾　室西二星色黑曰土公吏去极八十九度太入危十四度黄道内主平水土赞兴农事司察过失星移角则饥荒土功大兴　垒壁阵南四十五星各三为聚句圜布络色赤曰羽林军去极一百二十三度西南星入危十五度黄道外玄武北军翊卫兵也谓之天军聚而明天下安稀濶移角禁中兵四出不见天下大乱金火彗孛干犯卫臣谋逆易主更政天下兵起　西南一大星色赤曰北落师门去极一百二十度入危十一度半宿在北故曰北落天之蕃落也师门军门也长安城北门曰北落门象此也星明禁卫安强闇徙兵起金火犯贼臣斩关木土水守之吉彗孛犯边兵入塞门西南一星色黄曰天纲去极一百三十三度入危六度黄道外主天子廵守武帐帷幕纲维之事金火守犯野外兵起　门东北近羽林三星横列色黄曰斧钺【原注此曰斧钺井亦曰钺者此近羽林师门仗钺临戎之象井则断斩隂阳之间贞金行杀气之首故亦用钺也】去极一百一十九度西星入室十三度黄道外星闇吉明角移徙兵起金火客犯守大臣诛

壁两星九度南星去极八十五度黄道内十一月昏中其纬水其辅五官天之气数至戌闭物而亥子藏之故危为屋危室为宫室壁为屋壁皆壁藏之所也辟生气而东之故曰东壁秘藏之重莫重文籍故为图书秘府孔氏藏屋壁而秦不能火六经为万世法乃其象也故主文章营室之壁故主土功明大相当天下文明国用真儒大小不均则国尚武功贱儒术角动大兴土功日月食其分国恐动月犯风雨兵起将军死妊孕伤败晕有乱兵三重围守不战号为坚壁岁守文教大行天子临雍问道大得民心犯之东国兵起亦有伏兵天子不宜轻出出入留舍大水伤谷有土功退行法令不明有寃狱火守贤臣屏弃天下兵起国大灾人多疾疫留守有土功谷不登人流亡退行女主恣亦大旱灾填守远方贡国珍退行句己兵起久守图书兴君安国昌天下文明金犯有兵不战出入留舍及五十日王者恶之退行大行诛杀火灾辰入犯守王者刑法急国有忧奸臣谋逆退行大水客星犯兵丧并起流星犯文臣死兵起津梁不通入壁中内臣进用抵壁兵径四夷人多征役彗孛干犯兵大起王者自将血流天下宫庙焚毁图书煨烬民人殱焉期一年远三年　其北十星句圜如天垒色黄曰天廐南星去极五十二度西星入室二度半黄道内驿亭马官也主递置逐漏驰骋使驿之事明角驿传旁午不见关梁不通彗孛干犯马疫兵起有诈乘驿为奸者　又北东五星斜聚色赤曰王良其四星天汉中曰天驷旁一星曰王良共为一官去极四十二度半西星入壁半度黄道内天子奉车御官也以王良善御故以为名亦曰天马北近於策动揺近策则谓之王良策马车骑满野亦曰梁为天桥主津梁御风雨水道亦主急兵故或占车骑或占津梁星齐驭天子自将兵出星易处兵随所之金火入皆兵忧客守关梁不通彗孛干犯天子失御除旧布新革命之象也　壁南二星色黑曰土公去极八十九度西南星入壁九度黄道内土功之官也主营建厨馆之事动揺星犯土功大兴　西南四星匡仰色黑曰云雨去极一百三十度东星入壁四度黄道外主雨泽润物明润则风雨时闇亡旱谷不登　羽林东南九星三列方布色黑曰八魁去极一百三十四度半西南星入室十五度黄道外主机穽罗网取禽兽周兽人官也五星流犯守兵起金火彗孛尤甚天子宜慎畋猎惧有衔橜之虞

西宫白虎七宿八十二度其体象虎而居兑故谓之白虎冬则昏见南方日行其中谓之西陆

奎娄二舍同辰其辰戌起奎五度至胃六度为降娄【原注费直起奎二度蔡邕起奎八度】其宫白羊其律无射其分鲁其属徐州东海入奎一度琅邪入奎六度高密入娄一度城阳入娄九度胶东入胃一度

奎两端鋭句圜十六星色赤十六度西南星去极七十六度黄道内二月日在其舍月与合朔六月旦中其纬木其辅五官主沟渎泄汚流恶犹人之奎故谓之奎其星句折成文抵汉故为天章与壁共为图书之府虎体之尾其文炳然故为文星其位直乾故为天之府库象如圈牢故为天豕又为封豕象亦如目故西南大星为天豕目有周卫之象故主武库大星主将军所以扞难御暴戌亥闭物锺藏肃杀之气故又主毒螫万物奎而藏之星明润天子夀昌天下文明周域不欲圜圜则兵起星亡闇贼臣干命禁卫溃武库空周域开阖无常有白衣称帝山谷者动揺则国不安角而焰焰有光近臣谋逆大饥民流亡日月食其分将军战死军粮乏月犯兵起有沟渎事大水晕兵乱败岁入天子进用道术士乘犯虫灾伤谷居南万物丰居西大臣恶之谷贵久守中国利夷狄乱可以兴师断斩无道退行天子玩兵黩武出入留舍大水火入中府库灾环绕三十日将相凶退行王者恶之宜行赦令犯之其分诸侯死填入大水兵起星赤怒奸人谋逆出入留舍兵起东方宫女为奸宜改元行赦令久守女主莅政金入大水守之有隂谋事败外国乱可用兵伐之入中兵起西方出则兵起国危句己岁大饥民流亡辰入朝廷恟惧大臣下狱大水津梁不通守之国多忧退行奸臣有谋客星犯守白衣会国乱流星入破军杀将有沟渎事国内有谋者败国外起事作乱期三年彗孛干犯兵起犯顺天子自将国嗣絶人相食期一年远三年出西北西北兵来东南亦如之其分大水民饥禁兵尽出福在强国边兵相应　其南七星横列色黑曰外屏去极八十四度西星入壁二度黄道外天子内屏诸侯外屏主障蔽臭秽蔀隔天溷亦主防遏下流瀦蓄污泽金火彗孛干犯秽德腥闻变起萧墙又南七星句圜色黑曰天溷去极一百一十三度南

星入奎七度黄道外主停蓄恶秽豢养之所也占同外屏　又南六星横折色赤曰天仓【原注横列而曲折也此有天仓胃毕之舍亦有之凡三天仓皆西宫宿秋成後蓄积之所也】去极一百一十二度西星入奎十度太主藏五谷仓廪之官也星明大及仓中星繁则岁丰蓄积盈溢闇无星则反是金火犯守兵灾并起仓谷狼戾　西南一星色赤曰土司空【原注此与轸凡两土司空此主沟渎轸任载於道路皆水土之官所司也】去极一百三十度入奎七度黄道外水土功役之官也主知祸殃星黄明则天下安变色角则土功大兴民劳多疫　又南五星横折似斗色黑曰鈇鑕【原注此曰鈇鑕鬼中星亦曰鈇鑕奎为毒螫鬼主刑人而尸之故皆有之】去极一百三十二度入奎七度黄道外刍秣马之官也主芟刈草莽金火犯草泽盗起客守有伏戎

娄横列三星色赤十二度中央星去极八十度黄道内十二月昏中其纬金其辅五官娄搂也搂万物於戌闭而藏之亦为呼呼万物而内之也故为聚衆为天狱主苑牧犠牲以供祭祀聚精积诚以会神明星明润天子致孝享敬郊祀礼百神奉宗庙子孙昌天下平赋敛轻民物丰乐闇则郊社不修宗庙不享政烦赋重民人流亡明角聚大衆兵起役兴直就聚国不安日月食其分军在外者罢月犯王者好畋猎频晕宜行赦令岁入为聚衆教令大行守之国有大庆天下安宁退行狱吏奸多寃讼宜行赦令火入库藏灾积聚焚苑囿兵起关梁不通退行天子将兵出疆句己将军为乱守之多疾疫大水出入留舍外国乱兵起填守五谷登天下安出入留舍兵起旱谷不升退守奸臣有谋败金顺入天下平守将军有喜退入外兵入大战辰守大水兵起边人入境大臣有诛万物不成客星犯守衆散民流流星出聚衆于国外入则贵贱相谋有急事彗孛干犯国有大兵宗庙不享期三年出娄大兵入国先旱後水仓廪空牛马疫　夹娄左右各五星一曲而四星匡聚色黑曰左右更左更去极八十一度入娄十度半右更去极八十一度入娄十五度半皆在黄道内左主仁智陂泽林薮山虞之官也右主礼义牧蓄腾驹羣牧之官也金火犯守山泽兵起彗孛干犯马疫盗有羣牧　娄北一星色黑曰军南门去极五十七度入娄一度黄道内主谁何出入防察奸盗大将军之南门也角动则军行不见则军乱金火犯盗杀大将　其东北曲折从布十一星色赤曰天大将军中大星去极五十四度在娄四度西星入奎五度半近阁道黄道内中大星将军外小星吏士左右星为旗主天兵之官也安静则兵休士逸明角大将出征星不直天下道梗闇则将弱旗直扬随所指击之胜逆则负五星客流犯守大将凶彗孛干犯宿卫兵起为逆　南下三星鼎列色黑曰天庾去极一百二十度入娄十二度黄道外官占如天仓

胃?毕三舍同辰其辰酉起胃七度至毕十一度为大梁【原注费直起娄十度蔡邕起胃一度】其宫金牛其律南吕其分赵其属冀州魏郡入?一度钜鹿入?三度常山入?五度广平入?七度中山入?八度清河入?九度信都入毕三度安平入毕四度赵郡入毕八度河间入毕十度真定入毕十三度

胃鼎聚三星色赤十五度中央星去极八十度黄道内三月日在其舍月与合朔其纬土其辅六官阳气就藏皆胃胃然百谷登廪犹人之水谷共藏於胃故曰胃为天之厨藏舍廪五谷之府以及兑金肃杀故又主讨捕诛杀之事星明仓廪实闇而失常则国虚日月食其分谷不登民流亡月犯廪谷狼戾暴兵相攻晕有丧四孟三四晕有赦令岁犯人疫水旱田不毛久守大熟火入天下兵起仓廪空竭久守人庶半死军战客败填犯大水民饥乘守臣下为乱退行句己天下兵起主战者败至九十日暴兵入国久守王者有德天下和平金犯其分兵败退行句己大臣诛燕赵饥荒四夷入塞兵大起久守天下安宁辰犯守兵起岁凶有急令大水客星守犯国兵内溃王者恶之流星入仓廪有事彗孛干犯大歉国空出胃?间状如竹笋而倚胃大臣为乱天下兵起国有大丧除旧布新易主更政期三年远七年亦主鲁徐州　北上鈎曲八星色赤曰大陵去极四十三度少入娄六度黄道内天汉中一曰积京主陵墓大丧钩中星衆为白衣会诸侯多丧民多疫死衆起为乱　陵中一星色黑曰积尸【原注此曰积尸鬼中星亦曰积尸此为陵墓鬼为刑杀故皆有之】星明角人死如山彗孛犯陵及积尸天下大乱山陵发掘尸骸暴露　其北横亘九星色赤曰天船去极四十三度少西星入娄九度黄道内天汉中主舟楫济渡察水旱亦为楼船水军星不在河津梁不通变色角国有大丧水军起泽国叛火入守兵起大乱海内鼎沸　船中一星色黑曰积水【原注此与井两积水此在天汉船中井为水衡在北河中故皆有积水也】明角大水为灾有水贼　胃南斜列四星色赤曰天廪去极九十度入胃十一度少黄道外御廪也一曰天廥主籍田所入蓄九谷养牺牲给祭祀粢盛之事明则岁丰闇则凶余占与天仓同　又南曲折十三星色赤曰天囷去极九十六度半入胃六度少主天子廪饩储蓄百谷出纳供给之令方为仓圆为囷星稀不见天下大荒君膳不备角揺奸盗大兴天子谨粒食余占与仓廪同

?七星一聚色赤十一度半南星去极七十三度黄道内其纬日其辅十官白虎之中星西宫之正位西陆之中道少昊阖户之星位酉而与卯东西相直为日月出入之门辟户谓之乾万物相见於南方阖户谓之坤万物收藏於北方一阖一辟谓之变往来不穷谓之通故房加户於方而?加酉於卯皆以文为名也以阳气稽留之所故又谓之留兑为口金主声故又为天耳以其善听故主狱讼为大理其色白故主丧为白衣会金行阴杀故为髦头星主氐羌匈奴?毕间为天街故天子出旄头?毕以为先驱星明则狱讼平闇则刑罚不中六星明与大星等大水兵起色皆黄兵大起一星亡为兵忧角揺白衣会大臣入狱大而数动若跳跃边兵大起日月食其分诸侯贵臣责黜月入掩外国易主兵败犯之将军死边人乱晕兵起有暴令晕三重五十日有赦岁出北外国有忧其主死守之狱开有赦令行抵天关五车兵起守其北多暴雨退行有无辜受戮者火犯边人入中国四方兵起守之边兵败国亡中国有大狱入中天子有喜外国易主出入留舍边人为乱期三年兵起西北方填入外国易主兵起东北方期一年守之岁歉人多疾疫出入留舍边人为乱金退行守兵大起大臣有死狱中者犯之边兵大起春入王者谨微行有隂贼秋入兵大起将军下狱辰乘犯谋为变者自西北来其年旱霜灾边兵起退行守大臣诛环遶大狱不决客星守犯白衣会外国易主流星入四夷兵起出?乱兵满野或外国使来彗孛干犯大臣为乱兵大起臣强天子有忧出?革命易主　北六星从列句曲色赤曰卷舌【原注南北列而下曲如鈎也】去极五十六度入胃十度少黄道内兑之司星也主言语枢机之事察任佞距谗说曲静吉直而动天下有口舌之祸移徙入汉奸臣罔上正臣以诬诛其旁星繁死人如山金火彗孛干犯讹言并兴国乱易主　句中一星色黑曰天谗主密政文词亦主佞人巫医变色角则谗言兴巫风大行　?西一星色黑曰天阿去极七十六度半入?十三度黄道内主望祭山川察候山林妖变夔罔两之属角动则国多妖祥不见则为童謡於危亡之国　天阿南五星一曲而四星匡聚色黄曰天隂去极八十二度入?七度黄道外主密谋隂计天子弋猎之臣闇则吉明角天子漏言　?东北四星从列色黑曰砺石去极五十五度入毕五度黄道内主伺候奸变磨砺锋刃及巾车之事闇不见则天子偃兵明角兵起金火彗孛干犯龙战于野流血成川?前左一星色黑曰月星去极七十三度少入?五度黄道外太隂之精蟾蜍也女主大臣之象明角则女主临朝大臣专政金火彗孛干犯臣下叛逆兵起　其东近毕二星色黑曰天街去极七十五度入?九度黄道外为国限界三光之道隂阳之门其隂隂国诸夷也其阳阳国诸华也主内外边防关梁之事明润中国安强边鄙无警移徙不见中国大乱金火犯守边兵大起天廪南句曲十六星色赤曰天苑去极一百一十四度东北星入毕二度太黄道外主豢养牺牲畜诸禽兽及牧之政星明盛则畜息蕃闇角动畜多疫死余占与天廐同　苑西六星一聚色黑曰刍藁去极一百一十度入?二度半黄道外主薪烝刍秆以供邦国给马牛饲秣天苑之辅也　苑南十三星曲折横亘色黑曰天园去极一百二十一度东星入毕八度黄道外天之园圃掌蔬茹之属以供邦国【谨案刍藁天园二星无占应有阙文】

毕义分八星色赤十七度【原注两股如义而有柄也】右股西南第一星去极九十四度黄道外四月日在其舍月与合朔七月旦中其纬月其辅十官万物西成而毕务故曰毕又象掩兎之毕故曰?车又为浊浊者触也言万物皆触死也故凡星气消灭谓之入浊主边兵及弋猎其大星曰天高一曰边将四夷之尉也亦为兵刑之网谓之天网主网罗无道扫除奸雄限落外国司鬼方动静星均明天下平远人入贡变色动揺边兵为乱戎夷入寇明角谗言兴臣谋主日月食其分使外国者不还月入多风雨破军杀将将相有以家犯罪者月与两股齐将死入毕口有土功晕毕王者忧边兵大起高帝平城之围月晕参毕七重七日而以秘计解欲知边兵胜负须占?毕岁犯北隂国忧大水犯南中国忧入毕中王者忧有兵居东多暴雨人皆为兵弓弩兵器贵久守有赦远人受赐出入留舍兵败王者戒畋猎火犯左右股大战用重刑入毕中将相谋逆入毕口宜审理寃狱兵大起留舍其分大凶兵起句己忠臣为天子破匈奴期三年填入毕口王者忧守之政不行下凌上退行犯侯王废黜远人欵塞入北大水洪溢金犯左右股边兵大战入毕口女主丧将相谋逆久守中国大益土地辰犯北外国灾入毕口边兵起出南其分大水久守天下安或草泽人起为乱客星入守王者恶之兵丧并起外国易主流星犯边兵大战入而复出星大使大星小使小彗孛干犯边兵大起中原流血封爵猥滥出参毕间如竹笋上有星累累而出填之变也期年兵起宫中王者恶之国乱易政大臣伏诛　近毕左股一星色赤曰附耳去极七十二度入毕九度黄道外毕之附座也主听得失伺愆过察不祥明则中国微边寇警动揺则谗佞兴乱臣在侧行入毕兵大起五星犯将相罢免死兵起　附耳北四星匡聚色黑曰天高去极六十六度西星入毕二度黄道内主观台望八方云气不见官失其守　又北横列六星色黑曰诸王去极六十一度西星入?六度黄道内内为诸王子主宗庙藩屏王室察诸侯王存亡明角王侯强王室有磐石之安不见宗社倾危四方兵起金火彗孛干犯列国叛兵起伏诛　其东北直毕口钩曲五大星曰五车鼎足三聚九小星曰柱凡十四星色皆赤【原注轸天库亦有五车与此二五车此则帝王之车轸取车轸之象其义不同】去极六十三度西星入毕三度少黄道内三柱一曰天衆一曰天休一曰天旗五车为五帝车舍天子车府主乘舆大辂法驾卤簿黄屋金根戎轸之属察天子动静扶危持倾又主五兵五谷以候丰耗西北大星曰天库神曰令尉主太白属秦雍主豆铜铁金东北星曰天狱神曰风伯主辰星属幽冀燕赵主稻鱼盐水东南星曰天仓神曰雨师主岁星属并徐鲁卫主麻蕡木炭次东南星曰司空神曰雷公主填星属荆楚吴越主禾黍田宅次西南星曰卿相神曰丰隆主荧惑属益魏主麦布帛桑枲车柱皆欲均明则隂阳和百谷登仓廪实明大星繁兵车皆行星移则兵大起角动乘舆不安天子蒙尘星失国絶食兵起柱出外兵出入内兵入凡车候金车庚寅候之水车壬寅候之木车甲寅候之土车戊寅候之火车丙寅候之凡柱候入出一月粟贵三倍期一年二月六倍期二年三月十倍期三年柱出不与天仓相近军行乏食转输千里柱侧立则虫妖兵战木入饥兵起水入大水兵起火入大旱兵起金入大水兵起土守岁凶客星入守人劳兵起近金车兵起近水车大水近木车人流亡近火车旱灾赤地千里近土车国有大役岁荒彗孛干犯革命易政天下大乱　车口中五星圜聚色黑曰天潢去极五十八度入毕二度天汉中一曰天五潢其五星亦各有所主如五车主河梁津渡通车於四方月五星入犯兵起水旱道路不通　潢北柱间三星鼎侧色黑曰咸池【原注如鼎足而横侧也】去极五十一度半入毕十一度半为鱼囿主陂泽水物以供邦国亦主五谷火犯大火金犯兵起　附耳南九星折直色黑曰天节去极一百三度南星入毕二度黄道外主符节命使出入客彗干犯奉使有咎　东傍九星折直色赤曰参旗去极九十三度南星入毕九度黄道外主天子九旗赞司武颁徽号在参西故谓之参旗一曰天旗一曰天弓又主弓弩候变御难星直则国安明角銮轸顺动动揺闇失兵起麾帜满野金火彗孛干犯国兵大败易主革命节南九星句圜如天鷄色黑曰九州殊口去极一百九度西星入毕六度黄道外职方之属主辨九州殊口之言以合四方通外国之译故又为译官一星不见国有急兵金火犯守兵起天下大乱　参旗南九星直列色黑曰九斿南星去极一百一十五度入毕九度黄道外主天兵旌旗统九牧政令不欲动揺动揺则九州分裂人民失业信命不通余占如参旗

觜参二舍同辰其辰申起毕十二度至井十五度为实沈【原注费直起毕九度蔡邕起毕六度】其宫隂阳其律夷则其分魏其属益州广汉入觜一度越嶲入觜三度蜀郡入参一度犍为入参三度牂牁入参五度巴郡入参八度汉中入参九度益州入参七度

觜隅置三星色赤二度【原注天官书隅置如隅角而置犹曰鼎聚也】去极八十二度黄道内八月旦中其纬火其辅一官谓之觜觽【原注胡规反】者万物揫敛天地始肃收敛为此犹鸟之此物以觜故谓之觜觽解结器也觜能敛能散故又谓之觽且金行之初兑鋭之始觜觽皆刚而鋭者也故以为名居白虎维首故为虎首主葆旅事【原注如淳曰关中俗谓桑榆蘖生为葆晋灼曰葆菜也野生曰旅所谓旅生也】貙刘大閲之官所以佐参伐斩除奸凶者也故为三军之候行军之府藏星明则军储盈将有福德闇则乏食不可出师王者兴兵必谨察之动揺兵起寇戌来攻移迎参左右股臣有逆谋日月食其分破军杀将月犯将死兵战将有叛者正月晕有赦岁犯晋分兵起久守君臣和百姓安入之多盗犯之五种不入退行诛罚不当火守贼臣逆子为乱有斧钺之诛入之国有善政退行火灾岁凶天子不可兴兵填乘犯寇戎来侵国破民溃守之王者崇礼仪天下安入中国有叛臣起於西方退行后妃有喜金犯兵起有鈇钺之诛守之寒暑不时外兵来侵中有忧退行犯易政久守王者崇礼仪天下安辰犯君臣失德大旱岁荒不可兴兵退行守兵丧并起客星犯守禁卫兵起大将为乱流星犯兵起入中外国使来出中天子使出若三十丈百丈大将军出使彗孛干犯兵起天下大乱期一年远三年出参觜之间破军杀将主易国亡期三年远五年　北一星色赤曰天关去极七十三度半入觜初度黄道内日月五星之所行谓之天门直五车西北门主开闭边防道路之事星明角兵起移徙与五车合大将授甲出兵四方金火犯贵人忧流星犯有急兵关梁不通多盗贼民惊忧彗孛犯大兵起叛臣斩关王者恶之

参从横十星色赤十度西端第一星去极八十四度黄道外正月昏中其纬水其辅七官以三相参故曰参参之为言万物可参也从横成文白虎之体也为大辰为天市为斧钺为天狱当金行之初故主杀伐中三星横列为衡石亦为天衡所以平理万物下三星斜兑曰罚亦曰伐言万物气夺可伐也故主斩艾又曰三星诗所谓三五在东三星在罶是也其外四星曰肩股东北曰左股主左将军西北曰右肩主右将军东南曰左足主後将军西南曰右足主偏将军衡为中军三将黄帝占参命七将伐为天之都尉主鲜卑戎狄之国不欲明七将皆明天下兵精四夷宾服王道阙则芒角长伐明与七将等大臣谋逆兵起隂国强七将失色破军杀将角动边兵大起星差戾将失位君用佞人臣怀异谋兵起客伐主左足入主井中兵大起秦地大水有丧山石为怪日月食其分破军杀将月离风雨犯左右股谷不登岁犯为水为旱守东兵伐东方多暴雨守西伐西方人流亡守北农民失业守中色赤兵起多盗火犯守叛乱并起连祸四方守伐有赦守中天子大行诛杀句己环遶将臣专恣有逆谋填犯大臣叛兵起守之大臣出使有土功乘犯退行奸臣为乱伏诛金入将忧乘犯兵起易政退行大臣有谋军乱出入留舍外兵大战主不胜辰犯贵臣黜犯伐边兵入塞守之天下兵起将有奸谋大水客星犯守天子恶之将叛兵起流星入色黑兵起出南刺参小国之君兼有天下期十年彗孛干犯国兵大败将死出参中大臣叛天子自将兵车满野易主革政期三年远五年　北曲四星色黑曰司怪去极七十一度半南星入参八度黄道内主候天地日月五星之变草木鸟兽之妖金火犯妖异并见讹言大兴民不安西北直列九星色黑曰座旗君臣设位之表着也掌

九仪以均邦国明直则国有礼闇而曲君臣失位　参右足下四星匡侧向足色赤曰玉井去极一百二十度西南星入毕十三度少黄道外主水泉给饮食?洗参足入中兵大起足突出外则虎狼暴害彗孛干犯谓之改井国亡易主　南四星匡聚色黑曰军井去极一百二十一度西南星入参六度黄道外主军行之井军井未逹将不言渴取此名也角动兵大起火守兵士疫死彗孛干犯破军杀将　又南二星色赤曰天屏去极一百二十八度北星入觜初度黄道外所以拥障天厠主大疫水旱客星入人多疫死不见大人寝疾彗孛干犯天子恶之　其东四星匡仰色赤曰天厠去极一百二十七度西北星入参三度少黄道外主圊溷星明多疫色青黑多腰腹疾色黄则吉彗孛干犯除秽布新革命之象也　其下一星色赤曰天矢去极一百二十九度入参七度黄道外动揺则盗起边兵入塞

南宫朱鸟七宿一百二十度其体象鸟而居离故谓之朱雀春则昏见南方日行其中谓之南陆

井鬼二舍同辰其辰未起井十六度至柳八度为鹑首【原注费直起井十二度蔡邕起井十度】其宫巨蟹其律林锺斗建未申之间黄帝居中央其律黄锺之宫其分秦其属雍州云中入井一度定襄入井八度雁门入井十六度代郡入井二十八度太原入井二十九度上党入鬼二度

井八星两股色赤三十四度横天汉中南辕西第一星去极六十九度五月日在其舍月与合朔其纬木其辅十八官东辕北第二星间为黄道三光之所经为天南门直坤西南维故为中国山川之首泉源之所发据百川上流自西南至於东北而星纪为百川下流故曰东井且井者水泉之用养而不穷古者八家为井八星象之故名之为井主亭候水衡法令所取平也王者用法平则星明而端列政乱法不平则闇而曲折日月食其分大臣诛谷不升边兵起月舍则风雨犯则火国有忧日月五星不由井中正道则盗起关梁不通岁入守天子布德施惠民跻仁夀退行大水入中一百五十日复退行有逆臣兵起山川拥隔大臣将兵亲征宜改年行赦令火犯守宫掖灾臣坐家事伏罪入中秦地有急兵大旱童謡兴易主革政退行句己国有忧大臣恶之色黄王者益地填入大水伤谷退行后妃戒出宫金入将死卫兵为乱退行入臣叛兵起后妃忧辰犯大水百川洪溢退行边兵起陨霜杀谷客星犯守易主革命流星入大水干犯大臣诛兵起彗孛干犯大臣诛兵起出中贵人恶之见三十日大将当之五十日宰相当之七十日天子当之　附井南肱一星色赤曰钺去极六十九度南肱西星下半度少入参八度半黄道内其西主隂国其东主阳国主击断伺奸淫而斩之不欲明与井齐或动揺则天子用钺于大臣月五星乘犯皆不利大臣及执法官　井南北两河北河三星隅覆色赤【原注曲尖而下覆也】去极五十五度中央星入井十七度黄道内南河三星隅仰色赤【原注曲尖而上仰也】去极八十度中央星入井十七度少黄道外夹东井为南北戒北河曰北宫曰高门曰胡门曰隂门为衡星主水自首阳壶口絶北地负徼垣东抵濊貊朝鲜以纪隂国主征伐之政南河曰南宫曰起门曰阳门为权星主火自弘农函谷絶汉江南出五岭循陬障抵越嶲瓯越以纪阳国主礼乐之政两戒之间七曜之常道山河分陕是谓帝阙天街星光润天子夀昌中国太平八蛮入贡动揺则中国兵起四夷交侵或变起近臣南星失则南道不通北星失则北道不通两星皆失则华戎溃乱月行南北河以隂阳言北河为隂大水兵南河为阳旱丧金火退犯兵大起灾荒民饥流星犯两戒兵丧并起保障不守彗孛干犯边兵大举入

塞兵至阙下天子蒙尘　井东北三星鼎聚色黑曰天罇去极六十三度入井三度黄道内主天之器藏大烹以养圣贤盛饘粥以给穷民明则丰亨闇则凶歉又北上五星横列色赤曰五诸侯去极五十七度西

南星入井三度黄道内天汉中主帝心一曰帝师二曰帝友三曰三公四曰博士五曰太史为帝定疑议审邪正察得失理隂阳戒不虞穷核幽隐信治寃抑星明润则帝心正天下治角而失常则祸起不测王有心疾流星犯有兵丧以星日直占其分诸侯叛星散其中诸侯有殃彗孛干犯王室大乱兵起宗庙不飨出其中大臣诛有逆谋期一年远二年　其上北河西一星色赤曰积水去极五十五度入井十三度黄道内近天汉水官也主江河水道供给酒食火犯兵起大水流星犯江河溃民饥彗孛干犯兵起大臣诛天下溃乱民人流亡北河东南一星色赤曰积薪去极五十六度半入井二十三度半黄道内主外厨烹饪之事火犯旱兵起客流彗孛干犯更易王侯大臣为乱公膳不足　南河北四星斜列色赤曰水位去极七十二度入井十九度黄道外近南河主水衡南星移近南河则国没为水五星流客犯百川洪溢水盗大起　钺南四星匡聚色黑曰水府去极七十一度南星入井三度黄道外主堤防塞治决溢星角开则江河决　井南四星斜列色黑曰四渎去极七十八度西星入井十二度黄道外江河淮济之精气也占同水位水府　河渎间直井横二星色黑曰阙丘去极七十三度太入井十六度半黄道外天子阙门两观也金火守兵战阙下　丘下十三星圜如天钱色赤曰军市中一星色赤曰野鸡去极一百一十三度入井三度黄道外天军贸易之市也市中星衆军粮丰中无星乏粮星移开大饥野鸡主知变怪效外政虞奸伏角动妖灾并兴出市天下兵起民人流亡骸胔被野阙丘下参东南一星色赤曰狼去极一百一十二度

入井十六度黄道外主边兵亦为野将御盗贼侵掠黄润有常则中国安徙非其处人相食青黑赤兵起明角谓之狼奋角盗贼起外国横天子忧兵金火犯守边兵大入中国彗孛干犯外国易主　狼东南九星弓张色赤曰弧矢去极一百二十二度入井十八度黄道外二月昏中八星为弧一星为矢四星入天汉天弓也主御夷狄备盗贼以威天下谓之威弧常属矢向狼则中国安移弓入矢正直弧中谓之矢贯中大臣诛不向狼则羣盗边兵大起故曰弧不射狼天下乖张天弓张明天下尽兵弓弛矢闇天下休兵　军市南二星色黑曰丈人去极一百二十四度南星入井八度黄道外主夀考爵齿德俱天子老臣也不见则大臣死　又东二星色黑曰子又东二星色黑曰孙去极一百二十五度南星入井十三度黄道外主奉养孝敬居常均明则子孙昌国有惠政鳏寡孤独废疾者有养闇则子弟失道不见则国絶嗣彗孛干犯祸起骨肉　弧南一星色赤曰老人去极一百三十三度半入井十九度黄道外於经星星最极於南故曰南极非天之南极也天之南极入地犹三十余度故海南人谓老人星下犹多有无名之星星去地二丈常以秋分之旦见于丙春分之旦见于丁见则天下安宁天子夀昌见三十日没而复见有大赦当见不见则兵起凶忧王者恶之

鬼匡聚五星【谨案天官书及步天歌俱云鬼四星晋书隋书俱作五星盖鬼中有积尸气一星连数则五不数则四也此书作五星是不以积尸气为辅矣故下文云其辅三官】色赤四度南星去极六十九度黄道外其纬金其辅三官阳气之信为神隂气之屈为鬼一隂生于午二隂生于未至申则三隂成坤故鬼者归也阳归而为鬼也死气林林为林锺沈夺万物之气为东井断量万物为狼吴落万物为弧皆以死气为言也尸必舆榇故曰舆鬼其象似目且近於离故曰天目正视明侧视则奸故主察奸为鬼神事故主祠祭近於坤故为天田东北星主积马东南星主积兵西南星主积布帛西北星主积金玉各以其变占之四星均明国安岁稔蓄积丰衍闇则兵丧并起日月食其分贵臣忧月犯将死晕则大旱人多死离其次而雾军战主败乘守臣谋逆岁入诸将亦入多戮死者留守金帛散退行犯贵人忧火犯后妃夫人丧执法有罪入中贼在大人侧王者恶之留守大疫有土功退行句己风雨霜雪不时兵起西方破军杀将填入犯近臣谋逆王者恶之谓之鬼入陵守西南星秦汉有不臣者出入留舍金帛散天子大赉金犯大臣诛守南水守北旱人多疾疫退入兵起大丧荒饥辰犯边塞兵起贵臣有罪岁凶退行秦地兵起客星犯守为吊客天子下席流星入外国使来奔星犯人多戮死彗孛干犯大兵起积尸满野除秽布新易主革命四星中央一星晕白曰积尸气万物之死气也主人魂魄精爽又曰鈇鑕主死丧诛斩欲忽忽不明明则兵起大臣诛尸骸委积天官书曰鬼中白者为质火守南北河兵起谷不登故德成衡观成潢伤成钺祸成井诛成质衡参衡潢天潢钺井钺井东井质则积尸也皆西南诸官隂杀之分火为罚星出无道之国而顺逆不常故西南之占有德则衡正视明则潢均淫奢则伤败而犯钺乱政则灾祸而入井威怒则诛杀而犯质鬼为鹑火之首当大火西流之次故火占为重也　鬼北四星方聚色黑曰爟去极六十一度西南星入鬼二度黄道内司火之官主四时改火烽燧之事警急之候闇静则吉角动则兵盗并起天下大警金火犯守尤甚　鬼西南句曲七星色黑曰天狗去极八十一度西星入鬼一度黄道外天汉中主守御吠则犬皆应之移则天下盗起彗孛干犯狗疫灾天狗堕地流血成川　又南弧矢东南六星横列色黑曰天社去极一百二十五度西星入鬼四度黄道外社之神也共工氏之子句龙能治水土故祀为神星其精也主祷祠明润社稷安角动逆臣图危社稷星不具国亡金火犯兵起彗孛干犯易主为胜国之社

柳星张三舍同辰其辰午起柳九度至张十六度为鹑火【原注费直起柳五度蔡邕起柳三度】其宫狮子其律蕤宾其分周其属三河弘农入柳一度河南入星三度河东入张一度河内入张九度

柳横列句首八星色赤十四度距首第一星第三星去极九十度黄道外六月日在其舍月与合朔九月旦中其纬土其辅三官斗建午之月为仲夏草木繁故主草木柳性柔可以为桮棬行曲直之性为木之正故曰柳隂始生阳气始衰而下注故曰注【原注丁救切与咮同】为朱鸟之喙故曰鸟咮物自口入故为天库万物生聚之极故柳为聚咮近未未味也万物皆成有滋味也故为天之厨宰凡享祀宴乐饮食之属尚食之官也亦主雷雨土木之功星明顺则阳精聚五味和天子粢盛丰洁万物盛多用盛乐燕羣臣嘉宾醉酒饱德天下太平微闇则公餗覆大臣凶国用严刑角动则兵起口舌为妖日月犯食王者恶之公膳乏絶大臣忧晕其北火灾龙蛇多死谷贵城围岁犯国用斧鑕其分义兵起久守君得贵臣天下安宁岁丰民乐退行乱臣干犯火入臣有庆贺于君犯守逆臣在君侧入旱荒饥御膳有毒天子慎之退行兵丧并起出入留舍有急令土功大兴填犯旱火退行入地动守之王者慎宴会下谋上顺守君臣和天下平金入天下兵大起退行入臣谋逆犯之有急兵久守将相受封爵乘犯岁饥民怨人多暴死辰犯大歉有叛臣守之得贵臣益土地退行守酒食有毒王者慎之客犯守有奸客谋逆王与大臣慎宴集亦主兵丧流星犯其分灾入之有客不得入出之有客不得出咮为箝阖故也彗孛干犯兵丧并起臣凌君宗社危出柳国用斧钺大臣诛亦有兵丧大旱人饥期三年远五年　柳北三星鼎侧色黑曰酒旗去极七十四度西星入柳五度黄道内酒正也主享宴酒食星明天子大飨羣臣天下大酺角动金火客犯守慎宴集兵起酒食间　柳南觚聚六星色黑曰外厨【原注觚聚六角聚也】去极八十七度西星入柳三度黄道外主烹宰以给宗庙飨百官占与酒旗及柳同　厨南一星色黑曰天纪去极一百二十三度入柳九度黄道外主享祀牺牲辨毛齿察孕物医兽之官也明润蓄蕃息金火犯守牲死畜疫

星方首从列七星色赤七度距南大星去极九十三度黄道外三月昏中十月旦中其纬日其辅三官朱鸟之中星南宫之正位南陆之中道炎帝明堂之星凡星皆星也此谓之星者星为少阳鹑火阳精向离明位得阳之正合日与辰皆居中正星之盛也故以为名亦犹角亢之位为辰之首己卯之间独谓之辰也星数七阳数成於七故谓之七星朱鸟之颈圆吭之要故为员官【原注宋均曰员官喉咙也】喉舌之间吐纳之道物留则梗故为急事主急兵盗贼颈嗌为身首之会日中宜照万物相见故为天都文明之曜羽仪之所焕乎其章故主文绣圣人南面垂衣裳而天下大治故主冠冕衣裳星明润国门四辟王道大昌闇则君昏臣奸民劳国空角动则有急兵日月食其分相易月犯膳官诛晕则大狱起有兵月宿而雾人民流亡岁入大火谷熟退行天子有忧盗贼起外兵入顺行久守福将佐王国有大庆火出入国失地君有忧社稷危中外兵起春入有喜退行地动大火填入犯谷帛贵久守王道昌后妃有庆退行守天子不宜廵幸金守二十日有急兵破国杀将戮死连营退行叛臣犯顺兵战不胜天子益地辰犯贵臣伏罪乱臣在君侧留守天子忧法官有罪大水伤谷客星犯白衣会后妃乖争衣裳颠倒兵起宫中流星犯国有兵入中有急事出亦有急事出彗孛干犯天子失位贵臣交戮嗣主不立近百日远一年出星张之间状如布帛从风如飞火之变也兵起国亡　北上十七星折布如腾龙色赤曰轩辕距大星去极七十一度入张一度黄道经其中南宫朱鸟权衡太微为衡轩辕为权黄帝之神黄龙之体也一曰东陵为后妃宫庭治六宫内政以辅太微主雷雨隂阳交感则盛为雷激为雹和为雨怒为风乱为雾凝为霜散为露聚为云气淫为虹霓离为背璚分为抱珥二十四变皆轩辕主之中大星后也次北一星夫人也屏也上将也又次北一星妃也次将也其次诸星皆妃夫人之属后南一小星女御也左一星少民后宗也右一星太民太后宗也明润色黄后妃贤淑子孙繁昌辅相得人角动移徙中宫替位风雨不时人民流亡东西角大张而振后族败月犯女主灾火犯守后妃灾退行中奸女谋逆震雷为灾金守兵起宫中填犯天子将兵于野辰守宫庭有诛客犯守白衣会龙蛇为妖流星出入女主谗谤不安大如瓮出其东西其下积尸流血女主忧期三年远五年出而退去大乱易主宫门闭女主忧期三年远五年彗孛干犯占与太微同垣　七星西北鼎列三星色黄曰天相去极九十度西星入星三度黄道外大臣之象也金火犯宰相忧　相下极南五星句折色赤曰天稷去极一百三十八度西星入柳十三度少黄道外后稷神也周弃为后稷烈山氏之子亦曰稷主播种稼穑星明岁丰闇则歉

张中方横列六星色赤十七度距西第一星去极九十八度黄道外其纬月其辅二官张者万物盛极皆张大也为鸟嗉故主觞客天厨饮食赏赉之事翕以受之故柳为咮张以施之故张为嗉又为天府主珍宝宗庙衣服中方四星为四辅主辅相天子星明大则王道昌辅弼忠良闇则宫中无子人多疾疫百谷不成角动有大赉之事移失其处则臣谋叛日月食其分贵臣忧月犯将相恶之晕则水旱羽族多伤岁入旱饥大火久守岁丰君臣辑睦退行民多疾疫火入犯兵大起守之大将忧谷贵有土功久守岁丰民乐外国客来有和庆事入中有急事退行其分地动填犯岁凶有土功入中关梁不通兵起北方顺行宫中有庆天下和平退行后妃慎宴饮金乘犯边兵大起退行将军谋乱出入留舍其分兵起守之水旱灾久守后妃有庆辰入兵起退行犯叛臣诛人多鬬讼久守大臣专权王者宜戒不虞客犯守占与柳同流星犯诸侯谋乱天下更政出则有使于诸侯诸侯受爵民流亡彗孛干犯内外兵起天子蒙尘天下大乱　北上匡斜四星色黑曰内平【原注此在中台南晋志爟北四星亦曰内平凡二内平皆取乎法度此近权衡三台近北斗亦为权衡故皆有平法之官】去极五十一度西星入张十一度黄道轩辕东北执法平罪之官也又主后妃内政均明则刑罚平不然反是　张南句覆八黑星中聚六黑星合十四星曰天庙去极一百三十五度西星入张五度黄道外天子祖庙也主祭祀辨昭穆客星守祠官有忧彗孛干犯宗庙不飨

翼轸二舍同辰其辰巳起张十七度至轸十一度为鹑尾【原注费直起张十三度蔡邕起张十二度】其宫双女其律仲吕其分楚其属荆州南阳入翼六度南郡入翼十度江夏入翼十二度桂阳入轸六度武陵入轸十度零陵入轸十一度长沙入轸十六度

翼从横曲折二十二星色赤十九度距中央西端第一星去极九十二度黄道外七月日在其舍月与合朔四月昏中其纬火其辅一官其埶张布翻飞为朱鸟羽翼又万物皆有羽翼故曰翼孟夏天子饮酎用乐故为天之乐府文物声明之所主夷狄远客负海之宾星明则礼乐兴四夷来王角动则夷使来闇则天子有忧礼坏乐崩移徙则天子举兵伐为乱者日月食其分忠臣诛月犯北人入塞内兵多伤春晕有赦大风灾岁退入政散民流国有急刑久守王者昌将相和术士用环绕君好畋猎宫中火灾火入犯天下兵起退行逆臣犯君岁荒民流盗贼纵横龙蛇为妖水火作孽填守海宇清谧退犯女主忧顺行则喜久守王者有德天下和平礼乐大兴金入诸侯旅拒大臣为乱国有急兵大风为灾民多疾疫辰入京师兵大起大臣诛守之水火为孽谷不熟龙蛇为妖客星犯守兵丧并起君虏国亡流星犯兵起大臣忧抵左君弱臣强出翼天子大赉于四方彗孛干犯兵火起大臣诛出其间天下皆谋上天子崩国亡大水民流亡其所指有自立者期五年　翼北皆入太微垣其南五星折如斗色黑曰东瓯去极一百三十五度西星入翼三度黄道外主瓯越诸蛮夷角动蛮夷内乱有星则岭海兵起

轸匡覆四星色赤十七度东北左辖一星西南右辖一星中长沙一星共七星距西北星去极九十五度黄道外十一月旦中其纬水其辅四官孟夏万物轸轸然故谓之轸正阳发生之所地载神气风霆流形万物露生故两辖夹轸其象如车载万物而流行洁齐於巽故为天车又为天库主车骑任载其四星为四辅故主载辅车辅之义也居巽方故又主风舆尸故又主死丧以其正阳故又主声明文物仪卫衣冠朝觐之庭陈车之所凡军出入皆占之明则法驾备动则乘舆出角大则拜大将出车骑征伐四方两辖辅轸主王侯左为同姓王侯右为异姓王侯轸近辖上下睦远辖君臣相疑七寸近一尺远辖明角兵起移则边兵入塞不见为车无辖国有大忧轸就聚兵大起长沙主夀命明则天子夀储嗣昌微闇不见王者恶之国统絶日月食其分后妃贵臣忧月犯车骑行东南入多风西北入多雨晕则将死兵起不胜岁入中候其所出及二十日兵起退行有丧亦有赦令守东谷贵南西有女暴贵北则大水火入大丧相死犯之兵盗并起水火为灾人多妖言政令不一守南北人多疾疫万物不成外国有乱退行入大将凶大火填出入留舍六十日大火旱乾大饥守犯土功大兴国亡期一年退行大兵凶金犯诸侯旅拒大兵起守之大行封爵出入留舍四方兵动从左辖退行入兵起辇下楚分大灾辰入兵起久守大水守北执法官凶客星守外兵入宫君死国亡流星入兵丧并起贵臣法官为乱犯长沙王者恶之民大流亡彗孛干犯兵丧并起出轸天子崩兵起宫中车骑无主臣人无君期三年远五年　北上为太微垣门右辖西近翼二星色黄曰军门去极一百一十度西星入翼十五度太黄道外天子六军之门主营候彪尾威旗角动兵起移徙道不通余占如南门　其南斜列四星色黄曰土司空去极一百一十五度太南星入翼十一度半黄道外主土功及界域怀远方致职贡土金火犯守天下大乱男不得耕女不得织　其东横聚七星色黑曰青丘去极一百一十七度西星入轸十二度主东方三韩之属九夷之国占与东瓯同　其西南下三十二星棊聚色黑曰器府【原注如棊纹纵横而聚也】去极一百二十六度西北星入轸二度黄道外主乐器金石丝竹之府星明则礼乐兴神人和闇则八音遏密国有忧

天汉

天宰气化水包而举之以载乎地故地上中下皆水其精气上腾为河汉犹地中之河汉也亦受日之光而其色白诗曰倬彼云汉为章于天又曰昭回于天言其有光成章亦如星也故天官书曰星者金之散气本日火星衆则吉少则凶汉者亦金之散气其本水汉星多则多水少则旱其大经也天汉起东方经尾箕之间谓之汉津乃分为二道其南经傅说鱼天龠天弁河鼓其北经龟贯箕下次络南斗魁左旗至天津下而合南道乃西南行又分夹匏瓜络人星杵造父腾蛇王良傅路阁道北端大陵天船卷舌而南行络五车经北河之南入东井水位而东南行络南河阙丘天狗天纪天稷在七星南而没此自东徂西之势以天运而言也然其本属水与隂气生于五月潜萌天稷之下进及井钺而逹坤维隂气始出地故当七八月而最明进踰乾维中天而高降及艮维则下接乎地渐灭没矣故东井得天汉上流星纪得天汉下流以隂气盛衰为言也







卷八十四中下

<史部,别史类,郝氏续後汉书>

钦定四库全书

续後汉书卷八十四中下　　元　郝经　撰

録第二中下

历象

纬曜占候　日　月　岁　荧惑　填

太白　辰　杂星　煇气　五行　灾异

纬曜占候

孔子於天道命罕言不语怪力乱神其作春秋略瑞庆纪天变而不言占示人以常经通谊使之笃恭行事销弭其本所以事天立命也子产谓天道远人道迩禆竈焉知天道亦孔子志也然书载月之从星则以风雨星有好风星有好雨诗载彼月而食则维其常此日而食于何不臧日有食之亦孔之丑正月繁霜我心忧伤煜煜震电不宁不令月离于毕俾滂沱矣皆孔子所删定周礼保章氏掌天星以志星辰日月之变动以观天下之迁辨其吉凶【原注迁亦变也以推移言】则又周公之所制作孔子以为礼经者也则变异之有占候尚矣第孔子志而弗辨尔故其说见於百家传记皆出於孔子六经之後往往国殊窟穴家占物怪凌杂米盐然稽其说先天则有见後天则有徵於赢缩犯守飞流陵戾之际则必有兵丧水旱祸乱之端亟以告语亦足使恐惧修省不敢泄天自肆以天道正人事以幽契明以远徵迩於道教有补焉故司马迁作天官书察变异本禨祥谨占候汉代诸儒亟言灾异後世贤宰相谓人君惟天可畏日取四方所上灾变水旱事奏之以福其君使侧身修行迂儒或以为天变不足畏者卒祸其国圣人志而弗辨後世既书复说又为图象本诸行事於天道命益详有功於圣人矣天官书曰常星之变希见三光之占亟用常星五宫列舍【原注中宫及东南西北也】三光七政纬曜也常星既不移徙祗有大小明闇角动芒刺而已故其变希见七政则周行乎天赢缩不常又为彗孛搀抢篷烛残贼不胜妖异故其占亟用故自日月薄食朓朒【原注朓土了反朒女六反】五星之变两星同度曰聚精气变化曰散芒角相接曰鬬轮郭侵入曰食在上而下曰乘在下而上曰凌穿宿而过曰历居宿不动曰守周匝曰环屈曲曰绕东西曰句南北曰已二尺内曰触一尺内曰犯近逼曰抵相覆曰掩自中曰出由外曰入先期曰蚤後期曰晩已见而伏曰伏已伏而见曰见退行而西曰逆轨道而东曰顺凡二十四变其妖星之变则又有方所丈尺气色音声而各有占战国秦汉以来占候家有甘石历五星法天官书太初历京氏占风角书集星章天文志至建安初刘表为荆州牧令武陵太守刘叡集诸家占自经星纬曜变占外又有瑞星妖星客星流星等占号荆州占今取其傅於理者着於篇其事验详见三史及晋书故不重出云

日

天秉阳垂日径一千里太阳之精人君之表隂阳之为日月乾坤之坎离也离为日内隂而外阳内闇而外明坎为月内阳而外隂内明而外闇隂阳之精互藏其宅故其体不易登天而曜其精入地而构其精萃而为天地之精散而为万物之精进退而为寒暑往来而为昼夜着道体本然之明更代迭继辉光不已为天地虚灵不昧之心容光必照为鬼神之良知故日为天之魂月为地之魄日为天地之命月为天地之性日光不定阳之动也月光莹定隂之静也日行阳度则盈行隂度则缩宾主之道也月远日则明生而迟近日则魄生而疾君臣之义也阳消则生隂故日下而月西出隂盛则敌阳故日望而月东出天为父日为子故天左旋日右行日为夫月为妇故日东出月西生也日为衆阳之宗七曜之主将旦则清风发羣隂伏出於阳谷则为大昕宜照天下天子当阳向明而治万里同轨夕则入于蒙汜转于地中匿于隂墟羣生向晦入宴以息以存夜气昼夜一周与天同度其数十【原注自甲至癸】故有十时【原注日中当王食时当公平旦为卿鷄鸣为士夜半为皂人定为舆黄昏为隶日入为僚晡时为仆日?为台隅中日出阙不在第尊王公旷其位】二分二至进退有常以别四时主照临万物发达元阳施仁行惠以赞化育典致天神谓之曜灵王者当阳能自昭明德平章百姓百姓昭明焞曜光泽晷道不忒行失中违常则晷道僭差长为潦短为旱奢为扶【原注奢大扶附也】扶则邪臣进正臣疏君子不足小人有余【原注晷极短尺五寸八分极长丈三尺一寸四分中则七尺三寸六分或过不及则为差也】心昏塞沈湎非度谓之反阳为隂则煤而无光国乱无政民不聊生则昼昏而行人无景苛急而暴则行疾怠慢而慠则行舒凶沴感变则变色示象赤则乱臣谋逆黄则兵战其国紫黑则乘舆晏驾青黑则宸扆忧疾白黑则兵丧并起象见则山河分裂入而复出则僭王强二三并出则主分立乌出则天子蒙尘乌见则昏童在位中有黑子黑气黑云乍三乍五贼臣犯主枢星直井无影则食隂盛而合朔之际为月魄揜之也月先天则食晦合朔则食朔後天则食朔夜皆臣专君子逆父妇乘夫小人病君子之象故诗人以为不臧而幽王身

弑国亡春秋书三十六食而弑君三十六则日食天变之至大者也是以天子不举修德以自责伐鼓于社以责隂诸侯伐鼓于朝以自责用币于社以礼隂故右亏则折右肱左缺则丧左弼上食则君失位太子登极下食则君变将失位分同度至相遇则灾轻正阳之月慝未作则灾重【原注分二分至二至孟夏为正阳月慝隂也】王日则天子下席相日则宰辅伏辜囚死则臣下短折休废则人民疾疫春食则水夏食则旱秋食则兵冬食则饥分则轻过则重既则尤重始食之分轻当食之分重复明之分吉卯辰前则事重午未後则事轻食而星殒怨讟并兴国乱易政食而地震讹謡并兴国亡易主方食而云兴雨降天子有德

月

天秉隂垂月径一千里太隂之精后妃之表大臣之象配日佐阳含弘光大而代终地道也妻道也臣道也其数十二一晦朔而与日会日行十三度有奇十二月而周天消息见伏百里为品千里立表万里连纪晦朔正终始弦为绳墨望成君德春夏南从阳秋冬北复隂制节谨度以顺为正以谦为德所以长衆隂也典致地只人鬼谓之素灵其体本黑受日之光而白为日之影分为二曜坤顺承天配为二仪也三五而盈三五而阙者月一面受日之光如弹丸涂粉之半侧视之则才见如鈎对视之则正圆如镜半侧半正则如上弦故月光常圆自人视之乃有偏正而为晦朔弦望非明魄羡生而有盈阙也故以人观象消长盈阙合夫八卦隂魄为主阳明为宾自然之数也晦而存神合朔而化三日而始见一阳之光於西方庚地坤之震也八日而上弦见二阳之光於南方丁地坤之兑也十五日望则三阳全於东方甲地坤为乾也十六日下见一隂而生魄平旦没於西方辛地乾之巽也二十三日见二隂之魄而下弦平旦没於南方丙地乾之艮也三十日则晦而无所见三阳尽伏於西北壬地乾为坤也於是周天会日而复见一阳月中有景者月金水皆受日星之光故皆能受物之景天包地外地在天中中间太虚日月往来日随天而在地中则月随天而在天中日光从地四旁而上月乃受之以为光故月中之景即地之景其空明者地涯之水景也日行中道为黄道又为光道而月则有九道黑道二出黄道北赤道二出黄道南白道二出黄道西青道二出黄道东立春春分东从青道立秋秋分西从白道立冬冬至北从黑道立夏夏至南从赤道然用之一决房中道青赤出阳道白黑出隂道行中道则安宁和平若失节度而妄行出隂间多隂事外北三尺隂星多慢政北三尺太隂大水兵出阳间人主骄恣外南三尺阳星多暴狱南三尺太阳大旱丧以静虚卑逊为德隂幽肃杀而主刑以厝而不用为道故泰之六五隂乘阳尊则曰帝乙归妹以祉元吉归妹之六五则曰其君之袂不如其娣之袂良月几望吉隂不敌阳后不夷主臣不过君也故敌日则夺曜同度则无光伏而晦藏乃得其常晦而见於西方谓之朓朔而见於东方谓之侧匿朓则侯王舒侧匿则侯王肃小僭小毁大骄大灭君刑缓则行疾君刑急则行徐不当没而没不当望而望则破军杀将当出而不出当弦而不弦臣下怀奸刺则贼臣专政将臣不肃【原注刺光如刺出也】齿则后妃絶理赏罚不当【原注光如锯齿也】二三并出则中国乱亡乍南乍北则兵刑失理或进或退则外戚乱朝昼明则奸邪并作明动则女主失行变色则将帅有殃虹贯则中宫僭位重轮则椒房有庆色青则主病人饥色赤则兵起大旱色白则其分有丧色黑则宫闱有贼色黄则其君有德五星入则其君逐食五星没则其国亡五星环绕则王者恶之两角出则山河分裂三无魄则其望必食月傍受日光一面则圆而明至明中有闇虚望则与日正对为闇虚所射且至精不二受故阳胜隂火息水是以食皆君臣父子夫妇纲常之错乱故亦凶也必食於望者诛其盛也是以谓之常故食则修刑后妃理内政所以修隂也食既其分大将凶食戊巳则水旱丙丁则丰穰辰巳之方无麦午未之方无禾方战而食则主败食而云兴雨降有兵不战连月食后妃凶大臣忧外国易主

岁

木行之精苍帝之神震气之曜是为岁星径一百里於乾为元於德为仁於事为貌其位东方其日甲乙其时主春其色青其音角其性柔惠生物之星也日行二十八分一十八秒【谨按史记作日行十二分度之一】东行十二度百日而止逆行八度百日复东行岁行三十度十六分度之七其在四孟四季则岁行二舍四仲则岁行三舍岁历一辰十二岁而一周天故谓之岁星取一岁之义命之也一曰摄提一曰重华一曰应星一曰星纪凡四名岁隂在寅正月岁星在营室是月日月亦会营室室为岁庙谓之清庙【原注甲乙为阳寅卯为隂岁隂太岁所在之辰也凡日月右转所会之次谓之辰五星亦右转与日月同会於其次之宿乃其星之庙也谓之庙者日月隂阳之精五星遇其会则乘隂阳之王气故谓之庙犹三光所会谓之帝庭帝座也按天官书与汉志岁星之出与所在之舍多不同天官摄提格岁岁隂左行在寅岁星右转居丑正月与斗牵牛晨出东方名曰监德色苍苍有光其失次有应见柳岁早水晚旱汉志甘氏在建星婺女太初历在营室东壁单阏岁岁隂在卯星居子以二月与婺女虚危晨出曰降入大有光其失次有应见张岁大水太初在奎娄执徐岁岁隂在辰星居亥以三月与营室东壁晨出曰青章青青甚章其失次有应见轸岁早旱晚水太初在奎娄大荒落岁岁隂在巳星居戌以四月与奎娄胃昴晨出曰跰踵熊熊赤色有光其失次有应见亢太初在参罚敦牂岁岁隂在午星居酉以五月与胃?毕晨出曰开明炎炎有光偃兵惟利公王不利治兵其失次有应见房岁早旱晚水石氏曰啓明太初在东井舆鬼叶洽岁岁隂在未星居申以六月与觜参晨出曰长列昭昭有光利行兵其失次有应见箕太初在注张七星涒滩岁岁隂在申星居未以七月与东井舆鬼晨出日天音昭昭白其失次有应见牵牛甘氏在弧太初在翼轸作鄂岁岁隂在酉星居午以八月与柳七星张晨出曰长壬作作有芒国其昌熟谷其失次有应见危有旱而昌有女丧民疾甘氏在注张太初在角亢阉茂岁岁隂在戌星居巳以九月与翼轸晨出曰天睢白色大明其失次有应在东壁岁水女丧太初在氐房心大渊献岁岁隂在亥星居辰以十月与角亢晨出曰大章苍苍然星若跃而隂出旦是谓正平起师旅其帅必武其国有德将有四海其失次有应见娄石氏曰天皇太初在尾箕困敦岁岁隂在子星居卯以十一月与氐房心晨出曰天泉玄色甚明江池其昌不利起兵其失次有应出?石氏曰天宗太初在建星牵牛赤奋若岁岁隂在丑星居寅以十二月与尾箕晨出曰天皓黫然黑色甚明其失次有应见参石氏曰天昊太初在婺女虚危汉志曰甘氏太初历所以不同者以星赢缩在前各录後所见也其四星亦畧如此凡建寅之月日月会於营室天官书谓岁隂在寅星居丑正月与斗牛同出则不合度太初历谓在营室则与日月同会为合故室为岁庙也】故曰察日月之行以揆岁星逆顺其精升为天帝降为太稷佐天为冢宰贵臣出震而首庶物体元居正有人君之象主发政施仁主福司人之德主岁事为统首纪号令主谷及百果草木故又为大司农司肃典致时雨【原注肃时雨若】主岱宗於地则主齐鲁及东夷清润安静则天子夀昌天下安宁人民尚德风雨时顺百谷丰登王者不仁慢神虐民而貌不?不能建元育物童山赭林穷极土木逆春令伤木气则岁星行罚缓则不行急则过分逆则占趋舍为赢退舍为缩赢则兵不复缩则国有忧兵败将死所去失地所居得地所在之国谓之得岁不可伐可以伐人对为冲岁国乃有殃赢缩之冲其殃尤甚久守则福重逆行则祸起揺动人主怒无光仁道失又其星各有占岁星赤而角其兵张黄而沉其野穰青黑为疾为贼赤灰为丧为败顺角而战者胜逆则不胜乍小乍大其色数变王者恶之宜行赦令当见而忽亡野死之王周礼保章氏以十有二岁之相观天下之祆祥【原注相所见之相也】七政而祗以岁占故自左氏传天官书诸星家岁星之占为重以其居五星之首也故王者奉天必谨候岁星凡月食五星其国皆亡食岁星则饥后妃倾岁星入月其野有逐相袭月逮之臣逼君女主忧与它星遇而鬬天下大乱二星相近者殃大相远则浅从七寸以内必之【原注必有祸也】岁星与土合为内乱饥主勿用战败填不避岁则后帝共政与水合则变谋更事火为旱为饥金为白衣会为水及大将死鬬则破军杀将水金在南为牝牡年谷大熟【原注水金隂岁阳故曰牝牡隂南阳北相交故谷熟】金水北岁偏无【原注隂阳不交故岁或有或无】凡三星合是谓惊立絶行【原注有兵丧故惊改主故絶】其国外内大乱有兵有丧民人饥乏改立公王四星合是谓大汤【原注音荡涤也】其国兵丧并起君子忧小人流五星合是谓易行有德受庆改立大人奄有四方子孙蕃昌无德受罚亡其国家五星皆大其事亦大皆小事亦小一星居舍四星就合为从所聚之国王天下从岁星其舍真人以仁致天下凡五星失次伏逆变而皆生妖星皆主兵丧大乱岁星之变为天棓天枪【原注楚行反】天猾天冲国皇天搀【原注音参】及登天根天荆真若天猿天楼天垣苍彗凡十有四星出以甲寅两青方在旁【原注京房集星章妖星皆见於日旁互有五色方云五星所生以五寅日出】天棓星一名觉星本类星末锐长四丈出东北方西方则天下兵争天枪星长数丈两端锐出西南方不过三月必有乱君破国伏辜其余殃为旱饥暴疾天冲星如人苍衣赤首不动出则臣谋主兵变君死国皇星大而赤类南极老人去地三丈如炬火出则内难兵丧大起天搀星长四丈本类星末鋭类云状如牛出西南方主捕制出则为兵为乱为丧为旱枯骨籍籍赤地千里彗星亦曰埽星本类星末类彗小者数寸长或竟天皆五星所变故其色各类其星岁苍火赤土黄金白水黑体无光出必傅日而假其光故夕见东指晨见西指在日南北随日光而指顿挫其芒或长或短所出殃着所指殃发行迟殃深行疾殃浅皆为大丧大兵除旧布新易主革命偏指曰彗芒气四出孛孛然曰孛【原注音背】恶气之锺尤重殃甚於彗出与本星合或行及本星【原注如苍彗遇岁赤彗遇火】或合他星而行及之【原注如苍彗及岁之妖星合遇火土金水而孛之也】皆为客犯主臣犯君必有簒弑放废之祸大乱革命之事故凡妖星彗孛其首也妖星之变见诸星家者七十八名类无象占其可考者则各附本星之下岁星之有象占者凡六星

荧惑

火行之精赤帝之神离气之曜是为荧惑径七十里於乾为亨於德为礼於事为视其位南方其日丙丁其时主夏其色赤其音徵其性刚烈长物之星也每十月入太微受制而出行列宿司无道之国远日专恣出入无常日行七十六分四十杪月行十九度其东行急一日行一度半行十六舍而止逆行二舍六旬复东行自所止数十舍十月而入西方伏行五月出东方三十三岁一周天谓之荧惑者取不常之义命之也一曰罚星一曰执法天地之初袛有水火故天一为水地二为火水则川源波荡蒸为云雨趋下而缓薄於隂气火则烟焰激烈凝为日星腾上而速合为刚风皆有形而不定者也故其变化不测而其行不常荧惑火精惟与大火合而心为荧惑庙谓之明堂故曰察刚气以处荧惑其精为风伯佐天为理内理政外理兵凡五星皆天之使荧惑独疾速专恣故为天子大使廵摄万国司察臣下之过而主祸及天下火纪出纳之令又为大鸿胪主死丧司哲典致时燠【原注哲时燠若】主南岳於地则主吴楚及南蛮赤明净润轨道无变则上下有礼不僭不忒王道和平无孽火之咎王者亏礼视不明不能亨通长物逆夏令伤火气则荧惑行罚缓则不出急则不入违道则占反道二舍以上居之三月其国有殃五月受兵七月半亡地九月大半亡地因与俱出入国絶祀历紫宫太微谓之火入室王者恶之凡失道为悖乱残贼疾丧饥兵殃还至虽大当小久而至当小反大其阳为男丧隂为女丧角动环绕乍前乍後或左或右为之作态低昂为殃益大出则兵起入则兵散昼见君弱权臣擅命大行诛杀其出西方曰反明主命者恶之东行疾则兵聚东方西行急则兵聚西方紧小而闇谓之悖怒有急兵奸伏满野动揺厥弛【原注张弛也】则佞巧依势微言毁誉进类蔽善【原注类其党也】句己战凶军有围退行芒角如锋刃天子毋出宫下有伏兵芒大四出衆为乱天下兵起色变如死灰瘗火谓之急缮贼臣犯上宫庭流血黑角刺中则兵器有焰孽火然地主丧国亡天下分裂其入守犯太微轩辕营室大火为焚庙逐君主命恶之凡五星行至其庙谨候其命当见而忽亡不知所出则下为童謡妖言以告其徵然後出於危亡之国故曰虽有明天子必视荧惑所在月食则女主忧大臣大将凶袭月则逆兵入宫与它星鬬光相逮祸深不相逮祸浅其所舍则兵聚其下顺战胜逆战败从太白军忧离之军却出太白隂有分军行其阳有偏将战当其行太白逮之破军杀将与水合为焠【原注忽内反相熄也】与金合为烁为丧【原注相销也】皆不可举事用兵大败合土为忧生孽卿【原注文耀鈎火土合则为鑪冶鑪冶成则火兴火兴则土之子焠金乃销铄金铄则土无子无子辅父则益妖孽故子忧也】合木后妃死为北军用兵战败岁歉民饥【原注焚木杀豰故饥】北居舍而四星来聚其分真人以礼致天下其精变而生妖星则为昭旦蚩尤之旗昭明司危天搀天隂晋若官张天惑天崔赤若赤彗凡十有二星出以丙寅两赤方在傍蚩尤之旗类彗而後曲象旗或为赤云其长竟天或谓其色上黄下白或谓若植萑而长竟天或谓如箕而长二丈其末皆有星凡妖星其末皆如星而非星若辉晕光魄然而不定盖非五行正气也蚩尤旗见外兵极外流血四夷内兵极内流血宫闱昭明星亦名岁华星赤帝之精象如太白而七芒中角长出末鋭如笔又名笔星或谓如太白光芒而不行或谓大而白无角乍上乍下或谓状如三足杌上有九彗上向或谓赤彗分而为昭明昭明?光为起覇起德之徵所出之国兵起多变一曰大人凶兵大起司危星大而白如太白有毛有目两尾两角出正西方去地可六丈数动察之而赤为兵乱乖争天子以不义失国豪杰并起声望大臣行主德天搀星彗属状如劔戟长四五丈色白数动主杀罚出则谗乱饥兵白骨蔽野戈戟如林凡有象占者四星填

填星土行之精黄帝之神坤气之曜是为填星径五十里於乾为贞於德为信於事为思其位中央其日戊巳其时四时【原注月令土王季夏未月坤在西南离兑之间致养之道也今曰四时以分王为言也四端不言信仁义礼智皆本信非信则德不成四时无土位春夏秋冬皆本土非土则物不生故信分主於四德土寄王於四季皆十八日縂得七十二日其四时各去其十八亦各得七十二日共成三百六十日其专位则在於季夏全体则分於四季也故曰其时四时】其色黄九芒其音宫其性重厚养物之星也日行二十八分度之一出百二十日而逆西行二百二十日反东行见三百三十日而入入三十日复出东方岁行一宿二十八岁一周天谓之填者取其安静之义命之也一曰地侯虽则地类然根本五行其行最缓亦不纯系乎地常以甲辰始建斗之岁仲冬丑月日月亦会於斗而始行故南斗为瑱星庙谓之文太室故曰历斗会以定填星之位其精为灵星佐天为司徒主布德施教又为女主司天下女过又天子之星有土之主察安危存亡之几以降祸殃又主岁功穯事土功丧葬复土之事凡丘墓陵寝之神司圣典致时风【原注圣时风若】主嵩岳於地则主三河宋郑黄润明静轨道无变则有土之君厚下安宅四鄙不耸民狎于野时和岁丰无物产之妖夫貌言视听以心为主仁义礼智为心之德心思不妄而得其正则主静不动四德皆失四事皆违四时皆逆则心失其正为妄为狂於是四星皆失其道填星乃为之动而行罚缓则不逮急则过舍逆则占凡所居之国吉未当居而居已去而还居则得土不乃得女当居不居已居还去则失土不乃失女不有土事若女之忧不可举事用兵其居久国福厚易福薄【原注易疾过也】厚不可伐易可伐其赢王不宁缩军不复失次上二三宿有王命不成不乃大水失次下二三宿后戚其岁不复不乃天裂地动句己芒角则为雹为雷山崩地坼鬼哭人流龙蛇为妖角青黑主疾忧民大疫角白四刺天子入陵大臣复土大水为灾变色赤赤地千里为火为饥当见而忽亡则为老人妇女下发隂祸天崩地陷城复于隍改易太社月食有大诛杀袭月谓之土瘗水女主入陵兵败革政与水合穰而拥阏有覆军其国不可举事出亡地入得地一日为变谋更事为旱合金为疾为丧为内兵亡地合木则饥外兵胜与岁相守内乱易主居舍而四星来聚其分真人以重德致天下其精变而生妖星则为五残狱汉烛星大贲昭星绌流旬始【原注旬一作营】蚩尤虹蜺系咎天上天伐从星天枢天翟天沸荆彗黄彗凡十有八星出以戊寅两黄方在旁五残星亦名五锋星表有气如晕有毛状如辰星而角出正东方去地可六丈大而赤数动察之而青或谓苍彗散为五残五分毁败之徵主乖亡急兵大丧政在伯野不利其冲狱汉星亦名咸汉出正北方去地可六丈大而赤数动察之中青下有三彗从横主逐王刺主出则隂精横兵起其下大丧凶哭声震野四夷惊动烛星状如太白有三彗上出其出不行见则灭所烛者城邑乱有大盗不成又以五色占旬始星出北斗旁状如雄鸡其怒青黑象伏鼈【原注怒一作帑雌也】一曰黄彗分为旬始主兵乱横起诸侯雄鸣期十年圣人起而诛灭之凡有象占者四星太白

金行之精白帝之神兑气之曜是为太白径一百五十里於乾为利於德为义於事为言其位西方其日庚辛其时主秋其色白其音商其性严厉收物之星也日行一度二十七分一月行一辰一岁周天常以正月甲寅与荧惑晨出东方二百四十日伏伏四十日又出西方二百四十日而伏伏三十五日而复出东方出以辰戌入以丑未其入其出必以风雨春见东方以晨秋见西方以夕其出不过参天【原注三分天之一辰卯申酉之间也】过午为经天【原注太白隂星也出东当伏东出西当伏西故出不过三天日阳也日出则星亡太白乃昼见午上行而过之谓之经天】谓之太白者取其方色命之也晨出东曰啓明夕出西曰太白一曰殷星一曰大正一曰营星一曰观星一曰宫星一曰大衰一曰大泽一曰终星一曰大相一曰天浩一曰序星一曰月纬一曰开星一曰火鼻一曰衆星一曰宦星一曰梁星一曰大嚣一曰天表一曰大爽凡二十二名附日而行仲冬日月会於角亢太白亦会於角亢亢为太白庙谓之疏庙故曰察日行以处太白其精为雨师佐天为大司马大将军位上公掌九伐之法以行天讨又为女主主罚凡金革兵械行陈法令师衆律度车骑部曲皆主之司乂典致时晹【原注又时阳若】主西岳於地则主秦陇羌戎西域白光静润轨道无变则天子有道中国安强师贞而丈人吉王者悖义好杀纶綍不从不能利物而反害之逆秋令伤金气则太白行罚缓则不出急则不入逆则占其始出东方行迟率日半度一百二十日必逆行一二舍上极而反东行率日一度半二百二十日入其庳近日曰明星柔高远日曰大嚣刚其始出西方行疾率日一度半百二十日上极而行迟日半度百二十日旦日必逆行一二舍而入其庳近日曰太白柔高远日曰大相刚当出不出当入不入是谓失舍必有破军篡国野死之王当出不出未当入而入天下偃兵兵在外入未当出而出当入而不入天下兵起所当之国破未当出而出未当入而入天下兵起所当之国亡当期而出其国昌出东为东方入为北方出西为西方入为南方所居久其国利易其乡凶【原注乡向也】出西逆行至东正西国吉出东至西正东国吉入七日复出将军战死入十日复出相死入又复出王者恶之出三日而复微入入三日乃复盛出是谓耎而伏【原注耎退也】其下军破将败已入三日又复微出出三日乃复盛入其下国有忧兵虽衆敌食其谷帅虽多将为人虏出东为德举事左之迎之吉出西为刑举事右之背之吉反之皆凶西出失行外国败东出失行中国败色白五芒出蚤为月食【原注先期而出与月相淩不见者则食】晩为天妖彗孛发无道之国出而留桑榆间病其下国【原注行迟而下也举目平正出桑榆上余二千里】上而疾过参天【原注未申之间】疾其对国上复下下复上有反将经天天下革命是为乱纪人民流亡昼见与日争明强国弱弱国强女主昌日方南太白居其南日方北太白居其北为赢侯王不宁用兵进吉退凶日方南太白居其北日方北太白居其南为缩侯王有忧用兵退吉进凶出高用兵深吉浅凶卑浅吉深凶行疾用兵疾吉迟凶行迟用兵迟吉疾凶出大後小兵弱出小後大兵强小以角动兵起角敢战吉不战凶击角所指吉逆之凶进退左右用兵进退左右吉动揺躁躁吉静凶圜以静静吉躁凶出则兵出入则兵入出西方昏而出隂隂兵强暮食出小弱夜半出中弱鷄鸣出大弱是谓隂陷於阳其在东方乘明而出阳阳兵强鸡鸣出小弱夜半出中弱昏出大弱是谓阳陷於隂伏而出兵兵有殃出卯南南胜北方出卯北北胜南方正出卯东国胜出酉北北胜南方出酉南南胜北方正出酉西国胜其色大圜黄?【原注音泽润也】可为好事其圜大赤兵盛不战其白比狼赤比心黄比参左肩苍比参右肩黑比奎大星赤角有战白角有丧黑圜角忧有水事青圜小角忧有木事黄圜和角有土事有年角明见影战胜黑角锐刺伏兵大战居实有得居虚无得【原注实在宿合度卢赢缩不常也】行胜色【原注合度胜色正】色胜位【原注色正胜居宿】有位胜无位有色胜无色行得尽胜之【原注行得其道得一作德】当见而忽亡则为壮夫处於林麓以发兵祸大呼羣起革命易主月食以强国战袭月则大将戮女主忧行与月并为战并西方主战并东方客战一尺而城抜二尺而国病三尺而军忧五尺则不战出东方若西方晦而未尽三日朔而始生三日与月并其间容指入月八日战主败破军杀将二指则入月十二日主败城抜三指则入月十七日主败将走四指则入月二十日两军交绥客主俱败五指则守而不攻陈而不战入房心间谓之金上堂逆兵犯君凡犯列星小战五星大战其相犯太白出其南南国败出其北北国败行疾武不行文遇火兵丧大起与木合光战不合不战合相毁有破军杀将故天子将将将军将兵必谨候太白居舍而四星来聚其分真人以义致天下其精变而生妖星则为天杵天柎伏灵大败司奸天狗贼星天残卒起若星帚星若彗竹彗穑星猿星白雚白彗凡十有七星出以庚寅两白方在旁天狗星状如大奔星色黄有毛尾旁有短彗有声如雷其下止地类狗所堕望之如火光炎炎【原注音焰】冲天其上锐其下圆如数顷田处或谓状赤白有光下即为天狗又谓流星有光见人面坠无声若有足者曰天狗其色白其中黄如遗火状主守御候兵讨贼出则天下大战破军杀将人相食其下流血千里天狗饮之国亡革政其恶气所锺又甚彗孛其冲祸尤重贼星亦名六贼出正南方去地可六丈大而赤数动有光或谓状如彗恶气如五残出则天下祸合逆祲开枢其下兵起不利其冲凡有象占者二星

辰

水行之精黑帝之神坎气之曜是为辰星径一百里於乾为贞於德为知於事为听其位北方其日壬癸其时主冬其色黑其音羽其性舒缓藏物之星也一日行一度九十九分六十二秒一月行一辰一岁周天常以四仲月出二月春分见奎娄五月夏至见东井八月秋分见角亢十一月冬至见牵牛出以辰戌入以丑未二旬而入晨候之东方夕候之西方常与日月之会同辰而出孟春日月会于营室春分辰见奎娄仲夏日月会於东井辰星亦见东井且月行一辰出辰四正得辰之中能正四时与北辰同象故命之为辰也一曰小正一曰长庚一曰天搀一曰安周星一曰细爽一曰能星一曰钩星一曰纽星一曰?星一曰伺祠凡十名附日而行季夏日月会於柳七星辰星亦会於柳七星七星为辰星庙谓之员宫故曰察日月之会以定辰星之位其精为河伯佐天为廷尉偏将主生物以布其纪以理四时明罚敕法以平天下主凡天下水土之政与日月同精故为女主掌八柱九川以载地故为大臣司谋典致时寒【原注谋时寒若】主北岳於地则主燕赵代北北夷诸?裘之国引弓之民黑润轨道无变则天子惠泽逮下汪濊涵泳万民丰乐理法平而无寃民四夷来王中国安强河汉安流民无水害王者瞢闇滥听而行昏德刑罚不中寃讼上闻逆冬令伤水气则辰星行罚缓则不出急则不入非时则占其时宜效不效为失【原注效见也宜见不见为失罚之也】追兵在外不战一时不出其时不和四时不出天下大饥失其时而出为当寒反温当温反寒当出不出是谓系卒兵大起四孟皆出易主命四季皆出大兵丧国亡早出为月食晩出为彗星天矢春不见大风物不生夏不见旱六十日物不长秋不见有兵物不实冬不见雨六十日漂没城邑物不藏当效而出色白为旱黄为熟赤为兵黑为水青角兵忧黑角兵水赤行穷兵之所终免其春青黄夏赤白秋青白而岁熟冬黄而不明即变其色其时不昌黄而小出而易处天下之文变而不善地亦大动五星中分天之中积於东方中国利积於西方外国利辰星出东方大而白有兵於外解常在东方其赤中国胜其西而赤外国利无兵於外而赤兵起其与太白俱出东方皆赤而角外国大败中国胜其与太白俱出西方皆赤而角外国利当见而忽亡则为妇人发隂谋衆叛兵起国亡月食以女乱袭月为合战与月并占同太白与他星遇而鬭天下大乱出房心间地动合土为演戎狄兵兴下人谋上亦为大水辰星与太白俱附日其精感深皆锺肃杀之气为诛为伐为刑为法效出对代相为兵徵辰星不出太白为客其出太白为主出与太白不相从野虽有军不战出东方太白出西方出西方太白出东方为格野虽有军不战【原注辰水也太白金也水生金母子不相从故不战母子各出一方为格格不和也故亦不战】辰星入太白中五日乃出及入而上出破军杀将客胜下出客亡地辰星来抵太白太白不去将死正旗上出【原注太白芒角为旗】破军杀将客胜下出客亡地视旗所指以命破军其绕环太白若与鬬大战客胜免主人吏死过太白间可椷剑【原注椷音函其间可容剑也】小战客胜免居太白前旬三日军罢出太白左小战历太白右数万人战主人吏死出太白右去三尺军急战故凡占太白必占辰星则兵之进退胜败决矣居舍而四星来聚其分真人以法致天下其精变而生妖星则为长庚枉矢破女拂枢灭宝绕綎惊理大奋祀天美天毚天殃天社天历天麻天林天蒿端下黑彗凡十有八星出以壬寅两黑方在旁长庚星【原注诗大东东有启明西有长庚毛氏注皆以为明星太白先日东方为启明日入西出为长庚庚续也续日之光也故星家又谓太白为长庚将军然啓明为太白长庚为辰星皆附日而行云此长庚则又辰星之变为妖星者也】如一匹布着天见则兵起枉矢星类大流星蛇行而苍黑望之如有毛羽然长数丈着天见则反兵杀将相合为乱亦为以乱伐乱凡有象占者二星凡岁之天荆天猿火之照旦天惑土之天枢荆彗金之竹彗白雚水之拂枢天蒿等虽无象占大抵皆彗孛搀抢之类精气之散恶气之生皆为丧为乱为兵为亡

杂星

自五星变散外得名而有象占者曰瑞星妖星客星流星陨星凡五类

瑞星者出为天下之瑞而有徵者也天精见而曰景星景星者德星也其状无常出於有道之国或谓赤方气与青方气相连赤方中有两黄星青方中一黄星三星合为景星又谓状如半月生於晦朔助月为明见则人君有德天下大庆归邪星如星非星如云非云两赤彗上向上有盖状如气下连星出则有归国者格泽星【原注一音鹤铎】状如炎火其中黄白起地上下大上鋭见则不种而获不有土功必有大害【谨案前汉书晋书俱作必有大客此据史记】周伯星色黄有光煌煌然而无芒彗所见之国大昌含誉星光曜似彗所照有喜妖星者其见无期其行无度错出五纬之间而为妖祥者也四填星出四隅去地可四丈或谓六丈余星大而赤常以夜半出十月其下兵起大乱地维星亦名咸光亦出四隅大而赤去地可六丈如月始出其下为乱者亡有德者昌篷星大如二斗器色白亦名王星状如夜光多至四五少则一二或谓出西南长数丈左右锐出而易处出则大水大旱人相食其下乱臣戮死天锋星彗象矛锋刺天从横见则天下兵起血流成川老子星色淳白所见之国为饥为凶为善为恶为喜为怒蓬芮星亦曰蓬絮色青而荧荧然所至之国风雨不节旱乾水溢无谷多蝗东南有三大星出名曰盗星出则天下有大盗西南有三大星出名曰种陵星出则天下谷贵十倍西北三大星出而白名曰天狗星出则人相食大凶东北有三大星出名曰女帛出则大丧凶天鼓星有音如雷而非雷音在地而下及地所在有兵起金鼓震地凡十一星【谨案杂星序妖星後有客星一类今阙】

流星者天使也光迹相连曰流絶迹而去曰飞殷殷而大曰奔皆流星也星大者使大星小者使小声隆隆者怒也行疾者期速行迟者期迟大而无光者庶人之事大而有光者贵人之事大而光且动者其人贵且衆也乍明乍?乍闇乍亡者贼破败也前大後小者忧恐也前小後大者喜事也虵行者奸事也往疾者往而不返也长者其事长短者其事疾奔星所坠其下有兵无风云而有流星良久乃入为大风发屋折木小流星数百四面行者衆庶流移之象也气如流星镗然震野野雉皆鸣天下分裂易主革命流星有音如炬火下地野雉皆鸣名曰天保所坠国安有喜若流星水色青赤名曰地雁其所坠者兵起流星有光青赤长二三丈名曰天雁军之精华也其国兵起当从星所之流星晖然有光白长竟天者人主之星也主将军从星所之飞星大如缶若瓮後皎然白前卑後高此谓缶顿其所从者多死亡飞星大如缶若瓮其後皎然白星灭後白者曲环如车轮此谓解衔其国人相斩为爵禄飞星大如缶若瓮其後皎然白长数丈星灭後白者化为云流下名曰大滑下有流血积屍流星将有所往分中斗折而旁去名曰折星其下兵叛土地分裂有云如坏山堕谓之营头之星所坠其下覆军流血千里亦曰流星昼陨名营头得名者凡八星

陨星者自上而下陨也有不及地而无象者春秋星陨如雨是也有坠地为石者陨石于宋五是也星为少阳其精刚而系於刚风坠地则为石刚之体也故石中有火而星中有光其类同也阳陨而从隂刚坠而从柔皆薨死之象也小而无光者细民也大而有光者贵人也黄圜而正坠者上相也赤角而侧坠者诛也黑角而勃然者贼杀也闇如死灰者忧而自杀也青圜而缓者高士也白角而镗然有声者大将也散落如雪者衆奸伏诛也聚而坠者军溃败也

谨案此下煇气一篇阙

五行

宓牺画八卦而不言五行禹叙九畴言五行而不言数孔子赞易推本易范之所自谓河出图洛出书圣人则之言天地体数天一地二天三地四天五地六天七地八天九地十十为河图而九为洛书祗奇耦一数於是河图洛书相为经纬八卦九章相为表里知其所以然矣五行者脗合天地之数当河图之五位运行於天地之间者也【原注五位者一六北二七南三八东四九西五十中也】一三五七九为奇为阳二四六八十为耦为隂奇阳合於耦隂耦隂合於奇阳五位相合然後各一隂阳而各为一太极质具於地而气行於天天一生水而地六成之地二生火而天七成之天三生木而地八成之地四生金而天九成之天五生土而地十成之生於阳奇者则成於隂耦生於隂耦者则成於阳奇屈信往来运行不已於天地之间所以成变化而行鬼神也说者谓数之所起本於隂阳隂阳往来在於日道十一月冬至日南极阳来而隂往子水位也当以一阳生为水数五月夏至日北极隂进而阳退午火位也当以一隂生为火数隂不名奇数必以耦故以六月二隂为火数乾贞於十一月子坤贞於六月未而皆左行也冬至极於夏至当为阳来正月为春木位也三阳已生故三为木数夏至极於冬至当为隂进八月为秋金位也四隂已生故四为金数三月春之季四季土位也五阳已生故五为土数此生数之由也万物之生皆自微至着水最微为一火渐着为二木形实为三金体固为四土质大为五水火木金皆得土数而後成故水六火七木八金九土十此成数所由也三阳阳之中故木之德盛於春六阳阳之极故火之德盛於夏土为隂阳之中分王四时故其德盛於四时之中而位季夏三隂隂之中故金德盛於秋六隂隂之极故水德盛於冬此盛衰之时也木曰曲直既能曲而反伸也金曰从革一从革而不能自反也水火气也故炎上润下与隂阳升降土不能得而制焉木金者土之华实也其性有水火之杂故木之为物水渍则生火然而不离也盖得土之浮华於水火之交也金之为物得火之精於土之燥得水之精於土之濡故水火相逮而不害铄之反流而不耗盖得土之精实於水火之际也土者物之所以成始而成终地之质化之终也水火之所以升降物兼体而不遗也此又其气质也木神仁水神智土神信【案此下脱金火二条】水滋而生木木然而生火火燥而生土土凝而生金【谨案此下脱金生水一条】相生为母子金刚而克木木坚而克土土浸而克水水湿而克火火砾而克金相胜为夫妇此又其情性也帝王之历数为运孔子谓帝出乎震故自驺衍以来有五运之说以五行之相生者相代始於宓牺以木德王於是神农火黄帝土少昊金颛顼水帝辛木唐火虞土夏金商水周木汉火虽不经见理亦宜然此又其运数也故行而为五行布而为五气合而为五德成而为五性发而为五色激而为五声藴而为五味凝而为五体别而为五藏万物莫不由之皆阳加於隂隂加於阳脗合成体错综为用皆以一具两各为隂阳木具甲乙火具丙丁土具戊巳金具庚辛水具壬癸而为十母复天地之体数不即不离分而不殊故五行一隂阳隂阳一太极也九畴之以五行居首者本天地以生人也皇极居中而以一御八者立人道以配天地也隂阳之精合而为五行五行之精合而为人於是太极为人极人君居至尊之位为天下之极必顺五行正五事以修其身厚八政协五纪以齐其政然後其极正而建天下之极天下之人会其极归其极各以为极而各保其极复权以三德审以龟筮徵其休咎考其祸福於是天地位万物育皇极建而天下治中表上下共一太极天人一致理气相通积善而必有余庆积不善而必有余殃於是五事复居首合五行而并天地矣孔子作春秋书大雨震电雨雪大水火灾霜雹无冰雨木冰皆志五行之错乱举其端以示人其事未既着也及秦人作月令始言寒暑时令气序之差傅以殃咎而为之徵汉兴董仲舒为春秋公羊学始言隂阳五行灾异刘向为春秋谷梁学乃为洪范五行传数其祸福与仲舒错以警惧时君汉二百年天人之书也其大法谓五事修皇极建则五行无变祸乱不作其有变皆人君失德之所致乃禹箕子之志也其传曰田猎不宿饮食不享出入不节夺民农时及有奸谋则木不曲直弃法律逐功臣杀太子以妾为妻则火不炎上治宫室饰台榭内淫乱犯亲戚侮父兄则稼穯不成好战攻轻百姓饰城郭侵边境则金不从革简宗庙不祷祠废祭祀逆天时则水不润下五事之变貌之不恭是谓不肃厥咎狂厥罚恒雨厥极恶时则有服妖时则有龟孽时则有鸡旤时则有下体生上之?时则有青眚青祥惟金沴木言之不从是谓不乂厥咎僭厥罚恒阳厥极忧时则有诗妖时则有介虫之孽时则有犬旤时则有口舌之?时则有白眚白祥惟木沴金视之不明是谓不哲厥咎舒厥罚恒燠厥极疾时则有草妖时则有臝虫之孽时则有羊旤时则有目?时则有赤眚赤祥惟水沴火听之不聦是谓不谋厥咎急厥罚恒寒厥极贫时则有鼓妖时则有鱼孽时则有豕旤时则有耳?时则有黑眚黑祥惟火沴水思之不睿是谓不圣厥咎霜厥罚恒风厥极凶短折时则有脂夜之妖时则有华孽时则有牛旤时则有心腹之?时则有黄眚黄祥惟金水木火沴土向子歆亦治左氏春秋言五行班固乃?仲舒别向歆援引眭孟夏侯胜京房谷永李寻之说为五行志天人之际凛凛乎可畏矣【谨案五行一篇有縂论而无事占】

灾异

灾者何凡水火暵旱霜雹虫螟之害於人者也异者何凡天地日星风霆妖孽之异於常者也异乃灾之本灾乃异之徵皆本於人而应於天凡天文五行之占候徵验皆其事也初孔子作春秋书灾异与事并列而不傅以事视履考祥之法也自左氏及公羊传下逮三史於灾异皆傅以行事纪传之间既并列之又於书志反复稽考虽大端有徵未免曲凿牵强有非圣人意者三国之际汉史不书灾异魏吴所载又复不同既不録於正纪僭国之传法不可书於天人五行又不可曲相傅会其与事相涉如赤星殒而诸葛亮薨金火交而孝献入许黄星见而曹氏簒汉流星坠而公孙渊诛等必当与事并载其余事不相涉特书屡书者则别为灾异两类始汉灵帝建兴元年终晋武帝平吴之岁列於左方系於天文五行之後凡纪传所书皆其事应治乱得失亦足以稽考云尔【谨案灾异一篇有序无书】







卷八十四下上

<史部,别史类,郝氏续後汉书>

钦定四库全书

续後汉书卷八十四下上　　元　郝经　撰

録第二下上

历象

历法上

夫历先王正时之书也其大法出於易本於太极着於隂阳形於天地错综於八卦流行於五行运转於天文纲纪於律吕合而为书定岁月日时以为民用经於甲子起於黄锺岁首为至【原注冬至日月初躔星纪】月首为朔至朔同日为章【原注十九年七闰月为章冬至在朔日也】同在日首为蔀【原注四章七十六年为蔀日首甲子日所谓十一月甲子夜半朔旦冬至也】蔀终六旬为纪【原注二十蔀千五百二十年为纪】岁朔又复为元【原注三纪四千五百六十年为元五行相代一终之大数也】日以实之月以闰之时以分之岁以周之章以明之蔀以部之纪以纪之元以原之赢朒无方变化万殊推移迁次循环不已日月不过四时不忒生长收藏各以其序故谓之历此其大经也法始於宓犠初未有书黄帝使羲和占日常仪占月臾区占星气伶伦造律吕大挠造甲子頴首作算数容成综此六术而调历历之有书昉此少皥之衰九黎乱德民神杂揉不可方物颛顼受之乃命南正重司天以属神北正黎司地以属民絶地天通使复故常无相侵渎乃更黄帝之历以孟春为元是时正月朔旦立春五星会于天历营室氷始泮蛰虫始振鷄始三号天曰作时地曰作昌人曰作乐鸟兽草木莫不应和而震正春离正夏兑正秋坎正冬二分为隂阳之中二至为隂阳之极而四时得其正人得以顺乎生长收藏之序天开於子地辟於丑人生於寅开物於寅闭物於戌元会运世统纪不易而其用无穷故颛顼为历宗其後尧能则天历象日月星辰敬授民时以闰月定四时成岁舜在璿玑玉衡以齐七政而传之禹皆纪摄提贞于孟陬【原注太岁在寅曰摄提格孟?正月也】而宗颛顼汤武革命始改正朔以子丑为岁首至班政教授民时则仍以寅为正岁其後颜渊问为邦於孔子孔子曰行夏之时又曰夏数得天予得夏时焉及作春秋书曰元年春王正月以冬为春明夏时之正冬不可为岁首也以夏时冠周月无其位不敢改朔也秦人灭学事不师古推五胜为水德革周正以亥为岁首而用颛顼历汉初因而不革孝武始诏公孙卿司马迁等考古历法于时有黄帝五家历颛顼五星历及夏商周鲁历凡六历推其密率作太初历始革秦正而复夏时孟春建寅为岁元【原注汉书律历志武帝元封七年汉兴百二岁矣太中大夫公孙卿壶遂太史令司马迁等言历纪坏废宜改正朔於是诏御史曰廼者有司言历未定广延宣问以考星度未能雠也盖闻古者黄帝合而不死名察发敛定清浊起五部建气物分数然则上矣书缺乐弛朕甚难之依违以惟未能修明其以七年为元年遂诏卿遂迁与侍郎尊大典星射姓等议造汉历以前历上元太初四千六百一十七岁至元封七年复得阏逢摄提格之岁中冬十一月甲子朔旦冬至日月在建星太岁在子巳得太初本星度皆最密日月如合璧五星如连珠元凤初复候太初历第一按太初元年实丁丑而曰复得甲寅者推本颛帝上元太始甲寅之元至丁丑复以为元故名之曰太初也】扬雄因之为太玄而刘歆更为三统历【原注孝成世刘向总六历列是非作五纪论向子歆乃究其微眇作三统历谓春秋於春三月每月书王元之三统也三代各据一统明三统常合而迭为首登降三统之首周还五行之道也晋司马彪曰刘歆为历几乎不知而妄言者杜预曰春秋日食有甲乙者三十四而三统历惟一食比诸家最为疏也宋何承天曰刘歆三统尤为疏阔方於四分六千余年又益一日扬雄心感其说采为太玄班固谓之最密着于汉志】旋复疎阔孝章元和中徵能术者课校诸历定朔稽元为四分历行之其後或先天或後天而历屡更矣盖天地运气有自然之差故司马迁谓天运三十岁一小变百年中变五百载大变三大变一纪三纪而大备惟其不齐故能参伍以变错综其数日新其德不拘死法而为活物易穷则变变则通通则久神无方易无体金火之革以治历明时【原注易离下兑上革象曰泽火革君子以治历明时】故历有大法无定法久则必差差则必革当尧之时昬旦星中於午至秦月令则已差於未由汉及晋而又差冬至日初在牵牛今则在斗历之始造测验推步无不精密久则疎而不合非历差也运气自差也东汉以来凡五论历【原注章帝永元元年十四年安帝延光二年顺帝汉安二年灵帝熹平四年】然只用四分而不革灵帝时泰山刘洪精於历术徵拜郎中与蔡邕於东观共考古今历注原其进退察其出入视其往来度其终始悟四分於天疎阔皆斗分太多故也【原注按商历以四分一为斗分三统以一千五百三十九分之三百八十五为斗分乾象以五百八十九分之一百四十五为斗分景初以一千八百四十三分四百五十五为斗分盖历元不同故斗分疎密亦异历家必校斗分者日月初躔星辰之纪也日月合朔於斗以纪一岁之星名一阳生於此万物萌於此律历起於此也甄耀度及鲁历南方有狼弧而无东井北方有建星而无南斗者二十八宿周天之度惟井斗二宿其度最多故月令昏弧旦建指以为的更不言井斗历家所以必校斗分之疏密以为元蔀之本也】以五百八十九为纪法百四十五为斗分作乾象法冬至日日在斗二十二度以术追日月五星之行推而上则合於古引而下则应於今依易立数遯行相号潜处相求名为乾象历又创制日行迟速兼考月行隂阳交错於黄道表里日行黄道於赤道宿度复进有退方之前法转为精密建安初郑玄受其法以为穷幽极微为注释益详实矣昭烈在蜀未得洪历故只用四分终末帝之世吴中书令阚泽於东莱受乾象法於洪而徐岳又加注解故孙权黄武二年改汉四分用洪乾象及中常侍王蕃以洪术精妙周推浑天之理以制仪象论故孙氏用乾象历至于亡曹丕簒汉初仍用四分韩翊者初受洪法後乃据其术而背其言欲更四分及乾象造黄初历丕卒乃罢至曹叡时杨伟亦因洪法更造景初历行之遂不用四分及乾象然皆不能造微入妙有加於洪第於斗分增损之而已魏晋而下十余代更历者数十家咸本於洪故历家谓太初为历祖乾象为历师最疏而牵强傅会者三统也今先列乾象法後具韩翊诸人之议及杨伟历法以相参考云【原注袁山松书刘洪字元卓泰山蒙隂人鲁王之支庶也延熹中以校尉应太史徵拜郎中迁常山太守以父忧去官後为上计掾拜郎中检东观着作律历记迁谒者谷城门侯会稽东部都尉徵迁未至领山阳太守卒官洪善算当世罕俦作七曜术及在东观与蔡邕共述律历记考验天官及造乾象术十余年考验日月与象相应皆传于世】

乾象历法

上元己丑已来至建安十一年丙戌岁积七千三百七十八年

乾法千一百七十

会通七千一百七十一

纪法五百八十九

周天二十一万五千一百四十

通法四万三千二十六

通数四十一

日法四百五十七

岁中十二

余岁三千九十

章岁十九

没法百三

章闰七

会数四十七

会岁八百九十三

章月二百四十五

会率千八百八十二

朔望合数九百四十一

会日万一千四十五

纪月七千二百八十五

元月一万四千五百七十

月周七千八百七十四

小周二百五十四

推入纪

置上元尽所求年以乾法除之不满乾法以纪法除之余不满纪法者入内纪甲子年也满法去之入外纪甲午年也

推朔

置入纪年外所求以章月乘之章岁而一所得为定积月不尽为闰余闰余十二以上岁有闰以通法乘定积月为假积日满日法为定积日不尽为小余以六旬去积日为大余命以所入纪算外所求年天正十一月朔日也

求次月加大余二十九小余七百七十三小余满日法从大余小余六百八十四已上其月大

推冬至

置入纪年外所求以余数乘之满纪为大余不尽为小余以六旬去之命以纪算外天正冬至日也

求二十四气

置冬至小余加大余十五小余五百一十五满二千三百五十六从大余命如法

推闰月

以闰余减章岁余以岁中乘之满章闰为一月不尽半法已上亦一有进退以无中月

推弦望

加大余七小余五百五十七半小余如日法从大余余命如前得上弦又加得望又加得下弦又加得後月朔其弦望定小余四百一以下以百刻乘之满日法得一刻不尽什之求分以课所近节气夜漏未尽以算上为日推没

置入纪年外所求以余数乘之满纪法为积没有余加尽积为一以会通乘之满没法为大余不尽为小余大余命以纪算外冬至後没日求次没加大余六十九小余六十满其法从大余无分无减

推日度

以纪法乘积日满周天去之余以纪法除之所得为度命度以牛前五度起宿次除之不满宿即天正夜半日所在

求次日加一度经斗除分分少损一度为纪法加焉推月度

以月周乘积日满周天去之余满纪法为度不尽为分命如上则天正朔夜半月所在度

求次月小月加度二十二分二百五十八大月又加一日度十三分二百一十七满法得一度其冬下旬夕在张心署之

推合朔度

以章岁乘朔小余满会数为大分不尽小分以大分从朔夜半日分满纪法从度命如前天正合朔日月所共会也求次月加度二十九大分三百一十二小分满会数从大分大分满纪法後度经斗除大分

求弦望日所在度加合朔度七分二百二十五小分十七半大小分及度命如前则上弦日所在度又加得望下弦後月合

求弦望月行所在度加合朔度九十八大分四百八小分四十一大小分及度命如前合朔则上弦月所在又加得望下弦後月合

求日月昏明度日以纪法月以月周乘所近节气夜漏二百而一为明分日以减纪法月以减月周余为昏分各以加夜半如法为度

推月蚀

置上元年外所求以会岁去之其余年以会率乘之如会岁为积蚀有余加积一会月乘之如会率为积月不尽为月余以章闰乘余年满章月为积闰以减积月余以岁中去之不尽数起天正

求次蚀加五月月余千六百三十五五满会率得一月月以望推卦用事日

因冬至大余倍其小余坎用事日也加小余千七十五满乾法从大余中孚用事日也

求次卦各加大余六小余百三其四正各因其中日而倍其小余

推五行用事

置冬至大小余加大余二十七小余九百二十七满二千三百五十六从大余得土用事日也加大余十八小余六百一十八得立春木用事日加大余七十三小余百一十六复得土又加土如得其火金水放此

推加时

以十二乘小余满其法得一度辰数从子起算外朔弦望以定小余

推漏刻

以百乘小余满其法得一刻不尽什之求分课所近节气起夜分尽夜上水未尽以所近言之推有进退进加退减所得也进退有差起分度後二率四度转增少少每半者三而转之差满三止历五度而减如初

月行三道术

月行迟疾周进有恒会数从天地凡数乘余率自乘如会数而一为过周分以从周天月周除之历日数也迟疾有衰其变者势也以衰减加月行率为日转度分衰左右相加为损益率益转相益损转相损盈缩积也半小周乘通法如通数而一以历周减焉为朔行分也

日转度分　　　列衰　　　　　损益率

盈缩积　　月行分

一日十四度【十分】　　一退减　　　　益二十二

盈初　　　三百七十六

二日十四度【九分】　　二退减　　　　益二十二

盈二十二　　二百七十五

三日十四度【七分】　　三退减　　　　益十九

盈四十三　　二百七十三

四日十四度【四分】　　四退减　　　　益十六

盈六十三　　二百七十

五日十四度【八分】　　四退减　　　　益一十二

盈七十八　　二百六十六

六日十三度【十五分】　四退减　　　　益八

盈九十　　　二百六十二

七日十三度【十一分】　四退减　　　　益四

盈九十八　　二百五十八

八日十三度【七分】　　四退减　　　　损四

盈百二　　　二百五十四

九日十三度【三分】　　四退减　　　　损四

盈百二　　　二百五十

十日十二度【十八分】　三退减　　　　损八

盈九十八　　二百四十六

十一日十二度【十五分】　四退加　　　　　损十一

盈九十　　　二百四十三

十二日十二度【七分】　　三退加　　　　　损十五

盈七十九　　二百四十九

十三日十二度【八分】　二退加　　　　　　损十八

盈六十四　　二百四十六

十四日十二度【六分】　一退加　　　　　　损二十

盈三十六　　二百三十四

十五日十二度【五分】　二退加　　　　　　损二十一

盈二十六　　三百三十三

十六日十二度【六分】　二退减损二十【损不足及减五为益盈有五谓益而损缩初二十故】

盈五缩初　　二百四十四

十七日十二度【不足】　三退减　　　　　　益十八

缩十五　　　二百三十六

十八日十二度【八分十】　四进减　　　　　益十五

缩三十三　　二百三十九

十九日十二度【十五分】　　三进减　　　　益十一

缩四十八　　　　三百四十三

二十日十三度【十八分】　　四进减　　　　益八

缩五十九　　　　二百四十六

二十一日十三度【三分】　　四进减　　　　益四

缩六十七　　　　二百五十

二十二日十三度【七分】　　四进加　　　　损四

缩七十一　　　　二百五十四

二十三日十三度【十一分】　四进加　　　　损四

缩七十一　　　　二百五十八

二十四日十三度【十五分】　四进加　　　　损八

缩六十七　　　　二百六十二

二十五日十四度　　　四进加　　　　损十三

缩五十九　　　　二百六十六

二十六日十四度【四分】　　三进加　　　　损十六

缩三十七　　　　二百七十

二十七日十四度【七　三历初进加分　三大周日】　　　损十九

缩三十一　　　二百七十三

周日十四度【九分】　　　少进加　　　　　损二十一

缩十二　　　　二百七十五

周日分三千三百三

周虚二千六百六十六

周日法五千九百六十九

通周十八万五千三十九

历周十六万四千四百六十六

少大法一千一百一

朔行大分一千八百一

周半一百二十七

推合朔入历

以上元积月乘朔行大小分满通数四十一从大分大分满历周去之余满周法得一日不尽为日余日余命算外所求合朔入历也

求次月加一日日余五千二百三十三分二十五求弦望各加七日日余二千八百八十三小分二十九半分各如法成日日满二十七日去之余如周分不足除减一日加周虚

求弦望定大小余

置所入历盈缩称以通周乘之为实令通数乘日余分以乘损益率以损益实为加时盈缩也章岁减月行分乘周半为差法以除之所得盈减缩加大小余小余如日法盈不足朔加时在前後日弦望进退大余为定小余

求朔弦望加时定度

以章岁乘加时盈缩差法除之所得满会数为盈缩大小以盈减缩加本日月所在盈不足以纪法进退度为日月所在定度分

推月行夜半入历

以周半乘朔小余如通数而一以减入历日余余不足加周法而减焉却一日却得周日加其分即得夜半入历

求次日转一日因日余到二十七日日余满周日分去之不直周日也其不满直之加周虚於余余皆次日入历日余也

求月夜半定度

以夜半入历日余乘损益率如周法得一不尽为余以损益盈缩积余无所损破全为法损之为夜半盈缩也满章岁为度不尽为分通数乘分及余余如周法从分分满纪法从度以盈加缩减本夜半度及余为定度求变衰法

以入历日余乘列衰如周法得一不尽为余即各知其日变衰也

求次历

以周虚乘列衰如周法为常数历竟辄以加率衰满列衰去之转为次历率衰也

求次日夜半定度

以变衰进加退减历日转分分盈不足章岁出入度也通数乘分及余而日转加夜定度为次日也竟历不直周日减余千三十八乃以通数乘之直周日者加余八百三十七又以少大分八百九十九加次历变衰转求如前

求次日夜半盈缩

以变衰减加损益率为变损日益而以转损益夜半盈缩历竟损不足反减为入次历减加余如上数

求昏明月度

以历月行分乘所近节气夜漏二百而一为分以减月行分为昏分分如章岁为度以通数乘分以昏後以明加夜半定度余分半法以上成不满废之

求月行迟疾

月经四表出入三道交错分天以月率除之为历之日周天乘朔望合如会月而一朔合分也通数乘合数余如会数而一退分也以从月周为日进分会数而一为差率也

隂阳历　　　衰　　　　损益率　　　兼数

一日　　　　一减　　　益十七　　　初

二日　　　　二减　　　益十六　　　十七

三日　　　　三减　　　益十五　　　三十七

四日　　　　四减　　　益十二　　　三十八

五日　　　　四减　　　益八　　　　六十

六日　　　　三减　　　　益四　　　　六十八

七日　　　　三减【减不足反损为加谓益有一当加减三为不足】益一【过极损之谓月行半周度已过极则当损之】七十二

八日　　　　四加　　　　损二　　　　七十三

九日　　　　四加　　　　损六　　　　七十一

十日　　　　三加　　　　损十　　　　六十五

十一日　　　二加　　　　损十三　　　五十五

十二日　　　一加　　　　损十五　　　三十二十三日【限余三千九百一十三微分千七百五十二】此为後限一加【历初大分日】损十六　　　大二十七分日【五千二百而三】　　少加小者　损十六　　　大十一少大法四百七十三

历周十万七千五百六十五

差率万一千九百八十六

朔合分万八千三百二十八

徵分九百一十四

徵分法二千二百九

推朔入隂阳历

以会月去上元积月余以朔合分定徵分各乘之徵分满其法从合分合分满周天去之其余不满历周者为入阳历余去之余为入隂历余皆如月周得一日算外所求月合朔入历不尽为日余

求次月

加二日日余二千五百八十徵分九百一十四如法成日满十三去之除余如分日隂阳历竟互入端入历在前限余前後限後者月行中道也

求朔望定数

各置入迟疾历盈缩大小分会数乘小分为徵盈减缩加隂阳日余日余盈不足进退日而定以定日余乘损益率如月周得一以损益数为加时定数

推夜半入历

以差率乘朔小余如徵分法得一以减入历日余不足加月周而减之却得分日加其分以会数约徵分为小分即朔日夜半入历日日余三十一小分如会数从会余余满月周去之又加一日历竟下日余满分日去之为入历初也不满分日者直之加余二千七百二小分三十一为入次历

求夜半定日

以通数乘入迟疾历夜半盈缩及余余满半为小分以盈加缩减入隂阳日余日盈不足以月周进退日而定也以定日余乘损益兼数为夜半定数也

求昏明数

以损益率乘所近节气夜漏二百而一为明以减损益率为昏而以损益夜半数为昏明定数

求月去极度

置加时若昏明定数以十二除之为度其余三日而一为少不尽一为强二少弱也所得为月去黄道度也其阳历以加日所在黄道历去极度隂历以减之则月去极度强正弱负强弱相并同名相从异名相消其相减也同名相消异名相从无对互之二强进少而弱上元己丑以来至建安十一年丙戌岁积七千三百七十八

己丑　戊寅　丁卯　丙辰　乙巳　甲午　癸未壬申　辛酉　庚戌　己亥　戊子　丁丑　丙寅

推五星

五行木岁星火荧惑土填星金太白水辰星各以终日与天度相约为日率章岁乘周为月法章月乘日为月分分如法为月数通数乘月法日度法也升分乘周率为升分【日度法用纪法乘同率故此同以分乘之】

五星朔大余小余【以通法各乘月数日法各除之为大余不尽为小余以六十去大余】五星入月日日余【各以通法乘月余以合月法朔小余并之会数约之所得各以日度法除之则皆是】生度数度余【减多为度余分以周天乘之以日度法约之所得为度不尽为度余过周天法之及十分】纪月七千二百八十五

章闰七

章月二百三十五

岁中十二

通法四万三千二十六

日法千四百五十七

会数四十七

周天二十一万五千一百三十

升分一百四十五

木

周率六千七百二十二

日率七千三百四十一

合月数十二

月余六万四千八百一

合月法十二万七千七百一十八

日度法三百九十五万九千二百五十八

朔大余二十三

朔小余一千三百七

入月日十五

日余三百三十八万四千四十六

朔虚分一百五十

升分九十七万四千六百九十

度数三十三

度余二百五十万九千九百五十六

火

周率二千四百七

日率七千二百七十一

合月数二十六

月余二万五千六百二十七

合月法六万四千七百三十三

日度法二百万六千七百二十三

朔大余四十七

朔小余一千一百五十七

入月日十二【景初十三】

日余九十七万三千一十三

朔虚分三百

升分四十九万四千二十五

度数四十八【景初五十】

度余一百九十九万一千七百六

土

周率三千五百二十九

日率三千六百五十三

合月数十二

月余五万三千八百四十三

合月法六万七千五十一

日度法二百七万八千五百八十

朔大余五十四

朔小余五百三十四

入月二十四

日余十六万六千二百七十二

朔虚分九百二十三

升分五十一万一千七百五

度数十二

度余一百七十三万三千一百四十八

金

周率九千二十二

日率七千二百一十三

合月数九

月余十五万二千二百九十三

合月法十七万一千四百一十六

日度法五百三十一万三千九百五十八

朔大余二十五

朔小余一千一百二十九

入月日二十七

日余五万六千九百五十四

朔虚分三百二十八

升分一百三十万八千一百九十

度数二百九十二

度余五万六千九百五十四

水

周率一万一千五百六十一

日率一千八百三十四

合月数一

月余二十一万一千三百三十一

合月法二十一万九千六百五十九

日度法六百八十万九千四百二十九

朔大余二十九

朔小余七百七十三

入月日二十八

日余六百三十一万九百六十七

朔虚分六百八十四

升分一百六十七万六千三百四十五

度数五十七

度余六百四十一万九百六十七

推五星

置上元尽所求年以周率乘之满日率得一名积合不尽为合余以周率除之得一星合往年二合前往年无所得合其年合余减周率为度分金水积合奇为晨耦为夕推星合月

以月数月余各乘积合满合月法从月不尽为月余以纪月去积月余为入纪月副以章闰乘之满章月得一闰以减入纪月余以岁中去之命以天正算外合月也其在闰交际以朔御之

推入月日

以通法乘月余合月法乘朔小余并以会数约之所得满日度法得一则星合入月日也不满为日余命以朔算外

推星合度

以周天乘度分满日度法得一度不尽为余命度以牛前五起右求星合

求後合月

以月数加月数以月余加月余满合月法得一月不减满岁中即合其年满去之有闰计焉余为後年再满在後二年金水加晨得夕加夕得晨

求合朔日

以朔大小余加合月大小余上成月者又加大余二十九小余七百七十三小余满日法从大余命如前求入月日术

以入月日日余加合入月日及余余满日度法得一日其前合朔小余满其虚分者减一日後小余满七百七十三以上者去三十日其余则後合入月日也

求後度

以度度加度余加度余满日度法得一度

木伏三十二日

三百四十八万四千六百四十六分

见三百六十六日

伏行五度

二百五十万九千九百五十六分

见行四十度【除逆退十二度定行二十八度】

火伏百四十三日

九十七万三千一十三分

见行百三十六日

伏行一百一十度

四十七万八千九百九十八分

见行三百二十度【除逆十七度定行三百三度】

土伏三十三日

十六万六千二百七十二分

见三百三十五日

伏行三度

百七十三万三千一百四十八分

见行十五度【除逆六度定行九度】

金晨伏东方八十二日

十一万三千九百八分

见西方【二百四十六日除逆六度定行二百四十六度】

晨伏行百度

十一万三十九百八分

见东方【日度加西伏十日退八度】

水晨伏三十三日

六百一万二千五百五分

见西方【三十二日除逆一度定行三十二度】

伏行六十五度

六百一万二千五百五分

见东方

五星历步

以术法伏日度及余加星合日度余余满日度法得一从今命之如前得星见日及度也以星行分母乘见度余如日度法得一分不尽半法以上亦得一而日加所行分分满其母得一度逆顺母不同以当行之母乘故分如母而当行分也留者乘前逆则减之伏不尽度经升除分以行母为率分有损益前後相遇凡言如盈约满皆求实之除也去及除之取尽之除也

木晨与日合顺伏十六日百七十四万二千三百二十三分行星二度三百二十三万四千六百七分而晨见东方在日没後顺疾日行五十八分之十一五十八日行十一度更顺迟日行九分五十八日行九度留不行二十五日而旋逆日行七分之一八十四日退十二度复留二十五日而顺日行五十八分之九五十八日行九度顺疾日行十一分五十八日行十一度在日前夕伏西方十六日百七十四万二千三百二十三分行星二度三百二十三万四千六百七分而与日合凡一终三百九十八日三百四十八万四千六百四十六分行星四十三度二百五十万九千九百五十六分火晨与日合伏顺七十一日百四十八万九千八百六十八分行星五十五度百二十四万二千八百六十分半而晨见东方在日後顺日行二十三分之十四百八十四日行一百一十二度更顺迟日行二十三分之十二九十二日行四十八度留不行十一日旋逆日行六十二分之十七六十三日退十七度日行十二分九十二日行四十八度复顺疾日行十四分百八十四日行百一十二度在日前

夕伏西方七十一日百四十八万九千八百六十八分行星五十五度百二十四万二千八百六十分半而与日合凡一终七百七十九日九十七万三千一十三分行星四百一十四度四十七万八千九十八分

土晨与日合伏顺十六日百一十二万二千四百二十六分半行星一度百九十九万五千八百六十四分半而晨见东方在日後顺日行三十五分之三百八十七日半行七度半留不行三十四日旋逆日行十七分之一百二日退六度复三十四日而顺日行三分八十七日逆行七度半在日前

夕伏西方十六日百一十二万二千四百二十六分半行星一度百九十九万五千八百六十四分半而与日合也凡一终三百七十八日十六万六千二百七十二分行星十二度百七十三万三千一百三十八分金晨与日合伏逆五日退四度而晨见东方在日後逆日行五分度之三十日退六度留不行八日旋顺迟日行四十六分之三十三四十六日行三十三度而顺疾日行一度九十一分之十五九十一日行一百六度更顺益疾日行一度九十一分之二十二九十一日行百一十三度在日後晨伏东方顺四十一日五万六千九百五十四度行星五十度五万九千九百五十四分而与日合二日五万六千九百五十四分行星亦如之金夕与日合伏顺四十一日五万六千九百五十四分行星五十度五万九千九百五十四分而夕见西方在日前顺疾日行一度九十一分之二十二九十一日行百一十三度更顺减疾日行一度十五分九十一日行百六度而顺迟日行四十六分之三十三四十六日行三十三度留不行八日旋逆日行五分之三十日退六度而与日合凡再合一终五百八十四日十一万三千九百八分行星亦如之

水晨与日合伏逆九日退七度而晨见东方在日後更逆疾一日退一度留不行二日旋顺迟日行九分之八九日行八度而顺疾日行一度四分之一二十日行二十五度在日後晨伏东方顺十六日六百四十一万九百六十七分而与日合一合五十七日六百四十一万九百六十七分行星三十二度六百四十一万九百六十七分行星亦如之

水夕与日合伏顺十六日六百四十一万九百六十七分而夕见西方在日前顺疾日行一度四分之一二十日行二十五度而顺迟日行九分之八九日行八度留不行二日旋逆一日退一度在日前夕伏西方逆迟九日退七度与日合凡再合一终一百一十五日六百一万二千五百五分行星亦如之







卷八十四下下

钦定四库全书

续後汉书卷八十四下下　　元　郝经　撰

録第二下下

历象

历法下

魏黄初中太史令高堂隆详议历数更有改革太史丞韩翊以为乾象减斗分太过後当先天造黄初历以四千八百八十三为纪法千二百五十为斗分其後尚书令陈羣奏以为历数难明前代通儒多共纷争黄初之元以四分历久远疏阔大魏受命宜改历明时韩翊首建犹恐不审故以乾象互相参校其所校日月行度弦望朔晦三年更相是非不能决案三公议皆综尽典理殊涂同归欲使效之璿玑各尽其法一年之间得失足定奏可太史令许芝云刘洪月行术用以来且四十余年已复觉失一辰有奇孙钦议史迁造太初其後刘歆以为疏复为三统章和中改为四分以仪天度考合符应时有差跌日蚀觉过半日至刘洪改为乾象推天七曜之符与天地合其叙董巴议云圣人迹太阳於晷景效太隂於弦望明五星於见伏正是非於晦朔弦望伏见者历数之纲纪检验之明者也徐岳议刘洪以历後天潜精内思二十余载参校汉家太初三统四分历术课弦望於两仪郭间而月行九岁一终谓之九道九章百七十一岁九道小终九九八十一章五百六十七分而九终进退牛前四度五分学者务追合四分但减一道六十二分分不下道是以疏阔皆由斗分多故也课弦望当以昏明度月所在则知加时先後之意不宜用两仪郭间洪加太初元十二纪减十斗下分元起己丑又为月行迟疾交会及黄道去极度五星术理实精密信可长行今韩翊所造皆用洪法小益斗下分所错无几翊所增减致亦留意然十术新立犹未就悉至於日蚀有不尽效效历之要在日蚀熹平之际时洪为郎欲改四分先上验日蚀日蚀在晏加时在辰蚀从下上三分侵二事御之後如洪言海内识真莫不闻见刘歆以来未有洪比夫以黄初二年六月二十七日戊辰加时未日蚀乾象术加时中半强於消息就加未黄初以为加辛强乾象後天一辰半强为近黄初二辰半为远消息与天近三年正月丙寅朔加时申北日蚀黄初加酉弱乾象加午少消息加未黄初後天半辰近乾象先天二年少弱於消息先天一辰强为远天三年十一月二十九日庚寅加时西南维日蚀乾象加未初消息加申黄初加未强乾象先天一辰远黄初先天半辰近消息乾象近中天二年七月十五日癸未日加壬月丙蚀乾象月加申消息加未黄初月加子强入甲申日乾象後天二辰消息後一辰为近黄初後天六辰远三年十月十五日乙巳日加丑月加未蚀乾象月加巳半於消息加午黄初以丙午月加酉强乾象先天二辰近黄初後天二辰强为远於消息於乾象先一辰凡课日月蚀五事乾象四远黄初一近翊於课难徐岳乾象消息但可减不可加加之无可说不可用岳云本术自有消息受师法以消息为奇辞不能改故列之正法消息翊术自踈木以三年五月二十四日丁亥晨见

【黄初五月十七日庚辰见先七日乾象五月十五日戊寅见先九日】

土以二年十一月二十六日壬辰见

【乾象十一月二十一日丁亥见先五日黄初十一月十八日甲申见先八日】

土以三年十月十一日壬申伏

【乾象同壬申伏黄初以下十月八日戊辰伏先四日】

土以三年十一月二十二日壬子见

【乾象十一月十五日乙巳见先七日黄初十一月十二日壬寅见先十日】

金以三年闰六月十五日丁丑晨伏

【乾象六月二十五日戊午伏先十九日黄初六月二十二日乙卯伏先二十三日】

金以三年九月十一日壬寅见

【乾象以八月十八日庚辰见先二十三日黄初八月十五日丁丑见先二十五日】

水以二年十一月十七日癸未晨见

【乾象十一月十三日己卯见先四日黄初十一月十二日戊寅见先五日】

水以二年十二月十三日己酉晨伏

【乾象十二月十五日辛亥伏後二日黄初十二月十四日庚戌伏後一日】

水以三年五月十八日辛巳夕见

【乾象亦以五月十八日见黄初五月十七日庚戌见先一日】

水以三年六月十三日丙午伏

【乾象六月二十日癸丑伏後七日黄初六月十九日壬子伏後六日】

水以三年闰六月二十五日丁亥晨见

【乾象以闰月九日辛未见先十六日黄初闰月八日庚午见先十七日】

水以三年七月七日己亥伏

【乾象七月十一日癸卯伏後四日黄初以七月十日壬寅伏後三日】

水以三年十一月日於晷度十四日甲辰伏

【乾象以十一月九日己亥伏先五日黄初十一月八日戊戌伏先六日】

水以三年十二月二十八日戊子夕见

【二历同以十二日壬申见俱先十六日】

凡四星见伏十五【乾象七近二中黄初五近一中】

郎中李恩议以太史天度与相覆校二年七月三年十一月望与天度日皆差异月蚀加时乃後天六时半非从三度之谓定为後天过半日也董巴议曰昔伏牺始造八卦作三画以象二十四气【原注卦各三画八卦则二十四画故象一岁月节中气二十四气】黄帝因之初作调历历代十一更年五千凡有七历【原注黄帝少昊颛顼高辛唐虞夏殷周秦汉十一代五千年也　七历见前注】颛顼以今之孟春正月为元其时正月朔旦立春五星会于天历营室也氷冻始泮蛰虫始发鸡始三号天曰作时地曰作昌人曰作乐鸟兽万物莫不应和故颛顼圣人为历宗也汤作殷历不复以正月朔旦立春为节更以十一月朔旦冬至为元首下至周鲁及汉皆从其节据正四时夏为得天以承尧舜从颛顼故也礼记大戴曰虞夏之历建正於孟春此之谓也尚书郎杨伟请六十日中疏密可知不待十年若不从法是校方圆弃规矩考轻重背权衡课长短废尺寸论是非违分理若不先定校历之本法而县聼弃法之末争则孟轲所谓方寸之木可使高于岑楼者也今韩翊据刘洪术者知贵其术珍其法而弃其论背其术废其言违其事是非必使洪奇妙之式不传来世若知而违之是挟故而背师也若不知据之是为挟不知而罔知也校议未定会丕卒而罢曹叡太和中太史上汉历不及天时因更推步弦望晦朔为太和历叡以高堂隆学问优深於天文又精乃诏使隆与杨伟及太史待诏骆?参共推校伟?是太史隆故据旧历更相劾奏纷纭数岁伟称?得日蚀而月晦不尽隆不得日蚀而月晦尽诏从太史隆所争虽不得而远近犹知其精微伟遂与太史?等因四分乾象法更造景初历表上之曰臣覧载籍断考历数时以纪农月以纪事其所由来尚矣少昊则玄鸟司分颛顼帝喾则重黎司天唐帝虞舜则羲和掌日三代因之世有日官日官司历颁之诸侯诸侯受之颁于境内夏后之世羲和湎淫废时乱日书载胤征由此观之审农时而重人事历代皆然也逮周室既衰战国横骛告朔之羊废而不绍【原注鲁自文公闰不告月故子贡欲去告朔之饩羊】登台之礼灭而不遵闰分乖次而不识孟陬失纪而莫悟大火犹西流而怪蛰虫之不藏【原注春秋哀公十二年冬十二月螽左氏传仲尼以火伏而後蛰者毕今火犹西流司历过也杜预注周十二月今十月是岁失置一闰悞以九月为十月故有螽火大心星也心星伏入北方则孟冬孟冬十月心星犹见而西流未入北方则犹九月也故蛰虫未毕伏而有螽刘歆历谱以建申流火之月为建亥司历误以七月为十月三失闰张晏注汉志谓当八月建酉而司历误以八月为十月再失闰夫七月八月虫岂蛰而未毕乎既以火伏蛰毕为之证则一失闰也歆晏之说皆误】是时也天子不恊时司历不协日诸侯不受职日御不分朔人事不恤废弃农时仲尼之拨乱於春秋说褒纠黜司历失闰则讥而书之登台颁朔则谓之有礼自此以降暨于秦汉乃复以孟冬为岁首闰为後九月中节乖措时月纰缪加时後天蚀不在朔累载相袭久而不革至武帝元封七年始悟其缪於是改正朔更历数使大才通人更造太初历校中朔所差以正闰分课中星得度以考疎密以建寅之月为正朔以黄锺之月为律历初其历斗分太多後遂疎阔至元和二年复用四分历施而行之至于今日考察日蚀率常在晦是则斗分太多故先密後疎而不可用也是以臣前以制典余日推考天路稽之前典验之以蚀朔详而精之更建密历则不先不後古今中天以昔在唐帝恊日正时允厘百工咸熙庶绩欲使当今国之典礼凡百制度韬合往古郁然备足乃改正朔更历数以大吕之月为岁首以建子之月为历初臣以为昔在往代则法曰颛顼曩自轩辕则历曰黄帝暨至汉之孝武革正朔更历数改元曰太初因名太初历今改元为景初宜曰景初历臣之所建景初历法数则约要施用则近密治之则省功学之则易知虽复使研桑心筭隶首运筹重黎司晷羲和察景以考天路步验日月究极精微尽术数之极者皆未能并臣如此之妙也是以累代历数皆疎而不密自黄帝以来常改革不已今始定矣遂改正朔施行伟历以建丑之月为正改其年三月为孟夏其孟仲季月虽与夏正不同至於郊祀蒐狩班宣时令皆以建寅为正三年正月叡卒曹芳立冬十二月诏曰烈祖明皇帝以正月弃背天下臣子永惟忌日之哀其复用夏正虽违先帝通三统之义斯亦礼制所由变改也又夏正於数为得天正其以建寅之月为正始元年正月以建丑月为後十二月景初历法

壬辰元以来至景初元年丁巳岁积四千四十六算止此元以天正建子黄锺之月为历初元首之岁夜半甲子朔旦冬至

元法万一千五十八

纪法千八百四十三

纪月二万二千七百九十五

章岁十九

章月二百四十五

章闰七

通数十三万四千六百三十

日法四千五百五十九

余数九千六百七十

周天六十七万三千一百五十

纪岁中十二

气法十二

没分六万七千三百一十五

没法九百六十七

月周二万四千六百三十八

通法四十七

会通七十九万百一十

朔望合数六万七千三百一十五

入交限数七十三万二千七百九十五

通周十二万五千六百二十一

周日日余二千五百二十八

周虚二千三十一

斗分四百五十五

甲子纪第一

纪首合朔月在日道里

交会差率四十一万二千九百一十九

迟疾差率十万三千九百四十七

甲戌纪第二

纪首合朔月在日道里

交会差率五十一万六千五百二十九

迟疾差率七万三千七百六十七

甲申纪第三

纪首合朔月在日道里

交会差率六十二万一百三十九

迟疾差率四万三千五百八十七

甲午纪第四

纪首合朔月在日道里

交会差率七十二万三千七百三十九

迟疾差率一万三千四百七

甲辰纪第五

纪首合朔月在日道里

交会差率三万七千二百四十九

迟疾差率一万八千八百四十八

甲寅纪第六

纪首合朔月在日道里

交会差率十四万八百五十九

迟疾差率十万八千六百六十八

交会纪差十万三千六百一十求其数之所生者置一纪积月以通数乘之会通去之所去之余纪差之数也以之转加前纪则得後加之未满会通者则纪首之岁天正合朔月在日道里满去之则月在日道表加表满在里加里满在表

迟疾纪差三万一百八十求其数之所生者置一纪积月以通数乘之通周去之余以减通周所减之余纪差之数也以之转减前纪则得後不足减者加通周

求次元纪差率转减前元甲寅纪差率余则次元甲子纪差率也求次纪如上法也

推朔积月术曰置壬辰元以来尽所求年外所求以纪法除之所得算外所入纪第也余则入纪年数也以章月乘之如章岁而一为积月不尽为闰余闰余十二以上其年有闰闰月以无中气为正

推朔术曰以通数乘积月为朔积分如日法而一为积日不尽为小余以六十去积日余为大余大余命以纪算外所求年天正十一月朔日也

求次月加大余二十九小余二千四百一十九小余满日法从大余命如前次月朔日也小余二千一百四十以上其月大也

推弦望加朔大余七小余千七百四十四小分一小分满二从小余小余满日法从大余大余满六十去之余命以纪算外上弦日也又加得望下弦後月朔其日蚀望者定小余如在中节者定小余如所近中节间限数限数以下者算上为日望在中节前後各四日以还者视限数望在中节前後各五日以上者视间限

推二十四气术曰置所入纪年外所求以余数乘之满纪法为大余不尽为小余大余满六十去之余命以纪算外天正十一月冬至日也

求次气加大余十五小余四百二小分十一小分满气法从小余小余满纪法从大余命如前次气日也推闰月术曰以闰余减章岁余以岁中乘之满章闰得一月余满半法以上亦得一月数从天正十一月起算外闰月也闰有进退以无中气御之

大雪十一月节【限数千二百四十二间限千二百四十八】

冬至十一月中【限数千二百五十四间限千二百四十五】

小寒十二月节【限数千二百四十五间限千二百二十四】

大寒十二月中【限数千二百一十三间限千一百九十二】

立春正月节【限数千一百七十二间限千一百四十七】

雨水正月中【限数千一百二十九间限千九十二】

惊蛰二月节【限数千六十七间限千四十六】

春分二月中【限数千八间限九百七十九】

清明三月节【限数九百五十一间限九百二十五】

谷雨三月中【限数九百间限八百七十九】

立夏四月节【限数八百五十七间限八百四十】

小满四月中【限数八百二十三间限八百一十三】

芒种五月节【限数八百间限七百九十九】

夏至五月中【限数七百九十八间限八百】

小暑六月节【限数八百五间限八百一十五】

大暑六月中【限数八百二十五间限八百四十五】

立秋七月节【限数八百五十九间限八百八十三】

处暑七月中【限数九百七间限九百三十五】

白露八月节【限数九百六十三间限九百九十二】

秋分八月中【限数千二十一间限千五十一】

寒露八月节【限数千八十间限千一百七】

霜降九月中【限数千一百三十二间限千一百五十七】

立冬十月节【限数千一百八十一间限千一百九十八】

小雪十月中【限数千二百一十五间限千二百三十九】

推没灭术曰因冬至积日有小余者加积一以没分乘之以没法除之所得为大余不尽为小余大余满六十去之余命以纪算外即去年冬至後没日也

求次没加大余六十九小余五百九十二小余满没法得一从大余命如前小余尽为灭也

推五行用事日立春立夏立秋立冬者即木火金水始用事日也各减其大余十八小余四百八十三小分六命以纪算外各四立之前土用事日也大余不足减者加六十小余不足减者减大余一加纪法小分不足减者减小余一加气法

推卦用事日因冬至大余六其小余即坎卦用事日也加小余万九十一满元法从大余即中孚用事日也求次卦各加大余六小余九百六十七其四正各因其中日六其小余

推日度术曰以纪法乘朔积日满周天去之余以纪法除之所得为度不尽为分命度从牛前五起宿次除之不满宿则天正十一月朔夜半日所在度及分也求次日日加一度分不加经斗除斗分分少进退一度推月度术曰以月周乘朔积日满周天去之余以纪法除之所得为度不尽为分命如上法则天正十一月朔夜半月所在度及分也

求次月小月加度二十二分八百六大月又加一日度十三分六百七十九分满纪法得一度则次月朔夜半月所在度及分也其冬下旬夕在张心署之

推合朔度术曰以章岁乘朔小余满通法为大分不尽为小分以大分从朔夜半日夜分满纪法从度命如前则天正十一月合朔日月所共合度也

求次月加度二十九大分九百七十七小分四十二小分满通法从大分大分满纪法从度经斗除其分则次月合朔日月所共合度也

推弦望日所在度加合朔度七大分七百五小分十微分一微分满二从小分小分满通法从大分大分满纪法从度命如前则上弦日所在度也又加得望下弦後月合也

推弦望月所在度加合朔度九十八大分千二百七十九小分四十四满数命如前即上弦月所在度也又加得望下弦後月合也

推日月昏明度术曰日以纪法月以月周乘所近节气夜满二百而一为明分日以减纪法月以减月周余为昏分各以分如夜半如法为度

推合朔交会月蚀术曰置所以入纪朔积分以所入纪下交会差率之数加之以通会去之余则所求年天正十一月合朔去交度分也以通数加之满会通去之余则次月合朔去交度分也以朔望合数各加其月合朔去交度分满会通去之余则各其月望去度分也朔望去交分如朔望合数以下入交限数以上者朔则交会望则月蚀

推合朔交会月蚀月在日道表里术曰置所入纪朔积分以前所入纪下交会差率之数加之倍会通去之余不满会通者纪首表天正合朔月在表纪首里天正合朔月在里满会通去之表满在里里满在表

求次月以通数加之满会通去之加里满在表加表满在里先交会後月蚀者朔在表则望在表朔在里则望在里先月蚀後交会者看蚀月朔在里则望在表朔在表则望在里交会月蚀如朔望合数以下则前交後会如入交限数以上则前会後交其前交後会近於限数者则豫伺之前会後交近於限数者则後伺之

求去交度术曰其前交後会者今去交度分如日法而一所得则却去交度分也其前会後交者以去交度分减会通余如日法而一所得则前去交度也余皆度分也去交度十五以上虽交不蚀也十以下是蚀十以上亏蚀微少光晷相及而已亏之多少以十五为法求日蚀亏起角术曰其月在外道先交後会者亏蚀而西南角起先会後交者亏蚀东南角起其月在内道先交後会者亏蚀西北角起先会後交者亏蚀东北角起亏蚀分多少如上以十五为法会交中者蚀尽月蚀在日之冲亏角与上反也

月行迟疾度　　损益率

盈缩积分　　　　　　　　　　月行分

一日十四度【十四分】益二十六

盈初　　　　　　　　　　　　二百八十

二日十四度【十一分】益二十三

盈积分一十一万八千五百四十四　二百七十七

三日十四度【八分】　益二十

盈积分二十二万三千三百九十二　二百七十四

四日十四度【五分】　益十七

盈积分三十一万四千五百七十一　二百七十一

五日十四度【一分】　益十三

盈积分三十九万二千七十四　　　二百六十九

六日十三度【十四分】益七

盈积分四十五万一千三百四十一　　二百六十一

七日十三度【七分】　损一

盈积分四十八万三千三百五十四　　二百五十四

八日十三度【一分】　损六

盈积分四十八万三千三百五十四　　二百四十八

九日十二度【十六分】损十

盈积分四十五万五千九百　　　　　二百四十四

十日十二度【十三分】损十三

盈积分四十一万三百一十　　　　二百四十一

十一日十二度【十一分】损十五

盈积分四十五万一千四十二　　　二百三十九

十二日十二度【八分】　损十八

盈积分二十八万二千六百五十八　二百三十六

十三日十二度【五分】损二十一

盈积分二十万五百九十六　　　　二百三十六

十四日十二度【三分】　损二十三

盈积分十万四千八百五十七　　二百三十一

十五日十二度【五分】　益二十一

缩初　　　　　　　　　　　　二百三十三

十六日十二度【七分】　益十九

缩积分九万五千七百三十九　　二百三十五

十七日十二度【九分】　益十七

缩积分十八万二千三百六十　　二百三十七

十八日十二度【十二分】益十四

缩积分二十五万九千八百六十三　　二百四十

十九日十二度【十五分】益十一

缩积分三十二万三千六百八十九　　二百四十一

二十日十二度【十八分】益八

缩积分四十七万三千八百四十八　　二百四十六

二十一日十二度【三分】益四

缩积分三十一万三百二十　　　　　二百五十

二十二日十二度【七分】损一

缩积分四十二万八千五百四十六　　二百五十四

二十三日十三度【十二分】损五

缩积分四十二万八千五百四十六　　二百五十九

二十四日十三度【十八分】损十一

缩积分四十万五千七百五十一　　　二百六十五

二十五日十四度【五分】　损十七

缩积分三十五万五千六百三　　　　二百七十一

二十六日十四度【十一分】损二十三

缩积分二十七万八千九十九　　二百七十七

二十七日十四度【十一分】损二十四

缩积分十七万三千二百四十　　二百七十八

周日十四度【十三有小分六百二十六】损二十五【有小分六百二十六】

缩积分六万二千八百二十六　　二百七十九【有小分六百二十六】

推合朔交会月蚀入迟疾历术曰置所入纪朔积分以所入纪下迟疾差率之数加之以通周去之余满日法得一日不尽为日余命日算外则所求年天正十一月合朔入历日也

求次月加一日余四千四百五十求望加十四日日余三千四百八十九日余满日法成日日满二十七去之又除余如周日余日不足除者减一日加周虚

推合朔交会月余定大小余以历日余乘所入历损益率以损益盈缩积分为定积分以章岁减所入历月行分余以除之所得以盈减缩加大小余加之满日法者交会加时在後日减之不足者交会加时在前日月蚀者随定大小余为日加时入历在周日者以周日余乘缩积分为定积分以损率乘入历日余又以周日日余乘之以周日日度小分并之以损定积分余为後定积分以章岁减周日月行分余以周日月余乘之以周日度小分并之以除後定积分所得以加本小余如上法推加时以十二乘定小余满日法得一辰数从子起算外则朔望加时所在辰也有余不尽者四之如日法而一为少二为半三为太又有余者三之如日法而一为强半法以上排成之不满法废弃之以强并少为少强并半为半强并太为太强得二强者为少弱以之并少为半弱以之并半为太弱以之并太为一辰弱以所在辰命之则各得其少太半及强弱也其月余蚀望在中节前後四日以还日以上者视限数在中节前後五日以上者视间限定小余如间限限数以下者以算上为日

斗二十六【分四百五十五】牛八　　女十二　　虚十

危十七　　　室十六　　壁九

北方九十八度【分四百五十五】

奎十六　　　娄十二　　胃十四　　昴十一毕十六　　　觜二　　　参九

西方八十度

井三十三　　鬼四　　　柳十五　　星七

张十八　　　翼十八　　轸十七

南方百十二度

角十二　　　亢九　　　氐十五　　房五

心五　　　　尾十八　　箕十一

东方七十五度

中节【日行在度】　　日行【黄道去极度】日中晷影　昼漏刻

夜漏刻　　　昏中星　　明中星

冬至【十一月中斗二十少】百一十五度　丈三尺三寸　四十五五十五　　　奎六【弱】　　亢二【少强】

小寒【十二月节女二】百一十三【强】　丈二尺三寸　四十五【八分】五十四【二分】　　娄【半强】　　　氐七【强】

大寒【十一月中虚半强】百一十一【太强】　丈一尺　四十六【八分】五十二【二分】　　胃十一【太强】　心半

立春【正月节　危十太弱】百六【少弱】　　九尺六寸　四十八【六分】五十一【四分】　　毕五【少弱】　　尾七【半弱】

雨水【正月中　室八太弱】百一【强】　　七尺九寸【五分】五十【八分】

四十九【二分】　　参六【半强】　　箕【半】

惊蛰【二月节壁八强】　九十五【强】　六尺五寸【五分】五十三【三分】四十六【七分】　　井十七【少弱】　斗【少】

春分【二月中　　奎十四少强】八十九【少强】　五尺二寸【五分】五十五【八分】四十四【二分】　　鬼四　　　斗十一【弱】

清明【三月节胃一半】　八十三【少弱】　四尺一寸【五分】五十八【三分】四十一【七分】　　星四【太】　　斗二十一【半】

谷雨【三月中昴二大】　七十七【太强】　三尺二寸　六十【五分】三十九【五分】　　张十七　　斗六【半】

立夏【四月节毕七】　七十三【少强】　二尺五寸【二分】六十二【四分】三十七【六分】　　翼十七【太】　女十【少弱】

小满【四月中　参四少弱】六十九【太】　尺九寸【八分】　六十三【九分】三十六【一分】　　角【太弱】　　　危【太弱】

芒种【五月节　井少半弱】六十七【少弱】　尺六寸【八分】　六十四【九分】三十五【一分】　　亢五【大】　　危十四【强】

夏至【五月中　　　井二十五半弱】六十七【强】　尺五寸　　六十五三十五　　　氐十二【少弱】　室十二【强】

小暑【六月节　柳三太弱】六十七【太强】　尺七寸　　六十四【七分】三十五【三分】　　尾一【太强】　　奎二【太强】

大暑【六月中星四强】　七十　　　二尺　　　六十三【八分】三十六【二分】　　尾十五【半强】　娄三【太】

立秋【七月节　张十二少】七十三【半强】　二尺五寸【五分】六十二【二分】三十七【八分】　　箕九【太强】　　胃九【太强】

处暑【七月中翼九半】　七十八【半疆】　三尺三寸【三分】六十三【二分】三十九【八分】　　斗十【少】　　毕三【太】

白露【八月节轸六太】　八十四【少强】　四尺二寸【五分】五十七【八分】四十二【三分】　　斗二十一【强】参五【少强】

秋分【八月中角五弱】　九十【半强】　　五尺五寸【二分】五十五【二分】四十四【八分】　　牛五【少】　　井十六【少强】

寒露【九月节　亢八少弱】九十六【太强】　六尺八寸【五分】五十二【六分】四十七【四分】　　女七【太】　　鬼三【少强】

霜降【九月中　　氐十四少强】百二【少强】　八尺四寸　五十【三分】四十九【七分】　　虚六【太】　　星三【太】

立冬【十月节　尾四半强】百七【少强】　　丈八寸【二分】　四十八【二分】五十一【八分】　　危八【强】　　张十五【太】

小雪【十月中　箕一太强】百一十一【弱】丈一尺四寸　四十六【七分】五十三【三分】　　室三【半弱】　　翼十五【太】

大雪【十一月节斗六】百一十三【太弱】丈二尺五寸【六分】四十五【五分】五十四【五分】　　壁【半强】　　　翼十五【太】

右中节二十四气如术求之得冬至十一月中也加之得次月节加节得其月中星以日所在为正置所求年二十四气小余四之如法得一为少不尽少三之如法为强所得以减其节气昏明中星各定

推五星术

五星者木曰岁星火曰荧惑星土曰填星金曰太白星水曰辰星凡五星之行有迟有疾有留有逆曩自开辟清浊始分则日月五星聚于星纪发自星纪并而行天迟疾留逆互相逮及星与日会同宿共度则谓之合从合至合之日则谓之终各以一终之日与一岁之日通分相约终而率之岁数岁则谓之合终岁数岁终则谓之合终合数二率既定则法数生焉以章岁乘合数为合月法以纪法乘合数为日度法以章月乘岁数为合月分如合月法为合月合月之余为月余以通数乘合月数如日法而一为大余以六十去大余为星合朔大余大余之余为朔小余以通数乘月余以合月法乘朔小余并之以日法乘合月法除之所得星合入月日数也余以朔通法约之为入月日以朔小余减日法余为朔虚分以历斗分乘合数为星度斗分木火土各以合数减岁余以周天乘之如日度法而一所得则行星度数也余则度余金水以周天乘岁数如日度法而一所得则行星度数也余则度余也

木合终岁数一千二百五十五

合终合数一千一百四十九

合月度法二万一千八百四十一

日度法二百一十一万七千六百七

合月数一十三

月余一万一千一百二十二

朔大余二十三

朔小余四千九十三

入月日一十五

日余一百九十九万五千六百六十四

朔虚分四百六十六

斗分五十二万一千七百九十五

行星度三十三

度余一百四十七万二千八百六十九

火合终岁数五千一百五

合终合数三千三百八十八

合月法四万五千三百七十二

日度法四百三十万一千八百一十四

合月数二十六

月余二万二

朔大余四十七

朔小余三千六百二十七

入月日一十三

日余三百五十八万五千二百四十

朔虚分九百三十三

斗分一百八万六千五百三十

行星度五十

度余一百四十一万二千一百五十

土合终岁数三千九百四十三

合终合数三千八百九

合月法七万二千三百七十一

日度法七百一万九百八十七

合月数一十二

月余五万八千一百五十三

朔大余五十四

朔小余一千六百七十四

入月日二十四

日余六十七万五千三百六十四

朔虚分二千八百八十五

斗分一百七十三万三千九十五

行星度一十二

度余五百九十六万二千二百五十六

金合终岁数一千九百七

合终合数二千三百八十五

合月法四万五千三百一十五

日度法四百三十九万五千五百五十四

合月数九

月余四万三百一十

朔大余二十五

朔小余三千五百三十五

入月日二十五

日余十九万四千九百九十

朔虚分一千二十四

斗分一百八万五千二百七十五

行星度二百九十二

度余十九万四千九百九十

水合终岁数一千八百七十

合终合数一万一千七百八十九

合月法二十二万三千九百九十一

日度法二千一百七十二万七千一百二十七

合月数一

月余二十一万五千四百五十九

朔大余二十九

朔小余二千四百一十九

入月日二十八

日余二千三十四万四千二百九十一

朔虚分二千

斗分五百三十六万三千九百九十五

行星度五十七

度余二千三十四万四千三百六十一

推五星术曰置壬辰元以来尽所求年以合终合数乘之满合终岁数得一名积合不尽名为合余以合终合数减合余得一者星合往年得二者合前往年无所得合其年余以减合终合数为度分金水积合偶为晨奇为夕

推五星合月以月数月余各乘积合余满合月满法从月为积月不尽为月余以纪月除积月所得算外所入纪也余为入纪月副以章闰乘之满章月得一为闰以减入纪月余以岁中去之余为入岁月命以天正起算外星合月也其在闰交际以朔御之

推合月朔以通数乘入纪月满日法得一为积日不尽为小余以六十去积日余为大余命以所入纪算外星合朔日也

推入月日以通数乘月余合月法乘朔小余并之通法约之所得满日度法得一则星合入月日也不满日余命日以朔算外入月日也

推星合度以周天乘度分满日度法得一为度不尽为余命以牛前五度起算外星所合度也

求後合月以月数加入岁月以余加月余余满合法得一月月不满岁中即在其年满去之有闰计焉余为後年再满在後二年金水加晨得夕加夕得晨也

求後合朔以朔大小余数加合朔月大小余其月余上成月者又加大余二十九小余二千四百一十九小余满日法从大余命如前法

求後入月日以入月日日余加入月日及余余满日度法得一其前合朔小余满其虚分者去一日後小余满二千四百九十一以上去二十九日不满去三十日其余则後合入月日命以朔求後合度数及分如前合宿次命之

木晨与日合伏顺十六日九十九万七千八百四十二分行星二度百七十九万五千二百三十八分而晨见东方在日後顺疾日行五十七分之十一五十七日行十一度顺迟日行九分五十七日行九度而留不行二十七日而旋逆日行七分之一八十四日退十二度而复留二十七日後迟日行九分五十七日行九度而复顺疾日行十一分五十七日行十一度在日前

夕伏西方顺十六日九十九万七千八百四十二分行星二度百七十九万五千二百三十八分而与日合凡一终三百九十八日九百九十九万五千六百六十四分行星三十三度百四十七万二千八百六十九分火晨与日合伏七十二日一百七十九万二千六百一十五分行星五十六度百二十四万九千三百三十五分而晨见东方在日後顺日行二十三分之十四一百八十四日行百一十二度更顺迟日行十二分九十二日行四十八度而留不行十一日而旋逆日行六十二分之十七六十二日退十七度而复留十一日复顺迟日行十二分九十二日行四十八度而复疾日行十四分百八十四日行百一十二度在日前

夕伏西方顺七十二日百七十九万二千六百一十五分行星五十六度百二十四万九千三百四十五分而与日合凡一终七百八十日三百五十八万五千二百三十分行星四百一十五度二百四十九万八千六百九十分

土晨与日合伏十九日三百八十四万七千六百七十五分半行星二度六百四十九万一千一百二十一分半而晨见东方在日後顺行百七十二分之十三八十六日行六度半而留不行三十二日半而旋逆日行七分之一百二日半而退六度而复留不行三十二日半复顺日行十三分八十六日行六度半在日前

夕伏西方顺十九日三百八十四万七千六百七十五分半行星二度六百四十九万一千一百二十一分半而与日合凡一终三百七十八日六十七万五千三百六十四分行星十二度五百九十六万二千二百五十六分

金晨与日合伏六日退四度而晨见东方在日後而逆迟日行五分之三十日退六度留不行七日而旋顺迟日行四十五分之三十三四十五日行三十三度而顺疾日行一度九十一分之十四九十一日行百五度而顺益疾日行一度九十一分之二十一九十一日行百一十二度在日後而晨伏东方顺四十二日十九万四千九百九十分行星五十二度十九万四千九百九十分而与日合一合二百九十三日十九万四千九十分行星如之

金夕与日合伏顺四十二日百十九万四千九百九十分行星五十二度十九万四千九百九十分而夕见西方在日前顺疾日行一度九十一分之二十一六十一日行百一十二度而更顺迟日行一度十四分九十一日行五度而顺益迟日行四十五分之三十三四十五日行三十三度而留不行七日旋逆日行五分之三十日退六度在日前夕伏西方逆六日退四度而与日合再合一终五百八十四日三十八万九千八百八十分行星如之

水晨与日合伏十一白退七度而晨见东方在日後逆疾一日退一度而留不行一日而旋顺迟日行八分之七八日行七度而顺疾日行一度十八分之四十八日行二十二度在日後晨伏东方顺十八日二千三十四万四千二百六十一分行星三十六度二千三十四万四千二百六十一分而与日合凡一合五十七日二千二十四万四千二百六十一分行星如之

水夕与日合伏十八日二千三十四万四千二百六十一分行星三十六度二千三十四万四千二百六十一分而夕见西方在日前顺疾日行一度十八分之四十八日行二十二度而更顺迟日行八分之七十八日行七度而留不行一日而旋逆一日退一度在日前夕伏西方逆十一日退七度而与日合凡再合一终百一十五日千八百九十六万一千三百九十五分行星如之五星历步术以法伏日度余加星合日度余余满日度法得一从金命之如前得星见日及余度也以星行分母乘见度分如日度法得一分不尽半法以上亦得一而日加所行分满其母得一度逆顺母不同以当行之母乘故分如故母而一当行分也留者乘前逆则减之伏不尽度除斗分以行母为率分有损益前後相御武帝侍中平原刘智以斗历改宪推四分法三百年而减一日以百五十为度法三十七为斗分推甲子为上元至泰始十年岁在甲午九万七千四百一十一岁上元天正甲子朔夜半冬至日月五星始于星纪得元首之端余以浮说名为正历大抵景初旧法也

议曰按楚辞天问圜则九重孰营度之惟兹何功孰初作之斡维焉繋天极焉加八柱何当东南何亏【原注斡一作筦并音管顔师古曰俗音焉合反非也说文毂端沓则是车毂之内以金为筦而受轴者也天极南北极加叶韵音基　河图云崑仑者地之中也地下有八柱互相牵制名山大川孔穴相通　素问天不足西北地不满东南】九天之际安放安属隈隅多有谁知其数天何所沓十二焉分日月安属列星安敶【原注沓徒合反敶列也与陈同十二子丑等十二辰也列星三垣二十八舍也】抑不知屈平知而故问之邪抑实不知而问邪呜呼夫既固有之矣抑又何问邪形而上则天道形而下则人心实一理尔有是理则有是形器度数不假修为而各得其所宜不安排而极天下之当不雕刻而极天下之巧不改作而极天下之新不布算而极天下之多故以天下而视一人不啻太仓之稊米较之物类又大且多不及万分之一焉乃能高视太极之前阔步天地之中凡高厚轮广之量运转推移之次死生幽明之故道之所着神之所为虽千岁之日至万世之逆数皆可坐而致何则道之所固有心之所固有也故心为律身为度推此及彼絜矩范围无非固有不烦绳削而自合执柯伐柯其则不远自有生之初即有此形器度数自为岁月日时寒暑民不乏于日用莫为制作而法不加少自宓牺氏而下至于颛顼尧舜代为历象制作既备以前民用而法不加多袛固有之象数理之所当然尔故孔子赞尧曰惟天为大惟尧则之其赞舜曰夫何为哉恭已正南面而已言能法天之自然不以小智自私故能同夫天道而无为其制作栽成焕乎其有文章而为万世用也故象数拙法尔人惟则之而已凡紊而不适于用者人之私智乱之也心苟有差则理差理差则无物不差矣惟天下之大拙能为天下之大巧以是求象数之原不远矣

赞曰道体则两惟一为神遂生无穷气冥乎真隂轮阳曜日星月辰奇耦相因本然天巧消息盈虚妙宰洪造帝皇後天默凿幽讨玉管金枢以正苍昊通地于天合天于人固无加损范围寅宾夏正开初繋元于春万世一本惟丝伊缗

谨案乾象景初二历法皆与晋书所载无异其前後议论则出自经笔尔








吐谷浑


《吐谷浑》，言李靖灭吐谷浑于西海上也。第十。

吐谷浑盛强，背四海以夸。岁侵扰我疆，退匿险且遐。帝谓神武师，往征靖皇家。烈烈旆其旗，熊虎杂龙蛇。王旅千万人，衔枚默无哗。束刃逾山徼，张翼纵漠沙。一举刈膻腥，尸骸积如麻。除恶务本根，况敢遗萌芽。洋洋西海水，威命穷天涯。系虏来王都，犒乐穷休嘉。登高望还师，竟野如春华。行者靡不归，亲戚欢要遮。凯旋献清庙，万国思无邪。

《吐谷浑》二十六句，句五字。






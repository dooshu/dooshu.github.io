王禹偁　司空相公挽歌

全德群儒服，清名信史书。

何人不调鼎，唯我得悬车。

萧相文无害，于公庆有余。

三川归葬地，松檟自扶疏。

王禹偁

王禹偁　司空相公挽歌

执礼身虽退，思贤宠未衰。

垂行三入命，遽逼九原期。

本末皆书史，功名别树碑。

须知文集里，全似白公诗。

王禹偁

王禹偁　司空相公挽歌

去岁频宣召，观灯复赏花。

健嫌灵寿杖，轻弃富人车。

列座先台席，温颜逼翠华。

而今宅前路，雨破筑堤沙。

王禹偁


○搜扬怀才隐逸等敕

敕：立政之本，惟贤是择。朕膺大历，殷鉴远图，扬於王庭，生此王国，朕之所望久矣。岂徵辟为事，未极於岩薮？而高尚绝尘，见遗於草泽。将何以举逸而劝，贲然来思？且才之或偏，器罔求备，固非臧文之智，则尚其言；收曲逆之奇，则捐其行：过而能改，仁远乎哉！天下诸州有怀才隐逸，斥弛不调，及失职冤人等，并令诸道检察使博访，具以名闻：副朕饥渴之怀，庶广搜扬之义。


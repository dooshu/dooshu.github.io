○奉陪武驸马宴唐卿山亭序

一人御历，乾坤尽覆载之功；四海为家，朝野得欢娱之契。若侯门向术，近对城隅，帝子垂休，时过戚里。银炉降节，辞北禁而渡河桥；骏马香车，出东城而临甲第。林园洞启，亭壑幽深，落霞归而叠嶂明，飞泉洒而回潭响。灵槎仙石，徘徊有造化之姿；苔阁茅轩，仿佛入神仙之境。芳醪既溢，妙曲新调，林园过卫尉之家，歌舞入平阳之馆。是日也，凉阴稍下，涯暑将阑，前阶晚而白露生，後池夕而秋风起。重兹行乐，欣陪驷马之游；继以望舒，不顿六龙之辔。爰命栈札，咸令赋诗，记清夜之良游，歌太平之乐事，各探一字，先成受赏云尔。


○代論累功封伯奏草 【 累功封伯】

臣等深惟爵賞者、人君與天下共之也、故五服五章謂之天命、天命有所未允、則人心有所未安矣、切照直隸山東河南等處、猾盜剗平之餘、節該兵部會擬分別將佐等第、功過上請、內總督大監谷大用、監督太監陸誾、各蒙歲加祿米四十八石、廕弟姪各一人做錦衣衛世襲指揮使、比時二臣具疏懇辭、中外咸謂其崇謙守讓猶得履滿知足之意、及其先後具奏欲將弟姪谷大亮陸永累功陞受猶意其勉承恩命故不欲以一人之功、延二官之祿也、且兵部查無累功廕受事例、及非一人勦滅一夥、與寧夏功次不同欲遵照前　旨將原無官職及官小弟姪、各一人承襲、其谷大亮陸永照舊供職、奏奉　明旨、又集臣等與英國公臣張懋等、并各府部院司寺、及科道等官會議得兵部入司政本、大盜興戎、百責攸萃、其議功行賞、疑猶從重必能祗承德意、以激勵人心、其於谷大亮陸永恩廕事理、查處極為周悉、更無別議會題至再、未獲俞允、臣等寢食弗遑、竟不能測　聖意所居、近奉　綸音、進封伯爵、朝臣駭愕、不知所謂雖　皇上軫念二臣奔勞累勩、不惜上賞然於二臣辭免初心、恐不相似且祖宗之制、軍職階資、自鎮撫以至都督。可以累功陞受。其於公侯伯爵必開疆拓土。削平僣亂。有大功於宗社。廼得特拜。今以赤子弄兵之變。收拾疲敝之餘。適假　天靈。未諧人論。遽以伯爵延及家人非惟將士之心不平亦於祖宗之制有戾况兵部先會題准有脦勦滅一夥盡絕者照依寧夏事例封拜爵職又　皇上之令也。如使谷大亮陸永果係躬親戰陣勦除一夥盡絕人員事湏平心而論即此大拜臣等亦何可議今以二臣督率之故。推及廕敘。於　皇上初旨。亦難強而附之。臣等聞命以來、憂疑未巳、仰思皇上之心、必法祖宗、　皇上之令、巳布天下、今一舉封爵、而兩有背馳、恐　聖慮有未及也、又况古者爵人於朝、故一命之士、必諸大夫國人皆曰、可也、方其集議之時、世臣如張懋等、同　皇上休戚者也、卿佐如臣等。備股肱者也。科道諸臣、又司耳目者也開陳論議、無一可者、是人心有未安也、然皆為　皇上守祖宗之法。而欲天下信　皇上之令也。夫二臣者、獨非是心哉有是心。必且自以為不可矣。豈能獨違人心天命、安而受之哉、臣等昔陪眾議、巳徹宸聰、用敢掇拾輿論、披瀝再請、如蒙　皇上仰式成憲。俯恤人言、收回封拜之命。仍從兵部議處。則法立而守。賞行而勸。足以息眾論之紛紜。足以成二臣之休績。臣等庶得逭依阿變法之罪、以自解于天下後世矣、


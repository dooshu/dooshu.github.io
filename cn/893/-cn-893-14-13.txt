寄从弟宣州长史昭





唐官制，每州有长史一人，位在别驾之下，司马之上，乃太守之佐职也。宣州又谓之宣城郡，隶江南西道。



尔佐宣城郡，守官清且闲。常夸云月好，邀我敬亭山。[一]五落洞庭叶，[二]三江游未还。[三]相思不可见，叹息损朱颜。

[一]《唐书》：宣州宣城县有敬亭山。



[二]《楚辞》：“洞庭波兮木叶下。”



[三]《水经注》：巴陵，城跨冈岭，滨阻三江。巴陵西对长洲，其洲南分湘浦，北对大江，故曰三江也。三水所会，亦或谓之三江口矣。《一统志》：三江在岳州府城下，岷江为西江，沣江为中江，湘江为南江，皆会于此，故名。






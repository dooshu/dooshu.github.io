60　獨孤馴象世以爲工　子雲甘泉晚而悔作　獨孤綬放馴象賦


「獨孤馴象，世以爲工；子雲甘泉，晚而悔作。」晏元獻謂賦也。獨孤綬放馴象賦云：「返諸林邑之野，歸爾梁山之隅。時在偃兵，豈嬰乎燧尾？上惟賤賄，寧恤乎焚軀？」

【集證】唐獨孤綬、獨孤良器皆有放馴象賦，載文苑英華一百三十一〔一〕，並以「珍異禽獸無育國家」爲韻。

【元圻案】晉書成帝紀：「咸康六年冬十月，林邑獻馴象。」〇南史林邑國傳：「林邑，本漢日南郡象林縣，古越裳界。」〇爾雅釋地：「南方之美者，有梁山之犀象焉。」〇左傳定四年：「楚人執燧，象以奔吴師。」注：「燒火燧繫象尾，使赴吴師，驚却之。」襄二十四年傳：「象有齒以焚其身，賄也。」

〔一〕「一百三十一」，原作「一百二十六」，據中華本文苑英華卷一三一賦改。






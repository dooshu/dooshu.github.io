王安石　澶州

津津河北流，巐巐两城峙。

春秋诸侯会，澶渊乃其地。

书留後世法，岂独讥当世。

野老岂知此，为予谈近事。

边关一失守，北望皆胡骑。

黄屋亲乘城，穹庐矢如蝟。

纷纭擅将相，谁为开长利，

焦头收末功，尚足夸一是。

欢盟从此数，日月行人至。

驰迎传马单，走送牛车疲。

征求事供给，厮养犹珍丽。

戈甲久已销，澶人益憔悴。

能将大事小，自合文王意。

语翁无叹嗟，小雅今不废。

王安石

王安石　澶州

去都二百四十里，河流中间两城峙。

南城草草不受兵，北城楼橹如边城。

城中老人为予语，契丹此地经钞虏。

黄屋亲乘矢石间，胡马欲踏河冰渡。

天发一矢胡无酋，河冰亦破沙水流。

欢盟从此至今日，丞相莱公功第一。

王安石


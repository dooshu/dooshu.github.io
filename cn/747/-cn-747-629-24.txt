○狄梁公立卢陵王传赞（并序）

梁公以武氏篡盗，国命如缀，翊安宗社，非我而谁，是用蒙大耻，履大险，耸节振美，以持世心，闲高祖天下於方寸之地。盗力虽盛，莫之敢窥，唐复为唐，ム公是赖。後代昧者，颇归功於五臣，殊不知五臣之功，公所授也。客有以李北海所传示予者，述卢陵王废立之际，见公如生，贻诸将来，可以不惑。敢摅愤而赞之，词曰：

於休梁公，社稷之臣。濡迹应变，与唐屈伸。妖虹横天，鸣牝专晨。独立大道，指南生人。阖辟有期，命先我时。乃建国本，代天张机。取日虞渊，洗光咸池。潜授五龙，夹之以飞。临终指麾，皇业再基。运起身後，功成不知。穆若清风，嶷然宏规。凡为臣者，可不度思。


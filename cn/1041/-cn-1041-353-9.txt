姜夔　春日书怀四首

九真何苍苍，乃在清汉尾。

衡茅依草木，念远独伯姊。

春来众芳滋，春去众芳委。

兄弟各天涯，啼鴃见料理。

汉江出巨鱼，风雷入驱使。

安得挟我辀，西征二千里。

姜夔

姜夔　春日书怀四首

春云驿路暗，游了眇归程。

永怀故山下，风雨悲柏庭。

翁仲不解语，纲鸟时时鸣。

人家插垂柳，客里又清明。

姜夔

姜夔　春日书怀四首

垂杨大别寺，春草郎官湖。

家巷有石友，合并不待呼。

瘦藤倚花树，花片藉玉壶。

老劂谈绝妙，辛杨句敷腴。

平生子姚子，貌古心甚儒。

时邀野僧语，间与琴工俱。

酒阑兴未了，左转城南隅。

大江围楚碧，烟水入玄虚。

留落不自恨，惟嗟故人疏。

一月三见梦，梦中相与娱。

日日潮风起，怅望武昌鱼。

姜夔

姜夔　春日书怀四首

武昌十万家，落日紫烟低。

亭亭头陀塔，高处白鸟棲。

白鸟忽飞去，春山空四围。

南楼有佳人，再召且再辞。

闭门课文事，撄物深一机。

斯人不可致，白鸟会来归。

姜夔


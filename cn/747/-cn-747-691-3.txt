○庐山元德先生碣铭

五帝已远，道则浸微。真气萧索，淳风不归。爱恶纠讦，遂成妍媸。钻凿正性，溃为疮痍。邈哉先生，体尚无为。爰自东岱，泛然来兹。宴坐空山，照本冥思。万虑去矣，视身如遗。时时辅和，醇酒一卮。声松籁，尽为埙篪。天有晦明，形亦迁移。颓然委顺，与化相推。元德素风，敦薄扶衰。瞻望庐岳，烟雾凄其。勒铭岩顶，与山并垂。


◇赐邢峦玺书（正始三年九月）

知大龛丑虏，威振贼庭，淮外雾披，徐方卷曷，王略远恢，混一维始，公私庆泰，何快如之！贼衍此举，实为倾国。比者宿豫陷没，淮阳婴城，凶狡亻舟张，规抗王旅。将军忠规协著，火烈霜摧，电动岱阴，风埽沂峄，遂令逋诛之寇，一朝歼夷；元鲸大憝，千里折首。殊勋茂捷，自古莫二。但扬区未安，馀烬宜荡，乘胜掎角，势不可遗。便可率厉三军，因时经略，申威东南，清彼江介，忘此仍劳，用图永逸，进退规度，委之高算。（《魏书·邢峦传》）


送同年时子求之安阳令


其一

神京盛轩盖，连袂恣遨游。
徘徊双阙下，壮矣真皇州。
黄鹄思劲羽，厉志凌清秋。
风云散天末，飘摇安所投。
子行宰岩邑，予归守故丘。
城郭郁相望，遥夕通方舟。
惠我瑶华音，襟带何绸缪（时由海昌调邺也）。
单车驾言迈，河水浩悠悠。
执手临往路，怅然怀百忧。

其二

良辰命徒御，送子涉清漳。
西陵何郁郁，三台亦已荒。
霸图既衰歇，王路方平康。
伤哉洪河北，千里莽战场。
剖符绾毂会，日夜整我疆。
蒸黎仰闿泽，武卫资奋扬。
勉子荣世业，远绩正辉煌。
何时清音奏，寄予南山阳。





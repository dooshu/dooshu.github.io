○赐郭虔瓘等玺书

朕闻师克在和，不在於众；怀远以德，不独以兵。卿等或宿将重名，或贤王贵种，咸负才略，受任边疆，当须戮力同心尽诚报国，舍嫌窒隙，忘躯立事。近得表状，更相异同。又请益兵，乃非长算，自从开四镇，立诸军，控扼有常，置额久定。即卿等所统，蕃汉相兼，以之制边，绰有馀裕。在乎善用，岂藉所加。或云突骑施围逼石城，则缘史献致寇；或云葛逻禄徵集兵马，则被虔瓘沮谋。进退遂有两端，谗邪必然三至。若大将不协，小人间之，自保不遑，何功可就？卿等去日，朕已面谕，不谓即今，尚犹如此。且史献十姓猷长，先拜可汗，一方黎庶，共知所属。突骑施部落虽云稍众，当应履信思顺，安可恃力争高？虔瓘顷将嘉言，且以忠道，此际尤资史献，未可即来入朝。苏禄先是大将军，未经制命，今故遣左武卫翊府中郎将王惠充使，宣我朝恩，册为国公，令职朝序。并赐物二千段及器物等，务於绥怀得所，不欲征讨示威。史献前拟发兵葛逻禄，其时遣众，虑於劳扰，当更审思。其中权宜，属在卿等，王惠回日，一一奏闻。昔相如能屈廉颇竟展功业；寇恂不较贾复，终承教命。率由公道，匪徇私情。明镜灵龟，各以为鉴。


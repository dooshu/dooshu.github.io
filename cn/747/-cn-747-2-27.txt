○劝农诏

有隋丧乱，区宇分离，百姓凋残，弊於兵甲。田亩荒废，饥馑荐臻，元元无辜，堕於沟壑。朕膺图驭极，廓清四海，安辑遗民，期於宁济，劝农务本，蠲其力役。然而边鄙馀寇，向或未除，顷年以来，戎车屡出。所以农功不致，仓廪未登，永念於兹，无忘寤寐。今既风雨顺节，苗稼实繁，普天之下，咸通茂盛。五十年来，未尝有此，仓箱之积，指日可期。时为溽暑，方资耕耨，废而不修，岁功将阙。宜从优纵，肆力千顷，其有公私债负，及追徵输送，所至处且勿施行。寻常营造，役使工匠，事非急要，亦宜停止。见在囚系，事未决断，傍引支证，未须追摄。百司常务，并宜且停，内外官人行署以上，量事分番，皆尽九月三十日。其军机急速，及盗贼之事，不在停限。州县牧宰，明加劝导，咸使戮力，无或失时。务从简静，以称朕意。


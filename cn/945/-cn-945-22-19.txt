代仆射吕相公冬至谢就第赐宴状

右臣今日中使某至奉宣进旨就臣私第赐御筵者玉帛禋燔已告成於吉土饮食宴乐俄垂象於书云王人供帐於私门长者逥车於陋巷绮筵载设荜户生光此盖皇帝陛下属朝野之欢娱推君亲之慈惠奉祠汉畤嘉百执之惟寅书瑞鲁台庆一阳之资始特颁劳酒爰在敝庐殽核具陈金丝迭奏享大庖之馔徒媿属厌仰当阳之威不踰咫尺感德共期於醉饱报恩益誓於糜捐


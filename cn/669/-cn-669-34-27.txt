27　驢非驢馬非馬所對　帶牛佩犢對烹羊炰羔


「驢非驢，馬非馬」，【原注】漢西域傳。「烏不烏，鵲不鵲」，【原注】戰國策。〇何云：「見史疾爲韓使楚，言失其職也。」可以爲對。閻按：「後魏宣武、孝明民間謡曰：『狐非狐，貉非貉。』」傅景仁伯壽云：「烹羊炰羔，唯『帶牛佩犢』可對。」

【何本載閻云】上句實，下句虚，似非一類。

【元圻案】漢西域傳：「外國胡人皆曰：『驢非驢，馬非馬，若龜兹王，所謂驘也〔一〕。』」〇戰國策：「史疾爲韓使楚，有鵲止於屋上者，曰：『請問楚人謂之何？』王曰：『謂之鵲。』『謂之烏，可乎？』曰：『不可。』曰：『今王之國有柱國、令尹、司馬、典令，其令官置吏，必曰廉潔勝任。今盜賊公行，而弗能禁也，此烏不爲烏，鵲不爲鵲也。』」〇漢書龔遂傳：「爲渤海太守，民有帶持刀劍者，使賣劍買牛，賣刀買犢，曰：『何爲帶牛佩犢！』」〇王汾原曰：「國語『黍不黍，稷不稷』，爾雅『組似組，綸似綸』，亦可對。」〇傅伯壽，晉江人，隆興元年進士，紹熙中官浙西提刑。

〔一〕「驘」，原作「臝」，據中華本漢書卷九六下西域傳下改。按「驘」同「騾」。






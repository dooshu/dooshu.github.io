酬赠方尔止

其一


润州为客叹风尘，与子成言共隐沦。
歘尔干戈催割席，飘然湖海愧垂纶。
狂歌直作东门达，浪迹还如北郭贫。
总为故人滋缱绻，来分憔悴卧江滨。

其二

谩讶相逢是老夫，几年忧患两人俱。
旧游今尚怀三泖，大隐何妨在五都。
注易渐深窥罔象，草玄未就泣童乌。
伤心不待回车哭，望思归来泪已枯。

其三

博物兼通方外思，京房扁鹊岂尊师。
已违出处何须卜，但有穷愁不可医。
绕屋琴书收药后，一樽风雪下帘时。
萧斋诵读犹能暇，赖尔晨昏与析疑。
录者按：稿本此题四首，此为其一、二、三。


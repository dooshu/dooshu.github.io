【送应氏诗二首】

步登北邙（《文选》作芒。）阪。遥望洛阳山。洛阳何寂寞。宫室尽烧焚。垣墙皆顿擗。荆棘上参天。不见旧耆老。但睹新少年。侧足无（本集作不。六臣本《文选》注云。五臣作不。）行径。荒畴不复田。游子久不归。不识陌与阡。中野何萧条。千里无人烟。念我平常（本集作生。六臣本《文选》注云。五臣作生。）居。（《诗纪》云。一作平生亲。）气结不能言。（○《文选》二十。本集五。《诗纪》十四。）

清时难屡得。嘉会不可常。天地无终极。人命（《文选》注作寿。）若朝霜。愿得展嬿婉。我友之朔方。亲昵（本集作[□匿]。六臣本《文选》注云。五臣作[□匿]）。并集送。置酒此河阳。中馈岂独薄。宾饮不尽觞。爱至望苦深。岂不愧中肠。山川阻（《类聚》作回。）且远。别促会日长。愿为比翼鸟。施翮起高翔。（○《文选》二十。本集五。文章正宗二十九。《诗纪》十四。又《类聚》二十九引方、阳、长三韵。）


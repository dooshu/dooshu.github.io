庐州老兵

吕安老尚书祉既以淮西事不幸死。庐州人或云见之。至今虚正厅不居。绍兴二十六年。吴逵为守。当春时家人思欲出郊。城外有道观。相承为踏青宴饮之地。逵宿戒驺从。迟明即出。方五鼓。直宿老兵起。望厅上已有灯烛。即屏间窥觇。乃安老据案治事。吏校列侍其旁。典谒者持宾客牌白曰。某官某官过厅。安老起迎。数客肃揖就坐。宾主之礼。与常日郡守见僚属不殊。客退、安老回顾。见老兵。令呼出。曰、见我不致敬。敢窃窥邪敕五伯杖之二十。老兵拜谢起。了无所睹。旦视其创。乃真受杖也。疗之数月乃愈。


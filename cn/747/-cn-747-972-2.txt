○准敕修凌烟阁奏（应顺元年闰正月集贤院）

准敕书修创凌烟阁，寻奉诏问阁高下等级。谨按凌烟阁，都长安时，在西内三清殿侧，画像皆北面。阁有中隔，隔内北面写功高宰辅，南面写功高诸侯王，隔外面次第图画功臣题赞。自西京板荡，四十馀年，旧日主掌宫吏及书像工人，并已沦丧。集贤院所管写真官、画真官，人数不少，都洛後废职。今将起阁，望先定佐命功臣人数，请下翰林院豫令写真本，及下将作监兴功，次序间架修建。


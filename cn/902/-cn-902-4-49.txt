吴江野哭

江南三月莺花娇，东风系缆垂虹桥。
美人意气埋尘雾，门前枯柳风萧萧。
有客扁舟泪成血，三千珠履音尘绝。
晓气平连震泽云，春风吹落吴江月。
平陵一曲声杳然，灵旗惨淡归荒烟。
茫茫沧海填精卫，寂寂空山哭杜鹃。
梦中细语曾闻得，苍黄不辨公（一作分）颜色。
江上非无吊屈人，座中犹是悲田客。
感激当年授命时，哭公清夜畏人知。
空闻蔡琰犹堪赎，便作侯芭不敢辞。
相将洒泪衔黄土，筑公虚冢青松路。
年年同祭伍胥祠，人人不上要离墓。
附：吴易《吴长兴伯集》《浪淘沙·临刑绝命》云：「落魄少年场，说霸论王，金鞭玉辔拂垂杨。剑客屠沽连骑去，唤取红妆。　　歌笑酒垆旁，筑击高阳，弯弓醉里射天狼。瞥眼神州何处在，半枕黄粱。」「成败判英雄，史笔朦胧。兴吴霸越事匆匆。画墨凌烟能几个，人虎人龙。　　双鬓酒杯中，身世萍蓬。半窗斜月透西风。梦里邯郸还说梦，蓦地晨钟。」


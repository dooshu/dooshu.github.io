【赠阴梁州诗】

〖梁州刺史阴子春左迁。济作大诗赠之。文传时俗。或称于帝者。帝曰：个人虽有才。乱俗好。反不可用。济以不得志。常怀悒怏。二十馀载後。因论佛法奔魏。〗

副尉西域返。伏波南海还。坎Б多构难。（文苑作难构。）郁怏少腾迁。孰云功未立。宁是契不全。直为逢迎寡。良由听受偏。若人本高绝。芬馥迈兰荃。驱车趋折坂。匡坐酌贪泉。洗帻（文苑云。一作氵贲。）岂虚唱。席皮良信然。群醉嫉孤醒。众媸（文苑作嗤。）恐独妍。龙旗翻委郁。□轴更回□。□势终横海。鹏力会冲天。昔余遇知已。一面深千祀。纡人重结袜。辱德逾过市。诗酒悦风云。琴歌赏桃李。淹留汉水曲。契阔渝川□。结绶惟贡公。推名实鲍子。徒然怀伏剑。终无报国士。高怀不可忘。剑意何能已。已作金兰契。何言云雨别。咄嗟改容鬓。俄顷弥年岁。（叶苏绝反。）海曲穷地表。江源渺天际。（叶子结反。）云泥已殊路。暄凉讵同节。柳絮亟如丝。梅花屡成雪。月落桂阴远。风起萱条结。鹤舞想低昂。□弦梦清切。闻君戍灵关。瓜时犹未还。数泛明月沼。频游向（文苑作尚。注云。一作当。《诗纪》云。一作当。）日湾。金碧应仿佛。轮镜几登攀。复承西归後。将兵出湖口。经过道路长。往来日月久。玉体何容歇。金浆故应有。阳台可燕私。章华堪置酒。既弹赵人瑟。复击秦人缶。缶瑟多奇调。秦赵饶姝妙。得意在双眸。倾城犹一笑。伯喈恩（《诗纪》云。一作思。）实早。十杜（文苑作柱。《诗纪》云。一作柱。）夭终少。殁等盛姬伤。存同魏车照。君子笃久要。宿昔盛宾僚。依依集鳞羽。眷着共枝条。一朝限歧路。万里异波潮。容仪虽眇眇。梦想尚昭昭。新人不相识。故人讵相忆。杳杳间山川。迢迢阻音息。各附青云远。讵假排虚力。风月接欢宴。酒醴承颜色。安知慕俦者。潺潺涕沾轼。仆本不平人。悲愁眉亦□。（文苑误作频。）年来空自老。岁去不知春。未能全（《诗纪》云。一作会。）体命。於中欲问津。五噫如适越。十上似游秦。肌肤积霜露。旅力倦风尘。乌裘日日故。白发朝朝新。人生感意气。相知无富贵。怀赵实廉颇。思燕唯乐毅。大（文苑作博。）选咆咻士。广募（文苑误作慕。）嫖姚慰。映月比刀环。瞻星看剑气。郢路一迢远。长楸几□欷。渤□水尚宽。崦嵫日犹未。丈夫志四海。儿女多辞费。待余济浊河。从君宿清渭。（○文苑英华二百四十七。《诗纪》）


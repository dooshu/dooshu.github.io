○閣試議處京操班軍疏 【 京操班軍】

臣竊惟天下之大勢。在王畿之重輕。王畿之大防。在武備之強弱。方今治安既久、武備漸弛、勿論天下、即京營之弊已甚。而其所尤甚者。則京操之班軍是巳臣伏考之令申、自我　成祖文皇帝建都幽燕、密邇胡虜、在京設五府七十二衛、隸勝兵三十餘萬、以寓居重馭輕之意。又歲起大寧中都徐豫青齊之軍、更番赴京操演、此其睿筭深遠、難言之矣、一則可以壯王畿。而負常尊之勢。一則可以威四方。而消不軌之謀。此是实利害處一則可以備調遣而潛抑京軍之驕惰誠得內外相資相制之術。而貽久安長治之規也。行之幾二百年、沿習故常、弊孔百出、赴班者曾無實伍、操演者徒具虛聲、或困于宦豎之侵漁、或苦于工役之傷瘁。以致虛糜糧餉。實効罔收。曩者經正統乙巳嘉靖庚戌之兩大變、至調邊兵入衛、而京操之軍、曾不得匹馬半鏃之用。亦惡用此輩為也。臣愚不知兵計、竊據今日之弊、而思振飭之力、其大要有四、一曰重領操之官。夫班軍起操、有把摠以帥之、有都司以統之、非無官也。然以紈袴之庸材、而負貪殘之梟性、剋糧索賄、鞭笞橫加、甚且有納其班值、不令起行抵京、點操隨時僱替者矣、此所謂債帥也。謂宜慎擇廉明之武弁畀之。統領都司、不索賄于把摠、把摠不索賄于班軍、則剋剝之風清代替之患免而良將之幕皆精兵矣二曰揀應操之卒。夫衛所軍丁。老幼者半。壯徤者半。老弱者坐屯而食。猶有虛糜。今遇班操之期。一槩撥發。肩不能任戈戟。手不堪執弓矢。而関給月糧多于坐食。此所謂冗卒也。謂宜慎簡蹻捷之衛士上之京操。年二十以下。六十以上者。悉汰除之責補其家之丁壯。勿得狥嘱納賄。以冐糧備數。則投石超距之士。畢集于團練而隊伍不為冗溷矣前二策清其弊是策則恤其情而後策則明其教亦各有次第三曰恤班軍之苦夫外衛軍丁。家多貧窘。每當操備領月粮于官庾。而貼班錢于私戶。今之行糧。毋論官减其數。有巳下班而猶未得支者私戶之錢。亦掯勒弗以時給。枵腹就道。無怪乎老弱之濫充。而壯徤者之幸脫也謂宜優恤其奔走之勞道路之費凡月糧私錢。官為趁期追給。又不以無故之搒掠。殘其肌膚。則不待椎饗之惠而少壯者爭就班操士氣且自奮矣四曰務京操之實。夫兵而不操。與無兵同。操而不實。與不操同。今抽外衛之軍、分班操演、將精練技藝以備征調。固根本非為工役設也。一人京門輒充雜役、始猶云借用、今則以為當然而貪婪監之宦豎。且多索其名數。而重折其工值矣。剝膚之苦。最沮喪士氣。謂宜將起班之軍。與京營甲士。嚴加操練。使耳必閑鉦鼓之音。目必熟旌旗之色。勿以工作勞其體。勿以折價匱其財、下班回衛者。亦責令衛所掌印官刻日訓練。不致惰冗、則人人皆能羆之士。而收操兵之實効矣此四者議皆　成祖立法之初意。而今日之因循玩愒、極弊而不可不返者也。　皇上倘能俯納臣言、大加振飭、則武備修而　神京鞏固、封守慎而邊圉肅清、所以復我　成祖犁庭之盛、而潛弭京營驕惰之風者即此在矣、臣愚不任惓惓惟　聖明財擇、

皇明經世文編卷四百二十七終








41　同而不合比而不周證史


龐涓、孫臏，同學兵法；蘇秦、張儀，同學從衡；李斯、韓非，同學刑名。始也朋而終也仇，故曰：「小人同而不和，比而不周。」

【元圻案】史記孫吴列傳：「孫臏嘗與龐涓俱學兵法。涓事魏爲將軍，自以能不及孫臏，乃陰使召臏至，斷其兩足而黥之。齊使者竊載與之齊。齊田忌進孫子於威王，遂以爲師。魏與趙攻韓，韓告急於齊，齊使田忌將而往。孫子度其行，暮當至馬陵，伏兵。龐涓果至，齊軍萬弩俱發，龐涓自剄。」〇張儀列傳：「儀，魏人也。始嘗與蘇秦俱事鬼谷先生，學術，蘇秦自以不及張儀。太史公曰：『夫張儀之行事，甚於蘇秦，然世惡蘇秦者，以其先死，而儀振暴其短以扶其説，成其衡道。』」〇韓非列傳：「喜刑名法術之學，與李斯俱事荀卿。非使秦，秦王悦之，未信用。李斯、姚賈毁之，下吏治非。李斯使人遺非藥，使自殺。」






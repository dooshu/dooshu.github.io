○追封李逢吉母王氏等制

敕：孝子之於事亲也，贫则有啜菽之欢，仕则有捧檄之庆，离则有陟屺之叹，殁则有累茵之悲，推而言之，其揆一也。不有追锡，何以达情？检校吏部尚书使持节襄州刺史李逢吉母赠平阳郡太夫人王氏等，皆朕公卿之母也，或象感台阶，生申及甫，或气锺河岳，非龚则黄，出入恩荣，羽仪中外。苟无善训，安得令人？简想徽猷，用宏封邑，式光子道，以盛母仪。可依前件。


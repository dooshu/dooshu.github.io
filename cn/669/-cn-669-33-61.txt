61　墨子謂西施之沈其美　杜牧詩一舸逐鴟夷之誤　高熲不留張麗華


墨子親士篇謂「西施之沈其美也」，豈亦如隋之於張麗華乎？「一舸逐鴟夷」，特見於杜牧詩，未必然也。

【集證】丹鉛録曰：「修文御覽引吴越春秋逸篇云：吴亡後，越浮西施於江，令隨鴟夷以終。事與墨子正合。隨鴟夷者，子胥譖死，西施有力焉。胥死，盛以鴟夷，今沈西施，所以報子胥之忠，故云隨鴟夷以終。范蠡去越亦號鴟夷子，杜牧未精審，遂以子胥之鴟夷爲范蠡之鴟夷，影撰此事。」

【元圻案】杜牧杜秋娘詩曰：「西子下姑蘇，一舸逐鴟夷。」〇通鑑陳紀長城公至德二年：「張貴妃名麗華，髮長七尺，其光可鑑。性敏慧，有神彩，善候人主顔色。」隋紀文帝開皇九年：「陳主自投於井，軍人以繩引之，及出，乃與張貴妃、孔貴嬪同束而上。高熲入建康，晉王廣使熲子德弘馳令熲留張麗華。熲曰：『昔太公蒙面以斬妲己，今豈可留麗華！』乃斬之。」






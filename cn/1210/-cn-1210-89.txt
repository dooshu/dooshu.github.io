秀水盛生

盛生，秀水人，忘其名，性仁厚，生平未尝忤物。有族兄作令于粤，盛依之，与邑丞某善。一日，丞置酒邀饮，进馔，误污盛衣，丞怒呼阍人，以铁索系其项，将杖之。盛从容进曰：“失出无心，法为可贷，且公今日为某开筵，致彼受责，于心何安？幸请恕之。”丞犹不听，盛反覆排解，丞怒稍息，卒代释其罪。

逾年，盛从族兄移莅他郡，日暮停骖，视传舍湫隘，心颇疑虑。无何，有数人汹汹然窥探而去，夜静，盛独秉烛不寝，复有推扉入者，见盛熟视，盛方惊问，其人即反身出，呼同侣。但闻应声诺诺，哄然散去。

及天晓，登程有一人尾盛行久之，诘其故，曰：“君不忆翻羹碗污君衣者耶？”蓋丞之隶，已去役而为盗矣。盛询其何为，其人曰：“此处多盗，惯劫行客，逆旅主人皆其党也。昨夜将谋劫，某视客中有君也，因叱退。此去尚恐不免，当再送君一程，方可无虞，幸勿告他人知也。”及次日，又至曰：“前途无恙，吾去矣。”须臾不见。盛以告同人，咸叹盗亦有道，而敬盛之有厚德也。盛又常自收田租，见有窘者，则免之。一日，往山东，舣舟遇盗，已破扉入舱矣，盛方寝，闻声探首出视，盗识为盛，即摇手止众勿入，曰：“不知君在此，是以冒犯。某虽不仁，不敢惊扰长者。”相率而去，盛急问曰：“子何人？斯而识认我也。”其人遥应曰：“收租如君，贫农受惠多矣。”

蓋盗之中有佃盛田者，一舟数客赖之以安。













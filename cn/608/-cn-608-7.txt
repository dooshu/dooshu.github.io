卷七 朱燮元列传

朱燮元，浙江山阴人。万历壬辰进士，授大理寺评事。五载，迁寺正，出为苏州知府。

苏财赋甲天下，凡属邑赋应输府藏者，邑先为赢羡，资吏干没。燮元立条程，使邑自封识，不关决吏手；即属邑，亦无名征民羡余矣。是时税使横征，课及蔬鲜。葛成等万余人擒委官，当市糜煮之，人噉一碗；拥至中贵署，将缚出屠戮之。诸大吏惊惶，不知所出。时燮元已升川南道，苏人咸曰：“非朱太守，不能戡此乱！”诸大吏飞檄委之。燮元出署中臧获暨牙役数百人杂入人丛中，授以意。太守单骑至，好言慰谕；诸臧获及牙役齐声言：“太守言是，吾辈当跪听之。”数百人先屈膝，众皆举头抢地矣。不数言，而立解散去。

四载，迁广东提学副使。铁面古执，粤中津要不敢为士子延誉。御史某以巡按至，自贵倨；于公所录外，强以二十人檄藩司，令与省试。燮元大怒曰：“我奉命专治士，若何为者，敢挠我法！谓我难弃一官耶？”尽除其名，复榜为首者数人于市。御史恨刺骨，忮害无所得；人多直公而薄御史者，御史以事罢去。而燮元在粤满六载，念其父母年高，弃官归里。

家食者十年，力行孝养：时官至三品，而封公有所指使，虽至鄙亵，不敢少避。客至，与封公剧饮，常身自行酒。封公命携黍肉以饷其长年，必亲至田畴，虽盛暑不敢张盖。遂遭母丧。服阕，起观察陇右。行部过首山，见一老者，心异之；载与俱归，燮元遂师焉。数月，尽得其风角、占侯、遁甲诸书并古兵法。临别，拊其背曰：“幸自爱，异日西南有事，公贵极人臣矣！”

又二年，迁四川右布政。时朝廷以三殿工，采木于蜀，命右使董之。盖蜀山险邃，大木所都平时斩伐，置大壑中，候暴涨得出，必五、六载，方达涪州；然非夤缘，又不得中选，多系无辜，掠□追恐。燮元知其事，趋驾至涪，第其上下而简料之；凡五日赢一千七百余章，累得尽释。乃以不及选者，给商榷值，以佐水衡，民无扰焉。蜀田沿永乐故册」，多为豪强所隐；燮元遍料蜀田，正其经界，每亩均征三厘，岁省赋七万五千有奇。明年，转左。燮元既感首山老人之言，夜观参井之墟，有大兵气；急议敷军实、募材勇，人多笑其迂。及秋，而蔺酋反。蔺酋者，奢氏，其种猓猡也；洪武中归附，命为宣抚司，世守其土。数传至奢从周，无子，奢崇明以疏族得立。崇明性阴鸷，佯为恭顺；凡有征调，罔不应命，人渐狎之。子奢寅，有逆志，负韰，招纳亡命。闻匈奴大举入寇，遂上疏请提兵三万赴援；遣其将樊龙督兵至渝城，倍增其额。巡抚徐可求点兵发饷，饷弗继，鼓噪揜杀，巡抚以下属官无一免者；遂陷重庆。报至成都，举国惶骇。燮元以辑瑞就道，蜀王自出国门同百姓遮留之；燮元慷慨以讨贼自任，众大喜。于是遣使发石砫、罗网、龙安、松潘、威茂、建昌诸土汉兵，疾入守。复会计粮饷，饬器甲、灰炮、木石诸具，又束薪积水置城上。事甫集，贼果长驱泸、叙，诸郡邑瓦解，稗木、龙泉诸隘口俱失。燮元乃急敛四门，屯兵登陴而守。贼薄城下，牛马、旌旗蔽山野；燮元令土司坤汝常乘贼、指挥常恭等火炮助之，贼稍却。是日斩贼先锋一人，阵斩亡算。次日，贼数千人障革裹竹牌进，矢石不得近；燮元命架七星炮、火箭、火砖冲击之，杀数百人，贼复却。至暮，钩梯数千攀城欲上，势危急；燮元遍诫土卒，但放炮礧石，亡哗。迟明，贼尸陵城下。是时冬，濠水涸，贼帅降民持篾兜束楚载濠土，垒如山；上架篷荜，形类行屋，以避锐石。贼伏弩仰射，城中垂帘自蔽；矢石到，帘即堕。燮元私念竹木青润，兜虽载土，遇火立焦灼；乃夜缒士，持刍涂膏，杀守者纵火。火大举，山隤，贼气大阻。燮元又遣人决都江堰水下濠，濠满；贼乃治桥，得少息。因戢获城中奸细与贼通者二百人，悬其首于陴上示之；贼益骇愕，乃于城四面立望楼，高与城等；楼近则势□，贼众益急。燮元曰：“贼设瞭望，必四出卤掠，其中虚也。”遂命死士五百人，突出奔贼营；贼果无备，斩其三将，烧望楼而返。贼围城八十余日，终不能下。比岁且尽矣，城中人伏腊不祭、王正不贺。贼城外日发诸人冢墓，城上望见皆泣。燮元按剑誓众曰：“吾与诸君业死守至今日，前劳何惜！愿益固志亡懈！”会有俘民自贼中来者，亦言贼旦夕欲东，须「旱船」一决胜负耳。城中闻言，不知旱船为何物。正月上元，忽林中大噪而至，视之有物如舟，高城丈许、长五百尺；楼数重，簟茀左右，板屋如平地。一人披发仗剑，上载两旗，曰「开基定鼎」、曰「安顺剿逆」；中数百人，各挟机弩毒矢。牛数百头，运石毂行；旁设两云楼，翼如双翅，俯视城中。城中老幼妇女皆哭；元曰：“此吕公交车也，破之非「炮石」不可。”炮石者，巨木为杆柱，置轴柱间，挽索运杆，千钧之石飞击如弹丸，贼舟遂不得近；然仰高临下，甚困。元复引敢死士，以大炮击牛，中其当轭者；牛骇返走，乘势纵兵击之，大胜。当是时，诸道援兵相继至，或转战得至城下，或败溃以去；然贼兵亦日益增，四面立屯，无退意。城中渐蹙，裨将刘养鲲来告曰：“寇深矣，难以力争。有诸生范祖文、邹蔚然者，被胁贼营，遣孔之谭来，约贼将罗干象欲自拔效用，可急使也！”燮元遣之谭复往。夜半，干象缒而入；燮元卧戍楼，呼与饭。干象衷甲佩刀，气矫举不下。及见，燮元长九尺、腰十围，饮可数斗、馔兼数十人，与干象饮啖自若，惟与谈浙中西湖山水景物，不及兵事。既醉，就榻呼干象同卧。干象趺坐榻侧，燮元鼾齁达旦，未常反侧。昧爽，酲解，干象长跽榻前曰：“公天人也，干象死心服矣！愿为公效死。但纵干象归内应，公擒贼必矣。”燮元以手摩眦，昂首应曰：“尔要去，去！”缒而出。后贼营举动，纤悉无不透知者，盖得干象为之间谍也。踰数日，又使牙将周斯盛诈降贼，许以内应，贼以名马、美人馈之；乃令斯盛潜出盟而质其来，设伏俟之。崇明果自至，甫悬一人上，松潘守兵不知，大噪；崇明惊走，伏起，获其从者数人，崇明仅以身免，乃谋远遁。燮元侦知，造水牌数百面，投锦江顺流下，令有司沈舟斩筏、断桥梁，严兵以待。贼夜半果逸，干象等内变，贼营四面火起，崇明父子惊窜，干象等皆来归，余贼奔溃；成都围凡百有二日而解。邸报通，擢都御史抚蜀，得专征伐。贼遁，缘江郡县得水牌者皆预设备，四出截杀；贼死者以万计，被缚递俘者不绝于道。贼渡泸，我兵以乏饷不及追。而时水西宣慰安位、安邦彦亦起兵犯黔。奢酋归，与之缔盟，交犄为逆；又渐招合诸裔，猓势复逞。燮元以三月大出师，复江安。五月，复建武、长宁、重庆，杀樊龙。六月，复泸州。七月，遵义复陷；燮元督诸将吏分兵进讨，贼亦殊死战，不能胜。至明年三月，晋燮元兵部左侍郎，总督三省。燮元曰：“我之久不得志于贼者，贼以合、我以分也。”于是列营纳溪，阳为进取，而阴令大兵会长宁。四月，我兵壁青山崖，乘雾夺险而入，与石砫兵会永宁。五月破蔺州，烧其九凤楼，扫其巢；二贼复狼狈走。我兵以其间，尽平诸裔落，降者抚定之。时出兵穷追，而贼转展入深箐，不可即得。然永、蔺已定，开疆千有余里；诸将吏请郡县之，以为封赏地。燮元曰：“不然。永、蔺深山密箐，狐鼠自嗥，不可幅也。若以外四里沃壤归永宁卫，隶叙州；内四里深险硗瘠，分给降将，使各守其土：为计甚便。若为要功地，多置州县以罔朝廷，则吾岂敢！”是时黔抚王三善方覆师于大方，奢寅乘势复扰蔺州。燮元乃重贿降裔阿友、阿引等，授以方略，佯使得罪叛去，悬赏购之；急投寅。寅卤莽不疑，悉置部下；因以间约死士，斩其腹心将。贼见羽翼凋落，疑有桑雍；遂拷掠阿友，身备五毒，以利刃穿其右足一昼夜。阿友至死不承，乃释之。寅益不自得，长夜痛饮；阿引等乘其醉，刺杀之，以首来献——时天启七年二月也。先是，朝廷以黔事急，加兵部尚书，赐尚方剑，镇贵州；至是，寅诛，移镇渝川，遂以父丧归。

明年戊辰，毅宗践祚，录平蔺功，荫一子世锦衣指挥使。九月，诏起燮元，仍总督贵、湖、云、川、广五省军务，巡抚贵州。十二月，抵黔，经略黔事。于次年六月，檄滇兵下乌撒、蜀兵出永宁，扼各裔要害；而亲移师驻六广，逼大方。八月，奢崇明号大梁王、安邦彦号四裔大长老，歹费、小阿乌谜、阿鲊怯等各号元帅，大举趋永宁，先犯赤水。谍知之，授意守将许成名佯败奔永，诱贼深入；榷其抵永，令林兆鼎从三岔入、王国祯从六广入、刘养鲲从遵义入。邦彦等分头四应，力既不支；罗干象以奇兵绕出其背，贼大溃，奢崇明、安邦彦、歹费等悉受创，汉兵斩其首以献。当是时，各裔无不詟伏，而安位之势日孤、地日蹙。燮元不欲穷兵，乃移檄安氏，赦前罪，许其内附。位竖子，不能自决；其群目复集溃兵，追胁诸小种号二十万，以抗王师。乃大会诸将，遍诫之曰：“水西地深昧，多山险、丛箐篁；蛮烟棘雨，莫辨昏旦。林多蝮蛇猛兽，深入难出，以此多败。必扼住要害，四面迭攻，渐次荡除；使贼乏粮，贼必自毙。”诸将受命。于是焚蒙翳、剔岩穴、截溪流；发劲卒驰骋百余里，或斩樵牧、或焚积聚，暮还归屯，使不可测。凡百余日，所得首卤万余级，生口数万。每得向导，辄发窖粟就食；而贼饥甚，斗米六千钱。刘养鲲遣其客入大方，烧其宫室，悬榜而出。安位大恐，乞降；弗许。要以四事：一、贬爵；二、削水外六目之地归朝廷；三献故杀王巡抚者凶首；四、开通毕节等驿路。而位皆唯唯，遂率裔目纳款。会黔人岁食楚饷百万，不乐罢兵，杀其使、夺其所献马；燮元立斩数人，乃定。而水西亦厌兵，再遣使乞降；燮元为奏请，诏许之。乃条陈便宜九事：“不设郡县，置军卫；不易其俗，裔汉相安：便一。地益垦辟，聚落日繁；经略既正，裔不得以民不耕地渐侵轶：便二。黔地俭瘠，仰食于外；今自食其土，省转输之劳：便三。国用方匮，出太府金币以劳诸将，不足；以爵酬之，爵转轻。不若以地，于国无损：便四。既许世其土，各自立家计，经久远，永为折冲：便五。大小相维，轻重相制；无事易以安，有事易以使：便六。春夏治农，秋冬治兵；耀旗河上扬威武，使贼日备我：便七。从兵民之便，愿耕者给之；且耕且戍，卫所自实，无勾军之累：便八。军耕抵饷，民耕输粮。以屯课耕，不拘其籍；以耕聚人，不世其伍，使各乐其业：便九。”上从其奏。七年，论戮邦彦功，加少师，荫一子世锦衣指挥佥事。八年，一品再考满，加左柱国。九年，出师诛摆金、两江、巴香、狼坝、火烘五洞叛苗，悉平之；水西益孤。又通上下六卫并清平、偏镇四卫道路凡一千六百余里，设亭障、置游徼；商贾露处，道不拾遗。滇中沐氏土舍普名声乱，朝廷命讨之，名声伏诛。十年，安位死，无嗣，族属争立；朝议又欲用兵，郡县其地。燮元上书，力争之；遂传檄裔目，布上威德，谕以出降。诸裔感燮元诚信，争纳土，献重器。燮元分裂疆土，众建诸裔，使其势小力分，则易制——各欲保土地、传子孙，则不敢为逆。上奏曰：“臣按西南之境，皆荒服也；杨氏反播，奢氏反蔺，安氏反水西。而滇之定番，弹丸小州，为长官司者十有七；二、三百年，未闻有反者。非他酋好逆而定番忠顺也，盖地大者，跋扈之资；而势弱者，保世之策也。今臣分水西之壤，授诸酋长及有功汉人，咸俾世守。凡裔俗虐政苛敛，一切除之，使参用汉法，可为长久计。”制曰：“可。”西南遂底定焉。

十一年，燮元薨于黔，年七十有二。凡黔、蜀之民讫于四裔，咸为罢市行服、立祠。讣闻，天子震悼，赐祭九坛，遣官视葬。

燮元性极俭朴，衣必布素，重澣不易。生平无姬媵声伎，并无记室校书；章奏书檄，皆手自书之。署中惟一、二老仆，几上惟破书数帙及笔研隃麋而已。开门日进薪水之外，未尝携一缣、一缗入署。在黔、蜀二十年，公费赎锾数十万尽籍之于朝，并不染指。内江有弁康氏者，隐士也；兵未起时，尝语人曰：“蜀且有变，平之者朱公也。”及乱，屡召之不至；凡有军事，密以咨之，无不奇中。燮元在黔，犹时时致书为之画策。黔事平，忽不知其所往，后人有见之秦、蜀间者。此亦首山老人之流，岂所谓幽赞者邪！

石匮书曰：蔺酋窃发，使其得破成都，据蜀为窟穴；顺流而下，岂止黔、楚中祸哉！朱少师既以辑瑞就道，有叱驭去尔；乃旋车受事，死守睢阳，不独完城，复得歼渠。是犹剌猬以身为肉，入虎口而反食之者也。功之在蜀，伏波、武侯以后，得公而三之矣。乃天启之季，政在妇寺；少师宁失侯封，而决不归功帷幄。其孤忠大节，不更压倒时辈也哉！












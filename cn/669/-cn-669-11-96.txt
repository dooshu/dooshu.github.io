157　夫差報越其志壯　史書載言載事取舍例


夫差之報越，定四年。其志壯矣。燕昭報齊似之，取其大節而略其成敗可也。慕容盛之討蘭汗，其言曰：「免不同天之責。凡在臣民，皆得明目當世。」君子猶有取焉，況吴乎！

【全云】此爲天水諸宗子言之。

【元圻案】戰國策：「燕昭王收破燕後即位，卑身厚幣，以招賢者，欲將報讎。往見郭隗先生，爲築宫而師之。樂毅自魏往，鄒衍自齊往，劇辛自趙往，士争凑燕。燕王弔死問生，與百姓同其甘苦。二十八年，國殷富，士卒樂佚輕戰。於是以樂毅爲上將軍，伐齊。齊兵敗，閔王出走。」〇晉書載記慕容盛傳：「盛，寶之庶長子也。寶爲蘭汗所殺，盛馳進赴哀。汗妻乙氏泣涕請盛，汗亦哀之，遣其子穆迎盛，舍之宫内。盛潛結大謀。會穆討蘭難等斬之，大饗將士，汗、穆皆醉。盛夜因如厠，袒而踰墻，入於東宫，與李旱等誅穆，衆皆踊躍，進攻汗，斬之。」通鑑晉紀安帝隆安二年載慕容盛告廟令曰：「賴五祖之休，文武之力，宗廟社稷，幽而復顯。不獨孤以眇眇之身免不同天之責，凡在臣民皆得明目當世。」〇慕容盛之言，晉書不載，而通鑑載之，故曰「君子有取」。






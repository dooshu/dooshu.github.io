晚雨

萧瑟度横塘，霏微映缭墙。



压低尘不动，洒急土生香。



声入楸梧碎，清分枕簟凉。



回头忽陈迹，檐角挂斜阳。

晚雨

春旱久闵雨，夏潦复望晴。



米尽薪亦绝，涨水与阶平。



山信得新粟，欣然听舂声。



书生易满足，笔砚还施行。



南风柱础乾，西照窗户明。



雨其遂已乎？

努力趣秋成。



晚雨

万里双芒屩，终年一布裘。



病侵消壮志，醉著失闲愁。

琴料凭僧问，巢居与鹤谋。



晚来疏雨过，探借北窗秋。


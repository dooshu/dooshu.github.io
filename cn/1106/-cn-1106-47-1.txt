○万年县丞柳君墓志

（并序。《史·表》载：虬，后周中书侍郎美阳孝公，与志稍戾，岂史误耶？万年公，贞元十二年卒，是年葬，志是时作。）

惟贞元十二年龙集景子（景龙太岁也。）三月日，前万年县丞柳君，终于长安升平里之私第，享年五十。长子弘礼，承家当位，次曰传礼，幼曰好礼，奉夫人洎仲父之命，考时定制，动合古道，三日而殡，三月而葬。（《礼记·王制》：大夫、士、庶人三日而殡，三月而葬。）粤五月十九日甲子，克开长安县高阳原，于先茔，礼也。先时撰辰酌礼，（撰，择也。）称义备物，外姻毕至，（《左氏传》云：士逾月，外姻至。）宗人来会。从弟宗元受族属之教，泣涕濡翰，书辞纪行。曰：

君讳元方，字某，解人也。系自周、鲁，后得柳姓。（《鲁世家》：孝公子展之孙，以王父字为谥，至展禽食采于柳下，因为氏。鲁为楚灭，柳氏入楚。楚为秦灭，柳氏迁晋之解县。故柳氏为河东解人。）七代祖虬，后魏中书令，封美阳公。（虬，字仲盘，西魏大统中，为中书侍郎。）四叶至皇考，皇朝散大夫，资阳令。祖初，延州司马。考颐，宣州宁国丞。济德克绍厥类，藏聪晦明，粹为淑和。少孤，季父建，（颐有三子：长曰元方，季即建。建为金部郎中。）抚字训道，通《左氏春秋》，贯历代史，旨画罗列，接在视听，嗜为文章，辞富理精。以门荫出身，调补宣州溧水尉。纲簿贡赋，入于天府，特授同州冯翊尉。改京兆府云阳主簿，转长安主簿，迁万年丞。端靖守贞，处剧不挠。秩满，居养，素食贫，常好竺乾之道，自搌尘昏之外，（搌，音展，极也。“外”，一作“表”。）泊如也。既而婴被沉疾，不克永寿。姻戚动怀，朋友道伤，佥曰：“天之报施善人，何如哉！”

君前娶河南独孤氏，左司郎中缅之女，（缅之子三人：、寂、密也。）无子，早世。继室以裴夫人，谏议大夫虬之女，（虬，河东人。代宗时，擢为谏议大夫。）阴教内则，著于闺闱，有女三人焉。呜呼，铭志之来古矣，是不可阙，遂勒玄石，措于阴堂。（阴堂，谓圹中也。）铭曰：

振振吾宗，德之宅耶？惟君之德，至其赜耶？德而不寿，命既厄耶？松柏苍耶？不朽石耶？


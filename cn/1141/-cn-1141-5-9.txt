送孔心一比部出按江南

华胄来洙泗，声名动阙廷。
秩宗曾典礼，秋署旧明刑。
持斧仍兼绶，怀瑜本六经。
苍生需雨露，白简掣风霆。
吴会此何幸，淮徐方就宁。
征输膏血尽，鞭挞讼庭腥。
城社容狐鼠，苞苴失渭泾。
波颓讵太激，众醉故宜醒。
送远愁分袂，同曹忆聚星。
新诗尝好我，末议倘能听。
云树山川秀，江湖天地青。
龙泉今在掌，斟酌试新硎。



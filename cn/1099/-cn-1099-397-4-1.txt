○治河議 【 治河】

黃河為中國患久矣、自神禹治之、而汜濫之害、不聞于中國者、垂千七百年、至周定之時、河徙砱礫、始改其故道、自是歷漢歷唐、其決無常時、而治之之人率隨時為計亦無定術、五代入宋。河始南決。其一東北流即今會通河也其一東南流。由彭城合汴泗以入淮即今所藉以為運道者也大要自漢而後。治河者率資以浸溉。故其利害每參半。而我朝則專資以餽餉。故不復計其利。而束扼壅激。惴惴焉。不懼其潰而東奔。則懼其溢而北移。於是乎河之患日亟。而言治河者。日紛紛而卒不得其要也。愚從南方來、嘗逆河行。歷窺其險。竊妄計以為河自西北極高之地。建瓴而下。以萬里轉折之勢。而乘以雨水交集。百川灌盈之盛。而惟一淮以為之委。其勢無所容。不得不奔潰四出。以洩其湍悍之怒。嘗觀之禹治水。自積石鑿龍門。歷華陰。下抵柱。抵孟津洛汭。至于大伾。澌為二渠。過洚水。至于大陸。播為九河葢方大伾以下河始出峻而就平地則析而為二此治之于上流也自大陸以下地平疏水益善潰則播而為九此治之于下流也。以今日之勢言之。河自孟津經中州平坦之地。迤邐而東洩于徐沛之間。土雜泥沙。善崩易決。故往歲一決于徐之飛雲浦。逆流而上。橫衝運河。魚臺谷亭而下。壅閼百里。再決于房村之下。稍折而南。逕出小河口。下邳之道。夷為平陸。糧艘陷沒者。幾四十萬石、廬舍漂溺。田畝蕩齒者。亘七十餘里。而小河之水。懸峭湧急篙師水工。過者惴怖失色。况水勢漫淼。牽挽之力。既不可施。而沉石暗樁。舟行遇之。應手破漏。以致糧米浥損者。賠償罄產。風信愆留者。稽緩積日。失今不治。其害將有不可測者。故當事諸臣亟議修復。疏既淤之沙。塞諸決之口。目今且有成績矣。然愚以為既疏之後。不能保其不復淤。既塞之後不能保其不復決。譬如人病在心腹。其宿沴積毒。必發于四肢。不善治者。逐四肢而療之。旋復旋起。病未必巳。而腹心之患。且日益矣。抑河自經汴而東流分五道。一自長垣曹鄆過陽榖出。一自曹州雙河至塌塲口出。一自儀封至徐州小浮橋出。一自沛縣之南飛雲橋出。一自徐州之中境山之北留溝出。皆入漕而總南納于淮。今巳堙沒其四。止存秦溝一股。論上下流水勢如鏡見上流之勢既無所分則橫溢于下必不能免目今茶城之塞。議者欲于梁山開一新河。旁分其勢是也。然挑濬之工。非有堤壩以約攔。則無所施力。而既有堤壩。則其水又別無所受。即茶城一道。其難如此。又况旁及其他乎愚以為河流分則勢小而易防河流合則勢大而難治况茶城又黃濟二流交會之所。黃水暴漲。則濟水不得下趨。而泥沙必致停滯。黃水伏流。則濟水反得下衝而泥沙亦致激壅。故議者欲別求一路。斥遠出水之口為計雖善。而為力則難。固莫若因黃河巳失之道。相其便利。如原出懷遠宿遷二道。及小浮溜溝二道。開濬其一。使茶城之流稍分。則新河之工易就。曹單諸堤。亦不致有潰壞。而南陽魯橋一帶。可免淤塞之患矣。此治之上流者所當議也。若河既經徐呂二洪之阨。其奔放特甚。河身狹小。而沿河諸鎮。民居迫岸。時下椿石。以防頹塌。水又遏而不得逞。每遇掃灣之處。其流迅急。而洄溜之沙。輒復停聚。故今邳州之塞。大率類此。今治之法。宜寬立堤防。當河流轉曲處所更加濬闊。仍行徧諭居民稍遠內徙。盡弃河壖地使直達而無碍。所謂不與水爭地也。而又自曲頭集至直河。舊無河堤。今亦宜相地增築。以防復決。其新衝河口。不下數處。今欲槩為補塞。議者僉謂河性急則通流。緩則淤澱。既無皆急之勢。必無兩行之理。是固然矣。然今所決處地形。視邳更下。况衝蕩既久。漸巳成渠。第宜據堅地。作石堤。增高水口。如賈讓之說因而存之。使夏秋淫潦注溢之時。由此以洩。不至散漫旁突。而冬春歸漕之候。水復安流于邳宿之下。如是。則不以合流而致潰。亦不以分流而致壅。未必非計也此治之於下流者所當議也夫　國家仰給東南。漕舟貨艦。雲翔鱗次。皆待濟于一河。故故今日議新河。明日又議決河。役大眾費。累鉅萬。自丙寅之決。迨今迄無寧歲。而河之遷徙不常。有不可以人力制者。安能保其不去彼而趨此。葢自禹至今。河之存者有幾。而必欲取濟于一途。要非計之得也。愚聞山東膠州舊有河一道、先年憲臣亦嘗開鑿、垂成而罷、即今淮揚舟楫、悉腠膠河、惟自陳村以北亭口以南、尚未經疏、今宜計其道里遠近、多役人夫、增濬深廣、則淮舟可自麻灣北以達天津、萬一漕河有梗、吾取道于此、亦可恃以無恐、此一策也、又聞汴城北陳橋原有黃河故道、其河北自長垣鉅野、出會通河、達臨清、每秋水時至、亦能浮舟、惟以陳橋迤西淺狹者數十里不能通流、若于此廣拓水境、則可引河沁二水、以通運河而江淮民船、自徐州小浮橋抵陳橋以至臨清、亦可以免濟寧諸閘挨擠之苦、亦一策也、又考汴河舊自滎陽合蔡水東注泗州入于淮、今蔡河久湮、而虹縣泗州之境、故堤猶有存者、若能循其故跡、使淮運由泗以入汴、仍尋正統間陽武巳塞之路、更為開掘、北通衛河、此又一策也、夫善救時者、不拘于一途、而善復古者、不泥于陳跡、今亦豈無相時識勢之人、能規奇策、以紓目前之患、第豪強狥利之徒。乘之以徼利。庸俗執常之夫。因之以起謗。是以當事者。未免畏及首尾。而不敢竟其說耳。故與其役淮徐既困之民。盡氣竭力。以取必于一河。而不能保其必無潰敗之勢。則孰若均其役于齊梁未役之民。使吾有他道之可濟。而不惴惴然于一河之通塞。斯萬世之利也。雖然。山川經絡。苟非目睹身歷。而欲據文字以定之。鮮有不失者。然盲者之擬日、聾者之語音、即不得其真、亦庶乎影響之似、故曰狂夫之言、聖人擇焉、

皇明經世文編卷之三百九十七終








◇寡妇赋（并序）

乐安任子咸有韬世之量，与余少而欢焉，虽兄弟之爱，无以加也。不幸弱冠而终。良友既没，何痛如之！其妻又吾姨也。少丧父母，适人而所天又殒，孤女藐焉始孩，斯亦生民之至艰，而荼毒之极哀也。昔阮既殁，魏文悼之，并命知旧作《寡妇》之赋；余遂拟之，以叙其孤寡之心焉。其辞曰：

嗟予生之不造兮，哀天难之匪忱。少伶俜而偏孤兮，痛忉怛以摧心。览寒泉之遗叹兮，咏蓼莪之馀音。情长戚以永慕兮，思弥远而逾深。伊女子之有行兮，爰奉嫔于高族。承庆云之光覆兮，荷君子之惠渥。顾葛ぱ之蔓延兮，托微茎于つ木。惧身轻而施重兮，若履冰而临谷。遵义方之明训兮，宪女史之典戒。奉尝以效顺兮，供洒埽以弥载。彼诗人之攸叹兮，徒愿言而心。何遭命之奇薄兮？遘天祸之未悔。荣华晔其始茂兮，良人忽以捐背。

静阖门以穷居兮，块茕独而靡依。易锦茵以苫席兮，代罗帱以素帷。命阿保而就列兮，览巾Ψ以舒悲。口呜咽以失声兮，泪横迸而沾衣。愁烦冤其谁告兮，提孤孩于坐侧。时暧暧而向昏兮，日杳杳而西匿。雀群飞而赴楹兮，鸡登栖而敛翼。归空馆而自怜兮，抚衾以叹息。思缠绵以瞀乱兮，心摧伤以怆恻。

曜灵晔而遄迈兮，四节运而推移。天凝露以降霜兮，木落叶而陨枝。仰神宇之寥寥兮，瞻灵衣之披披。退幽悲于堂隅兮，进独拜于床垂。耳倾想于畴昔兮，目仿佛乎平素。虽冥冥而罔觌兮，犹依依以凭附。痛存亡之殊制兮，将迁神而安厝。龙需俨其星驾兮，飞翩以启路。轮案轨以徐进兮，马悲鸣而顾。潜灵邈其不反兮，殷忧结而靡诉。希形影于几筵兮，驰精爽于丘墓。

自仲秋而在疚兮，逾履霜以践冰。雪霏霏而骤落兮，风浏浏而夙兴。ニ泠泠以夜下兮，水氵兼々以微凝。意忽恍以迁越兮，神一夕而九升。庶浸远而哀降兮，情恻恻而弥甚。愿假梦以通灵兮，目炯炯而不寝。夜漫漫以悠悠兮，寒凄凄以凛凛。气愤薄而乘胸兮，涕交横而流枕。

亡魂逝而永远兮，时岁忽其遒尽。容貌儡以顿悴兮，左右凄其相ê。感三良之殉秦兮，甘捐生而自引。鞠稚子于怀抱兮，羌低徊而不忍。独指景而心誓兮，虽形存而志陨。

重曰：仰皇穹兮叹息，私自怜兮何极？省微身兮孤弱，顾稚子兮未识。如涉川兮无梁，若陵虚兮失翼。上瞻兮遗象，下临兮泉壤。窈冥兮潜翳，心存兮目想。奉虚坐兮肃清，空宇兮旷朗。廓孤立兮顾影，块独言兮听响。顾影兮伤摧，听响兮增哀。遥逝兮逾远，缅邈兮长乖。四节流兮忽代序，岁云暮兮日西颓。霜被庭兮风入室，夜既分兮星汉回。梦良人兮来游，若阊阖兮洞开，怛惊悟兮无闻，超忄敝恍兮恸怀。恸怀兮柰何，言陟兮山阿。墓门兮肃肃，修垄兮峨峨。孤鸟嘤兮悲鸣，长松萋兮振柯。哀郁结兮交集，泪横流兮滂沱。蹈恭姜兮明誓，咏柏舟兮清歌。终归骨兮山足，存凭托兮馀华。要吾君兮同穴，之死矢兮靡佗！（《文选》，《艺文类聚》三十四。）


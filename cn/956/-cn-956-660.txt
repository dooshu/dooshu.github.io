方回　六十吟五首

六十衰年万事尝，西风回首战争场。

科名官职俱虚幻，学问文章总废忘。

死见几人饶酷毒，生怜此老尚昂藏。

故应许似篱边菊，百种花残独傲霜。

方回

方回　六十吟五首

六十曰耆七十稀，西山能有几□□。

宾鸿蛰燕秋如故，朗月清风事总非。

美酒难求周九鼎，丽人多僭管三归。

衰荣颠倒知何意，草上谁家露不晞。

方回

方回　六十吟五首

开岁当为耳顺翁，知非又过十秋风。

尚多儿女婚姻□，□使田园伏腊空。

迎菊作诗先自喜，设茶当酒未为穷。

顽躯定不缘愁死，纵死还如不死同。

方回

方回　六十吟五首

三十年将一世论，缪悠两世见儿孙。

纷纭往事皆如梦，漫浪虚名独许存。

蚤遣候虫忧敝絮，悬知寿客笑空樽。

径芜阶叶无人扫，卧听秋风昼掩门。

方回

方回　六十吟五首

昼暑微遒暮已凉，中秋近□更重阳。

少时痛饮不胜乐，老病积忧无此狂。

岁六十翁扶药饵，家三百指望裘裳。

空庭月侧荒山梢，起望星河夜慨慷。

方回


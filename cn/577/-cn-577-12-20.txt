严公仲夏枉驾草堂兼携酒馔


得寒字《草堂》本一作郑公枉驾携馔访水亭


竹里行厨洗玉盘，花边立马簇金鞍。非关使者征求急，自识将军礼数宽。百年地辟今本作僻柴门迥，五月江深草阁寒。看弄渔舟移白日，老农何有罄交欢。

《国史补》：严武少以强俊知名，蜀中坐衙，杜甫袒跣登其几案，武爱其才，终不加害，此所谓“将军礼数宽”也。“钩帘欲杀”之语，最为诬罔，不知宋子京《新书》何以载之本传。






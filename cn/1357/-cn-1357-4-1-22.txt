朝鲜


朝鲜政府以丙午年为皇太子选征元妃之期，故特颁禁令，不准通国男女嫁娶，必俟选定元妃，方能驰禁云。盖犹是东亚古代专制之遗风也，亦可谓笃守旧法者矣。朝鲜一国自日俄战罢，已为日人挟入肘腋，无异囊中物矣，所以不即郡县之者，尚有所待耳。使其君臣上下及此警悟，幡然变计，竭力奋发，虽未必遽能自立，或尚可苟延残喘。顾犹醉生梦死，妄自尊大，一若不知其国之既亡也者。朝鲜人苟且偷安，殆非至斩绝皇祀，墟其社稷，必不自觉其亡，岂知今世之人国者之别有新法耶？虽然，吾方自哀之不暇，又奚暇为朝鲜人哀也！






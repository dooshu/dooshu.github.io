127　虞溥言學聖道過程


虞溥厲學閻按：「晉虞溥傳：『學徒既至，溥乃作誥以奬訓之。』『厲學』當名曰『學誥』。」曰：「聖人之道，淡而寡味，故學者不好也。及至期月，所觀彌博，所習彌多，日聞所不聞，日見所不知，然後心開意朗，敬業樂群，忽然不覺大化之陶己，至道之入神也。學者不患才不及，而患志不立。」任子曰：「學所以治己，教所以治人；不勤學無以爲智，不勤教無以爲仁。」任子語，見太平御覽六百十三。愚謂此皆天下名言，學者宜書以自儆。

【方樸山云】此「學而時習之」一章義疏。

【元圻案】晉書虞溥傳：「溥，字允源，高平昌邑人也。除鄱陽内史。大脩庠序，廣招學徒，乃作誥以奬訓之云云。」又曰：「積一勺以成江河，累微塵以崇峻極，匪志匪勤，理無由濟也。諸生若絶人間之務，心專親學，累一以貫之，積漸以進之，則亦或遲或速，或先或後耳，何滯而不通，何遠而不至耶！」〇隋書經籍志「道家」：「任子道論十卷，魏河東太守任嘏撰。」〇金樓子戒子曰：「任嘏每獻忠言，輒手懷草，自在禁省，歸書不封，何其美乎！」






谢中使传宣抚问状

右臣昨日中使至臣安下处奉传圣旨以臣所患特加抚问者王人荐降天语载临侧闻纶綍之言顿愈膏肓之疹省循备至感惧交并伏念臣本自诸生获逢休运非丘园耿介之秀无公卿籍甚之名弄翰为文不过篆刻濯缨筮仕最处羁孤皇帝陛下过听庸虚荐加宠擢俾升禁掖式掌训词居清切之司冒荣斯甚草寛大之诏称职无闻积日弥多妨贤为愧今者摄生寡要遘疾自贻度越旬时旷废官守尝趋期会几踣于轩墀再奉德音特颁于假告式加调理渐冀痊平敢谓濬发宸慈特矜贱迹九霄之上命星使以俯临四壁之中回天光而下烛荷记怜之殊造感存恤之深仁寸心但誓于捐躯危涕不知其濡睫勿药斯喜幸漳浦之有瘳戴天弥高觉泰山之非重顾余生之未泯必尽瘁以为期


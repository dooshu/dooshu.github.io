刘敞


敞字原父，临江新喻人。生于天禧三年（1019）。庆历六年（1046）进士第二。皇祐三年（1051），官大理评事。召试，授太子中允，直集贤院。累迁知制诰，拜翰林侍读学士，改集贤院学士，判南京御史台。熙宁元年（1068）卒，年五十。门人私自谥曰公是先生。有集。

清平乐

小山丛桂。最有留人意。拂叶攀花无限思。雨湿浓香满袂。

别来过了秋光。翠帘昨夜新霜。多少月宫闲地，姮娥与借微芳。

踏莎行

蜡炬高高，龙烟细细。玉楼十二门初闭。疏帘不卷水晶寒，小屏半掩琉璃翠。

桃叶新声，榴花美味。南山宾客东山妓。利名不肯放人闲，忙中偷取工夫醉。








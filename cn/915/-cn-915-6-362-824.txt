○周瑜鲁肃



客问曰，周瑜鲁肃何人也？主人曰，小人也。客曰，周瑜奇孙策于总角，定人好恶于一面，摧魏氏百胜之锋，开孙氏偏王之业，威震天下，名驰四海。鲁肃一见孙权，建东吴之略。子谓之小人何也？主人曰，此乃真所以为小人也。夫君子之道，故将竭其直忠，佐扶帝室，尊主宁时，远崇名教；若乃力不能合，事与志违，躬耕南亩，遁迹当年，何由尽臣礼于孙氏于汉室未亡之日邪？客曰，诸葛武侯翼戴玄德，与瑜肃何异，而子重诸葛，毁瑜肃，何其偏也？主人曰，夫论古今者，故宜先定其所为之本，迹其致用之源。诸葛武侯龙蟠江南，托好管乐，有匡汉之望，是有崇本之心也，今玄德汉高之正胄也，信义著于当年，将使汉室亡而更立，宗庙绝而复继，谁云不可哉？（《御览》四百四十七）




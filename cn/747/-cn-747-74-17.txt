○雨雪赈济百姓敕

敕：朕闻天听自我人听，天视自我人视。朕之菲德，涉道未明，不能调序四时，导迎和气。乃自去冬以来，逾月雨雪，寒气尤甚，颇伤天和。念兹庶甿，或罹冻馁，无所假贷，莫能自存。宵寝载怀，旰食兴叹，怵惕若厉，在余之辜，思宏惠泽，以顺时令。其天下犯死罪已下，除官吏犯赃及故杀人者，馀并特降从流，流罪已下，递降一等。应京兆府诸县，宜令以常平义仓斛斗量事赈恤，仍先从贫下户起给。其京城内鳏寡孤独不能自济，瘖聋跛躃穷无告者，亦委京兆尹两县令量加赈恤讫，具数闻奏，躬自省阅，务令均赡。其诸道雨雪过多处，亦委所在长吏量事优恤。於戏！天生蒸人，君以牧之，朕忧勤政经，思致於理。言念赤子，视之如伤，天或儆予，示此阴沴，抚躬夕惕，余甚悼焉。布告遐迩，明悉朕意。


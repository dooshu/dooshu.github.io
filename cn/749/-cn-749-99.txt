张舜民


舜民字芸叟，邠州（今陕西邠县）人。治平二年（1065）进士。元祐元年（1086）召试，授秘阁校理。二年（1087），监察御史。徽宗朝，为吏部侍郎，以龙图阁待制知同州。坐元祐党，贬商州，卒。自号浮休居士，又号矴斋。有画墁集，今传本从永乐大典辑出。

江神子

癸亥陈和叔会于赏心亭

七朝文物旧江山。水如天。莫凭栏。千古斜阳，无处问长安。更隔秦淮闻旧曲，秋已半，夜将阑。

争教潘鬓不生斑。敛芳颜。抹么弦。须记琵琶，子细说因缘。待得鸾胶肠已断，重别日，是何年。

朝中措

清遐台饯别

三湘迁客思悠哉。尊俎定常开。云雨未消歌伴，山川忍对离杯。

他年来此，贤侯未去，忍话先回。好在江南山色，凭时重上高台。

卖花声

题岳阳楼

木叶下君山。空水漫漫。十分斟酒敛芳颜。不是渭城西去客，休唱阳关。

醉袖抚危栏。天淡云闲。何人此路得生还。回首夕阳红尽处，应是长安。

又

楼上久踟躇。地远身孤。拟将憔悴吊三闾。自是长安日下影，流落江湖。

烂醉且消除。不醉何如。又看暝色满平芜。试问寒沙新到雁，应有来书。








祭吴象武表叔文

於乎表叔尚能举我之酒乎尚能衣我之帛听我之言乎不及其生而徒哀其死心与行违悔无及矣於乎哀哉先大母之犹子惟君最亲而能君亦事大母最谨岁时伏腊往来数十年无疾痛不相闻无缓急不相告先大母劳苦操作君来则稍辍坐语移日今大母墓木未拱余不敢忘大母其敢忘君哉顷年以来驱驰岭峤羁宦燕齐所问遗君者帛不过一缣金不满一镒私心惴惴欲稍有所需厚奉君为夀而竟溘焉朝露也予何以为心哉客冬以书问久不通移书见责读之竦然手疏以报不谓此书遂不及见也於乎君早岁忧贫苦身戮力以赡俯仰宜其未老而病也病剧而愈一发不可救积惫使然也君之两伯氏皆夭絶君又无子以世德之忠厚兄弟之孝友而其嗣不蕃则吾所不解也於乎哀哉君既不待予复何言奉君慈母以终余年我饘我粥慰君黄泉


○条奏节度刺史州衙前职员事疏

臣闻除旧布新，故顺天而设教。惟名与器，不假人以树恩。所以示宇县之至公，所以仰朝廷之大柄。今则既逢英主，未革前踪。是敢聊举一端，轻尘四达。酌其损益，幸补涓埃。伏睹南北两班，内庭诸局，或有不文不武，非旧非勋。论技术则罔有所长，语才行则罕闻其异。但思月限，以冒官常。俾五细以在庭，使四方而何则。有虚华级，仍荫私门。忝荣更及於子孙，禄利徒销於府库。况今方兴戎事，久困生民。因无用之官寮，具员无阙。计有限之财力，帑藏正虚。若不去留，空成耗蠹。伏望略加澄汰，稍辨幽明。则支分或减於殷忧，内外庶成於通济。又睹十年己来，肆赦频降，诸道职掌，一例奖酬。藩方不守於规程，奏荐罔论其高下。仆隶则动逾数百，丝纶则皆示特恩。所以仓场管钥之微人，曹局简札之小吏，至於伶伦贱类，洒扫庸奴，初命便假於贵阶，银章青绶。拜赐遽披於法服，牙笏紫袍。乃致贵贱不分，宠荣滥被。虽雷雨作解，渥泽恐遗於万物。而衣裳在笥，贞规何法於百王。此後或有溥恩，应诸道职员，除主兵将校外，其衙前职列，伏乞明示条章，俾循事体。节度州只许奏都押衙、都虞候、教练、使客将、孔目官，及有朱记大将十人，仍取上名。支郡则只许荐都押衙、都虞候、孔目官。其诸色人，并委本道量转职次。则得之者感恩有异，受之者与众稍殊。寰区仰天子之尊，藩後知王泽之贵。名器之重，治乱是资。伏惟皇帝陛下俯回宸览，略照愚衷。勿谓小善不行，勿谓旧弊难改。失之在渐，谋之在初。倘或因此留神，自可触类而长。


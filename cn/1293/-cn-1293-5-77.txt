○任邱旅店题壁诗词

商邱宋牧仲太宰［牵］枫香词中，附任邱旅店题壁诗，并序云：“妾白浣月，家住半塘。幼失双亲，寄养他姓。姿容略异，慧业不同。非敢擅秀闺中，顾效清风林下。岂意生命不辰，所非偶。日弹琴之相对，百恨缠绵。时卷幔以言征，一诗呜咽。余爰题之驿壁，人共怜之黄土可耳。”诗曰：“吴宫春深别怨离。风尘惨淡双蛾眉。鹃啼月落雨肠断，香消芍药空垂垂。流黄未工机上织。生小殷勤弄文笔。新诗和泪写邮亭，珍重寒宵谁面壁。”因隐括诗意为赋调笑令云：“面壁。泪痕湿。想见含毫灯下立。风鬟雾鬓吴宫隔。芍药香消堪惜。明妃远嫁归何日。一曲琵琶凄恻。”词与诗均极哀艳，当时燕南赵北，传唱殆遍云。


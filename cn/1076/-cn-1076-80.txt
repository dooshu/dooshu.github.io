卷八十

<史部,诏令奏议类,奏议之属,历代名臣奏议>

钦定四库全书

历代名臣奏议卷八十

明　杨士奇等　撰

经国

後魏道武帝时刘显地广兵强跨有朔裔会其兄弟乖离五官掾张衮上言曰显志大意高希冀非望乃有参天贰地笼罩宇宙之规吴不并越将为後患今因其内衅宜速乘之若轻师独进或恐越逸可遣使告慕容垂共相声援东西俱举势必擒之然後总括英雄抚怀遐迩此千载一时不可失也

明元帝永兴二年衮又上疏曰臣既庸人志无殊操值太祖诞膺期运天地始开参戎氛雾之初驰驱革命之会托翼邓林?鳞溟海遂荷恩宠荣兼出内陛下龙飞九五仍参顾问曾无微诚尘山露海今旧疾弥留气力虚顿天罚有罪将填沟壑然犬马恋主敢不尽言方今中夏虽平九域未一西有不宾之羌南有逆命之虏岷蜀殊风辽海异教虽天挺明圣拨乱乘时而因机抚会实须经略介焉易失功在人谋伏愿恢崇叡道克广德心使揖让与干戈并陈文德与武功俱运则太平之化康哉之美复隆於今不独前世昔子囊将终?言城郢荀偃辞唅遗恨在齐臣虽?劣敢忘前志魂而有灵结草泉壤泰常元年晋刘裕伐姚泓舟师自淮入河欲泝河西上假道於魏魏羣臣咸以寇不可纵宜先发军断河上流勿令西过明元将从之博士祭酒崔浩曰此非上策司马休之之徒扰其荆州刘裕切齿已久今兴死子劣乘其危亡而伐之臣观其意必欲入关劲躁之人不顾後患今若塞其西路裕必上岸北侵如此则姚无事而我受敌今蠕蠕内寇民食又乏不可发军发军赴南则北寇进击若其救北则东州复危未若假之水道纵裕西入然後兴兵塞其东归之路所谓卞庄刺虎两得之势也使裕胜也必德我假道之惠令姚氏胜也亦不失救隣之名纵使裕得关中县远难守彼不能守终为我物今不劳兵马坐观成败鬬两虎而收长久之利上策也夫为国之计择利而为之岂顾婚姻酬一女子之惠哉假令国家弃恒山以南裕必不能发吴越之兵与官军争守河北居然可知也

二年晋齐郡太守王懿降魏上书陈计称刘裕在洛劝魏以军絶其後路则裕军可不战而克书奏帝善之问博士祭酒崔浩曰刘裕西伐前军已至潼关其事如何以卿观之事得济否浩对曰昔姚兴好养虚名而无实用子泓又病衆叛亲离裕乘其危兵精将勇以臣观之克之必矣帝曰刘裕武能何如慕容垂浩曰裕胜帝曰试言其状浩曰慕容垂乘父祖世君之资生便尊贵同类归之若夜蛾之赴火少加倚伏便足立功刘裕挺出寒微不阶尺土之资不因一卒之用奋臂大呼夷灭桓元北擒慕容超南摧卢循等僭晋淩迟遂执国命裕若平姚而还必簒其主其势然也秦地戎夷混并虎狼之国裕亦不能守之风俗不同人情难变欲行荆扬之化於三秦之地辟无翼而欲飞无足而欲走不可得也若留衆守之必资於寇孔子曰善人为邦百年可以胜残去杀今以秦之难制一二年间岂裕所能哉且可治戎束甲息民备境以待其归秦地亦当终为国有可坐而守也帝曰裕已入关不能进退我遣精骑南袭彭城寿春裕亦何能自立浩曰今西北一寇未殄陛下不可亲御六师兵衆虽盛而将无韩白长孙嵩有治国之用无进取之能非刘裕敌也臣谓待之不晚帝笑曰卿量之审矣浩曰臣尝私论近世人物不敢不上闻若王猛之治国苻坚之管仲也慕容玄恭之辅少主慕容暐之霍光也刘裕之平逆乱司马德宗之曹操也

世祖神?二年议击蠕蠕朝臣内外尽不欲行保太后固止帝帝皆不听唯大常卿崔浩赞成策略尚书令刘洁左仆射安原等乃使黄门侍郎仇齐推赫连昌太史张渊徐辩说世祖曰今年己巳三隂之岁岁星袭月太白在西方不可举兵北伐必败虽克不利於上又羣臣共赞和渊等云渊少时尝谏苻坚不可南征坚不从而败今天时人事都不和协何可举动帝意不决乃召浩令与渊等辩之浩难渊曰阳者德也隂者刑也故日蚀修德月蚀修刑夫王者之用刑大则陈诸原野小则肆之市朝战伐者用刑之大者也以此言之三隂用兵盖得其类修刑之义也岁星袭月年饥民流应在他国远期十二年太白行苍龙宿於天文为东不妨北伐渊等俗生志意浅近牵於小数不逹大体难与远图臣观天文比年以来月行奄昴至今犹然其占三年天子大破旄头之国蠕蠕高车旄头之衆也夫圣明御时能行非常之事古人语曰非常之原黎民惧焉及其成功天下晏然愿陛下勿疑也渊等慙而言曰蠕蠕荒外无用之物得其地不可耕而食得其民不可臣而使轻疾无常难得而制有何汲汲而苦劳士马也浩曰渊言天时是其所职若论形势非彼所知斯乃汉世旧说常谈施之於今不合事宜也何以言之夫蠕蠕者旧是国家北边叛隶今诛其元恶收其善民令复旧役非无用也漠北高凉不生蚊蚋水草美善夏则北迁田牧其地非不可耕而食也蠕蠕子弟来降贵者尚公主贱者将军大夫居满朝列又高车号为名骑非不可臣而畜也夫以南人追之则患其轻疾於国兵则不然何者彼能远逐与之进退非难制也且蠕蠕往数入国民吏震惊今夏不乘虚掩进破灭其国至秋复来不得安卧自太宗之世迄於今日无岁不惊岂不汲汲乎哉世人皆谓渊辩通解数术明决成败臣请试之问其西国未灭之前有何亡徵知而不言是其不忠若实不知是其无术时赫连昌在座渊等自以无先言慙赧而不能对世祖大悦谓公卿曰吾意决矣亡国之帅不可与谋信矣哉而保太后犹难之复令羣臣於保太后前评议世祖谓浩曰此等意犹不服卿晓之令悟既罢朝或有尤浩者曰今吴贼南寇而舍之北伐行师千里其谁不知若蠕蠕远遁前无所获後有南贼之患危之道也浩曰不然今年不摧蠕蠕则无以御南贼自国家并西国以来南人恐惧扬声动衆以卫淮北彼北我南彼劳我息其势然矣比破蠕蠕往还之间故不见其至也何以言之刘裕得关中留其爱子精兵数万良将劲卒犹不能固守举军尽决号哭之声至今未已如何正当国家休明之世士马强盛之时而欲以驹犊齿虎口也设令国家与之河南彼必不能守之自量不能守是以必不来若或有衆备边之军耳夫见瓶水之冻知天下之寒尝肉一脔识镬中之味物有其类可推而得也且蠕蠕恃其絶远谓国家力不能至自寛来久故夏则散衆放畜秋肥乃聚背寒向温南来寇抄今出其虑表攻其不备大军卒至必惊骇星分望尘奔走牡马护羣牝马恋驹驱驰难制不得水草未过数日则散而困敝可一举而灭暂劳永逸长久之利时不可失也唯患上无此意今圣虑已决发旷世之谋如何止之陋矣哉公卿也诸军遂行时南藩诸将表宋大严欲犯河南请兵三万先其未发逆撃之因诛河北流民在界上者絶其向道足以挫其鋭气使不敢深入诏公卿议之咸言宜许左光禄大夫崔浩曰此不可从也往年国家大破蠕蠕马力有余南贼震惧常恐轻兵奄至卧不安席故先声动衆以备不虞非敢先发又南土下湿夏月蒸暑水潦方多草木深邃疾疫必起非行师之时且彼先严有备必坚城固守屯军攻之则粮食不给分兵肆讨则无以应敌未见其利就使能来待其劳倦秋凉马肥因敌取食徐往撃之万全之计胜必可克在朝羣臣及西北守将从陛下征讨西灭赫连北破蠕蠕多获美女珍宝马畜成羣南镇诸将闻而生喜亦欲南抄以取资财是以披毛求玼妄张贼势冀得肆心既不获听故数称贼动以恐朝廷背公存私为国生事非忠臣也世祖从浩议南镇诸将复表贼至而自陈兵少简幽州以南戌兵佐守就漳水造舩严以为备公卿议者佥然欲遣骑五千并假署司马楚之鲁轨韩延之等令诱引边民浩曰非上策也彼闻幽州已南精兵悉发大造舟舩轻骑在後欲存立司马诛除刘族必举国骇扰惧於灭亡当悉发精鋭来备北境後审知官军有声无实恃其先聚必喜而前行径来至河肆其侵暴则我守将无以御之若彼有见机之人善设权谲乘间深入虞我国虚生变不难非制敌之良计今公卿欲以威力攘贼乃所以招令速至也夫张虚声而召实害此之谓矣不可不思後悔无及我使在彼期四月前还可待使至审而後发犹未晚也且楚之之徒是彼所忌将夺其国彼安得端坐视之故楚之往则彼来止则彼息其势然也且楚之等琐才能招合轻薄无赖而不能成就大功为国生事使兵连祸结必此之羣矣臣尝闻鲁轨说姚兴求入荆州至则散败乃不免南贼掠卖为奴使祻及姚泓已然之效浩复陈天时不利於彼曰今兹害气在扬州不宜先举兵一也午年自刑先发者伤二也日蚀灭光昼昏星见飞鸟堕落宿值斗牛忧在危亡三也荧惑伏匿於翼轸戒乱及丧四也太白未出进兵者败五也夫兴国之君先修人事次尽地利後观天时故万举而万全国安而身盛今义隆新国是人事未周也灾变屡见是天时不协也舟行水涸是地利不尽也三事无一成自守犹或不安何得先发而攻人哉彼必听我虚声而严我亦承彼严而动两推其咎皆自以为应敌兵法当分灾迎受害气未可举动也世祖不能违衆乃从公卿议浩复固争不从遂遣阳平王杜超镇邺琅琊王司马楚之等屯颍川於是贼来遂疾到彦之自清河入河泝流西行分兵列守南岸西至潼关世祖闻赫连定与宋悬分河北乃治兵欲先讨赫连羣臣曰刘义隆犹在河中舍之西行前寇未可必克而义隆乘虚则失东州矣世祖疑焉问计於浩浩曰义隆与赫连定同恶相招连结冯跋牵引蠕蠕规肆逆心虚相唱和义隆望定进定待义隆前皆莫敢先入以臣观之有侣连鷄不得俱飞无能为害也臣始谓义隆军来当屯住河中两道北上东道向冀州西道冲邺如此则陛下当自致计不得徐行今则不然东西列兵径二千里一处不过数千形分势弱以此观之儜儿情见止望固河自守免死为幸无北度意也赫连定残根易摧拟之必仆克定之後东出潼关席卷而前则威震南极江淮以北无立草矣圣策独发非愚近所及愿陛下西行勿疑平凉既平其日宴会太武执浩手以示蒙逊使曰所云崔公此是也才略之美当今无比朕行止必问成败决焉若合符契初无失矣

孝明帝时灵太后临朝司徒侍中尚书令任城王澄表曰伏惟世宗宣武皇帝命将授旗随陆啓颡运筹制胜淮汉自宾节用劳心志清六合是故缵武修文仍世弥盛陛下当周康靖治之时岂得晏安於玄默然取外之理要由内强图人之本先在自备萧衍虽虐使其民而窥觎不已若遇我虚疲士民凋窘贼衍年老志张思播虺毒此之弗图恐受其病伏惟陛下妙龄在位圣德方昇皇太后摠御天机乾乾夕愓若留意於负荷忿车书之未一进贤抜能重官人之举标赏忠清旌养人之器修干戈之用畜熊虎之士爱时鄙财轻宝重谷七八年间陛下圣略方刚亲王德干壮茂将相膂力未衰愚臣犹堪戎伍荷戈带甲之衆蓄鋭於今燕弧冀马之盛充牣在昔又贼衍恶积祻盈势不能久子弟闇悖衅逆已彰乱亡之兆灼然可见兼弱有徵天与不远大同之机宜须蓄备昔汉帝力疾讨灭英布高皇病卧亲除显逹夫以万乘之主岂忘宴安实以侵名乱正计不得已今宜慕二帝之远图以肃宁为大任然顷年以来东西难寇艰虞之兴首尾连接虽寻得翦除亦大损财力且饥馑之氓散亡莫保收入之赋不增出用之费弥衆不爱力以悦民无丰资以待敌此臣所以夙夜怀忧悚息不宁者也易曰何以守位曰仁何以聚人曰财故曰财者非天不生非地不长非时不成非人不聚生聚之由如此其难集人守位若此之重兴替之道焉可不虑又古者使民岁不过三日食壮者之粮任老者之事此虽太平之法难卒而因然妨民害财不亦宜戒今墉雉素修廐库崇列虽府寺胶塾少有未周大抵省府粗得庇憩理务诸寺灵塔俱足致?讲道唯明堂辟雍国礼之大来冬司徒兵至请筹量减彻专力经营务令早就其广济数施之财酬商互市之弊凡所营造自非供御切须戎伏急要亦宜微减以务阜积庶府无横损民有全力夫食土簋而妫德昭卑寝室而禹功盛章台丽而楚力衰阿宫壮而秦财竭存亡之由灼然可覩愿思前王一同之功畜力聚财以待时会

後周武帝时将图东讨诏边城镇并益储偫加戌卒齐陈二国闻之亦增修守御柱国于翼谏曰宇文护专制之日兴兵至洛不战而败所丧实多数十年委积一朝糜散虽为护无制胜之策亦由敌人之有备也且疆场相侵互有胜败徒损兵储非策之上者不若解边严减戌防继好息民敬待来者彼必善於通和懈而少备然後出其不意一举而山东可图若犹习前踪恐非荡定之计帝纳之

唐高祖武德二年欲弃大河以东谨守关西秦王世民请曰太原王业所基国之根本河东殷实京邑所资若举而弃之臣窃愤恨愿假臣精兵三万必平殄武周克复汾晋唐主於是发关中兵以益世民使击武周武后时麟台正字陈子昂上军国机要疏曰臣窃闻宗怀昌等军失律者乃被逆贼诈造官军文牒诬召怀昌昌等专愚无备?没今诸军败失东蕃固知然恐安东阻隔未审此诈国家若无私契与安东往来臣恐凶贼多端诈伪复设万一被其矫命更失其图乃是资长贼权没?府城此固宜天恩已应先有处分然臣愚见不敢不言又贼初胜不即西侵者深恐围略安东以自全计若安东被围略则辽东以来非国所制伏乞天恩早为图之臣闻天子义兵不可以怒发怒则衆惧急则人揺则贼得其势故昔者圣人守静以制乱持重以服奸大义常存人无疑惧臣伏见恩制免天下罪人及募诸色奴充兵讨击者是捷急之计非天子之兵且比来刑狱久清罪人全少奴多怯弱非惯征行纵其募集未足可用况当今天下忠臣勇士万分未用其一契丹小孽假命待诛何劳免罪赎奴损国大义且陛下富有四海一战未胜遂即免罪募奴若更有他虞复何徵发臣恐此不可威示天下臣闻圣人制事必理未萌所以奸不敢谋贼不得起臣闻吐蕃近日将兵围瓜州数日即退或云此贼通使墨啜恐瓜沙止遏故以此兵送之臣虽未信然惟国家比来勍敌者在此两蕃至於契丹小丑未足比类今国家为契丹大发河东道及六胡州绥延丹隰等州稽胡精兵悉赴营州而缘塞空虚灵夏独立今水生河合草秋马肥秦中北据陇右亦关东隣党凶羯奸谋觇知此隙驱其丑类大盗秦关陇右马群是国所宝防备远策良宜预图不可竭塞上之兵使凶虏得计伏愿详审臣闻所养非所用所用非所养理家必弊在国必危故明君不畜无用之臣慈父不畜无益之子今朝廷五品三品受国宠荣天恩赏赐府库虚耗食人之禄死人之事恩养圣朝甚矣厚矣及边有小贼则云无人驱使又劳圣恩远访外人外人先无宠禄临难又不肯殉节然则国之所养者摠无用之臣朝之所遗者乃有用之士今不收有用厚养无用欲令忠贤効力凶贼灭亡以臣愚见理不可得近者辽军张元遇等丧律实由内外不同心宰相或卖国树恩近臣或附势私谒禄重者以拱默为智任权者以倾巧为贤羣居雷同以殉私为能媚妻保子以奉国为愚陛下又寛刑漏网不循名实遂令纲纪日废奸宄滋多今国家第一要者在稍寛兵期山南淮南去幽州四千里所司使十月上旬到计日行百里四十日方到即今水雨如此又徵符到彼未久当日办发犹不及期况未办发月日行不可百里违限者死国有常刑到不及期惧罪逃散为贼此更生一患纵倍程趂期亦恐不及若违不诛则军不可统若违必诛则全衆皆怨况兵疲不堪用吴广陈胜为盗由此切急切急即日江南淮南诸州租船数千艘已至巩洛计有百余万斛所司便勒往幽州纳充军粮其船夫多是客户游手堕业无赖杂色人发家来时唯作入都资料今已到京又勒往幽州幽州去此二千余里还又二千余里方寒氷冻一无资粮国家更无优恤但切勒赴限比闻丁夫皆甚愁叹又诸州行纲承前多僦勾至都籴纳今傥有此类而向沧瀛籴纳则山东来米必二百已上百姓必搔动今国家不优恤又无识事明了人检点勾当知租米见在虚实又未宣恩旨慰劳兵夫唯切勒赴限傥在道逃亡此粮有万一非意损失则东军二十万衆坐自取败为贼所图切急切急杨元感以此为乱实军国大命山东百姓国家比以供军矜不点募近闻东军失利山东人骄慢乃谓国家怕其麄豪不敢徵发今街谈巷议多有苟且之心伺国瑕隙颇揺风俗国家大政须人无贰心若纵怀贰奸乱必渐臣伏思即日山东愚人有亡命不事产业者有游侠奸盗者有奸豪强宗者有交通州县造罪过者如此等色皆是奸雄国家又不以法制役之臣恐无赖子弟暴横日广上不为国法所制下不为州县所羁又不从军又不守业坐观成败养其奸心在於国家甚非长计以臣愚见望降勅使臣与州县相知子细采访有麄豪游侠亡命奸盗失业漂食富族强宗者并稍优与赐物悉募从军仍宣恩旨慰劳以礼发遣若如此则山东浮人安於太山一者以慴奸豪异心二者得精兵讨贼不烦寃怨稽胡等又身既在军则父兄子弟自不敢为过昔汉祖征山东使萧何镇关中汉军数败萧何每发关中子弟以助汉军三秦无盗乱之患汉军有强雄之势盖以此道也夫乱羣败衆者唯在奸雄奸雄既羁乱弊自息伏乞圣恩早图之诗云无纵诡随式遏寇虐紫袍绯袍緑袍金带牙笏告身金银器物等即日军衆已集入贼有期臣欲募死士三万人长驱贼庭一战扫定军中未有高爵重赏无以励勇使贪伏望天恩赐给前件袍带告身器物二千事庶以劝励士衆未敢虚用比来将军不明赏罚所以兵不齐心今聚十五万衆戈甲粮饷日费万金不早克定恐所费弥广山东百姓贫弊不可再役特乞天恩允臣所请

肃宗为太子安禄山乱建宁王倓典亲兵扈车驾度渭百姓遮道留太子太子使喻曰至尊播迁吾可以违左右乎倓进说曰逆胡乱常四海崩分不因人情图兴复虽欲从上入蜀而散关以东非国家有夫大孝莫若安社稷殿下当募豪杰趣河西收牧马今防边屯士不下十万而光弼子仪全军在河朔与谋兴复策之上者广平王亦赞之於是议定

德宗时翰林学士陆贽论关中事宜奏曰臣顷覧载籍每至理乱废兴之际必反覆参考究其端由与理同道罔不兴与乱同趣罔不废此理之常也其或措置不异安危则殊此时之变也至於君人有大柄立国有大权得之必强失之必弱是则历代不易百王所同夫君人之柄在明其德威立国之权在审其轻重德与威不可偏废也轻与重不可倒持也蓄威以昭德偏废则危居重以驭轻倒持则悖恃威则德丧於身取败之道也失重则轻移诸已啓祻之门也陛下天锡勇智志期削平忿兹昏迷整旅奋伐海内震叠莫敢宁居此诚英主拨乱拯物不得已而用之然威武四加非谓蓄矣所可兢兢保惜慎守而不失者唯居重驭轻之权耳陛下又果於成务急於应机竭国以奉军倾中以资外倒持之势今又佀焉臣是以疚心如狂不觉妄发辄踰顾问之旨深测忧危之端此臣之愚於自量而忠於事主之分也古人所谓愚夫言之而明主择之惟陛下幸留听焉臣闻国家之立也本大而末小是以能固又闻理天下者若身之使臂臂之使指则小大适称而不悖焉身所以能使臂者身大於臂故也臂所以能使指者臂大於指故也王畿者四方之本也京邑者又王畿之本也其势当令京邑如身王畿如臂四方如指故用即不悖处则不危斯乃居重驭轻天子之大权也非独为御诸夏而已抑又有镇抚戎狄之术焉是以前代之制转天下租税委之京师徙郡县豪杰处之陵邑选四方壮勇实之边城其赋役则轻近而重远也其惠化则悦近以来远也太宗文皇帝既定大业万方底乂犹务戎备不忘虑危列置府兵分隶禁卫大凡诸府八百余所而在关中者殆五百焉举天下不敌关中则居重驭轻之意明矣承平渐久武备浸微虽府卫具存而卒乘罕习故禄山窃倒持之柄乘外重之资一举滔天两京不守尚赖经制颇存典刑强本之意则亡缘边之备犹在加以诸牧有马每州有粮故肃宗得以为资中复兴运乾元之後大憝初夷继有外虞悉师东讨边备既?禁戌亦空吐蕃乘虚深入为寇故先皇帝莫与为御避之东游是皆失居重驭轻之权忘深根固柢之虑内寇则崤函失险外侵则汧渭为戎於斯之时朝市离析事变可虑须臾万端虽有四方之师宁救一朝之患陛下追想及此岂不为之寒心哉尚赖宗社威灵先皇仁圣攘却丑类再安宸居城邑具全宫庙无霣此又非常之幸振古所未闻焉足以见天意之於皇家保佑深矣故示大儆将弘永图陛下诚宜上副玄心下察时变远考前代成败近鉴国朝盛衰垂无疆之休建不拔之业今则势可危虑又甚於前伏惟圣谋已有成筭愚臣未逹敢献所忧先皇帝还自陕郛惩艾往事稍益禁卫渐修边防是时关中有朔方泾原陇右三帅以扞西戎河东有太原全军以控北虏此四军者皆声势雄盛士马精强又徵诸道戍兵每岁乘秋备塞尚不能保固封守遏其奔冲京师戒严比比而有陛下嗣膺宝位威慑殊邻蠢兹昆夷犹肆毒蠚举国来寇志吞岷梁贪冒既深覆亡几尽遂求通好少息交侵盖缘马丧兵疲务以计谋相缓固非畏威怀德必欲守信结和所以历年优柔竟未坚定要约息兵稍久育马渐蕃必假小事忿争因复大肆侵掠张光晟又於振武诱杀羣胡自尔已来絶无虏使其为嫌怨足可明徵借如吐蕃实和回纥无憾戎狄贪诈乃其常情苟有便利可窥岂肯端然自守今朔方太原之衆远在山东神策六军之兵继出关外傥有贼臣啗寇黠虏窥边伺隙乘虚微犯亭障此愚臣所窃为忧者也未审陛下其何御之侧闻伐叛之初议者多易其事佥谓有征无战役不逾时计兵未甚多度费未甚广於事为无扰於人为不劳曾不料兵连祻挐变故难测日引月长渐乖始图故前志以兵为凶器战为危事至戒至慎不敢轻用之者盖为此也当胜而反败当安而倒危变亡而为存化小而成大在覆掌之间耳何可不畏而重之乎近事甚明足以为鉴往岁为天下所患咸谓除之则可致昇平者李正已李宝臣梁崇义田悦是也往岁为国家所信咸谓任之则可除祻乱者朱滔李希烈是也既而正已死李纳继之宝臣死惟岳继之崇义卒希烈叛惟岳戮朱滔携然则往岁之所患者四去其三矣而患竟不衰往岁之所信者今则自叛矣而又难保是知立国之安危在势任事之济否在人势苟安则异类同心也势苟危则舟中敌国也陛下岂可不追鉴往事惟新令图循偏废之柄以靖人复倒持之权以固国而乃孜孜汲汲极思劳神徇无已之求望难必之效其於为人除害之意则已至矣其为宗社自重之计恐未至焉自顷将帅徂征久未尽敌苟以藉口则请济师陛下乃为之辍边军缺环卫虚内廐之马竭武库之兵占将家之子以益师赋私养之畜以增骑犹且未战则曰乏财陛下又为之筭室庐贷商贾倾司府之币设请榷之科关辅之间徵发已甚宫苑之内备卫不全万一将帅之中又如朱滔希烈或负固边垒诱致豺狼或窃发郊畿惊犯城阙此亦愚臣所窃为忧者也未审陛下复何以备之以陛下圣德君临率土欣戴非常之虑岂所宜言然居安备危哲王是务以言为讳中主不行若备之已严则言亦何害傥忽而未备又安可勿言臣是以罄陈狂愚无所讳避罔敢以中主不行之事有虞於圣朝也惟陛下熟察之过防之且今之关中即古者邦畿千里之地也王业根本於是在焉秦尝用之以倾诸侯汉尝因之以定四海盖由凭山河之形胜宅田里之上腴弱则内保一方当天下之半可以养力俟时也强则外制东夏据域中之大可以蓄威昭德也豪勇之在关中者与籍於营卫不殊车乘之在关中者与列於廐牧不殊财用之在关中者与贮於帑藏不殊有急而须一朝可聚今执事者先拔其本弃重取轻所谓倒持太阿授人以柄议制置则强干弱枝之术反语绥怀则悦近来远之道乖求诸通方无适而可顾臣庸懦窃为陛下惜之往者不可追来者犹可补臣不胜恳恳忧国之至辄敢効其狂鄙以备采择之一端陛下傥俯照微诚过听愚计使李芃援东洛怀光救襄城希烈凶徒势必退衂则所遣神策六军士马及点召节将子弟东行应援者悉可追还河北既有马燧抱真固亦无藉李晟亦令旋斾完复禁军明勅泾陇邠宁但令严备封守仍云更不徵发使知各保安居又降德音劳徕畿甸具言京辇之下百役殷繁且又万方会同诸道朝奏恤勤怀远理合优容其京城及畿县所税间架榷酒抽贯贷商点召等诸如此类一切停罢则冀已输者弭怨见处者获宁人心不揺邦本自固祻乱无从而作朝廷由是益尊然後可以度时宜施教令弛张自我何有不从端本整棼无易於此

贽又请抚循李楚琳疏曰右件官比缘性行无良多为时议所恶频被封章论奏言其心挟两端若不堤防恐妄生窥伺谓宜斥絶用杜奸邪近者凤翔使来絶不蒙恩召见滞留数辈并未放还伏恐陛下不忍忿心颇从舆议以臣惷戆窃谓非宜李楚琳乘时艰危俶扰岐下贼杀戎帅欵结凶渠奉天之围颇亦有助其於叛乱海内彰闻论者今始纷纭一何知见之晚耶但以乘舆未复大憝犹存勤王之师悉在畿内急宣速告晷刻是争商岭则道迂且遥雒谷复为盗所扼仅通王命唯在襃斜此路若又阻艰南北遂将夐絶以诸镇危疑之势居二逆诱胁之中汹汹羣情各怀向背彼胜则往我胜则来其间事机不容蹉跌傥或楚琳发憾公肆猖狂南塞要冲东延巨猾则我咽喉梗而心膂分矣其势岂不甚病哉且楚琳本怀唯恶是务今能两端顾望乃是天诱其衷故通归涂将济大业陛下诚宜深以为念厚加抚循得其持疑使足集事傥能迁善亦可济师今若徇褊狭之谈露猜阻之迹惧者甚衆岂唯一夫自昔能建奇功或拯危厄未必皆是絜矩之士温良之徒驱驾扰驯唯在所驭朝称凶悖夕谓忠纯始为寇雠终作卿相知陈平无行而不弃忿韩信自王而遂封蒯通以析理获全雍齿以积恨先赏此汉祖所以恢帝业也置射鈎之贼而任其才释斩袪之怨以免於难此桓文所以弘霸功也然则当事之要虽罪恶不得不容适时之宜虽仇雠不得不用陛下必欲精求素行追抉宿疵则是改过不足以补愆自新不足以赎罪凡今将吏岂得尽无疵瑕人皆省思孰免疑畏又况阻命之辈胁从之流自知负恩安敢归化斯衅非小所宜速图孔子曰人而不仁疾之已甚乱也又曰小不忍则乱大谋君陈曰无忿疾于顽又曰必有忍其乃有济伏愿陛下必以英主大略圣人格言为元龟固不可纳竖儒小忠以亏挠兴复之业也臣不胜忧国至计谨啓事以闻

贽又论从贼中赴行在官状曰钦溆奉宣圣旨近日往往有卑官从山北来皆称自京城偷路奔赴行在大都此辈多非良善有一邢建论说贼中体势语最张皇察其事情颇是窥觇今且令留在一处安置如此之类更有数人若不根寻恐有奸计卿宜商量如何稳便者臣伏以任摠百揆者与一职之守不同富有万国者与百揆之体复异盖尊领其要卑主其详尊尚恢弘卑务近细是以练核小事糺察微奸此有司之守也维御万枢选建庶长摠纲而衆目咸举明迩而羣方自通此大臣之任也愚智兼纳洪纎靡遗盖之如天容之如地垂旒黈纩而黜其聪察匿瑕藏疾而务於包含不示威而人畏之如雷霆不用明而人仰之如日月此天子之德也以卑而僭用尊道则职废於下以尊而降代卑职则德丧於上职废则事不举德丧则人不归事不举者弊虽切而患轻人不归者衅佀微而祻重兹道得失所关兴亡圣王知宇宙之大不可以耳目周故清其无为之心而观物之自为也知亿兆之多不可以智力胜故壹其至诚之意而感人之不诚也异於是者乃以一人之听览而欲穷宇宙之变态以一人之防虑而欲胜亿兆之奸欺役智弥精失道弥远故宣尼述陶唐之盛曰惟天为大惟尧则之周诗美文王之德曰不识不知顺帝之则是皆覆育万物浑然大同无好无恶不忌不克之谓也项籍纳秦降卒二十万虑其怀诈复叛一举而尽坑之其於防虞亦已甚矣汉高豁逹大度天下之士至者纳用不疑其於备虑可谓疏矣然而项氏以灭刘氏以昌蓄疑之与推诚其效固不同也秦皇严卫雄猜而荆轲奋其隂计光武寛容博厚而马援输其欵诚岂不以虚怀待人人亦思附任数御物物终不亲情思附则感而悦之虽寇雠化为心膂有矣意不亲则惧而阻之虽骨肉结为仇慝有矣臣故曰兹道得失所关兴亡伏惟陛下睿哲文思光被四表孝友勤俭行高百王然犹化未大同俗未至理者良以智出庶物有轻待人臣之心思周万机有独驭区?之意谋吞衆略有过慎之防明照羣情有先事之察严束百辟有任刑致理之规威制四方有以力胜残之志由是才能者怨於不任忠荩者忧於见疑着勲业者惧於不容怀反侧者迫於攻讨驯致离叛构成祻灾兵连於外变起於内岁律未半乘舆再迁国家艰屯古未尝有以陛下至圣之德而遘兹殷忧之期天其或者欲大啓睿心儆小失而崇丕业耳臣谓陛下当奉若天意追咎已然凡所致寇之由悉已详知其故将革前弊以消羣疑今承德音尚袭流误若未悔祸何由弭灾臣获蒙过知又辱下问若务顺旨是为欺天庸敢指陈庶禆阙漏往岁初奋师旅四征不庭义烈之徒人思自効舍逆归欵者继献於阙下陈谋谏失者争诣於禁门陛下能於此时乘军气之方雄因人心之愿尽辍沐吐哺虚襟坦怀海纳风行不疑不滞功者报之义者旌之直者奬之才者任之其或有志而无补於时敢言而不当其理亦必恕其妄作録其善心率皆优容以礼进退如此则海内风靡翕然归心贤愚咸怀小大毕力蕞尔凶丑曾何足平臣固知久已理安必无奉天之幸矣其所以孕祸胎而索义气者在乎独断宸虑专任睿明降附者意其窥觎输诚者谓其游说论官军挠败者猜其挟奸毁沮陈凶党强狡者疑其为贼张皇献计者防其漏言进谏者惮其宣谤凡此之类悉贻圣忧咸使拘留谓之安置或诘责而寘於客省或劳慰而延於紫庭虽呵奬颇异其辞然於圈闭一也既杜出入势同狴牢解释无期死生莫测守护且峻家私不通一遭絷维动历年岁想其痛愤何可胜言由是归化渐稀而上封殆絶矣徇义之心既阻胁从之党弥坚而贵近之臣往来之使希望风旨诡辞取容唯揣乐闻不忧失实咸言圣谋深远策略如神小寇孤危灭亡无日陛下急於诛恶皆谓其事信然穷兵竭财坐待平一人心转溃寇乱愈滋遂至毂下生戎宫闱不守傥陛下能於此际遽敷大号谢过万方叙忠良见忌之寃而举其尤鲠亮者加之厚秩纠阿谀不实之罪而数其极奸妄者处之大刑赏罚既明忠邪毕辨以此临下谁敢不诚以此怀人何有不服过而能改乱亦遄安臣固知寻复京师必无梁岷之游矣陛下既阙慎於始又失图於中收之西隅唯在兹日岂可复使一事纰缪一言过差哉今贼泚未平怀光继叛都邑城阙猰?迭居关辅郊畿豺狼杂处朝廷僻介於远郡道路缘历於连山杖策从君其能有几推心降接犹恐未多稍不礼焉固不来矣若又就加猜劾且复囚拘使反者得辞来者怀惧则天下有心之士安敢复言忠义哉卵胎不伤麟凤方至鱼鼈咸若龟龙乃游盖悦近者来远之资怀小者致大之术也窃料邢建等辈必非助逆之徒假如过有张皇迹涉疑佀亦望矜愚惜体屈法裕人并量器能随事甄贷武者措之於戎伍文者付之於宰司大则授以职员次但优其选序必有须离行在难处亲军则或除诸道一官或委诸使録用就其常分各稍加恩古人有言抚我则后虐我则雠惠泽所及讴歌乃归流闻四方孰不欣戴昔赵杀鸣犊圣人辍行燕尊郭隗贤士继往况乎天子所作天下式瞻一言阻物则天下莫不自疑一事恤人则天下莫不同悦固不可以小失为无损而不悔亦不可以小善为无益而不行小犹慎之矧又非小愿陛下惟事无大小皆以覆车之辙为戒实宗社无疆之休贽又论叙迁幸之由状曰臣前日蒙恩召见陛下叙说泾原叛卒惊犯宫阙及初行幸之事因自克责辞旨过深臣奏云陛下引咎在躬诚尧舜至德之意臣窃有所见以为致今日之患者羣臣之罪也陛下又曰卿以君臣之礼不忍归过於朕故有此言然自古国家兴衰皆有天命今遇此厄运虽则是朕失德亦应事不由人未及对诏之间陛下遂言及宗祧涕泗交集主忧臣愤人理之常情激於衷不觉呜咽旋属游环请对臣言未获毕辞今辄上烦以尽愚恳臣所谓致今日之患是羣臣之罪者非敢徒饰浮说苟寛圣怀事皆有由言庶可复自胡羯称乱遗患未除朝廷因循久务容养事多僭越礼阙会朝陛下神武统天将一区宇乃命将帅四征不庭凶渠稽诛逆将继乱兵连祸结行及三年徵师四方无远不暨父子诀别夫妻分离一人征行十室资奉居者有馈送之苦行者有锋刃之忧去留骚然而闾里不寜矣聚兵日衆供费日多常赋不充乃令促限促限才毕复命加徵加徵既殚又使别配别配不足於是榷筭之科设率贷之法兴禁防滋章条目纎碎吏不堪命人无聊生农桑废於徵呼膏血竭於笞捶市井愁苦室家怨咨兆庶嗷然而郡邑不寜矣边陲之戌用保封疆禁卫之师以备巡警二者或阙则生戎心国之大防莫重於此陛下急於靖难累遣东征边备空虚亲军寡弱寻又搜閲私牧以取马薄责将家以出兵凡有私牧者例元勲贵戚之门所谓将家者皆统帅岳牧之後是乃尝蒙亲委或着忠劳复除征徭固有常典今忽夺其畜牧事其子孙有乞假以给资装有破产以营卒乘道路凄悯部曲感伤贵位崇勲孰不解体加以聚歛之法毂下尤严邸第侯王咸输屋税裨贩夫妇毕筭缗钱贵而不见优近而不见异其为愤戚又甚诸方诛求转繁庶类恐惧兴发无已羣情动揺朝野嚻然而京邑关畿不宁矣陛下又以百度弛废志期肃清持义以掩恩任法以成理神断失於太速睿察伤於太精断速则寡恕於人而疑佀之间不容辩也察精则多猜於物而臆度之际未必然也寡恕则重臣惧祻反侧之衅易生多猜则羣下防嫌苟且之风渐扇是以叛乱继起怨讟并兴非常之虞亿兆同虑惟陛下穆然凝邃独不得闻至使凶卒鼓行白昼犯阙重门无结草之御环卫无谁何之人自古祸变之兴未有若斯之易岂不以乘我间隙因人携离哉陛下有股肱之臣有耳目之任有谏诤之列有备卫之司见危不能竭其诚临难不能効其死所谓致今日之患是羣臣之罪者岂徒言欤圣旨又以家国兴衰皆有天命今遇此厄运应不由人者臣志性介劣学识庸浅凡是占筭秘术都不涉其源流至於兴衰大端则尝闻诸典籍书曰天视自我民视天听自我民听又曰德惟一动罔不吉德二三动罔不凶惟吉凶不僭在人惟天降灾祥在德又曰天难忱命靡常常厥德保厥位厥德靡常九有以亡此则天所视听皆因於人天降灾祥皆考其德非於人事之外别有天命也故祖伊责纣之辞曰我生不有命在天武王数纣之罪曰吾有民有命罔惩其侮此又舍人事而推天命必不可之理也易曰自天佑之吉无不利仲尼以为佑者助也天之所助者顺也人之所助者信也履信思乎顺又以尚贤是以自天佑之吉无不利又曰危者安其位者也亡者保其存者也乱者有其治者也故君子安而不忘危存而不忘亡治而不忘乱是以身安而国家可保又曰视履考祥又曰吉凶者得失之象也夫易之为书穷变知化其於性命可谓研精及乎论天人佑助之由辩安危理乱之故必本於履行得失而吉凶之报象焉此乃天命由人其义明矣春秋传曰祸福无门唯人所召又曰人受天地之中以生所谓命也是以有动作威仪礼义之则以定命也能者养之以福不能者败以取祸礼记引诗而释之曰大雅云殷之未丧师克配上帝宜监于殷骏命不易言得衆则得国失衆则失国也又引书而释之曰康诰云惟命不于常言善则得之不善则失之此则圣哲之意六经会通皆为祸福由人不言盛衰有命盖人事着於下而天命降於上是以事有得失而命有吉凶天人之间影响相准诗书已後史传相承理乱废兴大略可记人事理而天命降乱者未之有也人事乱而天命降康者亦未之有也六经之教既如彼历代明验又如此尚恐其中有可疑者臣请复以近事证之自顷征讨颇频刑网稍密物力竭耗人心惊疑如居风涛汹汹靡定上自朝列下逹烝黎日夕族党聚谋咸忧必有变故旋属泾原叛卒果如衆庶所虞京师之人动逾亿计固非悉知筭术皆晓占书则明致寇之由未必尽关天命伏惟陛下鉴既往之深失建将来之令图拯宗社阽危刷亿兆愤耻在於审察时变博询人谋王化聿修天佑自至恐不宜推引厄运谓为当然挠追咎之诚沮惟新之望臣闻理或生乱乱或资理有以无难而失守有因多难而兴邦理或生乱者恃理而不修也乱或资理者遭乱而能惧也无难失守者忽万机之重而忘忧畏也多难兴邦者涉庶事之艰而知敕慎也今生乱失守之事则既往不可复追矣其资理兴邦之业在陛下刻励而谨修之当至危至难之机得其道则兴失其道则废其间不容复有所悔也惟陛下勤思焉熟计焉舍已以从衆焉违欲以遵道焉远憸佞而亲忠直焉推至诚而去逆诈焉杜谗沮之路广谏诤之门焉扫求利之法务息人之术焉録片善片能以尽羣材焉忘小瑕小怨俾无弃物焉斯道甚易知甚易行不劳神不苦力但在约之於心耳又陛下天资睿哲有必致之具安得舍而不为哉斯道夕誓之於心则可以感神明动天地朝施之於事则可以服庶类怀万方何忧乎乱人何畏乎厄运何患乎天下不宁昔太公以避狄而兴周文王以百里而王是乃因危难而恢盛业由僻小而阐丕图况陛下禀英姿承实历四海之利权由己列圣之德泽在人苟能增修蔑有不济至如东北羣孽荏苒逋诛泾原乱兵仓卒犯禁盖上玄保佑陛下恐陛下神武果断有轻天下之心使知艰难将永福祚耳伏愿悔前祻以答天戒新圣化以承天休勿谓时锺厄运而自疑勿谓事不由人而自解勤励不息足致昇平岂止荡涤祆氛旋复宫阙而已愚臣不胜区区忧国奉君之至诚有所切辞不觉烦伏惟陛下不以人废言不以言废直千虑一得或有取焉

贽又论收河中後请罢兵状曰昨日钦溆奉宣圣旨示臣马燧浑瑊等奏平怀光收河东状兼令臣商量须作何处置令钦溆奏来者凶梗殱荡关畿廓清实圣谋广运之功亦宗社无疆之祚应须处置大略已附钦溆口陈展转传言恐未尽意谨复荐其固陋愿陛下少留察焉臣闻祸或生福福亦生祻丧者得之理得者丧之端故晋胜鄢陵范燮祈死吴克劲越夫差啓殃是知福不可以屡徼幸得不可以常觊觎居福而虑祻则其福可保见得而忘丧则其丧必臻臣窃惧謟谀希旨之徒险躁生事之辈幸凶丑覆亡之会揣英主削平之心必将竞効甘言诱开利欲谓王师所向莫敌谓余孽指顾可平请回蒲坂之戈复起淮沂之役斯议一啓必有乱阶故微臣姑以生祻为忧而未敢以获福为贺也何则建中之难其事可徵始以蓄憾而隘於含容或以亟胜而轻於战伐故文喜之讨泾上之疮痛未平崇义之征汉南之芟夷继甚阻命之帅非不诛也伐叛之师非不克也介焉之断非不坚也赫斯之怒非不逞也然以人不见恤惟戮是闻有辜无辜不敢自保是以抱衅反侧者惧鈇钺之次加畏祻危疑者虑猜谮之灾及遂乃螽结以拒讨狼顾以背恩弥两河而亘淮夷荡三辅而盗京邑銮辂为之再驾行宫至於合围於时海内大揺物情几去天命莫保於寸晷王威不出於一城邦国之杌陧艰屯绵绵聨聨若包桑缀旒幸而不殊者屡矣势之危窘实足寒心非有曩时熊罴翕习之师雷霆奋发之势武库劔戟之利帑藏财赋之殷其所以施令率人取威定乱比於建中之始岂不至微至杀哉然而陛下怀悔过之深诚降非常之大号知黩武穷兵之长乱知急征重敛之剿财知残人肆欲之取危知违衆率心之稔慝知烝庶困极之兴怨知上下郁堙之失情德音涣然以之更始所在宣?之际闻者莫不涕流虽或凶犷匪人亦必为之歔欷诚之动物乃至於斯怀枭鸱以好音消祲沴以和气由是奸回易虑黎献归心假王叛涣之夫削伪号以请罪观衅首鼠之将壹纯诚以効勤流亡冻馁者希保於室家屯戌战争者冀全其性命德泽将竭而重濡君臣已絶而更交天下之情翕然一变曩讨之而愈叛今释之而毕来曩以百万之师而力殚今以咫尺之诏而化洽是则圣王之敷理道服暴人任德而不任兵明矣羣帅之悖臣礼拒天诛图活而不图亡又明矣尚恐陛下以臣言之略而未喻也请复循其本而申备之往以河朔青齐同恶相扇拥戎据土易代不庭陛下耻王化之未同忿奸慝之靡格於是发六军神策河阳河东泽潞朔方之骑士以徂征於北命永平汴宋幽陇江淮闽岭之将卒以奋伐於南罄国家廪帑以赡军悉公私廐牧以张武筭敛周於万类徵徭被於八荒劳已甚矣威亦盛矣既而旷日绵岁老师费财两河之寇患有加无瘳而邦本已始覆矣洎泾卒唱乱泚戎构灾豺狼整居於禁闱猰?择肉於驰道河朔问罪之衆布路而归宋郊仗顺之师守垒不暇於斯之乱海内沸腾傥有问鼎之雄图?天之巨猾幸灾乘间何所不为既而悦纳之俦咸自敛缩内无非望之议外无轶境之侵及闻天泽涤瑕制书复爵曾不蔕芥望风款降争驰表章唯恐居後迹其素志於此可知是皆假兵救怨之流恋土偷安之辈怀生畏死蠢动之大情虑危求安品物之常性有天下而子百姓者以天下之欲为欲以百姓之心为心固当遂其所怀去其所畏给其所求使家家自宁人人自遂家苟宁矣国亦同焉人苟遂矣君亦泰焉是则好生以及物者乃自生之方施安以及物者乃自安之术济彼於死地而求此之久生也从古及今未之有焉措彼於危地而求此之久安也从古及今亦未之有焉是以昔之圣王知生者人之所乐而已亦乐之故与人同其生则上下之乐兼得矣圣王知安者人之所利而已亦利之故与人共其安则公私之利两全矣其有反易常理昏迷不恭则当外察其倔强之由内省於抚驭之失修近以来远检身而率人故书曰惟干戈省厥躬又曰舞干羽于两阶七旬有苖格孔子曰远人不服则修文德以来之既来之则安之此其证也如或昧於怀柔务在攻取不徵教化之未至不疵诚感之未孚惟峻威是临惟忿心是肆视人如禽兽而曝之原野轻人如草芥而剿之銛锋叛者不宾则命致讨讨者不克则将议刑是使负衅者惧必死之诛奉辞者虑无功之责编甿以囚於杼柚而思变士卒以惮於死丧而念归万情相攻乱岂有定一夫不率阖境罹殃一境不宁普天致扰兵拏祻结变起百端故孔子曰远人不服而不能来也邦分崩离析而不能守也而谋动干戈於邦内吾恐季孙之忧不在颛臾而在萧墙之内矣此盖必然之常理至当之格言足以为明监元龟贯百王而不易者也事乃反覆得无惧乎夫理有必然则殊途归於同辙言有至当则异代应如合符顷以东北孽徒职贡废阙陛下忿其违命大举甲兵至令逆泚诱奸乘衅而动所备之寇犹远介於河山不虞之戎已窃发於都辇萧墙之戒不其信欤前典垂训既如彼近事明验又如此所以德音叙哀痛之情悔征伐之事引衆慝以咎已布明信以示人既往之失毕惩莫大之辜咸宥约之以省赋誓之以息兵由是亿兆污人四三叛帅感陛下自新之旨悦陛下盛德之言革面易辞具修臣礼其於深言密议固亦未尽坦然必当聚党而谋倾耳而听观陛下所行之事考陛下所誓之言若言与事符则迁善之心渐固傥事与言背则虑祸之态复兴自京邑底宁乘舆旋返属怀光继乱天讨又行息兵之言我则未复山东羣帅所以未敢生辞者盖为河中之地密近王城迫於朝夕之虞不得不翦除之尔今若改辕移斾复指淮西则淮西元凶必将诳胁其同恶之徒间说於新附之帅谓之曰奉天息兵之旨乃因窘急而言朝廷稍安必复诛伐是以朱泚灭而怀光戮怀光戮而希烈征希烈傥平祻将次及则彼之蓄素疑而怀宿负者能不为之动心哉心既动则盈其丧身覆族之忧忧既盈则虑以唇亡齿寒之病夫病同者虽胡越而相愍忧同者不邀结而自亲河朔青齐固当响应建中之祸势必重兴以国家再造之初当羣孽息肩之後迭来鸣吠或肆奔冲讨之则我力未遑纵之乃寇患斯甚臣愚窃以为祻非细未审陛下何方以待之若有其方侮之可也如其未有愿陛下勿轻易焉凡将图终必在慎始祻机一发难可复追臣请粗陈当今维驭之所宜唯圣主省择万一夫君之大柄在惠与威二者兼行废一不可惠而罔威则不畏威而罔惠则不怀苟知夫惠之可怀而废其取威之具则所敷之惠适足以示弱也其何怀之有焉苟知夫威之可畏而遗其施惠之德则所作之威适足以召敌也其何畏之有焉故善为国者宣惠以养威蓄威以尊惠威而能养则不挫惠而见尊则有恩是以惠与威交相畜也威与惠互相行也人主之欲柔远人而服强暴不明斯术之要莫之得焉今皇运中兴天祻将悔以逆泚之偷居上国以怀光之窃保中畿岁未再周相次枭殄实衆慝惊心之日羣生改观之时威则已行惠犹未洽诚宜上副天眷下收物情布恤人之惠以济威乘灭贼之威以行惠宥河中染汚之党悉无所问赦淮右僭逆之罪咸与惟新蠲贷疲甿休罢战士符往岁息兵之令以彰信丕大君含垢之德以布仁俾万姓皆曰大哉王言又曰一哉王心如是则威不用而畏如神明惠不费而怀如父母凡在危疑惧讨者必将曰淮右僭逆之罪且赦矣吾属何患焉凡在胁从同恶者必将曰河中染汚之党且宥矣吾属何疚焉凡在倦苦思安者必将曰吾君有战胜之师抑而不骋信乎其罢征矣凡在凋残望理者必将曰吾君有嫉乱之愤忍而不摅信乎其恤隐矣天下之心若此而祸乱不息理道不行者无之臣所未敢保其必从唯希烈一人而已揆其私心非不愿从也想其潜虑非不追悔也但以猖狂失计已窃大名虽荷陛下全宥之恩然不能不自腼於天地之间耳纵未顺命斯为独夫内则无辞以起兵外则无类以求助其计不过厚抚部曲偷容岁时心虽陆梁势必不敢陛下但勅诸镇各守封疆彼既气夺筭穷是乃狴犴之虏不有人祸则当鬼诛朝廷务崇德以待之臣固知其必不逃於所揣矣古所谓不战而屈人之兵者斯之谓欤今若不顾几宜复兴戎役渎威而蔑惠舍易而即难是弃明信而务忿心假敌辞而资寇援穷者不暇恤劳者不得居国之安危或未可保此乃成败理乱之所系愿陛下难之慎之区区上干忧惜在此傥蒙过纳狂瞽不疑所行谨当草具招谕之辞详陈备御之画伏俟宣许方敢以闻

淄青李正已畏帝威断表献钱三十万缗以观朝廷帝意其诈未能答中书侍郎同中书门下平章事崔佑甫曰正已诚诈陛下不如因遣使劳其军以所献就赐将士若正已奉承诏书是陛下恩洽士心若不用彼自敛怨军且乱又使诸藩不以朝廷为重贿帝曰善正已惭服

宪宗元和七年秋魏博节度使田季安卒其子怀谏年十二军中扶竖处其位李吉甫上言须事讨伐以惩宿弊李绦上言罪诚宜诛翦时既不可势亦不同臣愚度之不必动衆吉甫遽进用兵之策具图画入兵道路攻讨利病并载河北土田平易沃壤桑柘物产繁富之状若不讨伐必无变动後延英日上又问魏博之事如何卿两人所见各异何者为长吉甫言须兴师攻取以示国威上曰此势恐须如此不讨伐无复有得理绦奏曰以臣愚虑酌量事势必不劳兴师动衆魏博当须归国上曰何以明之绦曰凡河南河北叛涣之地事体大同惧部下诸将有权恐得便图已各令均筦兵马不令偏在一人使力敌权均为变不得若广与诸将计会则必谋泄不同若一将为变自然兵少不济以此相制先动不得此是贼中之制置於事为便加以酷诛重购故无敢发意者今怀谏乳臭童子领事不得事须假人权柄托人性命即所托者其权必重所任者其言必行如此厚薄不同怨怒必起向者权均力敌适足生患构其祻也何者以兵力齐等不相伏从自然之势也若军中不相伏从主帅不能制断即必归一寛厚简易军中素所爱者兵权既有所归怀谏自须受祸若不被处置即须送入朝廷部将忽领一方之权即与两河事势大异贼中所恶唯此是已惧其部下傚之以受国家之利魏博将若有此变既惧诸邻攻伐必须恳归朝廷若不倚朝廷即存立不得此必然之理也伏望陛下按甲蓄威以俟其变不两三月必有上闻所要在应接速疾赴其机会而今但要且严勅诸将简练排兵盖为此也上曰卿所陈贼中事宜深尽机要详此事势亦不用兵他日延英吉甫又盛陈用兵之计言粮草匹帛皆有次第上又顾李绦何如绦所奏如前曰此事理分明不合疑惑且兵不可轻易而动者且讨伐镇州之时四面兴师近二十万衆并发两神策远赴河北道路骚扰糜费七百余万贯讫无成功取笑天下失策之耻传之至今疮痍未平休息未定立功者未録战死者未收伤残之人惧於战闘若勅命徵发驱之使战臣恐不乐之患不止无功散乱之兵别有所虑况魏博事势不要用兵伏惟陛下断於圣心不惑浮论上奋身按手曰朕不用兵定矣绦因激上意曰虽圣断不用兵臣恐退朝後更有人上惑圣听者上色庄厉声曰朕言不用兵定何人惑得卿不用虑李绦遂起拜贺曰圣恩为万姓屈已抑威诚社稷之大计也後十余日果魏博使至军中已归部将田兴奏取朝廷处分使至非时召宰相对上曰卿所揣魏博事势若合符契吉甫请且使宣慰以观其事绦言不可勅使到彼万一妄邀朝廷事有一蹉跌即难处置疑悞之间机宜已失即追不及矣今田兴为衆所归坐俟朝命不於此际便有宠授他日勅使把三军表来请与田兴节制在彼在此既不得已须与恩泽不出圣心是依军中所请感荷与特拜岂曰且示推诚不疑足以应机合变抚纳其势总揽其心平荡两河在此一举不可失也吉甫素与知枢密梁守谦交结潜为援助亦旧例令中使宣劳不可此镇独无上遂令中使张忠顺往宣慰待回处置绦又奏今因田兴投诚归国三军顒俟圣旨不当时处置赴其机宜待勅使将三军表来请授田兴则威柄不由於朝廷恩泽不出於圣意此机可惜今复失之後虽追悔亦何及也今计张忠顺行程才回过陕州伏望明日便降白麻授田兴节度使即恩泽出於君上而威柄归於朝廷利害得失明若日月伏乞圣慈不疑勅使获宣日且与留後何如待其别成効即与正授绦曰若与留後亦恐不得且度朝廷气力坐制魏博得否因机会奬其诚节恩出不次感亦殊常若与留後忽不受命即却成凶悖又须姑息与旧日何殊也伏望决於圣断特赐处分明日遂出白麻除田兴为捡校工部尚书魏博节度使张忠顺制已到田兴感涕三军受宣鼓舞李绦又奏魏博自十余年不知朝化赏罚法令都不及之一朝以六州之地归於朝廷刳河朔之腹心倾悖乱之巢穴不大赏赐出其所望军心不感事势难知请特赐一百五十万钱帛制书上以内库为名充三军赏给中人有沮其所请者上言曰所赐太多那得及此後若更有即又如何绦奏曰昔窦融当光武削平天下河西是未讨之间怀後代之诛为避祸之计尚此崇奬福留子孙田兴习旧无即日之忧不顺得邻道之助而天生忠义志怀霜雪举六州之地两河之赡惜一百五十万贯钱物不收此一道人心钱帛用了更来机会一失难复假如举十五万衆攻取六州一年而克岂不称贺而计费三百万贯事毕当赏赉又在此外今度所赐未及一半而顾兹小费失於大计深可惜也上悬覧事情欣然曰朕所以身服澣濯之衣每事节约不用者秖为大段要切时用不然内藏收贮何为遂允所奏及诏书到魏博钱帛随路而至军中踊跃向阙拜泣时田兴初受节旄诸道专使数十人在魏州成德兖郓使各十余辈见制书钱帛到皆垂手失色惊叹曰自艰难已来未曾闻此处置恩泽如此之厚反叛有何益河朔人心大变至今称之

僖宗乾符六年郑畋迁门下侍郎时黄巢势寖盛据安南腾书求天平节度使帝令羣臣议咸请假节以纾难畋欲因授岭南节度使而卢携方倚高骈使立功乃曰骈才略无双淮南天下劲兵又诸道之师方至蕞尔贼奈何舍之令四方解体邪畋曰不然巢之乱本於饥其衆以利合故能兴江淮根蔓天下国家久平士忘战所在闭垒不敢出如以恩释罪使及岁丰其下思归衆一离巢即机上肉耳法谓不战而屈人兵也今不伐以谋而怖以兵恐天下忧未艾也

昭宗时张濬拜同中书门下平章事时朱全忠威振关东而安居受杀李克?以潞州归全忠全忠乃与幽州李匡威云州赫连铎上言先帝幸梁繇李克用与朱玫连和请举兵诛之愿帅兵为掎角帝诏文武四品以上议皆言王室未宁虽得太原犹非所有濬固争先帝时身播屯乱盖克用全忠不相下也请因其弱讨之断两雄势帝曰平巢克用功第一今乘危伐之天下其谓我何久不决孔纬曰濬言万世之利陛下所顾一时事尔臣见师度河贼必破今军中费尚足支数年幸听勿疑

历代名臣奏议卷八十








文集卷一百五十六


白鹤新居上梁文


鹅城万室，错居二水之间；鹤观一峰，独立千岩之上。海山浮动而出没，仙圣飞腾而往来。古有斋宫，号称福地。鞠为茂草，奄宅狐狸。物有废兴，时而隐显。东坡先生，南迁万里，侨寓三年。不起归欤之心，更作终焉之计。越山斩木，溯江水以北来；古邑为邻，绕牙墙而南峙。送归帆于天末，挂落月于床头。方将开逸少之墨池，安稚川之丹灶。去家千岁，终同丁令之来归；有宅一区，聊记扬雄之住处。今者既兴百堵，爰驾两楹。道俗来观，里闾助作。愿同父老，宴乡社之鸡豚；已戒儿童，恼比邻之鹅鸭。何辞一笑之乐，永结无穷之欢。

儿郎伟，抛梁东。乔木参天梵释宫。尽道先生春睡美，道人轻打五更钟。

儿郎伟，抛梁西。袅袅虹桥跨碧溪。时有使君来问道，夜深灯火乱长堤。

儿郎伟，抛梁南。南江古木荫回潭。共笑先生垂白发，舍南亲种两株柑。

儿郎伟，抛梁北。北江江水摇山麓。先生亲筑钓鱼台，终朝弄水何曾足。

儿郎伟，抛梁上。璧月珠星临蕙帐。明年更起望仙台，缥缈空山隘云仗。

儿郎伟，抛梁下。凿井疏畦散邻社。千年枸杞夜长号，万丈丹梯谁羽化。

伏愿上梁之后，山有宿麦，海无飓风。气爽人安，陈公之药不散；年丰米贱，林婆之酒可赊。凡我往还，同增福寿。卷六四





海会殿上梁文


经来白马寺，僧到赤乌年。自此佛法大行，以至海隅皆满。伏惟我海会禅师，施无尽藏，开不二门。来作西方之主人，且为东坡之道友。爰因胜地，以建道场。有大富长者八人，迨释迦宝像一所。瑶阶肪截，碧瓦鳞差。庶几鹫岭之雄，岂特鹅湖之冠？共凭佛力，仰祝尧年。如日之升，与天无极。举城僚友，阖郡士民，皆兴有作之慈，共享无边之福。

儿郎伟，抛梁东。日出三竿照海红。作礼禅师为祖席，东坡请到雪髯翁。

儿郎伟，抛梁西。此去西方路不迷。一礼慈尊无量寿，万年天子与天齐。

儿郎伟，抛梁南。南海薰风动碧潭。过尽千帆并万舶，归来金鼓结珠龛。

儿郎伟，抛梁北。玉辇巍巍天北极。侯门鼓吹到山门，为作龙兴千万亿。

儿郎伟，抛梁上。瑞气葱葱荫龙象。劝师举足不须踏，踏着毗卢恶模样。

儿郎伟，抛梁下。礼足阇黎来请话。五叶花开到处春，

千灯光照何曾夜。

伏愿上梁以后，年丰米贱，气爽人安。郡侯日转千阶，施主日增万镒。果肴云散，钱宝星飞。各务纷拏，共为笑乐。卷六四





参寥家上梁文


元祐五年，岁在庚午，二月辛卯朔，二十五日乙卯上梁。《西湖游览志》卷八





雅饰御容表本


於赫皇祖，敷祐下民。眷真宇之靓深，俨粹容之肃穆。虽道存不变，而体有从新。既祗荐于科仪，斯永安于像设。《五百家播芳大全文粹》卷七一





设供禳灾集福疏


躬俭节用，本严房闼之风；遗大投艰，猥当庙社之寄。常恐德之弗类，以召灾于厥身。敢用仁祠，肆陈净供。恭延梵释，普施人天。俾寿而康，非独辅安于寡昧；与民同利，固将燕及于华夷。仰冀能仁，曲垂昭鉴。《五百家播芳大全文粹》卷八一





施饿鬼文


鬼趣多饿，仁者当念济之。以锡若铁为斛，受一二升，每晨炊熟，取饭满斛，盖覆着净处，至夜，重镏，令热透，并一盏净水咒施。能不食酒肉固大善，不能，当以净水漱口，诵净口业真言七遍。烧香，咒云：“佛弟子某甲，夜夜具斛食净水，供养一切鬼神。”仍诵《般若心经》三卷，《破地狱》三偈，共二十一遍。又咒云：“愿此饭此水上承佛力，下承某甲，福力愿力变少为多，变粗为细，变垢为净。愿佛弟子等饮食此已，永除饥渴，诸障消灭，离苦即乐，究竟成佛。”以手掬饭三之一，散置屋上，余不妨以食贫者，水即散洒之。要在发平等慈悲无求心耳。《重编东坡先生外集》卷二六





明堂祭诸庙文


天子宗祀明堂，泽及幽显，敷天之下，遍于群神，德庇方州，位昭祀典。是用肃将昭意，以格神休。《重编东坡先生外集》卷二八





祈晴文


常平之政，睹岁美恶。操其赢虚，以驭农末。秋谷未登，已食其陈。嗣岁之虞，当敛其新。迨兹秋旸，载获载舂。阴雨害之，穑人罔功。我发库泉，以实高廪。盍敕雨官，遄止其沾。既暵我场，万杵皆作。待此坻京，援我沟壑。丕显大神，雨霁在予。匪民焉依，其忍弗图。《重编东坡先生外集》卷二





迁御容道场青词


於皇神考，肇启秘祠。方增筑于未宁，惧格思之有渎，别严净宇，祗奉睟容。式燕圣灵，永绥慈嘏。《五百家播芳大全文粹》卷七二





景灵宫启建仁宗忌辰黄箓道场青词


圣业垂鸿，覆及眇躬之御；仙游趣驾，迅惊流景之仙。抚遏乐之初辰，即栖真之列宇。茂敷冲式，钦绎灵佑，庶格道于上圆，益侈祥于后叶。《五百家播芳大全文粹》卷七二





重阳宴


百川返壑，禾稼登场。新成百尺之楼，适及重阳之会。高高下下，既休畚锸之劳；岁岁年年，共睹茱萸之美。恭惟某官，民人所恃，忧乐以时。度余力而取羡财，因被灾而成胜事。起东郊而壮观，破西楚之淫名。宾客如云，来四方之豪杰；鼓钟隐地，耸万目之观瞻。实与徐民，长为佳话。

一时柱石壮岩，更值西方落帽辰。不为游从夸燕子，直将气焰压波神。山川尚远当时国，城郭犹飘广陌尘。谁凭栏干赏风月，使君留意在斯民。《五百家播芳大全文粹》卷九〇





化度牒疏


参寥行者钟守素，事参寥有年矣，未尝见过失。窃尝密察其所为，似有意于慕高远者。寥云：“秦太虚有意为率，交游间每人为出买词部牒，令得出家，此亦善缘。”仆既随喜，然参寥不喜干人，故书此纸以付素。使遇善知识，即出以示之，随意所办，即书于纸。《五百家播芳大全文粹》卷八〇





追荐秦少游疏


生前莫逆，盖缘气合而类同；死独未忘，将见情钟而礼具。伏为殁故少游秦君学士，早虽颖茂，触事邅迍；晚向仕途，方沾禄养。未厌北堂之欢乐，遽逢南海之播迁。顿足牵衣，哭妻孥于道左；含酸吐苦，顾乡国于淮堧。首尾八年，忧惊百变。同时逐客，膺大霈而尽复中原；唯子莫年，厄终穷而殁于瘴域。林泉夜梦，犹疑杖屦之并游；风月扁舟，尚想江湖之共泛。追伤何补，焚诵乃功。庶仗真诠，扫除夙障。而况真源了了，素已悟于本心；净目昭昭，无复加于妄翳。便可神游净土，岸到菩提，永依诸上善人，常住无所边地。《五百家播芳大全文粹》卷八二





日食祈祷祝文


呜呼！日官底日，实昭天戒。正阳之朔，将有薄食，上心震惧，侧身修德。诞布休命，赦宥多僻。凡在祀典，罔不咸秩。惟神聪明，照鉴诚忱，消复大眚，迎导和气。俾我有邦，享天之衷，民皆康阜，以永保神之休无。《五百家播芳大全文粹》卷八三





上清宫成诏告诸庙祝文


上清储祥宫成，敷宥四海，均福于下。有诏守臣，凡在秩祀，罔不祗荐。惟神导和却沴，保民无疆，以称朝廷至仁之意。《五百家播芳大全文粹》卷八三





请超公住持南华寺疏


经略、转运、提刑、提举常平茶盐、市舶司：窃见韶州南华禅寺，乃六祖大鉴禅师道场，见阙住持安众。今敦请广州报恩光孝禅寺住持超公禅师住持南华禅寺，开堂演法，为国焚修，祝延圣寿者。

右伏以从前谛义，首判风幡；向后恩缘，为留衣钵。脚迹俨然似旧，路头自何通行。超公禅师，法性当权，南宗长价。望佛乡而相接，振祖令以何难。正须飞锡横空，肯以宿桑起恋？林泉胜处，皆曹溪常住生涯；钟鼓新时，看大鉴嗣孙手段。谨疏。《曹溪通志》卷五





定州学生砚盖隐语


碑石犹在，岘山已摧；姜女既去，孟子不来。《重编东坡先生外集》卷二二





赌书字


张怀民与张昌言围棋，赌仆书字一纸。胜者得此，负者出钱五百足，作饭会以饭仆。社鬼听之，若不赛者，俾坠其师，无克复国。《稗海》本《东坡志林》卷九





戏题


道得徵章郑赵，姓称孙姜阎齐。浴儿于玉润之家，一夔足矣；侍坐于冰清之仄，三英粲兮。《春渚纪闻》卷六





赠李方叔赐马券


元祐元年，予初入玉堂，蒙恩赐玉鼻骍。今年出守杭州，复沾此赐。东南例乘肩舆，得一马足矣，而李方叔未有马，故以赠之。又恐方叔别获嘉马，不免卖此，故为出公据。四年四月十五日，轼书。《金石萃编》卷一三九





补龙山文　并引


丙子九日，客有言桓温龙山之会，风吹孟嘉帽落，温遣孙盛为文嘲之。嘉作《解嘲》，文辞超卓，四座叹伏。恨今世不见其文，予乃戏为补之曰：

征西天府，重九令节。驾言龙山，宴凯群哲。壶歌雅奏，缓带轻帢。胡为中觞，一笑粲发。楩楠竞秀，榆柳独脱。骥交骛，驽蹇先蹶。楚狂醉乱，陨帽莫觉。戎服囚首，枯颅茁发。惟明将军，度量闳达。容此下士，颠倒冠袜。宰夫扬斛，兕觥举罚。请歌《相鼠》，以侑此爵。右嘲。

吾闻君子，蹈常履素。晦明风雨，不改其度。平生丘壑，散发箕裾。坠车天全，颠沛何惧。腰适忘带，足适忘屦。不知有我，帽复奚数。流水莫系，浮云暂寓。飘然随风，非去非取。我冠明月，被服宝璐。不缨而结，不簪而附。歌诗宁择，请饮《相鼠》。罚此陋人，俾出童羖。右解嘲。《东坡后集》卷九








○答冯道等上尊号诏

眇觌前王，德之盛者，或弦弧郯矢，去天下之暴；或手胼足胝，服四载之勤。德普施於民，而民不知其力，盖为而不有，建之若偷，巍巍圣功，曾无称号，苟异於是，孰不近名？朕历数在躬，艰难承统，莫识三皇之道，徒知万乘之尊。至於翼翼小心，孜孜庶政，推诚待物，损己益人。上帝佑予，於兹三祀，日慎一日，无德可称。夫五礼交修，四时不忒，振颓纲於会府，致函夏之小康，斯乃公辅庶臣举职之明效也。七德训戎，四鄙不耸，执干戈而卫社，抚封域以安民，此又勋臣将校为时而宣力也。至若虫螟消殄，风雨不愆，岁被丰登，民跻富寿，兹乃乾坤育物，宗社贻庥，敢贪天功，以为己力？而公卿叶议，中外同词，诣阙拜章，赠予美号，虽为臣之义，将顺则然，谅爱君之心，殊不在此。朕顾寡薄，非所宜当，即断来章，无至固执，所请宜不允。


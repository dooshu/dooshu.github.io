○三叔碑

肉以视物者猛兽也，窃人之财者盗也。一夫奋则兽佚，一犬吠则盗奔。非其力之不任，恶夫机在後也。当周公摄政时，三叔流谤。故辟之囚之黜之，然後以相孺子。洎召公不悦，则引商之卿佐以告之（在《周书·君篇》）。彼三叔者固不知公之志矣，而召公岂亦不知乎？苟不知，则三叔可杀，而召公不可杀乎？是周公之心可疑矣。向非三叔，则成王不得为天子，周公不得为圣人。愚美夫三叔之机在前也，故碑。


张耒　永宁遣兴三首

国破空陵墓，时移改要冲。

人随幽谷路，县隐乱山峰。

零落荒祠树，悠扬晚寺钟。

犹传仙旧隐，跨鹿有遗踪。

张耒

张耒　永宁遣兴三首

朱颜潘令尹，不肯事轻肥。

笋径青无地，苔墙绿有衣。

书勤枯简断，诗疾紫毫飞。

应笑疏慵尉，朝游暮醉归。

张耒

张耒　永宁遣兴三首

花县春曾到，人家幽谷间。

市门犹碍石，耕垄尽依山。

地僻荆榛秀，人稀鱼鸟闲。

赖逢贤令尹，沉醉不知还。

张耒


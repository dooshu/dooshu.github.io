谕幼儒敕：

太祖高皇帝谕幼儒敕有曰：盖于《马退山茅亭记》见柳子厚之文无益也。柳子厚之兄司牧邕州，构亭于马退山之颠，非劳人而弗成，既成而无益于民，是害民也。略不规谏其兄，使问民瘼之何如，却乃咏亭之美。曰因「山之亭为基，无雕椽斫栋、五采图梁，以青山为屏障。」此虽无益，文尚有理。其云：「白云为藩篱」，此果虚耶实耶？

谈迁曰：读圣谕得作文真诀矣。存诚去浮，根理资用。今曲学矜句字之间，沿诞谩之习，于文体人品，不相研切。《五柳先生传》，先生不知何许人也。盖渊明寓避世之意，可一不可再。而白乐天陆龟蒙辈，效之则诞矣。虚实之论，诚如宸谕。




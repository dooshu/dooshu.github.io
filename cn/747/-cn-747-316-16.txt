○鹗执狐记

某尝目异鸟击丰狐於中野，双睛宿，六翮垂，迅犹电驰，厉若霜杀，吻决肝脑，爪刳肾肠，昂藏自雄，倏而逝。问名於耕者，对曰：“此黄金鹗也。”何其快哉！因让之曰：“仁人秉心，哀矜不暇，何乐之有？”曰：“是狐也，为患大矣！震惊我姻族，挠乱我闾里，善逃徐子之卢，不畏申孙之矢。皇祗或者以其恶贯盈而以鹗诛之，予非斯禽之快也而谁为？”悲夫！高位疾偾，厚味腊毒，遵道致盛，或罹诸殃，况假威为孽，能不速祸？在位者当洒濯其心，祓除凶意，恶是务去，福其大来。不然，则有甚於狐之害人，庸忸於鹗之能尔。








○赠杨珣郑国公制

裒德纪功，前王之令典，饰忠追远，有国之能事。况乎嗣生大贤，为朕良弼。应五百之数，该二八之美。调元而星辰以理，论道而阴阳以和。而宠命未宏，称谓犹褊，非所以崇推恩之重，广延赏之义也。右相兼吏部尚书判度支魏国公杨国忠亡父赠持节魏郡诸军事守魏郡太守珣，赤泉储祉，白环继业。膺积庆而诞德，锺具美而挺生。枝茂者根深，流长者源濬。是降英裔，阜成兆人。熙载而百度惟清，审衡而九流式序，佐我元化，格於皇天，信为名贤，实禀庭训，虽思人爱树，已有畴庸之策，而因条振叶，宜益封崇之事。俾以建旟之宠，仍超曳履之荣，既旌徽烈，用光泉壤。可赠武部尚书郑国公，母张氏可赠郑国夫人。


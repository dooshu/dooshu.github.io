○为太仆卿刘基请致仕表

臣某言：臣轻生多幸，早逢昌运，缔构之初，得效驽蹇，诚款虽竭，功绩靡伸，沐浴恩光，谬叨荣级，历居近要，出纳隆显，顾循庸菲，逾溢涯分，思展尘露，以酬洪造，镂骨铭肌，无忘夙夜。但犬马之齿，甲子已多，风雨之疾，忄昏毛日甚，虽年非致仕，而力不当官，簿领沈迷，端绪纰缪。久尸厚禄，惧在躬。内省愆尤，外惭物议，乞解见职，退就衡门，朽质馀生，获从药疗。冀蒙渥泽。未归泉壤，难预朝请，瞻望阙庭，葵藿微心，方希临照，不任悃款之至。伏愿天慈，特垂矜许，轻尘听览，愈增震越。


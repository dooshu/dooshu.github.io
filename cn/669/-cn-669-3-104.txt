104　法言謂酒誥篇俄空　劉向校經時酒誥有脱簡


法言謂：「酒誥之篇俄空焉。」問神篇。愚按：酒誥，古今文皆有之，豈揚子未之見歟？藝文志云：「劉向以中古文校歐陽、大小夏侯三家經文，酒誥脱簡一。」而大傳引酒誥曰：「王曰：封，唯曰若圭璧。」今無此句，豈即脱簡歟？

【閻按】揚雄謂「酒誥之篇俄空」，此自雄校書時，酒誥全亡，與劉向時酒誥僅脱一簡不同。一簡者，一行也。酒誥一行二十五字，與召誥一行二十二字，又不同。詳余尚書古文疏證胡朏明説。

【全云】向、雄相去幾時，閻説非。

【元圻案】法言問神篇曰：「昔之説書，序以百，而酒誥之篇俄空焉，今亡夫。」〇漢書藝文志「儒家」：「揚雄所序三十八篇，太玄十九，法言十三，樂四，箴二。」〇揚雄傳曰：「傳莫大於論語，作法言。」〇藝文志「書類」：「歐陽章句三十一卷，大、小夏侯章句各二十九卷。」又曰：「劉向以中古文校歐陽、大小夏侯三家經文，酒誥脱簡一，召誥脱簡二。率簡二十五字者，脱亦二十五字，簡二十二字者，脱亦二十二字。」〇陸氏釋文敘録：「歐陽高作尚書章句，爲歐陽氏學。夏侯勝受詔撰尚書説，號爲大夏侯氏學。夏侯建師事夏侯勝及歐陽高，又從五經諸儒問與尚書相出入者，牽引以次章句，爲小夏侯氏學。」〇劉向，字子政，本名更生。成帝以向爲中壘校尉。漢書有傳。






【登永嘉绿嶂山诗】

裹粮杖轻策。（永嘉县志作□。）怀迟上幽室。行源迳转远。距陆情未毕。澹潋结寒姿。（寰宇记作波。）团栾润霜质。涧委（寰宇记作洞秀。）水屡迷。林迥（寰宇记作回。）严逾密。眷西谓初月。顾东疑落日。践（永嘉县志作残。广《文选》同。《诗纪》云。一作残。）夕奄昏曙。蔽翳皆周悉。蛊上贵不事。履二美贞吉。幽人常坦步。高尚（永嘉县志作寄。）邈难匹。颐阿竟何端。寂寂寄抱（永嘉县志作抱高。）一。恬如既已交。缮性自此出。（○永嘉县志二。广《文选》九。《诗纪》四十七。又寰宇记九十九引质、密二韵。）


◇陈儒训之本疏

夫学者，治乱之轨仪，圣人之大教也。自黄初以来，崇立太学，二十余年，而寡有成者，盖由博士选轻，诸生避役，高门子弟，耻非其伦。故夫学者，虽有其名，而无其人；虽设其教，而无其功。宜高选博士，取行为人表、经任人师者，掌教国子，依遵古法，使二千石以上子孙，年从十五，皆入太学，明制绌陟，陈荣辱之路。其经明行修者，则进之以崇德，荒教废业者，则退之以惩恶。举善而教，不能则劝，浮华交游，不禁自息矣。阐弘大化，以绥未宾，六合承风，远人来格。此圣人之教，致治之本也。（《魏志·刘馥传》，又《宋书·礼志一》。《通典》五十三误作「刘馥」）


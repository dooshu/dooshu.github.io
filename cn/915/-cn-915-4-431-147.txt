◇无极山碑

光和四年（缺）月单卯朔廿二日壬子，太常臣耽丞敏顿首上尚书。谨案文书，男子常山盖高上党范迁诣（缺三字）为元氏三公神（缺一字）本初元年二月癸酉、光和二年二月戊子诏书，出其县钱，给四时祠具。去年五月，常山相巡，遣吏王勋三（缺）弘褒诣三公山请雨，山神即使高传言，令勋褒归（缺）雨可得。三公即与龙灵山无极山、共兴云交雨。国相巡元氏令王翊各白芊塞神山，复使高与远及县吏和下令俱诣大常，为无极山神索法食，比三公山。臣疑高迁言不实，辄移本国（缺），今常山相书言，部督邮书掾成熹参讯实，问熹县令翊各言无极山与天地俱生，从上至体，可三里所，立石为体，二丈五尺所，政南（缺）上（缺）青下黄白色，前政平可布两大席，山周币廿馀，在西南卅里，县界有名山，其三公封龙灵山皆得法食。每长吏祈福，吏民祷告，如言有验，乞合无极山比三公封龙灵山，祠（缺）七牲出用王家钱。小费蒙大福，尊神以璧为信。臣愚以为如巡言，为民来福，以祠祀为本。请少府给璧，本市祠具，如癸酉、戊子诏书故事报。臣耽愚戆，顿首顿首上尚书。制曰可。大尚承书从事，上（缺）月十七日丁丑，尚书令忠雒积阳宫。光和四年八月辛酉朔十七日丁丑，尚书令忠下。光和四年八月辛酉朔十七日丁丑，大常耽丞敏下常山相（缺）从事下承（缺）用者如诏书。书到言，革在礼典，国有名山，能异材用，兴云出雨，为民来福除央则祀。元氏县有先昌三公封灵山，已得法食，而独未。光和四年二月，所子大男盖高上党迁奏记大常。大常下郡国相南阳冯府君，咨之前志，（缺）问耆叟，佥以为实神且明，每国县水旱，及民疾病，祷祈辄应时有报，又有终南之敦物，屯岱崇之松，及杨越之屯（缺）条荡焉，材用于是乎出，官民于是乎给。在礼秩祀有功必报，今时无极山应法食，诚其宜耳。于是言大常，奏可。其年八月丁丑，诏书听其九月更造神庙，恢拓祠宫，置吏牺牲从制。月醮时祠，礼与三山同，乃立碑铭德，颂山之神焉。其辞曰：

岩岩无极，厥体巍巍。嵩（缺）万常，尧（缺二字）梯。浚谷千仞，窈窕曲隈。茂林葱青，仓气蔚伊。（缺）亘则碍，嵬（缺）山阶山淮。遥望俨然，即就有威。触石肤寸，兴云祁祁。雨我公田，遂及我私。百谷用成，家有其资。祷禳请祈，应速不迟。鸟兽草木，番茂隆（缺四字）猥，神为之哀。钦案礼典，咨古遗则。功加于民，官报其德。今备七牲，璧法食。改馆兴庙，恢拓宇室。增益吏役，恭君下职。月醮时祀，肃齐壶。（缺）必傅硕，酒必嘉。粢盛馨香，如礼不失。原君歆享，降福孔（缺。）官民祷祈，佥（缺）密勿。有以禳解，报应可必。（缺二字）法食，将我君。高（缺）众多子孙，君其遣庆，副称原云云。（《隶释》三）


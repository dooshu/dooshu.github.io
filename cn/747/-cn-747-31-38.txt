○令葬埋暴骨诏

移风易俗，王化之大猷，掩骼埋胔，时令之通典。如闻江左百姓之间，或家遭疾疫，因而致死，皆弃之中野，无复安葬。情理都阙，一至於斯。习以为常，乃成其弊。自今已后，宜委郡县长吏，严加诫约，俾其知禁，勿使更然。其先未葬者，即勒本家收葬。如或无亲族，及行客身亡者，仰所在村邻，相共埋瘗。无使暴露，庶叶礼经，诸道有此同者，亦宜准此。


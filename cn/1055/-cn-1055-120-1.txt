【索碑帖】

昨承见索碑阴题刻，今已勉强。多难衰退，文无次第，不足以道述盛德，多愧多愧！汴渠已浅阻，舟行不通，郡斋甚静。又得君谟一二饼新茗，恨无知者一啜尔。安抚不久应当到彼，寂不闻其有所为，恐知之。见许碑文，不知何时可去，请幸留意，恐公旦夕有新命耳。已寒，保重。不宣。修再拜。

碑阴如刻石时，前后勿加题，并官衔并不要。其中亦要题空起，只“明天子”一处空，其余不要空也。贵稍近古，恐知。〈《宝真斋法书赞》卷一○。〉


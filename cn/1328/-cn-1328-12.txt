集《四书》句


丁酉秋冬之间，襄《字林沪报》笔政，与嘉善张苇芝共晨夕，相与评论时事，皆喜为诡谲之谈。苇芝曾戏集《四书》句为八股体，以刺从政者，题曰《俗吏篇》。今八股已废，苇芝亦久归道山。偶于败簏中检出此纸，录存于此：

今之从政者何如？古之所谓民贼也。夫学而优则仕，于从政乎何有？不能正其身，谓之殃民，国人皆曰可杀，唯何甚！昔者窃闻之：君子之仕也，行义以达其道。其君用之，国治而天下平。是故在上位，在下位，道不同，尽心焉耳矣。古之君子，诚如是也。今之君子，异乎吾所闻。朝廷莫如爵贵，人之所欲也，吾何为独不然？虽然，则常闻之矣：天子使吏治其国，有官守者，有言责者。忠信重禄，所以劝贤也。不以其道得之，耻也。君子尊贤而容众，有民人焉，有社稷焉。仁义礼智，所以劝百姓也。见贤而不能举，命也。今也不然，有贱丈夫焉，嚣嚣然曰：“诵其诗，读其书，日省月试，难矣哉！吾弗为之矣。”去其金，求则得之，犹运诸掌也。践其位，行其礼，胁肩诌笑。有是哉？天下皆是也。观其色而不耻者，是诚何心哉？听讼，升堂矣，无财不可以为悦，以杖叩其胫，方六七十，如五六十。怨乎？彼将曰：“自取之也，又何怨？”鄙夫，无知也。有土此有财，放于利而行，馈五十镒而受，馈七十镒而受。虽多，彼将曰：“以身发财，不多也。”得志，居移气，养移体，食前方丈，般乐怠傲，无所不至矣。不得志，一箪食，一瓢饮，衣敝缊袍，放辟邪侈，无不为矣。今居中国，东夷之人也，西夷之人也，欲辟土地。有大人者，空空如也，曰：“和为贵。”当今之世，加之以师旅，因之以饥馑，野有饿殍。有司者，怡怡如也，曰：“吾不能。”噫！斗筲之人盈天下，圣上复起，亦无如之何也已矣！






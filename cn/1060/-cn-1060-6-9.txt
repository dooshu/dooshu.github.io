答天水胡公书

去秋费兵部民献北上粲尝有状附上管记手书嘉贶频嵗洊及领之窃深慙感伏承委撰乐府序文顾粲之鄙劣何敢当此属有先伯父郎中公之丧方寸不宁容稍定为之不敢负也附録一卷自一字曲以下似尚有可説此诸篇寘之他集自不害为佳作将以尾乐府之后则未称耳柳河东有言以淮济之清有玷焉若秋毫固不为病然万一离娄子眇然晲之不若无者之快也辱公知爱之深敢僣论及此死罪死罪华泉公集编次尤不满人意平生所见此公好诗多不在而所録乃有甚不逮者如送周子庚使辽左一篇出使比萧何之句此今之粗知诗与能读汉书者所不道殆必非公作也辛巳书事七首乃王履吉之作亦混入其中恐更须一校勘何如违逺无由侍教临楮不胜依依


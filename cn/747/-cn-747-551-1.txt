○与李秘书论小功不税书

曾子称“小功不税”，则是远兄弟终无服也，而可乎？郑元注云：“以情责情。”今之士人，遂引此不追服小功。小功服最多，亲则叔父之下殇，与孙之下殇，与昆弟之下殇；尊则外祖父母；常服则从祖祖父母。礼沿人情，其不可不服也明矣。古之人行役不逾时，各相与处一国，其不追服，虽不可，犹至少；今之人男出仕，女出嫁，或千里之外，家贫讣告不及时，则是不服小功者恒多，而服小功者恒鲜矣。君子之于骨肉，死则悲哀而为之服者，岂牵于外哉？闻其死则悲哀，岂有间于新故死哉？今特以讣告不及时，闻死出其月数则不服，其可乎？愈尝怪此。近出吊人，见其颜色戚戚类有丧者，而其服则吉，问之，则云“小功不税”者也。《礼》文残缺，师道不传，不识《礼》之所谓不税，果不追服乎？无乃别有所指，而传注者失其宗乎？伏惟兄道德纯明，躬行古道，如此之类，必经于心，而有所决定。不惜示及，幸甚幸甚！泥水马弱不敢出，不果鞠躬亲问而以书，悚息尤深。愈再拜。


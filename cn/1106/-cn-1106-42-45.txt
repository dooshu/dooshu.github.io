○南中荣橘柚

（谢玄晖诗云：南中荣橘柚，宁知鸿雁飞。）

橘柚怀贞质，受命此炎方。（《楚词》，屈原《橘颂》：后皇嘉树，橘徕服兮。受命不迁，生南国兮。王逸曰：南国，谓江南也。橘受命于江南，不可移徙。种于北地，则化而为枳。永州在唐属江南道，故云。）密林耀朱绿，晚岁有馀芳。殊风限清汉，飞雪滞故乡。攀条何所叹？北望熊与湘。（熊与湘，二山名。）


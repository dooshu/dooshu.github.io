○為海賊突入腹裡題參各官疏 【 參劾失律】

竊惟我　祖宗開創之初深慮倭夷為患。加意海防建設衛所。戰艦鱗次。烽堠星羅。領哨有出海之把總備倭有總督之都司。法不可謂不密矣。邇因承平日久海防漸弛、軍伍空虗、戰艦損壞、以致海賊倭奴、乘我無備、互相扇搆、犯邊得志漸侵內地、賴我　皇上赫然震怒、期殲小醜、俯從諸臣所請、悉復　祖宗之舊、又創立提督撫臣以兼總工省、復添設領兵參將以分守兩浙、而嘉湖等處又專　?憲臣一員、以整飭兵備、　神謨聖筭、曲盡不遺廓清海隅、計無出此柰何領兵諸臣、才非統馭識昧韜鈐、平居則法紀盡廢臨敵則號令不行、十羊九牧。力既分於將多。此是彼非。心又乏乎共濟。或見餌而貪功。則競進而不讓或遇伏而戰敗。則觀望而不救。分合無方。進退無紀名為用兵。實同兒戲。以致屢蹈覆轍。大損軍威夷心益生。而民患日甚也。臣請詳述失事之由、為我　皇上陳之、夫善禦盜者。不鬬力於庭中。善拒敵者。必遏截於境上。方賊之始入也。指揮陳光祖、把總孫敖、擁兵而不能阻遏、部領處兵指揮樂塤歛兵而不敢出戰、則皆以賊眾兵寡為詞、而領兵僉事羅拱辰、又以赴省會議為解、此猶可恕也、及後提督都御史李天寵、督同帶管海道副使陳應魁、參將俞大猷、都指揮劉恩至帶領水陸官兵、俱抵嘉興、而羅拱辰兵亦來會、此時我兵不下三千餘名、李天寵隨即督發俞大猷劉恩至羅拱辰等、各領所部官兵、併力追剿、而以副使陳宗夔陳應魁隨營監督、水陸並進。刻期夾攻。此未為失策也。使俞大猷劉恩至等、果能遵奉方畧、恊力仝心、勢可以戰。則合縱以摧其鋒。機未可乘。則犄角以伺其便。是雖未能遽收平賊之功。亦豈遂至有喪師之辱。奈何諸臣自分爾我。各懷意見。知分兵而不知合兵。求滅賊而不能料賊。劉恩至之直前奮戰。可謂敢勇矣。然謀貴萬全。今不與俞大猷約會。而孤軍迎敵。此輕為而至于敗也。俞大猷之且行且守。可謂持重矣。然兵貴神速。今不與劉恩至期。而迂道待敵。此重發而喪其功也。要之專功之心勝。而分兵之說起。則劉恩至為之倡。而陳宗夔實附和之。忿懟之念生。而應援之志惰。則俞大猷為之倡。而陳應魁羅拱辰實附和之。遂至弟子輿尸。生靈塗炭。賊既長驅而來。又復滿載而返。豈不深可憾哉。臣所謂十羊九牧而力分于將多。此是彼非而心乏乎共濟者。非無所據也。及賊之繼犯也、劉恩至署管參將事務防守嘉善地方、部下水兵、則有把總孫敖百戶、鄭達所領蒼山等兵七百餘名、陸兵則有百戶賴榮華省祭黃應徵所領福廣等兵八百餘名、二項之兵、皆精選可用、而賴兵尤號梟雄、為劉恩至者、若果養威持重。堅壁守要。使賊欲挑戰而不能。欲深入而不敢。以俟總督軍門調兵四集。果有勝筭。然後擊之。則可以收萬全之效。免再敗之辱矣。兵法一夫不勝其怒欲先出戰□斬之既不能使勇者之不進又安能使怯者之不退乎若以為福兵恃勇决戰。必不可制也。亦當預為哨探。急為救援。則賴榮華可以無死。縣治可以不焚矣。計不出此。乃聽賴榮華之獨進而不能制。任孫敖之獨退而不能止。使猛將精兵死于鋒鏑。公署民房。半為煨燼。豈不深可痛哉臣所謂貪功則競進而不讓。戰敗則觀望而不救者。非無所據也。即此二端則諸臣之罪。亦不能自掩矣。參照署都指揮僉事劉恩至、挾私自用、輕率寡謀、窯墩失律、杭兵半被殘傷、嘉善潰師、縣治亦為煨燼、覆車罔戒、隆棟奚堪、此一臣者、罪當首論者也。參將俞大猷副使陳應魁僉事羅拱辰分兵阻截、內地雖賴以安全。迂道往回。形跡終涉于忿懟。兵備副使陳宗夔輕聽分兵之言、遂失同舟之義、惟窯墩之一潰、致嘉善之再侵、此四臣者、罪當次論。而俞大猷則屢立奇績。陳應魁則暫委監軍。師本遠來。地非專轄情有可原者也。嘉興府知府劉愨力不副志、事與心違、封疆久失隄防、屬邑屢遭殘破、把總指揮孫敖、東柵是守、而望風奔迯、福兵被圍、而束手觀望、節制雖出於主將、怯懦寔出乎中情、嘉善縣知縣鄧植、百事無能、一籌莫展、寇至則先民而去、寇退則厚顏而歸、嘉善尚未建城雖無城郭之防、難免殘破之罪、此三臣者、均當併究。而劉愨則悉心幹濟、久效勤勞、竭力支吾、至忘寢食、情似可恕者也。提督軍務廵撫都御史李天寵、身膺閫寄、手握兵符、任不可謂不專、權不可謂不重、夫何節制竟違於將校、機會遂失於斯須、挫屢勝之威、隳垂成之績、雖違令之罪在將官、而本官職專督戎、亦難辭責、但其指授方畧、俱有條理、籌畫軍務、備極焦勞、浙東之賊巳擒、浙西之寇巳退即今會兵進勦。尚賴竭力驅馳。所當宥其前愆責以後効者也。再照陣亡百戶賴榮華、率兵應募、果敢當先、禦方張之寇而不避艱危、奮追逐之勇而甘心効死、可謂盡忠　國事所宜厚加褒恤、以示激勸者也、以上諸臣、皆賞罰之所當先、故敢預為敷陳、


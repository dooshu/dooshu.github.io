110　迂叟注孝經語誤作經文


「是何言與」，司馬公解云：「言之不通也。」范太史説，誤以「言之不通也」五字爲經文，古、今文皆無，朱文公集所載刊誤亦無之。【原注】近世所傳刊誤以五字入經文，非也。

【元圻案】四庫全書總目孝經類：「古文孝經指解一卷，不著編輯者名氏。以宋司馬光、范祖禹之説合爲一編。案宋中興藝文志曰：『自唐明皇時，議者排毁古文，以「閨門」一章爲鄙俗，而古文遂廢。至司馬光始取古文爲指解。』又范祖禹進孝經説劄子曰〔一〕：『仁宗朝，司馬光在館閣，爲古文指解，表上之。臣妄以所見，又爲之説。』書録解題載光書、祖禹書各一卷。胡爌拾遺録嘗譏祖禹所説，以光注『言之不通也』句誤爲經文，今證以朱子刊誤，爌説信然。」又：「朱子孝經刊誤一卷，取古文孝經分爲經一章、傳十四章，删舊文二百二十三字。」

〔一〕「説」，原脱，據中華本四庫全書總目卷三二經部孝經類古文孝經指解補。






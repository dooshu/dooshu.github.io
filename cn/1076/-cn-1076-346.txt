卷三百四十六

<史部,诏令奏议类,奏议之属,历代名臣奏议>

钦定四库全书

历代名臣奏议卷三百四十六

明　杨士奇等　撰

四裔

宋哲宗元佑中御史中丞傅尧俞奏曰臣闻夏人欵塞传者谓必缘请地而来臣窃思之方今边备未丰士气未振民力未完赏罚不明将帅难倚其尤可虑者议论不齐平居讲事或经时旷日而不能合苟必至於用兵岂能迎机应猝制变於千里之外哉臣窃为陛下忧之夫自古和敌未有能抗天威而快人意者惟所屈者益深则所伸者益远愿陛下姑务柔之以德专以继好息民为意则天下幸甚

四年龙图阁学士朝奉郎知杭州苏轼状奏曰臣伏见熙寜以来高丽人屡入朝贡至元丰之末十六七年间馆待赐予之费不可胜数两浙淮南京东三路筑城造舩建立亭馆调发农工侵渔商贾所在骚然公私告病朝廷无丝毫之益而敌国获不赀之利使者所至图画山川购买书籍议者以为所得赐予大半归之契丹虽虚实不可明而契丹之强足以祸福高丽若不隂相计构则高丽岂敢公然入朝中国有识之士以为深忧自二圣嗣位高丽数年不至淮浙京东吏民有息肩之喜唯福建一路多以海商为业其间凶险之人犹敢交通引惹以希厚利臣稍闻其事方欲觉察行遣今月三日准秀州羌人押到泉州百姓徐戬擅於海舶内载到高丽僧统义天手下侍者僧夀介继常頴流院子金保裴善等五人乃齎到本国礼宾省牒云奉太国王旨令夀介等齎义天祭文来祭奠杭州僧源闍黎臣已指挥本州送承天寺安下选羌职员二人兵级十人常切照管不许出入接客及选有行止经论僧伴话量行供给不令失所外已具事由画一奏禀朝旨去讫又据高丽僧夀介有状称临发日奉国母指挥令齎金塔二所祝延皇帝太皇太后圣夀臣窃观其意盖为二圣嗣位数年不敢轻来入贡顿失厚利欲复遣使又未测圣意故以祭奠源闍黎为名因献金塔欲以尝试朝廷测知所以待之之意轻重厚薄不然者岂有欲献金塔为夀而不遣使奉表上因祭奠亡僧遂致国母之意盖疑中国不受故为此苟简之礼以卜朝廷若朝廷待之稍重则贪心复啓朝贡纷然必为无穷之患待其巳至然後拒之则又伤恩恭惟圣明灼见情状庙堂之议固有以处之臣参备侍从出使一路怀有所见不敢不尽以备采择八年轼为端明殿学士兼翰林院侍读学士左朝奉郎守礼部尚书论高丽买书利害劄子曰臣近准都省批送下国子监状准馆伴高丽人使所牒称人使要买国子监文字请详此印造供赴当所交割本监检准元佑令诸蕃国进奉人买书具名件申尚书省今来未敢支卖蒙都省送礼部看详臣寻指挥本部令申都省除可令收买名件外其策府元龟历代史太学敕式本部未敢便令收买伏乞朝廷详酌指挥寻准都省批状云勘会前次高丽人使到阙已曾许买策府元龟并北史今来本部并不检会体例所有人使乞买书籍正月二十七日送礼部指挥许收买其当行人吏上簿者臣伏见高丽人使每一次入贡朝廷及淮浙两路赐予馈送燕劳之费约十余万贯而修饰亭馆骚动行市调发人船之费不在焉除官吏得少馈遗外了无丝毫之利而有五害所得贡献皆是玩好无用之物而所费皆是帑廪之实民之膏血此一害也所至差借人马什物搅挠行市修饰亭馆民力倍有陪费此二害也高丽所得赐予若不分遗契丹则契丹安肯聼其来贡显是借宼兵而资盗粮此三害也高丽名为慕义来朝其实为利度其本心终必为北敌用何也彼足以制其死命而我不能故也今使者所至图画山川形胜窥测虚实岂复有善意哉此四害也庆历中契丹欲渝盟先以增置塘泊为中国之曲今乃招来其与国使频岁入贡其曲甚於塘泊幸今契丹恭顺不敢生事万一异日有桀黠之辈以此藉口不知朝廷何以答之此五害也臣心知此五害所以熙寜中通判杭州日因其馈送书中不称本朝正朔却退其物待其改书称用年号然後受之仍催促进发不令住滞及近岁出知杭州却其所进金塔不为奏闻及画一处置缘路接待事件不令过当仍奏乞编配狡商猾僧并乞依祖宗编敕杭明州并不许发船往高丽违者徒二年没入财货充赏并乞删除元丰八年九月内创立许舶客专擅附带敌使入贡及商贩一条巳上事并蒙朝廷一一施行皆是臣素意欲稍稍裁节其事庶几渐次不来为朝廷消久远之害今既备员礼曹乃是职事近者因见馆伴中书舍人陈轩等申乞尽数差勒相国寺行铺入馆铺设以待人使买卖不惟移市动衆奉小国之陪臣有损国体兼亦抑勒在京行铺以资吏人广行乞取弊害不小所以具申都省乞不施行其乖方作弊官吏并不蒙都省略取问今来只因陈轩等不待申请直牒国子监收买诸般文字内有策府元龟历代史及敕式国子监知其不便申禀都省送下礼部看详臣谨按汉书东平王宇来朝上疏求诸子及太史公书当时大臣以谓诸侯朝聘考文章正法度非理不言今东平王幸得来朝不思制节谨度以防遗失而求诸书非朝聘之义也诸子书或反经术非圣人或明鬼神信物恠太史公书有战国纵横权谲之谋汉兴之初谋臣奇策天官灾异地形厄塞皆不宜在诸侯王不可予诏从之臣窃以谓东平王骨肉至亲特以备位藩臣犹不得赐而况海外之远人契丹之与国乎臣闻河北榷场禁出文书其法甚严徒以契丹故也今高丽与契丹何异若高丽可与则榷场之法亦可废兼窃闻昔年高丽使乞赐太平御覧先帝诏令馆伴以东平王故事为词却之近日复乞诏又以先帝遗旨不与今历代史策府元龟及北史窃以谓前次本不当与若便以为例即上乖先帝遗旨下与今来不赐御览圣旨异同深为不便故申都省止是乞赐详酌指挥未为过当便蒙行遣吏人上簿书罪臣窃为无罪可书虽上簿薄责至为末事於臣又无丝毫之损臣非为此奏论所惜者无厌之敌事事曲从官吏能?其意虽动衆害物不以为罪稍有裁节之意便行诘责今後无人敢逆其请使意得志满其来愈数其患愈深所以须至极论仍具今来合处置数事如後

一臣在杭州日奏乞明州杭州今後并不得发舶往高丽蒙巳立条行下今来高丽使却搭附闽商徐积舶船入贡及行根究即称是条前发舶臣窃谓立条已经数年海外无不闻知而徐积犹执前条公凭影庇私商往来海外虽有条贯实与无同欲乞特降指挥出牓福建两浙缘海州县与限半年内令缴纳条前所发公凭如限满不纳敢有执用并许人告捕依法施行

贴黄据陈轩所奏语录即是高丽知此条

一今来高丽使所欲买历代史策府元龟及敕式乞并不许收买

贴黄准都省批状指挥人使所买书籍内有敕式若令外夷收买事体不便看详都省本谓策府元龟及北史前次巳有体例故以礼部并不检会为罪未委敕式有何体例一槩令买

一近日馆伴所申乞为高丽使买金箔一百贯欲於杭州粧佛臣未敢许以申禀都省窃虑都省复以为罪窃缘金箔本是禁物人使欲以粧佛为名久住杭州搔扰公私窃闻近岁西蕃阿里骨乞买金箔朝廷重难其事节次量与应副今来高丽使朝辞日数已迫乞指挥馆伴令以打造不出为词更不令收买

一近据馆伴所申乞与高丽使抄写曲谱臣为郑卫之声流行海外非所以观德若画朝旨特为抄写尤为不便其状臣已收杀不行

贴黄臣前在杭州不受高丽所进金塔虽曾密奏闻元已作臣意度拒絶兼自来馆伴客使若有所求请不可应副即须一面说谕不行或其事体大即候拒讫密奏今陈轩等事事曲从便为申请若不施行即显是朝廷不许使彼国悦已而怨朝廷甚非馆伴之体

右所有申都省状其历代史策府元龟及敕式乞详酌指挥事并出臣意不干僚属及吏人之事若朝廷以为有罪则臣乞独当责罚所有吏人乞不上簿

贴黄臣谨按春秋晋盟主也郑小国也而晋之执政韩起欲买玉环於郑商人子产终不与曰大国之求若无礼以节之是鄙我也又晋平使其臣范昭观政於齐昭请齐景公之觞为夀晏子不与又欲奏成周之乐太师不许昭归谓晋侯曰齐未可伐也臣欲乱其礼而晏子知之欲乱其乐而太师知之今高丽使契丹之党而我之陪臣也乃敢干朝廷求买违禁物传写郑卫曲子谱?慢甚矣安知非敌人欲设此事以尝探朝廷深浅难易乎而陈轩等事事为请恐失其意臣窃惑之又据轩等语録云高丽使言海商擅往契丹本国王捉送上国乞更赐约束恐不稳便而轩乃答之风迅不顺飘过乃是与闽中狡商巧说词理许令过界窃缘私往北界条禁至重海外陪臣犹知遵禀而轩乃为归咎於风以薄其罪岂不乖戾倒置之甚乎臣忝备侍从事关利害不敢不奏

轼又劄子奏曰臣近奏论高丽使所买书籍及金箔等事准尚书省劄子二月十二日三省枢密院同奉圣旨所买书籍曾经收买者许依例收买金箔特许收买余依奏吏人免上簿者臣所以区区论奏者本为高丽契丹之与国不可假以书籍非止为吏人上簿也今来吏人独免上簿而书籍仍许收买臣窃惑之检会元佑编敕诸以熟铁及文字禁物与外国使人交易罪轻者徒二年看详此条但系文字不问有无妨害便徒二年则法意亦可见矣以谓文字流入诸国有害无利故立此重法以防意外之患前来许买策府元龟及北史已是失错古人有言一之谓甚其可再乎今乃废见行编敕之法而用一时失错之例後日复来例愈成熟虽买千百部有司不敢复执则中国书籍山积於高丽而云布於契丹矣臣不知此事於中国得为稳便乎昔齐景公田招虞人以旌不至曰招虞人以皮冠孔子韪之曰守道不如守官夫旌与皮冠於事未有害然且守之今买书利害如此编敕条贯如彼比之皮冠与旌亦有间矣臣当谨守前议不避再三论奏伏望圣慈早赐指挥贴黄臣点检得馆伴所公案内有行下承受所收买文字数内一项所买策府元龟叙兵虽不曾卖与然高丽之意可见矣

又贴黄臣已令本部备録编敕条贯符下高丽人使所过州郡约束施行去讫亦合奏知

轼又劄子曰臣近再具劄子奏论高丽买书事今准敕节文检会国朝会要淳化四年大中祥符九年天禧五年曾赐高丽九经书史记两汉书三国志晋书诸子历日圣惠方隂阳地理书等奉圣旨依前降指挥臣前所论奏高丽入贡为朝廷五害事理灼然非复细故近又检坐见行编敕再具论奏并不蒙朝廷详酌利害及编敕法意施行但检坐国朝会要已曾赐予便为收买窃缘臣所论奏所计利害不轻本非为有例无例而发也事诚无害虽无例亦可若其有害虽百例不可用也而况会要之为书朝廷以备检閲非如编敕一一皆当施行也臣只乞朝廷详论此事当遵行编敕耶为当检行会要而已臣所忧者文书积於高丽而流於北敌使敌人周知山川嶮要边防利害为患至大虽曾赐予乃是前日之失自今止之犹贤於接续许买荡然无禁也又高丽人入朝动获所欲频岁数来驯致五害如此之类皆不蒙朝廷省察深虑高丽人复来遂成定例所以须至再三论奏兼今来高丽人已发无可施行

五年御史中丞苏辙论不可失信夏人状奏曰臣闻善为国者贵义而不尚功贵信而不求利非不欲功利也以为弃义与信虽一快於目前而岁月之後其害将有不可胜言者矣昔晋公围原命三日之粮原不降命去之谍者曰原将降矣军吏曰请待之公曰信国之宝也民之所庇也得原失信何以庇民所亡滋多退而原降晋荀吴围鼓鼓人或请以城叛吴弗许左右曰师徒不勤而可以获城何故弗为吴曰吾闻诸叔向好恶不愆民知所适事无不济或以吾城叛吾所甚恶也人以城来吾独何好焉使鼓人杀叛人而缮守备三月鼓人请降使其民见曰犹有食色姑修而城军吏曰获城而弗取勤民而顿兵何以事君吴曰吾以事君也获一邑而敎民怠将焉用邑鼓人告食竭力尽而後取之克鼓而反不戮一人以世俗言之此二人者可谓踈於事情而怠於功利矣然要其终文公以覇天下荀吴以强晋国则信义之効见於久远如此臣窃观朝廷之所以御西夏者可谓异矣方元佑三年既受册命不肯入谢再以大兵蹂践泾原大臣畏之明年遣使请以所许四寨易兰州塞门朝廷虽不许大臣务行姑息不俟其请而以岁赐等事许之一岁所赐凡二十万夏人仰以为命虽以一岁之入易兰州塞门可也而奈何与之盖自失岁赐以来朝廷荡然无复可以要结夏人者然此既往之事臣不复追咎矣顷者夏人既得岁赐始议地界朝旨许以见今州城堡寨依绥德城例以二十里为界十里外量置堡铺其余十里为两不耕地约束既定大臣中悔又欲堡寨相照取直议犹未定而熙河将佐范育种谊欲於见今城堡之外更占质孤胜如二堡大臣侥幸拓地之功不以育等为非从而助之寻为夏人所破所杀兵民皆不敢以实闻继修城门再被焚毁其事至今未定然夏人廹於内患不敢坚抗朝命许以照直为界其言犹未絶口而大臣又悔欲以堡铺之外对留十里通前共计三十里此命既出有识之士以为失信太甚非中国之体若使边臣稍知义理必不忍自出反覆之言以彰不信幸而夏人终以内患未解不欲违拒黾勉从之十里之地得之不足为强失之不足为弱虽小人以为得计而君子谓之失策何者要约未定今岁已添屯重兵前後十将有余十将之衆凡五万人使五万人西食贵粟其费已不赀而夏人顺否又未可必虽复暂顺要之久远不信朝廷为患何所不至然此亦既往之事臣复何言哉臣之所忧但恐大臣狃於小利睥睨夏国便利田地贪求不已访闻近遣穆衍与边臣计议既欲取质孤胜如两城一带良田凡数十里又欲与秦凤路陇诺城与熙河路定西城照直地仅一百里规画极大闻者惊愕若此谋复作夏人不堪其忿窃出作过我曲彼直何以御之且先朝用兵所得四寨朝廷犹务息民弃而不惜况於其余何足计较在兵法有之曰有其有者安贪人有者残又曰利人土地宝货者谓之贪兵兵贪者破今之所为正犯此禁臣窃恠大臣皆一时儒者而皆弃所学贪求苟得为国生事一至於此外人皆言前後计画皆出种谊谊本小人安知大虑而举朝廷以从之乎要之不出数年此患必见患至而後言言虽易信而已无及矣伏乞陛下以社稷生民为念断之於心止其妄作则天下幸甚

贴黄添屯数目臣见陕西转运使李南公言自元佑以来朝廷不起边事凡自前边臣欺罔杀略熟户计级受赏劫掠财物私自润入及边民幸於扰攘买贱卖贵如此等事皆不得为故上下鼓唱愿有边衅凡此皆奸人自作身计非国之利也今胜如质孤等处良田实西边第一膏腴岂我独知以为利而夏人不知耶彼知爱之则不免於争争端一起则兵革不息此正堕边臣之奸计矣臣访闻夏国柄臣梁乙逋者内有簒国之心然其为人狡而多算寛而得衆方欲内安豪酋外结朝廷竢内外无患然後徐簒取之所以朝廷近日打量地界前後要求反覆而乙逋一一聼从盖见议地界止於二三十里之间於彼国不系利害故也今朝廷若见其易与因而别有大段求索使彼不能堪忍或至忿争兵难一交必非朝廷所愿至此而後返欲求和则所丧多矣

辙又乞罢熙河修质孤胜如等寨劄子曰臣伏见西夏轻狡屡臣屡叛为患莫测昨与延安商量地界迁延不决舍归本国招之不至边人之议始谓地界自此不可复议而坤成贺使亦当不至矣今者天诱其衷使者既已及境而地界复议如故方其未遽告絶招怀之计犹可复施此实中国之利也然臣恐朝廷忽而不虑不於今日穷究端由窒其衅隙必竢边患既起而後图之则无及矣臣闻熙河近日创修质孤胜如二堡侵夺夏人御庄良田又於兰州以北过河二十里议筑堡寨以广斥候夏人因此猜贰不受约束其怨毒边吏不信朝廷不言可见矣徒以岁赐至厚和市至优是以勉修臣节其实非德我也使之稍有便利岂肯帖然不作过哉何者中国既失大信则外国不可复责故也臣窃惟朝廷之於西夏弃捐金帛割裂疆土一无所爱者累年于兹矣而熙河帅臣与其将吏不原朝廷之心徼求尺寸之利妄觊功赏以害国事深可疾也顷年熙河筑西关城声言次筑龛谷鬼章疑惧遂举大兵攻扰一路疮痍至今未复今既城质孤胜如其势必及龛谷夏人惊疑正与鬼章事同由此言之则曲在熙河非夏人之罪也夫兰州之为患所从来远矣昔先帝分遣诸将入界李宪当取灵武畏怯不敢深入遂以此州塞责自是以来筑城聚兵完械积粟劳费天下动以千万为计议者患之久矣好事之臣因此讲求遗利以为金城本汉屯田旧地田极膏腴水可灌溉不患无食患在不耕不患不耕患无堡障凡西关龛谷质孤胜如与过河筑城皆所以为堡障也从来熙河遣兵侵耕此地皆为夏人所杀况於筑堡致宼无疑而朝廷恬不为怪坐视边衅之啓深可惜也夫兰州不耕信为遗利矣若使夏人背叛则其为患此之不耕兰州何翅百倍故臣以为朝廷当权利害之重轻有所取舍况兰州顷自边患稍息物价渐平比之用兵之时何止三分之一若能忍此劳费磨以岁月徐观问隙竢夏人微弱决不敢争乃议修筑如此施行似为得策臣不知边臣何苦而为此怱怱也昔唐明皇欲取吐蕃石堡城陇右节度使王忠嗣名将也以为顿兵坚城费士数万然後可图恐所得不酬所失请厉兵马待衅取之帝意不快忠嗣由此得罪其後帝使哥舒翰攻拔之虽开屯田获军实不为无补而士卒死亡略尽皆如忠嗣之言唐史以为深戒此则今日之龟鉴也若朝廷不用臣言臣料夏人久必复叛用兵之後不免招来其为劳耻必甚今日敌人强梁则畏之敌人柔伏则陵之恐非大国之体也惟陛下留神省察

贴黄臣闻朝廷欲遣孙路以点检弓箭手为名因商量熙河界至臣观孙路昔在熙河随李宪等造作边事由此蒙朝廷擢用深恐路狃习前事不以夏人逆顺利害为心而妄图兰州小利以失国家大利伏乞明赐戒敕若因界至生事别致夏人失和劳民蠧国罪在不赦

元佑中辙又奏乞裁抑高丽人使状曰臣伏见高丽北接契丹南限沧海与中国壤地隔絶利害本不相及本朝初许入贡祖宗知其无益絶而不通熙宁中罗拯始募海商诱令朝觐其意欲以招致远人为太平粉饰及掎角契丹为用兵援助而已然自其始通及今屡至其实何益於事徒使淮浙千里劳於供亿京师百司疲於应奉而高丽之人所至游观伺察虚实图写形胜隂为契丹耳目或契丹常遣亲信隐於高丽三节之中高丽密分赐予归为契丹几半之奉朝廷劳费不赀而所获如此深可惜也今其复至既朝廷未欲遽絶谓当痛加裁损使无大饶益则其至必疎而我得其便矣窃见近日已降朝旨自明州以来州郡待遇礼节率皆减旧而京师诸事未加裁定臣以谓朝廷交接四夷莫如辽夏之重而目前所以遇高丽者几比二国非独於本朝事有不便傥使二国知之亦为未允况高丽之於契丹大小相絶有君臣之别今舘待之数出入之节或皆如一或更过厚其於事体实为不便臣欲乞凡舘待送遗并量加裁抑

五年范育知熙州论御戎之要上奏曰臣窃以御戎之要防患在於无形制胜在於未然患至而後图安未有不危者也兵交而後求胜未有不败者也臣观本路有无形之患其端已具其忧甚大臣蒙朝廷假以方面之寄容身自谋依违不言使患至形成上贻朝廷忧下为一方害则臣上负明主不忠之罪大矣故臣敢极陈其说臣伏见近朝廷诏本路与夏人分画疆界依绥德例非所赐城寨外以二十里为界通远军定西通西榆木等城寨朝廷指挥拶边相照取直西人执以逐寨外取二十里兰州质孤胜如堡前日朝廷令常作守据之计本路按视合取二堡外立界西人指为非旧堡寨要自龛谷寨打量此二事若朝廷从夏人之请则於本路边面形势有无穷之大害若不从夏人必起兵争占有害今日和议而西兵未有可息之期臣请陈其故盖定西北与夏人接境通西榆木等处则贼境在东若皆取二十里则今日所弃边面多者已三二十里所徙弓箭手已数百千户失膏腴之地数千亩又定西孤絶贼兵可从中断其归路其势决不可守则通远之边面所蹙不啻数十里而贼兵每出可至通远通远受敌则熙河一路有扼吭不通之患矣兰州向藉质孤胜如川地五十余顷皆膏腴上田有水田可以灌漑其收亩数斛无虑置弓箭手三千人昔之堡障未立不敢就耕而以名目占坐不去已千有余人若从龛谷二十里为界则二堡之地皆不可耕兰州舍此北距河南介山东西境壤无余其耕种之地既不足以自食其州粟日益贵费日益广又况贼兵一出则立至州之西野增兵备无时而已岂不危哉此所谓从夏人之请於本路边面有无穷之大患者也臣访闻定西一带川原广濶昔花麻所居西市夏人置仓以积谷质孤胜如川伪号御拄自归本路其土人皆走天都山及会州之境地瘠人贫未尝一日不回思其地又闻夏人常使北方之人自谋争夺之计昨正月中西界所差分画首领与边臣议论不合而去今其再至探得集兵数万屯於境上时出游骑道不逊之语度其意盖将必争而後已虽至於用兵废絶和事皆且不顾此所谓不从其请将见兵拏而不解未有可息之期者也以臣计之不与则用兵虽速而患小盖吾边有易守之形也与之则用兵虽缓而患大盖吾边有难安之势也然此二者不可不虑也臣请终言之窃闻青唐阿里库昔以簒得国朝廷既行封爵常与夏贼同谋宼边赖朝廷威断边将出兵生擒果庄断河桥以挫其锋遂寝奸谋纳质効顺息数岁之边患今闻阿里库常疑其下有怨雠之谋日图诛杀易置首领且与夏贼结约甚懽遣人往夏国诘其与汉和激其用兵之意盖边人气类既同其嗜欲既一唇齿之党势必相为而又阿里库簒於前梁伊伯簒於後昔也相视而成其谋今也同心而济其恶理必然也臣恐二贼缔交夏贼出兵通远金城之郊本路严兵以御之里贼又出兵河岷之郊则本路分兵而力不给朝廷方且益发兵增备不知几何而止也商者不得安於途耕者不得安於野则所仰之粟不知几何而足五州之境边面二十余里二贼据吾腹背岁岁不可弛备一日不可减兵备其东则西出备其南则北出左提右挈四面受敌朝暮相救之不暇一有交兵则五州之势岌岌乎皆有动摇之忧又况万有一至於败挠而不可支可不虑哉此臣所谓无形之大患可为朝廷之忧者也以臣愚计欲防此未形之患必制胜未然之术臣愿朝廷垂聼无忽臣昨累经画青唐邈川利害朝廷未赐俞允近阿里库再召温希沁愈怀疑惧邈川人情亦不安又杀郭罗族四人锢其囚首及格隆本绰克家族首领托萨鲁新族其人户不从遂拘执首酋致有五百余户走入河州界约栏未去自朝廷除结斡磋镇州刺史勾在青唐拘留不还又勾界边策巴克嘉勒亦留青唐其国人携二酋长忧惧愈甚於前又近探得阿里库病甚或云死匿哀不发欲踵前日簒栋戬之迹此逆酋之暴虐与人情之怨叛较然可见矣臣观夏贼之邈川地近而形势便青唐情通而利害同彼两地之动息夏人知之固熟徒以伊伯始簒及强议未决故迟迟计未发尔使其志得谋行移兵以举邈川并青唐若振槁木之易其为西边大患臣前日已尝具奏于朝矣就其未能二贼方且合谋为患如臣所陈其势必矣臣又闻古人善为谋者因祸而为福转败而为功今本路欲与夏人交议地界当贼兵之锋而争口舌之胜臣未见其可也不若缓其所当争而出其所未发先为之计发夏贼之谋而絶其交乘青唐之变而定其国用臣前策纳赵醇忠继栋戬後醇忠既立忠顺戴汉因抚诸酋悉皆内向则二贼之交絶矣栋戬继世人心皆服虐乱既除国内举安则青唐之变定矣夏贼失青唐之援则有背腹之忧本路得邈川归顺则有形势之利彼之所恃者复在我吾之所患者复在彼如此则区区之夏贼将假息於巢穴而不敢窥吾边鄙通远金城之疆锡之则为朝廷之德不与则亦不敢争吾兵不用而可以制夏贼之猖獗平西贼之祸乱威行万里义服四远虽唐虞三代之御戎不过是矣将见本路州民有卧鼓息锋之安趣耕稼而成乐俗矣复何边患之忧哉此所谓制胜於未然之术也臣伏思朝廷大计务欲安边息民不用兵革臣为此谋其始唯护赵醇忠假兵力因其人心助其声势过此以往更不烦兵其津遣赵醇忠镇抚部族合措置事件如蒙朝廷赐可乞别具条析闻奏顷臣虽述此利害或恐更有未尽事理朝廷若行诘问却致往复已依近降朝旨选差本司干当公事种朴乘逓马赴阙诣三省枢密院禀议去讫伏乞朝廷检会臣累状及今奏事理早赐处置指挥

哲宗时毕仲游论复境土上言曰自汉以来言外敌之利害者不知几十人矣然其成效非汉元鼎唐贞观之门则外国之强未有不过中国者也由三代以前外国之患虽不免然终不能害中国也故诗曰征伐玁狁蛮荆来威又曰戎狄是膺荆舒是惩以玁狁戎狄虽始有其患而终至於威惩者此不能害中国之实也故所以不能害中国者以御之有道而有军旅之制也有威德之施也有地势之利也今国家军旅未制制之可也威德未施施之可也地势未利虽欲利而已失也故议者未尝不惜幽蓟之土以至晋石氏所割十六州者皆中国之大险也以大险之利而久失之於胡故太宗始因太原之捷直抵其地几拔易顺蓟三州中又尝驾幸大名未至於雍涿遂选十八将同出飞狐雍州鴈门之三道环朔云应涿五州之民已望其更生矣然以贪将之累而不成功也及章圣景德间敌尝卒惊赵魏之地赖天地宗庙之神灵酋死敌散故国母奉誓求和至今为万世计此皆以地利失得而致者也今上欲强中国弱四夷追祖宗之成画复先王之故地则在知其兵之本兵之主兵之敎兵之用然後可也故省费寛役厚其输畜者兵之本也熟察将帅试之以事者兵之主也习勒战士四时不废者兵之敎也修完械用并使坚利者兵之用也今械用不利是无用也士不习勒是无敎也将不察使是无主也输畜不厚是无本也无用则不可敌无敎则不可胜无主则不可战无本则不可守四者不备则虽百胜之画无寇之地不可追复也四者备而用之是黄帝之兵也昔者太宗倚高丽安定渤海而北征章圣封爵潘罗而弱继迁此可追之成画而晋石氏所割十六州皆不待痛而复矣

仲游论弃熙河兰会上言曰天之生民初无中国外国之别以其与中原之地甚相远也然後谓之外国而自汉已来争取其不可治之地而治之是以府库空虚人民死亡仅能得之而还为外国之地者多矣昔大王之治邠狄人攻之事之以玉帛皮币狗马子女而皆不免乃曰狄人之所欲者土地也为吾臣与为狄人臣奚以异因杖马捶去之岐山之下中国之地至其不可有也则犹不欲强治之况欲强取外国之地而治之乎虽尝为中国之郡县而本外国之地者则亦无所用之虽欲用之而多不能有故武帝不能有轮台元帝不能有朱崖光武不能有西域而本朝亦弃灵武则今日熙河兰会之计议足以断矣然事有既得之复弃而与未得同者有既得之复弃之而与未得不同者武帝弃轮台则不耕而已矣元帝弃朱崖则勿撃而已矣光武弃西域则谢其质子而已矣本朝弃灵武则置之度外而已矣此所谓与未得同者而今日弃熙河兰会则与未得不同彻旧障而为新障弃之则新障已没而旧障未完一不同也伐其山林平其道路弃之则无险阻而敌人将牧马於阶成之境外二不同也立城郭置仓廪实以谷粟钱币而弃之则瘠中国而肥敌人三不同也然此犹小小者尔盖熙河之未取也为唃氏而兰会之未取也为华麻氏虽覊属夏人而非夏人之所有故犹足以分中国之宼今举熙河兰会而弃之则唃氏华麻氏者势不能反而将为夏人之所有是以中国之力而为敌人驱除此大不同者也而不弃之则岁运府库之财以填黄河之碛又非中国长久安宁之策昔西羌反叛如赵充国者可谓知兵矣而曰难於遥度愿驰至金城图上方略其後乌孙围都护而陈汤於数千里之外逆知有吉语期以五日而四日至非充国之拙而陈汤之巧也盖乌合之兵易为料而长久之计难为功今熙河兰会制之於未取之前则固无事今已取之而复弃之弃之之利如彼其害如此守之之利如此其害如彼则殆非遥度之所能尽必有驰至河陇而图上方略者然後可决

历代名臣奏议卷三百四十六








致仕後即事

休官拜命不胜荣，墨湿黄新照眼明。



络绎交亲来作贺，羊腔酒担拥柴荆。



致仕後即事

敕过鸾台凤阁来，清晨初拆驿书开。



绣箱香案迎门拜，身著朝衫止此回。



致仕後即事

山村处处晴收麦，邻曲家家什晒丝。



正用此时身得谢，十分寿酒不须辞。



致仕後即事

白发三朝执戟郎，赐骸偶值岁丰穰。



村东已种千畦麦，舍北新添百本桑。



致仕後即事

老民一日脱朝衣，回首平生万事非。



赤脚婢沽村酿去，平头奴驭草驴归。



致仕後即事

一生病鹤寄樊笼，此去鸿冥万里空。



未论蓴羹与羊酪，新粳要胜太仓红。



致仕後即事

沉绵分已饯余生，造物苛留未遣行。



今日下床还健在，一编来就小窗明。



致仕後即事

清静全胜欲界天，逍遥不减地行仙。

众中莫怪人嫌老，十五年前本命年。



致仕後即事

一盂麦饭掩柴关，坐久不堪腰脚顽。



拖得瘦藤闲信步，小桥东北望螺山。



致仕後即事

问门前客元无迹，谀墓中人本不工。



犹有邻僧能送米，未妨窃比玉川公。



致仕後即事

归耕所愿杂民编，乍脱朝衫喜欲颠。



但得吾儿能力穑，不请半俸更超然。



致仕後即事

湘湖蓴菜胜羊酪，项里杨梅敌荔枝。



八帙开来今过半，一杯引满若为辞。

致仕後即事

不嫌鸡瘦浊醪酸，草草杯盘具亦难。



食指忽摇方窃喜，小儿来请赛鄱官。



致仕後即事

甑中白饭出新舂，瓮里黄齑细芼葱。



一饱坐兼南北美，始知造物念衰翁。



致仕後即事

多事车前要八驺，老人惟与一藤游。



未教变化为龙去，更踏人间万里秋。




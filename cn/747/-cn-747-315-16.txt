○卧疾舟中相里范二侍御先行赠别序

华与二贤早相得，偕修君子之儒，而独无成；偕励人臣之道，而独失节；偕遇文明之运，而独衰病。天宝中，奉诏廉军政，北至朔垂，驻车山阴，辱司徒公太尉公一盼之恩。先时为伊阙尉，忝相公尚书约子孙之契。不幸孤负所知，亏顿受，流落江湖，於今六年。大明升於阳谷，幽蛰附於光辉，元恶扫除，太阶如砥。天下衣冠，谓华为相府故人，诏书屡下，促华赴职。稽首震惶，恨无毛羽。左司员外郎张公、侍御史相里公、殿中侍御史张公、监察御史范公、严公，望高职雄，持斧登车，江湖霜清，道路风起。华也潦倒龙锺，百疾丛体，衣无完帛，器无兼蔬，以妻子为童仆，以笠履为车服，并毂无由，呻吟舟中。大别之阳，有享龟之父、揲蓍之老，华请占命之厚薄，乃裹龟囊蓍而言曰：“三灵人为宗，则人过於蓍龟也；耳目主於心，则心过於视听也。足下被儒者之服，读先圣之书，与身消息，足知性命，胡为而烦予？予之二物，不足占足下。”华病不能拜，拳拳扣颡，敬陈先生。况服勤西方之教，久齐生死之域。言其外者，则儒不成矣，与匹夫同；败名节矣，与墨劓同。既衰病矣，与废疾同，虽牵率危惫，匍匐颠沛，君父含宏，宰政不遗，适为朝廷之秽、相府之羞也，又安得恃为故人哉？其内者，则大师微旨，幸游其藩，甘露灌注於心源，宝月照明於眼界，无得之分，可与进矣？负薪之忧，忍不为言。江亭凭槛，平视汉皋，武昌柳暗，溢城花发。一荣一枯有欢有蹙，离别之念，又焉得不悲乎？四言诗，《雅》之遗也，以贶雅士。盍以雅为赠乎？则知车马佩玉之多，反为末也。病夫李华序。








梦中作

长堤行尽古河濆，小市人稀雾雨昏。



枥马垂头啮菅草，驿门移路避槐根。



断碑零落苔俱遍，漏壁微茫字半存。

催唤厨人燎狐兔，强排旅思举清樽。



梦中作

富贵夸人死即休，每轻庸子觅封侯。



读书历见古人面，好义常先天下忧。

独往何妨刀买犊，大烹却要鼎函牛。



坐皆豪杰真成快，不负凌云百尺楼。



梦中作

华山敷水本闲人，一念无端堕世尘。

八十余年多少事，药炉丹灶尚如新。

梦中作

万里行求药，三生誓弃官。



鹤巢投暮宿，松麦续朝餐。



进火金丹熟，凌风玉宇寒。



人间日月速，岁历又将残。



梦中作

路平沙软净无泥，香草丰茸没马蹄。



捣纸声中春日晚，怳然重到浣花溪。



梦中作

野鹤翩僊啄粒微，碧桃缥缈著花稀。



海山又见春风到，丹灶苔封人未归。



梦中作

世事何由可控抟？

故山归卧有余欢。

涧泉见底药根瘦，石室生云丹灶寒。



人远忽闻清啸起，山开频得异书看。

一朝出赴安期约，万里烟霄驾紫鸾。



梦中作

拓地移屯过酒泉，第功图像上凌烟，事权皂纛兼黄钺，富贵金貂映玉蝉。



油筑球场飞騕褭，锦裁步障贮婵娟。



拥涂士女千层看，应记新丰旧少年。



梦中作

征途遇秋雨，数士集邮亭。



酒拆官壶绿，山围草市青。



剧谈犹激烈，瘦影各伶俜。



四海皆兄弟，悠然共醉醒。

梦中作

平羌江上月，伴我故山来。



幽兴依然在，浮云正尔开。

清秋才几日，黄叶已成堆。

未醉江楼酒，扁舟可得回？

梦中作

试说山翁事，诸君且勿哗。



百年看似梦，万里不思家。



夜艾犹添酒，春残更觅花。



却嗤勾漏令，辛苦学丹砂。



梦中作

一客若蜀士，相逢意气豪。



偶谈唐夹寨，遂及楚成皋。



顿洗风尘恶，都忘箠辔劳。



蝉嘶笑余子，辛苦学离骚。



梦中作

系马朱桥上酒楼，楼前敷水拍堤流。

春风又作无情计，满路杨花辊雪球。

梦中作

大庆桥头春雨晴，行人马上听莺声。



祥符西祀曾迎驾，惆怅无人说太平！




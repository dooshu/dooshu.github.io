◎庸师折禄

鄞县某生颇工文而偃蹇不第，忽梦至冥司，遇一吏，乃其亡友，因问己功名寿数。吏为稽籍曰："君寿未尽而禄已尽，将不久堕鬼篆，更何望于功名。"生言平生以馆谷糊口，无过分之暴殄，禄何以先尽？吏太息曰："正为受人馆谷而疏于训课，冥法无功窃食，即属虚縻，销除其应得之禄，补所探支。有官禄者减官禄，无官禄者减食禄也。"醒而恶之，旋病嗝食，逾年死。按阮吾山侍郎（葵生）尝言："士君子无持刃杀人之事，惟庸医误人性命，庸师误人子弟，其罪无殊于手刃。周赞醇观察（廷燮）尝为年大将军塾师，年威权势焰，蔑视百官，而独折节于教读西宾。于塾门悬一联云：怠慢先生，天诛地灭。误人子弟，男盗女娼。语虽粗暴，然不知世之为师与延师者闻此，其各悚惶否耶？"按吴人最知尊敬塾师，故科甲之盛，冠于各省。家大人在苏藩任内，常闻韩桂偓尚书（葑）言其乡先辈王文肃公（锡爵）二事，一为公韶稚时有塾师某，仅摄馆十九日而去，久且忘之矣。公登第后，未尝踵门一叩。及归田，有佃以贫负租，家丁系其父子归。其老家主，即摄馆之塾师某也，年九十余，不关家政。因其子若孙被系，其媳请救于翁。塾师不得已，躬挟刺以投，公见刺而惊曰："师犹在乎？向久忘之，某罪多矣。"疾趣迎之入曰："缺于侍奉，罪甚。"掖入书斋，请款留而亲释其子若孙使归，留数月余，奉侍甚优。塾师不自安，辞归，公固留之，塾师曰："余老人也，坐卧须人，府中使令虽备，不若吾子若孙之适吾意也。"乃送之归，至则峻墉崇宇，丹垩焕如。塾师惊曰："此殆非是。"曰："太师命改筑也。"遥见男女皆衣文绣，簇拥而来。仓皇欲退，及至前，皆家人也。问何遽若？是曰："太师赐也。"塾师太息不已，索笔书数语，藉使以谢云。又言：文肃公曾聘嘉定布衣唐叔达，于家塾训其子缑山公（衡）。缑山领乡荐，物议沸腾。公奏言臣向延名师诲子，今臣子衡发解滋众议，臣甚悚惶，乞陛下遴选亲信重臣提衡覆试，如不副其实，请治臣父子之罪。上敕令从严覆试，文益佳。由是名愈著，旋以第二人及第。后公徂谢，葬于苏州来凤桥之左。将点木主时，冠冕云集，无不引领遥望，窃议相国门第，非等闲人所可执笔而临也。及舆至，则宽袍大袖、岸然高坐者，乃布衣唐叔达其人焉。乃共叹以德不以爵，所见过人甚远。而缑山之醇谨克守家风，亦可见矣。


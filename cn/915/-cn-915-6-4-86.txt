◇赐王宏谷传（十月丙子）

朕惟人食之急，而惧天时水旱之运，夙夜警戒，念在於农。虽诏书屡下，敕厉殷勤，犹恐百姓废惰以捐生植之功。而刺史、二千石、百里长吏未能尽勤，至使地有遗利而人有馀力，每思闻监司纠举能不，将行其赏罚，以明沮劝。今司隶校尉石鉴上汲郡太守王宏勤恤百姓，导化有方，督劝开荒五千馀顷，而熟田常课顷亩不减。比年普饥，人食不足，而宏郡界独无匮乏，可谓能矣。其赐宏谷千斛，布告天下，咸使闻知。（《晋书·良吏·王宏传》，又见《食货志》。）


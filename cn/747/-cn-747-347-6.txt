○愁阳春赋

东风归来，见碧草而知春。荡漾恍惚，何垂杨旖旎之愁人？天光清而妍和，海气绿而芳新；彩翠兮芊眠，飘而相鲜。演漾兮夤缘，窥青苔之生泉；缥缈兮翩绵，见游丝之萦烟。魂与此兮俱断，对风光兮凄然。若乃陇水秦声，江猿巴吟；明妃玉塞，楚客枫林。试登高而望远，痛切骨而伤心。春心荡兮如波，春愁乱兮如雪。兼万情之悲欢，兹一感於芳节。若有一人兮湘水滨，隔云霓而见无因。洒别泪於尺波，寄东流於情亲。若使春光可揽而不灭兮，吾欲赠天涯之佳人。


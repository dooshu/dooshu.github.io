和曹顾庵学士湖舟泛雨

其一


甲子冥冥雨，湖波长半篙。
巨鱼潮并立，轻燕晚争高。
欹侧苏堤柳，参差露井桃。
翩翩游侠客，珠勒不知劳。

其二

荡桨烟初破，回桡雨未收。
樵归梅半斧，候暖麦将秋。
云气藏山寺，江声抱郡楼。
客怀俱拓落，不但为依刘。

其三

瀹茗来僧舍，寻花趁钓船。
长堤游女遍，胜迹老渔传。
贳酒难盈斗，更衣止去绵。
他时曲水宴，脩禊是何年。

其四

樱笋佳辰至，尊罍胜友俱。
可怜过上巳，何计补东隅。
客比游丝飏，心同山木枯。
来朝还倚杖，莫遣野游孤。


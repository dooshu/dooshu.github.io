81　亂賊祭及祖亦不可長世


桓玄篡逆，卞承之謂宗廟「祭不及祖，知楚德之不長」。亂臣賊子祭及其祖，可以長世乎？斯言不當汙簡牘。

【全云】此甚言亂賊之悖耳。不然，新莽歷追華胄，其不能長世，亦與玄等。

【元圻案】桓玄傳：「玄自以曾祖以上名位不顯，故不欲序列，且以王莽九廟見譏于前世，遂以一廟矯之，郊廟齋二日而已。祕書監卞承之曰〔一〕：『祭不及祖，知楚德之不長也。』」〇胡致堂讀史管見曰：「卞承之之言，所謂『不能三年而察緦功』，何輕重之勿審歟？」

〔一〕「祕書監」，原作「祕書丞」，據中華本晉書卷九九桓玄傳改。






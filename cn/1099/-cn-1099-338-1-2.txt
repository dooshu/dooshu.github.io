○經畧京西諸關疏 【 經畧關隘】

該臣看議得我國家定鼎燕都、尊居北極薊為左輔東扼古北諸口、保定為右輔西扼紫荊諸關先年虜率西北而東釁未開其後虜數東窺而西陲稍息要以西酋相近。尤當先事為防。茲蒙　皇上納本兵言獨以築臺守險為防邊要務、此誠明見萬里之外、先得多算之勝者矣、臣等冒然在事、敢不踟蹰胼胝少紓西顧之勞乎、今該臣等會委曾歷薊鎮邊工將官會同各道虛心集議、今所區畫、亦似位置得宜、拒守有賴、知險知阻、不數不疏、雖未敢遽以為完、而地力人力、單於此矣、每臺必如部議給銀二百三十兩、固不為多、但地有險夷功有差等、以薊之上上等者為準、議以二百三十兩給之、如上之中、宜必稍减、上之下宜必逓减、大約為之裒益、每座應以二百二十兩為規、稱物權宜、取彼與此、宜亦可給、計共該銀七萬八千三百二十兩該鎮主客官軍、共計五萬以□除兩班戍薊及撫鎮各標、量留駐守哨探外、其餘不分各營各路亦照薊鎮新例每防計軍五百分築一臺在主兵則終歲駐邊。兩防共築臺二座。在客兵則仍舊貫。防秋止築一臺。大約不及四年。可告成事。部題每歲仍將建造過臺數、及有功悞事人役、各照薊鎮先年事理、分別賞罰、最為有見、但今未奉成命、巳迫秋防、分地鳩工、事方經始、合聽主客官軍、通融營辦、或今歲預先採辦磚灰石料、通計下防之數、以待明年併工、抑或工料可資、即及今修築、似難一例、通候來歲歲終計算、在主兵五百名、共計三防、務完三座、客兵共計兩防、務完兩座、于此通計殿最、以後則各年課功其工程必先衝。次次衝。而稍衝最後。一照後開程限。期於萬曆四年工完、沿河口接鎮邊城、則以渾河為界、渾河陸路自王平口通京師最近。水路則通蘆溝橋。今河西築臺一座。原隸該鎮地方。河東舊城坡下。亦應增築一臺。則隸昌鎮。近該臣題增薊昌敵臺座分、昌鎮三十座、其工力即取諸此抑臣猶有說焉、夫墻非臺則無庇。臺非墻則無依。京西邊墻新修。類多堅固。在馬水口則什居五六。在紫荊關則什居二三。凡此則皆輻輳之區。閱視之所易及者也。其在偏僻深險。又多斷續傾頺。勘得馬水口應折修邊墻三百九十六丈、應增修一千一百九十九丈、紫荊關應折修一千一百八十八丈七尺、應增修一百丈、倒馬關應拆修九百二丈五尺、應增修一千三百二十三丈七尺、見在臺工為亟、工難並興、俟畢臺工、聽廵撫另議修築、馬水口沿邊林木、內邊修者百里、次者數十里、紫荊關虎張石倒馬關茨溝營等處、亦不下數十里、此皆先朝禁木。足為藩籬。訪得易州炭廠奸商。假借燒炭為名。通同守關隘官。侵伐沿邊樹木。近該工部郎中楊歸儒出示禁約、第恐此輩猶復覬覦况今併赴臺工、有事採辦、止許折薪、以充燒造、勿及樹株、亦恐違法官軍、因以為利、倒馬關一帶、界屬山西靈丘廣昌地方、隔省分區、大難禁約、查得先年邊臣、嘗以伐木受法。今在畿輔重地、情罪過之、及今修邊、應照部議、申明厲禁、即有通同假借、及乘機盜斫者、比律重科、仍行山西廵撫衙門、一體禁緝、繇是而剪伐不及。罙阻莫窺。殆亦萬世之利也。


纪二十四 英宗前纪正统十三年戊辰至十四年C四


明通鉴卷二十四
纪二十四起著雍执徐，尽屠维大荒落，凡二年。
英宗睿皇帝前纪 正统十三年
春，正月，丁酉，大祀南郊。
是月，诏释李景隆家属增枝等三十八人，令启门第，得自便。
二月，太监王振重修庆寿寺，凡役军民万余人，糜帑数十万。寺在西长安街，元初所建，振以媚佛故，新之。【考异】《三编》书于上幸兴降之月，盖是年十月也，诸书皆作“二月”。《二编·质实》引《实录》，“寺以十月修，赐名大兴隆寺。”庆寿乃元所建之本名也。今分书之。
三月，戊子，诏责孟养宣慰司使献思机发。初，思任发既诛，思机发窜匿孟养，屡遣使入贡，公宥罪，词甚哀。诏纳其贡，因敕总兵官沐斌及参赞侍郎杨宁等经画善后策以闻。斌，晟之子也。晟卒时，斌以幼留京邸，诏昂代之。数年，昂亦卒，乃令斌以总兵官仍袭晟封爵。上既敕谕思机发，许以不死，而机发以前所遣弟招赛未归，疑惧不敢出。时招赛安置云南，上复遣送来京，授为头目，给冠带、月粮、房屋，隶锦衣卫，其从人俱令于驯象所供役，冀以招徕机发，而机发终不至。斌请帅蛮兵讨690
纪二十四
之，未几，以粮尽瘴作引还。王振以斌师出无功，必欲生致机发，犁其巢穴，意乃慊，又虑孟养复效缅甸故智，故先以是谕之。
壬寅，命都督同知宫聚佩平蛮将军印，充总兵官，帅南京、云南、湖广、四川、贵州官军、土军十五万人往讨思机发，【考异】《明史·麓川传》作“官、土兵十三万”，今据《三编》，本《实录》也.复命靖远伯王骥总督军务，侍郎焦宏督饷。骥至是凡三征麓川，皆承振指也。
赐彭时等进士及第、出身有差。时，安福人。夏，四月，辛巳，录因。
是月，两畿、山东、河南、湖广旱蝗，陕西、江西水，浙江亦被灾。免浙江、江西秋粮六十六万有奇，湖广秋粮八十九万有奇。
初，矿盗之乱，有江西人邓茂七者，与弟茂八杀人避仇，走福建，依宁化县豪民陈政景，假信义，集无赖，为众所推。御史柳华之编里甲也，茂七兄弟皆为甲长，益役属乡民。闽俗，佃人输粟于田主，例馈少物，茂七倡其党人佃者毋馈，田主自往受粟。田主讼于县，县逮茂七，不至，下巡检追摄，茂七拒捕，杀弓兵数人。事闻上官，遣军三百往剿之，被杀几尽，巡检、知县并遇害。茂七遂刑白马，歃血誓众，举兵反，攻沙县、尤溪，政景亦率党攻汀州，推官王得仁与守将及知府刘能击败之，禽政景等八十四人，械政景送京师，斩之。余贼悉溃，独茂七党盛不可制。有尤溪炉主蒋福成者，亦乘乱聚众，旬日得万余，袭尤溪，据之，与茂七为声援。是时，兵卫久弛，胁从日众，又苦布政使宋彰虐政，于是相率附茂七为盗者，众至数万。茂七据陈山寨，自称“铲平王”，设官属，攻陷州县。是月，遂围延平。巡按御史汪澄至延平，闻贼势炽，遽回省。会刷卷御史张海，在城被围，遣都指挥范真、彭玺拒战于城外，先后败没。海乃躬自登城谕
691 明通鉴卷二十四
贼、贼曰：“吾等皆良民，苦富民鱼肉，有司不我直耳。乞贳死，免三年徭役，即解散。”海以闻，诏都督刘聚、陈荣讨之，以佥都御史张楷监军事。【考异】《明史·本纪》书邓茂七反于八月乙卯，盖据遣丁瑄招讨之月分也。诸书皆系茂七反于四月，《明史·丁瑄传》同，今据之.
五月，丙戌，遣使捕山东蝗。甲辰，遣刑部侍郎丁铉抚辑河南、山东灾民。
是月，以钞法不通，申用钱之禁，从御史蔡愈济议也。自米麦折色之令行，遂弛银禁，其交易之小者则用钱，惟折官俸用钞，钞益壅不行，洪武间钞一贯直钱千文者，至是止折三文，于是愈济“请禁民交易用钱，违者以阻钞论，追一万贯，全家戍边”。然钞仍不行，而商民益以为不便，其后禁亦渐弛云。
召山西布政使石璞为工部尚书。时王卺以不能屈意王振，致仕去，璞为振所善，遂擢用之。
六月，命侍郎杨宁巡抚江西。以浙、闽盗起，流剽入江西境上，故有是命。
秋，七月，乙酉朔，京师飞蝗蔽天。
河决大名之开州、长垣，没三百余里，遺使振济，蠲秋粮。
己酉，河决新乡八柳树口，漫曹、濮，抵东昌，冲张秋、溃寿张、沙湾，坏运道，东人海。寻又决荣泽，漫原武，过开封城西南，经陈留，历睢、亳人涡口，至怀远界，入淮，淹地二千余里，坏城垣庐舍，漂没人民不可胜计。诏工部侍郎王永和往治之。河自永乐九年浚封邱金龙口，使复故道，又自塌场口会汶水，经徐，吕二洪，运道既通，而河南水患亦稍息。宣德以后，金龙口渐淤，河复屡溢开封，御史李懋请浚金龙口。洎正统初，一决范、濮，一决阳武，灌鱼台、金乡、嘉祥。越数年、金龙口亦决。河既横溢，分流东趋，不专向徐、吕，而二洪亦浅涩，不能济运。至是永和至山东，亟令修塞沙湾以通漕运。
692
纪二十四
是月，始罢保举。三杨既没，尚书王直稍收其权于吏部，于是教谕傅璿、给事中余忭、御史涂谦屡以为言，至是始诏罢之。
都警陈诏击处州贼叶宗留，不克，死之。
八月，甲戌，命御史丁瑄招讨邓茂七等。时张海奏至，上览之恻然，乃下诏抚谕，许免徭役三年。复召瑄至谕状、使赍敕往，而令宫聚、张楷等以大军随其后。
冬，十月，王振重修庆寿寺成，壮丽甲京师，诏赐名大兴隆寺。振延崇国寺僧主之，上幸寺中，亲传法称弟子，公侯以下，趋走如行童焉。
十一月，丙戌，以福建盗日炽，张楷等屡请益兵，乃命宁阳侯陈懋充总兵官，保定伯梁珤、平江伯陈豫副之，太监曹吉祥、王瑾提督火器，刑部尚书金濂参赞军务。珤，铭之子；豫，瑄之孙也。
甲辰，处州贼叶宗留、陈鉴胡等流劫浙江、江西。张楷讨福建，分两路进兵，令都督刘聚率都指挥刘得新等自江西建昌取道。楷自帅都督陈荣等自浙江取道。楷至广信，以叶宗留道梗，留不敢进，浙江布、按二司请楷便宜击之。江西巡按御史韩雍亦言：“宗留近在咫尺，门庭之寇，皆国家事，未可画疆而守。”楷进退莫决。指挥龚礼，愿得兵五百往剿之。都督陈荣谓楷曰：“今延平事急，而铅山不通。大军密迩二寇，逗留不进，乃遣一部将往，朝廷知之，何所逃罪耶？”于是荣以二千人率礼等往。行至玉山，遇伏，荣、礼及都督刘真皆死之。楷闻报，方益兵进。会刘得新等败福建贼于建阳，道始通，楷由间道入闽。【考异】据《吾学编》、言“是月张楷分兵讨叶宗留，副总兵陈荣战没，楷进讨闽贼。”按楷系率陈荣等讨邓茂七者，其时茂七势方炽，岂能分兵讨浙贼？而陈荣之没，《三编》言“败于玉山”。《明史·张骥传》言“茂七势甚张，宗留、鉴胡之等皆附之，流剩浙江、江西、福建境上。参议耿定、佥事王晟及都督佥事陈荣、指挥刘真、都指挥吴刚、龚礼等皆先后败没”云云.据此，则陈荣
693 明通鉴卷二十四
虽讨闽贼，而实败于浙江、江西境上，与《三编》所云“败于玉山”者正合，再检《纪事本术》所记，言“张楷与刘得新等议分两路进兵，而楷率陈荣等由浙江取道入闽，为浙按［抚］二司留，请便击处州之贼，是以陈荣等有长山之败。”证之《明史》韩雍，张骥等传，大略相符，此《实录》也，今据书之。惟“戴礼”诸书皆作“龚礼”，或别是一—人。
庚戌，诏永康侯徐安备倭山东。安，忠之子也。
是月，朝廷虑浙、闽贼合，命御史朱瑛与中官分守两省交界要隘。瑛榜谕胁从之民，示以祸福，降者甚众。又以计禽贼党周明松等数人，械至庆元。谍报“贼众三万来劫明松等”，中官大惧，欲走，瑛不为动，立枭明松等于市。贼闻之，皆遁去。
十二月，庚午，广东猺贼赵音旺等作乱，诏有司讨平之。
是冬，丁瑄至闽，遣人赍敕往抚邓茂七等。茂七大言曰：“吾岂畏死求免者！吾取延平，据建宁，塞二关，传檄南下，八闽谁敢窥者！”遂据沙县。瑄率兵二千驰赴沙县图之。贼首林宗政等万余人攻后坪，欲立砦拒守。瑄亟令通判倪冕等帅众先据要害，而身与都指挥雍埜等邀其归路，斩贼二百余级，禽其渠陈阿岩，送京师伏诛。贼势稍却。
邓茂七遣其党陈敬德等寇泉州。时南昌熊尚初，以吏才为都御史陈镒所荐，擢知泉州府。值闽盗起，上官檄尚初监军，不旬日，降贼数百。至是贼逼城下，守将不敢击。尚初愤，提民兵数百，与晋江主簿史孟常，阴阳训术杨仕弘分统之，拒于古陵坡.兵败，三人皆遇害。郡人哀之，为配享忠臣庙。茂七又寇建宁，帅贼二千余.迫城结砦，四出剽掠。建宁知府张瑛，帅建安典史郑烈会都指挥徐信军，分三路袭之，斩首五百余，拔其砦，贼遂遁。朝廷嘉之，擢瑛右参议，仍知府事，烈亦迁主簿。
以大理少卿张骥巡抚浙江。时间贼之乱，叶宗留、陈鉴胡等倚为声援，流劫处州、金华，蔓延不可制。御史先后以败闻，乃命骥往督有司捕治。会遂昌贼苏牙，俞伯通等剽掠兰溪、武义、694
纪二十四
松阳，龙泉、永康之众与之相应，远近震动。骥至，遣金华知府石瑁击斩牙等，处州知府张佑击败贼众，禽斩千余人。骥剿抚兼施，散其胁从之余党，宗留、鉴胡亦自相猜杀。逾年，茂七既败，浙贼势亦孤矣。【考异】张骥巡抚浙江，诸书或系之十月，或系之十一月，证之《明史·骥传》。言“十三年冬，命骥巡抚浙江”，今从之，并据《传》增人石瑁，张佑败贼事，汇系之是年冬下。
十四年
春，正月，甲午，大祀南郊。
乙巳，免浙江，福建银课，以邓、叶二寇之乱故也。辛亥、太白昼见。
是月，邓茂七攻延平，不利，退保陈山寨，丁瑄遣人抚谕贼党，降沙县罗汝先、黄琴等三十余人。
贵州巡按御史陈鉴上言：“思机发已远遁，宜责云南守臣相机剿灭，无劳禁旅。”王振怒，寻以事下之狱。
二月，丁巳，御史丁瑄、都指挥刘福击邓茂七，斩之。先是罗汝先等既降，瑄善遇之，汝先等愿杀茂七赎罪，谓瑄曰：“茂七据险自卫，未易攻也。必欲取之，吾为公说令复攻延平，公督大军分道御之。以逸待劳，我主彼客，禽之必矣。”瑄善之。汝先等阴携茂七党，而啖茂七以攻城之利，于是贼悉陈山之众直扑延平、瑄以江、浙、南京军伏三面，而令福建军素为贼所易者，出城挑之。贼乘浮桥竞进，突炮作伏起，大军四面冲击，大破之。贼遁走，刘福乘胜追之，遂斩茂七。汝先及黄琴复以计禽其伪将刘宗、罗海、郎七等，械至军门，诛之、余党溃散.惟林子得、邓永祖等复拥茂七兄子伯孙聚后洋，攻劫州县。瑄抚谕胁从者使复业，分兵徇沙县、尤溪，会宁阳侯陈懋等大军至，合讨之。【考异】据《明史·本纪》，“二月丁巳，御史丁瑄，指挥刘福击斩邓茂七于延平”。证之《瑄传》，言“十三年四月，茂七围延乎，刷卷御史张海奏请招
695 明通鉴卷二十四
抚，乃命瑄往。以都督刘聚.佥都御史张楷大军继其后，既至，令人赍敕往抚，茂七不肯降。瑄驰赴沙县图之，遂攻沙县后坪之贼，禽其渠陈阿岩，明年二月，瑄诱贼复攻延平，督众分道冲击，贼大败遁走。刘福追之，遂斩茂七”。又云“楷之监大军讨贼也，至建宁，顿不进、日置酒赋诗为乐。闻瑄破贼，则驰至延平攘其功，瑄被胁，依违具奏。福不能平，诉之，诏责瑄具状，楷等皆获罪。瑄有功不问，功亦竟不录”云云。《三编》所记、大略相同。而《纪事本末》及《典汇》、《吾学编》等书，皆以平闽贼为张楷，刘聚之功，甚至丁琅无名。今按瑄以十三年八月始奉招讨邓茂七之命，及茂七不降，乃议讨之，据《明史·瑄传》，瑄攻沙县在十三年之冬。而是时张楷有玉山之败，官军失利，陈荣，刘真死之。又证之《纪事本末》。言“楷自浙江取道，行至广信，为叶宗留所梗。会刘得新破闽贼于建阳，道始通，楷由间道入闽”云云。据此则《明史·瑄传》谓“楷顿兵于建宁＇者，即此时也。斩邓茂七在是年之二月，楷不但无功，且亦未尝身在行阵，至于茂七既死，陈懋等大兵亦至，诏楷与刘聚还师讨处州贼，又复与徐恭、石璞等逗留无功。而陈鉴胡之降，实张骥，陶成二人剿抚兼施之力.其后楷奏报前后招抚复业者九千余家，男妇二万余人，则其攘功于闽又攘功于浙明甚。而野史所记，大都据其奏报之文，为铺张其连平三寇之功，盖未睹《实录》也，《明史》特于丁瑄一传详其颠末，是平闽之功，全在于瑄。当时王振当国，赏罚失平，故楷班师后，卒以无功下狱，盖至英宗北狩，王振已死，而后公论始定也。今所叙次，悉据《明史》纪，传及《三编》。
己巳，靖远伯王骥破麓川思机发于金沙江。先是骥帅诸将会师于腾冲，由干崖造舟，至南牙山，舍舟陆行，抵沙坝，复造舟，至金沙江，机发树栅于江之西岸拒守。大军顺流下，至管屯，会木邦、缅甸两宣慰兵亦列于沿江两岸，缅甸备舟二百余为浮梁济师。我军并力攻破其栅寨，得积谷四十余万石，军士饱腾，锐气增倍。贼筑大寨于鬼哭山，当两峰上，又筑七小寨，绵亘百余里。官兵、土兵分道并进，皆攻拔之，斩获无算，而思机696
纪二十四
发、思卜发卒遁去。时王师逾孟养至孟那，孟养在金沙江西，去麓川千余里，诸部皆震慑，曰：“自古汉人无渡金沙江者。今大军至此，真天威也。”骥还兵，其部众复拥思任发少子思禄据孟养为乱。骥虑师老，度贼未可灭，乃与思禄约，使降，授以土目，得部勒诸蛮，居孟养如故，立石金沙江为界。誓曰：“石烂江枯，尔乃得渡。”于是以捷闻，遂班师。
骥三征麓川，卒不能得叛首，一时议者谓其党振邀功，老师糜饷，遂以一隅骚动天下。而四川会川卫训导詹英抗疏劾之，大略谓：“骥等多役民夫舁彩绘，散诸土司以邀厚利；擅用腐刑，诡言进御，实充私役；师行无纪，十五万人一日起行，互相蹂践，每军负米六斗，跋涉山谷，自缢者多，抵金沙江，旁皇不敢渡，既渡不敢攻，攻而失都指挥路宣、翟亨等；俟贼解，多捕渔户为俘，以地分木邦、缅甸，掩败为功。此何异李宓之败而杨国忠以捷闻也！”奏下法司，王振左右之，得不问，而命英从骥军自效。英知往且获罪，匿不去。
辛未，命指挥金事徐恭充总兵官，讨处州贼，以工部尚书石璞参赞军务。【考异】《通纪》、《吾学编》系徐恭讨处州贼及石璞参赞军务于去年之七月，又证之《明史·七卿年表》，亦云“工部尚书石璞七月出征浙贼叶宗留”，惟《本纪》系之是年二月。按《明史·璞传》，言“十三年工部尚书王卺致仕，璞为王振所善，召为尚书。明年，处州贼叶宗留作乱，总兵徐恭等往讨，以璞参其军事，师未至，宗留已为其党陈鉴胡所杀。巡抚张骥招降鉴胡，贼势少息。”据此，则恭之出师，璞之参赞，皆十四年事，与《本纪》合，又，是年四月，张骥、陶成等招降陈鉴胡。则鉴胡之杀宗留，当在四月之前，其时恭等师尚未至。若是去年七月命将，焉有事隔八九月而不至浙者？《纪》、《传》是也。《年表》谓“璞以七月出征”，或是时遣璞先行，与骥等会讨，后闻陈荣之败，始命徐恭总兵以往，其时璞已在浙，因即令参其军事，未可知也。今仍从《纪》、《传》系于是年二月下。
697 明通鉴卷二十四
三月，戊子，车驾至天寿山谒陵。越五日癸巳，还宫。
是月，邓茂七党林子得等转掠建宁，知府张瑛与从父敬率兵拒之，贼败。乘胜逐北，陷伏中，敬死，瑛被执，大骂不屈，遂遇害。事闻，诏赠福建按察使，赐祭，官其子。未几，丁瑄禽子得等，诛之。尤溪之贼郑永祖复率四千人攻延平，瑄偕壅埜邀击，禽斩五百有奇，余党溃散。会陈懋等大军至，诏瑄还，命张楷赴处州会徐恭等讨贼。
夏，四月，徐恭等未至，处州告急，巡按浙江御史遺参议耿定，佥事王晟、都指挥沈辚帅兵四千往，与贼战于丽水，三人皆败没。【考异】沈辚《纪事本末》作“鳞”。《吾学编》作“璘”。今据《明史·张骥传》。
庚戌，贼犯崇安，都指挥吴刚被杀。旋人江西广信境，张楷檄永丰知县邓顺御之于上饶，顺伏兵截杀甚众。俄贼大至，顺力战，被执，骂贼不屈死。于是浙贼复炽。
壬戌，湖广、贵州苗贼大起。麓川之役，尽调云南、贵州兵，连兵十年，将士多死，列卫空虚，于是苗、獠乘间窃发，攻围城堡，贵州之东路遂闭。时苗贼所在，西至贵州龙里，东至湖广沅州，北至武冈，南至播州之境，不下二十万。王骥班师，所至民人皆遮泣陈苗害，骥曰：“吾征麓川，不受命平苗也。”还，至武昌，始奉朝命讨之，遂与侍郎侯琎、都督宫聚等往。琎、聚，皆从征麓川者也。
乙丑，遣御史李俊等十三人，同中官督福建、浙江银课。时罢课之令为中官及有司沮格不行，至是以闽、浙将平，上意欲减其税，故有是命。
是月，大理少卿张骥，浙江副使陶成，招浙寇陈鉴胡等降之。先是叶宗留、陈鉴胡、陶得二等寇兰溪，成率兵击斩数百入。进屯武义，立木城以守，诱贼党为内应，前后斩首数百，生禽百余人。会鉴胡以争忿杀宗留，专其众，自称大王、国号太698
纪二十四
平，建元泰定，伪署将帅，进围处州。然闻官军渐集，闽贼已衰，亦颇内惧。成见徐恭等屡剿无功，欲乘间招抚之，乃单骑从四五人径抵贼巢，谕以祸福，凡前后谕降者三千余人，于是鉴胡势亦孤。巡抚张骥谋于成，以贼中多丽水人，遣丽水县丞丁宁，率老人王世昌等，赍榜径入鉴胡巢，许贷其死，鉴胡遂偕其党出降。惟陶得二不就抚，仍人山为乱如故。【考异】《纪事本末》言叶宗留之死在去年陈荣等玉山败没之时，宗留亦中流矢死。证之《明史·张骥传》、言“鉴胡以私忿杀宗留”，而《三编》亦云“以酒色相角，杀宗留”，今据之。
五月，丙戌，陈懋讨沙县、尤溪之贼，平之。懋至浙江，有欲分兵扼海口者，懋曰：“是使贼致死于我也。”及至建宁，茂七已死，余贼聚尤溪.沙县。诸将欲屠之，懋曰：“是坚贼心也。”乃下招抚之令，并立赏格，“有能自禽相杀来降者，与斩敌同赏”。
时邓伯孙据九龙山。贼将张留孙者，勇而善斗，自茂七起事恒倚之，伯孙亦信任焉。千户龚遂荣，奉懋招抚之谕，亲入尤溪山中，降其众数千而还，又伪为贻留孙书，许其降，令送书者误致之伯孙，伯孙果疑留孙，杀之。由是贼党皆不自安，弃伯孙先后来降。于是进兵攻沙县，尚书金濂谋以赢师诱之出，伏精兵，入其垒，遂禽伯孙，送京师伏诛。
壬辰，以京畿旱，命太监金英同三法司录因。时筑坛于大理寺，英张黄盖中坐，尚书以下左右列坐，抑九卿于内官之下，遂为定制。
己亥，以侍读学士张益直文渊阁，预机务。益博学强记，三杨雅重之，至是遂人直。
庚子，诛巡按福建御史汪澄并前巡按御史柴文显。初，邓茂七之乱，澄逗留省会，檄浙江、江西会讨。寻又以贼方议降、止兵毋进，既，知贼无降意，复趣进兵，而贼已不可制。浙江巡按御史黄英，恐以失援被重谴，因具白澄止兵状，兵部遂劾澄失
699 明通鉴卷二十四
机。福建三司又言：“贼初起前，按臣柴文显匿不奏，酿成今患。”遂俱下吏。狱成，诏磔文显，籍其家，澄弃市。
是时，浙闽盗起，所在剽掠为民患。将帅率玩寇，而文吏励民兵拒守，如张瑛、王得仁、石瑁、张佑之属，往往多斩获，于是上降敕请让诸将帅。都指挥邓安等因归咎前御史柳华，时王振方欲杀朝士威众，命逮华。华已出为山东副使，闻命仰药死。籍其家，男戍边，妇女没入浣衣局、论者谓华所建置未为过，澄、文显罪不至死，武将不能灭贼，反委之文吏，至与叛逆同科，失刑实甚。而虐民激变之宋彰等，坐斩遇赦，竟以谪戍终。徐恭、石璞等逗留无功，为御史张洪所劾，诏俟师旋以闻。而张楷之监大军讨贼也，至建宁，顿不进，日置酒赋诗为乐。比闻丁瑄破贼，则驰至延平攘其功，瑄被胁，依违具奏。刘福不能平，诉之，诏责瑄具状。卒之楷等有罪不诛，而瑄以有功不问，亦竟不录。一时以为赏罚失平，轻重倒置，皆王振主之云。
六月，庚戌，靖州苗犯辰溪，都指挥高亮战没。
丙辰，南京雷电大震，风雨骤作。是夜，谨身殿灾，延及奉天、华盖二殿，门俱毁。甲子，下诏修省。
卫喇特额森寇报频闻，诏河南、山西班军番休者尽赴大同、宣府。乙丑，命西宁侯宋瑛总督大同兵马。
已巳，赦天下。
戊寅，命平乡伯陈怀、驸马都尉井源、都督王贵、吴克勤、太监林寿分练京军于大同、宣府，备卫喇特也。
是月，前大学士黄淮卒。淮自宣德八年主会试归，上即位，再来朝。至是卒，年八十三，谥文简。
是夏，乌梁海盗边，大同参将石亨等邀击于箭溪山，禽斩五十人。三卫怨之，遂导额森人寇。
秋，七月，已卯朔，荧惑入南斗。【考异】《通纪》，“是月十七
日，车驾发京师”，《典汇》则云“是月十七日甲午”。据此，则七月之朔为700
纪二十四
戊寅，而《明史·天文志》书荧惑犯南斗于七月已卯朔，则甲午当为十六日。又按《三编》，“八月英宗北狩目”中，“是月戊申朔”。《质实》云：“按《实录》，八月戊申朔，驾至大同。自戊申至辛酉，凡十四日。明日帝北去，盖十有五日壬戌也。”据此，则七月戊寅朔，乃野史误据大建书之耳，今据《明史》、《三编》。侍讲徐珵，颇知天文，私语其友刘溥，以为不祥。久之，不退舍，珵曰：“祸不远矣！”亟遣其妻子南还。
己丑，卫喇特额森人寇。初，额森屡贡，王振以藻饰太平为名，赏赉金帛无算，凡所请乞亦无不予。既而贡使日增，复虚其数以冒廪饩。是春，遣二千人贡马，号称三千。振怒其诈，令礼部核实，汰其虚报者不与，而所请又仅得五之一。额森恚怒，欲诱胁诸部大举人寇，托克托布哈止之曰：“吾侪服食，多资大明，何忍为此！”额森不听，曰：“可汗不为，吾当自为之。”于是藉减给贡使为兵端。托克托布哈亦从之，率三卫之众寇辽东，阿喇旧作阿刺知院寇宜府，围赤城，别将寇甘肃，额森自拥众寇大同。参将吴浩迎战猫儿庄，死之，诏遣宋瑛、井源等各帅兵万人屯阳和口。是时边报日数十至，王振劝上亲征。兵部尚书邝埜，侍郎于谦，力言“六师不宜轻出”，不听。吏部尚书王直率百官力谏，谓：“陛下宜固封疆，申号令，坚壁清野，蓄锐以待之，可图必胜，不必亲御六师，远临塞下。况今秋暑未退，旱气未回，青草不丰，水泉犹塞，士马之用未充。兵凶战危，臣等以为不可。”亦不纳。
癸巳，下诏亲征，命郕王居守。是日，阳和之败闻。西宁侯宋瑛及武进伯朱冕、参将石亨将战，为太监郭敬所挠，瑛、冕战没，亨单骑奔还，敬伏草中得免。冕，荣之子也。诸边守将俱逃匿。
时广宁右卫指挥金事赵忠守镇静堡，敌围堡甚急，忠乘城固守，语其妻左氏曰：“若城破，吾不苟活。汝母子宜自为计。”未几，攻益急，讹言城陷，妻与三女皆缢死。攻围凡两昼夜，以堡
701 明通鉴卷二十四
坚解去。守臣上忠全城功，擢都督同知。赠左氏淑人，旌其门曰“贞烈”云。
甲午，车驾发京师，【考异】即是月十六日也，诸书作“十七日”者，大建之误，辨已见上。惟《宪章录》径作“十七日丙戌”，此尤误也。丙戌乃是月八日，是时警报尚未至，安得有亲征之事？今月日悉据《本纪》，并刊诸本之误。英国公张辅，成国公朱勇等帅官军五十万人从，户部尚书王佐、兵部尚书邝埜及学士曹鼐、张益等扈行，吏部尚书王直留守京师。时从行者，英国公张辅居首，然不使预军政，辅亦老，依违而已。阁臣惟鼐与益二人，而益人阁未及三月，相与忧愤。鼐乃乘间谋于诸御史之从行者曰：“不杀王振，则驾不可回也。今天子蒙尘，六军丧气，切齿于振久矣。若用一武土之力，捽振而碎其首于驾前，数其奸权误国之罪，然后遣将领前诣大同，则天意犹可挽也。”诸御史惴惴无敢应者。寻又欲谋之于辅而不得间，遂行。
乙未，次龙虎台，军中夜惊。丁酉，驻跸居庸关。尚书邝埜屡谏亲征，谓：“此兵内犯，一边将力足以制之。陛下为宗庙社稷主，奈何不自重！”不听。至是扈从出关，复首请回跸，振怒，令与尚书王佐皆随大营至怀来。埜坠马几殆，或劝留就医，禁曰：“至尊在行，敢托疾自便乎！”辛丑，车驾次宣府。连日风雨，人情汹汹，声息益急，于是随驾诸臣连上章请留。振虓怒，以埜与佐首倡还议忤旨，罚跪草中，至暮不得请。上将朱勇等白事，皆膝行听命。丙午，次阳和。钦天监正彭德清，振私人也，密告振曰：“象纬示警，再前，恐危乘舆。”振曰：“果有此，亦天命也。”学士曹鼐曰：“臣子不足惜，主上系宗社安危，岂可轻进！”振终不从。时阳和之败，伏尸满野，军士人人危惧。
八月，戊申朔，车驾次大同。振尚欲北行，中官郭敬密止之。会前途败报踵至，振始有还意。已酉，命广宁伯刘安充总兵官，镇大同。安，荣之子也。
702
纪二十四
庚戌，还师。振初议从紫荆关道由蔚州，邀上幸其家，既恐蹂其乡禾，复折而东。时参将郭登，武定侯英之孙也，从刘安守大同，闻之亟言于曹鼐等，谓“驾宜从紫荆关，可保无虞”。鼐等为振言之，振亦不听。丁巳，次宣府，谍报虏兵大至，袭我后，遗恭顺伯吴克忠、都督吴克勤帅兵为后拒。庚申，克忠、克勤力战败没，亟遣成国公朱勇、永顺伯薛绶救之。勇无谋，进军至鹅儿岭，遇伏皆死，全军歼焉。
辛酉，车驾至土木。日尚未晡，去怀来二十里，欲人保怀来城，以王振辎重千余辆未至，留待之。尚书邝埜再上章“请车驾疾驱人关，严兵为殿”，不报。埜又诣行殿力请，振怒曰：“腐儒安知兵事？再妄言者死！”埜日：“我为社稷生灵计，何得以死惧我！”振叱左右掖出之。遂驻土木。
寇四面合围，地无水泉，人马饥渴，掘井深二丈不得水。其南十五里有河，额森已遗兵先据之，车驾遂不得发。
壬戌，额森遗使持书来，以和为名，诏曹鼐草敕，遣二通事赍敕偕北使去。振亟传令移营，回旋间行伍已乱。行未三四里，寇以劲骑四面蹂躏人，大呼“解甲投刃者不杀”。军士裸袒蹈藉死者蔽塞川野，宦竖及宿卫士，矢被体如猬。上与亲军突围，不得出，下马据地坐，敌兵拥之去。帝遂北狩。
是役也，官军死伤者数十万。文武从征扈行之及于难者，英国公张辅，泰宁侯陈瀛，驸马都尉井源，平乡伯陈怀，襄城伯李珍，遂安伯陈埙，修武伯沈荣，都督梁成、王贵，户部尚书王佐，兵部尚书邝埜，吏部侍郎、内阁学士曹卿，刑部侍郎丁铉，工部侍郎王永和，副都御史邓棨，内阁侍读学士张益，通政使龚全安，太常少卿黄养正、戴庆祖、王一居、太仆少卿刘容，尚宝少卿凌寿，给事中包良佐、姚铣、鲍辉，中书舍人俞拱、潘澄、钱昺，监察御史张洪、黄裳、魏贞、夏诚、申祐、尹竑、童存德、孙庆、林祥凤，郎中齐汪、冯学明，员外郎王健、程思温、
703 明通鉴卷二十四
程式、逯端，主事俞鉴、张瑭、郑瑄，大理寺副马预，行人司正尹昌，行人罗如墉，钦天监夏官正刘信，序班李恭、石玉等，凡五十余人。一时谏亲征者，自王佐、邝埜、曹鼐外，邓棨扈从出居庸关，上疏请回跸，以兵事专属大将，至宣府、大同，复再上章，皆不报。及遇变，同行者皆欲脱去，棨不可，曰：“乘舆失所，我尚何归！主辱臣死，分也。”遂死。
北征之役，郎中胡宁当从，以病求代于俞鉴，鉴慷慨许之。或曰：“家远子幼。”鉴曰：“为国臣子，敢计身家。”邝埜知其贤，数与计事，鉴曰：“惟力劝班师耳。”时不能用。罗如墉从征，濒行，诀妻子，以死报国，属翰林修撰刘俨铭其墓，俨惊，拒之，如墉笑曰：“行当验耳。”后果死.
事定，闻于朝，皆赐谥赠官有差。瀛，珪之曾孙；珍，隆之子；埙，志之曾孙也。诸公、侯、伯皆追赠，晋一等.梁成.王贵追赠伯。文臣自张益以上，皆加赠赐谥。龚全安以下皆赠官，录其子人国子监。
帝之北狩也，中官喜宁从焉。额森初闻车驾至、错愕未之信。时有一虏索衣甲，帝不与，虏欲加害。会其兄至，见帝举动异人，乃拥出雷家站，见额森之弟赛堪王，旧作赛刊。帝问曰：“子额森乎？抑巴延特穆尔，旧作伯颜帖木儿。赛堪王乎？”巴延特穆尔者，亦额森之弟，皆虏中贵入也。赛堪闻言大惊，驰告额森、召中国系虏之使者使识之，果然。旁有一虏大言曰：“天以仇赐我，不如杀之。”巴延特穆尔立叱之出，虏中呼其长曰“那颜”，“那颜”者，华言大人也。因从容谓额森曰：“那颜幸毋听妄人言，我辈受大明天子恩，何忍负之！且两军相斗，枕藉死者以数十万计。今以万乘之尊蹈不测之地，而镞矢不沾，寸兵不及，知天意固有在也。违天者不祥，当报中国，遣使奉迎还国，复寻旧好，那颜岂不有万世美名乎？”众闻之，皆齐声应曰：“者。”虏语云“者”，然词也。于是额森拥帝北去，居巴延帐中，令护之。
704
纪二十四
时中官、从臣悉奔散，宁降于额森，悉以中国虚实告之。惟锦衣校尉袁彬从陷虏中，额森使侍帝，遂不离左右。癸亥，帝命彬作书，遣千户梁贵赍示怀来守臣，言被留状，且索金帛。守臣亟遣送至京师，以是夜三鼓从西长安门人。
甲子，败问至，百官皆集阙下相聚哭。太后遣使赍金宝、文绮，载以八骑，皇后钱氏复括中宫物佐之。时尚不知帝之所在，令诣额森营请还车驾，不报。乙丑，皇太后命郕王监国，集朝臣议战守。时京师疲卒赢马不满十万，人情汹汹。侍讲徐珵大言曰：“验之星象，稽之天数，天命已去，惟南迁可以纾难。”尚书胡濙不可，曰：“文皇定陵寝于此，示子孙不拔之计也。”兵部侍郎于谦厉声曰：“言南迁者可斩也！京师天下根本，一动则大事去矣。独不见宋南渡事乎？请速召勤王兵，誓以死守。”尚书王直、学士陈循等议皆合。太监兴安，金英言于太后曰：“若去，陵寝将谁与守？”因立叱珵出之。太后又以问太监李永昌，对亦同。于是议遂定。王奉太后命总百官，大小事俱启闻。
丙寅，移通州粮人京师，征两京、河南备操军、山东及南畿沿海备倭军、江北及北京诸府运粮军亟赴京师守卫，皆侍郎于谦议也。时议欲焚通州仓以绝寇资，会应天巡抚周忧在京，言“仓米数百万，可充京军一岁饷，弃之可惜，不如令自取之”。谦以为然，白于王，令“京宫及军士有能运粮至京者，官以脚值给之”.于是京师始有备，人心稍安。
召宁阳侯陈懋帅浙兵人卫。
戊辰，以兵部侍郎于谦为本部尚书。
谕文武群臣曰：“国家为政，莫急于听言用人；人臣为国，莫先于辅忠荐士。卿等国之股肱耳目，凡有治国安民，除邪辅正，御灾捍患及备贼方略，并许直言无隐。”
是日，额森拥帝至大同。先是过宣府，额森传帝令趣开门，城上人对曰：“所守者主上城池，天已暮，门不敢开。且镇臣杨洪
705
明通鉴卷二十四
已他往。”时罗亨信仗剑坐城下，令曰：“出城者斩！”一时人皆死守。额森知不可动，乃引去。至是郭登守大同，亦闭门不纳，帝遣人谓登曰：“朕与登有姻，何至拒之若是？”登奏曰：“臣奉命守城，不知其它。”时额森索金币甚急，袁彬以头触门，登令以飞桥缒彬人。寻与广宁伯刘安、给事中孙祥、知府霍瑄等出谒帝，伏地恸哭，以金二万余及宋瑛、朱冕、郭敬家资进、帝以赐额森等。初，额森索赂，许以贿至即归圣驾，至是不应。是夕，虏营城西，登谋遣壮士劫营迎驾，不果。明日，复拥帝去。
己已，立皇子见濬为皇太子，改名见深。时太子方二岁，以皇太后命立之，仍命王代总国政。
恤阵亡将士。
庚午，王摄朝，御午门左门。右都御史陈镒合诸大臣言：“王振倾危社稷，构陷乘舆，请族诛以安人心。”哭声震殿陛。振党马顺叱之退，给事中王竑愤起，与刑科给事中曹凯，共捽顺发，啮其肉，曰：“汝往时助振恶，倚以作威。今事至此，尚敢尔耶！”与众共股之，立毙。【考异】王竑捽马顺发与众共殴之事，见《竑传》。证之《明史·曹凯传》，“凯是时共捽顺发”，今据增。又索振党内使毛、王二人，太监金英见事急，捽之出，亦击杀之，曳三尸陈东安门。有顷，又执振侄王山，反接跪于廷，众争唾骂之。一时卫卒汹汹，朝班大乱。王惧，欲起，尚书于谦直前掖王止，请宣谕百官曰：“顺等罪当死，勿论。”众乃定。寻命缚山至市，磔之，振族无少长皆斩。籍其家，得金银六十库，玉盘百，珊瑚高六七尺者二十株，它珍玩无算。已而郭敬、彭德清皆自大同逃归，并籍其家，下狱长系。时犹以为薄云。是日，事起仓卒，赖谦镇定，当排众掖王时，袍袖为裂。既出左掖门，尚书王直执谦手曰：“国家正赖有公耳，今日虽百王直何能为！”盖直自以笃老，倚谦为重，谦亦毅然以宗社安危自任，天下赖之。
辛未，命右都御史陈镒安抚畿内军民，于谦荐之也。706
纪二十四 是日，帝至威宁海子，遂出塞。
封总兵官杨洪为昌平伯，仍镇宣府。洪前后守城有功。额森挟帝命，胁洪开门者三，皆不听，王益重之。额森令帝贻洪书，洪封上，王遣使报洪曰：“此书伪也，自今有书悉勿受。”洪于是一意坚守。【考异】据《明史·功臣表》，洪以正统十四年八月辛未封。证之《洪传》，言“景帝监国，论前后功，封昌平伯”。景帝监国在八月乙丑，也先拥上皇至大同在戊辰，今洪之封，去监国仅七日，史所云“积前后功”者是也、若其所谓“后功”者，则正以大同不纳上皇一事。野史乃谓“洪以闭门不纳上皇，逮下诏狱”，《吾学编》遂于是年八月书“逮杨洪，石亨下狱”。弇州《考误》驳之，谓“洪之封即在是月辛未，石亨以阳和之败降为事官，是年八月攫为右都督，九月封武清伯，二人初无下狱事也”，又证之《明史·功臣年表》，洪.亨二人封伯皆在八月辛未，是正史所记并无下狱之事明矣。惟亨之封，弇州以为九月者近之，盖寇至总京营时也，今别记之。
壬申，命都督石亨总京营兵。亨以阳和之败奔还，谪为事官，令募兵自效。至是于谦荐之，遂有是命，寻封武清伯。
甲戌，帝至黑松林，额森营在焉。帝入营，额森侍坐设宴，令妻妾出上寿，歌舞为乐。仍奉帝居巴延特穆尔营，去额森营十余里，巴延与其妻见帝，弥恭谨。而额森屡欲伺间谋害，会夜大雷雨，震死额森所乘马，复见帝寝幄有异瑞，乃止。帝既入沙漠，所居止毳帐敝帷，旁列一车一马，以备转徙而已。袁彬周旋患难，未尝违忤，夜则与帝同寝，天寒甚，恒以胁温帝足。又有哈铭者，蒙古人，幼从其父为通事官人虏中，至是亦侍帝。帝宣谕额森及其部下尝使铭，额森有所陈请，亦铭为转达。帝每南望悒郁，二人时进谐语慰帝，帝亦为之解颜。
乙亥，以修撰商辂、彭时人阁预机务，陈循、高谷所荐也。时方以继母丧，乞终制，不许。
谕边将：“自今卫喇特奉驾至，不得轻出。”输南京军器于京师。
707 明通鉴卷二十四
是月，辛未，月昼见，与日并明。壬申，癸酉夜，天鸣，有声如泻水。
召前大理寺少卿薛瑄，给事中程信所荐也。寻授大理寺丞。
以罗通为兵部员外郎，提督守备居庸关。初，通以兵部郎中从王骥整饬甘肃边务，为骥所劾，谪为广西容山闸官，已，调广东东莞河泊所官。及是于谦、陈循荐通有边才，遂复起.通至关，相度形势，上言：“居庸为敌出入之冲，大小关口宜各增兵。口凡三十有六，可通人马者七，宜各增人千；可通人不可通马者二十九，宜各增入百。仍命大将一人，统兵三万，分驻十营千关外，备额森藉送驾为名，因之人寇。”从之。寻进郎中。
广东贼黄萧养作乱。萧养，南海人，以为盗，捕系狱中，潜通其党，舣舟在外。是月，萧养越狱出，凡百余人，遂乘舟遁人海，啸聚群盗，旬日至万余人，遂攻广州。诏总兵官安乡伯张安讨之。
进陈循户部尚书，高谷工部尚书，仍兼学士。
九月，戊寅朔，帝在迤北。额森遣使来，言“欲送帝还京师”，谋入寇也。使还，赐额森金百两，银二百两，彩币二百匹。时廷臣合请皇太后曰：“车驾北狩，皇太子幼冲。古云：＇国有长君，社稷之福。请速定大计以安宗社。”太后然之。群臣以太后旨告王，王惊让再三，避归郕邸，群臣复固请。尚书于谦曰：“臣等诚忧国家，非为私计。”会都指挥岳谦使卫喇特还，口传帝旨，以王长且贤，令继统以奉祭祀，王始受命。癸未，王即皇帝位，以明年为景泰元年，遥尊帝为太上皇。颁诏赦天下，免景泰二年田租十之三。
庚寅，张楷报处州贼平，前后听招抚复业者九千余家，男妇二万余人。时值张骥、陶成剿抚兼施，贼势已衰，楷亦攘其功奏之。而陶得二闻赦，降，未几复叛。楷还，廷议楷无功，追论下狱。诏以寇平功赎罪，得放归。
708
纪二十四
癸巳，指挥佥事季铎，奉皇太后命达于上皇。时，上初立，尚书于谦入对，慷慨泣奏曰：“寇得志，要留大驾，势必轻中国，长驱而南，请饬诸边守臣协力防遏。京营兵械且尽，宜亟分道募民兵，令工部缮器甲，修战具。分兵九门，列营郭外，附郭居民皆徙人内。文臣如轩輗者，宜用为巡抚，武臣如杨洪、石亨、柳溥者，宜用为将帅。至军旅之事，臣身当之，不效则治臣之罪。”上深纳焉。
甲午，祭宣府土木阵亡将士，瘗遗骸。
乙未，安乡伯张安讨广州之贼，指挥金事王清自高州引兵赴援。安帅舟师遇贼于戙船澳，方醉卧，官军不能支，退至沙角尾。贼薄之，安溺死。清为贼所执，拥至广州城下，使谕降，清大骂不屈死。萧养屡胜，遂僭号改元，自称东阳王，据五羊驿，授伪官百余人。
辛丑，擢给事中孙祥、郎中罗通为右副都御史，分守紫荆、居庸关。
甲辰，遣御史十五人募兵畿内、山东、山西、河南。遣都督同知陈友帅师讨湖广、贵州叛苗。
乙巳，遣使奉书于上皇，告即位也。
丙午，贵州镇远蛮苗金台，伪称顺天王，与播州苗相煽为乱，围平越、新添等卫半年。巡按御史黄镐死守，粮尽，掘草根食之。王骥顿兵辰、沅不进，诏调云南、四川兵会骥讨之。时上皇北狩，廷臣劾王振，并及骥，以骥方在军，且倚之平苗，置弗问。
以参议杨信民为右佥都御史、巡抚广东。初，信民为广东参议，清操绝俗，先后劾巡按郭智、黄翰等。又劾佥事韦广，广遂讦信民，与翰俱被建。军民哗然，诣阙下乞留信民，诏复信民官，而翰、广皆鞫实除名。上监国，于谦荐之，命守白羊口。会广州围急，岭南人乞信民，遂有是命。于是广州士民闻而相庆
709 明通鉴卷二十四
曰：“杨公来矣！”
时广州被围久，将士战辄败，禁民出入，樵采绝。而乡民避贼来者，拒不纳，多为贼所害，民益愁苦归贼。信民至，开城门，发仓廪，刻木锲给民得出入。贼见木锲，曰：“此杨公所给也。”不敢伤。避贼者悉收保，民若更生。
是月，诏减浙江、福建银场课，寻命封闭之。
广宁伯刘安镇大同。时额森欲以妹进上皇，使入言于安。安奏闻，上切责之。未几，自大同驰至京师，言“奉上皇命来告敌情”，且言“上皇已进已为侯”。群臣交章劾安“擅离守地，自加侯爵，宜正典刑”，上令禁锢之。
会云南提课盐举司吏目胡仲伦缘事人都，上疏言：“今日事不可屈者有七：降万乘之尊，与谐婚媾，一也；敌假和议，使我无备、二也；和亲之后，骄尊自大，三也；索我金帛，使我坐困，四也；以送驾为名，乘机入犯，五也；逼上皇手诏，诱取边城，六也；欲求山后之地，七也。稍从其一，大事去矣。今宜亟命宣、大守将固守城池，整肃军伍，使敌不敢轻进。果其送驾还京，密敕杨洪邀其归路，石亨据其险阨，俟驾至关，坚闭勿出，则战无不胜而圣驾得还矣。若不战而和，非计之得也。”事下礼部，议行之。
以郭登为总兵官，镇大同，代刘安也。登值北狩之后，大同军士多战死，壁垒萧条，城门昼闭，入心汹汹。登慷慨奋厉，修城堞，缮器械，拊循士卒，吊死问伤，亲为裹创傅药，曰：“吾誓与此城存亡，不令诸君独死也。”上监国，进都督同知，充副总兵，至是代安。初莅镇，士卒堪战者才数百，马百余匹。不数年，马至万五千，精卒数万，大同兵遂为天下最。
以练纲为监察御史。纲举乡试，入国子监，历事都察院。上即位，纲上《中兴八策》。至是闻额森将入犯，复言：“和议不可就，南迁不可从。有持此议者宜立诛。安危所倚惟于谦、石亨，710
纪二十四
当主中军，而分遣大臣守九门。择亲王忠孝著闻者，令同守臣勤王。檄陕西守将调番兵入卫。”上悉从之。纲有才辩，急功名。都御史陈镒，尚书俞士悦，皆纲同里，念纲敷陈时政有声，义所言皆合上意，荐之，故有是擢。
巡抚山西副都御史朱鉴上言：“窃见王振乱天下，往者江南寇发，辄以诛振为名。夫事归朝廷则治，归宦官则乱。今额森诡诈百端，往来窥伺，宜专将帅事权，悉罢监军中贵，重悬赏格，鼓劝义旅。庶大驾可还，敌兵自退。”上虽嘉纳之，不能从。
冬，十月，戊申，额森诡称奉上皇还，遂大举入寇。先是额森以中国丧君有君，欲挟上皇要之不可得，乃会众议。喜宁请“以送上皇为名，至边胁诸将开关，召总兵镇守官出，见则留之，可以得志。京师空虚，长驱而入，必将南迁，大都可有也”。于是额森计决，奉帝至大同。总兵官郭登不纳，遣人谢曰：“赖天地宗社之灵，国有君矣。”额森知有备，不敢攻。登驰蜡书入奏，京师戒严。
壬子，诏诸王遣兵人卫。
乙卯，命“于谦提督诸营，将士皆受节制，都指挥以下不用命者先斩以徇，然后奏闻”。乃议战守之策，石亨请“毋出师、尽闭九门，坚壁以老之”。谦曰：“贼张甚矣，而又示之弱，是愈张也。”乃分遣诸将兵二十二万，列阵九门外，谦自与亨帅副总兵范广等阵于德胜门以当贼冲，都督陶瑾陈于安定门，广宁伯刘安陈于东直门，武进伯朱瑛陈于朝阳门，都督刘聚陈于西直门，镇远侯顾兴祖陈于阜城门，都指挥李端陈于正阳门，刘得新陈于崇文门，杨节陈于宣武门，皆受亨节制。【考异】分遗诸将，列阵九门，《三编》据《实录》书于《质实》中，今据之。悉闭诸城门，绝士卒反顾。下令：“临阵，将不顾军先退者斩其将！军不顾将先退者，后队斩前队！”于是将士知必死，皆用命。瑛，冕之子。兴祖以宣德间征交阯败绩论死，至是释而用之。
711 明通鉴卷二十四
额森自大同至阳和，进陷白羊口，守将遁。守备通政使谢泽督兵扼山口，大风扬沙，不辨人马，或请移他关避贼，泽不可。贼至，兵溃，泽厉声叱贼，遂被杀。丙辰，额森抵紫荆关，喜宁导之夹攻关城。守备都御史孙祥、都指挥韩清战死，关遂陷，长驱而东。祥之死也，言官误劾其弃城遁。及寇退，有司修关，得其尸于战地，焚之，不以闻。祥弟祺诣阙言冤，景泰初，诏恤其家。
丁巳，诏宣府、辽东总兵官及山东、山西、河南、陕西巡抚皆人援。兵科给事中叶盛言：“今日之事，边关为急。往者独石、马营不弃，驾何以陷土木？紫荆，白羊不破，寇何以薄都城？由此以观，边关不固，虽守京城，不过保九门而巳。宣府为大同应援，居庸切近京师，守之尤不可非人。杨洪等既召，必求如洪者代之，然后可以副重寄而集大功。”上是之，乃分遣别将代守。
额森拥上皇过易州。至良乡，父老进茶果羊酒。进次芦沟桥，园官进果。上皇作书三：一奉皇太后，一致上，一谕文武群臣。
戊午，额森兵薄都城，列阵至西直门，上皇止于德胜门外。是日，都督高礼、毛福寿败敌于彰义门北，杀数百人，夺还所掠千余口。己未，寇拥上皇登土城。喜宁嗾额森邀大臣迎驾，诏以通政司参议王复为右通政，中书舍人赵荣为太常少卿，出城朝上皇，进书敕，额森与巴延特穆尔擐甲持弓矢侍。喜宁复嗾额森日：“此小官耳。”于是额森不见复等，令亟遣于谦、石亨、胡濙、王直来。上皇亦谕复等宜亟去，遂辞归。额森更索金帛万万计。廷臣欲议和，遣人问谦，谦曰：“今日止知有军旅，它非所敢闻。”额森既不得请，四出窥掠。庚申，遣数骑来觇德胜门，谦令亨设伏空舍中，遣数骑诱之。有顷，敌以万骑来薄，伏兵出、神机营火器发。范广跃马陷阵，勇气百倍，遂败敌于城下，额森之弟博啰茂诺海旧作孛罗卯那孩中炮死。敌复转至西直门，都督孙镗斩其712
纪二十四
前锋数人。敌益兵围镗、镗力战不支，欲入城，给事中程信督军守西城，不纳，自城上发箭炮助之。会亨分兵至，敌稍却，欲还，至彰义门，副总兵武兴邀击，败之。而内官数百骑欲乘胜争功，跃马竞前，阵乱，兴中流矢死。寇至土城，居民升屋号呼，争投砖石击之，嚣声动地。会佥都御史王竑督毛福寿、高礼援至，寇乃引去。
壬戌，寇退。初，额森深入，视京城可旦夕破，及见官军严阵待，意稍沮。至是相持五日，要请不应，战辄不利。会其别部攻居庸者五万，天大寒，罗通汲水灌城，冰坚不可近。七日，遁走，通追击，三败之，斩获无算，额森大沮。又闻勤王兵且至，恐断其归路，乃以是夜拔营遁，仍挟上皇北行。谦谍知上皇移驾远，令亨等夜举火，发大炮击其营，死者万入。寇自良乡而西，大掠所过州、县，焚毁长、献、景三陵寝殿。
时昌平伯杨洪奉诏帅兵二万入卫。比至，寇已退，敕洪及孙镗、范广等追击余寇。京师解严。
论功，谦及亨为多。癸亥，诏进亨武清侯，加谦少保，总督军务。谦辞曰：“四郊多垒，卿大夫之耻也。敢邀功赏哉！”固辞，不允。【考异】据《明史》瓦刺及杨洪传，皆以追击也先为杨洪之功，其次则范广、孙镗。故杨洪师还，论进侯爵，录其功也。野史谓石亨追贼于
清风店，大破之。李梦阳有《清风店歌》，《吾学编》据之，且铺张亨之从子彪在安定门持斧击贼事。弇州《考误》驳之，谓“据《于肃愍碑》，皆无此二事，况亨自虏退即进封侯，在京营。虏奉上皇由良乡大掠而去，以甲子出紫荆关，亨何尝以一兵追之，而有此谈也。”按《明史·亨传》亦不载，其记彪事，不过言其“善用斧，追袭余寇，颇有斩获”而已。今删去石亨追贼事，仍据《明史》纪.传书之，
甲子，额森拥上皇出紫荆关。丁卯，诏止诸藩及各镇勤王兵，寇退故也。
额森之入寇也，托克托布哈在后，未入关，闻败而遁。时卫
713 明通鉴卷二十四
喇特君臣鼎立，额森专国，兵最多，托克托布哈虽为汗，兵较少，阿喇知院兵又少，三人互猜忌。而南犯之利多归额森，害则均受之。至是托克托遣使来献马议和，朝廷欲却之，尚书王直、胡濙曰：“彼君臣素不睦，宜受其献，厚加赏赉以间之。”从之。
辛未，杨洪等追余寇至霸州，破之，获阿归等四十八人，还所掠人畜万计。孙镗、范广追寇至固安、亦捷。及关，寇返斗，犹杀官军数百人，洪子俊几为所及。
是月，大同总兵官郭登，将帅所部自雁门人援。奏至，京师解严，上优诏褒答之。登以京兵新集，不可轻用，上用兵方略十余事，上嘉纳焉。
十一月，丁丑，杨洪师还。论功，进封昌平侯。命帅所部留京师，督京营训练，兼掌左府事。洪陈《御寇三策》，上以洪宿将，所言多采纳。
癸未，以顾兴祖为左军都督同知，刘安为右军都督同知，刘聚为中军都督佥事，命修塞沿边关隘。时兵部缺官，三人皆起废用之。
辛卯，以毛福寿充副总兵官，讨湖广辰州叛苗。
壬辰，上皇至卫喇特。自出紫荆关，连日雨雪，上皇乘马踏雪而行，上下艰难，遇险则袁彬执鞚，哈铭随之。既至虏营，额森来见，宰羊，拔刀割肉为敬。寻值上皇圣节，进蟒衣貂裘，设筵宴。尝谓上皇曰：“中朝若遣使来，皇帝归矣。”上皇曰：“汝自送我则可，欲中国遣使，徒劳往返。”喜宁闻而怒曰：“欲急归者彬也，必杀之。”
乙未，遣刑部侍郎耿九畴安抚南畿流民，赐复三年。时凤阳等处岁饥，盗且起，九畴至，招徕流民七万户，境内以安。
丁酉、命佥都御史萧棨等镇河间、保定、真定。乙巳，冬至，免朝贺。
是月，改刑部尚书金濂于户部，加太子太保。以掌都察院事714
纪二十四 俞士悦为刑部尚书。
大学士陈循等，以罗通晓畅兵事，请召还参杨洪军务，从之。尚书于谦言于上曰：“宣府，京师之藩篱；居庸，京都之门户。今洪既留中，通复召还，宜更选重臣镇守。”乃以左都督朱谦镇守宣府，佥都御史王竑镇守居庸关。谦又请以重臣镇守山西，防寇南侵，皆从之。
十二月，庚戌，尊皇太后为上圣皇太后。
辛亥，以王骥为平蛮将军，充总兵官，讨贵州叛苗，侍郎侯琎总督军务。时平越围尚未解，苗势益炽，众至十余万。
以都督同知董兴为左副总兵，讨广州贼黄萧养，户部侍郎孟鉴参赞军务。
癸丑，尊母贤妃吴氏为皇太后。甲寅，立妃汪氏为皇后.徙上皇后钱氏别居仁寿宫。
丙辰，大赦。是日彗星见天市垣市楼旁，历尾度，长二尺余，凡二十日始没。
己未，命石亨、杨洪、柳溥分练京营兵。戊辰，祭阵亡官军于西直门外。
叛阉喜宁劝额森西犯宁夏，掠其马，直趋江表，居上皇于南京。袁彬、哈铭谓上皇曰：“天寒道远，陛下又不能骑，空取冻饥。且至彼而诸将不纳，奈何？”上皇亟止宁计。宁愈欲杀二人，屡谮之额森，上皇力解而止。
以礼部侍郎杨善为右都御史。善以土木之溃，间行脱归。额森入寇，改左副都御史，提督京城守备。至是寇退，遂进官。
是岁，浙，闽盗赦而复叛，浙江布政使孙原贞条上方略，请为备，至是即命原贞参议军事，深入，禽其魁。而温州余贼犹未灭，乃命都指挥李信为都督佥事，调军讨之，遂拜原贞兵部侍郎，参信军务、镇守浙江。会原贞丁母优当去，副都御史轩貌请留之，报可。






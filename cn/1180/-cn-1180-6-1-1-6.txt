再乞酌议大阅典礼以明治体疏


近，该南京刑科给事中骆问礼奏称：大阅古礼非今时所急，不必仰烦圣驾亲临等因。

缘臣于去年七月条陈六事，内一款“饬武备”中议及前事，荷蒙圣明采纳允行。原臣本意，止以京营戎务废弛日久，缓急无备。先年虽屡经言官建白，该部题“奉钦依”，厘革整饬，迄今数十余年，竟无成效。臣窃以为国之大事在戎，今人心懈惰如此，若非假借天威，亲临阅视，不足以振积弱之气，而励将士之心。

又自皇上御极以来，如耕耤以示重农之意，视学以彰崇儒之美，一二大典礼皆已次第举行，则大阅之礼，亦古者圣王诘兵治戎、安不忘危之意，且稽之列圣《实录》，在祖宗朝亦间有行者，遂尔冒昧具奏上请。其意但欲借此以整饬戎务，振扬威武而已。然自臣原疏观之，此不过“饬武备”中之一事，其惓惓纳忠之意，委不在此。揆之当今时务，委非所急。

今骆问礼欲乞皇上先其所急，留神万机，以励庶职，此诚根本切要之论。又谓衅端宜防，巡幸宜谨，尤为计虑深远，非臣浅陋所及。臣闻人臣进言于君，不必其说之尽行；事有至当之论，不必其初之为是。况臣职忝辅导，一言一动，务合天下之公，尤不宜拂众论而执己见以为是也。伏乞敕下该部，再加详议，如果事体未便，不必另议停止。夫始以为可行而行之，继以当止而止之，唯求以便于国家耳，辅臣、科臣之言何择焉！臣若不自言之，该部无从酌议。辄敢冒昧渎奏，伏乞圣明俯览愚诚，不胜幸甚。

（奉御批：该部看了来说。）






苏泂　简铦朴翁兼简敬叟二首

雪花梅萼两婆娑，梅雪相催柰老荷。

只合孤山访和靖，不应华屋比东坡。

诗情可喜丝生鬓，归意犹须冰泮河。

林下相寻未岑寂，木鱼能拍鸟能歌。

苏泂

苏泂　简铦朴翁兼简敬叟二首

生机幻法不无神，信手拈来却是真。

雪月梅花同一色，陈黄苏老只三人。

论诗已具顶门眼，选胜直赊头上春。

普请西湖作公案，与师聊结未来因。

苏泂


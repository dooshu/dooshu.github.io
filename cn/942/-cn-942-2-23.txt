赵九古

先生姓赵氏，讳九古，道号虚静子。家世檀州，祖宗簪缨相继，成有政声。父淄州太守改同知平冻府，事因家焉。先生大定三年癸未生，天姿澹静，日者相之曰：风清骨奇，非尘室中所能留也。夙丧其父，每有升虚之志。十七年丁酉母欲娶之，而不从命，屡请入道。母数诂责，知其志不可夺，乃从之。闻府中崔羊头者为有道，往师焉。崔命执厨爨之役，每夜令造食五七，度度必改味。及所进亦不多食，亦不令多造，使通宵不寐。如此三载，其心益恭，亦无分毫骄气，人以内奉先生呼之崔知其可教，十九年己亥俾先生诣华亭丹阳，席下请益，丹阳纳之。庚子丹阳还终南，命先生往龙门供侍长春，而亲训炙，长春易名道坚，时往来於平冻。丙午长春挈居终南祖庭，长春起戊申之韶也，留先生事灵阳李君。明昌辛亥长春东归海上，携过掖城，命谒长生。未几长生令先生归栖霞，长春喜其来也，命充文侍掌经籍典教。凡僚庶道流来谒，必先参先生，然后入拜丈室。其为文清古，笔法类《痪鹤铭》。迨己卯岁长春赴诏适西域，选侍行者先生为之首，至赛蓝城，先生谓清和尹公曰：我至宣德时觉有长往之兆，尝蒙师训，道人不以死生介怀，何所不可，公等善事师真。言毕而逝，享年五十有九。葬之郭东原上，迄今土人杞之。初长春过阿不罕山，留宋道安等九人建栖霞观以待，至壬午为恶人拓忌起讼，众皆忧惧。道安昼寝见先生自天窗而下曰：吾师书至。道安曰：自何来。曰：自天上。受而观之，止见太清二字。宋觉白於众，翌日果有书至，自行在讼事乃寝。盖先生之阴护也。癸未长春东还，过其茔域，诸友欲扶衬而归，长春止之曰：四大假躯，终为弃物。一灵真性，自在无拘。奚拘拘然，以弃物为念哉。明日遂行，既达汉地。自云中武川津阳燕蓟十余处，见先生单骑而至，预报长春宗师东还，何不远迎。其神异之迩，不能备纪，姑录一二以表死而不亡者也。庚戌岁真常真人奉命褒美道门师德，赠先生中贞栩教玄应真人号，葬冠履於五华山，以奉岁杞焉。


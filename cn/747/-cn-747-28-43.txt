○诛王钧诏

国之设法，本以闲邪，苟无所施，虽立安用。朕以寡昧，缵承丕业，夙夜怵惕，恐不克胜。驭朽徒知其所危，涉川罔知其所济。是用寤寐永叹，常思罪己。冕旒不欲见其臧否，黈纩不欲闻其是非，隐忍含容，十载於兹矣。不能使令行禁止，讼息刑清，家习礼让之教，人兴廉耻之节，此朕之不德也。河南府雒阳县主簿王钧，贪残其性，暴虐其心，轻侮我章程，残剥我黎献，处事不遵乎法理，黩货不知其纪极。此而可恕，孰不可容，且辇毂之下，事犹如此，想於远处，人何以堪。然而当发生之时，属阳和之月，朕情存恶杀，不加殊死，且从杖罪，以肃朝端，可与朝堂集众决杀。自今已后，内外官有犯贿至解免以上，纵使逢恩获免，并宜勿齿终身。御史宪司，职当推劾，不存纠举，多有颜情，纲纪不施，谁任其咎？又府县寮寀，上下相承，犯法公然，无闻按诘。若或知而故纵，即是职务不举，各自思审，何以当官？自今已后，所进拟御史，皆须历职清白，众所推者，不得虚相引进，侥幸祈荣。凡厥朝臣，宜悉朕意。


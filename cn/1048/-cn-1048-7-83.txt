杜范　和宗司法与郑府判韵

毫端收尽九秋清，凡目容窥巨海惊。

别驾锦囊夸李贺，参军石鼎续弥明。

珠玑错落交辉映，金石铿锵迭奏成。

迷道原君相指似，敢辞驽钝策孤征。

杜范

杜范　和宗司法与郑府判韵

候虫啧啧泣秋清，节物还令壮士惊。

人在九原谁可作，月横千里自增明。

诗坛尚幸从盟约，句法于今识老成。

自愧枯肠如罄室，只愁有债未宽征。

杜范


○贬孙偓南州司马制

金紫光禄大夫守礼部尚书安乐郡开国侯食邑一千户孙偓，夙通朝籍，累践华资，窃顾多岐，遽堕直道。秉弼谐之大政，附伎术之小人，罔畏公言，自为良策。处嫌疑而不愧，谓宠利之可安，而属我艰危，匪能匡救。顷因丕变，亦贷彝章，虽罢万机，尚分六职。是惟循省，俾息沸腾，观谏臣所上之章，陈取戾不已之状，则正卿之位，非尔宜居。将儆后来，遂投荒服，行当罪己，无或尤人。可贬南州司马员外置同正员，仍令所在驰驿发遣。


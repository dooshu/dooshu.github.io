○第二表

昨一日蒙赉天藻，喜戴不胜，未允神翰，翘丹尚拥。窃以攀荣奇树，必含笑而芬芳；跪宝玉岑，亦舒渥而贻彩。

伏惟陛下提衡执粹，垂拱太宁，睿思绮毫，俯凝多艺，鸿范先於洛浦，草圣茂於临池。元奘肃荷前恩，奉若华於金镜；冒希後泽，伫桂影於银钩，岂直含璧相循，联辉是仰，亦恐非天翰无以悬日月之文，唯严则可以摅希微之轨。驰魂泥首，非所敢望，不胜积慊，昧死陈情表奏。


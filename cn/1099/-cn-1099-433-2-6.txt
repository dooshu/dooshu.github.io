○又上總督 【 水西助兵】

黔中百事草具、祗奉師期黔所在若破屋、不蔽風雨、賊欲衝突、何所不可、所牽制彼者獨水西。彼中苗夷所怯。亦惟水西。次則蜀蘭州東川芒部。賊每揚言安氏陽順上司耳、水西與播仇殺已久已與我約定號頭等語以安夷心。其實防安不淺今以上刻之兵。屯板山囤可知也。安氏母子、荷霜臺作使超格、曹副將之遣、正中肯綮、而陳恩尤感出望外、先是安之舊夷目。猶有言漢把得賞。而我輩出力者。有言祿廣之事。楊酋曾為安出力者。有言今日及楊。而明日當及安者。不無齟齬。陳恩置酒高會。力為主持。云今日命出朝廷騷動半海內、非我家希冀侵軼、業受督撫厚恩、何說之辭、不爾大者移師禍及我家、小則革主冠帶、戴罪殺賊、是汝輩貽主羞也、各夷目始帖定、今初六日劄兵出渭河而鳳氏親出以朵、土婦出。諸夷目無敢不震懾矣。所分布進兵路道、具揭報中、然陳恩之意在主謀。無奈乃搗穴耳。職再四呼之、造膝細探、所謀亦是吹楚歌散、黨渙羣。就中取事。總不出霜臺招降範圍之內。而恩復有疑恐謀功不若戰功奇異日論功有說。職極口諭之。誠得如謀。省許多軍餉全許多生靈。功孰奇於茲督撫必能為汝移咨說明。決不汝負。渠始釋然計撫院必能詳布於霜臺、而渠即日似亦具詳以請矣


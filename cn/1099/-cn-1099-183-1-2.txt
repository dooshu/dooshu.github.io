○議定大禮疏 【 定大禮】

三代之法、父死子繼、兄終弟及、自夏歷漢、二千年未有立姪為皇子故事、漢成帝以私意立定陶王。始壞三代傳統之禮。時文襄為宗伯主此議宋仁宗立濮王子。英宗即位。始終不肯稱濮王為伯。今　皇上生于　孝宗崩後二年。乃不繼　武宗大統。超越十有六年天下。上考　孝宗。天倫大義。固巳乖悖。又未嘗立為皇子。與漢宋故事大不同。自古天下無大宗小宗亦無所生所後。禮經所載乃大夫之禮不可語于帝王且伯父子侄。皆天經地義。不可改易今以伯為父。以父為叔。倫理易常。是謂大變。夫得三代傳統之義。遠出漢唐繼嗣之私者。莫若　祖訓。今祖訓曰、朝廷無皇子、必兄終弟及、則嗣位者實繼統。非繼嗣。伯自宜稱皇伯考。父自宜稱皇考。兄自宜稱皇兄。胡可改也。今　皇上于　獻帝　章聖。巳去本生二字。復下臣等議、臣書臣璁臣萼臣獻夫、及文武諸臣、皆議曰世無二道、人無二本、孝宗皇帝本伯也、宜稱曰　皇伯考、　昭聖皇太后、本伯母也、宜稱曰　皇伯母、　獻皇帝本父也、巳去本生、宜稱曰　皇考　章聖皇太后、本母也、巳去本生、宜稱曰　聖母、　武宗仍稱皇兄　莊肅皇后宜加徽稱曰　皇嫂、名義如此、允合天理之正、深即人心之安、尤願　皇上仰遵　孝宗仁聖之德。厚待昭聖則禮正而情亦無闕念　昭聖擁翊之功。孝敬益隆。始終無間。此正名定分。父得為父。子得為子兄授位于弟、臣受位于君。大倫大紀。兩有歸矣。奉神主而別為禰室于至親不廢隆　尊號而不入　太廟。于正統無干尊尊親親。兩不悖矣是則一遵　祖訓、允合聖經、追復三代數千年未明之典禮、盡洗漢宋悖經違理之陋習。非聖人其孰能之


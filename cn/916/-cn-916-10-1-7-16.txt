【燕歌行】

〖七言〗

〖北史本传曰：褒作燕歌。妙尽塞北苦寒之言。元帝及诸文士和之。而竞为凄切。及江陵为魏师所破。元帝出降。方验焉。〗

初春丽晃（《类聚》作日。乐府同。《诗纪》云。一作日。）莺欲娇。桃花流水没（文苑辨证作绕。）河桥。蔷薇花开（文苑作开花。乐府云。一作开花。）百重叶。杨柳拂（《类聚》作覆。文苑辨证同。乐府云。一作覆。）地数（乐府作散。文苑作覆池数。注云。一作杨柳拂地散。）千条。陇西将军号都护。楼兰校尉称嫖姚。自从昔别（文苑自昔别如。）春燕分。经年一去不相闻。（文苑作无相亲。注云。一作相闻。）无复（文苑作不□。又不下注。一作无。）汉地关山（文苑云。一作长安。）月。（乐府作长安月。文苑辨证同。《诗纪》云。一作长安月。）唯有漠北蓟城云。淮南桂（文苑作镜。注云。一作桂。）中明月影。流黄机上织成文。充国行军（文苑作军行。文苑辨证同。又注。一作行军。）屡筑营。阳（文苑作杨。）史讨虏陷平城。城下风多能却阵。沙中雪浅讵停兵。属国小（乐府作少。）妇犹年少。羽林轻骑数（乐府作散。）征行。遥闻陌头（文苑作上。）采桑曲。犹胜边地胡笳（《类聚》作胡笳边地。）声。胡笳（文苑辨证作笳声。）向暮使人泣。长望（乐府作还使。文苑同。又注。一作长望。《诗纪》云。一作还使。）闺中空伫立。桃花落地（乐府无地字。《类聚》作桃抽覆地。）杏（《类聚》作春。）花舒。（文苑云。一作桃花复地杏花舒。）桐生井底寒叶疏。试为来看上林雁。应（乐府作必。文苑云。一作必。）有遥寄陇头书。（○文苑英华百九十六。《乐府诗集》三十二。文苑英华辨证六。《诗纪》百十三。又《类聚》四十二引矫、桥、条、分、闻、云、行、声、泣、立、舒、疏、书十三韵。）


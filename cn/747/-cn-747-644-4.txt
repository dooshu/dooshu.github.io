○信圭赋（以“分形立象，以保乎身”为韵）

瑟彼信圭，诸侯是执。当大君之辨等，与五玉而咸集。皎以式孚，坚於特立。锡山川以为瑞，在享献而增袭。将持比德以省躬，岂独退扬而进揖。懿夫洁白其质，缜密其文。得仪形之是表，叙羔雁以成群。玷绝可磨，不愧南容之复；性惟特达，每劳宣代之分。则而效之，惟其嘉矣。观正直可以行化，取毁方於焉克己。至若左右佩珩，凄锵宫徵。宁同乎信以守之，岂嗟乎不我屑以。韦弦可譬，琮璧自殊。孚尹旁达，阳采外敷。因追琢以为用，谅小大之合符。韫以保焉，匪沽诸善价；省其人也，宜赋以生刍。此乃邦之令典，孰可已乎。捧当心而措於掌，足以见古人之象；禀温润而洞晶荧，於以彰文物之形。色配彼苍，示不言之信；神如此鉴，同明德之馨。所以掌节是司，藉之乎缫。与蒲谷而齐列，冀邦家之永保。比楚玉之无瑕，哂夏璜之有考。或以圭为瑞，或以象为珍。传命自同於符玺，达情可接於君臣。稽彼前典，光辉日新。念君子之作诫，宜近取诸乎身。


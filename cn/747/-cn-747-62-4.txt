○定量移左降官敕

左降官等考满量移，先有敕命，因循日久，都不举行，遂使幽遐之中，恩泽不及。自今以后，左降官及量移未复资官，亦宜准此处分。如是本犯十恶五逆，及指斥乘舆，妖言不顺，假托休咎，反逆缘累，及赃贿数多，情状稍重者，宜具事申奏闻。其曾任刺史都督郎官御史，并五品以上常参官，刑部检勘，具所犯事由闻奏，并申中书门下，商量处分。如未满五考以前遇恩者，准当时节文处分。其复资度数，准元和二年六月二十七日敕文处分。


○送蔡沼孝廉及第后归闽觐省序

昔人论别有赋，论恨有赋，状仳离，陈感愤，其未见予于蔡侯是日之情，盖古人之遗情也。人之惭，莫先乎同有求而一不得；人之慕，莫甚乎偕远游而一先归。蔡侯沼字虚中，予之邑人，又懿亲也。虚中以学，予谬以文，共受遣乎长吏，皆求试于宗伯。虚中登太常第，归宁故园；予有曝鳃之困，犹留京师。同求在予则不得，偕游虚中则先归。堂俱有亲，身亦祈达。自负违颜落羽之耻，对人飞鸣就养之庆。怀方寸为丈夫，禀太和曰人子。不包羞，不痛心，行道之人也。虚中胸中有心者，以予此辰之意如何哉？忄良忄良凄凄，浑浑迷迷，饮甘觞以若荼，视春光其如秋。周秦九轨之道，吴楚千里之水。骋逸骑，扬轻舟，激尔清风，欢拜非远。人则姻昵，家惟里闾，到日荣贺，尽室当在。念沽名之不异，想出门之是同，父也母也，兄也弟也。虽喜人之善则有，而伤子之不肖岂无？重增于部结之端矣。明镜前，平衡下，姿媚无取，铢两不登，才欤命欤？不自知也。烹乳为醍醐，锻金为干将，予期烹锻以变化。虚中其行乎！勿谓业就不增修，勿谓名成有所忽，及此方远大。虚中志之。








常棣

八章，章四句


首章讲：此燕兄弟之乐歌也。若曰兄弟之亲，一体而分者也，故无论常变殊遭，而情终不能离也。





常棣之华，鄂不韡韡。

常棣之华，内向而下垂者，未必能也。彼鄂然而外见者，岂不韡韡而光明乎？





凡今之人，莫如兄弟。

况当今之人，分疏而情薄者，未必能相亲也。求其至亲相须，岂有如我之兄弟者乎？

二章讲：然所谓莫如兄弟者，果何以见之哉？





死丧之威，兄弟孔怀。

威，即畏恶。怀，思也。彼死丧之祸，他人所畏恶也，而唯兄弟为相恤耳。





原隰裒矣，兄弟求矣。

裒，聚其尸也。求，寻其尸也。义不幸至于积尸裒其于原野之间，他人或不恤也，亦唯兄弟为相求耳。兄弟之亲，见于意外之变者，有如此夫。

三章讲：然死丧相收，犹曰变之大耳。兄弟之亲，岂必待此而后见哉？





脊令在原，兄弟急难。

急难，即患难。彼脊令在原，飞鸣而行摇，夫固不得以自适矣。况我兄弟在急难之中，相赒而相救，亦有不容以自安矣。





每有良朋，况也永叹。

良朋，是好友。况，语词。永，长也。叹，叹息。当此之时，虽有同心共济之良朋，亦不过为之长叹息而已，力岂能以相及哉？兄弟之亲，见于急难之时，有如此夫！

四章讲：然相救相助，犹曰情之厚耳。兄弟之亲，岂必情厚而后见哉？





兄弟阋于墙，外御其侮。

阋，相斗。侮，侵陵。彼兄弟设有不幸，而斗狠于内，此其情义亦乖矣。然或有外侮之来，则必共心御之，顿忘其前日之忿，而不觉其真情之如初焉。





每有良朋，烝也无戎。

烝，语词。戎，是助。当此之时，虽有同道相益之良朋，其交孚非不有素也，然岂能有所助哉？

五章讲：夫患难之时，兄弟相救，固非良友之可以矣。





丧乱既平，既安且宁。

然当夫无死丧裒野之事，是丧之既平，而且安宁矣；无急难外侮之事，是乱之既平，而且安宁矣。





虽有兄弟，不如友生。

斯时也，乃有视兄弟之亲，反不如友生者之重焉。天理每形于患难，而人欲易溺于宴安，常情往往如此，亦独何哉？

六章讲：夫人于安宁之后，乃视兄弟不如友生者，意以安宁无须于兄弟也。岂知兄弟之亲，无适而不相须者乎？吾试以室家之燕言之。





傧尔笾豆，饮酒之饫。

傧，是陈。笾，盛果核之器。豆，是盛菹醢之器。饫，足也。今夫傧尔笾豆，而饮酒之饫，若可乐矣。





兄弟既具，和乐且孺。

具，俱在也。孺，小儿慕父母。然使兄弟有不具焉，则无与共享其乐，虽乐不甚笃也。必也兄弟既具，而与夫燕饮之欢，则和乐且孺。樽俎之间，其喜洋洋，有如小儿之慕父母而不能自己矣。

七章讲：又以妻孥之乐言之。





妻子好合，如鼓瑟琴。

好合，相和也。如鼓瑟琴，是状其和。今夫妻子相合，有如琴瑟之和，若可乐矣。





兄弟既翕，和乐且湛。

翕，亦是合。湛，久也。然使兄弟有不合焉，则无以久其乐，虽乐亦易间也。必也兄弟既翕而无有暌离之意，则和乐且湛，闺门之内，其乐泄泄，有不觉其愈久而愈至者矣。

八章讲：





宜尔室家，乐尔妻孥。

夫兄弟具而和乐且孺，是兄弟有以宜尔之室家矣。兄弟翕而和乐且湛，是兄弟有以乐尔之妻孥矣。安宁之后，亦必须于兄弟如此。





是究是图，亶其然乎！

究，穷也。图，谋也。亶，是信。然是理也，苟非究图之，亦未必信其然也。是必究之于良心真切之地矣，之于家庭日用之间。体验既真，实理自见，则室家之宜，诚必由于兄弟之具矣；妻孥之乐，诚必由于兄弟之翕矣，岂不信其然乎？

夫以兄弟之亲，死生苦乐，无适而不相须如此。所谓凡今之人，莫如兄弟者，不可见哉！然则今日之燕，以笃亲亲之恩者，诚不容已矣。






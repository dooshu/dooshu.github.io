帐内府


典军二人，正五品上；副典军二人，从五品上。自校尉以下，员、品如亲事府。（初，典军以武官及流外为之，领执仗、帐内等。秦王、齐王府置左右六护军府、左右亲军府、左右帐内府。左一、右一护军府，护军各一人，副护军各二人，长史、录事参军事，仓曹、兵曹、铠曹参军事，各一人，统军各五人，别将各一人。左二、右二护军府，左三、右三护军府，减统军三人，别将六人。左右亲军府，统军各一人，长史各一人，录事参军事，兵曹、铠曹参军事，左别将，右别将，各一人。帐内府职员与护军府同。又有库直，隶亲事府；驱咥直，隶帐内府。选材勇为之。贞观中，库直以下皆废。亲事府有府一人，史二人；执仗亲事十六人，执弓仗；执乘亲事十六人，掌供骑乘；亲事三百三十人。帐内府有府一人，史一人，帐内六百六十七人。）






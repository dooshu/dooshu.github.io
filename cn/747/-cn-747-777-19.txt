○为韩同年瞻上河阳李大夫启

某启：某材术空虚，行能无取，因缘慰荐，蒙记姓名。刘宏一纸之荣，方斯未重；季布百金之诺，比此犹轻。昨者李涿侍御北来，又蒙降以重言，将之厚意。望辉光而便同簪履，在负荷而何啻邱山。况某婚姻，早联门馆，外舅以列藩之故，家人延自出之恩，重叠依投，绸缪顾遇。东床坦腹，早以愧於郗公；朱邸曳裾，复欲阶於谢掾。傥复清风时至，丹慊获申，实於生前，识其死所。伏希恩察。谨启。


◎石刻元人词

昔於临潼骊山之汤泉，见石刻元人无名氏一词云："三郎年少客，风流梦，绣岭蛊瑶环。渐娇汗发香，海棠睡暖，笑波生媚，荔子浆寒。况此际曲江人不见，偃月事无端。羯鼓三声，打开蜀道，霓裳一曲，舞破潼关。马嵬西去路，愁来无会处，泪满关山。空有罗囊遗恨，锦袜传看。叹玉笛声沉，楼头月下，金钗信杳，天上人间。几度秋风渭水，落叶长安。"语语为太真纪恨，按之为大石调风流子也，再过之，石已磨为别刻矣。［词品］


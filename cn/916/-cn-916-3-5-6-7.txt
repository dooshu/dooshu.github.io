【长歌行】

静夜不能寐。耳听（《类聚》作聆。）众禽鸣。大（《类聚》作入。《文选》注作久。）城育狐兔。高墉多鸟声。坏宇何寥廓。宿屋邪草生。中心感时物。抚剑下前庭。（《类聚》作揽剑下间庭。）翔佯于阶际。景星一何明。仰首观灵宿。北辰奋休荣。哀彼失群燕。丧偶独茕茕。单心谁与侣。造房孰与成。徒然喟有和。悲惨伤人情。余情偏易感。怀往（乐府误作罔。）增愤盈。吐吟音不彻。泣涕沾罗缨。（○《乐府诗集》三十。《广文选》十三。《诗纪》十二。又《类聚》四十二引鸣、声、庭、明四韵。《文选》十一芜城赋注引声一韵。）


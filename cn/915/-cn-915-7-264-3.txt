◇胜经序

胜《经》者，盖方广之要路，超升之洪轨。故其为教也，创基覆篑，而云峰已构；冲想一兴，而渊悟载豁。言逾常训，旨越旧篇，故发心希圣，而神仪曜灵，归无别章，而叹德斯备。诚感声发，而尊号响集。然後勒心切戒，旷志僧那，善摄靡遗，大乘斯御，驰轮幽辙，长驱永路，期运克终，诞登玄极，玄极无二，故万流归一，故曰二乘皆入一乘。所谓究竟第一义乘，一诚无辨，而义有区分，名曰义生，故称谓屡转，三五之兴，盖由此也。尔其奥也，穷无始之前，以萌解惑之本，究来际之味，挹泥洹之妙。文寡义丰，弥纶群籍。宇宙不足以拟其广，太虚不能以议其量，渊兮其不可测也，廓兮其不可极也。将求本际之源，追返流之极者，必至於此焉。司徒彭城王，殖根遐劫，龙现兹生，依迹上台，协赞皇极，而神澄世表，志光玄猷，闻斯幽典，诚期愈旷。凡厥道俗，莫不响悦，请外国沙门求那跋陀罗，手执正本，口宣梵音，山居苦节，通悟息心。释宝云译为宋语，德行诸僧慧严等一百馀人，考音详义，以定厥文。大宋元嘉十三年岁次玄枵八月十四日，初转梵轮，讫於月终。公乃广写云布，以泽未洽，将兴後世同往高会道场，故略叙法要，以染同慕之怀云。（《释藏》迹九。）


○代裴中丞谢讨黄少卿贼表

臣某（云云）：即日奉事官米兰回，伏奉手诏（云云）者。臣闻肤革既平，虽疥癣而必去；豺狼已毙，在狐鼠而宜除。臣某中谢。伏惟元和圣文神武法天应道皇帝陛下，受命上元，底宁下土，凶渠尽殄，威武载扬。蠢尔腥膻，尚闻凌暴，灵旗斜指，铜兽俯临。三军知必胜之方，万姓喜永清之路。微臣忝司戎律，亲列颜行，蹑伏波之旧规，乘下濑之故事。尽瘁事国，期毕命于戈矛；不宿于家，思奋身于原野。即以今日某时出师就道，便披榛蹶石，摩垒陷坚，荡清海隅，永息边徼。窃以才非充国，敢自赞于无逾；志慕孟公，庶追踪于不伐。谬承重委，寤寐兢惶。无任感恩陨越之至。


19　君行一臣行二之出處


聘禮注：「君行一，臣行二。」疏謂出齊語。今按：此晏子之言，見韓詩外傳：「衞孫文子聘魯，公登亦登。叔孫穆子曰：『子不後寡君一等。』」

【閻按】韓詩外傳：「晏子聘魯，上堂則趨，授玉則跪。既退，孔子問焉。晏子對曰：『夫上堂之禮〔一〕，君行一，臣行二。今君行疾，臣敢不趨乎？今君之受幣也卑，臣敢不跪乎？』孔子曰：『善！禮中又有禮。』」至衞孫文子聘魯，乃又一義，王氏引亦非。

【集證曰】左傳襄七年：「孫文子聘魯，公登亦登。」正義曰：「聘禮：『公迎賓於大門内，及廟門，公揖入，立於中庭，納賓。賓入〔二〕，三揖，至於階，三讓，公升二等。』鄭玄云：『先賓升二等，亦欲君行一，臣行二。言君先升二等，然後臣始升一等。是禮，登階，臣當後君一等。』」按左傳正義已引「君行一，臣行二」，以證孫文子事。

【元圻案】晏子春秋内篇雜下：「晏子聘魯，仲尼使門弟子往觀之。子貢反報曰：『孰謂晏子習於禮乎？夫禮曰：「登階不歷，堂上不趨，授玉不跪。」今晏子皆反此。』晏子退，見仲尼，曰：『嬰聞兩楹之間，君臣有位焉，君行其一，臣行其二。君之來遫，是以登階歷；堂上趨，以及位也。君授玉卑，故跪以下之。』」〇朱子語類曰：「君行步闊而遲，臣行步狹而疾，故君行一步而臣行兩步，蓋不敢同君之行而踐其跡也。國語齊君、晏子行，子貢怪之，問孔子君臣交際之禮一段，説得甚分曉。」

〔一〕「上」，原作「一」，據中華本韓詩外傳集釋卷四第十二章改。

〔二〕「入」，原作「又」，據四庫本春秋左傳注疏卷三〇襄公七年改。






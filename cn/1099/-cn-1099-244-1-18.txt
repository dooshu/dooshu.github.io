○答超格賞徐杲諭 【 營建】

伏蒙密諭我看工似就六分矣、然工成加恩禮有自得者、杲或超格、如弘治間　孝宗與崔志端太子太保何如、臣惟用才賞功、本不當拘泥資格、　皇上之欲超格與杲、誠是也、但二臣每對臣言。自知中外之人。怨其節省。忌其恩榮。深懷憂恐。今茲竭力營建。只望杜塞眾口。不敢別有希冀。臣昨奏內述二臣所謂以往事為懼者。葢以此也。如蒙　聖慈。曲賜保全今次似須稍薄二臣之恩典。至於太子太保。乃儒臣之極選。尤望不以與杲。庶足為之稍緩忌毀。臣每思目今人才缺乏、若一日無二臣、則　皇上於營建必不方便、兵部無博、則　皇上於邊事必不免仰煩聖心。是以敢代二臣陳其情如此、臣於二臣並不敢有纖毫沮抑之私、伏乞聖明裁察、


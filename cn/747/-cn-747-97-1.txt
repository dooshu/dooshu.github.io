○请亲祭地祗表

伏寻登封之礼，远迈古先，而降禅之仪，窃为未允。其祭地祗之日，以太后昭配，至於行事，皆以公卿，以妾愚诚，恐未周备。何者？乾坤定位，刚柔之义已殊；经义载陈，中外之仪斯别。瑶坛作配，既合於方祗；玉豆荐芳，实归於内职。况推尊先后，亲飨琼筵，岂有外命宰臣，内参禋祭？详於至理，有紊徽章。但礼节之源，虽兴於昔典；而升降之制，尚缺於遥图。且往代封岳，虽云显号，或因时省俗，意在寻仙；或以情觊名，事深为己。岂如化被乎四表，推美於神宗；道冠乎二仪，归功於先德。宁可仍遵旧轨，靡创彝章。

妾谬处椒闱，叨居兰掖。但以职惟中馈，道属於烝尝；义切奉先，理光於蘋藻。罔极之思，载结於因心；祗肃之怀，实深於明祀。但妾早乖定省，已阙侍於晨昏；今属崇禋，忆敢安於帷帟？是故驰情夕寝，眷蠃里而翘魂；叠虑宵兴，仰梁郊而耸念。伏望展礼之日，总率六宫内外命妇，以亲奉奠，冀申如在之敬，式展虔拜之仪。积此微忱，已淹气序，既属銮舆将警，奠璧非赊，辄效丹凡，庶裨大礼。冀圣朝垂则，永播於芳规；萤烛末光，增辉於日月。


吴郡志卷第三十三


郭外寺二

尧峰院，在吴县横山，即唐免水院也。院有十景，谓清辉轩、碧玉沼、多境岩、宝云井、白龙洞、观音岩、偃盖松、妙高峰、东斋、西隐。

＊

蒋堂《新井歌并序》云：

尧峰颢暹弹师，有道行，居常游吴〔吾〕门。一日且曰：“山中凿石造井，逾岁仅成。既冽而甘，大为丛林之利。颐得纪述，以久其传。”因作歌云：

白云莽莽青山头，一穴四面飞泉流。其初山间旧井涸，枯肠燥吻海众羞。

于时大士宝云者，颐指土脉智虑周。山灵所感道心爽，檀施聿来工力鸠。

云镭齐下远雷动，石火内击飞星稠。

百尺虚空廓地表，［凿井求水，山厂〔土〕十一尺，即有〔百〕尺虚空。见《内书》。］一泓清冽呀深幽。

人疑从天堕月窟，或问何处移龙湫。次则其徒骇殊胜，竞持应器尝甘柔。

饥狖连臂喜跳掷，渴乌引喙鸣钩辑。碧瓮光中辘辐晓，银床侧畔梧桐秋。

实方余地互相映，谷鲋坎蛙难此留。傍睨江形小衣带，下窥湖面卑浮沤。

何兹凿饮有功利，一掬入口醍醐陵。熟者濯之昏钝决，病者沃之沈痼瘳。

而我时邀墨客去，松涧远挈部篮游。净瓶汲引试香荈，雅具罗列无腥瓯。［《茶经》：膻鼎、腥瓯，非器也。］

比之玉乳不差别，曲阿有玉乳泉。诮彼炼丹多谬悠。［俗传天竺有炼丹井，而《茶经》、《水记》皆不载。］

今兹泉眼在鲁坞，所喜云液邻菟裘。［鲁坞乃尧峰地，予昕居去之一舍。］

苎翁既往乏鉴者，水记未载予将修。此山此井永不废，此歌其庶传南州。

又《题半峰亭》诗云：

何名半峰亭，尧峰路之丫。游客趋层崖，斗上多股战。

宝云构兹轩，接引心不倦。所冀冠盖来，少休松石畔。

雄视金仙居，巍乎倚银汉。自此更攀缘，须臾跻彼岸。

＊

李弥大：

云峰何岧尧，去天余几丈。其下蔚华林，幽禅屹相向。

我游先朝暾，海日射巾杖，飞盖不须持，步步苍松障。

山僧知我来，罗立是雁行。提携两行人，为我谈寅相。

一种勿弦琴。三叹无声唱。开轩面东南，千里人俯仰。

西登妙高台，更欲兹旷望。土断泽绕山，烟涛渺云浪。

恐是六鳘连，蓬壶堕莽苍。又疑鲸人海，偃脊起青嶂。

时方老火炽，金石流欲炀。须臾变云雨，为作雄风壮。

翻手回凉秋，掀舞千林响。谁云免水宫，自是神龙藏。

三高如可作，吾欲五湖访。洗足巨浸心，振衣孤峰上。

寄语夸夺流，得饱但相忘。长哦可当歌，踏月下空旷。

＊

僧怀深《山居十咏》：

湛湛平湖浸月明，渔歌吹断晓风清。

坏衣蒙顶趺跏坐，不称诗情称道情。右《清辉轩》。

深静含秋一鉴宽，清甘聊酌齿牙寒，

灵岩自笑穷山骨，明月泉悭只欲干。右《碧玉沼》。

聊向苍藤挂六环，满莎嘉致伴幽闲，

双眸净洗看不厌，欲结遮头草一间。右《多境岩》。

宝云珠草广惮林，凿石穷源意亦深。

长叹甘泉不当路，汪汪空有济人心。右《宝云井》。

古洞深沉莫敢窥，森阴草木野云飞。

白龙何处淹头角，天下苍生待汝归。右《白龙洞》。

笑日野花青嶂下，歌春幽乌白云间。

宝陀大士全身露，懊恼游人卒看山。右《观音岩》。

寒松门底如张盖，接引嘉宾眼倍青。

方丈老人迎送少，未应因汝下幽庭。右《偃盖松》。

下视群山尽子孙，孤高宜与月轮分。

善财不用别峰觅，只此休时见德云。右《妙高峰》。

惮板蒲团消永日，明窗净儿映疏筠。

一炉香尽六时过，转觉山家气味真。右《东斋》。

匿影长嫌山未深，闭门莫放俗尘侵。

如今满眼事奔走，欲向何人话此心。右《西隐》

普明禅院，即枫桥寺也。在吴县西十里，旧枫桥妙利普明塔院也。

＊

孙觊《记》：

平江自唐白公为刺史时，即事赋诗。已有八门、六十坊、三百桥、十万户，为东南之冠。诗云“茂苑太繁雄”是也。逮乾符、光启间，大盗蜂出，争为强雄。而武肃王钱缪，以破黄巢，诛董昌之功，尽有浙东西之地。五代分裂，诸藩据□数州自王，独尝顺事中国。有宋受命，尽籍上地府库，帅其嚼朝京师，遂去其国。盖自长庆讫宣和，更七代、三百年。吴人老死不见兵单，覆露生养，至四十三万家。而吴太伯庙栋，犹有唐昭宗时宁海镇东军节度使钱铿姓名书其上，可谓盛矣。建炎盗起，官寺民庐，一夕为煨烬。而枫桥寺者，距州西南六七里。枕漕河，俯官道，南北舟车所从出，而归然独无恙，殆有数焉。寺无石志，按《吴郡图经》：实妙利普明塔院，而不著经始之岁月。唐人张继、张祜，尝即其处作诗记游，吟诵至今，而枫桥寺亦遂知名于天下。

太平兴国初，节度使孙承祐重建浮屠七成。峻峙蟠固，人天鬼神，所共瞻仰。至嘉祐中，始改赐普明惮院，而雄杰伟丽之观滋起矣。属有天幸，仅脱于兵火。而官军蹂践，寺僧逃匿，颓檐委地，飘瓦中人。卧榻之上，仰视天日，四壁萧然，如逃人家。绍兴四年，长老法迁者，会其徒入居之。而相其室无不修，铢积寸累，扶颠补败，栋宇一新，可支十世。寺有水陆院，严丽靓深，龙象所栖，升济幽明，屡出灵响，尤为殊胜。而塔之役最大，更三年而后就。一日，迁老过余言曰：“愿有纪也。”

余尝怪天下多故，县官财匮力屈。天子减膳羞，大臣辞赐金，将吏被介胄以死，士大夫毁车杀牛而食。而吾民则当输家财助逞，率常瞩唱然举首蹙颊，疾视其上，无慨然乐输之意。而佛之徒无尺寸之柄，无左右绍介之无。瓦盂锡杖，率尔至门，则倒衣吐哺，遗履起迎，惟恐后已。乃捐会币，指困廪，舍所甚爱。如执左契，交手相付无难色。此何道也？今观迁老积精营作，练学苦空，弊衣蛎食。不以一毫私其身，日以饰蛊坏、起颓仆为急。又饬其徒三二辈，持钵扣门，或持簿乞民间，日有获焉，惟资以治寺。以故一方道俗，皆向慕之。凡所欲为，无不如志，故成就如此。

今吾乡县之长人者，晨拥百吏坐一堂之上。赫然如神明之临，又阻声威以怛之，而后吏得以投其隙。吾欲以柔道理之。量其力之所堪任而与之。为均无急之以期，无使吏迫之。上下休戚，共为一体。人人欢然欣戴，如驹犊婴儿之慕，以尽夫为民父母之道。夫以子弟而事父母，其于奉佛固无间然矣。故著余之所欲言者为记，使归刻焉。

绍兴十六年七月日，晋陵孙觐记。

＊

张祜：

长洲苑外草萧萧，却忆重游岁月遥。

唯有别时因不忘，暮烟疏雨过枫桥。

＊

张继《晚泊》：

月落乌啼霜满天，江枫渔火对愁眠。

姑苏城外寒山寺，夜半钟声到客船。

＊

张师中：

吴门多精蓝，此寺名尤古。拒〔距〕城七里余，冠盖日旁午。

斜径通采香，远岫对栖虎。岩扉横野桥，塔影落前浦。

霜楼呜晓钟，夕舸轧双橹。方丈中有人，学佛洞惮语。

迹忙心已闲，道乐行弥苦。不为喧所迁，意以静为主。

何必深山林，峰峦绕轩户。

＊

程师孟：

门对云山画不如，师今一念六年居。

迩来寺好尤潇洒，张继留题内翰书。［今禹僻王内翰，丁太夫人忧。任其亲写是诗，故不题名。］

又《游枫桥偶成》：

晚泊桥逞寺，迎风坐一轩。

好山平隔岸，流水漫过门。

朱肪朝天路，青林近郭村。

主人土，头似雪，怪我到多番。

＊

孙觊《与温老》：

阎阖曾城外，寒山古道西。

若人具眼只，与佛拍肩齐。

白浪喷鹢首，黄尘送马蹄。

憧憧南北路，一榻有高栖。

又三绝：

白首重来一梦中，青山不改旧时容。

鸟啼月落桥边寺，欹枕犹闻半夜钟。

翠木苍藤一两家，门依古柳抱溪斜。

古城流水参差是，不见元都旧日花。

三年瘴海卧炎宵，梦隔青枫一水遥。

万里归来悲故物，铜驼埋没草齐腰。

＊

胡埕：

朝辞海涌千人石，暮宿枫桥半夜钟。

明日馆娃宫裹去，洞庭呼起一帆风。

＊

张孝祥：

四年忽忽两经过，古岸依然窄堵波。

借我绳床销午暑，乱蝉呜处竹阴多。

郭附：

师子山云漠漠，越来溪水悠悠。

钟到客船未晓，月和渔火俱愁。

咫尺横塘古塔，连绵芳草长洲。

一老修然自在，时时来系扁舟。

福臻惮院，在吴县西南四十五里穹窿山。《旧经》云：梁天监二年置，今《记》中云，唐会昌六年建寺。有米芾大片诗两壁，字画奇逸，至今存焉。

＊

杨宿《记》：

穹窿惮院者，唐会昌六年之所建也。先是萧梁下诏，取梅梁于兹地。致白马之奠，感明神之征。因为白马坞，即兹院之址也。至唐宣宗，改元大中。重兴梵宇，法眷承绍，六世于兹。事旷缮完，迨今百载。飞梁朽以虹天〔失〕，危檐压而翼摧，则燥湿之患是生矣。大教不泯，招来信人。

天王嗣位之八年，粤有当院徒弟奉安，发志必葺。果得檀那继踵而至，自夏侯、钟离二氏等一百五十余人，咸蠲净缗。鼎新大壮，殿堂爽垲，廊廉翏辑，璇题次第以辉鲜，金地回环而严洁。於戏！阿含所云：若能补故寺者，是谓二梵之福。则安师之兴葺能事，有是夫。诸檀信之慈悲喜舍，有是夫。魁兹胜事，愿勒贞瑉。聊奋直笔，为纪岁时。

皇宋景德四年五月九日记。

宝积寺，在横山下，亦名楞伽寺。山顶有塔，隋人所书塔铭，碑石全好，字画秀整，绝类虞、褚。大抵隋人书法，兼传晋宋间造意，甚可珍。今录之。

＊

《吴郡横山顶舍利灵塔铭》：

窃以至理无言，非言无以寄理。玄踪无体，非体无以明踪。然则八十种好呈应身之妙。三十二相表化质之妍。至如献上童儿，聚沙稚子，尚获无穷之报，犹成莫尽之因。况撒身命重财，崇诸圣业者矣。但树因之最，无过起塔，崇福之重，诅甚建幢。而银青光禄大夫、吴郡太守李显者，乃华阳杷梓，江汉芳兰云：夙布素诚，少匡王国。吐纳风雷之际，出处朱紫之庭。縻爵峻于其身，隆基茂于往叶。温良洽于郡国，孝友睦于闰门。建节赞治，张振化风。门虽望族，世载公卿。安仁乐智之心，无违终食。谦明惠厚之德，造次必存。仍共奖劝郡部宫人，奉为皇帝、皇后、齐王、六宫眷属，各舍七珍，同崇八福。在郡城之西山顶上，营造七层之宝塔，以九舍利置其中。金瓶外重，石椁周护。留诸佛弗朽，遇劫火而不烧；守诸不移，漂劫水而不易。

时有龙华道场比丘法首者，岁居龆龀，即起逾城之心；年将志学，仍持航海之操。自离亲舍俗。三十许年。洞识苦空，明闲法要。诚心内发，冥梦外酬。时间此山，（是）古之佛殿。乃共于此所，成斯胜业。愿宝铎常摇，法轮恒转。含生回向，归心上通有顶之天，傍及无边之地。同离生死之苦，俱成涅盘之乐。其辞曰：相焉是灭，法矣非生。盖缠虚萃，渴爱徒盈。不无不有，何体何名。业风既息，法水便清。以兹胜地，令德来持。功施合矩，化动成规。如云出岫，状月临池。清流不倦，贻铭无疲。虔心局体，同归共慕。施彼七珍，崇斯六度。下被群品，上资天祚。万福庄严，千灵辅护。少宣令问，待秀苗聚。轮转三有，驰流六通。独善非德，兼济为功。俱成法雨，用息尘笼。

大隋大业四年，岁次戊辰九月辛未朔、八日戊寅立铭。吴郡司户严德盛制，文司仓魏瑗书。

智显禅院，在吴县西南三十里宝华山。

＊

孙规《新钟记》：

实贲华山智显惮院，面霞泽之洪澜，背长洲之故苑。左控洞庭之峻，右挹灵岩之巅。刻蟠之阈，相望游麋之墟密迩。真三吴之佳地，一方之上游。先是，梁天监中，有僧号憨憨者。至自梵天，营立香界。植锡杖之故所，化灵源之尚存。年把滋深，缔架几圮。国朝样符乙卯岁，故府侯崇仪秦公羲，当归然之未坠，思勉矣而可兴，其畴尸之必有能者，即以今心印师居焉。增卑为高肇建宫殿之类，岌起金碧。垂一纪间，精庐克备云云。

实相院，在吴县西南七十里，古废寺也。梁大同十年再兴，皇朝大中祥符元年改今名。

＊＊＊

光福寺，在吴县西南七十里。旧有铜像观音，岁有水早，郡辄具礼迎奉入城，祈祷必应。淳熙（三）年为人盗去，至十四年再得之。

＊

元祐中，建安黄公颉《铜观音像记》：

光福寺，距城六十里。有铜像观音，其始作者与其岁月，予不得知也。康定改元六月，志里张氏，于庙傍之泥中睹焉。时久旱弗雨，相与言曰：“观音示现，殆有谓乎？”乃具梵仪祷焉，即时雨降。以是凡有祷而弗获者，州人必请命于刺史而致敬，无不得其感报。夫道之在天下，其废兴有数，而出处有命，亦惟其时而已。盖习俗沉迷之日久矣，必将有以熏沐其邪意，启迪其善心。教令既不足以驱之，于是时圣人出而辅世。其在吴越，则若四明之奉化，东阳之双林，钱塘之天竺是也。或因乎俗之所趋，或寓乎物之所感。显相示化，变出不穷。以是因缘，不假言说。凡见闻者，随其愿求，各有所得。则虽顽嚣抵冒之人，亦将有以善其心，况根性之厚者乎？则其所以辅世者。岂小补哉。此其佛教行乎中国，人之所赖以悔罪祈福者，宜乎旷世历年而弗绝也。子母葬于寺之西南，常过其上。

僧蕴恭屡求为记，予不得辞也。因序其事云。

＊

唐顾在熔《题光福上方》：

苍岛孤生白浪中，倚天高塔势翻空。

烟凝远岫列寒翠，霜染疏林坠碎红。

溪渚远栖彭泽雁，楼台深贮洞庭风。

六时金磬落何处，偏傍苇丛惊钓翁。

澄照寺，在长洲县西北阳山下。

＊

天禧五年，陈最《记》：

佛宇之兴，其来尚矣。自竺干人洛，象教归周。琅函流贝叶之文，宝塔板玉毫之相。莫不图诸爽皑，树乃精蓝。苟非背山而面林，左泉而右石，则何以延大干之开士，启孤秀之名园。是故惊岭雄标，世尊因而说法。双林秀拔，惠远由是奠居。盖人境之两殊，亦古今而一致。苏州郡城之西北三十五里，山曰阳山。山之下，寺曰澄照。先是唐会昌中，丁某施白马涧宅为白鹤寺，后有龙兴寺，僧知又因游其上，纵目周览。嗟其年祀寝远，名额仅存。榛莽靡除，基址甚隘。于是鸿胪卿左街大将军曹茂达六代孙玄祚，舍祠堂基以构寺。不改旧额，因而迁之，始创茆茨数十问而已。观其岗峦环合，岩谷洞呀。真佛者之津梁，乃道林之形胜。灵启其地，人兴厥谋。决智力而有开，获明神之来义。寺中有灵泉潜发，莫穷其源。决泄盖自于神功，疏凿岂因于人力。引山渠者数派，溉民田者百塍。水旱不更其浅深，远迩必沾其润利。为国彭城威显公尝而异之、因改曰仙泉。我宋祥符初，始赐今额。乾德中，义公既没，上足蕴明，嗣而续（之），香火无废。道者蕴与，亦义公弟子也。勇猛精进，出于常伦。痛先志之未终，发精心而善诱。由是智者献谟，壮者效用。经始勿亟，举而新之。敞广殿以安阵容，饰华禽而庋大藏。厨有库香，积之供成。僧有堂，收云之众集。辰昏是警，鼓贮腾百尺之台；水陆致虔，设位于五层之阁。而又置忏院、法华院，亭榭高揭，房廊缭周。耽然巍然，不胜其壮观矣。开宝中，太保韩公承德，复舍梳洗楼为塔院。详其始末，叙厥废兴。见征芜辞，用纪珍琰。

维时天禧五年十一月二十一日记。

明因禅院，在吴县西南横山下，即荐福山感慈禅院也。

＊

凌民瞻《重建方丈记》：

世之为放旷曼衍之言者，指宇宙为极矣。如来际宇宙，犹一沤也。尝以大千世界为言，斯多矣，而未极其广也。尝又以兢伽沙世界为言，斯广矣，而未得为无量也。然则无量者，非世论所可计矣。如来能以如是无量世界，置诸虚空而不堕，纳诸芥子而不迫，掷之方外而无动，沃之巨浸而不溺。神化无方，理绝思议。是《庄严偈》云：“净土如所欲，受用皆现前。”盖言诸佛如来，游戏三昧，自在若此。虽欲贸梵世于忍上，迁内苑于驽峰，固为不难。然且徇须达之请，而经营舍卫之室。忍其虚府库，弹智力而后成。岂神境妙用，不足尚耶？

呜呼！非具大悲者，孰能与于此。众生差别，知见冥钝，要以檀施摄其初心。由是言之，只园精舍。岂一手一足为之哉。兹院成于国初景祐中，睿阶师颇易旧宇。其间未葺者，日益隳圮。长老唯广师补漏支欹。迨已四稔。尺椽寸甓，不以强人。凡兴斯缘，莫非乐施。

熙宁七年四月二十七日始工，后十月而工毕。坎高增庳，广倍旧址。构憾榱桷，亦攻坚材。圬墁斫削，皆聚良匠。美哉轮奂，不日而成。如天持来，若地涌出。物不终否，在人而兴。罗工之初，予尝谓师曰：“弟子贫不能以财施，弱不能以力施。它日愿施鄙文赞胜事。”

明年师故，遗书来岳阳，从索斯记。师昔住天峰，盖有甚大绿事，未尝刻一言，今反记此者，是欲摄我以文施，因得记其岁月焉。

涌泉院，在吴县西南横山之下。旧为程师孟光禄香火院，故程公赋诗甚多。比年，其家不振，伐木毁屋。以其地卖为刘孝韪侍郎之墓。

＊

程师孟《入涌泉道中十三诗》：

小航时过越溪头，当日吴宫事可求。

西子冶容来作饵，伍员忠愤反为仇。

虽无别馆虹蚬带，［《吴郡赋》云：寒暑隔阙于邃宇，虹回带于云馆。］

但有荒台麋鹿游。

高望太湖千万顷，夕阳依旧水东流。

穷冬未见六花飘，春意微微动柳梢。

千丈龙形蟠暮岭，一条虹影落溪桥。

阊门飞跨何清泚，茂苑繁雄未寂寥。

切幸早归频出郭，丙山隐客不须招。

因省先茔到故都，不妨闲步问耕夫。

水云苍莽遥连洞，田野低洼稍近湖。

秋熟几家收橘柚，日生众口藉菰蒲。

今朝偶得西华稻，僧饭年年出玉腴。

道出横塘跨石梁，塘南塘北稻花香。

风吹舴艋轻如驶，日照浮图峻若翔。

远岸渔樵三两两，近村鹅鸭一行行。

回头却指城南路，云屋朱楼气郁苍。

寒林已见早梅芳，尽日临流野兴长。

门外牛羊人自得，篱边鸡犬盗谁防。

三江夜色沧浪白，千里秋香祀橙黄。

借问船中何所有，根羹鲈鲙酒先尝。

舟行如叶泛长川，解水吴儿力可全。

风急辄无干浪破，岸欹能把一管牵。

湖沉日影山头书，云漏天光雨足悬。

试向中流东北望，城南宝塔在门前。

告老清朝分自安，从今荣悴不相关。

有愁方见田家乐，无事才知钓叟闲。

世故要看终始后，人生未免是非问。

妇坟更在公茔侧，一舸夷犹遂往还。

谁何不欲早忘机，今已高年古亦稀。

翠柳阴中黄乌过，青山影里白鸥飞。

新春已到无高下，故里重过有是非。

人意不如毛羽意，声声犹道不如归。

天宫寺，在吴县西南四十里。梁武帝天监中所营，唐德宗重加兴饰。天圣间重新，前进士张汴为之记。

＊＊＊

水月禅院，在洞庭山缥缈峰下。梁天同四年建，隋大业六年废。唐光化中，僧志勤因旧址结庐。天祐四年，刺史曹圭以明月名之。皇朝祥符间，诏易今名。山有无碍泉，绍兴间始名。

＊

赞宁《寄题水月》：

参差峰岫昼云昏，人望交萝浊浪奔。震泽涌山来北岸，华阳连洞到东门。

日生树挂红霞脚，风起波摇白石根。闻有上方僧住处，橘花林下采兰泽。

积翠湖心迤逦长，洞台萧寺两交光。鸟行黑点波涛白，枫叶红连橘柚黄。

人我绝时隈树石，是非来处接帆樯。如何遂得追游性，摆却营营不急忙。

＊

庆历七年，苏舜卿《记》：

予乙酉岁夏四月，来居吴门。始维舟登灵岩之巅，以望太湖。俯视洞庭山，殇然特起。云霞采翠，浮动于沧波之中。即时据栏竦首，精爽下堕。欲乘风跨落景，以翱翔乎其间，莫可得也。自尔平居，钙然思于一到。惑于险说，卒未果行。则常若有物逼塞于胸中。是岁十月，遂招徐、陈二君，浮轻舟出横金口。观其洪川荡谲，万顷一色。不知天地之大，所能并容。水程诉洄，七十里而远。初宿社下，逾门乃至。入林屋洞，陟毛坛，宿包山精舍。又泛明月湾，南望一山，上摩苍烟。舟人指云：此所谓缥缈峰下也。即岸，步白松间，出数里，至峰下。有佛庙号水月者，阁殿甚古，像设严焕。旁有澄泉，絮清甘凉。极旱不枯，不类他水。梁大同四年，始建佛寺。至隋大业六年，遂废不存。唐光化中，有浮屠志勤者，历游四方，至此爱而不能去。复于旧址，结庐诵经。后因而屋之，至数十百楹。天祐四年，刺史曹圭以明月名其院。勤老且死，其徒嗣之，迄今七世不绝。国朝大中祥符初，有诏又易今名。子观霞泽，受三江，吞啮四郡之封。其中山之名，见《圃志》者七十有二，唯洞庭称雄。其间地占三乡，户串三千，环四十里。民俗真朴，历岁未尝有诉讼至于县吏之庭下。皆树桑、栀、柑、柚为常产。每秋高霜余，丹苞末寅，与长松茂树，参差间于岩壑间。望之，若图绘金翠之可爱。缥缈峰，又居山之表。民已少事，尚有岁时织钏、树艺、捕采之劳。浮层氏本以清旷远事物，已出中国礼法之外，复居深远绝胜之地。壤断水蹑，人迹罕至。数僧宴坐，寂默于泉石之间。引而与语，殊无纤芥世俗问气韵。其视舒舒，其行于于。岂上世之造民者邪？予生平病合郁塞，至此曝然破散无余矣。反复身世，惘然莫知。但如蜕解俗骨，傅之羽翰，聪出乎八荒之外，吁其快哉！后二年，其徒心源，造予乞文，识其居之废兴。欣其诚，请揽笔直述，且叙昔游之胜焉。

＊

汤思退尉吴县时，《游水月长短句》：

画船横绝湖波练，更上雕鞍穷翠巘。

霜橘丰垂黄，征衣尽日香。

钟声云外听，金界将松映。

何处是华山，峰峦杳霭间。

＊

李弥大《无疑泉诗序》：

水月寺东，入小青坞，至缥缈峰下，有泉泓澄莹澈，冬夏不涸。酌之甘冽，异于他泉而未名。绍兴二年七月九日，无疑居上李似矩，静养居士胡茂老，饮而乐之。静养以无疑名泉，主僧愿平为煮泉烹水月芽。为赋诗云：

瓯研水月先春焙，鼎煮云林无疑泉。

将谓苏州能太守，老僧还解觅诗篇。

寿圣院，在吴县西南二十里。晋天福五年，吴越国中吴单节度使威公文奉创建，以奉其父广陵王元臻墓祀，初名吴山院。至本朝治平中，改赐今额。崇宁元年，威显之孙奉议郎、赐绯鱼袋钱公著立石，俾承议郎、行少府监丞、云骑尉强浚明为之记。

＊

元祐八年九月辛巳，同郡钱君慎微，过余言曰：昔我先王，既荒吴越。维子若孙，分建藩屏。我高褂匿陵宣义王，实镇中吴。父子再世，嗣有节钹。逮我皇祖司封，始至而仕于朝。然自广陵而下，四世皆葬于苏，晋天福辛酉〔丑〕岁，曾祖威显公，始建寺于吴山之麓，以为薰修之所，因其山名之曰吴山院。本朝天圣丁卯岁，主僧惟久，尝迁其寺少南。既又迁瓦坞，最后迁宋坞，则今所建寺之地也。

治平中，赐今名寿圣院。厥初，屋才数十间，僧徒甚寡。岁久益坏，而僧之来者门众。先将甲为山缗钱二十万，俾其徒怀政合众财以新之。然后瞻礼有殿，讲说有堂，井庐庖涌，无不完具。又俾其徒怀遇即寺之恻，相衍沃之地，辟田亩百。岁更丰凶，不资檀施，而寺常足食。先是，法堂独庳陋不称。寺僧智来，又侈大之以增其旧。

此寺之兴，逾百年，更三迁，历吾家四世而后大备十其成之难如此。幸此寺日益新，僧之来者日益众，则钱氏之兴可知也。恐后来者无以考世，吾子试为我书之。余曰：唯唯。词曰：武肃多于，大王小侯。厥初启宇，十有三州。分建子弟，维藩维扉。维时中吴，（式）控外境。广陵受钺，开壤千里。文穆之兄，武肃之子。生有其土，死即葬之。父子孙曾，相望紧紧。在晋天福，当威显公。相方视址，爰作佛官〔宫〕。桓桓将军，世济其美。百年于兹，寺更三徙。浮圃惟小，实繁有徒。修敝徙〔复〕废，不忘其初。太湖之滨，吴山之原。断石刻辞，敢告后昆。








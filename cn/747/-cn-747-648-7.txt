○授嗣虢王溥太仆少卿等制

敕：正议大夫行宗正丞嗣虢王溥、守随州司马员外置同正员李逢等：昔我宪宗章武皇帝法尧睦族，深惟本枝，乃诏执事曰：“伯父叔季幼子童孙在属籍者，必命卿长以才行闻。”而溥等国族之良，雅副兹选，纠训群仆，允厘王官。各率乃诚，无替厥职。溥可权知太仆少卿，逢可守袁王府长史。馀如故。


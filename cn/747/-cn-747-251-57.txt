○授杨峤国子祭酒制

黄门：师氏之职，训於胄子，儒林之选，必俟贤人。魏州刺史上柱国北平县开国子杨峤，直清庄敬，浩素纯密，服膺勤业，道在其中，因心执礼行成於内，树风有循良之课，试剧闻精练之能。往在东都，摄於西序，巾卷资其导诱，纪纲正其颓弊。惟教之立，厥声孔臧，俾崇於释菜，逾劝於攻木。可国子祭酒，勋封如故，主者施行。


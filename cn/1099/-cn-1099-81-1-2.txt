○議處鄖陽地方疏 【 鄖陽不宜設二司】

臣恪謹題為建言地方重務事、准戶部咨准禮部咨該巡按陝西監察御史李興題開一流民貧苦、本可矜憐、但久聚不散、或生他患、是滋蔓之勢、不可不早圖也、臣切見陝西漢中地方。皆倚終南面看巴荊。其山之厚。類七八百里。皆艸木蒙密。人跡罕至。葢寇盜之淵藪也。東南接湖廣之襄鄖。河南之南陽。西南連四川之夔州保寧。山多地僻。川險林深。中間仍多平曠田地。可屋可佃及產銀礦沙金。可淘可採。攷之圖志。乃漢高興王之地。人性猛悍。且連年豐收。逋逃多往以故寇賊窃發每在此中。自國初迄今凡幾作矣。釋今不圖。後患莫測。臣嘗推求其故、兵法有云強弩末勢、不穿魯縞、今漢中居陝西之末勢平時則政令以遠不易及。有事則軍馬以遠卒難到。吾既有可乘。彼又有可恃。則其嘯聚。理亦宜然。至于南陽之在河南。荊襄鄖陽之在湖廣。夔州保寧之在四川。皆末勢之地也。所以羣盜前後倡亂不一。大者謀逆僣號。如劉千斤石和尚、至勞王師而後誅、小者叛亂、如野王剛粟端公、亦動官兵而後勦、其間費捐粮餉、屠戮生靈、不知紀極、往年用事者、巳嘗建白于鄖陽添設行都司、及都御史提督撫治、漢中夔襄等處、各添設撫民兵備等官、論其員數、不減三司。官愈繁而政愈紊。卒未見有能散遣流民以安戢地方者何也。葢此之設官雖多。而政出不一。遇事則爾我推姦彼之末勢如故。而心合則一。倉卒則就成大患。葢一則專。不一則雜。專則簡。雜則繁。聞專可以致雜矣。未聞雜制專。聞簡可以御煩矣。未聞煩御簡。倒持太阿。莫此為甚、臣嘗跋履山川、備詢耆老、及反覆思之、而有以見其必然、乞敕該部會官計議、將陝西漢中河南南陽湖廣荊襄鄖陽地方四川保寧之半及夔州一府割為一省、就于鄖陽添設布按二司、照依貴州官不全設將前撫民等官、一切革去、則添設之官、適足以當革去之數、至于在彼都御史、就令巡撫、每年止是添差一巡按御史爾、事定之後、將在彼流民、可散遣者、仍令復還原籍、應附籍者、俱令編成里甲、如此則其地方之延袤。實過山西。官員之裁省。畧當貴州。不惟可以催姦宄常據之勢。抑亦可以為地方經久之圖。若以後仍有他虞、臣甘受妄言之罪、或當道設疑沮撓、可容臣與之明辯、然此實関地方安危、人心向背、非尋常細故也、故臣敢不避煩凟而懇懇言之、伏惟　聖明留意等因、開坐具該通政使司官奏奉　聖旨該衙門知道欽此欽遵、窃念臣嘗歷任湖廣布政司參議、河南布政司參政布政、今又誤蒙　聖恩、濫此委寄、其荊襄鄖陽南陽地方、俱在所轄、民情土俗、頗知一二、若割南陽及漢中保寧夔州荊州襄陽鄖陽七府州縣、添設鄖陽布按二司、臣雖至愚、亦知其有五不可者、荊襄流民、自往年驅逐之後、逋聚復眾、上厪　先帝軫念、命本院左副都御史原傑往彼安集、原傑仰承德意、親率湖廣河南陝西都布按三司掌印巡守等官、登山涉水、往來踰年、相度地勢、設立鄖陽等府州縣、張官置吏、招諭流民、籍其丁口、編成里社、使就約束、如鳥之在籠、獸之在柙、雖欲放逸、有不可得、尚慮反側靡常、添設行都司衞所官軍、分布要害、以鎮壓其邪心、又以巡按御史吳道宏熟知地方事情、保留撫治、其老成謀國之計周矣。後蒙　朝廷復用太監韋貴之薦、鄖陽開設軍府而無重兵故盜賊易聚既多閒曠地土何不募軍營田屹然成一重鎮耶不能無望于今之撫寇者以吳道宏為大理寺右少卿提督撫治、盖特恩也、及吳道宏以憂去、始用都御史繼之十餘年來、流離之民。俱為土著。生有產業。死有墳墓。男婚女配。各遂所願。安土重遷。絕無他慕。即今撫民等官。俱在閒散。故閭閻小民有天上仙人地下撫民之嘲。由此觀之。其不可設一也。若依所言、一如貴州官不全設、撫民官員、足當其數、其經歷司照磨所理問所司獄司官吏亦不可缺、衙門公廨倉庫牢獄、必須創建、所費不貲。銀物或可仰給他處。其土木工程。未免勞役彼民。鄖陽設省誠非計然地勢遼濶割襄立鄖亦未為失也向因設立鄖陽一府。民間謠曰立了鄖陽。害了襄陽。盖指一府之民。供二府之官。民之嗟怨。一至于此。今又添設布按二司并首領官吏、供役浩繁、民或不堪。因而激成他變。亦未可知。况上至兩京戶刑二部。及都察院。亦須增置鄖陽司道。內外紛更。何補于治。其不可設二也。假使立成一省。大于山西數倍。不過損彼益此地不改闢。民不改聚。其于一統輿圖。有何裨益。徒使錢粮軍馬。為之紛更。戶口版籍。為之變亂。非若貴州為雲南門戶。貴州不設。則雲南不通。一舉兩得者。可同日而語。其不可設三也。且如南陽北距汴梁。不過五百餘里。河南都布按三司。足以控制。雖無提督撫治。臣亦可保其無虞。其漢中保寧夔州。臣雖未曾親歷。然以輿論度之。鄖陽西距漢中。約有六七百里。夔州保寧。又在漢中之西南。約有五六百里。荊州北距鄖陽。亦九百餘里。若以五百里之南陽。為河南之末勢。則保夔漢中荊州之于鄖陽又為末勢之末勢者飢荒所在。盜賊窃發。雖通都大邑。亦難保其必無。况于偏方。惟在立法防禦而巳。如野王剛之稔惡。乃彼守土官因循縱弛之故。本于別省無干。今懲其失。遂謂各府為末勢。欲盡分割立省。真失火之家。三日不食之計也。矧今天下。如汀州之在福建。贑州之在江西。處州之在浙江。潮州之在廣東。亦皆常有寇盜。倘遇好事者亦比例為言。則紛更之弊。何時得巳。其不可設四也。至于鄖陽僻在萬山。粮餉之需。皆仰給于別郡。陸路則岡嶺崎嶇。水路則灘石艱險。今輸輓之民。既以勞費疲敝。撫民等官。又以閒散被嘲。若更增置藩臬。分理庶務。則閒散益眾。勞費愈繁。雖曰無君子莫治野人。無野人莫養君子。然設官為民。非以厲民。若以閒散之官。而役疲敝之民。遠冐江山不測之險。轉輓粒粒艱辛之粟。以優養之。適所以厲之爾。於民何益。其不可設五也、昔宋神宗因輔臣之言、創制置三司條例等司、司馬光皆力言其不便。以其紛更無益故爾、夫豈好為沮撓哉臣之所論。亦不過此、又與河南布按二司官參攷得失、皆謂鄖陽僻小、不宜立省、故敢備述見聞、披露心腹以陳、伏望　聖明以地方民情為念、乞敕該部從長計議、合無欽遵舊制、將南陽等七府仍隸各布政司、其鄖陽布按二司、不必設立、如冇新聚流民、督令撫民等官、分投查勘、應附籍者、編入州縣里社、可發遣者、著還原籍復業、以後盜賊生發、所在守備撫民、并行都司衞所府州縣掌印巡捕等官、不行用心督捕、縱令作耗如野王剛者、悉照江西事例、降調邊方敘用、如此則人知警惧、事不紛更、民力自裕、而地方可保無虞矣、


○停幸邺都御札

朕闻王者握图御宇，应天顺人，必从亿兆之心，以副寰瀛之望。朕恭承大宝，渐致小康，当时和岁丰之辰，叶海晏河清之道，思从望幸，爰议省方。昨者以全魏名邦，兴唐霸国，当去弊除奸之後，是安民抚众之时，思暂议於巡游，庶射亲於劳慰，寻颁诏旨，已定行期。而闻卫士连营，方谐聚族，农功务穑，始在承春，虽无供亿之劳，宁免差徭之患？而又勋贤拱北，藩翰勤王，傥万乘之少留，烦诸侯之入觐。况复大臣抗表，多士输忠，睹沥恳以再三，阅封章而数四，谅为裨益，深可叹嘉。宜罢鸣鸾，且谋驻跸。凡在中外，当体朕怀。先取今月十三日巡幸邺都权停。


42　興於詩諸證　由詩而悟進學處世　讀詩所感化諸例


子擊好晨風、黍離，而慈父感悟；周磐誦汝墳卒章，而爲親從仕；王裒讀蓼莪而三復流涕；裴安祖講鹿鳴而兄弟同食，何云：「北史。」可謂興於詩矣。李柟和伯亦自言：「吾於詩甫田悟進學，衡門識處世。」【原注】和伯弟樗迂仲，吕成公所謂二李伯仲也。此可爲學詩之法。

【閻按】北史裴安祖傳：「年八九歲就師，講詩至鹿鳴篇，語諸兒曰：『鹿得食相呼，而況人乎！』自此未曾獨食。」

【元圻案】説苑奉使篇：「魏文侯封太子擊中山。三年，舍人趙倉唐緤北犬、奉晨鳧，獻於文侯。文侯召倉唐而見之，曰：『子之君何業？』曰：『業詩。』文侯曰：『於詩何好？』曰：『好晨風、黍離。』文侯自讀晨風曰：『鴪彼晨風，鬱彼北林，未見君子，憂心欽欽。如何如何，忘我實多。』曰：『子之君以我亡之乎？』倉唐曰：『不敢，時思耳。』文侯復讀黍離曰：『彼黍離離，彼稷之苗。行邁靡靡，中心摇摇。知我者謂我心憂，不知我者謂我何求。悠悠倉天，此何人哉！』曰：『子之君怨乎？』倉唐曰：『不敢，時思耳。』文侯乃出少子摯，封中山，而復太子擊。」〇後漢書周磐傳：「磐，字堅伯。居貧養母，儉薄不充。嘗誦詩至汝墳之卒章，乃解韋帶，就孝廉之舉。」〇晉書孝友傳：「王裒，字偉元〔一〕。痛父死非命，隱居教授。讀詩至『哀哀父母，生我劬勞』，未嘗不三復流涕，門人受業者並廢蓼莪之詩。」〇林少穎作李和伯行狀曰：「公讀書務求有益於吾心者，而不爲空言。每謂吾於甫田得爲學之道，吾於衡門得處世之方。」〇小雅甫田之詩曰：「或耘或耔，黍稷薿薿。」傳曰：「治其禾稼，功至力盡，則薿薿然而茂盛。」夫學殖也，不殖將落，服田力穡，乃亦有秋，故可以悟進學。衡門之詩曰：「衡門之下，可以棲遲。泌之洋洋，可以樂飢。豈其食魚，必河之魴？豈其娶妻，必齊之姜？」夫知足則不辱，知止則不殆，故可以識處世。〇吕成公祭林少穎文曰：「昔我伯父西垣公，躬受中原文獻之傳，載而之南。先生與二李伯仲實來定師生之分。」

〔一〕「元」，原作「先」，據中華本晉書卷八八王裒傳改。






◇遣使循行水灾诏（绥和二年秋）

朕承宗庙之重，战战兢兢，惧失天心。间者日月亡光，五星失行，郡国比比地动。乃者河南、颍川部水出，流杀人民，败坏庐舍。朕之不德，民反蒙辜，朕甚惧焉。巳遣光禄大夫循行举籍，赐死者棺钱，人三千。其令水所伤县邑，及他郡国灾害什四以上，民赀不满十万，皆无出今年租赋。（《汉书·哀纪》）


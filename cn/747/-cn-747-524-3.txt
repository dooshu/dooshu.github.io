○论服墨衰疏

太子於陛下，子道也，臣道也。君臣以义，则抚军监国有权夺；父子问安视膳，固无服衰之嫌。古未有服衰而废者，舒王以下服三年，将不得问安视膳耶？太子、舒王，皆臣女也，不宜甚异。且皇后天下之母，其父母士庶也，以天下之母为士庶降服，可也；太子臣子也，以臣子为母降，可乎？公除，非古也，入公门变服，今期丧以下惨制是也。太子晨昏侍，非公除比。墨衰夺情，事缘金革。今不监国抚军，何抑夺耶？子之於父母，礼异而情均。太子奉君父之日远，报母之日少，忍使失令名哉？


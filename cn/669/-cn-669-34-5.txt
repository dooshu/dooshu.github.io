5　駱賓王言龍蹲歸魚形出　孔子坐如蹲龍立如牽牛　唐人習用龍蹲語　用桐材刻魚形扣石鼓


駱賓王螢火賦序云：「類同心異者，龍蹲歸而宋樹伐；質殊聲合者，魚形出而吴石鳴。」龍蹲，謂孔子。春秋演孔圖：「孔子坐如蹲龍，立如牽牛。」演孔圖語，見太平御覽三百七十七。

【元圻案】舊唐書載釋奠樂章曰：「隼集龜開昭聖列，龍蹲鳳跱肅神儀。」王勃夫子廟堂碑：「珠衡玉斗，徵象緯於天經；贙據龍蹲，集風雲於地紀。」盧照鄰南陽公集序：「龍蹲東魯，陳禮樂而救蒼生；虎據西秦，焚詩書而愚黔首。」初唐人蓋習用之。〇史記孔子世家：「孔子去曹適宋，與弟子習禮大樹下。宋司馬桓魋欲殺孔子，拔其樹。孔子去。」〇劉敬叔異苑：「晉武帝時，吴郡臨平岸崩，出一石鼓，打之無聲。帝問張華，華曰：『取蜀中桐材，刻魚形，扣之。』後如其言，聲聞十里。」






三十


○传

【谢封翁传】

定海慈孝村人人皆称谢封翁。翁讳瀚，字爱夫，别号泮池。其先有令定海者，遂家焉。世以孝闻，能修庐墓礼，村以是得名。其墓间夜辄闻呼謈声，状若谳决者，谚为语曰：“谢家坟，鬼开门。”元初年间毁墓石缮城纻，村人以灵异故，争畚土掩覆，故谢坟封鬛至今高丈二尺许云。屡传而有琛者，以上饶令起家，政治神明，号曰谢城隍。琛弟玙，四传而为赠参政公大纶，即翁之父也，时产已中落。

翁年十二，一日见家不能炊，遂缘江岸祷水神，沙且没踵，倏大蛤数斗涌出，徐囊归，得饷父母，盖纯孝所感也。因谓其季曰：“需青紫何时？万一吾父母枵羸至不及待何！尔执不律，吾行且逐乌兔走矣。”遂弃去制举义，修业吴、越间，足茧起寸，业遂稍起，壹意奉父母欢，季即参政公，乃得卒其学成进士。赠公性好晏处，会岁除，邻失火，荡其室亡有，僦旁舍以居，辄忽忽不乐。翁乃收合煨烬，虑材鸠佣，落成而间燥，赠公始喜，然以亡楼居，且未畅也。翁侦知之，复自为臿筑，楯栭之属，以意审面。已而南熏拂拂，江山萦绕，赠公登焉而乐，乐而甚为加餐也。参政公既宦游万里外，翁家居养母，备极情志。参政无内顾忧，与翁没齿友爱，视曩者青紫数言，始终盖无间云。

翁轻资财，排患难，慕义若嗜欲，里闬尊为祭酒。已伯子泰宗既贵，海巡使者及郡邑长吏争迎致翁，翁为画策，辄有所兴革，无不砉然解者，减苛徭，定兵变，语皆在志中。初翁以小贾役常熟，迷失路，夜昏黑矣，有童子导至邸舍，忽不见。渡福山遇飓风，海船将覆，翁见帆柱脱，急呼篙师理之，遂得免。又尝痒疡生于背，有客过门，手和蜡矾为丸，竟去不受谢。其隐报类如此，谓非慈孝所致哉！

翁故五子。鄞人为余言慈孝村有谢伯子者，以进士出漳浦之门，今隐居教授，所著书且万言，时念家国师友之故，辄发声读，读罢辄泣，而肮脏无憀，一发泄之于酒，酒故不醉，即泰宗也。余慕其名而无繇见，会其季泰交以明经对策第一，卒业北雍，文辞卓荦，余摸索喜甚，以冠其军，及来谒余，傫然笃行儒者也，乃为慈孝村八十三翁立传焉。

国史氏曰：余为《谢封翁传》，传不详其它，重称慈孝村者，盖著所本也。语云：“不知其父视其子。”余门下士泰交为其父请传，跪门外者三日，每见辄蒲伏阶下，流涕不能起。於乎！至性感动，即若翁可知矣。

【志衍传】

志衍讳继善，姓吴氏，志衍其字也。余年十四识志衍，志衍长于余三岁，两人深相得。又六年而人抚、纯祜相与砥砺为文章，人抚、志衍与余同魁庚午一经，而纯祐末十年成进士，里中称科名者推吴氏云。当是时，天如师以古学振东南，海内能文家闻其风者靡然而至，余羸病不能数对，客过志衍，则人人自得也。

志衍博闻辩智，风流警速，于书一览辄记，下笔洒洒数千言，家本《春秋》，治三《传》，通《史》《汉》诸大家，继又出入齐、梁，工诗歌，善尺牍，尤爱图绘，有元人风，下至樗蒲、六博、弹琴、蹴踘，无不毕解。性好客，日具数人馔，宾至者无贵贱必与均，每三爵之后，词辨锋起，杂以谐谑，辄屈其坐人。余口不识杯铛，同其醉醒；而志衍白掷剧饮，与人决度，不胜不止，岸帻笑咏，酣饮绝叫以为常。生平负志节，急人患难。其成进士也，会里中儿刊章告密，天如师为所构，势张甚，志衍锐身为营救，卒以免。大司马邺仙冯公闻而严重之，愿与交。已得慈溪令，司马其邑人，益相为引重，而长安名公卿争揖志衍矣。母夫人丧，未之任，家居侍太公疾，视汤药，浣厕窬，衣不解带者数十日，哭泣丧葬，备物尽志，人称曰孝。事长兄，待二弟，友爱无间言。伉爽旷达，耻为小节苛礼，而父党造门，必蹑履问起居。中表故旧及所游门下士一旦请缓急，未尝以不足为解，而无纤毫德色。家世素高赀，坐是析箸，假贷累千金，意豁如也。尝游黄山，凌蹑险绝，同游者不能从焉。雅自负强济，谓可就功业，慨然曰：“今天下将乱，大丈夫习劳苦，任艰难，为国家驰驱奔走，有如此游矣！”而其后乃得蜀之成都。成都在万里外，又荆、襄陷没，江、鄂道断，宾客逡巡劝少留。志衍曰：“吾既受成命矣，人臣守官，其敢以利害辞？且今日何乐土之有？”志衍虽勇于蜀游乎，顾置酒张乐，召所与游人人道别，虽握手极笑语，而独坐凝视，椎床弹指，或亲故问之，则浮大白引满，欷歔不复言。既上道，复改途出宜春，道酉阳，涉黔江，南而入蜀，即日启蜀王，请发帑金为备御计。当时蜀事已棘，而藩府金缯积者数百万，王吝不应，则贻余书曰：“事不可为，余必死于此。”词甚酸怆云。

居五六月，蜀问至，成都陷，余中夜蹶起曰：“志衍死矣！”欲为位哭，行自念，尽室西川，岂无一自脱得报亲戚者？越三年，其弟事衍徒跣万里，望家而哭曰：“吾兄以甲申十一月二十五日遇害，骂不绝口，贼脔而割之。一门四十馀人，同日并命。”嗟乎，何其酷也！当夫燕京已没，先皇帝崩问已至，志衍恸哭上书，即藩邸亦心动，而文武大吏无一人肯办贼。剑门、夔峡诸险皆已失守，而后驱数千之卒，阻五丈之城，以当百万之强寇，虽智勇无所施。护亲藩窜山谷，屏迹蛮僚间，可以图全，而志衍喋血自誓，与此城为存亡，终至骨肉菹醢，妻儿横分，以报所受，岂不难哉！

初纯祐之在永嘉也，书问阻绝；而事衍闻东南大乱，亦长恸，恐至则无归。及两人先后到里门，问宗人亲戚尚无恙。余向谓志衍即尚存，势不能自拔，今见两兄弟流离辛苦，终得相见，抱持痛哭，而志衍独不幸以死。死者人所不免，而家室同尽，龆稚无遗，并其断骸残骼不得一棺之土，故哭其丧者为尤痛焉。

嗟乎！志衍之入蜀也，天如师已前没，未一岁而司马冯公亦亡，平昔志衍所与游零落殆尽，祸与志衍同者亦比比而是也。其宜死而不死，如余与人抚，则又穷愁疾病，所去志衍者几何，而今日犹哭吾志衍，志衍亦可以无憾矣。

志衍有子曰孙慈，贼将怜而匿之，后亦遇害。纯祐经纪其兄丧，以少子某为之后。志衍之死也，友人季曾贯与同难。其族人名汉者逸出城，箭及之，颠而殒。家人五郎者免矣，奋曰：“吾主与主母死矣，义不忍独生！”乃慷慨骂詈而尽于主侧。呜呼！是皆可书也。

【柳敬亭传】

柳敬亭者，扬之泰州人，盖曹姓。年十五，犷悍无赖，名已在捕中，走之盱眙，困甚。挟稗官一册，非所习也，耳剽久，妄以其意抵掌盱眙市，则已倾其市人。好博，所得亦缘手尽，有老人日为醵百钱从寄食。久之过江，休大柳下，生攀条泫然，已抚其树，顾同行数十人曰：“嘻，吾今氏柳矣！”闻者以生多端，或大笑以去。后二十年，金陵有善谈论柳生，衣冠怀之辐辏，门车常接毂，所到坐中皆惊，有识之者，此固向年过江时休树下者也。

柳生之技，其先后江湖间者，广陵张樵、陈思，姑苏吴逸，与柳生四人者各名其家，柳生独以能著。或问生何师，生曰：“吾无师也。吾之师乃儒者云间莫君后光。”莫君之言曰：“夫演义虽小技，其以辨性情，考方俗，形容万类，不与儒者异道。故取之欲其肆，中之欲其微，促而赴之欲其迅，舒而绎之欲其安，进而止之欲其留，整而归之欲其洁，非天下至精者，其孰与于斯矣！”柳生乃退就舍，养气定词，审音辨物，以为揣摩，期月而后请莫君，莫君曰：“子之说未也。闻子说者欢咍嗢噱，是得子之易也。”又期月，曰：“子之说几矣。闻子说者，危坐变色，毛发尽悚，舌挢然不能下。”又期月，莫君望见惊起曰：“子得之矣！目之所视，手之所倚，足之所跂，言未发而哀乐具乎其前，此说之全矣。”于是听者傥然若有见焉；其竟也，恤然若有亡焉。莫君曰：“虽以行天下莫能难也。”已而柳生辞去，之扬州，之杭，之吴，吴最久，之金陵，所至与其豪长者相结，人人昵就生。其处己也，虽甚卑贱，必折节下之；即通显，傲弄无所诎。与人谈，初不甚谐谑，徐举一往事相酬答，澹辞雅对，一坐倾靡。诸公以此重之，亦不尽以其技强也。

当是时士大夫避寇南下，侨金陵者万家。大司马吴桥范公以忧兵开府，名好士，相国何文端阖门避造请，两家引生为上客。客有谓生者曰：“方海内无事，生所谈皆豪猾大侠，草泽亡命，吾等闻之，笑谓必无是，乃公故善诞耳。孰图今日不幸竟亲见之乎！”生闻其语慨然。属与吴人张燕筑、沈公宪俱，张、沈以歌，生以谈，三人者酒酣，悲吟击节，意凄怅伤怀，凡北人流离在南者，闻之无不流涕。未几而有左兵之事。左兵者，宁南伯良玉军噪而南，寻奉诏守楚，驻皖城待发。守皖者杜将军弘域，于生为故人。宁南尝奏酒，思得一异客，杜既已泄之矣。会两人用军事不相中，念非生莫可解者，乃檄生至进之。左以为此天下辩士，欲以观其能，帐下用长刀遮客，引就席，坐客咸振慑失次，生拜讫，索酒，诙啁谐笑，旁若无人者。左大惊，自以为得生晚也。居数日，左沉吟不乐，熟视生曰：“生揣我何念？”生曰：“得毋以亡卒入皖，而杜将军不法治之乎？”左曰：“然。”生曰：“此非有君侯令，杜将军不敢以专也。生请衔命矣！”驰一骑入杜将军军中，斩数人乃定。左幕府多儒生，所为文檄不甚中窾会；生故不知书，口画便宜辄合。左起卒伍，少孤贫，与母相失，请貤封不能得其姓，泪承睫不止。生曰：“吾侯不闻天子赐姓事乎？此吾说书中故实也。”大喜，立具奏。左武人，即以为知古今、识大体矣。阮司马大铖，生旧识也，与左隙而新用事。生还南中，请左曰：“见阮云何？”左无文书，即令口报阮以捐弃故嫌，图国事于司马也。生归，对如宁南指，且约结还报。及闻阪矶筑城，则顿足曰：“此示西备，疑必起矣！”后果如其虑焉。

左丧过龙江关，生祠哭已，有迎且拜，拜不肯起者，则其爱将陈秀也。秀尝有急，生活之，具为余言救秀状。始左病，多恚怒，而秀所犯重，且必死，生莫得搘捂，乃设之以事曰：“今日饮酒不乐，君侯有奇物玩好，请一观可乎？”左曰：“甚善。”出所画己像二，其一《关陇破贼图》也。览镜自照，叹曰：“良玉天下健儿也，而今衰。”指其次曰：“吾破贼后将入山，此图所以志也。”见衲而杖者，数童子从，其负瓢笠且近，则秀也。生佯不省，而徐语为谁，左语之，且告其罪，生曰：“若负恩当死。顾君侯以亲信，即入山且令自从，而杀之，即此图为不全矣。”左颔之。其善用权谲，为人排患解纷率类此。

初生从武昌归，以客将新道军所来，朝贵皆倾动，顾自安旧节，起居故人无所改。逮江上之变，生所携及留军中者亡散累千金，再贫困而意气自如。或问之，曰：“吾在盱眙市上时，夜寒，借束稿卧，𬸚履踵决，行雨雪中，窃不自料以至于此。今虽复落，尚足为生，且有吾技在，宁渠忧贫乎？”乃复来吴中。每被酒，尝为人说故宁南时事，则欷歔洒泣。既在军中久，其所谈益习，而无聊不平之气无所用，益发之于书，故晚节尤进云。

旧史氏曰：余从金陵识柳生，同时有杨生季蘅，故医也，亦客于左，奏摄武昌守，拜为真。左因强柳生以官，笑弗就也。杨今去官，仍故业，在南中，亦纵横士，与余善。

【张南垣传】

张南垣名涟，南垣其字，华亭人，徙秀州，又为秀州人。少学画，好写人像，兼通山水，遂以其意垒石，故他艺不甚著，其垒石最工，在他人为之莫能及也。百馀年来，为此技者类学崭岩嵌特，好事之家罗取一二异石，标之曰峰，皆从他邑辇致，决城纻，坏道路，人牛喘汗，仅而得至。络以巨，锢以铁汁，刑牲下拜，刂颜刻字，钩填空青，穹窿岩岩，若在乔岳，其难也如此。而其旁又架危梁，梯鸟道，游之者钩巾棘履，拾级数折，伛偻入深洞，扪壁投罅，瞪盻骇栗。南垣过而笑曰：“是岂知为山者耶？今夫群峰造天，深岩蔽日，此夫造物神灵之所为，非人力所得而致也。况其地辄跨数百里，而吾以盈丈之址，五尺之沟，尤而效之，何异市人抟土以欺儿童哉！惟夫平冈小阪，陵阜陂陁，版筑之功可计日以就，然后错之以石，棋置其间，缭以短垣，翳以密筿，若似乎奇峰绝嶂，累累乎墙外，而人或见之也。其石脉之所奔注，伏而起，突而怒，为狮蹲，为兽攫，口鼻含呀，牙错距跃，决林莽，犯轩楹而不去，若似乎处大山之麓，截溪断谷，私此数石者为吾有也。方塘石洫，易以曲岸回沙；邃闼雕楹，改为青扉白屋；树取其不凋者，松杉桧栝，杂植成林；石取其易致者，太湖尧峰，随意布置，有林泉之美，无登顿之劳，不亦可乎！”华亭董宗伯玄宰、陈征君仲醇亟称之曰：“江南诸山，土中戴石，黄一峰、吴仲圭常言之，此知夫画脉者也。”群公交书走币，岁无虑数十家，有不能应者，用为大恨，顾一见君，惊喜欢笑如初。

君为人肥而短黑，性滑稽，好举里巷谐媟以为抚掌之资，或陈语旧闻，反以此受人啁弄，亦不顾也。与人交，好谈人之善，不择高下，能安异同，以此游于江南诸郡者五十馀年。自华亭、秀州外，于白门、于金沙、于海虞、于娄东、于鹿城，所过必数月。其所为园，则李工部之横云、虞观察之预园、王奉常之乐郊、钱宗伯之拂水、吴吏部之竹亭为最著。经营粉本，高下浓淡，早有成法。初立土山，树石未添，岩壑已具，随皴随改，烟云渲染，补入无痕，即一花一竹，疏密欹斜，妙得俯仰。山未成，先思著屋，屋未就，又思其中之所施设，窗棂几榻，不事雕饰，雅合自然。主人解事者，君不受促迫，次第结构；其或任情自用，不得已骫膜曲折，后有过者，辄叹息曰：“此必非南垣意也。”君为此技既久，土石草树，咸能识其性情。每创手之日，乱石林立，或卧或倚，君踌躇四顾，正势侧峰，横支竖理，皆默识在心，借成众手。常高坐一室，与客谈笑，呼役夫曰：“某树下某石可置某处。”目不转视，手不再指，若金在冶，不假斧凿，甚至施竿结顶，悬而下缒，尺寸勿爽，观者以此服其能矣。人有学其术者，以为曲折变化，此君生平之所长，尽其心力以求仿佛，初见或似，久观辄非。而君独规模大势，使人于数日之内，寻丈之间，落落难合，及其既就，则天堕地出，得未曾有。曾于友人斋前作荆、关老笔，对峙平墄，已过五寻，不作一折；忽于其颠将数石盘互得势，则全体飞动，苍然不群。所谓他人为之莫能及者，盖以此也。

君有四子，能传父术。晚岁辞涿鹿相国之聘，遣其仲子行。退老于鸳湖之侧，结庐三楹。余过之，谓余曰：“自吾以此术游江以南也，数十年来，名园别墅易其故主者，比比多矣。荡于兵火，没于荆榛，奇花异石，他人辇取以去，吾仍为之营置者，辄数见焉。吾惧石之不足留吾名，而欲得子文以传之也。”余曰：“柳宗元为《梓人传》，谓有得于经国治民之旨。今观张君之术，虽庖丁解牛，公输刻鹄，无以复过，其艺而合于道者欤！君子不作无益，穿池筑台，《春秋》所戒；而王公贵人，歌舞般乐，侈欲伤财，独此为耳目之观，稍有合于清净。且张君因深就高，合自然，惜人力，此学愚公之术而变焉者也，其可传也已。”作《张南垣传》。

【汪处士传】

汪处士凤龄，字仪卿，别字思颖，其先出唐越国公华之后。越国数十传为时扬公，世居徽之唐模村，当赵宋之季，时扬以孝闻，由唐模徙岩镇，是为岩镇汪氏。时扬有十子，其第四子允亮，又十馀传而得君。

君生而姿貌颖异，目睛烂烂烛人。始在髫鬌，不苟嬉弄，凝重如成人。六岁出就外傅，强记雒诵，大有过于凡儿之所习，操管为文，衮衮不能自休，时师避席畏之曰：“非某所能教也。”既长，试有司辄不利，或有劝之者曰：“丈夫拔足阡陌之中，乘坚驱良，足以为豪耳。儒者博而寡效，劳而无功，是安用此呫哔者为？”君慨然叹息曰：“吾新安非徽国文公父母之邦乎？今紫阳书院，先圣之微言，诸儒之解诂具在，奈何而不悦学乎？且吾汪氏仕而显、贾而赢者，世有其人矣，苟富贵堙灭不称，何如吾为一卷师，而以《兔园》终老也！”闻者眙愕以去。久之，歙有大中丞方公者聘请高行为弟子师，里塾之士自炫鬻者以十数，方公独以望实细推择曰：“必汪先生。”于是洁馆舍，具书币以迎致之，命其子若弟修北面之礼，乡人聚观，诧指曰：“吾今日始知学之为益矣！”

君为人性至孝，再刲股以疗其亲疾，居丧哀毁，几致灭性。御史张公慎学行部至新安，州郡上其事，命大书孝行，著绰楔以旌之。邑宰聘饮于乡，复加崇奖。君尝谓人曰：“世谓儒者有名无情，不足乎缓急，此腐生孤陋者所为，非所以概吾道也。夫君子先人后己，重义轻利，讵肯于死生然诺有二其心哉？”当明之末造，新安谷歉人饥，君推其资计，赈赡里闾，人有急难叩门，倾囊倒庋，应之惟恐不足。甚至举倍称之息，为人解对，后虽掉臂负之，弗恤也。新安之俗，好以纤介自言，邻比沤麻之争，兄弟原田之讼，经年所不能决，君出一言为之平处，退而皆服。居尝引诸生雠问经义，有暇则东阡西陌，亲友过从，数举长者之言，提耳训告，其有怀诈面谩，辄质责谯让，俾无所容。性高整，虽妻子不见有燕惰之色，居处服饰，务敦俭朴，以为时世先。里人伏腊置酒，三爵之后，以严见惮，少长无敢载号载呶者，咸相谓曰：“汪君在坐，使人不乐，不见又从而思之。”其取重若此。初越国公以九子散居六邑，其著者曰兖山、邑南，曰桃溪、万安，曰登源、太畈、西门、潜口、黄坡，无虑数十大族，君皆能条举枚数，分其所自出；而于岩镇，则婚必告，丧必赙，祭享必会，修收族之道焉。有八子，多以孝谨起家，笃修行谊。君教之曰：“陶朱公之传不云乎？年衰老而听子孙。吾以隐居废治生，诸子有志于四方，甚善，但能礼义自将，不愧于儒术，吾愿足矣。”

君生于万历癸巳年正月初五日，卒于康熙丁未年腊月二十八日，享年七十有五。八子者：秉干、秉中、秉和、秉厚、秉星、秉亮、秉光、秉贞，皆克遵遗训，而秉干侨寓吾州，故知君言行为详。君菆宫在其邑之南山，其志碣将以俟诸启奠，故不备载。

旧史氏吴伟业曰：黟、歙居万山中，风气完密，世称多笃厚长者。当前朝成、弘之时，篁墩程先生好论次其乡人之可传者以告世，如孝义汪处士思义、汪义士中和，此两君者，苟以入《独行传》，则良史所必采焉。今思颖汪君先后一揆，何汪氏之多贤哉！往余在京师，知方中丞护岩关，其门下多文武智计之士，乃为子弟择师得汪君，由此观之，即汪君可知矣。

【登封三节妇传】

河南登封焦氏有三节妇，曰周氏，曰杨氏、牛氏。周氏者，太仆寺少卿与嵩公次子文学□□之妻也。文学早死，孺人与侧室李氏皆有遗腹，免身皆男。孺人曰：“吾之不早从地下者此尔，今天幸俱有子，吾将下报吾夫。”太仆公固止之。亡何，李以病逝，孺人乃抱其孤泣曰：“天乎！吾两儿恐不能俱全，若此子失所，鬼而有知，问李氏孤何在，则将奚辞以对？”遂择里媪乳己子，而亲抱李氏孤乳之。太仆为仰天出涕曰：“人情莫不爱其子，此古人所难，吾媳妇能行之，儿为不亡矣。”

后二十年，登封县民有具节母事上直指使者，使者为请，天子下其奏，锡封表闾，岁给饩米□石，河南人皆叹息曰：“周太君抚两孤成立以膺此宠也。”盖自文学没二十年，而孺人始以节孝显于朝。又□年而孺人没，没后□年，而登封陷于寇，其以节死者为焦家妇杨氏、牛氏，河南人复皆叹息曰：“微周太君之教不及此。”

杨氏者，焦君阳长之妇，周藩仪宾四聪公之女也。既归阳长君，事姑最恭谨，而读书识大体，尝手《列女传》一编，与姒牛氏讲贯义旨，悉通晓。登封既围急，孺人知不免，纫其中外衣以自固，拜辞太君木主，将引决，侍婢止之曰：“吾城前受围，匝月不下，今尚冀万一得全。且郎君不在，主君旦暮城守，盖俟休沐时一谋之乎！”杨孺人叱之曰：“吾奉先姑教训，若不死，何面目见地下且玷太仆家风乎？”乃约牛氏同死，指梧下井曰：“此吾两人毕命处也。”卒俱死。

吴伟业曰：余之中州，尝望见嵩岳，云其下必多伟人巨卿，负奇节、立志概者。今观焦太仆龃龉江陵，屡踬复振，一门之内，男清女贞，周太君有《褵鸠》之仁、《柏舟》之节，而两烈妇捐生殉义，立志皎然，岂山川之气赋禀有素耶！抑门内之训浸渍涵育使然也？初阳长走京师，乞名公卿歌咏，太君之节闻于天下，可谓甚孝。今两烈妇之殉也，适会抢攘，无所表章以显当世；然观阳长悼亡诗，音节悲苦，属和者无不泣下。呜呼！若两烈妇者，诚无愧于其姑矣！故娄东旧史氏为合传焉。

【汤节母赵氏传】

节母赵姓，河南睢州人，其先许昌徙也，世为望族。年十八，归同邑文学汤君讳祖契，字孝先；其子今为国史院检讨讳斌，则以孺人之节义闻于朝者也。汤于睢阳亦望姓，始祖以武功爵世授卫指挥佥事。自孝先以上，三世用儒术闻矣。孝先之父曰斋，居家有礼法。孺人醮而庙见，斋喜曰：“此必为贤妇，兴吾家。”斋尝大病，孺人调匕箸、奉汤药，偕孝先侍疾者四十日。斋疾少间，见其孙立于旁，手摩囟顶，泪泫然承睫曰：“吾子孝，新妇贤，殆将有后，其在此子乎！吾老不及见矣。”斋殁，含殓以时具，孺人皆先事缝纫，附身附棺，应手立办，亲党相顾而惊，微孺人不能以丧也。岁大祲，家益以贫落，傅玑之饰鬻既尽，则蚕绩继之。堂上枿𫗴饣修氵随，弗缺于供，私则咽藜藿，食糠俶，勿使姑闻。篝灯机杼，课检讨以夜读，烛不至，则诵古书，俾暗而记之，略上口乃止。盖孺人少习《孝经》《列女传》，识其大义，居常以训饬子女，欲亲见诸躬行，故其事舅姑服劳无倦，临患难立意皎然，不挫所守，诚天性然也。

河南方乱，旱蝗不止，孺人忧之，为长女营嫁；检讨未应婚也，则又为营婚。慨然谓孝先曰：“吾一子一女，志愿毕矣。世事至此，如姑年老何！”或问以身谋，则笑勿应。明年贼大至，睢阳旁邑皆陷，孺人闲定如平时，戒左右莫惊吾姑也。先是检讨读书北恒山之麓，事急驰归，守陴者勿纳，则循城而号之，孺人曰：“来则俱死无益，不可令汤氏无后。”戒勿复入。城既破，孝先负其母窜芦中，仅而后免。孺人召集家人，从容慷慨，自以累世高门，今日义无全理，且以姑老不得终事为恨。解衣带自缢，不绝，再投于井，眢井也，家人缒而出之。贼寻至，环以白刃，孺人大骂，贼刃交于胸，噀血不挠。及旬而殓，尸僵如生。今建祠于故居之东，知州事者春秋祭祀不绝云。

吴伟业曰：节义之起也，岂不以读书知礼义哉！妇人女子，仓皇逼侧，勇于一决，抑亦计无复之耳。观节母处危乱之中，不以身累其夫，不以死忧其亲，非其学问志行，深有得于《孝经》《女史》，能从容如是耶？黄河溃决，孺人之殡再没于水，论者谓天道太酷。嗟乎！梁园之侧，洛水之旁，其为高坟巨碣者何限，终委蔓草而号狐狸。今节母之英灵昭爽，翱翔乎星辰日月之际，又何有于衣裳形魄之抔土？而独令其平生行事，载之图牒，传之丹青，俾知者播为奇闻异迹，则世教有裨，而于孺人读书知礼之志，亦可以无憾。余故谨次所闻，俾采风者识所考焉。

【吴淑人传】

淑人姓吴氏，赠亚中大夫席君右源之妻，而故太仆寺少卿宁侯君之母也。席与吴东山著姓，右源又吴之所自出。其父怡泉公生四子，长矣，而继室以吴氏，生右源与其兄左源，为幼子，故少分焉。淑人则其姑之再从女也，父养心绝怜爱之，有豪家求委禽焉，勿与。右源傫然贫者也，一见独伟之，曰：“吾择婿无逾此郎矣。”既馈而怡泉已没，事姑克以孝闻，舍旁有隙地，修蚕桑，植蔬果，得一味之甘，调糁而进之，曰：“勿使吾夫有内顾忧也。”左源之配曰沈孺人，先后相友爱。二源兄弟同心，足以发贫成业，而两妇桁无异衣，廪无异粟，箕帚不谇，井臼必均，黾勉有无，辛勤共事者垂四十年。右源之初谋废举也，苦无以为资，淑人斥嫁时装以佐什一。家既起至巨万矣，右源中夜寝熟，辄扪床大呼曰：“安所得百金以为积著计乎？”盖其少更难□，虽赢得过当，不忘所自始也。以常情度之，宜其重于弃财，顾用好施闻郡国，赈恤贫弱，甓治津梁，其费动以千百计。人或以谓淑人，淑人慨然曰：“吾夫妇累积纤微以有今日，匪由人力，天所赞也。苟为善不卒，何以克长久乎？”

怡泉公著《家居杂仪》一卷，最详于内训，淑人自以不逮事吾舅，常捧之而泣。其庀家政也，肃而宽，廉而不刿；知人善任，得其才而用之；奉事祖宗，问遗亲戚，鱼菽之祭必以敬，腶脩之将必以诚；箴管縏帙，罔勿饬也；米盐凌杂，罔弗戒也；机杼刀尺之声闻于户外，笃老而犹不衰。或以为太自苦，淑人曰：“先舅之坠言在，吾敢违诸乎？”

少卿事其母至孝，中外事咨而后行。赈荒之役，跽而请命，淑人曰：“此而父志也。”尽捐其箧衍所畜，市千石以助之施，齐、鲁及吴人受其赐者皆曰：“义母生我。”所司欲以其事上闻，庶几褒宠如古所谓女怀清台者，淑人笑曰：“吾虽不知书，如秦皇帝以万乘礼一嫠妇，而其夫与子顾弗传，岂纪者略之耶！抑恩弗及也？若此何足为天下劝乎？今吾子倾家佐军，珣书貤封三世，奏英荡之节，过家上冢，其为宠光也大矣，又何必以老妇之义闻也？”其贤明识道理如此。盖年有九十而卒。

旧史氏曰：余观江以南，惟新安善治生，其丈夫转毂四方，女子持门户，中外咸有成法。盖吴之洞庭亦然，过其地，见重垣如城，厅屏清肃，终日行里中，不见有游闲之迹、笑语之声。《诗》曰：“不绩其麻，市也婆娑。”中古且以为叹，况今日而有此风，不亦异乎！乃闻席有贤母，以九十之年，执麻枲，课纺绩，赋事而献功，不以盈满少自暇豫。昔鲁敬姜有言：“瘠土之民，莫不好义。”夫洞庭固沃土，非瘠土也，而卿士大夫之家，礼法足以化其境内，其有裨世道，岂偶然哉！是不可以莫之传也。作《吴淑人传》。

【施太夫人传】

秦与施晋阳之望姓，秦自方伯公以下先后通显，而施太仆为名卿。方伯公三传为文学水庵公，太仆以季女女之，余同年今令清江大音所自出也。《礼》为人后者为之子，归为人后者为之子妇。其以支子出为支子后，妇姒妇也；支子入为大宗后，妇冢妇也。《诗》曰：“于以奠之，宗室牖下。谁其尸之？有齐季女。”女子之嫁也，教成之祭尚于大宗，而况于从夫乎！太夫人自太仆公曰“吾季女”，自秦龙槐公曰“吾冢妇”。文学为征仕公次子，嗣于龙槐，筐筥锜釜，实先族人，诸姑伯姊视我妇礼，太夫人之处此也盖难。

太夫人归秦氏时，龙槐公已前死，新遭谈孺人丧，逾年而成礼，又以哭征仕公，髽而当户，用佐哀泣。一年之中，两见素冠；太夫人人不既蹙已乎！既而视服膳，迎颜旨，娩婉听顺，以事吴孺人、陈太孺人，曰：“吾遭二丧而事一姑，其敢弗力？吾不获行冢妇礼，而行冢孙妇礼，犹余幸也已。”

文学公好书，多雅游，皆海内知名士，太夫人为修脡具，议酒食，佐读不辍，书皆暗诵，通大义相论难。顾文学公体素羸，不胜其志气，尝劝以毋汲汲太自苦。文学公好施，不问赀算，辄为治丝谷，计生产，给众指执作，曰：“吾教俭，且佐治也已。”文学公中夺，夫人伤之垂绝，欲以死殉，复重自抑以抚藐孤，讫于成立，服无华，髢无饰，发言则涕，曰：“汝父无年，嗛于一第，汝其无荒于业以继汝父之志乎！”庚午，大音举于乡，越六年成进士，得官清江，而太夫人已前殁。嗟乎，何太君之集于荼蓼也！

太君以名公卿女，入门下车，就位缟泣，一年而哭谈孺人，又一年而哭征仕公，又四年而哭陈太孺人，又九年而哭吴孺人。文学公棘人栾栾，夫妇未尝见齿，以至于亡焉。文学公即世，太君以一妇人抱弱子，长者数岁，少者不过五月，茕茕二十馀年，始得大音之一遇，又不二年而卒，不见其成进士。呜呼！忧乐之际，何其远哉！

太君为女者十五年，为妇者十六年，为母者二十六年。其为女也柔懿为则，其为妇也贞顺有礼，其为母也敬俭弗忘。语曰：“斥卤无松柏。”又曰：“云出于山而雨其山。”大音之恂恂忠孝，非有得母氏之教乎！噫，是可纪也已。








陆游　初夏野兴

得意烟霞不讳穷，一庵聊寄寂寥中。

山从树杪参差见，水过花阴曲折通。

闲倚胡床溯新月，时停团扇受微风。

元知梦境无真实，不待邯郸觉後空。

陆游

陆游　初夏野兴

披衣清晓倚阑干，龟屋裁成二寸冠。

盆桧雨余抽嫩绿，研池风过起微澜。

爱书自笑心常在，去死悬知日尚宽。

回视前修似无媿，不教一字入长安。

陆游


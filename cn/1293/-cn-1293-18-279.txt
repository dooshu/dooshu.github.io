○再录唐埙词

益庵至闽无所遇，重渡东瀛，为书院山长。近闻以言贾祸，既老且贫，其词未必能刊，再录数阕於此。鹊桥仙云：“莺啼人倦，鹃啼人怨，春老几家庭院。惜花枉自嘱东风，早飞却、残红一半。天涯何远，流光易换，漫把水晶帘卷。隔墙俏影送秋千，应不解、愁长愁短。”迷神引云：“糁瓦清霜催寒急。声递谁家横笛。风吹罗幕，闪银灯灭。夜初长，人何处，暗悲噎。记得梅花开，迟夜月。记得柳花飞，碾晴雪。秋上心头，愁过秋时节。便到愁来，和谁说。双鬓刁骚，早融尽、肝肠铁。怅年时，红墙近，蓬山隔。睡也数更更，鱼柝击。醒也听声声，虬漏咽。”白下高竹坡以“明月满船归去好，美人亲手炙鲈鱼”句意绘图索题，为赋摸鱼儿云：“算年来、摇烟汤月，狎鸥生计差近。半规蟾魄湖心浸，端正一奁明镜。卿试问。问秋老莼肥，何不携归艇。襟尘氵净。羡软翦靴纹，低匀黛翠，重把莫愁认。舵楼底，好是不愁孤另。纤纤微露眉靓。宵深稳抱鸳鸯宿，篷背悄移花影。君且听。听珠样歌喉，唱到风波定。别饶清兴。看暖炙银鲈，满浮绿蚁，此乐更谁省。”


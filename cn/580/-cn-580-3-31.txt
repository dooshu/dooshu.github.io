志第三十一 选举志一


自世祖以来，科举议而未行，士之进身皆由掾吏，其岁贡之法，曰吏习儒书，儒通吏事。奉行既久，考选多不如法。仁宗即位，设科取士，谕才首德行，衡文先经术，立法之善，易世不能废也。惟以稔知吏弊，凡由吏出身者，限以一切之法。其后御史许有壬极论之，以为通事知印宣使之属，尚获优升，独于掾吏待之过严，绳之过刻。然吾观元之选格，烦琐凌杂，务在迂其仕进之途而已，匪独仁宗之限吏为弊法也。今为选举志，区为四事，曰学校、科举、铨法、考课，读史者可以甄其得失焉。






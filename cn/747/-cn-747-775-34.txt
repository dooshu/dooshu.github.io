○上郑州萧给事状

某簪组末流，邱樊贱品，倏忽三载，回一名，岂於此生，望有知己？兖海大夫时因中外，尝赐知怜，给事又曲赐褒称，便垂延纳。朱门才入，欢席几陪。辱倒屣於蔡伯喈，合先王粲，枉开樽於孔文举，宜在祢衡。岂伊庸虚，便比叨幸。今者方牵行役，遽又违离。蹑履食鱼，兼预原尝之客；御车登榻，俱参陈李之门。生死之寄皆深，去住之诚并切。伏惟特赐亮察。


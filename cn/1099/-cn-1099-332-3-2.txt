○三衞志 【 三衞】

自北虜外、我膏肓之患。而不能絕且不宜絕者。則無如朵顏三衞焉。其人始為兀良哈、即奚契丹種類也、洪武中為蒙古所抄乞降、　高帝為置三衞統之、自大寧前抵喜峰近宣府曰朵顏。自錦義歷廣寧。至遼河曰泰寧。自黃泥窪逾瀋陽鐵嶺至開原曰福餘。唯朵顏最強。久之仍叛附蒙古。　文帝從燕起靖難、使使以賂請、而兀良哈以騎來從戰有功、先是即古會州地、設大寧都司營州等衞為外邊使寧王鎮焉、　國家既都燕而輕於弃大寧誠為失策唐借回紇之兵以復兩京而回紇強國家借三衛之師以靖難而三衞盛相因之勢也文帝乃移王與其軍內地。而以其地畀兀良哈等。使仍為三衞。其官都督至指揮千百戶有差、約以為外藩歲給牛具種布帛酒食良厚亡何、復叛附阿魯台、二十年、　上親征阿魯台、遠征阿魯不若近復三衞還討之。大敗其眾於屈烈河、斬馘無筭、宣德三年、　上出獵廵邊、駐蹕遵化、適其眾入寇、　上以鐵騎三千逆擊。大破之。獲首數千級。正統九年、詔發兵二十萬分四軍、成國公朱勇出喜峰口、左都督馬諒出界嶺口、興安伯徐亨出劉家口、左都督陳懷出古北口、踰灣江渡柳河、經大小興州、過神樹、破福餘於全寧。復破泰寧朵顏於虎頭山。鹵男婦以千計。馬牛羊以萬計。還加公勇太保、伯亨進徹侯、都督諒懷賜爵伯、自是三衞雖衰敗。然怨我刺骨。因通也先為鄉導入寇矣。後復謝罪入貢。國家亦撫納、而小小為寇抄不絕。至正德間、闌入邊、射殺參將陳乾、薊兵討之走最後都督馬永為薊帥、有威信、三衞夷畏而親之、不敢動、嘉靖中、薊鎮撫臣貪功、尋郄而掩之、獲首百餘、復走誘俺荅大舉入塞、庚戌之變、固三衞導之也、仇鸞既當國、知三衞弱、欲發兵搗其地以為功、督臣何棟以不可、宛轉解乃止、入貢如初、大抵其俗喜偷剽。時入漠北盜馬。三四人驅千百匹。虜以眾來攻。不敵則降而事之為鄉導。至婚子女詛誓相媾。而貪中國賜予。歲來朝。撫之厚。則更以虜情告我。得預為備。今之速部諸酋道亦如此故迫則敺入虜信則墮其計善處之則因而為間雖藩籬失而耳目猶在也。


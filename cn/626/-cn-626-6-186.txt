章副使美中三首

【早发湘潭】

凌晨陟平麓，野色眷行旅。

娟娟千林花，犹含夜来雨。

山深云不流，春去禽自语。

景物各有适，吾道岂踽踽。

【暮相思】

征帆日已远，回波不相待。

暝色孤峰来，故乡何处在。

日淡墟里烟，云尽天边海。

如何暮相思，坐令鬓容改。

【毗陵道中遇司勋皇甫子循舟有诗相贻奉答】

三月轻风桃李阴，春城吹入客愁深。

扁舟未逐五湖去，华发空随双鬓侵。

芳草东归故园色，江流北转逐臣心。

烟波日暮知何处，天畔疏峰相对吟。


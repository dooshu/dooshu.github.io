○乘桴说

子曰：“道不行，乘桴浮于海，从我者其由与！”子路闻之喜。子曰：“由也，好勇过我，无所取材。”说曰：海与桴与材，皆喻也。海者，圣人至道之本，所以浩然而游息者也。桴者，所以游息之具也。材者，所以为桴者也。《易》曰：“复其见天地之心乎？”则天地之心者，圣人之海也。复者，圣人之桴也。所以复者，桴之材也。孔子自以拯生入之道，不得行乎其时，将复守至道而游息焉。谓由也勇于闻义，果于避世，故许其从之也。其终曰：“无所取材”云者，言子路徒勇于闻义，果于避世，而未得所以为复者也。此以退子路兼人之气，而明复之难耳。然则有其材以为其桴，而游息于海，其圣人乎？子谓颜渊曰；“用之则行，舍之则藏，唯我与尔有是夫！”由是而言，以此迫庶几之说，则回近得矣。而曰“其由也与”者，当是叹也，回死矣夫。或问曰“子必圣人之云尔乎？”曰：“吾何敢？吾以广异闻，且使遁世者得吾言以为学，其于无闷也，扌建焉而已矣。”


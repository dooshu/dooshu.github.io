○辞尊号上太上皇表

陛下顾天位这累已，推以付臣，臣又畏天命以固辞，期不奉诏。未蒙诏许，以辱四海。而今加之徽号，锡以洪名，既受宝符，又传神器，是重臣以不德，私臣以殊宠，岂天地之容乎，神人之望乎？臣闻礼有常尊，器不可假，名无虚立，义然后行。顷以寇逆凭陵，京阙失守，抚军监国，事在一时；正位居中，尊无二上。至于光天之业，允文允武，圣由天作，孝以感通，臣何有焉？此皆陛下之能事也。曲成之惠，在慈爱而愈深；至公之道，将询谋而未叶。伏望寝兹严命，俯遂勤诚。臣下之情，不胜至愿。


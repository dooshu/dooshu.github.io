寄怀胡苍恒宪副

其一


绝域悲行役，同君赋远游。
共怀五岳志，各有百年愁。
黄叶岷山早，青天渭水流。
相思倍萧索，中夜倚层楼。

其二

壮志堪乘障，浮名悔入关。
人疑龙性傲，官似马曹閒。
板屋青羌俗，柴扉紫逻山。
边城须卫霍，未许拂衣还。

其三

仇池山四面，百里少经过。
愧我劳车马，输君践薜萝。
题诗猿鸟怪，寄语水云多。
欲拟天台赋，其如疏懒何。

其四

相知方恨晚，相见一何疏。
拙宦怜同调，孤城奈索居。
秦关砧响夜，羌笛雁飞初。
赖有洮河鲤，遥将尺素书。


寄怀胡苍恒宪副

其五


诗筒劳驿使，招隐有新篇。
厌见关山月，言耕涑水田。
黄精能驻老，浊酒易忘年。
余亦沧浪客，归心为尔坚。

其六

闻君轻绂冕，铃阁镇秋扃。
昨日一书至，伊余双泪零。
愁边秋草合，望里暮云停。
安得联床语，更深煮茯苓。

其七

一官如宕子，万里陇头分。
旅况萧条见，家艰涕泗闻。
防身豺虎窟，玩世鹿麋群。
七发惭枚叟，何由起使君。


列传第四十三 刘伯林〔黑马　元振　元礼　夹谷常哥　常哥子忙古带〕　郭宝玉〔德海　侃〕　石天应〔安琬〕


刘伯林，济南历城人。好任侠，善骑射，金末为威宁防城千户。太祖围威宁，伯林知不能敌，乃缒城诣军门降，帝问伯林在金国为何官，对曰：“都提控。”即以元职授之，命选士卒为一军，与太傅耶律秃花招降山后诸州。太祖北还，留伯林屯天成堡，遏金兵，前后数十战。进攻西京，赐金虎符，以本职充西京留守，兼兵马副元帅。从征山东，攻梁门、遂城，下之。复从大军攻下济、兖诸州。木华黎上其功，赐名马二十匹、锦衣一袭。太祖十三年，从攻太原、平阳。明年，破潞、绛及闻喜诸州县，时论欲徙闻喜民实天成堡，伯林以人艰于食止之，部曲俘掠万计，悉纵之还。在威宁十余年，务农积谷，与民休息，尝曰：“吾闻活千人者后必封，吾之所活何啻万余，人子孙必有兴者！”十六年卒，年七十二，累赠太师，封秦国公，谥忠顺。子黑马。

黑马名嶷，字孟方，始生时家有白马产黑驹，故以为小字，后遂以小字行。骁勇有胆略，从父大小数百战，出入行阵，略无惧色。尝率十三人巡逻，遇金兵围之，即搏斗手刃数人，十三人皆得脱。袭父职，佩虎符，兼都元帅。太祖十八年，从国王木华黎攻凤翔，不克，回屯绛州。又从孛罗攻西夏。明年，从按真那演攻破东平、大名。二十年，金降将武仙据真定以叛，从孛罗讨之，武仙遁去。金将忽察虎复取山后诸州，黑马逆战隘胡岭，大破之，斩忽察虎。

太宗即位，始立三万户，以黑马为首，萧札剌、史天泽次之，授金虎符，充管把平阳、宣德等路管军万户，仍佥太傅府事，总管汉军。从破凤翔、西和、沔州诸城堡。太宗二年，睿宗入自大散关，假道于宋以伐金，命黑马先由兴元、金、房东下。至三峰山，从大军败金将合达，又从攻香山寨及钧州，赐西锦、良马、貂鼠衣，以旌其功。会增立七万户，仍以黑马为首，萧札剌、史天泽、严实等次之。

五年，从破南京，赐绣衣、玉带。六年，从破蔡州，灭金。七年，同都元帅答海绀卜征西川。十三年，改授都总管万户，统西京、河东、陕西诸军万户，夹谷忙古歹、田雄等并听节制。入觐，帝慰劳之，赐银鼠皮三百为只孙衣。寻命巡抚中原，察民利病。应州郭志全反，胁从诖误者五百余人，有司议尽戮之，黑马止诛其为首者数人，余悉从轻典。

宪宗三年，从车驾至六盘山。商州与宋接境，数为所侵，命黑马守之，宋人敛兵不敢犯。七年，入觐，请立成都以图全蜀，帝从之，就命管领新旧军民小大诸务，赐号也可秃立。

中统元年，廉希宪、商挺宣抚川、陕，时密力火者握重兵居成都，希宪与挺虑其为变，以黑马有胆智，使乘驿矫诏诛之，其子诉于朝，世祖谕之曰：“兹朕命也，其勿复言。”三年，命兼成都路军民经略使。泸州被围，黑马已属疾，犹亲督转输不辍，左右谏之，黑马曰：“国事方急，以此死无憾。”遂卒，年六十三。累赠太傅，封秦国公，谥忠惠。子十二人，元振、元礼最显。

元振，字仲举，黑马长子也。从父入蜀，会商、邓间有警，命黑马往镇其地，以元振摄万户，时年方二十。既莅事，号令严明，麾下宿将皆敬惮之。宪宗伐宋，驻跸钓鱼山，以元振与纽邻为先锋。

中统元年，世祖即位，廉希宪、商挺奏以为成都经略使总管万户。宋泸州守将刘整送款请降，黑马遣元振往受之，诸将皆曰：“刘整无故而降，不可信也。”元振曰：“宋权臣当国，赏罚无章，有功者往往以计除之，是以将士离心，且整本非南人而居泸州重地，事势与李全何异，整此举无可疑者。”遂行。黑马戒之曰：“刘整宋之名将，今遽以城降，情伪不可知，汝无为一身虑，事成则为国家之利，不成则当效死，乃其分也。”元振至，整开门出迎，元振先下马与整相见，示以不疑。明日，请入城，元振释戎服，从数骑与整联辔而入，饮燕至醉，整心服焉，献金六千两、男女五百人，元振以金分赐将士，而还其男女。

宋将俞兴率兵围泸州，昼夜急攻，自正月至五月，城几陷，左右劝元振曰：“事势如此，宜思变通，整本非吾人，与俱死无益也。”元振曰：“人以诚归我，既受其降，岂可以急而弃之！且泸之得失，关国家利害，吾有死而已。”食将尽，杀所乘马犒将士，募善游者赍蜡书至成都求援，又权造金银牌分赏有功者。未几，援兵至，元振与整出城合击兴兵，大败之，斩其都统一人，兴退走。捷闻，且自陈擅造金银牌罪，帝嘉其通变，赐锦衣一袭、白金五百两。入朝，又赐黄金五十两、弓矢、鞍辔。

黑马卒，元振居丧，起授成都军民经略使。至元七年，时议以勋旧之家事权太重，遂降为成都副万户。十一年，命兼潼川路副招讨使。十二年卒，年五十一。

子纬，袭父职，佩虎符，为万户，守潼川，立遂宁诸处山寨。从围钓鱼山，数战有功，授潼川路副招讨，迁副都元帅，复授管军万户，迁同知四川西道宣慰司事。入朝，进四川西道宣慰使，拜陕西行省参知政事，卒。

元礼，黑马第五子也。从父在军中，授金符，为京兆路奥鲁万户。中统四年，迁兴元、成都等路兵马左副元帅。至元元年，迁潼川路汉军都元帅。二年九月，宋将夏贵率军五万犯潼川，元礼所领才数千，众寡不敌，诸将登城望贵军，有惧色，元礼曰：“料敌制胜，在智不在力。”乃出战，屡破之。复大战蓬溪，自寅至未，胜负不决，元礼谓将士曰：“此去城百里，为敌所乘，则城不得入，潼川非国家所有。丈夫当以死战取功名，时不可失也。”即持长刀大呼突阵，所向披靡，大败贵兵，斩首万余级。捷闻，赐锦衣二袭、白金三锭、名马一匹、金鞍辔、弓矢。

召入朝，命复还潼川，立蓬溪寨。元礼又奏：“嘉定去成都三百六十里，其间旧有眉州城，可修复之，屯兵以扼嘉定往来之路。”世祖从之。四年，命平章赵宝臣往视可否，或以为眉州荒废已久，立之无关利害，徒费财力，元礼力争之，宝臣是其言，遂兴工，七日而竣。元礼镇守眉州五年，召入朝，乞解官养母，从之。九年，起授怀远大将军、延安路总管，卒。

初伯林与夹谷常哥同守威宁，又同时来降，其父子功名与刘氏相埒焉。

夹谷常哥，女直人。既降太祖，命率所部守威宁。金人啖以大官，使反正，常哥缚其使以献，太祖嘉之，擢为万户，兼招讨使。卒。后赠定襄郡公，谥忠敏。

子忙古带，嗣万户。从木华黎平山东、河北，又从睿宗拔凤翔；明年，从破宋人于大散关，俱有功。太宗七年，从塔海绀卜伐蜀。明年，上言：“兴元形势，西控巴蜀，东扼荆襄，山南之地，无要于此。诚留兵戍守，招徕未降，择便水之田，授以牛种，既省关中馈运，亦制蜀一奇也。”帝从之，授兴元军民安抚使，领屯田事。定宗即位，置行省于兴元，以忙古带领之，宋阆州守将马仲、巴州守将张文贵等皆来降。宪宗元年，宋制置使余玠败利州路元帅王进于金牛堡，遂围兴元，忙古带誓死拒守，城垂陷，会都元帅秃薛以援兵至，玠始遁去。宪宗嘉其功，授军民万户，再赐金虎符。七年，与刘黑马城成都，七日而工毕。中统三年，改赐虎符。四年，致仕，以子坚实嗣。卒，年七十。后追封沔国公，谥忠靖。坚实，官至河南行省右丞。

郭宝玉，字玉臣，华州郑县人，唐中书令子仪之裔也。通天文、兵法，善骑射，金末为猛安，屯定州。时童谣曰：“摇摇罟罟，至河南，拜阏氏。”既而太白经天，宝玉叹曰：“北军南，汴梁即降，天下改姓矣。”金人以独吉思忠、完颜承裕行中书省，领兵筑鸟沙堡，大军至，思忠等败走，宝玉举兵降，木华黎引见太祖，问取中原之策，宝玉对曰：“中原势大，不可忽也。西蕃勇悍可用，宜先取之，藉以图金。”又言：“建国之初，宜颁新令。”帝从之，于是颁条画五章，如出军不得妄杀；刑狱惟重罪处死，其余杂犯量情笞决；军户，蒙古、色目人每丁起一军，汉人有田四顷、人三丁者佥一军；年十五以上成丁，六十破老，站户与军户同；民匠限地一顷；僧、道无益于国，有损于民者，悉禁止之，皆宝玉所陈也。

帝将征西域，患其城多依山险，问宝玉攻取之策，对曰：“使其城在天上，则不可取，如不在天上，至则取矣。”帝壮之，授抄马都镇抚。从木华黎取高州，降北京、龙山，复帅抄马从锦州出燕南，破太原、平阳诸州县。十四年，从帝西征，宝王胸中流矢，帝命剖牛腹置其中，少顷乃苏。进次忽章河，敌列两阵迎拒，战方酣，宝玉望其众，疾呼曰：“西阵走矣！”其兵果走，追杀殆尽。从下寻思干城，次阿母河，敌筑十余垒，陈船河中，俄风涛暴起，宝玉令发火箭射其船，乘胜直前，破护岸兵五万，斩大将佐里，遂屠诸垒，收呼拉商部马里四城。十六年，西域主札剌勒丁南走，入铁门，宝玉追之，遂奔印度。帝驻跸大雪山前，时谷中雪深二丈，宝玉请封山川神。十七年三月，封昆仑山为玄极王，大盐池为惠济王。从者别、速不台转战有功，累迁断事官，卒于贺兰。二子，德海、德山。德山以万户从破陕州，攻潼关，卒。

德海，字大洋，资貌奇伟，亦通天文、兵法。金末为谋克，击宋将彭义斌于山东，败之。知父宝玉北降，遁入太行山，大军至，乃出降，为抄马弹压。从者别西征，渡乞则里八海，攻铁山，衣帜与敌军不相辨，乃焚蒿为号，烟焰漫野，敌军动，乘之，斩首三万级。逾雪岭西北，进军次答里国，讨平之。二十年，还至峥山，吐蕃帅尼伦、回纥帅阿必丁反复，俱擒斩之。

二十一年春，从元帅阔阔出游骑入关，中金人闭关拒守，德海引骁骑五百斩关入，杀守者三百人，直捣凌风寨，以后兵不至引还。太宗元年秋，破南山八十三寨，陕西平。德海导大将夔曲涅拔都假道汉中，历金、房而东，与金将武仙遇于白河，德海提孤军转战，仙败走，复破金移剌粘哥于邓州。四年春正月，从睿宗败金兵于三峰山。又破金将合喜兵于中牟，完颜斜烈复帅军十万来拒，战于郑州，德海先登，破之，杀其都尉左崇。以功迁右监军。五年正月，破金师于黄龙冈。六年，河南复叛，德海往讨之，炮伤其足，以疾归，卒。

德海请遣大臣试天下僧尼道士，选精通经文者千人，有能工艺者，则命小通事等领之，余皆为民。又诏天下置学廪，育人材，太宗皆从之。子侃。

侃，字仲和，幼为丞相史天泽所器，留于家教养之。弱冠为百户，鸷勇有谋略。太宗五年，金将伯撒复取卫州，侃拒之，破其兵四万于新卫。遂渡河，追金主至归德。又从速不台攻汴西门。以功授总把。从天泽屯太康，复以下德安功为千户。送兵仗至和林，改抄马那颜。

从宗王旭烈兀西征。宪宗三年，至木剌夷，敌堑道置毒水中，侃破其兵五万，斩其将忽都答而兀朱。五年，至乞都卜，其城在担寒山上，悬梯上下，守以精兵悍卒，侃架炮攻之，守将火者纳失儿开门降。旭烈兀遣侃往说兀鲁兀乃算滩来降。其父阿力据西城，侃攻之，走据东城，复攻破，杀之。六年正月，至兀里儿城，伏兵，下令闻钲声则起，敌兵果来，伏发，尽杀之，海牙算滩降。又西至阿剌汀，破其游兵三万，祃拶答而算滩降。至乞石迷部，忽里算滩降。从旭烈兀进攻报达，教主哈里发所都也，侃至，破其兵七万，屠西城。又破其东城，东城殿宇皆构以沉檀木，举火焚之，香闻百里，得七十二弦琵琶、五尺珊瑚灯檠。两城间有大河，侃预造浮梁，以防其遁，城破，合里发登舟，睹河有浮梁扼之，乃自缚诣军门降。其将纣答儿遁去，侃追之，至暮，诸军欲顿舍，侃不听，又行十余里乃止，夜暴雨，先所欲舍处水深数尺。明日，获纣答儿，斩之。

又西行三千里至天房，其酋住石致书请降，左右信其言易之不为备，侃曰：“欺敌者亡，军机多诈，若中彼计，耻莫大焉。”乃严备以待。住石果来邀我师，侃与战，大败之，巴儿算滩降。又西行至密昔儿，会日暮已休，复驱兵起，留数病卒，西行十余里顿军，下令军中，衔枚而进，敌不知也，潜兵夜来袭，杀病卒，其酋可刀算滩大惊曰：“东将军神人也。”遂降。旭烈兀命侃西渡海，收富浪国。侃喻祸福，兀都算滩曰：“吾昨所梦神人，乃将军也。”即来降。师还，至石罗子，敌来拒，侃一鼓败之，换斯干阿答毕算滩降。宪宗九年，破兀林游兵四万，阿必丁算滩大惧，来降。西南至乞里弯，忽都马丁算滩来降。西域平，侃以捷告至钓鱼山，会宪宗崩，乃还邓州，开屯田，立保障。

世祖即位，侃上疏陈建国号、筑都城、立省台、兴学校等二十五事，及平宋之策，其略曰：“宋据东南以吴越为家，其要地则荆襄而已。今日之计当先取襄阳，既克襄阳，彼扬、庐诸城弹丸地耳，置之勿顾而直趋临安，疾雷不及掩耳，江淮、巴蜀不攻自平。”后皆如其策。中统二年，擢江汉大都督府理问官。三年二月，益都李璮反，夏贵复来犯边，史天泽荐侃，召入见，世祖问计所出，曰：“群盗窃发，犹柙中虎。内无资粮，外无救援，筑垒环之，坐待其困，计日可擒也。”帝然之，赐尚衣、弓矢。夏贵焚庐舍徙军民南去，侃追贵过宿迁县，夺军民万余人而还，赐金符，为徐、邳二州总管。贵以兵三万入寇，侃出战，斩首千余级，夺战舰二百。

至元二年，有言当解史天泽兵权者，天泽遂迁他官，侃亦调同知滕州。三年，侃上言：“宋人羁留我使，宜兴师问罪。淮北可立屯田三百六十所，每屯置牛三百六十，计一屯所出，足供军旅一日之需。”四年，徙高唐令，兼治夏津、武城等五县。从大军克襄阳，江南平，迁知宁海州，居一年，卒。

侃行军有纪律，野爨露宿，虽风雨不入民舍，所至兴学课农，吏民畏服。子秉仁、秉义。

史臣曰：元之兵制，汉人无将蒙古兵者。旭烈兀平木剌夷及报达，郭侃之功在怯的不花诸将之右，其事或虚罔不实。《春秋》之义信以传信，疑以传疑，今仍采旧史之文为列传云。

石天应，字瑞之，兴中永德人。善骑射，豪爽不羁，乡人多归之。太师木华黎南下，天应率众迎谒军门，木华黎即承制授兴中府尹、兵马都提控。天应造攻战之具，临机应变，捷出如神，以功拜龙虎卫上将军、元帅右监军。天应旌旗色黑，人目之曰黑军。从木华黎大小二百余战，常身先士卒，累功迁右副元帅。太祖十六年五月，拔洺州。九月，从木华黎自东胜渡河，取葭州，进克绥德。天应因说木华黎曰：“西戎虽降，实未可信。此州当金、夏之冲，士卒健勇，仓库丰实，加以长河为限，脱为敌军所梗，缓急非便。宜命将守之，多造舟楫，以备不虞。”木华黎然之，表授金紫光禄大夫、陕西河东路行台兵马都元帅，以劲兵五千留守葭芦。遂造舟楫，建浮桥，诸将多言水涨劳费无功，天应下令曰：“有沮吾事者，断其舌！”桥成，诸将悦服。先时，金葭州守将王公佐收合余烬，攻函谷关，将图复故地，及见桥成，遂遁去。

一日，谒木华黎于汾水东，木华黎谕以进取之策，天应还镇，召将佐谓曰：“吾累卿等留屯于此，今闻河中东西皆平川广野，可以驻军，规取关陕，诸君以为如何？”或谏曰：“河中虽用武之地，南有潼关，西有京兆，皆金军所屯，且民新附，其心未一，守之恐贻噬脐之悔。”天应曰：“葭州通鄜、延，今鄜已平，延不孤立，若发国书令夏人取之，犹掌中物耳。且国家之急本在河南，河中虽迫于二镇，实用武之地，北接汾、晋，西连同、华，若起漕运以通馈饷，则关内可克期而定，关内既定，河南在吾目中矣。吾年垂六十，一旦卧病床第，闻后生辈立功名，死不瞑目也。”秋九月，遂移军河中。既而金军果潜自中条袭河中，天应知之，先遣骁将吴泽伏兵要路，泽勇而嗜酒，是夕醉卧，金兵由间道已抵城下，时兵烬后，守具未完，敌乘隙入。天应见火举，知城已陷，左右从者四十余骑，皆劝其渡河，天应曰：“先时人谏我南迁，吾违众而来，今事急弃之去，是不武也。纵太师不罪我，何面目以见同列乎！今日惟死而已，汝等勉之。”少顷，敌兵四合，天应力战至日午，死之。木华黎闻而痛惜，以子焕中知兴中府事，执中行军千户，受中兴中府相副官。

初，天应死事时，弟天禹子佐中在军中，伺敌少懈，倒抽其斧反斫之，突城而出，趋木华黎行营，率蒙古军数千，回与敌战，败之。木华黎嘉其勇，奏授金符，行元帅事；寻诏将官各就本职，授兴中府千户。子安琬。

安琬袭职，佩金符，从征大理，讨李璮，皆有功。十三年，分宁盗起，行省檄安琬讨之。贼背山而阵，安琬引兵出阵后，贼惊溃，退而距守。安琬挥兵直抵垒门，贼扬言曰：“愿少容行伍而战，死且不憾。”安琬从之，贼果出，安琬突阵而入，大呼曰：“吾止诛贼首，庸卒非我敌也。”手刃中其背，生擒之。累功至右卫亲军副都指挥使，进阶怀远大将军，赐金虎符。后授大同等处万户，领江左新附卒万人屯田红城。大德三年，李万户当戍和宁，亲老且病，安琬请代其行，及还，以病卒。子居谦袭职，后改忠翊侍卫亲军都指挥使。




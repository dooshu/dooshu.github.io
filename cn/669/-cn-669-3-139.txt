139　伯禽征徐戎作誓　魯征淮夷作費誓　伯禽伐之於肸作肸誓


子夏問：「金革之事無辟。」孔子曰：「吾聞諸老聃曰：『昔者魯公伯禽有爲爲之也。』」鄭注云：「有徐戎作難，喪，卒哭而征之，急王事也。征之，作誓。」禮記曾子問注。後世起復者，皆以伯禽藉口。嘗考書多方「王來自奄」，孔注云：「周公歸政之明年，淮夷奄又叛。魯征淮夷，作費誓。」魯世家：「伯禽即位之後，有管、蔡等反，淮夷、徐戎並興。於是伯禽率師伐之於肸，作肸誓。」據此，則伯禽征淮、徐，在周公未没之時，非居喪即戎也。左傳僖公三十三年「殽之役，晉始墨」，若伯禽行之，則晉不言「始」矣。禮記之言〔一〕，恐非謂費誓也。

【閻按】孔穎達疏禮記：「伯禽卒哭者，爲母喪也。時周公猶在。」

【元圻案】「費」，史記作「肸」，今閻、何本俱作「肹」，説文無「肹」字，誤也。今據史記改作「肸」。〇曾子問正義曰：「周公致仕之後，成王即位之時，周公猶在。則此伯禽卒哭者，爲母喪也。」

〔一〕「禮記」，元刊本、清嘉慶本作「記禮」。






○红情绿意

暗香疏影二调，为白石自度腔，以咏梅花。张玉田易名红情绿意，分咏荷花荷叶。词综成时，玉田生词尚未流布，故绿意词属之无名氏。词中西风吹折，误作听折，并於怨歌上落恐字，几成两体。按原词云：“碧圆自洁。向浅洲远浦，亭亭清绝。犹有遗簪，不展秋心。能卷几多炎热。鸳鸯密语同倾盖，且莫与、浣纱人说。恐怨歌忽断花风，辞却翠云千叠。回首当年汉舞，怕飞去、漫绉留仙裙褶。恋恋青衫，犹染枯香，还笑鬓丝飘雪。盘心清露如铅水，又一夜西风吹折。喜净看匹练秋光，倒泻半湖明月。”词律知绿意之即疏影，亦不知为玉田生作。细绎篇中句读，绝似花心动，惟起句与前後两结不同。至元人彭元逊又易名解环，於盘心清露二句作“汀洲窈窕馀醒寐，遗浮沉澧浦”，遗句少一字，馀酲寐亦费解，必有讹脱。


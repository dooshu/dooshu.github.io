16　范氏施御釋


「范氏施御」，班固東都賦注引括地圖曰：「夏德盛，二龍降之。禹使范氏御之，以行程南方。」按左傳襄二十四年，范宣子曰：「昔匄之祖，在夏爲御龍氏。」括地圖之説本於此。然蔡墨謂「劉累學擾龍於豢龍氏，以事孔甲，賜氏曰御龍」，見昭二十九年左傳。非禹也。

【何云】豈特非禹，晉主夏盟，始爲范氏也。

【又云】范氏，注引孟子「吾爲之范氏馳驅」。

【元圻案】孫宣公孟子音義：「『範我』，或作『范氏』，范氏，古善御者。」






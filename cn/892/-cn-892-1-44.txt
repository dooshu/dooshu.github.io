诗集卷四十四　古今体诗四十三首


次韵王郁林


晚途流落不堪言，海上春泥手自翻。汉使节空余皓首，故侯瓜在有颓垣。平生多难非天意，此去残年尽主恩。误辱使臣相抆拭，宁闻老鹤更乘轩。





藤州江上夜起对月，赠邵道士


江月照我心，江水洗我肝。端如径寸珠，堕此白玉盘。我心本如此，月满江不湍。起舞者谁欤，莫作三人看。峤南瘴疠地，有此江月寒。乃知天壤间，何人不清安。床头有白酒，盎若白露。独醉还独醒，夜气清漫漫。仍呼邵道士，取琴月下弹。相将乘一叶，夜下苍梧滩。





徐元用使君与其子端常邀仆与小儿过同游东山浮金堂，戏作此诗


昔与徐使君，共赏钱塘春。爱此小天竺，时来中圣人。松如迁客老，酒似使君醇。系舟藤城下，弄月镡江滨。江月夜夜好，山云朝朝新。使君有令子，真是石麒麟。我子乃散材，有如木轮囷。二老白接䍠，两郎乌角巾。醉卧松下石，扶归江上津。浮桥半没水，揭此碧鳞鳞。





送鲜于都曹归蜀灌口旧居


尽霜须照碧铜，依然春雪在长松。朝行犀浦催收芋，夜渡绳桥看伏龙。莫叹倦游无驷马，要将老健敌千钟。子云三世惟身在，为向西南说病容。





书堂屿


苍山古木书堂屿，北出湘水百余步。谁为往来亏世界，至今人指安禅处。岂无惊蛇与飞鸟，后来那复知其趣。不知我身今是否，空记名称在常住。





送邵道士彦肃还都峤


乞得纷纷扰扰身，结茅都峤与仙邻。少而寡欲颜常好，老不求名语益真。许迈有妻还学道，陶潜无酒亦从人。相随十日还归去，万劫清游结此因。





书韩幹二马


赤髯碧眼老鲜卑，回策如萦独善骑。赭白紫骝俱绝世，马中湛岳有妍姿。





观大水望朝阳岩作


朝阳岩前不结庐，下眺江水百步余。春泉溅溅出乳窦，青沙白石半洿涂。不到津头二三日，谁知江水涨天墟。遥望横杯不敢济，岩口正有人罾鱼。





将至广州用过韵寄迈、迨二子


皇天遣出家，临老乃学道。北归为儿子，破戒堪一笑。披云见天眼，回首失海潦。蛮唱与黎歌，余音犹杳杳。大儿收众稚，四岁守孤峤。次子病学医，三折乃粗晓。小儿耕且养，得暇为书绕。我亦困诗酒，去道愈茫渺。纷纷何时定，所至皆可老。莫为柳仪曹，诗书教蛮獠。亦莫事登陟，溪山有何好。安居与我游，闭户净洒扫。





赠郑清叟秀才


风涛战扶胥，海贼横泥子。胡为犯二怖，博此一笑喜。问君奚所欲，欲谈仁义耳。我才不逮人，所有聊足己。安能相付与，过听君误矣。霜风扫瘴毒，冬日稍清美。年来万事足，所欠惟一死。澹然两无求，滑净空棐几。





和孙叔静兄弟李端叔唱和


病骨瘦欲折，霜髯更疏。喜闻新国政，兼得故人书。秉烛真如梦，倾杯不敢余。天涯老兄弟，怀抱几时摅。





广倅萧大夫借前韵见赠，复和答之二首


其一


生还粗胜虞，早退不如疏。垂死初闻道，平生误信书。风涛惊夜半，疾病送灾余。赖有萧夫子，忧怀得少摅。





其二


心闲诗自放，笔老语翻疏。赠我皆强韵，知君得异书。滔滔沮叟是，绰绰孟生余。一笑沧溟侧，应无愤可摅。





周教授索枸杞，因以诗赠，录呈广倅萧大夫


邺侯藏书手不触，嗟我嗜书终日读。短檠照字细如毛，怪底昏花悬两目。扶衰赖有王母杖，名字于今挂仙录。荒城古堑草露寒，碧叶丛低红菽粟。春根夏苗秋著子，尽付天随耻充腹。兰伤桂折缘有用，尔独何损丹其族。赠君慎勿比薏苡，采之终日不盈匊。外泽中干非尔俦，敛藏更借秋阳曝。鸡壅桔梗一称帝，堇也虽尊等臣仆。时复论功不汝遗，异时谨事东篱菊。





跋王进叔所藏画


徐熙杏花


江左风流王谢家，尽携书画到天涯。却因梅雨丹青暗，洗出徐熙落墨花。





赵昌四季


其一

倚竹佳人翠袖长，天寒犹著薄罗裳。扬州近日红千叶，自是风流时世妆。芍药。

其二

枫林翠壁楚江边，踯躅千层不忍看。开卷便知归路近，剑南樵叟为施丹。踯躅。

其三

轻肌弱骨散幽葩，真是青裙两髻丫。便有佳名配黄菊，应缘霜后苦无花。寒菊。

其四

游蜂掠尽粉丝黄，落蕊犹收蜜露香。待得春风几枝在，年来杀菽有飞霜。山茶。





和黄秀才《鉴空阁》


明月本自明，无心孰为境。挂空如水鉴，写此山河影。我观大瀛海，巨浸与天永。九州居其间，无异蛇盘镜。空水两无质，相照但耿耿。妄云桂兔蟆，俗说皆可屏。我游鉴空阁，缺月正凄冷。黄子寒无衣，对月句愈警。借君方诸泪，一沐管城颖。谁言小丛林，清绝冠五岭。





韦偃《牧马图》


神工妙技帝所收，江都曹韩逝莫留。人间画马惟韦侯，当年为谁扫骅骝。至今霜蹄踏长楸，圉人困卧沙垄头。沙苑茫茫蒺藜秋，风鬃雾鬣寒飕飕。龙种尚与驽骀游，长秸短豆岂我羞。八銮六辔非马谋，古来西山与东丘。





题灵峰寺壁


灵峰山上宝陀寺，白发东坡又到来。前世德云今我是，依稀犹记妙高台。





广州何道士众妙堂


湛然无观古真人，我独观此众妙门。夫物芸芸各归根，众中得一道乃存。道人晨起开东轩，趺坐一醉扶桑暾。余光照我玻璃盆，倒射窗几清而温。欲收月魄餐日魂，我自日月谁使吞。





题冯通直明月湖诗后


老衍清篇墨未枯，小冯新作语尤殊。呼儿净洗涵星砚，为子赓歌堕月湖。闻道牂江空抱珥，自注：南诏有西珥河，即古耳牂牁江也。河形如月抱珥，故名之西珥云。年来合浦自还珠。请君多酿莲花酒，准拟王乔下履凫。





次韵郑介夫二首


其一


一落泥涂迹愈深，尺薪如桂米如金。长庚到晓空陪月，太岁今年合守心。相与啮毡持汉节，何妨振履出商音。孤云倦鸟空来往，自要闲飞不作霖。





其二


一生忧患萃残年，心似惊蚕未易眠。海上偶来期汗漫，苇间犹得见延缘。良医自要经三折，老将何妨败两甄。收取桑榆种梨枣，祝君眉寿似增川。





昔在九江，与苏伯固唱和，其略曰：“我梦扁舟浮震泽，雪浪横空千顷白。觉来满眼是庐山，倚天无数开青壁。”盖实梦也。昨日又梦伯固手持乳香婴儿示予，觉而思之，盖南华赐物也。岂复与伯固相见于此耶？今得来书，知已在南华，相待数日矣。感叹不已，故先寄此诗


扁舟震泽定何时，满眼庐山觉又非。春草池塘惠连梦，上林鸿雁子卿归。水香知是曹溪口，眼净同看古佛衣。不向南华结香火，此生何处是真依。





追和沈辽赠南华诗


善哉彼上人，了知明镜台。欢然不我厌，肯致远公杯。莞尔无心云，胡为出岫来。一堂安寂灭，卒岁扃苍苔。





曹溪夜观《传灯录》，灯花落一僧字上，口占


山堂夜岑寂，灯下看《传灯》。不觉灯花落，荼毗一个僧。





南华老师示四韵，事忙，姑以一偈答之


恶业相缠五十年，常行八棒十三禅。却著衲衣归玉局，自疑身是五通仙。





次韵韶守狄大夫见赠二首


其一


华发萧萧老遂良，自注：褚河南帖云：即日遂良须发尽白。盖谪长沙时也。一身萍挂海中央。无钱种菜为家业，有病安心是药方。才疏正类孔文举，痴绝还同顾长康。万里归来空泣血，七年供奉殿西廊。自注：迩英阁在延和殿西廊下。





其二


森森画戟拥朱轮，坐咏梁公觉有神。白傅闲游空诵句，自注：事见白乐天《吴郡诗石记》。拾遗穷老敢论亲。自注：事见子美《赠狄明府》诗。东海莫怀疏受意，西风幸免庾公尘。为公过岭传新唱，催发寒梅一信春。





次韵韶倅李通直二首


其一


一篇泷吏可书绅，莫向长沮更问津。老去常忧伴新鬼，归来且喜是陈人。曾陪令尹苍髯古，又见郎君白发新。回首天涯一惆怅，却登梅岭望枫宸。





其二


青山只在古城隅，万里归来卜筑初。曾见四山朝鹤驾，更看三李跨鲸鱼。欲从抱朴传家学，应怪中郎得异书。待我丹成驭风去，借君琼佩与霞裾。自注：仆昔为开封幕，先公为赤令，暇日相与论内外丹，且出其丹示仆。今三十年而见君曲江，同游南华，宿山水间数日，道旧感叹，且劝我卜居于舒，故诗中皆及。





狄韶州煮蔓菁芦菔羹


我昔在田间，寒庖有珍烹。常支折脚鼎，自煮花蔓菁。中年失此味，想像如隔生。谁知南岳老，解作东坡羹。中有芦菔根，尚含晓露清。勿语贵公子，从渠嗜膻腥。





李伯时画其弟亮工旧隐宅图


乐天早退今安有，摩诘长闲古亦无。五亩自栽池上竹，十年空看《辋川图》。近闻陶令开三径，应许扬雄寄一区。晚岁与君同活计，如云鹅鸭散平湖。





东坡居士过龙光，求大竹作肩舆，得两竿。南华珪首座方受请为此山长老。乃留一偈院中，须其至授之，以为他时语录中第一问


斫得龙光竹两竿，持归岭北万人看。竹中一滴曹溪水，涨起西江十八滩。





赠岭上老人


鹤骨霜髯心已灰，青松合抱手亲栽。问翁大庾岭头住，曾见南迁几个回。





赠岭上梅


梅花开尽百花开，过尽行人君不来。不趁青梅尝煮酒，要看细雨熟黄梅。





余昔过岭而南，题诗龙泉钟上，今复过而北，次前韵


秋风卷黄落，朝雨洗绿净。人贪归路好，节近中原正。下岭独徐行，艰险未敢忘。遥知叔孙子，已致鲁诸生。





过岭二首


其一


暂著南冠不到头，却随北雁与归休。平生不作兔三窟，今古何殊貉一丘。当日无人送临贺，至今有庙祀潮州。剑关西望七千里，乘兴真为玉局游。





其二


七年来往我何堪，又试曹溪一勺甘。梦里似曾迁海外，醉中不觉到江南。波生濯足鸣空涧，雾绕征衣滴翠岚。谁遣山鸡忽惊起，半岩花雨落毵毵。





过岭寄子由


投章献策谩多谈，能雪冤忠死亦甘。一片丹心天日下，数行清泪岭云南。光荣归佩呈佳瑞，瘴疠幽居弄晚岚。从此西风庾梅谢，却迎谁与马毵毵。






○题峡山寺

翱为儿童时，闻山游者说峡山寺难为俦，远地尝以为无因能来。及兹获游，周历五峰，然後知峡山之名有以然也。於灵鹫寺时，述诸山居之所长，而未言其所不足，如虎邶之剑池不流，天竺之石桥下无泉，麓山之力不副天奇，灵鹫拥前山不可视远。峡山亦少平地，泉出山无所潭。乃知物之全能难也，况求友择人而欲责全耶？去其所阙，用其所长，则大小之材无遗，致天下於平治也弗难矣。


○与百济王义慈玺书

海东三国，开基日久，并列疆界，地实犬牙。近代以来，遂构嫌隙，战争交起，略无宁岁。遂令三韩之氓，命悬刀俎，寻戈肆愤，朝夕相仍。朕代天理物，载深矜愍。去岁王及高丽、新罗等使并来入朝，朕命释兹雠怨，更敦款穆。新罗使金法敏奏书：高丽百济，唇齿相依，竞举兵戈，侵逼交至。大城重镇，并为百济所并，疆宇日蹙，威力并谢。乞诏百济，令归所侵之城。若不奉诏，即自兴兵打取，但得故地，即请交和。朕以其言既顺，不可不许。昔齐桓列土诸侯，尚存亡国，况朕万国之主，岂可不恤危藩？王所兼新罗之城，并宜还其本国。新罗所获百济俘虏，亦遣还王。然后解患释纷，韬戈偃革，百姓获息肩之愿，三蕃无战争之劳。比夫流血边亭，积尸疆场，耕织并废，士女无聊，岂可同年而语矣。王若不从进止，朕已依法敏所请，任其与王决战。亦令约束高丽，不许远相救恤。高丽若不承命，即令契丹诸蕃，度辽泽入抄掠。王可深思朕言，自求多福，审图良策，无贻后悔。


【休成乐】

〖皇帝诣便殿奏。〗

〖《汉书》乐志曰：登歌再终。下奏休成之乐。美神明既飨也。〗

酾醴具登。嘉俎咸荐。飨洽诚陈。礼周乐遍。祝辞罢裸。序容辍县。跸动端庭。銮回严殿。神仪驻景。华汉亭虚。八灵案卫。三祗解途。翠盖耀澄。（《诗纪》云。《齐书》作澄□。）□奕凝宸。（《诗纪》云。齐作凝晨。）玉镳息节。金辂怀音。式诚达（乐府作远。）孝。底心肃感。追凭皇鉴。思承渊范。神锡懋祉。四纬昭明。仰福帝徽。俯齐庶生。（○同上）


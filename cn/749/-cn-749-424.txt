王之望


之望字瞻叔，襄阳谷城（今湖北省）人。绍兴八年（1138）进士。累迁太府少卿。孝宗即位，除户部侍郎，充川陕宣谕使，官至参知政事。乾道元年（1165），起为福建安抚使加资政殿大学士，移知温州。寻罢归。乾道七年（1171）卒，有汉滨集。

菩萨蛮

和钱处和上元

华灯的白乐明金碧。玳筵剧饮杯馀湿。珠翠隔房栊。微闻笑语通。

蓬瀛知已近。青鸟仍传信。应为整云鬟。教侬倒玉山。

好事近

和侯监丞

五载复相逢，俱被一官驱役。惊我雪髯霜鬓，只声香相识。

翠帷珍重出笙歌，醉迟迟春日。亲到鹊桥津畔，见天机停织。

又

彩舰载娉婷，宛在玉楼琼宇。人欲御风仙去，觉衣裳飘举。

玉京咫尺是蓝桥，一见已心许。梦解汉皋珠佩，但茫茫烟浦。

又

和荣大监

缓带抚雄边，一面灭烽休役。歌舞后堂高宴，喜倾城初识。

红绫小砑写新词，佳句丽星日。从此锦城机杼，把回文休织。

又

清唱动梁尘，窈窕夜深庭宇。一笑满斟芳酒，看霞觞争举。

弓靴三寸坐中倾，惊叹小如许。子建向来能赋，过凌波仙浦。

又

成都赏山茶，用路漕韵

萧寺两株红，欲共晓霞争色。独占岁寒天气，正群芳休息。

坐中清唱并阳春，写物妙诗格。霜鬓自羞簪帽，叹如何抛得。

减字木兰花

代人戏赠

珠帘乍见。云雨无踪空有怨。锦字新词。青鸟衔来恼暗期。

桃溪得路。直到仙家留客处。今日东邻。远忆当年窥宋人。

又

恭人生日

糟糠相乐。早共梁鸿同隐约。著籍天门。隔品新封感帝恩。

满堂儿女。妇捧金杯孙屡舞。白髮卿卿。与尔尊前作寿星。

丑奴儿

寄齐尧佐

蒙泉秋色登临处，愁送将归。一梦经时。肠断佳人、犹唱渭城词。

春来重醉分携地，人在天涯。别后应知。两鬓萧萧、多半已成丝。

又

寄李德志

去年池馆同君醉，正是花时。隔院韶辉。桃李欣欣、如与故人期。

相望两地今千里，还对芳菲。春色分谁。雨惨风愁、依旧可怜枝。

惜分飞

别妓

要眇新声生宝柱。弹到离肠断处。细落檐花雨。夜阑清唱行云住。

洞府春长还易暮。凡客暂来终去。不忍回头觑。乱山流水桃溪路。

醉花阴

生日

弧门此日犹能记。叹居诸难系。弹指片声中，不觉流年，五十还加二。

儿童寿酒邀翁醉。笑欣欣相戏。休画老人星，白髮苍髯，怎解如翁似。

鹧鸪天

台州倚江亭即席和李举之，时曹功显、

贺子忱同坐

撩乱江云雪欲飞。小轩幽会酒行时。佳人喜得鸳鸯侣，豪客争题鹦鹉词。

歌舞地，喜追随。歙州端恨外迁迟。谪仙狂监从来识，七步初看子建诗。

虞美人

石光锡会上即席和李举之韵

鸳鸯碧瓦寒留雪。玉树先春发。小楼歌舞夜流连。月落参横、一梦绕梅边。

尊前酒量谁能惜。都是高阳客。十分莫厌羽觞传。半醉娉婷、云鬓亸金钿。

小重山

成都上元席上用权帅许觉民韵

幂幂轻云护晓霜。银花千万朵，烂韶光。宝山金字屡更张。笙箫远，帘幕閟重廊。

车马暗尘香。一邦如蜡日，尽豪狂。游人归路笑声长。长歌里，击壤咏陶唐。

临江仙

赠妓

十二峰前朝复暮，忽愁望断行云。梦回江浦晓风清。远山思翠黛，蔓草记罗裙。

锦字织成千万恨，翻成第入新声。幽期谁为反离魂。主人无浪语，狂客最钟情。

又

赠贺子忱二侍妾二首

霓作衣裳冰作面，铅华不涴天真。临风几待逐行云。自从留得住，不肯系仙裙。

对客挥毫惊满座，银钩虿尾争新。数行草圣妙如神。从今王逸少，不学卫夫人。

又

家在蓬莱山下住，乘风时到尘寰。双凫偶堕网罗间。惊容凝粉泪，愁鬓乱云鬟。

人世风波难久驻，云霞终反仙关。虚无仙路拥归鸾。却随烟雾去，长向洞天闲。

洞仙歌

范丞相夫人生日

玉楼玄圃，旧是神仙伴。鸣佩时朝紫皇殿。种蟠桃成树，碧柰开花，著子满，金母盘中屡献。

飘然乘彩凤，东望蓬莱，曾共扁舟五湖泛。正珈笄未老，兰玉盈前，春欲转、喜对芳辰开宴。愿绿髮朱颜镇长新，教岁岁年年，寿觞深劝。

满庭芳

前题

海国寒轻，江南春早，小梅已漏芳妍。岁前冬后，和气欲回。此际瑶台阆苑，仙人下、白玉云輧。人间世，风帆月棹，同泛五湖船。

当年。参谒地，鱼轩象服，锵佩朝天。向闽邦开国，福地真传。今日华筵寿斝，儿孙拥、兰玉相鲜。休辞□，蓬莱清浅，看取变桑田。

又

赐茶

犀隐雕龙，蟾将威凤，建溪初贡新芽。九天春色，先到列仙家。今日磨圭碎璧，天香动、风入窗纱。清泉嫩，江南锡乳，一脉贯天涯。

芳华。瑶圃宴，群真飞佩，同引流霞。醉琼筵红绿，眼乱繁花。一碗分云饮露，尘凡尽、牛斗何赊。归途稳，清飙两腋，不用泛灵槎。

念奴娇

坐上和何司户

堂堂七尺，懔一时人物，孤映三蜀。闲雅风流豪醉后，犹有临邛遗俗。十载虞庠，一官楚塞，雅操凌寒玉。江山千里，惠然来慰幽独。

落笔妙语如神，两章入手，不觉珠盈掬。从此西归荣耀处，宁假华旌高纛。乐府新声，郢都馀唱，应纪阳春曲。老夫一醉，故人高义堪服。

又

荆门军宋签判、陶教授许尉同坐

蒙泉岁晚，偶扁舟、同泛一池寒渌。四者难并谁信道，草草幽欢能足。美景良辰，赏心乐事，更有人如玉。今宵此会，陋邦惊破衰俗。

豪俊傅粉诸孙，几年分袂，一笑还相逐。痛饮厌厌清夜永，那管更深催促。宋玉词章，陶潜风概，况继前贤躅。故人未至，座中仍对梅福。

又

别妓

柳花飞絮，又还是、清明寂寞时节。洞府人间嗟素手，今日匆匆分拆。巧笑难成，含情谁解，顾影无颜色。风流满面，却成春恨凄恻。

云鬓从亸金蝉，纷纷红泪，千点胭脂湿。聚调轻盈离调惨，声入低空愁碧。祖帐将收，骊驹欲驾，去也劳相忆。伤心南浦，断肠芳草如积。

永遇乐

和钱处和上元

元夜风光，上都灯火，辉映春色。鳌冠仙山，龙衔瑞烛，银阙凌空碧。紫烟深拥，黄云孤起，人喜乍瞻天日。□云里，□□□□，侍臣□□鹄立。

雾收霞卷，珠帘开遍，翠暮娉婷争出。倾国丛中，钧天合处，忽听鸣清跸。貂裘小帽，随车信马，犹忆少年豪逸。如今对，山城皓月，但馀叹息。

风流子

范觉民生日

江国东风早，芳菲又、迤逦报寒梅。正元气孕和，小春归候，数丁千载，喜动三台。向此际，上天开景运，王国产英材。想崇岳洞天，暗书苔藓，海山烟雨，空锁楼台。

煌煌天人表，琼林与瑶树，照映庭槐。中有丽天星斗，惊世风雷。况朱颜绿髮，年光鼎盛，绣裳华衮，人望归来。好对玳筵满举，眉寿觥罍。








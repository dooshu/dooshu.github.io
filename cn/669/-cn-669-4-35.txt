35　檜有疾恣之詩


檜有疾恣之詩，周語富辰曰：「檜之亡由叔妘〔一〕。」

【元圻案】詩序：「隰有長楚，疾恣也。國人疾其君之淫恣，而思無情慾者也。」〇周語「檜」作「鄶」。注：「鄶，妘姓之國。叔妘，同姓之女，爲鄶夫人。唐尚書云：『亦鄭武公滅之，不由女亡也。』昭謂公羊傳曰：『先鄭伯有善乎鄶公者，通於夫人，以取其國。』此之謂也。」

〔一〕「檜」，元刊本、清嘉慶本作「鄶」。






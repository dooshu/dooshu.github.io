○李轨保河右，师临之不克，变，或执以降。为《河右平》第七。

（轨，字处则，武威姑臧人。义宁元年七月，自称河西大凉王，尽有河西五郡之地。唐武德元年，高祖与书招抚之，册拜为凉州总管，封凉王。二年，轨奉书称皇从弟大凉皇帝臣轨，而不受官爵，高祖怒，始议讨之。五月，轨将安兴贵执轨以闻，河西悉平。）

河右澶漫，（澶漫，见上注。）顽为之魁。王师如雷震，昆仑以颓。（昆仑，山名，在西域。昆，音昆。仑，庐昆切。颓，徒回切。）上聋下聪，骜不可回。（轨将安兴贵仕长安，表请说轨，遣之，兴贵至武威，乘间说轨，令举河西以归唐，不听。骜与傲通。《说文》：倨也。《庄子》：则辞以放骜。）助雠抗有德，惟人之灾。乃溃乃奋，执缚归厥命。（即谓安兴贵执轨以闻也。）万室蒙其仁，一夫则病。濡以鸿泽，皇之圣。威畏德怀，功以定。顺之于理，物咸遂厥性。○右《河右平》十八句。（其十一句句四字，其五句句五字，其二句句三字。）


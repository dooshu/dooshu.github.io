○覆左給事中張益等增定參贊尚書職掌疏

兵科署科事左給事中張益等題稱南京兵部尚書參贊機務、一遇警急、則皆略守備而責參贊。不可不重其職掌。乞要從長議擬、於參贊敕內、事體不便者、稍為更易、舊日所無者、稍為增入、各一節、為照南京兵部尚書、職在參贊、與內外守備、均有保釐之責、原奉敕諭、開載巳明、頃因地方多事、督責之議、全在參贊、若不重其事權。其勢自難展布。該科欲要從長議擬、委為得其領要、查得各處多有因事增敕事例、相應斟酌題請、合候命下、備咨南京兵部、轉行南京五府僉書都督、既分管振武神機大小教塲。以後俱聽參贊節制。近日亦有參贊兼統應撫之議然徒虛語耳應天淮揚廵撫都御史凡事與參贊叶同計議而行。副總兵參遊兵備等官。俱聽參贊委用。未盡事宜。悉聽參贊便宜處置。本部仍將前項職掌。行移內府翰林院。除原敕照舊外。另請敕諭一道。給付新任尚書李遂。欽遵行事。平寧之日。徑自奏繳。


天下贵大同

海岛之夷人好腥，得虾、蟹、螺、蛤皆生食之，以食客，不食则咻焉。裸壤之国不衣，风冠裳则骇，反而走以避。五谿之蛮羞蜜唧而珍桂蠹，贡以为方物，不受则疑以逖。郁离子曰：“世之抱一隅之闻见者，何莫非是哉！是故众醉恶醒，众贪恶廉，众氵㸒恶贞，众污恶洁，众枉恶直，众惰恶勤，众佞恶忠，众私恶公，众嫚恶礼，犹鸱鸮之见人而赫也。故中国以夷狄为寇，而夷狄亦以中国之师为寇，必有能辨之者，是以天下贵大同也。”


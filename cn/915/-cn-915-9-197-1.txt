◇将卒上武帝表告辞

因果深明，倚伏寄追，明彻虽复愚短，忝窥至籍，将谢之间，岂复遗吝？但知恩知庆，辄欲言之。明彻本出东荒，贱民而巳，微有善识，得厕释门，契阔少年，绸缪元觉。虽未能体道，彻得善性，运来不辍，遇会昌时。遂亲奉御筵，提携法席，且仁且训，备沐恩奖，恒愿舒展丹诚，奉扬慈化，岂意报穷？便归尘土，仰恋圣世，何可而言。特愿陛下永劫永住，益荫无涯，具足庄严，道场训物，天垂海外，同为净土，胜果遐流，雍容远集。明彻以奉值之庆，论道之善，脱亿代还生，犹冀奉觐，惟生惟死，俱希济拔，临尽之间。忽忽如梦。虽欲申心，心何肯尽，不胜悲。哀之诚，谨遣表以闻。（《绩高僧》传八）


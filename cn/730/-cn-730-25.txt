卷二十五 木语


松

罗浮七星坛下，旧有七星松，甚怪。尝化为剑客，从道士邹葆光入朝，见帝凝仙殿。又化道士七人，往来山下。葛稚川云："千岁之松，其中有物。或为青牛，或青犬，或人。"殆谓是耶。"《化书》云："朽麦化为胡蝶，老枫化为羽人，自无情而之有情也。"予谓万物之生，有情与无情一耳，情之所有，即为情之所无，情之所无，即为情之所有。天地之化醇，男女之化生，皆莫知其所以然，而又何疑于松与枫麦之化乎！

梅岭多松，大者十余抱，枝柯百寻，袅袅若藤萝下垂而多倒折，叶黝黑，望若阴云，夹道有数百株，左回右转，多张曲江手植。然苦为斤斧所侵，火入空心，膏流断节，半如《枯树赋》所言。向有议者，欲使有司者籍其株数，记其抱围，部署什五。俾红梅巡简掌之，月一察验，伤毁必偿，诸古梅亦皆如是，可以更历数百年无恙。此诚奇伟之策。嗟夫！人知梅岭之梅而不知松，梅以梅将军，松以张丞相，重其人因以重其树，昔湛甘泉以松为髯翁。有句云："髯翁作人拜。"而于梅岭松坐卧其下不能去，风流良可慕也。

琼州无松，海忠介尝植数株祖墓，今惟其祖墓有松，他处植之不生。盖松性宜寒，琼州极南之地，其气太暖，即使生松，亦为不材之木，不可梁栋。苏子瞻云："罗浮地暖，生松而不识霜雪，如高才胜人生纨绮家，与孤臣孽子有间矣。"

水松

水松者，〈木畟〉也，喜生水旁，其干也得杉十之六，其枝叶得松十之四，故一名水杉。言其干则曰水杉，言其枝叶，则曰水松也。东粤之松，以山松为牡，水松为牝。水松性宜水。盖松喜乾，故生于山，桧喜湿，故生于水。水松，桧之属也，故宜水。广中凡平堤曲岸，皆列植以为观美，岁久苍皮玉骨，礧砢而多癭节，高者尘骈，低者盖偃，其根浸渍水中，辄生须鬛，嬝娜下垂，叶清甜可食，子甚香。又尝有木生其旁，崒起于地，与相抱若寄生然，名曰抱木，甚香，亦曰抱香。质柔弱不胜刀锯，乘湿时刳而为履，易如削瓜。既乾，则靭不可理矣。嵇含言：土人不甚珍此，亦不大香，岭北人爱之，香乃殊胜。予诗："侬如抱香枝，不离水松树。裁为木屟轻，随郎踏霜露。"

柏

广中松多而柏少，以其地乃天之阳所在，松，阳木，故宜阳而易生。其性得木气之正，而伏金其中，故为诸木之首，凌冬不凋。梁氏云：松为阳而柏为阴。松木松，色白而多脂，象精。柏木坚，色赤而多液，象血。精以形施，血以气行，故松出肪而柏生香。然以类言，松似夫而柏非妇，柏得阴厉之气胜也，似妇而为血属者，其惟漆乎！况松文从木从公，木之公也，漆从水，水含金为女，木生火为男，亦有夫妇之义。大均谓：柏树向西，西方白，故字从白，金之木也。松向东，木之木也，木之木为夫，金之木为妇，金之木向阴，受月之精多，是则柏终乃松之配也。

漆

梁氏以松为夫漆为妇，谓松脂，精也，木之火也，漆液，血也，金之水也。服松则神气清明，服漆则精血坚固。则宓山谓广漆黄，江漆黑。予谓黄者火之神也。南方火盛，漆得火之神多，故黄也。《易》曰：黄离。黄为火之神，赤为火之气。松，坎之木也，漆，离之木也。

杉

东粤少杉，杉秧多自豫章而至，鬻者为主人辟地种就，乃如株数受植。粤多材木，用杉者十止四五，故罕种之。柏亦然。潮阳我紫柏，木香而文，可为器。其生他州县者，岁久空心。

梅

梅花惟岭南最早。冬至雷动地中，则梅开地上，盖其时火之气不足于地，而发其最初之精华，故梅开。水之气上足于天，而施其最初之滋润，故雪落。雪，泄也，从肃杀之中，泄其一阳之精，以为来春之生生者也。雪深则水气足，梅早则火气足。火气足而为天地阳生之始，阴杀之终，使万物皆复其元，梅之德所以为大。

广中梅于一之日已花，二之日成子，得春独早，故群卉资之以为始。斯时也，天地一阳之复不可见，见之于梅，梅其得气之先者也。故欲见天地之心者于梅，欲见梅得气之先者于粤。

韶州梅，长至已开，腊月大雪，梅复开尤盛，有于旧蒂而作新花者。其地属岭北，故梅以腊以正月开。广则秋末冬初，梅且开尽，往往不待长至，以地暖故开更早，气盛则开而又开。予诗："岭梅一岁再开花。"

梅岭多梅，《唐六帖》言：庾岭梅花，南枝已落，北枝未开。而宋之问有魂随南翥鸟，泪尽北枝花之句，好事者往往植梅其上。宋淳熙间，知军事管锐，植三百株。明正统中，知府郑述复补植。正德中，参政吴廷举增植及松，至万五千余株。有某推官女，亦植梅三十株，镌诗于石。崇祯初年，博罗张郎中萱植三百株，知府赵孟守题曰梅花国，书额于红梅驿以旌之。是皆于梅鋗将军有功。梅将军以梅岭为汤沐，又有梅花为俎豆，亦荣矣哉！岭上梅微与江南异，花颇类桃而唇红，故驿名红梅。盖岭头雪少，积阳之气所发，故梅多红而香烈。予诗："南枝多红北多白。"多红以其向日，多白以其背日也。

琼之州比年梅花六出。予谓梅花五出者也，五，阳数也。冬至一阳始复，梅即吐花，得阳之先者也。今六其出，则得阴数矣。盖以地气而变，苦于严寒，故不用其五而用六，同于雪花也。以梅花为体，以雪花为用，使人见以为雪花，则梅也，以为梅，则雪花也。人见其六而不见其五，其五在六之中，犹河图之五在十中也。且也河图之一生水，梅得水气之先，故花于冬至与雪同时。雪者水之气所凝，梅者水之形所结，其卦皆为坎，坎为水。水在天而未至乎地，而先凝为雪，先天之水也。水在地而未上乎天，而先发为梅花，先地之水也。水之数六，寒极则雪花与梅皆六其出，应其数也。北方地寒，以暖为祥。南方地暖，以寒为祥。琼州之梅早，以暖也，其六出，以寒也，是乃祥也。

桂

古多以桂为舟。《楚辞》云："沛吾乘兮桂舟。"盖古时番禺我桂。《山海经》云："贲隅之东，八桂生焉。"故舟楫多采桂为之。故曰：番禺之桂，爰始为舟。

饮食中，古称蜀姜越桂。越桂以高州肉桂为珍，杂槟榔食之，口香竟日。秦时罗浮有桂父者，象林人也，尝服肉桂及葵，以龟脑和之。《列仙传》赞云："伟哉桂父，挺直遐畿。灵葵内润，丹桂外绥。"

枫

岭南枫多生山谷间，罗浮连亘数岭皆枫，每天风起则枫鸣。语曰："柽喜雨，枫喜风。"凡阳木以雷而生，阴木以风而生。枫，阴木，以风而生，故喜风，风去而枫声不止，不与众林俱寂，故谓之枫。凡草生于雷，木生于风，故文雷上著草为蕾，有蕾无檑，风旁著木为枫，有枫无葻。枫者，风之所聚，有癭则风神聚之，曰枫子鬼。嵇含云："枫老有癭，中夜大雷雨。"

癭即暗长，一枝长可数尺，形如人，口眼悉具，谓之枫人，越巫取之作术，往往有神。予有《枫人歌》云："小雨枫人长一尺，大雨枫人长一丈。女巫取得水沈薰，一夕枫人有精爽。小妇持珠来，求子步迟回。大妇持钱至，问郎归尚未。"

木棉

木棉，高十余丈，大数抱，枝柯一一对出，排空攫挐，势如龙奋。正月发蕾，似辛夷而厚，作深红、金红二色，蕊纯黄六瓣，望之如亿万华灯，烧空尽赤，花绝大，可为鸟窠，尝有红翠、桐花凤之属藏其中。元孝诗："巢鸟须生丹凤雏，落英拟化珊瑚树。"佳绝。子大如槟榔，五六月熟，角裂，中有绵飞空如雪。然脆不坚韧，可絮而不可织，絮以褥以蔽膝，佳于江淮芦花。或以为布，曰緤，亦曰毛布，可以御雨，北人多尚之。绵中有子如梧子，随绵飘泊，著地又复成树。树易生，倒插亦茂，枝长每至偃地，人可手攀，故曰攀枝。其曰斑枝者，则以枝上多苔文成鳞甲也。南海祠前，有十余株最古，岁二月，祝融生朝，是花盛发。观者至数千人，光气熊熊，映颜面如赭。花时无叶，叶在花落之后，叶必七，如单叶茶。未叶时，真如十丈珊瑚，尉佗所谓烽火树也。予诗："十丈珊瑚是木棉，花开红比朝霞鲜。天南树树皆烽火，不及攀枝花可怜。南海祠前十余树，祝融旌节花中驻。烛龙衔出似金盘，火凤巢来成绛羽。收香一一立华须，吐绶纷纷饮花乳。参天古干争盘挐，花时无叶何粉葩。白缀枝枝胡蝶茧，红烧朵朵芙蓉砂。受命炎洲丽无匹，太阳烈气成嘉实。扶桑久已摧为薪，独有此花擎日出。"

舟自牂牁江而上至端州，自南津、清岐二口而上至四会，夹岸多是木棉，身长十余丈，直穿古榕而出，千枝万条，如珊瑚琅玕丛生。花垂至地，其落而随流者，又如水灯出没，染波欲红。自春仲至孟夏，连村接野，无处不开，诚天下之丽景也。其树易长，故多合抱之干，其材不可用，故少斧斤之伤，而又鬼神之所栖，风水之所藉，以故维乔最多与榕树等。予诗："西江最是木棉多，夹岸珊瑚十万柯。又似烛龙衔十日，照人天半玉颜酡。"

榕

榕，叶甚茂盛，柯条节节如藤垂，其干及三人围抱，则枝上生根，连绵拂地，得土石之力。根又生枝，如此数四，枝干互相联属，无上下皆成连理。其始也，根之所生，如千百垂丝。久则千百者合而为一，或二或三，一一至地，如栋柱互相撑抵，望之有若大厦，直者为门，曲者为窗牖，玲珑四达，人因目之曰榕厦。其根下蟠者，剔去土石，又往往若岩洞，容十许人。其树可以倒插，以枝为根，复以根为枝，故一名倒生树。干多中空，不坚，无所可用，故凡为社者，以之得全天年。大者至数百岁，故夫望其乡有乔木森然而直上者，皆木棉也，有大树郁然而横垂者，皆榕也。榕，容也。常为大厦以容人，能庇风雨，又以材无所可用，为斤斧所容，故曰榕，自容亦能容乎人也。又榕，离之木也，外臃肿而中虚，离之大腹也。其中常产香木，炎精所结，往往有伽亻南焉。粤人以其香可来鹤子，可肥鱼，多植于水际。又以其细枝曝干为火枝，虽风雨不灭。故今州县有榕须之征。其脂乳可以贴金接物，与漆相似，亦未尽为不材也。性畏寒，逾梅岭则不生，故红梅驿有数榕，为炎塞之界。又封川西三十里分界村，二广同日植一榕，相去三丈许。而东大西小，东荣西瘁，东榕又不落叶，咫尺间地之冷暖已分如此。自韶州西北行，榕多直出，不甚高，与广州榕婆娑偃蹇者异。高州道中，榕夹路垂阴，凡百株，状甚诡怪，皆束千百根以为一身，一身之上皆根也。根包其身，身隐于根，枝柯长至数丈，多直少曲，曲而至地为身，直而横空为干。有红白大叶小叶诸种，有子无花，子落时常如密雨。中多岭西副使吴廷举所植，父老称吴公榕，新兴东北一带亦有之。先是宋延祐间，有仓振者知新州，夹道植榕，其后高芝复植松。于是行旅歌之曰："仓榕高松，手泽重重，高松仓榕，夹道阴浓。"而佥事刘洵者，修高、仓故事，自高要南岸至新兴，令里胥分地植榕，遣官以时验勤怠，至今榕树存者大十围。又归善叶春及知惠安，令民植榕。下教曰：榕者，容也。其阴大，当驰道植，自白水至雒阳，五丈而树，田间恐妨穀。凡植几本以报。呜呼！远者种德，近者种树，吾无德且种树。此皆仁人之泽也。其榕凡四百二十一本云。

榕易高大，广人多植作风水，墟落间榕树多者地必兴，鸟衔落子，寄生他木上，岁久根下至地，则根反为干。千百根蟠结，大至合抱，其故干失，其所寄者亦失，所寄者反若寄生于榕焉。而榕老空心，复有榕子或他木寄生其中，竟不知其孰为本根也。榕之怪在根，自上生下。语曰："榕木倒生根。"根小者俗称榕须，拂水生波，千丝万缕，始为须，中为根，终为干。故干在中，新干在外，表里相合，状益臃肿可爱也。

韶州城中古榕，每吐烟则有兵革，榕故火树，亦老树生烟之征也。凡物久菀则生火，榕多空心，湿热郁积于中，故发而为烟焰，昏夜望之，常若炎炎勃勃。岁乙亥，刘香寇广州，时南海县治有古榕，白昼腾烟，弥日不息。识者曰：香其平矣。《阴符经》谓：火生于木，祸发必克。物殆云告也。不月余，香平。又壬午，乐昌至善寺古榕，空中火起如焚膏，三日乃尽。又癸未，高州府署榕烟接天。丙戌之腊，清远城隍庙榕出白烟气三日。明年二月，晏公庙又与城隍庙榕，并出烟气二日。其秋九月，遂有屠城之祸。是榕又可以卜休咎也。

龙门有连理树，在平康都油田铺，盖两榕也。相去数丈，其上枝叶缪结，根干所出，结成一门，下通车马往来，宋时物也。桂林有榕树门，状亦相似。门，古桂州南门，两榕根相夹为之，元至正间忽悴，平章唐元公祭之复生。

梡

广州故屯田道署，有一树，通体根须蟠结，大可数十抱，枝短而劲。叶初发，细卷如辛夷之蕾，叶开则色殷红，望之如花。其树无花，叶即其花，叶至冬而落，春间乃发，初发又如笔管，粤人因名为管树。父老云："此梡树也。"旧有一碑在树腹，兵妇得之以捣衣，有闻石声清越者求之，则冢宰李默所撰《孤树裒谈记》也，默常为屯田副使居此。予有《老树歌》云："少参堂侧有老树，似榕非榕榕所寓。叶叶含苞如木笔，叶开忽似花争吐。花亦非花花不如，红浅绿深带膏露。千万根须作一身，虎倒龙颠应有故。"

菩提

诃林有菩提树，萧梁时，智药三藏自西竺持来，今历千余年矣。大可百围，作三四大柯，其根不生于根而生于枝，根自上倒垂，以千百计，大者合围，小者拱把。岁久根包其干，惟见根而不见干。干已空中无干，根即其干，枝亦空中无枝，根即其枝。其叶似柔桑而大，本圆末锐，二月而凋落，五月而生。僧采之浸以寒泉，至于四旬之久。出而浣濯，渣滓既尽，惟余细筋如丝，霏微荡漾，以作灯帷笠帽，轻弱可爱，持赠远人，比于绡縠。其萎者以之入爨矣。予尝为菩提诗，有云："菩提有灵树，植自萧梁年。智药所移根，航海来炎天。岁久干中空，苍皮相纠缠。根须自上生，千百垂连卷。大者成虬螭，小者藤萝穿。结束成一身，四体何拘挛。下枝多洞穴，崩陷至三泉。上枝虽臃肿，亦自方且圆。雷霆日大索，鳞爪无留奸。神火所焦灼，千寻亦童颠。二月叶始陨，槎枒余一拳。叶状如柔桑，五月争新妍。僧伽汇成纱，弱薄如翅蝉。持以遗远方，恍忽鲛绡烟。南中多怪木，巨者惟木棉。柯作女珊瑚，丹葩烧天边。开时无一叶，一一烽火然。光如十日出，吞吐海东偏。么凤巢蕊中，血染绿毛鲜。复有细叶榕，交阴连陌阡。根须亦倒生，合抱为一椽。纵横作广厦，户牖相盘旋。腹大容十牛，亦可藏舟船。皮肤左右纽，癭瘤以万千。士女所婆娑，伏腊拜必虔。菩提更神怪，与之难比肩。大士昔灌溉，甘露流涓涓。左与诃子接，右与蘋婆连。蒲葵居门外，其寿亦彭篯。下滋达磨井，上蒙虞翻园。肥沃多火膏，咸气不能宣。菩提所覆被，细草皆芊绵。累石作香台，虫蚁愁攀援。"

荔枝

荔字从艹从刕，不从劦，刕音离，割也。劦音协，同力也。荔字固当从刕，《本草》谓荔枝木坚，子熟时须刀割乃下。今琼州人当荔枝熟，率以刀连枝斫取，使明岁嫩枝复生，其实益美。故汉时皆以为离支，言离其树之支，子离其枝，枝复离其支也。

南方离火之所出，荔枝得离火多，故一名离支，亦曰丽支。丽，离也，丽文从两日，天地之数，水一而火二，故丽从两日。日为五行之华，月为六气之精，日丽乎支，犹之乎日出于扶桑也。丽支乃震木之大者，震木以扶桑为宗子，而丽支其支子，故曰丽支也。日出于离，离尽午中，故丽支以夏至熟。离为坤之中，其色黄，故曰黄离。丽支之核，外赤而内黄，则黄离之美也。坤之中其味甘，故曰甘节，丽支之肉，少酸而多甘，则甘节之吉也。又荔枝核之小者名节核。

荔支以腊而萼，以春而华，夏至而翕然子赤，生于木而成于火也。皮红肉白而核复纯丹，火包其外复孕其中也。肉白为金，金为内外火所炼，故味醇和而甘。其液乃金水之精，甘又属土，备五行之粹美，而以火为主者也。粤以火德王，凡花多朱色皆火花，实多朱实皆火实，太阳烈气之所结。火实之属凡百种，而荔枝为长，火为母，荔支则火之长子也。荔支以增城沙贝所产为最，土黄润多沙，潮味不到，故荔支绝美，自挂绿以下数十种，色、香、味迥异他县。好事者当未熟时，先以兼金购之，乃得。其状元红等，贱如菽粟，岁收数千万斛，贩于他方，非所急矣。自挂绿至状元红，皆山枝，火山之属也。火山善变，滋味百出，随其土为高下，然迟熟，熟必在水枝之后。水枝以黑叶为上，黑叶又以番禺古坝所产为上。顺德之三贵次之，龙眼以顺德之陈村北为上。番禺之韦涌次之。龙眼必经博接乃子，花头十汰七八，子乃甜大而多，荔枝花头不可汰。语曰："荔枝惜花，龙眼惜子。"又曰："荔枝十花一子，龙眼一花十子。"荔枝又贵以沃土厚培，使根深不拔，膏泽上行，沙水下渗。然后枝条郁茂，实不裹刺，上广下尖，樽肩壶腹而成嘉种。语曰："荔枝宜肥，龙眼宜确。"又荔支属火，宜使向阳，龙眼属水，宜向阴，荔枝之阳子甜，龙眼之阴子甜。语曰："当日荔枝，背日龙眼。"予诗："龙眼独从阴处长，荔枝先向日边红。"其甜曰上糖，酸曰上水，三月熟者曰三月青，四月熟者曰犀角子，七夕曰七夕红，而大熟于小至。以蝉鸣为候应，此时熟者曰金钗子，实大核小，昔人解金钗而得其种，或谓即黑叶也。荔支叶青绿，此独黑，故曰黑叶。广人为荔脯者多黑叶，次曰进奉，曰大造，曰塘茔，是皆水枝之贵者也。当摘时宿之井中，沃以寒泉，火气既去，金液斯纯，以正阳精蕊，而配以正阴津液，水火既济，斯为神仙之食。予诗云："露井寒泉百尺深，摘来经宿井中沈。日精化作月华冷，多食令人补太阴。"火则寒之，水则热之，此食荔枝之法也。水枝食罢，乃食山枝，山枝之美者多无核，近蒂一点檀晕，微作核痕，又多双实，实皆宽膊尖腰。一种大如拇指，长而不圆，状若玉兰之蕾，味香以脆，触其壳即爆开成两，亦无核，即有亦甚微小，名马口铃，出番禺平山。又一种大如龙眼，亦无核，绝香，名曰香荔，出新兴。然皆不如挂绿之美。挂绿者，红中有绿。或在于肩，或在于腹，绿十之四，红十之六。以阳精深固，至秋而熟，生只数十百株，易地即变，爽脆如梨，浆液不见，去壳怀之，三日不变。其曰凝冰子者，以日照之，内外洞彻，微核在中，半明半灭，又绝异。予诗："照人最是凝冰子，五月光生一片寒。未启朱苞光已出，可怜更在水精盘。"其曰水浮子者，重而不沈，以置水中，随波下上。又有如素馨香者，如露花，如丁香者。丁香有大小之分，与小华山、绿罗衣、交几环三种皆绝美，是皆火山之属。湛文简公昔从枫亭怀核以归，所谓尚书怀者也。又有名公领孙者，每一大者有十余小者环之，其色红绿各半，味亦美，大者微有核。有曰丫髻，形最小，生皆并蒂，故曰丫髻。多无核，即有亦小，名曰焦核。有曰将军荔，最大，核亦大，然肉多不觉。是皆山枝之贵者也。东粤故多荔枝，问园亭之美，则举荔枝以对，家有荔枝千株，其人与万户侯等。故凡近水则种水枝，近山则种山枝，有荔支之家，是谓大室。当熟时，东家夸三月之青，西家矜四月之红，各以其先熟及美种为尚。主人饷客，听客自摘，或一客而分一株，或一株而分十客，各以其量大小，受荔枝之补益。莫不枕席丹肤，沐浴琼液，既饱复含，未饥先擘，或辟谷者经旬，或却荤者连日。其有开荔社之家，则人人竞赴，以食多者为胜，胜称荔枝头状，少者有罚，罚饮荔枝酒数大白。盖荔枝多食，未尝伤人，饮蜜一杯即解。或以青盐调白火酒饮，或饮荔枝酒过醉，则以荔支壳浸水饮。又荔支多露，有过食者，昧爽就树间先吸其露，次咽其香，使氤氲若醉，五内清凉，则可以消肺气，滋真阴，却老还童，作荔支之仙。白莎云："我是荔支仙，得此法也。"

广州凡矶围堤岸，皆种荔支、龙眼，或有弃稻田以种者。田每亩，荔支可二十余本，龙眼倍之，以淤泥为墩，高二尺许，使潦水不及，以刍草盖覆，使烈日不及。而龙眼之干，欲其皮中之水上升，以稻稈束之。欲其实多而大，以盐瘗之。生虫，则以铁线濡药刺之，否则树尽蠹。凡龙眼用接，荔支用博。博之法，当花发时，以其枝削去青皮寸许，傅之以土，子结后枝即生根，乃落之为栽。接之法，以核漏出萌芽，长至三四月为栽，乃以龙眼之枝屈而接之，其栽之枝叶尽脱，乃以树上之枝叶为栽之枝叶。其法与闽中异。闽之龙眼树，三接者为顶圆。核种十五年始实，实小不可食，则锯木之半，以大实之幼枝接之。至四五年，又锯其半接如前。如此者三数次，其实满溢，倍于常种。若一二接即止者，形小味薄，不足尚也。二接者曰针树，未接者曰野{⺮老}，广之龙眼，大率野{⺮老}多，故不及闽。广荔枝种之四年即实，龙眼必至五年。荔支岁初而蕾，二月而花发，发时多电，则花落实小，多雨则花腐，少雨则花液相胶而不实。估计者，视其花以知其实多少而判之，是曰买焙，其人名曰焙家，龙眼亦然。顺德多龙眼，南海、东莞多荔枝，多水枝，增城多山枝。每岁估人鬻者，水枝七之，山枝三四之，载以栲箱，束以黄白藤，与诸瑰货向台关而北，腊岭而西北者，舟船弗绝也。然率以荔枝、龙眼为正货，挟诸瑰货，必挟荔枝、龙眼，正为表而奇为里，奇者曰细货，不欲居其名，所谓深藏若虚也。广人多衣食荔枝、龙眼，其为栲箱者打包者各数百家，舟子车夫，皆以荔枝、龙眼赡口。而予家在扶胥南岸，每当荔枝熟时，舟自扶胥历东西二洲至于沙贝，一路龙丸凤卵。若丘阜堆积，估人多向彼中买卖，而予亦尝为荔枝小贩。自酸而食至甜，自青黄而食至红，自水枝食至山枝，自家园食至诸县，月无虚日，日无虚晷，凡四阅月而后已。比邻有大石村，荔枝尤盛，以予不及往，则以荔枝为酒相饷。而予又得藏荔枝法，就树摘完好者，留蒂寸许蜡封之，乃剪去蒂，复以蜡封剪口。以蜜水满浸，经数月，味色不变，是予终岁皆有鲜荔支之饱，虽因之辟谷可矣。伊尹言："丹山之南，有凤丸。"沃民所食，凤丸必荔支也，所谓仙人之美禄非耶。

龙眼

荔支与龙眼皆成于火，而荔支先熟，龙眼继之，故广人名曰荔奴。予谓荔支火之牡也，龙眼火之牝也，牡大而牝小，故荔支大于龙眼。而龙眼以初秋熟，又得金气，金以黄为纯，故龙眼色黄，火以赤为正，故荔支色赤。荔支肉白而核赤，火在金中也，龙眼肉白而核黑，水在金中也。火在金中，故荔支性热，水在金中，故龙眼性寒。而皆为乾之木果，乾为金，金得火而热，荔支之所以为阳也。金得水而寒，龙眼之所以为阴也。龙眼花时，以天昧爽取其露以点饮食，绝甘美，胜于荔支花露，此又金水之精也。

闽中龙眼熟时，儿童食之而肥，谓之龙眼长。广中不然，儿童多食辄患瘕，以焙乾者为贵。其黄皮者子大，皮黄而薄滑无点，青而有点者，子在大小之间，皆甚甜。最大者孤圆，次金字、山字、南字，小者蜜糖埕，迟者秋风子。每一年多，则一年少，闽中谓之歇枝，广中谓之养树，岁岁丰盛，则树易衰。养之而后，经久不坏，子且繁大。盖树自养，非人养，或龙眼荔支皆养，或各养。

顺德之锦鲤海，诸邑龙眼若于此贸易，谓之龙眼市，增城之沙贝，则荔支市也。予诗："端阳是处子离离，火齐如山入市时。一树增城名挂绿，冰融雪沃少人知。"又云："六月增城百品佳，居人只贩尚书怀。玉栏金井殊无价，换尽蛮娘翡翠钗。"盖市中所贩，大抵状元红、小华山诸种，皆火山之属，所谓尚书怀者也。若挂绿、玉栏、金井，则夜光无价，非可以金钱而得之。

舟自南海之平浪三山而东，一带多龙眼树，又东为番禺之李村、大石，一带多荔枝树。龙眼叶绿，荔枝叶黑，蔽亏百里，无一杂树参其中，地土所宜，争以为业，称曰龙荔之民。

龙眼多食益智，予诗："采摘日盈筐，香生比目房。食多能益智，本草有仙方。"又诗："益智为龙眼，蠲愁是荔支。"龙眼产廉州者尤美。东坡云："廉州龙眼，色味殊绝，可敌荔支。"

梨

予所居覆船山下曰沙梨园，地皆黄细沙，多井气，掘地尺许，水銔沄々上溢。天大雨，水迸出庭际有似氵粪泉，所食井深四尺许，水尝汎滥至眉，冬不乾涸，味甘冽。上有梨一株，根得美泉滋沃，结实独异，以二月花者八月熟，九月花者正月熟，岁凡两熟。正月熟者曰雪梨，稍小，味益清。叶凡二落，落于七月者深红，于正月者色微紫，予斋中煮茗多用之。树甚古，作五大柯，横直者半，直者高出檐端。月夕布影扶疏，叶丹花白，离离相间，若在罗浮老梅之下。予诗云："春来始落叶，叶尽梨花开。"又云："先秋叶半红。"又云："儿小方垂{髟＋"隋去阝}，能争掌上梨。"谓此。

橄榄

橄榄，有青、乌二种，闽人以白者为青果，粤中止名白榄，不曰青果也。白榄利微，人少种，种者多是乌榄，下番禺诸乡为多。种至两岁，乌榄秧长八九尺，必扦之乃子，扦至三年而子小收，十年而大收矣。其树本高而端直多独干，至顶乃布枝柯，有雌有雄，雌子而雄花，雄者俗曰榄公。榄公不实，以雌者插之，使雌雄相合乃实，雄为主，雌为客，犹妇之归于夫也。子如枣大，长寸许，光无棱瓣，先生者下向，后生者上向，八九月熟。梯之击以长竿，或刻其干东寸许，纳以红盐，则其干东子落，刻其干西或南北寸许亦然，古诗所谓"纷纷青子落红盐"也。白榄以白露后食不病虐，其性热，食时须去两端，初嚼苦涩，久乃回味而甘，故一名味谏，粤人有欲效其友忠告者，辄先赠是果。其色白，可以和气，虽有愤戾，食之潜消。以沸汤点之，色淡碧，芬如兰臭，可以香口，绝胜鸡舌香。乌榄子大肉厚，其性温，故味濇甘，以温水泡软，俟紫脂浮溢乃可食。水冷则湿生胶，热则肌肤反实，故必温水之和乃醇，其性亦有婉谏之道焉。白者亦曰雄，乌者亦曰雌，白阳而乌阴，阳故色白而行气，阴故色红而补血，阴故乌者有仁可食，阳故仁小而不成，此其别也。《酉阳杂俎》以枝南向者为橄榄，东向者为木威，高、雷间则以乌者为木威。予诗："山果木威香。"有龙苁果者，木干中空，高二三丈，亦有雌雄，雄者不实，雌不花，雄之花即雌之实，雄不自为实，雌亦不自为花也。雄雌并植始实，实如王瓜，一枝环绕数十枚，煮之味类匏，特出惠州，亦橄榄之类。

槟榔

槟榔，产琼州，以会同为上，乐会次之，儋、崖、万、文昌、澄迈、安定、临高、陵水又次之，若琼山则未熟而先采矣。会同田腴瘠相半，多种槟榔以资输纳，诸州县亦皆以槟榔为业，岁售于东西两粤者十之三，于交趾、扶南十之七，以白心者为贵。暹罗所产曰番槟榔，大至径寸，纹粗味涩，弗尚也。三四月花开绝香，一穗有数千百朵，色白味甜，杂扶留叶、椰片食之，亦醉人。实未熟者曰榨榔青，青，皮壳也，以槟榔肉兼食之，味厚而芳，琼人最嗜之。熟者曰槟榔肉，亦曰玉子，则廉、钦、新会及西粤、交趾人嗜之。熟而乾焦连壳者曰枣子槟榔，则高、雷、阳江、阳春人嗜之。以盐渍者曰槟榔咸，则广州、肇庆人嗜之。日暴既干，心小如香附者曰干槟榔，则惠、潮、东莞、顺德人嗜之。当食时，咸者直削成瓣，干者横剪为钱，包以抚〈木霤〉，结为方胜，或如芙蕖之并跗，或效蛱蝶之交翾。内置乌爹泥石灰或古贲粉，盛之巾盘，出于怀袖，以相醻献。入口则甘浆洋溢，香气薰蒸，在寒而暖，方醉而醒。既红潮以晕颊，亦珠汗而微滋，真可以洗炎天之烟瘴，除远道之渴饥，虽有朱樱、紫梨，皆无以尚之矣。若夫灰少则涩，叶多则辣，故贵酌其中。大嚼则味不回，细咽则甘乃永，故贵得其节。善食者以为口实，一息不离，不善食者汁少而渣青，立唾之矣。予尝有竹枝词云："日食槟榔口不空，南人口让北人红。灰多叶少如相等，管取胭脂个个同。"谓此。粤人最重槟榔，以为礼果，款客必先擎进，聘妇者施金染绛以充筐实，女子既受槟榔，则终身弗贰。而琼俗嫁娶，尤以槟榔之多寡为辞。有斗者，甲献槟榔则乙怒立解，至持以享鬼神，陈于二伏波将军之前以为敬。按《本草》以小而味甘者为山槟榔，大而味涩者为猪槟榔，最小者曰蒳子，又名公槟榔。圆大者名母槟榔。雷氏言：尖长有紫文者名槟，圆大而矮者名榔。榔力大，槟力小，今医家亦不细分，但以状作鸡心，稳正不虚，内有锦文者为佳。予谓宾与郎皆贵客之称，嵇含言：交广人客至，必先呈此果。若邂逅不设，用相慊恨，槟榔之义，盖取诸此。越谣云："一槟一榔，无蒌亦香。扶留似妾，宾门如郎。"宾门即槟榔也。又云："槟榔为命赖扶留。"

桄榔

桄榔似椶榈而多节，巨者径二三尺，干长五六丈，至杪乃柯条相比。叶生于杪，不过数十百叶，叶下有须，长短如鹿马尾，微风动之，萧疏可爱。花开成穗，绿色，子如青珠。每一树辄有青珠百余，条须多于叶，珠又多于须，风飘飏之，若水帘缤纷而下垂也。广人遇旱，每以珠结香亭，舁之祈祷，谓可致雨。子红熟者，连瓤食之颇甜，皮中有白粉，曰桄榔面，故海南人有"槟榔为酒、桄榔为饭"之语。其心似藤心。以为炙，亦滋腴极美。南方奇木故多椶樵本，而皆可食，恍榔盖其一云。桄榔一名须木，语云："毋言天涯，可以为家。食有须木，饮有酒花。"谓此。木色类花梨而多综纹，珠晕重重，紫黑斑驳，可以车镟作器，须可织巾及扫帚，肌甚刚，可作鋘锄及枪以代铁，番人多用之。下四府人以其小者为屋椽，为梁柱，然多空心，与槟榔、椰、蒲葵三种，皆号木中之竹。槟榔叶小椰叶大，二种取其实。桄榔取其材，蒲葵取其叶。一种南椰取其粉。皆南天之奇植也。诸祠宇多植桄榔、蒲葵、木棉，佛寺多植菩提，里社多榕，池塘堤岸多水松、荔支。广州诃林，旧多诃子、频婆，其菩提树，植自萧梁年间，为诸寺菩提之祖。南海庙波罗蜜树，亦为十郡波罗蜜祖。广州屯田道署有梡树，若榕非榕，榕冬时叶不萎落，梡则尽落，亦数百年物，为诸梡之祖。故广州城中老树，以诃林菩提及此梡并称，而桄榔则最古者少矣。

椰

椰产琼州。栽时以盐置根下则易发，树高六七丈，直竦无枝，至木末乃有叶如束蒲，长二三尺。花如千叶芙蓉，白色，终岁不绝。叶间生实如瓠系，房房连累，一房二十七八实，或三十实，大者如斗，有皮厚苞之，曰椰衣。皮中有核甚坚，与肤肉皆紧著。皮厚可半寸，白如雪，味脆而甘。肤中空虚，又有清浆升许，味美于蜜，微有酒气，曰椰酒。苏轼诗："美酒生林不待仪。"言椰子中有自然之酒，不待仪狄而作也。琼人每以槟榔代茶，椰代酒，以款宾客，谓椰酒久服可以乌须云。予诗："琼南无酒家，酒向椰中取。椰子有一心，出酒如娘乳。"又云："椰心在酒中，大似银桃子。浸以玉浆寒，食之甘且旨。"椰心色白而甘在酒中，大小不一，宜以槟榔兼嚼之。雷、琼妇女多鬻槟榔于市，以浮留叶结叠鸳鸯相饷，潜点椰心其中。予有竹枝词云："数钱争出手纤纤，叶结鸳鸯满翠奁。莫道槟榔甘液好，买侬椰子更心甜。"凡拣椰子，以手摇之，听其中水声清亮，则其心大而甜，其肉厚，其壳亦坚，水声浊则否。盖椰心以水而养，椰无水则无心，往往而是。琼州歌有云："不买椰衣只买心。"

橘柚

吾粤多橘柚园，汉武帝时，交趾有橘官长一人，秩一百石，其民谓之橘籍，岁以甘橘进御。王逸云："东野贡落疏之文瓜，南浦上黄甘之华橘。"是也。唐有御柑园，在罗浮。按罗浮柑子，开元中，始有僧种于南楼，其后常资进献，其属有赭、黄二色，大三寸者，黄者柑，赪者橘也。化州有橘一株在署中，月生一子，以其皮为橘红，瀹汤饮之，痰立释。曩亦进御，今为大风所拔，新种一株，味不及。化州故多橘红，售于岭内，而产署中者独异其类。有曰橙者，皮厚而皱，人多以白糖作丁，及佛手、香椽片为蜜煎糁，货之。橘圞有红白，大者曰柚，最大者曰镭柚，小曰逻柚，熟于早禾时曰禾辘，以其极圆，故曰逻曰辘也。春时，儿女蒸取柚花油，以作香胆口脂，谓可美颜。有香柚者，出增城，小而尖长，甚芬郁，入口融化。然其性能化物，不能自化，虽香液饴津，甘浆浸齿，多食之辄能病人。近为贪令所苦，每出教，取至万枚，需金以代，今树亦且尽矣。柑亦橘之类，以皮厚而粗点及近蒂起馒头尖者为良。产四会者光滑，名鱼冻柑，小民供亿亦苦，柑户至洗树不能应。产增城者，以沙贝、东洲、西洲为贵，其土高，多细白沙，与海潮远，咸味不接，故甘美。荔支亦然。凡食柑者，其皮宜阳擘，不宜阴擘，阳擘者自上而下，下者蒂也，阴擘自下而上，则性太寒，不宜入药。其未熟而落者青皮，年久而芳烈入脑者陈皮，逾岭得霜雪气益发香。橙皮辛性温，主消肠胃中恶气，兼醒宿酲。外有水橙，似柑而稍大，皮甜可食。又有桔，亦与柑类。曰蜜柑者，小而甘。曰松皮桔者，皮红不粘，肉微酸。其皮皆不及柑。一种名黄淡子，色黄味酸，花可薰香，是曰塌橘。又有壶橘、山橘，性皆畏冷不宜肥，肥则春分后多死，故宜种于山谷间。其木善生蠹，而蚂螘气辛，可以养之。有曰岑梨，即橙梨，大如橘味。又有金橘，最小，剥皮则酢，合食则甘，皆厥包之珍也。香橼，一曰枸橼，以高要极林乡为上，其状如人手，有五指者曰五指柑，有十指者曰十指柑，亦曰佛手柑。有单拳有合掌不一，花开即见其子于蕊中，子成长如小瓜，皮若橙柚而光泽，肉甚厚，色白如肪。然亦松虚，味短，惟香芬大胜香橼，经久不歇耳。捣大蒜罨其蒂上，香更充溢。以汁浣葛纻，绝胜酸浆，一名飞穰。

番禺鹿步都，自小坑火村至罗冈，三四十里，多以花果为业，其土色黄兼砂石，潮咸不入，故美。每田一亩，种柑桔四五十株，粪以肥土，沟水周之。又采山中大蚁，置其上以辟蠹。经三四岁，桔一株收子数斛，柑半之。柑树微小于桔，桔茂盛可至二十余岁，柑亦半之。熟时黄实离离，远近照映，如在洞庭包山之间矣。自黄村至朱村一带，则多梅与香蕉、梨、栗、橄榄之属，连冈接阜，弥望不穷，史所称番禺多果布之凑是也。吾粤自昔多梅，梅祖大庾而宗罗浮，罗浮之村，大庾之岭，天下之言梅者必归之。若荔支，则以增城为贵族，柑、橘、香橼，以四会为大家。岁之正月，广利墟卖柑橘秧者数十百人，其土良，其柑甜美，胜于四会、新兴。其种散在他处，香味迥殊，以故居人擅其利。番禺土瘠而民勤。其富者以稻田利薄，每以花果取饶，贫者乃三糯七秥，稼穑是务。或种甘蔗以为糖，或种吉贝以为絮。南海在在膏腴，其地宜桑，宜荔支。顺德宜龙眼，新会宜蒲葵，东莞宜香，宜甘蔗，连州、始兴宜茶子，阳春宜缩砂蔤，琼宜槟榔、椰。或迁其地而弗能良，故居人利有多寡。

波罗树

波罗树，即佛氏所称波罗蜜，亦曰优钵昙。其在南海庙中者，旧有东西二株，高三四丈，叶如频婆而光润。萧梁时，西域达奚司空所植，千余年物也。他所有，皆从此分种。生五六年至径尺，削去其杪，以银针钉腰即结实。其实不以花，成实乃花。然常不作花，故佛氏以优钵昙花为难得。每树多至数十实，自根而干而枝条，皆有实，累累疣赘。若不实，则以刀斫树皮，有白乳涌出，凝而不流则实。一斫一实，十斫十实，故一名刀生果，其以乳而实者，乳，血也，犹人以母之血孕育而成形也。其根或行旁舍，则实潜结地中，熟而地裂，闻香始知，较枝干所生者尤美，此所谓无花之果也。广南无花之果，若古度子，若狝猴桃，若杨榣子，凡有三四种，以波罗蜜为大。盖果之胎生者，果不以花，果成或一生花，盖其花不为果而生，可以花可以无花者也。天下有有花无果之花，即有有果无花之果，造物者固以不齐为道。《天问》云："女岐无合夫焉取。"九子夫亦无花之果焉耳。波罗熟以盛夏，大如斗，重至三四十斤。皮厚有软刺，〈口畾〉砢如佛头旋蠃。肉含纯瓤，间叠如橘柚囊，气甚芬郁，有干湿苞之分。干苞者，液不濡腻，味尤甜。每实有核数百枚，大如枣仁，如栗黄，〈火刍〉熟可食，能补中益气，悦颜色。天下果之大而美者，惟此与椰子而已。庙中二树已朽，今所存是其萌蘖，亦大数十围，薜萝纠缠，枝柯臃肿，与诃子、槐、榕诸树，森列阶下，皆数百年物也。相传波罗国有贡使，携波罗子二登庙下种。风帆忽举，舶众忘而置之。其人望而悲泣，立化庙左。土人以为神，泥傅肉身祀之，一手加眉际，作远瞩状，即达奚司空也。庙以故及江皆名波罗。庙外波涛浩淼，直接重溟，狮子洋在其前，大小虎门当其口，欠伸风雷，嘘吸潮汐，舟往来者必祗谒祝融，酹酒波罗之树，乃敢扬颿鼓柁，以涉不测。

诃子

诃子，一作苛子，树株似无槵，花白子黄似橄榄，皮肉相著，以六路者为上。广州光孝寺，旧有五六十株，子小味不涩，多是六路，以进御，今皆尽矣。寺本虞翻旧苑，翻谪居时，多种苹婆、苛子树。宋武帝永初元年，梵僧求那罗跋跎三藏至此，指苛子树谓众曰："此西方诃梨勒果之林也，宜曰苛林制止。"于是寺名诃林。寺中有达磨洗钵泉以此。木根蘸水，水故不咸，每七八月子熟，寺僧辄煎诃子汤延客，和以甘草，色若新茶，谓可变白髭发云。诃树不知伐自何时，今惟佛殿左有菩提一株，殿前有榕四株，门有蒲葵二株为古物。予诗云："虞园虽是古浮图，诃子成林久已无。一片花宫生白草，牛羊争上尉佗都。"

羊桃

羊桃，其种自大洋来，一曰洋桃。树高五六丈，大者数围，花红色，一蒂数子，七八月间熟，色如蜡，一名三敛子，亦曰山敛。敛，棱也。俗语讹棱为敛也。亦以其味酸能敛颜色也。有五棱者名五敛，以糯米水浇则甜，名糯羊桃。广人以为蔬，能辟岚瘴之毒。中蛊者，捣自然汁饮，毒即吐出。脯之，或白蜜渍之，持至北方，不能水土与疟者，皆可治。苏长公诗："恣倾白蜜收五棱，细斸黄土栽三桠。"注：广南以田为棱，收五棱。则所种酒稻白蜜以言酒，皆非也。五棱正与三桠对，人参赞曰："三桠五叶，背阳向阴。"

山桃

山桃，大于寻常桃，陆贾云："罗浮山顶有杨梅山桃，海人时登采拾。止于饱食，不得持下。"罗浮固多异果，不知贾当时何自知之，岂尝一至罗浮耶！广中又有冬桃，似橄榄而圆，色绿，味甘酸。有扁桃，似桃而扁，一曰偏桃。大者若鸭卵，色青黄，味酸微甜，皆山桃之属。

蒲桃

蒲桃，树高二三丈，其叶如桂花，开自春至冬，丛须无瓣，如剪黄绿丝球，长寸许。广中儿童，多为十穗髻象之。予诗："十穗蒲桃髻，其实如苹果。"色亦黄绿，而香甜在壳。壳厚半指，核小如弹子，与壳不相连属，摇之作响。罗浮涧中多甚，猿鸟含啄之余，随流而出，山人阻水取之，动盈数斛。以酿酒曰蒲桃春，经岁香气不减，作膏尤美。

夹竹桃

夹竹桃，一名桃柳，叶如柳，花如绛桃，故曰桃柳。枝干如菉竹而促节，故曰夹竹。本桃类，而其质得竹之三柳之七，柳多而竹少，故不曰夹柳桃。终岁有花，其落以花不以瓣，落至二三日，犹嫣红鲜好，得水汤漾，朵朵不分。开与众花同，而落与众花异，盖花之善落者也。故又曰地开桃，似落于地而始开然。有曰芙蓉桃，千叶深红，后桃花一月始开。一花而兼二，以为芙蓉则桃，以为桃则芙蓉，不可以专名之，故曰芙蓉桃。又有菊桃。琼州有李桃，一枝有红白，或一花有红白，然大约红多于白，其白则李也，言色者先白而后红，故曰李桃。八九月时与桃花盛开，故谚曰："桃李争秋。"肇庆七星岩有四季桃。

蜜望

蜜望，树高数丈，花开繁盛，蜜蜂望而喜之，故曰蜜望。花以二月，子熟以五月。色黄，味甜酸，能止船晕，飘洋者兼金购之，一名望果。有天桃者与相类，树高亦数丈，巨者百围。正月花，六七月子熟，大如木瓜，味甜酢，以羹鱼尤善。凡渡海者食之不呕浪。然年荒乃多结实。粤谣云："米价高，食天桃。"故广人贵望果而贱天桃，贵之故望之。蜜望其花，人望其果也。"

宜母

宜母，子似橙而小，二三月熟，黄色，味极酸，孕妇肝虚嗜之，故曰宜母。元时，于广州荔支湾作御果园，栽种里木树，大小八百株，以作渴水。里木即宜母子也，一名梨檬子。吴莱诗："广州园官进渴水，天风夏熟宜檬子。百花醖作甘露浆，南国烹成赤龙髓。"盖以里木子榨水煎糖也。凡木果之汁，皆可为之，香酸经久不变。蒙古以为舍里别，即渴水也。宜母子以盐腌之，岁久色黑，可治伤寒痰火，一名药果。当熟时，人家竞买以多藏，而经岁久为尚。汁可代醋，染大红，以其汁调乃上。

人面

人面，子如大梅李，其核类人面，两目鼻口皆具。肉甘酸，宜为蜜煎。仁绝美，以点茶，如梅花片，光泽可爱，茶之色香亦不变。以增城水东所产为佳。水东在城南雁塔下，其树仅数十株。子皮薄，落之使溃烂，乃乾其核囊之。其仁门宽，稍摇即脱。去水东咫尺，所产不然。有买者，随多寡取核摇之，不预出其仁也。此树最宜沙土，沙土松则根易发，数岁即婆娑偃地。山居家，其祖父欲遗子孙，必多植人面、乌榄。人面卖实，乌榄卖核及仁，百余年世享其利。番禺大石头村，妇女多以斫乌榄核为务。其核以炊，仁以油及为礼果。有咏乌榄者云："只应人面子，与尔共成仁。"盖粤中惟此二果以仁重。

诸山果

广中山果，曰谷子者，大如橄榄而长，初亦苦涩，后甘，嫩者蜜渍之可食。曰余甘子，树高丈余，叶如槐，子如川楝，白色，有文理，核作六棱，亦初苦涩后甘，行者，以之生津，一名庵摩勒。曰鬼目子，大如梅李，皮黄肉红，味甚酸，人以为蔬，以皮上有目名鬼目。一曰麂木，麂者，鬼之譌也。曰山枣子，叶似梅，子如荔支，九月熟。曰卍果，果作卍字形，画甚方正，蒂在字中不可见，生食香甘，一名蓬松子。曰桾櫏子，树似甘蕉，子如马乳而小，俗称牛奶柹，亦曰牛乳子。广人言乳曰奶，中有美浆若牛乳，故曰牛奶子，一名〈木耎〉枣。曰五子，其状如梨，有五核。曰千岁子，蔓生，子在根下，有绿须交加如织，一苞恒二百余子，皮青黄，干者壳肉相离，撼之有声，似肉豆蔻。曰秋风子，包褐，如梨而小，味酸涩，熟乃可食。曰金纽子，色红黄，味甘，大如秋风子。俗歌云："一双金纽子，无计上罗衫。"曰青竹子，如桃而圆，味酸色黄。曰羊齿子，一曰羊矢，如石莲而小，色青味甘。曰不纳子，实如圆枣，十月黄熟，味甜酸，盖苹果之小者。粤中少苹果、花红二种，以不纳子代之。曰山葡萄，一名蘡薁，其茎细袅，花紫白，实比葡萄而小，色赤味酢，可为酒，八九月熟。曰山韶子，类荔支，而鲜丽过之，微有小毫，一名毛荔支，亦曰毛珧子，肉薄而酸涩，著核不离，盖荔支之变者。曰胭脂子，子赤如胭脂，味甜酸，谚曰："不采红蓼花，但采胭脂子。持以作朱颜，其余入玉齿。"曰都捻子。朴〈木敕〉丛生，花如芍药而小，春时开，有红白二种，子如软柿，外紫内赤，亦小，有四叶承之，每食必倒捻其蒂，故一名倒捻子。子汁可梁若胭脂，花可为酒，叶可曲，皮渍之得胶以代柿。苏子瞻名曰海漆，非漆而名为漆，以其得乙木之液，凝而为血，而可补人之血，与漆同功，功逾青黏，故名。取子研滤为膏，饵之又止肠滑。以其为用甚众，食治皆需，故又名都捻。产罗浮者高丈许，子尤美。曰黄皮果，状如金弹，六月熟，其浆酸甘似葡萄，可消食顺气除暑热，与荔支并进。荔支餍饫，以黄皮解之。谚曰："饥食荔支，饱食黄皮。"有曰白蜡子者，与相似，其味尤胜。谚曰："黄皮白蜡，甜酸相杂。"曰苹婆果，一名林檎，树极高，叶大而光润，荚如皂角而大，长二三寸，子生荚两旁，或四或六，子老则荚迸开，内深红色，子皮黑肉黄，熟食味甘，盖耎栗也。相传三藏法师从西域携至，与诃梨勒、菩提杂植虞翻苑中，今遍粤中有之。梵语曰苹婆，以其叶盛成丛，又曰丛林。一种水樃子，与相似，多生水间。或谓林擒为雄，水樃为雌。粤歌云："水〈木朗〉林檎大小同，盘中不辨是雌雄。"

苦楝

苦楝最易生，村落间凡生女必多植之，以为嫁时器物。花紫多实，实苦不可口。故童谣云："荔支好食不生子，苦楝无甘坠折枝。"花可入香。子瞻云："温成皇后閤中，香用松子膜、荔支皮、苦楝花，沉檀、龙麝皆不用。"盖亦见珍于古。

牡丹

广州牡丹，每岁河南花估持根而至，二三月大开，多粉红，亦有重叠楼子，惟花头颇小。花止一年，次年则不花，必以河南之土种之，乃得岁岁有花。予诗："由来南海上，未有雒阳花。"又云："香教天早暖，红使露多华。"又云："花估持来远，兼金买几枝。"又云："地暖重楼少，天晴淡粉滋。"芍药亦花，然亦不能大朵，地气使然。语曰："南花宜暖，北花宜寒。"

木芙蓉

木芙蓉，本名拒霜，以其状似芙蓉生于木，故曰木芙蓉。《楚辞》："搴芙蓉兮木末。"楚之芙蓉有水而无木，故三闾以为言也。木芙蓉以秋深开，水芙蓉既谢，花乃继之，至冬深而罢。虽岸生，亦喜临水，得水则容颜益媚。予诗："芙蓉面面笑窥池，在水还如在木时。"又云："人家尽种芙蓉树，临水枝枝映晓汝。"一名木莲。予诗："郎如木莲发，妾似水莲开。可怜花与叶，不得两莲来。"又云："可惜芙蓉发，烟波隔几重。那能将水木，合作一芙蓉。"其重台者多露，而颜色不定，一日三换，又称三醉。将红曰初醉，浅红曰二醉，暮而深红为三醉，故亦曰酒芙蓉。又有添色芙蓉，初白花，次日稍红，又次日深红，又谓三日醉芙蓉。予诗："芙蓉三日醉，菡萏一秋香。"其子自秋至春不落，皮可为笔为布，故广州有芙蓉布。

夜合

夜合，木本，叶如栗，花如茗茶，色白。其开以夜，开而其半若合，一似开于晓而合于夜，故曰夜合。山歌云："待郎待到夜合开，夜合花开郎不来。只道夜合花开夜夜合，那知夜合花开夜夜开。"夜合四时有花，而当暑尤盛，与含笑类。大含笑则大半开，小含笑则小半开，半开多于晓，一名朝合。小含笑白色，开时菩蕾微展，或菡萏之未敷，香尤酷烈。古诗云："大笑何如小笑香，紫花那似白花妆。"又有紫含笑，初开亦香，是子瞻所谓"娟娟泣露，暗麝著人"者。罗浮夜合、含笑，其大至合抱，开时一谷皆香。

木樨

木樨，与桂相似，而花多过之，秋深尤盛。白沙有《九月木樨盛开寄贺黄门诗》云："香逐西风起，氤氲入杳冥。不知从此去，几日到辽城。"以香相寄，可谓吾无隐矣。

月贵

月贵，有深浅红二色，花比木芙蓉差小，盖荼蘼之族也。月月开，故名月贵，一名月记。宋子京云：花亘四时，月一披秀，故又名月月红。广东为长春之国，虽涸阴冱寒，花开不辍，月贵其一也，佛桑亦然。而琼州芙蓉一种，自五月开至冬尽。佛桑多与牡丹相似，花朵大，有重楼子而香，终岁盛开。梅、菊亦大朵，梅不以春，菊不以秋，二花时时相见也。儋州有四季莲。

茉莉

茉莉，本有藤月本，其花有实珠，有千叶，有重台。春间分种，或黄梅时扦之，六月六日种尤宜。以残茶、米浆及鱼腥水沃之，则花繁。语曰："六月六日种茉莉，双瓣重台香扑鼻。"藤本尤香，然皆以柳州所产者为贵。花大至十余瓣，香似黄檀味甚厚。茉莉与素馨皆以日入稍阴乃开，夜合亦然。香皆旖旎近人，沾之者竟日芬腻。予诗："花以月明开，香因人气甚。"陆贾常称茉莉不着风土而变，可谓爱之深者。雷、琼二州有绿茉莉，本如茑萝。有黄茉莉，名黄馨。又有紫茉莉，春间下子，早开午收，一名胭脂。花可以点唇，子有白粉可传面，然皆不如白色者香。有番茉莉，花大至二十余瓣，作重楼宝珠，香染衣裾，益不易脱，茉莉之第一种也。当春尽摘其叶，叶少花乃繁，然苦为飞丝虫所食，未开而蕾已损，盖日午摘花所致。予诗："未开先食蕾，虫细苦飞丝。"

贝多罗

贝多罗，来自西洋，叶大而厚，梵僧尝以写诗。唐人诗："贝叶经文手自书。"是也。花大如小酒杯，六瓣，瓣皆左纽，白色，近蕊则黄，有香甚缛，落地数日，朵朵鲜芬不败。

杜鹃花

杜鹃花，以杜鹃啼时开，故名。西樵岩谷间，有大粉、红、黄者，千叶者，一望无际。罗浮多蓝紫者、黄者、香山凤凰山有五色者。是花故多变，而殷红为正色。予诗："子鹃魂所变，朵朵似胭支。血点留双瓣，啼痕渍万枝。"

丁香

丁香。广州亦有之，木高丈余，叶似栎，花圆细而黄，子色紫，有雌有雄。雄颗小，称公丁香。雌颗大，其力亦大，称母丁香。从洋舶来者珍，番奴口尝含嚼以代槟榔。其树多五色鹦鸼所栖，以丁香未熟者为饵，子既收，则啄丁皮。

女青

女青，一名万年枝，一名冬青，亦曰女贞木。身大合抱，肉厚皮粗，经冬不谢，结子青黑色，有瓤核，飞禽嗜之，亦名冻青。予诗："有美云堂树，冬生翠负霜。少yin精自固，名以冻青香。"又有男青与相似，条蕊皆朱色，尤易植，人罕知之。予诗："行人只道冬青树，不识男青定女青。"庞韶台诗："男青蕊干赤离披，插土旋生绕短篱。岁岁冬青寒更好，行人错认万年枝。"

山丹

山丹，一曰山大丹，其花四出，自根开至杪。一树作数千百大花，有四叶承之。一大花又作数千百小花，攒簇为一大球，微有丝缕，类马首繁缨，数月不落。色大绛，入夜光艳如火，名不夜花。盛夏当烈日种之易生，终岁皆花。五月得太阳之正，花尤大，殷红若玛瑙盘，日照弥鲜，儿女多戴之，取其不易凋落，经久变黄尚可爱。予诗云："愿君如山丹，花红至百日。"又云："愿君似山丹，红颜得长保。一开三月余，黄落犹能好。"山丹或谓即赭桐，木棉即刺桐，盖岭南珍木多名桐，非桐而以为桐，亦犹水松非松以为松也。或曰《唐本草》以山丹为卖子木，其名不美，变乱以来，民多穷困，虽有山丹红艳，儿女不能与之相保。有咏者云："昨日官钱鬻一儿，今日官钱鬻一女。山丹更莫生红花，我家儿女无如许。"其感伤若此。或曰："卖当作买。"

山丹，一名珊瑚林。予诗："亦是珊瑚种，花开大似盘。石家如意好，击碎作山丹。"又云"珊瑚亦作林，红绝知三岁。自红开至黄，不忍离头髻。"盖珊瑚三岁已绝红，而山丹生花甚早，故云然。山丹亦有淡紫者，盖以不大向阳也。

佛桑

佛桑，枝叶类桑，花丹色者名朱槿，白者曰白槿，有黄者、粉红者、淡红者，皆千叶，轻柔婀娜，如芍药而小，盖丽木也。一曰花上花，花上复有花者，重台也。一名爱老，不爱老也。"不爱老而曰爱老，饰词也。予有《爱老曲》云："枯肠能生荑，卿乃不言好。不如朱槿花，姿容能爱老。"其朱者可食，白者尤甜滑，妇女常以为蔬，谓可润容补血。一名福桑，又一名扶桑。予诗："佛桑亦是扶桑花，朵朵烧云如海霞。日向蛮娘髻边出，人人插得一枝斜。"

瑞香

乳源多白瑞香，冬月盛开如雪，名雪花。刈以为薪，杂山兰、芎藭之属烧之，比屋皆香。其种以挛枝为上，有紫色者香尤烈。杂众花中，众花往往无香，皆为所夺，一名夺香花，干者可以稀痘。

合欢

高州有合欢树，枝叶若拘系然，亘相交结，风至辄分解，一离一合，状若有情，故名合欢。花兼红白色，有丝茸甚香，佩之可以蠲忿。番禺有合欢菜，四叶相对，昼开夜合。予有《合欢词》云："郎种合欢花，侬种合欢菜。菜好为郎餐，花好为郎戴。天生菜与花，来作合欢配。合欢复合欢，花菜长相对。"又有《定情曲》云："愿作合欢草，夜则为一茎。与郎缠绵死，地下犹相并。"

合欢木似梧桐，枝柔弱，叶细而繁，每风来，辄自相解不相牵缀。五月花发，上半白，下半肉红，散垂如丝。秋实作荚，子极其薄细。其叶至暮即合，一名合昏，亦曰夜合，盖夜合花其花夜合，合欢木其叶夜合，性各不同。予诗："合欢合叶不合花，花合何如叶合好。夜夜相交不畏风，令君蠲忿长相保。"

指甲花

指甲花，颇类木樨，细而正黄，多须菂，一花数出甚香。粤女以其叶兼矾石少许染指甲，红艳夺目。唐诗"弹筝乱落桃花片"，似谓此。一种金凤花，亦可染，名指甲桃，叶小如豆，花四瓣层层相对，一干辄有二种花，一深红，一黄边红腹。其蕊大者为凤头，小者凤尾，尾修长缕缕。又有两翅，粤女多象之作钗。二三月时栽之，与指甲花为一丛。儿童向街头卖者，多此二花。

南烛

南烛，生罗山高处，初生三四年，状若菘，渐似栀子，二三十年成大株，盖木而似草者也。叶似茗而圆厚，冬夏常青。枝茎微紫，大者高四五丈，肥脆易折。子如茱萸，九月熟，酸美可食。昔朱灵芝真人以其叶兼白秔米九蒸暴之，为青精饭，常服，人称青精先生。今苏罗徭人，每以社日为青精饭相饷，师其法也。苏罗乃罗浮最深处。予诗："社日家家南烛饭，青精遗法在苏罗。"

四种花

西蕉向有四种花，他处所无。曰山石榴，三月盛开，称满山红。曰锦莺花，叶如碧兰，花瓣上红下白。曰白鹤花，叶如三蔌，茎上出花，状白鹤，头颈翅足皆具，头又有黑点如眼睛，开于暮春。曰粉蝶花，枝条甚柔，花如粉蝶然。湛文间尝为四花亭玩之。又有月桂二株，石榴一株，在烟霞隐居之前。月桂多花，石榴多实，则是年禾茶皆{艹熟}，山人以为验。

栎

阳春县署有栎，高十丈余，垂荫数亩，根干如古藤，下垂延络墙壁，复屈盘生入地中，穿出阶砌，以不材而益其怪。怪而不材之，寿益以久长，为一邑之名树，可异也。或谓栎与榕及鹰不泊，火之皆不然，故蕉苏弗施斤斧。嗟夫！木而不然，木之变也，火之力至是而穷矣，其真不材之木也哉！

九里香

九里香，木本，叶细如黄杨，花成艽，色白，有香甚烈。又有七里香，叶稍大。其木皆不易长。广人多以最小者制为古树，枝干拳曲，作盘盂之玩，有寿数百年者。予诗："风俗家家九里香。"

山矾

山矾，叶如栀子，可辟书蠹，灰其叶以染紫为黝，可不用矾，故名。三月作白花六出甚香，亦曰白婵子，入药名山栀子。予诗："结果但道山栀子，不记花开是白婵。"

蝇树

西蕉多种茶，茶畦有蝇树，叶细如豆，叶落畦上，则茶不生螆。旱则蝇树降水以滋茶，潦则蝇树升水以熯茶，故茶恒无旱潦之患。又夏秋时，蝇皆集于蝇树不集茶，故茶不生螆而味芳好。盖蝇树者，茶之所赖以为洁者也，己受蝇污，而以洁与茶，为德于茶者也。然下山茶畦种之，山上则否，以山上云雾多，不生蝇也。

药树

化州石城之间有药树，状似木棉，青精液色白，见风则黑，是名药脂。土人以濡箭镞为瞑药，以射虎，虎三跃死矣。或有人误食之而不死者，以其五脏无损血，与药脂不相遇也。或有手足微破，药脂沾之立死者，以其血与药脂相遇，血为逆流，直强毒入于心髓也。或以射山猪而不死，则以其皮厚多肉，不易见血也。山猪中药箭，则啮木槵根以自疗。土人知之，用药箭必含一木槵子或橄榄，盖药树与橄榄性相犯，凡药树之山无橄榄，则药脂验，能死虎，有橄榄则否。

花之应候

岭南花不应节候。予诗："花到岭南无月令。"又云："梅喜炎洲暖，长开在菊前。"谓十月间梅与芝齐发也。正月菊亦有花。白沙诗："春到东篱花亦知，红桃白李正当时。东风自领芳菲去，也为秋香作意吹。"海南荷花，尝与梅菊相接，蕊小而香清，腊月尤胜。陈觉诗："五月芙蕖冬更香，解陪梅菊到冰霜。"嵇含云："岭外多花，在春华者冬秀，夏华者春秀，秋华者夏秀，冬华者秋秀。其华竟岁，故妇女之首，四时未尝无花。"昌黎诗："二年流窜出岭外，所见草木多异同。冬寒不严地恒泄，阳气发乱无全功。浮花浪蕊镇长有，才开还落瘴雾中。"诸花亦多香，盖炎德之所韫发。而陆贾言："南越境百花不香"，然今兰、蕙、桂、莲、玫瑰等花与中州同，亦未尝不香。岂地气日盛，视昔有以异欤！

岭南花不可以时序限之，予有《秋日对花诗》云："重阳节过即芳菲，么凤枝头啄不稀。梅蕊竟先黄菊放，却嫌绿萼得霜肥。"又云："花历天南最不同，吹嘘不必定春风。东君自解行秋令，先遣梅开九月中。"又《冬日对花》云："六种争开向药栏，冬来花事不曾残。天南春色无来去，长与东皇共岁寒。"六种者，梅、菊、月贵、高丽菊、雁来红、水仙也。岭南花大抵盛于秋冬，至初春已尽。花朝时，但有绿叶及结子青青而已。昌黎诗："南方二月半，春物亦已少。"

花木历

元旦鸡鸣，以火照桑、果元虫，以斧驳斫树，则子繁不落，是曰嫁树。嫁李以石安枝间，嫁石榴以石累根上，嫁诸果以长竿击树梢。是月也，诸果以望前种则多实，忌西南风、火日。竹栽宜初二日，蔗栽宜望日。桃栽宜密，李宜疏，杏宜近人室家。诸果未芽，则凿去正根以骗之。二月宜插芙蓉、杨柳，顺插则杨，倒插则柳。葡萄宜插萝卜中，芙蓉宜插堤岸，梨以春分插，漆以根三四寸插。移种诸花木宜上旬，宜分兰，宜接博果木。凡接果木，腰接离地二尺许，根接离地二寸许。栎上接栗，桑上接杨梅，椐柳上接核桃。或皆用桃树，两两相交，封以黄土，壅以肥垢，烧腐草以拒霜，勿使冻著接枝，则易生。花既芽，角浇粪水，俟嫩条长，花头出，结实稍大，乃浇粪水。实时以羹泼之则实多，春根则实固。清明前后亦宜博接果木，梅上接李，杏上接梅，柿上接桃，桐上接栗，接蜀茶又山茶，接玉兰以木棉，接瑞香以榕。陈树人尤善博接，凡花木同类者，各候其梁液所至之时，博接之无弗活者。非其类则气不相贯，虽活不久。故或去支护本，使气在本，实乃壮大。或去本护支，使气在支，花乃繁茂，其巧不可缕数。物性虽殊，而不能逃人之智。予尝得其法，以辛夷、木兰合为一。有诗云："辛夷与玉兰，一白复一紫。二花合一株，颜色更可喜。"清明又宜种荔支、龙眼。种荔支必使枝叶东向，斜其本使叶荫根，每亩二十余株，以土培壅高二尺，下为沟洫。龙眼以稻草缠之，自干至枝，使易上水。夏至宜嫁枣，宜酵竹根，宜种山丹、茉莉。八月宜锄竹园。十一月朔宜囊诸种窖之，越五十日，取视其多寡，则知明岁所宜。以糟水浇海棠，以雪水埋地中以浸诸种，则耐寒不蠹。十二月宜添果木土。

海南文木

海南文木，有曰花榈者，色紫红微香，其文有鬼面者可爱，以多如猪斑，又名花狸。老者文拳曲，嫩者文直，其节花圆晕如钱，大小相错，坚理密致，价尤重。往往寄生树上，黎人方能识取。产文昌陵水者，与降真香相似。有曰乌木，一名角乌，色纯黑，甚脆。其曰茶乌者，来自番舶，坚而不脆，置水中则沉。有曰鸡翅木，白质黑章如鸡翅，绝不生虫，其结癭犹楠斗斑，号癭子木。一名鸡刺，匠人车作素珠，泽以伽亻南之液，以绐买者。有曰虎翅木，文如虎斑，皆出文昌、陵水。有曰苏方木，汁红可染，黎山野生者良，其花即金凤。有曰铁索木，质坚皮黄，剥落时如榆，可为器，黎山为多。有曰香楠，产崖州，童童若幢盖，亭擢而上，枝枝相避，叶叶相让，干甚端伟。一名端正树，肤有花纹，色黄绿而细腻，剖之香辣。有曰相思木，似槐似铁力，性甚耐土，大者斜锯之，有细花云，近皮数寸无之，有黄紫之分。亦曰鸡翅木，犹香樃之呼鸡〈涑鸟〉木，以文似也。花秋开，白色，二三月荚枯子老如珊瑚珠，初黄，久则半红半黑，每树有子数斛。售秦晋间，妇女以为首饰。马食之肥泽，谚曰："马食相思，一夕ヰ肥。马食红豆，腾骧在厩。"其树多连理枝，故名相思。唐诗："红豆生南国。"又曰："此物最相思。"邝露诗："上林供御多红豆，费尽相思不见君。"唐时常以进御，以藏龙脑，香不消减。有曰铁力木，理甚坚致，质初黄，用之则黑。其性湿，赤手凭之令脉涩，黎山中人多以为薪，广人以作梁柱及屏幛。南风天出水，谓之潮木，亦曰石盐。作成器时，以浓苏木水或胭脂水三四染之，乃以浙中生漆精薄涂之，光莹如玉，如紫檀，其潮亦止。紫檀一名紫榆，来自番舶，以轻重为价，粤人以作小器具，售于天下。花榈稍贱，凡床屏案多用之。若香楠、虎子楠、铁力，则凡为栋梁、船碇皆是也。香楠有紫贝、金钗之名，金钗色黄赤，紫贝黄中带绿，皆香辣细润。黄楠木理粗疏。有水桫者，叶如罗汉松，肤理细润，可方铁力，以作棺不朽。有飞云木，文如波浪到心，可为杯。有秋风木，类梓，生子数十成艽，味酸甜可食。有胭脂木，高三四丈，叶类波罗，色如胭脂红艳，与秋风木、紫荆性皆耐土不易朽。有梌，根叶俱类桃，而肤理轻细油腻，性耐水。有椽木，分青、黄、白三种，黄者最良，坚而腻，不招虫蛀。有槌子木，一名员子，一名赤梨，椽之别种也。子如珠玑可食，亦曰珠子木，子多则岁歉，长乐人每以为验。有水椰，叶如鱼子兰稍尖，其质有文如牛角者良。有曰栌，性坚而理疏。有金丝樏，可为弩，其白樏如象牙者，可为器皿，性最韧。有椅，一名云楸，琵琶、棋、枰多用之。有吐珠木，坚如铁力，色比紫荆较赤。此皆海南之文木也。海南五指之山，为文木渊薮，众香之大都。其地为离，诸植物皆离之木，故多文。又离香而坎臭，故诸木多香。香结于下则枝叶枯于上，有科上槁之象，故欲求名材香块者，必于海之南焉。自儋州至崖千里间，木多杂树，又多树上生树，盖鸟食树子，粪于树枝而生者，巨且合抱，或枝柯伏地下，连理而生。亦多铁力、石梓、香楠、水桫之属，惟地暖少霜雪，松木不生，即生亦质性不坚，脂香液甘，易为白蚁所食。故岭南栋柱榱桷之具，无有以松为用者，亦以多文木故也。

山木

德庆悦城水口，有龙母祠，祠南之山曰青旗，是多古木。有一巨桂，土人伐之作龙船，从水口至广州五百余里，一日往还。惮其太疾也，为四足于船底以阻水。不知龙飞以足，疾乃益甚，一击鼓，即越三湾。土人大惧，沉于水。明岁端阳复出之，周船身悉生鳞甲，乘至杨柳沙，骧首振尾，遂与舟人俱沉。金鼓声隐隐潭底，久之乃绝。至今风雨晦冥，船辄浮出，土人或于端午日祭之。山上多香楠、水桫、铁力诸木，某将军以金二千市于神，神不之许，强伐得八九株，雷雨暴至，木尽腾踊入江。又有人舟至庙口，坏其舦筒，入山断一木为之，置金神座而去。已而舟至南宁，舦筒忽失，一鲤鱼入舟，剖得金，封识宛然。其灵异多此类。吾粤濒海之山，每大风雨，龙辄拔其大木以为用，比岁高梁山中，数有水桫浮出，长三四丈，大数尽，皆龙所弃之余材也。凡山中巨木，皆有龙主之，龙之所弃乃可取，否则巨木为灾患。盖龙属木，龙之所在，巨木不令人伐，恶伤其类也。又龙多藏木中，雷雨而龙起则木拔，龙非拔木也，木自随龙者也。故龙不欲伤其木，虎不欲伤其草者，性也。

西宁在万山中，树木丛翳，数百里不见峰岫，广人皆薪蒸其中，以小车输载，自山巅盘回而下，编{⺮牌}乘涨，出于罗旁水口，是曰罗旁柴。其古木数百年不见斤斧，买田者必连柴山，山近水者价倍之。西宁稻田所以美，以其多水，多水由于多林木也。凡水生于木，有木之所，其水为木所引，则溪涧长流。故《易》曰："木上有水井。"从化流溪之地，万山绵亘，林木蓊郁，居民以为润水山场，二百年来，斧柯不入。万历季，有奸民烧炭市利，尽赭其山，木既尽，无以缩水，于是泉源渐涸，田里多荒。故知川竭由于山童，林木畅茂，斯可以言水利。

移榕

东莞城西上清观，有榕五株。故老言：昔有道士，其妻戏以雷印击案，忽有雷神五，来止庭前不去，妻大惊怖。道士归，乃言观前无树，吾召雷，欲移数大树庇荫山门耳。须臾风雨大作，有巨榕五株列植观前，状甚怪，至今犹存。

柊叶

有柊叶者，状如芭蕉叶，湿时以裹角黍，干以包苴物，封缸口。盖南方地性热，物易腐败，惟柊叶藏之可持久，即入土千年不坏。柱础上以柊叶垫之，能隔湿润，亦能理象牙使光泽。计粤中叶之为用，柊为多，蒲葵次之。有油葵者，似椶叶而性柔，以作蓑衣，耐久不减蒲葵。谚曰："油葵蓑，蒲葵笠。朝出风干，莫归雨湿。"又曰："只卖叶，休卖花。花贫叶富，二葵成家。"广州竹枝词云："五月街头人卖叶，卷成片片似芭蕉。"谓柊叶也。"参差叶尾作蓑篷，"谓蒲葵也。篷形方，大三尺许，以施于背庶雨，名曰葵篷。葵曰蒲葵者，以叶如蒲而倒垂，盖蒲之木也。

山大丹

山大丹，花大如盘，蕊时凡数十百朵，每朵四瓣合成球，与白绣球花相类。首夏时开，初黄色，渐红如丹砂，将落复黄，黄红相间，光艳炫目，开最盛最久。八月又开，俗名马缨丹。有以大红绣球名之者，又以其瓣落而蒂枝矗起，槎枒成簇，与珊瑚柯条相似，又名珊瑚球。言大红绣球者，以开时也。言珊瑚球者，以落时也。唐诗"越人自贡珊瑚树"，意即此。然亦不让海底女珊瑚矣。惜汉宫积草池旁，未尝植此耳。是花多野生，移至家园培养，乃益茂盛，故曰山丹。予诗："山丹无大小，寸寸是珊瑚。"考宋徽宗赐此花名珊瑚林，黄圣年以为即赪桐。有句云："花似彩丝堪续命，树惊榴火合中天。"其花开以端阳，开又最久，故云。

步惊

步惊，木本，以嫩叶和米数粒微炒，煎汤饮之，可愈呕泻寒疾。花有幽复，步行遇之，往往惊为蕙兰，故曰步惊。永安人每以嫩叶干之，持入京师作人事。

槌子

槌子，一名员子，多生则岁歉，永安人每以为验。

红豆

红豆，本名相思子，其叶如槐，荚如豆子。夏熟，珊瑚色，大若芡肉微扁。其可以饲鹦鹉者，乃蔬属藤蔓子。细如菉豆，而朱裳黑喙，其结实甚繁，乃篱落间物，无足贵也。其本木者，树大数围，结子肥硕可玩。万红友有词云："拂砌青阴，垂檐绛荚。暖风薰坼，串煎珊珠。琤琤点苔石。鹦哥啄雨，衔不去诘多香粒。珍惜。谁唤小梅，僣红儿名色。"又有赋云："其荫也如槐之敷，其结也如豆之腴。其荚维绛，其实则朱。其色炜炜然如屑南海之珊瑚，其质磊磊然如采合浦之明珠。若是物者，即为之奁碡瑁，柈车渠，联以冰蚕之缕，而缀诸翠凤之襦，不亦宜乎。"又曰："爰有扶桑小墅，刺桐别院，黎女青鬟，蛮姑素面。挹深翠于林间，检轻红于槭畔。莞榴粒之羞圆，嘅杰头手晜滠纭；旎鹌攵邠獠髰，匀韎鞨而颜乱。讶丹砂其九还，似琥珠之一串。戏藏阄而赌胜，裹鲛绡以持荐。偶玫钏之误触，随杏裙而不见。岂徒蓄艳于香闺，实足袭珍乎玉案。"又红豆花，形似莲而小，色白，中有红心一缕。汪碧巢诗："冰洁花丛艳小莲，红心一缕更嫣然。"王摩诘诗："红豆生南国"，"此物最相思"。按相思子，朱墨相衔，豆大莹色，山村儿女，或以饰首，婉如珠翠，收之二三年不坏。相传有女子望其夫于树下，泪落染树结为子，遂以名树云。

果日

雒阳独以牡丹为花，花一月十五日，牡丹盛开，曰花朝。古诗："牡丹开日是花朝。"广州以荔枝、龙眼为果，岁夏至日，贾人以板箱载荔枝、龙眼而北，曰果箱。予诗云："舟车北去果箱多。"荔枝大熟，曰果日。予诗云："南中欢果日，竞献荔枝盘。"荔枝汉已有之，相如云"榙〈木遝〉荔枝。"枝亦作支，张衡云"荔黄支甘"。荔字或作离，音力致反。

粤东荔支早熟

粤东荔支，社日，犀角子先熟。郭梦菊诗云："未摘龙牙开笑口，先尝犀角沁诗脾。"龙牙亦荔支名。又三月熟者曰三月青，四月熟者曰四月红。予诗："三月青连四月红，离支早熟让南中。"盖以先年十月作花，故早熟也。又粤中荔支，先闽一月而熟。陆放翁诗："北岭空思擘晚红。"自注云："北岭在福州"。予少时，与友人朱景参会岭下僧舍，时秋晚，荔子独晚红在。

大荔细荔

《潮州府志》：大荔、细荔。大荔荔枝，细荔龙眼也。龙眼本荔支之族，具体而微，故曰细荔，亦曰荔奴。粤人以荔支、龙眼为业，随土壤所宜种之，种荔奴之利多于荔支。然荔奴之美不若闽，荔支则过之矣。秀水朱氏云：闽粤荔支，优劣向无定论，世之品荔支者不一，或谓闽为上，蜀次之，粤又次之。或谓粤次于闽，蜀最下。以予论之，粤中所产挂绿，斯其最矣。福州佳者，尚水敌岭南之黑叶。而蔡君谟《谱》乃云：广南州郡所出精好者，仅比东闽之下等。是亦乡曲之论也。

御摘荔支

宋端宗幸沙涌处士马南宝家，荔支方熟，帝手摘一枝，后经摘处，风味独殊，人以为异。予诗："一株高出少微家，膏叶当年覆翠华。一自端皇亲摘后，至今香烈胜群葩。"南宝自厓门变后有诗云："众星耿耿沧溟底，恨不同归一少微。"故予首句云。

龙眼

合浦龙眼，色味殊绝，可敌荔支，苏长公尝以为然。其诗曰："香割蜜脾知味胜，价轻鱼目为生多。"

泡木

泡木，千百成行，出于江海堧沙水间，乃无始以前之木，质不朽烂，火之不然。渔人斫之以系罟网，尚其性甚浮故也，高明、高要有之。

海苔树

海苔树，出阳江海中石上，状如树枝，根如铁，亦称铁树。柯条蟠结，有枝无叶，分红黑二种。火稍炙之，随手作各种古树，甚有画意。予诗云："非铁非苔树，珊瑚软未成。"

油葵

油葵，生阳江、恩平大山中，树如蒲葵，叶稍柔，亦曰柔葵。取以作蓑，御雨耐久。谚曰："蒲葵为扇油葵蓑，家种二葵得利多。"

海枣

海枣，俗名紫京，坚重过铁力木。铁力木不甚宜水，此则入水及风雨不朽。以作屋，嫌小皱裂，故不贵。

盐醋子

盐醋子，阳江山林多有之，高四五尺，叶如苦楝，秋生白花，结子最繁，冬即枯死。子味酸如醋，酷日暴之，能出白盐，故名。予诗："贫家爱向阳江住，盐醋多从树上求。"

刺桐

刺桐，花形如木笔，开时烂若红霞，风吹色愈鲜好，绝无一叶间之。有咏者云："一林赤玉琢玲珑，艳质由来爱著风。日暮海天无暝色，满山霞作刺桐红。"或谓刺桐即苍梧。

香桃花

香桃花，与中州桃花不异，独于八九月盛开，有微香。中宿峡秋海棠亦香。大抵岭南众香之国，花木多香，盖阳德之所勃发也。

散沫花

散沫花，一名指甲花，树高五六尺，枝条柔弱，花繁细如半米粒许。广人多使丐者著敝垢衣种之，花香尤烈。其叶以梁指甲，故名指甲花。粤女歌云："指甲叶，凤仙花，染成纤爪似红芽。"凤仙花一名金凤。

朱槿

朱槿，一名日及，亦曰舜英。叶如桑，光润而厚，树高止四五尺，而枝叶婆娑。自仲春花至仲冬，一丛之上，日开数百朵，朝开暮落，色深红五出，大如蜀葵，瓣卷起，势若飞飏，层出如楼子。有蕊一条，比瓣稍长，上缀金屑，日光所烁，疑有火焰。江总木槿赋："朝霞映日殊未妍，珊瑚照水定非鲜。千叶芙蓉讵相似，百枝灯花复羞燃。"是也。粤女多种之，插枝即生，以其花蒸醋食之，能美颜润血。苏子瞻诗："焰焰烧空红佛桑"，谓朱槿也。佛桑又有殷红、水红、黄、紫各色，花比朱槿差小，称小牡丹。四时有花，绕篱种之，烂熳若锦屏。白者以为蔬菜，甜美可口，女子食之尤宜。予诗："花当园蔬有佛桑"。徐文长谓佛桑即扶桑，有句云："蛮花长忆烂扶桑。"

琼南花木

琼南气候，大抵在新夏初秋之间，半凉半燠。谚云："叶茂四时，花开八节。"扶桑自春，木芙蓉自夏，桃菊自秋，皆开至冬春而止。连亦有四季花者。木兰花如粟，淡黄，芳似珠兰而蕴藉过之，树本大者围数尺，真可以为木兰舟也。木槿花比广州较大，名土牡丹，皆从夏至冬有花。有青茉莉，本如藤萝，盘结成盖，花时香甚酷烈，土人多结竹为亭，坐卧其下，为消暑之会。有仙人掌，自下而上，一枝一掌无花叶，可以辟火。有铁树，叶朱绀色，形如江南老少年，其本则棕也。有人面竹，可为杖，琼南竹此为佳种，他竹率生荆棘。有藤竹，坚实耐久，长逾寻丈，皆与诸花杂植，以为园林之玩者。

添色芙蓉

广州木芙蓉，其色一日数换，晨正白，午后微红，夜深红。有半红半白者，有先红后白者，名曰添色芙蓉。种之当年成树，高二三丈，其蒂有四花，开其二剖之，复有二花在焉。少陵诗："并蒂芙蓉本是双。"古人立言，其根柢如此。外有江南玉芙蓉一种，色稍白，名南金花。

孔雀花

琼州有孔雀花，可以避暑。有为苦热诗者云："葛衣半解方流汗，冻杀墙阴孔雀花。"是花性宜阴湿，对之生寒，故云。

椰叶

琼州多椰子叶。昔赵飞燕立为皇后，其女弟合德献诸珍物，中有椰叶席焉。椰叶之见重也，自汉时始。琼州人无分男女，首皆戴笠，以竹丝为之。其用椰叶为笠者，贵之也，以为席则贱之矣。

刺桐叶

琼州田家，以刺桐叶粪田，门巷多种之，耕时视其花为候。王佐诗："东君三月剪猩红，分著枝头片片工。海国乡村随处有，田家门巷一般同。离披风火寒生焰，烂熳晴霞暖闹空。地僻喜无车马到，闲看花候毕农功。"

榝末

琼州人以茱萸为榝末，杂辛香物煮之，以竹笨泼起白沫花饮之，清晨以奉老者。王佐诗："藤钵晓茶吹榝末，又以槟榔白为茶。"槟榔白者，槟榔始花未结实，以花茎嫩者食之以代茶。有谣曰："槟榔白，不食花。食花蒂，当灵茶。槟榔青，子初成。食青子，当茶清。"槟榔青者以子言，槟榔白者以花言也。琼州人以槟榔为菽粟，其嗜之过于诸郡，毋须臾而去于口。予诗："槟榔为口实。"又云："欢口槟榔花，侬口槟榔子。花香子不如，子甘花不似。甘香得相同，何必求连理。"

《广东新语》　清·屈大均








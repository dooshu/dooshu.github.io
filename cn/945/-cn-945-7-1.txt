处州丽水县厅壁记

丽水古括苍县唐大历末避德宗讳并郡改焉地亘婺女之区俗盖东瓯之旧提封之广袤仅十万井生齿之富庶几八千室自钱氏窃据之际头会箕歛民不堪命及圣朝混一之後生聚教诲日不暇给县署湫隘仅庇风雨偪下巳甚陋如之何前此宰邑者皆鞅掌王事沉迷簿领盘错游刃之不暇栋宇改作之未遑至道初天子以古者郎官出宰百里申命廷尉评甄侯旦以六百石秩来涖是邑侯孔门之逹者也吏道详敏而饰以文学天资高朗而辅以经术清白以率下明察以照奸狱讼滋彰必片言以折赋调倥偬皆先时而办曾未朞月县政大成天子嘉之凡再降玺书进爵朝大夫总殿中六尚之职不改其任恐夺民贤君增秩以留用西汉故事侯既五月报政休声着闻终日清谈庶务自治从容暇豫周览县斋苫盖不完梁木将坏慨然愤发经之营之度山取材悬金购匠因农务之隙集子来之徒运斤成风挥汗为雨皆曰吾侪小人犹有阖庐以避燥湿寒暑岂我贤宰君筑室而不速成乎曾未浃旬层构云毕怳若神化焕乎惟新凡楼以藏诏书厅以决政事楼之南敞重关可入方轨厅之北辟囬廊仅容宴豆通而计之共十有一间丽谯渠渠治象之法在焉堂皇峩峩神明之化出焉侯陟降以之造次於是职修事举体宁神王使虚室生白高门容车後来之人坐享其利侯之规模信宏远矣昔者一日必葺春秋称叔孙之贤百堵皆作诗人着斯干之咏鄙夫不佞假守方州每行春棠郊摄斋偃室目是轮奂饱其风声爰勒贞珉以志成事异日甄侯弃去下邑扬于王庭此邦之人谁无遗爱即陵迁邑改斯宇也比灵光而独存石泐金销斯文也与岘首以同致後之君子善似续之


○华阳属和集序

六艺诗人之蕴雅，贯三极而正存象外，班九流而化行天下。夫然，则游夏登科於孔门，独擅文学，虽风流万古而不易者，文乎哉！且日新之谓盛德，崇业之谓不朽，自大剑之南，在汉有文翁，实长西蜀，开设学校，为来者宗师，顺流千载，而馀芳不泯。历魏有高朕，晋有张华，皆好古博闻，能述先事，讲信修睦，传之无穷。是以在绵有巴渝有挟鼓濮，率相劝道，人无隐焉。洎大历初，尚书左仆射冀国崔公，登坛受命，边鄙不耸，既国用偃武，而家将训文。近取诸身，旁求是类，高选幕客，无非其人，彬彬然文质协乎中，而英华发乎外矣。殿中侍御史荥阳郑公，道同斯应，参乎理戎，以玉帐之暇，而清词闲作。盈我怀袖，式歌且谣，以为离群索居，谁与晤语？故自相府及冀公达於储公，凡所献酬，缵为三卷，仍以属和为集之目。夫属和者，唱予和汝，击发商徵，亦取诸伐木相求之义，斯盖郑君之意也。同声于邵，闻而且喜，即之寓目，煜若春荣。遂询我以宣布，咨我以序引。取彼敝帚，无相患焉。


◎宋龙图

同时仙游县亦有王监生一案，时县令为嘉兴宋某，素性方严，以包老自命。某村有王监生者，奸佃户之妻而嫌其本夫在家，乃贿算命者，告其夫以在家流年不利，必远游他方，庶免于厄。本夫信之，告王监生，王遂借之赀本，令贸易四川。三年不归，村人遂喧传某佃户被王监生谋死矣。宋素闻此语，欲雪其冤。一日过某村，有旋风起于轿前，迹之，风从井中出，遣人淘井，得男子腐尸，信为某佃，立拘王监生与某佃妻，严刑拷讯，俱自认谋害本夫，遂置之于法。邑人称为宋龙图，演成戏本，沿村弹唱。又一年，某佃自四川归，甫入城，见戏台上演王监生事，就观之，方知其妻业已冤死。登时大恸，号控于省城。臬司某为之申理，宋知县以故勘平人致死抵罪，仙游人为之歌曰："瞎说奸夫杀本夫，真龙图变假龙图。寄言民牧须详慎，莫恃官清胆气粗。"此家大人读书仙游书院时闻邑诸生所述，盖乾隆四十年间事。


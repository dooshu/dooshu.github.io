126　春明退朝録昭德讀書志　宋宣獻公宅春明坊　晁文元公宅昭德坊　東京記開封風土故事　校書如掃塵隨掃隨有


宋次道春明退朝録，晁子止昭德讀書志注見卷六第三十八頁〔一〕。攷之東京記：朱雀門外天街東第六春明坊，宋宣獻公宅，本王延德宅。宣德門前天街東第四昭德坊，晁文元公宅。致政後闢小園，號養素園，多閲佛書，起密嚴堂。

【閻按】當時春明宅子僦直比他處常高一倍，以便借次道家書也。

【元圻案】書録解題典故類：「春明退朝録三卷，龍圖閣直學士常山宋敏求次道撰。所記多故實。其父宣獻公綬，居第在春明坊，如晁氏稱昭德也。」〇晁公武讀書志自序曰：「宋宣獻公得畢文簡、楊文莊家書，故藏書之富與秘閣等，而常山公以贍博聞于時。余家自文元公來，以翰墨顯者七世，故家多書。至於是正之功，世無與讓云云。」〇昭德讀書志地理類：「東京記三卷，宋敏求編。開封坊巷、寺觀、官廨、私地所在及諸故實，極其精博。」〇晁迥，謚文元，著昭德新編二卷，其後序曰：「東魯之書文而雅，西域之書質而備，放此五説，酌中而作。」陳直齋曰：「昭德者，京師居第坊名也，晁氏子孫皆以爲稱。」〇宋朱弁曲洧舊聞四：「宋次道龍圖云：『校書如掃塵，隨掃隨有。』其家藏書皆校三五遍者。世之蓄書以宋爲善本，居春明坊。昭陵時，士大夫喜讀書者，多居其側，以便于借讀故也。當時春明坊宅子比他處僦直常高一倍。」

〔一〕按小注有誤，實見本書卷七第一〇九「當不義」條注。






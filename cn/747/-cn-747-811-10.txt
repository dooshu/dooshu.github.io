○俭不至说

翦腐帛而火焚者，人闻之，必递相惊曰：“家之何处烧衣耶？”委馀食而弃地者，人见之，必递相骇曰：“家之何处弃食耶？”烧衣易惊，弃食易骇，以其衣可贵而食可厚，不忍焚之弃之也。然而不知家有无用之人，厩有无力之马。无用之人服其衣，与其焚也何远？无力之马食其粟，与其弃也何异？以是焚之，以是弃之，未尝少有惊骇者。公孙宏为汉相，盖布被，是惊家之焚衣也。而不能惊汉武国恃奢服。晏子为齐相，豚肩不掩豆，是骇家之弃食也。而不能骇景公之厩马千驷。


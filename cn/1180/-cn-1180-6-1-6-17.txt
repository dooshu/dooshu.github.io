谢皇太后慈谕疏


钦奉圣母慈圣皇太后慈谕：“皇帝大婚礼在迩，我当还本宫，不得如前时常常守着看管。恐皇帝不似前向学勤政，有累圣德，为此深虑。先生亲受先帝付托，有师保之责，比别不同。今特申谕，交与先生，务要朝夕纳诲，以辅其德，用终先帝付托重义。庶社稷苍生永有赖焉。先生其敬承之。故谕。外赐坐蟒、蟒衣各一袭，彩段八表里，银二百两，用示惓惓恳切至意。钦此。”该司礼监随堂太监张鲸、慈宁宫管事牌子太监谨柯恭捧到臣私第，臣谨叩头祗领讫。

臣捧诵恩纶，悲感交集。追念壬申之夏，先帝不豫，召臣等于御榻前，该司礼监太监冯保宣读遗嘱，以皇上付托。比时臣亲闻我圣母在帷中口谕云：“江山社稷要紧，先生每务尽忠为国。”臣伏地恸哭，至于失声。自惟才微力小，不能胜此重任。又念圣龄方幼，睿质未充。臣等外臣虽欲竭驽骀，效犬马，然燕见之时有限，开导之益盖寡。九重天远，高卑迥隔，岂能日侍左右，以调护起居，辅养德性？每念及此，心切皇皇。仰赖我圣母天笃慈仁，躬亲教育，居则同宫，寝则对榻。使非礼之言不得一闻于耳，邪媟之事不敢一陈于前。凡面命耳提，谆谆教戒，不曰亲近贤辅，则曰听纳忠言；不曰怀保小民，则曰节省浮费。盖我圣母之于皇上，恩则慈母也，义则严师也。至于臣之孤忠直道，屡被邪诬诋摇撼，亦惟我圣母深加鉴亮，曲赐保全。故臣得以益坚自信，尽展其愚。自皇上临御以来，于兹七年。以圣躬则纯真未凿，天然完固；以圣学则精勤靡懈，日就光明。以内则道泰时清，民安物阜；以外则百蛮归款，九塞尘清。揆厥所由，繄谁之力欤？仰惟我圣母阴功至德，岂独慰我穆考凭几之托，其二祖列圣在天之灵，实默鉴之。今海内臣民歌颂圣德，推原本始者，亦惟祝愿我圣母寿康福祉，等同天地，以保子孙黎民于亿万年也。

兹奉诰谕，以慈驾还宫，虑看管之少疏，恐圣德之有累。委臣以师保之责，勉臣以匡弼之忠。宠锡骈蕃，开喻恳切。臣捧读未竟，涕泗横流。念臣昔承先帝顾托之重，既矢以为国忘家，捐躯徇主矣。其在今日，敢不益摅忠荩，图报国恩？但内禁外廷，地势自隔，臣谟母训，听纳悬殊。自兹以后，尚冀我圣母念祖宗基业之重，天位保守之难，凡所以拥护圣躬、开道圣学者，尤望时加训迪，勿替夙恩。臣知皇上纯孝性成，必能仰承慈意，服膺罔懈也。至于进尽忠言，弼成圣政，则臣分义所宜自尽者，虽微慈谕，犹当思勉。况奉教督谆谆，敢不罄竭愚衷，对扬休命。臣诚不胜感激祈望之至。

（奉圣旨：览卿奏谢，圣母具悉忠爱。知道了。礼部知道。钦此。）






柳枝词

其一


朝元阁下障生绡，宫女留春挽细腰。
妙舞新传回鹘队，红灯碧月斗清宵。

其二


吴阊荡雨湿三眠，玉腕红绡染丽川。
贪看黄莺声颤处，水纹温腻落金钿。

其三


烟肥小院护春娇，淡引西陵风雨条。
红罨蔷薇鹦鹉睡，倩人惊醒更吹箫。

其四


春风约束甚无名，岁岁腰肢别样情。
何事永丰新唱后，妖鬟十五倚身轻。





○任丘縣王君河碑 【 任丘】

任丘去京師不數百里、當燕趙齊晉之交、水陸輻凑河自滹沲而下東南、至河間又東迤于郎莊、渟流縈□又東南匯于陵城、凡商賈之所貿遷、區野之所浸溉、百利是興、腴壤攸賴也、敷濬弗若、泉源堙沉、淵藪墳壚、荻葬載望、于是民寔病焉、葢歲且十越矣、邑大夫王君齊至之朞年、則喟然曰、夫令民者、將導利而百播于下也、民賴其利、而淤其源、則焉用令矣、乃鳩工量才、孚上董下、物土之經、因其便、故徒庸之費、取諸羡資、順民如流、民趨若赴、不踰月而萬眾之功聿成、葢遡源而達于邑、凡七十里廣十餘尋亘以巨堤、裒若橫帶、較之往、形利兼倍焉、邑人士則相與言曰、嗟乎、夫旨吾邑之建、而水陸之勢兼便也、自斯河之弗達也、陸輓車、擊肩負而跣馳、凡百轂之任、千夫之力、弗若一舟之致也、引泉鑿流、抱甕行汲、數里而一罷、凡盡日之功、不若瞬息之便也、今茲之有河也、舟?周艦鱗次、帆檣下上、千里之材、五方之貨、陸弗能致者、不踰日而集于城下矣、四民之所往來、習勞而就逸者、不行役而濟矣、室廬相比、周城而居挹之河而注焉、若家汲而戶輸之足矣、夫斯河之浚也、王君之澤、弗可泯也、廼遂稱為王君河云。而邑博劉生逵等、敘其事乞文于予、予聞而嘆日懿哉所以名河之誼乎、予讀召康公之詩、愛其人思其所說、猶曰召伯召伯者焉、而况于經營敷引。心力周咨之所建者乎。惠流者思。功遠者世。渠稱鄭國井美耿君。秦漢以來。未之有改也。夫高城深塹。邦邑之所以為固也。禦暴興利循良之所以永譽也。夫斯邑也。任君城之。是故以任丘名焉。至于今民猶載矣后之言王君河者、則自今始也、重休襲美、播之無疆其將有徵于斯文乎、

孫文恪公集（記　書）

孫陞


○議處江西事情疏 【 寧藩】

謹題本月十四日早該司禮監太監蕭敬等同到內閣送下御史蕭淮所奏一本傳諭聖意、令臣等看詳議處、臣看得本內開稱寧王聽信奸人、出入王城、撥置主使、陵轢官府、強脇郡王、虐害忠貞、招納亡命、打死平人、霸占官民田土、差來內官旗校人等潛住京師、經年累月、前後踵接、不知何所營謀、及江西鎮廵官太監畢真都御史孫燧御史林潮不能以理規正、卻又過為推美等情、其撥置主使之人、各有指名、又與前次本府典寶副等官閻順等所奏大略相同、事關　宗社大計、宜存遠慮、臣等查得宣德初年趙府被人訴告不法事情、我　宣宗皇帝遣駙馬都尉袁容都御史劉觀齎捧敕書前去戒諭、趙府隨即獻還護衛及羣牧所、朝廷待之如初、合無照依前例寫書一道、遣司禮太監駙馬都尉御史各一員領敕前去宣諭　皇上保全宗室至意、姑從寬貸、令其獻還護衛并屯田、仍屬江西都司管轄、其所奏占種官民田土等項、亦各退出、先年聽招賊首凌十一閔念四等、及其徒黨、逐一散遣、一應撥置人員、不許仍前在府出入、仍敕江西鎮守廵撫廵按三司等官并護衛指揮千百戶總旗等其後使者在途寧庶人誤傳遣官即□遂發兵□一一遵奉施行、如此庶幾朝廷親親之情、　祖宗世守之法、兩盡而不廢矣、臣等未敢擅擬、伏乞聖裁、


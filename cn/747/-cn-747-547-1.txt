○感二鸟赋（并序）

贞元十一年，五月戊辰，愈东归。癸酉，自潼关出，息于河之阴。时始去京师，有不遇时之叹。见行有笼白乌、白瞿鹆而西者，号于道曰：“某土之守某官，使使者进于天子。”东西行者，皆避路，莫敢正目焉。因窃自悲：幸生天下无事时，承先人之遗业，不识干戈、耒耜、攻守、耕获之勤。读书著文，自七岁至今，凡二十二年，其行已不敢有愧于道，其间居思念前古当今之故，亦仅志其一二大者焉。选举于有司，与百十人偕进退，曾不得名荐书、齿下士于朝，以仰望天子之光明。今是鸟也，惟以羽毛之异，非有道德智谋承顾问、赞教化者，乃反得蒙采擢荐进，光耀如此。故为赋以自悼，且明夫遭时者，虽小善必达；不遭时者，累善无所容焉。其辞曰：

吾何归乎！吾将既行而后思。诚不足以自存，苟有食其从之。出国门而东骛，触白日之隆景。时返顾以流涕，念西路之羌永。过潼关而坐息，窥黄流之奔猛。感二鸟之无知，方蒙恩而入幸。惟进退之殊异，增余怀之耿耿。彼中心之何嘉，徒外饰焉是逞。余生命之湮厄，曾二鸟之不如。汨东西与南北，恒十年而不居。辱饱食其有数，况策名于荐书。时所好之为贤，庸有谓余之非愚。昔殷之高宗，得良弼于宵寐。孰左右者为之先，信天同而神比。及时运之未来，或两求而莫致。虽家到而户说，祗以招尤而速累。盖上天之生余，亦有期于下地。盍求配于古人，独怊怅于无位。惟得之而不能，乃鬼神之所戏。幸年岁之未暮，庶无羡于斯类。


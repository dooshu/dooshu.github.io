○京兆府司录加秩记

司录之职，雅有前志，著乎屋壁旧矣。自乾元元年四月，皇帝郊于上元，用柴礼以报功也。施惠行庆，大庇于生人，厥有条目，其一在天下纪曹而加秩，以为此官郡府之枢辖。政之小大，自我裒贬，若纲之在纲，犹衣之有领。会人存政举，所益者多，盖圣人之新意，为国之大体，由此作者，时论宜之。副相李公，兼领京兆，祗奉明诏，深难其选，自中及外，心必参之。赵郡李侯春，自监察御史出行虞乡令，到官九十日，表之而还，则向来之言，无所阙矣。上布此令，下乃宏是举，咸有一德，庶乎赓歌。凡厥能事，此非所载，犹恐递迁之後，混而无别。不务首题，孰为夫子？愚以李侯同声之故，见副举善之方，谨而志之，敢以专达。如後之观者，将辨乎始事，览此中记，非公谁欤？


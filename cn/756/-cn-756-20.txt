画堂春

落红铺径水平池，弄晴小雨霏霏。杏园憔悴杜鹃啼，无奈春归。

柳外画楼独上、凭阑手捻花枝。放花无语对斜晖，此恨谁知？

◆少游于元丰五年壬戌（1082）应礼部试，罢归，过南都新亭，有诗寄王子发，中云：“娟娟残月照波翻，习习暖风吹鸟哢。……柳枝芳草恨连天，暮雨朝云同昨梦。”与此词节序、感情相合。观“杏园憔悴杜鹃啼，无奈春归”句，知为应试不中而寄寓怨愤之作。姑系此词于是年暮春。（徐培均《淮海居士长短句笺注》）

◎杏园：故址在今陕西西安市郊大雁塔南。唐时为新进士游宴之地。

《画堂春》（落红铺径水平池）词意图

◎莫怪杏园憔悴去，满城多少插花人。（唐杜牧《杏园》）

◎手捻花枝：古人以为表示愁苦无聊之动作，唐宋词中常用之。

◆（末句）不知心恨谁？（明忏花盦丛书本《草堂诗馀》杨慎批语）

◆隽卷四眉批：春归无奈，深情可掬。谁知此恨，何等幽思！（明李攀龙《草堂诗馀隽》）

◆写出闺怨，真情俱在，末语迫真。（同上）

◆（末句）此恨亦知不得。（明沈际飞《草堂诗馀·正集》）

◆填词结句，或以动荡见奇，或以迷离称隽，着一实语，败矣。康伯可：“正是销魂时候也，撩乱花飞。”晏叔原：“紫骝认得旧游踪，嘶过画桥东畔路。”秦少游：“放花无语对斜晖，此恨谁知？”深得此法。（清沈谦《填词杂说》）

◆按一篇主意只是时已过而世少知己耳，说来自娟秀无匹。末二句尤为切挚。花之香，比君子德之芳也，所以捻者以此，所以无语而对斜晖者以此。既无人知，惟自爱自解而已。语意含蓄，清气远出。（清黄苏《蓼园词选》）


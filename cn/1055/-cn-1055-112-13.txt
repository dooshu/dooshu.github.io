【乞罢郭承知邢州】

臣近日伏睹差郭承知邢州。臣自蒙朝廷差充转运按察使已来，前后累准密降不下司宣头、札子，令常用心体量辖下官吏。臣细详朝旨，本为河北于天下诸路最为用武之地。曩因北虏通和之后，弛备多年，一旦恐有事宜，百事堕废。朝廷悔鉴前弊，故先慎择官吏，务欲修整颓纲。昨准宣头节文：“一十九州军择人久任外，其余州军长吏，令中书门下、枢密院选差。并下转运司体量大小文武官不堪其任者，不得容庇不才，因循不切纠举，却致临事阙误。”朝廷留意河北，丁宁切至如此。加以近自保州兵乱之后，至今民尚虚惊，军情未帖，相次顺安军、瀛州、安肃军、卫州、通利军等诸处，不住骄兵扇摇结构。当此之际，臣实不意选差郭承为河北长吏。承顷知澶州，引惹修城兵士几至作闹。去年差来河北将兵，臣在谏院，曾极论列，寻罢知相州。贪秽之状，狼籍多端，又为按察使张р之奏论，罢为北京部署。今者移陕西，迁延不去，又以邢台委之。当河朔多事，朝廷丁宁留意之时，承累任不离河北。不审其人果以何能，当此慎选？承庸劣贪秽，奴厮之材。若以曾效仆使之劳，不忍废弃，岂无闲处可畜养之？况邢州北连镇、定，控扼西山，军马所屯，人民繁富，御戎镇俗，尤须择吏。万一乏人选差，止得中常之材，尚胜承。伏望朝廷顾惜河朔名藩重地，不使庸劣小人坏之。其郭承，伏乞特赐指挥罢去，邢州别选差人。取进止。


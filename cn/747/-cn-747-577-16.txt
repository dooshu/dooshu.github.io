○送班孝廉擢第归东川觐省序

陇西辛殆庶，猥称吾文宜序事，晨持缣素，以班孝廉之行为请。且曰：“夫人殆所谓吉士也。愿而信，质而礼，言不黩慢，行不进越。其先两汉间继修文儒，世其家业。其风流后允，耽学笃志之土，往往出于其门。今夫人研精典坟，不告劬。属者举乡里，登春官，获居其甲焉。家于蜀之东道，其严君以客卿之位，赞是方岳，为大夫良。今将拜庆宁觐，光耀族属，是其可歌也。道出于南郑，外王父以将相之重，九命赤社，为诸侯师。今又将亟驾省谒，从容燕喜，是又可歌也。故我与河南独孤申叔、赵郡李行纯、行敏等若干人，皆歌之矣。若乃序者，固吾子宜之。”柳子曰：“吾尝读《王命论》及《汉书》，嘉其立言。彼生彪、固之胄欤？相国冯翊公，功在社稷，德及生人。其门子游文章之府者，吾尝与之齿。彼生严氏之出欤？承世家之儒风，沐外族之休光。彼生专圣人之书，而趋君子之林，宜矣哉！”遂如辛氏之谈，儒翰于素，因寓于辞曰：为我谢子之舅氏，珠玉将至，得无修容乎！


○石笔架子赋

杯可延年，帘能照夜。直为绝代之物，以速连城之价。尔材虽足重，质实无妍。徒亲翰墨，谩费雕镌。到处而人争阁笔，相逢而竟欲投篇。若遇左太冲，犹置门庭之下。如逢陆内史，先焚章句之前。宝跗非邻，金匣不敌。真堪谏诤之士，雅称元灵之客。谢守边城雨细，题处堪称。陶公岭畔云多，吟中合惜。或若君王有命，茧素争新，则以火齐水晶之饰，龙膏象齿之珍，窥临旧牍，襞染生春。卫夫人闷弄彩毫，思量不到。班婕妤笑提丹笔，眄睐无因。若自蕺山，如当榧几。则叨居谈柄之列，辱在文房之里。诚非刻画，几受谴於纤儿。终假磨龙，幸见容於夫子。可以资雪唱，可以助风骚。莫比巾箱之贵，堪齐铁砚之高。吟洞庭之波，秋声敢散。赋瑶池之月，皓色可逃。若有白马潜心，雕龙在口，钩罗不下於三箧，裁翦无惭於八斗。零陵石化，肯後於双飞。元晏书成，愿齐於不朽。


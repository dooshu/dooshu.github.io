41　蜀無内憂全在武侯規模


三國魏有篡弑，吴有廢立，皆受制强臣。蜀漢未亡之前，庸主尸位，而國無内憂，昭烈、武侯之規模遠矣。

【閻按】後主禪謂亮曰：「政由葛氏，祭則寡人。」又華陽國志云：「諸葛亮卒，後主至素服，發哀三日。李邈上疏，比之吕、霍，後主怒，下獄誅之。」此豈他庸主所能及其毫髮。

【元圻案】魏司馬師廢齊王芳而立高貴鄉公髦，司馬昭弑高貴鄉公而立常道鄉公璜，至司馬炎廢陳留王奂而自立。吴孫綝廢亮爲會稽王，迎立琅邪王休，濮陽興、張布廢休太子而立孫皓。〇吕成公史説曰：「諸葛亮治蜀規模，死後猶足以維繫二十年。以劉禪之庸而蜀不亂，只緣當初收拾得人才在。故亮死後蔣琬代之，琬之後董允代之，允之後費禕代之，皆是賢者。此亮之規模有以維持之也。」






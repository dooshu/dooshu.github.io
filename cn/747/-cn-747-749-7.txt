○郭琼除渠州郭宗元除兴州等刺史王雅康除建陵台令等制

敕。大中大夫前使持节文州诸军事守文州刺史兼侍御史充本州镇遏使上柱国郭琼等。邻山、顺政，避处山谷，罕知文律，易为欺夺。琼与宗元守郡宰邑，闻无悔吝，尔其往哉。仲尼曰：“正身而人正，欲善而人善。”抚我疲俗，宜遵格言，苟或不臧，贻尔之戚。雅康入仕，尝在班列，青宫赞导，陵邑守奉，若非谨慎，不膺斯任。可依前件。


陈文

文江西人，以编修选侍经筵展书，与商辂为偶。景泰中，大学士高谷荐钱溥与文，（「大学士高谷荐钱溥与文」，「士」下原衍「李贤当笔」四字，据明纪录汇编本删。）溥可入阁，文可为部侍。王文在吏部，皆格不行，奏以文为云南布政使，文时为侍讲矣。

英宗复辟，见商辂曰：「曩经筵与卿为偶长而伟者为谁，其人安在？」辂曰：「文也，今任云南布政。」即召还之，授詹事。（「授詹事」，原无「授」字，据明今献汇言本补。）久之，大学士吕原死，上问大学士李贤谁可代者，贤曰：「柯潜可。」贤出，吏部尚书王翱问：「内阁之阙为谁？」曰：「已于上前举潜也。」翱曰：「潜固好，然陈文年资皆深，用潜置文于何地？」贤曰：「然，然业已举之。」翱曰：「复见上言之何妨。」明日，贤见如翱言，上曰：「汝昨已举潜。」贤固陈，乃许。及文入阁，与贤日争事，曰：「吾非汝所荐也。」


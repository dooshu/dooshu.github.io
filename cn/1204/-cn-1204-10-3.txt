◎刘基感怀词

刘基初见明太祖，命赋竹箸诗，有"汉家四百年天下，只在张良一借间"之句。太祖恨相见晚也。其未遇时赋感怀水龙吟云："鸡鸣风雨潇潇，侧身天地无刘表。啼鹃迸泪，落花飘恨，断魂飞绕。月暗云霄， 烟水，角声清袅。问登楼王粲，镜中白发，今宵又添多少。 极目乡关何处，渺青山，髻螺低小。几回好梦，随风归去，被渠遮了。宝瑟弦僵，玉笙指冷，冥鸿天杪。但侵阶莎草，满庭绿树，不知昏晓。"感喟激昂，择木之意见矣。［草堂词评］


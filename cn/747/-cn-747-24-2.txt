○赠武惠妃贞顺皇后制

存有懿范，没有宠章，岂独被於朝班，故乃亚於施政。可以垂裕，斯为通典。故惠妃武氏，少而婉顺，长而贤明，行合礼经，言应图史。承戚里之华胄，昇后庭之峻秩，贵而不恃，谦而益光。以道饬躬，以和逮下。四德粲其兼备，六宫咨而是则。法度在已，靡资珩珮，躬俭化人，率先絺绤。夙有奇表，将国正位，前后固让，辞而不受，奄至沦殁，载深感悼。遂使玉衣之庆，不及於生前；象服之荣，徒增於身后，可赠贞顺皇后。宜令所司，择日册命。


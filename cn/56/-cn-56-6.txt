附：莺莺传(会真记) - (唐)元稹

贞元中，有张生者，性温茂，美风容，内秉坚孤，非礼不可入。[1]或朋从游宴，扰杂其间，他人皆汹汹拳拳，若将不及，[2]张生容顺而已，终不能乱。以是年二十三，未尝近女色。知者诘之，谢而言曰：“登徒子非好色者，[3]是有凶行；余真好色者，而适不我值。何以言之？大凡物之尤者，未尝不留连于心，是知其非忘情者也。”诘者识之。

无几何，张生游于蒲。[4]蒲之东十余里，有僧舍曰普救寺，张生寓焉。适有崔氏孀妇，将归长安，路出于蒲，亦止兹寺。崔氏妇，郑女也。张出于郑，绪其亲，乃异派之从母。是岁，浑瑊薨于蒲。[5]有中人丁文雅，不善于军，军人因丧而扰，大掠蒲人。崔氏之家，财产甚厚，多奴仆。旅寓惶骇，不知所托。先是，张与蒲将之党有善，请吏护之，遂不及于难。十余日，廉使杜确将天子命以总戎节，[6]令于军，军由是戢。[7]郑厚张之德甚，因饰馔以命张，中堂宴之。复谓张曰：“姨之孤嫠未亡，[8]提携幼稚。不幸属师徒大溃，实不保其身。弱子幼女，犹君之生。岂可比常恩哉！今俾以仁兄礼奉见，冀所以报恩也。”命其子，曰欢郎，可十余岁，容甚温美。次命女：“出拜尔兄，尔兄活尔。”久之，辞疾。郑怒曰：“张兄保尔之命。不然，尔且掳矣，能复远嫌乎？”久之，乃至。常服睟容，[9]不加新饰，垂鬟接黛，双脸稍红而已。颜色艳异，光辉动人。张惊，为之礼。因坐郑旁。以郑之抑而见也，凝睇怨绝，若不胜其体者。问其年纪，郑曰：“今天子甲子岁之七月，终于贞元庚辰，[10]生年十七矣。”张生稍以词导之，不对。终席而罢张自是惑之，愿致其情，无由得也。崔之婢曰红娘，生私为之礼者数四，乘间遂道其衷。婢果惊沮，腆然而奔。张生悔之。翼日，婢复至。张生乃羞而谢之，不复云所求矣。婢因谓张曰：“郎之言，所不敢言，亦不敢泄。然而崔之姻族，君所详也。何不因其德而求娶焉？”张曰：“余始自孩提，性不苟合。或时纨绮闲居，曾莫流盼。不为当年，终有所蔽。昨日一席间，几不自持。数日来行忘止，食忘饱，恐不能逾旦暮，若因媒氏而娶，纳采问名，则三数月间，索我于枯鱼之肆矣。[11]尔其谓何？”婢曰：“崔之贞慎自保，虽所尊不可以非语犯之。下人之谋，固难入矣。然而善属文，往往沉吟章句，怨慕者久之。君试为喻情诗以乱之。不然，则无由也。”张大喜，立缀《春词》二首以授之。是夕，红娘复至，持彩笺以授张，曰：“崔所命也。”题其篇曰《明月三五夜》。其词曰：

待月西厢下，迎风户半开。

拂墙花影动，疑是玉人来。

张亦微喻其旨。是夕，岁二月旬有四日矣，崔之东有杏花一株，攀援可逾。既望之夕，张因梯其树而逾焉。达于西厢，则户半开矣。红娘寝于床。生因惊之，红娘骇曰：“郎何以至？”张因绐之曰：“崔氏之笺召我也。尔为我告之。”无几，红娘复来，连曰：“至矣，至矣！”张生且喜且骇，必谓获济。及崔至，则端服严容，大数张曰：“兄之恩，活我之家，厚矣。是以慈母以弱子幼女见托。奈何因不令之婢，致淫逸之词？始以护人之乱为义，而终掠乱以求之。是以乱易乱，其去几何？诚欲寝其词，则保人之奸，不义。明之于母，则背人之惠，不祥。将寄于婢仆，又惧不得发其真诚。是用托短章，愿自陈启。犹惧兄之见难，是用鄙靡之词，以求其必至。非礼之动，能不愧心？特愿以礼自持，毋及于乱！”言毕，翻然而逝。张自失者久之。复逾而出，于是绝望。

数夕，张生临轩独寝，忽有人觉之，惊骇而起，则红娘敛衾携枕而至。抚张曰：“至矣，至矣！睡何为哉！”并枕重衾而去。张生拭目危坐久之，犹疑梦寐，然而修谨以俟。俄而红娘捧崔氏而至 至，则娇羞融冶，力不能运支体，曩时端庄，[12]不复同矣。是夕，旬有八日也。斜月晶莹，幽辉半床。张生飘飘然，且疑神仙之徒，不谓从人间至矣。有顷，寺钟鸣，天将晓。红娘促去。崔氏娇啼宛转，红娘又捧之而去，终夕无一言。张生辨色而兴，自疑曰：“岂其梦邪？”及明，睹妆在臂，香在衣，泪光荧荧然，犹莹于茵席而已。是后又十余日，杳不复知。张生赋《会真诗》三十韵，[13]未毕，而红娘适至，因授之，以贻崔氏。自是复容之，朝隐而出，暮隐而入，同安于襄所谓西厢者，几一月矣。张生常诘郑氏之情，则曰：“我不可奈何矣。”因欲就成之。无何，张生将之长安，先以情谕之。崔氏宛无难词，然而愁怨之容动人矣。将行之再夕，不可复见，而张生遂西下。数月，复游于蒲，会于崔氏者又累月。崔氏甚工刀札，善属文。求索再三，终不可见。往往张生自以文挑，亦不甚睹览。大略崔之出人者，艺必穷极，而貌若不知；言则敏辩，而寡于酬对。待张之意甚厚，然未尝以词继之。时愁艳幽邃，恒若不识，喜愠之容，亦罕形见。异时独夜操琴，愁弄凄恻。张窃听之。求之，则终不复鼓矣。以是愈惑之。张生俄以文调及期，又当西去。当去之夕，不复自言其情，愁叹干崔氏之侧。崔已阴知将诀矣，恭貌怡声，徐谓张曰：“始乱之，终弃之，固其宜矣。愚不敢恨。必也君乱之，君终之，君之惠也。则没身之誓，其有终矣。又何必深感于此行？然而君既不怿，无以奉宁。君常谓我善鼓琴，向时羞颜，所不能及。今且往矣，既君此诚。”因命拂琴，鼓《霓裳羽衣·序》，[14]不数声，哀音怨乱，不复知其是曲也。左右皆歔欷。崔亦遽止之，投琴，泣下流连，趋归郑所，遂不复至。明旦而张行。

明年，文战不胜，张遂止于京。因贻书于崔，以广其意。崔氏缄报之词，粗载于此， 曰：

捧览来问，抚爱过深。儿女之情，悲喜交集。兼惠花胜一合，[15]口脂五寸，致耀首膏唇之饰。虽荷殊恩，谁复为容？[16]睹物增怀，但积悲叹耳。伏承使于京中就业，进修之道，固在便安。但恨僻陋之人，永以遐弃。命也如此，知复何言！自去秋以来，常忽忽如有所失。于喧哗之下，或勉为笑语，闲宵自处，无不泪零。乃至梦寐之间，亦多感咽离忧之思。绸缪缱绻，暂若寻常，幽会未终，惊魂已断。虽半衾如暖，而思之甚遥。一昨拜辞，倏逾旧岁。长安行乐之地，触绪牵情。何幸不忘幽微，眷念无斁。[17]鄙薄之志，无以奉酬。至于始终之盟，则固不忒。鄙昔中表相因，或同宴处。婢仆见诱，遂致私诚。儿女之心，不能自固。君子有援琴之挑，[18]鄙人无投梭之拒。[19]及荐寝席，义盛意深。愚陋之情，永谓终托。岂期既见君子，而不能定情，致有自献之羞，不复明侍巾帻。没身永恨，含叹何言！倘仁人用心，俯遂幽眇，[20]虽死之日，犹生之年。如或达士略情，[21]舍小从大，以先配为丑行，以要盟为可欺，[22]则当骨化形销，丹诚不泯，[23]因风委露，犹托清尘。[24]存没之诚，言尽于此。临纸呜咽，情不能申。千万珍重，珍重千万！玉环一枚，是儿婴年所弄，寄充君子下体所佩。玉取其坚润不渝，环取其终始不绝。兼乱丝一絇，[25]文竹茶碾子一枚。[26]此数物不足见珍，意者欲君子如玉之真，弊志如环不解。泪痕在竹，愁绪萦丝，因物达情，永以为好耳。心迩身遐，拜会无期。幽愤所钟，千里神合。千万珍重！春风多厉，强饭为嘉。[27]慎言自保，无以鄙为深念。张生发其书于所知，由是时人多闻之。所善杨巨源好属词，[28]因为赋《崔娘诗》一绝云：

清润潘郎玉不如，[29]中庭蕙草雪销初。

风流才子多春思，肠断萧娘一纸书。[30]

河南元稹亦续生《会真诗》三十韵，诗曰：

微月透帘栊，萤光度碧空。

遥天初缥缈，低树渐葱茏。

龙吹过庭竹，鸾歌拂井桐。[31]

罗绡垂薄雾，环珮响轻风。[32]

绛节随金母，云心捧玉童。[33]

更深人悄悄，晨会雨蒙蒙。

珠莹光文履，花明隐绣龙。[34]

瑶钗行彩凤， 罗帔掩丹虹。

言自瑶华浦，将朝碧玉宫。[35]

因游洛城北，偶向宋家东。[36]

戏调初微拒，柔情已暗通。

低鬟蝉影动，回步玉尘蒙。[37]

转面流花雪，登床抱绮丛。

鸳鸯交颈舞，翡翠合欢笼。

眉黛羞偏聚，唇朱暖更融。

气清兰蕊馥，肤润玉肌丰。

无力慵移腕，多娇爱敛躬。[38]

汗流珠点点，发乱绿葱葱。

方喜千年会，俄闻五夜穷。[39]

留连时有限，缱绻意难终。

慢脸含愁态，芳词誓素衷。

赠环明运合，留结表心同。

啼粉流宵镜，残灯远暗虫。

华光犹苒苒，旭日渐曈曈。

乘鹜还归洛，吹箫亦上嵩。[40]

衣香犹染麝，枕腻尚残红。

幂幂临塘草，飘飘思渚蓬。[41]

素琴鸣怨鹤，清汉望归鸿。[42]

海阔诚难渡，天高不易冲。

行云无处所，萧史在楼中。[43]

张之友闻之者，莫不耸异之，然而张志亦绝矣。稹特与张厚，因征其词。张曰：“大凡天之所命尤物也，不妖其身，必妖于人。使崔氏子遇合富贵，乘宠娇，不为云、为雨，则为蛟、为螭，吾不知其变化矣。昔殷之辛，[44]周之幽，[45]据百万之国，其势甚厚。然而一女子败之，[46]溃其众，屠其身，至今为天下僇笑。[47]予之德不足以胜妖孽，是用忍情。”于时坐者皆为深叹。后岁余，崔已委身于人，[48]张亦有所娶。适经所居，乃因其夫言于崔，求以外兄见。[49]夫语之，而崔终不为出。张怨念之诚，动于颜色。崔知之，潜赋一章，词曰：

自从消瘦减容光，万转千回懒下床。

不为旁人羞不起，为郎憔悴却羞郎。

竟不之见。后数日，张生将行，又赋一章以谢绝云：

弃置今何道， 当时且自亲。[50]

还将旧时意，怜取眼前人。

自是，绝不复知矣。时人多许张为善补过者。予常于朋会之中，往往及此意者，夫使知者不为，为之者不惑。

贞元岁九月，执事李公垂宿于予靖安里第，[51]语及于是。公垂卓然称异，遂为《莺莺传》以传之。崔氏小名莺莺，公垂以命篇。

【注释】
[1]非礼不可入：凡不合于礼法的事情都不予采纳，不能打动他。
[2]若将不及：像来不及表现自己，显现出争先恐后的样子。
[3]登徒子：战国时楚人宋玉《登徒子好色赋》说登徒子的妻子貌丑，登徒子却很喜爱她，和她生了五个孩子。后来人就用登徒子为好色者的代称。
[4]蒲：蒲州，也称河中府，辖今山西西南部龙门山以南稷山、盐池及永乐以西地区，州治在今永济县。
[5]浑瑊：唐将，西域铁勒九姓的浑部人。肃宗时屡立战功，做到兵马副元帅，后来死在绛州节度使任上。绛州节度治所在蒲州。
[6]杜确：继浑瑊之后任河中尹兼绛州观察使的官员。
[7]戢(ji)：收敛，收藏。
[8]孤嫠(li)未亡：指寡妇。孤，孤独。嫠，守寡。未亡，寡妇的自称：夫已死，自己不应再活下去，不过暂时还未死而已。
[9]常服睟(sui)容：平常的服饰，丰润的面貌。
[10]甲子岁，即唐德宗兴元元年(784)。庚辰：即唐德宗贞元十六年(800)。
[11]索我于枯鱼之肆：喻远水不解近渴。这是《庄子》中的寓言：庄子在路上看见车道沟里有条鱼。鱼叫庄子弄点水救它的命。庄子答应到吴越引西江水来救它。鱼回答：等你引来水，只好到卖干鱼的店铺里去找我了。
[12]曩(nang)时：以前，往昔，过去的。
[13]三十韵：作旧体律诗，两句一押韵，三十韵就是六十句诗。
[14]《霓裳羽衣·序》：《霓裳羽衣曲》传说为唐玄宗所作。序，指乐曲开始的部分。
[15]花胜：古时妇女戴在头上的饰花，类似今天的绒花。
[16]谁复为容：打扮了又给哪个看。
[17]眷念无斁(yi)：无斁，不厌。全句指时刻怀念不忘。
[18]援琴之挑：《史记·司马相如列传》记，汉代司马相如曾用弹琴的方法挑逗吸引富人卓王孙的女儿文君，后来文君就随他逃走了。
[19]投梭之拒：晋代谢鲲调戏邻家的女儿，这女子就用织布梭投掷他，打掉他两个牙齿。故事见《晋书·谢鲲传》。
[20]俯遂幽眇：俯遂，牵就成全，使之如愿。幽眇，隐微的心事。全句说，体贴自己内心的苦衷，因而委屈地成全婚事。
[21]达士略情：达观的人对无论什么事都看得很随便。
[22]要(yao)盟：用胁迫手段订的盟约。
[23]丹诚不泯(min)：丹诚，忠诚的红心，赤心。不泯，不灭。
[24]犹托清尘：清尘，是对人的敬称，犹言你脚下清净高洁的尘土。全句指，我死了，还要托身于您脚下的尘土，灵魂跟在你身旁。
[25]一絇(qu)：一缕、一绞。
[26]文竹茶碾(nian)子：竹制的茶磨。文竹，指一种有花纹的竹子，古时用此竹制成的一种内圆外方、有槽有轮的碾茶叶用的器具，也称茶磨，也有用银、铁或木制造的。
[27]强(qiang)饭为嘉：努力加餐饭为好，对身体有益。
[28]杨巨源：字景山(754？—828？)，蒲州人，官至国子监司业，与元稹、白居易友善，也能写诗。
[29]潘郎：晋代著名文人，名潘岳，字安仁，长得很好看，后人就以潘郎为美男子的代称。这里指张生。
[30]萧娘：萧氏是东晋之后，江南的名门，唐代常用来泛称女子，这里指崔莺莺。
[31]龙吹过庭竹，鸾歌拂井桐：意思是，风吹庭前竹子，发龙吟之声；鸾鸟在天井桐树上歌唱，生悦耳之响。
[32]罗绡垂薄雾，环珮响轻风：形容莺莺罗衣垂曳，其状有如薄雾；所佩环珮等玉饰，被微风吹动作响。
[33]绛节随金母，云心捧玉童：绛节，赤节，这里指仙人的仪仗。金母即王母，古人以西方属金，西王母即金母。在此借指莺莺。玉童借指张生。
[34]珠莹光文履，花明隐绣龙：文履，绣鞋。绣鞋上嵌有珠玉一样的饰物，光彩耀目。裤脚的花纹暗藏龙形。
[35]言自瑶华浦，将朝碧玉宫：瑶华浦、碧玉宫，皆仙人居处，在此借指莺莺与张生住处。莺莺由自己居处到张生那里。
[36]因游洛城北，偶向宋家东：洛城北，指洛水。这里指张生游蒲，无意中得与莺莺相遇。宋家东，借宋玉《登徒子好色赋》的典故，指张生与莺莺两情相许。
[37]低鬟蝉影动，回步玉尘蒙：古代少女往往把发髻梳得像蝉翼一样细致精巧。上句指低头时如蝉翼般的发髻在颤动着，行走转动轻如飘起的玉尘。
[38]无力慵移腕，多娇爱敛躬：嫩弱无力倦于转动手腕，多娇态喜爱弯着身子、缩在一起睡眠。
[39]五夜穷：五夜，五更，五夜穷即五更已尽。
[40]乘鹜还归洛，吹箫亦上嵩：乘鹜还归洛，是以洛神的离去形容崔莺莺回房。鹜，通凫，《洛神赋》形容洛神体态轻巧：“体迅飞凫，飘忽若神。”吹箫亦上嵩，借用王子乔的故事来比喻张生的离去。王子乔，名晋，周灵王太子，据《列仙传》载，说他好吹笙，曾入嵩山修炼，后在缑氏山乘白鹤仙去。
[41]幂幂(mi)：形容野草茂盛遮满了的意思。渚蓬：小洲上的蓬草。这两句所含意思为：草虽盛，终为风吹散。
[42]怨鹤：指《别鹤操》，琴曲名。古时商陵牧子娶妻五年无子，父兄将为他别娶，他妻子知道后，夜间来倚户悲泣，牧子伤感而作此曲。在此指离别后琴中弹出哀怨曲子。清汉：指银河。清汉望归鸿，暗借苏武故事，有盼望心上人归来之意。
[43]行云：借巫山神女的故事，暗指莺莺已永远离去。萧史：神话传说，萧史，春秋时人，善吹箫，秦穆公把女儿弄玉嫁给他。他每天教弄玉吹箫学凤鸣，后来果然有凤凰飞来，秦穆公就为他们盖了一座凤台。最后弄玉乘凤、萧史乘龙而仙去。在此暗指两人相别、欢会无期，张生只有一人孤处而已。
[44]殷之辛：殷纣王名辛。
[45]周之幽：周幽王名宫湦。
[46]一女子败之：纣王宠爱妲己，造鹿台，为肉林酒池，做长夜裸戏；幽王宠爱褒姒，致有烽火戏诸侯之事，是帝王荒淫无道的一种表现，以致亡国，所以此处这样说。
[47]僇笑：侮辱。
[48]委身：出嫁。
[49]外兄：表兄。
[50]当时且自亲：当初是你自己要来亲近我、追求我的。
[51]执事李公垂：执事，本是供使令的人，此处指友人。李公垂，唐代诗人，名绅，字公垂，曾任尚书右仆射、门下侍郎等官职。他是元稹、白居易的好友，时相唱和。





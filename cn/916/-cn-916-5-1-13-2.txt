【鸾鸟诗】

昔罽宾王结罝峻卯之山。获一鸾鸟。王甚爱之。欲其鸣而不致也。乃饰以金樊。飨以珍羞。对之愈戚。三年不鸣。其夫人曰：尝闻鸟见其类而後鸣。何不县镜以映之。王从其意。鸾睹形悲鸣。哀响冲霄。一奋而绝。嗟乎。兹禽何情之深。昔钟子破琴於伯牙。匠石韬斤於郢人。盖悲妙赏之不存。慨神质於当年耳。矧乃一举而殒其身者哉。悲夫。乃为《诗》曰：

神鸾栖高梧。爰翔霄汉际。轩翼飏轻风。清响中天厉。外患难预谋。高罗掩逸势。明镜悬高堂。顾影悲同契。一激九霄音。响流形已毙。（○《类聚》九十。《诗纪》五十三。）


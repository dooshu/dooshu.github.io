○河中辞令狐相公启

某启。某闻歌者不系声音，惟思中节。言者不期枝叶，所贵达情。苟抑扬之理或差，则流（一作荒）诞之辞亦弃。而况委病鹊门之下（一作外），窥光龙烛之前。上方於赵壹遭逢，下比於陆机荣显。虽倜傥不侔於二子，而辉华敢让於伊人。今则住逾负岳之蚊，去切恋轩之马，辄复重将越调，更唱燕台。以为京兆王章，三冬有泪。淮阴韩信，一饭无门。惟忧委骨穷尘，敢望横戈要路，加以轻蹄逸轨，犹祈公子王孙。同窥万顷波澜，各有一时颜色。而某短神难舞，危条易风。祷祠则天或未从，号泣则人皆不吊。由是饰装增欷，览策兴嗟。指戟以凝神，望炉锤之借便。虽琳琅杞梓，尽归梁栋之间。而藻荇蘩，亦恋池亭之内。殷函轸念，刘纸悬缄。无言誓天，有死铭德。谨启。








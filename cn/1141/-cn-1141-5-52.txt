赠李梅崖

相逢燕市语，如傍玉山行。
气挟诗书静，心涵冰雪清。
从龙元特出，绣虎早长鸣。
价与金台重，灯分藜火明。
借才来粉署，列秩领春卿。
手自排缃帙，茶亲洗石铛。
篇章思惨淡，典则议峥嵘。
旧作风骚入，新硎模楷成。
鶱腾争一顾，款恳到诸生。
省事延孤赏，冲襟出至诚。
白圭宁受玷，欹器必防盈。
许客钞残草，横经对短檠。
流风供奉在，泛爱郑庄情。
笑我真牵率，中怀为漫倾。



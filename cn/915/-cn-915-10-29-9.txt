◇为百官劝进陈武帝表

臣闻春荣秋落，四时所以迭代，金行水流，五德所以互序。昔陶唐告终，有虞氏作，汉魏禅让，晋宋以之登庸。夫有非常之功，有非常之赏，能利天下者，受天下之利。陛下造化之功，日用之德褰裳去之，物谁仰诉？顷五星夜聚，八风通吹，丰露呈甘，卿云舒族，白狼远至，素雉朝飞，天意显然，灵贶可睹。（《艺文类聚》十四。）


○谏遣使市马疏

今发使以立可汗为名，可汗未定，即诣诸国市马，彼必以为意在市马，不为专立可汗。可汗得立，则不甚怀恩；不得立，则以为深怨。诸蕃闻之，必不重中国。马市既不可得，纵得马亦还路无从。但使彼国安宁，则诸国之马，不求自至矣。昔汉文帝有献千里马者，曰：“吾吉行日三十，凶行日五十，銮舆在前，属车在後，吾独乘千里马，将安之乎？”乃偿其道路所费而返之。又光武有献千里马及宝剑者，以马驾鼓车，剑以赐骑士。今陛下凡所施为，皆邈於三王之上，柰何至此欲为孝文光武之下乎？又魏文帝求市西域大珠，苏则曰：“若陛下惠及四海，则珠不求自至。求而得之，不足贵也。”陛下纵不能慕汉文之高行，可不畏苏则之言乎。


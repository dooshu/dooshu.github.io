○朱业江州节度使制

门下：古者诸侯之贤，入为卿士。上公之宠，出为方伯。故中外之任，践更攸宜。我有勋臣，咸曰名将。藩维宿卫，夹辅冲人。肆子仰成，是用申告。某家传武略，天赋纯诚。名因勇闻，位以材致。周旋数纪，佐佑累朝。由裨将以统元戎，勋劳滋茂。自百城而登连帅，声政洽闻。宠益盛而若惊，位益高而愈让。予纂服之始，骏奔来朝。且坚恋阙之心，因处周庐之任。忠贞弥固，夙夜惟寅。辇下肃清，时乃之力。永言旧德，岂忘予怀。会九江元侯，入奉朝任。中流之寄，非贤不居。是用辍兰之权，付金符之重。往分巨屏，更伫殊庸。噫！简师旅以壮军声，明纪律以宣庶政。可畏可爱，富之教之。是汝所长，无替前效。陟明有典，厥惟钦哉。可。


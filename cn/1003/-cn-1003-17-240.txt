曾几　盛夏东轩偶成五首

一堂既虚閒，一室可息偃。

松篁度风清，窗户去日远。

幽禅过亭午，凉气生薄晚。

阃内即妻孥，更深遂忘返。

曾几

曾几　盛夏东轩偶成五首

携簟入深竹，脱巾挂低枝。

无令儿辈觉，更恐俗客知。

清风何故来，口咏渊明诗。

凉冷似太过，还从径中归。

曾几

曾几　盛夏东轩偶成五首

松风夏逾清，竹日午更净。

萧然松竹间，得此林壑性。

异哉今日暑，无复有晨暝。

疲薾安所逃，茅斋入僧定。

曾几

曾几　盛夏东轩偶成五首

因病不举酒，况当朱明天。

客至但茗椀，谈诗复谈禅。

甘寒百尺井，旧日陆子泉。

安得僧舍雪，霏微湿茶烟。

曾几

曾几　盛夏东轩偶成五首

涧蒲上九节，不受尘土姿。

清泉自澡洁，白石相因依。

种蕉水中央，佳处略似之。

谁能后雕赏，惟有岁寒知。

曾几


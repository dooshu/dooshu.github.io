【乞出第四札子〈治平三年〉】

臣近以疾病，乞解重任，已具札子，罄述恳私，更不敢重叠叙陈，上烦天听。臣以非才，误膺奖任，存之既无所惜，去之何足可思？然而不早罢去，此乃陛下至仁至慈，怜臣衰残，不忍遽便弃捐，务欲退人以礼。今臣表章、札子各已三上，伏蒙三降批答，丁宁训勖，未即允俞。中外之人，皆知陛下曲意留连，恩礼已足。伏乞出自宸断，早赐恩许，除臣一外任差遣。


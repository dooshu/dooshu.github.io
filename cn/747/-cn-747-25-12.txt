○赠庆王琮靖德太子制

追终悼往，谅著於国章，考行易名，匪私於天属。故司徒兼太原尹持节充河东道诸军节度大使支度营田等使上柱国庆王琮，地居长嫡，道茂中和，爰在幼冲，克光捴挹。既著让贤之美，逾闻礼乐之风。加之彫琢文艺周旋礼乐，固力行以近仁，亦因心而为孝。自析圭胙土，藩翰式崇，授钺分符，权略斯远。年方在壮，未虞夭丧，疾瘵不救，悯惜良深。宜循加赠之典，式宠元储之位。可赠靖德太子，应缘丧葬，一事已上，宜并官供，仍令太子少师韦縚充监护使，京兆尹裴士淹充副。


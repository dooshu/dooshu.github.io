○論郊禮不可行于留都舊壇題本 【 諫止留都郊祀】

臣某等謹題、今月初十日該司禮監官傳諭　聖意、以明年郊天日期既近、謂欲暫于南京行禮、命臣等詳議可否、臣等窃惟國家大事、莫大于郊祀之禮、是以古昔帝王、與我　祖宗列聖莫不致慎于斯、仰惟　皇上奉天明命而為天子、居古昔帝王與我　祖宗列聖之位、不可不體古昔帝王與我　祖宗列聖敬天之心、今欲輕易移郊于南、稽之古典、??水之今制揆之事體、度之人心、皆所未安、臣等雖愚、死亦不敢奉詔、所有鄙見數條、開列于後、伏望　皇上俯垂采納、停止前議、早賜廻鑾、以成大禮、使天下後世、無得而議宗社生靈、不勝慶幸、

一我　太祖高皇帝每遇郊祀大禮前期巳行慎重臨事尤加敬謹、　聖言諄諄、備載　祖訓諸書、　列聖相承、守而勿失、至我　太宗文皇帝、臨御之日、雖因國有大事、不得巳親征廵狩、及至郊期將近。隨即先事廻鑾未嘗廢禮。今日尤當遵守。

一我　孝宗敬皇帝嘗因　聖體違和、未能出朝、不得巳暫改郊祀日期、然　聖化兢兢、甚不自安。每語近侍群臣。以此為歉。及至　聖體康復。躬成大禮。然後　聖心始寧在于今日、尤所當法、

一南京郊壇配位、洪武時止有　仁祖一位、永樂初方增　太祖一位、自遷都巳後、京師郊壇、止以　太祖太宗並配、今若欲于南京舊壇行禮。既不可除去　仁祖配位。又不可擅設　太宗配位。若此事體、至重至大。臣等尤不敢妄議

一古者國君遷都、然後移祀天地。此皆事非得巳。今若移郊南京。似與古人遷都之舉無異。窃恐涉于不祥。未可輕議。

一凡郊禮以敬為主、其犧牲制帛等項、皆須預養素辦。嚴謹省視。不然不敢行禮。今若倉猝措置。取具一時。鹵莽苟簡徒為褻凟。其為不敬。孰大于此。如此而欲天心克享。錫福降祥于天下。未之有也。臣等豈敢阿謏苟從以速天譴、

一燔柴用特、取其馨香上達、其所用特牛并所祀牛犢古人皆謂之帝牛、以其祀昊天上帝也凡帝牛若至臨祀之時。卜而不吉。或有死傷等項。不敢輒代以他牛。必取在滌過三月者。然後用之。謂之滌者。牢中清除之所。盖以精潔為義。肆我　祖宗百五十年來。

一應大祀特牛犢牛。皆先期畜養。務令肥腯潔淨。深合古人制禮之意。其他犧牲。俱如此類。今若不然。何以盡事天之敬。小大臣工孰敢輕議、

一國家郊廟之禮、皆我　太祖高皇帝與當時在廷文武大臣及諸儒臣禮官考古證今、原情定議、斟酌損益、盡善盡美、行之萬世而不可易者、　祖訓國法、昭然具在、內外文武之臣孰無身家、誰敢倡為新說以變舊章伏望　皇上俯從臣等愚言、使臣等上不得罪于天地　祖宗、下不得罪于天下後世臣等幸甚、宗社幸甚、

一我　祖宗凡有祭祀、于未祭之先、七日戒、三日齋、當此齋戒之際、大小衙門、並不許奏刑名。以其有徒流斬絞等項字面也。不許奏喪葬。以其有薨逝死亡等項字面也。况兵尤刑之大者。而郊又祀禮之至大至重者乎。今出兵討罪。未及班師乃欲因便而行郊祀之禮。求之　祖宗之制。未見其有合也。擅更成憲、孰任其咎、


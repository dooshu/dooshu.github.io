本纪第十 世祖四


十五年春正月辛卯，阿老瓦丁率所部戍斡端城。己亥，以诸路州县管民官兼领收括阑遗，若官吏隐匿及擅易马匹、私配妇人者，没其家。禁买卖江南良家子女。丙午，万户秃满答儿、郝札剌不花等克泸州。庚戌，东川副都元帅张德润克涪州。

二月戊午，祀先农，蒙古胄子代耕藉田。癸亥，命淮南行省平章政事阿塔海、阿里选择江南廉能官吏，汰冗员与不胜任者。壬午，福建路宣慰使唆都克潮洲。立太史院。淮南行省参知政事夏贵、范文虎、陈岩并为行省左丞，黄州路宣慰使唐兀带、史弼并行省参知政事。

三月乙酉，忙古带、唆都、蒲寿庚行中书省事于福州。合剌带以舟师讨广南。甲午，西川行枢密院招降重庆路。庚子，都元帅李庭自请讨张世杰，从之。壬寅，以诸路岁比不登，免今岁田租、丝银。癸卯，都元帅杨文安克绍庆府。乙巳，广南西道宣慰司招降雷、化、高三州。宋张世杰以宋主昰奔碙洲。参知政事密立忽辛、张守智并行大司农司事。

夏四月乙卯，都元帅刘国杰以兵戍北边。丙辰，佥军讨云南蛮。戊午，江南行省左丞夏贵等分道检核钱谷，察郡县被旱甚者、吏廉能者，举以闻；其贪残不职者，罢之。甲子，宋主昰殂于碙洲。庚午，张世杰等立其弟卫王昺。丁丑，云南临安、白衣、和泥城寨一百九，威楚、金齿、落落军民三万二千二百，秃老蛮、高州、筠连州城寨十九，俱来降。壬午，立行中书省于建康府。改北京行中书省为宣慰司。

五月癸未朔，诏翰林学士和礼霍孙，今后用宰执及将兵重臣，与儒臣年老者同议。乙酉，福建宣慰使史格以兵讨张世杰。己亥，江东道按察使阿八赤诬奏宣慰使吕文焕私匿兵仗，诏行台御史大夫相威按之，事白，免阿八赤官。

六月辛酉，高丽国王王賰来朝。丙寅，选军民官廉能者各一人，分领江南防拓关隘。甲戌，汰江南冗官。其宣慰司除额设官员外，余并罢去。仍削各官旧带相衔。罢茶运司及营田司，以其事隶宣慰司。罢漕运司，以其事隶行中书省。各路总管府，依验户数多寡，以上中下三等设官。亡宋官吏入仕者，付吏部录用。罢江淮行中书省参知政事史弼、唐兀带，湖广行中书省参知政事张鼎、无为军达鲁花赤忙古带。己未，宋张世杰等以宋主昺徙于厓山。戊寅，全州洞猺降。己卯，张宏范为蒙古、汉军都元帅，从海道攻厓山。庚辰，处州贼张三八、章焱作乱，宣慰使谒只里讨平之。辛巳，安南国遣使贡方物。

秋七月壬午朔，宋湖南制置使张烈良、提刑刘应龙等起兵，阿里海牙讨获之。甲申，诸王爱牙赤率所部戍建都。立江南湖北道、岭南广西道、福建广东道提刑按察司。丙戌，湖广行省左丞崔斌为江淮行省左丞，参知政事张守智为湖广行省左丞。癸巳，水军万户张荣实率所部防江口。丙申，右丞塔出、左丞师夔、参知政事贾居贞行中书省事于赣州。丁酉，江西行省参知政事李恒为都元帅，以蒙古、汉军攻厓山。丙午，改开元宣抚司为宣慰司。定江南官禄职田。辛亥，禁江南、浙西等处非理征科扰民。

八月壬子朔，礼部尚书柴椿等使安南国，征陈光昺入朝。辛未，漳州安抚使沈世隆斩受张世杰伪檄者，坐擅杀籍家赀，帝曰：“世隆何罪！其还之。”擢本路管民总管。乙丑，济南总管张宏代输民赋，贷阿里、阿塔赤等银不能偿，诏依例停征。封泉州神女为护国明著灵惠协正善庆显济天妃。己卯，初立提刑按察司于畏兀儿。辛巳，诏行省唆都、蒲寿庚等曰：“诸番居东南海岛者，皆有慕义之心，可因番舶商人宣布朕意。诚能来朝，朕将宠礼之，其往来互市各从所欲。”福州行省左丞董文炳佥枢密院事，参知政事唆都、蒲寿庚并为左丞。

九月癸未，省东西川行枢密院，分设宣慰司。

冬十月己未，有事于太庙。庚申，车驾至自上都。丁卯，弛山场樵采之禁。

十一月丁亥，立荆湖北道宣慰司。壬辰，征宋丞相马廷鸾、章鉴赴阙，不至。丁酉，召南淮行省左丞陈岩入觐。丁未，移江南行御史台治杭州。立淮东道宣慰司于扬州。诏沿海通日本国市舶。是月，皇子西安王忙哥剌卒。

闰月庚戌朔，罗氏蛮酋阿榨、西南番酋韦昌盛并来降。甲寅，车驾幸光禄寺。甲子，都元帅张宏范克漳州。壬寅，张宏范获宋丞相文天祥于潮州五坡岭。

十二月己卯朔，大霸都掌蛮降。戊申，叙州秃老蛮杀使臣撒里蛮，四川行省以兵讨之。封伯夷为昭仪清惠公，叔齐为崇让仁惠公。置开成路屯田总管府。

十六年春正月己酉朔，高丽国遣使贺正旦兼贡方物。癸丑，以琼崖、儋、万诸州俱平，诏阿里海牙入觐。甲寅，移赣州行中书省于隆兴。辛酉，宋合州安抚使王立以城降，诏诛立，籍其家，既而赦之，以为潼川路安抚使知合州事。壬戌，立成都等路四道宣慰司。丙子，叉巴、散毛等四洞蛮降。中书左丞别乞里迷失同知枢密院事。甲申，张宏范大败宋张世杰于崖山，宋丞相陆秀夫负宋主昺蹈海死，世杰夺港遁去，遇飓风溺死。是月，高丽国王王賰来朝。

二月戊寅朔，祭先农于籍田。壬午，访求通皇极数番阳祝泌子孙，其甥傅立以泌书来上。癸未，置五卫指挥司。甲申，敕江淮、湖南、江西、福建造战船六百艘，以征日本。乙未，禁诸奥鲁及汉人执弓矢，出征还甲仗即输之官库。癸卯，遣嘉定新附军屯田脱里伯之地。甲辰，车驾幸上都。乙巳，立四川道提刑按察司。

三月戊申朔，诏大兵渡江以来农民失业，今已安集，务宜敦本力田，各管民官以时劝课，如无成效者，罪之。壬子，囊嘉带括两淮造回回炮军匠六百人，及各路军匠能造炮者，俱至京师。甲戌，顺元八番蛮降，以其酋龙方零等为安抚使。太常寺纂《至元州县社稷通礼》，上之。

夏四月己卯，立江西榷茶运司及诸路转运盐使司。癸巳，以给事中兼起居注，掌诸司闻奏事。乙巳，扬州行省选南军二万人充侍卫军。

五月辛亥，诏漳、泉、汀、邵武等处暨八十四畬官民，若举众来降，官迁擢，军民安堵如故。癸酉，兀里养合带言：“赋北京、西京车牛俱至，可运军粮。”帝曰：“民之艰苦，汝等不问，但知役民。若今年尽取之，来岁禾稼何由得种？其止之。”

六月甲申，宋张世杰所部将校百五十八人，诣雷、琼等州降。命高丽国造战船以征日本。壬辰，参知政事、行河南等路宣慰使忽辛为中书左丞，行中书省事。癸巳，不花行西川枢密院事，以兵讨未降城寨。云南都元帅爱鲁、纳速剌丁分定亦乞不薛及忙木、巨木秃等三百寨，军还献驯象十二。甲辰，免四川今年差税。参知政事、行中书省事别都鲁丁为河南等路宣慰使，忽辛为湖南行省左丞。占城、马八儿诸国遣使贡方物及犀象各一。

秋七月戊申，宁国路新军百户詹福谋反，伏诛。罢西川行枢密院。丁巳，安南国遣使贡驯象。癸酉，八番、罗氏诸蛮降。

八月丁丑，车驾至自上都。庚寅，沅州路蒙古军总管乞答台以兵讨桐木笼、犵狫、伯洞诸蛮。

九月乙巳朔，范文虎荐可为守令者三十人，诏曰：“今后所荐，朕自择之。有不勤于官守者，勿问汉人、回回皆论死，且没其家。”女直、水达达军不出征者，隶民籍输赋。戊午，遣使谕西南蛮酋，能率所部归附者，官不失职，民不失业。乙丑，忽必来、别速台为都元帅，率所部戍斡端城。己巳，麻阳县达鲁花赤武伯不花，导军官唐兀带劫掠辰溪、沅等州，并伏诛。

冬十月己卯，有事于太庙。丁酉，诏皇太子参预朝政。

十一月壬子，礼部尚书柴椿偕安南国使杜中赞赍玺书谕安南世子陈日烜来朝。乙卯，西安王相赵炳劾运使郭琮、郎中令郭叔云盗用官钱，命尚书秃速忽、侍御史郭祐按之。

十二月庚辰，安南国遣使贡药材。丁酉，诏谕占城国王来朝。

十七年春正月癸卯朔，高丽国遣使贺正旦兼贡方物。丙午，万户綦公直率所部戍别失八里。丙辰，定迁转官员法及诸路差税课程。辛酉，廉州海贼霍公明等伏诛。丁卯，畋于近郊。戊辰，释宋俘三万余人为民。立行中书省于福州。都元帅张宏范卒。

二月乙亥，中书右丞张易言高和尚有秘术，能役鬼为兵，命和礼和孙与高和尚同赴北边。丁丑，答里不罕平罗罗斯，获蛮酋谷纳，诏答里不罕还，以阿答代之。纳速剌丁以兵征缅国。己丑，杀宋制置使张珏。辛丑，以广东民不聊生，召行省右丞塔出、左丞吕师夔廷诘之，也的迷失、贾居贞行宣慰司往抚其民。

三月甲辰，车驾幸上都。己未，阿里海牙等以兵讨罗氏鬼国。辛未，陕西运使郭琮等杀西安王相赵炳，诏械琮等至京师，廷鞠之，并伏诛。

夏四月癸酉，南康贼杜可用伪称万乘元年，伏诛。庚子，权停百官俸。

五月甲辰，作行宫于察罕诺尔。癸丑，药剌海以四川兵与纳速剌丁同征缅国。移福州行省于泉州。甲寅，汀州贼廖得胜等作乱，伏诛。

六月辛未朔，忽都带儿括兰遗户，垦江北田。壬申，招谕占城国。丁丑，招谕罗氏鬼国。戊戌，高丽国遣使贡方物。敕江淮等处行钞法，废宋铜钱。《授时历》成，诏曰：“自古有国牧民之君，必以钦天授时为立治之本，黄帝、尧、舜以至三代，莫不皆然。为日官者，皆世守其业，随时考验，以与天合，故历法无数更之弊。及秦灭先圣之术，每置闰于岁终，古法盖殚废矣。由两汉而下，立积年日法，以为推步之准，因仍沿袭以迄于今。夫天运流行不息，而欲以一定之法拘之，未有久而不差之理。差而必改，其势有不得不然者。太史院作灵台制仪象，日测月验，以考其度数之真，积年日法皆所不取，庶几吻合天运，而永终无弊。乃者新历告成，赐名《授时历》，自至元十八年正月一日颁行，布告遐迩，咸使闻知。”

秋七月己酉，立行中书省于安西府，李德辉为行省参知政事，兼领钱谷事。徙泉州行省于隆兴。戊午，中书参知政事郝祯、耿仁并为左丞。开胶莱河。甲子，遣安南国王子陈倪还。乙丑，罢江南财赋总管府。己巳，中使咬难至江南访求高士。

八月乙亥，改蒙古侍卫总管府为亲军都指挥使司。戊寅，占城、马八儿国皆遣使奉表贡方物。唆都请招谕三佛齐等八国，不从。丁亥，集贤大学士兼国子祭酒许衡致仕。戊戌，高丽国王王賰来朝。范文虎、忻都、洪茶邱为中书右丞，李庭、张拔突为参知政事，并行中书省事。

九月壬子，车驾至自上都。壬戌，也罕的斤率所部戍斡端。丁卯，罗氏酋阿察等降。

十月癸酉，高丽国王王賰加开府仪同三司、中书左丞相、行中书省事。丁丑，命湖南行省讨亦奚不薛。壬午，立陕西四川等处行中书省，不花为右丞，李德辉、泟惟正并为左丞。己丑，命招讨使都实穷河源。壬辰，亦奚不薛酋遣从子入朝，帝曰：“亦奚不薛不禀命，辄以官授其从子，无人臣礼。俟其酋出乃罢兵。”丙申，招谕爪哇国。

十一月己亥朔，俱蓝、马八儿、阇婆等国俱遣使来朝。丁卯，复遣教化、孟庆元等赍书谕占城国。

十二月庚午，杀江淮行省平章政事阿里伯、右丞崔斌。辛未，高丽国王王賰率所部水军征日本。谕诸将征日本取道高丽，毋扰其民。以高丽藩臣金方庆为征日本都元帅，朴球、金周鼎为管高丽国征日本军万户，并赐虎符。癸酉，高丽国王王賰为行省中书右丞相。丁亥，复诏管民官兼管诸军奥鲁。戊子，征亦奚不薛军戍罗葡甸。壬辰，陈桂龙据漳州叛。甲午，新建太庙成，自旧庙奉迁神主于祏室，行大享礼。改畏兀儿断事官为北庭都护府。丙申，辽东路新军以妻子易马，敕以今年所输赋税赎之。安南国来贡驯象。是月，左丞相阿朮卒于别失八里军中。

十八年春正月戊戌朔，颁《授时历》。高丽国遣使贺正旦兼贡方物。辛丑，召阿剌罕、范文虎、囊家带入觐。丁未。畋于近郊。敕江南州县官兼用蒙古、回回人。命忻都、洪茶邱率所部由高丽泛海至日本，范文虎率所部由庆元路泛海至日本，以张珪、李庭留后。丙辰，车驾幸漷州。

二月辛未，车驾幸柳林。乙亥，立上都留守司。移荆湖行省于鄂州，湖南宣慰司于潭州。己丑，诏谕乌琐纳等毋侵罗氏蛮，违者许罗氏酋阿利奏闻。乙未，皇后宏吉剌氏崩。

三月丙申朔，车驾至自柳林。中书右丞、行江东道宣慰使阿剌罕为中书左丞相，行中书省事；江西道宣慰使兼招讨使也的迷失为参知政事，行中书省事。戊戌，国子祭酒、致仕许衡卒。丙午，车驾幸上都。辛酉，立登闻鼓院。

夏四月辛未，命云南行省讨哈喇章。癸酉，复中外官吏俸。

五月戊申，罢畏兀儿提刑按察使司。

六月丙寅，谦州织工贫鬻妻子，敕官与赎还，赐粟振之。己巳，忻都、洪茶邱等与日本兵战于鹿岛，失利。庚寅，阿剌罕有疾，以阿塔海代之。中书左丞忽都帖木儿为中书右丞，行中书省事；御史中丞、行御史台事忽剌出为中书左丞，行尚书省事。

秋七月丁酉，分置安西行中书省于河西。己亥，阿剌罕卒。辛酉，赐唆都驼蓬，以辟瘴毒。占城国来贡象犀。

八月庚午，忙古带为中书右丞，行中书省事。乙亥，申严大都总管府、兵马司、左右警巡院敛民之禁。庚寅，高丽国遣使贺圣诞。壬辰，范文虎等遇飓风败舟，弃其全军而返，左副都元帅阿剌帖木儿等皆溺死。

闰月丙午，车驾至自上都。丁巳，改思州宣抚司为宣慰司，兼管内安抚使。汰中书省及诸司冗员。括江南户口税课。庚申，安南国遣使贡方物。

九月癸亥朔，畋于近郊。壬辰，占城国遣使贡方物。

冬十月乙未，有事于太庙，祔贞懿昭圣顺天睿文光应皇后。己亥，立陈日烜叔父遗爱为安南国王。庚子，镇安州蛮酋岑从毅杀知州李显，召从毅入朝。丁未，置安南国宣慰司，以孛颜帖木儿为参知政事，行安南国宣慰使，都元帅柴椿、忽哥儿副之。己酉集百官于悯忠寺，焚道藏伪经，有隐匿者罪之。封失里咱牙信合八剌麻合迭瓦为占城国王。立行中书省于占城，唆都为右丞，刘深为左丞，也里迷失为参知政事。庚戌，纳陈遗爱于安南。招谕干不昔国。壬子，改大都南阳等处屯田孛兰奚总管府为农政院。癸丑，皇太子至自北边。辛酉，邵武贼高日新降。

十一月癸亥朔，招谕探马礼蛮酋。甲子，漳州贼陈吊眼伏诛。壬午，召爪哇国王入觐。

十二月甲午，瓮吉剌岱为中书右丞相。己亥，罢日本行中书省。癸丑，免益都、淄莱等路开河夫今年租赋，仍给佣直。丙辰，福州贼林天成伏诛。




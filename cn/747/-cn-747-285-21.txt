○敕渤海王大武艺书

敕忽汗州刺史渤海郡王大武艺：卿往者误计，几於祸成，而失道未遥，闻义能徙，何其智也！朕弃人之过，收物之诚，表卿洗心，良以慰意。计卿既尽诚节，永固东藩，子孙百代，复何忧也？近使至，具知款曲，兼请宿卫及替，亦已依行。大朗雅等，先犯国章，窜逐南鄙，亦皆舍罪，仍放归蕃，卿可知之，皆朕意也。夏初渐热，卿及首领百姓等并平安好，遣书指不多及。


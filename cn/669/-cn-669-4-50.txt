50　周之興周之滅在於人　君臣弗克紹宗周不保　褒姒黨先世皆名臣


文王之詩曰：「文王孫子，本支百世。凡周之世，不顯亦世。」此周所以興也。宣王之後爲幽王，斯干之祥，黍離之萌也。太師皇父之後爲皇父卿士，尹吉甫之後爲尹氏太師，蹶父之後爲蹶維趣馬，申伯之後爲申侯，則與犬戎滅宗周矣。君臣皆弗克紹，周焉得不替乎！

【元圻案】後漢書左雄傳：「褒豔用權，七子黨進。」注：「七子皆褒姒之黨，謂皇父爲卿士，仲允爲膳夫，家伯爲宰，番爲司徒，蹶爲趣馬，棸爲内史，楀爲師氏也。」〇項氏安世曰：「幽王時爲亂者，皆宣王時故家。率犬戎以攻幽王者，崧高之申伯也；爲趣馬以亂朝者，韓奕之蹶父也；爲卿士而貪殘擅政、爲太師而迷民誤國者，常武之皇父、尹氏也。」






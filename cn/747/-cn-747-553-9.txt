○答殷侍御书

某月日，愈顿首：辱赐书，周览累日，竦然增敬，蹙然汗出以惭。愈于进士中，粗为知读经书者，一来应举，事随日生，虽欲加功，竟无其暇。游从之类，相熟相同，不教不学，闷然不见已缺，日失月亡，以至于老，所谓无以自别于常人者。每逢学士真儒，叹息，愧生于中，颜变于外，不复自比于人。

前者蒙示新注《公羊春秋》，又闻口授指略，私心喜幸，恨遭逢之晚，愿尽传其学。职事羁缠，未得继请，怠惰因循，不能自强，此宜在摈而不教者。今反谓少知根本，其辞章近古，可令叙所著书。惠出非望，承命反侧，善诱不倦，斯为多方，敢不喻所指？八月益凉，时得休暇，傥矜其拘缀不得走请，务道之传而赐辱临，执经座下，获卒所闻，是为大幸。况近世公羊学几绝，何氏注外，不见他书。圣经贤传，屏而不省，要妙之义，无自而寻。非先生好之乐之，味于众人之所不味，务张而明之，其孰能勤勤绻绻，若此之至？固鄙心之所最急者。如遂蒙开释，章分句断，其心晓然，直使序所注，挂名经端，自托不腐，其又奚辞？将惟先生所以命。愈再拜。


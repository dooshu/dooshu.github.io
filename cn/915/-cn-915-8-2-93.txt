◇敕晋安王子懋（永明十一年）

吾比连得诸处启，所说不异，虏必无敢送死理，然为其备，不可暂懈。今秋犬羊辈越逸者，其亡灭之征。吾今亦行密纂集，须有分明指的，便当有大处分。今普敕镇守，并部偶民丁，有事即便应接连，已敕更遣，想行有至者，汝共诸人量觅，可使人数往南阳舞阴诸要处参觇，粮食量为根本，更不忧人仗，常行视驿亭马，不可有废阙。并约语诸州，当其界皆尔，不如法，即周章。

吾敕荆、郢二镇，各作五千人阵，本拟应接彼耳。若送死者，更即呼取之。已敕子真，鱼继宗、殷公愍至镇，可以公愍为城主，三千人配之便足。汝可好以阶级在意，勿得人求，或超五三阶级，文章诗笔，乃是佳事。然世务弥为根本，可常忆之。汝所记仗，此悉是吾左右御仗也，云何得用之。品格不可乖，吾自当优量觅送。

知汝常以书读在心，足为深欣也。（并《南齐书·晋安王子懋传》）


卷十四


钦定四库全书

石湖诗集卷十四

宋　范成大　撰

晩春二首【以下桂林作旧在乙稿】

静极闻檐佩慵来爱枕帏隙虹飞永昼帘影碎斜晖燕踏花枝语蜂萦柳絮归轻颸宜白紵时节近清微好事怜春老无愁耐日长炉烟惊扇影酒面舞花光照水云容嬾移牀竹意凉更烦红槿帽促拍打山香

红荳蔲花

緑叶蕉心展红苞竹箨披贯珠垂宝珞剪彩倒鸾枝且入花栏品休论药裹宜南方草木状为尔首题诗

偶题

檐雨初乾团扇风夕阳芳树緑葱葱蕉心榴萼俱无赖要与春衫相并红

次韵郭季勇机宜雪观席上留别

胜絶尊前万事休纵非吾土且登楼山迎雨脚俄飞过风约江声欲倒流野水渐堪添酒面夕阳依旧满帘鈎凭阑从此迟归鞅能及中秋对月不

次韵许季韶通判雪观席上

把酒临风瑞露倾琼浆何用谒云英卷帘雨脚银丝挂倚杖江头緑涨生岭海一凉苏暑病山林千籁试秋声兹游奇絶忘羁宦惭愧烟中短棹横

送周直夫敎授归永嘉

青灯相对话儒酸老去羁游自鲜欢昨夜榕溪三寸雨今朝桂岭十分寒知心海内向来少解手天涯良独难一笑不须论聚散少焉吾亦跨归鞍

赠赵廉州

马羣杂沓草蒙茸刮目权奇一洗空天末也烦行李到岁寒聊得酒尊同梅花夜夜湘南雨榕叶年年海北风少待佳晴看山去玉篸高插翠云丛

去年过弋阳访赵恂道通判话西湖旧游因题小诗近忽刻石寄来谩録

红尘宝马碧湖船一梦如今费十年却照清溪寻緑鬓但余衰雪两萧然

送唐彦博宰安丰兼寄呈淮西帅赵渭师郎中

唐子皦自鲜水清石粼粼绣肠五车书不鄙簿领尘黟山与桂岭一笑二十春天涯会面难岁晩情话真五管无贤侯但有岚烟昏此岂功名场往戍清淮滨北门诗书帅平生吾故人问讯今何如凌烟上星辰为言落南客病作寒螿呻飘飘北归梦夜绕吴淞云

燕堂後卢橘一株冬前先开极香

卢橘花残细细飞满枝晴日閙峰儿霜余有此香无奈合与称题赋小诗

乾道癸巳腊後二日桂林大雪尺余郡人云前此未省见也郭季勇机宜赋古风为贺次其韵

忆昔北征秋遇雪穹庐苦寒不堪说飞花如席暗燕然把酒悲歌度佳节异邦馆客类西河鐍户不容浮蚁泄当时已分餐氊莩宁复梦游炎岭热忽逐梅花行万里又与故山轻话别天公恐我愁瘴雾十日号风吹石裂同云乃肯度严关一夜玉峰高嵲老榕蓊密最先缟穉竹枵虚时一折须知桂海接蓬灜满目三山白银阙不管楼高翠袖单但嫌酒浅金杯凸东郭先生履虽敝诗情却鬬冰壶洁归捻冻髭搜好句山馆青灯对明灭为怜叶气到黄茅何止森森松柏悦丰年作守会饱煖羁宦思归自愁絶岂无菊径乐琴书亦有秫田供麴糵东冈雪後一犁春谁在陂头忆调燮

次韵陈仲思经属西峰观雪

仙人漓江游剪水冯夷宫宾友来邹枚寒辔揺冬珑起望天南陲玉沙满长风越人未省识把酒酹层空从来峤南北人谓将无同那知梁园霰飞入瑞露中幕府有清士寻僧上西峰六花信姢巧未及五字工我亦涤冰砚课虚贵新功莫嗤两臞儒毫端尚清丰

喜雪示桂人

腊雪同云岭外稀南人北客尽冬衣从今老杜诗犹信梅片飞时雪也飞

寄题商华叔心远堂用卷中韵

示我新诗卷知君遯俗情安流视巫峡灰劫笑昆明徽外夜弦语瓮头春蚁生蓝桥即仙窟何况有云英

送郭季勇同年归衡山

天壤郭有道文献今在兹啄啄家鸡羣见子野鹤姿尘笼万里心择食中夜饥拙宦避捷径瘴风吹鬓丝平生杏园友把酒天南陲何敢吏朱浮但喜见紫芝问君今何适旧圃余荒畦提携汉隂瓮岁晩俱忘机勿开衡山云恐惊隐沦栖定肯从君游岁晚攀桂枝我亦理吴榜春湘緑苹齐风蒲为谁落之子同襟期丁宁祝融峰将迎两枯藜一望五千里共洗蛮烟悲

甲午岁朝寓桂林记去年是日泊桐江谒严子陵祠迤度岭感怀赋诗

去年晓缆解江臯也把屠苏泛浊醪一席饱风渔浦阔千山封雪钓台高将军老矣鸣孤劒客子归哉咏大刀早晩扁舟寻旧路柁楼吹笛破云涛

癸水亭落成示坐客长老之记曰癸水绕东城永不见刀兵余作亭於水上其详具记中

天将福地巩严城形胜山川表里明旧说桂林无瘴气今知漓水辟刀兵云深铜柱边声乐月冷珠池海面平愿挽江流接河汉为君直北洗欃枪

缓带轩独坐

午日烘开荳蔲苞檐尘飞动雀争巢蒙蒙困眼无安处闲送炉烟到竹梢

食罢书字

甲子霖涔雨东南湿蛰风茘枝梅子緑荳蔲杏花红扪腹蛮茶快扶头老酒中荒隅经岁客土俗渐相通【蛮茶出修仁大治头风老酒数年酒南人珍之】

次韵平江韩子师侍郎见寄三首

自古四愁湘水深谁将城郭啓山林有情碧嶂团栾绕无数朱楼缥缈临蚺鼓揭天惊客坐象鍪航海厌蛮琛三千客路长安远故旧书来直万金【南人以蚺蛇皮作腰鼔响彻异常交趾以象革为兜鍪皆异事】

灵泉杖屦浙江头经济长怀尚典州堂上读书朝气爽台前呼月海光浮交情尺素勤双鲤笔力枯松挽万牛已把三章翻乐府为君击节变蛮讴【子师新作小筑於浙江号灵泉读书堂呼月台皆其处也】

前年冲雪过双溪风帽泥韀骑吹随烂醉依前逢锦瑟好音惟是欠黄鹂功名未试玉璜玦离别频倾金屈巵畴昔北征烦吉梦南征合有梦归时【顷年北使时朝野多妄传被留不归子师家中人忽梦予归翌日过界报到故末句及之莺莺子师家善歌者前年过婺劵满已去】

宜斋雨中

秀麦一番冷送梅三日霖緑肥新茘子红浥旧蕉心映竹千丝舞垂檐一线斟终朝盘膝坐卑湿恐相侵

次韵许季韶通判水乡席上

青山緑浦竹间明彷佛苕溪好处行解愠风来如故旧催诗雨作要将迎休兵幕府乌鸢乐熟稻边城鼓笛声摹写个中须彩笔句成仍挟水云清

水乡酌别但能之主管能之将过石康

南郭河桥市井喧緑荷香处有江天一帘梅雨炉烟外三叠阳关烛泪前马耳西风君并海船头北渚我归田後期只恐参商似且醉金槽四十弦

六月十五日夜泛西湖风月温丽

暮檥金龟潭追随今夕凉波纹挟月影揺荡舞船窗夜久四山高松桂黯以苍长烟界岩腹浮空余劒鋩棹夫三弄笛跳鱼翻素光我亦醉梦惊解缨濯沧浪多情芙蕖风嫋嫋吹鬓霜会心有奇赏天涯此何方清润不立尘空明满生香过清难久留俛俯堕渺茫

燕堂书事

岁稔斋铃閴年深屋塈摧狸争雷瓦过螘化雨窗来尽日风常籁无时地不梅耳边情话少笑口若为开

酒边二絶

团扇香中嫋嫋风断肠声里看羞红不须过处催乾盏听彻歌头盏自空

日长绣倦酒红潮闲束罗巾理六么新样筑球花十八丁宁小玉慢吹箫

枕上作

绕枕蚊相聒翻釭鼠自忙早衰秋梦乱不寝晓更长赋拟骚人屈吟成病客庄安心无可觅随处且为乡

思归再用枕上韵

老觉触事懒病添归计忙行年心已化畴昔意空长五柳栗里宅百花锦城庄何时去检校一棹水云乡李正之提点行至郴用予忙字韵寄和荅

天涯逢我病秋晩送君忙感槩交情厚留连别恨长宾筵犹雪观客路已云庄揺落郴江路应须忆醉乡

晓出北郊

偪仄深巷中葱茏緑隂交山家不早起闭户如藏逃浓露蜕蝉咽小风饥燕高新渠厪涓流坏陂方怒号遐甿病瘠土不肯昬作劳灭裂复灭裂晩秧如牛毛空余朝气白浮浮湿弓刀官称劝农使临风首频搔

甘雨应祈三絶

晩稻成苞未肯肥鹁鸠啼晓雨来时黄紬被冷初眠觉先向芭蕉叶上知

数日虽蒙霡霂沾浥尘终恨太廉纎今朝健起巡檐看恰似庐山看水帘

高田一雨免飞埃上水纲船亦可催说与东江津吏道打量今晩涨痕来

与郑少融赵养民二使者访古訾家洲归憩松关二君欲助力兴废戏书此付长老善良以当疏头

飘飘竹雨润轻裘嫋嫋松风系小舟安得从容兴废手越人重上訾家洲

淳熙甲午桂林鹿鸣燕辄赋小诗少见劝驾之意

维南吾国最多儒耸看招招赴陇书竹实秋风辞穴凤桃花春浪脱渊鱼月宫移种新栽桂江水朝宗旧凿渠况有状头坊井在明年应表第三闾【郡人曹邺及第诗云我到月宫收得种为君移向故园栽今岁用故事植桂正夏进德二堂之下又复朝宗古渠以应文章应举之?赵观文王世则亦郡人皆魁天下故诗中悉及之】

逍遥楼席上赠张邦达敎授张癸未省闱门生也同年进士俱会楼上者七人

畴昔金门看选贤一星终矣半英躔谁怜蛮府清池句不着南山捷径鞭作者七人茅瘴地肃霜九月菊残天浮生聚散如风雨同倚东楼岂偶然

画工李友直为余作冰天桂海二图冰天画北使渡黄河时桂海画游佛子岩道中也戏题

许国无功浪着鞭天敎饱识汉山川酒边蛮舞花低帽梦里胡笳雪没韀收拾桑榆身老矣追随萍梗意茫然明朝重上归田奏更放岷江万里船

耳鸣戏题

历历从何起泠泠与耳谋人言衰相现我以妄心求远磬山房夜寒蜩陇树秋圆通无别法但自此根修

复作耳鸣二首

至音岂寂透希夷珍重幽田为发挥妙用何关新卷叶圆通自有倒闻机梦中鼔响生千偈觉後舂声失百非寄语爵隂吞贼道玉牀安稳坐朱衣

东极空歌下始青西方宝网奏韶英不须路入兜元国自有音闻室筏城牛蚁谁知牀下鬬鸡蝇任向梦中鸣如今却笑难陁种无耳何劳强听声

碧虚席上得赵养民运使寄诗约今晩可归次韵迓之

偶携尊酒上孱顔忽忆行人瘴雾间便好来分苍石坐已敎不锁翠云关

寒夜

万象閴无语一蛩吟独譁肃肃月浸树满庭穠李花风从月中来吹我两鬓华北斗声回环南斗亦横斜人生几良夜吾行久天涯离居隔江汉何由寄疏麻

甲午除夜犹在桂林念致一弟使金今夕当宿燕山会同馆兄弟南北万里感怅成诗

把酒新年一笑非鶺鴒原上巧相违墨浓云瘴我犹住席大雪花君未归万里关山灯自照五更风雨梦如飞别离南北人谁免似此别离人亦稀

乙未元日用前韵书怀今年五十矣

浮生四十九俱非楼上行藏与愿违纵有百年今过半别无三策但当归定中久已安心竟饱外何须食肉飞若使一丘并一壑还乡曲调尽依稀【尽乃俗字】

再用前韵【时被命帅蜀】

休论今昨緫皆非世味诚甘与我违蜀道虽如履平地杜鹃终劝不如归三冬自苦坐毛颖一梦微官陪螱飞夜久南枝翻倦鹊茫茫月白衆星稀

与同僚游栖霞洞极深远中有数路相传有通九疑者烛将尽乃还饮碧虚上陈仲思用二华君韵赋诗即席和之

竹杖芒鞵俗网踈每逢絶胜更踟蹰但随岐路东西去莫计光隂大小余彷佛桃源犹舞凤辛勤李白谩骑鱼今朝真作游仙梦不似骚人赋子虚

施元光在崑山病中远寄长句次韵荅之

四海飘蓬客舍边几多云水与风烟絶无膂力驱长辔空有孤忠誓大川参井忽随征马上斗牛应挂故山前亲交情话知何许诗到天涯喜欲颠

次韵赵养民碧虚坐上

已将山色染眉黛更挽江波添酒罍珍重江山劝人醉笑人驱马惺惺回

赣州明府杨同年挽歌词二首

拱璧温无纇深兰远自芳清班孤玉笋薄宦老铜章传业麒麟子承家鸿鴈行门阑自簪笏吾独憾堂堂忆昔龙门化曾容鴈塔陪逡巡九闰过迢递一书来未报错刀赠惊传丹旐回辰阳隔江渚空些楚词哀

石湖诗集卷十四








了元


僧了元，号佛印，浮梁人。曾住持杭州灵隐寺。

满庭芳

鳞甲何多，羽毛无数，悟来佛性皆同。世人何事，刚爱口头浓。痛把群生割剖，刀头转、鲜血飞红。□□□，零炮碎炙，不忍见渠侬。

喉咙。才咽罢，龙肝凤髓，毕竟无踪。谩赢得、生前夭寿多凶。奉劝世人省悟，休恣意、激原作击，改从饮食绅言恼阎翁。轮回转，本来面目，改换片时中。

西江月

窣地重重帘幕，临风小小庭轩。绿窗朱户映婵娟。忽听歌讴宛转。

既是耳根有分，因何眼界无缘。分明咫尺遇神仙。隔个绣帘不见。

品字令

觑著脚。想腰肢如削。歌罢遏云声，怎得向、掌中托。

醉眼不如归去，强罢身心虚霍。几回欲去待掀帘，犹恐主人恶。

蝶恋花

执板娇娘留客住。初整金钗，十指纤纤露。歌断一声天外去。清音已遏行云住。

耳有姻缘能听事。眼见姻缘，便得当前觑。眼耳姻缘都已是。姻缘别有知何处。

浪淘沙

昨夜遇神仙。也是姻缘。分明醉里亦如然。睡觉来时浑是梦，却在身边。

此事怎生言。岂敢相怜。不曾抚动一条弦。传与东坡苏学士，触处封全。

如梦令

记得去年时节。春色湖光晴彻。杨柳绿依依，因甚行人折。听说。听说。已属他人风月。








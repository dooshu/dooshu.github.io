○祭王东亭文



以少牢之奠敬奠东亭王侯之灵。盖闻朗鉴不尘，精金能照。君以圭璋，资以明要。少长风流，举契理调。事扰皇家，道在君子。亮诚外内，寄内万里。契同风云，义贯终始。自昔索居，荏苒于兹。五载不觌，何日不思。呜呼若人，奄随化迁。古之遗爱，犹或兴言。承凶怆痛，慨然留连。（《艺文类聚》三十八，《御览》五百二十六，案，王封东亭侯，隆安四年卒。）

顾修其

修其，义熙初为吴令。




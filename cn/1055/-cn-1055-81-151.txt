【赐镇海军节度使检校太尉同中书门下平章事判亳州陈执中让恩命第二表不允仍断来章批答〈六月十八日〉】

卿自再司钧轴，未久岁时，乃者数上封章，愿还印绶。朕惟委任之际，古今所难，知之不尽如不知，用之不终如不用。所以悉格群议，独断余衷，非惟勉尔以胡恤人言，亦庶几乎任贤勿贰之意也。而卿避让之节，再三益坚，事有重违，理当俯徇。夫进退以礼，岂惟优大臣？堂陛俱隆，盖以尊人主。是用宠尔以节旄之寄，兼之以槐鼎之荣，虽为新恩，实尔旧物。出入中外，载嘉夙夜之勤；待遇始终，当尽君臣之分。无烦封执，用体眷怀。所让宜不允，仍断来章。


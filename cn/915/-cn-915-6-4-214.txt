◇省州牧诏（太康初）

上古及中代，或置州牧，或置刺史，置监御史，皆总纲纪而不赋政。治民之事，任之诸侯郡守。昔汉末四海分崩，因以吴、蜀自擅。自是刺史内亲民事，外领兵马，此一时之宜尔。今赖宗庙之灵，士大夫之力，江表平定，天下合之为一。当韬戢干戈，与天下休息。诸州无事者罢其兵，刺史分职，皆如汉氏故事。出颁诏条，入奏事京城。二千石专治民之重，监司清峻於上，此经久之体也，其便省州牧。（《续汉郡国志三》注补引晋太康初武帝诏。）


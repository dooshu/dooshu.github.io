○对蜡飨不祀判

〈岁十二月，有司行蜡飨，不祀司啬，迎猫而祭之。御史纠云，古之君子使而必报。〉

大司徒以物地是事，小宗伯以人神是图。我稼既同，则田祖斯飨；尔酒既旨，则啬夫载驰。尧典授时，羲氏成於岁职；鲁人将事，宣父与於蜡宾。二三有司，是勤执事，奚不荐守？自以速尤，至如土反其泽之年，水归其壑之暮，必合聚万物，而索飨焉。欲使仁之深，义之尽，然後神不乏祀，人亦报功。今者所由，实未敦古。且藏冰以，犹祭司寒；何殒霜既成，独遗司啬？虽云迎猫而祭，其如避马有辞。且以德勤人，岂三施而无报？以庸食鼠，将一祭而未忘。况主稼则人，食田惟兽，弃人与兽，虽祭何为？如或不有是神，无足称者；必也犹能为鬼，不其馁而。嗟乎主祠，何其展事。不如林放有问，岂得季旅无讥？卒为汉儒，尚见非於齐鲁；未乖周礼，何谬居於滕薛？御史报法，愚所谓臧。

郭行则

行则，肃宗时擢书判拔萃科。


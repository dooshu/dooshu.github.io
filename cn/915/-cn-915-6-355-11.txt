◇狭室赋

历甲第以游视，施陋巷而言归。伊余馆之褊狭，良穷弊而极微。阁了戾以互掩，门崎岖而外扇。室侧户以攒楹，檐接而交榱。当祝融之御节，炽朱明之隆暑，□日晔以耀庭，赫风甚其灼宇，（二句从《北堂书钞》一百五十六补。）沸体其如铄，珠汗挥其如雨。若乃重阴晦冥，天威震曜。汉潦沸腾，丛溜奔激。白灶为之沈溺，器用为之浮漂。彼处贫而不怨，嗟民生之收难。匪广厦之足荣，有切身之近患。青阳萌而畏暑，白藏兆而惧寒。独味道而不闷，喟然向其时叹！（《艺文类聚》六十四。）


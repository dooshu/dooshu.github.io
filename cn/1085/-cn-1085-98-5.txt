真腊国

真腊在林邑之西南。本扶南之属国也。南接车渠。西接朱江国。其王姓剎利氏。其俗东向开门。国以东为上。有战象五千头。梁大同中。始并扶南而有其国。都伊奢那城。风俗与林邑同。

武德六年十月。遣使来朝。

贞观二年十一月。又与林邑国俱来朝贡。太宗嘉之。赐赉甚厚。今南方人谓真腊国为吉蔑国。自神龙已后。真腊分为二半。以南近海多陂泽处。今谓之水真腊。半以北多山阜处。今谓之陆真腊。亦谓之文单国。贞观中。累遣使朝贡。永徽二年。遣使献驯象。

圣历元年。开元五年。天宝九年。并遣使朝贡。并献犀牛。水真腊国者。其境东西南北。约皆八百里。东至奔陀浪洲。西至堕罗钵底国。南至小海。北至陆真腊国。其王所处城。号娑罗提拔城。国之东有小城。皆谓之国。其国甚多象。余所出物产及言语。与真腊同。

元和八年。遣使李摩等来朝。


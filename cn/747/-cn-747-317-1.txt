○质文论

天地之道易简，易则易知，简则易从。先王质文相变，以济天下。易知易从，莫尚乎质，质弊则佐之以文，文弊则复之以质。不待其极而变之，故上无暴，下无从乱。《记》曰：“国奢则示之以俭，国俭则示之以礼。”礼谓易知易从之礼，非酬酢裼袭之烦也；俭谓易知易从之俭，非茅茨土簋之陋也。盖达其诚信、安其君亲而已。质则俭，俭则固，固则愚，其行也丰肥，天下愚极则无恩；文则奢，奢则不逊，不逊则诈，其行也痼瘠，天下诈极则贼乱。故曰不待其极而变之。固而文之，无害於训人；不逊而质之，艰难於成俗。若不化而过，则愚之病，浅於诈之病也；无恩之病，缓於贼乱之极也。故曰莫尚乎奢也。奢而後化之，求固而不获也。利害迟速，不其昭昭欤！前王之礼世滋，百家之言世益，欲人专一而不为诈，难乎哉！吉凶之仪、刑赏之级繁矣，使生人无适从。巧者弄而饰之，拙者眩而失守，诚伪无由明，天下浸为陂池，荡为洪流，虽神禹复生，谁能救之？夫君人者修德以治天下，不在智，不在功，必也质而有制，制而不烦而已。太康，启子、禹孙，当斯时，有尧舜遗人，亲受禹之赐。国为羿夺，内则夏之六卿，外则夏之四岳，而羿浞愚弄斗争，内外斗默然，一以听命，至少康艰难而後复。由是观之，则圣有谟训何补哉？汉高除秦项烦苛，至孝文元默仁俭，断狱几措。及武帝修三代之法，而天下荒耗，则文不如质明矣。汉氏虽历产禄、吴楚之乱，而宗室异姓，同力合心，一举而安。且汉德结於人心，不如夏家；诸吕吴楚之强，倍於羿浞。安汉至易，而复夏至难，何也？周德最深，周公大圣，亲则管蔡为乱，远则徐奄并兴，四夷多难，复子明辟。兼虞夏商之典礼，後王之法备矣，太平之阶厚矣，至成王季年而後理，唯康王垂拱，囹圄虚空。逮昭王南征不返，因是陵夷，则郁郁之盛何为哉？周法六官备职，六宫备数，四时盛祭，车服盛饰。至於下国，方五十里，卿大夫士之多，军师之众。大聘小聘，朝觐会同，地狭人寡，不堪觐谒。大何得不乱？小何得不亡？《记》云：“周之人强仁穷赏罚，”故曰殷周之道，不胜其弊。考前後而论之，夏衰失於质而无制，周弱失於制而过烦故也。愚以为将求致理，始於学习经史。《左氏》、《国语》、《尔雅》、《荀》、《孟》等家，辅佐五经者也。及药石之方，行於天下，考试仕进者宜用之。其馀百家之说、谶纬之书，存而不用。至於丧制之缛、祭礼之繁，不可备举者以省之，考求简易、中於人心者以行之，是可以淳风俗，而不泥於坦明之路矣。学者局於恒教因循，而不敢差失毫，古人之说，岂或尽善？数骨肉之罪而[B14A]叔向，不忍闻之言而书昭伯，敬龟荚之信而陈偻句，使不仁之人萌芽贼心，而仁义之士闭目掩卷，何如哉？其或曲书常言，无裨世教，不习可也。则烦溃日亡，而易简日用矣。海内之广，兆民之多，无聊於烦，弥世旷久。今以简质易烦文而便之，则晨命而夕周，逾年而化成。蹈五常，享五福，理必然也。孔子言“以约失之者鲜矣”、“与其不逊也宁固”，《传》曰“以欲从人则可”，《记》曰“大乐必易，大礼必简”，颜子曰“无施劳”，经义可据也。如是为政者，得无以为惑乎？


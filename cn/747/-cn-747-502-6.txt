○监察御史清河张府君墓志铭（并序）

君讳众甫，字子初，清河人。曾祖尚，皇海州司马。祖宏艺，皇兖州曲阜县令。考隐皇淄州司户参军。君早为诸生，能以学行自力，宽廉而温，朴厚而文，居易向晦，固穷不变。故年过耳顺，而方脱章甫，冠惠文，示不苟也。初为转运司所辟，解巾太常寺太祝，转河南府寿安县尉，罢秩历年，侨居云阳。时以缘情比兴，疏导心术，志之所之，辄诣绝境。间以羁旅游京师，卿大夫聆其风者，方以声韵属和不暇。会淮宁军帅之始至也，慎柬僚佐，求士於朝，徵朝贤多以君为才，辟书荐至。俄拜监察御史，且为从事，谠言幕画，举无违者。徽军实於广陵，因涉江省家，道病沈痼，不克复命。以建中三年三月日，至家而终，享年六十八。夫人汝南周氏，先於君殁。其孤曰实曰宇，年并孩龀，未胜，遂以某月日权焉。呜呼！贵仕眉寿，或与令德不并，此昔贤所以为叹。姑以景行茂实，贲於重泉。铭曰：

洪范之义，享用五福。展如之人，宜荷百禄。嘉言婉婉，则罔攸伏。既铁其冠，亦朱其服。浮休，归全还真。乔木荒坟，吁嗟乎张君。


○几铭

太和熙熙，酌而用之，旁魄变化，皆生乎几。上合乾道，万物阴骘。下为人纪，百工咸秩。游泳虚无，合体浑区。乃卷乃舒，与群有居。冲用为工，方寸为炉。周行不殆，造物可侔。一以制动，寡以理众。或行其道，或藏其用。盘桓利贞，得时大行。燮赞裁成，粲然文明。舒亘八极，藏之无形。山川出，元气冥冥。故曰知几其神，孔父周文。去圣远矣，时无其人。见几而作，造形斯悟。遽生可卷，颜子殆庶。物至知之，节宣好恶。无愆五事，无汨百度。静之如渊，运之如环。得丧纠纟墨，相望其间。不见其联，莫知其然。审而用之，吾道常全。


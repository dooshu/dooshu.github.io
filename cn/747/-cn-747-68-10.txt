○赐将士钱绢诏

朕以寡昧，祗膺宝位，载怀悼惧，岂所克堪。而羽卫瓜牙，禁营师旅，昼巡夜警，协力悉心。自始衔哀，至於践祚，忠勤匪懈，诚节用彰。将图锡赉，务欲丰厚，属频年旱薄，御府空虚。如闻边上将士，至今未给衣赐，永言轸虑，深切寤怀。霑恤之时，所期均济，两军官健，各宜赐彩十匹，钱十千。几内诸镇，各赐绢十匹，钱五千。军吏及城内诸军，赏物节级有等。仍於内库更出绫绢共二百万匹，度支充边军春衣。并天下州府赋税如要蠲放者，并委所司约此数均勘取济。凡百将士，宜悉朕怀。


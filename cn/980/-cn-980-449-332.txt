释智圆　赠诗僧保暹师

天文悬日月，地文丽山川。

人文粲六经，四术诗其先。

仲尼既云删，炳然列风雅。

厥旨幽且微，受之唯子夏。

邈矣千百年，时有知诗者。

卓尔保暹师，生于宋天下。

内明卜商道，外减骚人价。

凿彼淳粹源，清辞竞流泻。

放意尚幽远，立言忌妖虫。

旨哉天目集，四海争传寫。

上以裨王化，下以正人伦，

驱邪俾归正，躯浇使还淳。

天未丧斯文，清风千古振。

释智圆

释智圆　赠诗僧保暹师

吟槛漾寒水，平湖烟景闲。

无人识高趣，尽日对空山。

晚树春禽语，晴窗夜月还。

新编皆雅正，不待仲尼删。

释智圆


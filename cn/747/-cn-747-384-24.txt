○为谯郡唐太守贺赦表

臣某言：伏奉二月五日制书，大赦天下。喜气动天，荣光被物，百神踊跃，众庶悦豫。臣某诚欢诚喜，顿首顿首。臣闻大道所宝，莫先於慈；圣人之德，无以加孝。陛下执大象以御物，不得已而用兵，假一戎之威，为万物戡难，再造区宇，以康黎元，慈之至也。纂服配天，不失旧物，然後增鸿名以严父，正荣号以恭已。元元本本，尊尊亲亲，孝之大也。犹虑物有不遂其性，政有不阜於俗，宏肆眚之恩，与天下更始。涤瑕荡秽，烛幽及微，风行物表，镜照海内。雷作而万户蛰振，网开而三面鸟飞。阳春无私，品物何幸？臣位忝郡守，预沐渥恩，绩考勋微，徒沾润泽。臣无任跃之至，谨奉表陈贺以闻。








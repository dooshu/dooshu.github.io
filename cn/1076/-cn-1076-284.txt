卷二百八十四

<史部,诏令奏议类,奏议之属,历代名臣奏议>

钦定四库全书

历代名臣奏议卷二百八十四

明　杨士奇等　撰

褒赠

宋仁宗时包拯上疏曰臣窃观太宗皇帝实录载礼部侍郎王明传言明之节义端劲功烈卓伟其始卒树立冠於皇朝名臣当太祖太宗时戡靖乱略剗削僭伪驾驭英杰抚定区夏而明感会风云之际周旋金革之间勒饷王师生擒伪将卒能下岭表平江南继成大功论籍第一臣每见其事迹想其风采然叹惜明才未尽施而死於太平位未极显而恩不加諡名烂史牒德晦泉壤臣素欲表闻於朝乞申褒劝今忝边寄复睹明之曾孙雄州防御推官临所着家传国书之外补完遗实利人及物咸足称纪恭惟陛下奉艰难之业怀忠力之臣宜漏宠灵下慰幽魄至如杨亿冯元官与明等或以文词侍从於先帝或以经文劝讲於东宫而皆崇以徽章追赐美諡矧明佐祖宗之休运垂竹帛之异勲既不沾赠爵之荣又未及易名之典使杰然大节殁有遗恨仰祈圣造特赐德音降付礼官俾定諡法庶发明於茂烈足垂劝於将来

神宗时韩琦上奏曰臣读唐史见魏元成之辅太宗能尽忠切谏卒致贞观之治所以後代欲治之主知纳谏为先是其功不止一时而实及百世比其裔孙乃夷民伍又本家见执前来州县判凭得免差役今乃一刺义勇一充衙门真可怜悯欲乞朝廷特与家长道严一官仍免本户差役庶使为臣者闻异代忠贤之後犹蒙奬录则今日能忠於朝廷者诚有所劝也兼臣据魏道严齎到远祖处哲洽官诰二道处哲乃元成之孙洽乃重孙今道严等乡里在臣官下既再有叙陈合具敷奏张方平上言曰臣奉勅撰故相陈执中神道碑铭今已缮写上进执中器资毅重有大臣风节陛下察举再登元宰直清公正始终不渝薨谢之日恩礼隆至昨者有司定諡甚骇天下听闻臣闻古为諡法节以一惠盖君子成人之美不成人之恶责人之备於义已甚若又揜其所长而专扬其短则是朝廷之内士无行义之全君臣之际恩无始终之笃春秋传曰太平之君子乐道人之善夫礼让之隆人相称善此太平之风教化之美也昔鲁哀公问孔子近世人君孰贤孔子对曰丘未之见也抑有卫灵公乎公曰吾闻其闺门之内无别而子以为贤何也孔子曰臣语其朝廷行事不论其私家之际也盖圣人之是非如此斯可谓不成人之恶者矣臣窃惟陛下励精烛理以凝化朝廷推公存恕以求治执中在相位无交党侃然正色匪躬之故干进好名者忌之当议论之际憎爱噂沓比而不周加之以恶名古志有之下淩则上替者积衰之渐不可长也臣今所论着执中事然皆实录乞更付中书看详有所未安不妨改定免致降付本家刋立之後复招毁诋重贻执中之累亦以上全陛下君臣之分下成国家风俗之和

哲宗时侍御史刘挚乞褒赠吕诲上言曰臣伏以辨大奸而救未萌人臣之先识褒遗忠而发潜德国家之令典臣常观熙宁之初王安石以道义文学起而辅政先帝举天下听之天下士民亦罔不指期以望太平上下向之无异辞当此之时故谏议大夫吕诲为御史中丞独以为不然屡有奏论其略曰安石居庙堂天下必无安静之理又曰误天下苍生必此人诲坐是贬官于外未几亡殁其後安石与其朋党变乱祖宗法度专以聚敛为事颠倒邪正进退失其当废民之所同欲兴民之所同害欺罔朝廷天下被其患者十七八年其间虽有踵事增虐之人然要之权舆造端实自安石始四海困扰皆如诲言诲可谓有前知之明矣诲名臣之後为人忠信刚正立朝行已有古人之节大臣之风在言路前後三黜皆以击奸邪忤权势最後尤以直道大义为公论所高诲之死於散地在熙宁四年官至侍从而朝廷未尝有所赠恤诲之妻今在生事微薄有子皆碌碌小官恭惟陛下临御以来惠绥生民修完庶政以成就先帝求治本指昭显于世而开奬言者孜孜听纳凡臣子在前日输忠献直尝有一言于朝者莫不收拾褒用之而诲不幸既亡不见遇於今日此天下有志之士所以叹惜而不能已臣不胜愚虑欲望圣慈嘉诲之有识敢言言不获用利不得及于世哀其志节特赐褒赠及赐諡以表显之录其诸孤稍赐任使非独以慰幽壤盖亦以劝天下之忠义而愧人臣之为奸谀者非小补也挚又上言曰臣等闻有功而不见知则无以劝天下之忠有德而不及报则无以劝天下之义忠义息心谁与为国此自古明君贤主所以不敢一日忘於此虽微必录虽久必伸以为天下万世忠义之劝也伏见故赠尚书令忠献公韩琦当仁宗春秋高储嗣未立琦位辅相自任忧责遗身忘家触嫌疑而犯忌讳请建大本累年之间其言不可胜记又尝挟孔光传进帝指汉成帝立弟之子定陶王为太子事卒能感动仁祖天心开悟皇祖遂自宗藩立为皇子曾未踰年纂绍大统使琦犹豫畏缩如衆臣以全躯保妻子为计迟徊数月之间安危大策盖未可知此琦之功万世之功也恭惟英宗皇帝出潜膺籙乃天之所命以开佑无疆在人臣何功之有哉而圣人以谓天命必假人以发之故推功臣下然则固当考是非较难易以核其实乃可以示天下信後世也琦与一时在位者殁既久矣乃有贪功徼幸之人出而攘之元丰三年故参知政事王尧臣子同老上书言其父至和中与三四执政请立皇嗣其议已尝定矣愿发明先臣忠烈书既入朝廷疑之有所询考卒无确然之论可以信天下者朝廷於是行疑赏於卒殁诏下之日公卿士大夫之知当时事者莫不谓朝廷过举於时史官阿意迎合又请其事书之公论为之愤欝今者伏遇编修先帝一朝大典及纂述故臣以立传臣等以谓不可不明辨直书传信後世谨疏列九事以考是非按同老缴进家藏之文谓是尧臣议建储日预撰诏草尝怀之而进意俟仁祖开允即宣之以定其事今诏草非得於禁省而出於同老则其有无真伪犹未可知借令有之缘尧臣复怀之而退乃是未尝得请议已格矣诏草虽在何功之有果有已定之旨则此诏用之矣不应怀而归也然则至和之间大议未定此可明者一也按元丰诏书褒诸臣之功曰中外缙绅近臣莫有知者臣等窃观英祖即位踰年范镇行富弼迁官制辞云往在至和之中尝司冢宰之任屡陈计策请建国储逮兹缵承乃出绪论则是当时缙绅近臣非不知弼等有建储之请而朝廷亦非不知报其德矣但不闻大本已有所属也故弼自为辞官表云臣嘉佑中虽曾泛论建储之事仁宗尚袐其请其於陛下如在茫昧杳冥之中未见形象安得如韩琦等後来功効之深切着明也弼自言止曾泛议则明是当时所请别无主名又云尚秘其请则是仁祖未有允意至和之间大议未定此可明者二也今攘功者之言曰至和三年四月已有定议臣等按谏官范镇其年五月初乞预建储副以安国本比至十月凡十九疏言皆感切不见听用遂待罪乞郡又两移书执政责其不恤国计若四月已有定议则何至使镇半年间恳恳如此安得不略形已定之意止镇再三之渎至和之间大议未定此可明者三也御史中丞包拯言方今大务唯根本一事而犹豫不决惟祈圣心开悟断而行之按拯此疏在嘉佑三年闰十二月则至和之间大议未定可明者四也仁祖末年一日降出谏官司马光及知江州吕诲请建储章疏琦屡以光奏进说恳请甚力遂定大策故参知政事欧阳修论光云自仁宗至和服药之後羣臣便以皇嗣为言五六年间言者虽多而未有定议最後光以谏官极论其事敷陈激切感动主听仁宗遂决不疑考修此言则至和之间大议未定可明者五也按谏官王陶乞仁宗遣亲信中人就第督宗实赴宗正寺供职其疏云前日未命宗实人人上言早建储嗣今日与一宗正寺差遣人人观望陛下风旨不复肯言何哉非前日人忠今日人不忠也盖前日未有主名泛为公言而陛下不疑也以此考之尧臣之时决未敢有所主名至和之间大议未定可明者六也尧臣辈言因枢府阙官乞召韩琦充枢密使以琦忠义必能当此重事此则不攻自破之语也既云上意已定又云谓无疑矣固当乘时决策成之於手何必引琦使成之夫冒嫉者之情见他人所就尚且夺之况功在其手可成於呼吸俯仰之间而乃肯以属人乎至和之间大议未定可明者七也琦自入为枢密使即有建储之议及为宰相曲谢之日首进劄子乞择宗室为嗣其略曰如陛下已得其人则望宣示中书枢密院使奉而行之以慰中外按琦为宰相去尧臣辈未甚远倘前日已有定计则因琦进言必有宣示何缘尚历数年请者百计而不闻一言哉至和之间大议未定可明者八也嘉佑末琦请愈切一日仁祖发言曰朕有意多时但未得其人因问琦宗室中谁可琦曰宗室不与外人接臣等何由知其人此在陛下圣择耳仁祖曰宫中尝养二子小者近不慧其大者今三十岁矣琦曰其一人既陛下知其不慧更不须论盖琦之意欲专属英宗也自此仁祖意有定欧阳修时与琦同坐退而书之今其家亲笔具在至和之间大议未定可明者九也大凡自皇佑至於嘉佑中间臣子以皇嗣为请者莫知其数不可盖也如尧臣辈在辅弼之地以此开导亦其宜也但其议纷纷终无敢有所主名而请之者直至嘉佑六年十月琦辈进说於是英宗之名为子之策始定於君臣都俞之间矣臣等载惟人臣之於庙社大计以言之为难乎以成之为难乎以属人为难乎以己任为难乎人为其易琦为其难庙社之功不可忘也同老上私藏之虚文徼天下之实功同时之人又助其攘是可叹也琦挺身危疑援立圣嗣以为宗庙社稷计非以自为计也非以为子孙计也天下知之亦可不知亦可於琦诚心足以贯天地列神明者无所加损而所惜者朝廷信赏可以奇谋取而不中於惩劝之义忠贤勲烈可以单辞夺而轻变於存亡之间使真忠失意於九泉公议乖望於四海至如欧阳修以英伟之才忠谅之节与琦协心决定大策其助最力皆勲効显着天下共知二人既殁衆从其後揖而有之岂不惜哉伏望圣慈特赐下诏辨正是非褒显琦及一时同列之功使之明白以慰士大夫之心仍乞以臣等章付实录院照会考正以成信史诏之当世而无疑垂之将来而不谬非臣等之幸天下之幸门下侍郎司马光上奏曰臣伏覩秘书少监刘攽等奏故秘书丞刘恕同编修资治通监功力最多比及书成编修属官皆蒙甄录惟恕身亡其家独未沾恩门户单露子孙并无人食禄乞依黄监梅尧臣例官其一子臣往岁初受勅编修资治通监首先奏举恕同修恕博闻强记尤精史学举世少及臣修上件书其讨论编次多出於恕至於十国五代之际羣雄竞逐九土分裂传记讹谬简编缺落岁月交互事迹差舛非恕精博他人莫能整治所以攽等衆共推先以为功力最多不幸早夭不见书成未死之前未尝一日舍书不修今书成奏御臣等皆蒙天恩褒赏甚厚独恕一人不得沾顿降为编户良可矜悯欲乞如攽等所奏用黄监梅尧臣例除一子官使其平生苦心竭力不为虚设

知枢密院事孙固等上奏曰臣等伏见故太子中允直集贤院石介在仁宗朝文学行义名重一时经术博深议论坚正以扶持名教为己任尝与孙复胡瑗为国子监直讲教养人才士风丕变故至今论学校者称庆历之风然介志气刚大不肯枉道以阿世而喜於分别邪正嫉恶太明以此忤权贵取怨挤逐倾陷至其死尤不已天下皆寃之其後诬谤虽已明而历年浸久无复为言之者今闻其子编于民籍略无生业日有饥寒之苦士议叹惜以谓盛朝尚贤不应使名臣之後零落至于此极也臣等不胜拳拳欲望圣慈特诏有司录介之後以子若孙一人赐以一命使获薄禄不坠厥世以副圣朝崇奬善人之意而为天下守忠义者之劝

给事中范祖禹乞优恤司马康家劄子曰臣等伏见直集贤院提举西京嵩山崇福宫司马康操履端方学问深远士大夫共推其贤以为能继其父陛下采於人望置在经筵所补实多近擢谏职未克就命不幸疾病遽至亡殁唯有一子承奉郎植才十三岁一女幼稚家世清贫一旦遭丧已闻窘乏伏望圣慈特优赐赙赠以恤忠贤之後仍乞多差厢军兵士津送本家一行幷差汴河坐船及兵梢载送行李等并至西京候有葬期乞下合属去处应副

殿中侍御史吕陶上奏曰臣伏见故枢密直学士知渭州刘庠志趣高远有古人之风论议坚正知大臣之体治平中曾任御史多所建明号为称职当是时英宗皇帝富有春秋一旦不豫中外臣僚不敢以东宫之议为献独庠拜疏乞早建储贰神宗皇帝遂继大统虽天命与子神器有归不假人言而後定臣子固不当掠以为功惟其忧国之心能虑大事忠义之节贯於金石而晦密不言人无知者一朝奔走四方连蹇流落以至老死边郡棺敛之日私无余积士论惜之臣尝奏事帘前恭闻德音嗟庠之死伏望圣慈垂悯旧物录庠之大节褒庠之至廉特推异恩以慰存殁

刘安世上奏曰臣伏见故谏议大夫天章阁待制齐恢清德懿行有闻於时英宗柬拔置之东宫神考登极遂列侍从擢用未几奄至沦谢搢绅之士莫不惜之而又三子继亡门绪衰替臣窃惟先帝攀附之臣如孙固邵亢韩维陈荐孙永等诸人子孙前後例曾推恩仍有已任馆阁省寺者独恢未及有足矜闵伏望圣慈念恢遭遇先朝不幸早卒访求其後量加奬进庶有以称陛下追远恤旧之意岂胜幸甚

徽宗时赵鼎臣上奏曰本州管下会稽县有夏禹之庙去郡城十里载在祀典千有余年祠旁有僧寺一所掌庙之管钥及其埽除基趾胜絶室宇具备旧无勅额止曰大禹之寺因循相承有失奏请恭以朝廷方复禹绩疆理天下会稽乃禹之所葬图谍具存神灵冯依不与他比虽守吏承诏祭飨以时齐民畏威祈报以礼而主守不专护治不严未足以称国家崇明祀奉禹功之意今来欲乞朝廷详酌依崇宁二年十一月二十四日已降指挥特赐本寺一勅额岁许度僧一人使之承续洒扫世掌庙事凡祠宇之修缮草木之封殖责以岁时毋敢有坏郡守县令时至而谨祭之有不如令必罪主者庶几庙貌严饰明灵顾怀下以慰一方归向之诚仰以祝圣夀延长之庆臣等不胜至愿

李复上奏曰臣按孙路治平初以进士擢第历官中外四十余年远识守义昔通判河州承景思立败衂之後绥辑蕃汉人情怀附後通判兰州夏贼攻围抗贼坚守终能保完城垒绍圣间为环庆经略使进筑横山兴平寨辟土广屯皆据要害又招纳到强酋李讹询考其情皆得要领元符初移帅熙河筑会川等城直通泾原前後措置实而不华不敢虚饰以为身利又能爱惜民力臣近以朝廷讲究边事如路鲜有及者曾具论奏今被诏旨令赴阙奏事然路虽已得病以久怀边事本末乃欲力疾造朝一陈所藴期有补於朝廷西洛士夫皆深叹仰不幸瞑目齎志归於泉下平生清白自持家贫子幼衆共伤恻伏望朝廷优推赠典例外官一子或孙特给赙恤候将来举葬令所在州县量行应副庶使天下知朝廷不忘有功以为来者之劝

钦宗靖康元年御史中丞吕好问上奏曰臣闻之孔子曰示之以好恶而民知禁书曰王播告之修不匿厥指夫惟不匿厥指则莫若明示好恶使民知禁而自从也所谓好恶者赏善而罚恶勿任己之私意而已矣臣窃见朝廷近日用人贤不肖杂进所以好恶不分是非不别臣谓陛下宜先推明以示四方潜德隐恶各有所处以定民志有不可缓者元符之末多士盈朝故司谏陈瓘江公望正言张廷坚任伯雨殿中侍御史龚夬等皆以忠直自奋知无不言捐躯徇国不顾妻子其後蔡京赵挺之等得志首加挤陷意欲使之必死不遗余力巧发奇中衆为寒心赖太上皇仁恕力为保全得免诛戮死亡之後妻子穷困至今未复今京略正典刑而此数人尚在责籍子孙冻馁人皆怜悯独陈瓘已赠谏议大夫任伯雨一子得官外江公望张廷坚龚夬等并未昭叙非所以示好恶而不匿厥旨也伏望陛下特降睿旨将公望等并行褒赠仍各官其子孙周恤其家使天下後世为善报国者知所劝勉而奸雄钜恶常有畏惩此诚所宜先也

高宗时直秘阁喻汝砺上疏曰尝谓忠臣义士如玉镇大宝漓然杂於羣玉之府人莫知其所以为玉也及夫祭祀则陈之大朝会则陈之神鼎玉磬停储粹清肃然有威神奸绌僭乱宠灵社稷之气忠义之士亦犹是也方无事时世人殆未有以名之也及遭变故临大事蹈不测持义明壮截然不乱奸夫盗子望之失气而宗庙社稷亟增泰山九鼎之重故为天下者虽有高城巨浸以为之防粟粮漕庾以为之备良夫选卒以为之战而微忠臣义士以为之守是委社稷而付之敌也故曰忠臣义士朝廷之玉镇大宝也臣窃念之自靖康建炎而来将帅守宰义人烈妇岂无捐躯徇国犯患触讳负杰异之操如古人乎若不及时早加褒擢使忠魂埃灭义骨氷澌岁月荒老无所讨正此有志之士所以濡涕而切叹也伏愿陛下申诏使臣采自靖康而来蒙患死难暴人耳目较然不欺者书之为死节之士复摭近日明诏之所蒐访周行之所论荐者书之为守节之士议者以为靖康而来閲几岁所矣何以研核而论着之臣谓孔子立乎哀定之间而书乎隐公桓公之世至於宋史则上括魏朝隋书则远包梁代是盖询搢绅记录之所传访父老年月之所接信以传信疑以传疑而君子犹将取之也臣谓今之史臣是宜考郡县之计书采史官之异说质文士之纪述参本家之行状则边鄙老卒岂无知段太尉之忠者乎书生词人岂无记高愍女之烈者乎拾甲子年事岂无知李新声之义者乎于以掇十一於千百振已沈之幽愤亦足以讨僭叛惩不轨建宏规立大范也此正太史之烈而又何疑哉汉高祖制诏御史长沙王忠其定着令建元初永宁之末复徘徊引却不敢辄正号位者何也世之议者乃谓当操之时袁绍虽亡刘备犹在故操有所畏避而未敢自今观之操之权谲岂知畏孙刘者哉特畏李固陈蕃李膺范滂孔融神明精爽澟澟尚在有以隂捽其胫而诛之耳孙刘曷足畏哉忠义之効如此愿诏史臣时加记录庶几彰国家临危有伏节之士励世有消萌之术天圣中有顔似贤者唐鲁公真卿之裔孙部使者以其名闻仁宗皇帝曰噫忠臣之後也其官之夫唐德宗投真卿於希烈虐焰猛沸之中如弃坠甑无复顾惜而我仁宗多真卿之义乃官其孙於数百年之後则仁宗之消萌压难其意亦微矣

章谊上论桑成死事疏曰臣窃见今年三月五日勅荆湖南路提刑司保明到借补保义郎权衡州茶陵县武尉桑成领兵迎杀羣盗罗闲十等被贼围掩陷阵圣旨桑成特赠保义郎与一子补甲头切详桑成既已赠官其子又蒙补授则死事之状盖明白矣然臣观军功八资之法甲头仅出齐民一等谓之疏爵则非品谓之颁禄则无俸其为名目盖为最下者也兼桑成本是借官又为权尉乃能守职以死此人情之所甚难也前人杀身为人之所甚难後嗣受赏得时之所最下臣谓不足以为死事之劝也近世敌国内侵盗贼窃发逃避之人多死事之官少今逃避之官朝廷未尝显戮其重者不过停罢编置其轻者止於罚金降官既更赦宥则安荣自若矣至於死事之人肝脑涂地身首异处父母妻子终天永诀或贫不能自存者又复饥寒以死则其酷有甚於剭诛之罚矣陛下若不重恤其孤优与官职则走而生者为得计战而死者为失策岂社稷之福哉今论一桑成不足为时重轻臣区区及此者诚恐天下战守之人默以桑成为戒无复死难之志耳伏幸圣旨裁察不胜幸甚

起居舍人洪遵上奏曰臣以愚戆无似世受国厚恩窃处从班常思补报辄进狂瞽上尘圣聪退就重诛无所伏窜臣比奉宰执宣谕圣旨以张俊艰难以来功冠诸将小心恭顺终始一节其子子正子顔并除待制子仁除集英殿修撰继读除目乃知陛下身济大业不忘旧勲所以旌宠其子孙无所不用其至臣已即日奉承威命且以所被旨意载之制书使天下後世知陛下此举非故以名器假人所为然者正以褒有礼奬元勲而已然臣又读别降指挥自今功臣子孙序迁当至侍从并令久任在京宫观永为定法臣退而伏念有大不可且陛下所以寘子正子顔於法从者凡以为俊而已今乃泛言功臣子孙开以序迁之路然则簪笔持橐之列自今遂可以累日积久得之臣窃计内外将家子孙亡虑二十人其任职事官者姑以两岁一迁为率自寺监丞为郎自郎为少卿更少迁延则为卿不过三四迁而极矣带职之人自直秘阁而升内阁自内阁而为修撰更少迁延则为殿撰亦不过三四迁而极矣五年之外十年之内此二十人者皆坐致西清次对之官不唯轻用高爵使人人有觊觎之心且与陛下甄异元功之意似不为称恭惟陛下厉精图治触事抑损业业乾乾动以祖宗为法而太祖皇帝之世所与开国创业及南征西伐诸大功臣如曹彬潘美王审琦石守信王全斌慕容延钊之徒其子若孙用不过诸司使惟彬之子璨玮以功名自奋审琦之子承衍守信之子保吉以联姻帝室皆为节度使初不闻有序迁侍从之例今指挥一出使十年之间清穆敞闲之地类皆将种实非朝廷昭示天下之美观欲望圣慈不以臣人微言拙特赐留听不惮反汗小嫌收还前诏上以遵太祖之成宪中以慎国家之名器下以合一时之公言臣不胜惓惓忧国之至赵元镇上奏曰臣伏见故右奉直大夫提举江州太平观邵伯温康节先生雍之子伯温自少出入富弼司马光吕公着韩绦韩维范纯仁之门程颐范祖禹深知之元佑初伯温为布衣韩维以十科荐可备讲读後以经明行修命官维又荐学官范祖禹荐於经筵司马光卒其子康亦亡乃特差伯温西京教授俾教其孙植因以经纪光家事绍圣初章惇作相意欲用伯温伯温安於筦库澹如也元符末以上书得罪名书党籍坐废者四十年靖康初召用一时名士谏议大夫吕好问荐为谏官宰相吴敏欲以东宫官处之时戎事方兴不果用建炎初除利州路转运判官遂请宫祠以卒臣宦学关陕二十年接其议论熟其为人尝叹其不可企及也窃惟陛下褒贤念旧凡党籍上书人皆被优恤况伯温大贤之後行义显着平生所学迄不获用深为圣朝惜之臣辄录伯温元符末所上书进呈伏望圣慈特赐褒录优加追赠以示宠光岂独伯温九泉之荣实为士大夫名节之劝臣不胜幸甚

龙图直学士知湖州汪藻上奏曰伏见本州城东能仁院有唐顔真卿祠堂一所谨按石刻真卿以大历七年自抚州除湖州刺史逮今四百余年州人奉祠不衰前此为湖州刺史者多矣而此州独拳拳於真卿者岂非以忠义感人有不能忘者耶自艰难以来州县官吏日以兵兴为忧如真卿之祠见谓不急栋宇倾仆将就泯灭臣实惜之窃谓方今多事之时所以昭劝羣伦者忠义为首而名节暴白莫如真卿昔章圣皇帝东巡嘉张巡许远之节至亲幸其祠所以旌异代之忠示将来之训真卿风烈诚不在巡远之下幸车驾驻跸临安真卿之祠适在旁郡若不特加崇奬恐无以慰邦人之思欲望圣慈量给度牒拾余道付臣市材葺治显遗直之魂激懦夫之气诚非小补

枢密行府参谋郑刚中上奏曰臣访闻故文林郎前原州彭阳县令李喆建炎四年原州陷没移治界上伪彭阳县令执以献敌敌三予官三辞其後指为归附转儒林郎喆持牒自言曰初因捕获不敢受归附之赏封还之刘麟闻其名委京兆府以礼津致终拒弗起臣入陕西或谓喆无恙下原州访之则喆於今年六月已死遗孤尚幼生理萧然志节分明衆所嗟悯伏望圣旨将喆特赐褒赠录用其後庶几存没感恩尚知忠义之有报也

刚中又上奏曰臣初入陕西即访问高行之士有奉议郎原州通判米璞朝请郎前知陇州刘化源奉议郎前佥书博州判官厅公事刘长孺士民衆口一辞谓璞当废齐乱常羣伪争进之日杜门谢病终不受污关陕之人见璞则知有朝廷今虽童稚能道之化源守陇孤城既陷虏守视之不得死驱入河北鬻蔬果隐民间十年卒不屈辱以归长孺当逆豫萌凶之日尝致书备陈祖宗德泽劝其转祸为福豫怒毁除告牒囚之百日後复起之以官长孺坚卧自若也三人皆本贯耀州业儒登科乱离以来糠豆不赡而高风善行蔼然有闻臣於本州津致前来亲加劳问而璞苦风痹右足几废化源等已老步履亦艰虽昨圣旨行下发赴行在缘以老病各不能就道伏望圣慈怜其陷没之久察其志节之高特与除宫观差遣仍进官一二等偿其闲废之日使璞等优游祠禄为乡曲门户之荣实圣朝激厉风俗之道也宗正少卿史浩上奏曰臣仰惟陛下天锡圣性躬孝慈宁曩因庆夀推锡类之恩天下耄耋咸被爵邑婆娑圣时以乐余景甚大惠也而有司奉行不体上意拘以岁月之限间有阻抑使万古旷泽而有不徧之累臣甚惜之夫子欲亲荣其谁敢後州县剡发自为稽期彼同井里隔门墙年适相若而独不被其泽岂无向隅之叹乎臣愚欲望圣慈特降睿旨应绍兴二十九年正月一日庆夀恩合封祖父母诸州已具闻见下部未施行者并乞於今年九月明堂大礼赦内该载放行所贵破有司拘碍之文全陛下罔极之报鸿恩溥博亿载愈光不胜天下幸甚

武义大夫曹勋上书曰窃以连年征伐略无虚月凡功烈死事之辈泯没无闻致孝子嫠妇无所旌显昔太宗皇帝不忘勲臣犹次叙其列传二百四家今建中兴之功岂可不成一代之典人死留名贤愚所共而圣王之祀臣有五义欲乞令所在州县有忠义报国当时功烈出衆所明知者许搢绅之儒作为传记经所属投陈然後州府缴进宣付史馆幷严戒所在常优给其子孙不惟仰昭圣泽下漏幽冥遂可激劝方今死节之士孝宗时胡寅上奏曰臣窃见陛下加惠元佑勲贤之族既昭雪其党锢之寃又录用其子孙以至公之义照临百官风励天下非为利也凡预录用者所宜激昂节行思不辱其父祖以称陛下之意而乃乘时侥幸犯义营私无所不至若范正国者是已谨按正国於故相忠宣公纯仁为季子自广东转运判官被召既至行阙即获赐对褒称甚美锡以章服与江东见阙漕臣异恩稠重皆以纯仁之故在正国未有以堪之也既而畏江东漕事应办之难请刺一郡改畀桐庐则又以谓由监司为太守失其故步处之不当迟回城外必欲陞擢每语人曰犹子直方尚得为郎而正国反不如也奔走半岁经营甚力乃有今来除命公论籍籍咸不谓然以外台耳目之寄率劝列城非鲜廉寡耻者之所宜处也昔者纯仁生存之时所得恩泽先及异姓次及孤贫比其薨谢子孙尚多未命世以是高其德今正国陈乞先世恩泽凡四资尽欲官其诸子之在孩抱者而亲兄之子年长贫悴乃不及焉其行已处事如是亦可谓不肖子矣古者世禄而不世官禄以报功故其世可延建官惟贤故其人当择是二者不可相贸易如正国以其父纯仁之故使有禄足矣而为之择官至于再至于三不惟其人而惟其世此公论之所以不平也夫陛下以义行而正国以利报何其轻上施蔑大德乎此而不正余风相俲亦非所以恤故家之门户彰勲贤之遗烈也臣愚伏望圣慈详酌别降指挥所有词头臣不敢撰行

赵汝愚上奏曰臣伏见通直郎宋南强之父汝为初建炎间沦陷伪境忠节澟澟着于北方後间关来归朝廷授以处州通判未及显用会故相秦桧欲复遣过敌中汝为义不肯屈遂弃妻子逃去变姓名为赵复其区区之志虽窜伏狼狈犹冀国家克复境土以雪前日之耻也其後流落蜀道饥饿困苦十有余年竟死于蜀藁葬于永康军青城山时人未有知者至乾道改元朝廷嘉其忠义诏与一子恩泽南强遂得补官见任知南劒州沙县颇着政绩淳熙十三年正月九日已降指挥候任满日赴都堂审察臣昨蒙恩自闽移蜀经由南劒之境屡得南强书备言其父汝为平生忠义之节遁逃危苦之状又自言其方幼弱时与其父别音问隔絶竟不相闻以至于死虽蒙补官稍经禄仕缘官卑俸薄无力入蜀谋葬其父读之令人慨然念非朝廷特加矜恤则忠臣孝子志愿莫伸伏望圣慈特赐指挥除南强一蜀郡差遣俾得尽其子道非惟上广圣朝孝治之美亦足感厉天下忠义之气其於风化实非小补

汝愚乞褒表孙松夀上奏曰臣仰惟圣上道隆德备恭默一心懋明孝治老老之泽敷锡渗漉无有远迩蒙被圣化民彛归厚以行相高今其卓然者臣敢不推广德意以所见闻之实表上姓名仰备采择臣窃见成都府郫县朝议大夫致仕孙松夀资禀纯正内行素饬方其蚤岁奉事继母虽处空穷必致隆尽称其欢心人服其难自为小官至作郡守率以忠信慈惠为主不为赫赫之誉治行皆可称述自嘉州除利路运判当朝廷擢用之初松夀齿殊未衰挂冠勇退虽亲戚朋旧力挽不回识者高之家居几二十年常庐先壠岁时荐享追慕哀切年垂八十尚以其母之亡属方童幼乃议追服斟酌情义蔬布惨戚于今三年见者无不敬而慕之臣考其始终一节不渝咸有可观欲望圣明特赐褒表以励风俗使知纯德至行为世所重多所感化庶几仰称九重崇德广孝之意

光宗时起居舍人兼中书舍人陈傅良上奏曰臣窃覩近者赠岳霖焕章阁待制与张某一子官仰见公朝旌念旧臣苟有劳烈即录其子孙不爱重爵以此劝士天下知尊君亲上之报不薄而徇国者衆矣幸甚臣尝论本朝圣圣相承每遇大事则有先见特立之臣奋不顾身为国建事臣不暇远论姑述宣和以来三朝所覩在徽宗时则有傅察以死事为节义之功之首高宗中兴时则有宗泽以留行为翊戴之功之首夀皇入继大统时则有娄寅亮以建储为定策之功之首然而傅察赠典虽甚优渥宗泽致仕亦颇通贵而两家子孙未蒙旌异弃善录瑕令人於邑至於寅亮初以上虞县丞敢建大议高宗嘉纳擢为御史其後时议不同竟死小官泽不及後遂以乏祀若以至和嘉佑故事言之宜在褒崇之典一切勿问臣恐伤忠厚之风塞敢言之路上无以发明高宗至公之心下无以对?夀皇善继之美欲望圣慈以所以褒赏岳飞子孙之意推及三家以广恩惠以劝忠力

秘书郎彭龟年上疏曰臣等闻书曰官师相规工执艺事以谏古者人臣各扬其职以输忠於上如此晋知悼子未葬平公击钟而饮酒宰夫杜蒉扬觯以罚师旷盖责其当言而不言也臣等非材充员三馆乃仲夏辛卯有旨令举暴书故事置酒馆中恩至渥也臣等岂不以拜赐为荣属以六月十三日知枢密院事胡晋臣卒于位朝廷方议恤典未下夫体大臣礼羣臣此陛下之本心也羣臣若贪陛下钦赐之荣致亏陛下轸恤之体岂不有媿於蒉哉是以愿有言焉臣闻祖宗优待大臣备极其礼至於死生之际尤为隆厚端拱中签书枢密院事杨守一卒上亲临哭送终之礼率加常数咸平二年枢密使曹彬病上幸其第问之踰月彬卒临其丧哭之恸未几枢密使杨砺卒冒雨临其丧砺舍在委巷中乘舆不能入至步以进景德三年枢密使王继英卒上即临哭赐白金五千两遣内臣护葬倂为葬其祖宗宝元元年同知枢密院事王博文卒时上宴金明池既归而奏讣至即趣驾临奠如此之类不可殚举且景德中尝诏鸿胪寺入内内侍省太常礼院羣臣当赙赠者关移不得过两日庆历中太常又议天子临丧礼不可缓若奏讣在未前当日出未後次日出其速如此盖君父也臣子也未有子丧而父不哀君元首也臣股肱也未有股肱伤而元首不痛者情之所锺政自应尔臣等窃见胡晋臣卒已半月余而朝廷赠恤之典未下陛下体貌大臣无异祖宗岂於死生乃不遑恤近者士岘之卒即日辍朝未应圣心贤戚遽异人心惶惑未免惊疑得非大臣未敢以闻乎抑太常不举庆历之议以告陛下乎或鸿胪内省不能守景德之诏乎不然何以至此夫赠恤之典不下在晋臣无所损所损者国体耳晋臣无可憾所可憾者累陛下盛德耳况大臣在殡而小臣燕乐死者未赠恤而生者蒙饮赐其於伤国体累盛德尤不细也臣闻仁宗因宰臣张知白卒为罢社燕富弼以母忧去位时晏成裕知礼院亟言於上曰君臣之义哀乐所同请罢春燕以表优恤仁宗从之此陛下家法也搜考典故以备讨论此三馆士之职分也臣等辄冒昧缘事以请欲望圣慈诏大臣早议胡晋臣恤典所有暴书会乞照天圣罢社燕故事施行庶几典礼之行各当其宜上可无愧於祖宗下可免讥於天下唯陛下留神垂听

知漳州朱熹上奏曰臣猥以尘贱备员偏州仰体圣明收用奬拔之意思竭驽钝仰报万分故惟听讼决狱之际不敢不尽其愚今幸踰年目前人户些小曲直粗得其情独有事在数十年之前而其枉直之分举错之重或非州郡之所得为者则在臣之职不敢不具以闻伏惟圣慈特垂听察臣伏见本州漳浦人故迪功郎高登资禀忠义气节孤高少游太学值靖康之祸尝与陈东诣阙上书力陈六贼之罪且言金人不可和状至绍兴间廷对力陈阙失无所顾避覆试官忌其直降为下州文学高宗皇帝嘉其忠而收之调静江府古县令是时秦桧当国帅臣胡舜陟以其父尝宰是邑欲为立祠以悦其意而登独持不可舜陟欲以危法中之召致狱官验问讯掠讫无罪状可书後为潮州试官又使诸生论直言不闻之可畏策闽浙水沴之所由桧闻益怒以为隂附赵鼎削官徙容州以死桧没之後诸以口语为桧所陷者高宗皇帝深察其寃巨细存亡无不甄录而登以远人下士独无为言之者至乾道间近臣梁克家等始援绍兴二十六年赦书以请而有司拘文废格弗下近岁守臣傅伯夀又尝具奏如前然今亦已踰年未奉进止是使登以抱恨没身垂五十年而姓名犹在罪籍未蒙昭洗虽其孤忠自信独立不惧精爽澟然必不以此为悔而在圣朝伸寃雪枉劝善惩恶之意则议者犹窃恨焉臣幸得蒙恩假守其乡目睹兹事若又缄默不能具以上闻则虽万被戮不足偿罪是以敢冒言之伏惟皇帝陛下御极以来虚心克己容纳尽言比以隂阳失和申诏近臣乐闻至论草茅之士虽有枉直过甚之言始虽忤旨终薄其罪窃揆圣志如登之忠直宜在矜奬欲望特发德音复其官秩量加褒录以慰九原且使天下之欲为忠义者知所劝慕诚非小补臣不量踈远干犯威严无任震惧陨越之至

宁宗时熹为焕章阁待制侍讲奏为潭州创立晋谯王承及绍兴死事臣庙乞赐勅额疏曰臣前任知潭州日伏准绍熙五年七月七日大赦内一项节文历代忠臣烈士祠庙损坏令本州支系省钱修葺窃见东晋王敦之乱湘州刺史谯闵王司马承起兵讨贼不克而死绍兴初金人犯顺通判潭州事孟彦卿赵民彦督兵迎战临阵遇害城陷之日将军刘玠兵官赵聿之巷战骂敌不克而死此五人者皆以忠节没於王事而从前未有庙貌无可修葺无以仰称圣朝褒显忠义之意遂牒本州於城隍庙内创立祠堂象五人者幷考谯王本传幷象其参佐数人立侍左右各立位版记其官职姓名奉祀如法方行考究未及营表而臣忽被误恩赴阙奏事计其功力不至甚多本州必已起造了毕欲望圣慈特诏有司赐之庙额仍下本州照应施行庶以慰答忠魂为天下万世臣子之劝臣不胜大愿

湖南安抚使真德秀奏曰臣等窃惟人材之优劣未易知也平居暇日勉自修饬夫谁弗能至於事变之来纷纭轇轕呼吸之顷安危系焉乃能从容区画摧羣凶陆梁之气成一方绥靖之功则其材始有可称者矣臣所部武冈军近者有兵卒之变原其始也盖以守臣司马遵不善抚循致此纷扰臣某尝劾奏以闻奉旨罢免矣遵虽去郡然凶卒蒋宗等自知以军伍之微已尝淩犯郡守剽掠居民戕杀保正罪在不赦缔交合党其谋日深既胁取州郡文帖为诸营之长且以将领自称擅出文引役使郡兵鸣梆集衆无敢後者方其鼓衆倡乱之日已劫郡民三十余家臣等移文抚定之後虽不复行劫但以意谕富室借犒军之名令输钱於己所积日富气焰愈张包藏祻心实有叵测独赖本军签判叶莫者平时素以寛厚为兵民所信爱自初变作司马遵托疾在告莫能躬任抚谕之责使蒋宗等不敢大肆其凶臣等得报亟令莫权摄郡事且密授计策使莫图之又能沈深弗露外示抚柔而中为规画以措置火政为名选兵卒之可用者团结什伍更番守宿区处既定即以臣所下赏榜及借补文帖密示其中之可仗者数人使为之倡於是羣卒争奋遂枭蒋宗等三人之首於崇朝之顷自余凶党同时就缚无一漏网阖郡吏民欢若更生臣等窃见宣教郎签书武冈军判官厅公事权军事叶莫学问该洽操行洁修早登儒科两试邑令始在善化以和平为政潭人称之继在遂昌修复经界迄今犹赖其利及至武冈适会阙守摄承数月政誉蔼然捄荒舂陵民被实惠今兹又能殄除凶逆震憺国威使军律已坏而复修民情方揺而遽定其事虽止一方其利实及一路其効虽止一时其功可及百年用敢合辞上干天听伏望圣慈将莫优加褒赏仍赐拔擢以风厉当世使凡为国竭力为民除患者知所劝勉实天下幸甚金章宗泰和初诏定功臣諡先海陵将伐宋太医使祁宰上疏谏言甚激切海陵怒命戮於市至是尚书省椽李秉钧上言事有宜缓而急若轻而重者名教是也伏见故赠资政大夫祁宰以忠言被诛慕义之士?伤厥心世宗即位赠之以官陛下录用其子甚大惠也虽武王封比干之墓孔子誉夷齐之仁何以异此而有司拘文以职非三品不在议諡之例臣窃疑之若职至三品方得请諡当时居官食厚禄者不为无人皆畏罪淟涊曾不敢申一喙画一策以为社稷计卒使立名死节之士顾出於医卜之流亦可以少愧矣臣以谓非常之人当以非常之礼待之乞诏有司特赐諡以旌其忠斯亦助名教之一端也制曰可

历代名臣奏议卷二百八十四








归政乞休疏


臣一介草茅，行能浅薄，不自意遭际先皇，拔之侍从之班，畀以论思之任。壬申之事，又亲扬末命，以皇上为托。臣受事以来，夙夜兢惧，恒恐付托不效，有累先帝之明。又不自意特荷圣慈眷礼优崇，信任专笃，臣亦遂忘其愚陋，毕智竭力，图报国恩。嫌怨有所弗避，劳瘁有所弗辞，盖九年于兹矣。

每自思惟，高位不可以久窃，大权不可以久居。然不敢遽尔乞身者，以时未可尔。今赖天地祖宗洪佑，中外安宁。大礼大婚，耕耤陵祀，鸿仪巨典，一一修举。圣志已定，圣德日新；朝廷之上，忠贤济济。以皇上之明圣，令诸臣得佐下风，以致升平、保鸿业无难也。臣于是乃敢拜手稽首而归政焉。且臣禀赋素弱，比年又以任重力微，积劳过虑，形神顿惫，血气早衰，逾五之龄，须发变白。自兹以往，聪明智虑，当日就昏蒙，若不早自陈力，以致折足覆，将使王事不终，前功尽弃。此又臣之所大恐也。

伏望皇上，特出睿断，亲综万几，博简忠贤，俾参化理。赐臣骸骨生还故乡，庶臣节得以终全，驽力免于中蹶。臣未竭丹衷，当令后之子孙，世世为犬马以图报效也。

（奉圣旨：卿受遗先帝，为朕元辅，忠勤匪懈，勋绩日隆。朕垂拱受>成，倚毗正切，岂得一日离朕？如何遽以归政乞休为请，使朕恻然不宁。卿宜仰思先帝丁宁顾托之意，以社稷为重，永图襄赞，用慰朕怀，慎无再辞。吏部知道。）






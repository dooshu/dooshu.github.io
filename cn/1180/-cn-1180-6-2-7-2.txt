答河道总督王敬所


开河之策，议在必行。但以事体重大，且此中有言其费度七八百万乃足者，岂其然乎？故请差科臣会勘，徒以息呶呶之口耳。此事先年诸臣亦知其便利，独以艰大之任，惮于承肩。今公赤忠，身任其责，更复何疑！愿坚持初意，勿夺群言。其中事体亦须详慎，期在万全无害可也。俟差官行，再当请教。






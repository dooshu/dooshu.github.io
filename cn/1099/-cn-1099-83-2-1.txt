○南旺湖工部分司修造記 【 南旺分司公署】

漕河自儀真抵淮安。皆諸湖無源之水也。自清江直抵通州。皆諸泒有源之水也。無源之水。如調服之馬。御之也易。有源之水。如泛駕之馬。控制為甚難焉。汶水北會黃河。過臨清。南會沂泗。過濟寧。又會黃河。過徐州。至淮河。豈非所謂有源之水哉。當其中分也。上下數百里。皆視之以為盈涸。寔漕河一大要會也。葢在南旺湖之間、所設諸牐以為之蓄泄者、舊以管泉主事兼之、泉出泰山諸處、而主事者往來其間、至南旺則一歲之間、殆亦無幾、惟其歲至無幾、恆舍於府舘而巳近年朱君寅、葢管泉而兼之者、顧漕事一一具備、而謂獨于一公署省之、在物理有不當然者、乃請於總理河道侍郎趙公璜、公然之、於是經畫調度、始之以某年某月日、成之以某年某月日、公署既成、居幾何、總督漕運都御史叢公蘭、謂權不可以不專、官不可以贅設、乃歸朱君於諸泉、時王君鑾在沽頭、以其贅也、乃取檄焉、君至嘆曰、一榱一桷、一瓦一石、出於朱君之勞厥心、而本於趙公之主厥議也、何可使之泯泯焉以致後來日無所於考耶、遂具書南京、屬予為記、竊惟諸牐之有部屬專官、舊惟臨清濟寧沽頭三處而巳、今沽頭以黃河之出於徐州者、浩浩蕩蕩。十數年間。水高於牐。何啻丈餘。固無事乎啟開。而南旺當汶水之分。水大而淤長。水小而舟膠。其所以為之消息盈虗。有不可以故常視者。亦河道之繇海、自然而然耳、然則廢沽頭以興南旺、豈非隨機應變之道哉、夫運渠之利害大矣、古今講求者眾矣、以廷和之才識、其於尚書宋公禮、平江侯陳公瑄、所以開其先者、必盡得之、至於前人所未到處、亦當別有所見、異時謂南旺分水、大有功於漕河、吾將於廷和乎徵之、或謂元虞集氏、謂瀕海之地、肥沃宜稻隄圩而田之、其所得殆不止於歲運、又謂我　朝大學士丘公濬、謂海運不可不興、此固可備一時之講說、而恐非今日之切務也、予願王君且姑置之、或又謂司牐惟禁權豪為第一義、余謂王君不當其任、猶能力抗貴近、而庇豊沛之民、矧當其任哉、總漕計者之及於君、亦以有見於此、是為記、

鄒庶常奏疏（疏）

鄒智


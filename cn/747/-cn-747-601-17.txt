○为淮南杜相公谢兵马使朱郑等官表

臣某言：奏事官韦温回，特蒙圣恩，重赐朱郑等官告。宸象昭回，焕然下烛，荣分右职，光贲遐藩。臣某中谢。臣伏以朱郑朴忠为心，沈毅见色。当建封御侮之寄，见张提孩之年。昨者隶职徐州，分镇蕲县。驿骚之际，梗亮弥彰。历险而前，实繁其旅。详探本末，有足褒称。辄具奏闻，恐须奖劝。伏蒙睿鉴，俯亮微诚。优诏先行，已阶直指之列；殊私荐至，超升独坐之崇。户领三千，爵逾五等。恩生非次，感异常伦。辕门有光，武旅增气。遂使感激之士，希勇爵以捐躯；猖狂之徒，聆圣泽而悛性。风行草偃，其势必然。臣忝总戎，倍百欣荷。


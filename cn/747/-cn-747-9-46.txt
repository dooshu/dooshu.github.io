○册突厥李思摩为可汗文

於戏！突厥部众，代居沙漠，元戎才举，龙城克定。三部种类，十角酋渠，咸袭冠带，俱为臣妾。朕光宅六合，亭育万品，爰降大造，存其亡国。既复故庭，乃树君长。惟尔右武候大将军化州都督怀化郡王李思摩，器量明远，识用宏通，地称贵种，望高赐姓。忠孝之节，简於朕心，明智之材，重於蕃落。朕用是命尔为乙弥泥孰俟利苾可汗。传之子孙，为唐藩屏。上鉴自古，下观近代，守诚节者，咸保其国人；为凶恶者，必及於覆败。往，钦哉！尔其鉴兹往事，祗听朕言，奉国以丹赤为先，御下以信义为本。勉正尔身，勤恤尔众，无昵邪佞，无远忠良，无恣骄奢，无趋贪暴，兢兢业业，以绥尔疆土。可不慎欤！


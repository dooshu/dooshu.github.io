蒋生南行歌

与君自别新宁邸，世事浑如翻掌异。
马江潮入大王风，旗山云作真人气。
我子风流世所知，南瞻天阙更驱驰。
九死不回归国意，百年重见中兴时。
登山临水车尘绝，海水天风恨离别。
飞飞征雁五溪云，行行立马三（一作吴）山月。
离亭尊酒白云飞，送子终宵露（一作泪）满衣。
哑哑乌啼飞上屋，参横斗转星河稀。
附：《国朝松江诗钞》录蒋平阶《寄王玠右名世兼问韩闵二子》云：「连舆高谢五湖东，别恨年年寄塞鸿。世上几逢青眼客，吾曹应乏黑头公。饭牛夜度柴桑月，听鹤秋高薜荔风。犹有鹿门宾主在，不妨踪迹且飘蓬。」《支机集》蒋平阶《小重山》云：「忆别吴宫年又年。雁来音信断，梦空还。孤舟江上客衣单。中宵立，斜月照刀环。　　晓镜掩屏山。几回青眼倦，不堪看。强开愁黛为谁欢。伤情切，红雨洒江天。」


○为濮阳公官後上中书门下状

右今月日当道押衙刘石回，伏蒙在恩重赐，加授检校兵部尚书官告，不许更陈让者。某幸承馀庆，遂会昌期。早慕修途，献书试吏；晚存远略，传剑论兵。自拥节旄，频移星岁。常虞尸旷，或抵彝章。往在番禺，已分风宪；及临安定，又假冬卿。善政蔑闻，奇勋莫建，而有不循阶陛，超授班资。且周礼设官，邦政莫先乎司马；汉史解诰，士贵无过于尚书。外顾辈流，内量涯分。逊而不免，居亦何安？蔡氏历迁，杨公累代。方兹尊显，殊曰寂寥。此皆相公假借军声，赞扬圣泽。感而益惧，荣以宏忧。谨当切诫满盈，遥加率励。古者不辞于三仕，必愿致身；昔人虽取于十官，终期无罪。粗申报效，以谢贪叨。苟遗此言，是不能享。镇守有限，不获奔走陈谢，伏增惶悚之至。


○西平王李晟东渭桥纪功碑

天有柱以正其倾，地有维以纽其绝，皇王有辅佐以济其艰难。非命历所归，不得生良弼；非君臣相合，不能集大勋。非暴乱宏多，不足表忠节，非奸猾炽焰，不克展雄才。天与事肆会，然后臣功著而王业兴焉。高祖太宗，拓迹垂统，扫乾坤之沴气，拯生灵之涂炭，其受命也正，其布泽也宽。六宗丕承，克广前烈，虽遇屯否，化危成安。二百年间，五夷大难，由内以正宸极者再，自外而复都邑者三。山岳降神，云龙叶契，继生贤哲，保定邦家。神龙中，诸武擅权，惎间王室，则有若扶阳王彦范等推戴中宗，绍复洪业；景龙末，嬖韦窥国，渎紊乾纲，则有若徐国公幽求等左右元宗，扫除凶秽；天宝之季，盗起幽陵，翠华南征，潼关不守；广德之际，戎轶邠郊，皇舆东巡，酆宫罢警，则有若尚父子仪等殄殪丑逆，册肃宗於岐，攘却蕃夷，翊代宗於陕；建中四祀，寇发上京，暴蔑人神，僣称名器，则有若西平王晟等翦灭大憝，廓清中区。惟兹数公，异时同德，道济於社稷勋书於鼎彝，唐之得人，於斯为盛。

东渭桥抵王城东北四十里，而国之廪积在焉。始晟於此驻孤军，纠群帅，俟时而动。一举成功，子是用扬其美而纪其功，以明事之有因，谋之有素也。粤若菲德，嗣膺大宝，化乖柔远，明不烛幽。淮右贼臣，提兵犯顺，凭陵汝服，震压洛师。朕悯将吏之受汙，哀烝黎之无诉，罔思卫已，姑务靖人。亟发禁师，东征不轨，犹虑胜敌之未勇，乃徵泾师以继之。贼泚畜奸，觑隙乘便，饵诱贪卒，扇结暴徒，伺其不虞，譟聚犯阙。朕引咎出次，薄犯二畿，封豕长蛇，穴处宫庙，磨牙喷毒，噬螫害人。晟时总偏师，远戍河朔，曾不俟召，闻难骏奔。鼓义勇仗顺之师，吞败亡稔恶之冠，雄威胜势，疾若飚驰。属贼师昏迷，恃众贪乱，诱我蝥贼，连谋内逼。朝廷载迁，关河长扰，豺狼塞路，羿浇争驱。人烟绝於井邑，阴燐交於田野，物情大骇，荡然靡依。晟乃设会军门，哭而誓众，国雠不灭，无以身为。遂发感激，呜咽流涕，天地为之变色，将帅为之动心，军中较然，知有逆顺。晟乃度公积，计私课，程赏典，定刑章，行令自身，录功先下，由是勇者奋力，智者效谋，其气增倍，其心如一。屹立坚壁，於渭之阳，奸逆畏威而震慴，忠义奋气而耸慕。分二凶之势，不敢相附。为诸镇之援，俾得自坚，晟之力也。二月守暨乎夏五月，晟知众心可用，乃扌柬日飨士。乙未陈师於东郊，如虎如貔，如熊如罴，凶徒接战，累合皆北。倒戈弃甲，罔敌我师，乘而殪之，摩垒而止。戊戌方旭，连营进攻，贼众相惊，股战魄骇。登阵而不敢拒，阖门而不敢窥。晟仗钺启行，执桴亲鼓，敛隍堑，排墙垣，胜气兆於风云，威声振於原野，指顾摧靡，荡无孑遗。

布朝旨以宽胁从，励臣节以诛同恶，乾轴倾而复纽，皇维弛而更张，迁枭声为好音，变袄祲为和气。然后闲戎律，厘军容，不喧不哗，有严有翼；搜苑囿，殄遗寇，清宫门，授彼有司，宣言於众曰：恭行天讨，将以遏乱略，去人害。王师所至，歌舞从之。其或矜勇恃勋，作威肆掠，是则以暴易暴，夫何赖焉？懋功有恒赏，违禁有常罚，惟国之令典，不得以赎论，敢犯令者，杀之无舍。爰择便地，引军出屯，马无错群，士必成列，克敌弥日，都人莫知。徐命有地之官，同谕鄽里，士庶闻巨猾之歼殄，而我师（阙）壶觞犒军，如恐不及者，若赤子之保慈母，涸鳞之赴洪波，或欣而呼，或感而泣。吾是以知烈祖积德，人怀其深。贤臣佐时，功济斯美。晟有兴运之略，有匪躬之诚，有定乱之勋，有禁暴之德，俾予从乂，垂拱仰成，乃册拜司徒兼中书令，加实封一千户，录功第一，序位居首。事业编乎史册，德辉流乎颂声。入为夔龙，出作方召，赞赞徽烈，中外具瞻。而晟居高牧卑，辞满守约。崇让而勋阀弥耀，恶盈而福禄修归，斯又明哲之规，慎终如始者也。

夫制敌在谋不在众，感人以义不以威。当天地屯蒙，邦家离析，援孤者踣，党胜者强，群心嚣嚣，靡所止戾，若风动中野，波腾沧溟，从而拯之，岂易为力？於时马不满百驷，兵不盈万人，无郡邑土田之资，无城池险阻之固，独立不惧，气吞群凶；以尽忠誓心，以必死励己，以大顺率众，以至诚动天，众心攸同，天意允答，故措军散地而不可拔，致讨勍寇而力有馀。国危能安，军胜能整，古所谓卫社稷者，晟其当之。播扬休风，篆刻贞石。俾厥后嗣，无忘乃功。铭曰：

赫矣我唐，受天眷命。祖功宗德，浸泽储庆。穷海请吏，遐荒禀令。宁一九服，惠康万姓。三五以还，莫之与盛。迨予不类，辱守丕图，烛理匪时，立诚未孚。蠢尔孽臣，扇兹溃徒，震惊朕师，黩秽皇都。宇宙沸腾，人神睢盱，重以统戎，诱奸同贯。播迁斯载，岁聿云半，未既悔祸，人胥厌乱。乃锡元臣，夷凶翦叛。昏祲茫茫，横流汤汤。挺然孤军，在渭之阳。我城非完，恃顺为防。我旅非众，同心为强。由义率人，人皆响方。万事如一，争先启行。拗愤求逞，蓄威斯张。力足势全，时惟鹰扬。以战则克，以谋则臧。指麾之间，群丑潜亡。鲸鲵暨平，宫室既清，军伍无声，都人不惊。成功禁暴，自昔稀有，实天生德，彰於厥后。洋洋令名，兹为不朽。


●卷二百十四　经籍考四十一

○子（杂家）

※《论衡》三十卷

晁氏曰：後汉王充仲任撰。充好论说，始如诡异，终有实理。以俗儒守文，多失其真，乃闭门潜思，户牖墙壁各置刀笔，著《论衡》八十五篇，释物类同异，正时俗嫌疑。後蔡邕得之，秘玩以为谈助云。世为汉文章温厚尔雅，及其东也已衰。观此书与《潜夫论》、《风俗通义》之类，比西京诸书骤不及远甚，乃知世人之言不诬。

高氏《子略》曰：书八十五篇，二十馀万言。其为言皆叙天证，敷人事，析物类，道古今，大略如仲舒《玉杯》、《繁露》，而其文详，详则礼义莫能覈而精，辞莫能肃而括，几於芜且杂矣。汉承灭学之後，文、景、武、宣以来，所以崇厉表章者，非一日之力矣。故学者向风承意，日趋於大雅多闻之习，凡所撰录，日益而岁有加，至後汉盛矣，往往规度如一律，体裁如一家，是足以隽美於一时，而不足以准的於来世。何则？事之鲜纯，言之少择也。刘向《新序》、《说苑》奇矣，亦复少探索之功，阙诠定之密，其叙事有与史背者不一。二书尚尔，况他书乎？袁崧《後汉书》云："充作《论衡》，中土未有传者，蔡邕入吴，始见之，以为谈助。"谈助之言，可以了此书矣。客有难充书烦重者，曰："石多玉寡，寡者为珍；龙少鱼众，少者为神乎？"充曰："文众可以胜寡矣。人无一引吾百篇，人无一字吾万言，为可贵矣。"予所谓乏精覈而少肃括者，正此谓欤！

陈氏曰：充，肃宗时人。仕为州从事治中。初作此书，北方初未有得之者。王朗尝诣蔡伯喈，搜求至隐处，果得《论衡》，捉取数卷将去，伯喈曰："惟我与尔共，勿广也。"然自今观之，亦未为奇。

※《仲长子昌言》二卷

《崇文总目》：後汉仲长统撰。按本传，统论说古今及时俗行事，著论多《昌言》，凡三十四篇，十馀万言。《隋》、《唐》书目十卷，今所存十五篇，分为三卷，馀皆亡。

※《傅子》五卷

《崇文总目》：晋傅休奕撰。集经史治国之说，评断得失，各为区例。本传载内、外、中篇，凡四篇亡录，合一百四十篇，今亡一百一十七。

※《公侯政术》十卷

《崇文总目》：鲁人初撰。盖鲁人名初，不著其姓，未详何代人。

※《正训》十卷

《崇文总目》：不著撰人名氏。按《唐志》有《正训》二十卷，辛德源撰。而此题云陆机撰，又止十卷。据隋以前书录，皆无陆机《正训》之目，《晋史》机传亦不言尝有此书。而德源所著，今世已亡，疑是其遗书。

※《抱朴子外篇》十卷

晁氏曰：晋葛稚川撰。自号抱朴子，博闻深洽，江左绝伦，著书甚富。言黄白之事，名曰《内篇》，其馀《外篇》。《晋书》：《内》、《外》通有一百一十六篇，今世所传者，四十篇而已。《外篇》颇言君臣理国用刑之道，故附於杂家云。

※《女诫》一卷

陈氏曰：汉曹世叔妻班昭撰。固之妹也。俗号《女孝经》。

※《蒋子万机论》二卷

陈氏曰：魏太尉平阿蒋济子通撰。按《馆阁书目》十卷，五十五篇，今惟十五篇，疑非全书也。

※《孙子》十卷

陈氏曰：晋孙绰兴公撰，恐依托。《唐志》及《中兴书目》并无之。从程文简家借录。

※《刘子》五卷

陈氏曰：刘昼孔昭撰。播州录事参军袁孝政为序。凡五十五篇。按《唐志》十卷，刘勰撰。今序云："昼伤已不遇，天下陵迟，播迁江表，故作此书。时人莫知，谓为刘勰，或曰刘歆、刘孝标作。"孝政之言云尔，终不知昼为何代人。其书近出，传记无称，莫详其始末，不知何以知其名昼字孔昭也。

晁氏曰：唐袁政注。言修心治身之道，而辞颇俗薄。

※《金楼子》十卷

晁氏曰：梁元帝撰绎。书十篇，论历古兴亡之迹，《箴戒》、《立言》、《志怪》、《杂说》、《自叙》、《著书》、《聚书》，通曰"金楼子"者，在藩时自号。

陈氏曰：杂记古今闻见，末一卷为自序。

※《瑞应图》十卷

陈氏曰：不著名氏。按《唐志》有孙柔之《瑞应图记》、《熊理》、《瑞应图谱》各三卷，顾野王《符瑞图》十卷，又《祥瑞图》十卷。今此书名与孙、熊同，而卷数与顾合，意其野王书也。其间亦多援孙氏以为注。《中兴书目》有《符瑞图》二卷，定著为野王。又有《瑞应图》十卷，称不知作者，载天地瑞应诸物，以类分门。今书正尔，未知果野王否？又云或题王伯龄。至李淑《书目》，又直以为孙柔之矣。又恐李氏书别一家也。

※《子钞》三十卷

陈氏曰：梁尚书左丞颍川庾仲容子仲撰。所取诸子之书百有五家，其间颇有与今世见行书不同者，而亡者多矣。

※《意林》三卷

晁氏曰：唐马总会元撰。初，梁庾仲容取诸家书、术数杂记凡一百七家，钞其要语，为三十卷，总以其繁略失中，增损成三轴。前有戴叔伦、杨伯存两序。

高氏《子略》曰：《子钞》百十有七家，仲容所取，或数句，或一二百言，是有以契其意，入其用，而他人不可共享者也。马总《意林》一遵庾目，多者十馀句，少者一二言，比《子钞》更为取之严，录之精且约也。戴叔伦序其书曰："上以防守教之失，中以补比事之缺，下以佐属文之绪，有疏通广博，洁净符信之要，无僻放拘刻、敫蔽邪荡之患。"亦足以发其机，写其志矣。孔子曰："虽小道亦有可观。"是於诸子未尝废也。圣人既远，承学易殊，义向之少纯，言议之多诡，则百氏之为家，不能尽叶乎一，亦理之所必然也。当篇籍散缺，人所未见之时，而乃先识其名，又得其语，斯足以广闻见，助发挥，何止尝鼎脔，啖鸡蹠也。陆机赋曰："倾群言之沥液，漱六艺之芳润（唐常展《日月如合璧赋》云："猎英华於百氏，漱芳润於六籍。"语自此来）。"是庶几焉。

容斋洪氏《随笔》曰：唐世未知尊孟子，故《意林》亦列其书，而有差不同者，如伊尹不以一介与人，亦不取一介於人之类。其他所引书，如《胡非子》、《随巢子》、《缠子》、《王孙子》、《公孙尼子》、阮子《生部》、姚信《士纬》、殷兴《通语》、《牟子》、《周生烈子》、《秦菁子》、《梅子》、《任奕子》、《魏朗子》、《唐滂子》、《邹子》、孙氏《成败志》、《蒋子》、《谯子》、《锺子》、张俨《默记》、《裴氏新书》、袁准《正书》、袁子《正论》、《苏子》、《陆子》、张显《析言》、《于子》、《顾子》、《诸葛子》、《陈子要言》、《符子》诸书，今皆不传於世，亦有不知其名者。

陈氏曰：总後仕至尚书仆射，尝副裴晋公平淮西者也。

※《长短经》十卷

晁氏曰：唐赵蕤撰。《北梦琐言》云蕤，梓州盐亭人。博学韬钤，长於经世。夫妇俱有隐操，不应辟召。论王霸机权正变之术。第十卷载阴谋，家本缺。今存者六十四篇。

※《炙毂子杂录注解》五卷

晁氏曰：唐王叡撰。《二仪实录》、《古今注》载事物之始，《乐府题解》乐府所由起。叡辑纂数家之言，正误补遗，刘允并归一篇。

※《事始》三卷

晁氏曰：唐刘孝孙等撰。太宗命诸王府官以事名类，推原初始，凡二十六门，以教始学诸王。《易大传》自始作八卦，至网罟、耒耨、臼杵之微，皆记其本起。《檀弓》所述，亦皆物之始也。然则《事始》之书，当系之儒。今以其所取不一，故附於杂家。

陈氏曰：唐吴王谘议弘文馆学士南阳刘存撰。

※《理道要诀》十卷

陈氏曰：唐宰相杜佑君卿撰。凡三十三篇，皆设问答之辞。末二卷，记古今异制，盖於《通典》中撮要，以便人主观览。

※《造化权舆》六卷

陈氏曰：唐丰王府法曹赵自勔撰。天宝七年表上。陆农师著《埤雅》颇采用之，其孙务观两尝为跋。余求之久不获，已亥岁，吴门天庆观《道藏》中借录。

※《刊语》二卷

陈氏曰：唐国子祭酒李谙撰。

※《资暇集》三卷

陈氏曰：唐李匡文济翁撰。

※《兼明书》二卷

陈氏曰：唐国子太学博士邱光庭撰。

※《苏氏演义》十卷

陈氏曰：唐光启进士武功苏鹗德祥撰。此数书者，皆考究书传，订正名物，辨证讹谬，有益见闻。尤梁谿以家藏本刻之当涂。

※《仲蒙子》三卷

陈氏曰：唐校书郎长乐林慎思虔中撰。

※《致理书》十卷

晁氏曰：唐朱朴撰。乾甯中，为国子《毛诗》博士，论述时务五十篇上之。词如近时策断之类，迂缓不切，与马周所建明不啻霄壤矣。昭宗善其言，用太宗擢周故事，拔为相，徒以益乱，可叹也。

※《两同书》二卷

《崇文总目》：唐罗隐撰。采孔、老二书，著为《内》、《外》十篇。以老子修身之说为《内》，孔子治世之道为《外》，会其旨而同元。

晁氏曰：唐罗隐撰。隐谓老子养生，孔子训世，因本之著《内》、《外》篇各五。其曰《两同书》者，取"两者同出而异名"之言也。

陈氏曰：不著名氏。《中兴书目》云唐吴筠撰。《唐艺文志》同，但入小说类。采孔、老为《内》、《外》十篇，名《祝融子两同书》。祝融者，谓《鬻子》，为诸子之首也。

※《宋齐邱化书》六卷

晁氏曰：伪唐宋齐邱子嵩撰。张耒文潜尝题其後，云："齐邱之意，特犬鼠之雄耳，盖不足道。其为《化书》，虽皆浅机小数，亦微有以见於黄、老之所谓道德，其能成功，有以也。吾尝论黄、老之道德本於清净无为，遣去情累，而其末多流而为智术刑名，何哉？仁义生於恩，恩生於人情，圣人节情而不遣者也。无情之至，至於无亲，无亲则忍矣：此刑名之所以用也。文章颇高简，有可喜者。其言曰：'君子有奇志，天下不亲。'虽圣人出，斯言不废。"

※《格言》五卷

晁氏曰：伪唐韩熙载叔言撰。熙载以经济自任，乃著书二十六篇，论古今王伯之道，以千李煜。首言阳九百六之数及五运迭兴事，其〈馬春〉杂如此。有门人舒雅序。

※《中华古今注》三卷

陈氏曰：後唐太学博士马缟撰。盖惟广雀豹之书也。

※《续事始》五卷

晁氏曰：伪蜀冯鉴广孝孙所著。

※《事原录》三十卷

晁氏曰：皇朝朱绘撰。其书《事始》之类也。

※《物类相感志》十卷

晁氏曰：皇朝僧赞甯撰。采经籍传记物类相感者志之。分天地人物四门。赞甯，吴人，以博物称於世。柳如京、徐骑省与之游，或就质疑事。杨文公、欧阳文忠公亦皆知其名。

陈氏曰：赞甯，国初名释也。

※《耄智馀书》三卷

陈氏曰：太子少保致仕澶渊晁迥德远撰。晁善养生，兼通释、老书，年至八十四，子孙多闻人。

※《昭德新编》一卷

陈氏曰：晁迥撰。"昭德"者，京师居第坊名也。晁氏子孙皆以为称。

※《宋景文笔录》三卷

晁氏曰：皇朝宋祁撰。皆故事异闻、嘉言奥语，可为谈助。不知何人所编，每章冠以"公曰"。景文，乃祁谥也。

《中兴艺文志》：《笔录》三卷，皇朝绍圣中，宋肇次其祖庠遗语，凡一百七十条。

按：二《笔录》卷数同，祁、庠又兄弟也，然则一书邪？二书邪？当考。

※《近事会元》五卷

陈氏曰：李上友撰。自唐武德至周显德，杂事细务皆记之。

※《徽言》三卷

陈氏曰：司马光手钞诸子书，题其末曰："余此书类举人抄书，然举子所钞猎其辞，余所钞覈其意；举人志科名，余志道德。"其序书"迂叟言六十八"，盖公在相位时也。方机务填委，且将属疾，而好学不厌，克勤小物如此。所钞自《国语》而下六书，其目三百一十有二，小楷端竽，无一笔不谨，百世之下，使人肃然起敬。真迹藏邵康节家，其诸孙〈辶方〉守汉嘉，从邵氏借刻，携其版归越，今在其群从述尊古家。

※《泣岐书》三卷

陈氏曰：蜀人龙昌期称撰，称"上昭文相公"。有後序，言求荐进之意。

※《天保正名论》八卷

陈氏曰：龙昌期撰。其学迂僻，专非周公，妄人也。

※《事物纪原》二十卷

陈氏曰：不著名氏。《中兴书目》十卷，开封高承撰，元丰中人。凡二百七十事。今此书多十卷且数百事，是後人广之耳。

※《孔氏杂说记》一卷

晁氏曰：皇朝孔武仲撰。论载籍中前言往行，及国家故实、贤哲文章，亦时记其所见闻者。

※《晁氏客语》一卷

陈氏曰：晁说之以道撰。

※《王氏杂说》十卷

晁氏曰：皇朝王安石介甫撰。蔡京为《安石传》，其略曰："自先王泽竭，国异家殊。由汉迄唐，源流浸深。宋兴，文物盛矣，然不知道德性命之理。安石奋乎百世之下，追尧、舜、三代，通乎昼夜阴阳所不能测而入於神。初著《杂说》数万言，世谓其言与孟轲相上下，於是天下之士，始原道德之意，窥性命之端云。"所谓《杂说》，即此书也。以京之夸至如此，且不知所谓"通乎昼夜阴阳所不能测而入於神"者，为何等语，故著之。

※《汲世论》一卷

晁氏曰：右未详何人所著。多称元祐间事，且喜论兵，疑吕氏书也。凡十门。

※《驭臣鉴古》二十卷

晁氏曰：右皇朝邓绾撰。元丰中为中丞，献之朝。未几，坐操心颇僻，赋性奸回，论事荐人，不循分守，贬。

※《广川家学》三十卷

陈氏曰：中书舍人董弅令升撰。述其父逌之学。

※《苏文定公遗言》

苏辙子由撰。周平园序略曰："文定公晚居许昌，造深矣。避祸谢客，纵有门人，亦罕与言。其闻绪论者，子孙而止耳。然诸子宦游，惟长孙将作监丞仲滋讳籀，年十有四，才识卓然，侍左右者九年，记遗言百馀条，未尝增损一语。既老，以授其子郎中君诩，郎中复以授其子道州史君森。予尝与道州同僚，故请题其後。昔人疑《黄楼赋》非出公手，东坡盖亲为之辩，今公自谓此赋学《两都》，晚年不复作此工夫之文。至《和陶》、《拟古》九首，则明言坡代，作识者当自得之。又云读书须学为文，馀事作诗。然公诗自工。谓储光羲高处似陶渊明，平处似王摩诘，而以韩子苍比之子，苍由是知名。公素不作长短句，今《渔家傲》一篇，虽用禅语，而句法极高，乃知公非不能词，直不为耳。此皆学者所宜知也。"

※《石林家训》一卷

陈氏曰：叶梦得少蕴撰。

※《石林过庭录》二十七卷

陈氏曰：叶梦得与诸子讲说者，其中子模编辑之。

※《程氏广训》六卷

陈氏曰：中书舍人三衢程俱致道撰。

※《艺苑雌黄》二十卷

陈氏曰：建安严有翼撰。大抵辩正讹谬，故曰"雌黄"。其目《子史》、《传注》、《诗词》《时序》、《名数》、《声画》、《器用》、《地理》、《动植》、《神怪》、《杂事》，卷为二十，条凡四百条，砚冈居士唐稷序之。有翼常分教泉、荆二郡。

※《湘素杂说》十卷

晁氏曰：皇朝黄朝英撰。所记二百事。朝英，建州人，绍圣後举子也。为王安石之学者，以"赠之以芍药"为男淫女，"贻我握椒"为女淫男，鄙亵不典，前辈尝以是为嗤笑，朝英特爱重之，以为得诗人深意，其他可知矣。

陈氏曰：陈与者为之序，言甲辰六试吏部不利，盖政、宣中士子也。其书亦辩正名物，而学颇迂僻。

程氏《演繁露》曰：此书辩正世传名物音义，多有归宿，而时有阙疑者。至释宋子京《刈麦诗》，以四月为麦秋，而曰"按《北史　苏绰传》，麦秋在野，其名远矣"，是未尝读《月令》也。以此知博记之难。

※《圣贤眼目》一卷

陈氏曰：曲河洪兴祖庆善撰。摘取经、子数十条，以已见发明之。

※《义林》一卷

陈氏曰：眉山程敦厚子山撰。其上世，东坡外家也。子山为人凶险，附秦桧至右史，後坐谪死。

※《演繁露》十四卷，《续》十卷

陈氏曰：程大昌泰之撰。初在馆时见《繁露》书，以为非，说见春秋类。又引《古今注》"冕旒缀玉下重如繁露然"，盖与《玉杯》、《竹林》同为托物名篇，可想见也。今曰《演繁露》者，意古之《繁露》，与《尔雅》、《释名》、《广雅》、《刊误正俗》之类云尔。

※《考古编》十卷，《续编》十卷

陈氏曰：程大昌撰。上自《诗》、《书》，下及史传，世俗杂事有可考见者，皆笔之。

※《楚泽丛语》八卷

陈氏曰：右迪功郎李蓍吉光撰。不知何人作其书，专辟孟子。绍兴中撰进。大意以为王氏之学出於孟子。然王氏信有罪矣，孟氏何与焉？此论得於景迂之微意。

※《容斋随笔》、《续笔》、《三笔》、《四笔》各十六卷《五笔》十卷

陈氏曰：翰林学士番易洪迈景卢撰。每编皆有小序。《五笔》未成书。

《朱子语录》曰：洪景卢《随笔》中，辩得数种伪书皆是。但首卷载欧帖事却非，实世间伪书。如《西京杂记》，颜师古已辩之矣。

※《续颜氏家训》八卷

陈氏曰：左朝请大夫李正公撰。皆用颜氏篇目而增广之。

※《习学记言》五十卷

陈氏曰：阁学士龙泉叶適正则撰。自六经、诸史子以及文鉴，皆有论说，大抵务为新奇，无所蹈袭。其文刻峭精工，而义理未得为纯明正大也。自孔子之外，古今百家随其浅深，咸有遗论，无得免者。而独於近世所传《子华子》笃信推崇之，以为真与孔子同时，可与《六经》并考，而不悟其为伪也。且既曰"其书甚古，而文与今人相近"，则亦知之矣。远自《七略》及《隋》、《唐》、《国史》诸志，李邯郸诸家书目，皆未之有，岂不足以验其非古，出於近世好事能文者之所为，而反谓孟、荀以来无道之者，盖望而弃之也。不亦惑乎！

※《准斋杂说》一卷

陈氏曰：钱塘吴如愚撰。

※《灌畦暇语》一卷

陈氏曰：不知作者。杂取史传事，略述已意。

※《忘筌书》二卷

陈氏曰：潘植子醇撰。新安所刻本凡八十二篇，与《馆阁书目》、《诸儒鸣道集》及余家写本篇数皆不同。本已见儒家，而《馆目》置之杂家者，以其多用释、老之说故也。今亦别录於此。

※《袁氏世范》三卷

陈氏曰：乐清令三衢袁采君载撰。








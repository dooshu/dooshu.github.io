○恭撰條議以便聖覽疏 【 建儲】

爭□本疏甚多不能詳載僅錄一二此篇亦有名故載之

臣惟冊立太典、貴協輿情、羣言僉同、即為至論、自正月二十六日、　聖諭甫下、人心悚惶、卿僚大小諸臣、前後數十餘疏、葢以必不可行之事、創見於今、是以大不得巳之心、共激於義誠思　聖覽未遍封章、撮其總歸、條為問答、竊佐萬年之計、敢希一夜之觀、問曰、元輔王錫爵所擬待嫡封王　聖諭是乎、答曰非也。朝廷舉動。必守　祖宗家法。而為後世慮深遠。祖宗朝東宮無待嫡之條。元子無封王之例。重儲貳先正名。繫人心也。乃不立長於今日。而待嫡於將來。欲令　皇長子與皇三子皇五子並封為王。輕國本紊名分。壞　祖宗家法。遺子孫隱憂。無大於此。問曰、信如東宮不待嫡、元子不封王、則　世廟晚年、不建太子、而　皇考穆宗以裕王登極、斯何以稱焉、答曰、查得嘉靖十八年二月朔、冊立元子為　皇太子、第二子為裕王、即　皇考、第三子為景王、是　皇考非以元子為裕王。同太子而封王者也。　皇祖葢立太子於初年非晚年而猶不立也是豈可為待嫡封王者例乎。問曰、然則　祖訓立嫡之文何以答曰、詳讀　祖訓、法律全文、曰、凡朝廷無皇子、必兄終弟及。須立嫡母所生者、庶母所生、雖長不得立、若姦臣棄嫡立庶、庶者必當守分勿動、遣信告嫡之當立者、務以嫡臨　君位、朝廷即斬姦臣、引断明確按此乃藩王入繼大統如皇祖故事非繼體承。祧者比援之則悖　祖訓也。臣下引之則誤　皇上也。且嫡長並重。有嫡立嫡。不聞無嫡而待嫡。有長立長不聞有長而虛長。必若無嫡而待之將置長於何地而定儲於何年問曰、然則無待嫡者乎、答　藩王有之。　祖訓職制條曰、藩王嫡長子、年及十歲朝廷授以金冊金寶立為王世子、如或以庶奪嫡輕則降為庶人、重則流竄遠方、如王年三十未有嫡子、其庶子止為郡王、待王與正妃年五十無嫡、始立庶長子為王世子、是藩王待嫡之例也問曰、親王可以待嫡、而東宮不可以待嫡、何歟、答曰、是　祖宗憂天下之深也宗藩無民社而重統緒。重統緒而長不可先嫡。無民社故嫡可待而世子可緩至於朝廷則不然。天子為宗社生靈主。太子副天子為宗社生靈主。儲位不可一日虛。天子不可一日無副。故帝王即位。即立太子。嫡子未生。即立長子。誠謂前定可以守法不前定則爭且亂安危係之耳且考之藩例元妃之後有子。不復繼室繼選之妾有子。不復稱嫡。即藩王亦何嘗不重長哉今以東宮而援繼統之條。天子而襲藩王之例其遵　祖訓耶。非耶。無乃非　祖宗憂天下心乎。問曰、嫡之不可待、既得聞命矣元子不封王亦有說乎、答曰、有天子繼體之胤。稱子稱孫故名皇太子皇太孫。若曰。以子孫而承　祖宗也非爵之也別子則王之。王必繫之以地。葢爵之官而祚之土。俾稱藩臣今　皇上繼體者元子也不可爵其可王王則卑元子亦卑　皇上。　皇上所有天下。皆元子有王之則則當以何地王之故皇三子皇五子可封。而元子必不可王也。問曰允若此、則元輔所擬　聖諭誤矣、其所引元子拜嫡之說、或可權宜行之、而奈　皇上不聽何、答曰、非也。誠　皇上所謂非光明正大之道也。葢中宮敵體　皇上。有子則巳子為嫡。庶子為庶。無子則凡子皆子而長子即嫡何待拜而後子乃為太子耶秦異人之拜華陽。漢惠后之子少帝。典冊所著。指為厲階。奈何以漢宋一二偶為之事。為國朝創一家法貽後世利幼抱養之釁耶問曰、是無難知、然則　皇上曷為而權宜、元輔曷為而曲引、廷臣曷為而固諍、　皇上曰被誣、元輔曰蒙謗、意其有隱情歟、幸畢其說、答曰、　皇上元輔之意。廷臣何能知。顧連署而爭。累章而懇。非為　皇上一身。非為元子一王。非為輔臣一旨。誠恐作法自今。流弊無巳。倘嗣此以還。代無嫡出。則代無東宮。長子非太子則凡子皆太子矣寧保無詐稱遺詔。更為賜書。如趙高之禍秦者乎。寧保無貪立幼年。禁中定策。如閻顯之禍漢者乎。寧保無積愛成嫌。投懷希寵睥睨儲位。如魏王泰之伺承乾乎。寧保無秘語不售。搆獄株連。危言惑上。如李林甫之誤玄宗乎。寧保無片紙出宮中乘其倉猝。援、立所厚善如司馬光之所慮者乎。寧保無羣小窺伺。耳屬於垣。樹功藩邸。如李泌之所懼者乎。有一於此。誰任其咎。試使　皇上而念及。必不忍子孫有此。元輔而念及。必不忍　皇上有此。廷臣而念及。必不忍　皇上聖明元輔膺眷相與計安宗社而有此。獨目前計也乎哉而觸忌諱甘斧鎖以爭也。問曰、然則奈中宮何、答曰、　祖宗朝立長者非自今矣。長子不過數歲即立此亦人所?言然處置家事在我朝列聖固當有意立時中宮俱在盛年而當時不聞以嫡母壓長晚年亦不聞以嫡出兩儲宮闈中自有家法　皇上豈不明之。則以一時宮闈之情。較之萬世宗社之計。理則不敵。忍於萬世宗社之計。而不忍於一時宮闈之私。情亦不敵。　皇上豈宜以此貽子孫。元輔豈宜以此誤　皇上。易曰主器莫若長子。傳曰國有長君。社稷之福。孔子曰名不正則言不順。言不順則事不成。賈誼曰天下之命懸於太子。太子之善在於早諭教。叔孫通曰太子天下本。本一搖天下振蕩。奈何以天下為戲。屈建曰楚必多亂。一兔走於街。萬人追之。一人得之、萬人不復走。楚多寵子。而嫡位無主。亂自此生。魯漆室女曰。吾憂魯君老。太子幼。魯國有難。身必與焉。夫處君臣父子兄弟之間。不據理執經。明大義以杜禍始。而徒以中宮為解。以封王為權。待不必然之嫡。遲十二齡元子冊立之期。壞　祖宗二百年一定之法。是忽主器悖正名。緩教諭之義。啟振蕩之端。無漆女憂魯之心。而犯屈建逐兔之戒拂人心誤國計甚矣。問曰、然則何道而可、答曰昔宋太宗謀建太子於寇凖。對曰、　陛下為天下擇君。謀及婦人中宮不可也。謀及廷臣不可也。唯擇所以副天下望者。太宗首肯。而仁宗立英宗為太子。韓琦力贊不疑。帝竟付中書行不使宮人與知願　皇上如太宗仁宗之斷。元輔盡寇準韓琦之忠。從外廷群臣之望。則宗社幸甚。天下幸甚。

許少微奏疏（疏）

許弘綱


列传第一百四十一 列女上


《春秋》之义，用夏变夷，必自夫妇之伦始。世祖奄宅中夏，有意于先王之礼教，独于蒙古夫死妇再醮，或嫁夫之兄弟，则仍其旧俗而不改。然旌烈女之门，复节妇之家，有司奉行，史不绝书。殆谓礼义可以治中国，而不可以施之夷狄欤！今为《列女传》，则蒙古、色目之族，固有以节义显者，而祥哥不剌公主以皇姑之贵早寡，不从诸弟继尚，为文宗所敬礼。呜乎，民彝物则之性，岂分于夷夏哉！惜不以《春秋》之法进之也。






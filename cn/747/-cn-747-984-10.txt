○对获古镜判

〈甲游嵩山，获古镜，文彩极异，陈於县。县宰因窥忽破。甲诉阙进，令科诬罔。〉

君子效官，岂轻举措？下民编户，须任指挥。甲於维嵩，得之古镜，宛转盘龙，自多符彩；翩翻鹊，是怀纳用。先呈铜印，宜照舞鸾；旋临玉掌，坐如半月。昔年挂竹，应宠全形；今日翻菱，惟看碎影。裂非因坠，是则难诬；破不缘击，欲尤谁过？但空桑之里，尚且移人；历阳之都，犹闻化鳖。况时经历代，固不可量，物罕保常，能无自损？难为照胆，理可缄心，仍敢浮词，尚论阙进！事同惭豕，累匪厚颜。何得牵迷，公为嫁祸。令科其妄，终非慎罚。


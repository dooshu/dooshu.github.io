○柳州上本府状

（元注云：莫诚救兄莫荡，以竹刺莫果右臂，经十一日身死，莫诚禁在龙城县。准律，以它物殴伤二十日保辜内死者，依杀人论。本府，谓桂管观察府也。）

右奉牒准律文处分者，已帖县准牒待秋分后举处分讫。（“举”，一作“与”。）伏以中丞（谓裴行立。）慈惠化人，孝悌成俗，属吏所见，皆许申明。至公之下，敢竭愚虑。窃以莫诚赴急而动，事出一时，解难为心，岂思他物。救兄有急难之戚，（《诗》：兄弟急难。）中臂非必死之疮，不幸致殂，揣非本意。按文固当恭守，抚事亦可哀矜。断手方迫于深哀，（汉王修谏袁谭曰：“兄弟左右手也。将斗而断其右手，可乎？”）周身不遑于远虑。（周，防也。）律宜无赦，使司明至当之心；情或未安，守吏切惟轻之愿。（《书》：罪疑惟轻。）况俟期尚远，禀命不遥。伏乞俯赐兴哀，特从屈法，幸全微命，以慰远黎。则必阖境荷慈育之恩，岂惟一夫受生成之赐。傥以律文难变，使牒已行，则伏望此状便令废格。（音阁。）轻肆尘黩，惶战交深。谨录状上，奉听处分。


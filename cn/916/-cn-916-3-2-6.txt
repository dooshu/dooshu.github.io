【为潘文则作思亲诗】

〖章本古文苑作思亲为潘文则作。《类聚》作思亲诗。《初学记》作思亲四言诗。《广文选》作为潘文则思亲诗。《诗纪》作思亲诗为潘文则作。〗

〖挚虞文章流别云。王粲所与蔡子笃及文叔良、士孙文始、杨德祖诗。及为潘文则作思亲诗。其文当而整。皆近乎雅矣。《颜氏家训》文章篇云。王粲为潘文则思亲《诗》云：躬此劳瘁。鞠予小子。庶我显妣。克保遐年。古人之所行。今世之所讳。案此言代人为文之弊。〗

穆穆显（《初学记》作皇。）妣。德音徽止。思齐先（《广文选》作仙。误。）姑。志侔姜姒。（《广文选》作似。误。）躬此劳瘁。（《初学记》作瘠。）鞠予小子。小子之生。遭世罔（《初学记》作同。误。）宁。烈考勤时。（《类聚》作眸。误。）从之于征。奄遘不造。殷（《类聚》作隐。（忧是婴。咨于靡及。退守祧礻方。五服荒离。四国分争。祸难斯逼。救死于颈。嗟我怀归。弗克弗逞。圣善独劳。莫慰其情。春秋代逝。于兹九龄。缅彼行路。焉托予诚。予诚既否。委之于天。庶我显（章本古文苑作刚。）妣。克保遐年。亹亹惟惧。心乎如悬。如何不吊。早世徂颠。于存弗养。于后弗临。遗衍在体。惨痛切心。形影尸立。魂爽飞沈。在昔蓼莪。哀有馀音。我之此譬。忧其独深。胡宁视息。以济于今。严严丛险。则不可摧。仰瞻归云。俯聆飘回。飞焉靡翼。超焉靡阶。思若流波。情似坻颓。诗之作矣。情以告哀。（○章本古文苑八。《广文选》十五。《诗纪》十五。又《类聚》二十作思亲诗。引止、姒、子、生、宁、征、婴、礻方八韵。《初学记》十七作思亲四言诗。引止、姒、子、生、宁、征、婴七韵。）


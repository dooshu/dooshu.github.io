○送窦拾遗赴朝廷序

至哉！圣人，在穆清之中，注意左右献纳之臣，於是扶风窦易直由华阴令擢拜左拾遗。诏下之日，士大夫相见而喜曰：易直举矣，直道其行乎！顷之，会国家举风力以变元气，阐文明以张四维。上曰：“五谏寂寥，七臣安在？”由是献可弼违者悚以奉职，而君亦朝服贲然，时然後行。七月初吉，整车祀。安定梁肃举觞以祝曰：夫有其道而不得其位，得其位而不得其时，昔人所以为叹也。君以懿文当百寮师师之盛，履王臣謇謇之位；行见夫У带彤墀之下，高议明堂之侧。宣上德，抒下情，唯夫子是望。彼吟咏风骚，优游平勃之事，又曷足为长者言耶？非歌诗无以见惜别之志，不可以不赋。


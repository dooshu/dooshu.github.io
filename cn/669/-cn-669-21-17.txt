17　淮陵地名考


地理志南陽郡平氏：「禹貢桐柏大復山在平氏東南，淮水所出，東南至淮陵閻按：「『陵』似當作『浦』。」入海。」案：此班氏自注文。禹貢集解云：「淮陵，晉猶存，不知何代廢省。今其地當在楚州界。」愚考宋州郡志：「淮陵郡本淮陵縣。」【原注】漢屬臨淮，後漢屬下邳，晉永寧元年爲淮陵國。〇案：小注亦宋書州郡志文。攷之兩漢及晉志俱合。輿地廣記淮南東路：「泗州招信縣，本淮陵縣，漢屬臨淮郡。宋曰睢陵，置濟陰郡。」今按漢、晉有淮陵、睢陵二縣，宋濟陰郡有睢陵縣，而淮陵郡無淮陵縣。蓋宋之睢陵，即漢之淮陵也。【原注】廣記：「漢睢陵故城〔一〕，在淮陽軍下邳縣。」寰宇記：全云：「樂史作。」「古淮陵城在招信縣西北二十五里。」見河南道十六。然則禹貢解以淮陵在楚州，非也。

【集證】山海經海内東經：「淮水出餘山義鄉，西入海，淮浦北。」水經：「淮水又至廣陵淮浦縣入于海。」閻氏謂「淮陵」當作「淮浦」是也。經義考：「傅寅禹貢集解二卷，存。」

【元圻案】書録解題地理類：「太平寰宇記二百卷，太常博士直史館宜黄樂史子正撰。起自河南，周於海外，當太宗朝上之。」〇史記夏本紀索隱曰：「桐柏一名大復山。」〇漢志：「淮浦屬臨淮郡。」後漢志屬下邳郡。蔡氏傳：「淮入海，在今淮浦。」

〔一〕「睢陵」，原作「淮陵」，據元刊本、清嘉慶本改。






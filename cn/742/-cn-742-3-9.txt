九


○序（五）

【周子俶东风稿序】

子俶之为余友也，海内莫不闻；海内之知余者无不识子俶，其识子俶者无不以其交于余也。子俶少于余数岁，实兄事余。余两人生同时，居同里，长同学，其文章议论卓然见于当世者，人尽知之，其合乎性情，浃乎道义，则恐人未尽知之也。子俶之行也，余可以无言乎？

余好核人物，持臧否，不能与时俯仰；子俶多通而少可，性不喜俗儒：此其志行同也。余坦怀期物，不立町畦，遇有急难，先人后己；子俶与人交，输心写腹，不侵然诺：其节概同也。余不问生产，通籍二十年，落犹诸生；子俶家贫好客，室中有图书千卷，无担石之储，妻子不立：其穷困同也。余忧时感命，坎𡒄无聊生，子俶自以有才不遇，醉后酒悲，辄据地而哭：其侘傺同也。其间有不同者：子俶尚黄老，而余好佛；子俶好饮，而余口不识杯铛；乃至辨驳疑滞，论难锋起，纷然争驰，久而皆服。盖余两人互有短长，终归于同者，则又如此。而余今日毕志家园，杜绝人事；子俶入京师，游太学，交王公大人以成名，若有异乎两人之踪迹者。余则曰：不然。夫君子之道，可以出而不出，可以处而不处，皆非也。余受遇当年，滥叨宫相；子俶少而遭乱，门户未显。余禀受羸弱，积疢沉绵；子俶精力强济，负当世之具。子俶而不出，则又谁出哉？

余所患者：独居端忧，知交零落，止一子俶，今又舍我而去，则余之德业何所劝，过失何所规乎？余之穷愁不益深，而病苦不益甚乎？而余又何以送子俶？子俶刻其诗文以问世，子俶之才，天下所共知，天下知子俶为余之友，则其诗若文可以无用余言也，亦书其平生之交以告之而已。

【余澹生海月集序】

金陵余澹生好游，游亦不出江、淮、吴、越，然所过必与其地之士大夫流连酬答，得诗盈帙以去。今年夏从娄县过海，居半月乃还，出其诗《海月集》示余曰：此吾今岁纪游作也。盖取谢康乐繇赤岸到海所为“挂席拾海月”者以名其篇，而属余为之序。

余应之曰：余君好游，古之好游者莫康乐若也，今余君之游果能如康乐否耶？虽然，康乐不知有游者也。康乐祖父为晋室功臣，通侯贵重，刘宋易姓，心念故国，愤愤不得意，以自放乎山泽之游，其本志如此。史谓其欲参权要，恨不见收，肆意遨游，无复期度，乃沈约诬诋前贤以自文其过，要未为知康乐者也。独是志与时违，才非世用，康乐何不早弃侯封、绝人事，以介于孤峰叠嶂之间，而乃凿山浚湖，伐木开径，义故门生，随从数百，善游者固如是耶？彼盖负旷代逸才，不屑当世，凌云霞，弄泉石，庶几古人入山采药，长往不返之风；而又以门第之重，声名之高，僶勉蜷局，终莫能躧屣去之也，不得已而傲世轻物，纵诞诡越，以自发其无聊之气。若康乐者，所谓有志而未闻道，不足以语乎游者也。

嗟乎！世之季也，士大夫或沉湎曲糵，或游戏倡乐以自晦，而辄以取败。若夫涉名山、游五岳，可谓与人无患，与世无争矣，然亦必贫贱之士，不为当时所指目者而后能。后之君子所以惜康乐之不幸，不专咎其过也。今我澹生隐鳞戢羽，无门户之遗；累荣去羡，无裘马之习。其诗之繁富佚荡，甚有似于康乐也。而性度既殊，境会复异，故能以其才处乎纷乱之会，优游勿仕，卷怀自得。虽至乎海滨萧瑟无人之境，苇萑之与居，鱼虾之与游，而听潮声，观日出，徜徉肆览，不废咏歌。彼盖视人世之险戏得丧，变幻而荒忽，皆海也；吾之刘览游涉，吐纳而容受，皆观于海也。而月又安往而不在乎？予见世之论海月者，类托浮图心地空明之说，至于诗人游士，则仅措之以流连光景，而不谙于大道。今澹生别我而西也，溯西泠，上会稽，于康乐所挂席而游者，将得而亲览焉，吾知其必有得也。于其游也，为序其诗以问之。

【许尧文诗小引】

尧文将往庐陵，出一编示余，则其在樟亭、由拳流连登眺之作，而溯淮入都，怀人赠答居其半焉。尧文之才，开敏乐易，于读书能采掇其菁华，而出之以杼轴，故其诗妍秀深美，声病稳贴，虽专门名家莫或过之。余与尧文少同里，长同学，老而灌园，连墙比屋，槐柳之阴相映，草堂灯火相望于池塘林木之间。馀樵苏不给，而尧文时出斗酒，吹洞箫歌呼相应和。今将舍我而远去，余抚是编而沉吟，若有不释然者。

夫庐陵，天下之名郡也，昔者有先正文章节义著在累朝之册；今干戈久息，贤人君子接踵而起者，流风馀习，居然可见。尧文过匡山、涉马当以达乎此也，江山登临，宾客交游之盛收览以滋诗笈者，且盈缃溢缥，脍炙天下，此岂吾穷谷之叟，抱瓮作息，带索而行吟者，能窥测其涯涘乎？抑吾闻之：“旧国旧都，望之畅然。”当尧文在樟亭、由拳，相去不过数舍，今江天寥廓之外，其于故园竹梧杉桧滋生而拱把，芙蕖芍药芳郁而纷披，未尝不如杜氏之四松、陶家之五柳，彷徨而想像也。闾井日已荒，亲友日已耗，虽衰迟如余者，间与江右士大夫追旧游而话宿好，未尝不如汉滨之老人、沧浪之渔父，寤寐而兴怀也。然则其见之于诗者，又乌得而已耶？他日政成，垂组揭节以还乡里，余且尽出其田夫野老之作以是正于尧文，得毋从而嗤之曰：固哉，是夫之为诗也！身穷才退，足不出里巷，何足与于此乎？亦相与为一笑而已。于其行也，遂书之以赠。

【赵孟迁诗序】

孟迁酒人也，而长于诗。孟迁则曰：吾诗人也。诗非酒不豪，非酒不恣，非酒不足以尽其淋漓惝恍、奔莽诞宕之致。吾取其诗读之，若是乎深有得于酒者。或曰：孟迁尝与军，当横刀会饮时，高吟瞠目，老兵詈坐。今虽褶不完，蹩蹩焉为道旁所摧笑，然孟迁不以屑也。每痛饮大嚼，裸袒叫啕，摇头而歌，四座尽惊，意气自若。此其为人，忧患哀怒、机利变巧不入其胸中，而皆逃之于酒、托之于诗者耶！孟迁乎，吾乌足以知之？

【永愁篇序】

吾友孙稚均携九龙永愁人诗卷示予，曰：此龚佩潜中书之女作也。中书以进士遇国难，投秦淮以死，惜无人表著之者。有才女而复不得意，用“永愁”名其篇。昔屈原赴湘流，葬鱼腹，为《离骚》以见志；百世而下，复见之龚生，其惓怀故国，死不忘君，所志同也。世之言愁者莫过乎原。原之死以不得乎君，其时国尚存也。中书则国亡矣，又以所死之君遭运会之极，不获与前此死忠者同日而语。夫君臣夫妇之道一也，为中书女者，当以其父命之不犹，名之不立，仰天而侘傺，其为愁也大矣，舍是而云《永愁篇》为己作也，不亦末乎！虽然，屈原言愁而托之湘君帝子、菊芳兰秀，以寓其缠绵凄恻之旨。今龚女能诗，又善画湘草，使见之者有感乎幽谷无人，不言自芳，而江潭憔悴，亦可以形容而仿佛，虽谓之为其父作亦可也。屈原有姊，云“申申其詈予”，后人尚以之名其县，比于望帝啼鹃，同其哀怨，而况龚女之善愁者乎！稚均其识之，它日必有纪中书之事而并及其女者。是为序。

【黄媛介诗序】

夫璟李雅擅名家，独推闺咏，《玉鸳草》青蛾居士，《月露吟》白雪才人。虽寒山之再世缥缃，才兼粉绘；汾湖则一时琬琰，迹类神仙。而皆取意由拳，分流长水。岂非楼名烟雨，赋就《裁云》；湖号鸳鸯，词工织锦耶？

黄媛介者，体自高门，夙亲柔翰。横塘杨柳，春尽闻莺；练浦芙蕖，月明捣素。照影灵光之井，纸染胭脂；看花会景之园，香分芍药。固已妍思落于纨扇，丽咏溢于缥囊矣。逮夫亲故凋亡，家门况瘁，感襄城之荀灌，痛越水之曹娥，恨碎首以无从，顾投身其奚益！蔡琰则惟称亡父，马伦则自道家君，陨涕何言，伤心而已。从此女儿乡里，恨结罗衣；乃闻新妇山头，妆开石镜。惟长杨曾经献赋，而深柳可以读书。点砚底之青螺，足添眉黛；记诗中之红豆，便入吹箫。共传得妇倾城，翻为名士；却令家人窃视，笑似诸生。所携唯书卷自随，相见乃铅华不御。发其旧箧，爰出新篇，即其春日之诗，别仿元和之体，可为妙制，允矣妍辞。仆也昔见济尼，蚤闻谢蕴；今知徐淑，得配秦嘉。是用览彼篇章，加之诠次。庶几东海重闻桃李之歌，不数西昆止载蘼芜之赋尔。

【陆子咏月诗题词】

九月既望，梅村艺瓜初罢，浊酒自宽。维时夜景融融，广除槭槭，木叶微堕，寒雁方来。叹素质之易亏，濯清晖而良苦，停杯问影，灭烛怜光。忽海上孤鹤之飞，得云间士龙之句。

观其遣词宛转，既好若弹丸；体物风流，复团如纨扇。状微云之点缀，类秋水之沦涟。于焉托旨造端，兴怀逞藻，著玉山之赋，摛桂树之篇，即事皆工，缘情匪一。若夫西园夜永，南内人稀，修竹檀栾，寒芜平楚，孤舟而四顾无邻，空庭则所思若梦。况乎匡山落驭，邺下开筵，照子建于高楼，动远公之清麈。而更残流水，出峨嵋兮半轮；塞外长风，度玉门者万里。陆子此卷，无不体极风骚，致兼哀乐，昔之作者，何足数哉！

余也端忧多暇，摇落为期，尝抚乌鹊以惊栖，时对玄霜而泣下。投赠华章，涤开鄙绪。似狂同郭翰，忽睹银河；亦才愧虞羲，敢抽玉管。惟有乞光泛滟，追景徘徊，愿逐以入怀，讵揽之盈手也！

【朱生题词】

梅村曰：优孟负薪之歌，延年遗世之曲，古昔伶人抱器，类出新声。自兹以降，虽令龟年管，贺老调丝，而假手词流，率非己制，若朱生者，可谓近之矣。嗟乎！家同履道，屈殷胄之风流；才似方回，经右军之赏接。况乎今日，莫唱《渭城》，念旧人知复存亡？在老兵何分得失！苟为曹公之鼓吏，孰非田横之门人。即复科头胡粉，入苍鹘之群；犹贤乎帖巾反衣，学高丽之舞也。

余虽闭户，守玄推欲，导情宣郁。忽闻《水调》，骤唱《扬州》；似聆羌管，重吟《陇上》。武昌老人吹笛，少年曾事曹王；连州刺史题诗，时辈咸轻米叟。率尔援笔，遂书简端，非曰安仁之识石家，又岂长吉之赠申子。惟是危楼长啸，和老妪之吹篪；浊酒素筝，引率驺而对饮，以自释其聊萧而已。








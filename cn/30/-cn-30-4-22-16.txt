和尚


和尚，蒙古乃蛮台氏。祖海速，充昔烈木千户所蒙古军百户。伯父兀鲁不花，初充蒙古军五十户。至元七年，从昔烈木千户南征，以功命权百户，从佥省阿剌海牙攻樊城。十一年，从攻新城，又从攻鄂东门，攻处州，屡立战功。二十五年，赐银符，授敦武校尉、后卫亲军百户。是年秋卒。父怯烈吉袭。怯烈吉卒，和尚袭。

至大三年，进忠翊校尉、后卫亲军副千户，赐金符。延佑二年，江西宁都寇起，杀守土官吏，从元帅乞住等总兵讨之，生擒贼酋蔡五九诛之，捣其巢穴。致和元年八月，西安王以兵讨倒剌沙，命从丞相燕帖木儿擒乌伯都剌，分兵备御。

天历元年九月，从战通州，以功赏名马。从击犯红桥之兵，手戈刺死二人，败之，夺红桥。及纽泽大夫等力战于白浮，杀其四人。和尚白丞相曰：“两军相战，当有辨，今号缨俱黑，无辨，我军宜易以白。”丞相然之。战于昌平栗园，杀二人。又与亚失帖木儿战于石槽，杀三人。十月，从击秃满台儿于檀州南桑口，败之。又从丞相追击其军于檀州之北，有功。十一月，命领八卫把总金鼓都镇抚司事。




○请赐仲武诏状

右，臣等见李回说，仲武似疑刘稹未有罪状，及见李回说从谏积恶僭侈，便忠愤感激，告若罪状如此，朝廷固合诛夷。臣等商量，因处分边事，望赐仲武书，谕以深意，要云：“从谏入觐之初，与郑注交结，因缘货贿，滥授钧衡。及归镇後，又与李训结托，所谋狂险，中外具悉。自训注夷灭，必不自安，颇恃甲兵，转怀悖慢，先朝外虽优宠，中实怀疑。及从谏疾病之时，曾无诚款，昨遣中使临问，兼借名医，矫托异端，竟不相见。便树置刘稹，令将校继献章表，不待朝旨，便令继袭。以泽潞一镇，有启圣旧宫，艰难以来，多用文吏，如抱真首创军募於国，兼有大功，身殁之後，其子皆赴京阙。比谓刘稹愚，迫於军情，望其管惜家门，稍能悛悔。频敢驰突晋绛，侵轶河阳。近李丕投降，及魏博收平恩县，得刘稹榜贴，并已进来，皆呼官军为贼，逢著即须痛杀。悖逆如此，天地不容，想卿远闻，应当奋激。卿宜速谕诸藩部落，同灭可汗。卿但北边立功，刘稹必当自溃，策勋命赏，以卿一道为先。卿深体此怀，兼示将校。”如蒙允许，望会翰林约此意撰诏。








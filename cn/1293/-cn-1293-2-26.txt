○朱彝尊词

史梅溪燕归梁云：“独卧秋窗桂未香。怕雨点飘凉。玉人只在楚云旁。也著泪，过昏黄。西风今夜梧桐冷，断无梦，到鸳鸯。秋钲二十五声长。请各自，耐思量。”竹太史仿其意，而变其辞为桂殿秋云：“思往事，渡江干。青蛾低映越山看。共眠一舸听秋雨，小簟轻衾各处寒。”较梅溪词尤含意无尽。太史於南北宋词兼收并采，蔚为一代词宗，顾仅以玉田自拟。自题词稿解令云：“十年磨剑，五陵结客，玉田差近。落拓江湖，且会付、歌筵红粉。料封侯、白头无分。”集中言情诸作，羌无故实，可知即风怀诗，亦未必真有所指。乃朱石君相国犹以未删为恨。翁覃溪学士言：太史欲删未忍，至绕几回旋，终夜不寐，想均未细绎前词耳。太史以布衣举鸿博入词垣。赐第内城，出主江南试，亨衢方骋。旋为忌者所中，投劾归。道出扬州，鹾商安氏奉万金为著书资，遂得优游终老。其解令第三句，原作“涕泪都飘尽”，乃沿汲古阁刊晏叔原词“团扇无绪”，於“绪”字上衍一“情”字之误。考花草粹编本四字，宋元各家词均无作五字句者。


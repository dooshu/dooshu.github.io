◇请诏东海王越等罢兵表

范阳王欲代豫州刺史乔，乔举兵逐，司空、东海王越以乔不从命讨之。臣以为乔忝受殊恩，显居州司，自欲立功于时，以徇国难，无他罪阙，而范阳代之，代之为非。然乔亦不得以之非，专威辄讨，诚应显戮以惩不恪。然自顷兵戈纷乱，猜祸锋生，恐疑隙构于群王，灾难延于宗子，权柄隆于朝廷，逆顺效于成败，今夕为忠，明旦为逆，翩其反而，互为戎首，载籍以来，骨肉之祸，未有如今者也。臣窃悲之，痛心疾首。今边陲无旁豫之储，中华有杼轴之困，而股肱之臣，不惟国体，职竞寻常，自相楚剥，为害转深，积毁销骨。万一四夷乘虚为变，此亦猛兽交斗，自效于卞庄者矣。臣以为宜速发明诏，诏越等，令两释猜嫌，各保分局，自今以後，其有不被诏书，擅兴兵马者，天下共伐之。《诗》云：「谁能执热，逝不以蹇」若诚濯之，必无灼烂之患，永有泰山之固矣。（《晋书·刘乔传》）


答张庐山


往铨部问可为督学者，仆妄以己见，列足下及海内名士十余人以应之。今皆次第登叙，独足下尚滞簿书之任，然或又以足下之才器，即宜畀以重且大者，不必更烦于文墨间也。幸努力自爱。

仆寡昧，窃抱敬贤之心。居常所推毂天下士甚众，然而皆不欲人知，敢以口惠市德于足下哉！致烦遣谢，深以为愧。人旋，草草附复。厚惠概不敢领，辄用归璧。统惟鉴原。






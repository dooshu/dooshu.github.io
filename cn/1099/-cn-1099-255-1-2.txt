○論營制疏 【 營制】

題為遵　祖制、收兵權以飭戎務事、照得我朝內外衛兵分隸五府、乃　高皇帝定萬世太平之計。俾免前代強臣握兵之害。其為聖子神孫慮至深遠。其法制甚周悉也。永樂末年。因聚府兵北伐。旋師之後。遂結營團操。乃以三千神機二營附之。因號為三大營。其實皆為五府之兵也変府兵而為營軍其源流如此夫五府之兵。因調伐而聚之為營。既歸即當散還各府矣所以久聚團操而不散者。以當時常有戒嚴征伐之事。故不暇耳。然猶以五軍名營實未變五府之舊制也沿至正統末年。常變為十團營矣。弘治年間。又加為十二團營矣。正德年間。又添置東西官廳矣。然舊營之中。尚存老家軍之籍。則五營之號未泯。而五府之意猶存也。夫我　太祖分府以設將。則權任不偏而得將將之法。營兵分練則易精銳我成祖分營以統兵。則分數易明而得將兵之法。得將將之法。則無前代強臣握重兵之釁矣。得將兵之法。則合兵法御眾如御寡之方矣。此　祖制之盡善。所當世守者也。至嘉靖庚戌。嚴嵩欲為賊將仇鸞之地。遂請于先帝。特設戎政廳。括內外兵籍鑄總督戎政之印而授之于鸞。夫于五府之外而別立一廳。咸寧侯受知于　世廟故特驕恣其餘則恩顧未隆大抵戎政文臣足以御之當無意外之虞也則盡變　太祖分府之意矣。以十餘萬之眾而統于一人。則盡變　成祖分營之意矣。時無骨鯁伐奸之臣。故賊臣得以肆覬覦之計。向使鸞遲於伏誅。則時事之危未可測也。鸞誅而以鎮遠侯顧寰代之。寰惟知退讓自守。以保勳名。以避嫌忌耳。然而營兵則日弱矣。往歲戒嚴。官軍俱列營于城內。其怯弱可知。皆由輕變　祖宗之法。遂致將強而如鸞。則有不軌之虞。將弱而如寰。則有不振之弊。　國家與強虜密邇。而兵將之不足恃如此。誠可為之寒心矣。臣愚晝夜慮此、竊謂分府設將之制。未易卒復。此于少保舊法而分營統兵之法。猶可遵行。况近日兵部會推總督戎政之將。武臣之中無堪任者。葢才足以統御十萬之眾而能變弱為強者非韓白之流不能當之求之今時。果難其人矣。恐亦未可求之于侯中也若夫才堪將一二萬之眾者。猶或可選擇而使也。合無將見操官軍九萬。分五營者意欲存五府之遺也分為左右中前後五營。各擇一將以分統之。責令開營教習。依法訓練。仍以文臣廵覈之。每歲春秋遣官較閱凡將官之能否。軍士之勇怯。技藝之生熟。紀律之嚴縱。皆得奏聞。而賞賚罰治行焉。務令五營齊成精銳。先將戎政印收入內府。有事則領敕掛印。而命將于閫外。事完則繳敕納印。而歸將于營中。如是則太阿之柄。獨持于上。而輦轂之下。常有數萬精兵。可戰可守。聽調聽戍。隨所用無不宜矣。轉弱為強之道。實不外此。今若徒狃于戎政廳之設。而不遵　祖宗分府分營之意。則將權重而避忌愈多兵不敢練也卒伍混而分數不明兵不可練也責任歸于一人而觀望推委者多兵不能練也夫與其握兵權于一人。坐視其廢弛。以趨于弱。孰若分其權于五人。令其各自操練。互相奮勉。而漸趨于強以壯國威也哉。臣一得之愚所見如此、伏望皇上俯賜採納、


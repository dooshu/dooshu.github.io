○李讷除浙东观察使兼御史大夫制

敕。仲尼以举贤才则理，大禹以能官人则安。况西界浙河，东奄左海，机杼耕稼，提封七州，其间茧税鱼盐，衣食半天下，不有可仗，岂宜委之。正议大夫使持节华州诸军事守华州刺史兼御史中丞充潼关防御镇国军等使上柱国陇西县开国男食邑三百户赐紫金鱼袋李讷，温良恭俭，齐庄中正，实以君子之德，华以才人之辞。扬历清显，昭彰令闻，辍自掌言，式是近辅。子贡为清庙之器，仲弓有南面之才，智莫能欺，刚亦不吐，表率教化，皆有法度。今者兵为农器，革作轩车，言於共理，在择循吏。是故用已效之绩，托分寄之任，拥旆而服元玉，化千里而有三军，儒者之荣，莫过於此。孔子曰：“仁者爱人，智者知人。”爱人则疲羸可苏，知人则才干不弃。土宇既广，杀生在我，达此二者，可以报政。荣加副相，用压大邦，尔其勉之，无忝所举。可使持节都督越州诸军事守越州刺史兼御史大夫充浙江东道都团练观察处置等使，散官勋封赐如故。


萧山黄开平别业同诸子赋

山堂临北干，好友共相求。
篱径开丛竹，图书冠九州。
海门时骋目，江屿坐消忧。
投辖星辰聚，临窗河汉流。
岩阴藏短榻，木末出层楼。
细雨池台绿，回飙洞壑秋。
云连秦望树，潮送武林舟。
疏酌偏成醉，高言不易酬。
才倾鹦鹉赋，狂典鹔鹴裘。
兵革身将老，风骚志未休。
渔蓑烟际没，水寺掌中浮。
宇宙谁青眼，沧洲许白头。
湘湖莼正好，禹穴字还留。
客选兰亭胜，人堪莲社收。
栖迟心不厌，贫贱性难柔。
朱果呼儿摘，新醪向妇谋。
情閒鸥鹭静，歌罢鬼神愁。
杜甫诗难尽，重过何氏游。



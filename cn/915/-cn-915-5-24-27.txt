◇答尚书访

景初中，明帝崩于建始殿，殡于九龙殿。尚书访曰：「当以明皇帝谥告四祖，祝文于高皇称玄孙之子，云何？」王肃曰：「礼称曾孙某，谓国家也。荀爽郑玄说皆云：『天子诸侯事曾祖以上，皆称曾孙。』」又访：「案汉既葬，容衣还，儒者以为宜如文皇帝故事，以存时所服。」王肃曰：「礼虽无容衣之制，今须容衣还而後虞祭，宜依尸服卒者上服之制。生时亵服，可随所存，至于制度，则不如礼。孔子曰『祭之以礼』，亦为此也。诸侯之上服，则今服也。天子不为命服，然亦所以命服之上也。案汉氏西京故事，月游衣冠，则容衣也。言冠以正服，不以亵衣也。」尚书又访：「容衣还，群臣故当在帐中，常填卫见。」王肃曰：「礼不墓祭。而汉氏正月上陵，神座在西序东向，百辟计吏前告郡之谷价，人之疾苦，欲先帝魂灵闻知。时蔡邕以为礼有烦而不可去，事亡如存。况今无填卫之禁，而合于如事存之意，可见于门内，拜讫入帐，临乃除服。（《通典》七十九）


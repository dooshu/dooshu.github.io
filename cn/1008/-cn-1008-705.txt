赵蕃　怀成父

晓枕占乾鹊，昏檐数湿萤。

竹风愁独立，山雨要同听。

懒更翻黄卷，还成倒浊瓶。

犹疑到或晚，戒勿掩柴扃。

赵蕃

赵蕃　怀成父

柳黄初作一夜秋，诗瘦宁消万古愁。

客子岂无衣褐念，飞鸿犹作稻粱谋。

早须微禄非因酒，晚愿全生但守丘。

望尔不来来且去，江头吾已具归舟。

赵蕃

赵蕃　怀成父

竹里人家茅舍烟，竹篱崩缺涧鸣泉。

几声啼鸟隔林唤，两树桃花相对然。

古路经行斜更直，好山迎我后仍前。

暂谋坐睡还成觉，春草池塘思惠连。

赵蕃


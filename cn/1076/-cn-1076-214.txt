卷二百十四

<史部,诏令奏议类,奏议之属,历代名臣奏议>

钦定四库全书

历代名臣奏议卷二百十四

明　杨士奇等　撰

法令

宋孝宗时赵汝愚缴论张时中狱事状曰臣窃谓朝廷之法画而不变者也法当轻则从轻法当重则从重有司惟知奉法而已法之外非所敢议也至於情法不能相当故有情重法轻情轻法重有司不敢专决者则具事因以请于上亦惟上之所命如何耳臣伏覩临安府所勘将仕郎张时中为不合因弟居中在禁用钱行赂于狱吏徐造等法司定法合徒二年私罪追将仕郎绫?当徒一年余徒一年赎铜二十斤其法不为不重矣诚使时中之罪犹不止此本府惟当开具情法申取朝廷旨挥不应辄用己意既乞依条断罪又乞某人特配五百里某人特配邻州某人特送三百里外州军编管如此则轻重予夺之权皆在有司而朝廷之法不几於废矣夫京师者诸夏之本也使有司任情废法一至于此四方何观臣愚伏望圣慈特降睿旨行下本府将张时中止依条定断外仍令今後不得妄於法外擅自拟法庶几君臣之分严朝廷之体尊

虞允文论金州之弊乞加威令於诸将状曰臣闰七月二十九日到金州宣布陛下德意不敢不尽而臣以非才乃使之理军市修民政去大奸蠧以革四十年不可胜言之弊大惧不足以奉明诏称崇委也臣自累日来以所闻见考质文簿则随一事有一弊条目至多不可殚纪臣尝行江淮荆襄历徧诸军较之金州实所未有也大抵视民之财即已之财视官之物即已之物公取窃取见於一事辄以十数万计贪墨自肆上下一律略无忌惮至军民日用食饮之物一毫不恤也原其端由起於王友直而成於今日愁怨之声载於道路臣既摘其大者牓於通衢劄下诸军明以实事丁宁约束庶其惩改或可少副陛下顾怀远方军民之意然牓与劄子姑先示告戒而已如欲羣贪敛戢根株脱坏大洗坚久之恶习非一振朝廷威令则小人之听未必具孚小人之心无缘尽革也数十年来士夫之说以循习守常者谓之静重以革敝尽治者谓之生事自生事之说行於上而巧诋深谤之人四出以应之流言一行非者辄信是者辄疑敝未必能尽革治未必能尽立而身已危故宁为因循苟且以窃静重之名而享安荣逸乐之福此臣之所甚愤也然臣倚陛下圣明不敢自爱虽其人方主兵未敢明有所究治而官库之钱前後欺隐与显然分取者一面拘收已及五十余万緍至以诸军折估等钱自利州捴领所关请径为回易隐落乾没之数未敢问也日者伏闻陛下以镇江主将之贪亟罢黜之赫然一怒以慰安三军之士而擢用王友直郭刚近者莫不悦远者莫不畏甚盛举也论者独曰一将在军指顾笑谭之间掊敛克剥之事无不如意财既钜万矣富可百世矣一旦得罢去以就祠庭之逸而月食厚禄是其所大欲也如使诸将始效其贪中极其富而终觊其逸则知惩艾者鲜矣如未欲正其罪籍其财姑禠其崇资而徙之远方犹足以伸威令示方来也臣伏望陛下刚明果断作新治功窃意必有以处此特万里外未知之尔臣所出牓约束事件谨録具别劄进呈伏乞睿照

卫泾上奏曰臣闻养子之法所以重继嗣之道又以年之长幼为定则人情法意盖曲尽矣臣照得吕念一彭一皆吕细三阿陈养子初乞养时彭一才二岁吕念一方生十四个月按令节文异姓三岁以下听收养依亲子孙法吕细三与彭一吕念一为亲父子则吕念一彭一为亲兄弟无可疑者据案称吕细三夫妇以前後生男女不成恐有相克其彭一自七岁以来止呼其姓其吕念一彭一自来作兄弟称呼如此则所呼彭一乃世俗厌禳之意初不害为亲兄弟也今吕念一止因其兄彭一取去房门手板各以酒後纷争本无利害彭一先用柴棒打吕念一吕念一就夺柴棒打彭一致死则是弟打兄甚明其间下手先後虽有情理然名分所在则是非曲直有不容以辎铢较者按律十恶四曰恶逆注谓杀兄大赦所不原免今徒以称谓避忌之小嫌遽谓之异姓与凡人同科则三岁收养为亲子孙之法可废不用而养子之悖理伤道者虽父子相陵犯亦可以异姓而薄其罚矣况人情不甚相远凡养子者固望其相视如至亲乃所以为继嗣之谊若虽三岁以下收养如法而以异姓之故既不可以为亲兄弟则亦不可以为亲父子则凡世之养子於父子兄弟间无有定分同居共处一室之内不可恃以为亲轻於暌异而不相保矣宁失不经虽圣人好生之德然天伦人纪之所系风教名分之所关乃治道之大经尤不可一日而或紊也岂以一夫之死为足惜哉然臣区区之愚犹非敢以吕念一为必当杀第见法寺刑部两尝坚执而朝廷以特旨行之似於有司之职为未能尽欲望圣慈特降指挥将吕念一案再送法寺刑部及勅令所从公详议庶各尽心职守如情法相当所断允当则从其元断在朝廷不失为好生在有司不失为守法义斯两得若吕念一所犯果为可悯人情法意可以通行或已有似此断过体例俟其申上贷之未晚亦可以久行而无弊诚非小补所有録黄臣未敢书行谨録奏闻

泾?荣傅辰改正上奏曰臣闻朝廷行法非难守法为难法之所在行之果而守之坚则人有所畏而不敢犯若能行之一时而不能守於异日则将启人之玩心而不知惩创矣诸事已经断而理诉者一年内听乞别勘三年听别定其经?断者诣阙进状此法也今荣傅辰尝任萧山知县在任以不法取勘曾经伏辨准勅比加役流赃罪追毁出身以来文字除名勒停则是法已行矣传辰既而申诉亦尝诣阙进状臣取索到刑部文案法寺则以为应得别定条法合具申朝廷行下无干碍监司照应别定条法施行刑部则以傅辰所诉未应条法乞朝廷批状告示据此二说则传辰所诉未可遽从甚明今置有司之言不问而辄与改正则於守法之吏毋乃或未安乎臣窃惟陛下比来与二三大臣修明纪纲严赃吏之禁恐为民害犯者不贯若已经勘结勅断如傅辰辈容易与之改正则凡不曾勘结伏辨而以赃罪废罢者岂得无辞以自解乎兼傅辰状自称元勘寃屈臣未暇详究其事或万一有如所诉何惜不与从条别定然後斟酌施行庶足以昭示至公在朝廷不失为守法在傅辰容有可诿者臣职守所在既有愚见难以缄默所有録黄臣未敢书行谨録奏闻

薛季宣上奏曰臣闻牧马者在鞭其後敺羊者去其乱羣施之於民其则不远先王制徒流之法所以惩恶缓死也隶於赤籍所以绳其悍戾困之居作所以折服其心用示戒惩于以纳民于善而除俗之蠧也近自军法之坏非复纪律之存配流之徒知不得与善人齿於是留则肆其顽恶逃者流为奸盗椎埋屠贩习以为常乡之所以绳其悍戾折服其心者曾不复见为民之害未有甚於此属者非细患也?见大军招刺强壮絶为艰得给赏例物其费不赀强刺良民不胜其扰每念小人罪至徒流以上非勇悍则奸贼也收之於军则使贪使愚之法可得而用汉世募弛刑徒徙塞下周世宗收天下奸人亡命以备禁旅治以军法皆有成效臣谓先王加役之流隶于赤籍者此其意也有军律以绳其悍戾有师役以折服其心使皆迁善向功不复混于民伍而为善人之蠧鞭其後去乱羣者不几是乎愿诏天下州军凡罪至配流年五十五岁以下非尫羸无疾患者并送大军收管情理轻者特免刺面其徒罪以上愿从军者许从原收仍免重役如此一岁之内大军所得将不啻数千人无非悍戾之夫比之招刺而来居然异矣军收其用民去其顽善有所迁人除其害而法出寛厚亦当今善计也

观文殿大学士兼侍读史浩上奏曰臣闻罔以辨言乱旧政伊尹进戒於商王无作聪明乱旧章成王申命於蔡仲伊尹传尧舜之道成王重文武之光立一时金石之言为万世蓍龟之训盖以祖宗创业垂统有望後人故其君臣叠矩重规无非成法实不刋之令典为可继之诒谋难得者圣贤之相逢所贵者子孙之长守若思轻改决匪良图方陛下即阼之初正微臣辅治之日上封事者累百辈言弊政者仅千条必欲取而纷更罔有赞其绍述固尝大书方策不辜其来及夫聚议庙堂颇难其用陛下挺拔俗之见深垂裕之原一遵列圣之宏模已辈中兴之?后此其明效大验所当谨守弗渝比年以来献言颇杂一劄可喜即日与之施行衆志未孚当时已自窒碍徒为纷扰无益施为始虽易若转圜旋未免乎反汗间有深知时病灼究弊端虽惓惓以尽忠亦悠悠而未效薰莸既溷玉石奚分良由稽考无官审订无局行之既无所据罢之不究其因幸赖四逹之圣聪终亦一归於旧贯为今之计当谨其初遴选从班一二人就取敕局三数吏尽裒彛宪立为司存凡以改作而献陈必使看详而指定稽之典礼而不悖揆之律令以无愆有补於时必着於籍前铺条贯後列姓名庶於指掌之间若见肺肝之易一以供上方之观览一以备中书之举行或有兵机则关密院傥久行而有利益必加赏以示恩私务使三尺之金科不挠一夫之臆说其或姑欲藉手以求美官无复究心更防後患率然而作出於不思意有在於身谋事无裨於国计盖言之者无罪当置之而勿闻第欲公朝发号出令之间不失圣主继志述事之美臣辄殚一己之见未尽天下之公欲望圣慈更诹衆议参枢迩列侍从近班乌台洎两省之英枢府及百司之属尽从公道罔有异词则此刍荛之言或有毫髪之益

知长沙王师愈乞禁止师巫疏曰臣窃闻荆楚之俗自古信师巫然而近世为尤甚其最为害者有所谓把门师是也言一家之事皆由其掌握也有嫁娶不暇问媒妁专信其勘婚稍奉之不至则离间两家致嫁娶失时者多矣有疾病不敢求医药专信其下禁稍奉之不至则恐动其亲属不令侍奉至有饥渇而死者多矣比其死亡则专掌其择地选日稍奉之不至则托以山川之不吉年月之未利动经数岁不获葬埋钤制其家嫁娶者又多矣愚民无知信其邪说甘受此害而不悟惟恐奉之不厚以是师巫家无非温户甚可切齿在律法事邪神言祸福自有常刑奈何州县欲卖乳香或贪其微利返给公据纵而不问甚可骇也欲望圣慈申敕州县严行禁止如或不悛重作断遣无贷庶几其害可革时省符下知平江府王佐决陈长年辄私卖田其从子愬有司十有八年母鱼氏年七十坐狱廷辨按法追正令候母死服阕日理为已分令天下郡县视此为法知进贤县程回议曰天下之人孰无母慈子若孙宜定省温凊不宜有私财也在律别籍者有禁异财者有禁当报牒之初县令杖而遣之使听命于其母可矣何稽滞徧愬有司而达于登闻院乎春秋谷梁传注曰臣无讼君之道为卫侯郑与元咺发论也夫诸侯之於命大夫犹若此子孙之於母乃使坐狱以对吏爱其亲者闻之不觉泣涕之横集也按令文分财产谓祖父母父母服阕巳前所有者然则母在子孙不得有私财借使其母一朝尽费其子孙亦不得违教令也既使归于其母其日前所费乃卑幼辄用尊长物法须五年尊长告乃为理何至豫期母死又开它日争讼之端也抑亦安知不令之子孙不死于母之前乎守令者民之师帅政教之所由出诚宜正守令不职之愆与子孙不孝之罪以敬天下之为人母者

蔡戡议治赃吏法状曰臣闻法贵於行不贵於重太重则不可常行法重而必行非先王之法也王者之政盖有不忍之心存焉一有不忍之心则法虽重而未必常行不过救一时之弊而已今夫蠧国害民莫甚?吏虽肆诸市朝有不足恤伏自陛下初政以来举行决配之法所以严戢此徒而惠爱斯民者可谓至矣然十五六年之间抵触重宪者数人耳岂州县之吏人人精白谨廉或畏法远罪而不犯有司乎然?吏固自若也国家忠厚与周匹休风俗习为醇美监司守臣务行寛大坐视笞辱黥涅与徒隶?恶伤士类故不忍为甚则持释氏因果之说宁镌秩罢官不肯劾吏必不得已使之寻医而去?汚狼藉所不可掩姑求一二微罪应课塞责或经年参选或遇赦叙用复使临民其害滋甚臣愚欲望圣慈特赐详酌凡赃吏罪至决配者姑免其罪编置海外州军虽遇大赦永不量移或情理巨蠧非常法所可治者取自圣裁时一用之仍乞睿旨严饬监司守臣悉以刺举部内有犯失於觉察或它司按劾或朝廷访闻考验得实者并坐之庶得?吏必达不至漏网重为民害

崔敦礼代江东帅论法制不可轻立疏曰臣窃惟立国之权惟法度政令而已祖宗之法度要使天下遵之而不敢议人主之政令要使天下信之而不敢疑若夫因一事而立一法因一人而创一令则天下窃议而人心益疑矣仰惟陛下刚健出於天纵宏规远略冠古未有甚盛德也然比年以来祖宗旧法或变於小臣之献言而朝廷出令或徇於一夫之私意为之特降指挥如此等类不胜其多臣姑以到江东州郡所见一二言之夫廵辖递铺自有司存若其稽违行法可也今乃因有阙误特令守倅入衔夫州郡之事孰非隶守倅者可尽入衔乎此亦未免为文具也岂非因一事而立一法乎路分钤辖与转运判官提举常平茶盐官序官着在乾道新书所至未尝不遵守今忽特降指挥申明如此则乾道一书每事皆当降指挥然後遵守何其繁也岂非因一人而下一令乎此特其小者犹未至於害政也至於兵戎之职各有临制阶级自都捴管而下又有副捴管乃有路钤钤辖路分都监亦犹诸军之有都统制副都统统制统领之属今乃许路钤因训练得以专奏则诸路副捴管路分都监及诸军统制统领苟有为之地者皆当援例而降指挥矣平居无事未计利害缓急之际军政不一岂不乖乱况其间挟势妄作之人必至率意生事帅臣不敢号令监司不敢谁何紊乱常制莫甚於此此令一下舆议讙然知必有谓良由结交植党苟相崇重欺罔圣聡变乱法制充其类而长之将何所不至外议以为权要近习有主其人者臣在远方不得而知但观近数年凡权要近习所主之人所立之事号令一出无敢执奏论駮者而士大夫顾望如此岂不负国昔赵充国有言吾年老矣不以余命为国家言之谁当言者况臣蒙恩最厚非充国比年将七十方欲乞骸以归若隐默不言徒与天下窃议实负陛下伏望断自宸衷自今以往凡小臣献说必察其所由来详之重之毋轻立法凡朝廷出命必合天下之公心毋徇一夫之私意俾天下咸知王言之大王心之一则绥先王之禄底蒸民之生端自此也臣无任惓惓

敦礼又代陈丞相乞住白劄施行事疏曰臣待罪帅藩职事之外年老识昏每恨无以仰裨圣德敢因近事辄効愚忠窃闻号令出於人主行於朝廷布於中外古今天下之所同也间有军国机密之事或虑行遣稽缓则自御前批降指挥用宝行下此所以令天下信而不容伪也未闻有内臣或都承旨司数百里外以白劄传旨处分事者臣自到任以来一年又半矣凡三次被受指挥皆是白劄其一发北来人王济等送都统司支破请受其一催勘杨百宁侵用官纲其一今次天申节断屠事臣各已遵依施行矣此三事者非甚机密之事若付省部行下何所不可夫省部行移则有印御前批降则有宝其文书可验其经由可考天下无得而疑者舍此而用白劄虽是小事无甚利害臣之愚虑窃虑白劄既言於天下则它时缓急有支降钱物调发军马处置边儌干国家大利害等事既是地远其势不得覆奏又所取遵依状止令付差来人回或申元承受去处其间诈伪岂可尽防若严重知体之人必至奏审则往来之间遂失事机若缪懦无识之人耳目习熟以为当然即便施行岂不误事又文字或不附递差使臣虞候齎送所至妄自张皇颇有惊动官吏奉之如奉勅使犒劳仆马馈遗酒食之费有至二三百千者州郡如此其它可知兼又访闻诸军将佐或総领诸司及两淮州郡时时有之如此实於朝廷事体非便亦有外方施行之事而朝廷不预知者万一诈伪决至误事悔无所及大率奸民巧诈如度牒交子茶塩钞引之类犹能伪况此白批幅纸岂难撰造使其奸细容心於其间当不止於脱漏馈遗而已也臣愚欲望圣慈自今以後在外有合处分之事乞从御前批降或从省部行下庶几号令信确人不致疑而於事体甚正异时缓急不至误事天下幸甚端明殿学士汪应辰上奏曰臣闻兵所以卫民也民所以养兵也相须而成其实一体然苟惟御之不以其道则或更相为瘉而不得其所矣夫以三代盛时兵出於农而其告戒之词犹曰无敢寇攘踰垣墙窃马牛诱臣妾况後世兵农之分而政治又不及三代乎唐刘蕡谓足蹈军门视农夫如草芥可以见其弊矣虽然此唐末之政也若夫圣人有作虽兵农已分虽三代已远所以因时制宜者固自有道矣恭惟陛下明察政体総揽权纲驾驭将帅惟所进退训饬坚明赏罚必信是以军旅所在虽杂耕错处而部伍整肃无敢譁嚣兵民相安帅守协济凡昔人所云云者今皆可以无虑矣乾道二年因三省枢密院有请戒敕诸将禁约人兵不得侵扰百姓如有陈诉听守臣一面追捕依条断治如有本将不即发遣仍听守臣具因依闻奏所以防微杜渐可谓至矣将帅固已择人士卒固已用命而诏令之下又如此其明白其消患於冥冥之中盖不可胜数伏见乾道新书偶不该载窃恐或者以为一时指挥未必常用非所以申严约束传示永久之意伏望圣慈更诏有司以前此诏旨载之着令使帅守皆得遵奉兵民皆得通晓人有所畏则法虽设而不犯矣臣蒙恩假守实当兵马屯驻之地凭藉朝廷威令之重所谓兵民相安帅守协济窃庶几於万一焉是以敢冒昧言之臣不胜战栗之至光宗绍熙三年陈傅良上奏曰准中书门下省送到録黄一道节文为刑部大理寺状吉州奏勘到百姓鄢大为说合已断人李一讨合游六等各持杖行刧朱三家谷物赃满按法寺称其鄢大为准条於绞刑上定断合决重杖处死二月十四日三省同奉圣旨鄢大为依断令臣书行缘事干人命须至奏闻者臣窃详上件断案止以鄢大为所带刧谷木檐堪以害人定为持仗强盗?满五贯合决重杖处死设若不以木檐为仗即计赃须满十贯方得死罪死生之分在於木檐称仗不称仗毫厘之间此不可不谨也臣尝习此矣在律杖谓兵器杵棒之属余不称仗准此恭惟本朝列圣继作刑日益轻以为杵棒立文该载未明则犯法者易陷刑者衆於是重立两条案嘉佑编敕贼盗门其一云应持竹枪竹杖砖石之类为盗堪以害人者并同持仗之法此谓苟持竹枪竹杖砖石堪以害人之物而为盗者即为持仗以明但持所须之物为盗不得称仗矣其一云将鎌檐刀斧之属於人园林陂野内偷割禾谷蔬果盗斫柴薪之类元非积聚者并将篙楫盗取空船或持鞭杖偷趂孶畜虽变主知觉但不曾施威力抵拒者依不持仗窃盗法此谓苟持鎌檐刀斧所须之物而为盗即不为持仗以明必是持仗堪以害人之物为盗始得称仗矣上件两仗合为一编载在敕文则有司承用可以参照不至抵牾至於元丰删修旧敕一时不深求嘉佑以前立法美意辄将上件两条离为两门其一条在名例门云诸称仗者持竹木砖石之类堪以害人者同其一条在贼盗门云诸於城外窃盗无人防守特持所须之具者并为不持仗注云谓采斫须金刀船栰须篙楫负须檐畜须鞭之类盖自将两条离为二处即凡用持仗之法只据名例门立文凡用不持仗之法只据贼盗门立文而两文始不相参照无所斟酌矣兼详元丰刚定嘉佑勅颠倒本文已失初意【谓并同持仗之法改作诸称仗者】节略数字便成深文【谓刚去枪杖但称竹木】自元丰迄今有司遵用盖不知重报者几千人矣今来鄢大为之狱只是布袋并檐即不曾施威力若用嘉佑旧勅即非持堪以害人之物为盗明矣且夫前朝立法本持所须之物为盗其意非是欲以害人虽斧刃不谓为仗本持堪害人之物为盗其意是欲以害人虽砖石得谓为仗但论其盗有无欲害人之心不计所持是不是堪害人之物原情定罪此春秋之义也又云持仗在外空手入室罪至死者减一等即虽持仗若其时不以入室可以减等又云变主知觉但不曾施威力抵拒者并同不持仗即虽持所须之物若其时施威力抵拒可以加等可谓深切着明矣而元丰改作离析勅文今来有司尚循谬误臣愚欲望睿慈特将鄢大为之罪从未满十贯条特贷命断遣仍乞以刑部大理寺拟断官吏并见免坐失入之罪仍乞将见行条法送删定所据嘉佑旧敕将两条删润并入贼盗一门以凭遵守臣闻中兴之初重修绍兴勅令已有指挥用嘉佑旧法故元丰敕多在厘改之科数内持仗一条当时有司偶失参考尚未追正今来若行删润初非创新冲改而圣主好生之德公朝从恕之风自今以始益深益厚愚民无知虽似幸免而天听甚卑宜享其报此臣所以拳拳也所有録黄臣未敢书行

宁宗即位国子録王介上疏曰陛下即位未三月策免宰相迁易台谏悉出内批非治世事也崇宁大观间事出御批遂成北狩之祸杜衍为相常积内降十数封还今宰相不敢封纳台谏不敢弹奏此岂可久之道嘉定四年着作佐郎真德秀上奏曰臣伏见朝廷以楮币过多折阅日甚举积年之弊而一新之其为利至博也然臣窃听道涂之论尚虑四方郡国之间未能悉体公朝之意奉行颁布壹或不?其为民患盖亦非一臣尝官于州县每观诏令之下本为利民而吏於其间并缘苛扰民未拜赐而害已随之承流宣化之臣有未尝过而问者虽诏旨丁宁毋得抑配而抑配自如毋得搔动而搔动自若许民庶以越诉矣所能赴愬者几人命监司以纠察矣果能举按者何事此臣畴昔所亲见者是以下情郁於上达上泽壅於下流积习相沿非一日矣今新令之行以旧劵之二而易新劵之一傥郡县推行惟谨则实惠岂不周流然虑其间未能亡弊或颁降有限仅充官吏之橐而弗及齐民或胥吏要求秖给豪富之家而弗及下户或创局亡几惠止城邑而田里未免见遗或争夺纷拏难於禁止而公私反致多事自非守宰得人区处有术则其为害殆不止斯怨嗟之声所在必衆且神臯辇毂近在阙庭举行之初尚多惶惑然随病随药易於察知外而四方去天既远设有弊幸何由上闻羣情嗸嗸感动和气非细故也况欲新令之行必先民信其上若使远近之人齎持旧劵旁徨四顾无所用之弃掷燔烧不复爱惜岂不逆料它时之必至此乎臣愚伏望申攽明指戒饬监司守臣一意讲求多为区画俾实惠及人而无换易不行之叹庶几诏令之下不为空言实天下幸甚

嘉定六年德秀为起居舍人又上奏曰臣伏覩陛下以郊禋庆成天地报汛思与元元同其祉福酌议臣从厚之请凡厥恩霈加隆於旧德泽洋溢延及羣生物情熙然盖庶几虖升平气象矣抑臣闻之满堂饮酒有一人向隅而泣则满堂为之不乐四海之广匹夫弗获圣人以为己忧顷者朝廷以楮币日轻改行新令虑士大夫奉行之不恪於是威之以禠夺窜斥之刑虑民之亏减牟利於是儆之以没入家赀之罚盖亦大为之防而欲其无犯焉耳中外有司苟能体认朝廷之意择其甚者而加惩焉则人孰不畏亦孰不服而臣得诸所闻乃有未尝玩令而以玩令言未尝误国而以误国劾者或因寮属之谗而不究其实或因豪强之谤而辄徇其私是岂朝廷立法之本意耶至若籍没之行尤多滥及盖有胥吏利其多赀而因以倾夺者矣有闾巷平时睚眦而因以中伤者矣夫估籍之祸甚於刑诛刑诛虽酷痛止其身赀财一空尽室沟壑今乃不量其轻重而骤施之亦岂朝廷立法之本意耶夫当惪洋恩普之时顾未免有向隅之泣者此亦圣朝所宜矜恻也臣愚伏望深诏辅臣稽参衆论凡州县官有因奉行新劵为监司守臣按劾追削居住其倚法渔利重为公私之蠧者自无足议其间咎犯稍轻及止缘材术短拙情在可矜者当此郊霈之余量行牵复许之自便至於估籍一节虽令申审然展转经营纵幸获免已亡其半谓宜明勅监司守令自今民间有违犯约束谕告弗悛者止当严寘典宪不许更籍其家亦足以广圣朝惟新之泽或者必谓如此则法禁既弛令愈不行臣窃以为不然今四方郡国盖有未尝劾一吏籍一民而流通无滞者亦有操切太甚物情愈骇而终不可禁者此在有司推行之工拙耳况臣所请止欲罚当其罪而开释无辜非欲荡然撤去禁防而後已也傥臣言可采惟陛下留神

德秀又上奏曰臣既劝陛下以容受忠言今愿以忠言为陛下献窃惟今日关国脉盛衰系民生休戚其惟楮币一事乎惟我祖宗有国以来所以保天命结人心者其道非它曰不施重刑不事厚敛不行苛政不用酷吏而已列圣相承世守弗易是以德泽深长与天无极太平之久远过汉唐陛下圣性寛仁率由祖训更化之後偃兵息民天下蒙福不可胜计而自楮币之更州县奉行失当於是估籍徒流所在相踵而重刑始用矣科敷抑配远近骚然而厚敛始及民矣告讦公行根连株逮而苛政始肆出矣假称提之说逞朘削之私者唾掌四起而酷吏始得志矣夫是数者岂朝廷本指哉方其弊坏既极不得已而变通之出御府之金捐祠曹之牒展期以收换多方以优恤唯恐其病民也法行之初虽有情重估籍之文未几又为之令曰当估籍者毋得专行必闻於朝以竢报可忠厚谨审之意寓於不言又若是其至也而臣观今之州县间务为新奇创立科调乃多出於朝廷约束之外故有一夫坐罪而昆弟之财并遭没入者矣有亏陌四钱而百万之赀悉从没入者矣谓之奉法可乎至於科富室之钱朝廷之令所无也拘盐商之舟朝廷之令所无也以产税多寡为差令民藏劵此又朝廷之令所无也昔者熙宁新法之行可谓严矣识者犹曰寛之一分则民受一分之赐况今朝廷之意本以便民而奉行者乃背戾如此谓之体国可乎虽然四方利病臣不能徧知臣闽人也所谓家产满千钱藏劵五十者闽中之新令也夫产满千钱大约田几百亩养生送死之费县官征税之输皆取具焉非常之须又不在是安有余赀可市劵而藏楮乎况闽之为俗土瘠人贫号为甚富者视江浙不能伯一故此令既行鬻田宅以收劵者虽大家不能免岂便民之策耶或者徒见楮价骤增遂指以为新令之効臣窃谓不然乃者朝廷盖自有良画矣曰福建上供纯许用劵以一岁计之为数几二百万官之用劵既多则民之视劵亦重盖将不强之贵而自贵不迫之藏而自藏矣况民之输官者钱楮各半是朝廷辍见缗予州郡者亡虑百万称提之助沛然有余尚何待它为科配乎厥今四方之民病此极矣使前数端果出於公朝之令陛下与二三大臣闻其为害至此亦必恻然更张不俟终日况特出於州县旁缘之私何惮何疑而弗捄之乎臣愿陛下涣发德音明勅诸道监司守臣体认国家更币便民之本意凡於诏令之外创意妄为托名奉法实则坏法者悉从蠲罢其尚有严刑厚敛肆苛娆而恣贪酷者令台谏纠察以闻重寘之罚庶几安元元之生以寿宗社之脉实天下幸甚宁宗时籍田令徐清叟疏言迩者江右闽峤盗贼窃发监司帅守未免少立威名专行诛谬此特以权济事而已而偏州僻垒习熟见闻转相仿傚亦皆不俟论报辄行专杀欲望明行禁止一变臣下嗜杀希进之心以无坠祖宗立国仁厚之意

太学博士许应龙上奏曰臣闻有法之弊有例之弊法之弊易见例之弊难革舍法而用例此今日之大患也夫着而为律疏而为令编次成书各有条目盖截然而不可易也是虽有旁照有通用舞文弄法者固未免轻重出入於其间然使有司之精明详考而熟究之其奸莫能逃也岂不曰法之弊易见乎乃若例者或出於一时之特恩或出於一时之权宜有徇亲故而开是例者有迫於势要而创是例者揆之於法大相抵牾而後来者扳援不已案牍在胥吏之手有司不可得而知也求者执已行之比有司不可得而拒也岂不曰例之弊难革乎今日之弊百司庶府凡所施行固未尝无一定之法然未免循积习之弊舍法而用例焉非不知三尺之背违也执而不行恐至於咈人情非不知冒滥之滋甚也抑而不予虑至於召衆怨遂使胥吏得以执其柄而容其私厚赂以贾之则以为有例之可行请求之未至则匿其例而不用长吏知之而不能禁天下交病之而不敢言昔富弼有言曰近年纲纪甚紊随事变更便为成例至使民力单竭国用匮乏所以然者法制不立而习为例者沦胥至此也是则用例者岂非坏法之尤者乎今日之弊亦已极矣一切禁戢而惟法是用固为拔本塞源之论然循习之久遽尔尽革恐事势有扞格而难行者若听其冗滥而不为之捄止则转相因仍必至於荡然而无法矣昔韩琦每事用例吏持例在手惟视金钱之多寡以为去取琦目击其弊取其可用者而删其冗谬者是以吏无所容其奸事以职举今莫若明诏有司搜求前後已用之例公共参酌可行者留之不可行者去之使之轻重得宜於法意不相违戾编为成书藏之有司凡有陈乞据此施行若是书之所不载者皆抑而不予庶几权不在吏而奔竞妄求者无所容其巧矣此亦因时施宜之一策也惟陛下与大臣熟议而行之青田县主簿陈耆卿上奏曰臣闻民俗之不媺非一端也而健讼之祸为大夫州县所以平天下之不平者也民有不得其平而求於州县州县不能平之则於台于省盖其势之不获谁得而忿疾之哉然观今日州县之讼未必皆不得其平者也良民以讼为耻顽民以讼为喜夫以讼为耻藉有不得其平非至惨烈有茹苦不言者矣不幸而至於讼有未几而中辍者矣顽民幸其然也故常以强笼弱以富撼贫既侵夺之惧其直於官也则先粉泽其辞以自媒於讼故今天下之不直者多为词主而直者起应之尔夫其乐竞好争如嗜饮食而又能高赀以啗胥吏强辞以瞽官曹未及书判则已欲预持其长短而曰不胜不止矣所较者不数缗而其求胜之心虽竭产不靳稍不如意则凿空越诉不遗余力故官吏闻风畏之往往含容黑白而天下多不决之讼由是喜讼日炽矣喜讼者日炽则天下之不得其平者日广矣夫告讦者有法自刑者有法不干己者有法告上而不以实者亦有法今未必尽行也是以奸民勇无所忌而风俗益媮臣愚乞降睿旨申谕省部台郡凡民讼小大其已经剖断得实而辄枝蔓诬诉者各以其罪罪之毋俾幸免彼知喜讼之为无益也则相率而归於无讼恶草去则良苗殖此自然之理臣不胜惓惓

理宗时许应龙奏曰臣闻欧阳修曰今出令之初不加详审行之未久寻又更改以不信之言行难从之令故每有处置之事州县知朝廷未是一定之论官吏或相谓曰且未要行不久改或曰备礼行下略与应破指挥符牒纵横上下莫能遵守刘安世曰命令变更远不过三岁近或朞月甚者朝行夕改使民疑惑欲乞出令必使大臣协谋门下审覆臣谓言多变则不信命频改则难从此昔人之格言也夫君者出令者也臣者行君之令而致之民者也必相与讲明以求其是若顺乎人心合於事宜然後布之天下其信则如四时之不移其行则如汗出而弗反若此则规模一定上下相孚为无不成政罔不举而治效可以立致苟思之不精讲之不详闻斯行诸既不察其当否人或有言则又从而中辍前後抵牾莫知适从文移虽繁徒挂墙壁欧阳修谓出令不加详审寻又更易上下莫能遵守刘安世谓朝行暮改使民疑惑欲乞出令必使大臣协谋门下审覆其意正为此尔今宵旰非不勤施行非不多然悠悠岁月莫覩成绪岂积弊难遽革治功难骤成耶无亦数更数易而无一定规耶履亩恐为民之扰则复令给还混试恐人物之繁而复分诸路虽曰更变靡定犹不失乎厚下以立本因时而施宜至若窜谪者当以渐移乃骤还其旧秩不与亲民者未经赦宥乃遽与之注授边功者既使之从军而复与之参选居官者当俾之终秩而随即改除秤提之令洊更盐钞之法屡变遂使人心皇惑虽令不从幸门一开扳援无已欲转而移之亦无甚难惟当致谨於出令之初则不轻变於己行之後贤果可任则任而勿贰邪若宜去则去而勿疑利所当兴则不动揺於浮言弊所当革则不迁易於羣议如是则奉行之必?事功之必立理内御外殆将无不如意然而人心不难孚国是不难定惟在乎公与断耳公则心无私主或用或舍悉参舆论必不至於以一人誉而召以一人毁而弃断则不惑羣议或罢或行莫不当理何至轻於尝试而遽为小不如意而辄沮为人上者苟能守之以至公行之以独断则发号施令罔有不臧人莫得以容其议则尚何变更之有此又要终原始之道惟陛下与大臣亟图之则天下幸甚

礼部尚书魏了翁进故事曰唐陆贽入翰林尝居中参裁可否时号内相尝为帝言今盗徧天下宜痛自咎悔以感人心昔成汤罪己以兴楚昭王出奔以一言善复国陛下诚不吝改过以言谢天下使臣持笔亡所忌庶叛者革心帝从之故奉天所下制书虽武人悍卒无不感动流涕後李抱真入朝为帝言陛下在奉天山南时赦令至山东士卒闻者皆感泣思奋臣是时知贼不足平议者谓兴元戡难功虽爪牙宣力盖贽有助焉奉天改元诏曰致理兴化必在推诚忘己济人不吝改过朕嗣守丕绪君临万方失守宗祧越在草莽不念率德诚莫追於既往永言思咎期有复於将来明证厥初以示天下惟我烈祖迈德庇人致俗化於和平拯生灵於涂炭重熙积庆垂二百年伊尔卿尹庶官洎亿兆之衆代受亭育以迄于今功存于人泽垂于後肆予小子获缵鸿业惧德不嗣罔敢怠荒然以长于深宫之中暗于经国之务积习易溺居安忘危不知稼穑之艰难不察征戍之劳苦泽靡下究情不上通事既壅隔人怀疑阻犹昧省已遂用兴戎召师四方转饷千里赋车籍马远近骚然行齎居送衆庶劳止或一日屡交锋刃或连年不解甲胄祀奠乏主室家靡依生死流离怨气凝结力役不息田莱多荒暴命峻於诛求疲甿空於杼轴转死沟壑离去乡闾邑里丘虚人烟断絶天谴於上而朕不悟人怨於下而朕不知循致乱阶变兴都邑贼臣乘舋肆逆淊天曾莫愧畏敢行淩逼万品失叙九庙震惊上辱于祖宗下负於黎庶痛心腼貌罪实在予永宛愧悼若坠深谷赖天地降佑神人叶谋将相竭诚爪牙宣力屛逐大盗载张皇维将弘永图必布新令

臣闻感民之事非一而诏令莫先焉臣尝观三代而下惟汉文为最笃实而近古其日蚀之诏曰朕下不能治育羣生上以累三光之明其悉思朕之过失以告其祠官之诏曰以不敏不明而久抚临天下朕甚自媿其和亲之诏又曰四荒之外不安其生封圻之外勤劳不处皆朕之德薄而不能达远也呜呼何其责已之重以周乎盖人君以孤立之身临亿兆民之上而欲率天下惟一己之从此非可以空言耸动也汉以後惟唐德宗能识此义听用陆贽之言以实德诚意用之於诏诰命令之间如云长於深宫之中暗于经世之务积习易溺居安忘危又云天谴於上而朕不悟人怨于下而朕不知循至乱阶变兴都邑此等语言虽以德宗强明自任耻屈正论而犹能痛自咎责以格顽悍此外制书诏书凡二十有八去其小事四篇之外凡二十四篇亦无一而非罪己之语盖不独奉天制书为然也今自权臣专国以来内患外祸无岁无之而每诏令下未尝有一言稍自咎责词臣习成谀佞不知其非虽有水旱盗贼例曰年谷屡登四方无虞扶杖听诏之民无不愁怨以为朝廷之不恤人穷也今幸陛下亲揽万机而是弊也相承而莫之改臣自入都以来亲睹士大夫之论似谓禁旅之变自诛戮以後皆已退听可保无它京口之变自遁入茅山之後渐已穷蹙可保平安虽以庙社威灵凡可怖可愕之事往往幸而销弭然喜谀佞而恶讦直乐蒙蔽而咎张皇上下相徇习以为常臣恐一旦事有大於此则无以为陛下告此不可不过为之虑也

淳佑间徐元杰进故事曰仁宗皇帝皇佑二年诏内降指挥许执奏敢因缘干请者台谏察举先是上谕辅臣可於明堂赦文中禁止内降庶澄宿弊辅臣等奏曰载之赦未尽圣意乃别下此诏

臣闻人主之命令至不可轻也轻则主威?而民听惑始之所忽者若甚微而末流之患有不可胜御者是不可不察也至哉仁祖之用心其申严内降执奏之法必欲见之於宗祀之德音所以对越祖宗而示其无媿於诒谋之初意在是尔然观辅臣之远虑尤欲尽述圣人之德意志虑而专布於诏旨之丁宁者若恐视之以为赦宥之故常而遂已也在易之夬以刚决柔者也圣人取其孚号之义而必曰扬于王庭盖王庭者出命之地明白洞达所以公天下而信万世也祖宗成宪载在国史行之至今不翅如桑麻谷粟不可一日废而三省体统先後纲维凡建明之惟允者必审於覆奏覆奏之已行者必严於封驳故外庭之事非内庭之所得与公道元气之系命非私意小不忍之所能转移此圣宋宗社灵长之本未有不自防微杜渐之始得之也臣观成周盛时八柄之诛赏废置固王之所得专而必惟大宰之所诏告使大廷广衆之所共知也今考王宫之职掌自小宰而下曰宫正曰宫伯凡宫之政令纠禁各有司存而隶王宫之役者又皆士庶子为之是以当时居虎门以司王朝者必严以师氏之职凡可以护养人主之德性保固其心术谨之於未萌制之於未动者无非太宰以下羣臣之责岂若後世耳目之轻有所寄而偏受私昵之易启卒无以禁斜封墨敕之弊所以蹙唐祚於乱亡其所由来者渐矣由辨之不早辨也臣又观诸葛亮出师一表方当益州罢敝则以为危急存亡之秋深惧其塞忠谏之路而无以光先帝之遗德故直其辞曰宫中府中俱为一体若有作奸犯科及为忠善者宜付有司论其刑赏至於亲贤臣远小人而必深述乎先汉之兴隆者在是若夫亲小人远贤士而後汉之所以倾颓者又必重致其丁宁之戒吁此亮之一表所以与伊训说命相为表里也欤然则有天下者其必考周之盛而监唐之衰重周典宫禁之制而参之以宫府一体之言则贤臣必亲小人必远外廷此心必不为内廷之所移如是则仁祖之宏规懿范只在陛下一心术持敬之顷而已臣不胜拳拳

金世宗时有司言民间收藏制文恐因而滋讼乞禁之平章政事张汝霖谓王者之法譬犹江河欲使易避而难犯本朝法制坦然明白今已着为不刋之典天下之人无不闻诵若令私家收之则人皆晓然不敢为非亦助治之一端也不禁为便诏从之

梁肃为济南尹上疏曰刑罚世轻世重自汉文除肉刑罪至徒者带镣居役岁满释之家无兼丁者加杖准徒今取辽季之法徒一年者杖一百是一罪二刑也刑罚之重於斯为甚今太平日久当用中典有司犹用重法臣实痛之自今徒罪之人止居作更不决杖

章宗承安四年户部尚书孙铎因转对奏曰比年号令或已行而中辍或既改而复行更张太烦百姓不信乞自今凡将下令再三讲究如有益於治则必行无恤小民之言国子司业赫舍哩善才亦言颁行法令丝纶既出尤当固守上然之

元世祖时有二道士争长互立党与其一诬其仇之党二人为逃军结中贵及通事杨惟忠执而虐杀之中书耶律楚材按收惟忠中贵复诉楚材违制帝怒系楚材既而自悔命释之楚材不肯解缚进曰臣备位公辅国政所属陛下初令繋臣以有罪也当明示百官罪在不赦今释臣是无罪也岂宜轻易反覆如戏小儿国有大事何以行焉衆皆失色帝曰朕虽为帝宁无过举耶乃温言以慰之

赵天麟上太平金镜策曰臣闻意由言而後彰言须书而克备故雷风既动造化可以施功王者不言臣下罔攸禀令兴戎出好有信无私际天下而咸指薄四海而皆视岂轻也哉汤后告殷人以不食史佚戒成王之无戏所系大矣能无慎乎今国家圣祖神宗遗规树典至于陛下益广德音八十余年一家天地宣於民书於史成於礼歌于乐者固非一也然而中外之臣民或得其一而不得其二或见其後而不见其前互相照依未遑明辨循如是之风而望治宁之至臣窃谓似乎未之能尽也伏见至元壬申年间圣旨节该不用泰和律令将以损其余而益其阙舍其旧而新是图也越至於今二十余年犹未有示民之明文守令自专宰相无据臣已於先所献万言策内备陈之矣又伏见乙丑年间圣旨宣谕出征人须要正身当役无令顶替雇覔其後复降圣旨条画内一欵该诸正军若有雇覔惯熟好人出征者听钦奉如此此盖前後不相同之类也若以後旨为宜遵依则方今万夫千夫百夫之长多有申达上司行移各处勾取正身以相搔扰今若以前旨为宜遵依则後旨何为而复出哉如张汤轻重其心州犂上下其手之官吏多有因此以启之也又伏见国典时有和同不拘此例之文臣窃以礼有一源义无二本法纲未定大化何行且铸器用者在於防范成方图者由於规矩如已立制而仍使和同不拘此例则是设防范而恣器用之不遵置规矩而任方圆之自用也欲其合准不亦难乎又伏见国典时有蒙古人不在此限之文而无所定之例也臣窃以九州四海一札十行大仁覃於邃远而不之遗也大义及於灭亲而不敢私也天子者天之子也民者天之所阴隲也彼羣方庶类形异音殊在天子视之虽有亲疎而天溥视之则无彼此之殊也人君代天理物当合天意以行之若独爱蒙古人则既非公道之坦夷又异皇天之溥视也且凡明诏之文其究归于丰化节财壮本卫生之理尔若独以蒙古人不在例则爱之适所以使之不丰不节不壮不卫以害之也又伏见诏令每下远近震惊欣悦以为太平之可冀也开读于京师降示於外路流布于司县张挂于市井如掲日月可仰而不可测也如望江河可近而不可犯也及乎三日之後甫收挂壁之文而已半知半不知矣迨於逾年而知者百无一二焉小民之愚騃者欲其不犯何以能哉今之人有恒言曰新条不可犯也臣之所痛伤者尤在於斯焉小民意以旧条攸远虽宿吏犹有遗忘庶可犯之以苟免故独不敢犯新条也新条虽新不久而又成旧矣不更此化虽复曹参百辈亦难兴画一之歌而成清静宁一之治也伏望陛下新天下之视听定天下之权衡顿五叶之纲维立一朝之典式远求告制近采家法上承天意下访舆言乘除常理勒成一书颁於四海垂诸万姓咸曰大哉王言又曰一哉王心下民昭知而惮犯官吏守之而不疑宰相赖之而清化陛下因之而垂拱矣愚臣妄议仰冀矜之

文宗天历二年六月陕西行台御史孔思迪言人伦之中夫妇为重比见内外大臣得罪就刑者其妻妾即断付它人似与国朝旌表贞节之旨不侔夫亡终制之令相反况以失节之妇配有功之人又似与前贤所谓娶失节者以配身是已失节之意不同今後凡负国之臣籍没奴婢财产不必罪其妻子当典刑者则孥戮之不必断付它人庶使妇人均得守节请着为令

顺帝时苏天爵上奏曰盖闻国之重者莫先乎刑刑之重者莫大乎杀且立法在于可守用刑贵于适中夫法不可守则徒法不能以自行刑不适中则民无所措手足是以古昔之用刑必也随世而轻重故杀人者死虽有定名然鬭杀之情至为不一若皆置之死地或情有可恕欲悉为断放则死者何辜照得大德十年八月刑部郎中赵奉政牒鬬殴杀人轻重似少详论本部议得鬬殴杀人所犯不一原情议罪事各有异若许一例断放被死之人寃何由雪又恐官吏乘此弄法渐生奸弊甚於刑政不便如准所言但犯鬬殴杀人追勘完备依例结案详断庶免差池都省准拟又照得至正五年五月中书奏准节该鬬殴以手足殴人及头撞击或用它物於人非要害处殴损致命者或因鬬击非虚怯处痛气攻心邂逅致命者并为本无杀心拟合杖断一百以下并流三千里其因鬬用刃及它物於人虚怯要害处殴击登时而死或非因鬬争无事而杀并被殴者元无忿争止辨已事因而致命若鬬殴罢散声不相接去而又来殴人致命身死者以其即有害心并从故杀之法依例结案待报钦此夫以法制平允则永远可以奉行如或执一则刑狱必至淹滞近因钦奉诏书巡行畿甸询民疾苦疎涤寃滞所历州县等处或有鬬杀之囚原情比附新例往往不克断遣盖禁奸止暴固宜严肃慎狱恤刑尤当慎重且今村野人民素无教养误犯刑宪者多而郡县官吏贪汚苟且通知法律者少夫既不能详情审问又复不肯追勘结解致使囚徒淹延一切死于囹圄岂惟玩舞刑政亦实为感伤中和书曰罪疑惟轻易曰君子以明慎用刑而不留狱宜从都省详定其法务使允平庶几天下在狱之囚幸得以生全国家好生之德普洽于远迩

天爵又上奏曰法者天下之公所以辅乎治也律者历代之典所以行乎法也故自昔国家为治者必立一代之法立法者必制一定之律盖礼乐教化固为治之本而法制禁令实辅治之具故设律学以教人置律科以试吏其所以辅乎治者岂不详且密欤我国家自太祖皇帝戡定中夏法尚寛简世祖皇帝混一海宇肇立制度列圣相承日图政治虽法令之未行皆因事以立法岁月既久条例滋多英宗皇帝始命中书定为通制颁行多方官吏遵守然自延佑至今又几二十年矣夫人情有万状岂一例之能拘加以一时官曹材识有高下之异以致诸人罪状议拟有轻重之殊是以烦条碎目与日俱增每罚一辜或断一事有司引用不能遍举若不类编颁示中外诚恐远方之民或不识而误犯奸贪之吏独习知而舞文事至于斯深为未便宜从都省早为奏闻精选文臣学通经术明於治体练达民政者圜坐听读定拟去取续为通制刻板颁行中间或有与先行通制参差抵牾本末不应悉当会同讲若画一要在详书情犯显言法意通融不滞于一偏明白可行于久远庶几列圣之制度合为一代之宪章民知所避吏有所守刑政肃清治化熙洽矣

历代名臣奏议卷二百十四








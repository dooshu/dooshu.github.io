10　湯邦彦字朝美所本　陸游字務觀所本　傅嘏字蘭石所本　皇甫湜黄魯直字義


易觀初六注：「處於觀時而最遠朝美。」湯邦彦字朝美本此。列子曰：「務外游不如列子作「知」。務内觀。」仲尼篇。陸游字務觀本此。【原注】魏傅嘏字蘭石，本淮南子説林訓「蘭生而芳，石生而堅」。唐皇甫湜字持正，本詩「湜湜其沚」箋。黄魯直之字本柳子先友記「王紓有學術，魯直」。

【方樸山云】按「朝廷之美，濟濟翔翔」，禮記少儀文。邦彦字或取此文，與命名相配。若謂取諸易，則「初六童觀」，小人道也，豈當迂取王注以爲斷章之求乎？

【又云】鄭注讀少儀「美」字爲「儀」，然字則仍「美」字也。

【集證】邶谷風箋：「湜湜，持正貌。」

【元圻案】唐李鼎祚周易集解，觀六二小象解：「侯果曰：得位居中，上應於五，闚觀朝美，不能大觀。」〇葉紹翁四朝聞見録乙集謂：「放翁母夢秦少游而生公，故以秦名爲字而字其名。」〇列子仲尼篇：「務外遊不知務内觀，外遊者求備于物，内觀者取足于身。」〇項氏家説八：「黄庭堅字魯直，馬永卿嬾真録以爲史克魯人也，嘗引十六相以卻莒僕，故曰『魯直』。此説非也，『魯直』二字出柳文先友記。按爾雅：『庭，直也。』直而且堅，故曰魯直。」






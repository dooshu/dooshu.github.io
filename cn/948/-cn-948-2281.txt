陆游　农家

南亩勤菑获，西成谨盖藏。

种荞乘霁日，斫荻待微霜。

溪碓新舂白，山厨野蔌香。

何须北窗卧，始得傲羲皇。

陆游

陆游　农家

吴农耕泽泽，吴牛耳湿湿。

农功何崇崇，农事常汲汲。

冬休筑陂防，丁壮皆云集。

春耕人在野，农具已山立。

房栊鸣机杼，烟雨暗蓑笠。

尺薪仰有取，断履俛有拾。

洪水昔滔天，得禹民乃粒。

食不知所从，汝悔将何及？

孩提同一初，勤惰在所习。

周公有遗训，请视七月什。

陆游

陆游　农家

低垣矮屋俯江流，浑舍相娱到白头。

累世不知名宦乐，百年那识别离愁。

饭余常贮新陈谷，农隙闲眠子母牛。

闻道少年俱孝谨，未应家法媿恬侯。

陆游

陆游　农家

寂寂江村数掩篱，吾庐又及素秋时。

横林未脱色已尽，孤鸟欲栖鸣更悲。

小釜蓴羹初下豉，矮瓶豆粉正燃萁。

为农幸有家风在，百世相传更勿疑。

陆游

陆游　农家

大布缝袍稳，乾薪起火红。

薄才施畎亩，朴学教儿童。

羊要高为栈，鸡当细织笼。

农家自堪乐，不是傲王公。

陆游

陆游　农家

盗息无排甲，兵消不取丁。

频过门鸡舍，闲学相牛经。

江浦渔歌远，人家绩火青。

遨游无定处，随意宿丘亭。

陆游

陆游　农家

东舍女乘龙，西家妇梦熊。

翁夸酒重碧，孙爱果初红。

栗烈三冬近，团栾一笑同。

营生无缪巧，百事仰天公。

陆游

陆游　农家

租犊耕荞地，呼船取荻薪。

苍头供井臼，赤脚解缝纫。

僧乞铭师塔，巫邀赛土神。

心常厌多事，谢病又经旬。

陆游

陆游　农家

新作地炉成，蓬窗亦自明。

油香荞饵脆，人静布机鸣。

县吏催科简，豪家督债轻。

小康何敢望，生计且支撑。

陆游

陆游　农家

诸孙晚下学，髻脱绕园行。

互笑藏

互笑藏　拙，争言斗草赢。

爷严责程课，翁爱哺饴饧。

富贵宁期汝？他年且力耕。

陆游


○赵州瘿陶令李怀仁德政碑

夫缉懿德以升荣，必凝范於金册；总徽图而阐化，亦昭茂於丹青。将以矫弊翻讹，匡风正物，求诸曩烈，良宰况乎！辰枢委曜，载诞宗英，屈市立之重，就烹鲜之任，而能立心政术，克著清猷，吞贾、郑於胸怀，顾周、韩於掌握，信可以腾芬琬炎，垂范将来者焉。君讳怀仁，字即（阙）陇西狄道人，代祖元皇帝曾孙，太宗文皇帝之族子也。自黄轩御历，元帝垂时，竦琼构於绵代，涣瑶原於遥祀。月魄凝祥，庭坚之德斯迈；星精委贶，伯阳之道攸高。灵变所锺，神功畅，抚群材而赞统，允叶龙图；敦九族以垂风，载光麟趾：华宗景胄，可得称乎？亡祖湛，北宫之德虽厚，西之老不借。父义，持节丹松商恒四州长史使持节都督丹州松州商州恒州等州诸军事恒州刺史，徵拜宗正卿，转左骁卫大将军上柱国陇西郡公，英姿凤峙，逸概鸿骞，行不恒物，言必以信，出总六条，入参九棘，戎机斯要，载奉钩陈，忠肃之诚，见称循警。

君商岑荐祉，渭川澄祜，禀灵和之气，挺韶茂之姿。始自褓辰，已见克岐之美；迨乎日，更标通理之称。荩亦犹同山之羽，光彰五色；渥水之驹，早闻千里。丰池孕宝，紫气遥浮；楚岫衔珍，白虹孤映。若韫器清朗，植性温严，磨而弗磷，挠而不浊，忠孝之道，无待亻心成，仁义之方，率由斯至。虽联华帝室，毓质景门，而谦恭肃虑，若在冰：不宣骄而傲物，岂恃贵以夸时？言则循宪，动必由礼。幼而聪敏，备览群籍，偃书林而敛实，氵敕词河而吐润。贞观元年，承隐太子为息，其後降封陈留县开国公，食邑一千户。锡社分茅，遵周册；誓河疏邑，爰依汉典。爵穷上等，名贯通侯，发以声明，纪之文物。朝廷以今之长吏，古之诸侯，任总一同，寄深百里，况全赵之地，是曰大邦，鸣弦轨俗，实资良彦，永徽元年，以宗室子弟敕授朝议郎，行瘿陶县令。晋称杨国，魏曰瘿遥，近控槐川，旁通寝水，封城旧址，即带常山，历郡故基，还分钜鹿。赵肃王之子，美化犹传；广川国之裔，清规未远。

君乘轻莅境，经饷升职，宏制锦之术，取棼丝之义，不言而教，道德齐礼，法令为师，胜残去杀。而以为政之本，学校居先，阜俗之原，耕桑是务，於是敦励乡党，黉塾俱开；课租农时，田畴尽辟。子衿之侣，远同洙泗；岁取之积，近辟京坻。至於弃业游手，探丸之客，剥鼓之酋，咸仰仁明，变其浇悍，市无穷盗，路多悬宝。鸣桴既静，犴狱恒空，弹弦ㄢ屣之家，复遵贞道；剽夺椎埋之竖，更同醇懿。若夫孤老疾恙，嫠穷竭，烟火不举，资费靡依，亲劝富豪，均为周赡，衣食毕继，咸无冻馁。徭赋恤，断自经怀，揣其轻重，量其远迩，牵而弗扰，劳而靡怨。而以士女攸居，郛邑为重，商旅所凑，斯切，而地惟卤湿，垣巷多毁。农事之馀，渐劝营构，修衢矢直，列肆星罗，崇墉掩蔼，飞甍隐耀，通渠亘陌，长堤丛阴。百姓相，靡弗称赖，亦犹斋茅荷竹，无烦堂邑之（阙二字下阙）疏原；有济荣阳之俗，（阙）阿之功既峻，无（阙）之政为优：较而言焉，我亦奚愧？

界内有狸乳鼠、麦秀（阙）歧暴兽成狸，徒彰昔美；两歧兴瑞，空结前谣，未有乳字之奇，颖之异，超今绝古，掩牒韬图。虽天降休祥，本符昌历，然产於县境，良由善政。不有圣朝，孰任明宰？不有嘉应，何表能官？岂若祥靡变质，独纪瑕邱之化；祯禾擢秀，空显中牟之德？逮於今兹，彼固非美。合县道俗等，道存名教，情据典律，咸栖幕府，并浴儒津，以为盛德必彰，既形之於舞咏；徽风载洽，亦播之於弦管。言武城之小善，尚著歌谣；董须昌之微之功，犹勘碑颂。况我君英规允畅，惠化旁流，道轶翁卿，仁迹涉（阙）焉可使丹书靡纪，翠碣无闻者乎？








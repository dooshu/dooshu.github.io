○颜含周丧嫁女议



郑玄以未嫁成人降其旁亲，以明当及时者同降。若嫁有时而遭丧，因丧而降之，非言齐衰之中可嫁女。学者多昧此旨，非独在今，含应见原。（《通典》六十，刘隗上言，王籍周丧娶，主簿江启，又言颜含周丧遣女，从事中郎议主簿孔夷议。）

孔愉

愉字敬康，会稽山阴人，吴平迁洛，後还乡，建兴初年五十，始应元帝召为丞相掾，仍除驸马都尉，参丞相军事，以讨华轶功封馀不亭侯，建武初长兼中书郎，大兴中出为司徒左长史，累迁吴兴太守，明帝时拜御史中丞，迁侍中，成帝时为太常，徙尚书，转尚书右仆射，领东海王师，迁左仆射，後为尚书仆射。转护军将军，加散骑常侍，复徙领军将军，加金紫光禄大夫，领国子祭酒，出为镇军将军会稽内史，致仕，咸康八年卒，年七十五，赠车骑将军开府仪同三司，谥日贞。




【乌鹊歌】

〖《吴越春秋》曰：越王句践与大夫种、范蠡入臣於吴。群臣皆送至浙江之上。越王夫人乃据船哭。顾乌鹊啄江渚之虾。飞去复来。因哭而歌之曰云云。又哀吟曰云云。〗

仰飞鸟兮乌鸢。凌玄虚兮（《吴越春秋》无兮字。）号（《吴越春秋》注云。号当作兮。）翩翩。（《诗纪》不叠翩字。）集洲渚兮优恣。啄虾矫翮兮云间。任厥性（《吴越春秋》缺性字。注云。此阙一字。）兮往还。妾无罪兮负地。有何辜兮谴天。颿颿（《诗纪》不叠颿字。昆阳子按，颿为帆之繁体字之一）独兮西往。孰知返兮何年。心惙惙兮若割。泪泫泫兮双悬。（○《吴越春秋》七。《诗纪前集》二作乌鸢歌。）

彼（《书钞》作两。《御览》同。）飞鸟兮鸢（《御览》误作载。）乌。已回翔（《书钞》误作哭回乡。）兮翕苏。心在专兮素虾。何居食兮江湖。徊复翔兮游颺。（《书钞》作水中虫兮白虾。《御览》作水中虫子曰虾。）去复返（《书钞》作还。）兮於乎。（《书钞》作呜呼。《御览》同。）始事君兮去家。终我命兮君都。终来遇（《御览》作中年过。是。）兮何辜。（《吴越春秋》作幸。注云。幸当作辜。）离我国兮去（《御览》作入。）吴。妻衣褐兮为婢。夫去冕兮为奴。（二句《御览》作妻为婢兮夫为奴。）岁遥遥（《御览》作昭昭。）兮难极。冤悲痛（《御览》作痛悲。）兮心恻。肠千结兮服膺。於乎（《御览》作呜呼。）哀兮忘（《御览》作不。）食。愿我身兮如鸟。身翱翔兮矫翼。去我国兮心摇。（《诗纪》作遥。）情愤惋兮谁识。（○《吴越春秋》七。《诗纪前集》二。又《书钞》百六引乌、苏、湖、虾、呼五韵五句。《御览》五百七十一引乌、湖、虾、呼、家、都、辜、吴、奴、极、侧、食十二韵十二句。○《诗纪》引风雅逸篇注曰：《吴越春秋》作於後汉人。所载事多不实。此歌依□无疑。）


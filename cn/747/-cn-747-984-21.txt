○对无名钱判

〈东门韬诉主司负物。吏诘之，韬云：“祖有无名钱。”〉

《易》《象》定位，尊卑之礼聿修；人伦有序，贵贱之容斯立。布诸方策，声尘蔼然，至若爵列子男，恩垂带砺。有谋谒帝，方承万户之荣；无种封侯，亦受千金之赐。陆子囊中之宝，已惠私门；张氏无名之钱，且留公库。东门韬家声不坠，祖德弥光，想昔日之恩辉，恃曩时之宠寄。负天绝海，枪榆知其不逮；刳舟剡楫，<疒鬼>木愧其无施。仰堂构而未微，思必复而何已。薄言公府，方论赤仄之资；爰诣主司，更诉青凫之镪。亦冀云油露湛，先人承元始之恩；自业流根，後允奉永平之赐。迹有符於故事，理无紊於今时，既於古而无亏，岂在今而可抑？谓宜从允，以叶彝章。


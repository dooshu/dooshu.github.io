【王粲】

家本秦川。贵公子孙。遭乱流寓。自伤情多。幽厉昔崩乱。桓灵今板荡。伊洛既燎烟。函崤没无象。（李善本《文选》作像。《诗纪》同。）整装辞秦川。秣（三谢诗误作林。）马赴楚壤。沮漳自可美。客心非外奖。常叹诗人言。式微何由往。上宰奉皇灵。侯伯咸宗长。云骑乱汉南。宛（李善本《文选》作纪。）郢皆扫荡。排雾属盛明。披云对清朗。庆泰欲重叠。公子特先赏。不谓息肩愿。一旦值明两。并载游邺京。方舟泛河广。绸缪清燕娱。寂寥梁栋响。既作长夜饮。岂顾乘日养。（○同上）


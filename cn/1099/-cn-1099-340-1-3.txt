○計處極重流移地方以固根本事 【 蠲積逋寬重役】

臣竊見直隸淮安府至於山東充州府一帶地方、人民流竄、田地荒蕪、千里蕭條鞠為茂草、其官吏則相與咨嗟嘆息、或遂棄職而迯、其驛傳則相與隱匿迯避或至沮滯命使、其僅存之民則愁苦憔悴而若不能為之朝夕、日甚一日、莫可底止臣嘗詢之父老、其故有二、一曰積逋、二曰重役、何謂積逋先年水旱不時。飢饉繼作。民多就食於外。而有司不能奏請蠲其租稅。歲復一歲逋負漸多雖有懷土之心。而其勢不能復歸。此積逋之為累也。何謂重役。其地人民素稀。物產既薄。而獨當天下之通衢。漕運之孔道。船頭馬戶。既無以異於他郡。而看洪守閘引泉撈淺。接逓供應等役。則為獨繁。此重役之為累也。賦繁役重。而力不能支。則其勢不容於不逃。逃亡既多。而賦役無所於出。則官府不得不責之於見戶。故一里之中。二戶在逃。則八戶代償。八戶之中。復逃二戶。則六戶賂納賂納既多。則逃亡益眾。逃亡益眾。則賠納愈多。田地之荒蕪者。日甚不治。而公家之賦稅。日益不給矣。前此一二有司。固嘗處置牛犋種子。設法以招徠之然復業者晨至而里排暮聚其門耕稼之所得。不足以當賦役之所出。於是歸者復逃。而逃者不歸。其不幸而為有司所得。則往往自經於溝瀆之中。而莫之悔。孟子所謂老弱轉於溝壑。壯者散而之四方者不知幾萬人矣。孰非　陛下之赤子而流離困苦至於此極。　陛下忍聞之乎。臣愚以為今日之計、惟有蠲其積逋。寬其重役。然後可以招徠欲歸之民。安戢未散之眾。臣請於前項地方、除見戶拖欠者、照舊酌量帶徵、其餘迯戶錢粮、若一槩追求徒足以驅逐見在之民而其勢終不能完納宜查照景泰三年事例、暫與蠲除、待後復業開墾成熟。然後以次陞科抵補。其閘夫洪夫泉夫淺夫壩夫等役。則皆為漕運而設也漕運天下之大計。而使一方罷弊之民。獨任其役。揆之人情。誠為未堪。臣請於漕運四百萬之內。每石加泒銀二分。每歲隨二四銀兩俱解漕運都御史。類送河道衙門。聽候雇募夫役支用。庶幾眾輕易舉。不至偏累。但前項夫役。募之終歲。而役之曾不踰時。有事於運船方至之時而空閒於運船巳過之後似亦有可以議處者。查得徐呂二洪人夫、近該都御史何鰲題准運船方至。則運其全。運船已過。則運其半。運事不廢而民力大省。各該閘壩泉淺等夫、固與之同事而一體者、倘其法可推之以通行、是亦節省民力之一端也、臣伏讀嘉靖六年　詔令有曰、各處迯亡人戶、拋棄故土、流離他方、皆因飢寒所逼、或錢粮負累、私債逼廹、情非得已、然安土樂業、豈無來歸之願、奈何有司不知存恤、聽信該管里老、有復業者、就令認賠拖欠稅糧、承當重大力役、逼廹無奈、只得復逃、田地經年荒蕪、見在人戶愈加靠累、今後迯民有復業者、除免差徭三年、里長不許勾擾、其荒蕪田地無田小民、豈無願開墾耕種者、亦因官吏里甲、逼其認粮當、差、不敢承種、有司即便出給告示曉諭、但係久荒田地、許諸人告官承種、亦免其差徭三年、三年之後、如果成熟、方纔量納輕粮、如有不遵、官吏里甲人等一體治罪、各州縣官有設法勸諭、招撫流民、復業數多、及召人開墾、承種荒白田地數多者、俱作賢能官保薦擢用、欽此、是則處置周悉、　陛下不惟有不忍人之心。又可謂有不忍人之政矣。今行之二十餘年。而流亡日多。荒蕪益廣。其故何也。有司不能皆得其人。而遷轉不常。監司無專責。而考成不在於是。故德阻於下究、而民不被其澤也、臣愚以為宜選素有才望之臣、授之都御史之職、或按察司副使、重以專敕、使之專一往來其地、提督有司。凡招集流移、開墾荒蕪。悉遵詔令施行。至於處給牛犋種子、開濬水利等事。俱聽便宜處置。特設一官則事有專責而小□亦易聳動但恐與地方各官不合或旋設而旋罷不能成功三年之後果有成効。量加俸給。而仍其職事成然後報功而論賞則百姓知其有恃而樂於承種復業監司以是考成、而不至沮恪廢弛。　陛下仁心仁政、於是乎可以覆被於無窮矣、夫萬民離散。而勞來還定。周宣所以中興。六郡薦飢。而不知撫恤。李特所以首亂。况淮徐於南京根本之地。則為畿甸。於鳳陽陵寢之所。則為唇齒。國家歲漕東南之粟以給京師。則又咽喉之重地也。其地襟淮被海。易於負固。其民悍勇好鬪。易與為非。考之於古。若黃巢紅巾之釁。往往在此。而觀之近事。則徐兗廬鳳之間、每有竊發輒踰數百此失業之民多而其勢易聚之明驗也茲者歲入少充。就食有所。萬一水旱不時。四方告匱。則此數千萬人者。不聚為大盜。其勢無以自全。與其干戈而取之他日。以厪宵旰之憂。孰若指顧而定之今日之為愈也。臣嘗讀史、唐至中季、財用不足、乃以劉晏為轉運使。方晏之初。天下見戶不過二百萬。其季年乃三百餘萬。歲入不過四百萬緡。其季年乃千餘萬緡。夷考其法。則以為戶口滋多。賦稅自廣。故其理財一以愛民為先。諸道各置知院官。始見不棯之端。則預以狀白使司。及期晏不待州縣申請。即奏行之。應民之急而不待其困弊流亡故民得安其居業由是觀之臣之所言不特可以銷患於未形亦可以裕財於異日不特一方之民命。實國家基本之深慮也。

皇明經世文編卷之三百四十終








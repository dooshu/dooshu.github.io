卷七十四　孟子荀卿列传第十四

【索隐】：按：序传孟尝君第十四，而此传为第十五，盖後人差降之矣。

太史公曰：余读孟子书，至梁惠王问“何以利吾国”，未尝不废书而叹也。曰：嗟乎，利诚乱之始也！夫子罕言利者，常防其原也。故曰“放於利而行，多怨”。自天子至於庶人，好利之弊何以异哉！

孟轲，驺人也。

【索隐】：轲音苦何反，又苦贺反。邹，鲁地名。又云“邾”，邾人徙邹故也。【正义】：轲字子舆，为齐卿。邹，兗州县。

受业子思之门人。

索隐王劭以“人”为衍字，则以轲亲受业孔伋之门也。今言“门人”者，乃受业於子思之弟子也。

道既通，游事齐宣王，宣王不能用。適梁，梁惠王不果所言，则见以为迂远而阔於事情。当是之时，秦用商君，富国彊兵；楚、魏用吴起，战胜弱敌；齐威王、宣王用孙子、田忌之徒，而诸侯东面朝齐。天下方务於合从连衡，以攻伐为贤，而孟轲乃述唐、虞、三代之德，是以所如者不合。退而与万章之徒

【索隐】：孟子有万章、公明高等，盖并轲之门人也。万，姓；章，名。

序诗书，述仲尼之意，作孟子七篇。其後有驺子之属。

齐有三驺子。其前驺忌，以鼓琴干威王，因及国政，封为成侯而受相印，先孟子。

其次驺衍，後孟子。驺衍睹有国者益淫侈，不能尚德，若大雅整之於身，施及黎庶矣。乃深观阴阳消息而作怪迂之变，终始、大圣之篇十馀万言。其语闳大不经，必先验小物，推而大之，至於无垠。先序今以上至黄帝，学者所共术，大并世盛衰，

【集解】：并，蒲浪反。【索隐】：言其大体随代盛衰，观时而说事。

因载其禨祥度制，推而远之，至天地未生，窈冥不可考而原也。先列中国名山大川，通谷禽兽，水土所殖，物类所珍，因而推之，及海外人之所不能睹。称引天地剖判以来，五德转移，治各有宜，而符应若兹。以为儒者所谓中国者，於天下乃八十一分居其一分耳。

【索隐】：桓宽、王充并以衍之所言迂怪虚妄，干惑六国之君，因纳其异说，所谓“匹夫而营惑诸侯”者是也。

中国名曰赤县神州。赤县神州内自有九州，禹之序九州是也，不得为州数。中国外如赤县神州者九，乃所谓九州也。於是有裨海环之，

【索隐】：裨音脾。裨海，小海也。九州之外，更有大瀛海，故知此裨是小海也。且将有裨将，裨是小义也。

人民禽兽莫能相通者，如一区中者，乃为一州。如此者九，乃有大瀛海环其外，天地之际焉。其术皆此类也。然要其归，必止乎仁义节俭，君臣上下六亲之施，始也滥耳。

【索隐】：滥即滥觞，是江源之初始，故此文意以滥为初也。谓衍之术言君臣上下六亲之际，行事之所施所始，皆可为後代之宗本，故云滥耳。

王公大人初见其术，惧然顾化，

索隐惧音劬。谓衍之术皆动人心，见者莫不惧然驻想，又内心留顾而已化之，谓欲从其术也。按：化者，是易常闻而贵异术也。

其後不能行之。

是以驺子重於齐。適梁，惠王郊迎，执宾主之礼。適赵，平原君侧行撇席。

【索隐】：按：字林曰“襒音疋结反”。韦昭曰“敷蔑反”。张揖三苍训诂云“襒，拂也。谓侧而行，以衣襒席为敬，不敢正坐当宾主之礼也”。

如燕，昭王拥彗先驱，

【索隐】：按：彗，帚也。谓为之埽地，以衣袂拥帚而卻行，恐尘埃之及长者，所以为敬也。

请列弟子之座而受业，筑碣石宫，

【正义】：碣石宫在幽州蓟县西三十里宁台之东。

身亲往师之。作主运。

【索隐】：按：刘向别录云邹子书有主运篇。

其游诸侯见尊礼如此，岂与仲尼菜色陈蔡，孟轲困於齐梁同乎哉！

【索隐】：按：仲尼、孟子法先王之道，行仁义之化，且菜色困穷；而邹衍执诡怪营惑诸侯，其见礼重如此，可为长太息哉。

故武王以仁义伐纣而王，伯夷饿不食周粟；卫灵公问陈，而孔子不答；梁惠王谋欲攻赵，孟轲称大王去邠。

【索隐】：今按：孟子“太王去邠”是轲对滕文公语，今云梁惠王谋攻赵，与孟子不同。

此岂有意阿世俗苟合而已哉！持方枘欲内圜凿，其能入乎？

【索隐】：按：方枘是笋也，圜凿是孔也。谓工人斫木，以方笋而内之圜孔，不可入也。故楚词云“以方枘而内圜凿，吾固知其龃龉而不入”是也。谓战国之时，仲尼、孟轲以仁义干世主，犹方枘圜凿然。

或曰，伊尹负鼎而勉汤以王，百里奚饭牛车下而缪公用霸，作先合，然後引之大道。驺衍其言虽不轨，傥亦有牛鼎之意乎？

【索隐】：按：吕氏春秋云“函牛之鼎不可以烹鸡”，是牛鼎言衍之术迂大，傥若大用之，是有牛鼎之意。而谯周亦云“观太史公此论，是其爱奇之甚”。

自驺衍与齐之稷下先生，

【索隐】：稷下，齐之城门也。或云稷下，山名。谓齐之学士集於稷门之下。

如淳于髡、慎到、环渊、

【索隐】：按：刘向别录“环”作姓也。

接子、

【索隐】：古著书人之称号。

田骈、

【索隐】：步坚、步经反二音。

驺奭之徒，

【正义】：慎子十卷，在法家，则战国时处士。接子二篇。田子二十五篇，齐人，游稷下，号“天口”。接、田二人，道家。驺奭十二篇，阴阳家。

各著书言治乱之事，以干世主，岂可胜道哉！

淳于髡，齐人也。博闻彊记，学无所主。其谏说，慕晏婴之为人也，然而承意观色为务。客有见髡於梁惠王，惠王屏左右，独坐而再见之，终无言也。惠王怪之，以让客曰：“子之称淳于先生，管、晏不及，及见寡人，寡人未有得也。岂寡人不足为言邪？何故哉？”客以谓髡。髡曰：“固也。吾前见王，王志在驱逐；後复见王，王志在音声：吾是以默然。”客具以报王，王大骇，曰：“嗟乎，淳于先生诚圣人也！前淳于先生之来，人有献善马者，寡人未及视，会先生至。後先生之来，人有献讴者，未及试，亦会先生来。寡人虽屏人，然私心在彼，有之。”

【索隐】：谓私心实在彼马与讴也。有之，谓我实有此二事也。

後淳于髡见，壹语连三日三夜无倦。惠王欲以卿相位待之，髡因谢去。於是送以安车驾驷，束帛加璧，黄金槽镒。终身不仕。

慎到，赵人。田骈、接子，齐人。环渊，楚人。皆学黄老道德之术，因发明序其指意。故慎到著十二论，

【集解】：徐广曰：“今慎子，刘向所定，有四十一篇。”

环渊著上下篇，而田骈、接子皆有所论焉。

驺奭者，齐诸驺子，亦颇采驺衍之术以纪文。

於是齐王嘉之，自如淳于髡以下，皆命曰列大夫，为开第康庄之衢，

【集解】：尔雅曰：“四达谓之衢，五达谓之康，六达谓之庄。”

高门大屋，尊宠之。览天下诸侯宾客，言齐能致天下贤士也。

荀卿，赵人。

【索隐】：名况。卿者，时人相尊而号为卿也。仕齐为祭酒，仕楚为兰陵令。後亦谓之孙卿子者，避汉宣帝讳改也。

年五十始来游学於齐。驺衍之术迂大而闳辩；奭也文具难施；淳于髡久与处，时有得善言。故齐人颂曰：“谈天衍，雕龙奭，炙毂

【集解】：徐广曰：“一作‘乱?’。”

过髡。”

【集解】：刘向别录曰：“驺衍之所言五德终始，天地广大，尽言天事，故曰‘谈天’。驺奭脩衍之文，饰若雕镂龙文，故曰‘雕龙’。”别录曰“过”字作“輠”。輠者，车之盛膏器也。炙之虽尽，犹有馀流者。言淳于髡智不尽如炙輠也。左思齐都赋注曰“言其多智难尽，如炙膏过之有润泽也”。【索隐】：按：刘向别录“过”字作“輠”。輠，车之盛膏器也。炙之虽尽，犹有馀津，言髡智不尽如炙輠也。按：刘氏云“毂，衍字也”。今按：文称“炙毂过”，则过是器名，音如字读，谓盛脂之器名过。“过”与“锅”字相近，盖即脂器也。毂即车毂，过为润毂之物，则“毂”非衍字矣。

田骈之属皆已死齐襄王时，

【索隐】：按襄王名法章，湣王子，莒人所立者。

而荀卿最为老师。齐尚脩列大夫之缺，而荀卿三为祭酒焉。

索隐按：礼食必祭先，饮酒亦然，必以席中之尊者一人当祭耳，後因以为官名，故吴王濞为刘氏祭酒是也。而卿三为祭酒者，谓荀卿出入前後三度处列大夫康庄之位，而皆为其所尊，故云“三为祭酒”也。

齐人或谗荀卿，荀卿乃適楚，而春申君以为兰陵令。

【正义】：兰陵，县，属东海郡，今沂州承县有兰陵山。

春申君死而荀卿废，因家兰陵。李斯尝为弟子，已而相秦。荀卿嫉浊世之政，亡国乱君相属，不遂大道而营於巫祝，信禨祥，鄙儒小拘，如庄周等又猾稽乱俗，於是推儒、墨、道德之行事兴坏，序列著数万言而卒。因葬兰陵。

而赵亦有公孙龙

【索隐】：按：即仲尼弟子名也。此云赵人，弟子传作卫人，郑玄云楚人，各不能知其真也。又下文云“并孔子同时，或曰在其後”，所以知非别人也。

为坚白同异之辩，

【集解】：晋太康地记云：“汝南西平县有龙渊水可用淬刀剑，特坚利，故有坚白之论，云‘黄，所以为坚也；白，所以为利也’。或辩之曰‘白，所以为不坚；黄，所以为不利’。”【正义】：艺文志公孙龙子十四篇，颜师古云即为坚白之辩。按平原君传，驺衍同时。括地志云“西平县，豫州西北百四十里，有龙渊水”也。

剧子之言；

【集解】：徐广曰：“按应劭氏姓注直云‘处子’也。”【索隐】：按：著书之人姓剧氏而称子也，前史不记其名也，故赵有剧孟及剧辛也。

魏有李悝，尽地力之教；

【正义】：艺文志：“李子三十二篇。李悝相魏文侯，富国彊兵。”

楚有尸子、长卢；

【集解】：刘向别录曰：“楚有尸子，疑谓其在蜀。今按尸子书，晋人也，名佼，秦相卫鞅客也。卫鞅商君谋事画计，立法理民，未尝不与佼规之也。商君被刑，佼恐并诛，乃亡逃入蜀。自为造此二十篇书，凡六万馀言。卒，因葬蜀。”【索隐】：按：尸子名佼，音绞，晋人，事具别录。长卢，未详。【正义】：长卢九篇，楚人。

阿之吁子焉。

【集解】：徐广曰：“阿者，今之东阿。”【索隐】：阿，齐之东阿也。吁音羋。别录作“羋子”，今“吁”亦如字也。正义按：东齐州也。艺文志云“吁子十八篇，名婴，齐人，七十子之後”。颜师古云音弭。按：是齐人，阿又属齐，恐颜公误也。

自如孟子至于吁子，世多有其书，故不论其传云。

盖墨翟，宋之大夫，善守御，为节用。

【集解】：墨子曰：“公输般为云梯之械成，将以攻宋。墨子闻之，至於郢，见公输般。墨子解带为城，以牒为械。公输般九设攻城之机变，墨子九距之。公输般之攻械尽，墨子之守固有馀。公输般诎，而言曰：‘吾知所以距子矣，吾不言。’墨子亦曰：‘吾知子之所以距我者，吾不言。’楚王问其故。墨子曰：‘公输子之意不过欲杀臣，杀臣，宋莫能守，可攻也。然臣之弟子禽滑釐等三百人已持臣守国之器在宋城上而待楚寇矣，虽杀臣，不能绝也。’楚王曰：‘善哉，吾请无攻宋城矣！’”【索隐】：注“为云梯之械”者，按梯者，构木瞰高也；云者，言其昇高入云，故曰云梯。械者，器也。谓攻城之楼橹也。注“墨子解带为城”者，谓墨子为术，解身上革带以为城也。注“以牒为械”者，按牒者，小木札也；械者，楼橹等也。注“公输般之攻械尽”者，刘氏云“械谓飞梯、撞车、飞石车弩之具”。诎音丘勿反。谓般技已尽，墨守有馀。禽滑釐者，墨子弟子之姓字也。釐音里。

或曰并孔子时，或曰在其後。

索隐按：别录云“今按墨子书有文子，文子即子夏之弟子，问於墨子”。如此，则墨子在七十子之後也。

【索隐述赞】六国之末，战胜相雄。轲游齐、魏，其说不通。退而著述，称吾道穷。兰陵事楚，驺衍谈空。康庄虽列，莫见收功。








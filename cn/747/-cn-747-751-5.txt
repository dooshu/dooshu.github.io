○上河阳李尚书书

伏以三城所治，兵精地要，北锁太行，东塞黎阳，左京河南，指为重轻。自艰难已来，儒生成名立功者，盖寡於前代，是以壮健不学之徒，不知儒术，不识大体，取求微效，终败大事，不可一二悉数。伏以尚书有才名德望，知经义儒术，加以俭克，好立功名。今横据要津，重兵在手，朝廷缙绅之士，屈指延颈，伫观德政。况圣主掀擢豪俊，考校古今，退朝之後，急於观书，已筑七关，取陇城，缉为郡县。今亲诛虏，收其土田，取其良马，为耕战之具。西复凉州，东取河朔，平一天下，不使不贡不觐之徒敢自专擅？此实圣主之心，事业已彰，臣下明明，无不知之。伏自尚书树立，锻炼教训，拣拔法术，尺寸取於古人。若受指顾，必立大功，使天下後学之徒，知成功立事，非大儒知今古成败者，不能为之。复使儒生舒展胸臆，得以诲导壮健不学之徒，指踪而使之，令其心服，正在今日。某多病早衰，志在耕钓，得一二郡资其退休，以活骨肉。亦能作为歌诗，以称道盛德，其馀息心，亦已久矣。下情日增瞻仰恋德之切。某恐惧再拜。


释：阳气和震，圜煦释物，咸税其枯，而解其甲。

初一：动而无名酋。测曰：动而无名不可得名也。

次二：动于向景。测曰：动于向景，不足观听也。

次三：风动雷兴，从其高崇。测曰：风动雷兴动有为也。

次四：动之丘陵，失泽朋。测曰：动之丘陵，失下危也。

次五：和释之脂，四国之夷。测曰：和释之脂，民说无疆也。

次六：震于庭，丧其和贞。测曰：震于庭，和正俱亡也。

次七：震震不侮，濯漱其诟。测曰：震震不侮，解耻无方也。

次八：震于利颠仆死。测曰：震于利，与死行也。

上九：今狱后谷，终说桎梏。测曰：今狱后谷，于彼释殃也。


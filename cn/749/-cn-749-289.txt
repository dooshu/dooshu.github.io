李邴


邴字汉老，济州任城（今山东济宁）人。生于元丰八年（1085）。崇宁五年（1106）进士。累官翰林学士。绍兴初，拜参知政事、资政殿学士，寓泉州。绍兴十六年（1146）卒，年六十二，谥文敏。有云龛草堂集，不传。

汉宫春

潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。却是有，年年塞雁，归来曾见开时。

清浅小溪如练，问玉堂何似，茅舍疏篱。伤心故人去后，冷落新诗。微云淡月，对江天、分付他谁。空自忆，清香未减，风流不在人知。

洞仙歌

一团娇软，是将春揉做，撩乱随风到何处。自长亭、人去后，烟草萋迷，归来了、装点离愁无数。

飘扬无个事，刚被萦牵，长是黄昏怕微雨。记那回，深院静，帘幕低垂，花阴下、霎时留住。又只恐、伊家太轻狂，蓦地和春，带将归去。

玉蝴蝶

壮岁分符方面，惠风草偃，禾稼春融。报政朝天，归去稳步鳌宫。望尧蓂、九重绛阙，颁汉诏、五色芝封。湛恩浓。锦衣槐里，重继三公。

雍容。临歧祖帐，绮罗环列，冠盖云丛。满城桃李，尽将芳意谢东风。柳烟轻、万条离恨，花露重、千点啼红。莫匆匆。且陪珠履，同醉金钟。

念奴娇

素光练净，映秋山、隐隐修眉横绿。鳷鹊楼高天似水，碧瓦寒生银粟。千丈斜晖，奔云涌雾，飞过卢仝屋。更无尘气，满庭风碎梧竹。

谁念鹤发仙翁，当年曾共赏，紫岩飞瀑。对影三人聊痛饮，一洗离愁千斛。斗转参横，翩然归去，万里骑黄鹄。满川霜晓，叫云吹断横玉。

小冲山

立春

谁劝东风腊里来。不知天待雪，恼江梅。东郊寒色尚俳徊。双彩燕，飞傍鬓云堆。

玉冷晓妆台。宜春金缕字，拂香腮。红罗先绣踏青鞋。春犹浅，花信更须催。

木兰花

美人书字

沉吟不语晴窗畔。

小字银钩题欲遍。

云情散乱未成篇，

花骨欹斜终带软。

重重说尽情和怨。

珍重提携常在眼。

暂时得近玉纤纤，

翻羡缕金红象管。

清平乐

闺情

露花烟柳。春思浓如酒。几阵狂风新雨后。满地落红铺绣。

风流何处疏狂。厌厌恨结柔肠。又是危阑独倚，一川烟草斜阳。

满庭芳

又喜椒觞到手，宝胜时里、仍剪金花。

玉楼春

一年适尽莲花漏，翠井屠苏沉冻酒。

满庭芳

凉风吹帽，横槊试登高，想见征西旧事，龙山会、宾主俱豪。

女冠子

上元

帝城三五。灯光花市盈路。天街游处。此时方信，凤阙都民，奢毕豪富。纱笼才过处。喝道转身，一壁小来且住。见许多、才子艳质，携手并肩低语。

东来西往谁家女。买玉梅争戴，缓步香风度。北观南顾。见画烛影里，神仙无数。引人魂似醉，不如趁早，步月归去。这一双情眼，怎生禁得，许多胡觑。

调笑令

伏以长安丽人，杜工部水边瞥见；洛川神女，陈思王梦里相逢。虽赋咏之尽工，亦纤秾之

未备。若乃吟烟吐月，镂玉雕花。众中唤做百宜娇，诗里装成十样锦。汉鬓楚腰呈妙伎，竹枝桃

叶换新声。彩袖初呈，传踏来至。

睡起斜痕印枕檀。弄羞未怕指尖寒。紫绵香

软红膏滑，不惜春娇对舞鸾。袅鬓细鬟金，春工只在纤纤玉。却月弯环未要深，留著伊来画

双绿。

双绿。淡匀拂。两脸春融光透玉。起来却怕东风触。本是一团香玉。飞鸾台上看未足。贮向阿娇金屋。








○论减张胡伯忠等奏

当司前後推覆伪造出身文书卖官并造伪印行用等因，张刘尝建胡伯忠犯罪，并在太和三年十一月十八日恩赦前。准刑部大理寺详断，悉处极刑。准断狱律，赦前断罪不当者，若处轻为重，宜改从轻；处重为轻，宜依轻法者。臣以前件囚等并抵极法，悉经殊恩，或自赦文全生，或因起请减等。伏缘俱引霈泽，累陈诉词，若非得中，恐未服罪。昨者一与一夺，事关起请，既生又死，稍觉二三。如臣所见，伏请赦书以前所犯，特许减论；赦书以後所犯者，不得援例。庶使後无侥幸，令绝披陈。


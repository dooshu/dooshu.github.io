○敕修河道工完碑畧

臣聞凡平水土。其要在知天時地利人事而巳。天時既經。地利既緯。而人事於是乎盡。且夫水之為性。可順焉以導。不可逆焉以堙。禹之行水。行所無事。用此道也。今或反是。治所以難。葢河自雍豫。出險固而之夷斥。其水之勢既肆。又由豫而兗。土益疏。水益肆。而沙灣之東。所謂大洪之口。適當其衝。於是决焉。而奪濟汶入海之路以去。諸水從之而洩。隄以潰。渠以淤。澇則溢。旱則涸。此漕途所為阻者與。然欲驟而堙焉。則不可。故潰者溢潰。淤者益淤。而莫之捄也。今欲捄之請先疏其水水勢平乃治其决决止乃濬其淤因為之防以時節宣俾無溢涸之患必如是。而後有成。制曰可。臣有貞乃經營焉。作治水之閘。疏水之渠。起張秋金堤之首。西南行九里而至于濮陽之濼。又九里而至于博陵之陂。又六里而至于壽張之沙河。又八里而至于東西影塘。又十有五里而至於白嶺之灣。又三里而至于李山?隼之涯。由李山?隼而上。又二十里而至于竹口蓮花之池又三十里而至于大伾之潭。乃踰范暨濮。又上而西凡數百里。經澶淵以接河沁。河沁之水。過則恐南溢於運河微則資北流而已過則害。微則利。故遏其過而導其微。用平水勢。既成名其渠曰廣濟。閘曰通源。渠有分合。而閘有上下。凡河流之旁出而不順者。則堰之。堰有九。長袤皆至丈。九堰既設。其水遂不東衝沙灣。乃更時出以濟漕渠之涸。阿西鄄東曹南鄆北之區。出餘波而資灌溉者。為頃百數十萬行旅既便。居民既安。有貞知事必集。乃參綜古法。第而為之加神用焉。既作大堰。其上捷以水門。其下繚以防隄。堰之崇三十有六尺。其厚什之。長伯之門之廣二十有六丈。厚倍之。隄之厚如門。崇如腹。而長倍之。架濤截流。柵木絡竹實之石而鍵之鐵葢合土木火金而一之即至人欲以鐵制龍之事也用平水性既乃導汶泗之源。而出諸山、匯澶濮之流。而納諸澤。遂濬漕渠。田沙灣而北至于臨清凡二百四十里。南至于濟寧。凡二百一十里。復作放水之閘于東昌之龍灣魏灣凡八。為水之度。其盈過丈。則放而洩之。皆通古河以入于海。上制其源下放其流既有所節且有所宣用平水道。由是水害以除。水利以興。初議者多難其事。至欲棄渠弗治而由河沁及海以漕。然卒不可行也。時又有發京軍疏河之議。有貞因奏蠲瀕河州縣之民馬牧等役。而專事河防。以省軍費。便民力。天子從之

皇明經世文編卷之三十七終








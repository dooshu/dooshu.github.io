○以戰守之議奉陳貳卿 【 交州戰守】

大人君子、凡有所為、必有所慮、作于始、必慮其終、謀于外、必慮其內、苟無遠慮、必有近憂、且賊帥等輩、水土之服習。舟楫之便利。不結巢以召攻伐。不迎戰以挍勝負。移人畜于彼險遠之所。就糧食于我復業之地。我出彼入。我東彼西。使我奔赴之不暇。保障之不偏。我軍日疲。我民日弊。此其長也。賊計如此。而不熟慮可乎。今我內無倉廩之實。外無藩籬之固。我若遠舉。守或不嚴。賊一伺隙。乘虗而來。江海相連、千里一碧。風帆之捷。如蹈無人之境。為害之大又豈前日可比。今雖僉議一軍專守。一軍前征。似為長計但恐我軍一出彼必空壁而行既不可窮追又不宜深入若果勢不容巳。恃勇携眾。長驅而前。彼必併力。來擣我虗。而我守軍一戰而還。可為全美。倘不能支。縱得報通。星馳來援。則亦緩不及事也使不遠追則無以成功哨則不能糊口。于此之際。則將進乎退乎。欲剽食于沿海之居民。則民心怨而恩信虧。欲旋師于交阯之壘。則倉廩虗而軍士餒。事勢至此、誠為兩難、古人以戎為國之大事。可不慮乎。向承下問、雖巳言矣、言不見聽、聽而不行、與不言無異、今覩事勢如此、雖未辱問、為此積慮、自不容默、為今之計。莫若將征守之軍。通取見數。相地衝要。量撥軍兵。或城或柵。俱為守計。就于所在沃野。儘力耕種。內選官軍土兵之精銳者。船隻之堅利者。各得二百餘艘。官軍土兵相參。一元戎統之。沿海上下。往來廵哨。遇賊即擊。俾勿輕入。以犯我境。布置既定。我守兵無戰鬪之勞。我居民無剽掠之擾。專治鎡金?基。盡心畎畝。限至西成。如數而入。計我軍之所屯。兼有司之所徵。鹽商之所中。今秋所得。不下十數萬餘。我食既足。我守又備。彼賊擣虗之計不行。資我之糧。不得風濤洶湧。舟楫顛危。可恃久乎若窮促之後賊情必然彼既自疲疑忌必作自相魚肉者有之。各據便利者有之。待至于此。然後我以厭飫精銳之眾。討彼烏合疲弊之徒。得時乘利。鮮有不克。若計不出此。惟務速成。欲魁渠之眾。一鼓而成擒。交阯之地。一戰而永定。即用班師。不勞再舉。愚雖不敏。未敢計也。

黃公之策欲以長計困之不取一戰之利


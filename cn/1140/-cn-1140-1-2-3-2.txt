池州府江防同知汪公崇祀名宦祠录序

人臣服官受事有大功德於民或为王事死者皆祀之礼也身卒於官而一时士民父老齎咨涕洟若奉考妣祠祀之不容须臾缓此尤有入人之深者君子於是叹汪君云襄之死为不朽也云襄湛深文学由内阁典籍中书舍人出为池州郡丞三年以督解滇饷抵贵州安顺道病死郡人闻之雨泣呜呜作为讴思哀挽之言彚成大卷又合辞请祀名宦附诸瞽宗嗟乎汪君何以致此先是在中书余见之京师於时夙夜在公校理秘阁羣籍罔有缺遗议谥撰文惟谨无敢私

天子嘉其能数被宠赉及佐郡池州洒然清立不索民一钱而赈凶饥赡窭士惟恐不给有所承谳令两造自赴不以捕扰民家故饶益以守官廉惠致中落巡抚大中丞徐公疏荐治行第一进官一级会滇饷告急选才督解佥谓非汪君不可君慷慨奋身往而滇黔方用兵虎穴羊肠役夫匮乏寇盗伏莽道警则相顾无人色又会暑月瘴雨郁蒸劳不得休息遂以疾客死黔中呜呼痛矣以云襄之学行既不能优游馆阁大展论思密勿之才又不能专城秉节为国家当一面之任手佐太平而崎岖烽火毕命万里无人之境天之生之也亦独何哉夫朱邑为桐乡卒告其子曰我子孙奉祠我不如桐乡奉祠我今池州太守喻公既厚治其丧其孤斯善复能奉其榇北归而池人之奉祠当与桐乡等余备官史局流涕而书之将以告後之传循吏者


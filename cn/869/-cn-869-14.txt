卷十四　典禮類（下）


以孫為子、以子為孫

《五代史•陳洪進傳》有相者言洪進一門受祿，當至萬石。時洪進與三子文顯等皆領州郡，而文顯之子始生，洪進欲實其言，乃以為子，名文頊，與父並行。《宋史•王普傳》普子貽孫，貽孫子克明尚太宗鄭國公主，改名貽永，令與其父同行。此以孫為子也。《五代史•晉家人傳》重允，高祖弟，高祖愛之，養以為子，故名下齒諸子。《宋史•周三臣傳》李筠保澤州，太祖拔其城，筠將赴火，妾劉氏欲俱死，筠以其有娠，麾令去。筠子守節購得之，生一子。守節卒，無後，以劉氏所生之子為嗣。此以子為孫也。

居喪奪情

《曾子問》「三年之喪卒哭，金革之事無避」，明他事皆不與也。《王制》亦云「父母之喪，三年不從政」，此古今不易之正禮。然《喪服大記》云：「君既葬，王政入於國，既卒哭而服王事；大夫士既葬，公政入於家，既卒哭，弁絰帶。」《禮運》云：「三年之喪與新有婚者，期不使。」《檀弓》云：「父母之喪，使必知其反。」玩此數語，又似喪中未嘗不從政，未嘗不為君所使也。注「欲曲合」，《大記》則云「《王制》之『三年不從政』，指庶人也，非大夫也」；欲曲合，《王制》與《曾子問》則云「所服王事即金革之事也」。《公羊傳》閔子要絰而服事，既而曰：「若此乎，古之道不即人心？」疑即在官守制之濫觴。自漢以後，此禮大逾，原涉服三年之喪，名聞天下。河間惠王行母喪三年，詔書褒美。光武絕告寧之典，竟不許人終服。孫權令三年喪交代未至者不得告，孟宗聞喪輒去，罪至減死一等；胡綜定以大辟之科。唐賢如房玄齡、褚遂良、張九齡，皆奪情起復；惟歐陽通以奪情故，徒跣入朝，非公事不言。《宋史•禮志》：凡奪情之制，文臣給舍以上、牧伯刺史以上，皆卒哭後恩制起復，其在切要者不候卒哭。內職遭喪，但給假而已，願終喪者亦聽。惟京朝幕職、州縣官皆解官行服。大中祥符九年，殿中侍御史張廓言「京朝官丁父母憂者，多因陳乞，與免持服，望自後並依典禮，三年服滿，得赴朝請」，然則京朝官並有乞免行服者矣。蘇明允與歐陽公書云： 「二子軾、轍竟不免丁憂，今已到家。」然則二蘇當日亦可起復也。宋丁憂起復，先授武官，如富弼起復初授冠軍大將軍，亦墨絰從戎之義，餘官授雲麾將軍。

滕文公

孔子答子夏問「金革之事無辟也者，非歟」曰：「吾聞諸老聃，昔者魯國伯禽有為為之也。今以三年之喪從其利者，吾勿知也。」蓋指淮夷作亂事。滕文公父兄不肯主三年喪，曰：「吾宗國魯先君莫之行。」即引此以駁孟子耳。

妻期最重

《酉陽雜俎》曰：「今之士大夫喪妻往往杖者。禮：彼以父服我，我以母服報之。故妻杖削杖也，稽顙也，居廬也，十一月而練、十三月而禫也，三年不娶也，非他期可比。」

祭天一歲四舉

鄭康成以祭天之禮終歲有九，王肅則云一歲二祭：一南郊，一祈穀也。五時行氣，是祭人帝，非祭天帝也。程綿莊以為一歲四祭：一祈穀，一雩，一明堂報享，一南郊。宋郊最少，太祖在位十七年，僅郊四次；真宗以天書故三年一郊。

喪三年不祭

余嘗問程綿莊云：「《王制》『喪三年不祭，惟祭天地社稷為越紼而行事』，豈宗廟之祭亦三年不行歟？」綿莊答曰：「《王制》所言為天子禮也，越紼之義取諸未葬以前，不得通三年而言未葬也。按《曾子問》『天子崩未殯，五祀之祭不行，既殯既葬則皆祭』，不以己之私喪廢社稷尊神之祀也。夫既殯既葬則外祭不廢，而宗廟之祭不言可知。又稱『天子崩，國君薨，則祝取群廟之主而藏諸廟，卒哭成事，而群主各反其廟。』當群主聚於祖廟之時，象其同然以憂子孫之凶禍，自不遑於享祀，卒哭成事，則子孫之哀稍減，群主皆反，後來者侍於其側，而坐觀皇祖之餒，此非新祔者之安，亦非孝子之所安也。然則時祭之行當在卒哭祔廟而後矣。《南齊書》云：『越紼之義，事施未葬。既葬之後，何紼可越？』杜氏云：『新主既立特祀於寢，則宗廟四時之常祀自宜如舊，三年禮畢，乃審禘昭穆而同於吉。』可知三年不祭，即《左氏》『特祀於主』之意，言不祭新死者於廟，非謂廟中之祭竟三年不行也。」「然則《春秋》之譏喪祭何歟？」曰：「閔之吉禘，文之大事，皆殷祭也。喪未終而殷祭於廟，非禮也。若夫不配之祭，而又何譏焉？」顧寧人則云：「古人喪服所以諸侯絕、大夫降者，為其居喪以廢祭故也，非僅貴貴也。」

三祖配天

兩漢、魏、晉配天一祖而已，唐高宗始以高祖、太宗雙配，垂拱時又加以高宗，是三祖同配。

特牲少牢只一尸

方望溪問程綿莊以「特牲少牢為士大大合祭祖禰之禮，而經中不見昭穆二筵，又止言一尸，此十七篇內不解之疑也」，程答言：「祔者，附也。諸侯之士惟有一廟，當以《王制》之說為是，《祭法》二廟之說為非。復一則曰祔，二則曰祔，統於所尊。故祖有屍而禰無屍，及至祧遷而禰亦為祖矣。」「然則《昏禮》之 『受於禰廟』，非二廟乎？」曰：「非異廟也。其義有不得先祖而後禰者，猶三月之奠菜以見舅姑為先也。《曾子問》『父沒而冠，則掃地而祭於禰』，亦是類也。大抵冠昏先其所親，而祭祀則統於所尊，此聖人之深意也。

以庶子為長子後五家駁義

本朝汪鈍翁長子卒，命庶子為之後。其意本劉原父為兄後一議，引公孫嬰齊為例：公孫嬰齊卒，《春秋》謂之仲嬰齊，以謂為人後者為之子，當下從子例，不得顧兄弟之親稱公孫也。僖公以兄繼弟，《春秋》謂之子，嬰齊以弟繼兄，《春秋》亦謂主子。既以子名，則僖公不得不以閔公為昭，而歸父亦不得不以嬰齊為穆矣。顧寧人駁之云：「嬰齊為後，後仲遂，非後歸父也。《傳》拘於以王父字為氏之說，而以嬰齊為後歸父，則以弟後兄，而亂昭穆之倫。且三桓亦何愛於歸父而為之立後哉？」閻百詩駁之云：「魯閔公，諸侯也，鈍翁不得以諸侯比其子。公孫歸父，亦大夫之有采地者也。有采地者稱君，春秋時其家且有宗人、膳宰、司馬、司士，史進象笏之儀，亦非鈍翁所可比例也。」毛西河駁之云：「《公羊》誤以王父之字為字，故鈍翁亦誤焉，不知國僑、駟夏、季氏、叔孫皆以父字為字也。《公羊》疑東門襄仲之子稱仲嬰齊，必以父為祖而以兄為父，故得氏仲，以致吳中習俗多亂倫妄繼之事。」黃梨洲駁之云：「經書公孫嬰齊不一而足，既為父子，則不得並稱公孫，其不為歸父之子明矣。臧孫問惠伯事，諸大夫皆雜然曰仲氏，此時嬰齊未嘗後歸父，已得名公子遂為仲氏，可見公子之氏即宗之為氏，不必至孫而後稱也。」陳見復駁之云：「同時有叔盻之子聲伯，亦名嬰齊。經既書為公孫嬰齊，則此仲遂之子烏得不異其文？蓋嬰齊自後仲遂而稱仲耳。劉原父以漢文不後惠帝、宣帝不後昭帝、光武不後哀成、唐睿宗不後中宗、宣宗不後武宗為非，不知《史記》商之盤庚、陽甲至小乙兄弟四人相承，均不稱嗣子而但曰及也。《晉書•賀循傳》言之甚明。」

婦人無尸

古之婦人祔廟而不立主，故無屍。《禮》所稱「男為男尸，女為女尸」者，專主虞祭而言。迎精而反，猶未祔廟，不得不為屍以別男女也。「周旅酬六尸」者，蓋太祖之屍不動而六尸相為酬酢，故曰「《周禮》其猶醵歟」。醵，合錢飲酒也，此其間自著不得女尸。

貴貴

《禮》曰：「貴貴為其近於君也。」故《鄉飲酒禮》三命而不齒，不齒者，席於尊東，大夫射則公士為賓，當射時樂作，大夫不入。注云：「不使鄉之人加尊於大夫也。」《士相見禮》大夫於士終辭其贄，注云：「不答拜也。」《喪服小記》主人主婦坐，有命夫命婦在焉亦坐。可見餘人皆立矣。《雜記》云：「士之子為大夫，喪父母不能主也，必使其子主之。無子則為立後。」注云：「大夫之子得用大夫之禮，士不可也。」言父貴可以及子，而子貴不可以及父也。《士喪禮》 「士代哭不以官」，蓋大夫以上皆懸壺代哭矣。《左傳》晏嬰居桓子喪過毀，室老曰：「非大夫之禮也。」曰：「惟卿為大夫。」蓋謙言諸侯之卿得比於天子之大夫也，是天子之卿可以降殺也。夫三年之喪達乎天子，何至春秋而降殺及於大夫耶？《儀禮•喪服》「大夫之家臣皆斬衰三年」，似乎貴貴之禮皆屬太過。蘇州彭芝庭大司馬僭朱觀察紹基之坐，朱不悅，或告之曰：「《禮》『一命齒於鄉里，二命齒於父族，三命而不齒』，大司馬官已三命，不得拘《孟子》『鄉黨莫如齒』之說也。」《荀子》曰：「三命者，族人雖七十，不敢先焉。」

已受命而未赴任應行故吏之禮

晉庾仲文為劉義康主簿，未就而徙為丹陽丞，人疑於府公禮敬若何，裴松之議曰：「仲文為吏之道已定於受敕之日，宜以吏禮見。」引《春秋》「祭仲迎王后於紀」之文以斷之。

連宗

今俗通譜謂之連宗。《北史•序傳》李倩之死，趙郡李榮來吊，歎曰：「此家風範，海內所稱，今始見之，真吾師也。」欲與連類，即日署名勞之。此通譜之始也。張燕公愛曲江之才，與之通譜，此通譜之善者。李崇德慕義府之勢，與之通譜，義府貶普州，隨削去之。及義府再得權，遂置崇德於死，此通譜之不善者。

拜墓吉禮

《資暇錄》：拜墓，吉禮也。而唐人白衫麻鞋，誤矣。

為師制服葬師於先塋

自《檀弓》定心喪之制，於是門人之於夫子，若喪父而無服，然猶群居則絰。漢夏侯勝死，竇大後為制服以答師傅之恩，而東漢風俗，遂為制杖，同之於父。甚且有表師喪而去官者，延篤、孔昱，李膺、（見《范史》，）劉焉、王朗，（見《三國志》。）其較著者也，應劭嘗譏之。至晉定新禮，從摯虞之議，謂淺教之師，暫學之徒，不可皆為之服。其制奈何？吊服加麻，三月除之，此魏王肅之禮也。吊服加麻，既葬除之，此宋庾蔚之之禮也。《禮》：大夫三月而莽，士逾月而葬。《春秋》疏云：「逾月亦三月也。」此五服之緦也，其服奈何？朱子之喪，門人用緦麻深衣而布緣。何北山之喪，王魯齋定議玄冠端武加帛、深衣布帶加葛絰履，金仁山易之為玄冠加帛，絰帶方履。《輟耕錄》顧德玉奉師屍殮於家，衰絰就位，邦人來吊者，德玉為之主，葬顧氏之先塋。

朋友服朋友殯於其家

「公儀仲子之喪，檀弓免焉。」此無服之服也，鄭康成云：「為師心喪三年，於朋友期。」是朋友亦有心喪而服制無明文。《孔叢子》云：「虢叔死，泰顛閎夭，為之制服。」《喪服傳》曰：「朋友麻。」康成曰：「服，吊服也。其服有三：錫衰也，緦麻也，疑衰也。」漢郭有道碑朋友如韓子助、宋子浚等服心喪期年者二十四人是也。後漢張劭死，范式為服朋友之服。晉京兆韋泓受應詹生成之惠，詹卒，遂制朋友之服，哭止宿草。唐裴佶與鄭餘慶特相友善，佶歿後，餘慶行朋友之服。權皋卒，韓洄、王定為服朋友之喪，搢紳美之，而史亦不言其服制若何。唯戴德撰《喪服變除》有云：「朋友有同道之恩，加麻三月。」徐邈《答禮問》亦稱 「同爨緦，朋友麻。」《喪服記》曰：「朋友死在它邦，袒免，歸則已。」唐崔祐甫有《廣喪朋友議》，引韋觀察、魏尚書兩人聞友喪行事之厚薄以為比例，杜牧亦有《喪友議》，見《唐文粹》。又吳文定公寬有同年賀恩卒於其家，公為殮於中堂，而使其子服衰以答吊者，見陳沂《畜德錄》。

為殤立後

《記》云：「臣不殤君，子不殤父。」何謂臣不殤君？魯閔公八歲而被弑，於時即位二年，儼然朝群臣、蒞百姓矣。《左氏》譏躋僖公為逆祀，是則終僖公之世，閔公之主祔廟也久矣。何謂子不殤父？經無明文，以意度之，是必取昆弟之子以後之殤，所以濟禮之窮而重絕人世也。趙稷有二嗣子，曰光曾，曰炳。其兄肩吾死，無後，以炳為兄嗣。光曾十五而殤，將取炳以歸，則負亡兄之約而殤寡嫂之心；如不以炳為嗣，則稷之血胤絕矣。杭堇甫先生執「子不殤父」之說進曰：「炳長矣，需之五六年，或需之七八年，冠而婚，婚而生子男也，即以後光曾。是肩吾無子而有子，稷無子而有孫，於情順，於禮合，於嗣續之計得，善之善也。」或曰：「禮，殤不立主，祔於王父，呼其名而祭之。今既後以炳之子，以稷主祭，呼其名可也；以炳之子之為後者主祭，呼其名則不可。」《雜記》曰：「附於殤稱陽童某甫，不名神也。」鄭氏曰：「某甫，且字也。尊神不名，為之造字。」夫使光曾不殤，則必待冠而字；今既殤矣，禮有造字之例，余為之制字曰承祖，以待夫炳之子。他日之祭而不逾於詞也，禮也。或曰：「如子言，光曾雖死，猶勿殤也。然則稷當何服？」曰：「上殤九月，中殤七月，國制也。禮聞子不殤父，未聞父不殤子。光曾十五而殤，稷為之服七月之服，不得以私情幹也，亦禮也。」

兩妻並封

《晉書》溫嶠二妻俱贈夫人，賈充有左右夫人，程諒立二嫡。《五代史》晉高祖於安重榮兩妻並封，陸定國娶柳氏，又娶盧氏，以其均係舊族，遂不分嫡庶。此事晉代最多，如《禮志》所載王昌、柳仲武、陳詵之類，皆以亂離故，失妻再娶。而其時廷臣議者多以後妻為繼室，亦有謂兩妻之子宜互相為服者。若春秋時晉文公、趙衰之叔隗、季隗，則又不以先後為嫡庶矣。

祔妾

《雜記》曰：「妾祔於妾祖姑，無妾祖姑，易姓而祔於女君可也。」鄭注：「女君，嫡祖姑也。」又曰：「主妾之喪，自祔至於練，皆使其子主之，殯、祭不於正室。」

為座主服緦麻

《通考》曰：「秀才孝廉為舉主服，起於傅玄之於陳僕射。」鄭小同曰：「服吊服加麻，三月而除。」東漢師喪、舉主之喪，至有斬衰者，實為太過。惟唐人為座主服緦麻三月，最為得宜。東坡為張方平行之。

吏特長官服

魏令曰：長官卒，吏服齊衰三月，葬而除。晉令：後任來代則除。武昌太守與桓溫箋云：「蔡徐州薨，主簿服斬。」余按《雜記》：「管仲遇盜，取二人焉，上以為公臣，曰：『其所與遊辟也，可人也。』管仲死，桓公使為之服。官於大夫者之為之服也，自管仲始也。」似亦故吏持長官服之濫觴。

宗子主祭亦以爵重

本朝李文貞公曰：「庶人無田不祭，宗子而庶人則薦而不祭矣。士三鼎而大夫五鼎，以士祭不如以大夫祭。雖禮有『庶子為大夫，以特牲祭於宗子之家』之語，然不如使大夫主祭之為安也。」李臨川曰：「州縣古之子男也，文林郎古之元士也，在古期服且絕矣，而況於祭乎？而況於其官爵在州縣以上者乎？古之宗子皆諸侯適於之弟，原無賤者。」

庶孫為祖庶母無服而虞東先生獨立一說

庶孫服祖庶母，禮、律均無明文。本朝徐健庵尚書作《讀禮通考》，徵引最博。《魏書•張普惠傳》議廣陵、北海二王為所生祖母服三年，《宋•志》度支判官薛紳為所生祖庶母解官持服三年，皆有成例。惟王、姚諸儒復有異說，其意以為「《儀禮•喪服》不言父歿為祖母服斬，惟《小記》有其說，此為嫡孫承重者言之，庶孫不為祖後，無重可傳；不為祖父服斬，安得加斬於庶祖母」云云。虞東顧先生鎮駁之曰：「聖人制禮，文不必具而義可類推。按《喪服》祖父母止於期，而《小記》推之，謂祖父卒而後為祖母三年。疏衰止及曾祖父母，而康成推之，謂高祖宜緦麻。如斯之類，不一而足也。齊衰三年章，『父卒為母，繼母、慈母皆如母』，未及庶子所生之母也，而康成推之，謂大夫之妾子父卒則皆得伸，疏曰：『皆得伸三年也。』《小記》又推之為祖庶母，疏曰：『亦服之三年如己母也。』據此則庶子於其母得伸三年，蓋古法也。禮官失考，至武后表行之而刪其父卒之文，此處不無小過。終唐之世，禮官屢請復古而格於眾議，人心之所安，不能違也。今律既如唐制，庶子得為其母三年，而父所從出之母顧屈之使不得伸，可乎？《傳》曰：『父之所不降，子亦不得降。』此禮意也。今欲明嫡庶之分而降其父之所不降，可乎？諸人嘵嘵不休者，尤在承重之說，愚謂承重為宗法設也，承重主宗廟，必累世承適乃為承重。故支子雖為大夫，猶以上牲祭於宗子之家。後世宗法已廢，為祖後者，不問其祖若父之果適與否，皆被以承重之名，已與古義不合；而猶執言庶孫不為祖後，無重可傳，尤為可笑。且其所引『公子練冠麻衣』一條，不詳核注疏而漫據趙岐《孟子》集注『厭於嫡母』之說，其失尤顯。按鄭注：『諸侯之妾子厭於父，為母不得伸，權制。』此不言母也。晉博士范宣有言婦人無專制之事，豈得引父為比而屈降支子乎？且服之以三年制者，不必盡係承重也。慈母如母，豈亦有正體傳重之說乎？至於庶妾不得並於正妻，此當責之其父，不當責之其子。若責之其子，是教子卑母也。故大夫為妻期，為貴妾緦，而庶子為母，則父歿皆伸三年。」

夫人於妾無服而答拜有二說

《喪禮》「妾為女君期」，若報之則太重，降之則有舅姑為婦之嫌，故無服也，《通典》摯虞議夫人不答妾拜新制云：「禮無不答。」

童子無緦而兩妾相服有緦

魏太師馮熙薨，有子尚幼，議者謂童子事降成人，可以衰而不裳，免而不絰。博士孫惠蔚以為《玉藻》載童子有佩觿之革，有錦帶之紳，以凶類吉，腰絰宜存。《禮》「童子無緦服」，鄭注云：「雖不服緦，猶免深衣。」是許其有裳也。晉時王丞相一妾亡，一妾疑於所服，徐邈曰：「當從夫服緦。」

立孫非禮

間世立後，古無此禮。荀顗無子立孫，為失禮之始。見《南齊書•江敩傳》。

母拜子父亦拜子

《士冠禮》「見於母，母拜之」，人以為疑。不知《祭禮》「主人拜上餕」，屍餕皆子弟所為，是父亦拜子也。

諸侯祭亦用豚、大夫祭亦用牛

《王制》「諸侯郊用特牲」，不必大夫而後特豚饋食也。《曲禮》「大夫用索牛」，不必諸侯而後用太牢也。

與父坐見其子不起

《說苑》田子方侍魏文侯坐，太子擊趨過，子方不起，曰：「為子起，其如禮何！不為子起，其如罪何！」請誦楚共王事，工尹侍共王坐，見世子，不起，曰：「敬其父者，不兼其子也。」余按晉制群臣侍坐，太子來，不起，孫毓引《禮》「侍坐於所尊，見同等不起」為證。

稱孝弟非禮

唐太和二年，太常博士崔龜從因敬宗祝板稱孝弟，以為非禮。

點主非禮

《讀禮通考》曰：「主以依神，廟以藏主，有廟即有主，不得以《喪禮》不言作主而遽謂士大夫不得有主也。然禮有題而無點，今也寫王字空其上，而請貴顯以點之，假云以生者接死者之氣，謬矣。況婦之氣以他男子之氣接之，尤為非禮。王岩有《立主議》一篇，駁辨最詳。」

貳杖非禮

《雜記》曰：「為長子杖，則其子不以杖即位。」蓋古人無貳杖也。今祖稱杖期生而孫又以杖答拜，是貳杖矣。又或子死而為父不杖不答拜者，亦非禮也。何也？主喪者統於所尊也。

喪婚非禮而唐之帝室行之

喪婚非禮，古有行之者。《白孔六帖》云：「張孝忠子茂宗尚義章公主，張母臨死遺言，丐恩成婚，帝許之，蔣乂諫不聽。」此後世庶民家借吉之始。

晝婚非禮

晝婚非禮，今有行之者。按鄭注《儀禮》以「日落三商」為婚，婚者，幽陰之義。唐劉知幾有《奏彈晝昏疏》。

古有學無廟

古有學而無廟，釋奠、釋菜皆設位為之。漢景帝詔郡國立太上皇高祖廟，諸侯王、卿相至郡，先謁廟，而後從政。此新官到任謁廟之始。顧寧人曰：「今官府到任謁廟入學，始於何武。武行部必先詣畢宮，召見諸生，試其誦習是也。宋景祐四年詔藩鎮立學，他州勿聽。慶曆四年詔諸路州軍監各立學，學者二百人以上，許更置在縣者。並置教授以課諸生，委運司長史於幕職州縣內薦用，或本處舉人有學行者充教官。」

孔廟

漢高過魯，以太牢祀孔子，此孔廟見史傳之始，其時孔子之祀尚未出於闕里。明帝令郡縣學校皆祀周公、孔子，方為孔子祀於庠序之始。蓋上古祀始立教者皆稱先聖先師，或神農，或周公，或顏回，不必定孔子也。貞觀四年，令郡學皆立文廟，去周公，以孔子為先聖，顏回為先師，以左丘明等二十二人配享。金章宗明昌二年，詔孔廟前置下馬牌，祭時稱御名、避聖諱，乃遞降而愈隆。按魯相乙瑛碑請為孔廟置百石卒史一人，出王家錢給犬酒值，是其時用犬尚未用太牢矣。魏孝文延興二年，詔不許女巫妖覡淫進鼓舞，是其時婦女雜祭，廟儀尚不肅矣。

丁祭

《郊特牲》祭天於郊，故祭天曰郊祭。祭孔子用丁日，故曰丁祭。鄭注：「用丁者，文明之象。」皆本《月令》「仲春上丁，命樂正習舞釋菜」是也。然考《隋書》文帝詔國子寺每歲以四仲月上丁釋奠先聖先師，是其時一年有四祭，不止春秋二季也。唐高宗武德二年，詔祭孔子用太牢六侑，恐與大祭祀遇，改用中丁，是又不定用上丁也。開元二十八年始改去四仲與中丁，而專主春秋二仲與上丁矣。按《祭禮》「內事用柔日」，祀孔子人道也，內事也，故用丁者，亦柔日之義。

書院

書院之名起唐玄宗時，麗正書院、集賢書院皆建於朝省，為修書之地，非士子肄業之所也。宋時有富人曹誠捐資建立，事聞京師，詔賜名應天書院，以誠為助教。從此有四大書院之名，睢陽、石鼓、嶽麓、白鹿洞是也。太平興國元年，以江州白鹿洞主明起為褒信主簿，洞在廬山之陽，李後主時給田數十頃，為諸生課書之資，起以田入官，故得爵命而書院幾廢。唐呂溫有題尋真觀李寬中秀才書院詩。

山長

今稱書院先生曰「山長」。按《元史•學校志》丞相帖木迭兒奏「下第舉人年六十以上者與教授，其無出身者與山長、學正」，是山長乃官名也。至元二十八年詔立小學，選老成教之，其他好事之家出錢粟贍學者，立為書院。凡師儒之命於朝廷者曰「教授」，路府上中州置之；命於禮部及宣慰司者曰「學正」、「山長」，路州縣及書院置之。又設直學，以掌書院錢粟，似今之監院也。學錄兩考升正長，正長一考升教授。《宋史》景定七年，台州人上書乞王燴充上蔡書院山主，詔從之。時燴已參知政事矣，似山長尊卑亦不一例。汪韓門云：「古三公在官，三老在學，公與老皆無職於六官。」《尚書大傳》云：「大夫為父師，士為少師。」 此皆《學記》注所云「仕焉而已者，歸教於閭里」者是也。南唐升元中白鹿洞教授稱「洞主」，五代蔣維東隱居衡嶽，受業者稱曰「山長」，事見《賓退錄》。後又有院長、堂長、山主之稱，嵩陽書院王曾奏置院長，李燔為白鹿書院堂長，台州守王華甫乞楊楝為山主。有以教授兼者，《理宗本紀》景定四年，何基以婺州教授兼麗澤院山長。乾隆三十六年奉旨以山長係沿宋、元舊名，此後改稱院長。

黑衣參謁

嘗疑演戲者下吏參見上司多著黑衣，此禮最古。按《國策》左師讋說太后：「願使少子舒祺補黑衣之數。」《晉書》王渾家丁只許皂服。《蕭望之傳》如淳注云：「群臣雖有五時服，而上朝皆著皂衣。」故張敞云：「臣侍皂衣二十餘年。」《儒林傳》宣帝時任章欲為逆，以郎皂衣，故衣皂而伏其中。所以然者，想因《周禮》有冕服見天子、囚服歸司寇之說耶？曾以此語質之錢辛楣先生，則曰：「不然。古人以緇衣羔裘為朝服，黑衣非賤者服也。秦郊廟之服皆以礻勻玄，明帝始制冕服以祀天地明堂，而百官不執事者仍礻勻玄以從。至隋始有三品以上衣紫，五品以上衣緋、六七品衣綠之制，而唐宋因之。」

伶人參堂

今之伶人類古之樂工，《士射禮》：「工不興，告於樂正曰：『正歌備。』」鄭注：「工乃樂工，雖賤不起。」然則今演樂之家責伶人參堂者，亦似不必。

笞督

魏明帝詔「婦人應笞者督之」，吳仁傑「漢書補注」以為「督者，不露體之笞也」。








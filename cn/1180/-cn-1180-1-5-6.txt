说命下


这是《说命》第三篇，记傅说与高宗论学的说话。





王曰：“来，汝说！台小子旧学于甘盘，既乃遁于荒野，入宅于河，自河徂亳，暨厥终罔显。

甘盘，是高宗之师。遁字，解做隐字。宅，是居。河，是河内之地。徂，是往。亳，是亳都。显，是明。

高宗呼傅说来前，告他说：“人君以务学为急，而学问以有终为贵。我小子旧日未即位时，曾受学于贤臣甘盘，讲究那修身治天下之道，庶几有所发明矣。既而先王欲我习知民艰，乃使隐居于荒野之间，后又入居于河内，又自河内往至于亳，居无定所，学无专功，故其后将旧业都荒废了，而于修身治天下之道，竟未能显然明白于心。今我将整理旧学，以求终之有成，不能不赖汝说之训迪也。”这是高宗自叙其废学之由。然高宗之学虽废于迁徙，而其能备知民事的勤劳，洞见民情的疾苦，则实自迁徙中得来，盖亦莫非学矣。此高宗之所以为贤也。





“尔惟训于朕志。若作酒醴，尔惟麹糵；若作和羹，尔惟盐梅。尔交修予，罔予弃。子惟克迈乃训。”

醴，是甜酒。麹，是造酒的曲。糵，是造酒的米。和羹，是滋味调和的羹汤。梅，所以调酸。交修，是左右规正的意思。迈，是行。

高宗告傅说说道：“旧学罔终，我志几迷于所往矣。今幸汝之贤可继甘盘。汝当献纳忠言，开陈理道，以启发我之心志。譬如作酒醴者，必资麹与糵而后成。今我望汝涵养熏陶，以酿成乎君德，就是我的麹糵一般。作和羹者，必资盐与梅而后和。今我望汝调和参赞，以燮理乎化机，就是我的盐梅一般。夫造酒者，麹多则太苦，糵多则太甘，麹糵交济，乃能成酒；调羹者，盐过则太咸，梅过则太酸，盐梅交济，乃能成羹。汝欲成我之德，亦必交修乎我，多方以规正之，委曲以维持之。如我之气质或偏于刚欤，汝则济之以柔；我之意见或偏于可欤，汝则济之以否。如酌甘苦以成酒，调酸咸以成羹，庶几我之心志终得显明，而可以副我之所望也。汝切勿弃嫌我，说我的旧学既荒，不足与言；必须谆谆训告，亹亹敷陈。但汝说的话，我便能笃信力行，决不至于负汝之所训也。”夫既喻之麹糵盐梅以求其助，又示之克迈乃训以诱其言，高宗之望傅说，可谓反覆而恳至矣。其学终于有成，而为商家之令主也，宜哉！





说曰：“王！人求多闻，时惟建事。学于古训，乃有获。事不师古，以克永世，匪说攸闻。

时字，解做是字。建，是立。获，是得。

傅说因高宗孜孜访问，遂称王而告之，说道：“凡人于天下之言，广询博访，务求多闻者，这是为何？良以天下之事理无穷，一己之智识有限。以有限之知，而应无穷之务，如何得事理停当、事功有成？故博采舆论，广求多闻，正欲以尽众人之所长，以为吾立事之资也。然时人的见识，终是不及古人。稽考古先圣王垂下的谟训格言，其于修身治天下的道理，那一件不载？故为学者，又必潜心勉力，将这古训一一都讲究明白，然后义理有得于心，而可以为建功立事之本也。若事不以古人为成法，不知古训为当遵，而师心自用，任意妄为，则所志必不在于高明，所行必不合于义理。如是而谓其可以久安长治，传之于后世者，断无此理，非我之所闻也。然则王欲建事有获，其可不以多闻学古为务哉？”





“惟学逊志，务时敏，厥修乃来。允怀于兹，道积于厥躬。

逊，是谦逊。时敏，是无时而不敏。允，是信。怀，是念。

傅说又告高宗说道：“为学之道，固在于求多闻，学古训。然义理无穷，工夫易间，必须卑逊其志。虽已知矣，而常自以为无所知；虽已能矣，而常自以为无所能，谦卑巽顺，不敢有一毫自足之心，其逊志如此。又必时时敏求，温习其所已知，而益求其所未知；持守其所已能，而益求其所未能，孜孜汲汲，不敢萌一毫自止之念，其时敏如此。夫既存不自满假之心，而又奋勤励不息之勇，如此用功，将见日有就，月有将，其进修之益，就如水泉之来，源源而不竭矣。为学之方，莫要于此。但人不肯着实去做，故于道终无所得，而学终无所成。若能笃信而深念乎此，逊志便着实自逊其志，时敏便着实加倍其功，以此求道，而道岂有不得者乎？将见工夫愈熟，进益愈深，以闻见则日博而智益明，以事业则日广而大有功，天下道理莫不积聚于吾身，如货财之积，不可胜用矣。吾王可不勉哉！”

“惟敩学半，念终始典于学，厥德修，罔觉。

敩字，解做教字。典，是常。

高宗望傅说以训志交修，求教之意甚切。傅说恐其徒资于人，而不知反求诸己，又勉之说：“王之学，无徒求之于人而已。盖开导而指引之，教者之责也；心体而力行之，学者之事也。学而无教，固昧于向往，而不得其为学之方；若教而不学，则徒为讲论之虚文，而其学亦终无所得矣。所以为学之道，一半要人指教，一半要自己去勤学，教学相须，而后学可成也。然虽能勤学以受教，而工夫或有间断，则亦难以必其终之有成。又必心心念念，终始常在于学，不始勤而终怠，不始作而终辍。能如此，则工夫既已精专，造诣自然纯熟，而其德之日修，将有不知其所以然者矣。其视徒资夫人之训，而不免间断其功者，所得为何如哉！此王之所当勉也。”大抵学莫贵于自励，尤莫贵于有终。人臣之纳诲，岂能强其君之必从；一时之务学，岂能保其终之不懈。故傅说之于高宗，即以敩学半告之，又以终始典学望之，可谓善于责难者矣。





“监于先王成宪，其永无愆。

监，是视。先王，指成汤。宪，是法。愆，是过。

傅说既以终始典学劝勉高宗，至此又启之以法祖，说道：“人君之为学，不过取法乎善而已。而今之所当法者，又孰有过于我先王成汤乎？盖我先王成汤，以天锡勇智之资，而又加以昧爽丕显之学，其于修身治天下的道理，件件都有典则法度以垂范后世。吾王今日亦不必远有所慕，但能率由旧章，事事都遵守先王的成法。如修身，则法其制事制心之事；为政，则法其建中表正之规。如此，则吾王之学即先王之学，吾王之德即先王之德，凡修身以至治天下，莫不尽善尽美，而永无过差之患矣。吾王其监之哉！”上文既曰学于古训，而此又曰监于先王者，盖理虽载乎古训，法莫备于先王。故人君之学固以稽古为先，而尤以法祖为要。此傅说告高宗之意也。





“惟说式克钦承，旁招俊乂，列于庶位。”

式字，解做用字。旁招，是四面招引。俊乂，是才德出众的人。

傅说又说：“修德者，人君之事；进贤者，大臣之职。但君德未修，则心志昏迷，用舍倒置，大臣虽欲进贤，有不可得者。吾王诚能典学法祖，增修其德，而至于无愆，则我傅说必能敬承吾王任贤图治的美意，广询博访。凡大而千人之俊，小而百人之乂，或隐于山林，或屈于下位的，都四面招引将来，分列于朝廷之众位，使之同心以匡乃辟。吾王但垂拱而责成之耳。天下何患其不治哉！”夫人臣之忠，莫大于荐贤，而荐贤亦未易能也。有一毫嫉妒忌刻、恶人胜己之心，则不能；有一毫市恩记怨、背公徇私之心，则不能；有一毫足己自用、独任爱憎之意，则不能。故傅说之言进贤，不徒曰‘钦承’，而必曰‘式克’，盖若用力以为之者，良以是耳。夫既谆谆劝学，辅养君德，以端出治之本，又旁招俊乂，列于庶位，以广多贤之助，若傅说者，诚贤矣哉！此万世人臣所当法也。





王曰：“呜呼！说！四海之内，咸仰朕德，时乃风。

时字，解做是字。风，是风声。

高宗望傅说之辅己，乃先叹息以归美之，说道：“天下之所仰以为则者，在于人君；人君之所赖以辅治者，在于宰相。如今四海之内，莫不引首举踵，喁喁焉仰望我之德化。此岂我之寡昧所能致哉！良由汝说，感于梦寐之际，起于版筑之间，与他人作相者不同。故其风声足以耸动乎天下，而远近闻之者，莫不谓朝廷用此贤相，中兴指日可期，而欢欣鼓舞，思见德化之成者，自不容已矣。然则汝可不纳诲辅德，以答天下之望哉！”





“股肱惟人，良臣惟圣。

股肱，是手足。

高宗又责望傅说，说道：“人之一身，必手足俱备，然后可以为人。人君若要做圣人，必是良臣辅导，然后可以为圣。若无良臣以为之辅，则忠言不闻，独立无助，德何由而加进，业何由而加修？譬之手足不具，不可以为人矣。欲求作圣，岂不难哉！此我之所以深有望于汝也。”夫高宗之于傅说，始望之为霖雨舟楫，继譬之为麹糵盐梅，至是又倚之为股肱手足，盖引喻愈切，而属望愈至矣。





“昔先正保衡，作我先王，乃曰：‘予弗克俾厥后惟尧舜，其心愧耻，若挞于市。’一夫不获，则曰：‘时予之辜。’佑我烈祖，格于皇天。尔尚明保予，罔俾阿衡，专美有商。

正字，解做长字。先正，是先世长官之称。保衡，是商时官名，伊尹曾做这官。先王，指成汤说。时字，解做是字。辜，是罪。佑，是辅佐。烈祖，亦指成汤。格，是至。阿衡，即保衡，亦指伊尹。

高宗又勉傅说，说道：“当初我商家开国之时，有先正保衡伊尹，是个圣臣，隐于有莘之野。我先王成汤，三使人往聘之，遂应聘而起，辅佐我先王，以振兴有商之大业。他常说道：‘我昔居畎亩之中，乐尧舜之道。我的志意，只要上辅吾君做个尧舜之君，下治吾民都为尧舜之民，方才趁得我的志愿。若不能使其君为尧舜之君，则心中愧耻，就如被人拏到街市上打着一般。若不能使其民为尧舜之民，不但四海之广、兆民之众，而德泽有所不加，方以为罪，就是万民之中，有一人不得其所，或啼饥号寒，或梗化不服，这便是我的罪过了。岂敢诿之他人哉！’夫伊尹之志如此。故其佐佑我烈祖成汤，内则辅德，使大德极其懋昭；外则辅治，使兆民归于允殖，以致我烈祖德业之盛，直与天道同流而无间焉。至此，则君果为尧舜之君，而民亦果为尧舜之民矣。此正所谓良臣惟圣，伊尹之所以称美于有商者也。今尔既负伊尹之德，又居伊尹之任，庶几精白一心，保佑乎我，必使格天之烈，于今再见，而汝为今之伊尹可也。岂可使伊尹之相业，独擅其美于我商家耶？盖必能继伊尹以事其君，斯为辅君作圣之良臣，而有以慰四海仰德之望也。”





“惟后非贤不乂，惟贤非后不食。其尔克绍乃辟于先王，永绥民。”说拜稽首，曰：“敢对扬天子之休命。”

乂，是治。食，是食其禄。绍，是继。乃辟，解做汝君，是高宗自称。绥，是安。对，是承当。扬，是播告。

高宗命傅说说道：“君臣相遇，自古为难。圣主必待贤臣以弘功业，使非辅君作圣之贤，则宁虚其位而已，岂肯与之共治乎？是君遇臣之难也。贤人亦俟明主以显其德，使非从谏克圣之君，则宁终于隐而已，岂肯苟食其禄乎？是臣遇君之难也。今我得汝于梦赉，而汝亦应我之旁求，君臣相遇，可谓千载一时，而与先王之遇阿衡无异矣。汝必感此非常之会，期立不世之功，朝夕训志，左右交修，能辅我以继先王之圣德，于以永安天下之民，使亦无一夫之不获焉。则尧舜其君民者，真不愧于阿衡之美，而于遭逢之盛，始无负矣。”傅说一闻高宗之言，感激自奋，遂拜手稽首以复于高宗，说道：“辅君法祖以安民，美哉天子之命乎！此说之志，而亦说之分也。敢以此美命承之于己，自信吾力之能副，虽自任而不以为嫌；又以此美命扬之于众，自谅吾言之能践，虽示人而不以为愧。”说之复高宗者如此。夫观高宗之命，可见其锐然以成汤自期矣；观傅说之言，可见其毅然以伊尹自任矣。君臣一心如此，此商道之所以中兴，而克绍夫前人之烈也欤！






▼四柏

堂前四小柏，罗立二尺长。

始栽附南墀，远移自东冈。

春夏众草芳，翳没成久荒。

低枝网虫县，暗叶蝼蚁藏。

不沾夕露气，每隔朝阳光。

我病废芟理，览之屡彷徨。

玄冬戒严候，迅风激飞霜。

芜秽忽自除，郁然露苍苍。

恍若群枭散，鹓雏得翱翔。

乃知受命正，虽弱自可强。

循歩赏劲色，抚攀挹微香。

幸得依我居，勿令纵牛羊。

他年培养成，凌云孰能量。

后雕诚足贵，早厄庸何伤。


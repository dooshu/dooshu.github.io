答王济美提学简

久不奉德音良切企慕伏承不遗鄙劣特贬手书以性对一篇示教粲昔者尝谓古今论性惟孔子数语尽之圣人之言平实切当自是如此先儒以相近者为气质之性至于下愚不移乃用自暴自弃者当之似皆未然窃欲以此意见之论述而未能也乃今得公此篇明白详尽凡愚心之所欲言者皆具始知豪杰之见已先于我矣辄用敛衽兴叹而坐病冗久稽布复罪甚他所拟请质者尚多何时得侍坐以毕此愿也顷闻北兵以数百骑入蹂内地京师为之戒严今既使得气去矣将来有深可虑者吾侪虽藿食能无嫠妇之忧乎隆冬兾为斯文善自将防不悉


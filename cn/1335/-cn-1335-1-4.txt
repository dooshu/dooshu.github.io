都中寻先兄墓不得（八首）


先兄寿世，生于同治癸亥。甫三岁，日识数十字，进退揖让如成人，乡先辈多以神童目之。岁丙寅，沃尧坠地，先兄夭亡。先君子哭之恸，葬之京邸广东义园。时将南归，乃立碣墓侧。抚沃尧而言曰：“俟此子长成，好奉乃兄归故土也。”呜呼！先君子之恸先兄也深，而所以期沃尧者远矣。沃尧不肖，悠忽岁月，于今二十有六年，始北入京都。寻至义园，荒烟蔓草，莫可追求。叩之老人，都不省忆。呜呼！谓非延缓之罪耶？复何以为人子为人弟耶？悲歌志之，聊以自讼云尔。

荒草斜阳惨暮烟，临风长恸叩苍天。可怜制就姜家被，依旧年年冷九泉。

空余痛泪哭田荆，惆怅春风太不情。历乱纸钱飞上下，凄凉时节恰清明。

荆棘纵横墓尽荒，不秋景象也凄凉。残碑读遍无消息，红泪飘潇洒夕阳。

乱草荒坟太可怜，孤魂长傍帝城边。一抔黄土归何处？肠断凄风廿六年。

踏遍郊原暗怆神，难凭弱柳系斜曛。

如何夜夜离人梦，只梦还家不梦君？

平原荒草自青青，暗祝英魂尚有灵。漫向泉台悲冷落，多君替我侍椿庭。

无多血泪尽成灰，欲把痴心叩夜台。他日家园奠杯酒，孤魂能否赋归来？

剔残苔藓总茫茫，泪洒春风暗自伤。瘦马一鞭归去也，不堪回首吊斜阳。






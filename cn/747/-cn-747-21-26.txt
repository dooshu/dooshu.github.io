○授郯王嗣直等都护制

黄门：虞放三苗，允归於敷德，周称二陕，用切於闻政。顷以骄子运微，匈奴气尽，愿为臣妾者，望塞款门，编我氓黎者，云属波委。北穷大漠，西被流沙，抚而柔之，佥曰分命。郯王嗣直，陕王嗣昇，聪察天假，英明日新，忠肃恭懿，宽仁孝友。探沛易之彖象，自诣精微；读楚诗之比兴，能传丽则。故可扬威怀之旨，宣静镇之风，畀以藩翰，俾清疆埸。嗣直可安北大都护，仍充安抚河东关内陇右诸蕃部落大使；嗣昇可安西大都护，仍充河西四镇诸蕃部落大使。右卫大将军兼安北大都护上柱国长平郡开国公张知运、右羽林大将军兼安西大都护四镇经略大使上柱国潞国公郭虔瓘等：国之老臣，朝之宿将。（阙）长策，子房所以运筹；安边远图，充国所以言事。必能宽则得众，惠以养人，各绥一方，兼委贰佐。知运可安北副大都护，仍兼郯王府长史及安抚诸蕃副大使，虔瓘可安西副大都护，仍兼陕王府长史安抚诸蕃副大使，馀如故。主者施行。


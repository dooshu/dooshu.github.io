○建东都诏

朕闻践华固德，百二称乎建瓴；卜洛归仁，七百崇乎定鼎。是以控膏腴於天府，启黄图於渭滨，襟沃壤於王城，摛绿字於河渚。市朝之城，丽皇州之九纬；丹紫之原，邈神皋之千里。二京之盛，其来自昔。此都中兹宇宙，通赋贡於四方，交乎风雨，均朝宗於万国，置槷之规犹勤，测圭之地载革，岂得宅帝之乡，独称都於四塞；来王之邑，匪建国於三川。宜改洛阳宫为东都。上栋下宇，彼劳昔以难前；广厦高台，我名今而改后。仍兹旧贯，式表宸居。


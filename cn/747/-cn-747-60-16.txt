○禁饷遗人口诏

比闻岭南五管并福建、黔中等道，多以南口饷遗，及於诸处博易。骨肉离析，良贱难分，念兹远人，受抑无告，所以去岁处分诸道，不令进献。近因赂遗事觉，方验诏旨不行。虽量轻重，各正刑典，犹虑未降明敕，尚有因循。自今岭南诸道，辄不得以口饷遗，及将诸处博易。又有求利之徒，以口博易，关镇人吏，容纵颇多。并勒所在长吏，严加捉搦，如更违犯，必重科惩。如长吏不存勾当，委御史台察访闻奏。


洪皓　次韵学士重阳雪中见招不赴前后十六首

天涯憔翠向谁陈，不死由来是谷神。

蒲柳衰姿依术士，桑榆晚景属谈宾。

言存赵氏惟韩劂，力定周邦赖贾辛。

尚论古人犹未足，投闲更欲讲王春。

洪皓

洪皓　次韵学士重阳雪中见招不赴前后十六首

西邻樽俎比星陈，强欲携筇虑损神。

得句挥毫须会友，缓声振木解如宾。

献酬杂坐欺三白，服饵单棲忘五辛。

重九闲居真可惜，销忧思引万家春。







卷118

洪皓

洪皓　次韵学士重阳雪中见招不赴前后十六首

萸房觅得惜其陈，拟学宗王问鬼神。

不放黄花资献寿，故飞白雪恼留宾。

一身抱病蹒跚苦，万里思亲况味辛。

正是悲秋增感慨，诗翁摛藻与为春。

洪皓

洪皓　次韵学士重阳雪中见招不赴前后十六首

二君气概继雷陈，九日哦诗妙入神。

季友凌霄方草赋，孟公惊坐正延宾。

难陪凤岭登高宴，且放牛山出涕辛。

独卧荐蒙思橘赠，数篇潜发洞庭春。

洪皓

洪皓　次韵学士重阳雪中见招不赴前后十六首

支离已久懒申陈，枕上赓歌暂释神。

在户厌闻蛩咽韵，随阳空羡雁来宾。

交情中绝惭张耳，国步主艰忆斩辛。

七载南冠犹未税，尚期肆眚九年春。

洪皓

洪皓　次韵学士重阳雪中见招不赴前后十六首

忆孟怀陶亦已陈，杖藜吊影召魂神。

假书岂产狸为士，带箭宁思鹤是宾。

臂上垂囊灾可代，江边锡宴食多辛。

典衣本欲作重九，冒雪难寻石冻春。

洪皓

洪皓　次韵学士重阳雪中见招不赴前后十六首

凌霜高洁试敷陈，采采通灵可养社。

流水尚能延寿考，落英端可荐尸宾。

千株芜没堪嗟咏，一束蒙茸弗忌辛。

愿学楚人栽九畹，重阳已过待来春。

洪皓

洪皓　次韵学士重阳雪中见招不赴前后十六首

出疆许久岂当陈，患难频经赖至神。

敢觊通路驰一乘，遥思乡饮立三宾。

陵苹翠减犹能泛，岸蓼红衰不变辛。

秋尽交游无陆凯，江梅谁赠一枝春。

洪皓

洪皓　次韵学士重阳雪中见招不赴前后十六首

七稔艰难不敢陈，行藏且问蓐收刘。

远来岂为谋身事，久执无缘而国宾。

妄意合成同晋楚，羞言著节继苏辛。

哀哉庾信江南赋，闷读频移玉座春。

洪皓

洪皓　次韵学士重阳雪中见招不赴前后十六首

怪怪奇奇不可陈，搜奇抉怪殆穷神。

曾编金钥李商隐，屡赐银杯胡楚宾。

丽服靓妆皆可玩，大羹玄酒并忘辛。

文章三变公为伯，自愧惷愚冬复春。

洪皓

洪皓　次韵学士重阳雪中见招不赴前后十六首

六朝旧事欲条陈，正恐招忧又怆神。

玄豹成文须隐雾，嘉鱼式燕且邀宾。

方归晋事同韩起，敢望燕台致剧辛。

回首天南佳丽地，时时引领九江春。

洪皓

洪皓　次韵学士重阳雪中见招不赴前后十六首

一介蹉跎略叙陈，转喉触讳听於神。

正愁平子将除馆，强学申公亦谢宾。

厚貌深情非易察，磨肌戛骨不胜辛。

傍人门户休争气，惟愿归耕向富春。

洪皓

洪皓　次韵学士重阳雪中见招不赴前后十六首

韦编懒读厌窥陈，习气难除但耗神。

岂敢为师同颖士，从初作吏慕君宾。

数奇尝遇辰冲戍，运背难逢丙合辛。

居士於今称耐辱，天边斗柄又移春。

洪皓

洪皓　次韵学士重阳雪中见招不赴前后十六首

公干沉绵自懒陈，黄能入梦是何神。

眼前散帙看盈几，肘后名方或问宾。

衾枕频移滋转困，盘餐少异强加辛。

小人有母何时见，梦击江南戏彩春。

洪皓

洪皓　次韵学士重阳雪中见招不赴前后十六首

咫尺书来弗获陈，深虞璺鼓祃於神。

行人久执缘何罪，凡伯还归为弗宾。

聘鲁未能希季札，奔齐安敢效先辛。

或行或止关天命，岂是臧仓沮子春。

洪皓

洪皓　次韵学士重阳雪中见招不赴前后十六首

胸中耿耿向谁陈，舌在形羸强集神。

佩印已惭苏季子，埋名谁志李无宾。

乞粮傥死呼庚癸，贵格何须足乙辛。

祗恐数穷为鬼录，扁舟阻泛五湖春。

洪皓


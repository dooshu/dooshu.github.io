赵蕃　晚秋郊居八首

梨枣熟时须一雨，江南底忽类中州。

南人不识北人事，懔懔已怀禾黑忧。

赵蕃

赵蕃　晚秋郊居八首

宋玉悲秋殆我欺，江南摇落定何时。

不因枫树颜如渥，松柏连林漫莫知。

赵蕃

赵蕃　晚秋郊居八首

病橘萧萧只古枝，二三酸子间虫丝。

人言社酒堪医此，太息于今已后时。

赵蕃

赵蕃　晚秋郊居八首

九日黄花信昔谈，是身何自见江南。

故今开晚方为贵，失所胡为浪不堪。

赵蕃

赵蕃　晚秋郊居八首

病夫慵出长蓬蒿，但见刍薪价益高。

积雨了知寒在候，我方随事典衣袍。

赵蕃

赵蕃　晚秋郊居八首

霜天柿叶须收拾，咫尺山园底去迟。

不是功名覊绊得，病来筋力费扶持。

赵蕃

赵蕃　晚秋郊居八首

蔓草依依网作窠，荒庭寂寂蚓能歌。

人言病久须閒默，习气相攻未易诃。

赵蕃

赵蕃　晚秋郊居八首

邻父疑为三径孙，一生辛苦在田园。

近来交友谁相顾，渠独频沾菜把恩。

赵蕃


黄海篇为汪扶晨母太君七十

黄海无波涛，突出珊瑚树。
照曜莲花峰，皎皎开云雾。
汪子实国桢，望古奋高步。
时有贤太守，下榻礼徐孺。
翱翔遍吴越，篇翰展情愫。
上堂拜君母，母发甫垂素。
师班文史兼，钟郝礼法具。
徽柔多泽物，煦沫及里妪。
到今介春酒，梅花发东圃。
令德扬彤管，宾筵纷杖屦。
我凭琴溪鱼，飞向练江去。
寄声浮丘公，芝草生无数。



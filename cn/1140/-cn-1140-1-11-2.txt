胡处士募刻诗集引

有可传之诗不患其不传也而莫为之传或至於零散而湮废君子惜焉丰城胡悦之处士之以诗名者也其为人萧疏简朴不习脂韦间有识者尝度外礼之少壮时以治易名家晩终落拓无所就独不废诗今七十五矣犹能灯下作小楷自写其诗三十卷思募人刻之余笑谓刻诗不急之务处士不合时宜之人以不合时宜之人谋不急之务恐未易猝当也然处士老矣不可以待昔筠州任涛能诗有露团沙鹤起人卧钓船流之句为廉使李隲所赏特与放役使遇悦之奚翅赏此二语令老且骨力而使其憔悴苦吟之作沦没敝簏为鼠蠧噉尽亦我辈之过也王梅边尝言柯亭之竹不取为笛竹故自在惟爨下之桐不亟收则无琴材矣其言良可叹今处士之皇皇欲存其诗倘类於是故为之言


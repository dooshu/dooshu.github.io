【赐宰臣富弼上第一表乞解罢机务不允批答】

省表具之。夫宰相之事，非可以岁月考而一二数也。其在朝廷，选贤任能而各得其职；下俾民俗，迁善远罪而不知其然。至于法度修，纪纲正，然后相与慎守而安行之，以臻于治。此朕所以虚心一意，日有望于卿者也。今事有绪而卿辞焉，岂朕德之不明，将顾时之不可？中道而止，夫何谓哉？俾予获用材不尽之讥，而卿涉苟安自便之计，予所不取。卿其勉焉。所乞宜不允。

赐宰臣富弼上第三表乞解

罢机务不允断来章批答。

省表具之。卿博通古今之学，深达治乱之原，德业之隆，名称甚盛。朕方虚己而任，不愧知人之明。而自秉钧衡，宣劳夙夜，惟是小大之政，损益施设，惟卿之为；罚罪赏功，进退能否，惟卿之听。时有异论，岂无多言；一切屏之，惟卿之信。若乃恭己南面，庶几辅予，享其成功，登于至治，亦惟卿之图。其三者，人君之所难，予罔敢忽；其一者，在卿之不止，庶克有成。而无名屡辞，实所难谕。卿其体兹至意，究乃素怀。所乞宜不允，仍断来章。





卷九十·表奏书启四六集卷一


前代功臣

永徽三年九月。诏以周司沐大夫裴融。赠尚书左丞封孝琰。有功前代。擢其子孙旌之。

其年五月诏。隋仪同三司豆卢毓。御史中丞游楚客。齐侍中崔季舒。给事黄门侍郎裴泽。并标忠烈。其子孙令所司量材叙用。先是。有诏追录前代忠鲠子孙。周相州总管尉迟回曾孙文礼诉言。回忠于周室。为隋所诛。上遣议之。太常卿江夏王道宗等议。皆以回死节于周。宜有甄录。褚遂良进曰。窃窥史籍。咸以救君难则为忠。不救则为逆。春秋赵穿弒晋灵公。赵盾为正卿。不讨贼。太史书曰赵盾弒其君。由此言之。尉迟回受周重寄。既闻隋文作相。称兵邺下。南通于陈。北达突厥。顿兵六十余日。不赴国难。免其罪恶为幸。若谓之忠鲠。臣所深惑。群议然之。


◎良吏有后

嘉庆十八年，河南滑县教匪滋事，夺城戕官，其势甚张。泸县密迩邻封，势甚危急。时知县事者为桂林朱蕴山先生（凤森），坚壁清野，力捍孤城，全活生灵不翅亿万，以叙功加同知衔。其长嗣濂甫太史（琦）应辛卯乡试，主司得其卷，满纸如云烟，悉现圈形，遂以定元。是科北闱解首董似谷，即同时守城县尉之子，亦成进士，入词垣矣。濂甫近已转西台，其弟容庵（辂）亦登乡荐。先生于事平后即辞官去，家大人尝题其遗照云："贼平身退若无事，鸿鹄飘然日高举。回首漓江旧草堂，玉树干寻切琼宇。"盖纪实也。冥冥中报功之典，固如是昭彰哉。


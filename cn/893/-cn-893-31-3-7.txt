李翰林《七爱诗》七首之一





皮日休


负逸气者必有真放，以李翰林为真放焉。吾爱李太白，身是酒星魄。口吐天上文，迹作人间客。磊砢千丈林，澄彻万寻碧。醉中草乐府，十幅笔一息。召见承明庐，天子亲赐食。醉会吐御床，傲几触天泽。权臣妒逸才，心如斗筲窄。失恩出内署，海岳甘自适。刺谒戴接，赴宴着谷屐。诸侯百步迎，明君九天忆。竟遭腐胁疾，醉魄归八极。大鹏不可笼，大椿不可植；蓬壶不可见，姑射不可识。五岳为辞锋，四海作胸臆。惜哉千万年，此俊不可得。






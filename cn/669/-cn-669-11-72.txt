133　周人以諱事神　春秋不非君臣同名


「周人以諱事神，名終將諱之。」案：桓六年正義曰：「自殷以往，未有諱法，諱始於周。」〇方樸山云：「『以諱事神，名終將諱之』，釋文從『名』字句絶。」曲禮注云：「生者不相辟名。衞侯名惡，大夫有石惡，君臣同名，春秋不非。」昭七年：「衞侯惡卒。」穀梁傳曰：「鄉曰衞齊惡，今曰衞侯惡，此何爲君臣同名也？君子不奪人名，不奪人親之所名，重其所以來也。」疏曰：「其並存者則不諱，若卒哭而後無容得斥君名，蓋捨名而稱字耳。」理道要訣云：「自古至商，子孫不諱祖父之名。周制方諱。」【原注】夷狄皆無諱。漢宣帝三年詔曰：「古天子之名，難知而易諱也。其更諱詢。」則生而稱諱矣。何云：「生而稱諱，自漢宣始。」博議謂「名子者當爲孫地」，出顔氏家訓風操篇。

【閻按】孔疏引熊氏曰：「『石』字誤，當作『名』字。蓋大夫有名惡者，謂齊惡，非石惡也。」






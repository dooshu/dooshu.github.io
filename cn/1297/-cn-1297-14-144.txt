月第一百四十四

黄虹贯月者，兵起。月旁气渐渐大者，不可攻城叩阵，宜屯兵以自守，敌来勿与战。月旁气细细从外侵轮，但攻城小战，胜。月旁气远之，不得攻城，切宜坚自守备。或气绕月而光明者，主人吉，但守勿忧外贼。或星在月背，城中兵欲败走；星在月角，军内有智谋之士，勿轻敌。月之下角有星，敌人潜入我军，宜精守四门，详别诈伪。或三星上下，在月之上下角，及在月背，用兵不利，攻城不拔。或三星俱在月背，攻战（一作城）皆不利，军中亦有失叛之事，宜精慎明察，恤抚三军。或三星俱在月上者，攻战不利。或三星俱在月形中，敌中兵乱，三日内降（月形中者，谓弯月之虚气也）。三星俱在月中，敌中当有诈降，大造战具，欲乘间大战。月入太微出北座，若犯北座，则下谋上。月出房户北，为兵乱；出房户南，为兵败丧。月晕七重在参、毕之间，兵大战。辰星在翼，月犯之，大将死。太白入月，胡兵退。月晕，先起兵者胜。抱戴（一作负载）赤色，在外外克，在内内克。月晕之时，岁星、镇星色暗则主克，若明胜。月晕太白，色暗主胜，色明客胜。月起房、箕，大风起。晕于参、毕，大兵起。军出之时，卯食即凶。大星入月，色暗恶客败，色明客胜。月晕赤色，客胜。月垂四珥，敌来攻。月带四彗而出，密备奸人谋，主将不忠，兵大起。月在天狱中，吏士多犯禁。星贯月中，主将多淫乱之事，亦防奸人乱军。两月相重，吏士争乱（争一作大）。日月并见，将弱士强。月食，谋者不明。入井中者，兵起。月逼近太微者，大臣谋乱。月临天狱者，从四边周回食心者，大乱。食于八月九月者，敌兵胜。苟欲详日月星辰之变，当以二十八宿之分野验之，则知在于彼我也。


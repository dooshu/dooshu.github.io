○唐故左补阙安定皇甫公集序

五言诗之源，生於《国风》，广於《离骚》，著於李、苏，盛於曹、刘，其所自远矣。当汉魏之间，虽以朴散为器，作者犹质有馀而文不足。以今揆昔，则有朱弦疏越、太羹遗味之叹。历千馀岁，至沈詹事、宋考功，始裁成六律，彰施五色，使言之而中伦，歌之而成声，缘情绮靡之功，至是乃备。虽去《雅》寝远，其丽有过於古者，亦犹路鼗出於土鼓、篆籀生於鸟迹也。沈、宋既殁，而崔司勋颢、王右丞维复崛起於开元、天宝之间。得其门而入者，当代不过数人，补阙其人也。补阙讳冉，字茂政。元晏先生之後，银青光禄大夫泽州刺史讳敬德之曾孙，朝散大夫饶州乐平县令讳价之孙，中散大夫潭州刺史讳ダ之子。十岁能属文，十五岁而老成。右丞相曲江张公深所叹异，谓清颖秀拔，有江、徐之风。伯父秘书少监彬尤器之，自是令闻休畅。举进士第一，历无锡县尉、左金吾兵曹。今相国太原公之推毂河南也，辟为书记。大历二年迁左拾遗，转右补阙。奉使江表，因省家至丹阳。朝廷虚三署郎位以待君之复，不幸短命，年方五十四而殁，呜呼惜哉！君忠恕廉恪，居官可纪，孝友恭让，自内形外，言必依仁，交不苟合，得丧喜愠，罕见於容。故睹君述作，知君所尚。以景命不永，斯文未臻其极也。盖存於遗札者，凡三百有五十篇。其诗大略以古之比兴，就今之声律，涵咏《风》、《骚》，宪章、颜谢。至若丽曲感动，逸思奔发，则天机独得，有非师资所奖。每舞雩咏归，或金谷文会，曲水修禊，南浦怆别，新声秀句，辄加於常时一等，才锺於情故也。君母弟殿中侍御史曾字孝常，与君同禀学诗之训，君有诲诱之助焉。既而丽藻竞爽，盛名相亚，同乎声者方之景阳、孟阳。孝常既除丧，惧遗制之坠於地也，以及与茂政前後为谏官，故衔痛编次，以论撰见托，遂著其始终以冠於篇。


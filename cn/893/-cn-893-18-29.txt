宣城送刘副使入秦





按《唐书·百官志》，节度使之下，有副使一人，同节度副使十人。又安抚使、观察使、团练使、防御使之下，皆有副使一人。



君即刘越石，雄豪冠当时。凄清《横吹曲》，慷慨《扶风词》。[一]虎啸俟腾跃，[二]鸡鸣遭乱离。[三]千金市骏马，万里逐王师。结交楼烦将，[四]侍从羽林儿。[五]统兵捍吴、越，豺虎不敢窥。大勋竟莫叙，已过秋风吹。[六]秉钺有季公，[七]凛然负英姿。[八]寄深且戎幕，[九]望重必台司。[十]感激一然诺，[十一]纵横两无疑。伏奏归北阙，[十二]鸣驺忽西驰。[十三]列将咸出祖，[十四]英寮惜分离。斗酒满四筵，歌笑宛溪湄。[十五]君携东山妓，[十六]我咏《北门》诗。[十七]贵贱交不易，恐伤中园葵。[十八]昔赠紫骝驹，今倾白玉卮。[十九]同欢万斛酒，未足解相思。此别又千里，秦、吴眇天涯。月明关山苦，[二十]水剧陇头悲。[二一]借问几时还，春风入黄池。[二二]无令长相思，折断绿杨枝。

[一]《晋书》：刘琨，字越石。少得隽朗之目，与范阳祖纳，俱以雄豪著名。在晋阳，尝为胡骑所围数重，城中窘迫无计，琨乃乘月登楼清啸，贼闻之，皆凄然长叹。中夜奏胡笳，贼又流涕歔欷，有怀土之切。向晓复吹之，贼并弃围而走。刘越石有《扶风歌》：“朝发广莫门，暮宿丹水山。左手弯繁弱，右手挥龙渊”云云，凡九首。其《横吹曲》，今逸不存，或指吹胡笳而言，恐未的。



[二]张衡《思玄赋》：“超逾腾跃绝世俗。”



[三]《世说注》：《晋阳秋》曰：祖逖与刘琨俱以雄豪著名，年二十四，与琨同辟司州主簿，情好绸缪，共被而寝。中夜闻鸡鸣，俱起曰：“此非恶声也。”



[四]《史记》：“所将卒斩楼烦将五人。”李奇曰：“楼烦，县名。其人善骑射，故以名射士为楼烦，取其美称，未必楼烦人也。”张晏曰：“楼烦，胡国名。”



[五]《汉书》：羽林掌送从。武帝太初元年置，名曰“建章营骑”，后更名“羽林骑”。费昶诗：“家本楼烦俗，召募羽林儿。”



[六]上元中，宋州刺史刘展举兵反，其党张景超、孙待封攻陷苏、湖，进逼杭州，为温晁、李藏用所败，见后二十八卷注。刘副使于时亦在兵间，而功不得录，故有“统兵捍吴、越、豺虎不敢窥。大勋竟莫叙，已过秋风吹”之句。



[七]《诗·商颂》：“有虔秉钺。”《南齐书》：秉钺出关，凝威江甸。季公，谓季广琛。《旧唐书》：上元二年正月，温州刺史季广琛，为宣州刺史，充浙江西道节度使。



[八]《十六国春秋》：英姿迈古，艺业超时。



[九]戎幕，节度使之幕府。



[十]羊祜《让开府表》：“伏闻恩诏拔臣，使同台司。”注：“台司，三公也。”



[十一]《汉书》：贯高，此固赵国立名义不侵为然诺者也。



[十二]北阙，是上书奏事之徒所诣者，见十三卷注。



[十三]《北史》：“鸣驺清路，盛列羽仪。”章怀太子《后汉书注》：“驺，骑士也。”



[十四]《诗·大雅》：“韩侯出祖，出宿于屠。”



[十五]《江南通志》：宛溪，在宁国府城东。



[十六]《世说》：谢安在东山畜妓。



[十七]毛苌《诗传》：“《北门》，刺仕不得志也。言卫之忠臣不得其志耳。”



[十八]古诗：“采葵莫伤根，伤根葵不生。结交莫羞贫，羞贫交不成。”



[十九]《汉书·高帝纪》：“上奉玉卮为太上皇寿。”应劭曰：“卮，饮酒礼器也。古以角作，受四升。”晋灼曰：“音支。”颜师古曰：“卮，饮酒圆器也。”《韩非子》：“今有白玉之卮而无当。”



[二十]庾信《荡子赋》：“关山惟月明。”



[二一]郭仲产《秦川记》：陇山东西百八十里，登山岭东望，秦川四五百里，极目泯然。山东人行役至此而顾瞻者，莫不悲思。故歌曰：“陇头流水，分离四下。念我行役，飘然旷野。登高望远，涕零双坠。”



[二二]胡三省《通鉴注》：宣州当涂县有黄池镇。《一统志》：黄池河，在太平府城南六十里，东接固城河，西接芜湖县河，入大江，南至黄池镇，北至宣城县界。《江南通志》：黄池河，在池州当涂县南七十里，宁国府城北一百二十里。一名玉溪，郡东南之水，皆聚此出大江。河心分界，南属宣，北属当涂。






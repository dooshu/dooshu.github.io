◎微行摘印

长牧庵阁老（麟）巡抚浙江时，访得某邑令颇著墨声。一夕微行，遇令于道，公直冲其前导，问将安往？令降舆答以巡夜。公曰："时方二鼓，毋乃太早。且巡夜所以察奸也，今汝盛陈仪卫，奸民方避之不暇，何以察为？无已，其从予行。"乃悉屏其从者，携令手偕行数里。至一酒家，谓令曰："得毋劳乎？且与子饮酒。"遂入据坐，问酒家迩来得利如何？对曰："利甚微，重以官司科派，动多亏本。"公曰："汝细民也，何科派之有。"对曰："父母官爱财如命，不论茶坊酒肆，凡买卖者，每月悉征常例钱。蠹役因假虎威，加倍勒索，是以小民殊不聊生。"因缕述某令害民者十余事，不知即座上客也。公曰："据汝言，上司独无觉察乎？"对曰："新巡抚号称爱民，然一时不能尽悉，小民亦何敢控诉？"公笑饮数杯，输值讫，出谓令曰："小人多已甚之言，我不敢轻听，汝亦勿怒也。"复行数里，曰："我今夕正可巡夜，盍分路而往。"令即去，公复回至酒家，叩门求宿，酒家对以非寓客处。公曰："汝今宵当被横祸，我此来非为寄宿，盖护汝也。"酒家异其言，遂留之。至夜半，闻剥啄声甚急，则里胥县差持朱签拘卖酒者。公出应曰："我，主人也。有犯，我自当之，与某无涉。"里胥不识公，嗔曰："本官指名索某，汝何为者？"公强欲与俱，遂连拽以行。酒家丧魄，不知所指。公慰之曰："有我在，无恐，会即释汝也"。至则令升座，首唤酒家，公以毡帽蒙首，与酒家并绾锁登堂，令一见大骇，亟免冠叩颡。公升其座，笑曰："吾固知汝之必逮酒家耳。"遂怀其印以去，曰："省却一员摘印官也。"


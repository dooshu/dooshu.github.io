卷五十

钦定四库全书

续後汉书卷五十　　　　　元　郝经　撰

列传第四十七

吴

孙权【大帝】

孙权字仲谋坚为下邳丞生权方颐大口目有精光坚亡兄策起事江东权常在左右性度弘朗仁而能断好侠下士每参计谋策甚奇之自以为不及也尝会宾客顾权曰此皆汝之将也於是声望侔於父兄矣策既定诸郡权年十五以为阳羡长郡察孝亷州举茂才行奉义校尉朝廷以策远修贡职遣使者刘琬加锡命琬语人曰吾观孙氏兄弟虽各才秀明逹然皆禄祚不终惟中弟孝亷形貌奇伟骨体不恒有大贵之表年又最寿尔当识之

建安四年从策征庐江太守刘勲勲破进讨黄祖於沙羡

五年策卒以事授权权哭未及息策长史张昭谓权曰孝亷此宁哭时耶扶权易服上马抚廵诸军上表朝廷下移属郡周瑜自巴丘将兵赴丧权留之以中护军与张昭共掌衆事是时惟有会稽吴郡丹阳豫章庐陵然深险之地犹未尽从而天下英豪布在州郡宾旅寄寓之士以安危去就为意未有君臣之固张昭周瑜等谓权可与共成大业故委心服事焉冬十月曹操闻策卒欲因丧伐之以定吴会张紘谏操操乃表权为讨虏将军领会稽太守袭封吴侯仍遣紘还吴佐权使内附权委紘与张昭共掌机务使丞之郡行文书事待张昭以师傅之礼而周瑜程普吕范等为将率招延俊秀聘求名士鲁肃诸葛瑾等始为宾客分部诸将镇抚山越讨不从命初策表用李术为庐江太守策亡攻杀扬州刺史严象又不事权而多纳其叛亡权移书求索术报曰有德则归无德则去不应复还权大怒以状白曹操曰严刺史昔为公用又是州举将而李术凶恶轻犯汉制残害州司肆其不道宜速诛灭以惩丑类今欲讨之进为国朝扫除鲸鲵退为举将报塞怨雠此天下逹义夙夜所甘心术必惧诛复诡说求救明公居阿衡之任海内所瞻愿敕执事勿复聼受乃举兵攻术於皖城术闭门自守求救於操操不救仍遣沛国刘馥为扬州刺史术粮尽丸土而吞权屠其城枭术首徙其部曲三万余人於吴庐陵太守孙辅恐权不能保江东隂遣人齎书呼曹操行人以告权悉斩辅亲近分其部曲徙辅置江东

七年夏曹操下书责权任子权召羣僚议张昭秦松等犹豫不决权引周瑜诣吴夫人前定议遂不送质八年冬权西伐黄祖破其舟师惟城未克而山寇复动还过豫章使吕范平鄱阳会稽程普讨乐安太史慈领海昏韩当周泰吕蒙等为剧县令长讨山越悉平之建安汉兴高平民作乱权使贺齐进讨复至县邑料出兵万人

九年冬十二月丹阳大都督妫览郡丞戴员杀权弟丹阳太守翊翊妻徐氏讨览员斩之权以从兄瑜代翊为丹阳太守

十年权使贺齐讨上饶分为建平县

十一年权撃山贼麻保二屯平之

十二年西伐黄祖虏其人民而还冬十一月权母夫人吴氏卒【谨案陈志孙权传书权母吴氏薨在七年吴夫人传亦在七年注引志林曰案会稽贡举簿建安十二年到十三年阙无举者云府君遭忧此则吴后以十二年薨也八年九年皆有贡举斯甚分明郝书据此改】

十三年初巴郡甘宁依黄祖祖不能用亡奔权因献攻祖之策权遂伐祖祖先遣舟兵拒军都尉吕蒙破其前锋而凌统董袭等尽锐攻之遂屠其城祖挺身逸骑士冯则追枭其首虏其男女数万口是岁使贺齐讨黟歙分歙为始新新定以六县为新都郡荆州牧刘表卒鲁肃请奉命吊表二子且以观变肃未到曹操已临其境表子琮举衆降操昭烈欲南济江肃与相见因宣权旨为陈成败昭烈进住夏口使诸葛亮诣权求救时曹操新得表衆形势甚盛移权书曰近者奉辞伐罪麾旌南指刘琮束手今治水军八十万衆方与将军会猎於吴权以书示诸将莫不响震失色多劝权迎操惟周瑜鲁肃执拒之之议与权意同乃以周瑜程普为左右督各领万人援昭烈攻操於赤壁大破之操烧船遁士卒死者大半昭烈与瑜等追至南郡操遂北还留曹仁徐晃於江陵使乐进守襄阳时甘宁在夷陵为仁党所围用吕蒙计留凌统以拒仁以其半救宁军以胜反权自率衆围合肥使张昭攻九江之当涂昭兵不利权攻城踰月不能下操遣张喜将骑赴合肥未至权退

十四年瑜仁相守岁余所杀伤甚衆仁委城走权以瑜为南郡太守昭烈表权行车骑将军领徐州牧权表昭烈领荆州牧屯公安以妹妻昭烈

十五年昭烈诣京见权求都督荆州周瑜上疏请留昭烈权以曹操在北方当广擥英雄不从遂以荆州借昭烈周瑜请进取蜀汉未行而卒分豫章为鄱阳郡【谨案豫章古今记曰分鄱阳历阳余干乐安石阳等五县及庐江共为鄱阳郡】分长沙为汉昌郡以鲁肃为太守屯陆口代瑜权欲遂取蜀汉遣使告昭烈昭烈不从权令孙瑜率水军住夏口昭烈不聼军过使关羽屯江陵张飞屯秭归诸葛亮据南郡昭烈自住孱陵权不得已召瑜还以步骘为交州刺史前交趾太守士爕率兄弟奉承节度权以爕为左将军岭南始服属於权

十六年初张紘以秣陵山川形胜劝权以为治所及昭烈东过秣陵亦劝权居之权乃徙治秣陵

十七年春城石头改秣陵为建业秋九月闻曹操来侵作濡须坞

十八年春正月曹操进军濡须口号步骑四十万攻权江西营获其都督公孙阳权率衆七万御之操出濡须作油船夜渡洲上权围取之得三千余人溺死者复数千人权数挑战操坚守不出权乃自乘轻船从濡须口入操军诸将以为挑战者操曰此必权也欲身见吾军部伍尔敕弓弩乱发箭着权船偏重将覆因回船复以一面受箭箭均船平行五六里作鼓吹而还操见其舟船器仗整肃叹曰生子当如孙仲谋如刘景升儿子豚犬尔权为牋与操说春水方生公宜速去别纸言足下不死孤不得安操语诸将曰孙权不欺孤乃彻军还操恐江滨郡县为权所畧徵令内移民转相惊自庐江九江蕲春广陵户十余万皆东渡江江西遂虚合肥以南惟有皖城

十九年夏五月权攻皖城闰月克之获庐江太守朱光及参军董和男女数万口是岁昭烈取蜀

二十年权以昭烈已得益州令诸葛瑾从求荆州诸郡昭烈不许曰吾方图凉州凉州定乃尽以荆州相与尔权曰此假而不反而欲以虚辞引岁也遂置南三郡长吏关羽尽逐之权大怒乃遣吕蒙督鲜于丹徐忠孙规等兵二万取长沙零陵桂阳三郡使鲁肃以万人屯巴丘以御关羽权住陆口为诸军节度蒙到二郡皆服惟零陵太守郝普未下会昭烈到公安使关羽将三万兵至益阳权乃召蒙等使还助肃蒙使人诱普普降尽得三郡将守因引军还与孙皎潘璋并鲁肃兵并进拒羽於益阳未战会操入汉中昭烈惧失益州使使求和权令诸葛瑾报命更寻盟好遂分荆州长沙江夏桂阳以东属权南郡零陵武陵以西属昭烈昭烈归而操已还权自反陆口遂攻合肥合肥未下彻军还兵皆就路权与凌统甘宁等在逍遥津北为魏将张辽所袭统等以死扞权权乘骏马上津桥桥南已彻丈余无版亲近监谷利在马後使权持鞍缓控利於後着鞭遂得越度贺齐率三千人在津南迎权权由是得免张辽问所获吴人向有紫髯将军长上短下便马善射是何将也曰孙会稽辽谓乐进曰恨不早知之急追自得矣举军叹恨二十一年冬曹操治兵於谯

二十二年春操军居巢【谨案陈志孙权传二十一年冬曹公次於居巢遂攻濡须武纪在二十二年此据通监纲目改书二传相应矣】权保濡须操进兵攻之不克引军还使夏侯惇等屯居巢权令都尉徐详诣操请降操报使修好誓重结婚丹阳贼帅费栈以山越作乱权令陆逊讨平之

二十三年冬十月权将如吴亲乘马射虎於庱【原注摅陵反】亭马为虎所伤权投以双戟虎却废常从张世撃以戈获之

二十四年关羽围曹仁於襄阳曹操遣于禁救之禁军没於汉水羽虏禁等步骑三万送江陵杀其将龎惪惟城未拔权内惮羽外欲以为己功牋与曹操乞以讨羽自效操欲使羽与权相持以鬭之驿传权书使曹仁以弩射示羽羽犹豫不能去闰月权规取羽先遣吕蒙袭公安获将军傅士仁蒙到南郡太守糜芳以城降蒙据江陵抚其老弱释于禁之囚陆逊别取宜都获秭归江夷道还屯夷陵守峡口以备蜀关羽还当阳西保麦城权使诱之羽伪降立幡旗为象人於城上因遁走兵皆解散仅十余骑权先使朱然潘璋断其径路十二月璋司马马忠获羽及其子平都督赵累等於章乡斩之遂定荆州是岁大疫尽除荆州民租税曹操表权为骠骑将军假节领荆州牧封南昌侯权遣校尉梁寓入贡於操【原注魏畧梁寓字孔儒吴人也权遣寓观望曹公曹公因以为掾寻遣还南】及令王惇等市马又遣朱光等归上书称臣於操称说天命劝操废汉自立

二十五年春正月曹操卒子丕嗣为魏王秋七月权遣使奉献於魏魏将梅敷使张俭求见抚纳南阳隂鄼筑【原注音逐】阳山都中庐五县民五千家来附冬曹丕废汉帝为山阳公僭称尊号改元黄初

章武元年夏四月昭烈即皇帝位於蜀权闻曹丕称帝昭烈嗣汉呼问知星者已分野星气何如遂有僭意以名位尚卑无以厌衆欲先卑而後踞之先卑则可以假宠後踞则必致讨致讨然後可以怒衆衆怒然後可以自大故深絶汉而专事魏自公安徙都鄂改名武昌【谨案水经注曰孙权自公安徙此改曰武昌县鄂县徙治於袁山东又以其年立为江夏郡分建业之民千家以益之】以武昌下雉寻阳阳新柴桑沙羡六县为武昌郡秋八月城武昌下令诸将曰夫存不忘亡安必虑危古之善教昔隽不疑汉之名臣於安平之世而刀劒不离於身盖君子之於武备不可以已况今处身疆畔豺狼交接而可轻忽不思变难哉顷闻诸将各尚谦约不从人兵甚非备虑爱身之谓夫保己遗名以安君亲孰与危辱宜深警戒务崇其大副孤意焉昭烈以权袭杀关羽自将讨权权惧复遣使称臣於魏并送于禁等还冬十一月魏遣太常邢贞策命权曰盖圣王之法以德设爵以功制禄劳大者禄厚德盛者礼丰故叔旦有夹辅之勲太公有鹰扬之功并启土宇复受备物所以表章元功殊异贤哲也近汉高祖受命之初分裂膏腴以王八姓【原注楚王韩信梁王彭越九江王英布韩王信赵王张耳燕王卢绾长沙王吴芮越王无诸】斯则前世之懿事後王之元龟也朕以不德承运革命君临万国秉统天机思齐先代坐而待旦惟君天资忠亮命世作佐深覩历数逹见废兴远遣行人浮于潜汉望风影附抗疏称藩兼纳纎絺南方之贡普遣诸将来还本朝忠肃内发欵诚外昭信着金石义盖山河朕甚嘉焉今封君为吴王使使持节太常高平侯贞授君玺绶策书金虎符第一至第五左竹使符第一至第十以大将军使持节督交州领荆州牧事锡君青土苴以白茅对扬朕命以尹东夏其上故骠骑将军南昌侯印绶策符今又加君九锡其敬聼後命以君绥安东南纲纪江外民夷安业无或携贰是用锡君大辂戎辂各一玄牡二驷君务财劝农仓库盈积是用锡君衮冕之服赤舄副焉君化民以德礼教兴行是用锡君轩县之乐君宣导休风怀柔百越是用锡君朱户以居君运其才谋官属任贤使用锡君纳陛以登君忠勇并奋清除奸慝是用锡君虎贲之士百人君振威陵迈宣力荆南枭灭凶丑罪人斯得是用锡君鈇钺各一君文和於内武信於外是用锡君彤弓一彤矢百玈弓十玈矢千君以忠肃为基恭勤为德是用锡君秬鬯一卣圭瓒副焉钦哉敬敷训典以服朕命以助相我国家永终尔显烈权羣臣议以为宜称上将军九州伯不应受魏封权曰九州伯於古未闻也昔沛公亦受项羽封为汉王此盖时宜尔复何损邪遂受之【原注孙盛曰昔伯夷叔齐不屈有周鲁仲连不为秦民夫以匹夫之志犹义不辱况列国之君参分天下而可二三其节或臣或否乎余观吴蜀咸称奉汉至於汉代莫能固秉臣节君子是以知其不能克昌厥後卒见吞於大国也向使权从羣臣之议终身称汉将岂不义悲六合仁感百世哉】昭烈大军东下至巫山秭归使使诱导武陵蛮夷假与印传许之封赏於是诸县及五谿民皆反为汉权以陆逊为督督朱然潘璋等以拒之遣都尉赵咨使魏咨还言北朝终不能守盟誓劝称尊号权纳之曹丕遣使求雀头香大贝明珠象牙犀角玳瑁孔雀鬭鸭长鸣鸡羣臣奏曰荆扬二州贡有常典魏所求珍玩之物非礼也宜勿与权曰昔惠施尊齐为王客难之曰公之学去尊今王齐何其倒也惠子曰有人於此欲击其爱子之头而石可以代之子头所重而石所轻以轻代重何为不可乎方有事於西北江表元元恃主为命非我爱子邪彼所求者於我瓦石尔孤何惜焉彼在谅闇之中而所求若此宁可与言礼哉皆具以与之丕欲封权子登为万户侯权以登年幼上书辞封遣西曹掾沈珩陈谢并献方物立登为王太子

黄武元年汉章武二年也春正月陆逊部将宋谦等攻汉五屯皆破之汉军分据险地前後五十余营逊随轻重以兵应拒自正月至闰月大破之临陈所斩及投兵降者数万人昭烈退走权使具上破汉所获印绶首级土地并表将吏功勤宜加爵赏之意於魏曹丕诏答曰老虏边窟越险深入旷日持久内廹罢弊外困智力故见身於鷄头分兵拟西陵其计不过谓可转足前迹【谨案今志注作转是宋本作转足与此合】以揺动江东根未着地摧折其枝虽未刳备五藏使身首分离其所降诛亦足使虏部衆凶惧昔吴汉先烧荆门後发夷陵而子阳无所逃其死来歙始袭略阳文叔喜之而知隗嚣无所施其巧今讨此虏正似其事将军勉建方畧务全独克并遣报使致鼲子裘明光铠騑马又以素书所作典论及诗赋赐权初权外托事魏而诚心不欵魏欲遣侍中辛毗尚书桓阶往与盟誓并徵任子权辞让不受魏羣臣奏曰臣闻枝大者披心尾大者不掉有国有家之所慎也昔汉承秦弊天下新定大国之王臣节未尽以萧张之谋不备録之至於六王前後反叛已而伐之戎车不辍又文景守成忘战戢役骄纵吴楚养虺成蛇既为社稷大忧盖前事之不忘後事之师也孙权幼竖小子无尺寸之功遭遇兵乱因父兄之绪少蒙翼卵煦伏之恩长含鸱枭反逆之性背弃天施【谨案今志注作天地宋本作天施与此合】罪恶积大复与关羽更相觇伺逐利见便挟为卑辞先帝知权奸以求用时以于禁败於水灾方当【谨案志注作等当】讨羽因以委权先帝委裘下席权不尽心诚不【谨案不字志注作在】恻怛欲因大丧寡弱王室希托董桃传先帝令乘未得报许擅取襄阳及见驱逐乃更折节邪辟之态巧言如流虽重译累使发遣禁等内包隗嚣顾望之奸外欲缓诛支仰蜀贼圣朝含弘既加不忍优而赦之与之更始猥乃割地王之使南面称孤兼官累位礼备九命名马百驷以成其势光宠显赫古今无二以犬羊之姿横被虎豹之文不思精力致死之节【谨案精力志注作静力】以报无量不世之恩臣每见所下权前後章表又以愚意采察权旨自以阻带江湖负固不服狃?【谨案今志注作狃挟宋本作狃?与此合】累世诈为【谨案陈志注作诈伪】成功上有尉佗英布之计下诵伍被屈强之辞终非不侵不叛之臣以为晁错不发削弱王侯之谋则七国同衡祸久而大蒯通不决袭历下之策则田横自虑罪深变重臣谨考之周礼九伐之法平权凶恶逆节萌生见罪十五昔九黎乱德黄帝加诛项羽罪十汉祖不舍权所犯罪衅明白非仁恩所养宇宙所容臣请免权官鸿胪削爵土捕治罪敢有不从移兵进讨以明国典好恶之常以静三州元元之苦丕遂决策伐吴刘晔谏不聼秋七月以孙邵为丞相九月丕命曹休张辽臧覇出洞口曹仁出濡须曹真夏侯尚张合徐晃围南郡权遣吕范等督五军以舟军拒休等诸葛瑾潘璋杨粲救南郡朱桓以濡须督拒仁时扬越蛮夷多未平集内难未弭故权卑辞上书求自改厉若罪在难除必不见置当奉还土地民人寄命交州以终余年丕报曰君生於扰攘之际本有从横之志降身奉国以享兹祚自君策名以来贡献盈路讨备之功国朝仰成埋而掘之古人之所耻【原注国语狸埋之狸掘之是以无成功】朕之与君大义已定岂乐劳师远临江汉廊庙之议王者所不得专三公上君过失皆有本末朕以不明虽有曾母投杼之疑犹冀言者不信以为国福故先遣使犒劳又遣尚书侍中践修前言以定任子君遂设辞不欲使进议者怪之又前都尉浩周劝君遣子乃实朝臣交谋以此卜君君果有辞外引隗嚣遣子不终内喻窦融守忠而已世殊时异人各有心浩周之还口陈指麾益令议者发明衆嫌终始之本无所据仗故遂俛仰从羣臣议今省上事欵诚深至心用慨然凄怆动容即日下诏敕诸军但深沟高垒不得妄进若必效忠节以解疑议登身朝到夕召兵还此言之诚有如大江权遂改元黄武临江拒守冬十一月大风范等兵溺死者数千余军还江南曹休使臧覇以轻船五百敢死万人袭攻徐陵烧攻城军杀畧数千人将军全琮徐盛追斩魏将尹卢杀获数百十二月权既拒魏复欲与汉修好令作书聘汉曰前所以名西为蜀者以汉帝尚存故尔今汉已废自可名为汉也遂使太中大夫郑泉聘昭烈於白帝始复通也然犹与曹丕相往来至後年乃絶是岁改夷陵为西陵将军孙盛据江陵中州以为南郡外援

二年汉建兴元年也春正月曹真分军夺据江陵中州城江夏山改四分用乾象历推五德之运以为土行用未祖辰腊【原注志林土行以辰腊得其数矣土盛於戊而以未祖其义非也土生於未故未为坤初是以月令建未之月祖黄精於郊祖用其盛今祖用其始岂应运乎】三月曹仁遣将军常雕等以兵五千乘油船晨渡濡须中州仁子泰因引军急攻朱桓桓率兵拒之遣将军严圭击破雕等魏军皆退夏四月羣下劝权称尊号权不许曰汉家湮替不能存救亦何心而竞乎羣臣称天命符瑞固请权不许而谓将相曰往年孤以玄德方向西鄙故先命陆逊选衆以待之闻北部分欲以助孤孤内嫌其有挟若不受其拜是相折辱而趣其速发便当与西俱至二处受敌於孤为剧故自抑按就其封王低屈之趣诸君似未之尽今故以此相解尔照烈崩於白帝权使立信都尉冯熙吊祭於汉先是戏口守将晋宗杀其将王直以衆叛降魏魏以为蕲春太守数犯边境六月权令将军贺齐督糜芳刘邵等袭蕲春生获宗冬十一月汉使中郎将邓芝来聘【原注吴历蜀致马二百匹锦千端及方物自是之後聘使往来以为常吴亦致方土所出以答其厚意焉　谨案末帝纪建兴元年秋八月遣尚书郎邓芝修好於吴通监纲目作尚书邓芝芝本传於时正入为尚书此作中郎将盖沿陈志之讹】三年夏遣辅义中郎将张温聘於汉报邓芝也秋八月赦死罪九月曹丕出广陵安东将军徐盛令植木衣苇为疑城假楼自石头至於江乘聨亘数百里一夕而成又大浮舟舰於江时江水盛长丕临望叹曰魏虽有武骑千羣无所用之彼有人焉未可图也乃还汉复遣邓芝来聘重结盟好权谓芝曰山民作乱江边守兵多彻虑曹丕乘空弄态而反求和议者以为内有不暇幸来求和於我有利宜当与通以自辨定恐西州不能明孤赤心用致嫌疑孤土地边外间隙万端而长江巨海皆当防守丕观衅而动惟不见便宁得忘此复有他图四年夏五月丞相孙邵卒六月以太常顾雍为丞相冬十月曹丕复至广陵临江观兵戎卒十余万旌旗数百里有渡江之志权严设守备时大寒氷舟不得入江丕见波涛汹涌叹曰嗟乎固天所以限南北也遂归孙韶遣将高寿等率敢死士五百人於径路夜要丕丕大惊获其副车羽盖以还十二月鄱阳贼彭绮自称将军攻没郡县衆数万人

五年春令曰军兴日久民离农畔父子夫妇不能相恤孤甚愍之今北虏缩窜方外无事其下州郡有以寛息秋七月权闻曹丕卒遂伐其丧攻江夏不克而还遣诸葛瑾等围襄阳魏将司马懿击败之杀部将张覇分三郡恶地十县置东安郡以全琮为太守平讨山越冬十月陆逊陈便宜劝以施德缓刑寛赋息调又云忠谠之言不能极陈求容小臣数以利闻权报曰夫法令之设欲以遏恶防邪儆戒未然也焉得不有刑讨以威小人乎此为先令後诛不欲使有犯者尔君以为太重者孤亦何利其然但不得已而为之尔今承来意当重谘谋务从其可且近臣有尽规之谏亲戚有补察之箴所以匡君正主明忠信也书载予违汝弼汝无面从孤岂不乐忠言以自裨补邪而云不敢极陈何得为忠谠哉若小臣之中有可纳用者宁得以人废言而不采择乎但謟媚取容虽闇亦所明识也至於调发者徒以天下未定事以衆济若徒守江东修崇寛政兵自足用何用多为顾坐自守可陋尔若不豫调恐临时未可便用也又孤与君分义特异荣戚实同来表云不敢随衆容身苟免此实甘心所望於君也於是令有司尽写科条使郎中褚逢齎以就逊及诸葛瑾意所不安令损益之是岁权於武昌新装大船名为长安试泛之钓台泝时风大盛谷利令柂工取樊口权曰当张头取罗州利拔刀向柂工曰不取樊口者斩工即转柂入樊口风遂猛不可行乃还权曰阿利畏水何怯也利跪曰大王万乘之主轻於不测之渊戱於猛浪之中船楼装高邂逅颠危奈社稷何是以利辄敢以死争权叹重之不复称名常呼曰谷云【谨案太平御览引吴志曰权与羣臣泛觞於大船江中西上逢恶气权遣舵工张头取罗州谷利拔剑拟舵工急取樊口未及至口湾中船破因名败船湾江夏记曰败船湾在县西北七里】交趾太守士□卒交州刺史吕岱杀士燮子徽等兄弟六人徼外扶南林邑堂明皆入贡

六年春正月鄱阳太守周鲂等击彭绮获之闰月韩当子琮【谨案当子综见韩当传此作琮盖衍志讹】以其衆叛降魏

七年春三月封子虑为建昌侯夏五月鄱阳太守周鲂伪叛诱魏将曹休秋八月权至皖口使将军陆逊督诸将大破休於石亭大司马吕范卒将军翟周叛降魏权恐将军畏罪而亡乃下令自今诸将有罪三然後议之黄龙元年春公卿百司皆劝权正尊号夏四月夏口武昌并言黄龙凤凰见丙申南郊遂称帝策告天地曰皇帝臣权敢用玄牡昭告於皇皇后帝汉享国二十有四世历年四百三十有四行气数终禄祚运尽普天弛絶率土分崩孽臣曹丕遂夺神器丕子叡继世作慝淫名乱制权生於东南遭值期运承乾秉戎志在平世奉辞行罚举足为民羣臣将相州郡百城执事之人咸以为天意已去於汉汉氏已絶祀於天皇帝位虚郊祀无主休徵嘉瑞前後杂?历数在躬不得不受权畏天命不敢不从谨择元日登坛燎祭即皇帝位惟尔有神左右有吴永终天禄是日大赦改元追尊父破虏将军坚为武烈皇帝母吴氏为武烈皇后兄讨逆将军策为长沙桓王太子登为皇太子将吏皆进爵加赏初兴平中吴中童謡曰黄金车斑兰耳闓昌门出天子【原注裴松之曰昌门吴西郭门夫差所作】五月使校尉张刚管笃之辽东遣使以并尊二帝告於汉六月汉遣卫尉陈震贺权践祚权乃中分天下豫青徐幽属吴兖冀并凉属汉其司州之土以函谷关为界盟曰天降丧乱皇纲失叙逆臣承衅刼夺国柄始於董卓终於曹操穷凶极恶以覆四海至令九州幅裂普天无统民神痛怨靡所戾止及操子丕桀逆遗丑荐作奸回偷取天位而叡寻丕凶蹟阻兵盗土未伏厥诛昔共工乱衆而高辛行师三苗干度而虞舜征焉今日灭叡禽其徒党非汉与吴将复谁在夫讨恶剪暴必声其罪宜先分裂夺其土地使士民之心各知所归是以春秋晋侯伐卫先分其田以畀宋人斯其义也且古建大事必先盟誓故周礼有司盟之官尚书有告誓之文汉之与吴虽信由中然分土裂境宜有盟约诸葛丞相德威远着翼戴本国典戎在外信感隂阳诚动天地重复结盟广诚约誓使东西士民咸共闻知故立坛杀牲昭告神明再歃加书副之天府天高聼下灵威棐谌司慎司盟羣神羣祀莫不临之自今日汉吴既盟之後戮力一心同讨魏贼救危恤患分灾共庆好恶齐之无或携贰若有害汉则吴伐之若有害吴则汉伐之各守分土无相侵犯传之後叶克终克始凡百之约皆如载书信言不艳实居於好有渝此盟创祸先乱违贰不协慆慢天命明神上帝是讨是督山川百神是纠是殛俾坠其师无克祚国于尔大神其明鉴之秋九月权迁都建业因故府不改馆徵上大将军陆逊辅太子登掌武昌留事以张昭为辅吴将军

二年春正月魏作合肥新城诏立都讲祭酒以教学诸子遣将军卫温诸葛直将甲士万人浮海求夷洲及亶洲亶洲在海中不可得至但得夷洲数千人还遣诸军攻魏合肥不克而还廷尉监隐蕃作乱伏诛

三年春二月遣太常潘濬率衆五万讨武陵蛮夷卫温诸葛直皆以违诏无功下狱诛夏由拳野稻自生改为禾兴县中郎将孙布诈降以诱魏将王凌凌以军迎布冬十月权伏兵於阜陵邀击凌败之会稽南始平言嘉禾生十二月丁卯大赦改明年元

嘉禾元年春正月建昌侯虑卒三月遣将军周贺校尉裴潜乘海之辽东求马於公孙渊放骑都尉虞翻於苍梧秋九月公孙渊遣校尉宿舒郎中令孙综【谨案陈志作阆中令此作郎中令与通监合】称藩并献貂马冬十月魏将田豫邀击贺於成山斩贺【谨案陈志田豫撃贺事在九月今移十月】舒综至权大悦遂议加渊爵位十二月陆逊攻魏庐江不克

二年春正月诏曰朕以不德肇受元命夙夜兢兢不遑假寝思平世难救济黎庶上答神祗下慰民望是以眷眷勤求俊杰将与戮力共定海内苟在用心与之偕老今使持节督幽州领青州牧辽东太守燕王久胁贼虏隔在一方虽乃心於国其路靡缘今因天命远遣二使欵诚显露章表殷勤朕之得此何喜如之虽汤遇伊尹周获吕望世祖未定而得河右方之今日岂复是过普天一统於是在矣书不云乎一人有庆兆民赖之其大赦天下与之更始布告州郡咸使闻知特下燕国奉宣诏恩令普天率土备闻斯庆三月遣舒综还使太常张弥执金吾许宴将军贺逹等将兵万人金宝珍货九锡备物乘海授渊燕王自丞相顾雍以下皆谏以为渊未可信而宠待太厚但可遣吏兵数百护送舒综权终不聼【原注裴松之曰权愎谏违衆信渊意了非有攻伐之规重复之虑宣逹锡命乃用万人是何不爱其民昏虐之甚乎此役也非惟闇塞实为无道】渊果斩弥等送其首於魏没其兵资权大怒欲自征渊曰朕年六十世事难易靡所不尝近为鼠子所前却令人气踊如山不自截鼠子头以掷于海无顔复临万国就令颠沛不以为恨尚书仆射薛综等切谏乃止冬十二月权向合肥新城遣将军全琮攻六安皆不克还

三年春正月诏曰兵久不辍民困於役岁或不登其寛诸逋勿复督课汉丞相亮约同时大举伐魏夏五月权遣陆逊诸葛瑾等屯江夏沔口孙韶张承等向广陵淮阳权率大衆围合肥新城时亮出武功权谓曹叡不能远出而叡遣兵助司马懿拒亮自率水军东出未至寿春权退还孙韶亦罢秋八月以诸葛恪为丹阳太守讨山越潘濬平武陵蛮还武昌冬十一月诏复曲阿为云阳丹徒为武进庐陵贼李桓罗厉等为乱

四年夏遣吕岱讨桓等秋魏使以马求易珠玑翡翠瑇瑁权曰此皆孤所不用而可得马何苦而不聼皆与之五年春三月辅吴将军张昭卒中郎将吾粲获李桓将军唐咨获罗厉等鄱阳贼彭旦等为乱

六年春正月公孙渊自称燕王闻魏将来讨复称臣乞兵北伐以自救权欲戮其使羊衜曰不可是肆匹夫之怒而捐覇王之计也不如因而厚之遣其兵潜往以要其成若魏伐渊不克而我军远赴是恩结遐夷义盖万里若兵连不解首尾离隔则我虏其傍郡驱畧而归亦足以致天之罚报雪曩事矣权曰善乃勒兵大出谓渊使曰请俟後问当从简书必与弟同休戚共存亡虽陨於中原吾所甘心也又曰司马懿所向无前深为弟忧也二月陆逊讨彭旦等皆破之冬十月遣卫将军全琮袭魏六安不克诸葛恪平山越还北屯庐江

赤乌元年夏吕岱讨庐贼平之秋八月魏将司马懿克襄平斩公孙渊武昌言麟见有司奏言麟者太平之应宜改年号诏曰间者赤乌集於殿前朕所亲见若神灵以为嘉祥者改年宜以赤乌为元羣臣奏曰昔者武王伐纣有赤乌之祥君臣观之遂有天下圣人书策载述最详者以为近事既嘉亲见又明也於是改元步夫人卒追赠皇后初权信任校事吕壹壹性苛惨用法深刻太子登数谏权不纳大臣由是莫敢言後壹奸罪发露伏诛权引咎责躬乃使中书郎袁礼告谢诸大将因问时事所当损益礼还复有诏责数诸葛瑾步骘朱然吕岱等曰袁礼还云与子瑜子山义封定公相见并以时事当有所先後各自以不掌民事不肯便有所陈悉推之伯言承明伯言承明见礼涕泣恳恻辞旨辛苦至乃怀执危怖有不自安之心闻此怅然深自刻怪何者夫惟圣人能无过行明者能自见尔人之举厝何能悉中独当已有以伤拒衆意忽不自觉故诸君有嫌难尔不尔何缘乃至於此乎自朕兴军五十年所赋役凡百皆出於民天下未定孽类犹存士民勤苦然劳百姓事不得已尔与诸君从事自少至长髪有二色以为表里足以明露公私分计足用相保尽言直谏所望诸君拾遗补阙昔卫武公年过志壮勤求辅弼每独叹责【原注江表传权又云天下无粹白之狐而有粹白之裘衆之所积也夫能以驳致纯不惟积乎故能用衆力则无敌於天下矣能用衆智则无畏於圣人矣】且布衣韦带相与结交分成好合尚汚垢不异今日诸君与朕从事虽君臣义存犹谓骨肉不复是过荣福喜戚相与共之忠不匿情智无遗计事统是非诸君岂得从容而已哉同船济水将谁与易齐桓诸侯之覇者尔有善管子未尝不叹有过未尝不谏谏而不得终谏不止今朕自省无桓公之德而诸君谏争未出於口乃执嫌难以此言之朕於齐桓良优未知诸君於管子何如尔久不相见因事当笑共定大业整齐天下当复有谁凡百事要所当损益乐闻异计匡所不逮

二年春正月诏曰郎吏者宿卫之臣古之命士也间者所用颇非其人自今选三署皆依四科不得以虚辞相饰三月遣使者羊衜郑胄将军孙怡之辽东击魏守将张特高虑等【谨案张特志作张持】虏其男女而还【原注裴松之曰闻孙怡者东川人非权之宗也】夏五月城沙羡冬十月将军蒋秘南讨夷贼秘所领都督廖式杀临贺太守严纲等自称平南将军与弟潜共攻零陵桂阳及揺动交州苍梧鬰林诸郡衆数万人遣将军吕岱唐咨讨之岁余皆平

三年春正月诏曰盖君非民不立民非谷不生顷者以来民多征役岁又水旱年谷有损而吏或不良【谨案今志作吏不良宋本多或字与此合】侵夺民时以致饥困自今以来督军郡守其谨察非法当农桑时以役事扰民者举正以闻夏四月大赦诏诸郡县治城郭起谯楼穿堑发渠以备盗贼冬十一月民饥诏开仓廪以赈贫民

四年夏四月遣卫将军全琮畧淮南决芍陂烧安城邸阁收其人民威北将军诸葛恪攻六安琮与魏将王凌战於芍陂中郎将秦晃等千余人战死车骑将军朱然围樊大将军诸葛瑾攻柤中【原注襄阳记柤音如租税之租柤中在上黄界去襄阳一百五十里魏时夷王梅敷兄弟三人部曲万余家屯此分布在中庐宜城西山沔二谷中土地平敞宜桑麻有水陆良田沔南之膏腴沃壤谓之柤中】五月太子登卒魏太傅司马懿救樊六月军还闰月大将军诸葛瑾卒陆逊城邾【谨案陆逊上志有秋八月三字】

五年春正月立子和为太子大赦改禾兴为嘉兴百官奏立皇后及诸王诏曰今天下未定民物劳瘁且有功者或未録饥寒者尚未恤猥割土壤以丰子弟崇爵位以宠妃妾朕甚不取其释此议夏四月禁进献御减太官膳秋七月有司又奏立后及诸王八月立子覇为鲁王

六年春正月诸葛恪袭魏六安破魏将谢顺营虏其民人而还冬十月丞相顾雍卒十二月魏司马懿将兵入舒诸葛恪自皖迁於柴桑

七年春正月以上大将军陆逊为丞相领武昌事如故是岁步骘朱然等各上疏谓自蜀还者咸言背盟与魏交通多作舟船缮治城郭又蒋琬守汉中闻司马懿南向不出兵乘虚以掎角之反委汉中还成都事已彰灼无所复疑宜为之备权曰吾待蜀不薄聘享盟誓无所负之何以致此又司马懿前来入舒旬日便退蜀在万里何知缓急而便出兵乎昔魏欲入汉川此间始严亦未举动会闻魏还而止蜀宁可复以此有疑邪又人家治国舟船城郭何得不获【谨案监本陈志作不获今本改作不护】今此间治军宁复欲以御蜀邪人言苦不可信【谨案苦今志作若宋本作苦与此合】为诸君破家保之汉竟自无谋如权所筹诏曰督将亡叛而杀其妻子是使妻去夫子弃父甚伤义教自今勿杀也

八年春正月太子和鲁王霸二宫党与交争权杀扬武将军张休太子太传吾粲放太常顾谭及其弟奋威将军承於交州二月权欲废太子和丞相陆逊谏不聼逊愤恚卒於武昌将军马茂本淮南锺离长而为王凌所失来归以为征西将军九江太守外部督封侯领千兵权数出苑中与公卿诸将射茂与兼符节令朱贞无难督虞钦牙门将朱志等合计伺权在苑中【谨案今志作苑守宋本作苑中与此合】公卿诸将在门未入令贞持节称诏悉收缚之茂引兵入苑击权分据宫中及石头坞遣人报魏事觉秋七月皆夷三族八月大赦遣校尉陈勲将屯田及作士三万人凿句容中道自小其至云阳西城通会市作邸阁

九年春二月车骑将军朱然侵魏柤中斩获千余秋九月以骠骑将军步骘为丞相车骑将军朱然为左大司马卫将军全琮为右大司马镇南将军吕岱为上大将军威北将军诸葛恪为大将军

十年春正月右大司马全琮卒权遣诸葛壹伪叛以诱诸葛诞诞以步骑二万【谨案陈志作一万】迎壹於高山权出涂中遂至高山潜军以待之诞觉而退二月诏曰建业宫乃朕从京来所作将军府寺尔材柱率细皆已腐朽常恐损坏今未复西可徙武昌宫材瓦更缮治之有司奏立武昌宫已二十八岁恐不堪用宜下所在通共伐致【谨案通共今志作通更】权曰大禹以卑宫室为美今军事未已所在多赋若便通伐妨损农桑徙武昌材瓦自可用也遂徙居南宫三月改作太初宫令诸将及州郡皆义作夏五月丞相步骘卒冬十月赦死罪

十一年春正月朱然城江陵二月地仍震诏曰朕以寡德过奉先祀涖事不聪获遣灵祗夙夜祗戒若不终日羣僚其各厉精思朕过失勿有所讳三月宫成夏五月鄱阳言白虎仁诏曰古者圣王积行累善修身行道以有天下故符瑞应之所以表德也朕以不明何以臻兹书云虽休勿休公卿百司其勉修所职以匡不逮十二年春三月左大司马朱然卒夏四月丙寅骠骑将军朱据领丞相六月戊戌宝鼎出临平湖

十三年秋八月丹阳句容及故鄣宁国诸山崩鸿水溢诏原逋责给贷种食废太子和处故鄣杀鲁王霸及车骑将军朱据冬十月魏将文钦伪叛以诱朱异权遣吕据就异以迎钦异等持重钦不敢进十一月立幼子亮为太子遣军十万作堂邑凃塘以淹北道十二月魏大将军王昶围南郡荆州刺史王基攻西陵昶败施绩於江陵遣将军戴烈陆凯往救之皆引还【原注庾阐扬都赋注烽火以炬置孤山头皆缘江相望或百里或五十三十里寇至则举以相告一夕可行万里孙权时令暮举火於西陵鼓三竟达吴郡之南沙】是岁神人授书告以改元立后

太元元年夏立潘氏为后大赦改元初临海罗阳县有神自称王表周旋民间饮食与人无异然不见其形又有一婢名纺绩是月遣中书郎李崇齎辅国将军罗阳王印绶迎表表随崇俱出与崇及所在郡守令长谈论崇等无以易所历山川辄遣婢与其神相闻秋七月崇与表至权於苍龙门外为立第舍数使近臣齎酒食往来【谨案志作往表】说水旱小事往往有验【原注孙盛曰盛闻国将兴听於民国将亡听於神权年老志衰谗臣在侧废适立庶以妾为妻可谓多凉德矣而伪设符命求福妖邪将亡之兆不亦显乎】冬十一月大赦权祭南郊还得风疾驿徵大将军诸葛恪拜为太子太传总统国事诏省繇役减征赋除民所患苦二年春正月立故太子和为南阳王居长沙子奋为齐王居武昌子休为琅邪王居虎林二月大赦改元神凤内人弑潘后诸将吏数诣王表请福表亡去夏四月权卒年七十一諡曰大皇帝秋七月葬蒋陵【原注传子曰孙策为人明果独断勇盖天下以父坚战死少而合其兵将以报雠转鬪千里尽有江南之地诛其名豪威行隣国及权继其业有张子布以为腹心有陆逊诸葛瑾步骘以为股肱有吕范朱然以为爪牙分任受职乘间伺隙兵不妄动故战少败而江南安陈寿评曰孙权屈己忍辱任才尚计有句践之奇英人之杰矣故能自擅江表成鼎峙之业性多嫌忌果於杀戮暨臻末年弥以滋甚至於谗说殄行胤嗣废毙岂所谓贻厥孙谋以燕翼子者哉其後叶陵迟遂致覆国未必不由此也裴松之曰孙权横废无罪之子虽为兆乱然国之倾覆自由暴皓若权不废和皓为世适终至灭亡有何异哉此则丧国由於昏虐不在於废黜也故使亮保国祚休不早死则皓不得立皓不得立则吴不亡矣】

议曰吴楚国于荆扬二州之域连高夹深以江山为城隍负固恃险割於中夏尚矣书称苗民逆命诗载奋伐荆楚皆夏殷盛王之时至於周公之惩荆舒召公之平淮夷亦成王宣王太平中兴之日矧於王道衰礼义废中国寖微之後乎周室之东吴楚始皆僭王荐食诸姫启土上国与齐晋更覇争长楚复并吴至地方七千余里而天下莫强终春秋战国之世横肆者五百余年汉兴项羽以江东兵残灭诸侯屠咸阳鏖秦民自称西楚覇王擅号令於天下五年始自刃孝景时吴楚七国复仰关而攻汉几危刘氏世为中国患者如此剽轻好乱殆天性然东汉之衰孙权乘父兄之烈尊礼英贤抚纳豪右诛黄祖走曹操袭关羽遂奄有荆扬今年出濡须明年战合肥嶷然势常北向而以守为攻称臣於魏结援於汉始忍句践之辱终为熊通之僭保据江淮奄征南海卒与汉魏鼎峙而立先起而後亡非惟智勇足抗衡亦国势便利使然也及晋混合不一再传亟走江壖而弃中国宋齐梁陈承之後三百年而後亡岂天之设险终使限南北乎

赞曰恸哭统衆收泪结绶英威复振雄业载构讨贼定覇指江誓天整领志烈驱率时贤割裂东南包举荆楚走操却丕立国启土黄龙献瑞金陵始王遂帝三州终显大象








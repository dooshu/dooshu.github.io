待赠于太君萧母墓表

于子昌谷自北海抵宛陵奉其母萧太君志状再拜请曰母氏弃不孝泽长二朞矣伤无以显母敢藉夫子墓表塞万一恨予闻妇人之道无攸遂无非无仪盖无所表见者也观风诗所载芣苢卷耳葛覃采苹诸什皆田野妇女之事其细已甚说者以闺门权舆王化其幽闲贞静之德於是?见礼内则事舅姑於饘?枣栗修髓之类尤加详焉盖观於其细而大者可知也後世传列女多用节烈着称则是琴瑟静好而不矢柏舟者皆无可称焉岂通论哉于母萧太君少归於文学讳某为冢妇凡蚕绩女红苹蘩酒馔於妇职罔不力舅姑以为能姑孙氏性严毅太君独曲谨当其意姑用以欢居四年姑病且死属以所生子女五六人曰此稚弱无母者即若子也毋析爨毋异视太君泣拜牀下曰新妇敢不惟命及舅卒复申命如姑言于是稍长者教督襁褓者躬自乳哺衣食婚嫁费以百端皆黾勉有无自已出居无何小姑之既嫁而贫者藉以饘粥早寡无依而归老于宗者待之无失礼门以内羣从娣姒子侄辈食指既繁每旦以大釡作糜共食即一脔一丝常先人後已推多就少任其劳而不私其有内外无间言嗟乎家庭妇孺之间故难齐也姑妇勃谿兄弟?墙其啓衅言色失德乾餱为患不可胜数五代李自伦王仲昭并以六世同居诏特旌其庐近代浦江郑氏称义门饬规立诫以男子为家督犹鳃鳃其慎太君一妇人操作持门户上下五世百口同餐和洽无间不尤仅事哉岂北海自郑康成孔文举以来敦厉风教即妇人女子亦渐被其礼义而然邪于氏累世通籍至文学公不遇读书种菊絶不问家人产丁酉秋昌谷登乡荐又困久不第悲禄养不逮母衔痛而泣於是又知太君之能教子孝也它日为良吏用彰母教人皆谓母氏不死矣太君为邑处士讳舜行之女生万历三十七年己酉正月八日卒於今康熙十三年甲寅九月二十五日年六十六子二人长曰泽长是为昌谷顺治丁酉举人次泽溥并有志行孙男五人孙女一人曾孙男三人详具宋先生继澄志铭中予特书其大者于墓碣且将以风北海焉


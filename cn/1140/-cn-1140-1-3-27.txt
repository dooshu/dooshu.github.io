重修烟水亭记

浔阳地界匡庐彭蠡间承平时所在亭榭士大夫多燕游为歌咏壬辰春予奉使过浔阳求所为琵琶亭者不可得更询他所土人云此间有甘棠湖以唐刺史李渤筑堤名湖中高阜旧有亭曰烟水楼曰镜波为士大夫咏游处乱後倾圮十余年无人迹矣是时予迫於王事积雪余寒主人无好事者择亭馆留客游遂鼔枻去後九年崔君正谊以户部员外郎来司榷居无何集工度木构亭及楼咸复旧观费槖金三百是时军兴绎骚贾舶罕至亏榷税万计或哂之曰尔甑且尘何亭为崔君曰吾以榷为职税取诸舟使舳舻衔尾日讌於亭无废事苟片帆不至虽仰屋持筹减炊露处无锱铢补也且吾既早夜会计为无益之顦顇安得不闲从宾客登临以节劳而解愠乎於是客至则挈榼往游江水湖烟荡胸豁目而匡庐之天池石门香炉双剑诸峯项背隐跃皆可数觞燕尽驩客多赋诗纪其事会方子尔止来自湓浦具言崔君属为记予闻之曰异哉崔君之为政夫职在钱谷则不问山水有客则摇手戒勿通官实使然况处公私交匮之时乎崔君何独异是予安得扁舟往游其间乎昔尝待罪於齐崔君令平原以学宫煨烬率邑人新之不给出其俸三百有奇乃落成予上之两台为纪绩而君迁去其它修举称是嗟乎若崔君者岂独留意於山水燕游之间已哉


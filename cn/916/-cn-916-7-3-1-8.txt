【从建平王游纪南城诗】

恭承此（《类聚》作前。）嘉惠。（本集作德。）末官至南荆。敛衽依（《类聚》作承。《诗纪》云。一作承。）光采。端笏奉仁明。再逢绿草合。重见翠云生。江甸知礼富。汉渚闻教清。君王澹以思。树羽望楚城。年积衣剑灭。地远宫馆平。锦帐终寂寞。彩瑟秘音英。丹沙信难学。黄金不可成。迁化每如兹。安用贵空名。流岩（本集作宕。是。）惨中怀。凝意方自惊。愿借若木景。长照忧人情。（○本集三。《诗纪》七十五。又《类聚》六十三作登纪南城诗。引荆、明、生、清、城、平六韵。）


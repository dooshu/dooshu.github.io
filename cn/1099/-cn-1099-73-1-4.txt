○守邊議 【 種樹】

按月令于孟冬之月、既命百官謹葢藏、命有司循行積聚、無有不歛、而又命有司壞城郭、戒門閭、修鍵閉、慎管籥者、此葢兼中外而言也、至於固封疆、備邊境、完要塞、謹關梁、塞徯徑、則專為邊境言焉、然邊境之中。亦其城郭。而其城郭也。則有門閭。焉。門閭之或啟或閉。則有鍵閉管籥以司之。故既坏其城郭之闕簿使之堅而厚。而又戒其門禁之出入於鍵閉管籥也。則又修而理之。慎而守之。所以防內之出而外之入也。若夫封疆之固。邊境之備。則其所防者。內恐賊盜之竊發。外恐夷狄之侵陵。雖以無事之時。亦必歲歲為先事之備。于要塞也則完之。以扼其要衝。於關梁也。則謹之。以限其出入。然非但于人馬可行之地。而致其備。于凡鳥獸往來之徑。僅可容足者。亦無不致其謹焉。可見古人於封疆之守。邊防之備。其嚴且密也如此。後世為政。苟且目前。而于邊塞之地。無事則一切置之不問。一有事焉。則急遽之際。倉卒無措者多矣、甚者以槱薪之故。而翦其蒙翳。以營造之故。而伐其障蔽。以游畔之故。而廢其險隘。殊不思王公設險以守其國。無其險尚百計以營為之況有其險而自去之以為虜除道邪智者不為也。後之君子尚思所以為先事備。而毋貽臨時噬臍無及之悔。臣竊以為今京師切近邊塞。所恃以為險固者。內而太行西來一帶。重岡連阜。外而渾蔚等州。高山峻嶺。蹊徑狹隘。林木茂密。以限虜騎馳突。不知何人始于何時。乃以薪炭之故。營繕之用。伐木取材。折枝為薪。燒柴為炭。致使水植日稀。蹊徑日通。險隘日夷。設使國家常如今日之無事。固無所用之。不幸一旦而有風塵之警。將何以扼其來而拒其入乎。失今不為之限制臣恐日甚一日。雖有智者。不能善其後矣。臣請下工部　　洪武永樂年間以來。其所用材木薪炭。取于何所。掌于何人。凡其可以措置之方。用度之數。與夫愛惜减省之節日。一一以聞。必須無損于邊關。無虧于國用。定為經久之計。其事雖小。所係寔大。考諸司職掌、于工部抽分條、止云抽分竹木塲、如遇客商興販竹木柴炭等項照例抽分若不敷定奪奏聞、給價收買或差人砍辦然亦止言營造。而不知當時大庖之爨。內臣之炊。何所取材。意者洪武之初建都江南沿江蘆葦自足以供時之用也蘆葦易生之物。刈去復生。沿江千里。取用不盡。非若木植。非歷十數星霜。不可以燃。取之須有盡時。生之必待積久。况今近甸別無大山茂林。不取之邊關。將可所取耶。夫自立柴廠于易州以來。恆聚山東西北直隸數州民夫數千于此取柴炭以供國用又役順天之民以為挑柴夫。府縣添設佐二官以專管之。又特敕侍郎或尚書一員以總督之。此事非特今朝無有定制而前代亦所未聞也然則前代皆不舉火耶。古之人必有善處之法。然而史籍不載無從稽考。意者以此為非要之務。隨時制宜。固取足用。政不必顓顓設官。拘拘督責。因吾口食之奉以奪衣食之資也。為今之計。宜移置易州柴廠于近京之地。在周官納藁納禾?告即是為薪炭之用散遣丁夫各還原籍。量其州縣大小人民多寡。定為薪炭之數。分派輪納。內外衙門。每歲定為限期。俾其依其運納。一如戶部粮草例取納足通關以憑稽考又必痛為禁革。除去印烙。苟薪柴可以燃燎。即與收貯。不必問所從來。限以式樣。如宋之末世所取之炭。必如核桃紋鸕鷀色以困吾民也如此非獨可以為邊關之固。而京畿及山東西之民亦可以少甦矣雖然、木生山林。歲歲取之。無有巳時。苟生之者不繼。則取之者盡矣。竊恐數十年之後。其物日少。其價日增。吾民之採辦者愈不堪矣。臣又竊有一見。請于邊關一帶。東起山海。以次而西。于其近邊內地。隨其地之廣狹險易。沿山種樹一以備柴炭之用一以為邊塞之蔽于以限虜人之馳騎。於以為官軍之伏地。每山阜之側。平衍之地。隨其地勢高下曲折。種植榆柳。或三五十里或七八十里。若其地係是民產。官府即於其近便地撥于草塲及官地如數還之。其不願得地者。給以時價。除其租稅。又先行下法司、遇有犯罪、例應罰贖者。定為則例。徒三年者種樹若干。二年者若干。杖笞以下。以次逓減。照依繕工司運水和炭事例。就俾專業。種植之人。當官領價。認種某樹若干。長短大小皆為之度。以必成為效。有枯損者仍責其賠。其所種樹木。必相去丈許。列行破縫。參錯蔽虧。使虜馬不得直馳。官軍可以設伏。仍行委所在軍衛有司。設法看守。委官廵視。歲遣御史一員督察之。不許作踐砍伐。違者治以重罪。待其五七年茂盛之後。歲遣一官。採其支條以為薪炭之用如此則國用因之以舒。民困因之以解。而邊徼亦因之壯固矣。又今京城軍民百萬之家。皆以石煤代薪。除大官外、其惜薪司當給薪者。不過數千人之烟爨。無京民百分、之一獨不可用石煤乎、傥以為便。乞下辦納挑運州縣。計其買辦僱覓工價。所費幾何。俾其辦價送官。量給與之市石煤以爨。是亦良便


○授裴休荆南节度使制

门下：王者分职设官，所以理天下。外建州牧侯伯，内置公卿大夫，故野无遣贤，朝无阙政，俾率土绝愁叹之音，接轸有富庶之泰。当是选也，岂可易乎？具官裴休，岩廊重德，文学宗师，才为代生，智尚物表。发言所以兴家国，修己可以服华夷。自奋藻儒林，射策艺圃，迥处颜冉之列，叠升晁董之科。济代之心，已彰於事业；奉君之志，皆推於友朋。抗疏七人之官，正色三署之内。缙绅多士，慕高韵以指南；贝锦巧词，自退身於有北。遂金玉王度，丹青宪章，三领廉车，一剖符竹。皆著去思之称，共兴（一作歌）来暮之谣。宏图岂滞於割鸡，令问果还於振鹭。委兹文柄，任之春闱，大呈公鉴之明，备传德（疑作）人之美。版籍繁务，筦榷剧权，成富国之奇谋，施安边之大略。先皇帝梦想髦彦，励精理道，采以公论，付以化权，致百度之惟贞，觉三台之益重。羌戎扰叛，调发时雨之师；农亩废荒，申明作霖之旨。凡所经济，知无不为，四镇入境而获安，三军推诚而俱感。整（疑）尽臣节，何愧古人。朕以全楚奥区，荆衡重地，凑舟车之都会，控湖岭之要冲，藉尔分忧，施吾惠泽，苏彼疲瘵，勿倦殷繁。玉帐兵符，既荣冠於今日；文场武库，当继踪於昔贤（一作时）。祗服典章，无替徽烈。可检校尚书右仆射兼江陵尹御史大夫充荆南节度观察处置等使，散官勋封如故。主者施行。


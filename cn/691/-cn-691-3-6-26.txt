◎鸟报

宝山李某，居殷家弄，性好狭斜。地濒海，绕宅种竹，以捍潮患，群鸟巢其间。某方数岁，即作火枪以毙鸟，后遂畜马置罘，日与兵为伍，从事于猎。鸟之被其虐者，不下数万。迨年五十余，晨起，忽以双手掩额，呼曰："啄甚痛。"未几，又掩其颈。又未几，而掩其肩背。后遍体交掩，旋作呵呀声，手足挛拘类鸟将死状。数日而殂。


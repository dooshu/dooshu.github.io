卷八

<史部,诏令奏议类,奏议之属,历代名臣奏议>

钦定四库全书

历代名臣奏议卷八

明　　杨士奇等　　撰

圣学

宋徽宗即位初右正言邹浩上奏曰臣窃观自昔才智之君固有务学以为先者然而学非其本失所以学终不足以成帝王之高致记曰欲明明德於天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物此学之本也又曰物格而後知至知至而後意诚意诚而後心正心正而後身修身修而後家齐家齐而後国治国治而後天下平此所学之効也扬子曰学之为王者事其已久矣尧舜禹汤文武汲汲夫尧舜禹汤文武皆万世所仰以为帝王之师者也尚汲汲於学而不敢怠为人君者其可以忽此乎恭惟陛下天资圣神羣臣莫及方且延纳名儒入侍讲读招来谠论用广聦明固已卓然知所务矣所以为学之本更望深赐察焉虽处宫闱之间常若对乎天地则知人安民自如帝尧能察迩言自如帝舜身为法度自如大禹不迩声色自如成汤卑服即康功田功自如文王垂拱而天下治自如武王其事岂不至约而其功岂不博乎陛下不以臣愚而废其言不胜幸甚

翰林学士兼侍读曾巩上奏曰臣窃观近世帝王善为治者莫如唐太宗人臣善言治者莫如唐陆贽太宗贞观之治论者以谓庶几成康自汉以下莫及焉虽聦明英武出自天资然其要乃在於广延贤智博考古今容受直言从谏不倦故唐史官掇其大者别为一书谓之贞观政要陆贽事唐德宗自为学士至宰相知无不言言无不尽盖其议论反复条畅切於事情周於世用而要其归必本於帝王之道必稽於六艺之文虽贾谊董仲舒不能远过焉今其言见於世者有奏议数十篇此二书虽一代之文章实百王之龟监卷帙不繁词理明白臣愚伏愿陛下退朝之暇紬绎经史之余取二书置之座右留神省览如御珍羞必有以开广聦明上当圣意发言行事以此为准庶於盛德有补万一

殿中侍御史陈师锡上奏曰臣伏闻今月八日有圣旨宣取秘书省画图进览格入神妙可以阅目非有补於盛德六经载道诸子谈理历代史籍祖宗图书天人之藴性命之妙治乱安危之机善恶邪正之迹在焉以此为图天地在心流出万物以此为图日月在目光宅四海伏望圣慈观心於此则天地冲气生焉注目於此则日月祥光丽焉唐以山水图代无逸左右前後无所警戒动静语默无所龟监社稷至於陵替不可支持臣闻心以道观则正目以德观则明国寿可以不损天下可以不乱愚夫之言智者择焉愿留圣怀无忽

右正言陈瓘上奏曰臣窃惟人君稽古之学一经一史经则守之而治身史则考之而应变天下之事其变无穷故往古可监之迹不可以不详知也仁宗尝谓辅臣曰朕听政之暇於旧史无所不观思考历代治乱事迹以为监戒也英宗命儒臣论次历代君臣事迹可以为监戒者既上通志八卷又命置局续修书成取旨赐名神考继志述事赐其名曰资治通监又亲制序文炳若云汉为章于天自然之功变化出焉臣尝三复明训掩卷叹息以谓诸史所载数千年事文字繁多不可胜览窭儒寒生业专习一穷年皓首犹或昧陋仰窥圣作区判事类数语之间尽史之要翕受以畜德敷施而日新尧舜之所谓稽古何以加此而况不忘谦抑俯比汉唐自谓於文宣太宗无间然矣自余治世盛王得圣贤之一体者皆有取焉至于荒坠颠危之主乱贼奸宄之臣可观可监无不悉论以着圣志盖自祖宗以来圣圣相继稽古之学同乎一心以後述先非一日之积也至于神考然後典刑之总会策牍之渊林底于成就继而张之正在今日恭惟皇帝陛下道隆业大极本该末揆万事而复乎一制羣节而适於变六经妙义既自得於心术之微而於前古已陈之迹又尽心焉今经筵将开而进读之官当循旧例泛读诸史文字繁复事实支离不得其要未周于事伏望圣慈特降睿旨候经筵开日令侍读官读资治通监以承神考所以继述英庙缉熙圣学垂训後嗣之意

瓘又奏曰臣闻周官司徒之教有六德有六行有六艺礼乐射御书数所谓六艺也教亦多术矣而艺居其末艺亦多术矣而书居其末元丰中王安石进字说表云先王立官以教之者谓司徒六艺之教也又曰盖将以合乎神旨者布之海内神考读其说而好之玩味不忘可谓合乎神旨矣然不以布之海内者何也以教化之本不在文字故也神考之所以教天下者可谓知本矣绍圣中用事之臣必以字说颁之海内违神考之心矣又况咀嚼庄老之言而不由其道斥絶稽古之学而求利於已?之王衍尝用此术倡为虚无鼓舞天下朝野翕然谓之一世龙门後进之士莫不景慕仿傚选举登朝必由於衍矜高浮诞遂成风俗於是人心支离天下分为南北者三百余年当时识者以谓王衍之罪过於桀纣言其以荒唐之学偏私之说蒙蔽人主而养成天下之乱也景德元年王钦若请幸金陵当是之时若无寇准则天下分裂久矣既往之事今可监也天佑我宋今日以前幸无不虞之变故钦若之计未及施行南北之士复得同心以向陛下然而王衍之言入於骨髓涤除?垢非一朝一夕之所能也唯愿一经一史缉熙尧舜稽古之学则天下之士皆当观上而化矣

建中靖国元年给事中上官均论治天下在好学广问上奏曰臣闻人主之治天下一日万机不可胜察也而明君操术盖有至要可以不劳而治盖好学则知天人之道通古今之变好问则察羣臣之情达天下之政通古今而达事情物理岂有不烛注措岂有不善哉说命曰念终始典于学扬雄曰学之为王者事其已久矣此言人主之不可不好学也仲尼称舜曰舜好问而好察迩言孟轲称舜曰大舜善与人同乐取诸人以为善仲虺之告汤曰好问则裕自用则小此言人主之不可不广问也然而人主之学异乎人臣之学何则人臣之学或以文词为工或以博记为能以文词为工则有不适用之患以博记为能则有不烛理之蔽非所谓善学也人主之学在乎简而知要达而适用知要在乎明道明道在乎味五经之微言适用在乎远观前世治乱盛衰之迹而近稽祖宗圣明相继治天下之意因已然之迹而考其理乱因理乱而鉴其所以得失可以知要而适用矣此人主之好学所以为先务也天下之政有利有害百官之衆有邪有正非广问而参稽之则利害未易见邪正未易明利害未尽见则事或过举邪正未尽明则奸佞之徒或乘间而害正此人主之好问所以为政之要也臣窃观陛下寛仁而有断中正而不偏清净而寡欲温恭而尽下可谓有上圣之资矣臣愿陛下退朝燕闲观经阅史以明理义之大致达治乱之大体因进对之臣虚心下问以考政事之得失观羣臣之志趣如此则天下之义理臣下之邪正判如白黑之辨矣臯陶之告舜曰在知人在安民禹曰知人则哲能官人安民则惠黎民怀之烛义理而辨邪正则能官人能安民矣尧舜之治天下不过如此矣

徽宗时左司谏江公望上言曰义理者有心之所同得刍豢者有口之所同嗜口之悦刍豢以得味也心之悦义理亦必得义味而已矣学不得义味淡薄而难向勤苦而不入高宗有圣人之资傅说告以念终始典于学成王有中才之质羣臣戒以学有缉熙于光明有圣人之资而辅之以学则愈明有中才之质而不忘于学不失其为太平守文之主学之为益也如此然日诵月阅不过於章句诵数之言陈腐入心只益昧尔奚补於高明哉以神考明智圣学出於天性两汉而下旷千百年异代一君而已王安石发明义训贯穿六经轲雄而下一人而已君臣际会日就月将圣德日跻羣臣莫可企及陛下有志於继述愿以圣学为先讲读之臣陛下亲迩以求多闻者也详延精义之学切磋琢磨疏?心源斟酌义味王功帝绩自此流出法度政事乃土苴尔今浅夫佻士以雕组之末技诵名数之曲学更相唱引使一日得志必指圣学为迂阔而不切治务此理一变天下复愚矣改为自此纷纷法度扫地陛下此时悔将何及盖义理之学上以穷性命之微下以达先王制作之美意故不可不学学不可不知所先後知所先後则得主矣揽持要妙卓然独立旷然遐览仰因天时俯察人事斟酌损益要之不悖义乖理以成治世之通法真得所谓继述者也夫瑟不鸣而二十五弦各以声应要在柱也胶柱而求之则不能善矣惟陛下财择

钦宗靖康元年起居郎胡安国上奏曰臣闻明君以务学为急圣学以正心为要心者事物之宗正心者揆事宰物之权也自王迹既熄微旨载于六经时君虽或诵说得其传者寡矣陛下心源澄静圣度虚明盖天佑大宋笃生真主使拨乱反正建中兴之业也臣窃意陛下昔在东宫潜德韬晦其於六经所载帝王制世御俗之大略必有所避而不欲问官属之司劝讲者必有所隐而不及陈今正位宸极日月益已久矣而成効未见其於古训不可以不考若夫分章析句牵制文义无益於心术者非帝王之学也伏愿陛下慎择名儒博通经术明於治国平天下之本者虚怀访问以深发独智继文王克厥宅心之道以驭四海实天下大幸臣愚智识肤浅等於蒭荛惟陛下裁察

晁说之上奏曰臣闻春秋尊一王之法以正天下之本与礼之尊无二上其旨实同盖国之於君家之於父学者之於孔子皆当一而不可二者也是以明王罢黜百家表章六经大儒推明孔氏抑黜百家今国家五十年来於孔子之道二而不一矣其义说既归之於老庄而设科以孟子配六经其视古之黜百家而专明孔氏六经者不亦异乎前者学官罢黜孔子春秋而表章伪杂之周礼以孟子配孔子而学者发言折中於孟子而略乎论语固可叹矣今皇太子初就外傅之时命宫寮讲孝经而读孟子盖孟子不当先诸论语者也如以孟子先诸论语岂所以辅导皇太子天资迈世之令质而视之以一德哉臣愚窃以谓宜讲孝经而读论语恭俟讲说孝经毕日复讲其已读之论语则其入德亦以易矣或间日读尔雅以视文字训诂之本源而明天地百物之名实先儒谓尔雅本是周公训成王之书信不诬也臣愚流落衰暮之余荷圣君一日非常之眷自太子左谕德授以詹事苟有所志不敢无犯而有隐臣愚自度此言一出必遭世俗侮谤不浅矣其所恃以安者陛下圣度旁烛万化之微而不为世俗所惑也重惟太子天下之本而一本於孔子之经则宗庙社稷之流光不亦伟乎臣以狂瞽独见之言干冒黼扆不胜惶惧屏营待罪之至

高宗建炎中御史中丞许景衡进唐监十事奏曰臣历观前世继三代者莫若汉继两汉者莫若唐惟我宋之受命革五季之衰陋典章法度多取诸唐俗习人情视唐为近故范祖禹摭其行事着而为书推治乱兴衰之本原辩君子小人之疑似其文约其理明诚治国之楷模而百世之龟监也臣向缘赐对乞尘睿览伏奉圣训以为方读资治通监姑俟他日臣闻王人虽求多闻而详说将以反约圣学稽古宜领其要臣谨采祖禹所着唐监内十事缮写进呈伏望清闲之宴特赐观览其善者可以为法其不善者可以为戒於以辅成日跻之圣而光大中兴之业天下幸甚

景衡又上疏曰臣窃覩三代之王所以治天下国家者必本於正心诚意其次莫如多闻故傅说之告高宗曰王人求多闻时惟建事事不师古以克永世匪说攸闻然则学问稽古者实帝王之先务也恭惟陛下绍隆祖宗之业属兹艰难所以施於天下国家者尤在圣学盖至诚以格物据古以鉴今使盛德日新聦明日广则事至能应物来敢名以图天下之治而成中兴之业举在於此矣祖宗旧制讲筵多在便殿故官称有崇政殿说书伏见已除讲读官欲望明诏涓日开筵俾之劝讲高宗时中书舍人孙觌上奏曰臣闻人主无职事惟辨君子小人而进退之则人主之职也然君子小人不可以并进於朝譬之冰炭同处一器必至交争君子不胜则奉身而退乐道无闷小人不胜则含怒忍耻千岐万辙窥伺便利以求必胜一日得志遂肆毒於善良三隂在内其卦为否祸乱之原不可不察也迩英进读资治通监上起战国下终五代千三百余年圣主贤臣暴君污吏是非得失之迹治乱兴坏之端盖数十万言而文辞浩繁进读有时一日万几终不能徧臣窃见故翰林学士范祖禹撰唐监一书专论唐三百年君子小人善恶之辨唐之所以兴以君子其所以废以小人着之简编炳然在目其言曰我不可不监于有夏亦不可不监于有殷故周之王以夏商为监今所宜监莫近於唐凡三百六十篇离为十二卷元勲盛德乱臣贼子忠邪贤佞如指东西如分黑白开卷了然陛下即政之初博延儒学之臣日侍帷幄朝夕纳诲以辅圣质之高明与其论事於未然孰若按已然之状与其考言於未试孰若视已试之迹臣愚欲望圣慈每遇迩英诏左右之臣进读唐监一二篇不出岁年可见唐室废兴之由尽出於君子小人用舍之际善为可法恶为可戒必能补圣政之万一

起居郎周必大奏曰右臣今月六日伏见中书门下省録黄奉圣旨开讲用三月十一日者恭惟陛下圣质天成道学日就固不待分章摘句乃能多闻而有获也然学之为王者事其已久矣国朝开讲之制春以二月上旬今乃远用三月十一日非独距住讲之期至近其间复有休假及诣德寿宫日分则是半岁之间讲读不过十余日而已以陛下勤於治道咨询无倦而又收召豪杰并寘经幄彼皆日夜望赐清闲之燕致缉熙之助若缓其所当急而使讲艺论道之风稍缺於初政甚不可也臣更不敢缴奏已行之命欲乞睿慈依去年秋讲例直降圣旨特就近於二月中旬择日庶几中外晓然知陛下汲汲皇皇如古之圣人且於祖宗开讲之制不悖臣不胜惓惓惟圣明裁幸

起居舍人廖刚奏曰臣闻昔赵简子之臣有周舍者谓简子曰臣愿墨笔操牍随君之後司君之过而书之日有记也月有效也岁有得也简子悦之以语诸大夫曰衆人之唯唯不如周舍之谔谔臣窃意自古仁圣之君必有忠正直亮之臣拾遗补阙於其左右盖不必名之以谏诤之官然後乃敢进说周舍是已故刘向尝序其事以为钳默者之戒夫太仆正非谏臣也而穆王责之以绳愆纠缪格其非心散?常侍非以谏名官而实居谏垣之长岂常侍之官便当以谏诤为职有不待表之以名而太仆亦以其常在左右故其忠告当如此耶臣上荷圣恩备员殿陛间于兹累月矣日惟旅诸仆御瞻仰清光而已岂所见闻曾无一语可羞於陛下乎臣虽不肖极知愧耻辄贡愚忠仰干天听臣闻扬雄有言学之为王者事其已久矣虽尧舜禹汤文武未有不以学为先者伏见陛下详延儒臣讲贯六艺又使采摭故实为说以进而清闲之燕游意翰墨博览羣书亦可谓好学也已然臣闻之道不欲多多则扰帝王之学盖非儒生文士所学之谓也尧舜禹汤文武汲汲仲尼皇皇是其所用心亦必有在矣孟轲曰天下之本在国国之本在家家之本在身戴记大学之道则曰古之欲明明德於天下者先治其国欲治其国先齐其家欲齐其家先修其身欲修其身先正其心欲正其心先诚其意夫正心诚意其几帝王之所谓学乎正心者闲邪之谓也诚意者存其诚之谓也所以进德修业也意诚而心正心正而身修则家齐国治而天下平矣此所谓能尽已之性以至尽人尽物之性於是可以赞天地之化育以与天地参矣非本於大学能若是乎恭惟圣德之跻如日方升伏愿去末学之无益坐进此道以福羣生天下幸甚

右谏议大夫兼侍讲谢谔讲尚书言於上曰书治道之本故观经者当以书为本上曰朕最喜伊尹傅说所学得事君之道谔曰伊傅固然非成汤武丁信用之亦安能致治

右正言陈渊上奏曰子入太庙每事问或曰孰谓邹人之子知礼乎入太庙每事问子闻之曰是礼也昔之称圣人者必曰生知夫生而知之者知其理而已至於仪章器数具在事物之间者盖有不能尽知也故孔子问礼於老聃学琴於师襄问官名於郯子尝曰吾十有五而志於学又曰十室之邑必有忠信如丘者焉不如丘之好学也又曰以思无益不如学也又曰我非生而知之者好古敏以求之者也又曰圣则吾不能我学不厌而教不倦也故孟子曰夫圣孔子不居夫居其圣则终至於不能圣唯不居其圣是以无所不学而圣益圣也提举万寿宫兼侍读张守奏曰臣闻自古帝王未尝不学傅说曰学於古训乃有获故尧舜皆若稽古孔子以天纵大圣犹学而不厌也光武藉高祖之余业属意经术视朝犹至於日昃讲论复至於夜分而不以为疲盖义理之悦心犹刍豢之悦口何厌之有世祖扫除羣盗中兴汉室其本诸此乎大学之道欲治其国特在於致知诚意始於致知诚意其效可至於明明德於天下盖得其要则余不足学矣仰惟陛下躬履艰虞之时不倦缉熙之学圣德日跻而犹博延儒生紬绎古义比闻躬御翰墨书典谟训诰誓命之文以赐近弼德意所向每在二帝三王之上也是知中兴之主异世同符更愿陛下掇取要义讲明施设之宜以幸天下而略其简札之烦则不至於劳圣躬而治道举矣中兴之功视光武未足道也

陈长方上奏曰生民之巨福宗社之长计莫若人主知帝王之学三代而上尧舜禹汤得之故功高万古当世被其赐三代而下孔孟得之故泽不旁流徒私淑於後人有志之士未尝不欲以献於其君或在下而无由自通或闻而不果信或信而不克用是以寥寥千百年间黔首不被圣人之泽虽人主有尧舜禹汤之姿无学以充之目夺於声色心荡於嗜好而又憸人谗夫以邪说逢迎逊顺薰渍陶染於其前後日复一日及其惑於先入善言无间而可乘则下民唯君之怨是岂知爱君之义哉是岂欲泽及黎庶哉臣幼读故相司马光遗藁见其历事三宗自为谏官为中执法进历年图每以三语为献曰仁曰明曰武又言平生艰勤所得尽在於此光之心不愧於孟轲之爱君矣臣私自意人主心术之要无出光之三语及长得师乃知礼记大学一篇为帝王问学之宗虽秦火之余简编紊错先後之次多失其旧然圣人之旨昭昭可寻也大抵人主之学不在於博贯古今知书之多不在於错综辞藻文字照人不在於鍜链佳句思侔鬼神不在於笔札奇丽虎卧龙跳如?简文非不知书桓温之逼则书无补於大计陈叔宝非不能文贺若弼之来则文不足以却敌隋炀帝非不能诗海内纷如则诗何益於败宋明帝非不能书王僧虔之事则贻讥於後世是以人主知帝王之学功德巍巍而兼有是数者则为多材多艺不知帝王之学徒挟数事以为长则既无益於国事而适足以累德大学之言古之欲明明德於天下者在於修身修身之要在於正心诚意欲心正意诚必先於格天下之物理使涣然氷释以极致其所知所知既明则心自正意自诚心正意诚则非僻之心无自而生非僻之言无自而入方寸之地昭昭然若监之明若水之澄由是而不已内之於进修则尧之所以钦明文思舜之所以濬哲文明温恭允塞禹之所以只承于帝敷于四海汤伊尹之咸有一德特名数不同尔皆此道也外之於应万事则烛见机会外之於揽人材则洞见邪正外之於辨疑似则此为权量其要特在致极其所知尔然而所谓知者非聦明才智之知非多能多艺之知在於熟察此心之正故大学又曰心有所恐惧则不得其正有所好乐则不得其正有所忿懥则不得其正有所忧患则不得其正去是四者而察此心之本体果为如何於此了然无疑则大学所谓致知也即庄生所谓七圣皆迷之地也自古圣人之德未有不由此而进修也人主万机之暇能取大学之书参之以中庸澄神静虑不使非僻之念萌於胸中日一览之以其疑义博访真儒则尧舜禹汤孔子孟子数圣人神交於千载之外天下将沐唐虞夏商之泽岂细事哉特患人王不为尔

周麟之上奏曰臣闻曾子曰尊其所闻则高明矣行其所知则光大矣高明光大不在於它在乎加之意而已斯言初止为学者设也至董仲舒举此以告汉武帝然後知帝王之学亦当如是仰惟皇帝陛下圣质天粹自诚而明敏修之功纯亦不已至於博览经史固已识其大者举而错之天下国家日臻於嘉靖矣而犹不忘讲学之益退朝清燕躬御迩英博延儒流敷绎古艺方且以西汉一代之史命官进读是将以因事立教鉴往知今参求化源恢张国纪固不在於考文义辨音训为书生章句之习也然臣窃谓三代而下惟西汉为近古诸史之作惟班固为名家读之者考文义而後见纪事之本原辨音训而後知立言之法则然文义或有难见非注解无以发明音训或有难知非翻切无以辨证多闻之助或有取於此也臣不佞叨以读诵为职苟不能尽心於此或迷金根之义或误雌霓之呼以上昧天听臣则有罪敢陈一二愿从圣训而订正之夫服应曩说疎紊既多苏?衆家剖断亦尠蔡氏纂集尤为抵牾顔师古激扬欝滞厘正暌违援据精详有补学者然则注解不同臣欲以师古之说为正汉书旧文多用古字间从假借其类实繁古今异言方俗殊语本音它切互见其中顔师古备着科条剖析无滞字涉稍异随即翻音字协音谐举当乎理然则音训不一臣欲以师古所立为定仍乞於进读本内间注音切臣非不知帝王之学志於治道初不问此区区之言可谓矜小节而闇大体矣然而列职禁近献纳论思事无钜细皆欲详审而不可苟况执经史以备顾问乎今兹所陈庶几下以见愚臣尽心率职之诚上以副陛下加意典学之美

张浚上奏曰臣闻帝王之学以治心修性为主心本至静因欲而动欲不必邪欲凡有外慕皆欲也性本至善因习以成欺伪既生遂拂天理是知治乱在已德成于上化行于下凡所施设莫不感格天人大治之效其应必矣帝王以天为宗以礼为门以敬为辅心敬则畏天如天之常在左右上下诚自此立治自此出卓乎後世不可及也

翰林学士知制诰刘珙言於上曰世儒多病汉高帝不悦学轻儒生臣以为高帝所不悦特腐儒俗学耳使当时有以二帝三王之学告之知其必敬信功烈不止此因陈圣王之学所以明理正心为万事之纲上亟称善拜中大夫同知枢密事

孝宗隆兴元年朱熹监潭州南岳庙上奏曰臣闻大学之道自天子以至於庶人壹是皆以修身为本而家之所以齐国之所以治天下之所以平莫不由是出焉然身不可徒修也深探其本则在乎格物以致其知而已夫格物者穷理之谓也盖有是物必有是理然理无形而难知物有迹而易睹故因是物以求之使是理了然心目之间而无毫髪之差则应乎事者自无毫髪之谬是以意诚心正而身修至於家之齐国之治天下之平亦举而措之耳此所谓大学之道虽古之大圣人生而知之亦未有不学乎此者尧舜相授所谓惟精惟一允执厥中者此也自是以来累圣相传以有天下至於孔子不得其位而笔之於书以示後世之为天下国家者其门人弟子又相与传述而推明之其亦可谓详矣而自秦汉以来此学絶讲儒者以词章记诵为功而事业日沦於卑近亦有意其不止於此而又不过转而求之老子释氏之门内外异观本末殊归道术隐晦悠悠千载虽明君良臣间或一值而卒无以复於三代之盛由不知此故也恭惟皇帝陛下圣德纯茂爰自於潜以至为帝仁孝恭俭之德信於天下纷华盛丽一无所入於其心此其身可谓修矣而临御天下朞年於此平治之効未有所闻臣窃疑之意者前日劝讲之臣限於程式所以闻於陛下者不过词章记诵之习而陛下求所以进乎此者又不过取之老子释氏之书是以虽有生知之性高世之行而未尝随事以观理故天下之理多所未察未尝即理以应事故天下之事多所未明是以举措之间动涉疑贰听纳之际未免蔽欺平治之効所以未着由不讲乎大学之道而溺心於浅近虚无之过也臣戅愚抵冒罪当万死然愿陛下清闲之燕博访真儒知此道者讲而明之考之於经验之於史而会之於心以应当世无穷之变则今日之务所当为者不得不为所不当为者不得不止以至於臣下之忠邪计虑之得失不待烛照数计而可否黑白判然矣若是则意不得不诚心不得不正於以修身齐家平治天下亦岂有二道哉臣之所闻於师者如此自常人观之疑若迂阔陈腐而不切於用然臣窃以为正其本万事理差之毫厘缪以千里天下之事无急於此伏惟陛下扩天日之照俯赐开纳则非独微臣之幸实天下万世之幸

乾道五年十一月汪应辰上言曰臣伏见近日以来讲读之官进见稀阔盖自昔人君有所佚豫或不留意经典有所私昵或不亲近儒臣今陛下省览庶政不舍昼夜非有所佚豫也延接臣下不间疎贱非有所私昵也特以勤劳政事故不遑暇於此耳然臣窃谓六经之典籍祖宗之谟训此乃政事之本也因其有所劝戒而省之於已则可以致日新之益因其有所损益而验之於今则可以得时措之宜汉光武唐太宗皆自战以取天下而与其臣下讲论经理往往夜分乃寐盖必不虚费日力而为无益之举也仁宗皇帝诏双日御经筵而只日亦召侍臣讲读足以为万世法伏望陛下特留圣念天下幸甚

淳熙三年兵部侍郎周必大上奏曰臣仰惟陛下以天纵之圣辅日新之德六籍奥义历代史编凡儒生学士穷年汲世所不能究者一经睿览皆洞见底藴所谓讲读之臣安能窥圣学之万一然且不矜不伐勤於访问此甚盛德臣何敢赞惟是今岁适当郊祀兼之册后窃计秋讲不过此月下旬三四次而已其间又有开启并习仪日分止是二十一日可御经筵欲望圣慈预留宸念或百司临时别有相妨事节即乞宣谕令且候讲毕施行庶几少副陛下孜孜古训不忘旧章之意

淳熙间袁说友上言曰臣恭闻圣旨已於今月十三日开经筵所臣仰惟陛下圣学高远缉熙光明稽古宪章宏济极治臣愚戅亡识敢陈管见仰禆迩英之末议惟陛下财择臣仰惟太上皇帝身济大业绍开中兴三十六年之间仁文德功圣神明武发而见诸立政用人爱民驭军之际皆一代宏模万世丕式陛下嗣位之初即命儒臣纂辑作宋一书掲名圣政亲制序文藏诸金匮臣以不学误蒙圣恩?承中秘遂获仰窥大政拱诵奎文臣不胜至荣极幸陛下方循尧道本於授受施之政事动协训谟傥於圣政之书日以继日研覃不懈则於治体尤非小补臣愚欲望陛下恭发诏旨自今岁为始以太上皇帝圣政同三朝宝训命经筵官日以讲读永为定制俾之紬绎大典启沃圣衷陛下进而定省得之面命退而讲论得之方册益以彰率由旧章之意行尧之道与天无极帝王之学莫大於此臣何幸得亲见之臣谨昧死以请

孝宗时员兴宗乞精讲议奏曰臣尝谓论道三公之职分也不得其人则虚其职是以三公无官後世备论思之学稽论道之意独讲筵之官似之傅说戒高宗曰王人求多闻事不师古以克永世匪说攸闻说欲勉其君执古义以御今世其人虽商之大臣其词则讲筵之体也恭惟我祖宗神后式严是?自从臣而择有望自初见而至毕讲既命之坐又赐之宴其意以为尊经乐谊不如是则善败之鉴细大之事将有壅於上闻矣则是可急也以九重之深上司万事之柄衆职之微有不敢行有不敢言独宰相可以辅行台谏可以辅言不幸而言之未至行之未及其从容暇豫之际意?毕陈幽隐毕达天下不於讲读者望之将谁望乎昔李淑侍读仁宗尝言曰观唐室召见近侍讲经本欲因事立训鉴往知今人君多借是名与近臣谈议政事耳在我真宗时则有若冯元赐坐已竟亦多询问盖宸居秘邃深防闻听之壅也淑之言非惟识祖宗意亦得数开讲筵之意真知侍臣体哉厥後历圣相绍风流相形美政美事多自讲筵发之而司马光吕公着苏轼之流以此名一时而耀後世则又讲筵德谊之老也可无念哉陛下天资睿智动法祖宗前後建置劝读之官谊至笃也然臣尚恐侍臣循循一本旧习正先儒所谓案旁讲经数行而退如此弥岁所益几何是不可以不宿戒也况今天下大务可达甚衆陛下所恃者民也今谈利之士巧饰百端指无为有是顾身而不顾民陛下所扞国者军也今将领之人大率肆欺是顾家而不顾士陛下所恃为俗者士也今衣冠杂袭避碍一律是好谀而不好直至使上薄隂阳乖戾之积连雨并晦陛下振发威厉既流贼墨之将旋窜袐赂之子海内且称快矣夫以圣主抉微察蠧其动类此执经入侍者其忍嘿嘿负之然臣闻近已得旨自今月乙亥开局除只日休暇旦望之外前界大礼讲日无几臣愿後殿说书之日权在诸司引对小事如景佑之诏可乎仍谕讲官须得一经之中择帝王欲知之事明今日鉴戒之体如咸平景德之际可乎凡求经意之先後在权政体之缓?臣愿如先儒康定之疏既读宝训先解边防要务之类可乎若其它又量令展日番令直宿情愈通则义愈至不拘忌讳用表忧勤此又希世之奇事也贱臣其敢必哉或谓臣言国家张讲读之席止应故事耳彼儒者之言使人拘而多畏碍而不通汉高帝所谓为天下安用腐儒者也臣谓不然天下之所谓腐儒者非特圣主恶之虽臣等亦恶之也今郡文学州博士项背累累沈议惑疏秉笔相辉者是已国家念与为治陛下岂少此等哉若夫更择通儒一二铺张仁义之治统臣谓虽百世不可易也孰与左右便嬖之言出於愚诬者乎昔魏徵劝太宗行仁义封伦笑曰徵儒生也言安足用其後徵言以次施行唐是以有贞观之治太宗曰此徵劝朕行仁义也惜乎不令封伦见之然则通儒之讥诮仁义竟何尤乎陛下百举念欲步武太宗臣愿稽参以此则圣益圣明益明矣况六经决非虚器文武决非异道广问决非否隔帝学决非小用敷求圣治於此在矣臣言狂僭不胜恳恳纳忠之至

直焕章阁王师愈奏曰臣闻商高宗起傅说於傅岩之野命之训于朕志说未尝为高论以骇高宗之听始则告之曰惟学逊志务时敏次则告之曰念终始典于学当是时也六经未备所谓学者果何事耶盖自天地奠位道德已存乎其中不以六经未备而晦人君备道德於一身推以治人见於政事其极致在乎平天下傅说所以告高宗者学此而已故又继之曰道积于厥躬厥德修罔觉若傅说可谓善纳诲者欤恭惟陛下以天纵之能生知之圣粤自潜邸垂情学问博极经籍不唯灼见历代治忽之迹其於道德之奥已深造而逢原即位以来厉精图治不自满假万几余暇延见诸儒讲论治道孳孳不倦商高宗所不逮者皆优为之矣猗欤休哉疎远小臣误被简知滥陪经幄自惟浅陋何以仰赞缉熙光明之盛然而区区之忠不敢自默窃尝读易之乾言九二之君德始於学以聚之终於仁以行之中庸记圣人诚之之道亦始於博学之终於笃行之又曰有弗学学之弗能弗措也有弗行行之弗笃弗措也以是知好学虽帝王之盛美唯躬行之为贵学而弗行求治效之成难矣哉又况人君之学与夫人臣之学皆本於正心修身其效皆见於治国平天下人臣抱其所学必逢时得君然後能有行焉上以佐其君斯足以致治国平天下之效傥不遇合不过独善其身而已又不过齐家而已治国平天下之事业何自而可成哉故人臣行其所学难为力特在乎人君用之耳若夫人君之所学不欲有行则已如欲行之罔不由已孰能御焉治国平天下之效可拱而俟也陛下圣学之妙关百圣而不慙臣之謏闻何敢妄陈臆说伏愿陛下鉴历代之君所以为圣为贤所以致治安者力行而不怠日引月长悠久而不息将见内而修明庶政外而讋服四夷巍巍乎治功之隆与二帝三代同符矣惟陛下留神幸甚

卫博上奏曰臣闻圣人以天纵之能辅以日就之学固非羣臣所敢望清光而窥道奥然讲求多闻咨访治要则必有论议之臣儒学之士通古今明治乱者侍清燕之闲而承顾问之缺以舜文王之盛而有九官四友朝夕都俞於一堂之上下至於秦之穆公魏之文侯亦有乐正裘牧仲与夫段干木田子方之流相与周旋图回以起治功斯道尚矣仰惟陛下睿智之高明典学之缉熙超出百王之上然犹分命讲读之官番宿殿庐以待清问其於属意承学尚论古人讲道细毡之上甚盛举矣然臣窃尝究观汉之侍臣於长杨五柞之游未央宣室之燕未尝不在而唐之十八学士日昃夜艾访求政事商确前载无常礼之问此固不宜专责职守之臣耆艾之士也臣愚欲望圣慈命有司讨论仿唐开元六品以上待制於衙内建中九品以上待诏於两省立为定格日使馆阁之臣得侍左右以补遗忘庶几泰山之一尘沧海之衆流或有补於万分之一

光宗绍熙三年御史台主簿彭龟年上疏曰臣闻讲读之官责任最重故程颐谓天下重任惟宰相与经筵天下治乱系宰相君德成就在经筵以臣观之君德不修虽治难保要知经筵之重尤在宰相之先是以祖宗增重此官具有成宪未得之则求之惟恐其不广既得之则亲之惟恐其或疎揆之近时颇非其旧臣敢为陛下条列陈之臣观祖宗精择经筵不限资任或以布衣而就职或解政柄而复为盖以劝讲之臣当用明经之士经须素业人各有长傥平时未尝留意於斯则虽贤何以克堪其任今不问所学类以序迁此非其旧者一也臣观祖宗引对臣僚莫如经筵亲密在太祖朝非时召王昭素讲说经书在太宗朝命吕文仲为侍读多以日晚召见及真宗嗣位首置侍读侍讲学士命邢昺杨徽之夏侯峤为之常令昺宿秘阁访问或至中夕自此遂为故事夜直率置常员不特与之究义理之微亦欲籍之杜逸豫之隙盖闻古今之治乱则警惧易动闻闾阎之艰苦则忧念自生退即宴闲必无过当圣谟深远人未易知窃见近日宣召经筵多用昼接臣不知游息深宫之际何以为保养夜气之方此非其旧者二也臣仰惟陛下留心问学不愧古先尝於郊禋之时豫展讲读之日厥修时敏何待人言而臣之区区犹及此者臣尝见范祖禹所编帝学上下数千年未有若祖宗好学之笃者陛下欲法祖宗舍此宜无大者也臣愚欲望陛下柬拔名儒寘之讲席但问经学之深浅不校官资之崇卑官大则加之学士之名官小则任以说书之职日与之讲论义理夜与之商略古今自此圣性日益高明圣德日益盛大既有义理之可乐自然物欲之难移保国宁家莫先於是惟陛下留神

宁宗即位初龟年为吏部侍郎上奏曰臣闻君道尚实君道实则天下安矣君道不实则天下危矣恭惟陛下纂承大统以来凡有训辞人皆传诵而质直之性又出天禀向在潜邸尝亲书司马光务实之论日夕披玩圣心所存盖可见矣唐虞三代之治人以其言而遡其心知其必可以至无疑也然臣今日犹有务实之言者亦有说尔臣观近日求贤之诏既下士大夫所上封章并付後省看详令择其可行者上之三省不为虚文则陛下求言固欲实也然今已一月所得於臣僚封章者果何事臣近日尝乞再令後省择其有益於圣德者逐旋编类以备采览亦不蒙施行则求言之实似不足矣讲筵久开当讲之日早晚两上不讲则日轮二员以备访问则陛下问学固欲实也然自开讲之後直日之官未闻宣召则问学之实似不足矣故臣区区欲望陛下自兹以往出一言必求其信行一事必责其效毋使人谓徒事虚文以欺天下不胜宗社之幸

宁宗尝谓退朝无事恐自怠惰非多读书不可龟年又奏曰人君之学与书生异惟能虚心受谏迁善改过乃圣学中第一事岂在多哉

庆元元年三月大府寺丞吕祖俭奏曰臣闻自王者迹熄时君世主之为天下国家者鲜有知讲学之为急间有崇尚经术者矣非优游文义则务为观美未必知帝王所谓学者果为何事也恭惟陛下践阼之始懔乎有蹈渊冰之惧亟下诏书举迩英之典延旧学之臣首诏儒宗增重经幄多为书史之目倍增讲读之员而训辞丁宁复在於救正阙违务图实政德意志虑极其休美此固有以见圣心务实学而守家法知夫为天下国家之本务诚有在此而不在彼者也然臣窃有深疑而未解者陛下初念初政既已知讲学之要是宜圣学有加无已今未数月所谓儒宗者曾不淹时中旨径下俾之亟去惟恐或後虽深闵耆艾之意形於亲翰将以昭示厚恩然天下之心不能无疑也臣区区之言夫岂以一二人之去留一二事之当否过有所论盖以讲学重事也执经之臣精?也昔也何为尊向受信之如彼今也何为弃置忽忘之如此深恐於初政诏旨岁推月移名存实亡徒为观美而果谓问学真无补於成败之数矣矧今国势甫定人情犹暌亲心未怡天意弗顺岁事有饥馑之虑夷狄有窥伺之形陛下与学士大夫讲论经理政是救正阙违务图实政之时尤不可使初意浸违徒为观美伏望陛下每御讲筵必求诸已观夫事亲如事天之说则夔夔斋栗犹惧不至而号泣旻天之心诚难自已观夫得民在得其心之说则栗栗危惧犹恐难保而朽索驭马之喻诚非我欺六事自责固陛下所已讲也若恐惧修省之念稍衰岂以此意为实然十愆示戒固陛下所已讲也若燕游逸豫之念稍纵岂以斯言为可信岁事有饥馑之虑要当深思夫方懋厥德之要夷狄有窥伺之形要当躬行无怠无荒之实若夫亲学士儒生以广闻见远宦官女子以戒骄奢虽明诏之所已言然有言逆于吾心而求诸道则忠直始能亲有言逊于吾志而求诸非道则谗谄始能远诚能如是则朝夕之所讲习者始为实学朝夕之所履践者始为实用圣德罔愆民心胥悦而初政诏旨可以信诸万世矣宁宗时朱熹奏曰臣窃惟皇帝陛下祗膺骏命恭御宝图正位之初未遑它事而首以博延儒臣讨论经艺为急先之务盖将求多闻以建事学古训而有获非若记问愚儒词章小技夸多以为博鬭靡以为工而已也如是则劝讲之官所宜遴?顾乃不择误及妄庸则臣窃以为过矣盖臣天姿至愚极陋虽尝挟策读书妄以求圣贤之遗旨而行之不力老矣无闻况於帝王之学则固未之讲也其何以当擢任之宠而辱顾问之勤乎是以闻命惊惶不敢奉诏然尝闻之人之有是生也天固与之以仁义礼智之性而叙其君臣父子之伦制其事物当然之则矣以其气质之有偏物欲之有蔽也是以或昧其性以乱其伦败其则而不知反必其学以开之然後有以正心修身而为齐家治国之本此人之所以不可不学而其所以学者初非记问词章之谓而亦非有圣愚贵贱之殊也以是而言则臣之所尝用力固有可为陛下言者请遂陈之盖为学之道莫先於穷理穷理之要必在於读书读书之法莫贵於循序而致精而致精之本则又在於居敬而持志此不易之理也夫天下事莫不有理为君臣者有君臣之理为父子者有父子之理为夫妇为兄弟为朋友以至於出入起居应事接物之际亦莫不各有理焉有以穷之则自君臣之大以至事物之微莫不知其所以然与其所当然而亡纎芥之疑善则从之恶则去之而无毫发之累此为学所以莫先於穷理也至论天下之理则要妙精微各有攸当亘古亘今不可移易唯古之圣人为能尽之而其所行所言无不可为天下後世不易之大法其余则顺之者为君子而吉背之者为小人而凶吉之大者则能保四海而可以为法凶之甚者则不能保其身而可以为戒是其粲然之迹必然之效盖莫不具於经训史册之中欲穷天下之理而不即是而求之则是正墙面而立尔此穷理所以必在乎读书也若夫读书则其不好之者固怠忽间断而无所成矣其好之者又不免乎贪多而务广往往未启其端而遽已欲探其终未究乎此而忽已志在乎彼是以虽复终日勤劳不得休息而意绪怱怱常若有所奔趋迫逐而无从容?泳之乐是又安能深信自得常久不厌以异於彼之怠忽间断而无所成者哉孔子所谓欲速则不达孟子所谓进锐者退速正谓此也诚能鉴此而有以反之则心潜於一久而不移而所读之书文意接连血脉通贯自然渐渍浃洽心与理会而善之为劝者深恶之为戒者切矣此循序致精所以为读书之法也若夫致精之本则在於心而心之为物至虚至灵神妙不测常为一身之主以提万事之纲而不可有顷刻之不存者也一不自觉而驰骛飞扬以徇物欲於躯殻之外则一身无主万事无纲虽其俯仰顾盼之间盖已不自觉其身之所在而况能反覆圣言参考事物以求义理至当之归乎孔子所谓君子不重则不威学则不固孟子所谓学问之道无他求其放心而已矣者正谓此也诚能严恭寅畏常存此心使其终日俨然不为物欲之所侵乱则以之读书以之观理将无所往而不通以之应事以之接物将无所处而不当矣此居敬持志所以为读书之本也此数语者皆愚臣平生为学艰难辛苦已试之效窃意圣贤复生所以教人不过如此不独布衣韦带之士所当从事盖虽帝王之学殆亦无以易之特以近年以来风俗薄陋士大夫间闻此等语例皆指为道学必排去之而後已是以食芹之美无路自通每抱遗经徒窃慨叹今者乃遇皇帝陛下始初清明无他嗜好独於问学孜孜不倦而臣当此之时特蒙引对故敢忘其固陋而辄以为献伏惟圣明深赐省览试以其说验之於身蚤寤晨兴无忘今日之志而自强不息以缉熙于光明使异时嘉靖邦国如商高宗兴衰拨乱如周宣王以着明人主讲学之效卓然为万世帝王之标准则臣虽退伏田野与世长辞与有荣矣何必使之勉强盲聋扶曳跛躄以污近侍之列而为盛世之羞哉干冒宸严不胜战栗惟陛下留神财幸

熹又奏曰臣窃闻周武王之言曰惟天地万物父母惟人万物之灵亶聦明作元后元后作民父母而孟子又曰尧舜性之汤武反之盖尝因此二说而深思之天地之大无不生育固为万物之父母矣人於其间又独得其气之正而能保其性之全故为万物之灵若元后者则於人类之中又独得其正气之盛而能保其全性之尤者是以能极天下之聦明而出乎人类之上以覆冒而子畜之是则所谓作民父母者也然以自古圣贤观之惟帝尧大舜生而知之安而行之为能履此位当此责而无媿若成汤武王则其聦明之质固已不能如尧舜之全矣惟其能学而知能利而行能择善而固执能克已而复礼是以有以复其德性聦明之全体而卒亦造夫尧舜之域以为亿兆之父母盖其生质虽若不及而其反之之至则未尝不同孔子所谓及其成功一也正此之谓也恭惟皇帝陛下聦明之质性之於天固非常情所能窥度然而生长深宫春秋方富臣恐稼穑艰难容有未尽知人之情伪容有未尽察国家宪度容有未尽习至於学道修身立志揆事之本制世御俗发号施令之要亦容有未能无待於讲而後明者故窃以为陛下诚能於此深留圣意日用之间语默动静必求放心以为之本而於玩经观史亲近儒学已用力处益用力焉数召大臣切劘治道俾陈今日要急之务略如仁祖开天章阁故事至於羣臣进对亦赐温顔反复询访以求政事之得失民情之休戚而又因以察其人材之邪正短长庶於天下之事各得其理经历详尽浃洽贯通聦明日开志气日强德声日闻治效日着四海之内瞻仰畏爱如亲父母则是反之之至而尧舜汤武之盛不过如此不宜妄自菲薄因循苟且而不复以古之贤圣自期也臣本迂儒加以老病自知无用分甘穷寂今者徒以趣召之峻冒昧而来耳目筋骸皆难勉强然而未敢遽以告归为请者诚感眷遇之厚犹欲少忍须臾以俟陛下圣志之立圣学之成决知异日奸言邪说不能侵乱果如前所期者然後乞身以去则为上不负天子下不负所学而臣主俱荣矣顾以此事在臣但能言之而其用力则在陛下万一莫景迫人不容宿留则抱此耿耿私恨无穷伏望圣慈怜臣此志察臣此言策厉身心勉进德业使臣蚤得遂其所愿则虽夕死瞑目无憾矣冒渎宸听臣无任悃欵激切之至

贴黄臣闻中庸有言人一能之已百之人十能之已千之果能此道虽愚必明虽柔必强而元佑馆职吕大临为之说曰君子所以学者为能变化气质而已德胜气质则愚者可进於明柔者可进於强不能胜之则虽有志於学亦愚不能明柔不能强而已矣盖均善而无恶者性也人所同也昏明强弱之禀不齐者才也人所异也诚之者所以反其同而变其异也夫以不美之质求变而美非百倍其功不足以致之今以卤莽灭裂之学或作或辍以求变其不美之质及不能变则曰天质不美非学所能变是果於自弃其为不仁甚矣臣少时读书偶於此语深有省焉奋厉感慨不能自已自此为学方有寸进食芹而美敢以为献伏乞圣察

熹又奏曰臣伏见近制每遇只日蚤晚进讲及至当日或值假故即行权罢又按故事将来大寒大暑亦系罢讲月分恭闻陛下天性好学晨夕孜孜虽处深宫必不暇逸但臣误蒙?择以经入侍固当日有献纳以辅圣志今乃淹旬累月不得修其职业素餐之刺实不自安故尝面奏假日无事正宜进讲已蒙圣慈俯赐嘉纳今已两日未见施行因省昨来所陈似亦未至详悉今别具奏欲乞圣明特降睿旨今後除朔望旬休及过宫日外不以寒暑双只月日诸色假故并令逐日蚤晚进讲内有朝殿日分伏恐圣躬久坐不无少劳却乞权住当日蚤讲一次庶几藏修游息无非典学之时圣德日跻天下幸甚

历代名臣奏议卷八








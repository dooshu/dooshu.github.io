○下书清定选制



三载考绩，黜陟幽明，斯则先王之令典，政事之通塞。魏始建九品之制，三年一清定之，虽未尽弘美，亦缙绅之清律，人伦之明镜，从两以来，遵用无改。先帝创临天下，黄纸再定，至于选举，铨为首格，自不清定，三载盱兹，主者其更铨论，务扬清激浊，使九流咸允也。吏部选举，可依晋氏九班选制，永为揆法，选毕，经中书门下，宣示三省，然後施行之。其著此诏书于令，铨衡不奉行者，御史弹坐以闻。（《晋书·载纪·石虎传》上，又见《十六国春秋》十五。）




苏轼　秦穆公墓

橐泉在城东，墓在城中无百步。

乃知昔未有此城，秦人以泉识公墓。

昔公生不诛孟明，岂有死之日而忍用其良。

乃知三子徇公意，亦如齐之二子从田横。

古人感一饭，尚能杀其身。

今人不复见此等，乃以所见疑古人。

古人不可望，今人益可伤。

苏轼

苏轼　秦少游梦发殡而葬之者，云是刘发之柩，是岁发首荐。秦以诗贺之，

君看三代士执雉，本以杀身为小补。

居官死职战死绥，梦尸得官真古语。

五行胜己斯为官，官如草木吾如土。

仕而未禄犹宾客，待以纯臣盖非古。

馈焉曰献称寡君，岂比公卿相尔汝。

世衰道微士失已，得丧悲欢反其故。

草袍芦箠相妩媚，饮食嬉游事群聚。

曲江船舫月灯球，是谓舞殡而歌墓。

看花走马到东野，余子纷纷何足数。

二生年少两豪逸，诗酒不知轩冕苦。

故令将仕梦发棺，劝子勿为官所腐。

涂车刍灵皆假设，著眼细看君勿误。

时来聊复一飞鸣，进隐不须烦伍举。

苏轼


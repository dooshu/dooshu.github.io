○玉芝頌

臣聞天心物理、妙合無間、帝德休徵、其應如荅、幾兆著明、靡德而誣、巳然諸物、皆能薦祥、而神草之生。獨異殊方。悉來獻瑞。世宗時宇內葢多瑞芝而帝居之瑞尤奇。恭惟　皇上、仁孝格天、悠久成物、是故靈貺輻輳、卉木効禎、茲惟首秋、聖誕伊邇、而宸居之東西位、有芝生焉、其生皜潔。如切玉如截肪。輪囷曄敷。鮮潤瑩美。舒張若華葢。挺立若仙掌。臣按神農氏之論有曰。山川雲雨。五行四時。陰陽晝夜之精。以生五色神芝。皆為聖王庥祥。然攷記傳中所載。類產於明山靈岫。人不常覩。取而獻之。皆得稱瑞。至于殿庭門廡之間。其為瑞應滋異。乃今產於　皇上宮居崇峻密邃之地。則天和獨厚、地寶露形、枝幹莖葩、盡在目中、誠千載之希覯、萬壽之禎符也、夫甘泉九莖。漢宮作口?哥。玉殿三秀。唐臣賦詩。矧此玉朵之應。休徵顯赫。震耀無前。豈彼漢唐。可彷彿其萬一哉。雖鋪張奇瑞、有慚鴻筆、而忭蹈忻躍之私、自不能巳、敢忘蕪陋、恭撰玉芝頌一篇、以獻、用附於古詞臣之末云、頌曰、皇明八葉。挺生聖人。中興赫奕。化理咸新。百靈効順。庶彙呈珍。惟茲芝瑞。蕃毓輪囷。臣工樂輸。攸同萬國。露浥九莖。霞凝五色。赤象龍麟。青輝文德。玄渥滋培。無遠弗格。乃茲秋孟。天開壽圖。物寶薦嘉。瑞應畢書。煌煌芝朵。妙現尤殊。無根無種。焂產帝居。如璧之潤。如葢之舒。福田為基。景雲為覆是名玉芝。卓冠三秀。天地不愛。特?我后。粵稽在昔。孰出其右。蒼山之北。海穴之東。似龍似馬。成闕成官。芳流往牒曷訪其蹤。豈若此芝。曄敷禁中。漢口?哥甘泉唐賦玉殿。金匱昭榮。丹圖示炫斯今之產。振古罕見。伊誰貽之。淵哉昊眷。於惟茲眷。允懌　皇情古籍有云服之長生不煩採掇。不假繪形。孰擁其本。孰相其成。分種自天。託根自地。玄德所感。不求而至。擢頴彤闈。揚芬螭陛。莖引岳珍。朵來霄見。逈邁前聞。信為上瑞。微臣忻躍。獻此頌章。何以頌之。萬壽無疆。家邦洽慶。宗社延康。德涵草木。仁洽飛翔。道超堯舜。億萬垂裳。

皇明經世文編卷之二百七十九終








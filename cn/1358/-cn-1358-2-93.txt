莫士安寄问

莫士安，湖州人，为国子助教，以古文擅名，诗笔亦敏赡，同辈皆弗及也。司业厅前有丹杏一株，当繁盛时，监丞王峻用置酒花下，同席者分韵各赋五言古体一章。次年，予转擢周府，次子达亦领河南乡荐，士安寄诗云：“问讯先生复自怜，家风喜得二郎贤。两经寒暑无书寄，一卷《春秋》有子传。丹杏开花思旧会，黄杨厄闰直残年。洪恩若许还乡去，茅屋荒苔老石田。”“丹杏开花”指旧事，时士安谪吴中治水，故有“黄杨厄闰”之语。


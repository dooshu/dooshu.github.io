○嘉遁赋



有嘉遁之玄人，含贞光之凯迈。靡薜荔于苑柳，荫翠叶之云盖。挥修纶于洄澜，临峥嵘而式坠。淅清风以长啸，咏九韶而忘味。若乃御有抚生，应物宅心。曜华春圃，凋叶秋林。振藻扬波，清景玄阴。形犹与以徒靡，神旷寂而难寻。浑无名于域外，和丘中以草音。于是混心齐物，遨翔容与。薄言采薇，收萝中野。朝观夷陆，夕步兰渚。仰弋鸣雁，俯钓鲂与。游无方之内，居无形之域。咏休遁之贞亨，察天心而观复。委性命于玄芒，任吉凶而靡录。（《艺文类聚》三十六）

王庆

庆，爵里未详。




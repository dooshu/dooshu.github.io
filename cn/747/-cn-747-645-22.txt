○请散内库拯黎庶疏

臣闻王者积之於人，霸者积之於国，寻常之君，积於府库。陛下以超迈英姿，嗣膺宝历，蛮夷纳贡，山泽效珍，固当事冠百王，德垂万代，昭可书之事，成不讳之朝。今内藏积财，来者必纳，唯顾进入之数，不问聚敛之由。方镇皆裒刻於人，以进献为号，因缘奸盗，半入私家。百姓积怨，兆人兴谤，殆非今日圣政所宜行也。又钱是通流之货，居之则物以腾踊；帛是衣著之物，贮之则岁转损烂。此皆出於人力，匪从天生，积难得之财，成无用之币，圣心所宜留念。伏乞天慈量恩泽颁赐之所要，校制作移用之所费，三倍已外，悉付所司。傥经用者有馀，即租税宽於外以令疲人苏息，内以表圣政光昭，存之策书，足示後嗣。


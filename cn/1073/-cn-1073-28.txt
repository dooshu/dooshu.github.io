明宣宗章皇帝实录卷之二十八

宣德二年五月戊子朔

○辛卯升府军前卫指挥同知李聪为本卫指挥使

○壬辰端午节赐文武群臣扇

○沂州卫军李添住妻陈氏一产三男命行在礼部如例给赐

○夜有流星大如鸡弹色黄白尾迹有光出败爪东行至云中

○癸巳广西忠州土官知州黄智胜遣头目廖忠云南者乐甸长官司土官刀谈遣通事张五十撒马儿罕回回哈三等来朝贡马及方物

○命阳武侯薛禄佩镇朔大将军印充总兵官清平伯吴成充副总兵率师防护粮饷赴开平仍敕在途整肃队伍毋致疏虞或遇虏寇即相机剿捕慎勿穷追时开平备御都指挥唐铭等屡奏虏寇出没近境故也

○行在吏部言自永乐十九年以来记名放回官四千三百一十九员其在乡亦有不安己分起灭词讼干预官府结构为非者请悉召至考验其才能堪用者有缺令补无缺者分拨各衙门办事月给半俸以待取用其不堪用与年老残疾阘茸鄙猥者罢为民

上从之

○总兵官太傅黔国公沭晟奏澜沧卫所属叛寇杨和等作乱委都督同知沐昂等率兵抵金沙江已擒斩之余党皆抚谕安业

○广平民六人以匠艺起赴工老疾不堪供役奏乞优免

上谓行在工部尚书吴中曰老疾之人所宜优恤其悉免之若诸色工匠有老疾者即勘实一体放免

○甲午

命顺天府尹王骥为行在兵部右侍郎

○夜四更有流星大如杯色青白光烛地起北斗魁东北行至云中炸散

○乙未顺德府平乡县老人奏本县民逃徙者四百二十九户田地芜废粮草代输为难乞除豁

上命行在户部即为除之仍令有司招抚复业

○丙申行在户部奏永乐二十一年

敕朝鲜送马二万匹令辽东都司以官贮大布四万大绢六万酬其直以布绢不足因循至今请令山东布政司运送辽东如数酬之

上曰远夷不可失信复敢稽缓者罪之

○四川都司奏青川千户所军赵文书奴等从征阿用等寨逸回言兵至黄土坡驻劄登高四望并无番寇寔由松潘卫千户钱宏等激变推究其故始因朝廷发松潘官军往征交趾众皆惮行宏等设策但谲言番蛮虏掠当追捕之以此上闻必免交阯之行于是宏与尚清等前后领军突入麦匝等簇逼取牛马番人忿怨以此遂乱事闻

上顾侍臣曰朕固疑有激之者然布政司按察司皆不实察都司亦惟听下人所言是皆未尝究心边事遂降敕切责之曰尔等前奏阿用等寨番蛮为乱杀伤指挥陈杰等近乃知松潘卫官军惧征交阯设诈生事千户钱宏尚清等死有余辜尔等职居方面受朝廷重寄輙听欺侮擅调官军朦胧具奏罪亦何逃今姑宽容俟都指挥韩整高隆至与同体实以松潘卫虗捏军情官吏并钱宏尚清等及惧畏征进之人械系赴京如指挥陈杰等为贼所害事有明验势不容已即遵前敕量调官军令韩整统率讨之

○浙江归安县知县华嵩言陕西泾阳县旧有洪堰潴水灌溉泾阳醴泉三原高陵临□五县之田凡八千四百余顷岁久堙塞洪武八年长兴侯尝为修治民赖其利既而堰坏永乐十四年老人徐龄言于朝复遣官修筑会营造兴不果今乞专遣大臣一员同都司布政司堂上官于泾阳等五县及西安等卫所量起军夫协同用工寔为民利从之

○丁酉

命哈密忠顺王弟北斗奴为都督佥事所部马儿火兀者为指挥同知速来蛮为指挥佥事阿力木丁等为千百户所镇抚赐之冠带

○升指挥佥事也苦著儿为都指挥佥事也苦著儿土鲁番城人父速哥永乐中来朝升都督佥事卒也苦著儿告袭职初

命袭指挥佥事至是升之

○戊戌巡按四川监察御史及四川都司布政司按察司奏四月内番蛮五万余人攻围松潘卫城焚上下四关及诸屯堡恣肆杀掠威茂叠溪诸卫所相继被围贼势益甚叙南卫指挥吴玉等讨贼败绩请治其罪

上敕御史三司吴玉讨贼失机本难容恕姑宥其罪降充为事官俾杀贼立功再犯以军法从事

○日生左右珥色黄赤随生背气一道色青赤皆鲜明

○夜有流星大如杯色青白有尾光烛地出文昌西南行至云中

○己亥

仁宗昭皇帝大祥

上率亲王诣

几筵行礼毕奉

神主升祔

太庙躬行祀礼一如祔升

太宗文皇帝礼仪

○庚子赐亦力把里歪思王使臣马黑麻迭力迷失等一百八十九人哈密忠顺王弟都督佥事北斗奴等银钞彩币表里有差

○右春坊右谕德兼翰林院侍读林志卒志字尚默福州人初举进士乡试会试皆第一廷试第一甲第二授翰林编修升修撰与修五经四书性理大全古今名臣奏议升侍读寻升右春坊右谕德仍兼侍读两考京畿乡试为人简静不苟交处其学经史诸子及天经地志医卜之说靡不通晓文章简奥不蹈袭旧说居官十有五年入则恭勤趋事退则静坐一室优游疏散醉吟自适淡然若与世事不相干者与修

太宗

仁宗实录将成而疾竟卒年五十

○辛丑

命备御甘州都指挥刘永守河州初都督佥事刘昭守河州至是昭奉命往乌思藏请以永代守故命之

○癸卯乌撒军民府土官知府卜穆妻圆和遣把事吉淂等贡马

○甲辰代王妃徐氏薨妃故中山武宁王达之女

仁孝皇后之弟也讣闻遣内官赐祭命有司治丧葬如礼

○襄陵王冲火□术乐平王冲烋奏请除授教授典膳及拨厨役悉从之

○行在刑部尚书金纯等奏通州右卫军诬告军斗盗卖卫仓米麦三百石军斗令家人诉冤今盘米麦比所收数无亏审问告者实因斗殴故构诬词以加之军斗无罪

上曰朕尝戒卿等狱词不可偏听即如此事非核实则人以冤死矣今无罪者释之诬告者寘诸法

○巡按北直隶监察御史冯彬奏点视缘边关隘惟黄石崖兰芳口城垣未完戍守不备

上谕行在兵部臣曰边关戍守当昼夜严谨岂可自谓无事便有怠心古之良将御军严肃虽在闲时常若临寇故能永保无虞卿宜移文责问限日下完整稽违者罪之

○直隶河间府吴桥县奏县民九百一十六户岁俭乏食借给官仓榖一千四百二十七石八斗赈之大名府魏县奏县民三千五百九十一户水灾饥窘借给官仓米麦九千一百六十石二斗赈之皆俟秋熟偿官

○乙巳

上谕三法司官曰今天气已热狱囚拘系甚苦宜早决遣悉录所犯进来朕亲阅之

○暹罗国王三赖波摩剌扎赖遣使臣黄子顺等来朝贡方物

○迤北指挥佥事纳哈出等泰宁卫把秃不花等来归皆奏愿居京自效

命为都指挥同知等官赐冠带金织袭衣彩币银钞绵布鞍马有差仍

命有司给房屋器皿牛羊月支薪米

○以获强贼功升苏州卫百户高安为副千户赐钞二千贯仍给犯人家产

○行在户部奏近云南布政司言边储不足旧尝开中安宁等井盐一引纳米二石今盐贱米贵商旅不至请酌量减轻安宁井盐每引纳米一石二斗黑白二井盐每引一石俱于金齿军民指挥司上仓不拘资次支盐从之

○夜有流星大如杯色赤光烛地起羽林军东行至云中炸散

○丙午四川芒部军民府故土官知府阿的子普泽遣把事额查伽木隆番僧释夏监藏等来朝贡马

○升行在鸿胪寺丞何敏为行在锦衣卫指挥佥事敏习番语始由通事进至是

命与都指挥佥事蒋贵往同松潘卫指挥吴玮招抚番寇敕四川都司布政司按察司及巡按监察御史令审度行事不可恃贵等招抚辄弛兵备以堕贼计如军马不足再调附近卫所精锐官军土军通前数足一万或二万仍调成都护卫及贵州都司官军各二千人听都指挥韩整等统率于番寇出没之处操备以俟果此寇顺从招抚且休兵息民毋阻其向化之心若不顺即令贵同整等进兵剿捕

○陕西都司奏松潘等处番寇作乱事急已于临巩等卫选调官军五千人委都指挥赵安率领赴之敕谕陕西都司曰尔所区画甚善但已遣都指挥蒋贵等抚谕赵安所领官军且令操练以俟后命

○行在吏部奏监察御史喻俊居亲丧不守礼法因与平人有隙诬以罪輙自拘问擅作威福有亏孝道不可用

上曰古人居丧自有礼节岂与外事况为御史尤当置身礼法之中今悖谬如此岂可用其黜为民

○行在兵部奏开平卫指挥刘昭等率军樵采遇虏寇不奋力拒敌致寇杀人掠马而去请治其罪

上曰卒然遇贼未有所备故力不能支姑容之俾图后功若复纵寇必诛不贷

○三法司上轻重系囚罪状

上亲阅之批其奏牍曰叛逆强盗杀人子孙诬告父母谋杀人造意皆如律杂犯死罪皆减就徒徒流笞杖论轻重罚工凡决遣二千一百九十余人盖

上仁恕不嗜杀犯罪者必审录无冤然后罪之未尝以喜怒为轻重隆寒盛暑必先敕所司决遣系囚或罚输作赎罪盖从轻典者多有司屡执奏

上曰与其杀不辜宁失不经彼能因事改过即为良善若怙终不悛终亦不免又尝曰唐太宗号称明君除断趾法禁鞭背而悔杀张蕴古帝王用刑不可不慎

○戊申广西思明府土官知府黄王冈遣族人黄文德万承州知州许永成遣族人许永昌龙州故土官知州子赵仁政遣族人赵忠等进马

○命故通州卫带俸都指挥佥事张忠子敬袭为本卫指挥使旗手卫指挥同知李广子虎羽林前卫指挥同知徐祥子贵府军后卫指挥同知郭义子成指挥佥事谢荣子能各袭职

○以金吾右卫指挥同知卢兴老疾

命其子旺代

○复置广西所属民款同所在巡兵守境以防山贼

命总兵官镇远侯顾兴祖督军往来应援先是巡按广西监察御史朱惠等奏广西桂林驯象诸卫军士征行者多防守不足柳庆诸郡山贼探知无备紏合猺獞伪称名号率众流劫临桂永福阳朔修仁古田五县焚毁公廨杀人劫财比者又至林桂南乡距广西城四十余里肆无忌惮又虑诸蛮闻风窃发日致滋蔓愈难防制同广西三司计议欲如永乐中防贼事例于坊市乡村起集民款编成牌甲置备器械协同所在巡检司牌兵委官管领各守其地仍乞敕兴祖督军往来应援

上从之因谓行在兵部侍郎王骥等曰广西之军疲于交阯昨又请土军一万人朕安能虗内以事外其悉止之令自为守

○大宁都指挥佥事潘礼坐诈取百户材木于律当徒准例罚工毕日调用

○己酉以行在虎贲左卫指挥佥事范昶年老

命其子镛代

○庚戌赐乞力麻打剌罕合思老讨烈思打剌罕赛打黑麻失剌思使臣阿力及土鲁番城僧善实等钞彩币表里有差

○辛亥赐广西忠州头目廖忠云南者乐甸长官司通事张五十及撒马儿罕回回哈三等钞彩币表里有差

○夜有流星大如鸡子色赤尾迹有光起贯索西南行至平星

○甲寅设武功左卫置左右中前后五所先是武功中卫所管军士皆工匠从尚书吴中奏属工部并以调到乐安守御千户所及彰德等护卫军匠隶之至是中又奏中卫已有军匠万余而续调太原三护卫及振武等卫军匠至者宜别设卫处之

上从之遂建左卫五所

命兵部除官兵部奏调羽林前等卫指挥千百户李整等七十四人管属

○复郑辰山西按察司使辰初为按察使以亲丧去官山西三司及太原诸卫府官与所属耆民诣巡按监察御史吴实言辰持身端谨用法廉平吏畏其威民怀其惠乞复任实具以闻至是辰服阕至遂有是命

○乙卯广宁王逊火□民以婚礼成奏请诣京谢恩复书止之

○升行在工部郎中陈恭为行在大理寺右少卿右春坊司谏杨中保定府新城县儒学教谕王寅沂州儒学正李性临江府新淦县儒学教谕陈善兖州府滋阳县儒学训导周善为行在给事中中吏科寅性礼科陈善兵科周善刑科山西道监察御史赵纯为河南按察司佥事彭森为江西按察司佥事福建建宁府推官汤盘四川成都府推官栾和各为本府通判盘和俱以九载考论至京其民奏乞留之遂皆升于本府以翰林院编修陈景著为福州府儒学教授景著福州人以父丧服阕当服职自陈母老乞为近乡教官以便餋故

命之中书舍人杨盛亲丧服阕改行在户科给事中调湖广布政司左参政李衡为四川布政交阯按察司佥事王处敬为四川按察司佥事江西按察司佥事曹嗣宗为广东按察司佥事衡以冗员处敬嗣宗以亲丧服阕故调用之复李广归善县知县升正六品禄广以九载考冣当升县民诣阙奏广练达政务人民信服乞复任故有是命黜行在兵科都给事中高泽为光山县知县行在工科都给事中吴彝为常山县知县以不善敷奏也降江西按察司副使纪文为北京行太仆寺丞以御史言其不谙刑名也

○革常山中护卫经历司常山群牧千户所吏目常山中护卫仓以卫革故也

○行在都察院奏镇守德州都督佥事郭义听指挥关容千户杨嵩等言窃取逆党应没官赃物虽义尝自首然不可废公法请并容等皆罪之

上曰义虽贪然实容等诱导义既自首姑贷之其执容等治罪以戒小人之喜从臾为非者

○丙辰复陈渊浑源州知州渊先为知州能爱民备御千户陈贵诬奏以罪渊罚役京师当罢为民至是州耆民数十人诣阙言本州地临边塞前为知州者多贪虐扰民致其逃徙惟渊爱民如子科差均平逃亡复业税粮皆足因备御千户陈贵纵军毁民室庐占民田地渊不忍民被害尝列奏贵罪故为所诬自渊离职民失所望又复逃徙乞仍复渊职

上谕行在吏部臣曰守令中未尝无贤者往往为小人所伤法司又不能别白是非枉直亦岂淂无过其从民所言令渊复职

○以捕强盗功升苏州卫总旗沈能为试百户赏如例

○丁巳四川重庆府巴县奏县民四千三百三十八户岁饥艰难已借在官仓粮二万一百一十六石有奇赈之俟秋熟还官

六月戊午朔

○己未行在工部言修茸殿宇缺雕銮铜匠请遣官督有司起取官与脚力行粮令赴工从之

○贵州布政司言普安州儒学生员皆是罗罗僰人莫知向学今选俊秀军生王玺等入学读书以备贡举又言前奉礼部文书本司所辖州郡生徒堪应举者许于湖广布政司就试缘去湖广路远于云南为近宜就近为便

上命就试云南

○宥广东都指挥赵成李龙罪初海南盗劫民财物既捕获追所劫财角□羊至都司成等匿之不以还民巡按监察御史连均劾奏之

上俾自陈至是皆首实命姑宥之俾以财还民

○庚申夜有流星大如鸡弹色赤有光起宗人西北行至浊

○壬戌云南都司奏新兴等场煎办银课其矿夫初以大理等卫军士充之后多取征交阯又于各卫拨补缘极边之地极边之地屯守为急

命罢之

○癸亥

命行在兵部授交阯军丁李茂先阮宗豹黄添保为百户赐冠带衣钞给驿马遣诣安远侯柳升听用时交阯久无奏报三人者从间道潜驰报昌江被围甚急故有是命且敕升及黔国公沐晟等急援昌江

○甲子

命行在兵部凡去年八月差往各处镇守内外官皆令还京

○修徐州仓

命平江伯陈瑄以附近军民及运粮军士协力成之

○乙丑赐四川乌撒军民府把事吉淂芒部军民府把事额查广西思明府土官族人黄文德万承州土官族人许永昌龙州故土官族人赵忠及伽木隆番僧释夏监藏等钞及彩币表里仍给马直钞币

○丙寅行在吏部奏给工部员外郎苏起等诰命

上从之谓尚书蹇义等曰名与器不可轻假人卿等当为朝廷惜之

○巡按浙江监察御史吴讷言比年浙江及直隶松江等处逃军逃吏逃囚与顽民之避役者肆无畏惮骋凶恣暴凌虐乡里挟制官府事觉被获輙造诬词令家人妄诉有词连千人或三五百人者及逮对事多虗妄上妨公务下害良善乞敕法司揭榜禁约今后凡逃军囚吏除本身及其家被人杀害侵夺者方许指实陈诉余皆不许诸司亦不得擅与受理若果有冤抑湏自下而上陈诉有越次者准洪武中例发回应理衙门问断有告百人之上者料事轻重具奏差官同巡按御史都司布政司按察司究察惩治若连公差京官及方面正佐各府正官则先逮事内人鞫讯果有干涉方行逮问庶几奸谋少沮词讼渐息

上命法司从其言

○丁卯陕西洮州卫僧福景贵州安顺州土官同知阿宠遣把事阿女来等朝贡马及方物

○福余卫鞑靼小厮等来归奏愿居京自效

命为试百户赐冠带金织袭衣彩币银钞绢布鞍马有差仍

命有司给房屋器皿等物如例

○升失剌思使臣阿力为都指挥佥事赐之冠带

○开平备御都指挥唐铭等奏孤城荒远薪刍并难猝遇寇至别无应援请添拨官军神铳守备下其事太师英国公张辅及文武大臣议皆以为欲添官军愈难馈给宜准阳武侯薛禄初奏于独石筑城立开平卫以开平备御家属移于新城且耕且守而以开平卫及所调他卫备御官军选其精壮分作二班每班壹千余人更代于开平旧城哨备新城守御官军不足者暂于宣府及附近卫分酌量添拨候发罪囚充军代还原伍仍敕阳武侯薛禄防护粮饷之余就彼相宜区画筑城安恤毕事而归奏上

命俟秋成后为

○辽东三万卫总甲张显言辽东军士往年为虏掠去者十亡七八间有存者多以计窃马驰回有为贼追及而戕之者有为虎狼所伤有死于冻饿有陷于履冰涉水者还至原卫能有几人其方至边境也守将遣人送京师马入官人充御马监勇士朝廷以为待之善矣孰不知军士闻之为之惊愕失意盖其人被虏时原卫已取户内壮丁补伍今又充勇士则一门二役矣夫以天下之大人民之夥岂无可充勇士者何独以处被虏之人哉臣愚以为军士间关道路万死一生离犬羊之群还父母之国又羁縻于京师父母不能餋妻子不能顾原卫之役不能免亦何罪至此设尚在虏中者闻之必相与愤怨离心孰肯奔驰南向哉伏乞

升下断自

宸衷今后有自虏地还者令还原卫惟以姓名呈报府部所获之马一匹者就给赏之二匹三匹者惟给赏一匹余皆与无马者骑操仍定赏例所获一匹除给赏外其余马别赐钞若干其先自虏中归充勇士者悉遣还卫并其军役如此则被虏之人忘死争归感朝廷之恩大矣

上览其言谓行在兵部臣曰士卒自虏中潜归者朕知其艰苦已

命赐衣物矣还卫听从其便原卫有取丁壮在伍者悉罢归

○叙南卫指挥吴玉等领军剿杀蛮寇焚其巢穴及回军蛮贼万余伏中道掩击官军多所陷没玉退走余兵溃散四川都司奏请罪玉

上曰古人用兵进退有节今之丧败无节故耳玉罪本当斩姑宥之令杀贼立功后若无功断不宥矣

○戊辰大宁都指挥佥事潘礼有过兵部言当调礼自陈数从征伐有功任职年久乞矜悯从之

○己巳

命总兵官镇远侯顾兴祖剿捕钦州贼首时广东都司言广西横州及贵县贼众二百余人入钦州杀灵山县知县封真仲虏官民妇女一十二口抢掠财畜及官库仪仗回至驯象卫境指挥张信率兵击之擒其从贼数人贼首遁走请命总兵官镇远侯顾兴祖捕之故有是命

○庚午行在户部奏近湖广长沙府言连年薄收秋粮逋负去年又旱徵纳愈难请依洪熙元年诏书折收钞

上曰湖广灾伤非一处当一体宽恤即令布政司取勘所属州县但灾伤百姓缺食之处宣德元年以前所欠税粮俱准折钞

○辛未擢湖广襄阳府儒学训导周迪儒士董轰为承天门待诏

○癸酉爪哇国王杨惟西沙遣使臣捌致惟开等来朝贡象牙等方物

○修南京清凉门城垣

○甲戌遣中官祭中霤之神

○上谕吏部尚书蹇义等曰今之武职皆是勋旧子孙少谙政事一切皆由首领官若能公心亦克有济近多有告科歛害军减克月粮者盖首领官多出吏胥卿等初除之际必谓此小官不及精详及其受罪而去军士已被其害以此言之不可不慎

○复威州守御千户所镇抚余谅官先是谅与本所千户鲁景皆坐事当徒尚留京师适番蛮叛围松茂叠溪

上宥景罪俾归自效于是谅亦请以弟瑄代徒役乞与景同归奋力杀贼

上从之复其官并免其弟役

○敕行在三法司及北京行部今夏暑方殷狱中系囚久未疏决当思矜恤悉录其罪以闻

○乙亥定中盐例时行在户部奏北京粮少请开中盐粮不分官员军民皆许于北京诸卫仓纳米不拘资次支给两淮两浙盐每引米三斗五升河间长芦盐每引五斗河南陕西及四川盐每引二斗候积粮多即止从之

○行在兵部奏故汉府旧于陕西开城县孳牧驼马牛羊今悉入官已死者八百有余此皆牧餋官军不用心当责陪偿

上曰孳畜不免有死者且彼往事不可以累官军悉免之

○丙子陕西洮州卫剌麻极丹劄来朝贡马

○直登闻鼓给事中以所受词上闻

上因谕之曰朝廷虑刑狱有冤下情不能达故设登闻鼓然前代置院设官托耳目于一人非兼听广览之道我国家命六科给事中轮直冣淂其当尔等无畏权势无易孤茕惟其所言即时为达庶几事无壅蔽幽隐毕闻况给事中为朝廷近侍诚能效职当显用尔无或阿比以忝所任

○丁丑

命行在户部以昌平县山口仓粮二十二万石给宣府诸卫时户部郎中王良奏宣府军饷不足故有是命

○监察御史熊鉴等劾奏少师隆平侯张信豊城侯李贤永康侯徐安安顺侯薛贵恭顺侯吴克忠泰宁侯陈钟建平伯高远安乡伯张安应城伯孙杰忻城伯赵荣广宁伯刘湍彭城伯张曰□永都督李英苏火儿灰严宣娄鬼里吴也儿吉台吴守义郭镛俱无故不朝参当治其不敬之罪

上命姑宥之鉴又奏鸿胪寺卿杨善少卿贾庠不紏肃朝仪请加罪亦

命宥之

○释行在刑部员外郎何回初兖州护卫指挥宋贞挟私憾诬小旗马全之父阻滞钞法往全家执而捶之全子护其祖贞命子彬击全子至死事闻下行在刑部员外郎何回论贞斩罪彬为从应流有言回贞金者下锦衣卫掠问回不胜楚遂承服回家人诉冤

上曰彼果受金即贞免罪贞罪不免安淂有金命三法同核讯还奏实无受金事遂释回因谕锦衣卫指挥李顺等曰凡以赃淂罪者岂但丧身至其子孙犹被玷累岂可不究实情而专事考掠今后鞫狱必尽至公不公而枉人汝曹不有阳祸必有阴诛

○戊寅命故金吾左卫指挥使钱胜子能羽林前卫指挥使黄瑄叔信府军右卫指挥同知唐深子凯金吾右卫指挥佥事张斌子通俱袭职

○设甘州左卫僧纲司

○赐暹罗国使臣黄子顺等钞纱罗彩币表里金织纻丝罗绢袭衣有差赐其干事人李淂聪等五人冠带其傔从悉赐衣

命子顺赉敕及锦纻丝纱罗归赐国王及妃

命行在礼部遣人护送子顺等赴广东令归

○三法司录轻重系囚罪以进

上阅之召法司官谕之曰除十恶不宥其诈为敕书强盗杀人放火故烧公廨及官物抢夺伤人拒捕伤人者皆如律若因公科歛监守自盗等项非真犯死罪及徒流以下各以轻重罚工凡决遣六百余人

○宥总兵官镇远侯顾兴祖罪先是广西故都指挥葛森妾许氏诉兴祖欲夺其居宅又逼取森次妾袁氏私役军造第宅及贪虐不法不五事诏令兴祖自陈至是首实

上语都御史刘观等曰既不隐实姑宥之令改过如不改仍不宥也

○行在兵部奏富峪卫指挥使张晦死嫡子璇幼庶子琼长琼母妄称嫡请优给璇勿能争及长乃与母王诉之官事下行在刑部晦妹夫高王已右琼强辩餙诈刑部官信之反坐王罪王击登闻鼓诉之下行在都察院遂明其诬琼王已各抵罪当以璇继

上曰此刑部之不明也使其不击鼓再诉则庶袭而嫡废如公义何遂谕三法司官曰凡听两造之辞必明必审不明而枉直倒置人将谓朝廷用尔等不当而怨诽兴矣其可不慎

○日生左右珥色黄赤鲜明

○己卯敕总兵官阳武侯薛禄等自开平旋师驻宣府

○朝鲜国王李祹遣陪臣李皎等奉表贡马及方物谢赐银币恩

○行在礼部尚书胡濙奏北京国子监生及见拨各衙门历事者其间有年老貌陋不堪教用请令六部尚书都察院都御史通政司大理寺翰林院堂上官六科给事中公同监官拣选凡五十五岁以上及残疾貌陋不堪者皆罢为民庶几不孤教餋

上从之又谕濙曰国家育才何以有鄙陋不堪者此盖有司初不精选耳然虑其中有饰诈以求退者可令锦衣卫指挥一人察视之

○庚辰湖广金洞安抚司故土官万户覃黑送子万勇等来朝贡马及方物

○辛巳

上御左顺门谓行在工部尚书吴中等曰朝廷小有造作用力不多比闻各处取至工匠多老幼不堪此既不淂其力彼亦未免艰难宜即取勘发遣宁家于是中等阅实放遣九百七十余人

○壬午赐陕西临洮卫僧福景等贵州安顺州把事阿女等钞币有差

○癸未增置浙江布政司理问所副理问一员先是巡按浙江监察御史吴讷奏浙江地大人众词讼繁多虽因人民好讼亦是官司不能分理以致刑狱不清乞增置副理问一员从之

○昏刻流星大如鸡弹色青白有光出进贤西北行入五帝座夜有流星大如鸡弹色赤尾迹有光起奎东南行至外屏五鼓有流星大如鸡弹色青白尾迹有光出帝星傍东北行至云中

○甲申敕总兵官阳武侯薛禄等曰比开平屡报有寇宜仍整兵巡逻遇寇相机剪除尤宜慎重

○夜有流星大如鸡弹色赤有光起牵牛西南行至浊

○乙酉

命行在吏部左侍郎郭琎礼科左给事中汪本为正副使持节封鲁王肇煇嫡子泰堪为鲁世子庶长子泰土□宁为安丘王第三子泰＜礜-石土＞为乐陵王第四子泰墱为钜野王册知县赵禠女为鲁世子妃西城兵马副指挥孙钟女为安丘王妃南城兵马副指挥赵兴女为乐陵王妃北城兵马副指挥蔡祥女为钜野王妃

命鲁王肇煇长女诸城郡主配济宁卫指挥赵荣子瑄第二女文登郡主配曲阜知县孔克中子希恭第三女郓城郡主配济宁左卫指挥李善子让

命瑄等俱为仪宾赐之诰命

○丙戌赐爪哇国使臣八致唯开等钞彩币表里纱罗金织纻丝袭衣有差

○日生左右珥色青赤鲜明

大明宣宗宪天崇道英明神圣钦文昭武宽仁纯孝章皇帝实录卷之二十八

明宣宗章皇帝实录卷之二十八终








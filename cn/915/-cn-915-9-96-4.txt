◇诗品上

古诗，其体源出於《国风》。陆机所拟十四首，文温以丽，意悲而远，惊心动魄，可谓几乎一字千金。其外「去者日以疏」四十五首，虽多哀怨颇为总杂，旧疑是建安中曹王所制。「客从远方来」，「橘柚垂华实」，亦为警绝矣，人代冥灭，而清音独远，悲夫。

汉都尉陵诗，其源出於《楚辞》，文多凄怆，怨者之流。陵，名家子，有殊才，生命不谐，声颓身丧。使陵不遭辛苦，其文亦何能至此。

汉婕妤班姬诗，其源出於李陵。《围扇》短章，辞旨清捷，怨深文绮，得匹妇之致，侏儒一节，可以知其工矣。

魏陈思王植诗，其源出於《国风》。骨气奇高，词彩华茂，情兼雅怨，体被文质，粲溢今古，卓尔不群。嗟夫，陈思之於文章也，譬人伦之有周孔，鳞羽之有龙凤，音乐之有琴笙，女工之有黼黻。俾尔怀铅吮墨者，抱篇章而景慕，映馀晖以自烛。故孔氏之门如用诗，则公干升堂，思王入室，景阳潘陆，自可坐於廊庑之间矣。

魏文学刘桢诗，其源出於《古诗》。仗气爱奇，动多振绝。真骨凌霜，高风跨俗。但气过其文，雕润恨少。然自陈思以下，桢称独步。

魏侍中王粲诗，其源出於李陵。发愀怆之词，文秀而质羸。在曹刘间，别构一体，方陈思不足，比魏文有馀。

晋步兵阮籍诗，其源出於《小雅》。无雕虫之功，而《咏怀》之作，可以陶性灵，发幽思。言在耳目之内，情寄八荒之表。洋洋乎会於《风雅》，使人忘其鄙近，自致远大，颇多感慨之词。厥旨渊放，归趣杂求，颜延之注解，怯言其志。

晋平原相陆机诗，其源出於陈思。才高辞赡，举体华美。气少於公干，文劣於仲宣。尚规矩，不贵绮错，有伤直致之奇。然其咀嚼英华，厌饫膏泽，文章之渊泉也。张公叹其大才，信矣。

晋黄门郎潘岳诗，其源出於仲宣。《翰林》叹其翩翩然如翔禽之有羽毛，衣服之有绡，犹浅於陆机。谢混云：「潘诗烂若舒锦，无处不佳，陆文如披沙简金，往往见宝。」嵘谓益寿轻华，故以潘胜，翰林笃论，故叹陆为深。余常言陆才如海，潘才如江。

晋黄门郎张协诗，其源出於王粲。文体华净，少病累。又巧构形似之言，雄於潘岳，靡於太冲。风流调达，实旷代之高手，词彩葱青，音韵铿锵，使人味之，不倦。

晋记室左思诗，其源出於公干。文典以怨，颇为精切，得讽论之致。虽野於陆机，而深於潘岳。谢康乐常言：「左太冲诗，潘安仁诗，古今难比」。

宋临川太守谢灵运诗，其源出於陈思，杂有景阳之体，故尚巧似，而逸荡过之，颇以繁芜为累，嵘谓若人兴多，才高博，寓目辄书，内无乏思，外无遗物，其繁富宜哉！然名章迥句，处处间起；丽典新声，络绎奔会。譬犹青松之拔灌木，白玉之映尘沙，未足贬其高洁也。初，钱塘杜明师夜梦东南有人来入其馆，是夕，即灵运生於会稽。旬日而谢玄亡。其家以子孙难得，送灵运於杜治养之。十五方还都，故名客儿。


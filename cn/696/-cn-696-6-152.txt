壮游行（送董子也）


董生今年匹马走江外，我为疑之久徘徊。
群盗倏忽满天地，诸公寂寞无云雷。
中原惟驰白羽箭，燕市谁筑黄金台。
九关秋风虎豹怒，三河晓雾蛇豕来。
拔剑斫之非汝力，萧条千里空尘埃。
董生笑谓尔不知，十年以来尝好奇。
结交半在五陵下，学道时历三山期。
方士新献压虎术，厮养能获射雕儿。
去年种田地肺山，今年牧羊东海涯。
我辈龙蛇不可测，岂得便采商山芝。
渡江十月淮阴城，鸹鸧鸿雁相哀鸣。
黄河猎猎吹天外，彭城落日高原明。
山东故人久相待，有吴君子旧知名。
昨夜山中射两狼，解鞍且坐为尔烹。
官军近日渡胶水，鲸波馀孽犹纵横。
有书可射聊城下，有酒可却莱夷兵。
忽然念作并州歌，挟旅夜走桑乾河。
扬鞭入帝里，宫殿何峨峨。
稍易儒冠拜学士（董子省其祖学士公），归来仍著红锦靴。
亦有金张共出入，岂无李赵相经过。
选人不就太常祝，夜饮不逢小尉呵。
燕姬一曲那可留，傲然大舶凌沧洲。
尺书别岛效奇计，楼船属国恣遨游。
或回榆关外，转历青海头。
但言辽西乐，不言辽西愁。
白衣缓带河海客，挟策且试东诸侯。
长揖高坐诸将上，纷纷参佐无风流。
束装又出赵邯郸，更将西入秦长安。
云中北望虏千帐，榆林传烽遮贺兰。
将军守边尽金注，王公设险无泥丸。
高旗大纛但强饭，短刀长铗忧忘餐。
人生会当有鳞翼，时来便得成（一作乘）羽翰。
万里之行岂足道，青天肃肃路漫漫。
我闻君语生雄风，燕南冀北万马空。
或授黄石书，且遇采药翁。
朝泛𧴖貊境，暮宿新秦中。
古来英雄各如此，后人戚戚何其穷。
我今亦将取侯印，移封更乞蓬莱宫。
安能徒作老文士，天下健者独董公。





卷625_18【奉和袭美题达上人药圃二首】  陆龟蒙

药味多从远客赍，旋添花圃旋成畦。

三桠旧种根应异，九节初移叶尚低。

山荚便和幽涧石，水芝须带本池泥。

从今直到清秋日，又有香苗几番齐。

净名无语示清羸，药草搜来喻更微。

一雨一风皆遂性，花开花落尽忘机。

教疏兔镂金弦乱，自拥龙刍紫汞肥。

莫怪独亲幽圃坐，病容销尽欲依归。


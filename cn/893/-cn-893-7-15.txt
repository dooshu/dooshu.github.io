劳劳亭歌





原注：在江宁县南十五里，古送别之所，一名临沧观。

《太平御览》：《舆地志》曰：丹阳郡秣陵县新亭陇上有望远楼，又名劳劳亭，宋改为临沧观，行人分别之所。《一统志》：劳劳亭在应天府治西南，吴时置。



金陵劳劳送客堂，蔓草离离生道旁。古情不尽东流水，此地悲风愁白杨。[一]我乘素舸同康乐，[二]朗咏清川飞夜霜。[三]昔闻牛渚吟五章，今来何谢袁家郎。[四]苦竹寒声动秋月，[五]独宿空帘归梦长。

[一]《古诗》：“白杨多悲风，萧萧愁杀人。”



[二]《韵会》：“舸，大船也。”谢灵运诗：“可怜谁家郎，缘流乘素舸。”康乐即灵运，以其袭封康乐公，故世称之曰谢康乐。



[三]孙绰《天台山赋》：“朗咏长川。”胡震亨曰：“清川飞夜霜”，疑引谢诗，今谢集无此句，或亡之耳。



[四]《世说注》：《续晋阳秋》曰：袁虎少有逸才，文章绝丽，曾有《咏史诗》，是其风情所寄。少孤而贫，以运租为业。镇西谢尚时镇牛渚，乘秋佳风月，率尔与左右微服泛江，会虎在运租船中讽咏，声既清会，辞又藻拔，非尚所曾闻，遂往听之。乃遣问讯，答曰：“是袁临汝郎，诵诗即其《咏史》之作也。”尚佳其率有兴致，即遣要迎，谈话申旦，自此名誉日茂。



[五]竹有淡竹、苦竹二种，茎叶不异，以其笋味之苦淡而名。



此诗大意：太白自夸山水之趣既同康乐，而吟咏之妙又不减袁宏，惜无相赏之人与之谈话申旦，空帘独宿，殊觉寂寥。两事并用，各不相妨。杨注谓康乐乃谢灵运，邀袁虎者乃谢尚，疑太白误作一事用者，非也。






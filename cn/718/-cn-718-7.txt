马铎梦联

马铎，福建畏乐人，永乐中状元。初与邑人林志同学，而志高才博学，铎亦自知其不及。志省试、会试皆第一，比殿试既出，即以策叩诸铎并诸名望之士，皆不及己，自负其为状元无疑矣！迨傅胪之夕，志偶梦有马夺其首，志遂怀疑。已而傅胪，铎果第一，而志居第二。然铎之及第，初无其兆，惟自幼时，忽梦有人试一对云：「雨打无声鼓子花。」竟不能对，谨识之，亦未知其何验。及中后，志其怏怏而不服，每欺铎为「没学问状元，何以居我上？」一日，互争于廷，上诘之，具以实对。上曰：「朕试尔一对，有能出口辄应，朕即信其才学，而定之为状元矣！」其对题曰：「风吹不响铃儿草。」铎即以梦中所识「雨打无声鼓子花」对之，志想逾时，竟不能对。帝称赏铎而定其为真状元，志遂愧服。


赵太祖三下南唐/第一侠义奇女传 - (清)好古主人












《赵太祖三下南唐》，又名《侠义奇女传》，叙演赵太祖赵匡胤平定南唐的故事。书凡八卷五十三回，作者题“好古主人撰”，生平不详。今有咸丰八年（1858年）初刻本。小说仿照旧时英雄传奇杂糅神魔怪异的故套，人妖并存，情节离奇，荒诞怪异，亦属神怪小说。

《第一侠义奇女传》序



宋太祖当五季扰攘，首佐周世宗南征北伐。及世宗中道而崩，孤立幼儿将不抚，至有立点检为天子议论，兵变于陈桥，黄袍加身，位登九五，亦天命所归也。不然，日下复有一日，黑光相荡，天象原有异征，稽之天时则是，人事则非。当此主幼时艰之日，众将士中孰不欲国有长君？无如周世宗崩日，只有此孤幼儿耳。当宋太祖为众所推，亦当却众请，而以周公佐相成王为心，但此非其时，然周公为成王季父，又当国家平宁之日。宋太祖虽与世宗同事于初，然不过以异姓手足君臣，实有比不得周公之于成王也。故宋之有天下，所取之顺逆不及于汉高，与唐太宗相俦匹耳。何也？唐于隋末而得天下，惟当初唐高祖曾事隋炀帝，而炀帝又为化及所弑，唐太宗虽诛化及，与炀帝复仇，后不免取天下于隋，是与宋皆有君臣之嫌。故唐宋二君之逊于汉高也以此。虽然五季之世，干戈不已，四方糜烂，其民各镇土宇，出得其人一而统之！原宋太祖一心戒杀，以体上天好生之德，又有合乎汉高也。汉高睹项羽残暴不仁，彼一入关，首与秦之父老约法，除秦苛政，正见体上天好生之君也。至宋太祖师下江南之日，嘱曹彬用命，则已戒之嗜杀。及城破之日，彬称病，诸将未明其心以请病为问。彬言：行师之日，太祖命彬好杀之戒。故诸将入城不伤一人，是太祖体上天之心，彬又能体太祖之心，是君臣皆以不嗜杀人为首务，其兴宜矣。即如太祖正大位之日，首尊儒重士，大开文明之教，其为知政治之本，亦不在汉高太宗之下。至于身当戎马十八年，亦何异汉高亡秦之勇敢，太宗灭隋之神武哉。特此传之，以博一笑云。



光绪庚子年仲冬之月知非子书于申江旅次




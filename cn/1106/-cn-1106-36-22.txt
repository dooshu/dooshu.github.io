○御史台贺嘉禾表

（公贞元十九年尚为监察御史，至二十一年方迁礼部员外郎，当是为御史时作也。）

臣某言：今月日宰臣以幽州（一有“华州”字。）所进《嘉禾图》各一轴（幽州节度使刘济所进。）示百僚者。伏以嘉谷顺成，灵贶昭格，天人合应，遐迩同风。臣某诚欢诚庆，顿首顿首。

伏惟皇帝陛下睿谋广运，神化旁行，植物知仁，祥图应圣。灵岳不愆于赞，（灵岳，谓北岳也。）燕谷用遂于生成。（刘向《别录》曰：邹衍在燕，燕有谷，地美而寒，不生五谷。邹子居之，吹律而温气至，百谷生。今名为黍谷。）丰稔既均，知朔南之被泽；（《书》：朔南暨声教。）休嘉克协，见天地之同和。六穗惭称于汉臣，（司马相如《封禅书》：导一茎六穗于庖。注：导，择也。一茎六穗，谓嘉禾之米，于庖厨以供祭祀也。）异亩耻书于周典，（《书》：唐叔得禾，异亩同颖，献诸天子。）自中形外，均庆同欢。臣某谬职宪司，获睹休瑞，无任跃之至。


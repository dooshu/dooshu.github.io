汪元量　竹枝歌十首

快风吹我入三巴，桂櫂兰桡倚暮花。

一道月明天似水，湘灵鼓瑟下长沙。

汪元量

汪元量　竹枝歌十首

贾谊祠前酹酒尊，汨罗江上吊骚魂。

耒阳更有一抔土，行路人传是假坟。

汪元量

汪元量　竹枝歌十首

黄陵庙前枫叶丹，黄陵渡头烟水寒。

美人万里不相见，月子弯弯只自看。

汪元量

汪元量　竹枝歌十首

柘枝舞罢竹枝歌，风烛须臾奈尔何。

马玉池中鸿雁密，定王台上骆驼多。

汪元量

汪元量　竹枝歌十首

落木萧萧风怒号，平沙漠漠雁腥臊。

湘江秋水澄如练，山鬼嚣时山月高。

汪元量

汪元量　竹枝歌十首

湘江日落乱帆飞，不向东归便北归。

杨柳渡头村店里，青裙女子卖乌柙。

汪元量

汪元量　竹枝歌十首

湘南湘北蕙花开，树头树底猨乱哀。

云巢九疑虞帝庙，雨昏三峡楚王台。

汪元量

汪元量　竹枝歌十首

白头渔父白头妻，网得鱼多夜不归。

生怕渡官搜着税，巴东转柁向巴西。

汪元量

汪元量　竹枝歌十首

弄玉吹箫过洞庭，烟波渺渺接巴陵。

朗吟仙子来何处，飞上君山玩月明。

汪元量

汪元量　竹枝歌十首

天上人间一梦过，春来秋去奈愁何。

铜仙有泪如铅水，不似湘妃竹上多。

汪元量


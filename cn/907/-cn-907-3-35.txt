▼送徐七山人往蜀山书舍

结客抱狂志，倾身通侠交。

东将观渤袴，西欲逾函崤。

奔蹄脱惊辔，堕翮连飞镳。

酒具载车出，兵法篝灯钞。

从军颠奋立，学儒耻讥嘲。

宁期忧事集，顿使芳年抛。

尘衣晓城陌，雪帽寒江郊。

客堂感蟋蟀，妇室悲鋋蛸。

自笑失水鲋，空惭得云蛟。

获君乃瑚琏，顾我犹斗筲。

高怀矫衰薄，稚音变哇咬。

谈诗辨六义，读易穷诸爻。

情亲岂殊意？气合真同胞。

因依像轮辐，畅和谐埙匏。

妓席夜留宴，僧扉昼携敲。

循花纵步屟，映柳持鸣鞘。

塘行月滟滟，林卧风梢梢。

要渺送讴唱，澜翻杂诙啁。

七滑炊野饭，盘香荐山肴。

遭时虽龃龉，处俗不混淆。

曩游既相挈，兹离竟谁教？

浮湖理去榜，祖道移中庖。

遐方未罢戍，近日犹被抄。

鹿惊互奔并，虎斗仍咆哮。

荒墟少砧杵，远垒多笳铙。

问往何土里？答云此岩嶅。

人安地有阻，岁稔田无筼。

牛羊可放牧，鹅鸭供筜炮。

湍长矶硙激，石古洼撙坳。

樵斤听伐木，猎火看除茆。

雨红烂秋实，露紫舒夏苞。

溪晴雁拍拍，村曙鸡胶胶。

书声隐篁竹，棹响穿蒲茭。

聊将耦沮溺，谁敢侪夷巢？

末事诚琐琐，大言匪嘐嘐。

世险路生阱，名浮浪吹泡。

耰锄拟共把，干戚行俱包。

社祇饮烹狗，腊祀歌迎猫。

慎勿厌寂寞，长当谢纷哓。


○授杜希望鸿胪卿摄御史中丞制

门下：赏以懋功，官无虚授，所贵天秩，斯为国典。朝议郎守太仆少卿员外置同正员使持节都督鄯州诸军事兼鄯州刺史陇右节度副使仍知经略支度营田等留後事赐紫金鱼袋杜希望，器能开敏，才略雄深，识韬钤之大纲，知战守之良术。顷令讨罪，爰委行师，不惮艰危，常先士卒。恩威必备，权变多方，狂寇已清，坚城又克。畴庸是属，举善攸归，俾膺超等之荣；仍列上卿之位。可通议大夫守鸿胪卿员外置同正员摄御史中丞，馀如故。


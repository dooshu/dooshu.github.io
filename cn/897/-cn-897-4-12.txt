卷十二

<集部,别集类,北宋建隆至靖康,後山集>

钦定四库全书

後山集卷十二　宋　陈师道　撰记

思白堂记

元丰四年余游吴过秀见林侯侯家於苏而宦学於杭能道其江湖山林之美游览之乐而甚爱思白堂也其秋八月就舍钱塘问思白之堂而往观焉临渊而望西山楼观出焉渊昧而林茂鱼鸟乐焉江海山泽林庐之气相错风林水麓鸟兽之声相乱而雨霜寒暑昼夜之变不齐也慨然怀顾昔人之风声而乐一时之得意宜侯之甚爱而不忘也而耆老豪杰文学之士请载之石以侈其赐余未有以辞也湖之东洲保宁之寺故唐刺史白公居易燕游之所也近时律师某治其後堂而请於侯於是名之以致其思又大书之以表其处而思白之号闻於吴中夫前世游居之士有传於後者多矣独有意於白公何耶进则效其忠退则存其身仁以成政文以成言此公之行而後世士大夫之所为思也公为刺史知民之啬於水筑塘浚井利至今岂特士大夫之思哉夫怨其所恶思其所好人之所同士以德言民以功利其所异也而吏无全能故上下之论不一若公则思者衆矣士之为善诚无事於言而行终其身功尽於事必待言而後传则又不可巳也公言见於书行见於史故今有以思之此言之不忘而记之所以作也林侯尝以集贤校理通判秀州今为尚书礼部郎中其文学行治略与公等後之人又将思之其可辞乎明年而余北归又明年而为之记不知余文使人思之如两侯否六年八月十日彭城陈师道记

二亭记

居则行其仁仕则行其义家非仁不亲君臣之际又有义焉仁始於身内有以使同其乐於天外有以使同其好於人故宫室苑囿以燕其居车马器服以效其用宾射燕飨以广其意故能羣天下而世守焉钱塘关氏於其居之右地积土为坂伐石为坛而艺以药坂之下有甘井焉挟以二室左竹右木断而不斵命其坂曰药坂坛曰芝坛井曰丹井左曰巢亭右曰节亭自是关氏之父兄子弟仕而休者与夫学而未仕者朝夕在焉府县之吏郷邑之老与夫四方之过宾间从其游所乐虽异而各有得焉呜呼可谓仁其身矣引而近之守莫固焉推而外之政莫善焉关氏为吴大家世有彦士其宦於朝者三人仕於州县者四人处而学者又十有几人因而大之其兴乎蜀方士李翁曰石有玉可攻甘井可化丹砂而未试也後有贪者将剥石以贾玉竭井以市砂关氏盛衰於是见之作亭之明年关氏之良彦瞻来京师以告其僚友游旧於是士大夫之能诗者皆为赋之而属余为之记元佑元年八月丙戌彭城陈师道记

徐州学记

夫祭之有报以反本也是故食则祭先饭饮则祭先酒耕则祭先穑桑则祭先蚕畜则祭先牧祭夔於乐祭龙於社祭弃於稷祭臯陶於理祭周公孔子於学祀周公非也治始於伏牺更虞夏商至周而大备行始於伊尹更夷叔柳下惠至孔子而大成盖治成於周公行成於孔子故学者主焉自唐改礼孔顔及今元丰继以邹孟其与後之学者从祀而礼成徐故无学天禧几年承相濮阳李公迪来守改庙为学置师弟子请名与田以教养之徐人始兴於学而仕者衆矣徐地东近齐鲁北属赵魏南引江淮西通梁宋四通六达之郊南北之亢颈也南守则略河南山东北守则瞰淮江故於兵家为守攻之不克时民亦连年历战力极而亡故进则可攻退则可守形利势便先发後从故项氏当都临制四方宋武常守并护南北晋隋之间实以重兵称谓大府盖古用武之国故其人悍坚恃气尚力易为剽窃然质直谨言诺宁死不隐故犯者虽衆而易治盖可抚而教也熙宁几年始置官师广弟子员元佑四年中书舍人番阳彭公出守使其从事告於庙而新之又加其旧明年学成公率其属文武之士祭以告焉於是州之学士大夫耆老子弟乐公之承上而报本也合而为诗以侈後观其词曰

获【一作洙】泗之间大彭之国霸者之余以武为俗?桀之气乐於盗贼亦有仁政莫救其成国之有学王教以明示之好恶靡有不承庙学崇新自我两公皇化其东徐方攸同桓桓三圣七十其徒俯偻而趋有严其初有堂有庭居有室庐右弦左书伐鼔于于成则有毁物惟其常前者不已後者其忘

思亭记

甄故徐富家至甄君始以明经教授乡称善人而家益贫更数十岁不克葬其贷邑里葬其父母兄弟凡几丧邑人怜之多助之者既葬益树以木作室其旁而问名於余余以谓目之所视而思从之视干戈则思鬬视刀锯则思惧视庙社则思敬视第家则思安夫人存好恶喜惧之心物至而思固其理也今夫升高而望松梓下丘壠而行墟墓之间棘荆莽然狐兔之迹交道其有不思其亲者乎请名之曰思亭亲者人所不忘也而君子慎之故为墓於郊而封沟之为庙於家而尝禘之为哀为忌而悲哀之所以存其思也其可忘乎虽然自亲而下至於服尽服尽则情尽情尽则忘之矣夫自吾之亲而至於忘之者远故也此亭之所以作也凡君之子孙登斯亭者其有忘乎因其亲以广其思其有不兴乎君曰博哉子之言也吾其庶乎曰未也贤不肖异思後岂不有望其木思以为材视其榛棘思以为薪登其丘墓思发其所藏者乎於是遽然流涕以泣曰未也吾为子记之使君之子孙诵斯文者视其美以为劝视其恶以为戒其可免乎君揽涕而谢曰免矣遂为之记元佑七年八月三日

彭城移狱记

徐居东方为南境梁楚之郊其地四来无林泽之阻其民拙木无武击之技而其治多狱其狱多盗多刼论以重典购以重赏死者岁以百计购以巨万计余徐人也知其说焉庆历嘉佑之间曹濮两州称为盗区始用权制而徐故无也治平末有为徐守舍萧盗夜穴其室私其装焉於是请用重法而盗由是兴古之为盗有三惰民无生业恶子多费取资於人凶年穷里老弱死闾巷壮者起而自救郡国亡命依阻探丸以缓朝夕今之为盗有二两军亡卒无以自存县之尉士终更罢归凡民去耒耜更邑市偷惰侈靡不能自达而其技足使也重法之盗有二奸猾诱民为盗而反告逐捕之吏以窃为强上下相通以掠服之不然毒死狱中以幸赏徐之盗有二其愚易罔其拙不能自明凡为盗者五而徐之为盗九凡盗不急利则缓死而徐之盗以身为市而就死也凡盗抵法而徐之盗罔於法也可不察乎夫刑之不胜盗久矣故季康子以为患智之不胜盗久矣故赵京兆盗谋辄觉而不能禁也购之不胜盗久矣为购以尽敌也盗可尽乎然则前三者可不可也刘叔贡父为曹州盗贼衰息犴狱屡空或问弭盗之术叔贡父曰吾何术焉不以重地视之而已有为句容令多盗改置社稷而加礼焉既而盗止先君子所说先吏所为世必以为难而今人所行世所共知者复何难哉盖世以簿书讼狱为治故意不及其外而一切絶之非行之难而不为也此两人者特一其所遇敬其所事而其效如此又况古人之善其身而行之者乎彭城狱故近市汶阳梁叔忱废县圃而徙之为南北之室以时寒暑不以考掠而狱益明叔忱为令有能方地数百历年数十未有其比余为徐学官过之见其兴作而乞余为之记会徙颍不果作明年狱成使来告而记之後之人以余所称为心以叔忱所治为法彭城之狱庶其清乎叔忱名子谅丞相庄肃公之孙以奉议郎知县事云元佑七年六月十五日陈师道记

彭城县令石记

庆历初西边弛兵益修政事谓吏之近民莫如令始出王官行县事以休其民盖自选人三考用举者为令令三考用举者为京官京官满三岁为朝官盖士之选者以选士治剧县若相宜然而犹有不合者岂法使然哉徐为州部五县而四用选令县故为难治而彭城其尤也昔汉宣帝责成郡国守相班班声蹟可纪今选士为令於古为加详而吏治不尽如古其故何耶盖汉承秦弊纲目疎阔吏自为治故易为功而非王制今法令备具上下维持中才可以守而智者常患不尽其用故其治难无赫赫之功虽然善其身明其视听使民有所恃而不冤亦可谓良有司矣司马迁班固传循吏不列县令岂以县非王官不登简策略而不书耶今皆天子命吏可不自勉使史氏有述焉令厅故无记承议郎梁君始追纪其名氏列於石凡十九人记与不记不足为吏能否而梁君力能及之为有余也元佑七年八月十四日陈师道记

披云楼记

曹故周之城国亡而为邑陶之故城是也陶之西南有丘焉禹贡所为陶丘墨子竹书纪年所谓釜丘图记所谓南右山而州人所谓南鲁太师之墓者也汉哀帝由定陶王而为天子尊其父恭王为皇帝置寝庙如祖宗周丘而城以为陵邑今州治是也州之北数里而近两丘相属六国魏王之墓也有冈自东北屈而西南隐如伏龙魏之所以葬也择地而葬尚矣而曰魏隧王墓者以其始隧而葬也其後名州曰左城墓曰左山冈曰左冈记曰左山其下多左姓故名然莫得而考也余谓尔雅丘再成为陶釜者负也犹陶也而皇甫谧曰舜陶河滨而名郭璞又云在定陶城中者皆误矣然则州之所治犹曹国之旧也朱公谓陶天下之中诸侯四通货所交易班氏亦谓尧作成阳舜渔雷泽汤居亳故其土有先王之遗风重厚多君子好稼穑恶衣服以致畜藏秦汉去今未久而幽僻荒虚商旅不出其涂五代承唐之乱田里壮少弃本业酒食歌舞驰狗马饰冠屦强悍喜攻刼佩刀引强指人之藏以为费至杀吏士冒城郭皆与古异世亦多变矣故常选用武吏重法厚赏击伐斩杀狱市无虚日号曹濮为盗区吏常日夜讯掠证验省文书出购募调兵选将期会赴告不得休息故郊无台池苑囿而府无门馆宾不劳赠吏无燕赐号为辅州大府而威重不称岂上所崇极而下所观听者哉曹近京师皇化所先承平百年风俗移易金鼔不作狱市屡空吏始於其间兴筑除饰以待四方之宾与闾巷之士而来者继焉堂馆相望如诸侯居而连檐曲室坐者挥汗每盛夏常闭阁谢客於礼犹有阙也朝请大夫郭侯之为是州不忍盗贼其民必以仁恕而人益劝振其纲目百识具举而府益无事又连岁大穰稼有藏积其明年之春始因其旧广而新之为披云之楼其地之宜与登望之乐栋宇之制为一州之胜而其费盖不及民也夫人不可以久劳亦不可以久逸逸者所以大劳也劳逸相济然後身安而事治礼曰仲夏之月可以居高明可以远眺望昔吕不韦与其客记其所闻以为月纪则居高瞩远乃先王之政也而世之吏道致期会程文书以为治盖亦其一焉台池苑囿燕射畋渔虽非政之所先亦非其所不为也今失先後之序与不勤其事而受其养者则有媿矣虽然吏之所以能有此者岂非世之承平岁之丰穰而政之暇豫也耶则居其职者可不知乎余常从侯而登极目四顾则昔之范蠡慎到穰侯甯武子与夫汉魏之墓也其 人非万乘之君则其相也其功誉富贵文学辨议皆惊世而絶俗而今日之风霜荆棘狐貉之与穴也河济之间禹之所治声烈赫然而通川广泽皆失其故处使人悲伤慷慨而兴起盖可采而赋顾吾老矣力不足以及此而为之记绍圣四年十一月五日彭城陈师道记

汳水新渠记

汳句於萧其阙如玦水经谓河至荥阳莨荡渠出焉渠至阳武其下为沙蔡水是也其出为隂沟仪至浚其下为涡别为汳汳至蒙别为获余波迤於进阳东历萧彭城入於泗注谓鸿沟官渡淄获丹浚与渠一也禹塞荥泽而通渠於甫田其後河絶旃然入焉即索水也汉书地理志荥阳既有汴水又有莨荡而受泲梁蒙有获水首受淄获至彭城入泗以余考之河渠书云自禹之後荥阳引河为鸿沟以通宋郑陈蔡曹卫与济汝淮泗会於楚而竹书纪年梁惠成王入河於甫田又引而东明非禹之旧也书曰济入於河东出於陶丘北者入而复出也溢为荥者济之别也荥波既猪障而东之也周官又谓豫之川荥洛幽兖之川河泲则河南无济矣其谓莨荡受济禹塞荥泽而用河者皆失之汉志莨荡无出淄获无始盖略之也余谓与经合而荥水诸书皆不载又疑渠汳为二而荥有一焉杜佑以经作於顺帝之後诡诞无据而注叙渠源或河或泲或河泲合其说不一次其所引经纷错悖戾而志亦阔略不具辨始末盖皆不可考也自汉末河入於汳灌注兖豫永平中导汳自荥阳别而东北至千乘入於海而河复於是故渎在新渠之南注所谓絶河而受索自此始隋开皇中因汉之旧导河入汳大业初合河索为通济渠别而东南入於淮而故道竭今始东都受退水为臭河於畿为白沟於宋为长沙於单为石梁於徐为汳而入於南清南清故泗也盖自王都而东畿宋亳宿单济之间千里四来而故道浅狭春夏不胜舟秋水大至亦不能受也萧故附庸之国城小不足居民又列肆於河外每水至南里之民皆徙避之庐舍没焉率数岁一逢民以为病绍圣三年县令朝奉郎张惇始自河西因故作新支为大渠合於东河以导滞而援溺於是富者出财壮者出力日劝旬劳既月而成邑人相与语曰渠议旧矣更数令不决而卒成於吾侯孰有惠而不报者乎於是不谋而同欲纪於石以属余余谓张侯其居善守行峻而言直以成其名其任善义不畏不侮以登於治其可纪者多矣而诸父兄独有见於此者何也夫善为治者人知其善而已至其所善盖莫得而言也渠之兴作有迹其效在今此邑人之所欲书也遂为之书八月二十五日彭城陈师道记

佛指记

建隆几年皇师伐蜀【一本云建隆初王师伐蜀】曹卒有在行者樵刍山间数见光气发地得石函藏佛指焉念无所置且畏夺乃破半臂而藏之老而归兵乞丐道路开元寺法华院僧闻而收之厚其供御数岁破半臂出以报焉後归上生而僧持去客成武邑人迎供得舍利无数上生主者重宝通三论严律居衆供施不倦思有以还之会僧如东都过曹宝谕意他日赴供西里渡浰水遇而申之且厚其报僧行不辍宝反随之及郭会僧市益焉其主见而讼之乃留宝请於州而得焉骨裂苍然而无感应疑为僧所欺也余迎致兴国院率私属而敬焉供茶三盏澄聚为华余谓宝曰非圣何以致此其体坏色变殆为物所触耳如来铁鉢祖师所传曹溪所藏者南汉之霸迎入宫中传之妇人应手而裂其何疑焉宝曰我以水【一作作水】玉匣而藏之使目可视而手不近可乎余应曰可退求於家无物可施为记其事使疑者信谤者悔富者施是亦助也语有之欲知前时视今日余以词义名次四君而贫於一代其可以文施耶昔童子聚沙以戏见佛而施佛为授记之转轮王福四之一其後百年阿育王是也转论四王相好同佛而王肤如错人不可近施之人胜故其报重施之物微故其报轻夫三界惟心万法惟识无待於事而此何也盖等心而施则生与佛等沙与金等事夺於理故报随於理心有分别则物有高下理夺於事故报从於事岂不为心也耶夫轮王大福也特一念尔顾其心之何如我以文施其不可乎虽然佛之报身以万德穷其所以别各有因是以菩萨虽证道体而具万行盖未有无理之事无事之理也则以文施其有阙乎客有言曰曹近京师一有传焉国将宝之覆且不保张之可乎余应之曰不然佛无去来而人有因缘因有厚薄故缘有时限缘之所在孰得止之前日也以悲为心明扬劝厉与衆兴福则先佛之愿若欲独善而私有之虽缘於佛其非贪乎行不契圣鬼将夺之不待缘也宝以为然又曰我初出家抽架上书得证道歌先能成诵虽听相论而喜性宗暇则读之我岂与有缘乎三岁之後将参学於东南而终老焉余叹曰赵州临济皆曹人也今数百岁矣嗣古导今将在子与夫人命呼吸间三岁不亦远乎与其悔後宁好先耶子与时竞时不待子也绍圣三年八月十日居士陈师道记

是是亭记

刘子佐巨野架室以居名曰是是之亭而语客曰吾刚不就俗介不容衆而人亦不吾容也故吾勉焉是其所是而不非其所非又惧与时而忘之也以吾居耳目属焉亦盘盂几杖服佩之类也吾其免乎客笑之曰是是近谄非非近讪不幸而遇宁讪无謟以病刘子晁子闻而作曰事无常是亦无常非使天下举以为非而子独是之何所取正使天下举以为是而子独非之安得力而争诸尝与子问津於无可无之涂而弭节乎两忘之圃夫安知吾是之所在又为之赋以砭刘子陈子见而叹曰夫三子之言其皆有所激乎今夫是非参於前子将称其所是而默其所非自以为得矣而曾不思默而不称则固巳非之矣使世皆愚也其有知之者矣吾惧子之不免夫是其所非则为谄非其所是则为讪是非不失其正二何有焉客之笑非子之病也夫道二理与事是也是非两忘者理也有是与非者事也事待理而後立理待事而後行今使刘子忘而不有於事犹有阙乎晁子之砭非子之药也刘子名某【一本云刘子名义仲】南康人其大父凝之有所不顾举世挽之不能回也仕不合而去老於庐山之下庐陵文忠公为赋庐山高也其父道原面数人短长不避权贵羣居聚语是是非非公无所隐闻者至心掉手失掩耳疾走而略不以为意卒穷以死而天下归重焉今刘子博览伟辩刻身苦思既嗣其世向善讐恶亦不减其二父而能沉潜摧折以成其材故士君子皆乐告以善也孟子曰是非之心智之端也又曰无是非之心非人也薋菉之不知白黑之不分固士之所弃而尽言招过又昔人之所戒也然则何施而可乎夫明天下之是非者智也正天下之是非者任也进则见於事退则见於书子姑明之二者必有一矣绍圣四年二月五日彭城陈师道记

白鹤观记

徐山不泉州治之南有平泉焉深明洁甘旱潦自如泉之上有老氏宫其地为彭城之西乡皆曰白鹤说者曰泉有鹤下焉故名观乡又因泉而名观有记曰唐高宗遗之所建也余读杜光庭灵验记曰天皇东封鹤集其坛使诸州为老氏筑宫号以白鹤与石文合而说为妄其泉与乡盖因观而名也庆历几年筑州之南郭吏从其学者求而不得乃曲其处以限焉泉与观始异嘉佑中农者赵真病死梦御鹤适野视下如江湖杰木行列蛇厉守之既度控东山而下乃泗上定云山也寤而愈以为老氏之祥尽其有以报焉道士刘归真与其徒李道亨又协衆而继之以成其名以石而属余凡数岁十余请而不已则其可巳乎夫老释氏之教并行於世而有衰盛世遂以为优劣又谓教有利有不利皆非也夫二氏离行而合委其所异者因於俗也至其隆替系於世世之好恶则系其习岂今之人於老氏未夙习乎昔庄生子休谓诸子阙老墨惠与已之道同出於六经而老庄各自为家盖子休学於田生子方子方学於端木生子贡而列御寇庚桑楚皆寓言无实後之学者因而成书至汉两刘校中书为七略其序方伎有神仙诸子有道家而老庄并焉天神地只三灵百神又皆出於礼官而今之为道者合而有之益以符咒法籙捕使鬼物皆老氏所不道然其祈报祸祥驱禳回起昭昭不诬而非余所能知也盖自耼休而後士不明於理而术益工此其所以不振也耶而刘一士独能有成岂不良哉虽然余有私焉刘行数千里受天师之籙於龙虎山未及行庄犹有待也今老矣盍辍其巳能而勤其未能乎李方壮可任以事而嗣其志也如是其有不兴者乎元符元年九月甲寅东里陈师道撰

观音院修满浄佛殿记

物有盛衰人有向背向盛背衰人则逐物虽然向则盛背则衰物亦有待於人焉吾州之南山太平兴国寺山之南北凡十有七院其东南隅别有胜果禅院始时寺之卧佛罗汉观音为盛金罄之施门无虚日其後胜果兴而三家替以故像毁不饰室毁不补革金不鸣而突无烟使人一视而等施则盛不极而事毕虽然人所避就物所丰悴岂智力所能元佑八年比丘某始合衆施既新其殿又载於石使人请者累至余学於释氏愿自效使不请且强与之况其请之勤耶夫始之非难而述之难积土为址伐山出木虚日费财世以为能而竞焉易故而新就下而高事半功倍谓因人成事而不为也惟然故天下之事莫不皆然岂特浮屠氏之役乎故其说以起废为胜福则彼固知之矣院故有阁当诸山之冲属两洪之声余从居者登而乐焉已而少者壮壮者老老者逝矣而前者之乐又为今之悲也身既与物同其盛衰心亦与时而迁谢则其所异者何乎览者其自知之淳化初知制诰孙何以布衣来於时曹武忠王得罪右府以节来守门不纳谒而一府无过之者院之楞严讲师惠泉召而致馆且为治行明年而登上第其次路枨来贰使事而属之且曰急穷而忘报交素而远名僧之英乎路未以为然也泉知其意去游吴遂不还路至之明日过则亡矣於是赋其堂则其所兴坏盖知矣元符元年九月巳酉东里陈师道撰

御书记

仁宗皇帝御书两纸四字其文曰善法行政其玺文曰帝籙皇佑嘉佑之间以赐其臣江休复於是休复为集贤校理御试详定官休复以文义诵说明习世务奉使有绩列於名臣遂蒙显扬能以翰墨归藏於家而世守之其为平生之观学者之荣至矣休复後为刑部郎中修起居注以卒其孙端礼以示臣师道使记载皇帝所以照临江氏假宠子孙明示来今臣盖不得辞臣愚敬惟皇帝之於书极矣在位四十余年外被四夷下逮百世口耳所传纸墨所载德政道化有不胜言其不习而能者岂圣人优为哉臣亦不敢赞也臣生於皇佑四年被蒙恩泽上下田里不畏不夭至於成人而不得望前驱之尘蹈後车之躅臣不胜至恨乃今幸得伏览圣制见至人之用心附於不忘臣亦与有荣焉端礼学而不息文而又能世其家将复受赐矣元佑元年闰月已丑徐州彭城县王乡任化里臣师道昧死谨记

忘归亭记

熙宁七年尚书水部郎中开封刘君刺守金州平政岁丰士民康乐廼作亭於北城之上以望牛山而临汉水以乐府僚属四方之游士名之曰忘归之亭又使其客彭城陈师道记其意曰西城治汉上游庐舍弊陋市肆落莫名虽为州实不如秦楚下县山林四塞行数百千里水道阻险转缘山间悬流递折触石破舟回洑平渊深昧不测射工水蛭中人多死陆行凭陵因山梯石悬栈过险修林丛竹悍蛇鸷兽卒出杀人家有蛊厉乘间行毒邻里无过从行路不敢饮食拥掩?郁日月隐蔽夜长昼短暄寒无时又多雾雨疾疢易作土疎河润地气发泄人多病脚废丘故宫颓城败塚达於四境狐鸣鸟声日夜间作使人怅然怀归凄然发叹挥然出泪於是相与登斯亭以向坐则又志意舒徐气血和平蘧然而笑栩然而歌超然而忘归其山川之美临观之乐不言可知言不能尽也士大夫去坟墓背田庐祖宗因友旧从戍於异域故虽君子无厌苦之志而有归心居官有守义不得去念岁月之永而忧不可极作为斯亭与人同乐以居而忘怀其志壮哉公以治人私以养生古之政也师道敢不承君之命

面壁庵记

禅人祖圆觉老师自天竺来居嵩高少林道场盖面壁者九年二祖禅师断臂立雪世举知之而昧其处自少林行殿而西林篁?郁千步而近度密越阻羣山四临前则少室诸峯嵱嵷连层後则五乳崒兀拥掩如举手内向中峰之下乃其故处有泉泠然始至无水则杖刺地随举而涌引而东出世号以锡杖而丛榛族棘荒秽翳塞兔蹊雉域蛇鼯所舍樵数避焉元佑几年留守简翼张公求而得之始往过焉使作亭以识其处除地得址层甓宛然後十有余年知登封县楼异复往过之谓长老清江襄棘开道始有人声马迹再至则治矣盍复其故对曰下南山之木出西谷之竹伐薪以陶率少而役可立具其所乏者财尔异请任之於时衆治泰陵休於次异敬以请自监司与百局之执事及郡县之令丞佐尉下逮工贾士庶不挽而同於是智者谋仁者施壮效其力工献其技为堂为室图像陈焉守卫有次门庑有列盖十朝而具既月而成林出芝十有二本华各异色茎如漆饰甘露雨於泉池夜有光气四起属天合为大练东西数十里呜呼其兴可量乎耶夫道一而今之教者三三家之後相与诋訾盖世异则教异教异则说异尽已之道则人之道可尽究其说则说亦究其相自也固宜三圣之道非异其传与不传也耶子孔氏之门顔闵冉皆无传仲弓之後则有荀卿曾舆之後则有孟轲端木赐之後则庄休而荀孟庄之後无闻焉李氏之传关尹尹之传後无闻焉释自能仁二十八世而为初祖祖之东六世而为曹溪至於今又十有五世而儒老子之徒欲与校其源委误矣呜呼道之不传盖始於此历岁千百逮今而兴岂有待於异耶建中靖国元年九月十八日居士陈师道撰比丘昙潜书

後山集卷十二








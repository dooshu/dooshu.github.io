○為刊印武書以作養將材事疏 【 刊印武經】

切惟人君之治天下、文德武備相資竝用、武備莫先于將、將得其人則武備自脩、兵威丕振可以懾伏四夷、潛消奸宄矣、且古之為將者必學之于師十數年而後成非一朝一夕所可得也葢兵法始于黃帝。本之井田。其來巳久。禹征三苖。誓師之詞。兵法巳具。其後周之太公。吳之孫子。齊之穰苴。魏之吳起。漢之張艮。唐之李靖。皆學兵之久而號知兵。今武經七書。皆諸子所作。其詞古。其義奧。世之講明者少。雖兩京設有武學。以教幼官。并應襲舍人、但教官亦多常流。不能講明七書之旨。况我朝機密兵書有禁。人不敢習。所以將材甚為難得。近該本部節次奏行內外大小衙門訪舉但有諳曉韜畧、堪為將官者、起送來京、經今許久、未見舉薦一人、目今除在京各營提督武職大臣、出自將門、韜畧素諳固有、其各邊將官、亦止是或號令嚴明、或弓馬熟閑、或持巳頗廉、或愛君頗仁者、求其洞曉韜畧。謀勇兼資。如古之名將者。亦不多見。昔宋因有契丹西夏之患。最重武備。累命儒臣。編集兵書。其目實繁。獨武經總要一書。乃宋仁宗命天章閣待制曾公亮等編定。仁宗自為之序。頒賜內外武職重臣。其中所載戰陣攻守行兵布營邊防地里。一切器具。與夫軍中合用事宜。酌古準今。靡不該載。武職官員。若肯熟讀講解。存之于心。施之于事。雖不如古之名將。亦可克任邊方重寄。况不係机密兵書在律條亦所不禁。各處不敢擅自鏤板。所以武職官員。多未得見。國家承平日久。武備漸弛。將材乏人。邊事雖非趙宋之比。固不足慮。但西北胡虜。與我密邇自古所不能滅。屢為中國之患。萬一有警。勢甚猖獗。倉卒之間。邊乏良將。將何以禦。乞敕內閣儒臣、撿尋如有古本武經總要。挍正明白上進、仍乞敕司禮監將此書從新刊板、務在字樣真正、用好紙刷印數百部、頒賜兩京公侯伯都督武職大臣、并各邊鎮守總兵太監廵撫都御史官員、并本部及兩京武學各一部、令其如法收貯、在各邊者永遠相傳、凡遇交代、不許帶去、及損壞遺失、各官務要時時觀看、十分精熟、毋得視為虗文、庶將材可得、而兵寄不至乏人矣、

皇明經世文編卷之六十三終








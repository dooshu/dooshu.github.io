○答李德裕丹箴诏

卿文雅大臣，方隅重寄，表率诸部，肃清全吴。化洽行春，风澄坐啸，眷言善政，想叹在怀。卿之宗门，累著声绩，冠内廷者两代，袭侯伯者六朝。果能激爱君之诚，喻诗人之旨，在远而不忘忠告，讽上而常深虑微。博我以端躬，约予以循礼，三复规谏，累夕称嗟。置之座隅，用比韦弦之益；铭诸心腑，何啻药石之功。卿既已投诚，朕每怀开谏，苟有过举，无忘密陈。山川既遐，眷瞩何已，必当勉已，以副深诚。


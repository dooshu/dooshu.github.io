○为杜相公祭易棣相公太夫人文

熊罴之门，将大而荣。必有令母，赞成家声。於维尊仪，涵懿禀灵。德补阴教，言为妇经。辅助司空，淑茂芳馨。大君有命，启封於邢。宜保攸长，既休且宁。鞠凶何谓，锺我天龄。英英冢子，少年仗钺。身静连烽，世间忠节。孟子贤圣，陶侃勋烈。实由二母，卜邻截发。端揆承训，事君礼竭。知与古人，异时同辙。杯圈犹泽，扇枕永廖。创巨痛深，茹荼泣血。某以拙薄，叨镇藩维。偕分天子之茅土，共列太常之旌旗。岁月崩迫，窀穸有期。拘以戎事，无因载驰。风景萧索，山川逶迤。遣藻以写恸，瞻寿堂而凄其。








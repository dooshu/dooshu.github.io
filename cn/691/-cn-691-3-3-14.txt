◎雷殛

舆夫张林，武清人，御大车为业。尝由王家营载一举子应礼部试，一仆坐于车前，将至临城驿，冒雨前行，忽风雷暴至，摄其仆掷于数十步外，拔举子一靴掷于车旁，张林亦昏仆于数武之外。少顷，呼臀痛甚剧，举子下视之，见其裤碎裂，左臀割去肉一条，血淋漓，不辨深浅。其仆终不醒，趋视，则仰天而卧，已刷心而死矣。举子为之买棺，复延医治张林疮，愈而后行。张林归，自是不敢出门，有知其事者，问之，则解衣而示其股伤处，长五寸余，深将及寸，居然如沟洫焉。姚伯昂先生日："此仆盖罪大恶极，故受此重罚。张林之夷于左股，殆亦隐恶焉，薄乎云尔，雷公未必牵连无辜也。"


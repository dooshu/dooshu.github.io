张林


林字去非，号樗崖。绝妙好词笺卷六引至正金陵新志云，张林，池州守，大军至，迎降。

按宁末名张林甚多，今姑从绝妙好词笺，俟考。

唐多令

金勒鞚花骢。故山云雾中。翠蘋洲、先有西风。可惜嫩凉时枕簟，都付与、旧山翁。

双翠合眉峰。泪华分脸红。向尊前、何太匆匆。才是别离情便苦，都莫问、淡和浓。

柳梢青

灯花

白玉枝头，忽看蓓蕾，金粟珠垂。半颗安榴，一枝秾杏，五色蔷薇。

何须羯鼓声催。银釭里、春工四时。却笑灯蛾，学他蝴蝶，照影频飞。








文集卷八十


与王文玉　一


榜下一别，遂至今矣。辱书，感叹，且喜尊体佳胜。到岸即上谒。可假数卒否？余当面既。不宣。《五百家播芳大全文粹》卷六四





与王文玉　二


昨辱教，不即答，悚息悚息！经宿尊体佳胜？见召，敢不如命。然疮疖大作，殆难久坐，告作一肉饭，竟日移舟池口矣。山妇更烦致名剂，某感戴不可言。谨奉启布谢，不宣。《五百家播芳大全文粹》卷六四





与王文玉　三


久留治下，以道旧为乐，而烦乱为愧。数日尊体如何？漕车即至，不少劳乎！永日如年，念公盛德不去心。所要作字，为疮肿大作，坐卧楚痛，容前路续寄也。不罪不罪！郑令清苦无援，非公谁复成就之。某造次造次！疮病无聊，不尽意，惟万万以时自重。《五百家播芳大全文粹》卷六四





与王文玉　四


昨辱惠书，伏承别后起居佳胜。某到金陵，疮毒不解，今日服下痢药，羸乏殊甚，又不敢久留来人，极愧草略。余热，万万为时自重。《五百家播芳大全文粹》卷六四





与王文玉　五


书已领，跋尾剪去，极不妨，然何足取也。愧愧！通判大夫甚欲写一书，乏力不果，乞道区区。《五百家播芳大全文粹》卷六四





与王文玉　六


去岁人还，奉状必达。尔后行役无定，遂缺驰问。比日，不审起处何如？某忝命过优，非许予之素，何以及此？无缘面谢，重增反侧。酷暑，更祈顺时为国自重。谨奉手启，不宣。《五百家播芳大全文粹》卷六四





与王文玉　七


寓白沙，须接人而行。会合未可期，临书惘惘。见张公翊，出《清溪图》，甚佳。谢生殊可赏，想亦由公指示也。曾与公翊作《清溪词》，热甚，文多，未暇录去，后信寄呈也。睿达化去，极可哀，虽末路蹭蹬，使人耿耿，然求此才韵，岂易得哉！云巢遂成茂草，言之辛酸。后事想公必一一照管也。匆匆，挥汗，不复尽意耳。《五百家播芳大全文粹》卷六四





与王文玉　八


冗迫，久不上问。辱教，承起居佳胜，感慰兼集。违去忽两岁，思仰不忘。每惟高才令望，尚滞江湖，岂胜怅惘。不肖忝冒过分，重承笺教，礼当占词布谢。数日以病在告，使者告回甚速，故未暇也。不罪不罪！酷暑方炽，千万为时自重。《五百家播芳大全文粹》卷六四





与王文玉　九


道出贵郡，乃获淹观风度，实慰从来。伏蒙大雅开接甚厚，小人何以得此！薄晚奉被赐教承问，幸甚。拙于谋生，至烦地主饷米，感愧。匆匆称谢，不宣。《五百家播芳大全文粹》卷六四





与王文玉　一〇


伏蒙赐教，恩勤曲折，有骨肉之爱，蒙世不比数。何以奉承此欢，怀藏愧感，大不可言。累日聒聒溷烦，仰荷眷与，不见瑕疵，又饮食之，及其行，饷酒分醯。蒙被无已之惠，益多愧耳。谨奉状称谢。春寒，伏冀调护眠食，以须宠光。《五百家播芳大全文粹》卷六四





与王文玉　一一


经宿，伏惟尊候万福。比欲奉承，勤款教谕。属以风静江平，伯氏坚约来日解舟，不审能曲听否？得指挥，今日得券给米，来旦得护兵听行，以慰伯氏之意，何幸如之？谨咨禀左右，惶恐惶恐！《五百家播芳大全文粹》卷六四





与王文玉　一二


昨夜风静，遂解舟泊清溪口。道远不能入城，观随车歌舞之盛，徒对月举酒，想见风度耳。经宿，不审尊候何如？伏惟万福。未申间泊铜官，古县萧索，尤思仰绪论。谨奉状承动静，率易，惶恐！《五百家播芳大全文粹》卷六四





与滕兴公　一


向者假守，得依仁贤，分光借润，为幸多矣。不谓纯孝罹此哀疚，匆遽别去，为恨可量。某罪大责轻，忧愧交集，狼狈南迁，岂敢复自比缙绅，尚蒙记录，委曲存抚，感激深矣。旦夕出江，愈远詹奉，惟万万顺理自将，无致毁也。《五百家播芳大全文粹》卷七〇





与滕兴公　二


某久当废逐，今荷宽恩，尚有民社，又闻风土不甚恶，远近南北亦无所较，幸不深念。示喻《坛记》，新以文字获罪，未敢秉笔也。匆遽，不尽区区。《五百家播芳大全文粹》卷六五





与滕兴公　三


近晚访闻一事，请贷粮者几满城郭，多请不得，致有住数日所费反多于所请者。吾侪首虑此事，非不约束，而官吏惰忽如此，盖有司按劾之过也。切请兴公速为根究。为邑官告谕期会不明耶？为仓官不早入晚出、支遣乖方所致耶？切与根究，取问施行。病中闻之，甚愧甚愧！某手启。《五百家播芳大全文粹》卷六五





与徐安中


宠禄过分，烦致人言，求去甚力，而圣主特发玉音，以信孤忠，故未敢遽去，然亦岂敢复作久计也。老兄淹留如此，终不能少为发明，愧负何已。宛丘春物颇盛，牡丹不减洛阳，时复一醉否？辱书，伏承起居佳胜，知辞还，少缓思仰，日劳贤者，当进而久留，不肖当去而不可得，两失其安，可胜叹耶？人还，匆冗，不宣。《五百家播芳大全文粹》卷六六





与曾子开


经宿，起居佳胜？来日欲同钱穆父略到池上扈驾，还便往，公能来否？别无同行。穆父甚喜公来，可携帽子凉伞行也。可否，示谕。不宣。《五百家播芳大全文粹》卷六六





谢唐林夫


数日不接，思仰可量。阴寒，伏惟起居佳胜。生日之礼，岂左右所当屈致。又辱高篇，借宠衰病，感悚并集。日夕走谢。奉启，不宣。《五百家播芳大全文粹》卷六六





与林子中


别后，淫雨不止，所过灾伤殊甚。京口米斗百二十文，人心已是皇皇。又四月天气，全似正月。今岁流殍疾病，必须措置。淮南蚕麦已无望，必拽动本路米价。欲到广陵，更与正仲议之，更一削。愿老兄与微之、中玉商议，早闻朝廷，厚设储备。熙宁中，本路截拨及别路搬来钱米，并因大荒放税及亏却课利，盖累百距万，然于救饥初无丝毫之益者，救之迟故也。愿兄早留意。又，乞与漕司商量，今岁上供斛米，皆未宜起发。兄自二月间奏，乞且迟留数月起发，徐观岁熟，至六月起未迟。免烦他路搬运赈济。如此开述，朝廷必不讶。荷知眷之深，辄尔僭言，想加恕察。不一。某皇恐。《晦庵先生朱文公文集》卷八二《跋东坡与林子中帖·再跋》附录





与马忠玉　一


昨日快哉亭与数客饮，至醉才归。辱简，不逮即答，为愧。春生雪尽，计尊候起居佳胜？新诗甚清冽，病酒，不敢率意趁韵，幸少宽限否？因书见过，如何如何！不一。轼再拜忠玉提刑执事。《六砚斋三笔》卷二





与马忠玉　二


轼启：别来期月，企仰增剧。比日履兹清和，起居佳胜？向因还人上问，必达。轼来日渡江，愈远左右。伏冀顺时为国自重。不宣。轼再拜忠玉提刑奉议执事。四月四日。《大观录》卷五





与马忠玉　三


轼启：屡获教字，眷与隆厚，感服不已。比日履兹伏暑，起居清胜？轼数日卧病，今日稍痊，久稽来人，悚息悚息！承旦夕东归，益深□仰。尚冀珍图，即膺严召。乏力，不谨。轼再拜忠玉提刑奉议阁下。六月十五日。《大观录》卷五





与邓圣求　一


别来思仰益深，到郡即欲上问，因循至今。辱书教，感怍无量。比来履兹簿冷，台候康胜，瞻望咫尺，莫由际集。尚冀顺时为人自重。《五百家播芳大全文粹》卷六五





与邓圣求　二


衰病日加，得此便郡，萧然乃无一事。平生守官，未有如今之适也。旧过颍州，亦乐土，但恐民事不如颍之绝少尔。啸咏之乐，谁陪公者？计不负风月。余非面莫究。匆匆。《五百家播芳大全文粹》卷六五





与范中济


轼启：数日不接奉，渴仰殊深。承旦夕进发，治装劳矣，台候何似？拙诗纳上，备数而已，愧悚之至。留别之作，敢请一本，即诣违次。不宣。轼再拜中济侍郎经略公阁下。《宝真斋法书赞》卷一七





与文公大夫


轼再启：谪居已再经春，徒以知罪信命，故受之恬然。除旧苦痔外，亦无甚恙也。杜门少出，所云携青衣童步松下，好事者粉饰也。罗浮初过时，一至其下耳，后亦不复到。叔弼亦久不得书。中间得书，报去年二月间，仲纯之子，临邑尉者有事，必已知之，所云病者，乃其中也。后闻已安矣。此中真井底，了不知北方事，风物却粗可，但无医药耳。轼再拜。

手启上文公大夫阁下。轼谨封。《宝真斋法书赞》卷一二





与程六郎十郎


六郎、十郎昆仲：节近，感慕愈深，奈何奈何！惟千万节衣强饭，以慰亲意。大郎、三郎有消耗到未？复信附慰疏也。轼白。《西楼帖》





与方南圭　一


轼启：叠蒙宠示佳篇，仍许过顾新居，谨依韵上谢。伏望笑览。《注东坡先生诗》卷三七《又次韵惠守许过新居》题下注文





与方南圭　二


轼谨次韵南圭、文之二太守同过白鹤新居之什，伏望采览。请一呈文之，便毁之。切告切告！《注东坡先生诗》卷三七《又次韵二守同访新居》题下注文





与方南圭　三


蒙示二十一日别文之后佳句，戏用元韵记别时事，为一笑。虽为戏笑，亦告不示人也。《注东坡先生诗》卷三七《循守临行出小鬟复用前韵》题下注文。





与黎子云


承要墨戏，须醉乃作，今已断酒矣。然数百幅间，只择得一二得意者。续当转求为赠。轼启：苦雾收残文豹别，怒涛惊起老蟠。《式古堂书画汇考》卷一〇





与处善宣德


轼启：昨日辱延顾，愧感愧感！改旦，伏惟福履胜常。田账不知取得未？幸为督之，得早见果决为佳。船久留，恐不便耳。不罪不罪！轼再拜处善宣德年兄。一日。《宝真斋法书赞》卷一二





答弓明夫


轼启：去岁途中暂聚遽别，可胜怅仰。远辱手教，感慰殊深。比日起居佳胜？轼衰病增剧，不堪繁会，适值艰难之岁，未敢别乞闲处，勉强度日，坐候汰逐耳。未由展奉，惟冀顺时为国自重。不宣。轼再拜明夫提刑朝散阁下。六月十六日。

令子先辈叠辱宠临，终不克款奉，后会未期，临纸黯然。惟侍奉外多爱，以就远业。轼附白。所要文字，为连日人客，不暇，续写得纳去也。《宝真斋法书赞》卷一二





与王仲志　一


某顿首启：数日接武，甚幸。辱简，伏承节后起居增胜。庆成新句，诸儒殆难继矣。拙句又谩呈，甚愧不工。匆匆，不宣。《欧苏手简》卷三





与王仲志　二


雨凉，台候万福？景文奏状草子拜呈。如可用，即乞令人写净示下，同签发去。若有不稳便，一面改抹也。老妻病已革矣，忧懑，奈何！《欧苏手简》卷三





与王仲志　三


多日不款奉，渴仰可量。辱简，承起居佳胜为慰。㩧昼之会，固常接待，但老妇疾势，未分安危至今。若稍减，当趋赴也。人还，匆匆。《欧苏手简》卷三





与郭廷评　一


轼启：辱教，具审孝履支持，承来日遂行，适请数客，未得走别。来晨如不甚早发，当诣见次。梅君书，写未及，非久差人去也。李六丈近遣人赍书去，且为致恳。酒两壶，以饮从者而已。不宣。轼再拜至孝廷评郭君。三日。《大观录》卷五





与郭廷评　二


轼启：日以无聊，又微恙在告，不及上谒。辱教，承孝履支持。船已令到淮扬，仍却乘载还本州。若欲至汶上，候回日别出文字。无缘诣别，惟节哀自重。谨奉启，不宣。轼再拜至孝廷评郭君。十二日。《大观录》卷五





与郭澄江


轼启：杜门自放，养成顽懒。咫尺高谊，书问不通，愧怍可量也。辱书，承起居清胜。杜兄处闻诸况甚详，深慰下怀，然忽有归意，何也？优游卒岁，何所非乐地，幸少安之。得卿守书，亦欲君留也。乍暄，万万自重。病起，奉问草草，不宣。轼再拜长官郭君阁下。三月十九日。《吴越所见书画录》卷一





与子厚


轼启：前日少致区区，重烦诲答，且审台候康胜，感慰兼极。归安丘园，早岁共有此意，公独先获其渐，岂胜企羡，但恐世缘已深，未知果脱否耳？无缘一见少道宿昔为恨。人还布谢，不宣。轼顿首再拜子厚宫使正议兄执事。十二月廿七日。《三希堂法帖》





与质翁


轼启：近人回，奉状必达。比日履兹春候，岂弟之化，想已信服，吏民坐啸之乐，岂有涯哉！无缘陪接，但深驰仰。尚冀若时保练，少慰区区。不宣。轼再拜质翁朝散使君老兄阁下。正月廿四日。《续书画题跋记》卷六





与若虚总管


轼奉寄若虚总管贤弟：比因苏兵回，附书，必澈矣。秋气渐凉，伏想动履之胜，贵聚均庆？轼干阙方下，三数日或闻，成在旦暮耳。续公时有美言，必称吾弟，相祷外除了须有意思。光远每见宾客盈坐，不曾得发一语也。相望三数舍，莫能瞻晤，临风浩然。益冀眠食增爱。不宣。轼书奉若虚总管贤弟。《三希堂石刻》





与张秘校


报恩院主才公，近有书来茶来，犹以记文为言。仆为忧患所扰，几不能脱，正坐作文字耳。已燔笔砚，不复作一字矣，且为道此意。《石观音记》特烦寄示，岂敢作也？千万察之。《五百家播芳大全文粹》卷六六





与董长官


轼启：近者经由获见，为幸。过辱遣人赐书，得闻起居佳胜，感慰兼极。忝命出于余芘，重承流喻，益深愧畏。再会未缘，万万以时自重。人还，冗中，不宣。轼再拜长官董侯阁下。六月廿八日。《三希堂法帖》





与朱伯原　一


轼启：盛制《东都赋》，旧于范子功处得本，诸公传玩，几至成诵，非独不肖区区仰服也。示喻欲令作跋尾，谨当如教，顾安能为左右轻重耶！适苦冗迫，少暇当作致之。轼再拜伯原先生足下。《宝真斋法书赞》卷一二





与朱伯原　二


缙绅诸公喜公疾平归国，以为儒林光。但恨出处不同，止获一见而已。《乐圃余稿》附编《都讲书寄叔父弟侄》引





与公仪大夫　一


某启：前日得邂逅正孺坐中，殊慰久阔思仰之意。辱教，具审履兹新春，起居胜常。借示《易解》，略读数篇，已深叹服。斯文如精金美玉，自有定价，非人能高下。过蒙示谕，但有惭悚。然近日亦粗留意。此书常患不能尽通，得此全编，为赐甚重，且乞暂借，反复详味，庶几有所自入。无缘面谢，匆匆奉启。《欧苏手简》卷三





与公仪大夫　二


羕已治行，何日进发，尚冀复一见尔。公潜心如此，而世不甚知，以此知蔽善真流俗之公患耶？某向者玷累知识，则有之矣，安能为公轻重，临书大息。《欧苏手简》卷三






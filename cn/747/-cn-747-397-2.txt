○大唐故朝议郎行尚书祠部员外郎裴君墓志铭（并序）

君讳稹，字道安，河东闻喜人也。自桐川建封，敦煌为郡，魏分三祖，晋方八王，奕代嘉其美（阙二字）年载其令德。高祖定，周大将军冯翊太守，袭琅琊公，绩茂戎昭，化成郡国。曾祖仁基，隋左光禄大夫兼河南道讨捕大使。以阴图王充，义扶旧主，遭时不利，玉折名扬。皇朝追赠原州都督，命谥口忠。祖行俭，礼部尚书兼定襄道行军大总管闻喜公，赠大尉，谥曰献。既明且哲，经文纬武，故事宗於礼闱，大勋炳於云阁。考光庭，侍中兼吏部尚书，赠太师，谥忠献。器识宏远，墙宇高深，亮采天阶，丹青神化。君二川淑灵，三事鸿烈，植贞（阙一字）之性，抱经济之才。生而聪敏，幼而颖悟。仁和孝友，君子之德日新；文学吏能，贤人之业（阙一字）盛。开元初举孝廉高第，弱冠敕授左千牛备身。秩满，转太子通事舍人。（阙一字）宸捧日，青禁朝春，词令可观，风仪有裕。岁馀，调补太常寺主簿。（阙二字）寺署辨（阙一字）礼法，按验伏藏，动盈累万。卿韦韬，欲以闻，期於显擢，君不求苟禄，固让厥功。（阙二字）京兆府司录，未上，丁太师忧。柴毁骨立，殆将灭性，杖而後起，（阙一字）日戒期（阙二字）屡闻，宠光是冀，爰纡圣札，用勒丰碑，仍命宰臣，俾令护（阙一字）此乃显（阙一字）千古、哀荣九原者也。太师公直道不回，存亡交变，明主优（阙一字）恩礼，时列害其公忠。定谥之辰，将沮其美，君昼夜泣血，号诉闻天。特降（阙一字）言，以旌其实，诏改谥曰忠献。岂非孝感之至，以发皇家；报应之期，有如影响？忧制缺，主上永言念旧，方议赏延，命执事於五品官。时宰以君（阙一字）量清通，不欲处之散地，请授史官，是日拜起居郎。君衰服外除，心丧内疚，（阙二字）今职，远（阙一字）先碑。敷奏上感於冕旒，情礼近伤於冠佩，自武德之始，迄於兹日，注（阙一字）所阙，四百馀卷，南史直笔，东掖记言，考古而行，怡然理顺。俄迁尚书祠部郎。君才兼（阙三字）典郊庙，续祖讷之清言，循樊准之儒术。明光伏奏，闻望攸归。呜呼！天不假年，神爽其善，视事累月，卧疾弥旬。以开元二十八年十二月十九日，终於长安光德里私第，春秋。其先葬於闻喜之东凉原也，即以辛巳岁二月癸丑二十日壬申，旋窆於长安万春乡神和原，礼也。初日者有言曰：“且有横厄，愿禳之。”君曰：“苟无负於神明，亦何禳之有？”生死有命，诚性已齐，此则达人之用心也。君博识多闻，含光育德，志希宏济，心镜无为。尝览太一之书、黄公之略，每怀远大，自比范、张。及我宦成，期於身退，挂冠投绂，卧壑栖林。青始阶，黄埃溘至，海内豪亻隽，孰不惋惜？嗣子倩等，异才动俗，纯孝通神，永慕寒泉，式刊贞石。其词曰：

全晋旧国，彼汾一方。宗门贵仕，代有烈光。鼎铉袭懿，兰菊垂芳。地灵世德，之子含章。含章伊何？载挺时哲。（阙一字）服教义，遐绍忠烈。词煜春葩，操贞暮雪。璧内润，鼓钟外彻。肃祗一命，侍两宫。奉常典礼，左掖记功。清辉就日，逸翮抟风。高选郎署，公议攸同。建礼休汗，漳滨移疾。方奏丹墀，遽辞白日。隐嶙前嶂，微茫此室。勒铭幽泉，永识芳实。

梁涣

涣，（一作氵英）开元朝官殿中侍御史内供奉。


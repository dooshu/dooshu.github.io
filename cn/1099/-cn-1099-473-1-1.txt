○議召宿儒以脩律曆疏 【 律曆】

據易州道兵備副使劉洪謨呈稱職待罪紫關、得讀原任陝西按察使邢雲路所著古今律曆考、即欲上聞、嗣於邸報中、讀禮部日食月食時刻有差貳疏、首舉邢雲路、令攄所見、與欽天監官考訂差訛、翹首咨取焂忽逾年、杳未有聞、職讀邢廉憲近擬會塲律曆策一道、內言羲和既沒、二官失職、六曆不正、末流轉乖、不獨落下閎京房劉歆僧一行不足道也、即邵堯夫所推崇之揚雄、亦為譫語、於漢末得一劉洪、於勝國得一郭守敬、尤惜未詳未精、其獨得之見、則云天動物也。宜隨時測。不宜執法齊。測曆自有術。入於神妙而難言。及言所以正曆之道。則曰太一數是也。一生二。二生三。為員為方。員變方。方變員。生生化化。變易無窮。天周日周。率繇茲測。職再四詳讀、得其大旨如此、尤親造其庭、面聆語言、更覺明晰、真曆家所不逮、羲和可無愧者、因思境內有此人材、知曆最精、測日月交食、較欽天監術尤不差、倘不及今耳目聰明、身體康徤之日、亟求取用、豈訂曆之時、尚可緩待與豈明曆之人、尚可多逢與、又據安肅縣知縣寇光裕申稱原任陝西按察司按察使邢雲路、潛心曆數、三十餘年、所著有古今律曆考、太一書等篇、皆治曆之法、業巳傳世、人人共見共服矣、職復歷查、自萬曆三十九年五月內、禮部題為遵旨條陳脩改事宜、查據弘治十一年、令訪取山林隱逸之士、及致仕退閑等項官吏生儒軍民人等、有能精通天文等術者、試中取用、今有素以曆學名家、如原任陝西按察司按察使邢雲路、所當酌量、註改京堂衘、俾之統理修曆一事、專任責成、凡欽天監官生充脩曆人數者、皆聽督率等因具題、四十一年九月內、職閱邸報見禮科姚給事中條陳內云、大典有五而曆居其一、謂曆為當代授時之書、宜延訪精曆之人、未通籍者為之勸駕巳通籍者?以專職、足以經緯天地、震動妖災、今照九月十五夜望、適值月食、本官以法測天布筭月食真數、以較欽天監行文虧復之期、時刻更點、欽天監俱失之、後天月食分秒、欽天監失之於少、此尤的足為訂曆之一明證、巳刻成書、職因考古史云、帝王之治天下、以曆數為先、儒者之通天人、至曆數而止、大哉言乎、故堯舜命羲和、舜察璣衡、其欽天授時如此其重也、國家百務俱興、惟曆獨缺、亟宜脩改、不可緩時、職目覩賢才、敢泄泄然視為末務而不亟為推舉耶、申詳到臣、該臣議照、易稱天垂象見吉凶、觀乎天文以察時變、書曰曆象日月星辰、敬授民時、考定星曆、其所從來遠矣、七曜皆有常度、其暈蝕疾餘犯守飛流、至不可勝詰、說者曰或　皇靈降臨、示譴以戒下或王化有虧、感達於天人、感應之際、甚可畏也、前代設有曆官起消息。正閏餘。以信民明神。誠重之矣。近世學士家律曆之書。絕口不談。而司天者又推筭不精。即月食時刻。亦至差錯。此無他以株守勝國郭守敬之說誤之也臣等今讀邢雲路所著、古今律曆攷等書、網羅數千載之舊聞、而斷以巳意、參伍錯綜曲盡其變、抉千古未盡之秘藏、成千古未備之奇書、若不及時起用以竟其長、則一代律曆、實為缺典、而絕地通天之儒、亦幾於虛生矣、伏乞敕下禮部、再加查議施行、其有裨於大典、豈淺鮮哉、


答台长萧兑嵎


辱华翰，奖许过情，使人愧悚。猥以谫陋，谬膺重寄。顷又特奉纶音，勉以同心，望以来辅。日夕兢兢，惧无以仰承德意。所望海内道谊知契，匡助其所不及，幸公有以教我也。

近见督府察院论牧地事不相下，其言皆过激。天下事非一人一家之事，自宜虚心观理，务求其当，奈何忿争如此？窃意此事非公不能解之，顷已属意本兵议复。牧军骄悍，论久不决，或有他虞，非细故也。






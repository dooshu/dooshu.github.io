○陳愚忠効末議以保萬世治安事 【 邊備】

一懲茍玩、臣於六月中在山西見吏民捕得虜人所遣間諜、稱虜自去秋搶掠興嵐等縣、得利之後、從春首以來、即走其部落、傳箭調集諸種所部人馬、所期南侵深入、此其消息、不為不大矣、大同鎮廵、與之密邇比鄰、可諉曰不聞而已乎、自度力能捍禦、固當日夕廣設方畧、簡閱人馬、繕修器械、務為不可勝以折其氣而待其來、如其力不能禦、則當屢疏具言其狀、請　朝廷廣措芻糗、預調鄰兵、以併力捍禦、而乃喑默飬亂、束手坐觀、待其諸部既集、擁兵壓境、羽翼已成、勢不可遏、然後以彼求貢之詞聞、是將誰欺乎、矧又還其間諜、絕不設備、頗聞陰納賂遺。邊臣常套即一堡一城皆有之款令勿殘已地。竟不聞發一矢、交一鋒、使用長驅深入、如蹈無人之境、至令旁觀之士、竊相詬笑、察其所以、葢緣都御史日冀遷拜、其心汲汲而思去、既不肯以地方為巳責、而總兵官等又欲僥倖苟免、嫁禍於人、以致賊敢於深入。不復忌人之乘其後。如此是山西之禍。大同實成之。倘以臣為不謬、伏乞敕下科道官、重行綜覈、將各失事鎮廵等官、械繫來京、重寘法典、以風厲諸鎮、庶他日虜騎復臨、不敢效尤苟免以誤蒼生、

一修障塞、昔之言匈奴之長技三、而中國之長技五、今則大異矣、彼得休飬生息。而吾則徭役困敝。彼得威殺專行。而吾則文法牽制。彼勝則利均於下。敗則恥歸於上。而吾敗則禍貽於下。勝則利歸於上。加以十餘年間、侵盜驅畧、虜大入則大利、小入則小利、竟不聞有與之一角於疆塲者、雖　朝廷之上、嚴令勦殺、要不過息皷偃旗。徐尾其後。賊如東向。我則西馳。俟其志欲充滿。整暇而歸。其所畧老耄孱弱。行不能逮。彼乃視為弃核。委以噉我。而我則因之以為利。邀之以為俘。以巧於張皇。奏功　闕下而不知率皆我之編氓。與其老耄嬰孺也以斯積漸。故使緣邊之民。男不得耕。婦不得織。窮愁無聊。轉為彼用。日積月累。暗長濳滋。故彼之長技日益月增。而吾之長技日削月折。而邊臣日事蒙蔽。不以實聞。至於殺戮數十百千。而其形於奏牘者。纔十之二三爾。臣嘗終夜不寐熟思所以制禦此賊、而反復古今儒者之言惟、陸贄劉貺?周於理而切於用、贄謂中國與夷狄各有所長。不可勉於所短而敵其長。宜用於所長以乘其短。而其所言用長之道。則在於修封疆。守要害。塹蹊隧。壘軍營。謹禁防。明斥堠務農以足力。練卒以蓄威。寇小至則遏其衝。寇大至則邀其歸。據險以乘之。多方以誤之。使其勇無所施。眾無所用。掠則靡獲。攻則不能。進有腹背受敵之虞。退有首尾難救之患。劉貺謂華人步卒也。利險阻。虜人騎兵也。利平地。彼利馳突。我則堅守。無與追奔無與競逐。來則杜險。使不得進去則閉險。使不得還。衝以長戟。臨以強弩。非求其勝也。在制之而已。此真中國萬全之策、千古不易之論、舍此不務、縱之深入。而欲與决戰於平原易野之間。雖將皆孫吳、士如頗牧、臣知其無以取勝、亦就近勢言耳漢武唐文我明二祖又何如也而况將帥無死之氣、士卒有生之心、而欲取勝於夷狄乎、夫中國與夷狄鄰。猶衣冠富貴之族。而與貧狡兔悍之人相比也。以彼貪得之心。窺此可欲之富、彼衣冠富貴者。不知高其垣墉。厚其茨蓋。而謹其扄鑰。嚴其守望至使盜賊直闖於閨闥之中。公行乎堂寢之上。而區區號召雇倩。欲與格鬬而求勝。雖愚者知其無益也。臣愚區區之私、竊以今日禦虜之策。莫先於守。其所以為守之計。莫急於修邊。而邊之所當修。莫大同之為急。今議者或以財用不給。畏勞憚費。而因仍苟且。僥倖一日之無事。此乃偷安飬禍之臣。非天下之忠計也聞之通德臨清諸倉、實有數年之積、方患紅腐、若有司能越拘攣之見、而以明年諸倉漕運、盡令折銀、并其船剝雇賃席耗之費、與漕官衛卒行糧之供、總計其中、即每石可得銀八九錢、於諸倉初無所損於邊防、大有所利、則亦何愛而不為　國家久遠之計耶、若此之不足、然後別加詳議、曾以堂堂全盛之天下、而不能辦此一力役哉、且虜今時時聲言將犯畿輔與山東數路、則臣前所云諸倉者固虜人之資也、况德倉固在河壖無城郭、又方有燔燒焚燬之患、所宜預防者乎、茍靳於一勞之費、使虜貪利數入、今山西既巳殘壞、其勢必及山東、山東不已、必及河北、即雖長准之南、大江之北、亦俱唇齒之地也、自古及今、有百姓貧愁而盜不起者乎、有盜起而國能安者乎、願　陛下熟察、

一懷携貳、臣始聞之故老、　國家自設有邊關以來、論兵甲人馬之盛、必曰大同、大同自頃年鎮廵諸臣失於撫馭、致其背逆、至於前後所遣問罪之人、又復雷同觀望、茍且姑息其所措置、未能服其心而除其木以致驕慢偃蹇、日甚一日、始數年之前。撫臣傳令下操。雖不能使之如期而來。然猶未嘗不操。驅之出戰。雖不能使之必致其死。然猶未嘗不戰爾來教塲鞠為蓬藋。金皷幾於絕響。每邊警交馳。烽火四照將或躬先出城。彼悍夫驕卒。方抱其愛子若孫熟寐以寢。是時雲中屢叛苟稍稍繩縳。則群起而譟呼。脫巾而詬詈。事勢至此。豈不可為痛哭哉。葢此曹性習固自匪良。而上之所以處之。亦失其道。夫以窮邊蕭條之地。驕惰不耕之人。所賴以為飬者。獨糗糧爾。既不能以時給予。而貪夫債帥。見其地之難處。人之難馭。方且設事端假按伏。以求饜而償負。有顧而之他之心。彼驕悍之人如之何其可使也。臣竊願　皇上推心置腹、明行詔諭具言其所以不效命戮力思死封疆者、本緣鎮廵等官失於撫馭。至於芻餉不給。又皆不以時奏報。故　朝廷不及悉聞。自今以始。當詔有司足爾餉饋。給爾器械。繕爾牆堡。以安爾室家。爾等當知爾之乃祖乃父生死太平共效忠力。豈不休羙。若能奮勇殺賊則高官大爵。所不少愛。即雖不幸以沒。亦必重加恤典。褒爾忠魂。其或執迷不悛。有言不信。必將拏戮不赦。殄滅其家。其往年身負不義、及近日被其驅脅、或私自逃往者、許令來歸自首。所帶牛馬夷器。俱聽自得。仍給銀伍兩或三兩。以為牛種。給之曠地。優復數年。使得休息。而又申嚴掊剋之法。力行綜核之政。慎選撫鎮守廵之臣。以譏察而作新之。斷之以必信、持之以終久。彼亦具人心者也感　朝廷撫慰之勤。必思所以自效。畏　朝廷誅戮之及。必將轉為忠勇。如是而猶不悛焉。然後聲其不義以與天下棄之。則天下之人必將惡其不義。起而戮之矣。今議者或以方今所患財匱、何暇及是、嗟乎、此誠不知權者也、夫所貴乎權者、謂其能稱輕重而取舍焉者也。今使人誠給銀伍兩也。則萬兩可得人二千。十萬兩可得人二萬。若使善於撫馭。勤於訓閱。可配之征騎。則皆我之勁兵也。孰與絕其歸路。使彼為賊之間諜鄉導。以致日侵月削。陰虧濳損。其失利不知幾萬萬倍。知者權其輕重而取中焉。必以臣言為可通矣。

一蓄孳牧、我　祖宗遠監前代、兩京則設兩太僕寺。遼東山西陜西甘肅諸大鎮。則各設行太僕寺。與苑馬寺。此其內外相資。遠近相望。所以強兵資國。攘夷康夏其矢?見謀計慮閎遠矣。柰何法久而弊滋。事遠而人玩。官之所飬。既有名無實。而其飬於民者。又無益有損。臣嘗考之唐史。葢昔隋焬之末。其國馬為盜賊戎狄所掠。唐初纔得牝牡三千匹於赤岸澤。徙之隴右。命太僕張萬歲掌之。萬歲力於其職。自貞觀至麟德。馬蕃息至七十萬匹。及至玄宗。用王毛仲為閑廄使。亦致雲錦之盛。夫此其人豈獨天降地出也。顧人主所以委任之意何如爾。今代崞之間。固冀北之壤也。聞所謂樂牛山魚兒川與滴水崖馬跑泉等處。水泉繁茂。大宜畜牧。誠宜及是時　敕下吏部選於眾。此官不必專任科目或武臣中有識馬性者而使文臣監督之可也求古所謂張萬歲王毛仲其人。使為苑馬寺卿。而以代州行太僕寺改為苑馬寺。增置監署。取山東北直隸河南諸處種馬。分布廄閑。攢槽飼秣。悉徵諸處飬馬丁田之直。召募沿代居民。使為圉人。或籍諸隘流人以充。詳為條畫。第其蕃耗而為之賞罰。期於數年不易。果有成績。許不次遷拜。或即授以侍郎都御史以寵任之。若其庸庸充位。績用不成。顯加竄殛。終不遷敘。至於遼東陜西與甘肅寧夏諸處。莫不一體申　敕。期令毋闕武備。如此則庶明勵翼唐張王不專羙於前矣。昔郭子儀嘗與代宗語吐蕃之強。退而上書。謂朔方士馬。比天寶中止十之一。屢有虜人來稱四節度將萬人。人兼數馬。臣所將士。不當賊四之一。馬不當百之二。慷慨至於流涕。臣竊悲之。今虜酋小王子與吉囊與俺答阿不孩及猛毒兒台吉等。各不下十餘部。每部精兵萬餘。馬各數倍其兵。老弱稱是臣親於太原城上虜之愛惜馬力如此見其一人騎而馳者一馬縱而牽者又有數匹今又益以忻代陽曲二十餘處所掠。計不下十數萬匹。彼將日夕長飬步作。此其銳何可當。而其勢何可及也。故欲禦虜。則馬不可不多預。今議者或以是非旦夕可幾。恐緩不及事。臣竊以為不然。夫大同最號重鎮。馬即集合。纔不過數千匹。且多瘠損。葢孟軻有言今之為政者。猶七年之病而求三年之艾也。茍為不畜終身不得。故昔之善居室者。求木於十年之後而用之。初若落落難合。然其後卒得其用。伏惟　陛下留神省察。

一慎選授、今之大同、最號難處、葢中外士大夫所共聞見、而莫敢以告　陛下者也、其鎮廵之官、謂宜慎選忠誠謀畧、為天下所共推者、使之往即其地、以彈壓其氣、而消弭其心、然比年所用之人、未能盡厭天下之心、何也、當事者葢亦知其地與時不易以處、每遇員缺推補、或取諸閒廢、或求諸疏遠、不問其堪與否也、其心以為彼實在廢籍與疏遠。吾姑以是授之。邊撫不推京卿而推籓臬大抵如此彼當無所歸怨。而初無汲汲焉為天下求才之心。而彼在廢籍與疏遠者。且喜高官大爵之及已也。亦姑拜命。殊無皇皇然為　國家任事之誠。不惟不任事而已。方且旦夕掊剋。日夜鑽刺。圖惟所以移徙遷陟而冀他命。其視地方曾???處?廬之弗若。而又何暇經營展布。勞來安集。為　國家無窮之計耶。是以紀綱日壞。驕橫日集。而使後來者愈難其處。自今以往、請毌拘資格、如推廵撫。內之則科道部屬而上。外之則藩臬方面而下。至於郡守。推總兵。則自指揮而上至於參遊。其才識謀畧忠誠勇信為海內所推獎者。即以付之。毋以貴近而不敢推。毋以微遠而或遺。要為天下得人而已。昔宋仁宗世。患元昊契丹之侵暴。則使范仲淹主西。富弼主北。皆極一時之選。故能抗強敵而臣黠虜。竟遺十數年之安。乃今付授若此。臣實不知其說。或者固謂才識謀畧是矣。而又何取於忠誠勇信乎。葢非才識謀畧。則不足以運帷幄之籌。而制閫外之勝。而自非忠誠勇信。則巧於避免。重於顧愛。其肯以其身為　國家宣力而致命哉。然又必須假以便宜。豐其祿入。使之各得以收募死士。豢飬家丁。而又久其秩任。期非十餘年不得遷徙。如廵撫之官。始則授以僉都御史。久之乃進為左右副都。又久之又進為左右都御史。或帶尚書職衘。總兵官初則授之署都督僉事。久之乃得實授。又久之乃進同知。又甚久而功日益高。始進以都督。此宋祖之所以不輕與曹彬以使相者。真駕馭人臣之微權也。彼是二臣者。知其不可驟徙。必不敢為旦夕苟延之計。以希遷陟。必以其地與事重為巳責。自然親愛其下。而莫之侵剋。此非真能愛其下也捍禦自全之道。在得人之死力而不得不愛之也。夫然後其下亦將知有定主。而親愛其上。若夫選授既定上下相安、但能保境息民。務在寬其文法。自非大干紀憲。請戒言官毋妄行紏論以壞其成則　陛下可以高枕。海內可以帖席矣。

一利器具、臣聞之漢晁錯曰、器械不利、以其國與敵也、當今之時、計莫如多造戰車。眾置火器。廣備強弩。便。葢虜人最善馳突。故常以驍騎踐我軍。我軍一不能支。則眾皆靡然爭倒。至於殲及將領而莫救者。葢以此也。惟車最能捍禦而不為之動。又利多置強弩。廣設火器於車箱之上。則彼不能近以即我。此實兵家之利器。今日所宜最先者也。臣聞沿邊故亦置有戰車。然體質重大。非得十數人不能移徙。即雖平原易地。尚費推移。如遇險阻。則跬步不能以寸。是徒委敵之籍也。臣近出廵過潞安、見前兵備副使陳大綱、所製戰車、甚為簡便。其上既可以安置弓弩與神鎗佛郎機諸械。其下又可以載糗糧綴衣物。即遇險阻兩人可舁以行。今潞安庫中多有之。可具以為式。夫此不惟有資於戰。而又大利於守。不惟省芻秣之費。而又資饋餉之給。何者。虜見吾修邊。必將惡其病巳。時出其騎以擾我人。吾既業有此具。故方其不來。則可以實土轉運。比其來也。則可以為營為壘。吾但謹其烽堠。時其瞭望以防之。如趙充國之留步士屯田而頻出騎士以為田者遊兵。彼胡能為也。昔晉咸寧中馬隆之為凉州。依八陣圖作偏箱車。地廣則用鹿角車為營。路狹則為木屋於車上。且戰且前。弓矢所及。應弦而倒。轉戰千里。遂以克敵。李靖於唐最號知兵。及與太宗議伐高麗。亦首及於此。且謂為兵之大要。臣愚伏乞　敕下所司詳議。如以為可。請於諸邊各置萬餘輛。既可用以擺邊而補墻垣亭障之闕。又可施之追襲。而制崩奔衝軼之勢。至於所謂強弩尤不可闕。其制有所謂大黃三連弩者。有所謂遠望連弩者。有所謂一弩而十矢俱發者。有所謂弦大木為弓。羽矛為矢。遠可及千步者。又有所謂伏遠弩者。其力亦可以及百數步許。令官府既無。而民間亦多不知製造。臣愚欲乞　敕工部選有心計知慮屬官。教令巧慧工匠。以意製之。須給各邊令多造。或下令吏民。但有能獻善治強弩法式者。並許首官自陳。官試其法可用。奏予一官。而所謂佛郎機者。亦凖車數。且或倍蓰之。如此即雖不能必於取勝。必不至如近之挫衄奔北。消阻退藏者矣。夫中國長技。其可恃獨火器耳。今虜既深入。實多得吾鐵。且亦畧有工人於其中。所少惟硝與黃。頗聞諜者言。近使其黨之臨清收市。果然則虎而付之翼也。乞下山東撫按官嚴加詰禁。自今諸來市易者。必騐其所執之文。令兵備官籍注其數於所執。以防轉貨。庶姦人無所逃遁。仍通行所在。一體禁緝。

一廣間諜、今山西郡縣詳得虜所遣諜。前後不下數十人。且言人人殊。大抵要非一時一部所遣。則其儔黨之未獲。散在京畿與山東河北者。各不下千餘人可知巳。臣始竊怪區區醜虜。地既苦寒。百物稀少。何以??處能得人之死力若是。其後參互譯問。乃知彼雖夷狄。然其賞罰信必。無愛錫予。諸邊諜得實者。大之則使統部人馬。次之亦不失有妻孥牛馬之奉。彼貧民無賴。安得不棄此而就彼。為之耳目以求利益哉。臣愚欲乞　敕下撫臣厚飬死士。詐充投降。設為教誘之辭。以聳彼聽。使之得見親幸苟其得間。則斬其名王酋長漢時多有此等人。與用事之人。如不得間。亦必來聽彼諸部強弱虛實。與其協和與否。而陰為之備。今說者欲以調到延綏諸處人馬留之防秋。夫久集則有饋餉之難。多屯則耗囷廩之積。茍飬得數人焉。縱之以去。致之使來。則可以得其要領。早見而預為之圖即按伏當亦可罷。比諸數千人坐食之費。相距遠矣。臣又聞夷狄相攻。最為中國之利。始者黃毛韃子與朵顏諸衛。及西海亦不刺部落。實與迤北諸眾。故有讐嫌。故彼有忌而不敢深入。今聞黃毛及朵顏諸族。已與結好。而亦不刺部落半為吉囊所有。此雖未必盡然。然觀此來。舉族深入而不復顧忌。則亦可得而推。然臣又聞夷狄貪而好利。反覆無常。吾誠不愛金貨繒綵東賂黃毛三衛以牽其東。西???亦不刺遺種。與之善地以曳其右。使之首尾牽制內相狼顧是固或一道也。臣又聞亦不刺遺種為吉囊所???。黃毛朵顏則與俺答結好。似各有爭雄競長之意。不知然否。果然。是固可間而離也。吾誠得辨黠讒慧之人。使之交鬬其中激之怨怒相攻是或又一道也。不然則下黃榜於大同諸路。但有能斬吉囊俺答猛毒兒之首者。與爵都督。仍賞以千金。其餘酋長。亦得為都指揮以下官秩。使之自相猜疑。互為屠剪。是又或一道也。方今虜勢日熾。侵暴之患歲所必有。今中外效忠之士。所上一切利害。文多冗長。事或迂遠。　陛下萬幾繁重。勢或不能盡覽。而內閤本兵之地。宜亦難於徧閱。以臣私愚。乞　敕戶兵二部各置邊防一科。選於其屬。得有學術智慮。盡心　國計者。部各二人。使得專一竭精殫力。討論利害之實。以關其長而告　陛下。如此則言者之意。得以窮盡其說。而　陛下之聽覽。可以總兵要而受其成矣。

一清耗蠹、臣聞宋臣蘇轍有言、豐財之道無他、但去其所以害財者而巳、今沿邊諸鎮、所以害財者、其途甚廣、其弊甚深、夫我　國家之設六邊。其初雖仰給鄰省之常賦。然屯田塩法。所補至為不少。今屯田久弊、勢難卒復、然尚有可諉者、謂虜數內侵地、荒不可墾也、至如塩法、一事。則固任其大壞極弊而莫之省憂。其又何說焉。葢頃歲以來。所司固以商人困敝不得利。改議每塩一引。止令輸粟一斛。若銀則四錢有半。此誠通商惠工之術。安邊足用之道。其何不善之有。柰何法立姦生利不歸商賈之家。而顧以充豪猾之橐。聞之邊人言。每歲戶部開納年例。方其文書未至。則內外權豪之家。徧持書札。預託撫臣。撫臣畏勢而莫之敢逆。其勢重者。與數千引。次者亦一二千引。其餘多寡。各視其勢之大小而為之差次。名為買窩賣窩。每占塩一引。則可不出大同之門。坐收六錢之息。至於躬身轉販真正商人。苟非買諸權豪之家丁。丐諸貴倖之僕隸。則一引半緍。曾不得而自有。夫一引白得銀六錢。積而千引。則可坐致六百金。萬引則可得六千金。以游手游俠之人。不移跬步。而坐致千金之利至於商賈負販。勞筋苦骨。乃為人奴役。其支塩也。則有伺候需索之煩至其行塩貿易也。又率為餘塩之賈所苦。人情何樂於此而為之乎。此邊人耳目所共聞見。所以失人心而召禍變。虧　國計而積耗蠹。皆由此其道也。臣嘗細求其故。其弊之所以不可反者。葢緣比年廵撫都御史習知其地與時不可久處。則日夜圖惟遷轉。既不免曲意以奉人。加以時有喪敗踣北之失。又每務彌縫而懼人之議其後。故以重利啗人。至於負累商人。虧損　國計。非惟不知恤而亦不暇恤。即雖其撫治仕宦之家。與其舉人監生生員之室。無不人人得其歡心。邊商之耗甚於內商以此甚至以之賞伶人犒樂工而亦莫之恤焉。豈不可為痛恨也。臣愚伏望　皇上敕下該部、查議將前開納事宜、改屬廵按御史。廵按亦未必能持法但無封疆之責不至畏人如撫臣或差勝耳務令召募正商上納而增其課額。即每引可得米九斗。如令納銀亦不失一兩之入。著令凡沿邊之人。無問車芻石粟。皆得詣吏上納。則彼號稱商人者。既無勢豪之占據。既巳樂從。而彼所謂勢豪者。知其無利。亦自將舍置而不顧。如是而商不輻輳。財不裕饒。臣請伏誣妄之戮。若御史仍前所云不能為　國家增課袪弊以濟時艱。許吏部都察院及兩京科道參奏紏劾。重寘法典。其於邊計。雖未必??處充。當亦稍稍有所補助。此外更能乘今中熟糴十餘萬石。顓備客兵。毋令輒以按伏陰耗。必不至失我軍之心。而召外夷之侮。如比日也。何者昨虜人壓境乘間挑戰。邊人紿之曰。　朝廷遣大將調集諸鎮人馬數十萬以與汝殺。而彼傲然不信。且曰今見本鎮軍巳數月不得食矣。即調到諸軍。汝將何用供給。夫邊臣耗　國計。而使猾虜輕侮至於此。豈不可為痛恨。故今日之計。必先厚自貯積以壯我軍之氣。而逆折其心。即屯田之利。將漸可矢?見復。昔趙充國論備邊之計。以為湟中穀斛八錢。糴三百萬斛。則羗人不敢少動。諸葛亮用兵如神。而以粮道不繼。屢出無功。由是言之。豐財積穀。豈非古今之要務哉。今虜得利以數十萬計。牛羊彌滿於山谷。子女充牣乎穹廬矣。諸部之人聞之見之者。必且爭相告語。轉相誇詫。將日夜治其器械。練其人馬。猶若漁人之治網罟。獵者之調鷹犬。以期於必得。而我或泄泄然自若也。豈不貽後日之深悔哉。

一嚴備禦、始數年北虜之侵我也。雖烽火時驚。疆塲不寧。然皆不過緣邊而止。猶未敢公然無忌也。其後漸知我之虛實。謂我軍莫能禦也。去年之秋。遠踰關南。深入興嵐靜樂之境。夫興嵐靜樂雖腹內。然其距偏頭寧武諸關。猶未甚遼遠則亦猶有所忌也。茲者一月兩舉。直踰平定而東。石州而西。視去歲所侵。又越數百里而遠。且虜猶狗豕。夫狗豕之盜食物也。於此得便。則於此數來。苟有人焉從而痛朴擊之。則必懲而終莫敢至。臣姑不暇遠引、只如正統中、也先入寇無已、賴當時清風店一戰而勝乃胡人痛哭以歸、葢自是不敢南牧、今幸虜暫退、誠宜及是時申戒內外任事之臣、勿以虜退而少安、日夜蒐補簡閱、激昂教訓、諸中外所上一切便宜、决斷而力行之、務收清風之捷、臣謹按先年民壯之設、實懲巳巳之禍本、古者寓兵於農之意、其法甚羙、但沿襲之久、上下相玩、雖有常數而無常人。至使嬴孱衰耄之人。濫充抵數。其所為役者。不過為豪門廝飬。官府徒隸。將作傭奴而已。其於建置名義。絕不相蒙。甚非所以待有事而備不虞也。臣愚乞下該部申戒天下撫按官、從實稽簡、而稍增其數。務在膂力驍雄。如其名稱。然後籍其年貌。藏之所司。自非病死。或疲老者亦須更易不許輒易。務令各占一藝。時加演習。官募業師。轉相教誘。庶幾人皆可用。士不虛設。至於山東河南北直隸與江北諸州縣城隍樓堞。其固而可守者。固仍舊貫。自餘並令繕修以防衝軼。其遠年積貯軍器。聞以久不試用。悉皆朽蠹頓弊。摧枯斷折。徒有其名與數爾。併乞行撫按官從宜修理。或因舊以為新。或損多以益寡。彼諜者知吾日夜預備。有以待彼。則其狂志異謀。雄心陰計。庶幾可以逆折。不然。彼日得我人長飬而狎習之。而又配以婦女。彼貧民因以為家。轉相煽誘。恣行蠶食。雖或不能大有所就。吾恐姦雄桀猾之徒。相挻而起矣。伏乞　敕下該部特設逸才一科。令所在撫按收召??斤??也不羈之士。諸但膂力驍雄。計慮深遠者。許得求乞自效官試其能果實。　上之則命為千夫長。次之為百夫長名目。月給之糧八斗。或一石。使之統領民壯。訓教鄉兵。俟三年無過。給之冠帶。又其積有年勞。謀勇漸著。許得一體獎薦。漸階流品。如其才堪大受。力能禦侮。即雖雄邊大將。亦皆有由此其選。是固廣求才賢消弭姦桀之一道也。

一核屯戌、臣聞故事山西河南兩省歲發吏卒數千人戌大同。名班軍。豈非以大同為山西河南之門戶。大同安則諸郡安。故雖損內以益外而不暇恤耶。臣嘗竊伏聽於眾庶、今其流弊巳極、不可不思所以變而通之也、何者、每班軍未行。其統管把總若指揮率頭會而戶歛之。市買其地之所有名土儀。葢自總兵而下。至於守備。數各有差及其到鎮。班軍甚為無益近多有及期不至者曾不使之操執弓矢。跋履行陳。而乃撥送　宗藩。給役鄉貴又否即修濬塹隍。斬艾草木。軍既不耐其水土。加以糧餉不繼。飲食不以其時。往往疾病以死。然亦月支行糧四斗有半。在本軍則有廢棄家室之憂。在大同則無毫毛防禦之用。在本鎮則無以為守衛之資在客鎮則反增耗蠹之實大非所以便人而益國也。臣愚欲乞　敕下該部查議、請令大同鎮廵、召募沿邊土著之人。抵補兩省輪戌之卒之數。彼戌卒所遺每月行糧。巳足支募軍半月之食矣然後扣追二省歲應輪戌之糧。以補應募之人之食而又明厲科禁。嚴立限期。即令領班指揮及把總管解交割。毋使稽緩侵盜。如此則應戌之士。得以耕鑿貿易。保其妻孥。彼必不苦於供給。大同失業之人。得有所藉以自飬。必且欣然於赴召。而山西河南兩鎮各有得人以為守。是一舉而三得。事半而功倍也。比諸羈旅不常之人。愁困無聊之士。往來道路。計日懷歸。徒耗縣官之儲無益防禦之實者。豈不大相遠哉。

一預積貯、臣聞之鼂錯曰、一日不再食則飢、歲不製衣則寒、夫民飢不得食、寒不得衣、則雖慈父不能以有其子、君安能以有其民哉、臣始誦其言以為太過至於近日乃知其信然不誣、何者、自頃山西被圍。纔巳日爾。然人情皇皇。已皆狼狽相顧。假而圍之月餘又或數月不解。此其急當何如也。訊察其故。葢以民間積蓄。本自不多。而官庾所藏。又苦不富。即此一處而天下具、可知巳。謹按先年戶部奏行積粟條例、其意頗善、徒以吏緣為姦。奉行弗至。而上之人亦不聞有所甄拔飭厲。故使良法羙意。曠寢廢閣至於今。臣愚以為宜嚴行申厲。重紏貪墨。夫郡縣儲峙。所以待有事而備可虞也。今法自徒以下得贖者有力入粟。其稍有力則令入金。名工食。所以緣人情也顧吏因為利。不以歸官府之帑藏。而以充私室之橐笥。是教之偷也。為今之計。莫如改令請得贖免者准入粟。而為之差等。如法應杖七十者、而有力也。亦在其人耳粟之在倉與金之在庫無以異也則令入穀十石五斗矣。其稍有力者。則與减十之三四。其他徒流並準此以為之則而又　明敕撫按之臣。時廵稽籍因以觀察其人之廉與貪。及奉法與否。其有仍前贖金者。並以賍罪論罷。其餘江南嶺表諸處。或下濕不可久貯者。令撫按官畫一具奏。務期有備。　陛下採之輿議者。著在令甲。令該科記籍。毋輒輕改革。如此則積倉相望。師行糧食。即雖兵連禍結。當亦有資於轉運。比諸倉卒賫發。乘急翔貴。收糴無幾。緩不及事者。其利害輕重。豈不相懸絕哉。

一撫傷夷、今山西太原所屬諸郡縣。雖稱附邇邊徼然以大同為之門戶。本自中土。其地頗廣遠。賦頗繁重。而民亦阜蕃。始十數年前。注選者猶皆科第之英與其才望之士。數年以來。以其近邊多事也北缺至今多科貢其所注擬。率多耄荒之人。左遷之籍。此曹精力衰倦。智識昏懵。其日夜之所惓惓。要不過歸老之計而巳。即今邊事方殷。呻S吟Y未息。必須噢休賑貸。加以訓兵積穀。勸農除器。百責寔萃。豈此輩力所能辦。雖或間有二三可用之人。彼見地方之疲病困憊。日以多故。又皆有望望欲去之心。如此則國家何望。而百姓何恃也。臣愚欲乞　敕下吏部。將山西諸州縣正官。行撫按官澄汰。除。賢而才者使之久於其職。其餘送部改授。其闕請於新進士中選擇銓補。令其勞來安集。綏懷招附彼其人雖未必人人且賢然以彼年力。加之方起布衣。會有京朝之望。其必奮厲無疑。而又申飭監司。嚴加督察。以俟功能殿最。治狀傑然。而。後隨材器使以補科道部寺等官。彼其人習知地方百姓將於巳責。而不可??處解去也。必將深思熟慮。周旋竭力於其官。即時有科率徵發。其勢既得行。民亦罔不戴。而其下亦無敢緣為姦利。故雖不必輿金輦帛以為惠。而惠之所及廣矣。是誠捄時之切務也。

皇明經世文編卷之二百四十六終








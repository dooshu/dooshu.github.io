○放免诸道积欠诏

朕临御兆人，为之父母，思厎於道，俾安其生。然则邦计不可不供，封陲且以集事，而累经水旱，或有流庸，积成逋悬，寝以凋瘵。每念於此，惕然疚怀，中宵以兴，思拯其弊。将以悯其疾苦，致於康宁，岂可更扰疲人，尚为徵敛，宜宏善贷，以惠困穷。其诸道州府应欠负贞元八年九年十年两税，及榷酒钱，总五百六十万七千馀贯，在百姓腹内，一切并免。如已徵得在官者，宜令所司具条疏闻奏。呜呼！天生蒸人，君为司牧，百姓不足，过实在予。永思其艰，载用祗畏，宣示中外，令知朕怀。


为朱矞三舍人颂其母费太君苦节

费无子，盖抚舍人于襁褓，以后其夫者。

青青南山柏，上有双鹓巢。
巢成不将雏，只影凛严飙。
中夜思故雄，悲鸣音哓哓。
口衔一雏至，彩翮如九苞。
哺雏自忘饥，咄嗟丰羽毛。
昔也栖卑枝，今也翔层霄。
饮啄岂不美，反哺心郁陶。
良时无久留，风树何萧条。
雏孤怀旧恩，永慕还哀号。
言当托彤管，遗徽长不彫。



○为裴中丞奏邕管黄家贼事宜状

（裴中丞，桂管观察使裴行立也。前卷有《代裴中丞谢讨黄贼表》。）

右今月四日，邕管奏事官严训过，（谓过桂州。）称押衙谭叔向等与黄家贼五千余人，谋为翻动，虽已诛斩，犹未清宁。当时差本道同十将某至邕管界首宾州以来，迎探事宜，兼为声援。昨得十四日状，并严训状报同，其黄家贼并已退散，各归洞穴讫。

伏以鼠窃狗偷，非足为患。陛下威灵远被，神化旁行，遂使奸猾之谋，（“猾”，一作“狡”。）先期而自露；回邪之党，不戮而尽夷。伏恐飞章已达，吉语未闻，尚轸天心，犹烦庙算。臣谬居方镇，忝接疆界，所得事宜，不敢不奏。


卷十九　序


撰序

中书试诏臣僚和御制雪诗序

三谏书序

东观集序

送寇密直西京迁葬序

送张咏序

送鞠仲谋序

送孙何序

送丁谓序

送王旦序

送戚维序

送谭尧叟序

送牛冕序

送李巽序

诸朝贤寄题洪州义门胡氏华林书斋序周易彩戏图序

中书试诏臣僚和御制雪诗序

雍熙纪号之四年冬十有二月宝图大昌岁律将暮日穷次而月穷纪方及送寒车同轨而书同文咸归大化五行以之顺序六气以之和平繁云翳空密雪飘野至诚攸感爰当大蜡之期上瑞斯呈何止小康之兆乃始也隂风淅沥微霰悠扬散五谷之精华润三农之畎亩上林未暖而花发禁柳不春而絮飞星榆之华下青冥琪树之蕊飘沧海点缀於五城双阙飞翻於三市九衢溟蒙而远蔽耕耘凌乱而光生御座天顔怡悦临轩乍满於重瞳民心乂安在野惟闻於鼔腹则有天禄石渠之士鸿笔丽藻之臣覩是休祥聿陈歌咏风雅作矣见王化之兴隆物情诱之动诗人之?思同称圣感互达天聪皇帝乐善忘疲诲人无倦诏令向所进者咸可属而和之埙箎之韵相谐黼黻之华交映虞謌鲁颂铿锵俱合於声诗王後卢前頴脱各呈於锋鋭赓歌既罢睿鉴尤嘉於是宸睠曲回王言焕发示天心之善诱降御制以作程称赏良多激劝斯在遂使四方文士不敢言诗五牓门生咸思阁笔夫如是则周穆之咏黄竹祗因隂沴而兴怀汉祖之歌大风但以壮士而为念未若我六出之瑞不愆伏於天时四始之兴乃形容於盛德而又赐以圣作耀乎人文是可以播大宋之乐章跻攀三代表圣人之能事糠粃百王且夫其言七同七星之垂象其句八同八音之治世其韵四若四时之成功有以见睿哲文思不徒然矣宜乎编羣彦之什附一人之诗焕此昌期传为嘉集俾夫千古而下六义孔昭且知文物之大兴君臣之相合也不其盛哉臣稽古寡闻效官无绩尧廷擢第虽有玷於科名吴郡字人实久抛於笔砚序兹盛事颇媿非才亦犹清庙有仪必覆之以茅屋锦袍在御或尚之以褧衣幸获纪於文明庶有光於贱吏臣谨序

三谏书序

臣闻前事者後事之元龟也是以读二帝之典则首曰稽古帝尧又曰稽古帝舜以唐虞之圣尚稽古道而行况居三代之末乘百王之弊者乎臣遭遇入朝叨窃名器更直多暇闭门读书见前代理乱之源览昔贤谏诤之语念空文之未泯痛直道之难行放逐以终而词气不屈布在方策千古如生苟举而行之则其道未坠因采掇古人章疏可救今时弊病者凡三篇其一以搢绅浮竞风俗浇漓率多躁进之徒鲜闻笃行之士不移旧俗渐紊彛伦臣故献刘寔崇让论其二以齐民颇耗像教弥兴兰若过多缁徒孔炽蠧人害政莫甚於斯臣故献韩愈论佛骨表其三以选举因循官常隳紊署置不已俸禄难充但蠧疲民罕闻良吏臣故献杜佑并省官吏疏斯皆事可遵行言非迂阔亦欲使昔贤遗恨发自微臣前代遗文兴於圣主者也每篇之末臣别有起请条目指陈时病稽合前文庶引古以证今必朝行而暮复又自立问难缀於终篇断在不疑以絶浮议待罪之至引表具焉

东观集序

士君子者道也行道者位也道与位并则敷而为业臯陶益稷谟伊训之类是也道高位下则垂之於文章仲尼经籍荀孟扬雄之书之类是也洎三王道丧五伯风行有位之人以强兵为事业在野之士以小辩为文章虽两汉遏其颓波而六朝荡其余烬天未厌德付於李唐然而三百年间圣贤相会事业之大者贞观开元文章之盛者贞元长庆而已咸通而下不足徵也企及三代其惟圣朝我法天崇道皇帝之宅天下也守尧之仁躬禹之勤奋成汤之武阐姬昌之文仁以布政故兆民之心归焉勤以开国故九土之贡入焉武以定乱故奸雄跋扈弭焉文以化俗故诗书礼乐行焉是以儒敎兴贤臣出事业昭於上文章灿於下德生民而未有道与皇而比崇天下文明我弗多让然而汉文之代贾谊之道不行元和之间李贺之才自夭天弗与命位不称才岂曰无时亦将有数故着作郎直史馆罗君之谓乎君讳处约字思纯其先京兆万年人曾祖彖长安令彖弟衮有文学大名历事僖昭二帝入梁为谏议大夫有文集行於代祖仅万年令父济皇朝太常丞处约九岁能赋诗十三通经义尤长於易故所为文必臻乎道二十六御前擢进士第解褐宿州临涣薄再命苏州吴县宰得大理评事雍熙中被召赴阙试文於相府制授大着作直太史氏面赐银章朱绂以荣之明年乘使车将帝命按狱讼於江浙采风谣於湘潭举善发奸不避权贵虽被劾者侧目而君子是之不幸以淳化元年十一月卧疾终於家年三十三亦贾谊李贺之俦也友人翰林学士尚书祠部郎中知制诰苏易简左司谏知制诰王某以布素之交哭之恸收其遗文洒泪编次勒成十卷以其终於史目为东观集总謌诗赋颂私试五题杂文碑记书啓序引表状祭文凡数百章十万余言其间有东臯子楚义帝碑録希夷子言书野叟壁数篇极乎天人之际者也味其文知其志矣噫国初已来才有余而位不至者若夀光李均襄阳观风从事郭昱太常博士董淳太子中允顔贽斯皆賫志没地垂之空文异日国家诏史臣修文苑传此数人者不可遗也使处约之名与之同列文亦无愧行又过之亦足彰好文之朝得贤之盛也故并序其官氏拜章进御乞付三馆亦所以备史笔之阙文也

送寇密直西京迁葬序

皇上省徽号之明年春正月尚书郎直枢密上谷寇平仲葬先正少卿於西雒君命也外姻同位饮而饯之咸以为哀荣之极矣初少卿之终也平仲尚幼葬是以缓洎平仲十九登进士第三迁得佐着作尹成安县成安大名之属邑大名少卿佐幕之地也亲友间有以葬事为请者平仲曰未也於礼子为大夫父为士祭则大夫葬则士吾先人以懿文茂行中甲科遭时乱离终於下位今吾虽为王官尚未通籍苟赠典不及则吾先人陪臣矣若以士礼葬之吾弗忍也且非所以显吾亲而成吾孝耳议者闻之曰寇氏果有後於宋乎其志大也越明年迁殿中丞循恩例也时夏师未复兵食颇艰乃诏平仲使西北边归上便宜因得召见试御戎论称上旨制授右正言分直东观且以邦计之地吏缘为奸辍史笔之才试奏刀之利君子不器斯之谓与会诏下百官各言边事平仲慷慨拜章极陈利病天子壮之不数日擢拜虞曹郎寘於密地寻以天官之职委焉出领铨衡入备顾问扬清激浊物论多之既而有司以平仲贵为侍臣当赠父母故少卿太君之命并行焉平仲於是卜地开阡择日请告上可其奏赠礼有加翌日别尧阶趋洛汭金印紫绶白马素车且护先太君之神柩附焉礼也君子曰少卿之积善余庆也既如彼平仲之遇主荣亲也又如此诗云贻厥孙谋以燕翼子少卿有焉经曰立身扬名以显父母平仲有焉羣公着位明庭弗克会葬盍各赋诗取白华之义謌孝子之洁白乎直凤阁王某序以冠其首云

送张咏序

今之县尹古之诸侯自秦郡天下小国皆化为县县有政听郡条而後行县有长观牧守而後动秩卑禄微弗足自庇固不暇使风俗之移易逮乎炎汉隆兴始有重外之旨故命郎官出宰百里之邑秩四百石尊其位厚其禄盖欲分君忧而求民瘼也由汉而下邑官益卑故梁竦有徒劳之言渊明起折腰之叹侪胥伍吏区区於风尘间遂使抱王佐者耻而不居黩货利者稔而自处苟县政有阙率曰吾将罢兹邑而适他邑乌用革焉县人有病亦曰吾将舍此民而涖他民乌用易焉观其视一邑之政临一邑之民若行客之宅邸舍也待旦而去固无所惜焉风行雷同寖而成俗良由国家小亲民之任轻字人之官之故也将拯其弊非圣人孰能制乎宋天王嗣位之五载亲选贡士分甲乙科中甲科者通理郡事乙科者专任县政尊以廷评之位重以使者之车县政有阙得以擅革县人有害得以专易既革且易不康何待诗所谓能官人者岂独美於文王乎清河张咏字复之本宅九河间少有奇节钓鱼侍膳外读书无虚日秉笔为文落落有三代风今春举进士一上中选将我王命莅乎崇阳分君之忧使帝心休休乎求民之瘼使人心熙熙乎江流之南郡大惟鄂鄂人得贤亦孔之乐波映鹦洲烟藏鹤楼白云芳草思古悠悠堂有鸣琴足以振穆若之风樽有醇醪足以养浩然之气维江汤汤监其襟袖维山峩峩媚其户牖鱠得鲂鲤菓多橘柚吏隐於兹足保无咎且优且游勿为江山羞复之勉旃云尔

送鞠仲谋序

皇帝嗣位之五祀余始随计吏识鞠生於场屋中是岁余与生俱为御试所诎胥别辇下邈无音尘八年春余第中乙科生以家艰不预於选閲同年之籍不下二百人无生之名为长太息矣洎余解褐掌簿书於成武【句】县即隋之戴州也庭有顽吏土无秀民或通刺而来者皆腐儒也以是供吏职奉晨羞外经旬浃月未尝与人通而生独叩扉而来余既喜且媿盖喜生之命驾而媿生之未禄也问其行则曰哀瘵之中不敢事笔砚而事家产姑以卜葬为事耳曰某之先考洎季父俱以游宦终於理所今悉扶护而归将祔於故里且出中谏苏公德祥饯行文序以示余夫苏公天下之名士也非生之博雅笃行又乌肯序以褒之且述生自申抵陕历河阳下洛都由浚郊而东至於高密迂行曲涂殆近万里【事具苏中谏序中】非事父母能竭其力者孰能与於此乎余因念家本寒素宅於澶渊梁季乱离举族分散叔父没於兵而葬雷夏伯父没於客而葬博关太夫人又旅葬於济当时未名以乞丐自给无立锥之地以息幼累况殡礼乎今兹起家位下俸薄接晨炊之不及况茔域乎一旦覩生之行事良可恸哭噫堂有严君微得月俸以奉甘旨则生之幸民也野有露骨无土地以厝窀穸则生之罪人也誓将积余俸市高原捧土起坟负骨归葬以继生之行事则所愿毕矣辱生之来起余以不匮之志受惠多矣生之门第文学已备苏公之笔故不书但感慨而序云

送孙何序

天之文日月五星地之文百谷草木人之文六籍五常舍是而称文者吾未知其可也咸通以来斯文不竞革弊复古宜其有闻国家乘五代之末接千岁之统创业守文垂三十载圣人之化成矣君子之儒兴矣然而服勤古道鑚仰经旨造次颠沛不违仁义拳拳然以立言为已任盖亦鲜矣富春孙生有是夫先是余自东观移直凤阁同舍紫微郎广平宋公尝谓余曰子知进士孙何者邪今之擅场而独步者也余因徵其文未获会有以生之编集惠余者凡数十篇皆师戴六经排斥百氏落落然真韩柳之徒也其间尊儒一篇指班固之失谓儒家者流非出於司徒之职使孟坚复生亦当投杖而拜曰吾过矣又徐偃王论明君之分窒僭之萌足使乱臣贼子闻而知惧夫易之所患者辨之不早辨也斯可谓见霜而知氷矣树敎立训他皆类此且其数千万言未始以名第为意何其自待之多也余是以喜识其面而愿交其心者有日矣今年冬生再到阙下即过吾门博我新文且先将以书犹若寻常贡举人恂恂然执先後礼何其待我之薄也观其气和而壮辞直而温与夫向之着述相为表里则五事之言貌四教之文行生实具焉宜其在布衣为闻人登仕宦为循吏立朝为正臣载笔为良史司典谟备顾问为一代之名儒过此则非吾所知也岂止一名一第哉告归许田序以为赠余非多可而易与者也凡百君子宜贺圣朝得贤吾道之不坠尔

送丁谓序

主上躬耕之岁仆始自长洲宰被召入见由大理评事得右正言分直东观既岁满入西掖掌诰且二年矣由是今之举进士者以文相售岁不下数百人朝议之余历览忘怠然有视其命题而罢者有读数句而倦者有终一篇而止者或诗可采其赋则无有也或赋可称其文则无有也能全之者百不四五况宗经树敎着书立言之士乎去年得富春生孙何文数十篇格高意远大得六经旨趣仆因声於同列间或曰有济阳丁谓者何之同志也其文与何不相上下仆未之信也会有以生之文示仆者视之则前言不诬矣是秋何来访仆既与之交又得生之履行甚熟且渇其惠顾於我也今春生果来益以新文二编为书以投我其间有律诗今体赋文非向所号进士者能及也其诗效杜子美深入其间其文数章皆意不常而语不俗若杂於韩柳集中使能文之士读之不之辨也由是两制间咸愿识其面而交其心矣翰林贾公尤加叹服是知道之尊人也岂位也乎哉学之富人也岂赀也乎哉今之不勤於道不力於学而望人之知者宜视丁氏子之道何如哉告归许田序以为赠

送王旦序

圣人籍千亩之岁元老膺三入之命王泽大赉庙谟惟新有善必兴有恶必去乃放郑侯以肃京辅有以见善人为邦而不善者远矣言念圃田择贤而治用御暴横是资循良先诏侍御史范阳卢公牧而抚之次命殿中丞琅琊王公通而理之皆能哲也王公即故夏官贰卿之子也以雄文直气扬其父风以儒学吏才张为国器是行也所任虽小而所委重大西门秋风北阙行色四牡夙驾五马迎郊朝僚知其得贤郡人歌其来暮右省谏官王某蹟郑民之旨为诗文以送焉辞曰昔我郑邦厥守不良厥佐吐刚吾相疾之吾君窜之我民用康今我郑封其守惟公其佐惟通吾相佥之吾君命之我民其丰荥泽之兽溱水之鱼泳尔清流毓尔丰刍不弋不纲与民同苏匪我圣君匪我相臣暴曷去兮贤曷举兮革我苦兮为乐土兮

送戚维序

崇位厚禄人心弗欲者鲜矣然取之不以道昔人不贵焉是知学古入官沈於下僚者非君子之耻也监官戚君始以儒雅受训於庭复以文学策名於国终以亷平莅事於官下笔到古人诵书得圣理家门嗃嗃敦大易之象亲族熙熙有邃古之风士流之家仰为模范用是而进虽位未崇禄未厚固不为耻耳自释褐已来縻郡曹沈邑佐颠踬穷苦者二十年晨夕芳鲜曾未快志况温饫妻子乎去年参常调选於天官始授郡主簿辇亲挈子来即谯亳修吏职外日得以俸给躬荐甘滑彩衣煌煌色若自得古之称孝子者殆将无愧今年秋国家以蜀之令长阙而未补用是有遂寜之命公不以遐适为念而以违养是患且曰退耕无田则伏腊寅酉其可虞乎进而取禄则温凊喜惧得无思乎藩羊其羸进退安据复自念曰与其千里负米孰若五斗折腰者邪一旦捧天书禀亲旨拜乎北堂膏车西下白华在咏心其摇摇剑关倚云遐指天末名利之役其若是欤噫导一人之泽福百里之民亦足行乎道也食有道之禄及高堂之亲亦足光乎孝也割慈去里无庸介怀矧皇朝平蜀已来宰邑相望於候馆是以宋紫微由小着往杨侍御自拾遗出是役也安知遂寜不为大来之朕乎行哉勉旃勿以铜墨为媿耳

送谭尧叟序

古君子之为学也不在乎禄位而在乎道义而已用之则从政而惠民舍之则修身而垂教死而後已弗知其他科试已来此道其替先文学而後政事故也然而文学本乎六经者其为政也必仁且义议理之有体也文学杂乎百氏者其为政也非贪则察涉道之未深也是以取士衆而得人鲜矣官谤多而政声寝矣吾友殿丞谭公其近者欤读尧舜周孔之书师轲雄韩柳之作故其修身也誉闻於乡里其从政也惠布於郡县先是公解褐得廷尉评尹邵阳县湘民受其赐再命得通判犍为郡蜀吏畏其能会天子欲广视远听黜幽陟明诏廷臣之亲信者采风谣於蜀部复命之日奏公为理最亦既受代丞相以名闻且将召对有日矣丁太夫人忧公闻讣号絶见星而行泣血三年不交人事君子以为知礼服阕循常典除佐着作翌日有司举旧事以言制授殿中丞旌善政也议者谓公必直东观为史臣立一家之言垂千古之诫斯当仁矣而襄阳大郡通理岁满执事者以公塞诏焉人以为滞才公以为得所盖将葬父母植松楸焉毕婚嫁备榛栗焉然後邵阳犍为之化复行江汉惠加於俗政闻於朝则排金门上玉堂岂为晚也同云四合腊雪将下酾酒叙别得无言乎

送牛冕序

今天下之士由科试入仕者以第进士为美名隶京官者以游三馆两制为近职厘外务者以任刺史二千石为亲民语名郡者以丹阳为重地畴能兼之吾友陇西牛君有是夫君尝倅贰郡牧一州所在称理有龚黄之政焉又尝佐秋官详庶狱事无枉挠有于张之风焉游馆殿专笔削褒善贬恶有班马之辞焉好风什多吟咏寒苦清丽有元白之思焉求外官能得大郡向所谓美名近职亲民重地者君兼而无媿矣君是行也上有垂白之亲下有趋庭之子家人嗃嗃而内辑兄弟怡怡而外和含饴弄孙尽高堂之乐腰金拖紫居百城之长为儒之荣至矣为子之道光矣其当报吾君而惠吾民者乎勿使采诗者听伐檀之刺也

送李巽序

古者设关所以禁末游为市所以通货殖後世因而有税焉亦以资国用而佐地征也历代便之未尝或改旧制皆委郡县署胥徒以掌其务故侵渔自奉利入於下割剥公行怨归於上不有厘革孰为经久国初巳来始用儒臣以莅之锡之皇华尊其任也委以利柄观其器也是以周行之士由此而进焉端拱元祀夏六月诏以光禄寺丞李君督婺州关市之赋遵历试也君建阳人少以文章干禄江表神德平吴之六年皇上嗣统之三载始随计偕求试於大宗伯君尤善辞赋得贞元长庆时风格如土鼓蜃楼数篇皆辞理精妙出人意表故秉笔者许之仆时在场屋与之游者凡三年同登乙科交分益至是以君之文行可得而熟矣宜乎立丹墀奋鸿笔作邦家之秀为搢绅之光而适海隅厘冗务者何哉盖建谿婺女实邻境也君离邦去里自闽之蜀官历命年将一纪堂有亲老室有妻子是行也道未畅於国孝可成於家也士君子闻而荣之噫行道之要利不如义立事之干义不如利昔君佐管城宰晋原抚民人亲稼穑非谓义乎今君奉朝命临外司歛关征助经费非谓利乎义以行之利以干之政成归朝何攸往而不济上国残暑江天早秋凉风入怀旧物在目郡守迎劳乡人咏謌徵四牡以讌使臣唱白华而延孝子柅轺车於故里侍板舆於任所有道之禄得以及亲无外之时得以聚族彩衣奉养何乐如之至止之日为我登八咏楼赋新什以寄远即嘉惠也怀安败名乐不可极仲权其志之

诸朝贤寄题洪州义门胡氏华林书斋序

吾读两汉书见制语宣下未始不以举孝悌力田为急宜其风俗淳厚宗社长久矣今天子大孝如舜至仁如尧耻言霸图纯用帝道然而乘五代之疵国化百年之汚俗以为非孝悌不足以敦本非旌表不足以劝民南昌旧都胡氏大族一门守义四世不析乃降诏命旌其里闾声闻於天风化於下大哉圣人之於孝治若是之亟也自尔胡氏登进士第者二人授助教者一人今岁夀寜节胡氏子有献华封之祝者上益嘉之制授试秘书省校书郎面赐袍笏劳而遣焉且颁御书以光私第由是有位於朝有名於时者校书皆刺谒之且盛言其别业有华林山斋聚书万卷大设厨廪以延生徒树石林泉豫章之甲也愿得诗什夸大其事自旧相司空而下作者三十有几人诠次绾纪烂然成编再拜授予恳请为序夫南陔白华古诗人之美孝子也有其义而亡其词仲尼存其篇子夏序其意束晳补其文况身被皇朝之化目覩孝门之事有是歌咏播於声诗而序引无闻文士之阙也且使後之采诗义观国风者将何取实焉时淳化五年十月十五日序

周易彩戏图序

先师曰饱食终日无所用心难矣哉不有博奕者乎为之犹贤乎已此言心无所据则淫慾生焉故虽博奕可也自博而下戏之雅者有李邰彩选士子多为之复有参隂阳家流列神仙之事为销夜选仙图者亦行於世盖为戏不同同归於无益也戏而有益者其周易彩戏图之谓欤同州节度推官试大理评事岐君贲登进士第尚奇好古独行寡合文学之外尤耽易象善戏善诱制为此图取大易六十四卦三百八十四爻除乾六爻君象也人臣不敢为戏自余每爻当碁子一路爻有吉凶子有赏罚遇谦谦君子者终局有赏而无罚遇以讼受服者终局有罚而无赏周旋曲折至於大方此图势也以骰子二只得阳九隂六之数者先之此局例也又以黄裳元吉人道之具美遇之有不争而胜矣以至龙战於野其血玄黄则赢输未可知也得阳九之数者胜焉故起於屯而终於坤也俾夫消息盈虚之道吉凶悔吝之理谈笑抵掌斯须不离易象不习而自精人心虽戏而无荡大哉岐君之用心也可与投壶乡射掲而并行比夫杂戏远矣好事君子得不家藏而时习乎














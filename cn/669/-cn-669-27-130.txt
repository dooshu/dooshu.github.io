130　韋孝寬知兵不知義


韋孝寬知兵而不知義。尉遲迥之討楊堅，所以存周也。孝寬受周厚恩，乃黨堅而滅迥。堅之篡也，孝寬實成之，難以逭春秋之誅矣。

【元圻案】周書尉遲迥傳：「迥，字薄居羅，代人也。其先，魏之别種，號尉遲部，因而姓焉。封蜀，出爲相州總管。宣帝崩，隋文帝輔政，以迥望位素重，懼爲異圖，乃令迥子惇齎詔書以會葬徵迥，尋以韋孝寬代之。迥以隋文帝將圖篡奪，遂舉兵留惇而不受代。隋文帝於是徵兵討迥，即以韋孝寬爲元帥。迥大敗，孝寬縱兵圍之，迥自殺。」又韋孝寬傳：「韋叔裕，字孝寬，京兆杜陵人也。少以字行。恭帝元年，以大將軍與于謹伐江陵，平之，拜尚書右僕射，賜姓宇文氏。天和五年，進爵鄖國公。」






武林胡女

武林胡氏女，名淑娟，为总宪文恪公曾孙女，叙庭观察女孙，循咳鹾尹之第五女也，鹾尹任扬州之东台场。道光十二年，丁观察忧归，治丧忧劳成疾。女闻父病剧，愿从母返里，未得请，遂密疏于城隍神，并城南观音楼，祈以身代。临登舆，嘱家人曰：“我去后请从节省。”众莫解，但唯唯而已。旋归，入门，面色如纸，直奔寝所。众谓中暑，进痧粒，女第仰视。

须臾，血透重襟，揭衣视之，胸际割然，而佩刀犹在手也。急敷疮药，僵卧四昼夜，忽甦，泣曰：“父岂真无济耶？昨有白衣人以杨枝洒余胸，曰：‘从尔请，尔母已三日抵杭，得见尔父，命在不可强也。’”次夕，梦父衣冠来，曰：“尔母及兄弟各无恙，尔且安焉。”女牵衣哭失声，曰：“父真无济矣。”越六日，凶耗至，而女疮自合。初，女许字于钱塘名诸生朱鼎华为室，朱母闻而哀之，乞完娶。女曰：“吾不能如兄弟奉汤药视含敛，独三年之丧不能居耶？”

越半载，姑病剧，女始从母命归朱。衣不解带，刲股投剂，病卒不起。夫妇异室，服阕乃成礼焉。逾年，生女一。壬寅岁，朱生游邗上，遭英夷乱，不得归。传言扬城已陷，女不能自安，遂得疾。临危，执婢子手曰：“教尔平日读《列女传》及《孝经》诸书，吾有替人矣。”垂玉箸尺余而瞑。













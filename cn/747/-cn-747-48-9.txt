○满限不到任处分敕

诸州府及县令，今后每有阙官，宜委本州府当日牒报本道观察节度及租庸使，使司具阙由，附便使牒中书门下，送吏部依阙准式处分。其所阙官有职务重者，委本府长官於见任及比司官中简择，权令勾当。正官到日停，不得更差前资及白身等摄。吏部及制敕所授官，委中书门下及吏部甲制敕出后三日内下本州，准令式计程外，一月不到任，本州报中书门下，吏部用阙。如灼然事故，准敕勒留，不在此限。其违程人，六品以下本色内殿一两选同会阙不成例，五品以上停一二年。其殿选人，诸州诸使不得奏用。


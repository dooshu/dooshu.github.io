郑鼎


郑鼎，泽州阳城人。幼孤，能自立，读书晓大义，不妄言笑。既长，勇力过人，尤善骑射。初为泽、潞、辽、沁千户。岁甲午，从塔海绀不征蜀，攻二里散关，屡立战功，还屯秦中。未几，宋将余侍郎烧绝栈道，以兵围兴元，鼎率众修复之，破宋兵，解兴元之围。乙巳，迁阳城县军民长官。庚戌，从宪宗征大理国，自六盘山经临洮，下西蕃诸城，抵雪山。山径盘屈，舍骑徒步，尝背负宪宗以行。敌据扼险要，鼎奋身力战，敌败北，帝壮之，赐马三匹。至金沙河，波涛汹涌，帝临水傍危石，立马观之。鼎谏曰：“此非圣躬所宜。”亲扶下马，帝嘉之。俄围大理，昼夜急攻，城陷，禽其主，大理平。师还，命鼎居后，道经吐蕃，全军而归。辛亥，入朝，帝问以时务，鼎敷对详明，帝嘉纳之，赐名曰也可拔都。己未，赐白金千两。从世祖南伐，攻大胜关，破之。继破台山寨，禽其守者胡知县，乘胜独进，前陷泥淖，遇伏兵突出葭苇间，鼎奋击，连杀三人，余众遁去。帝急召鼎还，使者以闻，帝曰：“为将当慎重，不可恃勇轻进。”遂分畀卫士三百人，以备不虞，且戒之曰：“自今非奉朕命，毋得轻与敌接。”秋九月，帝驻跸江浒，命诸将南渡，先达彼岸者，举烽火为应，鼎首夺南岸，众军毕渡。进围鄂州，战益力。别攻兴国军，遇宋兵五千，力战破之，擒其将桑太尉，责以懦怯，不忠所事，斩之。

中统元年，以功迁平阳、太原两路万户。阿蓝答儿、浑都海之乱，鼎分率本道兵讨之。二年，诏鼎统征西等军，戍雁门关隘。迁河东南、北两路宣抚使。三年，改授平阳太原宣慰使。至元三年，迁平阳路总管。是岁大旱，鼎下车而雨。平阳地狭人众，常乏食，鼎乃导汾水，溉民田千余顷，开潞河鹏黄岭道，以来上党之粟。修学校，厉风俗，建横涧故桥以便行旅，民德之。七年，改佥书西蜀四川行尚书省事，将兵巡东川。过嘉定，遇蜀兵，与战江中，擒其将李越，悉获战船。八年五月，改军前行尚书省事。十一年，从伐宋。十二年，镇黄州。夏四月，改授淮西宣慰使。十三年，加昭毅大将军，赐白金五百两。十四年，改湖北道宣慰使，移镇鄂州。夏五月，蕲、黄二州叛，鼎将兵讨之，战于樊口，舟覆溺死，年六十有三。十七年，董文忠等奏：“郑也可拔都遇害，其叛人家属物产，宜悉与其子纳怀。”帝从之。赠中书右丞，谥忠毅。后加赠宣忠保节功臣、平章政事、柱国，追封潞国公，谥忠肃。子制宜。

制宜小字纳怀，性聪敏，庄重有器局，通习国语。至元十四年，袭父职太原、平阳万户，仍戍鄂州。时鄂阙守，俾摄府事。十九年，朝廷将征日本，造楼船何家洲。洲地狭，众欲徙旁居民，制宜不从，改授宽地，居民德之。城中屡灾，或言于制宜曰：“恐奸人乘间为变，宜捕其疑似者，痛治之。”制宜曰：“吾但严守备而已，奈何滥及无辜！”不笞一人，灾亦遂息。有盗伏近郊，晨暮剽劫，流言将入城。俄有数男子自城外至，顾盼异常，制宜命吏缚入狱，问之无验，行省疑其非，将释之，不从。明日，再出城东，遇一人，乘白马，貌服殊异，制宜叱下，讯之，乃与前数男子同为盗者，遂正其罪，一郡帖然。

二十四年，扈驾东征乃颜，请赴敌自效。帝顾左右曰：“而父殁王事，惟有一子，毋使在行阵。”制宜请愈力，乃命从月儿吕那颜别为一军，以战功授怀远大将军、枢密院判官。明年，车驾幸上都。旧制：枢府官从行，岁留一员司本院事，汉人不得与。至是，以属制宜。制宜逊辞，帝曰：“汝岂汉人比耶！”竟留之。二十八年，迁湖广行省参知政事，陛辞，帝曰：“汝父死王事，赏未汝及。近者，要束木伏诛，已籍没其财产人畜，汝可择其佳者取之。”制宜对曰：“彼以赃败，臣复取之，宁无污乎！”帝贤其所守，赐白金五千两。未几，征拜内台侍御史。安西旧有牧地，圉人恃势，冒夺民田十万余顷，讼于有司，积年不能理。制宜奉诏而往，按图籍以正之，讼由是息。

三十年，除湖广行枢密副使。湖南地阔远，群寇依险出没，昭、贺二州及庐陵境，民常被害。制宜率偏师徇二州，道经庐陵永新，获首贼及其党，皆杀之。茶乡谭计龙者，聚恶少年，匿兵器为奸，既捕获，其家纳赂以缓狱事，制宜悉以劳军，斩计龙于市，自是湖以南无复盗贼。元贞元年，有制：行枢密院添置副使一员，与制宜连署。制宜以员非常设，先任者当罢。俄入朝，特授大都留守，领少府监，兼武卫亲军都指挥使，知屯田事。

大德八年，晋地大震，平阳尤甚，压死者众，制宜承命存恤，惧缓不及事，昼夜倍道兼行，至则亲入里巷，抚疮残，给粟帛，存者赖之。成宗素知其名，眷遇殊厚，每侍宴，辄不敢饮，终日无惰容。帝察其忠勤，屡赐内酝，辄持以奉母，帝闻之，特封其母苏氏为潞国太夫人。十年，制宜以疾终，年四十有七。赠推忠赞治功臣、银青荣禄大夫、平章政事，追封泽国公，谥忠宣。子阿儿思兰嗣。






姜夔


夔字尧章，鄱阳人。约生于绍兴二十五年（1155）。萧德藻爱其词，妻以兄子。自号白石道人。庆元中，曾上书乞正太常雅乐，得免解，讫不第。约卒于嘉定十三年（1200）以后。有白石诗一卷，词五卷。又有绛帖平、续书谱、大乐议。

小重山令

赋潭州红梅

人绕湘皋月坠时。斜横花树小，浸愁漪。一春幽事有谁知。东风冷、香远茜裙归。

鸥去昔游非。遥怜花可可，梦依依。九疑云杳断魂啼。相思血，都沁绿筠枝。

江梅引

丙辰之冬，予留梁溪，将诣淮而不得，

因梦思以述志

人间离别易多时。见梅枝。忽相思。几度小窗，幽梦手同携。今夜梦中无觅处，漫徘徊。寒侵被、尚未知。

湿红恨墨浅封题。宝筝空、无雁飞。俊游巷陌，算空有、古木斜晖。旧约扁舟，心事已成非。歌罢淮南春草赋，又萋萋。漂零客、泪满衣。

蓦山溪

题钱氏溪月

与鸥为客。绿野留吟屐。两行柳垂阴，是当日、仙翁手植。一亭寂寞。烟外带愁横，荷苒苒，展凉云，横卧虹千尺。

才因老尽，秀句君休觅。万绿正迷人，更愁入、山阳夜笛。百年心事，惟有玉阑知，吟未了，放船回，月下空相忆。

莺声绕红楼

甲辰春，平甫与予自越来吴，携家妓观

梅于孤山之西村，命国工吹笛，妓皆以柳黄

为衣

十亩梅花作雪飞。冷香下、携手多时。两年不到断桥西。长笛为予吹。

人妒垂杨绿，春风为、染作仙衣。垂杨却又妒腰肢。近前舞丝丝。

鬲溪梅令

仙吕调丙辰冬自无锡归，作此寓意

好花不与殢香人。浪粼粼。又恐春风归去绿成阴。玉钿何处寻。

木兰双桨梦中云。小横陈。漫向孤山山下觅盈盈。翠禽啼一春。

阮郎归

为张平甫寿，是日同宿湖西定香寺

红云低压碧玻璃。惺忪花上啼。静看楼角拂长枝。朝寒吹翠眉。

休涉笔，且裁诗。年年风絮时。绣衣夜半草符移。月中双桨归。

又

旌阳宫殿昔徘徊。一坛云叶垂。与君闲看壁间题。夜凉笙鹤期。

茅店酒，寿君时。老枫临路歧。年年强健得追随。名山游遍归。

好事近

赋茉莉

凉夜摘花钿，苒苒动摇云绿。金络一团香露，正纱厨人独。

朝来碧缕放长穿，钗头罣层玉。记得如今时候，正荔枝初熟。

点绛唇

丁未冬过吴松作

燕雁无心，太湖西畔随云去。数峰清苦。商略黄昏雨。

第四桥边，拟共天随住。今何许。凭阑怀古。残柳参差舞。

又

金谷人归，绿杨低扫吹笙道。数声啼鸟。也学相思调。

月落潮生，掇送刘郎老。淮南好。甚时重到。陌上生春草。

虞美人

赋牡丹

西园曾为梅花醉。叶翦春云细。玉笙凉夜隔帘吹。卧看花梢摇动、一枝枝。

娉娉袅袅教谁惜。空压纱巾侧。沈香亭北又青苔。唯有当时蝴蝶、自飞来。

又

摩挲紫盖峰头石。上瞰苍崖立。玉盘摇动半崖花。花树扶疏、一半白云遮。

盈盈相望无由摘。惆怅归来屐。而今仙迹杳难寻。那日青楼曾见、似花人。

忆王孙

番阳彭氏小楼作

冷红叶叶下塘秋。长与行云共一舟。零落江南不自由。两绸缪。料得吟鸾夜夜愁。

少年游

戏平甫

双螺未合，双蛾先敛，家在碧云西。别母情怀，随郎滋味，桃叶渡江时。

扁舟载了，匆匆归去，今夜泊前溪。杨柳津头，梨花墙外，心事两人知。

鹧鸪天

己酉之秋苕溪记所见

京洛风流绝代人。因何风絮落溪津。笼鞋浅出鸦头袜，知是凌波缥缈身。

红乍笑，绿长颦。与谁同度可怜春。鸳鸯独宿何曾惯，化作西楼一缕云。

又

予与张平甫自南昌同游西山玉隆宫，止

宿而返，盖乙卯三月十四日也。是日即平甫

初度，因买酒茅舍，并坐古枫下。古枫，旌

阳在时物也。旌阳尝以草屦悬其上，土人谓

屦为屐，因名曰挂屐枫。苍山四围，平野尽

绿，隔涧野花红白，照影可喜，使人采撷，

以藤纠缠著枫上。少焉月出，大于黄金盆。

逸兴横生，遂成痛饮，午夜乃寝。明年，平

甫初度，欲治舟往封禺松竹间，念此游之不

可再也，歌以寿之

曾共君侯历聘来。去年今日踏莓苔。旌阳宅里疏疏磬，挂屐枫前草草杯。

呼煮酒，摘青梅。今年官事莫徘徊。移家径入蓝田县，急急船关打鼓催。

又

丁巳元日

柏绿椒红事事新。隔篱灯影贺年人。三茅钟动西窗晓，诗鬓无端又一春。

慵对客，缓开门。梅花闲伴老来身。娇儿学作人间字，郁垒神荼写未真。

又

正月十一日观灯

巷陌风光纵赏时。笼纱未出马先嘶。白头居士无呵殿，只有乘肩小女随。

花满市，月侵衣。少年情事老来悲。沙河塘上春寒浅，看了游人缓缓归。

又

元夕不出

忆昨天街预赏时。柳悭梅小未教知。而今正是欢游夕，却怕春寒自掩扉。

帘寂寂，月低低。旧情惟有绛都词。芙蓉影暗三更后，卧听邻娃笑语归。

又

元夕有所梦

肥水东流无尽期。当初不合种相思。梦中未比丹青见，暗里忽惊山鸟啼。

春未绿，鬓先丝。人间别久不成悲。谁教岁岁红莲夜，两处沈吟各自知。

又

十六夜出

辇路珠帘两行垂。千枝银烛舞僛僛。东风历历红楼下，谁识三生杜牧之。

欢正好，夜何其。明朝春过小桃枝。鼓声渐远游人散，惆怅归来有月知。

夜行船

己酉岁，寓吴兴，同田几道寻梅北山沈

氏圃载雪而归

略彴横溪人不度。听流澌、佩环无数。屋角垂枝，船头生影，算唯有、春知处。

回首江南天欲暮。折寒香、倩谁传语。玉笛无声，诗人有句，花休道、轻分付。

杏花天影

丙午之冬，发沔口。丁未正月二日，道

金陵。北望淮楚，风日清淑，小舟挂席，容

与波上

绿丝低拂鸳鸯浦。想桃叶、当时唤渡。又将愁眼与春风，待去。倚兰桡、更少驻。

金陵路。莺吟燕舞。算潮水、知人最苦。满汀芳草不成归，日暮。更移舟、向甚处。

醉吟商小品

石湖老人谓予云：琵琶有四曲，今不传

矣：曰濩索（一曰濩弦）梁州、转关绿腰、

醉吟商湖渭州、历弦薄媚也。予每念之。辛

亥之夏，予谒廷秀丈於金陵邸中，遇琵琶

工，解作醉吟商湖渭州，因求得品弦法，译

成此谱，实双声耳

又正是春归，细柳暗黄千缕。暮鸦啼处。梦逐金鞍去。一点芳心休诉。琵琶解语。

玉梅令

高平调石湖家自制此声，未有语实之，

命予作。石湖宅南隔河有圃，曰范村，梅开

雪落，竹院深静，而石湖畏寒不出，故戏及

之

疏疏雪片。散入溪南苑。春寒锁、旧家亭馆。有玉梅几树，背立怨东风，高花未吐，暗香已远。

公来领略，梅花能劝。花长好、愿公更健。便揉春为酒，翦雪作新诗，拚一日、绕花千转。

踏莎行

自沔东来，丁未元日至金陵，江上感梦

而作

燕燕轻盈，莺莺娇软。分明又向华胥见。夜长争得薄情知，春初早被相思染。

别后书辞，别时针线。离魂暗逐郎行远。淮南皓月冷千山，冥冥归去无人管。

诉衷情

端午宿合路

石榴一树浸溪红。零落小桥东。五日凄凉心事，山雨打船篷。

谙世味，楚人弓。莫忡忡。白头行客，不采蘋花，孤负薰风。

浣溪沙

予女须家沔之山阳，左白湖，右云梦，

春水方生，浸数千里。冬寒沙露，衰草入

云。丙午之秋，予与安甥或荡舟采菱，或举

火罝兔，或观鱼簺下，山行野吟，自适其适，

凭虚怅望，因赋是阙

著酒行行满袂风。草枯霜鹘落晴空。销魂都在夕阳中。

恨入四弦人欲老，梦寻千驿意难通。当时何似莫匆匆。

又

巳酉岁，客吴兴，收灯夜阖户无聊，俞

商卿呼之共出，因记所见春点疏梅雨后枝，

翦灯心事峭寒时。市桥携手步迟迟。蜜炬来

时人更好，玉笙吹彻夜何其，东风落靥不成

归。

又

辛亥正月二十四日发合肥

钗燕笼云晚不忺，拟将裙带系郎船，别离滋味又今年。

杨柳夜寒犹自舞，鸳鸯风急不成眠，些儿闲事莫萦牵。

又

丙辰岁不尽五日吴松作

雁怯重云不肯啼，画船愁过石塘西。打头风浪恶禁持。

春浦渐生迎棹绿，小梅应长亚门枝，一年灯火要人归。

又

丙辰腊，与俞商卿、铦朴翁同寓新安溪

庄舍，得腊花韵甚，赋二首

花里春风未觉时。美人呵蕊缀横枝。隔帘飞过蜜蜂儿。

书寄岭头封不到，影浮杯面误人吹。寂寥惟有夜寒知。

又

翦翦寒花小更垂。阿琼愁里弄妆迟。东风烧烛夜深归。

落蕊半黏钗上燕，露黄斜映鬓边犀。老夫无味已多时。

霓裳中序第一

丙午岁，留长沙，登祝融，因得其祠神

之曲曰黄帝盐、苏合香。又于乐工故书中得

商调霓裳曲十八阕，皆虚谱无辞。按沈氏乐

律，霓裳道调，此乃商调。乐天诗云：“散

序六阕”，此特两阕，未知孰是。然音书闲

雅，不类今曲。予不暇尽作，作中序一阕传

于世。予方羁游，感此古音，不自知其辞之

怨抑也

亭皋正望极。乱落江莲归未得。多病却无气力。况纨扇渐疏，罗衣初索。流光过隙。叹杏梁、双燕如客。人何在，一帘淡月，仿佛照颜色。

幽寂。乱蛩吟壁。动庾信、清愁似织。沉思年少浪迹。笛里关山，柳下坊陌。坠红无信息。漫暗水、涓涓溜碧。漂零久，而今何意，醉卧酒垆侧。

庆宫春

绍熙辛亥除夕，予别石湖归吴兴，雪后

夜过垂虹，尝赋诗云：“笠泽茫茫雁影微。

玉峰重垒护云衣。长桥寂寞春寒夜，只有诗

人一舸归。”后五年冬，复与俞商卿、张平

甫、铦朴翁自封禺同载诣梁溪，道经吴松。

山寒天迥，云浪四合。中夕相呼步垂虹，星

斗下垂，错杂渔火，朔吹凛凛，卮酒不能

支。朴翁以衾自缠，犹相与行吟，因赋此

阕，盖过旬涂稿乃定。朴翁咎予无益，然意

所耽，不能自己也。平甫，商卿，朴翁皆工

于诗，所出奇诡，予亦强追逐之。此行既

归，各得五十馀解

双桨莼波，一蓑松雨，暮愁渐满空阔。呼我盟鸥，翩翩欲下，背人还过木末。那回归去，荡云雪、孤舟夜发。伤心重见，依约眉山，黛痕低压。

采香径里春寒，老子婆娑，自歌谁答。垂虹西望，飘然引去，此兴平生难遏。酒醒波远，政凝想、明珰素袜。如今安在，唯有阑干，伴人一霎。

齐天乐

黄钟宫丙辰岁，与张功父会饮张达可之

堂，闻屋壁间蟋蟀有声、功父约予同赋，以

授歌者。功父先成，辞甚美。予裴回未利花

间，仰见秋月，顿起幽思，寻亦得此。蟋

蟀，中都呼为促织，善鬥。好事者或以三二

十万钱致一枚，镂象齿为楼观以贮之

庾郎先自吟愁赋。凄凄更闻私语。露湿铜铺，苔侵石井，都是曾听伊处。哀音似诉。正思妇无眠，起寻机杼。曲曲屏山，夜凉独自甚情绪。

西窗又吹暗雨。为谁频断续，相和砧杵。候馆迎秋，离宫吊月，别有伤心无数。豳诗漫与。笑篱落呼灯，世间儿女。写入琴丝，一声声更苦。

满江红

满江红旧调用仄韵，多不协律。如末句

云“无心扑”三字，歌者将心字融入去声，

方谐音律。予欲以平韵为之，久不能成。因

泛巢湖，闻远岸箫鼓声。问之舟师，云：居

人为此湖神姥寿也。予因祝曰：得一席风径

至居巢，当以平韵满江红为迎送神曲。言

讫，风与笔俱驶，顷刻而成。末句云“闻佩

环”，则协律矣。书以绿笺，沈于白浪。辛

亥正月晦也。是岁六月，复过祠下，因刻之

柱间。有客来自居巢云：士人祠姥，辄能歌

此词。按曹操至濡须口，孙权遗操书曰：春

水方生，公宜速去。操曰：孙权不欺孤。乃

彻军还。濡须口与东关相近，江湖水之所出

入。予意春水方生，必有司之者，故归其功

于姥云

仙姥来时，正一望、千顷翠澜。旌旗共、乱云俱下，依约前山。命驾群龙金作轭，相从诸娣玉为冠。向夜深、风定悄无人，闻佩环。

神奇处，君试看。奠淮右，阻江南。遣六丁雷电，别守东关。却笑英雄无好手，一篙春水走曹瞒。又怎知、人在小红楼，帘影间。

一萼红

丙午人日，予客长沙别驾之观政堂。堂

下曲沼，沼西负古垣，有卢橘幽篁，一径深

曲。穿径而南，官梅数十株，如椒、如菽，

或红破白露，枝影扶疏。著屐苍苔细石间，

野兴横生，亟命驾登定王台。乱湘流、入麓

山，湘云低昂，湘波容与。兴尽悲来，醉吟

成调

古城阴。有官梅几许，红萼未宜簪。池面冰胶，墙腰雪老，云意还又沈沈。翠藤共、闲穿径竹，渐笑语、惊起卧沙禽。野老林泉，故王台榭，呼唤登临。

南去北来何事，荡湘云楚水，目极伤心。朱户黏鸡，金盘簇燕，空叹时序侵寻。记曾共、西楼雅集，想垂杨、还袅万丝金。待得归鞍到时，只怕春深。

念奴娇

予客武陵，湖北极宪治在焉。古城野

水，乔木参天。予与二三友日荡舟其间，薄

荷花而饮。意象幽闲，不类人境。秋水且

涸，荷叶出地寻丈，因列坐其下。上不见

日，清风徐来，绿云自动。间于疏处窥见游

人画船，亦一乐也。朅来吴兴，数得相羊荷

花中。又夜泛西湖，光景奇绝。故以此句写

之

闹红一舸，记来时、尝与鸳鸯为侣。三十六陂人未到，水佩风裳无数。翠叶吹凉，玉容销酒，更洒菰蒲雨嫣然摇动，冷香飞上诗句。

日暮。青盖亭亭，情人不见，争忍凌波去。只恐舞衣寒易落，愁入西风南浦。高柳垂阴，老鱼吹浪，留我花间住。田田多少，几回沙际归路。

又

谢人惠竹榻

楚山修竹，自娟娟、不受人间袢暑。我醉欲眠伊伴我，一枕凉生如许。象齿为材，花藤作面，终是无真趣。梅风吹溽，此君直恁清苦。

须信下榻殷勤，翛然成梦，梦与秋相遇。翠袖佳人来共看，漠漠风烟千亩。蕉叶窗纱，荷花池馆，别有留人处。此时归去，为君听尽秋雨。

眉妩

一名百宜娇戏张仲远

看垂杨连苑，杜若侵沙，愁损未归眼。信马青楼去，重帘下，娉婷人妙飞燕。翠尊共款。听艳歌、郎意先感。便携手、月地云阶里，爱良夜微暖。

无限。风流疏散。有暗藏弓履，偷寄香翰。明日闻津鼓，湘江上，催人还解春缆。乱红万点。怅断魂、烟水遥远。又争似相携，乘一舸、镇长见。

月下笛

与客携壶，梅花过了，夜来风雨。幽禽自语。啄香心、度墙去。春衣都是柔荑翦，尚沾惹、残茸半缕。怅玉钿似扫，朱门深闭，再见无路。

凝伫。曾游处。但系马垂杨，认郎鹦鹉。扬州梦觉，彩云飞过何许。多情须倩梁间燕，问吟袖、弓腰在否。怎知道，误了人，年少自恁虚度。

清波引

予久客古沔，沧浪之烟雨，鹦鹉之草

树，头陀、黄鹤之伟观，郎官、大别之幽

处，无一日不在心目间。胜友二三，极意吟

尝。朅来湘浦，岁晚凄然，步绕园梅，摛笔

以赋

冷云迷浦。倩谁唤、玉妃起舞。岁华如许。野梅弄眉妩。屐齿印苍藓，渐为寻花来去。自随秋雁南来，望江国、渺何处。

新诗漫与。好风景、长是暗度。故人知否。抱幽

恨难语。何时共渔艇，莫负沧浪烟雨。况有清夜啼猿，怨人良苦。

法曲献仙音

俗名大石黄钟商张彦功官舍在铁冶岭上，

即昔之教坊使宅。高斋下瞰湖山，光景奇

绝。予数过之，为赋此

虚阁笼寒，小帘通月，暮色偏怜高处。树隔离宫，水平驰道，湖山尽入尊俎。奈楚客淹留久，砧声带愁去。

屡回顾。过秋风、未成归计。谁念我、重见冷枫红舞。唤起淡妆人，问逋仙、今在何许。象笔鸾笺，甚而今、不道秀句。怕平生幽恨，化作沙边烟雨。

琵琶仙

黄钟商吴都赋云：户藏烟浦，家具画

船。唯吴兴为然。春游之盛，西湖未能过

也。己酉岁，予兴萧时父载酒南郭，感遇成

歌

双桨来时，有人似、旧曲桃根桃叶。歌扇轻约飞花，蛾眉正奇绝。春渐远、汀洲自绿，更添了、几声啼鴂。十里扬州，三生杜牧，前事休说。

又还是、宫烛分烟，奈愁里、匆匆换时节。都把一襟芳思，与空阶榆荚。千万缕、藏鸦细柳，为玉尊、起舞回雪。想见西出阳关，故人初别。

玲珑四犯

此曲双调，世别有大石调一曲越中岁暮

闻箫鼓感怀

叠鼓夜寒，垂灯春浅，匆匆时事如许。倦游欢意少，俯仰悲今古。江淹又吟恨赋。记当时、送君南浦。万里乾坤，百年身世，唯有此情苦。

扬州柳，垂官路。有轻盈换马，端正窥户。酒醒明月下，梦逐潮声去。文章信美知何用，漫赢得、天涯羁旅。教说与。春来要寻花伴侣。

侧犯

咏芍药

恨春易去。甚春却向扬州住。微雨。正茧栗梢头弄诗句。红桥二十四，总是行云处。无语。渐半脱宫衣笑相顾。

金壶细叶，千朵围歌舞。谁念我、鬓成丝，来此共尊俎。后日西园，绿阴无数。寂寞刘郎，自修花谱。

水龙吟

黄庆长夜泛鉴湖，有怀归之曲，课予和之

夜深客子移舟处，两两沙禽惊起。红衣入桨，青灯摇浪，微凉意思。把酒临风，不思归去，有如此水。况茂林游倦，长干望久，芳心事、箫声里。

屈指归期尚未。鹊南飞、有人应喜。画阑桂子，留香小待，提携影底。我已情多，十年幽梦，略曾如此。甚谢郎、也恨飘零，解道月明千里。

探春慢

予自孩幼从先人宦于古沔，女须因嫁焉。

中去复来，几二十年。岂惟姊弟之爱，沔之

父老儿女子，亦莫不予爱也。丙午冬，千岩

老人约予过苕霅，岁晚乘涛载雪而下。顾念

依依，殆不能去。作此曲别郑次皋、辛克

清、姚刚中诸君

衰草愁烟，乱鸦送日，风沙回旋平野。拂雪金鞭，欺寒茸帽，还记章台走马。谁念漂零久，漫赢得、幽怀难写。故人清沔相逢，小窗闲共情话。

长恨离多会少，重访问竹西，珠泪盈把。雁碛波平，渔汀人散，老去不堪游冶。无奈苕溪月，又照我、扁舟东下。甚日归来，梅花零乱春夜。

八归

湘中送胡德华

芳莲坠粉，疏桐吹绿，庭院暗雨乍歇。无端抱影销魂处，还见篠墙萤暗，藓阶蛬切。送客重寻西去路，问水面、琵琶谁拨。最可惜、一片江山，总付与啼鴂。

长恨相从未款，而今何事，又对西风离别。渚寒烟淡，棹移人远，缥缈行舟如叶。想文君望久，倚竹愁生步罗袜。归来后、翠尊双饮，下了珠帘，玲珑闲看月。

解连环

玉鞭重倚。却沈吟未上，又索离思。为大乔、能拨春风，小乔妙移筝，雁啼秋水。柳怯云松，更何必、十发梳洗。道郎携羽扇，那日隔帘，半面曾记。

西窗夜凉雨霁。叹幽欢未足，何事轻弃。问后约、空指蔷薇，算如此溪山，甚时重至。水驿灯昏，又见在、曲屏近底。念唯有、夜来皓月，照伊自睡。

喜迁莺慢

太簇宫功父新第落成

玉珂朱组。又占了、道人林下真趣。窗户新成，青红犹润，双燕为君胥宇。秦淮贵人宅第，问谁记、六朝歌舞。总付与、在柳桥花馆，玲珑深处。

居士。闲记取。高卧未成，且种松千树。觅句堂深，写经窗静，他日任听风雨。列仙更教谁做，一院双成俦侣。世间住，且休将鸡犬，云中飞去。

摸鱼儿

辛亥秋期，予寓合肥。小雨初霁，偃卧

窗下，心事悠然。起与赵君猷露坐月饮，戏

吟此曲，盖欲一洗钿合金钗之尘。他日野处

见之，甚为予击节也

向秋来、渐疏班扇，雨声时过金井。堂虚已放新凉入，湘竹最宜欹枕。闲记省。又还是、斜河旧约今再整。天风夜冷。自织锦人归，乘槎客去，此意有谁领。

空赢得，今古三星炯炯。银波相望千顷。柳州老矣犹儿戏，瓜果为伊三请。云路迥。漫说道、年年野鹊曾并影。无人与问。但浊酒相呼，疏帘自卷，微月照清饮。

扬州慢

中吕宫淳熙丙申至日，予过维扬。夜雪

初霁，荠麦弥望。入其城，则四顾萧条，寒

水自碧，暮色渐起，戌角悲吟。予怀怆然，

感慨今昔，因自度此曲。千岩老人以为有黍

离之悲也

淮左名都，竹西佳处，解鞍少驻初程。过春风十里。尽荠麦青青。自胡马窥江去后，废池乔木，犹厌言兵。渐黄昏，清角吹寒。都在空城。

杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。

长亭怨慢

中吕宫予颇喜自制曲，初率意为长短句，

然后协以律，故前后阕多不同。桓大司马

云：昔年种柳，依依汉南。今看摇落，凄怆

江潭。树犹如此，人何以堪。此语予深爱之

渐吹尽、枝头香絮。是处人家，绿深门户。远浦萦回，暮帆零乱向何许。阅人多矣，谁得似、长亭树。树若有情时，不会得、青青如此。

日暮。望高城不见，只见乱山无数。韦郎去也，怎忘得、玉环分付。第一是、早早归来，怕红萼、无人为主。算空有并刀，难翦离愁千缕。

淡黄柳

正平调近客居合肥南城赤阑桥之西，苍

陌凄凉，与江左异。唯柳色夹道，依依可

怜。因度此阕，以纾客怀

空城晓角。吹入垂杨陌。马上单衣寒恻恻。看尽鹅黄嫩绿，都是江南旧相识。

正岑寂。明朝又寒食。强携酒、小桥宅，怕梨花落尽成秋色。燕燕飞来，问春何在，唯有池塘自碧。

石湖仙

越调寿石湖居士

松江烟浦。是千古三高，游衍佳处。须信石湖仙，似鸱夷、翩然引去。浮云安在，我自爱、绿香红舞。容与。看世间、几度今古。

卢沟旧曾驻马，为黄花、闲吟秀句。见说胡儿，也学纶巾攲雨。玉友金蕉，玉人金缕。缓移筝柱。闻好语。明年定在槐府。

暗香

仙吕宫辛亥之冬，予载雪诣石湖。止

既月，授简索句，且徵新声。作此两曲，石

湖把玩不已，使工妓隶习之，音节谐婉，乃

名之曰暗香、疏影

旧时月色。算几番照我，梅边吹笛。唤起玉人，不管清寒与攀摘。何逊而今渐老，都忘却、春风词笔。但怪得、竹外疏花，香冷入瑶席。

江国。正寂寂。叹寄与路遥，夜雪初积。翠尊易泣。红萼无言耿想忆。长记曾携手处，千树压、西湖寒碧。又片片、吹尽也，几时见得。

疏影

苔枝缀玉。有翠禽小小。枝上同宿。客里相逢，篱角黄昏，无言自倚修竹。照君不惯胡沙远，但暗忆、江南江北。想佩环、月夜归来，化作此花幽独。

犹记深营旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又

却怨、玉龙哀曲。等恁时、重觅幽香，已入小窗横幅。

惜红衣

吴兴号水晶宫，荷花盛丽。陈简斋云：

“今年何以报君恩。一路荷花相送到青墩。”

亦可见矣。丁未之夏，予游千岩，数往来红

香中。自度此曲，以无射宫歌之

簟枕邀凉，琴书换曰，睡馀无力。细洒冰泉，并刀破甘碧。墙头唤酒，谁问讯、城南诗客。岑寂。高柳晚蝉，说西风消息。

虹梁水陌。鱼浪吹香，红衣半狼藉。维舟试望故国。眇天北。可惜渚边沙外，不共美人游历。问甚时同赋，三十六陂秋色。

角招

黄钟角甲寅春，予与俞商卿燕游西湖，

观梅于孤山之西村。玉雪照映，吹香薄人。

已而商卿归吴兴，予独来，则山横春烟，新

柳被水，游人容与飞花中。怅然有怀，作此

寄之。商卿善歌声，稍以儒雅缘饰。予每自

度曲，吟洞箫，商卿辄歌而和之，极有山林

缥缈之思。今予离忧，商卿一行作吏，殆无

复此乐矣

为春瘦。何堪更绕西湖，尽是垂柳。自看烟外岫。记得与君，湖上携手。君归未久。早乱落、香红千亩。一叶凌波缥缈，过三十六离宫，遣游人回首。

犹有。画船障袖。青楼倚扇，相映人争秀。翠翘光欲溜。爱著宫黄，而今时候。伤春似旧。荡一点、春心如酒。写入吴丝自奏。问谁识，曲中心、花前友。

徵招

越中山水幽远。予数上下西兴、钱清

间，襟抱清旷。越人善为舟，卷篷方底，舟

师行歌，徐徐曳之，如偃卧榻上，无动摇突

兀势，以故得尽情骋望。予欲家焉而未得，

作徵招以寄兴。徵招、角招者，政和间，大

晟府尝制数十曲，音节驳矣。予尝考唐田畸

声律要诀云：徵与二变之调，咸非流美，故

自古少徵调曲也。徵为去母调，如黄钟之

徵，以黄钟为线，不用黄钟乃谐。故随唐旧

谱，不用母声，琴家无媒调、商调之类。皆

徵也，亦皆具母弦而不用。其说详于予所作

琴书。然黄钟以林钟为徵，住声于林钟。若

不用黄钟声，便自成林钟宫矣。故大晟府徵

调兼母声，一句似林钟均，所以当时有落韵

之语。予尝使人吹而听之，寄君声于臣民事

物之中，清者高而亢，浊者下而遗，万宝常

所谓宫离而不附者是已。因再三推寻唐谱并

琴弦法而得其意。黄钟徵虽不用母声，亦不

可多用变徵蕤宾、变宫庆钟声。若不用黄钟

而用蕤宾、应钟，即是林钟宫矣。馀十一均

徵调傲此。其法可谓善矣。然无清声，只可

施之琴瑟，难入燕乐。故燕乐阙徵调，不必

补可也。此一曲乃予昔所制，因旧央正宫齐

天乐慢前两拍是徵调，故足成之。虽兼用母

声，较大晟曲为无病矣。此曲依晋史名曰黄

钟下徵调、角招曰黄钟清角调

潮回却过西陵浦，扁舟仅容居士。去得几何时，黍离离如此。客途今倦矣。漫赢得、一襟诗思。记忆江南，落帆沙际，此行还是。

迤逦。剡中山，重相见、依依故人情味。似怨不来游，拥愁鬟十二。一丘聊复尔。也孤负、幼舆高志。水葓晚，漠漠摇烟，奈未成归计。

秋宵吟

越调

古帘空，坠月皎。坐久西窗人悄。蛩吟苦，渐漏水丁丁，箭壶催晓。引凉飔、动翠葆。露脚斜飞云

表。因嗟念，似去国情怀，暮帆烟草。

带眼销磨，为近日、愁多顿老。卫娘何在，宋玉归来，两地暗萦绕。摇落江枫早。嫩约无凭，幽梦又杳。但盈盈、泪洒单衣，今夕何恨未了。

凄凉犯

仙吕调犯商调合肥苍陌皆种柳，秋风夕

起骚骚然。予客居阖户，时闻马嘶。出城四

顾，则荒烟野草，不胜凄黯，乃著此解。琴

有凄凉调，假以为名。凡曲言犯者，谓以宫

犯商、商犯宫之类。如道调宫上字住，双调

亦上字住。所住字同，故道调曲中犯双调，

或于双调曲中犯道调，其他准此。唐人乐书

云：犯有正、旁、偏、侧。宫犯宫为正，宫

犯商为旁，宫犯角为偏，宫犯羽为侧。此说

非也。十二宫所住字各不同，不容相犯，十

二宫特可犯商、角、羽耳。予归行都，以此

曲示国工田正德，使以哑觱栗角吹之，其韵

极美，亦曰瑞鹤仙影

绿杨巷陌。秋风起、边城一片离索。马嘶渐远，人归甚处，戍楼吹角。情怀正恶。更衰草寒烟淡薄。似当时、将军部曲，迤逦度沙漠。

追念西湖上，小舫携歌，晚花行乐。旧游在否，想如今、翠凋红落。漫写羊裙，等新雁来时系著。怕匆匆、不肯寄与，误后约。

翠楼吟

双调淳熙丙午冬，武昌安远楼成，与刘

去非诸友落之，度曲见志。予去武昌十年，

故人有泊舟鹦鹉洲者，闻小姬歌此词，问之

颇能道其事，还吴为予言之。兴怀昔游，且

伤今之离索也

月冷龙沙，尘清虎落，今年汉酺初赐。新翻胡部曲，听毡幕、元戎歌吹。层楼高峙。看槛曲萦红，檐牙飞翠。人姝丽。粉香吹下，夜寒风细。

此地。宜有词仙，拥素云黄鹤，与君游戏。玉梯凝望久，叹芳草、萋萋千里。天涯情味。仗酒祓清愁，花销英气。西山外。晚来还卷，一帘秋霁。

湘月

长溪杨声后典长沙楫棹，居濒湘江。窗

间所见，如燕公郭熙画图，卧起幽适。丙午

七月既望，声伯约予与赵景鲁、景望、萧和

父、裕父、时父、恭父大舟浮湘，放乎中

流。山水空寒，烟月交映，凄然其为秋也。

坐客皆小冠綀服，或弹琴、或浩歌、或自

酌、或援笔搜句。予度此曲，即念奴娇之鬲

指声也，于双调中吹之。鬲指亦谓之过腔，

见晁无咎集。凡能吹竹者，便能过腔也

五湖旧约，问经年底事，长负清景。暝入西山，渐唤我、一叶夷犹乘兴。倦网都收，归禽时度，月上汀洲冷。中流容与，画桡不点清镜。

谁解唤起湘灵，烟鬟雾鬓，理哀弦鸿阵。玉塵谈玄，叹坐客、多少风流名胜。暗柳萧萧，飞星冉冉，夜久知秋信。鲈鱼应好，旧家乐事谁省。

小重山令

赵郎中谒告迎侍太夫人，将来都下。予

喜，为作此曲

寒食飞红满帝城。慈乌相对立，柳青青。玉阶端笏细陈情。天恩许，春尽可还京。

鹊报倚门人。安舆扶上了，更亲擎。看花携乐缓行程。争迎处，堂下拜公卿。

念奴娇

毁舍后作

昔游未远，记湘皋闻瑟，沣浦捐褋。因觅孤山林处士，来踏梅根残雪。獠女供花，伧儿行酒，卧看青门辙。一丘吾老，可怜情事空切。

曾见海作桑田，仙人云表，笑汝真痴绝。说与依依王谢燕，应有凉风时节。越只青山，吴惟芳草，万古皆沉灭。绕枝三匝，白头歌尽明月。

卜算子

吏部梅花八咏，夔次韵。

江左咏梅人，梦绕青青路。因向凌风台下看，心事还将与。

忆别庾郎时，又过林逋处。万古西湖寂寞春，惆怅谁能赋。

又

月上海云沉，鸥去吴波迥。行过西冷有一枝，竹暗人家静。

又见水沉亭，举目悲风景。花下铺毡把一杯，缓饮春风影。

又

藓干石斜妨，玉蕊松低覆。日暮冥冥一见来，略比年时瘦。

凉观酒初醒，竹阁吟才就。犹恨幽香作许悭，小迟春心透。

又

家在马城西，今赋梅屏雪。梅雪相兼不见花，月影玲珑彻。

前度带愁看，一饷和愁折。若使逋仙及见之，定自成愁绝。

又

摘蕊暝禽飞，倚树悬冰落。下竺桥边浅立时，香已漂流却。

空径晚烟平，古寺春寒恶。老子那花第一番，常恐吴儿觉。

又

绿萼更横枝，多少梅花样。惆怅西村一坞春，开遍无人赏。

细草藉金舆，岁岁长吟想。枝上么禽一两声，犹似宫娥唱。

又

象笔带香题，龙笛吟春咽。杨柳娇痴未觉愁，花管人离别。

路出古昌源，石瘦冰霜洁。折得青须碧藓花，持向人间说。

又

御苑接湖波，松下春风细。云绿峨峨玉万枝，别有仙风味。

长信昨来看，忆共东皇醉。此树婆娑一惘然，苔藓生春意。

洞仙歌

黄木香赠辛稼轩

花中惯识，压架玲珑雪。乍见缃蕤间琅叶。恨春风将了，染额人归，留得个、袅袅垂香带月。

鹅儿真似酒，我爱幽芳，还比酴醾又娇绝。自种

古松根，待看黄龙，乱飞上、苍髯五鬣。更老仙、添与笔端春，敢唤起桃花，问谁优劣。

蓦山溪

咏柳

青青官柳，飞过双双燕。楼上对春寒，卷珠帘、瞥然一见。如今春去，香絮乱因风，沾径草，惹墙花一一教谁管。

阳关去也，方表人肠断。几度拂行轩，念衣冠、尊前易散。翠眉织锦，红叶浪题诗。烟渡口，水亭边，长是心先乱。

永遇乐

次韵辛克清先生

我与先生，夙期已久，人间无此。不学杨郎，南山种豆，十一徵微利。云霄直上，诸公衮衮，乃作道边苦李。五千言，老来受用，肯教造物儿戏。

东冈记得，同来胥宇，岁月几何难计。柳老悲

桓，松高对阮。未办为邻地。长干白下，青楼朱阁，往往梦中槐蚁。却不如、洼尊放满，老夫未醉。

虞美人

括苍烟雨楼，石湖居士所造也。风景似

越之蓬莱阁，而山势环绕，峰岭高秀过之，

观居士题颜，且歌其所虞美人。羲亦作一解

阑干表立苍龙背。三面巉天翠。东游才上小蓬莱。不见此楼烟雨、未应回。

而今指点来时路。却是冥濛处。老仙鹤驭几时归。未必山川城郭、是耶非。

永遇乐

次稼轩北固楼词韵

云隔迷楼，苔封很石，人向何处。数骑秋烟，一篙寒汐，千古空来去。使君心在，苍崖绿嶂，苦被北门留住。有尊中酒差可饮，大旗尽绣熊虎。

前身诸葛，来游此地，数语便酬三顾。楼外冥

冥，江皋隐隐，认得征西路。中原生聚，神京耆老，南望长淮金鼓。问当时、依依种柳，至今在否。

水调歌头

富览亭永嘉作

日落爱山紫，沙涨省潮回。平生梦犹不到，一叶眇西来。欲讯桑田成海，人世了无知者，鱼鸟两相推。天外玉笙杳，子晋只空台。

倚阑干，二三子，总仙才。尔歌远游章句，云气入吾杯。不问王郎五马，颇忆谢生双屐，处处长青苔。东望赤城近，吾兴亦悠哉。

汉宫春

次韵稼轩

云曰归欤。纵垂天曳曳，终反衡庐。扬州十年一梦，俯仰差殊。秦碑越殿，悔旧游、作计全疏。分付与、高怀老尹，管弦丝竹宁无。

知公爱山入剡，若南寻李白，问讯何如。年年雁

飞波上，愁亦关予。临皋领客，向月边、携酒携鲈。今但借、秋风一榻，公歌我亦能书。

又

次韵稼轩蓬莱阁

一顾倾吴。苎萝人不见，烟杳重湖。当时事如对弈，此亦天乎。大夫仙去，笑人间、千古须臾。有倦客、扁舟夜泛，犹疑水鸟相呼。

秦山对楼自绿，怕越王故垒，时下樵苏。只今倚阑一笑，然则非欤。小丛解唱，倩松风、为我吹竽。更坐待、千岩月落，城头眇眇啼鸟。

点绛唇

寿

祝寿筵开，画堂深映花如绣。瑞烟喷兽。帘幕香风透。

一点台星，化作人间秀。韶音奏。两行红袖。齐劝长生酒。

越女镜心

别席毛莹

风竹吹香，水枫鸣绿，睡觉凉生金缕。镜底同心，枕前双玉，相看转伤幽素。傍绮阁、轻阴度。飞来鉴湖雨。

近重午。燎银篝、暗薰溽暑。罗扇小、空写数行怨苦。纤手结芳兰，且休歌、九辩怀楚。故国情多，对溪山、都是离绪。但一川烟苇，恨满西陵归路。

月上海棠

夹钟商赋题

红妆艳色，照浣花溪影，绝代姝丽。弄轻风、摇荡满林罗绮。自然富贵天姿，都不比、等闲桃李。帘栊静悄，月上正贪春睡。

长记初开日，逞妖丽、如与人面争媚。过韶光一瞬，便成流水。对此日叹浮华，惜芳菲、易成憔悴。留无计。惟有花边尽醉。








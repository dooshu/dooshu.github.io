○民兵議 【 民兵】

照得義勇招兵、事起倉卒、隨方就宜、原無定制近來事勢、率皆權宜、不可典要、封疆之臣、祗承　上命、急救目前、請畧推源委、先辨大體、體勢既定、而議自明、竊唯本朝建都幽燕。雖有山險。反與虜共。其大體以兵為守。不言可知。自上下四十八衛之虗。變而為十二團營。十二團營又虗。斯變而為十四萬戎政。戎政雖有十四萬眾。然皆市井孱弱。強名以兵。而實不能為兵。主兵者知其不足用。故不得巳而選邊兵以入內。邊兵外徹日虗。則各邊備單。戎益生心。內戍日久則玩侮將生。事變叵測。葢昔者土木興難。而二石之禍作。流賊搆逆。而四家之軍橫。縉紳血刃。都民震驚、斯時亦專恃各邊入衛原其所以全仗邊兵而內無強兵以相應故也天下大體、如人一身、外有五官以應用、內有五臟以運五官、缺一不可、國初京衛上下四十八萬兵。而宣大止十六萬兵、遼東不過八萬。陝西及寧夏甘肅不及四萬。舉各邊之兵。僅當京師之半。即唐人論府兵之意也唐都関中而天宝之時積重在幽薊故變起而陝西半於遼東。遼東半於宣大。遠於京師則輕近於京師則重譬諸身大於臂。臂大於手。手大於指。故能相使。其勢然也。今京兵輕於宣大遼東。而三鎮弱於陝西。其勢有異焉。而甘肅之至通薊。返往萬餘里。人情有所不堪。不可以為常。故不得巳而招民兵。　朝制養軍至厚。甲器月糧。衣布草料。動皆官給。而馬有旬口死者即補。太僕寺歲備馬數萬匹。每匹於民間價費三五十金。工部衣器稱是。各歲費金以百萬計。戶部兌軍及銀易糧又數百萬計。皆官財也。而解補起調。為費尤多。節目既繁。侵漁易滋。故朝廷有飬軍之費。而軍無受惠之實。公私困窮。而貪濫盈溢。軍益以不振。邊將益不能治軍。故不得巳而用憲臣。今初選民兵起自庚戌十月至辛亥暮春。經歷半載。芻峙餱糧衣屨百具。一切出於徭銀。夫邊軍養之於百年之久。經歷創繼之人。不知凡幾。而昨調來者。率半梃而無利器。驅羸馬而身傭負。日給行糧一升五合。既不足食。而唯剋減馬草料以自養。馬食山草。羸疲多致倒死。軍以打草費日。遂不能兵。葢戰以馬為勢。以兵為用。今乃枉費錢糧。不知戰勢。故聚眾三十萬。費財踰巨萬。而其氣象萎索。主兵者終不敢言戰守。而卒歸於市。市即和也。易名以自欺耳、而君臣大義、華夷大分、經常大典、遂將泯滅、職大有憂懼焉、夫民兵之徭、銀出徭入、兵固無侵漁、其馬自徭交、兵縱有私焉、不歸兵則歸徭、藏富於民兵之間、而強兵於俄頃之際、馬壯人雄、器械偉利、是皆仗賴休庇、謀足致兵、政存惠民、故以四千人一年三月之間、人費三四十金、比之十年養三四十萬之眾、歲用巨萬、其費孰多、又况百年乎、故劉晏造船給千緡為省。而後人造船給三四百緡友費。葢費者有成而省者無成故也然則民兵今日之大勢可知矣。且官軍每月糧一石。率費三石而尚不能致每歲官軍支月糧一十二石。而民已費三十六石有餘矣。而加以冬衣花布之類。又有費焉。其馬每日給草一束。每束腳價九分。而料與草之價。日費一錢有餘。仍復羸馬。今民兵工食養馬之費。日給一錢。止當邊軍草價耳、况各道快手徭十八兩。俗已倍加為三十六兩。其行巳久。而各里民馬長差。亦日給一錢。故職愚以為徭銀給兵三十六兩。其論甚省國計但恐不能禦虜止可備守州郡耳葢取准於此。而其未有徭者。悉如部文。以不堪快壯工食給之。有急則調以護邊。平居則養以制盜。若其創始之費。與去冬調選之貲用及有司先事預給之失。則已具在台鑒而不容重論也。又有疑此兵難散者。此又有大說焉。今天下未能去兵亦明矣、縱京師不用此兵。而山東留此兵于七兵備道中。亦未為多。近日李邦珍孟尚守之類。累累竊發。葢因與虜市、以致忠義之情憤、沮、兇豪之氣恣肆、若復去兵、何以威眾。大上以德。其次莫如猛。強兵以備不虞。威猛之大者也。職之不欲仕久矣、葢亦曾屢陳奏　聖治政本、當時罪其迂、今以兵事被用、職專在兵、臣子之義、逆知將來之變、心知不可而口不能言也、近蒙兵部議覆何都給事中等奏稱議處民兵以便戍守行令前來、再為從長審處庶為經久可行、題奉欽依備行到職、葢將為兵民深長之慮、是以少布芻蕘之愚、若夫以德化民、五兵不試、乃平日之所晞慕、但今邊事方殷、未敢為此高論、度時審勢、寔出下策、遠愧古賢、近負台訓、實懷慚怖、倘蒙獲罷、不勝至幸、


卷二百六十三

<史部,诏令奏议类,奏议之属,历代名臣奏议>

钦定四库全书

历代名臣奏议卷二百六十三

明　杨士奇等　撰

理财

唐宪宗即位後因德宗府库而性俭约节用四方进奉并破刘辟李錡没入及于頔王锷进献钱帛盈溢充积内藏学士李绦尝从奏谏曰臣闻王者积之于人霸者积之于国寻常之君积于府库陛下以超迈英姿嗣膺宝历蛮夷纳贡山泽効珍固当事冠百王德垂万代可书之事成不讳之朝今内藏积财来者必纳唯愿进入之数不问聚歛之由方镇皆裒刻于人以进献为号因缘奸盗半入私家百姓积怨兆人兴谤殆非今日圣政所宜行也又钱是通流之货居之则物以腾踊帛是衣着之物贮之则岁转损烂此皆出於人力匪从天生积难得之财成无用之币圣心所宜留念伏乞天慈量恩泽颁赐之所要校制作移用之所费三倍已外悉付所司倘经用者有余即租税寛於外以令疲人苏息内以表圣政光昭存之策书足示後嗣上喟然曰朕岂不知积财货为不急之务受进献非至圣之事顾祖宗理化之所法令赏罚不行今两河州郡之殷是中夏贡赋之地四五十郡国力不及朝觐久废征讨未加又河隍郡县没於蕃丑列置烽候逼近郊圻朕方欲练智勇之将刷祖宗之耻恶所用不徵於人储蓄之由盖在于此朕所以身衣澣濯不妄破用亲戚赐与才表诚意而已且汉明帝云我为天下守财尔岂得妄用耶诚哉是言卿当深悉此怀

元和六年上问户部侍郎李绦曰故事户部皆进羡余卿独无进何也对曰守土之官厚歛于人以市私恩天下犹共非之况户部所掌皆陛下府库之物给纳有籍安得羡余若自左藏输之内藏以为进奉是犹东库移之西库臣不敢踵此弊也上嘉其直益重之

元和中翰林学士白居易论和籴状曰右臣伏见有司以今年丰熟请令畿内及诸处和籴令收贱谷以利农人以臣所观有害无利何者凡曰和籴则官出钱人出谷两和商量然後交易也比来和籴事则不然但令府县散配户人促立程限严加徵催苟有稽迟则被追捉迫蹙鞭挞甚於税赋号为和籴其实害人倘依前而行臣故曰有害无利也今若有司出钱开场自籴比于时价稍有优饶利之诱人人必情愿且本请和籴只图利人人若有利自然愿来利害之间可以此辨今若除前之弊行此之便是真得和籴利人之道也二端取舍伏惟圣旨裁之必不得已则不如折籴折籴者折青苗税钱使纳斛斗免令贱籴别纳见钱在於农人亦甚为利况度支比来所支和籴价钱多是杂色匹段百姓又须转卖然後将纳税钱至於给付不免侵偷货易不免折损所失过本其弊可知今若量折税钱使纳斛斗既无贱粜麦粟之费又无转卖匹段之劳利归於人美归於上则折籴之便岂不昭然由是而论则配户不如开场和籴不如折籴亦甚明矣臣久处村闾曾为和籴之户亲被迫蹙实不堪命臣近为畿尉曾领和籴之司亲自鞭挞所不忍覩臣顷者常欲疏此人病闻于天听踈远贱微无由上逹今幸擢居禁职列在谏官苟有他闻犹合陈献况备谙此事深知此弊臣若缄默隐而不言不唯上辜圣恩实亦内负夙愿犹虑愚诚不至圣鉴未回即望试令左右可亲信者一人潜问乡村百姓和籴之与折籴孰利而孰害乎则知臣言不敢苟耳或虑陛下以?命已下难於移改以臣所见事又不然夫圣人之举事也唯务便人唯求利物若损益相半则不必迁移若利害相悬则事须追改不独於此其他亦然伏望宸衷审赐详察谨具奏闻

监察御史元稹上钱货议状曰奉进止当今百姓之困衆情所知减税则国用不充欲依旧则人困转甚皆由货轻钱重徵税暗加宜令百寮各陈意见以革其弊右闰正月十七日宰相奉宣进止如前者臣以为当今百姓之困其弊数十不独在於钱货徵税之谓也既圣问言之又以为黎庶之重困不在於赋税之闇加患在於剥夺之不已钱货之轻重不在於议论之不当患在於号令之不行今天下赋税一法也厚薄一槩也然而廉能莅之则生息贪愚莅之则败伤盖得人则理之明验也岂徵税暗加之谓乎自岭已南以金银为货币自巴已外以盐帛为交易黔巫溪峡大抵用水银朱砂缯彩巾帽以相市然而前人以之理後人以之扰东郡以之耗西郡以之赢又得人则理之明验也岂钱重货轻之谓乎自国家置两税已来天下之财限为三品一曰上供二曰留使三曰留州皆量出以为入定额以给资然而节将有进献以市国恩者有赂遗以买私名者有藏镪滞帛以贻子孙者有高楼广榭以炽第宅者彼之俸入有常也公私有分也此何从而得之又国家置度支转运已来一则管塩以易货一则受财以经费近制有年进月进之名有正至三节之献彼之管塩有常也受财有数也此又何从而得之且百姓国家之百姓也货财国家之货财也不足则取之有余则舍之在我而已又何必授之重柄假之利权徇彼之徼恩成我之怨府哉今陛下初临亿兆首问羣寮诚能禁藩镇大臣不时之献罢度支转运别进之名絶赂遗之私节侈靡之俗峻风宪之举深赃罪之刑精核考课之条慎选字人之长若此则不减税而人安不改法而人理矣至於古今言钱币之轻重者熟矣或更大钱或放私铸或龟或贝或皮或刀或禁埋藏或禁销毁或禁器用或禁滞积皆可以救一时之弊也然而或损或益者盖法有行不行之谓也臣不敢远徵古证窃见元和已来初有公私器用禁铜之令次有交易钱帛兼行之法近有积钱不得过数之限每更守尹则必有用钱不得加除之牓然而铜器备列於公私钱帛不兼於卖鬻积钱不出於墙垣欺滥遍行於市井亦未闻鞭一夫黜一吏赏一告讦坏一蓄藏岂法不便於时耶盖行之不至也陛下诚能采古今捄弊之方施赏罚必行之令则圣祖仁宗之法制何限前贤後智之议论何穷岂待愚臣盗窃古人之见自称革弊之术哉

行尚书职方员外郎韩愈上钱重物轻状曰右臣伏准御史台牒准中书门下帖奉进止钱重物轻为弊颇甚详求适变可以便人所贵缗货通行里闾寛息宜令百寮随所见作利害状者臣愚以为钱重物轻救之之法有四一曰在物土贡夫五谷布帛农人之所能出也工人之所能为也人不能铸钱而使之卖布帛谷米以输钱於官是以物愈贱而钱愈贵也今使出布之乡租赋悉以布出緜丝百货之乡租赋悉以緜丝百货去京百里悉出草三百里以粟五百里之内及河渭可漕入愿以草粟租赋悉以听之则人益丰钱益轻谷米布帛益重二曰在塞其隙无使之泄禁人无得以铜为器皿禁铸铜为浮屠佛像钟磬者蓄铜过若干斤者铸钱以为他物者皆罪死不赦禁钱不得出五岭五岭买卖一以银盗以钱出岭及违令以买卖者皆坐死五岭旧钱听人载出如此则钱必轻矣三曰更其文贵之使一当五而新旧兼用之凡铸钱千其费亦千今铸一而得五是费钱千而得五千可立多也四曰扶其病使法必立凡法始立必有病今使人各输其土物以为租赋则州县无见钱州县无见钱而谷米布帛未重则用不足而官吏之禄俸月减其旧三之一各置铸钱使新钱一当五者以给之轻重平乃止四法用钱必轻谷米布帛必重百姓必均矣

穆宗长庆二年户部侍郎张平叔上疏请官自卖塩可以富国强兵陈利害十八条诏下其说令公卿详议兵部侍郎韩愈论变塩法事宜状曰右奉?将变塩法事贵精详宜令臣等各陈利害可否闻奏者平叔所上变法条件臣终始详度恐不可施行各随本条分析利害如後

一件平叔请令州府差人自粜官塩收实估匹段省司准旧例支用自然获利一倍已上者臣今通计所在百姓贫多富少除城郭外有见钱籴盐者十无二三多用杂物及米谷博易塩商利归於已无物不取或从赊贷升斗约以时熟填还用此取济两得利便今令州县人吏坐铺自粜利不关已罪则加身不得见钱及头段物恐失官利必不敢粜变法之後百姓贫者无从得盐而食矣求利未得敛怨已多自然坐失塩利常数所云获利一倍臣所未见

一件平叔又请乡村去州县远处令所由将塩就村粜易不得令百姓阙塩者臣以为乡村远处或三家五家山谷居住不可令人吏将塩家至户到多将则粜货不尽少将则得钱无多计其往来自充粮食不足比来商人或自负担斗石往与百姓博易所冀平价之上利得三钱两钱不比所由为官所使到村之後必索百姓供应所利至少为弊则多此又不可行者也

一件平叔云所务至重须令庙堂宰相充使臣以为若法可行不假令宰相充使若不可行虽宰相为使无益也又宰相者所以临察百司考其殿?若自为使纵有败阙遣谁举之此又不可者也

一件平叔又云法行之後停减塩司所由粮课年可收钱十万贯臣以为变法之後弊随事生尚恐不登常数安得更望赢利

一件平叔欲令府县粜塩每月更加京兆尹料钱百千司録及两县令每月各加五十千其余观察及诸州刺史县令録事参军多至每月五十千少至五千三千者臣今计此用钱已多其余官典及廵察手力所由等粮课仍不在此数通计所给每?不下十万贯未见其利所费已广平叔又云停塩司诸色所由粮课约每岁合减得十万贯钱今臣计其新法亦用十万不啻减得十万却用十万所亡所得一无赢余也平叔又请以粜塩多少为刺史县令殿?多者迁擢不拘常例如阙课利依条科责者刺史县令职在分忧今惟以塩利多少为之升黜不复考其治行非唐虞三载考绩黜陟幽明之义也

一件平叔请定塩价每斤三十文又每二百里每斤价加收二文以充脚价量地远近险易加至六文脚价不足官与出名为每斤三十文其实已三十六文也今塩价京师每斤四十诸州则不登此变法之後祗校数文於百姓未有厚利也脚价用五文者官与出二文用十文者官与出四文是塩一斤官粜得钱名为三十其实斤多得二十八少得二十六文折长补短每斤收钱不过二十六七百姓折长补短每斤用钱三十四则是公私之间每斤常失七八文也下不及百姓上不归官家积数至多不可遽筭以此言之不为有益平叔又请令所在及农隙时并召车牛般盐送纳都仓不得令有阙絶者州县和雇车牛百姓必无情愿事须差配然付脚钱百姓将车载塩所由先皆无检齐集之後始得载盐及至院监请受又须待其轮次不用门户皆被停留输纳之时人事又别凡是和雇无不皆然百姓宁为私家载物取钱五文不为官家载物取十文钱也不和雇则无可载盐和雇则害及百姓此又不可也

一件平叔称停减塩务所由收其粮课一岁尚得十万贯文今又称既有巡院请量闲剧留官吏於仓塲勾当要害守捉少置人数优恤粮料严加把捉如有漏失私粜等并凖条处分者平叔所管塩务所由人数有几量留之外收其粮课一岁尚得十万贯此又不近理也比来要害守捉人数至多尚有漏失私粜之弊今又减置人数谓能私塩断絶此又於理不可也

一件平叔云变法之後岁计必有所余日用还恐不足谓一年已来且未责以课利後必数倍校多者此又不可方今国用常言不足若一岁顿阙课利为害已深虽云明年校多岂可悬保此又非公私蓄积尚少之时可行者也

一件平叔又云浮寄奸猾者转富土着守业者日贫若官自粜塩不问贵贱贫富士农工商道士僧尼并兼游惰因其所食尽输官钱并诸道军诸使家口亲族逓相影占不曾输税若官自粜塩此辈无一人遗漏者臣以此数色人等不籴塩而食官自粜塩即籴而食之则信如平叔所言矣若官自粜与不自粜皆常籴塩而食则今官自粜亦无利也所谓知其一而不知其二见其近而不见其远也国家榷塩粜与商人商人纳榷粜与百姓则是天下百姓无贫富贵贱皆已输钱於官矣不必与国家交手付钱然後为输钱於官也

一件平叔云初定两税时绢一匹直钱三千今绢一疋直钱八百百姓贫虚或先取粟麦价及至收获悉以还债又充官税颗粒不残若官中粜塩一家五口所食塩价不过十钱随日而输不劳驱遣则必无举债逃亡之患者臣以为百姓困弊不皆为塩价贵也今官自粜塩与依旧令商人粜其价贵贱所校无多通计一家五口所食之塩平叔所计一日以十钱为率一月当用钱三百是则三日食塩一斤一月率当十斤新法实价与旧每斤不校三四钱以下通计五口之家以平叔所约之法计之贱於旧价日校一钱月校三十不满五口之家所校更少然则改用新法百姓亦未免穷困流散也初定税时一匹绢三千今只八百假如特变塩法绢价亦未肯贵五口之家因变塩法日得一钱之利岂能便免作债收获之时不被徵索输官税复有赢余也以臣所见百姓困弊日久不以事扰之自然渐校不在变塩法也今绢一匹八百百姓尚多寒无衣者若使匹直三千则无衣者必更衆多况绢之贵贱皆不缘塩法以此言之塩法未要变也

一件平叔云每州粜塩不少长吏或有不亲公事所由浮词云当界无人籴塩臣即请差清强巡官检责所在寔户据口团保给一年塩使其四季输纳塩价口多粜少及塩价迟违请停观察使见任改散慢官其刺史已下贬与上佐其余官贬远处者平叔本请官自粜塩以实百姓令其苏息免更流亡今令责实户口团保给塩令其随季输纳塩价所谓扰而困之前意也百姓贫家食塩至少或有淡食动经旬月若据口给塩依时徵价办与不办并须纳钱迟违及违条件观察使以下各加罪谴苟官吏畏罪必用威刑臣恐因此所在不安百姓转致流散此又不可之大者也

一件平叔请限商人塩纳官後不得辄於诸军诸使覔职掌把钱捉店看守庄磑以求影庇请令所在官吏严加访察如有违犯应有资财并令纳官仍牒送府县充所由者臣以为塩商纳榷为官粜塩子父相承坐受厚利比百姓实则校优今既夺其业又禁不得求觅职事及为人把钱捉店看守庄磑不知其罪一朝穷蹙之也若必行此则富商大贾必生怨恨或收市重宝逃入反侧之地以资寇盗此又不可不虑也

一件平叔云行此策後两市军人富商大贾或行财贿邀截喧诉请令所由切加收捉如获头首所在决杀连状聚衆人等各决脊杖二十检责军司军户塩如有隐漏并准府县例科决并赏所由告人者此一件若果行之不惟大失人心兼亦惊动远近不知粜塩所获几何而害人蠧政其弊实甚

以前件状奉今月九日勅令臣等各陈利害者谨録奏闻伏听勅旨

宋太宗太平兴国二年樊若水上言曰江南旧用铁钱於民非便今诸州铜钱尚六七十万缗虔吉等州未有铜钱各发六七万缗俾市金帛轻货上供及博籴谷麦於昇鄂饶等州产铜之地大铸铜钱铜钱既不渡江益以新钱则民间钱愈多铁钱自当不用悉熔铸为农器什物以给江北流民之归附者除铜钱渡江之禁从之端拱二年户部郎中张洎乞罢榷山行放法奏曰臣伏奉中书宣谕圣意令访闻茶法其榷山通商各有何利害者臣才识鄙陋预闻天旨退就衡泌惶悚实深谨略具榷山放法利害仰对天问惟圣明察之伏以茶货之兴其来尚矣资民丰国利润之功博焉榷山放法损益之制肇自有唐创兹茶法流行天下无异米塩兆姓所须远近同俗今献议者言货茶利害盖有二焉一曰榷山一曰放法历代制置虽或不同举要而言则榷山之害深放法之利广也然而干司邦计之臣必曰朝廷榷山大获厚利倘从放免徒利茶商此盖老生之常谈近世之弊法徒伤大体岂务通经者乎今请一二而言之夫南国土疆山泽连接远民习俗多事茶园上则供亿赋租下则存活妻子营生取给更絶他门及其官榷茶山利归公室衣食之源日削采造之役岁增课额既渐亏刑罚又屡及以至贴田卖屋力办课程物产既空死亡宁救所以出茶之处郡县凋残民不聊生职由於此其弊一也禁榷之地法令斯严铢两之茶即该宪网公私追扰狱讼繁兴大则破族亡家小则身填牢户州县公事大半为茶朝禁夕刑系缧相继户口由兹减耗田野为之污莱蠢尔蒸民坠於无告狱连祻结莫甚於斯其弊二也茶货在山同夫五谷事持爱养即获滋丰及夫朝廷榷山乡原失业茶户逼於寒馁日有逃亡者茶园?於奸幸岁有荒废者年华渐久残破益深眷彼灵苖鞠为茂草追呼觉察已失课程虽欲改张噬脐安及其弊三也谨按唐史穆宗朝宫中营造台观国计不充王播希恩请增茶税李珏上疏曰榷率救弊起自干戈厚歛於人殊伤国体岁终上计其利几何未见阜财已云歛怨矣至大和九年塩铁使王涯始奏行榷茶之法江淮间百姓茶园官自造作分命使者主之百姓公言曰果行是法止有尽杀使臣入山叛耳其後甘露事发涯竟就诛故史臣谓王涯欲希恩幸重困蒸人然而窜身奸邪之间与其谋而危其国岂非鬼瞰神夺驾斯祻以惩之乎前史书之以为鉴诫国家膺图御极子育黎元泽浃穷荒仁及行苇唯兹茶法未叶大中改弦更张正在兹日今若罢榷山之制行放法之条益国便民其利有五夫先王创制贵在通行规利竭民政斯滥矣榷山弊法举而弃之则委顿者获全流庸者尽复东南郡县百万遗甿送死养生得安旧业其利一也造茶之户既专物产必能经营地利爱养茶园封殖窠条防护山泽十年之内茶货大兴通商惠农王赋增集其利二也榷山既放密网减除爱人而义在必行画象而民将不犯普天之下实省刑章利用厚生莫先於此其利三也比来般运尽出公家涉历江湖按漕河洛方舟巨舻经途万里风涛没溺官吏奸偷?失茶纲比岁常有若行放法此患自除其利四也国家榷买茶货岁入无穷堆贮仓场充积州郡及乎出卖之际则大半陈腐积年之後又多至焚烧今若许放榷山任民贸易则国中永无弃货天下咸吃新茶惠润公私实为要道其利五也或曰国家制置茶法盖有岁年一旦通商大亏国计赡用不足其将奈何对曰圣后当阳政先惠下将建无穷之策非急一时之利况兹变法未见亏官榷放便宜谨条件如後

榷山

一天下郡国所出茶货品类至繁且以湖南一道所出茶货约度为准访闻湖南山色茶每斤官中推买用本钱二百二十文辇运支费约破钱一百文【辇运之稍远即不啻一百文道途稍近即不及一百文今将道途远近尅折筭计一槩且以百钱为准】官中於地头出卖计收钱九百六十文除筭出本钱并缠裹钱共三百二十文外合收净利钱六百四十文其淮南两浙江南等道茶货虽出卖价例或小有不同其所收净榷茶货利大约不踰於此国家所榷茶货岁月渐深即有减价出卖者远年陈恶不堪支用即有逐时烧弃者今请朝廷且将天下一年所纳茶货较筭其元使用本钱及辇运钱都合计若干於地头出卖所收净利钱都合得若干却於净利钱内克折出逐年减价出卖及官中烧弃茶货外其所有的实净利合有若干如兹筭扑即所卖茶货除克折外每斤价钱又恐不能及六百四十文

放法

一国家若放榷山任民买卖理财之道宜通规天下诸道州府出茶之处请各於紧要地置立务局其茶货离山场之日不计多少每一大斤茶户纳钱一百文茶商纳钱三百文茶商出卖地头更纳钱二百文其茶商所齎博买茶货金银疋帛等经历旧买茶处向外州郡其州郡又依例纳税统而言之即官入茶租与榷山之日所获净利不相悬矣或曰朝廷改变茶法贵要利民若茶商茶户所纳之钱过为繁重岂惠下之道也答曰榷山之时商客买官茶一斤计用钱九百六十文改法之後且约将钱四百文为茶本四百文纳官都计八百文若更将一百六十文剩钱纳官方只得榷山之时买茶旧额况放法之後民皆取便既絶官司上下侵扰又免官中陈茶就山场买卖得一色新茶商贩之人获利诚厚更令纳镪尚为轻赋况见出茶本以榷山之日犹未登旧额者乎又茶户卖茶入官甚为艰苦或将远年陈恶杂物折给或得低价一色见钱然而经历官司动遭刻削茶稍低下即被焚烧迨于住塲仅同白纳今既改法将茶货卖与商客且约得价钱四百文除将一百文纳官尚有三百文见镪比榷纳之日所获利润不亦复饶乎或曰官中所取茶租若加重厚民於茶价须至增添茶价既增於人便否荅曰茶为食物天下所资日用於人同夫塩酒虽价例增长非有害於时焉在昔有唐宰相令狐楚尝奏茶法云赋率之时既节级增价商人转卖必价稍贵即是钱出万国利归有司既无害茶商又不扰茶户详楚之所奏理甚显明茶价虽增实有利而无害矣今国家大更茶法式洽民心所虑者赋入不登或亏邦计今兹放榷其利昭然举而行之实久长之计也

一榷山之时商贩艰阻今既放法民皆自便普天之下茶货流通利入公门必当增倍商人所到州郡卖茶纳钱【此则率赋二百钱非常行税赋】宜令本处税院别置文历逐时收管俟年终上计考校课程

一国家赡用之茶不可令阙宜计度逐年所支费多少据合留数目令折税茶户依旧榷纳或虑折税茶数目浩瀚逐年榷纳不尽即可据都额分为番次令茶户三年一次输纳庶均苦乐永冀通行

切以理财聚衆圣人之大业兴利除害有国之常规国家受命上天光宅中土交修庶政历载于兹大道污而复隆坠典缺而咸补唯财货一节未行寛简岂不以覆焘至大赡用攸广将安区夏须资物力者乎臣以为司计之臣失於经度所致也何则普天之下中外资用四海九州之租赋关市山泽之税率榷山煮海之宜利一岁所入其数几何郊庙社稷之严奉少府中禁之支费六军羣吏之资赡一岁所出其数几何司计之臣苟能按经常调虚实量入以为出则国内财货可得而均节矣天下利病可得而明察矣其或圣朝岁时支费未能放行计度但掊克以困黎元货殖程财未见其可也况茶货害政为日滋久倘从变法孰匪至公举而行之又何疑也

太宗留意金谷召三司吏李溥等二十七人对於崇政殿询以计司利害溥等言条目烦多不可以口占愿给笔札以对太宗遣中黄门送诣相府限五日悉条上之溥等共上七十一事诏以四十四事付有司行之其十九事下陈恕等议可否遣知杂御史张秉中使张崇责监议令中书籍其事专检举之无致废格赐溥等白金缗钱悉补侍禁殿直领其职太宗谓宰相曰溥等条奏事颇有所长朕尝语恕等若文章稽古此辈固不可望若钱谷利病彼自幼至长寝处其中必周知根本卿等但假以顔色引令剖陈必有所益恕等刚强终不肯降意询问吕端对曰耕当问奴织当问婢寇准曰夫子入太庙每事问乃以贵下贱先有司之义後数日太宗又曰国家岁入财数倍于唐唐中叶以降藩镇擅命征赋多不入公家下陵上替经制隳坏若前代爲得即已致太平岂复烦朕心虑也因召恕等责以职事旷废恕等对曰今土宇至广庶物至烦国用军须所费浩瀚又遇诸州凡有灾沴必尽蠲其租臣等每举利权朝廷必以侵民为虑皆尼而不行纵使耿夀昌桑弘羊复生亦所不逮臣等驽劣惟尽心簿领终不足上禆圣治太宗曰卿等清而不通专守绳墨终不能为国家度长絜大剖烦析滞只如京城仓库主吏当改职者簿领中一处节目未备即至十年五年不决以致贫无资给转徙沟壑此卿等之过岂不伤和气哉恕等顿首谢

真宗即位西京左藏库使杨允恭言川峡铁钱之弊曰凡民田之税昔输铜钱之一今输铁钱亦一而吏卒奉旧给铜钱之一今给铁钱五行用交易则铁钱之十为铜钱之一且民入田税以一为十官失其九矣吏卒奉给增一为五官又失其四矣吏卒得五用十复失其半矣臣在先朝尝陈其事愿变法以革其弊先帝方议行之会贼顺叛扰而止今陛下继成先烈可遂建其法使民不失所且饶信之铜积数千万若遣运于荆逹于蜀蜀素多铜俾夔益遂各置监鼓铸岁用均给不十年悉用铜钱矣

咸平四年秘书丞直史馆孙冕请令江南荆湖通商卖盐缘边折中粮草在京入纳金银钱帛则公私皆便为利实多设虑淮南因江南荆湖通商或至年额稍亏则国家折中粮草足赡边兵中纳金银实之官库且免和雇车乘差扰民户冒寒涉远借如荆湖运钱万贯淮南运米千石以地里脚力送至穷边则官费民劳何啻数倍诏吏部侍郎陈恕等议恕等谓江湖官卖盐盖近鬻海之地欲息犯禁之人今若通商任卖官塩立乏一年课额冕议遂寝

真宗时三司塩铁判官俞献卿上言天下谷帛日益耗物价日益高欲民力之不屈不可得也今天下谷帛之直比祥符初增数倍矣人皆谓稻苖未立而和籴桑叶未吐而和买自荆湖江淮间民愁无聊转运使务刻剥以增其数岁益一岁又非时调率营造一切费用皆出於民是以物价积高而民力积困也陛下诚以景德中西北二边通好最盛之时一岁之用较之天禧五年凡官吏之要冗财用之盈缩力役之多寡释道之增减较然可知其利害也况自天禧以来日侈一日又甚于前夫巵不盈者漏在下木不茂者蠧在内陛下宜知其有损於彼无益於此与公卿大臣朝夕图议而救正之帝纳其言

仁宗天圣八年上书者言县官禁塩得利微而为害博两池积塩为阜其上生木合抱数莫可较宜听通商平估以售可以寛民力诏翰林学士盛度御史中丞王随议更其制度因画通商五利上之曰方禁商时伐木造船辇运兵民不胜疲劳今去其弊一利也陆运既差帖头又役车户贫人惧役连岁逋逃今悉罢之二利也船运有沉溺之患纲吏侵盗杂以泥沙硝石其味苦恶疾生重膇今皆得食真塩三利也钱币国之货泉欲使通流富家多藏镪不出民用益蹙今岁得商人出缗钱六十余万助经费四利也岁减监官兵卒畦夫佣作之给五利也

明道二年参知政事王随建言淮南塩初甚善自通泰楚运至真州自真州运至江浙荆湖纲吏舟卒侵盗贩鬻从而杂以沙土涉道愈远杂恶殆不可食吏卒坐鞭笞徒配相继而莫能止比岁运河浅涸漕挽不行远州村民顿乏塩食而淮南所积一千五百万石至无屋以贮则露积苫覆岁以损耗又亭户输塩应得本钱或无以给故亭户贫困往往起为盗贼其害如此愿权听通商三五年使商人入钱京师又置折博务於扬州使输钱及粟帛计直予塩塩一石约售钱二千则一千五百万石可得缗钱三十万以资国用一利也江湖远近皆食白塩二利也岁罢漕运糜费风水覆溺舟人不陷刑辟三利也昔时漕塩舟可移以漕米四利也商人入钱可取以偿亭户五利也时范仲淹安抚江淮亦以疏通塩利为言即诏知制诰丁度等与三司使江淮制置使同议皆谓听通商恐私贩肆行侵蠧县官请敕制置司益漕船运至诸路使皆有二三年之蓄复天禧元年制听商人入钱粟京师及淮浙江南荆湖州军易塩在通楚泰海真扬涟水高邮贸易者毋得出城余州听诣县镇毋至乡村其入钱京师者增塩予之并敕转运司经画本钱以偿亭户诏皆施行

景佑中叶清臣上疏曰山泽有产天资惠民兵食不充财臣兼利草芽木叶私不得专封园置吏随处立筦一切官禁人犯则刑既夺其资又加之罪黥流日报踰冒不悛诚有厚利重赀能济国用圣仁恤隐矜赦非辜犹将弛禁缓刑为民除害度支费用甚大榷易所收甚薄刳剥园户资奉商人使朝廷有聚敛之名官曹滋虐滥之罸虚张名数刻蠧黎元建国以来法弊辄改载详改法之由非有为国之实皆商吏协计倒持利权幸在更张倍求奇羡富人豪族坐以贾赢薄贩下估日皆朘削官司之际俱非远策臣切尝校计茶利所入以景佑元年为率除本钱外实收息钱五十九万余缗又天下所售食茶并本息岁课亦秪及三十四万缗而茶商见通行六十五州军所收税钱已及五十七万缗若令天下通商秪收税钱自及数倍即榷务山塲及食茶之利尽可笼取又况不费度支之本不置榷易之官不兴辇运之劳不滥徒黥之辟臣意生民之弊有时而穷盛德之事俟圣不惑议者谓榷卖有定率征税无彛准通商之後必亏岁计臣按管氏塩铁法计口受赋茶为人用与塩铁均必令天下通行以口定赋民获善利又去严刑口数出钱人不厌取

宝元二年三司度支判官宋祁论三冗三费奏曰臣伏见西贼叛逆未即枭截申命将校警饬边陲陛下日昃忧勤特轸调发内经圣虑旁咨羣谋臣诚不肖窃用感愤以为勇夫扞外儒者计内合为威略以行天诛则跳梁小丑指期烹醢故敢妄陈愚见以佐万一臣闻兵以食为本食以货为资在易聚人在书八政诚圣人所以一天下之具也以天下取之以天下用之量入为出故天子不得私焉传曰足食足兵民信之矣今左藏无积年之镪太仓乏三岁之储南方冶铜匮乏不发承平如此已自凋困其故何哉良由取之既殚而用之无度也臣不能悉知朝廷之经费且以臣素所见者言之何者大有三冗小有三费以困天下之财财穷而更欲兴数十万衆以事开边无谋甚矣陛下诚能超然远览烛见根本去三冗节三费专备西北之屯尚可旷焉高枕无匮乏之患何谓三冗天下有定官无限员一冗也天下厢军无征战而耗衣食二冗也僧尼道士日益多而无定数三冗也不去不可为国今陛下下诏於此断自今日僧尼道士已受戒具者且使如旧其在寺帐为徒弟子者悉还为民勿复岁度而州县寺观留若干所僧尼道士定若干人且令後来之数不过此此策一举可得耕织夫妇五十万人则一冗去矣今天下厢军不择孱小尫弱悉皆收配本不知兵亦且月费廪粮岁费库帛数口之家不能自庇於是相挻逃匿化为盗贼者不可胜筭朝廷每有夫役更藉农民以任其劳假如厢军可令驱以就役方且别给口劵间望赐钱二端相率不便明甚陛下若敕天下厢军今日以後除州军须要防托别留三百人自余更不收补已在籍者许备役作如此则中下之家悉入农业又得力耕者数十万则二冗去矣国家郡县素有定官譬以十人为额常以十二加之迁代罪谪足以无乏今则不然一官未缺十人竞逐纡朱满路袭紫成林州县之地不广於前而官五倍於旧吏何得不苟进官何得不滥除陛下诚能诏三班审官院内诸司流内铨明立限员以为定法自今以往门?流外贡举之色实置选限稍务择人俟有阙官计员补吏内则省息奉廪外则静一浮华则三冗去矣何谓三费一曰道塲斋醮无日不有若七日若一月若四十九日各挟主名未始暂停至於蜡蔬膏麫酒稻钱帛百司供亿不可赀计而主者旁缘利於欺攘故奉行崇尚峻於典法皆以祝帝夀奉先烈祈民福为名欲令臣下不得开说臣愚以为陛下上事天地宗庙次事社稷百神醴酪粢盛牺牲玉币使有司端委而奉之岁时而荐之足以竦明德於天极介多福於黔庶何必道场斋醮屑屑之报哉是国家抱虚以考祥小人诬神而获利耳陛下若断自圣虑取必不可罢者使略依本教以奉薰修开啓有时赐与有度则一费节矣二曰京师寺观或多设徒卒或增置官司衣粮所给三倍他处帷幄谓之供养田产谓之常住不徭不役坐蠧齐民而又竞饰神祠争修塔庙皆曰不费官帑自募民财此诚不逞罔上之尤者夫民藏於国国藏於民财不天来而由地出也役不使鬼而待人作也舍国取民其伤一焉伏望陛下切勅州县普令罢止则二费节矣三曰使相节度不隶藩要贪取公用全济私家迹夫节相之建或当边镇或临师屯公用之设所以劳衆而飨宾也今则不然罢黜大臣率叨使相安民都邑普蒙公用取生人资力为无功之奉养坐糜邦用莫此为甚伏望陛下宝惜名器使授受唯才自今地非边要州无师屯者不得建节度已带节度不得留近藩及京师则三费节矣三冗已去三费已节用度必饶臣又闻之人不率则不从身不先则不信陛下若能躬服至俭风示四方衣服醪膳无溢旧规请自乘舆始锦彩珠玉不得妄费请自後宫始然後天下响应民业日丰人心不揺师役可举虽使风行电照饮马西河蠢尔不庭可玩之股掌中矣宁与今日诛求财用课塩榷茗为戚戚之计者同年而语哉臣诚狂妄不晓禁忌轻进愚策惟陛下赦其辜

宝元间户部侍郎夏竦议国用疏曰臣闻四代而下莫隆乎汉汉莫盛乎文景观乎国用亦以足矣古者什一而税汉氏行田或三十税一而锡赉勲戚动以万计牛酒布帛米肉之赐屡至民间是时子弟分食租税罕入县官匈奴寇边诸侯连祻兵革数起飞挽不絶官无塩铁之利门无舟车之筭而民不告劳国用滋丰京师之钱贯朽难校太仓之粟腐败不食阡陌之马成羣守闾阎者食粱肉其故何哉国家开拓疆宇幅员亿万东南渐海西北暨戎内无列侯之国岁无民间之赐茶塩金铁之利水陆关市之征履亩而税榷酒而酤即山铸钱临海市舶一岁之入十倍汉初而用度区区未能丰羡非事势不足抑取与之未至盖夫民乐负贩俗尚奢泰十夫里居游手大半仙释之蠧巫觋之耗并兼之害吏胥之暴旦夕而有故元元争欲采山煮海执技列肆以邀美利怠弃陇亩未始禁之及其俗弊将若之何夫文景之世贱商贾通关梁上敦俭素之化下无佛老之弊去肉刑举贤良削父子相坐之律除诽谤妖言之罪耕籍田以劝农业降惠令以开民利减服御损郎吏惜十金於露台施瓦器於霸陵伐驰道填兰池人无禁锢之律马无食粟之幸采金银珠玉者坐以?盗论故人人自乐趣本去末服勤啬事百姓足矣君孰不足皇家休息四海五十年间遭遇陛下天意渊默圣政日跻承二帝之基当文景之辰四夷拭目仰观太平伏愿鉴汉兴之事隆圣宋之业去无益禁游惰择良吏敦稼政俭以率下简以御物俭则用足简则文寛用足则生厚文寛则俗阜春秋之义王者体元以居正体元足以御大中居正足以简嗜慾建大中则简自至矣节嗜慾则俭自至矣仿文景之治体春秋之义孜孜为善虽休勿休不十年间则国用充牣风俗敦厚仁义可行法令可措犹将与三代相上下岂止於汉氏之比哉

竦上量支费疏曰伏以年有上下礼亦隆杀先王正其版图经其税赋以民体国以时计用王制曰冢宰制国用必於岁之杪视年之丰耗量入以为出故虽有兵革之费旱蝗之变上无阙供废事之虞下无卒赋暴敛之患治天下者宜乎念之国家体古立制裁义创规爱育元元思臻至治而兵戈肆扰洊食边陲比年以来国用滋耗至於鬻官爵於豪右市缣素於州郡滞谷之家竞窃荐绅之号行滥之辈争为翔踊之价贪夫之志益骄吾民之生滋薄虽为仓卒之权颇误太平之德况太祖经始太宗缉熙陛下纂嗣王泽下流五十年间万国无事山海之利桑谷之赋日以万数月以亿计若何边骑之尘才动塞垣而钱谷之吏便设权宜臣切为陛下惜之於戏天下皆知取之为取而不知与之为取夫民逐利如水投下当登谷之日载绩之时贵更其直五分益一则稻粱山积岂须善选布帛云委何待强率图难於易岂不在兹诚当各诏司存预谋用度量国之出入视年之丰凶削冗事而正彛伦去权宜而就经久无使汉道有杂霸之名则万世幸甚

竦为三司使又上平筦榷疏曰伏以齐桓强主夏盟始议塩铁汉武外事开边乃兴筦榷魏晋周隋沿革非一唐氏因之兼增榷数贞元之际复行茶税山海之饶尽於国矣夫天地之利与民共之藏财於民非欲尽取故曰民之不足君孰与足又曰百姓足矣君孰不足盖君以民为心民以君为体未有心劳而体逸支瘠而身壮者也国家富有征税充牣府藏虽君王之心务推寛大而聚敛之臣竞为苛细刻取羡余不知纪极至於海滨之民食无塩滋山居之人饮无茶味若有负贩必与吏共是网密於平民而法寛於奸猾榷酤之制近年尤急或增见在之课或追已亡之额或明下诏条募相剗夺所入至微而争端锋起州县之狱自此滋丰切为陛下惜之夫筦榷不可废可以平其法法不必急急则民望於上亦不必缓缓则利归於下在任廉平之官使喻朝廷之意削除冗制务存大体上不虚国下不廹民则政在其中矣孟子曰文王之囿七十里人以为小盖与民共之也夫以利共之以道取之以禁防之以籍正之徧行而不尽虽禁山锢海而民不为怨矣

庆历三年右正言余靖论河北榷塩疏曰臣切闻臣寮上言禁榷河北塩货以收遗利者臣切以前岁事宜已来河北之民拣点义勇强壮及诸色科率数年之间未得休息臣常痛幽蓟之地陷於敌人几百年而民忘南顾之心者敌国之法大率简易塩麴俱贱科役不烦故也昔者太祖皇帝特推恩意以惠河朔故许通塩商止令收税今若一旦榷絶价必腾踊民苟怀怨悔将何及?缘河朔土多塩卤小民税地不生五谷唯刮鹻煎之以纳二税今若禁止便须逃亡塩价若高犯法必衆边民怨望非国之福伏乞且令仍旧通商无辄添长塩价以鼓民怨

侍读学士欧阳修上奏曰臣风闻转运使吕绍宁才至淮南便进见钱十万贯不知是否臣见兵兴以来天下困弊者非独备边之费半由官吏坏之今三司自为阙钱累於东南剗刷及以谷帛回易则南方库藏岂有剩钱闾里编民必无藏镪故淮甸近岁号为钱荒不知绍宁才至淮南用何术於何处得此钱以进若将官库钱上进则逐州合使钱处甚多必致阙乏若於民间科率则人力岂任且十万缗钱国家得之所益至微外处取之为害不细往年李定王逵辈皆刻剥疲民进奉至今南方嗟怨况今年江淮王伦大惊刼後继以蝗旱为孽民间困窘尤要抚存而绍宁欺罔朝廷妄有进献伏乞别降旨挥下别路选差一精强官将淮南一路见管钱帛磨勘大数取见绍宁所进何处得来苟涉欺妄乞赐重行朝典其所进钱?乞圣慈拒而不受以彰朝廷均恤外方防御奸吏刻剥之意

嘉佑五年修又上奏曰臣伏见朝廷近改茶法本欲救其弊失而为国误计者不能深思远虑究其本末惟知图利而不图其害方一二大臣锐於改作之时乐其合意仓卒轻信遂决而行之令下之日犹恐天下有以为非者遂直诋好言之士指为立异之人峻设刑名禁其论议事既施行而人知其不便者十盖八九然君子知时方厌言而意殆不肯言小人畏法惧罪而不敢言今行之踰年公私不便为害既多而一二大臣以前者行之太果令之太峻势既难囬不能遽改而士大夫能知其事者但腾口於道路而未敢显言於朝廷幽远之民日被其患者徒怨嗟於闾里而无由得闻於天听陛下聪明仁圣开广言路从前容纳补益尤多今一旦下令改事先为峻法禁絶人言中外闻之莫不嗟骇语曰防民之口甚於防川川壅而溃伤人必多今壅民之口已踰年矣民之被害者亦已衆矣古不虚语於今见焉臣亦闻方改法之时商议已定犹选差官数人分出诸路访求利害然则一二大臣不惟初无害民之意实亦未有自信之心但所遣之人既见朝廷必欲更改不敢沮议又志在希合以求功赏传闻所至州县不容吏民有所陈述直云朝廷意在必行但来要一审状尔果如所传则误事者在此数人而已盖初以轻信於人施行太果今若明见其害救失何迟患莫大於遂非过莫深乎不改臣於茶法本不详知但外论既喧闻听渐熟古之为国者庶人得谤於道商旅得议於市而士得传言於朝正为此也臣切闻议者谓茶之新法既行而民无私贩之罪岁省刑人甚多此一利也然而为害者五焉江南荆湖西浙数路之民旧纳茶税今变租钱使民破产亡家怨嗟愁苦不可堪忍或举族而逃或自经而死此其为害一也自新法既用小商所贩至少大商絶不通行前世为法以抑豪商不使过侵国利与为僭侈而已至於通流货财虽三代至治犹分四民以相利养今乃断絶商旅此其为害二也自新法之行税茶路分犹有旧茶之税而新茶之税絶少年岁之间旧茶税尽新税不登则顿亏国用此其为害三也往时官茶容民入杂故茶多而贱徧行天下今民自买卖须要真茶真茶不多其价遂贵小商不能多贩又不暇远行故近茶之处顿食贵茶远茶之方向去更无茶食此其为害四也近年河北军粮用见钱之法民入米於州县以钞筭茶於京师三司为於诸场务中择近上场分特留八处专应副河北入米之人翻钞筭请今场务尽废然犹有旧茶可筭所以河北和籴日下未妨切闻自明年以後旧茶当尽无可筭请则河北和籴实要见钱不惟客旅得钱变转不动兼亦自京师岁岁辇钱於河北和籴理必不能此其为害五也一利不足以补五害今虽欲减放租钱以救其弊此特寛民之一端尔然未尽公私之利害也伏望圣慈特诏主议之臣不护前失深思今害黜其遂非之心无袭弭谤之迹除去前令许人献说亟加详定精求其当庶几不失祖宗之旧制臣冒禁有言伏待罪责

庆历六年监察御史张方平论河北榷塩奏曰臣伏见河北诸州所产塩货自太祖开宝年降诏罢禁通商止令收税于今多年民享其利昨闻臣寮擘划欲榷买沧滨塩入官召商旅入中边上粮草筭请且欲榷沧滨塩即须禁止诸州小塩不禁则侵官中课利若禁则十数州军从此民必受弊何者河北一路除沧滨出塩外其深冀邢洺等十数州地多醎卤不可耕植民唯以煮小塩为业衣食赋税皆仰於此若禁断一旦穷民失业散而为盗则所虞非细近因朝廷指挥下本路都转运司相度事虽未行民心已致疑惑况本路诸色塩官中久来各已定起税额每年所入课利数亦不少今虽改用榷法或商旅未信不来筭请所得年额未必增兼闻都转运使鱼周询己条具利害论列亦云榷法不可行而止乞增税臣切谓此举於事体利害最大其臣寮所请榷塩且乞停罢如朝廷已议不行犹恐彼处民或未知亦乞指挥下本路诸州军告谕人民以朝廷今来比用旧例不复行禁榷之意使一方之人各安生业

方平又论民力大困起於兵多奏曰臣昨曾约计天下财利出入之籍知天下之所以困本於兵因勘会自宝元庆历後内外增置禁军岁给钱帛粮赐等数进呈乞朝廷图议其事有以弛张之伏以太祖皇帝取荆潭收巴蜀广南江南备晋寇御西戎契丹计所蓄兵不及十五万【国初得周兵十二万後平蜀拣其精兵止留一百二十人及乾德中选拣中外之兵止存十万盖极精锐也後乃益增及十五万兵尔】太宗皇帝平太原备逆贼御契丹科简军旅增修兵备志在收取燕蓟然蓄兵不过四十万人先皇咸平中备逆贼御契丹蒐募战士至五十余万人及契丹请和祥符以後稍稍销汰弛牧马地给耕民【先帝尝语宰臣曰天下兵马之数虽不少精锐者鲜且今之兵与古不同古者三时务农一时教战民即兵矣今皆坐得衣食国家经费至广不可不谨於选练向敏中曰军额渐多农民转耗近准诏旨已住召募斥去疲老退减冗食矣帝曰卿等常宜讲求务为经久之要】边将占兵自固者辄罢之【先帝常诏环庆路减神勇兵还营周莹言当路兵数非多未敢便减上曰西边虽得刍粮每岁役民输运莹无心惜民亦可知矣即以曹缉代之】至於宝元几四十年可谓乂安矣向因夏戎阻命始籍民兵俄命刺之以补军藉遂於陕西河北京东西增置保捷武卫宣毅等军【保捷一百八十五指挥武卫七十四指挥宣毅二百八十八指挥此其尤多者他不具载】既而又置宣毅於江淮荆湖福建等路【淮南三十二两浙二十二江东十三江西十七湖北十七湖南十一福建十二指挥】凡内外增置禁军约四十万余人通朝旧兵且百万其乡军义军州郡厢军诸军小分半分剩员等不列于数连营之士日增南亩之民日减迩来七年之间民力大困天下耕夫织妇莫能给其衣食生民之膏泽竭尽国家之仓库空虚而此宂兵狃於姑息寖骄以炽渐成厉阶然且上下恬然不图正救惟恐招置之不多也且太祖训兵十万人以定天下今以百万人为少此无他耳各苟及身之安莫为经久之虑也夫苟且者臣下及身之谋经久者陛下国家之计今负贩之家犹汲汲於儋石之备安有虑不经久而可以保天下者哉比岁以来三路入中粮草度支给还价钱常至一千万贯上下边费如此何以枝梧臣较今大计加之百万不为益减之百万不为损而比来鬻官六千缗者与簿尉万缗则殿直诸监管场务官准课程以立赏格收赢至三二千缗即以次迁陟不知卖官迁官几何员数可供三路一岁粮草之费是谓聚畎浍之微供尾闾之泄也浅陋之人更言遗利以裨经用未已夫财计盈虚国事安危系之而已矣景佑以前兵五十万三司财用无余及今而加一倍则何以得足臣近约度今年在京支计前已进呈只是准拟常程用度圆融变转仅以有备过此以往若更因之以横费加之以饥馑虽有智者亦恐难以善其後矣况臣之愚敢期克济惟社稷之福祖宗之灵陛下至仁盛德有以感格天地降之以善祥报之以有年则兆民之所赖也若观诸人事臣愚切甚寒心伏望令中书枢密院检书臣前奏审知计议裁於圣断早为之所犹须效在累年之後如救焚溺缓则益不及矣

历代名臣奏议卷二百六十三








○高堰請勘疏 【 高堰】

臣于十月十五日、准工部咨、覆奉欽依、行臣等遵奉題准事理、採石甃砌高家堰、忽聞泗州鄉官、欲毀高堰、投揭撫按衙門、且赴南都矣、隨覓視之、原任湖廣參議常三省者、特具一揭、本官又與原任江西副使李紀、朔州知州柳應聘、濰縣知縣高尚志、聯各一揭、危詞悍語、不可殫述、而中間最所聳動人者、云　祖陵松栢淹枯護沙洗蕩二句臣讀之不勝駭汗、先該臣于九月間、督同南河郎中張譽等親詣　　祖陵勘議、初乘座船、一入陵東沙湖、則淺涸難進、復易小舟、約行六七里、登岸陵行、至下馬牌邊半里許、又行里許、至廷墀恭謁訖、當同各官閱視得山基高阜、松栢茂欝、湖水僅及岡腳、隄根俱露乾地、當詢朱宗唐淮水暴漲之時、水及何處、本官回稱至下馬橋邊、墀水係是驟雨、宣洩不及、隨據各司道議得、為今之計、惟有量將舊閘加增高闊、便洩雨水、前歲所築東南隅石隄、較之內地反卑、無甚關繫、又查得陵東、嘉靖二十一年、所築隄閘、堅好如故、而前歲接築石隄、圮裂甚多、內無托石、外無釘筍、必係委管隄工員役、侵扣錢粮所致、復行該道、嚴查何官管理、應參應究、另行呈奪未報、據其淹枯洗蕩等語、則臣等恭謁之時、豈皆無目者耶、臣又于十月二十二日、復往泗洲、躬閱　祖陵則見河湖之水、較前更澀、光景頓殊、松栢欝然、籠雲蔽日、即地濱所裁旱柳、亦皆生意勃然、而塹外護沙、高阜如故、臣回至該州、面詢知州秘自謙、彼云士夫何常親到陵上閱視、止據小人相搆之語、遂形紙筆耳、竊照臣與前任漕撫都御史江一麟未至之時、稱淮水為害之大、高堰當復之由者。不知其幾千萬人。而形之撫按之奏牘。臺省之條陳者。又不知其幾千萬言也。臣到任之後、親詣泗州備詢泗州水患在高堰未决之前、抑既决之後也、僉曰、高堰决而泗州水患為甚也、清口塞于高堰未决之前、抑既决之後也、僉曰高堰决而清口塞也、臣應之曰、是誠然矣、葢高堰决則淮水東。黃河隨躡其後。故清口塞而堰內皆住址陸地。其洩不及清口之半。故泗州之水聚今塞高堰乃所以通清口而洩泗州之水也遂斷然請于　皇上而行之。去春高堰既成即聞泗水消落。臣猶未之信也據營田道僉事史邦直揭稱本月初七日、職經越城等處、達淮泗間、沿途看得高堰以東、此數言乃係實事非属官揣測上臺謏語也地方數年間、洪波浩蕩、非二三月不見地板比及四月、復如初矣、而泗城淮河瀰漲漫衍、令人蹙焉今也皆為平陸、亢爽無復津涘、但布種者即嘉禾穰穰。而泗州四外。俱成乾灘。淮由地中。去隄岸十餘丈黃童白叟。共曰十數年來未見不意今日復睹平地而職亦待罪地方既巳三年、往來此地、歲不下數次誠未覩有光景如今日也、臣覩此揭方快然自以為得矣。　陛下與廟堂諸臣、焦心勞思者數載臣等胼手胝足者逾年、方成此工、今　陛下且俯納科臣之言用石甃砌、以為億萬年無彊之計矣、三省等遽欲毀之忍乎哉今歲之水。委果異常。往歲止發一次。今則再發。惟水埶小異常日所以來人言耳往歲以數尺計者。今則及丈。然五月末旬暴漲。六月俱消。七月中旬暴漲。九月俱消即三省揭中亦謂目今淮流少减遂謂　祖陵無恙誠然矣。然既稱少减則消而復漲漲而復消乃水性必然之理即徐邳間皆然不獨泗州為然也即山陝河南皆然不獨徐邳為然也。有今歲異常之雨則有今歲異常之水。三省等能使天之不雨乎。南都濱臨大江、蘇浙逼近滄海、五六月間、街市可舟、一望巨浸、又聞承天顯陵水深六七尺、豈亦有高堰阻之乎、臣不敢瑣瑣辯凟、即以揭中最舛之語為　皇上陳之案查嘉靖十二年、前任河道都御史朱裳、請于　祖陵東西南三面、量築土隄以障泛溢、該都御史劉天和接管、勘得祖陵西北二面、土岡聯屬、永奠無虞、其南面山岡之外。即俯臨沙湖西有陡湖之水。亦匯于此淮河自西而來。去　祖陵一十三里但遇夏秋淮水泛漲與前項河湖諸水通連會合。間或渰及岡足及下馬橋邊。今據匠役王良等、量得自淮河見流水面至陵地其高二丈三尺一寸、百餘年來、每歲水溢、未聞衝决、事體重大、未敢輕擬等因、又查得泗州志載元知州韓居仁、所撰淮水泛漲記、內稱大德丁未夏五月、淮水泛漲、漂沒鄉村廬舍、南門水深七尺、止有二尺二寸、未抵圈甎頂、城中居民驚惧、因考宋辛丑之水、大此二尺丙寅小此二尺、今取高低尺寸。刊之于石以後水漲。官民視此勿驚惧云。又查得盱眙縣石刻載邑人蔣仲益記、內稱正統六月五月連雨、六月水浸泗城、官民威避盱眙山、泗州衛前、水高一丈二尺、漂沒廬舍、民大驚駭、按宋淳祐咸淳元大德及我朝洪武乙丑永樂己丑。皆大水焉。不可不紀以慰後人云。各志石種種在也。考之郡志。高堰為漢陳登所築。而我朝平江伯陳瑄復大葺之相傳千有餘年。乃云原無高堰。萬曆元年剏築。如其無也。則隆慶四年以前高堰未决。淮揚何以無水患乎。塹外護沙。原非人為自開闢以來有之者。即志刻所載歷朝大水。較之今歲不啻三倍。護沙固無恙也。乃今遂洗蕩乎。高堰居淮水之東。中間尚隔阜陵泥墩諸湖水淮北出清口。則直而順。出高堰。則逆而難。揭云高堰橫攔直受。使淮流至此紆回曲折。而不得直下。是未知高堰安頓何處可論水乎。又云、萬曆以前、河淮于清口會合通流入海、惟自高堰一築之後、淮益弱、河益強蕩激泥沙、日累月積、此又不經甚矣夫、高堰通流。則淮分而弱。反謂之強高堰斷流則淮全而強。反謂之弱何其舛乎。先任漕撫衙門、特因清口沙塞製混江龍以滾刷之。畢竟無效。臣與江一麟親往清口閱視、僅存一線、人皆褰裳而渡。此高堰大潰時也。延至次年二月。高堰築而清口始闢。今反言之。舛甚矣。三省又云淮人以此堰為便特田土耳、孰愈害及人民夫高堰决後。淮揚之民流離轉徙。阽于死亡者。不知其數無論巳。淮水東注黃浦八淺高寶一帶橫潰四决覆溺船隻。阻梗運道三省輩獨不聞乎。况雲梯關外海口甚闊。全賴淮黃二河併力衝刷。若决高堰清口必淤。止餘濁流一股。海口必塞。海口塞則下壅上潰黃河必决。可以備考砌過石隄長三千三百七十四丈九尺。塞過大小决口共一百三十九處。建過減水石壩四座。每座長三十丈。修建過新舊閘三座。車壩三座。築過攔河順水等壩十道。建過函洞二座減水閘四座。濬過運河淤淺長一萬一千五百六十三丈五尺。開過河渠二道。栽過低柳八十三萬二千二百株。其各隄高卑、酌量地形低昂、隨宜增損、自一丈二尺、以至七八尺不等數目、聽候勘官覈實外、照得數年以來。黃淮二河。胥失故道。至以地方州縣為壑。葢由黃河惟恃縷隄。而縷隄逼近河濱。束水太急。每遇伏秋。輒被衝決。橫溢四出。一瀉千里。莫之底極。北岸則決崔鎮季太等處南岸則決龍窩周營等處。共百餘口。而又從小河口白洋河灌入挾永堌諸湖之水。越歸仁集。直射泗州陵寢、以至正河流緩。泥沙停滯。河身墊高。淮水又因高家堰年久圯壞。潰決東奔。破黃浦決八淺。而山陽高寶興塩。悉成沮洳。清口將為平陸。黃淮分流。淤沙罔滌、雲梯關入海之路。坐此淺狹。而運道民生俱病矣。自去秋興工之後。諸決盡塞。水悉歸漕。衝刷力專。日就深廣今遙隄告竣。自徐抵淮。六百餘里兩隄相望。基址既遠且皆真土膠泥。夯杵堅實。絕無往歲雜沙虗鬆之弊。蜿蟺綿亘。始如長山夾峙。而河流于其中。即使異常泛漲。縷隄不支。而溢至遙隄勢力淺緩容蓄寬舒。必復歸漕。不能潰出。兼以歸仁一隄橫截于宿桃南岸要害之區。使黃水不得南決泗州至于桃清北岸。又有減水四壩。以節宣盈溢之水。不令傷隄。指畫如見諸掌故在遙隄之內則運渠可無淺阻在遙隄之外則民田可免渰沒雖不能保河水之不溢。而能保其必不奪河。固不能保縷隄之無虞而能保其至遙即止。葢嘗考弘治以前、張秋數塞數決、自先任都御史劉大夏、將黃陵岡一帶增築大行隄一道、而張秋之患遂息、此其巳試之明驗也、今職等所築遙隄。即太行隄之別名耳。况係真正淤土。較之太行雜沙。又有不侔者。故今歲伏初驟漲。桃清一帶。水為遙隄所束。稍落即歸正漕。沙隨水刷。河身愈深。河岸愈峻。前歲桃清之河。膠不可檝。今深且不測。而兩岸逈然高矣上流如呂梁兩崖。俱露巉石。波流湍急漸復舊洪。徐若分淮黃之流。以壞　祖宗萬年根本之地。則又悍然不顧以全淮之力出清口則以為塞中分淮水之力則清口又以為通公乎私乎。臣誠不知其何心也。

皇明經世文編卷之三百七十六終








○罷內臣鎮守以厚邦本疏 【 請罷鎮守內臣】

以張永嘉之得君然犹不敢顯言撤鎮守內臣也故進密勿之謨以撤之相業于是大光次崖以庶官乃敢進此讜言又為難矣

臣惟我　朝疆理天下、分土為郡縣衞所、而統之以三司、歲有廵按以臨之、重地又兼設重臣以鎮之、小大相維亦足以為治矣、後來始有內臣鎮守之事、夫寺人之職。宮庭是司。疆塲守禦非其所務。以疆塲之重委之宮庭執役之官。豈我　太祖　太宗之法哉替漢季以宦者封侯、唐季以宦者監軍、皆因事間見、初非常設、且為後世所譏、我　朝以宦者鎮守、則與文武官竝置、因襲為常、又漢唐所無者。不知後世以為何如。且內臣出鎮。豈真欲藩衞保障。以忠於　社稷哉。不過欲魚肉吾民爾。臣聞一人求鎮。內臣無所求于外庭其所為行賂者司礼貴璫也必重賂于朝廷之權幸。然後得東塗西抹。至以萬計。隨地豐約以為多寡。如廣東必須十五萬銀浙江則十萬臣福建亦不下八九萬。此臣所知也就鎮之後。金幣寶玩之類。隨地產以供歲例者。復無紀極至所以自飽其谿壑者。又不知凡幾此何從得之皆刻剝諸民也。夫民惟邦本、本固邦寧、縱鷹犬魚肉吾民。伐邦本以自傷。臣知　陛下不忍為也。今雖使有司為之約束。彼未必便歛手以受約束。雖禁其不得奏帶多人。其禁終有旹而弛。與其慮為害而禁之。而卒不可禁。孰若去之使不得為害。而不用吾慮哉。臣伏讀　詔書見自正德來、額外添設各處守備、非我　列聖之舊者、悉皆取回、臣敢因此以廣　聖意、請自宣德以來法外所設各處鎮守、非我　祖宗之舊者、皆可取回、信如是則生民之患。十去八九、　陛下邦本永固。于磐石矣。此亦我　孝宗皇帝末年之志而未遂者　陛下行之。是亦繼志述事之大也。臣於　陛下不勝願望。


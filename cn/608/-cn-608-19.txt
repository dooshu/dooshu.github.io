卷十九 陆梦龙列传

陆梦龙，字君启，号景邺；浙江会稽人。母冯氏，梦篝灯化为龙，因以命名。万历庚戌进士，授刑部主事。淮抚李三才以盗用皇木，反戍七商；梦龙改商戍，戍其奴。三才强辩；出两疏折之，为天下传诵。梃击事起，少司寇张问达造司问处法；梦龙曰：“斩张差、毙寺人，法正矣。”少司寇竟以此结案。

川贵总督以梦龙才，请监黔师；转偏沅道。抵贵阳，督、抚委点军。黔兵积弊，投报核，则彼此雇以应，十不二、三；稍急即譟。梦龙张榜：三日不至，则痛决其长。一日至者七军，号三千。梦龙令各为聚，鱼贯集贡院。往见督府还，公案坐大门。先第一队，禁阑入者，按名对册，验疤痣、手指罗纹，时呼队伍自相辨识，点入贡院。各兵待已核者出，则更番应之，贡院闭不得出。第七队高拱北，兵号四百五十，止十四人；再核之，实止五人，遂斩拱北。遍各营，清冒可万人。复委转饷；梦龙至清平，昼夜立雨中，转输得三万石，清其盗匿及干没者千五百金还伍：督府称其能。贼犯普定，巡方檄监军议事，梦龙止携书记管夫十人往。巡方见，即命渡河觇贼，以总戎黄越兵三千与俱。晓发，雾大作，不辨人马；训者云：“满路俱贼”，梦龙登蒋义寨小山四视，顾将佐曰：“日旋高，雾旋薄；使贼见我虚实，则我危矣！”命士下击贼，黄越兵无应者。梦龙大言：“不下山击贼，贼骋而上，立尽矣！”乃麾部将王伟、主簿吴家相率郎正国等八人，再呼黄越帐下儿郭千觔、林汝弘二人共击贼。贼望山上十骑驰下，即敛入砦，且将奔；而后骑无至者。梦龙与僕二人、胥一人大喊驰而下，命将士助喊，噤不能出声；家相望见，呼曰：“贼如绵羊，易杀耳。顾数骑不足，愿益济师。”梦龙复登山，下马砍士使前；连砍四、五人，始拔寨起，贼乃大溃，以首级献者无算。嗣是威名日着。丙寅，三山苗叛，思州告急。梦龙即率中军吴家相及部下壮士二十九人，连骑抵思州。见太守胡柟，问曰：“闻君设「狮子哨」于苗中，果否？”太守曰：“有之。”曰：“此去哨几里？”曰：“四十里。”“哨去贼巢几里？”曰：“二十里。”监军曰：“毋驻，策马即往。”四鼓至哨，哨长向腾龙迎至。语曰：“吾将捣巢！”腾龙大惊曰：“二百年来，两集黔、楚兵，兵且数万，俱持久；粮尽罢去。今寥寥数人，何言捣巢？”监军曰：“吾意决；若但司导！”腾龙且泣且止曰：“某不敢担！”监军曰：“吾岂望若担耶！”叱将士及哨兵上，咸失色。监军手令旗，授家相曰：“将士有不进者，自后砍之！”乃请饭而行。监军曰：“破贼后食！”诸将士错愕曰：“将主孟浪，中军亦孟浪；吾属无噍类矣！”监军攀鞍上马即行。过贾角山，山下临险峻，石则丛篁亚生；左途径尺，而陂浮若劫灰。马陷继以步，援而上，人皆牛喘；荆棘丛蔓，衣靴绽裂。渡两溪，溺一人。更进，又有谿亘之，临崖难下。吴家相请监军止此，而家相率兵入；监军曰：“汝入，岂复有从汝者乎！”跣谿涉溪，遂上岭。家相见贼甚众，势不敌；乃趋入巢，夺其鼓，乱挝曰：“陆监军大兵至矣！”贼惊，不及持刀弩，乱奔。家相举火，尽烧其巢而出。报功督府，以二十九人名上；奉旨纪录。丁卯，入粤闱，诸司纠监军建魏珰祠；梦龙曰：“铲吾名不与，巡方强之！”遂于十五日明远楼饮罢，佯中风行。

庚午，丁内艰。服阕，起兖东道，署东平篆。以奇兵袭破东平巨盗，手刃渠魁，陈善等，数千贼奔曹、濮；兖西悉平。东平城圯，梦龙议筑；父老曰：“当先筑堤。”梦龙曰：“堤亦筑，城亦筑。”父老窃笑之曰：“何从得费？”梦龙率役百人，身先版筑；无木伐河柳，无石取和尚林之垒为键。堤完城筑，东人称神。

亡何，调陕西固原道；与督师洪承畴为同舍郎，颇倚重。流贼自豫入秦，甲戌五月，犯固原；六月，犯秦州；七月，入静宁州。梦龙督师堵截，俱弃城遁去。至八月，犯绥德，非梦龙所辖地。闻报，大怒曰：“毛贼敢跳梁若此！”引兵疾驰。得侦报，贼营老虎潭仅千人；梦龙檄别将贺奇勋、石崇德为犄角，而身率三百人疾窥老虎潭，而贼已三、四万矣。梦龙欲趋高稍自固，得所檄兵；而贼伏发，矢槊交下。有卒大呼且走，梦龙立斩之。仓卒命发砲，砲炸自击；贼亦乘势猬集，围数匝。贺、石两将破围入，皆战死。梦龙大呼，驰骤贼围，手刃数贼，遂遇害——此崇祯七年八月朔也。越三日，得遗蜕于战场，面中刀一、发际中刀四；颈中矢一、右臂中矢二，镞俱入骨。雨洗血净，而貌如生；啮齿穿龈，犹有怒色。洪督师以梦龙越境轻敌，不肯叙题，相持久之。疏入，御批：“陆梦龙越境杀贼，忠烈可嘉！依部覆，赠太僕寺卿，予廕、给祭葬。”

石匮书曰：陆太僕居平颇自负，好谈兵，未免伤于果敢；盖其性则有然也。曾见其于万历戊午后凡死难者，俱作一小传，中有驳语曰：“某言拒敌死，验其伤皆肩背，则是逃也，非拒也。”及观太僕受创，皆在头面；则是于生死之际，尚不肯少食其言。太僕之果敢，其英灵亦可畏也哉！












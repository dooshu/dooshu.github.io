郑域


域字中卿，号松窗，三山（即今福州）人。绍兴二十五年（1155）生。淳熙十一年（1184）进士。曾倅池阳。庆元二年（1196），随张贵谟使金。嘉定十三年（1220），行在诸司粮料院干办。有燕谷剽闻二卷，今不传。

昭君怨

道是花来春未。道是雪来香异。竹外一枝斜。野人家。

冷落竹篱茅舍。富贵玉堂琼榭。两地不同栽。一般开。

念奴娇

水晶宫殿，放三千龙女，凌波浮浴。花里彫房分洞户，隐隐钉头齐簇。处子娇羞，碧裙无袖，密护圆瑳玉。堤头微露，半身犹掩金绿。

知是紫府筵开，□随纤指，出玲珑窗屋。倩剥霓

裳轻手搔，掏损些些香玉。端的中心，密藏芳意，苦苦何时足。巴城憔悴，采歌犹闻新曲。

蓦山溪

嫣然一笑，风味人间没，来自广寒宫。直偷得、天香入骨。软金缕屑，点缀碧琼枝，花藏叶，叶笼花，刚被风吹拂。

道人衾帐，不用沉烟熨。插满枕屏山，觉身在、蓝桥仙窟。一觞一咏，消得九秋愁，篱边菊，畹中兰，甘避芳尘不。

霜天晓月

绿云剪叶。低护黄金屑。占断花中声誉，香与韵、两清洁。

胜绝。君听说。是他来处别。试看金衣犹带，金庭露、玉阶月。

念奴娇

素肌莹净，隔鲛绡贴衬，猩红妆束。火伞飞空熔不透，一块玲珑冰玉。破暑当筵，褪衣剥带，微露真珠肉。中心些子，向人何大焦缩。

应恨旧日杨妃，尘埃走遍，向南闽西蜀。困入筠笼消黯搅，香色精神愁蹙。赖有君谟，为传家谱，不弃青黄绿。到头甜口，是人都要圜熟。

又

蕊宫仙子，爱痴儿、不禁三偷家果。弃核成根传汉苑，依旧风烟难□。老养丹砂，长留红脸，点透胭脂颗。金盘盛处，恍然天上新堕。

莫厌对此飞觞，千年一熟，异人间梨枣。刘阮尘缘犹未断，却向花间飞过。争似莲枝，摘来满把，莺嘴平分破。餐霞嚼露，镇长歌醉蓬岛。

又

东陵美景，有轻烟和月，斜风吹雨。一体龙须随地转，不学松萝儿女。结就员青，收来掌握，犹带金盘露。拍浮金井，水花零乱飞舞。

谁信六月飘霜，破开落刃，散银丝金缕。冷碧凄香萦齿颊，洗我尘襟烦暑。杜老吟诗，巳公留客，此兴无今古。安期非诞，世间有棘如许。

画堂春

春思

东风吹雨破花悭。客毡晓梦生寒。有人斜倚小屏山。蹙损眉弯。

合是一钗双燕，却成两镜孤鸾。暮云修竹泪留残。翠袖凝斑。

桃源忆故人

春愁

东风料峭寒吹面。低下绣帘休卷。憔悴怕他春见。一任莺花怨。

新愁不受诗排遣。尘满玉毫金砚。若问此愁深浅。天阔浮云远。

念奴娇

戊午生日作

嗟来咄去，被天公、把做小儿调戏。蹀雪龙庭扫未久，还促炎州行李。不半年间，北胡南越，一万三千里。征衫著破，著衫人、可知矣。

休问海角天涯，黄蕉丹荔，自足供甘旨。泛绿依红无个事，时舞斑衣而已。救蚁藤桥，养鱼盆沼，是亦经纶耳。伊周安在，且须学老莱子。

浣溪沙

别恨

酒薄愁浓醉不成。

夜长欹枕数残更。

嫩寒时节过烧灯。

已自孤鸾羞对镜，

未能双凤怕闻笙。

莫教吹作别离声。








135　劉禹錫辨易九六論　朱子論畢氏揲法


劉夢得辨易九六論曰：「董生言本畢中和，中和本其師，師之學本一行。」朱文公曰：「畢氏揲法，視疏義爲詳。柳子厚詆夢得膚末於學，誤矣。」

【閻按】子厚謂董生膚末於學，非詆夢得。

【何云】雖視義疏爲詳，然亦非有别傳，據孔氏而詳之耳。柳譏之，非過也。

【元圻案】劉禹錫與董生辨易九六論曰：「乾之爻皆九，而坤六，何也？世之儒者皆曰：吾聞諸孔穎達云，陽尊得兼乎陰，陰不得兼乎陽也。他日與董生言及易，生曰：『吾聞諸畢中和云，舉老而稱也。』」因舉揲蓍變之所遇多少，以明老陰老陽之數，以明二篇之策。復取左傳、國語昔人之筮以爲證。〇柳宗元與劉夢得書曰：「見與董生論周易九六，義取老而變，以爲畢中和承一行僧得此説，異孔穎達疏，而以爲新奇。彼畢子、董子何膚末於學而遽云云也？都不知一行僧承韓氏、孔氏説，而果以爲新奇，不亦可笑矣哉！韓氏注『乾之策二百一十有六』，曰『乾一爻三十有六策』，則是取其過揲四分而九也。『坤之策一百四十有四』，曰『坤一爻二十四策』，則是取其過揲四分而六也。孔穎達等作正義，論九六有二義，其一者曰『陽得兼陰，陰不得兼陽』，其二者曰『老陽數九，老陰數六。二者皆變用，周易以變者占』。鄭康成注易，亦稱以變者占，故云九六也。所以老陽九、老陰六者，九過揲得老陽，六過揲得老陰。此具在正義乾篇中。周簡子之説亦若此，而又詳備。何畢子、董子之不視其書，而妄以口承之也？」〇朱子答程泰之書曰：「畢氏揲法，視疏義爲詳。柳子厚詆夢得以爲膚末於學者，誤矣。畢論三揲皆掛一，正合四營之義，惟以三揲之掛扐分措於三指間爲小誤，然於其大數亦不差也。其言餘一益三之屬，乃夢得立文太簡之誤，使讀者疑其不出於自然而出於人意耳。」






○授邵同太府少卿充吐蕃和蕃使制

敕：邵同：修好息人，古之善政，至於兵交而犹使在其间。况西戎舅甥之国，为日久矣。前命使臣洎、介臣贾持节讣告，且明不侵不叛之诚，而洎等诖误戎王，为国生事，废我成命，咎有所归，而犹彼国君长，戒吏乞盟，无言不酬，思有以报。以尔同科甲言语，职宣词令，备习地训，周知物情，识汲黯之便宜，得月氐之要领，命汝报聘，达予深诚。夫用尔之直去其疏，用尔之权去其诈，用尔之刚去其忿，用尔之慎去其疑，继魏绛之和，奋由余之智，使朕高枕无西顾之忧者，在同此去。同其勉之，授以亚卿，仍兼独坐，回无辱命，赏有彝章。可守太府少卿兼通事舍人兼御史中丞持节充入吐蕃答请和蕃使，馀如故。


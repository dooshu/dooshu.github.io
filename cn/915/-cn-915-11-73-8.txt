◇求补缀石经表

《诗》称：「蔽芾甘棠，勿翦勿伐，邵伯所茇。」又云：「虽无老成人，尚有典刑。」《传》曰：「思其人，犹爱其树，况用其道，不恤其人。」是以《书》始稽古，《易》本山泉，观于天文，以察时变，观于人文，以化成天下。孟子□实，匡张训说。安世记箧于汾南，伯山抱卷于河右。元始孤论，充汉帝之坐，孟皇片字，悬魏王之帐。前哲之宝重坟籍，珍爱分篆，犹若此之至也。矧乃圣典鸿经，炳勒金石，理为国楷，义成家范，迹实世模，事则人轨，千载之格言，百王之盛烈，而令焚荒匆毁，积榛棘而弗埽，为鼯鼬之所栖宿，童竖之所登踞者哉！诚可为痛心疾首，拊膺扼腕。伏惟皇帝陛下孝敬日休，自天纵睿，垂心初学，儒业方熙。皇太后钦明慈淑，临制统化，崇道重教，留神翰林。将披云台而问礼，拂麟阁以招贤。诚宜远开阙里，清彼孔堂，而使近在城，面接宫庙，旧校为墟，子衿永替。岂所谓建国君民，教学为先，京邑翼翼，四方是则也？寻石经之作，起自炎刘，继以曹氏《典论》，初乃三百馀载，计末向二十纪矣。昔来虽屡经戎乱，犹未大崩侵如。闻往者刺史临州，多构图寺，道俗诸用，稍有发掘，基跖泥灰，或出于此。皇都始迁，尚可补复，军国务殷，遂不存检。官私显隐，渐加剥撤。播麦纳菽，秋春相因。□生蒿杞，时致火燎，由是经石弥减，文字增缺。职忝胄教，参掌经训，不能缮修颓坠，兴复生业，倍深惭耻。今求遣国子博士一人堪任干事者，专主周视，驱禁田牧，制其践秽，料阅碑牒所失次第，量厥补缀。（《魏书·崔光传》。神龟元年夏，光表。）


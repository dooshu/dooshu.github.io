○遣使安抚江东敕

淮海惟扬。是称谿险，山川重复，水陆殷凑。去岁田收，稍乖丰稔，今兹人庶，颇致饥乏。朕为之父母，深用惕然。近闻两泽应节，秔稻有望，目前之困，糊口犹切，思从蠲省，用救荒弊。宜令给事中杨虚受往江东道安抚存问，观察疾苦，详理冤滞。百姓间有伟才异行，藏鳞戢羽，隐沦屠博，栖迟阎闾；官人内有贪冒苟得，背公徇私，或洁己自修，养望充位者，还日各以名闻。所至之州，具令宣布。求瘼恤隐，称朕意焉。


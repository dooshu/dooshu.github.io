○辟雍赋（以“王者风教之本”为韵）

辟雍之裁，教化之方。辟者象旋圆而不极，雍者以流转而有常。行于历代，创自前王。崇此乃理，废之斯亡。革攵浇，何莫由之而克著；化人成俗，靡不因兹而允臧。公宫之南，灵台之下。赫巍峨以层构，规制度于众寡。区别远采于虞庠，经始不差于周雅。阐扬学校，旁求儒者。温良恭敬之士，资于父以事师：俊造茂异之伦，必自朝而逮野。尊卑有秩，礼教是崇。取乎年均式序，不以地高为雄。随其局贵贱之义自别，尚乎齿少长之仪有融。然可以阐皇化，彰国风。允叶扣钟之教，克成琢玉之功。宁止夫闻天者比于鸣鹤，居陆者喻夫渐鸿而已。尔其学习以时，《诗》《书》兴教。惟司成是典，惟古则是效。诏夏弦春诵，俾民不僭，养三老五更，俾民知孝。惟胄也太子齿矣，惟学也元后视之。合语于此，释菜有时。以崇其道，以尊其师。俾百工允理，庶绩咸熙。抑前古之是赖，伊兹礼之是持。德贞行芳，达其名以取譬。泉流波注，立其义而在兹。由是金革可偃，淳朴斯返。所谓深其流者浚其源，茂其末者固其本。至矣哉！辟雍之旨也大，辟雍之教也远。可同乎不骞不崩，岂俾夫损之又损。


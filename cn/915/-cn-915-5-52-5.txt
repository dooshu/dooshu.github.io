◇庚午册诏魏王

昔尧以配天之德，秉六合之重，犹睹历运之数，移于有虞，委让帝位，忽如遗迹。今天既讫我汉命，乃眷北顾，帝皇之业，实有大魏。朕守空名以窃古义，顾视前事，犹有惭德，而王逊位至于三四，朕用惧焉。夫不辞万乘之位者，知命达节之数也。虞、夏之君，处之不疑，故勋烈垂于万载，美名传于无穷。今遣守尚书令中觊喻，王其速陟帝位，以顺天人之心，副朕之大愿。（《魏志·文帝纪》注引《献帝传》）


○添設和平縣治疏 【 添設縣治】

據江西按察司分廵嶺北道兵備副使楊璋、廣東按察司分廵嶺東道兵備僉事朱昂、會呈據贑州府知府邢珣惠州府知府陳祥呈奉臣按驗、據廣東惠州龍川河源等縣省祭監生生員耆老陳震余世美黃宸等連名呈稱、浰頭岑岡等處叛賊池大鬓等、魁首動以百十、徒黨不下數千、始則占耕民田、後遂攻打郡縣、謝玉璘鄒訓等倡亂於弘治之末。而此賊已為之先鋒。徐允富張文昌繼亂於正德之初。而此賊復張其羽翼。荼毒三省。二十餘年以來。乃為三省逋逃之王。遂稱群賊桀驁之魁。捉河源縣之主簿、虜南安府之經歷、綁龍南縣之縣官、戮信豐所之千戶、肆然無忌。規圖漸廣、兇惡日增、僣稱王號、偽建元帥總兵都督將軍等名目、雖屢蒙上司動調官兵、多方征剿、俱被漏網為患、今蒙提督軍門親搗賊巢、掃蕩殘黨除數郡之荼毒、雪萬姓之冤憤。若不趁此機會、建立縣治、以控制三省賊衝之路、切恐流賊復聚、禍根又萌、切見龍川和平地方。山水環抱。土地坦平。人烟輳集。千有餘家。東去興寧、長樂安遠。西抵河源。南界龍川。北際龍南。各有數日之程。其間山林阻隔。地里遼遠。人迹既稀。奸宄多萃。查得父老相傳。原係循州一州、龍川雷鄉二縣、後因地方擾亂、人民稀少、除去循州雷鄉兩處、止存龍川一縣洪武初年、龍川尚有五十五里、其後州縣既除、聲教不及。洪武十九年等年賊首謝士真等相繼作亂。將前項居民盡行殺戮。數百里內。人烟斷絕。自此賊巢日多民居日耗始將龍川縣都圖併作七里。迄於近年。民遭荼毒。遂至此極。如蒙憐念、於和平地方設建縣治、以控制猺峒、興起學挍、以移易風俗、又將和平廵撿司、改立浰頭屯兵隄備、庶幾變盜賊之區、為冠裳之地、實為保安至計等因、臣會同　欽差廵按廣東監察御史毛鳳議照前項地方、實係山林深險之所。盜賊屯聚之鄉。當四縣交界之隙。乃三省閏餘之地。是以政教不及。人迹罕到。建縣□賊乃撫緝長策當今三省連山接嶺處宜從此建立流寇可以漸平其間接連閩廣反覆賊巢動以百數據而守之真足以控諸賊之往來杜奸宄之潛匿棄而不守。斷為狐鼠之窋穴。終萃逋逃之淵藪。况前此本亦州縣舊區始以縣存而民猶恃為保障後因縣廢而賊遂據以陸梁是又往事之明驗矣。當賊盜猖熾之日。地方父老。屢有請復縣治之議。然其時賊方盤據。勢有不能。今賴　朝廷威德巢穴蕩平。若不乘此機會。復建縣治。以扼其要害。將來之事。斷未可知。臣等班師之日。宿盜亦難與平民雜居若建縣招伴始可安插脅從投招者尚不滿百。今未兩月遠近牽引而至且二百矣若縣治不立。制馭濶疏不過一年汎然投招之人必皆復化為盜其時又復興師征剿。剿而復聚。長此不已。亂將安窮。夫盜賊之患。譬如病人。興師征剿者。針藥攻治之方。建縣撫緝者。飲食調養之道。徒恃針藥之攻治。而無飲食以調養之豈徒病不旋踵。將元氣竭絕證患愈深。後雖扁鵲倉公。無所施其術矣。臣等竊以設縣移司、實為久安長治之策、伏願皇上鑒往事之明驗、為將來之永圖、念事機之不可失、哀民困之不可再、俯采臣等所議、特　勑該部早賜施行、及照建縣之所、地名和平、以地名縣、似為得宜、乞從所奏、并將該設職官印信即與銓選鑄給、簡賢以省費、均地以平徭、移廵司以據險要、寬賦役以蘇窮民、如此則夷險為易、化盜為良、可計日而效、不惟臣等得以幸逃日後之譴責、　朝廷亦免再役之勤、百姓永享太平之樂矣、


○清理宣府屯田疏 【 宣府屯田】

照得各邊或有可耕之地而無其人、或有可耕之人而無其時、凡以屯軍消耗、虜患頻仍、故原額屯糧、日就虧損、皆其勢所必至也、惟宣府邇年來。休養生息。家有餘丁。不患無其人矣。隄防警備。歲鮮虜塵。不患無其時矣。乃邊人獨苦於屯田。利一而害百。皆徵歛煩苛。虛糧不均之弊也。歲額懸空名、而屯軍蒙實禍豈一朝一夕之故哉、臣博訪羣言、曲加參酌、謹敷陳末議、似亦一時救弊之權、　一辨等則以清糧額、查得該鎮延袤不及五百里。山川棼錯。地多不毛。求其可施鋤犁者。僅十之三四。而沙礫半之。先年差官首清欺隱之弊。督察甚嚴。以致承委各官。妄增虛數。其初額糧一十八萬石。遂積至二十萬六千有奇。多係懸空灘派。非必丈量皆有餘地也。每地一分。計二十五畝。歲徵正糧三石三斗七升五合。糧額之重。若論此則起科亦未為重于蘓松也視蘓松尤特甚焉。夫蘓松東南沃區也。人人操奇贏之利。故取給不以為難、若宣府孤懸塞外、生計蕭條、旱潦無常、虜騎充斥、即使其廣收而薄歛、猶患不能自存况地一畝、額糧一斗三升、且不問肥瘠、一槩取盈、其何以堪命乎、若夫貪墨之侵漁、豪強之兼併、富者有田而無稅、貧者有稅而無田、其為累有不可勝言者、先是廵按御史周詠題奉　欽依、丈量、其建議可謂詳矣、臣於此復有裒多益寡之說焉、合無驗視地力、分為三等九則、酌擬徵科、雖號稱膏腴者。每畝不得過一斗。其餘等則。各以是為差。庶乎輕重適。均。永無偏累之弊。夫改重為輕、則原額不免虧損、非正法也、今議該鎮糧額、名目多端、除地畝起科墾種等項、原屬民間私相買賣、為子孫世業、通與丈明、除照等納糧外、其原額屯田團種、及邇來查出功臣香火、及養廉牧種附餘等地、通革去紛紛名色。併入屯田項下。將額糧照則均攤。盡作實徵之數。其往年新增虛糧。通行除豁。不得虛實混淆。以滋紛擾。至於公務驛傳地。其間盈縮。有難一槩取齊。而歲用紛紜。原無定數。亦非所以一徵科而革姦弊也。合無督責委官、悉心查筭、除驛傳銀先年已經裁革外、其公用每歲若干、隨事劑量、著為成案、不足者從宜樽節、有餘者作屯糧放支、畝數若多、改入屯田額內、務令事皆考實、而弊蠹悉清、丈量之實政既行。則原額之屯田盡復。人有定業。疑畏不生。若撫御得宜。催徵有法。屯政不患其不修矣。　一革養廉以補屯種、宣鎮地方狹小糧額繁重、復加以將官之養廉、相繼呈請、蚕食漸多、橫借私牛、濫役官軍、以耕稼而滋荼毒、使人人疲於奔命、葢日益月甚矣利歸於巳、害將誰歸、除各路將官閻守中等已將原種養廉田具數還官外、合通行禁約、自今以後、不得指養廉名色、侵奪屯田、凡係以前隱占者、俱要盡數退回、給軍耕種、如違聽臣參論處治、若果先年原奉　欽依撥給、及地懸絕境、土人不敢遠耕、聽各該將官申呈明白、率家丁管種、通免起科、今查養廉之田、有數百頃者。有數十頃者。有全無尺寸者即不盡革。亦當行督撫衙門量為差等。使多寡適宜。以示大公一體之義。　一酌權宜以實邊儲、查得該鎮每年開派淮蘆鹽共二十三萬四千二百六十三引、各鎮鹽引不能□中全完而宣鎮乃欲增派及預納者何也以本色易致故耳先是報中利微、積引數多、近來鹽法通行、除當年引目盡數報中外、復先期報納、各路米豆不下十萬石、已經輸運到倉、隨據商人徐岳范臣等四十餘人、具狀赴臣告理、乞增開鹽額、及查各邊未中殘鹽、轉發本鎮填給勘合、以補預納之數、夫商人報中爭先、固當從權區處、但淮鹽壅滯、以數百萬計、臣前題奉　欽依、將存積三分、暫行停中、正欲堆鹽疏通、恤內商亦所以濟邊商也、今復行開額、其勢决不可能矣、合無通查各邊殘引、及臣去歲題　准長蘆竈丁殘鹽三十餘萬、已經豁免、聽商人於運司納折色報中、合無改發宣鎮填給各商。若引少糧多。數猶不足。先將預納之糧。嚴查覈實。一面出給倉收。付以執照。戶部查先年郎中禇寶預開鹽引之議。於今年秋成之期。預發來年引目。先將給過倉收。商人儘數填發。庶各商見積之糧。得以乘時見售。自今以後。申明曉諭。使知引目既減。皆計引以輸糧。則資本不虧。而於停中三分之　成命。亦不至背馳矣。夫以先期積糧數至十萬。設法區處。當為早圖。乘此人心踴躍之初。不有以大慰其望。則聞風解散。勢難復集。是往歲招之而不來。今乃拒之而使去矣。改給殘鹽。預開引目。皆一時權宜之法。公私兼利者也。


○荆王元景等子孙代袭刺史诏

皇王受命，步骤之迹以殊；经籍所纪，质文之道匪一。虽治乱不同，损益或异。至於设官司以制海内，建藩屏以辅王室，莫不明其典章，义存於致治，崇其贤戚，志在於无疆。朕以寡昧，丕承鸿绪，寅畏三灵，忧勤百姓，考明哲之馀论，求经邦之长策。帝业之重，独任难以成务；天下之旷，因人易以获安。然则侯伯肇於自昔，州郡始於中代。圣贤异术，沿革随时，复古则义难顿从，寻今则事不尽理。遂规模周汉，斟酌曹马，采按部之嘉名，参建侯之旧制，共治之职重矣，分土之实存焉。已有制书，陈其至理，继世垂范，贻厥后昆，维城作固，同符前烈。荆州都督荆王元景、梁州都督汉王元昌、徐州都督徐王元礼、潞州都督韩王元嘉、遂州都督彭王元则、郑州刺史郑王元懿、绛州刺史霍王元轨、虢州刺史虢王凤、豫州刺史道王元庆、邓州刺史邓王元裕、寿州刺史舒王元名、幽州都督燕王灵夔、苏州刺史许王元祥、安州都督吴王恪、相州都督魏王秦、齐州都督齐王裕、益州都督蜀王愔、襄州刺史蒋王惲、扬州都督越王贞、并州都督晋王治、秦州都督纪王慎等：或地居旦、奭，夙闻《诗》、《礼》；或望及闲、平，早称才艺。并爵隆土宇，宠兼车服。诚孝之心。无忘於造次；风政之举，克著於期月。宜冠恒册，祚以休命。其所任刺史，咸令子孙代代承袭，有司仍准前诏，详为条制奏闻。俾克本枝之盛，随天地而长久；刺举之荣，与山河而无绝。


126　離騷用羿澆事與左氏合


劉勰辨騷：「班固以爲羿、澆、二姚，與左氏不合。」洪慶善曰：「離騷用羿、澆等事，正與左氏合。孟堅所云，謂劉安説耳。」

【元圻案】楚辭卷一離騷經王逸序注：班固離騷經章句序云：「昔在孝武，博覽古文。淮南王安敘離騷傳，以國風好色而不淫，小雅怨誹而不亂，若離騷者，可謂兼之。蟬蜕濁穢之中，浮游塵埃之外，皭然泥而不滓。推此志，雖與日月争光可也。斯論似過其真。又説『五子以失家巷』，謂五子胥也。及至羿、澆、少康二姚、有娀佚女，皆以所識有所增損，然猶未得其正也，故博采經書傳記本文以爲之解。」〇文心雕龍辨騷篇曰：「昔漢武愛騷，而淮南作傳，以爲國風好色而不淫，小雅怨謗而不亂，若離騷者，可謂兼之。班固以爲露才揚己，忿懟沈江；羿、澆、二姚，與左氏不合；崑崙、玄圃，非經義所載。」〇書録解題楚辭類：「楚辭十七卷，漢護都水使者、光禄大夫劉向集，後漢校書郎南郡王逸叔師注，知饒州曲阿洪興祖慶善補注。逸之注雖未能盡善，而自淮南王安以下爲訓傳者，今不復存，其目僅見於隋、唐志，獨逸注幸而尚傳，興祖從而補之，於是訓詁名物詳矣。」〇此條所引洪慶善語，見楚辭卷一辨騷注。






◎张种

种，字士苗，吴郡人，宋广州刺史辩孙。仕梁王府法曹，迁外兵参军，历中军宣城王主簿，除始丰令，入为中卫西昌侯西曹掾，免。侯景之乱，遁还乡里。承圣中，起为贞威将军治中从事史。贞阳侯即位，除廷尉卿太子中庶子。敬帝即位，为散骑常侍，迁御史中丞，领前军将军。陈受禅，为太府卿。文帝即位，历左民尚书侍中，领步兵校尉，迁太常卿。废帝即位，加领弘善宫卫尉东扬扬州大中正。宣帝即位，迁都官尚书，领左骁骑将军，进中书令，累封无锡嘉兴县侯，以疾授金紫光禄大夫，太建五年卒，年七十，赠特进，谥曰元，有集十四卷。


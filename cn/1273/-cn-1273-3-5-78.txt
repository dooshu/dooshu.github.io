风雨中与季平游东山谒双忠大忠祠兼寻水帘亭紫云岩诸胜叠与伯瑶夜话韵　二首







风雨中与季平游东山谒双忠大忠祠[94]兼寻水帘亭紫云岩诸胜叠与伯瑶夜话韵　二首


红棉作絮湿不舞，龙母南风撒白雨。迎客山僧学佛语，海色绿染袈裟古。

风流东晋伊河人？流觞重话永和春。姑行乐耳漫愁叹，茫茫百感丛其身。

名山如人重遭遇，不惜重题水帘句。石亭同坐谈诗禅，满地散花紫云气。

万石捧云郁飞舞，神龙出布状元雨。寒鸦无语杜鹃语，心悯大忠来吊古。

等是金鳌背上人，悲歌重写《沁园春》。河山一统初破碎，繄余更属浮萍身。

零丁洋边与君遇，灵威庙前诵遗句。同揩远目青山间，一发中原夕阳气。






○第二表

臣某言：臣前表自陈，上诉母亲，乞停所职，以就私养。圣恩未许，恳愿莫从，母子二人，肝脑涂地。臣某中谢。臣初孩则孤，未冠而仕，不识父兄之教，但承慈母之育。向母无臣，则乌鸟谁哺？向臣忘母，则禽兽不若，更无性命，以至成长。今臣老母八十五载矣，加之疾疹，日甚一日，有增无减，汤药杜口，粥食不入。顷乃祈恩请命，忍死待臣。臣不承圣恩，不复见母；母不蒙圣造，亦不重见臣。自从去年，渐能开释，若臣又辞母，母更别臣，臣母必即倚门气绝、上马心断。母必失臣，臣亦失母，忠孝双缺，公私并丧。假臣强颜，苟冒荣宠，犹望孝理，抑就名教。以蕃夷之贱品，忝冠冕之清流，身带三印，爵封五等，入践命卿，出为副将，正是臣报国立功、荣宗耀戚之时。爱惜毛羽，保持名位，宁可进寸，其容退尺，岂愿损华毂以傅板舆，乐居而忘厚秩？士君子犹贪其富贵，臣种类岂知其矫饰！母不能割慈忍爱，子不可背义违亲，二者之心，贤愚共悉。方寸既乱，焉可以理军？否臧皆凶，焉足以谋敌？无自招於遄死，则未战以取亡，何以为万人之命、赴国家之急？陛下於愚臣过听，谓边将得人，则有陇右专知教练兵马使右骁卫将军蔺廷辉，材略冠军，智勇无对。今节度王忠嗣知其名，已令摄使替臣。如流辈诸将，皆是可惜。臣匹夫之勇，而不见万人之敌，何抑乌鸟之众，而不用熊罴之师？陛下必以臣幸无大过，不令失职，即望全其官守，罢以军麾，减其俸禄，以延老母。略许其宿卫，兼遂微臣之定省，朝则觐君，退还侍母。公私两遂，忠孝并存，母子如初，生死万足，远近夷落，咸知声教。无任恳切危急之至。


○进白雪歌奏

臣按《礼记》及《家语》云：“舜弹五弦之琴，歌南风之诗。”是知琴操曲弄，皆合於歌。又张华《博物志》云：“《白雪》是天帝使素女鼓五十弦瑟曲名。”又楚大夫宋玉《对襄王》云：“有客於郢中歌阳春白雪，国中和者数十人。”是知《白雪》琴曲，本宜合歌，以其调高，人和遂寡。自宋玉以来，迄今千祀，未有能歌《白雪》曲者。臣今准敕，依琴中旧曲定其宫商，然後教习，并合於歌，辄以御制雪诗为《白雪》歌词。又案古今乐府，奏正曲之後，皆别有送声。君唱臣和，事彰前史。今取太尉长孙无忌、仆射于志宁、侍中许敬宗等奉和雪诗以为送声，合十六节，今悉教讫，并皆合韵。


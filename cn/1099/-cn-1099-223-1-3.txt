○廣儲蓄以備軍需以防虜患疏 【 防秋行粮】

准該廵撫山西右僉都御史楊守謙咨、為照防守之道、必資兵馬、財用之費、宜裁冗濫、自嘉靖二十年、虜賊大舉、深入之後、戶部年例之外、發過銀兩不下數百餘萬、帑資已耗、兵役無期、若不勾考裁捐、費出無經、將來勢豈能繼、但據副使劉璽開呈前項防守應援官軍。百里之外者什伍。百里之內者亦什伍。若將百里外者。日支料粮。百里內者不支。則防守既同。支否頓異。揆之物情。似有不堪。况軍士月粮。每月折價。養贍妻子。尚且不足。寧有餘粮裹帶守邊墻、使返食於家。則各有信地。又??山王?返近亦八九十里。勢不克前。人一日不再食則飢。不三日必逃潰。雖孝子慈孫。豈能視人飽食而自枵腹待斃。荷戈守邊。副使劉璽所謂人心搖動。逃竄數多。亦勢之所必至者也。軍志曰師克在和、孔子曰、有國有家者、不患寡而患不均、不患貧而患不安。又曰。均無貧。和無寡。安無傾。盖惟均故和。惟和故安。聖有明訓。物理昭然。查得先年虜賊未強。按伏官軍。多不過數百人。久不過三五日。上下分番。更迭出入。且按伏隘口。多係無食塲去處。故百里之內。不支粮草。近年以來。虜眾入寇。常號數萬。深入輒一二千里。遂為擺邊之計。若山西則築墻乘障。殆將千里。畫地而守。動逾數月。比之先年。按伏萬有不同。夫財用固所當節。而兵眾亦不可不和。若不委曲調停為通融之計。萬一事體掣肘。遺患地方。雖將職罪譴亦無益於事矣。查得丫角山迤西至老牛灣、係極邊地方。外即虜巢。防守應援官軍。時不可缺。丫角迤東至平刑關共七百餘里。係內邊地方。外有大同障蔽應援官軍。若烽火嚴明哨探的確。待有警報。斟酌調遣。亦不遲誤。合將丫角迤西民壯屯夫人等及偏頭參將守備老營遊擊守備各兵馬一遇防秋。即行赴邊。兵馬俱支行粮草料。丫角迤東民壯屯夫人等及寧武總兵代州參將北樓遊擊神池利民廣武寧武八角平刑守備各兵馬。遇防秋時月。比丫角西者量遲十數日赴邊。認領信地操演防守之法。十數日若聲息寧帖。除民壯屯夫人等常川防守外。兵馬仍回本城操練。候各邊報有聲息。斟酌緩急。但能據要害以便策應何必遠戍窮邊哉惟偵探之卒不可不遠耳赴邊防守。赴邊之日方支行粮草料。此則比百里之內不支行粮草料者其省相等而支否均齊人心安帖節省之計。和輯之道可以並行而不悖矣。又准廵撫大同都御史詹榮咨、查得　大明會典開載成化十五年令各邊防護修墩燒荒官軍、若有百里及五日之內、堪自備糧料者、不許關支行糧馬草、若五日及百里之外者、聽令關支、其遇警截殺、探賊按伏官軍、不能自帶糧料者、並聽隨處關支、又弘治二年、奏　准沿邊各衛所征哨、并按伏備堡等項官軍、出百里之外者俱日支口粮一升五合、都指揮把摠等官日支廩米三升、備禦官軍日支行糧一升七合、馬料三升、草一束、在營草料住支、看得會典所載、蓋為行兵五日。及有警按伏。暫往暫來者而言。未嘗及防秋久住之軍也。即今防秋軍士。派定各邊防守。頃刻不敢暫離。盖自六月赴邊。至九月方回。晝夜戒嚴。且封?手補邊墻。辛苦萬狀。不可勝言。若照前例百里之內者。一槩不給行粮。其勢必使防秋軍士。日每回家。自取飲食。及令各軍妻子。日逐親自負送。若無家屬。憑誰轉輸。脫遇虜賊。臨邊。必至誤事。伏乞早為奏　請查將百里之內但係修工者行糧一體支給。不係修工者。如不得巳仍與間日一支等因。據此職伏睹　大明會典所載。防護修墩燒荒分百里五日內外者。盖修墩燒荒。約其所住之日不多。故首分百里隨分五日。又繫堪以自備之說。盖一人帶所自用者。力之所能僅五日耳。凡讀會典律令皆須如此疏明不尔最易混也五日之外未必不仰給於官也故又曰五日及百里之外者。聽令關支。不曰五日。而又曰五日及百里之外。盖百里之外。自是應支而加以五日者。恐指百里以內言也。又曰其遇警截殺。探賊按伏。此言輕兵不能負輜重官軍不能自帶粮料者。並聽隨處關支。又有變於先意之意。百里五日。又非所限矣。惟　先朝裁定會典之旹。尚未有擺邊之事。而緣情立法。亦自櫽括。即其文意而可以類推也。照得今日擺邊。盡將各路馬步官軍調赴墻下。定以分地督以將領。點閘以旗牌頭目。廵視以守廵撫鎮。令其不分風雨。無間。晝夜。披堅執銳。寢甲枕戈。常如虜在目前。兼以幫修墻垣。堆積石塊。擔水造飯。提鈴轉籌。各有責成。盖無時刻可以摘離者。豈非截殺按伏之類耶。遣行於六月之半。而議掣於十月之終。??山王?返之間。動幾半截。尚可計五日之內外耶。茍行粮不足取于官。非放歸令其自辦。則運送付之家人。如放歸也。雖三二十里之近。去歸一日託以糴買一日比其赴邊則又一日。况又有家無擔石。稱貸罔資。而竟至泯沒者乎。如運送也。數口之家。出戍者一人。則轉輸者又一人。未免老稚婦女。奔走於窮荒絕塞之下。已非人情。况又有單丁隻身。無人可藉者乎。昔、周先王之遣戍也。出遣入勞。以鼓其我行不來之勇。以忘其內顧傷悲之情。故曰以佚道使民。雖勞不怨。今軍士執役於邊。已不勝其危苦矣。而又使之謀饔飱。慮俯仰。以日隱其戚戚之懷。又安望其奮勇敵愾捐軀赴難乎。且兵無常形頃刻之間。又有調東以補西。摘近以應遠者。果能隨處分析。而使之無溷亂重冒乎。如軍士同一城堡者。撥付擺邊。自某墩起至某墩止。有起處不及百里而止處又踰百里者。抑何所區別。而使之一一中理乎。此皆勢之滯碍而不可行者。夫虜營近邊。變詐百出。烏舉豕犇。勢如風雨。如上年鐵裏門馳犯於雨雪之後。威虜堡突至於夤夜之時。一處潰防。則千里之守。置之無用。此邊臣防外之慮也。聚七八萬人於塞下。離家室。遠妻乎。宂地為巢。擐甲為衣。寒暑之所衝冒。飢餒之所催迫。怨豈在明。變出意外。此又邊臣防內之慮也。計盈縮。省浮費。以節財裕用者。又　廟堂經國遠猷也。但情有所不容巳而法當折衷者。惟通其勢之所極窮而預防夫人之所必犯。早為裁定施行又據分守口北道右參議蘇志皋呈稱查得奇遊各營兵馬、乃散取於諸衞所者、派住地方、難以拘定、設如東駐則迤東者在百里之內。而迤西者在百里之外。應支行粮與否。當以地論若轉而西駐則迤西者反近而迤東者又近遠者既近而又遠參互不齊。難以稽查。各該官軍。一經派撥晝夜防守。辛苦萬狀。比與一時有警暫發按伏者不同。故百里之內。連年亦一體支給未有異同。若一旦不給萬一援引舊規脫巾告擾則將何以待之。合無軫念邊方。存卹塞卒。將百里之內官軍早為奏　請行糧料草。准令一體支給庶人心事體俱各妥帖。况與大明會典內載其遇警截殺採賊按伏官軍。不能自帶糧料者並聽隨處關支一節相合似應施行。各緣繇到臣案查嘉靖二十四年五月內准戶部咨該臣題前事該本部議擬起倩屯夫、審果不係在官支粮人數准與客兵一體支給、其餘雖稱百里之內、中間或有離家六七十里之外、齎送頗難者、量於附近倉分給與、數日後不為例等因、題奉　欽依備咨前來。已經通行遵照訖、隨據鴈門兵備副使劉璽節呈嘉靖二十四年防秋擺邊官軍、雖有不及百里者、然日逐修邊、相應查照預陳邊計、以備虜患事理一體支與行粮、該臣批行暫准支給、宣大二鎮撫鎮守廵亦以擺守之兵。兼備築之役、通行關支未嘗分別百里外內而百里之內間亦有不修邊而槩給者。今嘉靖二十五年、臣仍申明戶部原議分別遠近、屢行各撫鎮守廵諸臣、查照施行、諸臣執牒相與趦趄、而不及百里官軍、每簇譁而擁訴、若將怒臣、臣復移文查處、不能斷然遏抑、其所請求也、然數年以來、內帑寡積、蠲發太繁、臣每憂之、又恒怪邊臣司甲兵者、不惜度支、非體國繇公之道、使財若可省而務為厚施、則臣亦繆、臣萬萬不敢也、臣之心罔非欲布　上德意、惠養征夫、使各盡其力、而不及於患耳、伏乞　勑下戶兵二部、將宣大及山西丫角迤西極邊一帶、防秋擺守官軍夫壯人等。不分百里內外、一體支與行糧料草、丫角迤東、在於百里之內者、遇警赴邊之日方許支給、俱著為定例、以便遵守、以安邊陲、


答荆州赵知府


顽奴犯法，致烦尊虑，惶愧不可言。据招承之词，似已明实。今欲正法，必申呈两院转达，乃事体也。但当时发觉此事，止令锦衣卫缉拿各棍，原未送法司问理。盖以所骗之人，乃一士夫之子，以愚被欺。若欲送问，则受财与请求之人，于例俱当发遣已。既不能禁戢其下，又因而连累他人父子前程，心有所不安耳。今止二棍监在锦衣卫，待此归结。窃意谓不必申呈两院，但求一印信揭帖，并招词、原赃，差人径送与仆。即将来文、赃发与该卫，立案归结，二棍亦就卫中处治，免送法司也。此既不伤潘氏父子前程，亦不经由许多官司，留此形迹也。

仆以浅薄，谬膺重任，日夕检点此身，思以率先百辟。而顽奴乃敢故犯宪条，孽本自作，死不为枉。幸为速除之，以警其余。揭帖中开明已监故可也。其赃银必解来者，盖以二棍见其口词、赃物，乃肯输服。且仆之心迹，亦俟此而后明。今各省抚、院两司，印信关防揭帖，论公事者甚多，固不拘于公移体式也。鄙事烦琐，屡渎尊严，愧悚无已。






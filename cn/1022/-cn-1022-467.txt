仇远　子野雪后寄和却寄廷玉

渊明白发满头生，肯赋閒情未老成。

自笑冷官租屋住，每因来使出郊迎。

横经空忝先生号，解印仍呼处士名。

惟有溪干隐君子，知予的的愿归耕。

仇远

仇远　子野雪后寄和却寄廷玉

琴书笔砚伴閒身，斗室依然不觉贫。

野犬自来能吠雪，土牛此去且迎春。

一毡辗转衾无絮，四壁凄凉甑有尘。

昨夜东风先破冻，江梅冷眼笑何人。

仇远

仇远　子野雪后寄和却寄廷玉

平明跨马晚方归，偃仰行窝早见几。

余子祗宜床下卧，诗人顿觉眼中稀。

堂堂白璧埋黄壤，冉冉缁尘染素衣。

得酒便须开口笑，雪畦紫芋胜秋肥。

仇远

仇远　子野雪后寄和却寄廷玉

素琴挂壁已多时，政尔难逢种子期。

腹有精神方学道，面无尘土始言诗。

山童隔壁沽村醖，田叟登门送墓碑。

小市饥氓争糴米，青州太守可能知。

仇远


○送从叔南游序

叔父乃相国东海公犹子之庆裔，今少师吨国公外王父之介弟也。生於台庭，长於儒门，修先王之典礼，操作者之文律：斯亦叔父立身之道宏矣。属时艰难，流离辛苦，田园芜没，族党沦谢：斯又叔父厚生之道穷矣。三十年闲，为东西人，岂无常科，亦有世路，道之不由，吾其与也，得非恢达自是，处之无闷耶？况郢公和义以仁，如存展敬，居常馆给，不度以年，因得造寝席，问起居，不敢坠睦亲之礼久矣。夫不羁之才，若不系之舟。不然，则何以泛其流而析其滞欤？既而将登商颜，寻绮季翼储之显晦；进浮沧浪，追渔父遁代之始终。或经九嶷，或入五岭。探灵感，广异闻，崇朝命驾，来告于迈。不怿者结遐方之离思，所贺者从诸侯之胜游。敬奉觞以祖，遂赠言於慎夏云。


卷一百五十三

钦定四库全书

历代名臣奏议卷一百五十三

明　杨士奇等　撰

求贤

晋平公浮西河中流而叹曰嗟乎安得贤士与共此乐者船人固桑对曰君言过矣夫剑产于越珠产江汉玉产昆山此三宝者皆无足而至今君苟好士则贤士至矣平公曰固桑来吾门下食客者三千余人朝食不足暮收市租暮食不足朝收市租吾尚可谓不好士乎固桑对曰今夫鸿鹄高飞翀天然其所恃者六翮耳夫腹下之毳背上之毛增去一把飞不为高下不知君之食客六翮邪将腹背之毳也平公默然而不应焉

齐宣王坐淳于髠侍宣王曰先生论寡人何好淳于髠曰古者所好四而王所好三焉宣王曰古者所好何与寡人所好淳于髠曰古者好马王亦好马古者好味王亦好味古者好色王亦好色古者好士王独不好士宣王曰国无士耳有则寡人亦说之矣淳于髠曰古者骅骝骐骥今无有王选於衆王好马矣古者有豹象之胎今无有王选於衆王好味矣古者有毛廧西施今无有王选於衆王好色矣王必将待尧舜禹汤之士而後好之则禹汤之士亦不好王矣宣王嘿然无以应

赵烈侯好音谓相国仲连曰寡人有爱可以贵之乎连曰富之可贵之则否君曰然郑歌者枪石二人吾赐之田人万亩连诺而不与烈侯屡问连乃称疾不朝番吾君谓连曰君实好善而未知所持公仲亦有进士乎连曰未也曰牛畜荀欣徐越皆可连进之畜侍以仁义烈侯逌然明日欣侍以举贤使能明日越侍以节财俭用察度功德所与无不充君说乃谓连曰歌者之田且止以畜为师欣为中尉越为内史赐连衣二袭

楚威王问於莫敖子华曰自从先君文王以至不谷之身亦有不为爵劝不为禄勉以忧社稷者乎莫敖子华对曰如华不足知之矣王曰不於大夫无所闻之莫敖子华对曰君王将何问者也彼有廉其爵贫其身以忧社稷者有崇其爵丰其禄以忧社稷者有断脰决腹壹瞑而万世不视不知所益以忧社稷者有劳其身愁其志以忧社稷者亦不为爵劝不为禄勉以忧社稷者王曰大夫此言将何谓也莫敖子华对曰昔令尹子文缁帛之衣以朝鹿裘以处未明而立朝日晦而归食朝不谋夕无一月之积故彼廉其爵贫其身以忧社稷者令尹子文是也昔者叶公子高身获於表薄而财於柱国定白公之祸宁楚国之事恢先君以揜方城之外四封不廉名不挫於诸侯当此之时也天下莫敢以兵南乡叶公子高食田六百畛故彼崇其爵丰其禄以忧社稷者叶公子高是也昔者吴与楚战於柏举两军之间夫卒交莫敖大心抚其御之手顾而太息曰嗟乎子乎楚国亡之月至矣吾将深入吴军若扑一人若捽一人以与大心者也社稷其为庶几乎故断脰决腹壹瞑而万世不视不知所益以忧社稷者莫敖大心是也昔吴与楚战於柏举三战入郢寡君身出大夫悉属百姓离散棼冒勃苏曰吾被坚执锐赴强敌而死此犹一卒也不若奔诸侯於是赢粮潜行上浄山踰深谿跖穿膝暴七日而薄秦王之朝雀立不转昼吟宵哭七日不得告水浆无入口瘨而殚闷旄不知人秦王闻而走之冠带不相及左奉其首右濡其口勃苏乃苏秦王身问之子孰谁也棼冒勃苏对曰臣非异楚使新造盩棼冒勃苏吴与楚人战於柏举三战入郢寡君身出大夫悉属百姓离散使下臣来告亡且求救秦王顾令起寡人闻之万乘之君得罪一士社稷其危今此之谓也遂出革车千乘卒万人属之子满与子虎下塞以东与吴人战於浊水而大败之亦闻於遂浦故劳其身愁其志以忧社稷者棼冒勃苏是也吴与楚战於柏举三战入郢君王身出大夫悉属百姓离散蒙谷结鬭於宫唐之上舍闘奔郢曰若有孤楚国社稷其庶几乎遂入大宫负鸡【一本作离】次之典以浮於江逃於云梦之中昭王反郢五官失法百姓昏乱蒙谷献典五官得法而百姓大治此蒙谷之功多与存国相若封之执圭田六百畛蒙谷怒曰谷非人臣社稷之臣苟社稷血食余岂悉无君乎遂自弃於磨山之中至今无冒故不为爵劝不为禄勉以忧社稷者蒙谷是也王乃大息曰此古之人也今之人焉能有之耶莫敖子华对曰昔者先君灵王好小要楚士约食冯而能立式而能起食之可欲忍而不入死之可恶然而不避华闻之其君好发者其臣抉拾君王直不好若君王诚好贤此五臣者皆可得而致之

苏子谓楚威王曰仁人之於民也爱之以心事之以善言孝子之於亲也爱之以心事之以财忠臣之於君也必进贤人以辅之今王之大臣父兄好伤贤以为资厚赋敛诸臣百姓使王见疾於民非忠臣也大臣播王之过於百姓多赂诸侯以王之地是故退王之所爱亦非忠臣也是以国危臣愿无听群臣之相恶也慎大臣父兄用民之所善节身之嗜欲以与百姓人臣莫难於无妒而进贤为主死易垂沙之事死者以千数为主辱易自令尹以下事王者以千数至於无妒而进贤未见一人也故明主之察其臣也必知其无妒而进贤也贤人之事其主也亦必无妒而进贤夫进贤之难者贤者用且使已废贵且使已贱故人难之

燕昭王问於郭隗曰寡人地狭人寡齐人削取八城匈奴驱驰楼烦之下以孤之不肖得承宗庙恐危社稷存之有道乎郭隗曰有然恐王之不能用也昭王避席愿请闻之郭隗曰帝者之臣其名臣也其实师也王者之臣其名臣也其实友也霸者之臣其名臣也其实宾也危国之臣其名臣也其实虏也今王将东面目指气使以求臣则厮役之材至矣南面听朝不失揖让之礼以求臣则人臣之材至矣西面等礼相亢下之以色不乘势以求臣则朋友之材至矣北面拘指逡廵而退以求臣则师傅之材至矣如此则上可以王下可以霸唯王择焉燕王曰寡人愿学而无师郭隗曰王诚欲兴道隗请为天下之士开路於是燕王常置郭隗上坐南面居三年苏子闻之从周归燕邹衍闻之从齐归燕乐毅闻之从赵归燕屈景闻之从楚归燕四子毕至果以弱燕并强齐夫燕齐非均权敌战之国也所以然者四子之力也诗曰济济多士文王以宁此之谓也

汉武帝元狩三年上招延士大夫常如不足然性严峻虽素所爱信者小有犯法辄按诛之汲黯谏曰陛下求贤甚劳未尽其用辄已杀之以有限之士恣无已之诛臣恐天下贤才将尽陛下谁与共为治乎黯言之甚怒上笑而谕之曰何世无才患人不能识之耳且才犹有用之器也有才而不肯尽用与无才同不杀何施黯曰臣虽不能以言屈陛下而心犹以为非愿陛下自今改之无以臣为愚而不知理也居久之坐法免

吴孙权时荆州士人新还仕进或未得所娄侯陆逊上疏曰昔汉高受命招延英异光武中兴羣俊毕至苟可以熙隆道教者不必远近今荆州始定人物未达臣愚慺慺乞普加覆载抽拔之恩令并获自进然後四海延颈思归大化权纳其言

唐太宗曰古来帝王皆欲国祚长久但为威势既高下情不能上达加以君子小人杂处其间用不得人遂至亡灭侍中魏徵对曰巧佞忠正无代不有但相时君所好而进若用忠正则理用邪佞则乱必然之理也太宗曰为帝王者必须慎其所与只如鹰鹞鞍马声色殊味朕若欲之随须即至如此等事常败人正道邪佞忠正亦在时君所好若任不得贤何能无灭徵对曰臣闻齐威王问淳于髠曰寡人所好与古者圣王同否髠对曰古者圣王所好有四今王所好唯有三种古者好色王亦好之古者好马王亦好之古者好味王亦好之古者好贤王独不好齐王曰今无贤可好也髠曰古之美色即有西施毛嫱奇味即有龙肝豹胎善马即有飞兔緑耳此等今既无之王之厨膳後宫外廐今亦备矣王若以今之无贤未知前代贤者得与王相见否太宗深然之

德宗问政治之要都官员外郎関播曰为政之本要得有道贤人乃治帝曰朕比下诏求贤才又遣使黜陟逮所遗须能者用之若何播曰陛下虽求贤又使举荐然止得求名文辞士焉有有道贤人肯奉牒丐举选邪帝悦曰卿姑去还当更议

宪宗尝御浴堂北廊从容言曰朕闲览前史见兴化致理之主奉公竭忠之臣未尝不加兴叹想其风彩洎我贞观开元之化备在青史垂於不朽朕不量菲薄欲庶几仰承祖宗之道追纵古昔之风将钓拔俗之士致济代之才举兹凋瘵纳诸仁寿边境靡烽燧之警郡县无愁怨之音礼义兴行盗贼屏息无忝諡号不为宗庙之羞何行而可以至是也学士李绦对曰陛下兴圣怀发德音追帝皇之高风绍祖宗之丕烈思延钓筑之士想致唐虞之化非臣凡近愚昧所宜获承圣言而只应清问也臣闻圣人与天地合德日月合明思发於志故易曰出其言善千里之外应之况其迩者乎又曰先天而天弗违後天而奉天时天且不违而况於人乎昔周成王泣啓金縢皇天为之返风宋景公诚发德言妖星为之退舍天人相感今古同时记曰川泽通气山川出云嗜欲将至有开必先言圣灵相通有感而应也今陛下以上圣之资抚易化之运积励精思理之志求希代济时之贤感於诚怀劳於梦想言出於口行加於人神祗将必效灵才俊固当接武岂惟殷宗求於傅说周文获於渭滨?言必从志诚斯感惟圣人为能之抑臣又闻奏必观其实不观其文信其行不信其言若欲天下副陛下之诚从陛下之化自非圣躬行之以导其下则无由而致未有表正而影不直声鸣而响不荅也今陛下以常士之礼而待拔俗之贤以九品之禄而望超代之器是由垂蜗蚓之饵以钓吞舟之鳞设弓弋之?以罗垂天之翼固不可得而致也昔文王养老而伯夷太公出昭王礼士而邹衍乐毅至故必以身先之以诚致之未有不应者也陛下诚能正身励已尊道贵德亲信端士远弃邪佞尽忠进直者奨之希合从谀者斥之与大臣言敬而信之不使小人参其事与贤士游亲而礼之不令不肖者构其隙唯义所比不论亲踈唯仁是行不论贵贱去冗官无益於时者则禄及才能矣出宫女之希御幸者则时无怨旷矣简繁数之仪则礼得其节矣除靡慢之奏则乐得其和矣将帅廉则士卒勇矣官师公则治化洽矣法令行则下不违矣教化笃则俗必迁矣如此则圣问周达德声遐宣可使金石孚变鸟兽率舞而况於人乎则必贤哲慕义英彦赴响伊尹必负鼎而来吕望必投钓而起由余必弃戎而委质甯戚必舍牛而効用二杰成功於高祖四七展才於光武龙吟则山云起虎啸则谷风生自然之应也然後陛下坐明堂朝羣后兴教化作礼乐正风俗厚人伦远比尧舜兴崇近与祖宗合德时臻至理代称中兴则向者圣念所思睿心企及何远之有哉唯陛下勤行之尔若言之不至无至也伏惟陛下念之伏惟陛下勤之而已上曰美哉斯言朕当书之於绅因有进旨捡自古明君贤臣乱君邪臣事迹造屏风焉

宋仁宗庆历四年右正言同修起居郎余靖上奏曰臣窃闻京西转运使杜?准中书劄子奉朝旨抽赴阙欲令计置收捉宜州蛮贼者臣以为朝廷蓄养贤俊当如民家收积财货平时先有营度至急乃得其用伏自去年以来陕西举知州始用?三司择通判则又用杞京西多盗贼则又用杞今兹蛮人作叛则又用杞皆席未遑暖而即移之是使杜?有奔命之劳朝廷有乏贤之叹如斯事体良亦可惜臣亲见杜?言京西之政始有端绪而未尽施设今遽舍去不成绩效此屡易官之患也伏惟庙堂之上当思天下有多少贤才可与共了天下事者广为询访预作处置某人可了某职某人可当某路一旦缓急用之如指诸掌此乃庙堂之策当有素定者也今二年之内讲求贤俊只知有一杜?何观听不广示天下以狭也设使别路更有贼盗则将又移杜?无乃取笑四方乎每见大臣谋事当平居无事时优游暇逸如不足忧者及一隅有警则仓惶移易如素不经心者且去年冬两府大臣共选诸路转运使故田瑜为广西转运使梁载为判官必谓才能出人今蛮儌才动未见瑜等如何处置有甚利害早已疑之此择人之术不自信矣始若不知不如勿用只如近差王?往湖南安抚待其奏报不中事节乃知其人不可委任知人不明为害不细伏望陛下敕谕两府大臣广思博采天下贤才以应万务无使临事仓卒有乏才之叹则社稷之福古人有言曰霸王之主终不采将於往贤求相於後哲自是识拔不明求之不至不可厚诬四海谓之乏贤惟陛下图之

神宗时程颢论养贤上疏曰臣窃以议当代者皆知得贤则天下治而未知所以致贤之道也是虽衆论纷然未极其要朝廷亦以行之为艰而不为也三代养贤必本於学而德化行焉治道出焉本朝踵循唐旧而舘阁清选止为文字之职名实未正欲招贤养材以辅时赞化将何从而致之也臣历观古先哲王所以虚已求治何尝不尽天下之才以成已之德也故曰大舜有大焉善与人同乐取於人以为善今天下之大岂为乏贤而朝廷无养贤之地以容徐察其器实高下而进退之也臣今欲乞朝廷设延英院以待四方之贤凡公论推荐及岩穴之贤必招致优礼视品给俸而不可遽进以官止以应诏命名凡有政治则委之详定凡有典礼则委之讨论经画得以奏陈而治乱得以讲究也俾群居切磨日尽其材行其志使政府及近侍之臣互与相接陛下时赐召对访以治道可观其材识器能也察以累岁人品益分然後使贤者就位能者任职或委付郡县或师表士儒其德业尤异渐进以帅臣职司之任为辅弼为公卿无施之不称也若是则引彚并进野无遗贤陛下尊贤待士之心可谓无负於天下矣

哲宗元佑初王岩叟乞依治平故事诏执政举馆职上奏曰臣伏以国家之所急在人材而人材之难不可以仓卒而得必及其闲暇广聪明以求之则一日有用随取随应无颠沛之患矣求而得之宜优异宠荣以发其光华雍容岁月以濡其德美而养其望使人人有以见天下而後进而用之则朝廷尊名器重天下之人信且服矣臣伏覩祖宗所以盛儒馆之选萃天下之贤而育之者此道也故巨公名卿莫不由此途出今秘书之官限员太狭不足尽天下英豪之选充国家缓急之求臣切惜之伏望圣慈依治平故事诏执政各举可充馆职者五人既以收羣材之美且以观大臣之能方陛下新圣政以光明先业之时臣以谓求材养贤最先务也惟陛下留神采纳

岩叟又论求贤当去六蔽上奏曰臣伏观自古治世天下之人安乐无事日跻於仁夀之域而不自知者人主清心以照理至诚以用贤之效也事莫不有理也心清则理自见天下未尝无贤也诚至则贤自来恭惟陛下临政逾年是非不能惑於听邪正不能乱於前不劳聪明而万事皆理者心清以照之也惟是人材得之未多朝廷之间除授之际常觉艰难不称盛时之事可为陛下惜耳陛下勿谓天下之贤尽於此也而得贤之心足勿谓虽有贤者不易致也而求贤之心倦陛下内笃此诚以自厉外勅同德协心之臣以求之臣以谓无不得贤之理然古有六蔽焉不去之则衆贤终不可尽得臣请为陛下道其理略有私意则为蔽执偏见则为蔽局於褊心则为蔽喜於附已则为蔽有自贤之心则为蔽简贵自居而不与物亲则为蔽此求贤之所难陛下不可不知也愿陛下深诏执政大臣使上同陛下清心至诚之美而警戒六蔽之患则天下之贤无远近无隐显皆收得之为朝廷用以贤继贤社稷之福生灵之幸与天壤相等矣臣不胜愚忠

孝宗淳熙二年兵部侍郎周必大上奏曰臣闻富人之造居室也率种木於数十年之初故未尝有求而无之之患况夫兴事造业贻谋万世其可不储材於闲暇而欲取具於斯须乎前事布在方册臣不敢泛论且以本朝观之太祖太宗蒐揽豪杰恢张四维凡作成之方无所不用其至及真宗仁宗之世名卿才大夫磊落相望是其效也仁宗丁时太平增光前烈尤以涵养士类为急自治平至元佑悉获其用厥後章惇蔡京相继秉政专为身谋靡思国计方且沮士气以坏风俗奨谗诵以植党与卒令裔夷谋夏所从来远矣太上中兴一洗前弊绍兴初将相卿士得人为多既而秦桧以患失之心济忌嫉之性同已者用异已者逐人才衰落贻患至今使陛下欲复古则将相未能仰副隆指欲养民则守令未能布宣寛诏当馈而叹萧曹抚髀而思颇牧抑有由也臣愚欲望圣慈明谕二府为国长虑博求文武之英布列中外近而言之可使收功於当世远而言之又将为利於无穷厥今要务孰大於此昔西汉苏令发欲遣大夫使逐问状时见大夫无可使者召盩厔令尹逢拜谏大夫遣之王嘉因言今诸大夫有材能者甚少宜豫蓄养可成就者则士赴难不爱其死临事仓卒乃求非所以期朝廷也嘉言可取惟陛下念焉

宁宗时卫泾上奏曰臣窃惟人主建功立事兴治保民必以人才为急自昔人才之盛莫加成周臣尝观菁莪之诗而知成周所以育才之多观嘉鱼之诗而知成周所以与贤之实观台莱之诗而知成周所以得贤之效序菁莪者曰君子惟能长育人才则天下喜乐之言君子长育士类犹大陵之长育微草使菁菁然茂盛其後遂有百朋之锡人才之多固可见矣序嘉鱼者曰太平之君子至诚乐与贤者共之夫与贤而出於中之诚则志念纯笃精神交孚无复疑间故嘉宾燕乐绥安而卒章喻以甘瓠樛木有君臣固结不可解之义其与贤之实为如何也序台莱者曰得贤则能为邦家立太平之基言君子得贤则其德广大坚固如南山之有基址夫用贤而至於如山之有址则层级比次地望相接久而不匮故邦家光荣万寿无疆不惟一时德音之茂且足以保艾尔後焉其得贤之效彰明硕大而有不可掩者惟成周人才之盛本末如此故能成文武之功业卜年世於绵永岂他道哉肆我本朝自太祖太宗躬履艰难混一区宇靡皇他务急先人才网罗收拾唯恐或遗爱护长养唯恐弗及至景德祥符至和嘉佑之际人才盛矣逮天圣庆历间议论相持怨忌交作几至於激惟我仁祖容覆如天并包罔外元臣硕辅一以至公平心区处遂於国体迄无所伤故苏轼有言仁宗皇帝四十二年之间蒐揽天下豪杰不可胜数既以为股肱心膂而其任重道远者又留以为子孙百年之用至今赖之是以国家太平之久莫盛此时殆与成周异世而同符也恭惟陛下圣明天纵德音日新十年以来销磨党偏茂建皇极凡前日议论之不一者今皆归一趋向之难合者今皆复合洗濯湔祓随器收用无新旧彼此之间无重轻取舍之偏士生斯时可谓幸矣如臣一介庸陋无所取材忧患疾病屏伏田里念絶荣望误蒙圣恩起之闲废擢领名郡兹缘奏事获望清光方将远去阙廷区区愚衷不能自己窃谓今日公正之路既开和平之福滋集靖原所自若非陛下君臣同心保全臣子爱惜士类忠厚恻怛何以至此臣更愿陛下与执政大臣推明此意以广育材之地持守此意以尽与贤之实坚永此意以收得贤之效自今中外士大夫精白以承休德勉励以赴事功使人才之盛无愧诗人之所咏上同祖宗之盛时则静可以保治安动可以图兴复惟陛下意尔岂不休哉

理宗时礼部尚书魏了翁进故事曰庆历四年四月右正言同修起居注余靖上疏曰臣窃闻京西转运使杜?准中书劄子奉朝旨抽赴阙欲令计置收捉宜州蛮贼者臣以为朝廷蓄养贤俊当如民家收积财货平时先有营度至急乃得其用伏自去年已来陕西举知州始用杜?三司择判官则又用杜?京西多盗贼则又用?今兹蛮人作叛则又用?皆席未遑暖而即移之是使杜?有奔命之劳朝廷有乏贤之叹如斯事体良亦可惜臣亲见杜?言京西之政始有端绪而未尽施设今遽舍去不成绩效此屡易官之患也伏惟庙堂之上常思天下有多少贤才可与共了天下事者广为询访预作处置某人可了某职某人可当某路一旦缓急用之如指诸掌此乃庙堂之策当有素定者也今二年之内讲求贤俊只知有一杜?何观听之不广示天下以狭也设使别路更有贼盗则将又移杜?无乃取笑四方乎每见大臣谋事当平居无事时优游暇逸如不足忧者及一隅有警则仓皇移易如素不经心者伏望陛下敕谕两府大臣广思博采天下贤才以应万务无使临事仓卒有乏才之叹则社稷之福古人有言曰覇王之主终不采将於往贤求相於後哲自是识拔不明求之不至不可厚诬四海谓之乏贤惟陛下图之臣窃见余靖上疏乃庆历四年四月也方是时晏殊为相范仲淹杜衍富弼诸贤皆在二府而韩琦分陕专任西事本朝人物於斯为盛而靖也以一事之不素讲犹孜孜以储才为言臣闻天为斯世生才自足给一世之用用之有不给则以求之有未至於是常知乏才之可叹而不知遗才之实多夫使其兼收并蓄如医之储药工之择木粗细毕程大小各当则左抽右取惟意所欲何忧乎人才之不足何患乎事机之遝至爰自後世长养成就之功少而摧折委弃之意多脱有缓急则弄印四顾莫知所畀夫未能射御而责以获禽然且不可兹其为射御不已多乎太祖皇帝未取太原君臣之间拟曹翰以守之亦可谓早矣而臣普犹曰翰死孰可代且太原未取而先择守未置守而先拟代载在史册人不以为太早而以为当然不知今日三边重地陛下与二三大臣亦尝虑及此乎不惟三边为然也内之百司庶府外之牧守监司皆当以是致思也燕闲之览傥谓其可采惟陛下速图之

中书舍人兼经筵说书袁甫进故事曰唐太宗贞观三年上谓房玄龄杜如晦曰公为仆射当广求贤人随才授任此宰相之职也比闻听受辞讼日不暇给安能助朕求贤乎因敕尚书细务属左右丞唯大事应奏者乃関仆射

臣谓太宗以宰相亲细事则不能助朕求贤盖光隂迅速而精力有限以有限之精力而耗於迅速之光隂用之於细事则必不能专心於求贤此必然之理也近者两相并命庶明励翼陛下亲洒御札从右揆之请使自丞相以下以及百执事各勤修职业於本局寅而人未而出诚率厉羣工之要务然臣区区之意谓可以革向来百官怠惰苟且之弊耳若夫为宰相者仅了细务於朝堂而未能同心叶虑助陛下求贤此乃太宗之所深虑而未可为今日喜也夫以房玄龄杜如晦号为唐贤相犹且区区於目前之细务而未能专以求贤为急太宗於是以事之小者使尚书左右丞相当之而大事乃関於仆射此令一出为房杜者何所辞其责哉甚矣求贤一事至难尽也拘挛者不能越常度轻易者不能精选择私意多者先亲故而後孤寒忌心胜者乐软熟而妒忠直此求贤之所以难也间有高蹈邱园不屑轩冕者亦当汲汲焉苦心刻意致敬尽礼必欲其为时一出既得之矣又必度其才能之所堪与其职任之宜称使犁然当於天下之心然後能收求贤之实効固非曰一人举而遽用之一人毁而遽弃之也昔周公之为辅相也执贽而见者以千百计周公不惮吐握之勤以身先天下士故得士为盛今者晨入堂而出已迫暮其所宾接几何人哉搜访不广则聪明壅招延稍怠则讥议起真贤耻於自售而求售者多佞人戞戞乎其难也臣望陛下明诏二三大臣不惟退堂之後宜尽求贤不勌之意其会于堂也正当各以所闻所见某人为贤某人为才某人宜居某职某人宜任某事开心腹露情愫相与讲明问辨以尽其所怀日日如是则一日得一日之人才月月如是则一月得一月之人才庙堂或未能尽识则当进侍从之臣相与开广而究极之讲明既尽则进而告君岂复有衡监不审是非易位者哉今之所谓进拟者亦略近此意然规模狭而不广意向私而未公所以用人虽多而得人甚鲜者正坐此耳舍此不务乃一切诿之曰今世乏才韩愈有言其真无马耶其真不识马耶臣亦曰其果乏才耶其乏识才者耶愿陛下与二三大臣更加之意

甫为秘书少监上疏曰臣闻天地变化草木蕃天地闭贤人隐陛下新更大化正天地变化人物蕃盛之秋也臣窃恠比年以来百物日渐衰耗小民愁苦大不聊生臣滥叨麾节十有余年其在江东也既目击凋残穷悴之态易守富沙所见尤甚於江东旋被奏事之命道经三衢视臣七八年前假守之时气象大异犹可诿曰宼实使然及归抵四明则萧条之状与三衢同人人嗟咨家家叹息耄耋之人亦云前此未见臣心甚骇之天地生物何有终穷今物耗且贵气象萧条岂无所以然之故历观史册所载大抵物货衰少井邑荒凉往往不见於隆盛之时而多见於叔末之世当其隆盛也公道开明衆贤彚进布列在位蔚然辉光凡融结於宇宙之间者无非瑞气之象则天不爱道地不爱宝物产蕃阜乃变化之余效耳及夫叔末之世佞伪驰骋贤智壹欝上下苟翫精采萎?凡形见於天壤之内者景象迫促而不舒物产壅阏而不畅无寖明寖昌之势而有日销月铄之形亦理之所必然耳多贤则润泽丰腴乏才则膏液枯竭已事之验昭哉可观今日岂不多贤欤更化以来招徕耆艾登崇俊良一反天地闭塞贤人隐伏之证则当有天地变化万物繁阜之效今也贤才衆多而物意焦枯如前所陈者何欤岂气数至此而微有非人力之所可挽回欤抑变衰为盛必有旋转造化之妙而非时贤之所能及欤否则衆隽虽聚本朝而分职授任未能各当其处坐观者多而任责者少欤又否则陛下虽有好贤乐善之念未免貌敬心踈彼之有所抱负者实未能展布欤是数者之中必有一二于此矣而臣又窃有隐忧者深恐悠悠岁月绩用未应陛下亦见在朝之士所谓醇儒雅望者略无捄弊新奇之策必将渐起厌心且别求夫轻锐有才之人善言利而多心计者用之譬如人抱沈痼之疾风寒暑湿之所陵薄其受病固非一日积渐耗散生意才一髪耳气象萧条则其病证也人才则医也计画则药方也有善医焉未及尽用其方乃遽更他医杂试而轻攻焉则一发生意所存几何今日所用之人是也而所以用其方者未也陛下何不集在廷之彦如庆历间开天章阁给笔札俾各条陈当世之利病何以振朝廷之纲何以裕国家之计何以济民生之急何以壮边鄙之势察脉观证对病用药凿凿精实勿事空谈上之人择其尤的切可行者使各竭力任责课功计效凡布列周行者不至虚度光隂粉饰观美则事事振起物物精神昔日血气之微弱未有不转为盛强苟徒慕贤人衆多之名而无庶明励翼之实使贤者仰屋窃叹而憸人刻核之说得以投隙而入则元气先蹙而血气随之其销铄耗竭决不止如今日而已臣来自远方不识忌讳尽吐肝膈惟愿陛下力守更化以来求贤如不及之初意毋致小有转移君臣上下苦心刻意是究是图将见薰为太和民物苏醒享变化蕃盛之效消闭塞隐伏之几特一转移之间耳惟陛下笃信而力行之宗社幸甚生灵幸甚

洪舜俞进汉武帝顺帝故事曰上方欲用文武求之如弗及始以蒲轮迎枚生见主父偃而叹息群士慕向异人并出卜式拔於刍牧弘羊擢於贾孺卫青奋於奴仆日磾出於降隶斯亦曩时版筑饭牛之徒明已汉之得人於兹为盛儒雅则公孙弘董仲舒儿寛笃行则石建石庆质直则汲黯卜式推贤则韩安国郑当时定令则赵禹张汤文章则司马迁相如滑稽则东方朔枚臯应对则严助朱买臣历数则有唐都落下闳协律则李延年运筹则桑弘羊奉使则张骞苏武将率则卫青霍去病受遗则霍光金日磾其余不可胜纪是以兴造功业制度遗文後世莫及

顺帝知能任使故士得用情天下喁喁仰其风采遂廼备玄纁玉帛以聘南阳樊英天子降寝殿设坛席尚书奉引延问失得急登贤之举虚降已之礼於是处士鄙生忘其拘儒拂巾衽褐以企旌车之招矣至廼英能承风俊乂咸事若李固周举之渊谋洪深左雄黄琼之政事正固桓焉杨厚以儒学进崔爰马融以文章显吴佑苏章种暠栾巴牧民之良干庞参虞诩将帅之宏规王龚张皓虚心以推士张纲杜乔直道以纠违郎顗隂阳详密张衡机术特妙东京之士於兹盛焉向使庙堂纳其高谋疆场宣其智力帷幄容其謇辞举措禀其成式则武宣之轨岂其远而

臣闻求贤而不用吉士与不求同知人而不善任使与不知同人主有志於治孰不知非贤罔乂而急於求贤者有行可际可公养之士亦莫不起而应其求海滨之大老至洛阳之年少至东山之高卧者至周南之滞留者至明廷立鹄华阶振鹭非不极一时之盛而知不尽所抱用不尽所知如医者聚参苓术桂玉札丹砂於一槖品虽至珍用与病违虽聚无益也武帝蒲轮之诏一下而异人并出顺帝玄纁之聘一驰而俊乂咸事好贤急士之意前後无间然武帝有儒雅笃行质直推贤定令文章滑稽应对历数协律运筹奉使将率受遗所聚凡二十七人而汉以之盛顺帝有渊谟政事儒学文章牧民将帅推士纠违隂阳机术所聚凡二十人而汉以之衰盖武帝於人才之长短小大洞察底藴随所用而各当顺帝第知来之而高谋不见纳謇辞不见容智力不得宣贤虽满朝廷足以美观听而已诸葛亮尝言亲贤人远小人先汉所以兴隆亲小人远贤士後汉所以倾颓一亲一远之间盛衰判矣易之损益皆以十朋之龟弗克违明衆贤之助在损之六五虚中自损以从在下之贤则为元吉在益之六二贤者欲致益於君君乐受其益未可尽必也惟守正固以待之至王用之以享于帝然後吉有志於治者其可以徒聚天下之贤哉贤者之聚亦岂可徒乐簪盍之盛而不思相与共慰天下之望哉

徐元杰上言曰臣窃惟自昔天下之事非人才不能以有济今问之在朝则耆旧凋零问之在野则遗逸散漫於此而有作成兴起之念焉则何材而不资世臣闻之师曰人主爱惜人才必於卑微寒酸之时而丰殖培养储为超躐登用之地故遴选之必极其精委用之必当其任师儒教导之官不容以轻畀职幕刑狱之吏切戒於轻予外而监司郡守必谨简其贤内而职事散官必更迭而出上而卿监郎曹又上而侍从台谏给舍凡自内外及见任之与闲退者莫不具姓名而籍记之其在内则三省而下咸责以考察之公其在外则监司郡守迭严其举刺之法所荐惟贤则必赏所举或缪则必罚材或足以集事虽谲诈可以御而使功或足以掩过虽愆尤可以宥而録继自今欲乞陛下明诏大臣取内外小大之臣分置簿籍尽记姓名开具功过其为籍也随职任之小大为编排之次第每每各以一本而置之铨部留之省府上之禁严庶乎按图考索如指诸掌若是则缓急可以搜寻出入可以更迭而无临事乏材之叹此特在一作新之顷而已诗曰周王寿考遐不作人所以见丰芑数世之仁也惟陛下矜采愚虑而亟图之秘书郎许应龙上奏曰臣闻天下固有不一之才人主当有兼容之量夫才之在天下若十指然长短小大虽若不齐而皆适於用惟平心以处之毋重彼而轻此毋执一而废一则人莫得以窥其际而不至於彼此求胜负相倾轧以成分朋植党之弊昔臯陶论官人之法谓翕受敷施九德咸事则可以抚五辰而凝庶绩奈何後世之君不知出此文帝好清浄豪杰之士难合武帝用才智道德之士见遗宣帝尚刑名儒学之士不用皆由所尚之偏遂不足以尽天下之才要之人主当与天地同其大品物流形洪纎高下何所不有惟天地之量足以容之栽培倾覆生育长养各顺其禀赋之自然而无容心於其间故万物并育而不相害人主代天而行化惟无以好恶之私先立於中则人才之重厚浮薄小大长短悉归於运化之内天下既无不用之才人才亦无不遇之叹尚何党同伐异以至於相激哉尽是道者惟我朝仁祖为然庆历初人才彚进党论微有萌蘖仁祖纳之以如天之量均调消息兼容翕受使无更仆迭起之患而有协恭和衷之美故仁祖之世独称多士嘉佑治声振古无有职此之由也嗟夫人才不同彼此异见其来非一日矣足一蹑军门视文士如仇雠首一戴儒冠轻武弁如草芥矫矫特立则以静重为苟容处事详审则以刚直为沽誉长於吏才则以明经术者为腐儒专於学问则以了官事者为俗吏少俊则以老成为遅钝寛厚则以严明为苛刻彼是此非判乎其不相入也人主以公天下为心其於人才惟求所以办吾事济吾治耳乌可用其一而废其一哉所尚苟偏则互相訾毁迭为胜负非惟不足以成事而清流浊流之祸实肇於此陛下践祚以来召耆德之臣用名家之裔既举贤能复举将帅既褒直言复褒廉吏文学者用之吏事者用之无一毫好恶之私有保合太和之意固可以示皇极之公矣虽然野无遗贤斯可谓至治之极王多吉士斯可立太平之基今日用人固无好尚之偏得人之盛其果如帝王之世乎若犹未也则招延之路尤不容以不广虽求贤之诏屡下剡荐之牍交驰然人情易私罕以实应单寒寡援者无由自达静退不竞者未免见遗臣愿陛下益达四聪大开衆正使任荐举之责者皆以至公为念拔尤取頴无一或遗以备上之采择则俊乂在官百僚师师当匹休於隆古矣惟陛下与大臣亟图之度宗咸淳八年秘书少监高斯得上言曰臣闻天之生才何代无之特在乎人主皇皇汲汲以求之而已苟能以至忱动之以意气来之彼将云合雾集为吾所用安有乏才之患哉帝王尚矣若汉之武帝求贤如饥渇亦不世出之令主也始因感董仲舒之言令郡国举孝廉自是茂材异等之科贤良文学之选诏书无岁不下於是群士慕向异人辈出文武在庭穆穆布列公孙弘董仲舒儿寛之儒术司马迁相如之文章汲黯韩安国郑当时之论议东方朔徐乐严助之应对卫青霍去病之将略苏武张骞之奉使其余不可胜数故能内修百度外攘四夷制作文章有三代之风恢拓境土极万里之广史臣纪述其事谓其欲用文武求之如弗及汉之得人於兹为盛信矣蔡邕立於灵帝之朝盖汉之季世也当是时乐松贾护多引无行之徒待制鸿都门下帝皆待以不次之位又取市贾小人谓之宣陵孝子凡数十人悉拜为郎中後因灾异命群臣陈政要故蔡邕以武帝之世名臣辈出文武并兴为对欲以劝帝去无用之小才求经国之贤士帝之昏暗何足以知此也臣尝因是而有感於祖宗之事是时名臣辈出文武并兴亦岂减於汉之武帝哉惟我仁祖圣度天寛旁招俊乂德望则富弼文彦博威略则韩琦范仲淹谏争则蔡襄余靖文章则欧阳修苏轼载在国史不可选纪其後气脉传于元佑流风被于淳熙名公钜卿项背相接丰芑数世之仁猗欤盛哉陛下统承三祖寤寐英髦宜得文武名臣以兴事造业光于祖宗而环视中外犹若有未满人意者岂至诚乐与之意未着而翕受敷施之道未广与臣愿陛下恢张圣听洞辟四门使正气翕合而野无遗贤何患治功之不成外患之不弭哉邕事暗君言之不行宜也陛下既有取於邕之言故臣敢效邕历举祖宗之事以告惟陛下采择焉臣不胜惓惓

度宗时端明殿学士牟濚进王岩叟上哲宗论求贤当去六蔽故事曰臣伏观自古治世天下之人安乐无事日跻於仁寿之域而不自知者人主清心照理至忱以用贤之效也事莫不有理也心清则理自见天下未尝无贤也忱至则贤自来恭惟陛下临政逾年是非不能惑於听邪正不能乱於前不劳聪明而万事皆理者心清以照之也陛下勿谓天下之贤尽於此也而得贤之心足勿谓虽有贤者不易致也而求贤之心倦陛下内笃此忱以自厉外勅同德协心之臣以求之臣以谓无不得贤之理然古有六蔽焉不去之则衆贤终不可尽得略有私意则为蔽执偏见则为蔽局於褊心则为蔽喜於附已则为蔽有自贤之心则为蔽简贵自居而不与物亲则为蔽此求贤之所难陛下不可不知也愿陛下深诏执政大臣使上同陛下清心至忱之美而儆戒六蔽之患则天下之贤无远迩无隐显皆将得之为朝廷用以贤继贤宗社之福生灵之幸与天壤相等矣臣闻尧舜之仁不徧爱人急亲贤也孔子谓博施济衆尧舜其犹病诸盖天下至大民物至繁圣人安能人人而济之惟亲贤为爱人之本此尧舜之所以急先务也陛下临御以来诏旨丁宁与士大夫更始弓旌四出收召正人端士亦既布在朝列矣而寤寐求贤惟日不足亲洒宸翰勉谕近臣荐进贤士大哉尧舜之用心也臣窃以为何代不生才何才不用世而荐进人才乃近臣之职分犹待陛下丁宁勉谕耶先皇帝在位四十一年培丰水之芑以为圣子神孙之地至深至厚谓宜随求随应随取随用何至有人物眇然之叹耶臣观王岩叟进言于哲宗皇帝有曰愿陛下勿谓天下之贤尽於此也而得贤之心足勿谓有贤不能致也而求贤之心倦而终之以去六蔽以来衆贤岩叟所以勉其君以忱於求贤者犹恐其有所蔽也今圣贤相逢上下同志明白洞达决无所蔽感而必应倡而必和必有推人之有善若已有之之心而为陛下登进人才者贤者之欲得君行道亦犹圣主欲得贤以共治也患不能自达尔举尔所知尔所不知人其舍诸非陛下望近臣之意乎虽然求贤而不用与不求等用贤而不信与不用等唐李绦有曰贤则当任任则当久贤者中立而寡助举其类则不肖者怨杜群枉则怀奸者嫉一制度则贵戚毁伤正过失则人主踈忌夫然故用贤岂易事哉绦之言至言也臣愿陛下近采岩叟之言远览李绦之论其於贤才也心忱求之心忱用之则天下之贤者至矣惟陛下留神

元世祖至元中翰林集贤学士程钜夫上奏曰臣闻治天下者必尽天下之才故曰立贤无方曰旁招俊乂若限以方所徵以技艺虽曰用人犹无人也国家既已混一江南南北人才所宜参用而环视中外何寥寥也岂以其踈远而遂鄙之欤此群臣之私意非陛下至公之度也臣何以知之臣往在江南屡闻明诏一则曰求好秀才二则曰求好秀才而以好秀才致之陛下者几何人江南非无士也亦非陛下不喜士也是群臣负陛下也且陛下遣使江南丁宁之曰求好人夫所谓好人者大而可以用於时细而可以验於事盖无所不该矣而凡出使者皆昧陋愚浅不达圣见之高明止以卜相符药工伎为好人之尤此何谓也不惟不达圣见且使远方有识之士或以浅窥朝廷臣窃耻之臣之愚陋虽未足以为好人然世所谓好人者傥无则已有则臣必识之江南百余州之广袤百余年之涵养岂无一二表表当世不负陛下任使者臣奉命而往布宣德意庶几遇之如得其人以验臣言则望陛下先试以一职任事使之自卑而高自难而易小有益则小进之大有功则大用之磨以岁月自见能否且陛下如用若人则不但愚臣得举所知而已他时奉命出使者皆知陛下德意将见异人辈出不远数千里为朝廷用得人之盛视古无愧臣不胜大愿谨録奏闻

历代名臣奏议卷一百五十三








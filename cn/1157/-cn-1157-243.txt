●卷二百四十三　经籍考七十

○集（诗集）

※《李义山集》三卷

陈氏曰：唐太学博士李商隐义山撰。

《诗话》：王荆公晚年亦喜称义山诗，以为唐人知学老杜而得其藩篱，惟义山一人而已。每诵其"雪岭未归天外使，松州犹驻殿前军"；"永忆江湖归白髪，欲回天地入扁舟"；与"池光不受月，暮气欲沈山"；"江海三年客，乾坤百战场"之类，虽老杜亡以过也。义山诗合处信有过人，若其用事深僻，语工而意不及，自是其短，世人反以为奇而效之。故"昆体"之弊，適重其失，义山本不至是云。诗到义山，谓之文章一厄，以其用事僻涩，时称"西昆体"。然荆公晚年亦或喜之，而字字有根蒂。如"试问火城将策探，何如雲屋听窗知"。"未爱京师传谷口，但知乡里胜壶头"。其用事琢句，前辈无相犯者。

《渔隐丛话》：李义山诗，杨大年诸公皆深喜之，然浅近者亦多。如《华清宫》诗云："华清恩幸古无伦，犹恐蛾眉不胜人，未免被他褒女笑，只敎天子暫蒙尘。"用事失体，在当时非所宜言也。岂若崔鲁《华清宫》诗云："障掩金鸡蓄祸机，翠华西拂蜀雲飞，珠帘一闭朝元阁，不见人归见燕归。"又云："草遮回磴绝鸣鸾，雲树深深碧殿寒；明月自来还自去，更无人倚玉阑干。"语意既精深，用事亦隐而显也。义山又有《马嵬》诗云："如何四纪为天子，不及卢家有莫愁。"《浑河中》诗云："咸阳原上英雄骨，半是君家养马来。"如此等诗，庸非浅近乎？

◎温庭筠《金筌集》七卷《外集》一卷

晁氏曰：唐温庭筠，本名岐，字飞卿，宰相彦博之裔。诗赋清丽，与李商隐齐名，时号"温李"。能逐弦吹之音，为侧艳之辞。为行尘杂，由是累年不第，终国子助教。宣宗尝作诗赐宫人，句有"金步摇"，遣场中对之，庭筠对以"玉跳脱"，上喜其敏，欲用之，而尝作诗忤时相令狐綯，终废斥云。

※《张祐诗》一卷

晁氏曰：唐张祐，字承吉，清河人。乐高尚。客淮南杜牧为度支使，善其诗，尝赠之诗曰："何人得似张公子，千首诗轻万户侯。"尝作《淮南》诗，有"人生只合扬州死，禅智山光好墓田"之句。大中中，果终丹阳隐舍，人以为谶云。

《陈录》凡十卷。

◎许浑《丁卯集》二卷

晁氏曰：唐许浑字用晦，圉师之後。大和六年进士。为当涂、太平二令，以病免，起润州司马。大中三年，为监察御史，历虞部员外，睦、郢二州刺史。尝分司於朱方丁卯间，自编所著，因以为名。贺铸本跋云："按浑自序，集三卷，五百篇。世传本两卷，三百馀篇。求访二十年，得沈氏、曾氏本，并取《拟元》、《天竺集》校正之，共得五百四十四篇。"予近得浑集完本，五百篇皆在，然止两卷。唐《艺文志》亦言浑集两卷。铸称三卷者，误也。

陈氏曰："丁卯"者，其所居之地有丁卯桥。蜀本又有《拾遗》二卷。

後村刘氏曰：杜牧、许浑同时，然各为体。牧於唐律中，常寓少拗峭以矫时弊，浑则不然。如"荆树有花兄弟乐，橘林无实子孙忙"之类，律切丽密或过牧，而抑扬顿挫不及也。二人诗，不著姓名亦可辨。樊川有《续》、《别集》三卷，十之八九皆浑诗。牧佳句自多，不必又取他人诗益之。若《丁卯集》割去许多杰作，则浑诗无一篇可传矣。

※《李远集》一卷

陈氏曰：唐建州刺史李远求古撰。

※《于鹄集》一卷

陈氏曰：唐于鹄撰。与张籍同时，未详何人。

※《薛莹集》一卷

陈氏曰：唐薛莹撰。号《洞庭集》。文宗时人，集中多蜀诗，其曰"壬寅岁"者，在前则为长庆四年，後则为中和二年，未知定何年也。

※《薛逢歌诗》二卷

晁氏曰：唐薛逢陶臣，河东人。会昌元年进士。终秘书监。持论鲠切，以谋略高自標顯。與楊收王鐸同年登第，而逢文藝最優收作相逢，有詩云："谁知金印朝天客，同是沙隄避路人。"铎作相，逢又有诗云："昨日鸿毛万钧重，今朝山岳一毫轻。"二人皆怒，故不见齿。

※《喻凫集》一卷

陈氏曰：唐乌程尉喻凫撰。开成五年进士。

※《潘咸集》一卷

陈氏曰：唐潘咸撰。不知何人，与喻凫同时。《艺文志》不载。

※《项斯集》一卷

陈氏曰：唐丹徒尉江东项斯子迁撰。初受知於张籍水部，而扬敬之祭酒亦知之，有"逢人说项斯"之句。会昌四年进士。

◎赵嘏《渭南诗》三卷

晁氏曰：唐赵嘏承祐也。会昌四年进士。终渭南尉。杜紫微读其《早秋》诗云："残星几点雁横塞，长笛一声人倚楼"。因谓之"赵倚楼"云。

※《马戴集》一卷

陈氏曰：唐马戴虞臣撰。会昌四年进士。

※《顾非熊集》一卷

陈氏曰：唐盱眙主簿顾非熊，况之子。会昌五年进士。

※《薛许昌集》十卷

晁氏曰：唐薛能字大拙，汾州人。会昌六年登进士第。大中末，书判中选，补盩厔尉，尉太原、陕虢、河阳从事。李福镇滑，表署观察判官，历御史，都官、刑部员外郎。福徙西蜀，奏以自副。咸通中，摄嘉州刺史。造朝，迁主客、度支、刑部郎中。俄刺同州，京兆尹温漳贬，命权知尹事。出帅咸化，入授工部尚书，复节度徐州，徙忠武。广明元年，徐军戍溵水，经许，能以军怀旧惠，馆之城中，许军惧见袭，大将周岌乘众疑，怒逐能，据城自称留後，因屠其家。能政严察，绝私谒，癖於诗，日赋一章。晚节惑浮屠法，奉之唯谨。然恣骜倨傲，佻轻以忤物，及为藩镇，尤易武吏。尝命其子属櫜鞬，雅拜新进士，或问其故，曰："与渠销弥灾咎"云。

容斋洪氏《随笔》曰：能，晚唐人，诗格调不甚高，而妄自尊大。其《海棠》诗、《荔枝》诗、《折杨柳》十诗序可见，而所作皆无过人。又别有《柳枝词》五首，最後一章曰："刘、白苏台总近时，当初章句是谁推？纤腰舞尽春杨柳，未有侬家一首诗。"自注云："刘、白二尚书，继为苏州刺史，皆赋《杨柳枝词》，世多传唱，虽有才语，但文字太僻，宫商不高耳。"其大言如此，但稍推杜陵，视刘、白以下蔑如也。今读其诗，正堪一笑。刘之词云："城外春风吹酒旗，行人挥袂日西时；长安陌上无穷树，唯有垂杨管别离。"白之词云："红板江桥青酒旗，馆娃宫暖日斜时。可怜雨歇东风定，万树千条各自垂。"其风流气概，岂能所可仿佛哉。

後村刘氏曰：能自称举太过，五言云："空馀气长在，天子用平人。"不但自誉其诗，又自誉其材，然位历节镇，不为不用矣，卒以骄恣凌忽，愤军杀身，其材安在？妄庸如此，乃敢妄议诸葛，可谓小人之无忌惮者。

※《李群玉诗》一卷

晁氏曰：唐李群玉文山，澧州人。旷逸不乐仕进，专以吟咏自適。诗笔妍丽，才力迈健。好吹笙，美笔翰。亲友强赴举，一上而止。裴休廉察湖南，延郡中。大中八年，来京师，进诗三百篇，休复论荐，授弘文馆校书郎。集後附其进诗表，并除官制。《太平广记》所载黄陵庙事甚异，其绝句在焉。

陈氏曰：裴休以处士荐，集後有《乞假归别业》及《朝士送行》诗。

※《曹邺集》一卷

陈氏曰：唐洋州刺史曹邺撰。大中四年进士。

◎郑嵎《津阳门诗》一卷

晁氏曰：唐郑嵎字宾先，大中五年进士。津阳即华清宫之外阙。嵎开成中过之，闻逆旅主人道承平故实，明日，马上裁刻，成长句一千四百言，自有序云。

陈氏曰：或作愚者，非也。愚尝为岭南节度，好著锦半臂，非此郑嵎。

※《刘驾集》一卷

陈氏曰：唐刘驾司南撰。大中六年进士。

※《李频集》一卷

陈氏曰：唐建州刺史新定李频德新撰。大中八年进士。姚合之婿也。

※《李郢端公诗》一卷

晁氏曰：唐李郢楚望也。大中十年进士。诗调清丽。居馀杭，疏於驰竞。为藩镇从事，兼侍御史。

※《陈蜕诗》一卷

晁氏曰：唐陈蜕，未详其行事。集有《长安十五咏》，自序云："蜕生长江、淮间，以诗句从赋，仅十馀年矣。今我后抚运，泽及四海，蜕复得为太平人"云云。盖肃、代间人也。

※《柳郯诗》一卷

晁氏曰：唐柳郯。集有与李端、卢纶辈相酬赠诗。大历间进士也。

※《断金集》一卷

晁氏曰：唐李逢吉、令狐楚自未第至贵显所唱和诗也。後逢吉卒，楚编次之，得六十馀篇。裴夷直名曰《断金集》，为之序。

※《孟逵诗》一卷

晁氏曰：唐孟逵字叔之，平昌人。会昌五年，陈商下及第。

※《储嗣宗集》一卷

陈氏曰：唐储嗣宗撰。大中十三年进士。

※《司马先辈集》一卷

陈氏曰：唐司马札撰。与储嗣宗同时。

※《李廓集》一卷

陈氏曰：唐武宁节度使李廓撰。程之子也。

※《于濆集》一卷

陈氏曰：唐于濆子漪撰。咸通二年进士。

※《李昌符集》一卷

陈氏曰：唐膳部员外郎李昌符撰。咸通四年进士。

※《司空表圣集》十卷

陈氏曰：唐兵部侍郎司空图表圣撰。咸通十年进士。别有全集，此集皆诗也。其子永州刺史荷为後记。

※《聂夷中集》一卷

陈氏曰：唐华阴尉聂夷中撰。咸通十二年进士。

※《许棠集》一卷

陈氏曰：唐宛陵许棠文化撰。亦咸通十二年进士。

※《林宽集》一卷

陈氏曰：唐林宽撰。与李频、许棠皆同时。集有送二人诗。

※《周繇集》一卷

陈氏曰：唐周繇撰。咸通十三年进士。

※《无讥集》四卷

陈氏曰：唐崔鲁撰。僖宗时人。

※《章碣集》一卷

陈氏曰：唐章碣撰。亦僖宗时人。

※《高蟾集》一卷

陈氏曰：唐御史中丞高蟾撰。乾符三年进士。

※《崔涂集》一卷

陈氏曰：唐崔涂礼山撰。光启四年进士。

※《雲台编》三卷《宜阳外编》一卷

晁氏曰：唐郑谷字守愚，宜阳人。光启三年擢高第。迁右拾遗，历都官郎中。乾宁四年归宜春，卒於别墅。其集号《雲台编》者，以其扈从华山下观居所编次云。谷诗属思颇切於理，而格韵凡猥，语句浮俚不竞，不为议者所多，然一时传讽，号郑都官而弗名也。

欧阳氏《诗话》曰：郑谷诗名盛於唐末，号《雲台编》，而世俗但称其官为郑都官。其诗极有意思，亦多佳句，但其格不甚高。以其易晓，人家多以教小儿，余为儿时犹诵之。今其集不行於世矣。

※《周朴诗》二卷

唐处士周朴撰。欧公《诗话》曰：唐之晚年，诗人无复李、杜豪放之格，然亦务以精意相高，如周朴者，构思尤艰，每有所得，必极其雕琢，故时人称朴诗"月锻季炼，未及成篇，已播人口"，其名重当时如此，而今不复传矣。余少时犹见其集，其句有云："风暖鸟声碎，日高花影重"。又云："晓来山雨闹，雨过杏花稀"。诚佳句也。

※《韩偓诗》二卷《香奁集》一卷

晁氏曰：唐韩偓致光，京兆人。龙纪元年进士。累迁谏议大夫、翰林学士。昭宗幸凤翔，进兵部侍郎、承旨。朱全忠怒，贬濮州司马、荣懿尉。天祐初，挈族依王审知而卒。《香奁集》，沈括《笔谈》以为和凝所作，凝既贵，恶其侧艳，故诡称偓著。或谓括之言妄。

许彦周《诗话》：高秀实言"元微之诗艳丽而有骨，韩偓《香奁集》丽而无骨。"李端叔意喜韩偓诗，诵其序云："咀五色之灵芝，香生九窍；咽三危之瑞露，美动七情。"秀实云"劝不得也"。

石林叶氏曰：偓在闽所为诗，皆手自写成卷。嘉祐间，裔孙奕出其数卷示人，庞颖公为漕，取奏之，因得官。诗文气格不甚高，吾家仅有其诗百馀篇。世传别本有名《香奁集》者，《唐书　艺文志》亦载其辞皆闺房不雅驯。或谓江南韩熙载所为，误以为偓，若然，何为录於《唐志》乎？熙载固当有之，然吾所藏偓诗中亦有一二篇绝相类，岂其流落亡聊中姑以为戏，然不可以为训矣。

又曰：《韩偓传》：自贬濮州司马後，载其事即不甚详。其再召为学士，在天祐二年。吾家所藏偓诗虽不多，然自贬後皆以甲子历历自记其所在，有《乙丑年在袁州得人贺复除戎曹依旧承旨诗》，即天祐二年也。昭宗前一年已弑，盖哀帝之命也。末句云："若为将朽质，犹拟杖於朝。"固不往矣。其後又有《丁卯年正月闻再除戎曹依前充职诗》，末句云："岂独鸱夷解归去，五湖鱼艇且餔糟。"天祐四年也。是尝两召皆辞，《唐史》止书其一。是岁四月，全忠篡，其召命自哀帝之世，自後复召，则癸酉年南安县之作，即梁之乾化二年。时全忠亦已被弑，明年梁亡。其两召不行，非特避祸，盖终身不食梁禄，其大节与司空表圣略相等，惜乎《唐史》不能少发明之也。

※《唐英集》三卷

陈氏曰：唐翰林学士吴融子华撰。与偓皆龙纪元年进士。

※《张蠙诗》一卷

晁氏曰：伪蜀张蠙字象文，清河人。唐乾宁中进士。为校书郎、栎阳尉、犀浦令。建开国，拜膳部员外郎，後为金堂令。王衍与徐后游大慈寺，见壁间书："墙头细雨垂纤草，水面回风聚落花"。爱之，问知蠙句，给札，令以诗进。蠙以二百首献。衍颇重之，将召为知制诰，宋光嗣以其轻傲，止赐白金而已。蠙生而颖秀，幼能为诗，作《登单于台》，有"白日地中出，黄河天外来"之句，为世所称。

※《灵溪集》七卷

陈氏曰：唐校书郎上饶王贞白有道撰。乾宁二年进士。其集有自序。永丰人有藏之者，洪景庐得而刻之。诗虽多，在一时侪辈，未为工也。

※《翁承赞集》二卷

陈氏曰：唐谏议大夫京兆翁承赞文尧撰。乾符二年进士。

※《褚载集》一卷

陈氏曰：唐褚载厚之撰。

※《王毂集》一卷

陈氏曰：唐王毂虚中撰。二人皆乾宁五年进士。

※《卢延让诗》一卷

晁氏曰：伪蜀卢延让子善也，范阳人。唐光化九年进士。朗陵雷满辟，满败，归王建。及僭号，授水部员外郎，累迁给事中，卒官终刑部侍郎。延让师薛能，诗不尚奇巧，人多诮其浅俗，独吴融以其不蹈袭，大奇之。

※《牛峤歌诗》三卷

晁氏曰：伪蜀牛峤字延峰，陇西人。唐相僧孺之後。博学有文，以歌诗著名。乾符五年进士。历拾遗、补阙、尚书郎。王建镇西川，辟判官。及开国，拜给事中，卒。集本三十卷，自序云：窃慕李长吉所为歌诗，辄效之。

※《韦庄浣花集》五卷

晁氏曰：伪蜀韦庄，字端已。仕王建至吏部侍郎、平章事。集乃其弟蔼所编，以所居即杜甫草堂旧址，故名。伪史称庄有集二十卷，今止存此。

※《王驾集》一卷

陈氏曰：唐彭城王驾大用撰。大顺元年进士。自号守素先生。

※《喻坦之集》一卷

陈氏曰：唐喻坦之撰。

※《张乔集》一卷

陈氏曰：唐进士九华张乔撰。乔与许棠、张蠙、郑谷、喻坦之等同时，号"十哲"。乔试京兆，《月中桂》诗擅场，传於今，而《登科记》无名，盖不中第也。

※《高骈集》一卷

陈氏曰：唐淮南节度使高骈撰。

※《周贺集》一卷

陈氏曰：唐周贺撰。尝为僧，名清塞，後反初，故别本又号《清塞集》。

晁氏曰：清塞字南卿，诗格清雅，与贾岛、无可齐名。宝历中，姚合为杭，因携书投谒，合闻其诵《哭僧诗》云："冻须亡夜剃，遗偈病中书。"大爱之，因加以冠巾为周贺云。

※《李洞诗》一卷

晁氏曰：唐李洞字才江。诸王之孙。慕贾岛为诗，铜铸其像，事之如神。时人多诮其僻涩，不贵其奇峭，唯吴融称之。昭宗时，不第，游蜀卒。

陈氏曰：与张乔同时称，馀杭明经潘熙载编。

※《曹唐诗》一卷

晁氏曰：唐曹唐字尧宾。桂州人。初为道士，咸通中为府从事卒。作《游仙诗》百编。或靳之曰："尧宾尝作鬼诗。"唐曰："何也？""'井底有天春寂寂，人间无路月茫茫。'非鬼诗而何？"唐乃大哂。今集中不见，然他诗及神仙者尚多，

陈氏曰：唐有大小《游仙诗》。

※《来鹏集》一卷

陈氏曰：唐豫章来鹏撰。咸通举进士，不第。

※《任藩集》一卷

陈氏曰：唐任藩撰。或作翻。客居天台，有《宿帢帻山》绝句，为人所称，今城中巾子山也。

後村刘氏曰：唐任藩诗，存者五言十首而已。然多佳句，"众鸟已归树，旅人犹过山。"《赠僧》云："半顶髪根白，一生心地清。"居然可爱。今人动为千百首，而无一可传者。

※《方干诗集》一卷

晁氏曰：唐方干字雄飞，歙人。唐末举进士，不第，隐镜湖上。徐凝有诗名，一见干，器之，授以诗律。其貌寝陋，又兔阙，而喜凌侮，尝谒廉帅，误三拜，人号方三拜。将荐於朝而卒，门人谥元英先生。其甥杨弇与孙郃编次遗诗，王赞为序。郃又为《元英先生传》附。

※《王德舆诗》一卷

晁氏曰：唐王德舆。集有《次韵和郑畋诗》，知其懿、僖间人也。

※《沈彬集》一卷

晁氏曰：南唐沈彬。保大中以尚书郎致仕，居高安。集中有与韦庄、杜光庭、贯休诗，唐末三人皆在蜀，疑其同时避乱，尝入蜀云。《上李昪山水图诗》在焉。

◎熊皦《屠龙集》五卷

晁氏曰：晋熊皦。後唐清泰二年进士。为延安刘景岩从事。天福中，说景岩归朝，擢右司谏，坐累，黜上津令。集有陶榖序。陈沆赏皦《早梅》云"一夜欲开尽，百花犹未知"，曰："太妃容德，於是乎在。"

陈氏曰：集中多下第诗，盖老於场屋者。

◎杜荀鹤《唐风集》十卷

晁氏曰：唐杜荀鹤，池州人。大顺二年进士。善为诗，词句切理，宣州田頵重之，尝以笺问至，梁祖荐为翰林学士，主客员外。恃势侮易搢绅，众怒，欲杀之而未及。天祐初病卒。有顾雲序。荀鹤自号九华山人。《陈录》作三卷。

《幕府燕谈》：杜荀鹤诗鄙俚近俗，惟宫词为唐第一。云："早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。"故谚云："杜诗三百首，惟在一联中。"正谓"风暖""日高"之句也（此句欧公《诗话》以为周朴诗）。

※《咏史诗》三卷

陈氏曰：唐邵阳胡曾撰。凡一百五十首。曾，咸通末为汉南从事。

※《罗江东集》十卷

陈氏曰：唐罗隐昭谏撰。

※《刘沧诗》一卷

晁氏曰：唐刘沧字蕴灵。大中八年进士。诗颇清丽，句法绝类赵嘏。

※《罗邺集》一卷

晁氏曰：唐罗邺撰。

※《曹松集》一卷

晁氏曰：唐曹松梦徵也。舒州人。学贾岛为诗。天复元年，与王希羽、刘象、柯崇、郑希颜同登第，年皆七十馀，号"五老榜"。时以新平内难，闻放进士，喜，特敕授校书郎而卒。

陈氏曰：别本与印本互有详略，但别本《大游仙》十三首，乃曹唐诗也。

◎罗虬《比红儿诗》一卷

晁氏曰：唐罗虬撰。皇朝方性天注。虬词藻富赡，与其族人隐、邺齐名，时号"三罗"。从鄜州李孝恭。籍中有杜红儿者，善歌，常为副使者属意。副使聘邻道，虬请红儿歌，赠之以采。孝恭不令受，虬怒，拂衣起，诘旦，手刃之。既而追其冤，作绝句诗百篇，借古人以比其艳，盛行於世。

◎唐彦谦《鹿门诗》一卷

晁氏曰：唐唐彦谦字茂邺，并州人。咸通末进士。中和中，王仲荣表河中从事，历节度副使，晋、绛二州刺史。仲荣遇害，贬汉中掾，兴元杨守亮留署判官，迁副使，阆、壁刺史，卒。彦谦才高负气，无所摧屈，博学多艺，尤能七言诗，师温庭筠，故格体类之。世称"耳闻明主提三尺，眼见愚民盗一抔"，盖彦谦句也。自号鹿门先生。有薛廷珪序。

後村刘氏曰：扬、刘诸人师李义山可也，又师唐彦谦，唐诗虽雕斫对偶，然求如"一抔""三尺"之联，惜不多见。五言《叙乱离》云："不见泥函谷，俄惊火建章；翦茅行殿湿，伐柏旧陵香"。语犹浑成，未甚破碎。若《西昆酬唱集》，对偶字面虽工，而佳句可录者殊少，宜为欧公所厌也。

◎秦韬玉《投知小录》三卷

晁氏曰：唐秦韬玉字中明，京兆人。有词藻，工歌吟，险而好进，为田令孜所善。僖宗幸蜀，令孜引为工部侍郎。中和二年，赐进士第。编入春榜。

※《东浮集》九卷

陈氏曰：唐荆南崔道融撰。自称东瓯散人。乾宁乙卯，永嘉山斋编成，盖避地於此。今阙第十卷。

※《唐诗》三卷

陈氏曰：崔道融撰。皆四言诗。述唐中世以前事实，事为一篇，篇各有小序，凡六十九篇。

※《裴说集》一卷

陈氏曰：唐裴说撰。天祐三年进士状头。唐盖将亡矣。说後为礼部员外郎。世传其《寄边衣》古诗甚丽，此集无之，仅有短律而已，非全集也。其诗有"避乱一身多"之句。

※《刘德仁诗集》一卷

晁氏曰：唐刘德仁，公主之子。长庆中以诗名，五言清莹，独步文场者。开成後，昆弟皆居显仕，独自苦於诗，举进士二十年，竟无所成。尝有《寄所知》诗云："外族帝王恩，中朝亲故稀。翻令浮议者，不许九霄飞。"及卒，诗僧栖白以绝句吊之曰："忍苦为诗身到此，冰魂雪魄已难招。直教桂子落坟上，生得一枝冤始销。"

※《唐求集》一卷

陈氏曰：唐唐求撰。与顾非熊同时。《艺文志》不载。

※《李山甫集》一卷

陈氏曰：唐魏博从事李山甫撰。唐末进士不第。

※《邵谒集》一卷

陈氏曰：唐国子生曲江邵谒撰。集後有胡宾王者为之序。言其没後，降巫赋诗，自称邵先辈，殆若今世请大仙之类邪。

◎李推官《披沙集》六卷

陈氏曰：唐李咸用撰。其八世孙兼孟达，居宛陵，亦能诗，尝为台州，出其家集，求杨诚斋作序。

诚斋序略曰：推官公诗，如"见後却无语，别来长独愁"；如"危城三面水，古树一边春"；如"月明千峤雪，滩急五更风"；如"烟残偏有焰，雪甚却无声"；如"春雨有五色，洒来花旋成"；如"雲藏山色时还媚，风约溪声静又回"；如"未醉已知醒後忆，欲开先为落声愁"，盖征人凄苦之情，孤愁窈眇之声，骚客婉约之灵，风物荣悴之英，所谓周礼尽在鲁矣。读之使人发融冶之欢於荒寒无聊之中，动惨戚之感於笑谈方怿之後，《国风》之遗音，江左之异曲，孰谓其果弦绝欤。

※《黄御史集》

诚斋序略曰：诗至唐而盛，至晚唐而工，御史黄公之诗尤奇，如《闻雁》："一声初触梦，半白已侵头，馀灯依古壁，片月下沧洲"。如《游东林寺》："寺寒三伏雨，松偃数朝枝"。如《退居》："青山寒带雨，古木夜啼猿。"此与韩致光、吴融辈并游，未知何人徐行後长也。永丰君自言其集久逸，其父考功公始得之，仅数卷而已。其後永丰又得诗文五卷於吕夏卿之家，又得逸诗於翁承赞之家，又得铭碣於浮屠、老子之宫，而後御史公之文复传於二百年之後。按《唐艺文志》：御史讳滔，字文江。光启中为四门博士。其集旧曰《黄滔集》云。

※《于武陵集》一卷《周濆集》一卷《陈光集》一卷《刘威集》一卷

陈氏曰：皆唐人。于武陵，大中进士。馀莫详何时。濆集仍《艺文志》不载。

※《胡笳十八拍》一卷

晁氏曰：唐刘商撰。汉蔡邕女琰为胡骑所掠，因胡人吹芦叶以为歌，遂翻为琴曲，其辞古淡。商因拟之，以叙琰事，盛行一时。商，彭城人。擢进士第。历台省为郎。好道术，隐义兴胡父渚，世传其仙去。

※《鼎国诗》三卷

晁氏曰：後唐李雄撰。雄，洛巩人。庄宗同光甲申岁，游金陵、成都、邺下，各为《咏古诗》三十章。以三国鼎峙，故曰"鼎国"。

※《李有中诗》二卷

晁氏曰：南唐李有中。尝为新涂令。与水部郎中孟宾于善。宾于称其诗如方干、贾岛之徒。宾于，晋天福中进士也。《有中集》中有赠韩、张、徐三舍人诗。韩乃熙载，张乃洎，徐乃铉也。《春月》诗云："乾坤一夕雨，草木万方春"。颇佳，他皆称是。

※《殷文珪集》一卷

陈氏曰：唐殷文珪撰。乾宁五年进士。後仕南唐。其子曰崇义，归朝更姓名，即汤悦也。

※《卢士衡集》一卷

陈氏曰：後唐卢士衡撰。天成二年进士。

※《刘昭禹集》一卷

陈氏曰：湖南天策府学士桂阳刘昭禹撰。

※《符蒙集》一卷

陈氏曰：题符侍郎，同光三年进士也。同年四人，蒙初为状头，覆试为第四。

※《李建勋集》一卷

陈氏曰：南唐宰相李建勋撰。

※《孟宾于集》一卷

陈氏曰：五代进士孟宾于撰。仕湖南、江南。

※《廖匡图集》一卷

陈氏曰：湖南从事廖匡图撰。

※《江为集》一卷

陈氏曰：五代建安江为撰。为王氏所诛，当汉乾祐中。

※《刘一集》一卷

陈氏曰：似唐末五代人。《艺文志》不载。其诗怪而不律，亦不工。

※《文丙集》一卷

陈氏曰：称布衣文丙所业，未详何人。

※《蒋吉集》一卷《苏拯集》一卷《王周集》一卷

陈氏曰：皆未详何人。

◎皎然《杼山集》十卷

晁氏曰：唐僧皎然，字清昼，吴兴人。谢灵运十世孙。攻篇什，德宗诏录本纳集贤院。集前有于頔序并贈晝上人詩。

陈氏曰：颜鲁公为刺史，与之酬倡，其後刺史为作集序。所居龙兴寺之西院，今天宁寺是也。又尝居杼山寺，在妙喜。

《唐史　艺文志》：颜真卿为刺史，集文士撰《韵海敬源》，预其论著。贞元中，集贤御书院取其集藏之。

石林叶氏曰：唐诗僧皎然居湖州妙喜，今宝积寺是其故庐。自言谢灵运後，诗祖其家法，自许甚高。颜鲁公为守时，与张志和、陆鸿渐皆为客，意其人品亦必不凡。吾尝至妙喜，访其遗迹，无复有，但山巅坟存耳。其诗十卷尚行於世，无甚令人喜者，以为优於唐诗僧可也。观其诗评，亦贬駁老杜，如论《送高三十五书记》诗云："崆峒小麦熟，且愿休王师。请君问主将，安用穷荒为？"以为四句已前不见题，则其所知可见矣。

※《僧灵澈诗集》一卷

澈姓汤字源澄，越州人。刘梦得序曰：如《芙蓉园新寺》诗云："经来白马寺，僧到赤乌年。"《谪汀州》云："青蝇为吊客，黄耳寄家书。"可谓入作者阃域，岂特雄於诗僧间邪？《雪浪斋日记》：灵澈，诗僧中第一。如"海月生残夜，江春入暮年。窗风枯砚水，山雨慢琴弦（前辈评此诗云：转石下千仞江）。"

※《宝月诗》一卷

晁氏曰：唐僧贯休撰。字德隐，姓姜氏。婺州人。後入蜀，号禅月大师。初，吴融为之序，其弟子昙域削云，别为序引，伪蜀乾德中献之。

※《灵一集》一卷

陈氏曰：唐僧，与皇甫曾同时。

※《无可集》一卷

陈氏曰：唐僧贾无可撰。岛弟也。

※《碧雲诗》一卷

晁氏曰：唐僧虚中诗也。司空图尝以诗赠之，云："十年太华无知己，只得虚中一首诗。"

※《白莲集》一卷

陈氏曰：唐僧齐已撰。长沙胡氏。

※《柳白集》一卷《修睦东林集》一卷《尚颜供奉集》一卷

陈氏曰：皆唐僧。自贯休而下，尽唐末人也。修睦死於维扬朱瑾之难。

※《薛洪度诗》一卷

晁氏曰：唐薛涛字洪度。西川乐妓。工为诗，当时人多与酬赠。武元衡奏校书郎。大和中卒。李肇云："乐妓而工诗者，涛亦文妖也。"

陈氏曰：号薛校书，世传奏授，恐无是理，殆一时州镇褒借为戏，如今世白帖、借补之类邪。涛得年最长，至近八十。

※《李季兰集》一卷

陈氏曰：唐女冠。与刘长卿同时。相讥调之语，见《中兴间气集》。

※《鱼元机集》一卷

陈氏曰：唐女冠。坐妒杀女婢，抵死。

※《花蕊夫人诗》一卷

晁氏曰：伪蜀孟昶爱姬，青城费氏女。幼能属文，长於诗，宫词尤有思致，蜀平，以俘输织室，後有罪赐死。

※《伍乔集》一卷

陈氏曰：本江南进士，後归朝。

※《李九龄集》一卷

陈氏曰：洛阳李九龄撰。乾德二年进士第三人。








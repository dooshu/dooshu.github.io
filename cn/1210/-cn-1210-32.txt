李凤冈太守

吾乡李凤冈太守（威），文章政事中外交推，闻其作刑部司员时，随某大僚出京审案，夜宿旅店，见一妇人出而荐寝，李知非人，因爱其美，遂共枕席。及差回，又宿此店，此妇复出，正欲解衣就寝，忽李之太夫人持杖而至，向妇痛打，曰：“妖狐，何敢魅吾儿。”

妇乃遁去，李不觉痛哭，太夫人旋亦不见，盖太夫人已殁多年矣。李虽精神坚固，此番若再为所惑，即不免有性命之忧，故太夫人远来相救也。按先生素工八法，真草隶篆并绝精，乾隆戊戌，由内阁中书会试中式，廷试卷已将入鼎甲之选，及引见，并不获入词馆选。

后由刑部郎出守广州，为蒋砺堂督部所器重，力荐于朝，而先生已引疾去，挽留之，不获。京居十余年，复洒然返里，为龙溪山长终其身。道光庚寅，应重宴鹿鸣，以距省辽远，不赴寿，将九十矣。家大人与先生同官京师，以后进结忘年之契，尝以所闻前事质之先生，先生泫然曰：“事诚有之，然余缘此，始知人生一举一动皆有鬼神、祖宗如在其上，如在其左右，是诚我生得力之处，敢或忘诸。”

盖吾闽乡前辈之扬历中外，品学兼优，进退自如，而身名俱泰者，当于先生首一指矣。













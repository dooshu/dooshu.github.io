露台惜费


汉史纪：文帝尝欲作露台，召匠计之，值百金。上曰：“百金，中人十家之产也。吾奉先帝宫室，常恐羞之，何以台为？”

西汉史上记：文帝尝欲在骊山上造一露顶高台，使工匠计算所费几何。工匠计算说：“该用百金。”文帝说：“百金之资产，若以民间中等的人家计之，可够十户人家的产业。今筑了一个台，就破费了十家的产业，岂不可惜！且我承继着先帝的宫室，不为不广，常恐自己无德，玷辱了先帝，又岂可糜费民财，而为此无益之工作乎？”于是停止露台之工，复不兴造。

夫文帝富有四海，况当承平无事之时，财用有余，然百金之微，犹且爱惜，不肯轻费如此，虽尧、舜之土阶，大禹之卑宫，何以过之哉！大抵人主爱民之心重，则自奉之念轻。夫以一台之工，遂至费百姓十家之产，若如秦皇之阿房、骊山，宋徽之龙江、艮岳，其所费又不知其几千万家矣。穷万民之财，以供一己之欲，一旦民穷盗起，社稷丘墟，虽有台池鸟兽，岂能独乐哉？后世人主，诚当以汉文帝为法，毋以小小营建为费少，而遂恣意为之也。






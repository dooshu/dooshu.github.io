○出宫人诏

古者三夫人、九嫔、二十七世妇、八十一御女，以备内职焉。朕恭膺大宝，颇修旧号，而六宫旷位，未副於《周礼》，八月算人，不行於汉法。至於姜后进谏，永巷脱簪，袁丝有言，上林引席，此则朕之所慕，未曾忘也。顷者人颇喧哗，闻於道路，以为朕求声色，选备掖庭。岂予志之未孚，何斯言之妄作？往缘太平公主辄进人入宫，朕以事须顺从，未能拒抑。见不贤莫若内省，欲止谤莫若自修，改而更张，损之可也。妃嫔以下，朕当简择，使还其家，宜令所司将军牛，今月十二日赴崇明门待进止。


◇浑天仪说

先王之道，存乎治历明时，本之验著，在于天象。夫法象莫若浑天，浑天之设久矣。昔在颛顼，使南正重司天，而帝喾亦叙三辰，尧命羲和钦若昊天历象日月星辰。舜之受禅，在玑玉衡，以齐七政，以数者言之，曩时已立浑天之象，明矣。周公叙次六十四卦，两两相承，反覆成象，以法天行，周而复始，昼夜之义。故晋卦彖曰：「昼日三接。」明夷爻象曰：「初登于天，后入于地。」仲尼说之曰：「明出地上，晋进而丽乎大明，是以昼日三接；明入地中，明夷夜也。先昼后夜，先晋后明夷。故曰初登于天，昭四国也；后入于地，失则也。日月丽乎天，随天转运；入乎地，以成昼夜也。浑天之义，盖与此同。」仲尼殁，大道乖，诸子穿凿妄作，乃有盖天之说，其为虚伪，较然可知。浑天以日出地上则昼，故《易》曰「明出地上，昼日三接。」又曰晋进也。日入于地则夜，夜则明伤，故《易》曰「明夷伤也」。又曰初登于天，昭四国也；後入于地，失则也。《尚书》「寅宾出日，寅饯纳日」，以此言之，而知日出入于地，审矣。若不出入于地，则何缘得有昼夜明暗乎？天半覆地上，半周地下，绕地而运，故二十八宿半见半隐。若天半右覆地上，半不在地下，二十八宿何故更见更隐乎？由此言之，天乃裹地而运，信矣。此是昏明之大术也。天之形状，圆周浑然，运于无穷，故曰「浑」。《易》曰：「乾为天为圆。」又曰：「先甲三日，後甲三日，终则有始，天行健。」此之谓矣。天大地小，天绕地，半覆地上，半周地下，譬如卵白白（一作「之」。）绕黄也。扬子云《太玄经》曰：「天穹窿而周乎下，地旁薄而向乎上。」故知天裹地下，周天三百六十五度四分度之一，一百八十二度八分度之五覆地上，百八十二度八分度之五周地下，故二十八宿半见半隐，日月出入，以成昏明也。北极星北方偏出于地三十五度，南极中偏入于地亦三十五度，南极北极，天轴所在，转运所由，譬车之有轮，所以自行也。众星皆移无常，惟北辰守中不易，是以知其为天中也。天倾故极在中北，仲尼曰：「譬如北辰，居其所而众星拱之。」又《太玄经》曰：「天圆地方，极枢中央，动以历静，时乘十二，以建七政。」是以《尧典》曰：「在璇玑玉衡，以齐七政。」此之谓也。绕北极七十度之外，常在地下不出地，周天一百七万一千里，东西南北径三十五万七千里，立径亦然。（《开元占经》一，又二）

闰月无中气，北斗斜指二辰之间。（《御览》十七）


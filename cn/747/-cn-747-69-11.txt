○降漳王凑为巢县公制

王者教先立爱，义不遗亲，岂於同气之中，可致异词之间。如或慎修不至，诖误有闻，构为厉阶，犯我邦纪，未加殛窜，尚屈彝章。漳王凑，手足之亲，盘石是固，居崇宠秩，列在戚藩。顷多克顺之心，亦有尚贤之志，而满盈生患，败覆自图。奸凶会同，谋议滋及，汙我皇化，彰於中外。初骇予衷，载惊群听，尚以未具狱词，犹资审慎，建侯之命，姑务从宽。於戏！朕嗣守宗祧，敷宏至教，自家之训未立，掩义之私敢忘。是用降封，有丑朝典，凡百多士，宜谅朕怀。可降封巢县开国公。


何文

張奮者。家巨富。後暴衰。遂賣宅與黎陽程家。程入居。死病相繼。轉賣與鄴人何文。文日暮。乃持刀上北堂中梁上坐。至二更竟。忽見一人長丈餘。高冠黃衣。升堂呼問細腰。舍中何以有生人氣也答曰。無之。須臾有一高冠靑衣者。次之又有高冠白衣者。問答並如前。及將曙。文乃下堂中如向法呼之。問曰。黃衣者誰也。曰金也。在堂西壁下。靑衣者誰也。曰錢也。在堂前井邊五步。白衣者誰也。曰銀也。在墻東北角柱下。汝誰也。曰我杵也。在灶下。及曉。文按次掘之。得金銀各五百斤。錢千餘萬。仍取杵焚之。宅遂淸安。


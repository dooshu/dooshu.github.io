28　變雅作於大臣群臣　變風見匹夫清議


大雅之變，作於大臣，召穆公、衞武公之類是也。小雅之變，作於群臣，家父、孟子之類是也。風之變也，匹夫匹婦皆得以風刺，清議在下，而世道益降矣。

【何云】此條可爲「天下有道，則庶人不議」之證。

【元圻案】大雅小序：「民勞，召穆公刺厲王也。板，凡伯刺厲王也。」箋：「凡伯，周公之胤也，入爲王卿士。」「蕩，召穆公傷周室大壞也。抑，衞武公刺厲王，亦以自警也。桑柔，芮伯刺厲王也。」箋：「芮伯，畿内諸侯，王卿士也。」小雅小序：「節南山，家父刺幽王也。」箋：「家父字，周大夫也。」「巷伯，刺幽王也。寺人傷於讒，故作是詩。」箋：「巷伯，奄官，寺人，内小臣也。巷伯與寺人之官相近。讒人譖寺人，寺人又傷其將及巷伯，故以名篇。」〇經云：「寺人孟子，作爲此詩。」






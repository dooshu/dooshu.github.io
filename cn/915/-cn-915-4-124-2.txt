◇上疏请罢省宦官

案汉故事，中常侍参选士人，建武以后，乃悉用宦者，自延平以来，浸益贵盛，假貂之饰，处常伯之任，天朝政事，一更其手，权倾海内，宠贵无极，子弟亲戚，并荷荣任，故放滥骄溢，莫能禁御。凶狡无行之徒，媚以求官，恃势怙宠之辈，渔食百姓，穷破天下，空竭小人。愚以为可悉罢省，遵复往初，率由旧章，更选海内清淳之士，明达国体者，以补其虚。即陛下可为尧、舜之君，众僚皆、契之臣，兆庶黎民，蒙被圣化矣。（《后汉·朱穆传》。又见袁宏《后汉纪》二十二，有删节。）


列传第五十 田嗣叔〔子成〕　孟德〔义〕　郑义〔江〕　巩彦晖〔信〕　刘恩　石高山　隋世昌　贺祉　楚鼎　张均　王昔剌〔宁〕　李天祐


田嗣叔，字起宗，其先平阳赵城人，后徙中山。有至性，侍母疾四十余日，衣不解带。岁饥，以粟贷贫民，不能偿，即取券焚之。金末，河北盗起，嗣叔聚众自保，后降于睿宗，赐金符，授行军千户。每战，率所部为先锋，号敢死军。后与金兵遇于马黄陂，嗣叔捣其中军，金兵大乱，俄伏发，仓卒为流矢所中，创甚，以忠孝勉其二子，言讫而卒。二子：子实、子成。

子成勇悍多智略，从父攻城略地，身先士卒。言于元帅田镇海，留俘众有工艺者备任使，镇海奏闻，从之，命阅实。未几饷不继，将屠其老弱及不习工艺者，子成复进言：“兵为拯民焚溺，临阵降者尚不可杀，已为民而杀之，可乎！散于河北使自食其力，足以结人心。”又从之，活二千余家，号种田户，太宗命其兄子实为总管领之。子成佩父金符，为弘州人匠总管。后致仕卒。

子实孙忠良，见《艺术传》。

孟德，济南人。由邹平县令、淄州节度使累官至同知济南路事。太宗八年，诸王阔端命德为元帅，佩金符，领济南军攻宋徐州、光州，降其众。六皇后称制，按只台大王以德为万户，攻濠、蕲、黄等州。宪宗三年，命德守睢州。五年，移守海州。宋安抚吕文德寇边，德败之，俘其太尉刘海。又与子义从世祖攻鄂州，先登。中统三年，从征李璮。璮平，德以老告归。

义袭为万户，领兵守沂、郯。四年，赐虎符。至元元年，城郯。六年，从山东统军帖赤攻五河口，宋军拒南岸，义率兵渡河击之，宋军败走。九年，迁宿州万户。十一年，宋制置夏贵攻正阳，义夺其战舰数艘，贵遁去。十二年，从攻杨子桥有功。十三年，改守杭州。九月，从下福建温、台等处。十四年，授瑞州路达鲁花赤。十月，徙镇闽州。十六年，授招讨使。二十二年，复为沂郯万户。元贞元年，以老辞职。

子智袭授三珠虎符、宣武将军，为万户。延祐二年，进明威将军，以病去职。子安世袭。

郑义，冀州枣强人。太师木华黎平河北，义帅其乡人迎降，授虎卫上将军、元州路兵马都元帅，兼景州军民人匠长官，佩金符。从伐金，战殁。二弟，曰德温，曰甫。德温袭职。从攻徐州，陷阵而死。子泽袭，从万户史天泽数有功。

年老，弟江代其职。世祖北征，赐金符，授侍卫亲军副都指挥使，判武卫军事，兼景州军民人匠长官。中统三年，李璮据济南叛，世祖令各州县长官子弟充千户，于是以江子郇为千户，领景州新佥军千余人，败贼众于王马桥。璮平，郇以例罢。擢江为都指挥使，赐虎符，寻改属左卫。至元八年，从攻襄阳，殁于阵。郇袭其职。甫以战功迁同知冀州节度使事，兼管民万户。二子，渤，袭都元帅，谥宣靖；澧，性高洁，不乐仕进。澧子？，累官通议大夫、奉元路总管。

巩彦晖，易州人，与兄彦荣俱以武勇称。彦荣以百户隶千户何伯祥麾下，累有战功，后告老，以彦晖代之。诸军伐宋，彦晖从破枣阳，斩首甚众。万户张柔驻曹武镇，彦晖与伯祥别将一军破大洪诸寨。宋人选兵二万救之，彦晖与伯祥逆战，斩首五百级，生擒其将曹路分等。是夜，宋兵来攻，彦晖率甲士三十人拒之，敌溃走，擒其主将以归。战光州，柔军于东北，夜二鼓，命彦晖率劲卒二百伏西南，五鼓，东北声振天地，彦晖植梯先登，众继之，破其外城，遂急攻，并其子城破之。战滁州，彦晖率浮浑脱者十人夜渡堑，入栏马墙，杀守军三铺，焚其东南角排寨木帘，大军继之，比晓拔其城。

从大军攻黄州，诸将壁垒未定，柔遣彦晖伏甲二百于赤壁之下，至夜宋人果水陆并进，彦晖等俟其半过击之，敌奔溃，生擒十七人。师还，又破张家寨。从攻寿州，夺其门，生擒三人以出。从攻泗州，诸将集城下为堑水所阻，两军交射如雨，彦晖被重甲径渡，敌将来御，彦晖刺其胸，搏杀之，众毕渡，克其外城，寻登其月城。彦晖部将顾伯祥陷城中，不能出，乃与骁将王进反求之，翼伯祥以归。事闻，赐彦晖银符。

宪宗九年，世祖伐宋渡江，次武昌。宋援兵四集，来挑战，彦晖逐之中伏，围彦晖数匝，彦晖矢尽，短兵接，身被重创，度不免，遂自投水中。敌援之出，载归江州，见宋将不屈，问以事不对，竟死，年五十六。

长子信，袭授银符、易州等处管军总把。中统三年，从征李璮。至元四年，从元帅阿术南征。九年，从攻樊城，先登，夺其土城，焚西南角楼。十一年，从丞相伯颜攻沙阳堡，率勇士五十人焚其寨，遂破之。是年，从渡江，直抵鄂州下，擒宋将江路分以归。十二年，战丁家洲，杀宋兵七十余人，夺战舰二。江南平，以功擢武略将军、管军千户，镇太平州。十六年，以疾辞。

子思明、思温、思恭。思明初患目疾，以思温袭。及思温卒，而思明疾愈，复以思明袭。思明卒，以思恭袭，改怀孟万户府管军下千户，佩金符。

刘恩，字仁甫，洺州洺水人，后徙威州。恩以材武隶军籍，累功为百户。俄迁管军总管，佩银符，太傅府经历。从伐蜀，数有战功。中统三年，都元帅纽璘遣恩受刘整降，赐金符。至元三年，宋将以战船五百艘，载甲士三万人屯于江上游，先以一万人据云顶山，欲取汉州。恩率千人渡江与战，败之，授成都路管军万户。六年，从平章赛典赤攻嘉定，过九顶山，与宋军遇，生擒其部将十八人，械送京师。

九年，从皇子西平王、行省也速带儿征建都，恩将游兵为先锋一日三战皆捷。时大军久驻食且尽，恩招谕诸蛮，得粮三万石、牛羊二万头，士气益振。建都因山为城，山有七顶，恩夺其五，并断其汲道，建都乃降。入朝，升管军万户，戍眉州。十二年，昝万寿以嘉定降，恩移戍嘉定。安西王遣使召恩至六盘山，问曰：“江南已平四川未下，奈何？”恩曰：“以不徇私之重臣奉诏督责之，则半年可下矣。”王即遣恩与暐儿赤乘传以闻，帝然之，命丞相不花等行枢密院于西川，授恩同佥院事。十五年，重庆降，不花遣恩招降反侧，旬月之间得大小州县六十四。

入朝，赏赉有加，授四川西道宣慰使，改副都元帅。率蒙古、汉军万人征斡端，进都元帅，宣尉使如故，赐宿烈孙皮衣一、锦衣一及弓刀诸物。师次甘州，奉诏留屯，得粟二万余石。十八年，命恩进兵斡端，海都将玉论亦撒率兵万人拒战，游骑先至，恩设伏以待，大败之。海都又遣八把以兵三万来攻，恩料众寡不敌，敛兵而退。二十二年，授佥行枢密院事。卒。子德禄，袭成都管军万户。

石高山，德兴人。父忽鲁虎，从太祖定中原，太宗赐以东昌、广平四千余户，遂徙居广平之洺水。中统三年，高山因平章塔察儿入见世祖，因奏曰：“昔太祖皇帝所集按察儿、孛罗、窟里台、孛罗海拔都、阔阔不花五部探马赤军，金亡之后散居牧地，多有入民籍者，宜加招集，以备驱策。”帝大悦，曰：“闻卿此言，犹寐而觉。”即命与诸路招之。既籍其数，仍命高山佩银符领之。四年，授管军总管，镇息州，军令严肃，寇不敢犯，赐金符奖之。

至元八年，从取光州，克枣阳，进攻襄樊，皆有功。十年，从阿术略地淮南。十一年，从平江南，以功迁显武将军。十二年冬，丞相伯颜命以所部兵取宁国，下令无虏掠，既至城下，喻以祸福，守将开门降，秋毫无犯。复从至焦山，与宋将孙虎臣、张世杰转战百余里，杀获甚多，赐金虎符，进信武将军镇高邮。伯颜朝京师，帝问：“有瘦而善战者，朕忘其名。”伯颜以高山对，且盛言其功。帝即召见，命高山自择一大郡以佚老，高山辞曰：“臣筋力尚壮，犹能为国驱驰，岂敢为自安计！”帝大悦，进显武将军。率所部北征，屯亦脱山。

十六年，命同忽都鲁领三卫军戍和林，屯田以给军储。二十四年，从讨乃颜有功，赐三珠虎符、蒙古侍卫亲军都指挥使，守卫东宫。成宗悯其老，以其子阔阔不花袭职，赐钞三百锭。大德七年，卒于家，年七十六。

隋世昌，其先登州栖霞人。父宝，徙莱阳，金末管军都统领，镇行村海口。太宗下山东，宝迎降，授莱阳令，历莱州节度判官，终高密令。

世昌其第四子也，善骑射，身长八尺，锻浑铁为枪，重四十余斤，能左右击刺，选充队长。宋兵攻海州，世昌战却之。从攻涟水，世昌树云梯攀缘而上，众从之，遂克其城，授马军千户。中统元年，宋将夏贵军淮南新城，世昌夜乘艨艟抵城下，宋兵出战，斩首数百级。未几，涟水复叛归宋，世昌军于东马寨，击败宋兵。三年，改步军千户，还镇行村海口。

至元元年，朝议分拣正军奥鲁，授莱阳县诸军奥鲁长官。七年，迁淄莱万户府副都抚镇，守万山堡，建言修一字城，以围襄阳，迁管军千户。九年，败宋兵于鹿门山。元帅刘整筑新城，使世昌总其役。世昌立炮帘于樊城拦马墙外，夜大雪，城中矢石如雨，世昌不肯却，炮帘卒立。宋人列舰江上，世昌乘风纵火，烧其船百余。樊城出兵鏖战，世昌创甚，血渍衣甲，勇气愈壮。樊城下，迁武略将军。

从伯颜伐宋，攻新城，世昌坎其城而登，中数矢，伤臂，昏眩坠地，少苏复进，遂拔之。明日丞相伯颜视所坎城，高一丈五尺余，论功第一。从诸军渡江抵南岸，率蒙古哈必赤军步战，大败宋兵，斩其将一人。十二年，从败贾似道于丁家洲，以功赐金符。十三年，围扬州，世昌绝其粮道，兼搜湖泊，宋兵闻铁枪名，不敢近。扬州平，充四城兵马使。从平章阿术入觐，授宣武将军、管军总管。

十四年，平野人原、司空山等七寨贼，进安抚使，佩金虎符，镇澉浦。十七年，拜定远大将军。二十三年，改沂郯上副万户。

世昌前后数百战，遍体金疮，竟以是卒，年六十一，追封定海郡侯，谥忠勇。子国英嗣。

贺祉，益都人。父进，元帅左监军，守淄州。改千户，守胶州。

祉初以质子入宿卫，至元六年，袭父职为千户，仍守胶州。七年，宋兵攻胶州，祉固守却之。十年，领舟师五百艘为先锋，攻五河口，军还殿后。时宋兵以巨索横截淮水，号浑江龙，祉用刀断之，却其救兵，清河城遂降。攻高邮、宝应，战淮安城下，丞相伯颜以其功上闻，授武节将军。攻泗州，获战船五百艘还。

从右丞别乞里迷失入朝，帝赐以弓矢、锦衣、鞍勒，加宣武将军。镇新城，绝淮安、宝应粮道，获战船六百艘及器械，上于行枢密院，遂命领宝应军民事。十四年，特赐金虎符、怀远大将军。二十年，讨建宁贼黄华有功。二十四年，以征交趾请行，湖广行省檄令守辎重，屯思明州。军还，至建康卒。

楚鼎，安丰蒙城人。父<*王弁，金寿春府防御使。守宿州。太宗十一年，以州降，阿术鲁命<*王弁守之。宋兵攻陷宿州，<*王弁战殁。宋人囚鼎于镇江府十有四年，会赦免。

至元十二年，大兵渡江，鼎从知太平州孟之缙降。行省遣鼎谕宁国府守将孙世贤，下之，承制授鼎管军总管，加怀远大将军，镇宁国，剿建平、广德诸盗。鼎与权万户孛罗台护送徽州招抚使李铨子汉英至徽州，谕铨降。十三年，汉英与李世达叛，旌德、太平两县附之，鼎与兀忽纳进兵，用徽人郑安之策，按兵徐入，不血刃而乱定。十五年，鼎始受符印。

十八年，东征日本，鼎率千余人从左丞范文虎渡海，大风舟坏，鼎挟破舟板漂流三昼夜，至一山，会文虎船，因得达高丽之金州合浦，后病卒。

张均，济南人。父山，从军伐宋，以功为总把，战殁。

均袭百户，从亲王塔察儿攻鄂州，面中流矢。中统三年，从征李璮有功，以总帅命升千户，守淄州。至元六年，从左丞董文炳攻宋五河口，转战濠州北，遇其伏兵，均力战败之。十年，攻涟州，夺孙村堡。十二年，赐金符，授忠翊校尉、沂郯翼千户。从攻芜湖，夺宋战船，俘四十余人。又从阿塔海战有功，加武略将军。十四年，赐虎符，加宣武将军。二十二年，擢松江万户。二十四年，从镇南王征交趾。二十六年，从北征，擢明威将军、前卫亲军副都指挥使。三十年，以扈从世祖亲征乃颜功，受赏。

成宗即位，命屯田和林，大军讨西北叛王，军粮未尝乏绝。大德元年，改和林等处副元帅，历宣慰司同知，擢都元帅，加镇国上将军。延祐元年，卒。子世忠，袭前卫亲军副都指挥使。

王昔剌，保定人。初事世祖，以其有勇略赐名昔剌拔都。从攻钓鱼山及阿里不哥，累功赐金符，授武卫亲军千户。中统三年，从征李璮于济南。四年春，元帅阿暐经略河南，遣昔剌将蒙古、汉军复立宿州。至元六年，赐虎符，升海州万户。引兵攻盐林山寨，多所俘获。十年，授同佥东川行枢密院事。十五年，从攻夔府有功。十六年，徙镇万州，卒于军。

二子：宏、宁。宏，先佩金符，为左卫千户。及枢密院拟宁袭武职，宁让于宏，于是授宏中卫都指挥使，佩父虎符，而以宁代宏为千户，佩金符。宁从阿剌台、憨合孙北征，追击脱脱木儿于阿纳秃阿之地。师还，又从别急里迷失等击贼外刺，斩首百余级。复从忽鲁忽孙北征有功。升右卫亲军总管，后改前卫都指挥使司佥事。子处恭，袭宏职，仕至侍御史。

李天祐，修武人，以百户从大兵破蔡州。又从攻钓鱼山有功，转均州万户府都镇抚。从破襄阳，转战渡江率骁勇千人登战舰，横出江口，宋人列船以待。天祐持长矛钩其船而攻之，斩获百余级，宋人夺气。擢敦武校尉，总管荆南迤北站赤千户。五年，迁武略将军、荆湖北道屯田总管，募民能田者躬自率之，尤习于水利，岁收数倍。卒，年七十一。




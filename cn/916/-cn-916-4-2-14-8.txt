【秋可哀】

秋可哀兮哀秋日之萧条。火回景以西流。天既清而气高。壤含素霜。山结玄霄。月延路以增夜。日迁行以收晖。屏□□于笥匣。纳纶缟以授衣。秋可哀兮哀新物之陈芜。绸筱朔以敛稀。密叶槭以损疏。雁擢翼於太清。燕蟠形乎榛墟。秋可哀兮良夜之遥长。月医医以隐云。星（《类聚》作时。）胧胧以投（《初学记》作而没。）光。映前轩之疏幌。照後帷之闲房。拊轻衾而不寐。临虚槛而褰裳。感时迈以兴思。情怆怆以含伤。（○《类聚》三。又《初学记》三引光、房二韵。）

秋可哀兮哀南亩之菜（当作莱。）荒。既采萧於大陆兮又刈兰乎崇冈。（○《御览》五十六。）


◎莺花亭

莺花亭诗序云：秦少游"水边沙外"之词，盖在括苍监征时所作。予至郡，徐子礼提举按部来迎，初予作小亭记少游旧事，又取词中语名之曰莺花亭，赋诗六绝而去。明年亭成，次韵寄之。诗曰："滩长石出水平堤。城郭西头旧小溪。

游子断魂招不得，秋来春草更萋萋。""愁边逢酒却成憎。衣带宽来不自胜。烟水苍茫沙外路，东风何处挂枯藤。""垆下三年世路穷。蚁封盘马竟难工。千山虽隔日连梦，犹到平阳池馆中。""文章光焰照金闺。岂是遭逢乏圣时。纵有百身那可赎，琳琅空见尤篇垂。""山碧丛丛四打围。烦将旧恨访黄鹂。缬林霜後黄鹂少，须是愁红尤点时。""古藤阴下醉中休。谁与低眉唱此愁。团扇他年书好句，平生知己识儋州。"［范成大石湖集］


○对洞晓元经策

问：大象无体，元功阴骘，虽禀生之类万殊，而含道之原一致。是以至人垂训，将以微言，演为真宗，贻厥後学，包括六艺，周流八表。或因事以立言，或寓言以诠意。至如交乐於天，交食於地，不相与为事，不期与为谋，善无所私，恶无所弃，施之於教，何以劝勉？经曰：“不争善胜，不言善应。”正直如绳，平易如水。”常务斯道，何往不臻？又曰：“善建不拔，善抱不脱，子孙以祭祀不辍。”斯言信矣！昔放勋钦明，光宅天下，人歌击壤，政叶雍熙。可谓善乎？建抱，善乎？拔脱，宜其帝绪蕃远，贻厥孙谋，绵绵瓜瓞，迈德垂裕。何丹朱之不嗣，而祭祀辍乎？又天无二日，民无二主，若以天下观，天下岂有二君乎？夫君为元首，臣为股肱，君无贤臣，谁与共理？粤若舜举八元，致垂拱之化；汉用三杰，成霸王之业。夏殷之末，任佞去贤，宗社沦亡，为无匡辅。经称不尚贤者，其旨何也？圣人立教，专气致柔，故形不欲劳，性不欲竭，深根固蒂，可以常存。则有朝穆肆任，劳逸过度，促龄损性，却以为然。又有惟静惟清，守贞守朴。二经之说，何取则焉？又闻善摄生者，动与吉会，武不措爪，兵难容刃。单豹居水饮，身代俱损，寿永色孺，不免噬搏。何卫生之不异，而利害之顿殊？子既洞晓元经，探微索隐，矛盾若此，何以会明？侧席虚心，伫闻启沃。

对：臣闻道之为物，无名无形。盖圣人酌而用之，推而宏之，取其精以修身，用其粗以救物，从本降迹，散朴为器。於是有可道之道，忘言之言。其大略虽以冲寂为宗，虚极为体，然妙用无联，故不可致诘。今陛下诘其体，探其宗，岂不欲因言演教，於教奚有？夫长风吹而众窍号，则大无不动，细无不应。况陛下用大道为风，以鼓群有。臣则吹万之一音也，敢不唱於众窍之末？臣谨按天有施，地有利。用天之施，以处其和，谓之交乐。分地之利，以养其正，谓之交食。夫相与生於有为，有为生於有事，有事则谋名存矣。善恶生於公私，公私生於用，用则弃名立矣。然圣人有为不为焉，有事无事焉，有谋不谋焉，有善无善焉，有恶无恶焉。泯善恶於一致，合异同於万殊，则妙门可存，教父斯在。臣又按《道德经》云：“天网恢恢，疏而不失。”常有司杀者杀之，此不争善胜之应也。文宣王称：“天何言哉？四时行焉，百物生焉。”此不言善应之验也。《周书》云：“无偏无党，王道荡荡。”此正直如绳之效也。经又云：“居善地，心善泉，与善仁，言善信。”此平易如水之证也。陛下宏其言，挹其道，以为天下式，三十有二载矣。且复推功外名，不有不恃；考言询事，若冲若缺。诏臣等曰：“常务斯道，曷往不臻？”臣鲰生也，焉知其辨？虽然，有一於此，愿陛下守而勿失，与神为一，使神不远於人，人不远於天，天人合并，如影响交应，则甚夷之道，焉往而不臻？夫有国者，必善建皇极，善抱至道。道之不存，倾其宗、迁其社之谓拔，桀放南巢，受死牧野是也。极之不建，失其器、亡其国之谓脱，太康去洛，幽王败骊山，厉王流彘是也。至如尧知天历在躬，故以至公官天下，天下戴之而不辞；知丹朱不肖，又以至公禅天下，天下去之而不怨，可谓迈德矣。其後裔更霸迭王，重之以御龙唐杜之代禄，可谓垂裕矣。陛下兴废继绝，立五帝祠，即春秋备其祭典，亦可谓祭祀不辍矣。方之拔脱，臣谓不同。经曰：“不尚贤，使民不争。”大哉圣人之知微知彰乎！夫尚贤者，国家之所当先。然古先圣人曰：“虽求贤审官，其用未始不无为也。”而圣人能无为於求贤，不能使无为无迹存，则有为者尚之以为利。於是有饰，智以惊愚，修身以明，其渐起於一时之名，其弊存乎千载之後。不尚贤者，非谓废股肱之任、绝匡辅之力也。盖欲因时致功，功成则遣而遗之；因义立事，事遂则有而无之。无之则迹灭，迹灭则争息，争息则於为无为，於事无事。虽八元以翼唐弼虞，三杰之戡秦灭项，其无为无事一也。若夫齐天地，冥万物，莫大於全真。专气致柔，全真之本也；惟清惟静，全真之中也。各然其所然，各可其所可，全真之末也。设教者三合其道，一以贯之。虽逍遥与道养殊途，然性情与力命同辙。苟因其合而较其分，则子产不得不劳於刑政，朝穆不得不逸於肆任。若矫其肆任之性，以徇刑政之端，是续凫截鹤，亏其全矣。故圣人以大猷御六气之辨，以大方合二经之旨。明应变无方，立言不一。学者宜忘言以究其体统，不可执言以滞其筌蹄。经不云乎？反者道之动，惟动而常静。”静可以取则，权足以合义，义无反经。凡养生者，以本为精，以物为粗，闭其外，慎其内。迹不践凶危之境，故兵不能容其刃；心不居冯暴之地，故武安得措其爪。苟守其精而遗其粗，故得於内而丧其外。外内无以持其分，则卫生之经悖矣。谓之不异，臣窃异之。至如希微大体，徼妙元键，陛下得黄帝之遗珠久矣，虽广成无所陈其至精，傅说无所用其舟楫。启沃之问，岂臣及之？有黩睿谋，惧殒越於下。谨对。


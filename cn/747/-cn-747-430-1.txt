○苏州嘉兴屯田纪绩颂（并序）

禹平水土，沟洫之功大；弃粒蒸人，稼穑之务重。自古有国家，未尝不率由斯道，底慎其业。故登平足以厚生殖，祸难足以定凶灾，未有易此而能理者。自羯戎乱常，天步多艰，兵连不解，十有四年。因之以饥馑，重之以夭札，死者暴露，亡者惰游。编版之户，三耗其二；归耕之人，百无其一。将多於官吏，卒众於农人。古者八家为邻，一家从军，七家从之，犹曰兴师十万内外骚动，不得操农桑者七十万家。今乃以一夫家食一伍，一馀子衣一卒，师将不立，人将不堪。此圣上所以旰食宵兴，求古今令典，可以济斯难者，莫出乎屯田。广德初，乃命相国元公倡其谟，分命诸道节度观察都团练使统其事。择封内闲田荒壤，人所不耕者为之屯。求天下良材善政，以食为首者掌其务。屯有都知，群士为之，都知有治，即邑为之官府。官府既建，吏胥备设，田有官，官有徒，野有夫，夫有任。上下相维如郡县，吉凶相恤如乡党，有诛赏之政驭其众，有教令之法颁於时：此其所以为屯也。虽天子命之，股肱赞之。至於宣上命，齐下力，经地域，制地事，辨土宜，均土法，简穑器，修稼政，陈三省之种而敬其始，考九农之要而成其终，则都知之职，专达其事焉。讵可以非其人哉？浙西观察都团练使御史中丞兼吴郡守赞皇公，经国大贤，忧公如家，慎择厥官，以对明命。浙西有三屯，嘉禾为大，乃以大理评事朱自勉主之。且扬州在九州之地最广，全吴在扬州之域最大，嘉禾在全吴之壤最腴。故嘉禾一穰，江淮为之康；嘉禾一歉，江淮为之俭。公首选於众，独当其任，有宽简惠和之德，知艰难勤俭之事。政达乎本，智通乎时，仁爱足以结下，机权足以成务。嘉禾土田二十七屯，广轮曲折千有馀里，公画为封疆属於海，浚淇畎浍达於川。求遂氏治野之法，修稻人稼穑之政，芟以殄草，剔以除木，风以布种，雨以附根，颁其法也。冬耕春种，夏耘秋获，朝巡夕课，日考旬会，趋其时也。勤者劳之，惰者勖之，合耦助之，移田救之，宣其力也。下稽功事，达之於上，上制禄食，复之於下，叙其劳也。至若义感於内，诚动於中。徇国忘家，恤人犹已，野次露宿，箪食瓢浆。尽四体之勤，趋一时之役。大寒栗烈，而犹执{土鼓}鼓；盛暑赫曦，而不传车盖。如登高去梯，与之死生；投醪均味，忘其饥渴。然後知仁义之政，必见於耕获；井田之法，可施於甲兵。夫如是，人将竭其力，地将尽其利，天将与其时。自赞皇为郡无凶年，自朱公为屯无下岁。元年冬，收入若干斛，数与浙西六州租税埒。朝嘉厥庸，授廷尉评。公又稽气授时，如前代法。有白雀集於高丰屯廪，盖大穰之徵也。屯官某乙等，聚而称曰：“初公为屯，人有二惧焉：邑人惧其暴，屯人惧其扰。”今沟封犬牙，而不相侵，疆场日履，而人不知。方舟而上，以馈师旅，此功及於国也；登量而入，以宽征税，此德加於人也。古者智效一官，政修一乡，犹歌之咏之，手之足之，况朱公之绩，如此其大者乎！遂相与斩琬玉，表阡陌。南阳太守，岂专刻石之功？桐乡啬夫，终践大农之位。其辞曰：

茫茫九区，阳九躔灾。兵荒瘥札，田卒莱。天步未移，连师满野。不耕不藜，仰食於下。嗷嗷遗人，糊口馈军。帝曰子忧，爰立其屯。且战且耕，古之善经。辟师肃祗，王命是将。嘉禾之田，际海茫茫。取彼榛荒，画为封疆。朱公莅之，展器授方。田事既饬，黎人则康。我屯之稼，如云漠漠。夫伍棋布，沟封绮错。朱公履之，劝耨趋获。稂莠不生，螟蝥不作。岁登亿计，征宽税薄。息我蒸人，遂其耕凿。我屯之庚，如京如坻。嘉量是登，方舟是维。赞皇献之，达於京师。饱我六军，肃将天威。畎距於沟，沟达於川。故道既湮，变沟为田。朱公浚之，执用以先。浩浩其流，乃与湖连。上则有涂，中亦有船。旱则溉之，水则泄焉。曰雨曰霁，以沟为天。俾我公私，就无饥年。公田翼翼，私田嶷嶷。不侵其畔，不犯其穑。我仓既盈，尔廪维亿。屯人熙熙，邑人怡怡。不扰其务，不干其时。我无尔暴，尔无我欺。我有官属，朱公训之。我有徒侣，朱公恤之。我有众役，朱公率之。我有微功，朱公序之。起於田中，印绶累累。何以况之？福禄如茨。何以久之？刻篆於碑。


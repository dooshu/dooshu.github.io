次韵答韫伯　二首


丝丝烟柳拂江滨，江上青旗一色春。吏部文章驱鳄地，旌阳家世斩蛟人。

宰官身说无边法，欢喜禅留未了因。韫伯自号留髪头陀。解识风流为政意，看花来治日南民。

骑麟有客下南荒，消损文心万丈芒。客邸风尘羁凤水，将台雷雨散鲲洋。

千秋定论删芜史，近人书台事者多失实。四海论交热侠肠。至竟大同终有日，不妨卖饼说《公羊》。






○為經畧近京邊以豫防虜患事疏 【 防虜】

職方清吏司案呈、切惟患貴豫防、事貴有備、故書曰制治于未亂、保邦于未危、詩曰迨天之未陰雨、徹彼桑土、綢繆牖戶、是皆思患豫防之意、有天下國家者不可不加意焉、仰惟我　太祖高皇帝、平一四海之後、以西北邊境、與胡虜密邇、慮為邊患、故於甘州設立陝西行都司。寧夏設立五衛所。大同設立山西行都司。宣府設立萬全都司。古營州設立大寧都司。於遼東古襄平設立遼東都司。各統屬衛。如臂指之相使。氣脈之相屬。以捍禦夷虜。又分封肅慶代谷寧遼六王於甘州寧夏大同宣府大寧遼東。凡百軍馬。俱聽節制。以藩屏王室。遇有寇賊侵犯就命各王掛印充總兵官征剿各邊初無總兵鎮守廵撫官之設彼時胡虜遠遁。邊方寧謐。　聖祖于西北設兵禦虜之謀深且遠矣。迨我　太宗文皇帝、肅清內難、嗣登寶位之初、遷都北平、親率六師、將勇兵強、武備極盛、所以虜遁漠北。不敢南牧。遂將大寧都司。掣于直隸保定府所屬。營州等十數衛。俱掣于畿內。寧王亦遷於江西布政司。此以酬三衛夷人翊戴之功故分地與之然中國之險亦失矣卻將其地分與今朵顏等三衛達子居住。除官降印。為我藩籬。神謀睿算。固有在矣。且三衛達子。每歲朝貢來京。　朝廷優待隆厚。彼時固不敢為大患。但彼狼子野心。終存夷性。往年虜囚也先犯順。彼曾為之鄉導。以犯我京師。且甘凉寧夏。俱在河外大同宣府。內有偏頭寧武鴈門紫荊居庸等關。其險可據。外有邊墻重兵可恃。遼東亦有山海關之固。惟永平薊州一帶。因掣去大寧都司。并所屬衛所。再無藩籬。所以與胡虜止隔一山。不及二十餘里。內俱畿甸之民。生畜繁多。素號殷富。宜如各邊鎮廵等官。同居一城。團操軍馬。大振威武。外以懾服胡虜。內以拱衛京師。乃為上策。但先自正統九年。大軍征剿三衛達子之後。止命都指揮一員、在於獅子峪鎮守、至景泰年間、方命通政鄒來學、往來整飭邊防、以後漸添鎮守內臣、并總兵官廵撫都御史、今總兵太監都御史、各居一城、相離窵遠、分統軍馬、會議邊事、止是行文、况設立邊營四十四處。關一百一十二處。寨七十七處。俱要分布軍馬在內。兵分勢寡。應援實難。其與各邊鎮城事體。大有不同。而分守關寨官軍。見在者少。賣放者多。總兵太監都御史所統者多不過三四千、各參將所統、不過二三千、各城操練、又無一定之規、徒使兵分。無益於事。目下鼠竊狗偷之賊、固不足慮、倘遇大虜兵難卒集、憑何捍禦、況今虜囚火篩部落日眾、奸謀日深、往往敗我邊兵、得其厚利、巳有輕我之志、其三衛達賊。最為狡詐。永平道路。無不周知。萬一被大虜收併為彼前驅。從燕河營等處。平漫地方而入。相近京師不遠。其患有不可言者矣。且永平自古為盧龍大郡。曾設節度。久屯重兵。今本邊關係甚重。而防、守疏略。有識者為之寒心。巳嘗具呈本部、奏行鎮守總兵廵撫等官計議、各邊地方、俱分三路以守、本鎮守臣、各居一城、各領軍馬、不分地方、恐難商度、仍著某城寬大、可容鎮廵等官、團操軍馬、會議邊事、所守地方、應否分作三路、各有所司、續該各官回奏、別無大城可居、雖居一城、有警分投領軍應援、亦使反覆論辯、意在從舊、臣等看得永平一鎮密邇京師、切近胡虜、委的藩籬單薄、武備廢弛、軍馬未精、邊墻少固、事體不一、他日恐誤大事、必湏差遣大臣、往彼經略、庶保經久無虞、合無疏名上請、簡命識達事體、諳練老成官一員、不係憲職者、兼以憲職、請敕前去薊州、會同鎮廵等官、自密雲起。直抵山海關。逐一相看。某寨某關。不係緊要去處。應當减去。止令修築牆垣。或斬削偏坡。務令高堅陡峻。不通人馬。某處當修築高墩。以便瞭望。某營寨合當移於某處。某處可總屯軍馬若干。某處營寨軍馬當减去若干。某處當蓄糧草若干。其太監總兵官都御史副總兵、各處一城、於事體邊務。有無便利。今若將退出各將關寨營保并三屯建昌二營官軍。并鎮守太監總兵官廵撫都御史協守副總兵同處一處。當居何城。或可在永平城內。或於三屯建昌二營某城。可以增展以容。或當另築一大城同處。如各邊事例、會議邊事、同操軍馬、其三屯建昌二營官軍、或當量留、各積糧草、遇有警急、以便軍馬駐劄、互相應援、其沿邊小營、應該若干里存留一營、其餘盡行减去、凡百合行事宜、輕者從宜處置重者具奏施行、


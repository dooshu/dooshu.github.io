○征高丽誓师文

古先帝王，爰有征伐。尧战丹浦，舜伐有苗，文王戡黎，成汤征葛。此四君者，岂乐栉沐风雨，劳师疲众？以为不诛凶残化不洽，不翦暴乱人不安。高丽莫离支，虐杀其主，尽戮大臣。自馀黎庶，怨入骨髓。此等皆力不能制，拥在寇城，想望朕师，若思膏雨，高丽灭亡徵兆，人谁不见？时不可失，天不可违。朕岂厌重帷而安暴露，薄华殿而乐风尘。且以弱年行师，颇识权变。今者士卒咸集，戈甲如山，冲輣云梯，指影可捷。夫农夫勤春，乃始有秋，士卒先力，然后受赏。若能齐力一心，屠城陷敌，高官厚秩，朕不食言。若敢逋逃，违弃营伍，厥身从戮，罪及妻孥，此皆邦国之典刑，古今之常事。记朕誓言，诚宜自勉。


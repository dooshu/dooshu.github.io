○河防糧運疏 【 泊河】

一漕河水利全藉泰山諸泉。每年夏秋瀦蓄南旺等湖。至旱乾時以濟粮舟。近豪強軍民。或決堤泄水以圖栽蒔。或阻遏泉源以資灌溉。乞照先年侍郎白昂奏行事例禁治。一南北運河。止是汶水分流接濟。春夏旱乾。水源微細。必藉各閘積水。以時啟閉。庶可行船。往往官員隨到隨開。以致粮運阻滯。乞申明　列聖詔旨。嚴加榜示。一管河官員。責任太輕。事多掣肘乞敕河南管河副使張鼐大名府帶管隄防參政李瓚俱照管河管屯官事例。常川廵視。聽其便宜行事。廵撫等衙門不得有所阻撓。一安平鎮黃陵岡荊隆口及新築于家店以下隄防。俱用人守視。水涸則積土備用。水漲則防護修築。若有重大工程。臨時調附近丁夫。協同修理。一大名府所築長堤。必須逓年增修。庶保經久。乞行參政李瓚以所属堤北人戶編定班次。每年農隙之時。調發若干。增修一月。疏放隄北軍屯與寄居人戶。亦一體從輕編定。輪流調發。庶免起夫科擾之弊。一濟寧迤北南旺開河戴家廟一帶比之他處最要。而安平鎮地方。土脉疏薄。新築決口。尤須提調官員。不時檢點。今自濟寧直抵通州相去一千八百餘里。而天津北上。逆水尤難。若止責與一人提調。恐致誤事。乞敕該部依臣等前奏。仍分而為三。南北各該工部郎中一員。中間增設通政一員提調。


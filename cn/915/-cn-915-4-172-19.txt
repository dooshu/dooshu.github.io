◇奕势

盖棋奕之制，所由来尚矣。有像军戎战阵之纪，旌旗既列，权虑蜂起，络绎雨集，鱼鳞雁峙，奋维阐翼，固卫边鄙，寇动北叠，备在南尾（二语从《御览》补）。或饰遁为旋，卓轹列，羸师延敌，一乘虚绝，归不得舍，两见擒灭，淮阴之谟，拔旗之势也。或匡设无常，寻变应危，寇动北垒，备在南麾，中棋既捷，四表自亏，亚夫之智，耿之奇也。或假道四布，周爰繁昌，云合星罗，侵逼郊场，师弱众寡，临据孤亡，披扫强御，广略土疆，昆阳之威，官渡之方也。挑诱既战，见欺敌对，纷拿相救，不量进退，群聚俱陨，力行唐突，目恚愤，覆局崩溃，项将之咎，楚怀之悖也。时或失谬，收奔摄北，还自保固，完聚补塞，见可而进，先负后克，燕昭之贤，齐项之德也。长驱驰逐，见利忘害，轻敌寡备，所丧弥大，临疑犹豫，算虑不详，苟贪少获，不知所亡，当断不断，还为所谋，项羽之失，吴王之尤也。持棋相守，莫敢先动，由楚、汉之兵，相拒索、巩也。（《艺文类聚》七十四，《御览》七百五十三）


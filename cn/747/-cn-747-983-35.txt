○对镟树为杯碗判

〈得甲镟榆树为杯碗出卖，乡官责其游手惰业。〉

士农工商，孟坚陈十志之本；水火金木，箕子载五行之数。悠悠群动，各有定业；明明财利，为谋不同。惟甲肖形，运乎天巧，既勤事於贾竖，且效功於匠伯。加以是揆是度，掎汉社之星榆；乃刳乃铲，挥郢人之风斫。杯非承露，未立表；碗殊炼药，空候淮南。徇锥刀之小利，损耕桑之大业。若斩伐愆时，未符《周礼》；如伪不作，自陶鲁政。夫除害兴利，禁末劝农，罔或奢巧，实防器玩。器不涉於无用，卖有济於时须，虽惭敦本之俗，难加惰业之罪。幸殊游手，宜宽祝面。








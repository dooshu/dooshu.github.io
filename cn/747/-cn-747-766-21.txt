○上前易定卢尚书启

尚书文从心匠，武自天机。西南贞右界之师，东北振中山之旅。莫不皆争死节，愿答深仁。乃者训抚二州，折冲四境。饮成德卢龙之帅，尽醉礼容；啖天雄横海之师，被充文教。故得人知俎豆，俗废干戈。严城夜开，外户不闭。遂使常山蛇阵，翻成干戚之文；易水剑歌，遽变鹿鸣之奏。虽去病不师吴起，世祖常合伏波，方之变通，曾何比数。伫见翱翔温树，刷荡天池。代著中兴，风还太古。此时或将歌咏，获赞雍熙，心醉尧樽，神迷舜乐。百生幸甚。


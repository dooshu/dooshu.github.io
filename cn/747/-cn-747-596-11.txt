○送李孝廉及第东归序

明经自汉而还，取士之嘉也。经也者，圣人讲善之录，志立身正，家齐国理，在乎其中。为人父者，莫不欲其子之明；为人君者，莫不欲其臣之明。明斯行斯，近则平乎性命，远则成乎政令。迩来加取比兴属词之流，更曰进士，则近于古之立言也，为时稍称。其侥幸浮薄之辈，希以无为有，虽中干外槁，多舍明趋进。俾去华取实，君子恶以真混假，纵含章抱器，半舍进为明。新及第李孝廉，则含章抱器，舍进为明者。皙皙肌骨，松寒玉清。以志学升太学，以学就升宗伯。背文手占，滞义口占，二戴不往，皇郑复来。投短书，出长卷，精专炳焕，涛伦裒然。圣朝贞元癸丑岁，明经登者不上百人，孝廉冠其首。非独学胜，亦以文闻。则有我芳华，加之典实，不恶夫侥幸浮薄，角力于比兴属词，并矢分弓，未知鹿死谁手不为也。拾青紫之有路，献荣名以趋庭。长途春光，我美多彼。噫！尽艺而适，犹有前闻，家食非明时相待之意，孝廉其志之。


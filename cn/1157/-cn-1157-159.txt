●卷一百五十九　兵考十一

○马政（祭马祖）

《周官》："校人掌王马之政（政，谓差择养乘之数也。《月令》曰："颁马政。"），辨六马之属。种马一物，戎马一物，齐马一物，道马一物，田马一物，驽马一物（种，为上善似母者，以次差之。玉路驾种马，戎路驾戎马，金路驾齐马，象路驾道马，田路驾田马，驽马给宫中之役）。凡颁良马而养乘之乘马一师四圉，三乘为皂，皂一趣马；三皂为系，系一驭夫；六系为厩，厩一仆夫；六厩成校，校有左右。驽马三良马之数，丽马一圉，八丽一师，八师一趣马，八趣马一驭夫。（良，善也。善马，五路之马。郑司农云："四匹为乘，养马为圉，故《春秋传》日：'马有圉，牛有牧'，元谓二耦为乘。师趣马，驭夫、仆夫，师之名也。趣马下士。驭夫中士，则仆夫上士也。自乘至厩，其数二百一十六匹。《易》乾为马，此应乾之筴也。至校变为言成者，明六马各一厩，而王马小备也。校有左右，则良马一种者，四百三十二匹。五种，合二千一百六十匹。驽马三之，则为千二百九十六匹。五良一驽，凡三千四百五十六匹。然後王马大备。《诗》云：'騋牝三千'，此王马之大数，与丽耦也。驽马自圉至驭夫，凡马千二十四匹，与三良马之数不相应，八皆宜为六字之误也。师十二匹，趣马七十二匹，则驭夫四百三十二匹矣。然後而三之，既三之无仆夫者，不驾於五路，卑之也。"）天子十有二闲，马六种；邦国六闲，马四种；家四闲，马二种（降杀之差，每厩为一闲，诸侯有齐马、道马、田马，大夫有田马，各一闲，其驽马则皆分为三焉）。凡马，特居四之一（欲其乘之性相似也，物同气则心一。郑司农云："四之一者，三牝一牡。"《疏》："使三牝各产其一，通牡为四，共驾一车，取同气一心之义。"）。春祭马祖，执驹（马祖，天驷也。《孝经》说曰："房为龙马。"郑司农云："执驹毋令近母，犹攻驹也。二岁曰驹，三岁曰駣。元谓执犹拘也。春通淫之时，驹弱血气未定，为其乘匹伤之。"）；夏祭先牧，颁马攻特（先牧，始养马者。其人未闻夏通淫之後，攻其特，为其蹄齧，不可乘用。郑司农云："攻特，谓騬之。"）；秋祭马社，臧仆；（马社，始乘马者。《世本》作曰相士作乘马。郑司农云："臧仆，谓简练驭者，令皆善也。元谓仆驭，五路之仆。"）冬祭马步，献马，讲驭夫（马步，神，为灾害马者。献马，见成马於王也。驭夫，驭贰车、从车、使车者。讲，犹简习。疏云："春时通淫，求马蕃息，故祭马祖。夏草茂求肥充，故祭先牧。是放牧之先。秋时马肥盛可乘，故祭始乘马者。冬时万物成，故教仆使善也。"）。凡军事，物马而颁之（物马齐其力）。

趣马掌赞正良马，而齐其饮食，简其六节（赞，佐也。佐正者，谓校人臧仆讲驭夫之时。简，差也，节，犹量也，差择王马以为六等），掌驾说之颁（用马之次第），辨四时之居治，以听驭夫（居，谓牧庌所处。治，谓执驹攻特之属）。

巫马掌养疾马而乘治之，相医而药攻马疾，受财於校人（乘，谓驱步以发其疾，知所疾处，乃治之相助也。《疏》："财谓共祈具及药直。"）。

牧师掌牧地，皆有厉禁而颁之（颁马授圉者所牧处）。孟春焚牧（焚牧地，以除陈生新草），中春通淫（中春阴阳交，万物生之时，可以会马之牝牡也。《月令》："季春乃合累牛腾马，游牝於牧"，秦时书也。秦地寒凉，万物後动也），掌其政令，凡田事赞焚莱（焚莱者，山泽之虞）。

庾人掌十有二闲之政，教以阜马佚特，教駣，攻驹，及祭马祖。祭闲之先牧，及执驹散马耳，圉马（九者皆有政教焉。阜，盛壮也。杜子春云："佚，当为逸。"郑司农云：马三岁曰駣，二岁曰驹，散，读如中散之散，谓聒马耳毋令善惊也。元谓逸者用之，不使甚劳，安其血气也。教駣，始乘习之也。攻驹，騬其氾齧者。闲之先牧，制闲者。散马耳，以竹括押其耳。头动摇，则括中物，後遂串习不复惊）。正校人员选（校人，谓师圉也。正员选者，选择可备员者平之），驹八尺以上为龙，七尺以上为騋，六尺以上为马（大小异名。《尔雅》曰："騋牝骊牡，元驹裹骖。"郑司农云："以《月令》曰驾苍龙"）。

圉师掌教圉人养马。春除蓐，衅厩，如牧；夏庌马；冬献马。射则充椹质，茨墙则翦阖（蓐、马兹也，马既出而除之，新衅焉，神之也。《春秋传》曰："凡马日中而出，日中而入"，故字。庌，为讶。郑司农云："当为庌。元谓庌，庑也，庑所以芘马凉者也。充，犹居也。茨，盖也。阖，苫也。椹质翦阖，圉人所习也。"杜子春读椹为齐人言铁椹之椹。椹质，所射者习射处）。

圉人掌养马刍牧之事，以役圉师（役者，圉师使令焉）。

马质掌质马，马量三物：一曰戎马，二曰田马，三曰驽马，皆有物贾（此三马买以给官府之使无种也。郑司农曰："皆有物色及贾直。"《疏》：马有六种，此三马无种，买以入官府者。种，谓马上善似母者）。纲恶马（郑司农云：纲读为"以亢其仇"之亢。《书》亦或为亢。亢，御也，禁也，禁去恶马不畜也。纲谓纲以縻索维纲狎习之也），凡受马於有司者，书其齿毛与其贾，马死则旬之内更；旬之外，入马耳，以其物更其外否（郑司农云："更，谓偿也。元谓旬之内死者，偿以齿毛与贾，受之日浅、养之恶也。旬之外死，入马耳，偿以毛色，不以齿贾任之，过其任也。其外否者，旬之外。逾二十日而死，不任用，非用者罪。《疏》：旬之内，日少，若养之善，未能致死也，故更。旬之外，日多，任之过，马力既竭，虽养之善，容得致死，故不偿）。马及行，则以任齐其行（职其所载轻重及道里，齐其劳逸，乃复用之），若有马讼，则听之（讼，谓买卖之言相负）。禁原蚕者（原，再也。天文辰为马，《蚕书》："蚕，为龙精，月直大火，则浴其种"是蚕与马同气，物莫能两大，禁原蚕为其伤马欤）。

陈氏《礼书》曰："先王之时，国马足以行军，公马足以称赋，则《周礼》乡师以时辨其马牛之物，均人均牛马之力政，县师辨其六畜车辇之稽，遂人、遂师以时登其六畜车辇，遂大夫以时稽其六畜，而牛马与焉，及其用之，则《司马法》甸出长毂一乘、牛三头、马四匹，此国马也。校人掌王马之政，辨种、戎、齐、道、田、驽之六马此公马也，盖天子十二闲，马六种。每马一圉，每乘一师。三乘，马十二匹。三皂为系，三十六匹。六系为厩，二百一十六匹。六厩成校，校有左右，则十二厩合三千四百五十六匹。种各一厩，厩有左右，则一种四百三十二匹。良马五种，则合二千一百六十匹。又驽马一种，三良马一种之数，则为千二百九十六匹。五良一驽，凡三千四百五十六匹。邦国六闲四种，家四闲二种，盖诸侯及大夫厩无左右，则良马三，居三厩，合六百四十八匹。驽马三，良马一种之数，居三厩，亦六百四十八匹，凡千二百九十六匹。家四闲二种，一良居一厩，二百一十六匹。驽三之居三厩，为六百四十八。凡八百六十四匹。春秋之时，晋悼公使程郑为乘马，御六驺属焉。诸侯六闲之制（成十八年），彼卫文公之騋牝三千，齐景公之马千、驷三千，则近於天子十二闲之数，而千驷又过之，是皆僭侈而违礼者也。《校人》：驽马、丽马一圉。八丽一师，八师一趣马，八趣马一驭夫。郑氏谓八宜为六者，盖自圉至驭夫，以八计之，则为千二十四匹，与三良马之数不合。以六计之，则適四百三十二匹矣。然後而三之，既三之，无仆夫，以驽不驾五路，卑之也。然後周天子之马，不过三千四百五十六匹而已。汉之养马有五监、六厩，而武帝之时，马至四十万匹。唐置八使、五十六监。麟德间，马至七十万，开元间，至四十五万匹，而与周之马数相远者，盖周制八军之马出於民，而校人所养者，特给公家之用而已。汉唐则不然，行军之马一出於公，此多寡所以异也。"

秦之先，有造父以善御得幸於周缪王，得骥、温骊（温一作"盗"，邹诞生本作"駣"，音陶。《音义》云：盗骊，窃也。窃，浅青色。駰马，细颈。骊，黑色）、骅骝（色如华而赤。今名马骠赤为枣駵。駵，赤也）、騄耳之驷（《索隐》曰："按：《穆天子传》：入骏曰赤骥、盗骊、白羲、渠黄、骅駵、逾轮、騄耳、山子。"），西巡狩，乐而忘归。徐偃王作乱，造父为缪王御，长驱归用以救乱。缪王以赵城封造父。其後又有非子，居犬邱，好马及畜，善养息之。犬邱人言之周孝王，孝王召使主马於汧渭之间，马大蕃息。於是孝王曰："昔栢翳为舜主蓄，畜之多息，故有土，赐姓嬴。今其後世亦为朕息马，朕其分土为附庸。"邑之秦，使复续嬴氏之祀。

鲁僖公务农重榖，牧於坰野（坰，远野也。邑外曰郊，郊外曰野，野外曰林，林外曰坰《笺》云："必牧於坰野者，辟民居与良田也。"《周礼》曰："以官田牛田赏田牧田任远郊之地。"）。駉駉牡马，在坰之野（駉駉，良马腹幹肥张也）。薄言駉者，有驈有皇，有骊有黄，以车彭彭（骊马白跨曰驈，黄白曰皇，纯黑曰骊，黄騂曰黄。诸侯六闲马四种，有良马、有戎马，有田马，有驽马。彭彭，有力有容也。《笺》云："坰坰，牧地水草既美，牧人又良，饮食得其时，则自肥健耳。"）。思无疆，思马斯臧（臧，善也。僖公之思，遵伯禽之法，反复思之，无有竟已，乃至於思马斯善，其所及广博），駉駉牡马，在坰之野。薄言駉者，有骓有駓，有騂有骐，以车伾伾（苍白杂毛曰骓，黄白杂毛曰駓，赤黄曰騂，青黑曰骐。伾伾，有力也）。思无期，思马斯才（才，多材也）。駉駉牡马，在坰之野，薄言駉者，有驒有骆，有駵有雒，以车绎绎（青骊ら曰驒，白马黑鬣曰骆，赤身黑鬣曰駵，黑身白鬣曰雒。绎绎，善走也）。思无斁，思马斯作（作，始也。《笺》云：斁，厌也。作，谓牧之使可乘驾也）。駉駉牡马，在坰之野，薄言駉者，有駰有騢，有驔有鱼，以车袪袪（阴白杂毛曰駰，彤白杂毛曰騢，足豪骭曰驔，二目白曰鱼。袪袪，强健）。思无邪，思马斯徂（徂，犹行也）。

晋惠公与秦师战於韩，乘小驷，郑入也（郑所献马名小驷）。庆郑曰："古者大事，必乘其产。生其水土，而知其人心；安其教训，而服习其道。唯所纳之，无不如志。今乘异产以从戎事，及惧而变，将与人易（变化人意）。乱气狡偾，阴血周作，张脉偾兴，外强中乾（狡，戾也。偾，动也。气狡偾於外，则血脉必周身而作，随气张动。外虽有强形，而中实乾竭也），进退不可，周旋不能。君必悔之。"弗听。及战，晋戎马还泞而止（泞，泥也。还，便旋也。小驷不调，故堕泥中）。秦获晋侯以归。

林氏曰："成周以民牧者，如邱甸岁取马四匹之类（《前刑法》："志四邱为甸，四甸为县，有戎马一匹。"），平时则官给刍秣，有警则民供召发。然而在天子之都，诸侯之国，士大夫之家，未尝不自畜焉，此盖在官养之尔。何以知之？如《周礼》以天子有十二闲，先儒论数不过三千馀匹。卫文公承夷狄所灭之後，新造之国，末年亦至騋牝三千。若以制度论之，卫以诸侯之国，又当残乱之馀，其他固未及论，安得遽如成周全盛乘马之数？盖所谓天子十有二闲，是养之於官者，卫文公诗："騋牝三千"，举官民通数而言之，此成周官民通牧之制也。阡陌开，井田废，兵车不取之田赋，戎马各从官给，於是马政日废，而外患生矣。

汉制：大仆掌舆马。属官有大厩、未央、家马三令；又车府、路軨、骑马、骏马四令丞；又龙马、闲驹、橐泉、騊駼、华五监长丞。

徐氏曰：按《汉旧仪》云："天子六厩：未央、承华、騊駼、骑马、路軨、大厩，马皆万匹。"《三辅黄图》："都厩，天子车马所在；中厩，皇后车马所在。"汉初，铸荚钱，马至匹百金。自天子不能具钧驷（无纯色之驷，谓驷马杂色）。而将相或乘牛车。至孝武时，众庶街巷行马，阡陌之间成群（谓田中之阡陌也）。乘牸牝者，摈而不得会聚（言时富饶，耻乘牸牝）。

文帝二年，诏太仆见马遗财足，馀皆以给传置。又令民有车骑马一匹者，复卒三人。

景帝时，造苑马以广用（苑马，谓为苑以牧马）。四年，御史大夫绾奏禁马高九尺五寸以上，齿未平，不得出关（绾，卫绾。马十岁，齿下平）。

六年，匈奴入雁门，至武泉，入上郡，取苑马。

《汉仪注》：太仆牧师诸苑三十六所，分布北边、西边。以郎为苑监，官奴婢三万人，养马三十万匹。师古曰："武泉，雲中之县也。养鸟兽者通名为苑，故谓牧马处为苑。"

武帝建元元年，罢苑马，以赐贫民（师古曰："养马之苑，旧禁百姓不得刍物采樵，今罢之。"）。是时，大将军卫青比岁十馀万众击胡，汉军士马死者十馀万。天子为伐胡故，盛养马，马之往来食长安者数万匹，卒掌者关中不足，乃调旁近郡。而胡降者数万人皆得厚赏，衣食仰给县官，县官不给，天子乃损膳，角乘舆驷，出御府禁藏以赡之。两军之出塞，塞阅官马及私马凡十四万匹，而后入塞者不满三忆匹，自卫青围单于以后，以汉马少，故久不伐胡。

元鼎元年，令民得蓄边县（得畜牧于边县也），官假马母，三岁而归，及息什一，以除告缗，用充八新秦中（李奇曰："边有官马，今令民能蓄官母马者，满三岁归之，十母马还官一驹，此为息什一也。"师古曰："官得母马之息，以给用度，得充实秦中人，故除告缗之令也。"）。明年，车骑乏马，县官钱少，买马难得，乃著令，令封君以下至三百石吏以上，差出牝马天下亭，亭有蓄字马，岁课息。

金日磾输黄马养马，牵马过殿下，马又肥好，拜为马监。

上官桀迁未央厩令，武帝尝体不安，及愈，见马，马多瘦，上大怒曰："以我不复见马邪！"欲下吏。桀曰："臣闻圣体不安，日夜忧惧，诚不在马。"因泣数行，上以为忠。

匈奴浑邪王帅众来降，汉发车二万乘。县官无钱，从民贳马（賖买也）。民或匿马，马不具。上怒，欲斩长安令。汲黯曰："令亡罪，独斩臣黯，民乃肯出马。且匈奴畔其主而降汉，徐以县次传之，何至令天下骚动，罢中国，甘心夷狄之人乎！"上以为忠。

四年，马生渥洼水中（李斐曰：南阳新野有暴利长，遭刑，屯田敦煌界，数于此水旁见群野马有奇者，与凡马异。利长先作土人，持勒〈革半〉于水旁。后马玩习，久之，代土人持勒〈革半〉收得，献之。欲神异此马，云从水中出也）。作《天马之歌》。

太初元年，遣贰师将军兵前后十余万人伐大宛。时宛别邑七十余城，多善马。马汗血，言其先天马子也（孟康曰："大宛国有高山，其上有马不可得，因取五色母马置其下与集，生驹，毕汗血，因号曰天马子云。"）。张骞始为帝言之，上遣使者持千金久金马以请宛善马。宛王以汉绝远，大兵不能至，爱戎宝马不肯与。汉使妄言（谓辱詈宛王），宛遂攻杀汉使，取其财物。天子乃遣兵伐之，连四年。宛人斩其王母寡首，献马三千匹，汉军乃还。其後与汉约，岁献大马二匹。

二年，籍吏民马，补车骑马（籍者，总入籍录之）。

征和中，上下诏，深陈既往之悔，禁苛暴，止擅赋，力本农，修马复令（孟康曰："先是令长吏以秩养马，亭有牝马，民养马皆复不事。後马多乏绝，至此复修之也。"师古曰："此说非也。马复，因养马以免徭赋也。复音房目反。"），以补缺，毋乏武备而已。郡国二千石各上进畜马方略补边状，与计对（师古曰："与上计者同来起对也。"）。

徐氏曰：按晁错疏言，民有车骑马一匹者，复卒三人，即马复令也。

昭帝始元四年，诏："往时令民共出马，其止勿出。诸给中都官者，且减之。"

五年，罢天下亭马母及马弩关（应劭曰："武帝令天下诸亭养母马，今罢之。"孟康曰："旧马高五尺九寸以上，齿未平，弩十石以上者，皆不得出关，今不禁也。"）。

宣帝五凤二年，诏："朕闵百姓未赡，前年，减漕三百万石，颇省乘舆马及苑马，以补边郡三辅传马。其令郡国毋敛今年马口钱。"

元帝初元元年，省苑马以振困乏。九月，诏太仆减榖食马。

二年，罢黄马乘舆驹马。

五年，诏乘舆秣马，毋乏正事而已。

贡禹奏言："高祖、孝文、孝景皇帝，循古节俭，厩马百馀匹。方今厩马食粟将万匹，今民大饥，而厩马食粟，苦其太肥，气盛怒至，乃日步作之。愿减损乘舆服御，厩马亡过数十匹。"天子纳，善其忠，乃下诏太仆，减榖食马。

成帝建始二年，减乘舆厩马。

林氏曰："汉初，民出善赋，以备车马（武帝於口赋钱人增三钱，以补车骑马。昭帝元凤二年，令郡国毋敛今年马口钱）。又稍复古制，劝民养马有一匹者复卒三人，盖居闲则免三人之算，有事则当三人之卒，此内郡之制也。至於边塞，则纵民畜牧，而官不禁。乌氏居塞，则马数千群。桥桃居塞，则致马千匹（《货殖传》）。於时内郡之盛，则众庶有马，阡陌成群（《食货志》）。边郡之盛，则三十六苑，分置西北（《汉仪注》）。武帝初年，单于入塞，见马布野而无人牧者。征伐四夷，而马往来，食长安者数万匹。既数出师，马大耗乏，乃行一切之令，自封君而下至三百石吏，以次出马。则内郡庶民之有马者，欲望复卒难矣。又令民得畜边者从官假马母而归，其息十一，则边郡之欲广畜牧者难矣。又匿马者有罪，有以列侯匿马而腰斩者（《功臣表》黎顷侯召奴。）有以民或匿马，马不具，而长安令几坐死者（《汲黯传》）。故内郡不足，则籍民马以补车骑，边郡不足，则发酒泉骡驼，负石至玉门关（武帝太初三年）。轮台之恨，始修马令。吁，亦晚矣。"

後汉制：太仆掌车马，属官未央厩令一人，主乘舆及厩中诸马。旧有六厩，中兴省约，但置一厩。後置左骏令，厩别主乘舆御马，後或并省。又有牧师苑，皆令官，主养马，分在河西六郡界中，中兴皆省，唯汉阳有流马苑，但以羽林郎监领。

马援好骑射，善别名马，於交趾得骆越铜鼓，乃铸为马式，还上之。因表云："夫行天莫如龙，行地莫如马。马者，甲兵之本，国之大用。安宁则以别尊卑之序，有变则以济远近之难。昔有骐骥，一日千里，伯乐见之，昭然不惑。近世有西河子舆，亦明相法。子舆传西河仪长孺，长孺传茂陵丁君都，君都传成纪杨子阿，臣援尝师事子阿，受相马骨法。考之於行事，辄有验效。臣愚以为传闻不如亲见，视景不如察形。今欲行之於生马，则骨法难备具，又不可传之於後。孝武皇帝时，善相马者东门京铸作铜马法献之，有诏立马於鲁班门外，则更名鲁班门曰金马门。臣谨依仪氏〈革奇〉，中帛氏口齿、谢氏唇佅、丁氏身中，备此数家骨相以为法。"马高三尺五寸，围四尺五寸。有诏置於宣德殿下，以为名马式焉（《马援传》："援《铜马相法》曰："水火欲分明。水火在鼻孔两间也。上唇欲急而方，口中欲红而有光，此马千里。颔下欲深，下唇欲缓。牙欲前向。牙欲去齿一寸，则四百里；牙剑锋，则千里。目欲满而泽，腹欲充，膁欲小，季肋欲长，垂薄欲厚而缓。垂薄，股也。腹下欲平满，汗沟欲深长，而膝本欲起，肘腋欲开，膝欲方，蹄欲厚三寸，坚如石。"〈革奇〉音居奇反。刘邠曰："牙欲去齿一寸。按文多一'欲'字。又汗沟欲深长，而按文'而'当在'长'字上。"）。

和帝永元五年，诏有司省减外厩及凉州诸苑马。

安帝永初元年，诏厩马非乘舆所御者，减半食。

六年，诏越嶲置长利、高望、始昌三苑，又令益州置万岁苑，犍为置汉平苑。

顺帝汉安元年，始置承华厩（《东观记》曰："时以远近献马众多，园厩充满，故置。"）。

按：当时隐士魏桓被徵不出，谓人曰："厩马万匹，其可减乎！"盖当时畜马未尝以资军国之用，徒侈服御，縻廪粟而已。

灵帝光和四年，初置騄骥厩丞，领受郡国调马。豪右辜榷，马一匹至二百万（辜，障也。榷，专也。谓障馀人买卖而自取其利）。

中平元年，诏公卿出马、弩；厩马非郊祭之用，悉出给军。

任尚代班雄屯三辅，临行，虞翊说尚曰："今讨逐寇贼，三州屯兵二十万，弃农桑，疲征役，而未有功。兵法：弱不攻强，走不逐飞，自然势也。今虏皆骑马，日行数百里，来如风雨，去如离弦，以步追之，势不相及，今莫如市马。"尚即上言，用其计，以轻骑钞击，斩首四百级，获牛马甚众。

晋制：太仆，统典牧、乘黄厩、骅骝厩、龙马厩等令。太仆，自元帝渡江之後或省或置。太仆省，故骅骝为门下之职。

後魏明元帝时，诏天下户二十输戎马一匹、大牛一头。又制：六部人满百口者调戎马一匹。

太武幸棝阳，驱野马於雲中，置野马苑。

孝文敕後军将军宇文福行牧地，福表石济以西、河内以东，距河凡十里。帝自代徙杂畜置其地，使福掌之，畜无耗失，以为司卫监。初，世祖平统万及秦凉，以河西水草丰美，用为牧地，畜甚蕃息，马至二百馀万匹，橐駞半之，牛羊无数。及高祖置牧於河阳，常畜戎马十万匹，每岁自河西徙牧并州，稍复南徙，欲其渐习水土，不至死伤，而河西之牧愈更蕃滋。及正光以後，皆为寇盗所掠，无孑遗矣。

尔朱劳有马十二谷，色别为群。

北齐太仆寺统骅骝（掌御马及诸鞍乘）、左右龙、左右牝（掌駞马）。骅骝署，又有奉乘直长二人。左龙署，有左龙局。右龙署，有右龙局。左牝署，有左牝局。右牝署，有右牝局。

隋太仆寺有兽医博士员（一百二十人）。统骅骝、乘黄、龙厩等署，各置令。其後减骅骝署，入殿内尚乘局，改龙厩曰典厩署，有左右驭皂二厩，加置主乘、司库、司廪官。

隋制，常以仲春，用少牢祭马祖於大泽，诸合祭官，於祭所致斋一日，积柴於坛，礼毕，就燎。仲夏祭先牧，仲秋祭马祖，仲冬祭马步，并於大泽，皆以刚日，牲用少牢，如祭马祖，埋而不燎。

唐之初起，得突厥马二千匹，又得隋马三千於赤岸泽，徙之陇右，监牧之制始於此。其官领以太仆；其属有牧监副监；监有丞、有主簿、直司、团官、牧尉、排马、牧长、群头，有正，有副；凡群置长一人，十五长置尉一人，岁课功，进排马。又有掌闲，调习马上。又以尚乘掌天子之御。左右六闲：一曰飞黄，二曰吉良，三曰龙媒，四曰騊駼，五曰駃騠，六曰天苑。总十有二闲为二厩，一曰祥麟，二曰凤苑，以系饲之。其後禁中又增置飞龙厩。初，用太仆少卿张万岁领群牧。自贞观至麟德四十年间，马七十万六千，置八坊：岐、豳、泾、宁间，地广千里，一曰保乐，二曰甘露，三曰南普闰，四曰北普闰，五曰岐阳，六曰太平，七曰宜禄，八曰安定。八坊之田，千二百三十顷，募民耕之，以给刍秣。八坊之马为四十八监，而马多地狭不能容，又析八监列布河西丰旷之野。凡马五千为上监，三千为中监，馀为下监。监皆有左右，因地为之名。方其时，天下以一缣易一马，万岁掌马久，恩信行於陇右。後以太仆少卿鲜于匡俗检校陇右监牧。仪凤中，以太仆少卿李思文检校陇右诸牧监使，监牧有使自是始。後又有群牧都使，有闲厩使。使皆置副，有判官。又立四使：南使十五，西使十六，北使七，东使九。诸坊若泾川、亭川、阙水、洛、赤城，南使统之；清泉、温泉，西使统之；乌氏，北使统之；木硖、万福，东使统之。他皆失传。其後置八监於盐州，三监於岚州。盐州使八，统白马等坊。岚州使三，统楼烦、元池、天池之监。凡征伐而发牧马，先尽强壮，不足则取其次。录色、岁、虏地印记、主名送军，以帐驮之，数上於省。自万岁失职，马政颇废，永隆中，夏州牧马之死失者十八万四千九百九十。景雲二年，诏群牧岁出高品，御史按察之。开元初，国马益耗。太常少卿善晦乃请以空名告身市马於六胡州，率三十匹仇游击将军。命王毛仲领内外闲厩。九年又诏："天下之有马者，州县皆先以邮递军旅之役，定户复缘以升之。百姓畏苦，乃多不畜马，故骑射之士减曩时。自今诸州民勿限有无荫，能家畜十马以上，不免站驿邮递征行，定户无以马为赀。"毛仲既领闲厩，马稍稍复，始二十四万，至十三年乃四十三万。其後突厥款塞，元宗厚抚之，岁许朔方军西受降城为互市，以金帛车马，於河东、朔方左右牧之，既杂胡种，马乃益壮。天宝後，诸军战马动以万计。五侯、将相、外戚牛驼羊马之牧布诸道，百倍於县官，皆以封邑号名为印自别；将校亦备私马。议者谓秦、汉以来，唐马最盛，天子又锐志武事，遂弱西北蕃。十一载，诏二京旁五百里，勿置私牧。十三载，陇右群牧都使奏：牛马驼羊总六十万五千六百，而马三十二万五千七百。安禄山以内外闲厩都使兼知楼烦监，阴选胜甲马归范阳，故其兵力倾天下而卒反。肃宗收兵至彭原，率官吏马抵平凉，蒐监牧及私群，得马数万，军遂振。至凤翔，又诏公卿百僚以後乘助军。其後边无重兵，吐蕃乘隙陷陇右，苑牧畜马皆没矣。乾元後，回纥恃功，岁入马取缯，马皆病弱不可用。永泰元年，代宗欲亲击虏，鱼朝恩乃请大搜城中百官、士庶马输官，曰"团练马"。下制禁马出城者，已而复罢。德宗建中元年，市关辅马三万实内厩。贞元三年，吐蕃、羌浑犯塞，诏禁大马出潼、蒲、武关者。元和十年伐蔡，命中使以绢一万市马河曲。其始置四十八监也，据陇西、金城、平凉、天水、员广千里，繇京度陇，置八坊为会计都领，其间善水草腴田厩，旋以给贫民及军吏，间及赐佛寺、道馆几千顷。十二年，闲厩使张茂宗举故事，尽收岐阳坊地，失业者甚众。十三年，以蔡州牧地为龙陂监。十四年，置临汉监於襄州，牧马三千二百，费田四百顷。穆宗即位，岐人叩关讼茂宗所夺田，事下御史按治，悉予民。太和七年，度支盐铁使言："银州水甘草丰，请诏刺史刘源市马三千，河西置银川监，以源为使。"襄阳节度使裴度奏停临汉监。开成二年，刘源奏："银川马已七千，若水草乏，则徙牧绥州境。今绥南二百里，四隅险绝，寇路不能通，以数十人守要，畜牧无他患。"乃隶银川监。其後阙，不复可纪。

林氏曰："唐府兵之制，当给马者，官与其直市之，每匹钱二万五千。刺史、折冲、果毅覈岁周不任战者鬻之，以其钱更市，不足则府供之，此给钱以市也。至府兵渐坏，兵贫难致，乃给以监牧之马，此给马以用也。大抵唐之马政，皆给於官，民无与焉（《唐兵志》：自高宗、武后府兵之法更号曰"彍骑"，诏诸州府马阙乏，官私共补之。今兵贫难致，乃给以监牧马。馀见《兵志》）。始唐接周、隋乱离之後，承天下征伐之馀，鸠括残骑，仅得壮牝三千匹於赤岸泽，徙之陇右，始命太仆张万岁葺其政焉。

"肇贞观讫麟德，四十年间，马至七十万馀匹。於时天下以一缣易一马，秦、汉之盛，未之有也。垂拱以後，马耗大半。开元始命王毛仲为内外闲厩，使牧养有法，雲锦成群，复与麟德马数相等尔。此唐牧於官而给於民之制也。"

◎唐开元礼

△仲春祀马祖仪

将祀，有司筮日如别仪（以下先牧、马社、马步皆筮日）。前祀三日，应享之官散斋二日、致斋一日如别仪。前祀二日，守宫设祀官次於东壝外道南，北向西上。陈馔幔於内壝外。郊社令积柴於燎坛，方高五尺。太官令具特牲之馔。其日未明二刻，太史令、郊社令升设神座於坛上，席以莞，南向。奉礼、设献官位於坛东南，西向；执事位又於东南，俱西向北上。设奉礼位於献官西南，赞者二人在南差退。又设奉礼赞者位於燎坛东北，俱西向北上。望燎位当柴坛北，南向。设祀官等门外位於东壝外道南，西上。郊社令设酒樽於坛上东南隅，北向。洗於坛东南，北向，执樽篚者如常，币篚於樽所。未明一刻，太祝、献官等各服其服，郊社令与良酝令入实樽罍及币。质明，谒者引献官以下俱就门外位。奉礼郎帅赞者先入就位。赞引引太祀与执樽罍篚幂者入，当坛南重行，北面西上。立定，奉礼曰："再拜。"赞者承传，太祀以下俱再拜。太祀与执樽者，升东阶，至樽所，执罍、洗、篚、幂者各就位。谒者引献官以下入就位。立定，奉礼曰："再拜。"在位者俱再拜。谒者进献官之左，白："有司谨具，请行事。"退复位。太官令出诣馔所，太祝跪取币於篚，兴，立樽所。谒者引献官诣神座前，北面立。太祝奉币东向授献官，献官受币，进，北面跪奠於神座，免伏，兴，少退，北面再拜，谒者引献官还本位。太官令引馔入，升南陛，太祝迎，引於坛上，设於神座前讫，太官以下降复位，太祝还樽所。谒者引献官诣罍洗，盥手洗爵讫，谒者引献官升自南陛，诣酒樽所，执樽者举幂，献官酌酒，谒者引献官进神座前，北向跪奠爵，俛伏，兴，少退北向立。大祝持版进於神座之右，东面跪读祝文曰："维某年岁次月朔日，天子谨遣具官臣姓名，昭告於马祖天驷之神：爰以春季，游牝於牧，祗荐制币牺齐，粢盛庶品，明荐於马祖天驷之神，尚飨。"讫，兴。献官再拜。太祝进，跪奠版於神座，俛伏，兴，还樽所。太祝以爵酌福酒，进献官之右，西向立。献官再拜，受爵，跪祭酒，遂饮卒爵。太祝进受爵，复於坫。献官俛伏，兴。太祝帅斋郎进俎，减神前胙肉，以授献官。献官受以授斋郎。谒者引献官降自南陛，还本位。太祝进，跪彻豆，俛伏，兴，还樽所。奉礼曰："再拜。"在位者皆再拜（己饮福受胙者不拜）。奉礼又曰："再拜。"在位者俱再拜。谒者引献官就望燎位，南向立。奉礼又帅赞者退立於燎坛东北位。太祝进神座前，跪取制币、祝版、爵酒，又以俎载牲体、稷黍饭、兴，降自南陛南行，当柴坛东南行，自南陛登柴坛，以币、酒、祝版、馔置柴上讫。奉礼曰："可燎。"东西面各二人以炬燎，火起，以炬投坛上。火半柴，谒者进献官之左，曰："礼毕。"遂引献官以下出。奉礼赞者还本位。赞引引太祝以下俱复执事位。立定，奉礼曰："再拜。"太祝以下皆再拜，赞引引出。

仲夏享先牧仪（仲秋祭马社、仲冬祭马步附）。

前享三日，应享之官散斋二日於正寝，致斋一日於享所。右校扫除坛之内外，为瘗坎於坛之壬地，方深取足容物。卫尉设享官次於东壝外道南，北向西上。太官令具特牲之馔。其日未明二刻，以下至设赞者位於瘗埳西南，同马祖仪。设瘗埳位於坛之西南，北向。设享官以下门外位，以下至读祝文，如马祖仪。祝文曰："昭告於先牧之神，肇开牧养，厥利无穷，式因颁马，爰以制币"云云，尚飨。讫，兴，献官再拜。太祝进跪彻以下，至燔版，如马祖仪。其埳寘土东西各二人（祭马社祝文曰："惟神肇教人乘，用赖於今，式因肆仆，爰以制币云云，尚飨。马步祝文曰：惟神为国所重，在於闲牧，神其屏兹隐慝，使无有害，载因献校，爰以制币云云，尚飨。"）

後梁开平四年，颁夺马令，冒禁者罪之（先是，梁师攻战，得敌人之马必纳官，故出令命获者有之）。

後唐同光三年，下河南、河北诸州和市战马，官吏除一匹外，匿者有罪（时将伐蜀）。

长兴四年，敕："沿边藩镇，或有藩部卖马，可择其良壮者给券，具数以闻。"

先是，上问见管马数，枢密使范延光奏："天下常支草粟者近五万匹。见今西北诸蕃卖马者往来如市，其邮传之费，中估之直，日四十五贯。以臣计之国力十耗其七，马无所使，财赋渐销，朝廷甚非所利。"上善之，故有是敕。

清泰三年，敕："诸道州府县镇，宾佐至录事参军、都押衙、教练使己上，各留马一匹乘骑。及乡村士庶有马者，无问形势，马不以牝牡，尽皆钞借。但胜衣甲，并仰印记，差人管押送纳。其小弱病患者，印退字，本道以管。节度防御团练等使、刺史，除自己马外，不得因便影占。管军都将，除出军及随驾外，见逐处屯驻者，都指挥使旧有马许留五匹，小指挥使两匹，都头一匹，其馀凡五匹取两匹，十匹取五匹，更多有者，并依此例抽取。在京文武百官、主军将校、内诸司使已下、随驾职员，旧有马者任令随意进纳，不得影占人私马。各下诸道，准此。"

按：清泰之距长兴才数年耳。长兴时，枢密使范延光奏陈方患官马太多，刍秣耗用，曾几何年，而括马之令复如此。岂长兴之马，已俱不复存邪？

晋天福九年，发使於诸道州府，括取公私马（以备御契丹）。








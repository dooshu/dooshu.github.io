○為閩人私募浙兵移咨

兵部咨廵撫福建都御史譚、覆奉　欽依咨臣、聽福建軍門委官于金處台溫。有兵地方。選募精銳赴閩剿寇。但恐司道府縣。自分彼此。互相阻撓。務要出示嚴禁。一面將募過兵數。并起程日期。具由　奏報等因備咨前來、准此案照、先于上年正月初七日、准福建軍門咨、委副使汪道昆、同副總兵戚繼光、募帶義烏精兵一萬餘員名、赴閩援剿、適本職入浙之初、葢為浙福唇齒、休戚相關、凡彼取用官兵粮餉、皆即分割恊濟、至干題准杭城、與台州府、額兵二營、每營平分一千五百餘名、共三千、並凑募新兵一萬名付戚總兵帶去、其謀勇頭目各衛所指揮千百戶等官、俱任從揀擇帶用者三十餘員名。正以共濟時艱。何敢有所勒惜。續于本年九月初五日、又准咨開興化等寇蕩平、議將戚總兵下浙兵、分作兩班。每班務足六千名俟十月無警放回。令各把總于十一月起身上班。防春過後六月終放還、其今年十月放還者。限明年七月上班。仍煩責各把總依限帶領赴戍等因。據台金嚴兵備等道、揭稱金台等府、各縣粮里、紛然陳告本境力農之人。俱被福建差來人員。動以厚利、誘募為兵。以致田野荒蕪、國課無辦、總計福建、募用浙兵、合上下班、在總兵部下者。二萬餘。在軍門標下者。萬餘。而福建共用浙兵以三萬計。其總哨頭目等官。以百數計。則福建之為頭目為兵者。何一非浙之人耶。其外猶有濳投私募之兵。不可數計。夫小人之心。惟利是趨。葢在浙之兵。而彼招為哨隊什長。即躍然去矣。在浙之哨隊什長。彼招為把總。即躍然去矣。夫父兄為彼把總哨隊什長。其子弟宗親之在浙兵者。即躍然去矣。此福建募浙兵之大致也。緣此輩本非尺籍。又多詭名。能盡追拘之乎地方之生民有數。而民中之精壯。尤有數。今浙民精壯既去。是地方空虗。矣浙江精壯既去。是行伍空虗矣。倘猝有往年突犯之劇寇。近報造船之大舉。彼時又求濟于何地耶。此本院之所深憂。不敢不陳述早圖。而兼計之耳。為此合咨貴部。煩請酌量兩省事體。定議畫一良矢?見。此後如閩寇未平。應用浙兵于總兵部下該募若干。軍門標下該募若干。限以定數。移文本院。明為委官。挑選督發。貴其精。不貴其多。取諸公。不取諸私。其奸徒濳募私誘。務要彼此嚴禁。及不可每每漸增。漫無紀極、如賊勢稍靖即量減兵數。不使驛騷。以弭他患。于福建土著之民。亦議練用之策。漸消遠調之擾。庶浙福有警。得以兼濟矣。


【雉朝飞操】

〖雉朝飞操者。齐独沐子所作也。独沐子年七十无妻。出薪於野。见飞雉雄雌相随。感之。抚琴而歌曰：〇逯案。独沐子。琴操序首作沐犊子。是也。《古今注》作牧犊子。〗

雉朝飞。鸣相和。雌雄群游於山阿。我独何命兮未有家。时将暮兮可奈何。嗟嗟暮兮可奈何。

（〇琴操上。《乐府诗集》五十七。朱文公校昌黎集雉朝飞操注引《古今注》。《诗纪前集》四。又《类聚》九十、《御览》九百十七引和、河二韵。〇逯案。崔豹《古今注》曰：雉朝飞者。牧犊子所作也。齐处士。湣宣王时人。年五十无妻。出薪於野。见雉雌雄相随而飞。意动心悲。乃仰天叹。大圣在上。恩及草木鸟兽。而我独不获。因援琴而歌。以明自伤。其声中绝。魏武帝宫人有卢女者。故冠军将军阴叔之妹。七岁入汉宫。学鼓琴。琴特鸣。异於诸妓。善为新声。能为此曲云云。又据昌黎集注。原本《古今注》并载此歌辞。可见此操此歌即后汉末年之新声。查扬雄琴清英曰：雉朝飞操者。卫女傅母之所作也。卫侯女嫁於齐太子。至中道。闻太子死。问傅母曰：何知。傅母曰：且往当丧。丧毕不肯归。终之以死焉。傅母悔之。取女所自操琴。於冢上鼓之。忽有二雉俱出墓中。傅母抚雌雉曰：女果为雉耶。言未毕。俱飞而起。忽然不见。傅母悲痛。援琴作操。故曰雉朝飞。据此西汉末已有雉朝飞操。但其本事与琴操异。且无此歌也。）


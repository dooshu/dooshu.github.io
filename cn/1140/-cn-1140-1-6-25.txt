故蓝山县知县侯君墓志铭

同邑侯君韩振知衡州蓝山县以顺治壬辰秋死于官既八年庚子其友施闰章返自山左立石於墓曰嗟乎韩振君不幸以进士速死命也吾复何言然蓝山之人皆垂涕衡南之士大夫皆叹嗟乡闾之不识者皆欷歔诧惜以善人为不祥於乎人之所与天或怒之鬼或嫉之矣吾何忍亡一言君讳振世字韩振先世耕且读父三垣力善积学老困举子业以口授君君警朗多才艺号能文章与余同榜登进士痛自饬谨不敢出一语先人时湖南寇大扰而蓝山衡州之南偏贼夷其城殆尽县令接踵死君至之日城中老弱数十家戍卒二十人皆鸟兽震骇君请城不许请益兵又不许乃誓死守期会征敛以时民德之贼将至里老夜告急迎脱其妻子而君以不能御贼免官转侧湘潭为乱兵所害年三十一妻冯氏许氏皆未有子一子鲁生出侧室某氏即脱难归自贼中者也君兄弟三人田产千金以君仕耗费寡稚冻饥奴仆无留者岁余弟振伦始往湘南裹骨归葬於故居之侧於乎君少余四岁兄事余最懽爱予文辞余遇事疏略君纎悉必记亡遗忘自谓慎当不败而卒以然既将视其孤且哀之以铭铭曰

以官往以骨归九疑之麓湘水之湄招魂而葬兮是邪非


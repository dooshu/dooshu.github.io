【赠任黄门诗二首】

相如体英彦。左右生容晖。已纡汉帝组。复解梁王衣。经过云母扇。出入千（《诗纪》云。一作金。）门扉。连洲茂芳杜。（文苑作杜若。）长山郁翠微。欲言终未敢。徒（文苑作默。）然独依依。（《诗纪》云。一作默默独依依。○《类聚》三十一。文苑英华二百四十七。《诗纪》八十一。）

纷吾少驰骋。自来乏（文苑作之。注云。疑作乏。）名德。白玉镂衢鞍。黄金玛瑙勒。射雕灵丘下。驱马（文苑云。一作虏。）雁门北。殷勤尽日华。留连穷景黑。岁暮竟无成。快来坐默默。（○文苑英华二百四十七。《诗纪》八十一。）


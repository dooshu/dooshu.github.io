○祭刘左丞文

维年月日，左补阙赵郡李华，谨奉清酌微奠，祭於故国子祭酒刘十六兄之灵：痛矣夫！时方刑措，谊传长沙；运丁中兴，衍废於家。命与道乖，末如之何？先师微言，行已堙塞。续儒济备，俾世为则；专门继起，人用不惑。季孟叔仲，并华於国；文倾迁固，理破杨、墨。浊斯浑清，曲莫容直；孤玉沈韵，高鸿坠翼。畴昔之年，逆虏悖天；帝命西平，董戎於关。上宰奸回，蔽明怙权；沮以监抚，海内翻然。督哥舒将，盍不速辕？兄在西陲，飞章上言。喻古引今，易亡为存；时惮奸邪，不闻帝阍。文武房公，慷慨独论；迎吠狺狺，竟寝斯文。华忝谏官，亦尝披肝；千里同气，寤寐永叹。请受监牧，请镇丰安；乞固上党，乞备太原。心竭犬马，事屈群顽。哥舒表华，掌记辕门；明明仁兄，绍介三军。举族在此，惧为祸原；竟迫方寸，孤天负恩。圣朝孝理，未忍行戮；爰诏三司，伏念哀鞫。网脱乌鸟，恩开桎梏；实赖仁人，再春枯木。房公介然，明华於朝；兄志提挈，出泥登霄。言於宰司，大启学徒；陈沈洎华，可备师儒。堂堂昌言，光我囚拘；褚中不行，何日忘诸？功曹垂侍，恩比天伦；手足是比，枯荣一人。友爱惟深，怜眷益亲；艰厄流离，存亡永分。冀游门阃，以慰酸辛；谁谓凋落，今惟二人，呜呼哀哉！弟参邦宪，兄镇海夷；谁云存殁，共彼有期？谓天无亲，胡与善违？孺子攀号，远奉裳帷。季氏呼天，割我四支；平生故人，横涕交颐。寄窆空原，时迨兴师；官尊地偏，礼不成仪。回望旧邦，素车迟迟；浔阳地古，举目凄悲。执绋流恸，谁堪此时？余生易感，况已衰羸。泣荐潢，魂兮临之。尚飨！


32　唐六典記南内龍池　雍録謂諂辭非九齡所知　張九齡集有龍池聖德頌


唐六典記南内龍池，程泰之雍録謂「諂辭皆出李林甫，而非張九齡所得知也」。愚按：九齡集有龍池聖德頌，則夸詡符瑞，雖賢者不免。

【元圻案】唐六典七「興慶宫在皇城之東南」，注：「此即今上龍潛舊宅也。初上居此第，其里名協聖諱，所居宅之東有舊井，忽涌爲小池，周袤纔數尺，常有雲氣，或見黄龍出其中。至景龍中，潛復出水，其沼浸廣，時即連合爲一，未半歲而里中悉移居，遂鴻洞爲龍池焉。蓋符命之先也。」〇唐徐浩張文獻碑銘曰：「公諱九齡，字子壽，一名博物。曾祖君政，韶州别駕，終于官舍，因爲著姓。弱冠鄉試進士，應道侔伊、吕科，對策第二等，歷官同中書門下平章事。」〇曲江集龍池聖德頌序曰：「洪惟龍池，蓋天之所以祚聖，即今上卜居之舊，真京師爽塏之所。旁無竇澤，中忽濫泉。中宗採識者之議，壓王氣而來遊；聖上處或躍之時，出飛龍而合應。」〇四庫全書簡明目録地理類：「雍録十卷，宋程大昌撰。乾道、淳熙間，關中已久爲金地，故大昌此書，惟據諸書諸圖參考而成。於宫殿、山水、都邑皆有圖説。」






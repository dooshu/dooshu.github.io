○论追制表

臣闻令之必行於下者，信也。令苟不信，患莫大焉。今陛下初临寓内，务切黎元，至於牧守字人之官，所宜详择，苟未得人，不当虚授，苟或任使，不可屡迁。臣窃见近作宁州刺史论亻参、虔州刺史高宏本、通州刺史豆卢靖，曾不涉旬，并已追制；又以杜兼为苏州刺史，行未半途，复改郎署。臣不知谁请於陛下而授之，谁请於陛下而追之。追之是，则授之非；授之是，则追之非。以非为是者罚必加，然後人不敢轻其举；以是为非者罪必及，然後下不敢用其私。此先王所以不令而人从，不言而人信，岂异事哉，率是道也。今陛下如纶之令朝降，反汗之诏夕施，纷纷纭纭，无所归咎。臣窃恐陛下之令，未能取信於朝廷，而况於取信天下乎？臣伏愿陛下征举者之词，察追者之请。若举者之词直，则请而追之者不得无过；若追之者理胜，则举而授之者不得无辜。赏罚是非，所宜明当。况陛下肇临黎庶，教化惟新，诰令之间，四方所仰，小有得失，天下必闻。臣实庸愚，谬居谏列，职当言责，不敢偷安，苟有所裨，万死无恨。无任愚迫恳款之至。


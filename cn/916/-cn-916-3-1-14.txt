【善哉行】

自惜身薄祜。（《宋书》作[□]。）夙贱罹孤苦。既无三徙教。不闻过庭语。（一解）其穷如抽裂。自以思所怙。虽怀一介志。是时其能与。（二解）守穷者贫贱。惋叹（乐储误作欢。）泪如雨。泣涕于悲夫。乞活安（《诗纪》作要。）能睹。（三解）我愿于天穷。琅邪倾侧左。虽欲竭忠诚。欣公归其楚。（四解）快人由（《宋书》作曰：）为叹。（《文选》注作喟然以惋叹。）抱情不得叙。显行天教人。谁知莫不绪。（五解）我愿何时随。此叹亦难处。今我将何照于光曜。（《宋书》作耀。）释衔不如雨。（六解。乐府云。右一曲魏晋乐所奏。《诗纪》同。○《宋书》乐志。《乐府诗集》三十六。《诗纪》十一。又《文选》二十五颜延之夏夜呈从兄诗注作魏文帝善哉行。引叙一韵。○逯案。操父嵩。因避董卓乱。赴琅邪。为陶谦所杀。其时在中平六年以后。而操已三十五六岁。不应有夙贱罹孤苦自以思所怙之句。疑此非孟德之诗。《宋书》盖传写有误。）


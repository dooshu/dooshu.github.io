○上嘉庆节表（乾元年十二月）

色变长澜，肇皇灵之宝构；光流华渚，开圣绪於瑶图，莫不庆洽同文，光昭大象，刻玉波沿於凤纪，鸣金飚振於洪猷。所以颢气凝空，编为令典；神光烛夜，允叶昌期。皇帝陛下守位以仁，继明以德，化敷有感，庆洽无疆。当九龙洽圣之辰，是五纬联光之夕，凡蒙地载，共祝天长。皇帝三月九日诞圣，请以其日为“嘉庆节”，休假三日，群臣宴乐上寿。


再辞恩命疏


昨奉手敕，以阁臣翊赞勤劳加恩。臣谬叨辅首，蒙被独隆。该臣具疏辞免。奉圣旨：“卿劝讲春宫，弼赞新政，独秉公忠，茂宣劳勚。特加恩数，用示眷酬。宜承成命，不必过辞。吏部知道。钦此。”

臣捧诵纶音，仰悉皇上体念臣工，微劳必录，臣即宜遵奉，徐图称塞。但臣反覆思惟，于分甚非所宜，于心实不能安，用敢不避烦渎，再申前悃。臣惟朝廷慎重名器，必自贵近始，所以示大公也。人臣虽竭力效劳，不敢言功，所以昭大分也。往者皇帝毓德春宫，臣备员内阁，提调讲读，乃其常职，何功之有焉？及皇上应期抚运，光膺大宝；臣受先帝顾托之重，夙夜兢兢，惟以不克称塞是惧。于凡大礼大政，皆遵率祖宗彝典，祗奉皇上英断，臣不过鞠躬仰成于下而已，又何功之有焉？乃昨承明诏，既蒙翊赞之褒；兹奉温纶，又荷公忠之奖。殊荣异数，叠至荐临；帝眷宸恩，愈隆益渥。力轻于鸿毛，而任重于泰山；恩深于沧溟，而报微于涓露。臣朝夕省循，诚不自知其死所矣！臣闻赏僭则滥及匪人，知足乃免于殆辱。然赏疑惟重，在明主不失厚下之仁；而履盛忘危，在人臣必致颠之咎。臣所以跼蹐震栗，屡控而不止者，非以辞荣也，乃以避咎也。伏望圣慈俯鉴愚诚，特垂俞允，收回成命，使服旧官。则皇上知臣之深，逭臣于罪，九迁不为荣，百朋不为重。而臣居于百僚之首，有地容身，亦可以纾诚效力，图报于万一矣。

（奉圣旨：卿受遗辅政，有安定社稷之功，勋荫未足以酬，岂可过为逊免？宜勉承眷命，以副朕怀，不允所辞。吏部知道。）






○止山西關稅疏 【 停止增稅】

照得榷採一節、停止之日、屢奉明綸、臣等顒望之心、詳在公疏、惟是事有無関于稅額之損益、而實係于邊鎮之安危者、臣愚以為罷之甚易、亦甚便也、敢不為　皇上指陳之、則近日山西撫臣白希繡所奏石嶺関之稅是巳、夫所稱山西全省稅銀四萬五千二百兩為定額者。亦一時撫按諸臣仰體　皇上不忍加泒之心。不得巳而定之百姓賴有　皇上不日停止之言、亦暫相安而以為定耳、使其不足于定額之中、而別為搜括、臣等尚謂錢貨為輕、邊疆為重、乃今山西每歲之稅、無愆期無爽數也　皇上試一按稽之、曾有一次之短欠否、則石嶺関之稅、復何為乎、定額之外、忽起事端群小猖狂、鼓煽稅使、既于正額之內、陰肆侵漁、又于正稅之外、明開騙局、計其所得、毫于正課無干、不過以小民之膏脂、填群奸之私橐而巳、况三関之外。與腹裏不同。古號雲中沙确苦寒。一無所出。軍民仰給。憑此一線之通。疏稱所收者。皆小麥燒酒羊毛茄蒜等物。商賈往來。原無厚利而群小攫奪。動稱至尊。此等瑣屑、豈不貽羞朝廷、虧損盛美乎、且邊鄙軍民寧知事出群小、將云稅額定矣、胡為又增、間嘗莊誦不日停止之旨矣、胡以反甚、咽喉阻塞、米塩不通、行旅蕭疏、閭閻待斃、國家之禍患臣知不遠矣、目今虜王挾賞、邊関震搖、萬一外有翕侯之奸、內激涇原之變、飢寒怨讟之眾、一呼而起、譬之群獸、露爪而奔、不知我　皇上其何方以收也、伏乞特賜乾斷。敕下稅使、堅守前議、毋改初心、將石嶺関之稅、速行停止、則三関軍民、有利賴焉。實我　皇上無疆之福也


○授前左千牛卫大将军李右骁卫大将军右千牛将军江继美加兼检校右散骑常侍制

敕。具官李等。大将军之设，有以总勋翊折冲之属者，有以司禁卫门籍之法者。非严谨恭愿，不可辄居。以熔处交戟之门，有勋可庇。严而能谨，盖禀於家。以继美当衔珠之名，有勇可使。恭而且愿，复秉於心。咸以美材，俾迁上列。兼秩之宠，劝善并行。








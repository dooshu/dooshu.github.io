彭蠡湖遇迅风误入别港

方舟夜溯湖口县，雨涨春潮急飞电。
北风晓发江晦冥，惨澹孤山看不见。
天吴河伯白羽旗，牛首蛇身共酣战。
帆樯饱掣天欹斜，儿童转侧头惊眩。
今朝雷雨更砰輷，鄱阳倒揭匡庐倾。
折戟沈沙怨鬼怒，崩崖古庙神鸦鸣。
百端乱集茫茫里，白浪如山那肯平。
日昃风狂天尽黑，漫漫江路无人识。
鹢首横飞断港中，一步千钧移不得。
是时四顾迷南北，捩柁长年失颜色。
磨牙吮血盗如麻，垂堂惧委豺狼食。
语君勿叹息，听我歌短歌。
千里乘风聊快意，片时停楫非蹉跎。
同来独忆联舟客，仓皇相失随风波。
人生自古忧思多，明日愁看青鬓皤。



◇手书与萧宝夤（天监五年）

谢齐建安王宝夤亡兄长沙宣武王，昔投汉中，值北寇华阳，地绝一隅，内无素畜，外绝继援，守危疏勒，计逾田单，卒能全土破敌，以弱为强，使至之日，君臣动色，左右相贺，齐明帝每念此功，未尝不辍箸咨嗟。及至张永崔慧景事，大将覆军於外，小将怀贰於内，事危累卵，势过缀旒。亡兄忠勇奋发，旋师大岘，重围累日，一鼓鱼溃，克定慧景，功逾桓文。亡弟卫尉，兄弟戮力，尽心内外，大勋不报，翻罹荼酷，百口幽执，祸害相寻。朕於齐明帝，外有龛敌之力，内尽帷幄之诚，日自三省，曾无寸咎，远身边外，亦复不免，遂遣刘山阳轻舟西上，来见掩袭，时危事迫，势不得已，所以誓众樊邓，会逾孟津，本欲翦除梅虫儿茹法珍等，以雪冤酷，拔济亲属，反身素里，属张稷、王珍国，已建大事，宝至、子晋，屡动危机，迫乐推之心，应上天之命，事不获已，岂其始愿？所以自有天下，绝弃房室，断除滋味，正欲使四海见其本心耳。勿谓今日之位，是为可重。朕之视此，曾不如一芥，虽复崆峒之踪难追，汾阳之志何远，而今立此堰，卿当未达本意。朕於昆虫，犹不欲杀，亦何急争无用之地，战苍生之命也。正为李继伯在寿阳，侵犯边境，岁月滋甚。或攻小城小戍。或掠一村一里，若小相酬答，终无宁日，边邑争桑，吴楚连祸，所以每抑镇戍，不与校计，继伯既得如此，滥窃弥多，今修此堰，止欲以报继伯侵盗之役，既非大举，所以不复文移北土。卿幼有倜傥之心，早怀纵横之气，往日卿於石头举事，虽不克捷，亦丈夫也。今止河洛，真其时矣。虽然，为卿计者，莫若行率此众，袭据彭城，别当遣军，以相应援，得捷之後，便遣卿兄子屏侍，送卿国庙，并卿室家，及诸侄从。若方欲还北，更设奇计，恐机事一差，难复重集，勿为韩信，受困野鸡。（《魏书·萧宝夤传》）


○杭州场壁记

国家始以输边储塞，不足於用，遂以盐铁榷估为助。使吏曹计其入於郡县近利之地，得为院盐场之署，以差高下之等。顾杭州虽一场耳，然则南派巨流，走闽禺瓯越之宾货，而盐鱼大贾，所来交会，每岁官入三十六万千计。近岁淮河之闲，颇闻其费，自是汲利之官益重矣。前年京兆韦子谅官始县主簿，有能名。及秩谢当归，是时尚书职方郎崔棱为扬子留後使，闻其行，遂邀署之。既到满岁，利榷大登，吏无敢怠，与其为县主簿加勤也。或谓亚之学史，词无苟，故用是记焉。


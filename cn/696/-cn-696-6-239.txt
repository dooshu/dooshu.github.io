秋风行示伟南视玄


昨日大风今未休，黑云冥冥吹梧楸。
秦王望海海不见，伍胥白浪如山丘。
山斋小庭足花石，碧松丹桂当轩幽。
茂陵萧瑟对红袖，寒江历落披羊裘。
古人憔悴不足道，抱膝长吟何所求。
朱雁葳蕤莫南去，渚宫烧断沧江秋。
洞庭巴陵色惨澹，湘君日暮空淹留。
巫阳云雨行不得，片片欲落瞿塘流。
谁能掉臂剡中去，我欲从之采烟雾。
石梁倒挂双飞龙，桐柏仙人引归路。
振衣海色拂青霞，高卧霜天看锦树。
瑶草金芝太古坛，长往君当生羽翰。
遥望云峰七十二，美人玉佩行珊珊。





悲清秋赋





登九疑兮望清川，[一]见三湘之潺湲。[二]水流寒以归海，云横秋而蔽天。余以鸟道计于故乡兮，[三]不知去荆、吴之几千。

[一]《史记正义》：《括地志》云：九疑山在永州唐兴县东南一百里。《太平御览》：《湘中记》曰：九疑山在营道县，九山相似，行者疑惑，因名九疑。盛弘之《荆州记》曰：九疑山盘基数郡之界，连峰接岫，竞秀争高，含雾卷霞，分天隔日。



[二]《隋书·五行志》：巴陵南有地名三湘。《太平寰宇记》：湘潭、湘乡、湘源，是为三湘。《岳州府志》：三湘浦在临湘县南四十五里。《湘中记》曰：湘水至清，深五六丈，下见底了了，石子如樗蒲，白沙如雪霜，赤岸如朝霞。湖岭之间，湘水贯之。凡水皆会焉，无出湘之右者。与萧水合则曰潇湘，与蒸水合则曰蒸湘，与沅水合则曰沅湘，故谓之三湘。琦按：湘水源出广西桂林府，东北流至湖广永州府城西，潇水自南来会焉，至衡州府城东，蒸水自西南来会焉，又北流环长沙府城，东北至湘阴县，达青草湖而入于洞庭，凡行二千五百余里，大小诸水会入者颇众。若沅水则不与湘会，而自入于洞庭，虽沅湘之称起自屈平，但双举二水，并未言其会同相合也。三湘之名，恐未必由此。《广韵》：潺湲，水流貌。



[三]庾信《麦积崖佛龛铭》：“鸟道乍穷，羊肠忽断。”李善《文选注》：“《南中八志》曰：交趾郡治龙编县。自兴古，鸟道四百里，以其险绝，兽犹无蹊，惟上有飞鸟之道耳。”后人称高峻之径曰鸟道，本此。



于时西阳半规，[一]映岛欲没。澄湖练明，遥海上月。[二]念佳期之浩荡，渺怀燕而望越。

[一]西阳谓西落之日，其半为峰所蔽，仅见其半，如半规然。谢灵运诗：“远峰隐半规。”



[二]谢惠连诗：“分袂澄湖阴。”《古赋辨体》：“澄湖练明，遥海上月”，与《赤壁赋》“人影在地，仰见明月”语意同，谓之倒语。若云“遥海上月，澄湖练明”，“仰见明月，人影在地”，语意一顺，意味大减。



琦按：太白故乡在西蜀，而荆、吴则其东也。燕地居北，越地居南，盖登高而遍览四方之意，翻作两层抒写，便觉变幻不可测。

荷花落兮江色秋，风袅袅兮夜悠悠。[一]临穷溟以有羡，[二]思钓鳌于沧洲。[三]无修竿以一举，抚洪波而增忧。归去来兮，人间不可以托些，[四]吾将采药于蓬丘。[五]

[一]《楚辞·九歌》：“袅袅兮秋风。”又《九辩》：“袭长夜之悠悠。”



[二]木华《海赋》：“翔天沼，戏穷溟。”穷溟，即《庄子》所云穷发之北溟海也。《汉书》：“古人有言曰：临渊羡鱼，不如退而结纲。”



[三]《列子》：“龙伯之国有大人，举足不盈数步，而暨五山之所，一钓而连六鳌。”阮籍《为郑冲劝晋王笺》：“临沧洲而谢支伯，登箕山以揖许由。”沧洲，谓沧海中之洲渚也。



[四]《楚辞·招魂》：“归来归来，不可以托些。”朱子注：“些，《说文》云语辞也。”沈存中云：今夔峡、湖湘及南北江獠人，凡禁咒句尾皆云“些”，乃楚人旧俗。



[五]《十洲记》：“蓬丘，蓬莱山也，对东海之东北岸，周回五千里。”



《古赋辨体》：太白诸短赋，雕脂镂冰，是江文通《别赋》等篇步骤。






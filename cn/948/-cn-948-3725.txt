陆游　夏雨

东风吹雨溪上来，北山出云以应之。

严州城中三日雨，朝暮点滴无休时。

向来秧底乾欲裂，白水漫漫俄盈陂。

豚肩覆豆巫醉饱，龙骨挂壁农遨嬉。

今年蚕麦收数倍，茧大如瓮麦两岐。

西成在眼又如此，还乡鼓腹歌淳熙。

陆游

陆游　夏雨

忽闻疏雨滴林梢，起看油云满四郊。

行蚁君臣初徒穴，鸣鸠夫妇正争巢。

筑陂处处移新稻，乘屋家家补破茆。

堪笑此翁惟美睡，孝先便腹任讥嘲。

陆游

陆游　夏雨

清风起湖滨，急雨来天末。

蚊蝇遽退听，松竹例苏活。

奇声集空庭，爽气生细葛。

素秋虽尚遥，聊喜宽肺渴。

陆游

陆游　夏雨

连朝暑溽不可过，动地忽有东北风；

嵯峨云压世界碎，夭矫龙卷江湖空。

尘沙洗濯草木醒，沟浍澰灩舟舸通。

更烦造物出壮观，跨海千丈垂天虹。

陆游


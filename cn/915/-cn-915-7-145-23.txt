◇论国制启

臣启：臣闻尺之量锦，工者裁之，袤丈之木，绳墨在焉。事无臣细，非法不行。当今世问政睦，藩国相望，君举必书，动成准式。息躬圣壤，十有馀载，条制节文，宜其备矣，诸王列封，动静兼该。而窃见国之处事未尽善，臣之暗蔽，私心有惜。伏见彭城国旧制，犹有数卷，虽多殊革，大网可依，愚谓宜令掌故刊而撰之，上著朝典藩邦之度，下揆国训繁简之宜，旁酌州县宽猛之中，章程久具，永为恒制，岂伊今美，乃足贵之将来。臣忝充直员，脱以启闻，烦而非要，伏追惭悚，谨启。（本集。）


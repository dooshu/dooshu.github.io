酬岑勋见寻，就元丹丘对酒相待，以诗见招





世传颜鲁公所书《西京千福寺多宝佛塔碑》，乃天宝十一载所建，其文为南阳岑勋所撰，疑即此人。



黄鹤东南来，寄书写心曲。[一]倚松开其缄，忆我肠断续。不以千里遥，命驾来相招。[二]中逢元丹丘，登岭宴碧霄。对酒忽思我，长啸临清飙。蹇余未相知，[三]茫茫绿云垂。俄然素书及，解此长渴饥。策马望山月，途穷造阶墀。喜兹一会面，若睹琼树枝。[四]忆君我远来，我欢方速至。开颜酌美酒，乐极忽成醉。我情既不浅，君意方亦深。相知两相得，一顾轻千金。且向山客笑，与君论素心。

[一]《诗·国风》：“乱我心曲。”《郑笺》曰：“心曲，心之委曲也。”



[二]《世说》：嵇康与吕安善，每一相思，千里命驾。



[三]《楚辞》：“蹇将憺兮寿宫。”王逸注：“蹇，词也，盖发语声也。”



[四]李陵诗：“思得琼树枝，以解长渴饥。”江淹诗：“愿一见颜色，不异琼树枝。”李周翰注：“琼树，玉树也，在昆仑山，故难见。言君行之远，思见之难，不异琼树枝也。”






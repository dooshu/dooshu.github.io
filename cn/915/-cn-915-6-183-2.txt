◇井赋

倚崇丘以凿井兮，临斥泽之淫污。苦行潦之滓浊兮，靡清流以自娱。乃喟尔而有感兮，率邻左之数夫。脉厥土以兴作兮，登甘醴于玄虚。体象圆川，下贯五仞。幽泉腾涌，津泽傍润。抱瓮而汲，不设机引。绝彼淫饰，安此璞慎。俗尚其华，我笃其信。既处涅而不淄，又磨之而不磷。虽矢之而无妄，实游心于大顺。渴人来翔，行旅是赖。辍耕息肩，不期而会。沈黄李，浮朱柰。杂狸首之班如，飞清尘以洮汰。枕玄石以盥漱，喜遨怡以缓带。（《艺文类聚》九，《初学记》七）


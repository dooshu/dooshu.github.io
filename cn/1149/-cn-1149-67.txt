卷六十七

钦定四库全书

续後汉书卷六十七　　　　元　郝经　撰

列传第六十四

行人

汉

邓芝　宗预　陈震

吴

顾徽　赵咨　沈珩　陈化　浩周　郑泉冯熙　张温　秦旦　郑胄　纪陟【弘璆】

张俨

周官大行人王交诸侯则间问以谕志归赈以交福贺庆以赞喜致禬以补烖诸侯之邦交则岁相问殷相聘世相朝故自王朝及诸侯皆有行人之职焉所以维持恩纪为太和之治也及周之衰诸侯比周大夫交政行人之职尤重晋之子员郑之子羽其选也至於大征伐盛会同皆正卿命大夫亲行逮夫战国四公子之徒连车骑结宾客势焰翕赫耸动天下苏秦乃佩六国相印为从长而张仪出入并相数国为衡家布衣崛起鼓舌张吻揺撼王公大人以排难解纷如鲁仲连毛遂者不可胜数昔之行人举为说客矣汉兴犹有先秦遗风蒯郦随陆【原注蒯通郦食其随何陆贾】高视阔步於鏖兵之时及中原无事刘敬始结和亲使外夷至於孝武开边通西南夷西域两粤朝鲜而使者冠盖相望於异域矣然而祗以中国交夷狄勤远畧而已未繋於安危存亡之际也建安末海宇剥裂国别为三行人虽不置官而职任益重初昭烈不得完汉托足无所孔明求救於孙权与共拒曹操至昭烈亲诣京见权有不得已焉者自是汉纳交於吴而行李往来矣及昭烈得益州而权争荆州权乃称臣於操以袭关羽吴纳交於魏而使命相通矣昭烈讨权权惧而称臣於曹丕使命再通矣权复叛魏遣使聘汉汉报其聘汉吴复交矣吴与魏通而中絶其後复与晋通而复絶与汉再通而终末帝之亡而不絶汉贼不共戴天终与魏絶故其行人往还皆安危存亡大计重於周秦汉初之世汉吴初合而胜赤壁吴魏初合而胜荆州汉吴再合而胜汉中吴魏再合而胜猇亭汉吴复合而首尾并进声罪致讨孙权出濡须诸葛亮军渭南魏人大震君臣旰食行人之职顾不重哉故取汉吴行人之尤彰灼者着於篇魏晋虽亦通使於吴而约质不终削而不録云

邓芝字伯苗义阳新野人司徒禹之後也灵帝末入蜀未见知待时益州从事张裕善相芝往从之裕谓芝曰君年过七十位至大将军封侯芝闻巴西太守龎羲好士往依焉昭烈定益州芝为郫邸阁督昭烈出至郫与语大奇之擢为郫令迁广汉太守所在清严有治绩入为尚书昭烈崩於永安先是孙权请和昭烈累遣宗玮费禕等相与报答丞相亮深虑权闻昭烈崩殂有异计未知所如芝见亮曰今主上幼弱初即位宜遣大使重申吴好亮曰吾思之久矣未得其人尔今日始得之芝问其人为谁亮曰即使君也乃遣芝修好於权权果狐疑不时见芝芝乃自表请见权曰臣今来亦欲为吴非但为汉也权乃见之语芝曰孤诚愿与汉和亲然恐汉主幼弱国小势偪为魏所乘不自保全以此犹豫尔芝对曰吴汉二国四州之地大王命世之英诸葛亮亦一时之杰也汉有重险之固吴有三江之阻【谨案志此下有合此二长四字】共为唇齿进可并兼天下退可鼎足而立此理之自然也大王今若委质於魏魏必上望大王之入朝下求太子之内侍若不从命则奉辞伐叛汉必顺流见可而进如此江南之地非复大王之有也权默然良久曰君言是也遂絶魏与汉和遣张温来报聘汉复令芝重往权谓芝曰若天下太平二主分治不亦乐乎芝对曰夫天无二日土无二王如并魏之後大王未深识天命者也君各茂其德臣各尽其忠将提枹鼓则战争方始尔权大笑曰君之诚欵乃尔邪权与亮书曰丁厷掞张【原注裴松之曰掞夷念反或作艳权盖谓丁厷之言多浮艳也】隂化不尽和合二国惟有邓芝及亮北住汉中以芝为中监军扬武将军亮薨迁前军师前将军领兖州刺史封阳武亭侯顷之为督江州权数与芝相闻馈遗优渥延熙六年就迁车骑将军後假节十一年涪陵国人杀都尉反叛芝率军征讨即枭其渠帅百姓安堵初征涪陵见玄猿抱子缘山木芝引弩射之中其母其子为拔箭以木叶塞创芝叹息投弩水中曰嘻吾违物之性其将死矣十四年薨芝为大将军二十余年赏罚明断善恤卒伍身之衣食资仰於官不苟素俭然终不治私产妻子不免饥寒死之日家无余财性刚简不饰意气不得士类之和於时人少所敬贵惟器异姜维云子良袭爵景耀中为尚书左选郎汉亡入晋为广汉太守

宗预字德艳南阳安衆人也昭烈取益州随张飞入蜀建兴初丞相亮以为主簿迁参军左右郎将及亮薨吴虑魏或承衰取蜀增巴丘守兵万人一欲以为救援二欲以事分割也汉闻之亦益永安之守以防非常预将命使吴孙权问预曰东之与西譬犹一家而闻西更增白帝之守何也预对曰臣以为东益巴丘之戍西增白帝之守皆事势宜然俱不足以相问也权大笑嘉其抗尽甚爱待之见敬亚於邓芝费禕迁为侍中徙尚书延熙十年为屯骑校尉时车骑将军邓芝自江州还来朝谓预曰礼六十不服戎而卿甫受兵何也预答曰卿七十不还兵我六十何为不受邪【原注裴松之曰芝以年啁预是不自顾然预之此荅触人所能载之记牒近为烦文】芝性骄傲自大将军费禕等皆避下之而预独不为屈复东聘吴临别谓孙权曰蜀土僻小虽云隣国东西相赖吴不可无汉汉不可无吴君臣冯恃惟陛下重垂神虑臣年老多病恐不得复奉圣顔孙权捉预手涕泣曰君每衘命结二国之好君既年长孤亦衰老无复相见矣遗预大珠一斛【原注孙盛曰夫帝王之保国惟道与义道义既建虽小可大殷周是也苟任诈力虽强必败秦项是也况乎居偏鄙之域恃山水之固而欲连横万里永相资赖哉昔九国建合从之计而秦人卒并六合嚣述营辅车之谋而光武终兼陇蜀夫以九国之强陇汉之大莫能相救坐观屠覆何者道德之基不同而强弱之势难一故也而云吴不可无蜀蜀不可无吴岂不謟哉】乃还迁後将军督永安就拜征西大将军赐爵关内侯景耀元年以疾徵还成都後为镇军大将军领兖州刺史时都护诸葛瞻初统朝事廖化过预欲与预共诣瞻许预曰吾等年踰七十所窃已过但少一死尔何求於年少辈而屑屑造门邪遂不往汉亡徙雒阳病薨议曰呜呼昭烈愤军崩殂孙曹方睦掎角危汉芝慨然奉命直以诚信开示利害折权之奸强援离而复合擕党而孤贼使大势在我首尾并进声罪致讨终汉之世贼常罢於奔命隐然为大将军而本根强固可谓社稷臣矣宗预当孔明薨谢之际猜阻方生而道二国之言无私至使权感慨流涕非诚信之笃能若是乎中孚豚鱼吉芝预有焉

陈震字孝起南阳人也昭烈领荆州牧辟为从事部诸郡随昭烈入蜀为蜀郡比部都尉因易郡名为汶山太守转在犍为建兴三年入拜尚书迁尚书令奉命使吴七年孙权称尊号以震为卫尉贺权践阼丞相亮与兄瑾书曰孝起忠纯之性老而益笃及其赞述东西欢乐和合有可贵者震入吴界移关候曰东之与西驿使往来冠盖相望申明初好日新其事东尊应保圣祚告燎受符剖判土宇天下响应各有所归於此时也以同心讨贼则何寇不灭哉西朝君臣引领欣赖震以不才得充下使奉聘叙好践界踊跃入则如归献子适鲁犯其山讳孔子讥之【原注国语范献子聘于鲁问具山敖山鲁人以其乡对曰不为具敖乎曰先君献武之讳也献子归曰人不可以不学吾适鲁而名其二讳为笑矣惟不学也】望必啓告使行人睦焉即日张旍诰衆各自约誓顺流漂疾国典异制惧或有违幸必斟诲示其所宜震到武昌孙权与震升坛?盟交分天下以徐豫幽青属吴并凉冀兖属汉其司州之土以函谷关为界震还封城阳亭侯十三年卒子济嗣议曰礼大夫受命不受辞出竟有可以安国家利社稷则专之可也谓命之一事不能中覆则便宜从事得以专对不受其辞尔若违命生事虽利国家安社稷则当服矫制擅命之诛故春秋书公子结媵陈人之妇于鄄遂及齐侯宋公盟以讥之【原注三传折中媵贱事陈人微者不志此其志者大夫无遂事媵礼之轻者盟国之重者以轻事遂乎国重故并録之见其不当遂也夫媵事而擅盟公侯为国生事故冬齐宋陈三国来伐特曰遂生事也曰及其志专也于鄄至於是而不至陈委君命也】陈汤诛郅支单于匡衡当以擅兴师矫制生事蛮夷不宜加爵土议者韪之【原注汉书汉遣卫司马谷吉送郅支单于侍子还单于怒杀吉汉遣使三辈求谷吉等屍郅支困辱使者不奉诏西域副校尉陈汤与西域都护甘延夀谋击郅支延夀不听会其久病汤独矫制发城郭诸国兵车师戊巳校尉屯田吏士围郅支城单于战败被创死斩其首得汉使节二及谷吉等所齎帛书延夀汤遣使上疏言状既至论功匡衡以为延夀汤擅兴师矫制幸得不诛如复加爵土则後奉使者争欲乘危徼幸生事於蛮夷为国招难渐不可开元帝嘉延夀汤功封延夀为义城侯赐汤爵关内侯】孙权僭号朝论以为当絶孔明以天下大计隐忍称贺以亏损国体权乃振矜约震中分天下要震与盟天下者汉之天下也孙权何人欲中分之震以死拒之可也乃共?血捐关以东震於是不臣矣曩者邓芝奉使权谓天下太平则二主分治芝曰天无二日土无二王并魏之後大王不深识天命则战争方始呜呼若芝者可谓汉大使矣【原注或者以震移文有剖判土宇等言谓吴使之来已有中分天下之约而震遂与权盟非震之罪按末帝纪孔明传祗书权告称尊号事而权传及盟文亦无先遣使与汉定约之文特震至而权要之与盟遂使告汉共分魏土孔明既屈从贺称尊号故亦从其誓约为徙封国震既不拒权孔明方与掎角讨贼焉得忤权而拒之也故归罪於震云尔震之剖判土宇之言谓东西割据立国相与响应讨魏非有中分之约而为是言也】

顾徽字子叹丞相雍母弟也孙权统事闻徽有才辩召署主簿尝出行见营军将一男子至市行刑问何罪云盗百钱徽呵止使待後命驰诣权陈啓方今畜养士衆以图北虏视此兵健儿且所盗少乞为哀原权许而嘉之转东曹掾或传曹操欲东权谓徽曰卿孤腹心今传孟德怀异意莫足使揣之卿为吾行拜辅义都尉使操操具问境内消息徽应对婉顺因说江东大丰山薮宿恶皆慕化为善义出作兵操笑曰孤与孙将军一结婚姻共辅汉室义如一家君何为道此徽曰正以明公与主将义固磐石休戚共之必欲知江表消息是以及尔操厚待徽遣还权问定云何徽曰敌国隐情卒难探察然徽潜采听曹公方与袁谭交争未有他意乃拜徽巴东太守欲大用之会卒子裕字季则少知名位至安东将军【谨案安东志注作镇东】

赵咨字德度南阳人也博闻多识应对辩捷孙权为吴王擢咨为中大夫使魏曹丕谓咨曰吴王何等主也咨对曰聪明仁智雄畧之主也丕问其状咨曰纳鲁肃於凡品是其聪也拔吕蒙於行陈是其明也获于禁而不害是其仁也取荆州兵不血刃是其智也据三州虎视於天下是其雄也屈身於陛下是其略也又曰吴王颇知学乎咨曰吴王浮江万艘带甲百万任贤使能志存经略虽有余闲博覧史籍采奇録异不效书生寻章摘句而已丕曰吴可征不咨曰大国有征伐之兵小国有备御之固又曰吴难魏不咨曰带甲百万江汉为池何难之有又曰吴如大夫者几人咨曰聪明特达者八九十人如臣之比车载斗量不可胜数咨频载使魏魏人敬异权嘉之拜骑都尉咨言观北方终不能守盟今日之计朝廷承汉四百之际应东南之运宜改年号正服色以应天顺民权纳之未几卒权甚惜之

沈珩字仲山吴郡人博综经艺【谨案综今志作总宋本作综与此合】尤善春秋内外传权以珩有智谋能专对乃命使魏曹丕问曰吴嫌魏东向乎珩曰不嫌曰何以曰信恃旧盟言归于好是以不嫌若魏渝盟自有豫备又问闻太子当来宁然乎珩曰臣在东朝朝不坐宴不与若此之议无所闻也丕善之乃引珩自近谈语终日珩随事响应无所屈服珩还言曰臣密参侍中刘晔数为贼设奸计终不久慤臣闻兵家不恃敌之不犯恃我之不可犯今为朝廷虑且当省息他役惟务农桑以广军资修缮舟车增作战具令皆兼盈抚养兵民使各得其所擥延英俊奬厉将士则根本强固天下可图也以奉使有称封永安乡侯官至少府卒

陈化字元耀汝南人博覧书传气干刚毅长七尺九寸有威容为郎中令使魏曹丕因酒酣曰吴魏峙立谁将平一海内者乎化对曰易称帝出乎震加闻前志紫盖黄旗运在东南丕曰昔文王以西伯王天下岂复在东乎化曰周之初基泰伯在东是以文王能兴於西丕笑无以答使毕当还礼送甚厚权以化奉命光国拜犍为太守顷之迁太常兼尚书令正色立朝敕子弟废田业【谨案敕今志作?宋本作敕与此合】絶治产仰官廪禄不与百姓争利妻早亡化以礼无二嫡乃不复娶权闻而贵之以其年壮敕宗正妻以宗室女化固辞以疾权不违其志年踰七十乃上疏乞骸骨遂爰居章安卒於家长子炽字公熙少有志操能计筭卫将军全琮表称炽任大将军掾赴召道卒

浩周字孔异上党人建安中为萧令至徐州刺史後领护于禁军军没为关羽所得孙权袭羽并得周甚礼之及曹丕立权遣周为牋上丕曰昔讨关羽获于将军即白先王当发遣之此乃奉欵之心不言而发先王未深留意而谓权中间复有异图愚情慺慺用未果决遂值先王委离国祚殿下承统下情始通公私契阔未获备举故令本誓未即昭显梁寓传命委曲周至深知殿下以为意望权之赤心不敢有他愿垂明恕保权所执谨遣浩周东里衮至情至实皆周等所具又曰权本性空薄文武不昭昔承父兄成军之绪得为先王所见奬饰遂因国恩绥抚东土而中间寡虑庶事不明畏威忘德以取重戾先王恩仁不忍遐弃既释其宿罪且开明信虽致命虏庭枭获关羽功效浅薄未报万一事业未?先王即世殿下践阼威仁流迈私惧未蒙昭察梁寓来到具知殿下不遂疏远必欲抚録追本先绪权之得此欣然踊跃心开目明不胜其庆权世受宠遇分义深笃今日之事永报一心惟察慺慺重垂含覆又曰先王以权推诚已验军当引还故除合肥之守着南北之信令权长驱不复後顾近得守将周泰全琮等白事过月六日有马步七百径到横江又督将马和【谨案督将陈志作笃将误】复将四百人进到居巢琮等闻有兵马渡江视之为兵马所击临时交锋大相杀伤卒得此问情用恐惧权实在远不豫闻知约敕无素敢谢其罪又闻张征东朱横海今复还合肥先王盟要由来未久且权自度未获罪衅不审今者何以发起牵军远次事业未讫甫当为国讨除贼备重闻斯问深使失图凡远人所恃在於明信愿殿下克卒前分开示坦然使权誓命得卒本规凡所愿言周等所当传也初东里衮为于禁军司马前与周俱没又俱还丕皆见之周言权必臣服而东里衮谓不可必服丕悦周言【谨案陈志此下有以为有以知之六字】既簒代遣使封权为吴王诏使周与使者俱往周既致诏命与权私宴谓权曰陛下未信王遣子入侍也周以阖门百口明之权因字谓周曰孔异卿乃以举家百口保我我当何言邪遂流涕沾襟及与周别又指天为誓周还权不遣子丕乃留周不遣权上书谢又与周书曰自道路开通不忘修意既新奉国命加知起居假归河北故使情问不获果至望想之劳曷云其已孤以空闇分信不昭中间招罪以取弃絶幸蒙国恩复见赦宥喜与君克卒本图传不云乎虽不能始善终可也又曰昔君之来欲令遣子入侍於时倾心欢以承命徒以登年幼欲假年岁之间尔而未蒙昭信遂见讨责常用慙怖自顷国恩复加开导忘其前愆取其後効喜得因此寻竟本誓前已有表具说遣子之意想君假还已知之也又曰今子当入侍而未有妃耦昔君念之以为可上连缀宗室若夏侯氏虽中间自弃常奉戢在心当垂宿念为之先後使获攀龙附骥永自固定其为分岂有量哉如是欲遣孙长绪与小儿俱入奉行礼聘成之在君又曰小儿年弱加教训不足念当与别为之缅然父子恩情岂有已邪又欲遣张子布追辅护之孤性无余凡所欲为今尽宣露惟恐赤心不先畅达是以具为君说之宜明所以於是丕下诏曰权前对浩周自陈不敢自远乐委质长为外臣又前後辞旨头尾击地此鼠子自知不能保尔许地也又今与周书请以十二月遣子复欲遣孙长绪张子布随子俱来彼二人皆权股肱腹心也又欲为子於京师求妇此权异心之明效也【谨案今志考证云按下云帝既信权甘言且谓周为得其真则此诏语非谓权有异心也此权下疑脱无字诸本同惟册府作无异心是】丕既信权甘言且谓周为得其真而权但饰伪竟无遣子意自是之後丕既彰权罪周亦见疏远终身不用

郑泉字文渊陈郡人博学有奇志而性嗜酒尝曰愿得美酒满五百斛舩以四时甘脆置两头反覆没饮之惫即住而啖肴膳酒有斗升减随即益之不亦快乎然性和易而中有守善言论权以为郎中尝与之言卿好於衆中面谏或失礼敬宁不【谨按陈志无不字】畏龙鳞乎对曰臣闻君明臣直今值朝廷无讳实恃洪恩不畏龙鳞後侍讌权乃怖之使提出付有司促治罪临出屡顾权呼还笑曰卿言不畏龙鳞何以临出而顾乎对曰实恃恩覆知无死忧至当出合感惟威灵不能不顾尔昭烈即位权遣泉使汉昭烈问曰吴王何以不答吾书得无以吾正名故乎泉曰曹操父子陵轹汉室终夺其位殿下既为宗室有维城之责不荷戈执殳为海内率先而於是自名未合天下之议是以寡君未复书尔昭烈默然泉临卒谓同类曰必葬我陶家之侧庶百岁之後化而成土幸见取为酒壶尔

冯熙字子柔颍川人汉大将军异之後也权为车骑将军熙历东曹掾黄武二年使汉吊照烈之丧还为中大夫後使於魏曹丕问曰吴王若欲修好宜当厉兵江关县旍巴蜀而闻复遣修好必有变故熙曰臣闻西使直报问且以观衅非有谋也又曰闻吴国比年灾旱人物凋损以大夫之明观之何如熙对曰吴王体量聪明善於任使赋政施役每事必咨敬养宾旅亲贤爱士赏不择怨仇而罚必加有罪臣下皆感恩怀德惟忠与义带甲百万谷帛如山稻田沃野民无饥岁所谓金城汤池强富之国也以臣观之轻重之分未可量也丕不悦以陈羣与熙同郡使羣诱之?以重利熙不为回送至摩陂欲困苦之後又召还未至熙惧见追廹不从必危身辱命乃引刀自刺御者觉之得不死权闻之垂涕曰此与苏武何异竟死於魏

张温字惠恕吴郡吴人也【谨案今志作吴郡人毛本作吴郡吴人与此合】父允以轻财重士名显州郡为孙权东曹掾卒温少修节操容貌奇伟权闻之以问公卿曰温当今与谁为比大司农刘基曰可与全琮为辈太常顾雍曰基未详其为人也温当今无辈权曰如是张允不死也徵到廷见【谨案陈志作延见太平御覧作廷见与此合】文辞占对观者倾竦权改容加礼罢出张昭执其手曰老夫托意君宜明之拜议郎选曹尚书徙太子太傅甚见信重时年三十二以辅义中郎将使汉权谓温曰卿不宜远出恐诸葛孔明不知吾所以与曹氏通意故屈卿行若山越都除便欲大构於蜀行人之义受命不受辞也温对曰臣入无腹心之规出无专对之用惧无张老延誉之功【原注国语使张老延君誉於四方】又无子产陈事之效然诸葛亮达见计数必知神虑屈伸之宜加受朝廷天覆之惠推亮之心必无疑贰温至汉诣阙拜章曰昔高宗以谅闇昌殷祚於再兴成王以幼冲隆周德於太平功冒溥天声贯罔极今陛下以聪明之资等契往古总百揆於良佐参列精之炳燿遐迩望风莫不欣赖吴国勤任旅力清澄江浒愿与有道平一宇内委心协规有如河水军事兴烦使役乏少是以忍鄙倍之羞使下臣温通致情好陛下敦崇礼义未便耻忽臣自入远境及即近郊频蒙劳来恩诏辄加以荣自惧悚怛若惊谨奉所齎函书一封汉甚贵其才还顷之使入豫章部伍出兵事业未?权既隂衔温称美汉政又嫌其声名太盛衆庶炫惑终不为已用思有以中伤之会暨艳事起遂因此发举艳字子休亦吴郡人温引致之以为选曹郎至尚书艳性狷厉好为清议见时郎署混浊淆杂多非其人欲臧否区别贤愚异贯弹射百僚核选三署率皆贬高就下降损数等其守故者十未能一其居位贪鄙志节污卑者皆以为军吏置营府以处之而怨愤之声积浸润之譛行矣竞言艳及选曹郎徐彪专用私情憎爱不由公理【原注吴録彪字仲虞广陵人】艳彪皆坐自杀温宿与艳彪同意数交书疏闻问往还即罪温权幽之有司下令曰昔令召张温虚已待之既至显授有过旧臣何图凶丑专挟异心昔暨艳父兄附於恶逆寡人无忌故进而任之欲观艳何如察其中间形态果见而温与之结连死生艳所进退皆温所为头角更相表里共为腹背非温之党即就疵瑕为之生论又前任温董督三郡指撝吏客及残余兵时恐有事欲令速归故授棨戟奬以威柄乃便到豫章表讨宿恶寡人信受其言特以绕帐帐下解烦兵五千人付之後闻曹丕自出淮泗故豫敕温有急便出而温悉内诸将布於深山被命不至赖丕自退不然已往岂可深计又殷礼者本占候召而温先後乞将到蜀扇扬异国为之谭论又礼之还当亲本职而令守尚书户曹郎如此署置在温而已又温语贾原当荐卿作御史语蒋康当用卿代贾原专衒贾国恩为已形势揆其奸心无所不为不忍暴於市朝今斥还本郡以给厮吏呜呼温也免罪为幸将军骆统表理温曰伏惟殿下天生明德神啓圣心招髦秀於四方置俊乂於宫朝多士既受普笃之恩张温又蒙最隆之施而温自招罪谴孤负荣遇念其如此诚可悲疚然臣周旋之间为国观听深知其状故密陈其理温实心无他情事无逆迹但年纪尚少镇重尚浅而戴赫烈之宠体卓伟之才亢臧否之谭效褒贬之议於是务势者妬其宠争名者嫉其才玄默者非其谭瑕衅者讳其议此臣下所当详辨明朝所当究察也昔贾谊至忠之臣也汉文大明之君也然而绦灌一言贾谊远退何者疾之者深譛之者巧也然而误闻於天下失彰於後世故孔子曰为君难为臣不易也温虽智非从横武非虎虓然其弘雅之素英秀之德文章之采论议之辩卓跞冠群炜晔曜世世人未有及之者也故论温才即可惜言罪则可恕若忍威烈以赫盛德宥贤才以敦大业固明朝之休光四方之丽观也国家之於暨艳不内之忌族犹等之平民是故先见用於朱治次见举於衆人中见任於明朝亦见交於温也君臣之义义之最重朋友之交交之最轻者也国家不嫌於艳为最重之义是以温亦不嫌与艳为最轻之交也时世宠之於上温窃亲之於下也夫宿恶之民放逸山险则为劲寇将置平土则为健兵故温念在欲取宿恶以除劲寇之害而增健兵之鋭也但自错落功不副言然计其送兵以比许晏数之多少温不减之用之强羸温不下之至於迟速温不後之故得及秋冬之月赴有警之期不敢忘恩而遗力也温之到蜀共誉殷礼虽臣无境外之交亦有可原也境外之交谓无君命而私相从非国是而隂相闻者也若以命行既修君好因叙已情亦使臣之道也故孔子使邻国则有私觌之礼季子聘诸夏亦有燕谭之义也古人有言欲知其君观其所使见其下之明明知其上之赫赫温若誉礼能使彼叹之诚所以昭我臣之多良明使之得其人显国美於异境扬君命於他邦是以晋赵文子之盟于宋也称随会於屈建【原注左氏传宋公及诸侯之大夫盟于蒙门之外子木问於赵孟曰范武子之德何如对曰夫子之家事治言於晋国无隐情其祝史陈信於鬼神无愧辞子木归以语王王曰尚矣哉能歆神人宜其光辅五君以为盟主也】楚王孙圉之使于晋也誉左史於赵鞅【原注国语楚王孙圉聘於晋赵简子鸣玉以相问圉曰楚之白珩犹在乎其为宝也几何矣对曰未尝为宝也楚人有观射父能作训辞以行诸侯有左史倚相道训典以序百物此楚国之宝也若夫古玉白珩先王之所玩也何宝焉】亦向他国之辅而叹本邦之臣经传美之以光国而不讥之以外交也王靖内不忧时外不趋事温弹之不私推之不假於是与靖遂为大怨此其尽节之明验也靖兵衆之势干任之用皆胜於贾原蒋康温尚不容私以安於靖岂敢卖恩以协原康邪又原在职不勤当事不堪温数对以丑色弹以急声若其诚欲卖恩作乱亦不必贪原也凡此数者校之於事既不合参之於衆亦不验臣窃念人君虽有圣哲之姿非常之智然一人之身御兆民之衆从层官之内瞰四国之外照群下之情求万机之理犹未易周也固当听察群下之言以广聪明之烈今者人非温既殷勤臣是温又契阔辞则俱巧意则俱至各自言欲为国谁其言欲为私仓卒之间犹难即别然以殿下之聪叡察讲论之曲直若潜神留思纎粗研核情何嫌而不宣事何昧而不昭哉温非亲臣臣非爱温者也昔之君子皆抑私忿以增君明彼独行之於前臣耻废之於後故遂发宿怀於今日纳愚言於圣听【谨案陈志作圣德】实尽心於明朝非有念於温身也权终不纳後六年温病卒二弟祗白亦有才名与温俱废【原注裴松之曰庄周云名者公器也不可以多取张温之废岂其取名之多乎多之为弊古贤既知之矣是以远见之士退藏於密不使名浮於德不以华伤其实既不能被褐韫宝挫亷逃誉使才映一世声盖人上冲用之道庸可暂替温则反之能无败乎权既疾温名盛而骆统方骤言其美至云卓跞冠羣炜煜曜世世人未有及之者也斯何异燎之方盛又撝膏以炽之哉】初温被徵余姚虞俊叹曰张惠恕才多智少华而不实怨之所聚有覆家之祸吾见其兆矣诸葛亮闻俊忧温意未之信及温放黜亮乃叹俊之先见亮初闻温败未知其故思之数日曰吾得之矣其人於清浊太明善恶太分

谨案目録此下有秦旦传今阙

郑胄字敬先沛国人父札才学博达权为骠骑将军以札为从事中郎与张昭孙邵【谨案张昭传作孙绍郑礼此处礼作札绍作邵皆沿陈志】共定朝议胄其少子有文武姿局少知名举贤良稍迁建安太守吕壹宾客於郡犯法胄收付狱考竟壹怀恨後密譛胄权大怒召胄还潘濬陈表并为请得释後拜宣信校尉往救公孙渊已为魏所破还迁执金吾子丰字曼季有文学操行与陆云善与云诗相往反【谨案今志作诗词往还毛本词作相与此合】吴亡入晋司空张华辟未就卒纪陟字子上丹阳人初为中书郎孙峻使诘南阳王和令其引分陟密使令正辞自理峻怒陟惧闭门不出孙休时父亮为尚书令而陟为中书令每朝会诏以屏风隔其座出为豫章太守孙皓立遣陟与弘璆使魏夀春将王布宴陟等夸其骑射既而问曰吴之君子亦能斯乎陟曰此军人骑士肄业所及士君子未有为之者布大慙至魏曹奂使傧问曰卿来时吴王何如陟对曰臣陛辞日皇帝临轩百僚陪位御膳无恙司马昭飨之羣官毕会傧者告曰某者安乐公也某者匈奴单于也陟曰西主失土为君王所礼位同三代莫不感义匈奴边塞难覊之国君王怀之亲在坐席此诚威恩远着又问吴之戍备几何对曰自西陵至江都五千七百里又问曰道里甚远难为拒守对曰疆界虽远险要必争之地不过数四犹人有八尺之躯靡不受患其护风寒亦数处尔昭善之厚为之礼【原注裴松之曰以为人有八尺之体靡不受患防护风寒岂惟数处取譬若此未足称能若曰譬如金城万雉所急防者四门而已方陟此对不犹愈乎】皓以诸父与和相连及者家属皆徙东冶惟陟有密旨特封子孚都亭侯孚弟瞻字思远入晋为骠骑将军弘璆曲阿人弘咨之孙权外甥也後至中书令太子少傅

张俨字子节吴郡人也弱冠知名历显位以博闻多识拜大鸿胪孙皓令与五官中郎将丁忠使於晋吊祭晋文王皓谓俨曰今南北通好以君为有出境之才故相屈行对曰皇皇者华蒙其荣耀无古人延誉之美磨厉锋锷思不辱命既至车骑将军贾充尚书令裴秀侍中荀朂等欲慠以所不知而不能尚书仆射羊祜尚书何祯并结缟带之好焉及还俨道病卒忠劝皓袭晋弋阳遂与晋絶子翰字季鹰有清才善属文晋齐王冏辟为大司马东曹掾见时方多难因秋风起乃思吴中菰菜蓴羮鲈鱼脍曰人生贵适志何能覊宦数千里以要名节乎遂命驾而归着首丘赋俄而冏败世高其见几云议曰张温有隽才锋頴太露触权之忌一斥不复惜哉顾徽赵咨诸贤辩惠明敏咸能专对不辱国命使乎使乎纪陟弘璆当皓之世衔命而往以欺大国得死幸矣秦旦虽非正使万死夺命崎岖海徼不失身於人卒归国复命可谓忠矣

赞曰皇华遣送四牡劳来出疆专对将命惟才道言无私申好惟允赫赫周京奉使尤谨汉吴合从掎角诛仇星麾玉节照曜江流伯苗开济德艳诚尽崔嵬二国炳烺一信








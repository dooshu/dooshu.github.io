○册景王秘文

维年月日。皇帝若曰：周官八统，其一亲亲。汉制皇子为王，使得立社於国。固本之大，哲后皆然。咨尔第八男秘，当保抱之间，有敏惠之性。亦既总角，遂能胜衣。默识天经，潜资日就。未尝玩物，可以疏封。乃告守龟，具闻叶吉。来受兹典，永为东藩。今遣某官某乙持节册尔为景王。於戏！见不贤而能思贤，尔则必贤矣。知可逸而能无逸，尔则常逸矣。是宜广洪绪，永丕休，敬而听之，罔失厥度。


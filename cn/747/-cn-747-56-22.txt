○授李吉甫中书侍郎平章事制

辅弼之重，邦家所属。寄深垣翰，则外抚诸侯；望切股肱，则入熙庶绩。迭居其任，厥惟旧章。前淮南节度副大使知节度事管内支度营田观察处置等使金紫光禄大夫检校兵部尚书兼中书侍郎同中书门下平章事扬州大都督府长史上柱国赵国公食邑三千户李吉甫，宏经远之才，研极深之虑。脱落细故，洞开中怀，文稽典謩，学升堂室。洎司我密命，言屡表於独明；参予衮职，道每彰於孤直。贡共诚节，竭以公忠，坠典载张，彝伦攸叙。辅予不逮，怀之岂忘。曩以江淮大都，吴楚雄镇，岁属艰食，人多愁声，是假全才，用康疲俗，下流水利，不惮劳心。故矗以长塘，潴其天泽，变舄卤为稻粱之壤，致蒸黎有衣食之源。吏守成规，人无迁志。庶富之教，既宣於封内；辅相之宜，俾及於天下。顾兹重务，属於良臣，去其外职之繁，专以中枢之任。至於别馆良史之襃贬，内殿集贤之清秘，爰举旧典，式洽新恩。无旷厥官，往践乃位。可中书侍郎平章事兼集贤殿大学士兼修国史，散官勋封如故。


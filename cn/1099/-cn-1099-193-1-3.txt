○論湖貴苗情并征勦事宜疏 【 湖貴苗情】

為照各賊恃險負固、頻年猖獗流毒三省、邊方累經奏請征勦、未能得獲、旋撫旋叛乘利出沒、臣欽奉敕諭、初到地方、以苗亦人類、未忍用兵、布信曉諭、冀其悔悟、各苗初頗畏懼不出纔一兩月。是時為賊首者叛苗龍許保龍角馬等也伏肆行劫。初間只是一二十名。或四五十名。所虜人口。尚未敢殺害。勒求取贖。追捕稍急。輒稱願撫。近則敢於聚眾。至千百人。徑入村落。攻劫司治。放火殺人。撫諭非不諄切。各賊奸猾反因招撫之意以逞其兇又探知該省兵力素弱。錢糧艱缺。倉卒出沒。力不能制。公肆欺侮。以示無忌。防守之兵數。至五千餘名。月支行糧費用不貲地方守禦之難多由于此聚之則地方廣闊照管不周分散則勢分力弱常被衝壞又兼湖苗雖已聽撫。夷情多變。不無觀望之心若貴苗就誅則湖苗之撫可固茍姑息貴苗則湖苗無所畏憚久必相效為非。利害較然。臣晝夜反覆思維、若非會兵勦殺、傾其巢穴、剪其醜類、則地方不得寧息、臣謹遵照敕諭事理、預行三省整搠人馬、會計糧餉選委將領及行貴州廵撫總兵官、將賊巢險易道路遠近。賊徒多寡。哨道分合。備細畫圖貼說。以憑會行分派軍馬。剋期進勦。另具題奏外、照得舊時各省會兵主客既分接應不得如意故易生嫌怨以一省為主事體不一嫌怨易生又軍需錢糧。往往責望地主不能及時應付互相責望。所以鮮有成功。伏惟聖明洞見此弊、總督之任、猥及微臣、無非欲奉揚天威、申明法令、使事體歸一、人情協同、除積年根深之禍、為永遠安寧之計、臣又思方今苗患。貴州最急。湖川二省。未及切身。恐利害緩急既殊。人情不無向背。萬一臨時各守所見。進退從違。微有彼此。則為上辜嚴命。下携羣情。其弊又將使議論相持。歲月玩愒。師老財匱。如向日之誤事而後巳。此臣所為大懼也。謹將欽奉敕諭、同心協力、會同勦殺、一應兵糧、隨宜酌處事理、備列條件、干瀆天聽、乞敕該部參酌、若於事理無礙、轉行與臣通行三省大小衙門官員并各土官遵照、庶法一令信、人知趨事、而賊可平、為此具本謹題請　旨、

計開

一舊規各處用兵、以副參遊擊都司等官一員領哨、布按二司官一員監之、布政司官一員專督軍前糧餉、俱推選平日素有才望、諳曉夷情地利者、其分領小哨、分管糧餉等項、府衛以下官、俱布按二司掌印官會推詳定聽用、今三省會兵地方廣遠、除貴州外、湖川二省、責成地方官其事粗為易辦合無於附近貴州道分推委。該道缺人。方委別道其餘兵官先儘該省。如該省缺人。即推委隣省。務要熟知夷情地利者。軍前糧餉軍需器械之類該省各支錢糧。隨軍措辦自供。其軍俱限八月終齊備、湖廣於辰州府、四川於彭水縣、貴州於鎮筸等處等候剋期、若故意延緩失誤軍機、聽臣參究處治、則事預易立、不致臨期倉忙矣

一湖貴節年用兵、俱調土兵、各該土官。挾賊為利。邀索無厭。曲意從之。愈加放肆。土官所以恣意者以各省兵力單弱卒然有事不得不調用故也且如軍兵行糧、每月例只四斗五升、兩廣土兵、只支三斗、惟湖廣土兵於四斗五升之外、又多索一倍、每斗折銀五分、該銀二錢五分、若兵一萬、每月該銀二千五百兩、湖廣上年調土兵三萬六千名、每月該銀九千兩、自進山至散兵共十五個月、共該銀一十三萬五千兩、是於行糧每名四斗五升之外。又無故多費此一十三萬五千兩以與土官也。湖廣如此推之川貴可知。土官高坐營中。計日得銀。此養寇之利只願賊在豈肯滅賊臣到地方。即追究其所以冐破錢糧。縱賊不殺之故。示以國法。亦頗悚懼合無今後行糧、照例只與四斗五升、其加取一倍者、通行革去。候獲功日。更得操縱之宜以為賞賚之資。功多從厚則土官利在殺賊不敢不用命矣

一節年調土兵以勦賊。而土官即私募苗賊以充兵數所支行糧。分給各賊。且如賊首龍老課、原係奏內有名惡賊、上年平茶長官司楊和、招其黨五十名以為兵。當今招募討賊其中大有賊在與此事正同以龍老課而征龍老課欺弊至此近聞臣至乃縱回。又夥合別賊為惡。若復調兵則又招去抵數如此賊豈有可盡之期土官之中。亦有素修行止者。如永順宣慰彭明輔之類。其餘多頑愞無能。其狡猾者不過一二人。若楊和其最也。合無容臣將善者量行獎勸。若平時跋扈有名通賊貽患。舉其尤甚者處治一二則土官知畏。此平賊之本論令行於土官而賊不平者未之有也

一會兵之要。所據者哨道。所信者剋期。哨道既分。約會有期。若一哨愆期不至。則全軍為之撓敗。今三省之兵。各從其邊界入哨。剋期于千里之外。欲如期而至。其責全在領軍與監軍等官。合無指揮以下、違期者聽臣遵照敕諭事理、以軍法處治、三司等官三日不至、行令聽參、依律問罪、別委官代之、使逗遛之弊革、而軍政可肅也、

一節年各處用兵、紀驗功次、多係廵按御史帶管、今兵端雖為貴州、而動三省會合各効其功、若只行一省廵按紀功。存削之際。稍有輕重。必致煩言。合無各省所獲功次、除報臣軍門給賞外、一面類報該省撫按官、廵按御史、駐劄於附近去處、紀驗功次、稽察軍前姦弊、事完將功次各自覈實奏報、其軍前費用過錢糧、管糧官亦造報該省撫按官委官查刷、庶姦弊無所容、而人知警矣


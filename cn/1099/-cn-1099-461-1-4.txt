○與申瑤老第二書 【 閣臣】

自不肖受事以來、六曹之政、絕未嘗有一語相聞、甚至上疏之後、揭帖亦無、直至發擬、然後知之倉卒之間、無從商確、直以意為之票答而巳、至于事有壅格、則無人不相委罪、即六曹亦云、吾疏上巳了矣、其得旨與否、閣臣事也、故嘗謂今日人情、論事權、則共推閣臣于事外、惟恐有一毫之干涉、論利害、則共扯閣臣于事中、惟恐有一毫之躲避其難易苦樂已大矣、其平矣、而又事無大小皆須催請、催請稍遲、便相督過、每日閣揭常數十上至有一事用二三十揭、而譚者猶病其緘默也、豈不困哉、不肖無聊之中、每思　高皇帝罷中書省、分置六部、是明以六部為相也。閣臣無相之實而虛被相之名所以其害一至于此今惟遵　高帝舊制。仍裁閣臣。而以天下事仍責之六部、彼六部操柄在手。事有分屬。猶可支持。其與閣臣張空拳。叢群責而徒憤悶以死也。不大相絕哉。向欲以此意形之論奏、而恐其駭人、終不敢吐、今漫為吾師一述之


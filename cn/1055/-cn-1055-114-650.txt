【唐溪庙记〈咸通二年〉】

右《溪庙记》，张翔撰，高骈书。骈为将，尝立战功，威惠著于蛮蜀，笔研固非其所事，然书虽非工，字亦不俗。盖其明爽豪隽，终异庸人。至于惑妖人吕用之、诸葛殷等，信其左道，以冀长年，乃骑木鹤而习凌虚仙去之势，此至愚下品皆知为可笑，而骈为之惟恐不至者，何哉？盖其贪心已动于内，故邪说可诱于外，内贪外诱，则亦何所不为哉？治平元年中秋日书。


◇即位改元诏（太昌元年四月）

否泰相沿，废兴互有，玄天无所隐，精灵弗能谕。大魏统乾，德渐区宇，牢笼九服，旁礴三光。而上天降祸，运踵多难，礼乐崩沦，宪章漂没。赫赫宗周，翦为戎寇，肃肃清庙，将成茂草。胡羯乘机，肆其昏虐，杀君害王，刳剔海内。竞其吞噬之意，不识醉饱之心。自书契以来，未有若斯者已！大丞相渤海王忠存本朝，精贯白日，爰举义旗，志雪国耻。故广阿之军，貔虎夺气，邺下之师，金汤失险。近者四胡相率，实繁有徒，驱天下之兵，尽华戎之锐。桴鼓暂交，一朝荡灭，元凶授首，大憝斯擒。扬州济何，埽清伊洛，士民安堵，不失旧章。社稷危而复安，洪基毁而还构。朕以托体宸极，猥当乐推，祗握宝图，承兹大业。得以眇身，托于王公之上，若涉渊水，罔识攸津。思与兆民，同兹嘉庆，可大赦天下。改中兴二年为太昌元年。（《魏书·出帝纪》）


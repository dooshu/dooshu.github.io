辞免筵宴疏


先该礼部题：本月二十六日，开馆纂修《穆宗庄皇帝实录》。查得累朝旧例，先于本部钦赐筵宴，次日入馆。今次监修等官，亦合照例筵宴。奉圣旨：“是。钦此。”

臣等窃照纂修赐宴，固累朝彝典。但今玄象垂戒，伏闻皇上在宫中斋心露祷，减膳彻乐；又特谕百官，痛加修省。臣等夙夜皇皇，方切兢惕，岂敢为此饮食宴乐之事？非唯于礼有不可，于心亦实有不安也。且一宴之资，动至数百金，省此一事，亦未必非节财之道。伏望皇上俯鉴臣等愚衷，特免赐宴，只于二十六日照常开馆供事，以少见臣等兢惧不敢自宁之诚。臣等无任惶恐俟命之至。

（奉圣旨：卿等以修省辞宴，具见慎畏。准辞免办。礼部知道。）






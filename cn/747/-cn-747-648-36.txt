○授刘悟检校司空幽州节度使制

门下：朕闻将星明则英豪用，灵旗指则氛销，劲草可以受疾风，盘根然後见利器，苟非处剧，何以用长。况幽并少年，燕赵奇士，居常以紫骝自骋，失意则白刃相仇，将领斯难，是先才杰。昭义军节度副大使知节度事泽、潞、磁、邢、等州观察、制置使金紫光禄大夫检校尚书右（一作左）仆射兼潞州大都督府长史御史大夫上柱国彭城郡王食邑三百户刘悟，天与忠诚，人推敬让。蕴孟贲之勇，不以力闻；避廉颇之强，使之心服。是以居危邦以智勉，临大节以功高，尝见委於先朝，屡作藩於右地。朕以辽阳巨镇，自我康宁，姑欲抚之以仁，然後示之以礼。而守臣婴疾，幕吏擅权，挠政行私，亏恩剥下，过为楚，妄作威棱，不均飨士之羊，徒养乘轩之鹤。致滋扰（一作挠）变，职此之由。不有将才，孰惩儿戏？敷求朕志，深谓汝谐，是用拔奇，式冀宣力，帖以亚相，宠之上公，俾光十乘之行，以壮三军之气。可检校司空兼幽州大都督府长史御史大夫充幽州、卢龙军节度副大使知节度事观察、处置、押奚契丹两蕃、经略卢龙等使，散官勋封如故。


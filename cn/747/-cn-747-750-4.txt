○冯少端等湖南军将授官制

敕。湖南同团练副使冯少端等，皆长沙勇士，同擢凶徒，言念功勤，咸宜升奖。帖之宪秩，试以崇班，名郡掾曹，亦为美称。特加恩宠，非用彝章，耀尔辕门，以增忠壮，可依前件。朱谏、周豹二人，委本道量事优奖。官健升满等一百二十八人，弩手并子弟周质等四百八十五人，并委本道酌事量加赏给。


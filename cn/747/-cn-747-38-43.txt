○册信王卢妃文

维天宝二年，岁次癸未，七月戊戌朔二十一日戊午，皇帝若曰：於戏！建邦为屏，必勉於阃教，嘉耦曰妃，是赖於嫔则。咨尔前殿中省尚书辇局直长卢季融第三女，淑德贤明，令仪柔顺。含和自整，备详环佩之容；禀训有方，更出衣冠之族。实资女范，作配藩维，是用命尔为信王妃。今遗使尚书右仆射兼右相晋国公李林甫、副使银青光禄大夫行中书侍郎徐安贞持节礼册。尔其肃穆闺闱，虔恭礼度，克终妇道，以正国风。可不慎欤？


○为纳言姚等贺瑞石龟表

臣某言：伏见衡州所进瑞石，其形似龟，顶上有文曰大周，并有乾坤卦，字左边有王武九千字，又有水火金木土字，各依其方，北边兼有井字。臣等详观灵字，伏睹奇文，事实非常，理同神契。首列大周之字，表元首之尊；左有王武之名，明左契之执。合乾坤之两卦，分金木之五行，五行展转而不穷，两卦周流而无极。井以养物，而知渥泽之下覃；石以补天，显贞文而上列。将以九千之宝祚，嗣七百之鸿基，兆发灵心，事符嘉运。况复名为元武，叶国姓而呈休；出自炎方，迎响明而发祉。神之命，受托於四灵；感应之符，实超於千载。臣等叨延恩奖，屡睹嘉祥，喜之情，实百常品。无任庆跃之至，谨奉表陈贺以闻。谨言。


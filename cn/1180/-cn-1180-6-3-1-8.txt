宫殿纪赞


臣读《诗》至《小雅•斯干》，盖诗人祝其君考室见祥云。其二章曰：“似续妣祖，筑室百堵。”说者以为周之盛王，能兴文武之业，修复其宫室，诗人所为美也。嗟夫，先王之德，入人深矣！思先王而不见，思其居处，幸睹后王之兴也。肯构似续其旧，则欢欣叹美，形之祝颂，不亦宜乎！

昔我献皇帝，天赐名邦，受兹赤社，应翼、轸以建基，奠维垣之丕业，夙夜基命，恒于斯矣。

迨我皇上，膺运龙飞，入践皇极，固已化国为天下，犹以枌榆故里，王迹所兴，睠怀不置。及六飞南幸，光临旧邸，追惟我二圣履綦之迹，又然如将见之。于是即邸第之遗规，恢为新式；改藩垣之旧号，焕以鸿名。乃营外朝，乃葺内寝，乃建享殿，乃备潜宫。模帝都而作范，劳睿思以亲题，宏规华构，焕日月而壮全楚矣！

夫以我先帝之泽在人，奚啻周人之思文王？而我皇上似续肯构，饬藩国以天子之制，所以昭先德，系民思，又岂直修复其旧已哉！臣窃揆之：使当时诗人，获睹今日，又不知何如其叹美祝颂也已。

臣谨考其规制，绘为一图，而详其建置如左。用昭我皇上恢弘缔构之美，垂之无穷。庶几有鸿笔之臣，作为歌颂，以续《斯干》者乎？臣姑俟之焉。

赞曰：夫圣人之诞生，为天下主也。即其居室所在，亦岂偶哉。昔黄帝为有熊国君之子，居于轩辕之丘。生而神灵，竟代神农以有天下。史称圣治，为五帝首，而号曰帝轩氏，本之以帝所居轩丘云。

昔我献皇帝之初建邦也，盖常究度于四国矣。爰契我龟，卒定于兹，锡名曰兴，天所命也。

及神圣诞生，将受赤帝之符，启灵长之祚。则有非常之光见于宫中，上烛乾维，下彻坤轴。远迩震，以为希瑞。乃复御跸光临，肆觐群后，修禋祀之文，举班瑞之典，布省方之教，播《时迈》之颂，则向之宫藩邸，遂化为紫宫天庭、帝者之居矣。

然则黄帝以轩丘而大有熊之号，我皇上以兴邸而启中兴之业。后先辉映，千古一辙。盖所谓“帝省其山”，“眷顾”“与宅”者，斯岂人之所能焉哉！

惟我国家，受天丕命，光宅九有。高皇帝定鼎金陵，文皇帝建都燕蓟，我皇上龙飞襄郢，三大都在寰宇间，皆据百二之雄胜，萃岳渎之灵秀，鸿图华构，鼎峙于南北。譬之三垣丽天，太乙之所更居也。呜呼盛哉！臣既备旧邸宫室规制，而终之以此，俾二三京、四三都者，得其考云。






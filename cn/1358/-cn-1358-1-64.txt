龙洲送简卿

刘改之《送王简卿归天台》二诗，辛稼轩致书云：“送五侍郎诗伟甚，真所谓‘横空排硬语，妥贴力排傲’者也。”诗云：“欲数人才难屈指，有如公者又东归。班行失士国轻重，道路不言心是非。载酒青山随处饮，吟诗玉尘为谁挥？归期趁得东风早，莫放梅花一片飞。”“千岩万壑天台路，一日分为两日程。事可语人酬对易，面无惭色去留轻。放开笔下闲风月，收敛胸中旧甲兵。世事看来忙不得，百年到手是功名。”予以为可继王泸溪《送胡澹庵》诗後。又高九万《送方秋岩以谏去国》云：“忠言历历未曾行，尽载图书出帝京。馀子但知才可忌，先生当以去为荣。门阑竹石关心久，部曲溪山照眼明。长啸归欤莫惆怅，浙江风定自潮平。”时人以为不下刘龙洲《送王侍郎归天台》诗，然规模机轴，皆自李师中《送唐御史》诗来。


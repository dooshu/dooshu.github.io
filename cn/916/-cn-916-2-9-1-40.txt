【满歌行】

〖乐府云。乐府解题曰：古辞云。为乐未几时。遭时嶮巇。其始言逢此百罹。零丁荼毒。古人逊位躬耕。遂我所愿。次言穷达天命。智者不忧。庄周遗名。名垂千载。终言命如凿石见火。宜自娱以颐养。保此百年也。○逯案。《诗纪》此曲先载本辞。后著奏曲。今依乐府移置。〗

为乐未几时。遭时嶮巇。逢此百罹。零丁荼毒。愁苦难为。遥望极辰。天晓月移。忧来填心。谁当我知。戚戚多思虑。耿耿殊不宁。祸福无形。惟念古人逊位躬耕。遂我所愿。以兹（乐府无兹字。）自宁。自鄙栖栖。（《广文选》作扌妻々。）守此末荣。暮（乐储作莫。）秋烈风。昔蹈沧海。心不能安。揽衣瞻夜。北斗阑干。星汉照我。去自无他。奉事二亲。劳心可言。穷达天为。智者不愁。多为少忧。安贫乐道。师彼庄周。遗名者贵。子遐同游。往者二贤。名垂千秋。饮酒歌舞。乐复何须。照视日月。日月驰驱。轗轲人间。何有何无。贪财惜费。此一何愚。凿石见火。居代几时。为当欢乐。心得所喜。安神养性。得保遐期。（乐府云。右一曲本辞。○《乐府诗集》四十三。《广文选》十二。《诗纪》六。○逯案。《广文选》此辞分解书之。与下奏曲混淆。）

为乐未几时。遭世嶮巇。逢此百罹。（《宋书》作离。）零丁荼毒。愁懑难支。遥望辰极。天晓月移。忧来填（《宋书》作阗。）心。谁当我知。（一解）戚戚多思虑。耿耿不宁。祸福无刑。唯念古人。逊位躬耕。遂我所愿。以兹自宁。自鄙山栖。守此一荣。（二解）暮（《宋书》作莫。）秋烈（《宋书》作冽。）风起。西蹈沧海。心不能安。揽衣起瞻夜。北斗阑干。星汉照我。去去自无他。奉事二亲。劳心可言。（三解）穷达天所为。智者不愁。多为少忧。安贫乐正道。师彼庄周。遗名者贵。子熙同巇。（《诗纪》作□。）往者二贤。名垂千秋。（四解）饮酒歌舞。不乐何须。善哉照观日月。日月驰驱。轗轲世间。何有何无。贪财惜费。此何一愚。命如凿石见火。居世竟能几时。但当欢乐自娱。尽心极所嬉（《宋书》作熙。）怡。安善养君德性。百年保此期颐。（饮酒下为趋。乐府云。右一曲晋乐所奏。○《宋书》乐志。《乐府诗集》四十三。《诗纪》六。）


○论安重荣请讨契丹疏

窃以防未萌之祸乱，立不拔之基局，上系圣谋，动符天意，非臣浅陋，所可窥量。然臣逢世休明，致位通显。无功报国，省己愧心。其或事系安危，理干家国，苟犹缄默，实负君亲。是以区区之心，不能自已。近者相次得进奏院状报，吐浑首领白承福己下，举众内附，镇州节度使安重荣上表请讨契丹。臣方遥隔朝阙，未测端倪。思陛下顷在并汾，初罹屯种。师少粮匮，援绝计穷。势若缀旒，困同悬磬。契丹控弦玉塞，跃马龙城，直度阴山，径绝大漠，万里赴难，一战夷凶。救陛下累卵之危，成陛下覆盂之业。皇朝受命，於此六年。夷夏通欢，亭障无事。虽卑词降节，屈万乘之尊，而庇国息民，实数世之利。今者安重荣表契丹之罪，方恃勇以请行。白承福畏契丹之强，将假手以报怨，恐非远虑，有惑圣聪。方今契丹未可与争者，其有七焉。契丹自数年来，最为强盛。

侵伐邻国，吞灭诸蕃。救援河东，功成师克。山後之名藩大郡，尽入封疆。中华之精甲利兵，悉归虏北。即今土地广而人民众，戎器备而战马多。此未可与争者一也。契丹自克捷之後，锋锐气雄。南军因败衄以来，心沮胆怯况今秋夏虽稔。而帑廪无馀，黎庶虽安。而贫弊益甚，戈甲虽备。而锻砺未精。士马虽多，而训练未至。此未可与争者二也。契丹与国家恩义非轻，信誓甚笃。虽多求取，未至侵凌。岂可先发衅端，自为戎首。纵使因兹大克，则後患仍存。其或偶失沉机，则追悔何及。兵者凶器也，战者危事也。苟议轻举，安得万全。此未可与争者三也。王者用兵，观衅而动。是以汉宣帝得志於匈奴，因单于之争立。唐太宗立功於突厥，繇颉利之不道。方今契丹，正抱雄武之量，有战伐之机。部族辑睦，蕃国畏伏。土地无灾，孳畜繁庶。蕃汉杂用，国无衅隙。此未可与争者四也。引弓之民，迁徙鸟举。行逐水草，军无馈运。居无灶幕，住无营栅。便苦涩，任劳役，不畏风霜，不顾饥渴，皆华人之所不能。此未可与争者五也。戎人皆骑士，利在坦途。中国用徒兵，喜於走险。赵魏之北，燕蓟之南，千里之间，地平如砥。步骑之便，较然可知。国家若与契丹相持，则必屯军边上，少则惧夷狄之众，固须坚壁以自全。多则患飞挽之劳，则必逐寇而速反。我归而彼至，我出而彼回。则禁卫之骁雄，疲於奔命。镇定之封境，略无遗民。此未可与争者六也。议者以陛下於契丹，有所供亿，谓之耗蠹，有所卑逊，谓之屈辱。微臣所见，则曰不然。且以汉祖英雄，犹输货於冒顿。神尧武略，尚称臣於可汗。此谓达於权变，善於屈伸。所损者微，所利者大。必若因兹交构，遂成衅隙，自此则岁岁徵发，日日转输，困天下之生灵，空国家之府藏。此为耗蠹，不亦甚乎？兵戈既起，将帅擅权。武吏功臣，过求姑息。边藩远郡，得以骄矜。外刚内柔，上凌下僭。此为屈辱，又非多乎？此未可与争者七也。愿陛下思社稷之大计，采将相之善谋，勿听樊哙之空言，宜纳娄敬之逆耳。然後训抚士卒，养育黔黎。积谷聚人，劝农习战。以俟国有九年之积，兵有十倍之强。主无内忧，民有馀力。便可以观彼之变，待彼之衰，用己之长，攻彼之短。举无不克，动必成功。计之上者也，惟陛下熟思之。

臣又以邺都襟带山河，表里形胜。原田沃衍，户赋殷繁。乃河朔之名藩，实国家之巨屏。即今主帅赴阙，军府无人。臣窃思慢藏诲盗之言，恐非勇夫重闭之意。愿回深虑，免启奸谋。欲希陛下暂整和銮，略谋巡幸。虽栉风沐雨，上劳於圣躬，而杜祸防微，实资於睿略。省方展义，今也其时。臣受主恩深，忧国情切，智小谋大，理浅辞繁。俯伏惟惧於僭逾，裨补或希於万一。谨冒死以闻。

卢擢

擢，汉天福十二年官右拾遗。


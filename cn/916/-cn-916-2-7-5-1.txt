【羽林郎诗】

〖《书钞》作羽林郎歌。乐府无诗字。《诗纪》同。〗

昔有霍家姝。（后村诗话作奴。《广文选》、《诗纪》同。）姓冯名子都。依倚将军势。调（万花谷作刚。误。）笑酒家胡。胡姬年十五。春日独当垆。长裾加理带。广袖合欢襦。头上蓝田玉。耳后大秦珠。两鬟何窈窕。一世良所无。一鬟五百万。两鬟千万馀。不意金吾子。娉婷过（《书钞》作至。）我庐。银鞍何煜（玉台作昱。《文选》注作□育。）爚。翠盖空踟蹰。（后村诗话作躇。玉台作歭[止屠]。）就我求清酒。丝绳提玉壶。就我求珍肴。（《广文选》作餚。）金盘脍鲤鱼。贻我青铜镜。结我红罗裾。不惜红罗裂。何论轻贱躯。男儿爱后妇。女子重前夫。人生有新故。贵贱不相逾。（后村诗话作渝。）多谢金吾子。私爱徒区区。（○玉台新咏一。《乐府诗集》六十三。《广文选》十二。《诗纪》四。又《书钞》一百四十二引庐、鱼二韵。《文选》十六别赋注引蹰一韵。锦绣万花谷三十五引都、胡、庐三韵。后村诗话一引都、胡、垆、襦、珠、无、庐、蹰、裾、夫、渝、区十二韵。）


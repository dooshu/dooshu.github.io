陆游　春晚书怀

万里西游为觅诗，锦城更付一官痴。

脱巾漉酒从人笑，拄笏看山颇自奇。

疏雨池塘鱼避钓，晓莺窗户客争棋。

老来怕与春为别，醉过残红满地时。

陆游

陆游　春晚书怀

吹尽郊原万点红，燕梁考室亦匆匆。

老来偏觉岁华速，客里忽惊春事空。

病有药方传肘後，嬾无诗句付囊中，

归心日夜随江水，只欲东门觅短篷。

陆游

陆游　春晚书怀

经春淹泊锦官城，作个归期苦未成。

老向轩裳增力量，病於风月减心情。

官闲有味缘高卧，酒贵无忧为细倾。

忆探梅花如昨日，西斋榆荚与阶平。

陆游

陆游　春晚书怀

老客天涯心尚孩，惜春直欲挽春回。

长绳纵系斜阳住，右手难移故国来。

暑近蚊雷先隐辚，雨前螘垤正崔嵬。

茹芝却粒终无术，万事惟须付一杯。

陆游


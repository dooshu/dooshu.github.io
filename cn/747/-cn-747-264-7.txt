○唐赠太子少保刘知柔神道碑

邕闻古之常铨，今之大宝，或籍地因势，或经德自身，或礼乐国工。或词学时秀，或贵盛终吉，或等祀老成，或广孝闻家，或纳忠形国：有一於是，则百斯庆，书於牍，大其闻。矧总集高曾，备致昆弟，悉数以周称，同原而合流，息女择於贤夫，允子训於良冶，首止光宠，出入震耀，若此表裹者矣。府君姓刘氏，讳知柔，字某，彭城人也。其先府君母弟银青光禄大夫左常侍崇文馆学士修国史子元，按史谍推之，楚孝王嚣之後。粤若伯豫谈经，景瑜志学。令言颖迈，王乔名理，回仁之抚接，内使之节义，是以嗣前人，食旧德，鼓簧史传，柱石邦家，其来远矣。高祖魏骠骑大将军北州刺史府君谥曰懿，曾祖齐散骑常侍文林馆学士岷府君，祖朝散大夫陈留县长元邃府君，考宋州司马赠徐州刺史藏器府君：莫不都长忠方，简质贞亮，业行优绝，政理殊尤。

府君稚节一成，立年博达，典学为海，懿文为林，镇重为山，幽静为，清淡事约。言遣理深，谦常後身，俭不逼下。至若仪形硕伟，风神散逸，立若尸祭，坐若肃宾。认金不争，阙马引罪，公庭绝於私议，虚室造於元门，远遗之观物则名，颜子之问一知十，无以过也。尝以为权略多，察不祥，和令私，静胜而言，立莫神怨，行莫人诛，固能陈无兵，火无，变夺物性，延集福根，然後至精启纯，全德居厚，崇化务俗，树德垂声可也。识者以为张华茂才，荀远略，虽曰王佐，则无天年：今府君二者兼之，一言得矣。观艺知巧，睹叶知秋，吉禄大来，寿考休佑，吾无然矣。逮计考甲科，薄游异迹，宅忧殆灭，有命从师。辞爵庐坟，受锡表阙，党锢光复，佐职艰贞，历荆府司马，史氏详矣。自皇运启圣，清途授德，典国胄，司人曹，拜司业，兼侍读，渐也。府君雅仗忠公，固拒权宠，耻或趋贵，哲不易方。出荆府长史，复户部，徙同、宋二州扬、益二府，一淮南廉察，再山东巡抚，加银青光禄大夫，进爵彭城侯。大府有四，公居其三；要辖有三，公提基两；冢卿有九，公自属国二年；尚书有六，公以司空十载；分爵有五，公当侯伯之荣；居守有一，公兼宗┙之寄；巡使有十，公兼东土之俗；疑辅有三，公首储宫之傅。

至於仁以养之，义以行之，慎宪以恤人，辟土以祈，制曰：“黄霸之奉法循理，锡以高车；郭贺之惠化仁明，加其冕服。”至於发贮赈施，书板赋财，已击单于，且平水土，制曰：“出膺贤守，则郡国循良；入侯名臣，则衣冠准的：俾迁荣於北斗，宜作范於南宫。”夫如是，有足以论道经邦，助天开化，增河海之渥泽，近日月之景光。府君止足发衷，辞满得地，终让八座，还忌三旌，圣上录德序功，养老怀旧，就成颐摄，留连旷，制曰：“建储贰，聿求宾客，允兹懋官，惟尔崇德。”府君固乞骸骨，退守田园，恩命如第，尚给全禄。呜呼！日有昃，岁有除，泽藏山，风振海，矧伊人也！矧伊人也！春秋七十有五，以开元十一年六月十五日，遇疾薨於东都康俗里之私第。皇情震悼，追褒荐及，制曰：“簪缨旧德，桢通才，清以立身，俭而率下。出入三署，绸缪两宫，曾不遗，奄然丧逝。言念遗老，恻悼於怀，宜宠赠章，式旌泉壤。可赠太子少保，物二百段，米粟各二百石，葬日官供幔幕手力等。”太常考行，谥曰文，以某年月日，葬於河南府缑氏县景文山原，礼也。府君昔在平日，深戒厚葬，祖载服用，子胥黄门侍郎宗子所营。奉祠子某官某等，追惟先志，临穴长号，谨以焚之，殆无遗者。尚曰：史册者扬乎名。碑版者纪於迹，今愿抒哀敬，却樵苏，发颂声，彰末嗣。邕曰唯唯，敢不十一千百焉。其词曰：

汉起沛，楚封徐。代则九，庆实馀。惟英秀，粤卓荦。文史，张礼乐。谏而尊，道而胜。集百禄，延周称。贵自取，荣可荣。弟紫绶，胥黄门。始孝思，後忠烈。历中外，备名节。岁弥长，声更扬。隐属国，老文昌。怀远图，忌太盛。谢人爵，委天命。月有亏，日有昃。皇恩动，物情恻。猗孝子，奉惟训。服用薄，哀荣顺。布史简，继碑石。名教开，幽名激。








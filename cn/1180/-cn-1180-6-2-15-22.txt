答闽中开府汪南溟


去冬，闻海堧有警，公在劻攘中不忘记询，感戢。但奖藉逾实，非所敢当。

昔人谓“心相怜，马首圆”，非虚语也。岛孽未尽，顷闻广中之议，欲委责于闽，庙堂知之，故以戚帅兼领惠、潮。夫以邻为壑，君子之所不取。今天下一家，人臣比翼协力以事天子，何邻之可壑乎？近见楚、蜀相鬨不已，功欲己擅，罪则谁归？此非君子兼济之心，忠臣不欺之节也。

老伯寿章，久稽宿诺。适志事甫完，复有讲筵之冗，再假数月，乃得呈教。暂此奉复。






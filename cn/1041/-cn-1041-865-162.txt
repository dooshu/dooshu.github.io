丘葵　秋夜

中秋爱亲友，欲别有胜愁。

此去无多日，羁情可奈秋。

山寒犹碧树，水落正沧洲。

莫道非吾土，今冬尚此留。

丘葵

丘葵　秋夜

缺月黄昏照短垣，一灯明灭尚留残。

衰颓但觉风霜苦，忧患不知天地宽。

坐想兴亡成感慨，起瞻星象倍辛酸。

冻琴弦断书帷冷，槭槭庭梧半夜寒。

丘葵

丘葵　秋夜

纷纷败叶已辞林，四顾凄凉夜色深。

月伴征人惊梦枕，风摇戍妇捣衣砧。

失群孤雁千山景，无数寒虫四壁音。

满目乾坤都是恨，头毛白尽更愁吟。

丘葵


方回　和陶渊明饮酒二十首

生死乃常理，兴亡殊似之。

火鸟化王屋，鼎迁亦有时。

骊山发金雁，汉陵复如兹。

丹成云得仙，虚冢令人疑。

方回

方回　和陶渊明饮酒二十首

康庐插南斗，其西柴桑山。

我往挹风竹，如听渊明言。

作歌以自挽，于今垂千年。

有口可与饮，公心谁其传。

方回

方回　和陶渊明饮酒二十首

立功亦云可，于世能无情。

屈体丧厥节，宁若理我名。

极不过馁死，馁死胜饱生。

是翁醉中语，细味足叹惊。

方回

方回　和陶渊明饮酒二十首

黄雀啐野田，见人辄惊飞。

飞飞一不早，恐有虞罗悲。

眯目饕餮子，缪谓得所依。

岂不知必尔，甘往终无归。

志士馁欲死，未觉劲气衰。

手口自斟酌，勿令心事违。

方回

方回　和陶渊明饮酒二十首

羊车一失驭，天地兵甲喧。

中国不自正，王业东南偏。

运甓有贻厥，卧龙康庐山。

使处王谢位，大物岂不还。

方回

方回　和陶渊明饮酒二十首

子云草太玄，万言无一是。

唯有鸱夷篇，千古不可毁。

太上立酒德，余事徒为尔。

酤尽捐我衣，繿缕胜缯绮。

方回

方回　和陶渊明饮酒二十首

九日戏马台，二谢词翰英。

良辰各有句，得无差过情。

元嘉事其子，不救巢卵倾。

渊明东篱下，马识笳鼓鸣。

方回

方回　和陶渊明饮酒二十首

华鬓极老态，丑面乏妍姿。

插花已不可，可插唯菊枝。

□□偶有酒，此事竟大奇。

连作数日饮，诗亦未暇为。

方回

方回　和陶渊明饮酒二十首

高台翳榛棘，荷锸冈路开。

振衣陟云端，朗然豁秋怀。

言念半死树，类我晚节乖。

风雷劈半腹，叶落禽不栖。

幸不为薪槱，烧之化尘泥。

谓可材为琴，于调恐不谐。

醉抱作此感，暝色南北迷。

下山不可急，小僮扶我回。

方回

方回　和陶渊明饮酒二十首

此邦最佳处，乃在城北隅。

野田荞麦傍，松下复问涂。

酷爱古石峙，故缓羸骖驱。

一生能几许，于兹十载余。

方回

方回　和陶渊明饮酒二十首

明年五十九，早岁已闻道。

忆昔初远游，岂信今遽老。

暇日一醉娱，往事万念槁。

悬知身死后，岂无数诗好。

心欲刊晋史，罪匪一灵宝。

陶翁焉得作，细与问江表。

方回

方回　和陶渊明饮酒二十首

行乐忽有感，当此穷秋时。

吾生会亦尔，落叶与树辞。

田父屋颇宽，生理仅存兹。

积逋既已迫，悉售不复疑。

宁免世人笑，且复相轻欺。

儿辈勿戚戚，酒至姑饮之。

方回

方回　和陶渊明饮酒二十首

士本不畏贫，所畏迫老境。

百忧无一乐，可醉不可醒。

寒风颇欲霜，缝补阙袍领。

酒胆一何大，和陶效坡颍。

方回

方回　和陶渊明饮酒二十首

重五去未远，重九倏已至。

不论家与客，遇节必烂醉。

前日期未兴，有谒入客次。

病酒不遑萧，匪敢挟长贵。

方回

方回　和陶渊明饮酒二十首

秋风吹古城，乱山绕荒宅。

树影日以疏，沼落见萍迹。

客来觞我菊，献酬殆至百。

斜照未云夕，草端露已白。

方回

方回　和陶渊明饮酒二十首

早省宦径恶，荷锄宁带经。

岂不尝守郡，生涯百无成。

一夕偶不饮，鳏枕听遥更。

残灯暗虚牖，落叶锵空庭。

鼠啮叱不止，呼奴效猫鸣。

孰与醉卧熟，万事忘吾情。

方回

方回　和陶渊明饮酒二十首

一日不举酒，即患偏头风。

明日忽不患，乃在酒一中。

人言饮致疾。此理恐未通。

方回

方回　和陶渊明饮酒二十首

三戒二已亡，所戒惟在得。

大道辟我前，幸无两岐惑。

谁歌返招隐，口待秽袜寒。

身为葛天民，宅在建德国。

方回

方回　和陶渊明饮酒二十首

气豪心未平，三已复三仕。

毫发志不伸，所至但屈己。

屡触炙眉怒，讵帝折腰耻。

七年困江国，脱身走故里。

欲著藏山书，实录立传纪。

往事邈难问，毫简遽云止。

方回

方回　和陶渊明饮酒二十首

天命孰为之，万有凝精真。

变气间庞杂，未尝泯其淳。

风雨骤冥晦，昫乌出还新。

圣孔昔云没，杨墨仍仪秦。

复生一辩孟，扫之如游尘。

诸老自有宗，鑽研患不勤。

彼以顿自诧，所见特未亲。

月晦有死魄，潦涸无迷津。

天定盍少俟，屦□□于巾。

不饮但多忧，无乃真痴人。

方回


申园四首同姜如农作

其一


病肺兼阴雨，不知春有无。
閒门新柳暗，荒径落梅铺。
鹤立云分影，蜂归香在须。
两翁携快婿，半醉欲相扶（君婿吴，余婿即君长子勉中也。）。

其二

旧与张常侍，同吟《桂树歌》。
重来松鼠大，相对渚禽多。
花气侵衣袖，茶烟隔薜萝。
终焉遂疏懒，白首问渔蓑。

其三

百尺辛夷树，春秋两度花。
游人纷作赋，园叟至今誇。
池水通吴苑，莺啼过阮家。
隔篱施枕簟，归卧月方斜⑴。
⑴ 奉世新居近在邻比，予常寄宿其家。

其四

绝磴苔仍绣，阴崖雪乍消。
奇云争似石，卧柳自成桥。
亲串他乡老，林丘故国遥。
欲寻支遁去，长日坐僧寮。


○题惠山寺诗序

太和五年四月，予自江东将西归涔阳。路出锡邑，因肄业於惠山寺。居三岁，其所讽念《左氏春秋》《诗》《易》及司马迁、班固史、屈原《离骚》、庄周韩非书记及著歌诗数百篇。其诗凡言山中事者，悉记之於屋壁，文则不载。其寺会昌末经废毁，屋室殆无存者。去年蒙恩自禁职出镇锺陵，锺陵与毗陵地不相远，而惠山居其属邑间。其寺复置，会锡邑宰去年过此，留宴数日。今於子为矿人，因寓书请再题焉。呜呼！自太和癸丑至咸通己丑，三纪馀矣。念邑中居人与僧居在惠山、兴宁两寺者，今无人焉。染翰增悲，复何言耳！咸通十年二月一日，江南西道都团练观察处置等使中散大夫检校左散骑常侍使持节都督洪州诸军事兼洪州刺史御史中丞上柱国赐紫金鱼袋李骘题记。


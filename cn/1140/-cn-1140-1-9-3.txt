寄祭魏叔子文

於乎我怀君子庶几得见闻君永归有泪如霰匪直以文亶维其人因文见志交亦有神我藩湖西讲业鹭洲耆旧雨集迟君来游其迹不迩道则相谋君之伯仲夷俦皓侣振衣高步翠微峰下榜曰易堂羣彦萃处我闻子言展矣相许君游吴越侨肸景从谊懽缟带文叶钟镛引经树训屹矣华嵩有不然者鄙之雕虫君昔读书海涵山荷窟穴春秋膏肓盲左勒成一编如夜观火长揖古人恨不见我岁之戊午

天子是徵宏辞博学曰维子能心匪转石

玺书弗承鸿冥凤举跻踰九陵坐使吾侪搔首拊膺洁身磥砢睥睨一世温温恭人卒无肆志维恭则夀曷云早逝年不及耆天啬其嗣於乎痛哉高言可市卖文已多心枯腕脱寝就沈疴倦游客死吞恨如何书成盈尺逝将不磨迢迢江水维泪滂沱昔称三魏处士是宗今无伯仲岿维和公兰摧蕙折斯道其穷慨独才难吾党所恫异苔同岑孰西孰东良会不数音书岁通炙鸡絮酒薄将我衷


卷六十七

钦定四库全书

御选历代诗余卷六十七目录【一百字】

念奴娇【上】

宋徽宗

苏轼

黄庭坚

葛郯【三首】

周邦彦

沈公述

蔡伸【二首】

沈瀛

赵师侠【五首】

赵长卿【七首】

张纲

李弥逊

张元干【二首】

曾觌【二首】

王自中

陆凝之

侯寘【二首】

辛弃疾【十首】

范成大【五首】

陈三聘【三首】

张孝祥【四首】

仲并

袁去华

刘克庄【二首】

吴琚

管监【二首】

张鎡【二首】

御选历代诗余卷六十七目录

钦定四库全书

御选历代诗余卷六十七【一百字】

司经局洗马掌局事兼翰林院修撰加二级【臣】王奕清奉旨校刋

念奴娇【上】

【双调一百字一名百字令一名壶中天慢或无慢字一名淮甸春一名百字謡一名湘月一名无俗念一名庆长春一名千秋岁一名赛天香一名杏花天中间平仄句读稍异然实同调也】

念奴娇【弈】　　　　　　　　　　宋徽宗

雅怀素态向闲中天与风流标格绿琐牎前湘簟展终日风清人寂玉子声乾纹楸色静星点连还直跳丸日月算应局上销得　全似洛浦斜晖寒鵶游鹭乱点沙汀碛妙算神机须信道国手都无勍敌玳席欢余芸堂香暖赢取专良夕桃源归路烂柯应笑凡客

前调【中秋】　　　　　　　　　　苏　轼

凭高眺远见长空万里云无留迹桂魄飞来光射处冷浸一天秋碧玉宇琼楼乘鸾来去人在清凉国江山如

画望中烟树历历　我醉拍手狂歌举杯邀月对影成三客起舞徘徊风露下今夕不知何夕便欲乘风翻然归去何用骑鹏翼水晶宫里一声吹断横笛

前调　　　　　　　　　　　　黄庭坚

断虹霁雨净秋空山染修眉新绿桂影扶疎谁便道今夕清辉不足万里青天嫦娥何处驾此一轮玉寒光零乱为谁偏照醽醁　年少随我追凉晩寻幽径遶张园森木醉倒金荷家万里难得尊前相属老子平生江南江北最爱临风曲孙郎微笑坐来声喷霜竹

前调　　　　　　　　　　　　葛　郯

冯夷微怒被鲛人水府织成绡縠何处飞来双白鹭点破一溪寒玉?柳烟迷海棠酒困赢得春眠足凭阑搔首为谁消遣愁目　遥想居士牀头竹渠新雨溜瓮中春醁不惜千金为客寿倒卧南山新绿晩月催归春风留住费尽纱笼烛恍疑仙洞梦游天柱林屋

前调　　　　　　　　　　　　葛　郯

阳关西路看垂杨客舍嫩浮波縠宝马嘶风人渐远隐隐歌声戛玉踏徧春山归来高卧笑濯沧浪足孤鸿天际断霞揺曳心目　香雾飞入壶中仙家九醖酿百花醽醁一朶巫阳休怅望且看家山眉绿歌罢风生舞余花颤凤髓飘红烛瑶台月冷夜归斗挂银屋

前调【咏杜庵画屏】　　　　　　　　　葛　郯

蓬莱一岛卧长烟千柳两溪幽趣苜蓿盘中初日上不把胾臑充俎和月栽松饶云买石只此为家务倚楹清啸断霞斜倚天暮　闻道磊块浇胸槎枒肝肺动笔端风雨壁上潇湘秋一幅影落荻花洲渚暗浦潮生寒矶雪涨无复关尘虑此时渔父短蓑合在何处

前调　　　　　　　　　　　　周邦彦

醉魂乍醒听一声啼鸟幽斋岑寂淡日朦胧初破晓满眼娇晴天色最惜香梅凌寒偷绽漏泄春消息池塘芳草乂还淑景催逼　因念旧日芳菲桃花永巷恰似初相识荏苒时光因惯却觅雨寻云踪迹奈有离情瑶台月下回首频思忆重愁叠恨万般都在胸臆

前调　　　　　　　　　　　　沈公述

杏花过雨渐残红零落臙脂顔色流水飘香人渐远难托春心脉脉恨别王孙墙隂目断手把青梅摘金鞍何处绿杨依旧南陌　消散云雨须臾多情因甚有轻离轻拆燕子千般争解说些子伊家消息厚约深盟除非重见见了方端的而今无奈寸肠千恨堆积

前调　　　　　　　　　　　　蔡　伸

凌空宝观乍登临多少伤离情味淼淼烟波吴会远极目江淮无际槛外长江楼中红袖澹荡秋光里一声横吹半滩鸥鹭惊起　因念邃馆香闺玉肌花貌有盈盈仙子弄水题红传密意宝墨银鈎曾寄泪粉香销碧云路杳脉脉人千里一弯新月肠断危阑独倚

前调　　　　　　　　　　　　蔡　伸

当年豪放况朋侪俱是一时英杰逸气凌云佳丽地独占春花秋月冶叶倡条寻芳选胜是处曾攀折昔游如梦镜中空叹华髪　邂逅萍梗相逢十年往事忍尊前重说茂绿成隂春又晚谁解丁香千结宝瑟弹愁玉壶敲怨触目堪愁絶酒阑人静为君肠断时节

前调　　　　　　　　　　　　沈　瀛

郊原浩荡正花光夺目动人春色白下长干佳丽最寒食嬉游人物露卷香轮风嘶宝骑云表歌声歇归来灯火不知斗柄西掲　六代当日繁华幕天席地醉拍江流窄游女人人争唱道缓缓踏青阡陌乐事何穷赏心无限可恨年光廹须臾聚散人生真信如客

前调　　　　　　　　　　　　赵师侠

漂流踪迹趁春来还趁春光归去九十韶华能几许着意留他不住?柳催花摧红长翠多少风和雨蜂闲蝶怨尽凭枝上莺语　归櫂去去难留桃花浪煖绿涨迷津浦回首重城天样远人在重城深处惜别愁分凝眸有泪緫寄阳关句不堪肠断恨随江水东注

前调　　　　　　　　　　　　赵师侠

斜风疎雨正无聊情绪天涯寒食烟重云娇春烂漫却得轻寒邀勒柳褪鹅黄池添鸭绿桃杏浑狼籍乱山深处尚留些子春色　海燕未便归来踏青鬭草谁与同寻觅杜宇多情芳树里只管声声历历似劝行人不如及早作个归消息休敎肠断梦魂空费思忆

前调　　　　　　　　　　　　赵师侠

晓风清暑映湖光如练山光如染十里荷花香满路飞盖斜敧妆面一叶扁舟数声柔橹?觉红尘远六桥三塔恍然图画中见　因念当日三贤两山佳处应也经行徧咏月吟风无限句景物随人俱显贺监风流元真清致我亦情非浅渔蓑投老利名何用深羡

前调【赋茉莉】　　　　　　　　　　赵师侠

化工何意向天涯海峤有花清絶缟袂绿裳无俗韵不畏炎荒烦热玉骨无尘氷姿有艳雅澹天然别真香冶态未饶红紫春色　底事流落江南水仙兄弟端自难优劣瘴雨蛮烟魂梦远宁识溪桥霜雪薝卜同芳素馨为伴百和清芬爇凄然风露夜凉香泛明月

前调　　　　　　　　　　　　赵师侠

枕山平远记当年小阁牙牀曾展围幅高深春昼永寂寂重帘不卷櫂檥西湖人归南陌酒晕红生脸困来无那玉肌小倚娇软　堪恨身在天涯曲屏环枕此意何由见想像高唐无梦到独拥闲衾展转物是人非山长水阔触处思量徧愁遮不断夜阑依旧斜掩

前调【碧含笑】　　　　　　　　　　赵长卿

晚妆才罢见栊丝匀玉一团娇秀趁得年光长是向金谷无花时候不比鸎鸎不关燕燕不似章台柳清凉无汗雪肌潇洒难偶　好是斜月黄昏瑶阶钿砌百媚初含酒恼杀多情香喷喷双靥盈盈回首倾国倾城千金莫惜兰蕙应难友沈郎?了为花一味销痩

前调　　　　　　　　　　　　赵长卿

据罏肃坐听瓶笙别有天然宫徵纸帐屏山浑不俗写出江南烟水檠短灯青灰闲香软所欠惟梅矣风飞无定数声时颤牎纸　试问夜巳何其呼童起看月上东墙未天外忽闻征鴈过还把音书来寄短笠埋烟轻蓑鸣雨巳办征轺计放敎归去故乡江上鱼美

前调【梅二首】　　　　　　　　　　赵长卿

兰枯菊槁是返魂香入江南春早谷静林幽人不见梦与棃花顚倒雪刻檀心玉匀丰颊妆趁严钟晓海仙么凤绿衣何处飞遶　竹外孤袅一枝古今解道只有东坡老莫倚广平心似铁闲把珠玑挥埽桃李舆台冰霜宾客月地还凄悄暗香消尽和羮心事谁表

前调　　　　　　　　　　　　赵长卿

水边篱落独横枝冉冉风烟岑寂踏雪寻芳邨路远竹屋西头遥识蕙草香销小桃红未醉眼惊春色离愁何处断肠无限陈迹　顦顇素脸朱唇天寒日暮倚阑干无力岁晚天涯驿使远难寄江南消息自笑平生怜清惜澹故国曾亲植百花虽好问谁有恁标格

前调【客豫章秋雨怀归】　　　　　　　　赵长卿

江城向晓被西风揉碎一天丝雨乱织离愁千万缕多少关心情绪促织鸣时木犀开後秋色还如许那堪飘泊异乡千里孤旅　应想帘幙闲垂西楼东院齐把归期数记得临岐收泪眼执手叮咛言语白酒红萸黄花绿橘莫等闲辜负朱笼归骑甚时先报鹦鹉

前调【秋日牡丹】　　　　　　　　　　赵长卿

花王有意念三秋寂寞凄凉天气木落烟深山雾冷不比寻常风味勒驾闲来柳蒲顦顇无限惊心事仙容香艳俨然春盛标致　雅态出格天姿风流醖藉羞杀巗前桂寄语芙蓉临水际莫骋芳顔妖丽一朶凭阑千花退避恼得骚人醉等闲风雨更休僝僽容易

前调【梅影】　　　　　　　　　　赵长卿

银蟾光满弄余辉冷浸江妃无力缓引柔条浮素蕊横在闲牎虚壁染纸挥毫粉涂墨晕不似今端的天然造化别呈清痩踪迹　今夜翠葆堂深梦回风定因月才相识先自离愁那更被晓角残更催逼曙色将分轻隂移尽过眼难寻觅江南图上画工应为描得

前调　　　　　　　　　　　　张　纲

多情宋玉值西风揺落悲秋时节赖有幽芳深解意的皪枝头争发欲语含羞敛容微笑心事如何说暗香时度卷帘留伴霜月　谁为赋写仙姿挥毫落纸有尊前词客独倚阑干须信道消得孤吟愁絶补阙骚经拾遗香传顿许居前列品题多谢一枝当为君折

前调　　　　　　　　　　　　李弥逊

风帘弄影正闲堂永昼香销人寂轧轧邻鸡芳思乱愁入回文新织燕蹴巢泥莺喧庭柳好梦无踪迹那堪春事背人无计留得　谁似爱酒南邻?巾坦腹醉踏西山碧彩笔阳春传鴈足催我飞觞浮白老去情怀凭君试看鬓上秋霜色故园千里月华空照相忆

前调　　　　　　　　　　　　张元干

寒绡素壁露华浓羣玉峰峦如洗明镜池开秋水净冷浸一天空翠荷芰波生菰蒲风动惊起鱼龙戏山河影里十分光照人世　谁似老子痴顽匡牀欹坐自引壶觞醉醉里悲歌歌未彻屋角乌飞星坠对影三人停杯一问谁解骑鲸意玉京何处翠楼空锁十二

前调【己卯中秋和韵】　　　　　　　　　张元干

垂虹望极埽太虚纤翳明河翻雪一碧天光波万顷涌出广寒宫阙好事浮家不辞百里俱载如花颊琴高双鲤鼎来同醉孤絶　浩荡今夕风烟人间天上别似寻常月陶冶三高千古恨赏我中秋清节八十仙翁雅宜图画写取横江楫平生奇观梦回犹竦毛髪

前调【月词应制】　　　　　　　　　　曾　觌

素飇漾碧看天衢稳送一轮明月翠水瀛壶人不到比似世间秋别玉手瑶笙一时同色小按霓裳叠天津桥上有人偷记新阕　当日谁幻银桥阿瞒儿戏一笑成痴絶肯信羣仙高宴处移下水晶宫阙云海尘清山河影满桂冷吹香雪何劳玉斧金瓯千古无缺

前调　　　　　　　　　　　　曾　觌

人生行乐算一春欢赏都来几日绿暗红稀春巳去赢得星星头白醉里狂歌花前起舞?罚金杯百淋漓宫锦忍辜妖艳姿色　须信殿得韶光只愁花谢又作经年别嫩紫娇红还解语应为主人留客月落乌啼酒阑烛暗离绪伤吴越竹西歌吹不堪老去重忆

前调　　　　　　　　　　　　王自中

扁舟夜泛向子陵台下偃帆收橹水阔风揺舟不定依约月华新吐细酌清泉痛浇尘臆唤起先生语当年纶钓为谁高卧烟渚　还念古往今来功名可共能几人光武一旦星文惊四海从此故人何许到底轩裳不如蓑笠久矣心相与天低云淡浩然吾欲高举

前调【观潮】　　　　　　　　　　陆凝之

远山一带遡晴空极目天涯浮白枫落鸦翻谈笑处不觉云涛横席酒病方苏睡魔犹殢一埽无留迹吴帆越棹恍然飞上空碧　长记草赋梁园凌云笔势倒三江秋色对此惊心空怅望老作红尘闲客别浦烟平小楼人散回首千波寂西风埽雾为君重喷霜笛

前调【探梅】　　　　　　　　　　侯　寘

山翁憨甚向尊前手捻一枝寒玉想见梅台花更好一片琼田栖绿短辔轻舆大家同去取酒偿醲馥元来春晚万苞空间黄竹　休恨雪小云娇出羣风韵巳觉桃花俗羯鼔声高回笑脸怎得天公来促江上风平岭南人远谁度梁州曲明朝酒醒但余诗兴天北

前调　　　　　　　　　　　　侯　寘

沧浪万顷厌尘缨手掬清流频洗落日孤云烟渚净鸥没澄波心里一舸横秋两桡开浪霜竹醒烦耳萧萧风露梦回月照船尾　须信闲少忙多壶觞赋咏切莫辜云水乘兴前溪溪又转隐约归帆天际红蓼丹枫黄芦白竹緫胜春桃李浮丘何在与君共跨琴鲤

前调【戏赠善作墨梅者】　　　　　　　　辛弃疾

江南尽处堕玉京仙子絶尘英秀彩笔风流偏解写姑射冰姿清痩笑杀春工细窥天巧妙絶应难有丹青图画一时都愧凡陋　还似篱落孤山嫩寒清晓只欠香黏袖淡泞轻盈谁付与弄粉调朱纤手疑是花神朅来人去占得佳名久松篁佳韵倩君添做三友

前调【登建康赏心亭】　　　　　　　　　辛弃疾

我来吊古上危楼赢得闲愁千斛虎踞龙盘何处是只有江山满目柳外斜阳水边归鸟陇上吹乔木片帆西去一声谁喷霜竹　却忆安石风流东山岁晩泪落哀筝曲儿辈功名都付与长日惟消棊局宝镜难寻碧云将暮谁劝杯中绿江头风怒朝来波浪翻屋

前调【西湖】　　　　　　　　　　辛弃疾

晚风吹雨战新荷声乱明珠苍璧谁把香匳收宝镜云锦周遭红碧飞鸟翻空游鱼吹浪惯趁笙歌席坐中豪气看君一饮千石　遥想处士风流鹤随人去巳作飞仙客茅舍疎篱今在否松竹巳非畴昔欲说当年望湖楼下水与云寛窄醉中休问断肠桃叶消息

前调【韩南涧载酒过云楼观雪】　　　　　　　辛弃疾

兔园旧赏怅遗踪飞鸟千山都絶缟带银杯江上路惟有南枝香别万事新奇青山一夜对我头先白倚巗千树玉龙飞上琼阙　莫惜雾鬓云鬓试敎骑鹤去约尊前月自与诗翁磨冻砚看埽幽兰新阕便拟明年人间挥汗留踏层冰洁此君何事晚来曾为腰折

前调【赋雨岩】　　　　　　　　　　辛弃疾

近来何处有吾愁何处还知吾乐一点凄凉千古意独倚西风寥廓翦竹寻泉和云种树唤做真闲确此心闲处未应长藉丘壑　休说往事皆非而今觉是且把清尊酌醉里不知谁是我非月非云非鹤露冷松梢风高桂子醉了还醒却北牎高卧莫敎啼鸟惊着

前调【赋白牡丹】　　　　　　　　　　辛弃疾

对花何似似吴宫初敎翠围红阵欲笑还愁羞不语惟有倾城娇韵翠盖风流牙籖名字旧赏那堪省天香染露晓来衣润谁整　最爱弄玉团酥就中一朶曾入扬州咏华屋金盘人未醒燕子飞来春尽最忆当年沉香亭北无限春风恨醉中休问夜深花睡香冷

前调　　　　　　　　　　　　辛弃疾

风狂雨横是邀勒园林几多桃李待上层楼无气力尘满阑干谁倚傍火添衣移香就枕莫卷朱帘起元宵过也春寒犹自如此　为问几日新晴鸠鸣屋上鹊报檐前喜揩拭老来诗句眼要看拍堤春水月下凭肩花边系马此兴今休矣溪南酒贱光隂只在弹指

前调【为傅岩叟赋香月堂两梅後复为赋家中四古梅】　　辛弃疾

是谁调护岁寒枝都把苍苔封了茅舍疎篱江上路清夜月高山小摸索应知曹刘沈谢何况霜天晓芬芳一世料君长被花恼　惆怅立马行人一枝最爱竹外横斜好我向东邻曾醉後唤起诗家二老拄杖而今婆娑雪里又识商山皓请君置酒看渠与我倾倒

前调【书东流邨壁】　　　　　　　　　辛弃疾

野塘花落又匆匆过了清明时节剗地东风欺客梦一枕云屏寒怯曲?持觞垂杨系马此地曾轻别楼空人去旧游飞燕能说　闻道绮陌东头行人曾见帘底纤纤月旧恨春江流不断新恨云山千叠料得明朝尊前重见镜里花难折也应惊问近来多少华发

前调【题梅】　　　　　　　　　　辛弃疾

疎疎淡淡问阿谁堪比太真顔色笑杀东君虚占断多少朱朱白白雪里温柔水边明秀不借春工力骨清香嫩迥然天与奇絶　常记宝籞寒轻琐牎睡起玉纤纤轻摘漂泊天涯空痩损犹有当年标格万里风烟一溪霜月未怕欺他得不如归去阆风有个人惜

前调　　　　　　　　　　　　范成大

水乡霜落望西山一寸修眉横碧南浦潮生帆影去日落天青江白万里浮云被风吹散又被风吹积尊前歌罢满空凝淡寒色　人世会少离多都来名利似蝇头蝉翼赢得长亭车马路千古羁愁如织我辈情锺匆匆相见一笑真难得明年谁健梦魂飘荡南北

前调　　　　　　　　　　　　范成大

十年旧事醉京花蜀酒万葩千萼一棹归来吴下看俯仰心情今昨强倚雕阑羞簪雪鬓老恐花枝觉揩摩愁眼雾中相对依约　闻道家讌团圞光风转夜月傍西楼落打彻梁州春自远不饮何时欢乐沾惹天香留连国艳莫放灯前酌韤尘生处为君重赋河洛

前调　　　　　　　　　　　　范成大

双峰叠嶂过天风海雨无边空碧月姊年年应好在玉阙琼宫愁寂谁唤痴云一杯未尽夜气寒无色碧城凝望高楼缥缈西北　肠断桂冷蟾宫佳期如梦又把阑干拍雾鬓云鬟相借问浮世几回今夕圆缺晴隂古今同恨我更长为客婵娟明夜尊前谁念南陌

前调　　　　　　　　　　　　范成大

湖山如画系孤篷柳?莫惊鱼鸟料峭春寒花未徧先共疎梅索笑一梦三年松风依旧萝月何曾老邻家相问这回真个归到　绿鬓新点吴霜尊前强健不怕山翁号赖有风流车马客来觅香云花岛似我麤豪不通姓字只要银瓶倒奔名逐利乱帆谁在天表

前调　　　　　　　　　　　　范成大

吴波浮动看中流翻月半江金碧醉舞空明三万顷不管姮娥愁寂指点琼楼凭虚有路鲸背横东极水云飘荡栏干千丈无力　家世回首沧洲烟波渔艇有鸱夷仙迹一笑闲身游物外来访扁舟消息天上今宵人间此地我是风前客涛生残夜鱼龙惊听横笛

前调【和石湖三首】　　　　　　　　　陈三聘

余霞飞绮望长天顷刻云容凝碧今夕江皋风力软明日波心头白客舸东流语离深夜遣我新愁积春融花丽定知天相行色　别後一纸乡书故人相问好趁秋鸿翼空有佳人千点泪锦字机中曾织利锁名缰古今同是谁失知谁得来朝愁望旧楼何处西北

前调　　　　　　　　　　　　陈三聘

晴风丽日算东君拆徧梅心桃萼独有名花开殿後一笑嫣然如昨黄袂层旉霞冠高拥多态春才觉雨巾风帽故人来趁花约　好是罗绮添春香风环坐半醉金钗落老去心情难似旧手捻花枝为乐麝馥萦愁妆光凝恨莫惜金荷酌酒阑花睡梦魂重到京洛

前调　　　　　　　　　　　　陈三聘

水空高下望沉沉一色浑然苍碧天籁不鸣凉有露金气横秋寂寂玉宇琼楼望中何处月到天中极御风归去不愁衣袂无力　此夜飘泊孤篷短歌谁和自笑狂踪迹咫尺蓝桥仙路远窅窅云英消息疎影婆娑恍然身世我是尊前客一声凄怨倚楼谁弄长笛

前调　　　　　　　　　　　　张孝祥

朔风吹雨送凄凉天意垂垂欲雪万里南荒云雾满弱水蓬莱相接冻合龙冈寒侵铜柱碧海冰澌结凭高一笑问君何处炎热　家在楚尾吴头归期犹未对此惊时节记得年时貂帽煖铁马千羣观猎狐兔成车歌钟殷地归踏层城月持杯且醉不须北望凄切

前调【洞庭】　　　　　　　　　　张孝祥

洞庭青草近中秋更无一点风色玉界琼田三万顷着我扁舟一叶素月分辉银河共影表里俱澄澈怡然心会妙处难与君说　应念岭海经年孤光自照肝肺皆冰雪短发萧騒襟袖冷稳泛沧浪空阔尽挹西江细倾北斗万象为宾客扣舷一笑不知今夕何夕

前调　　　　　　　　　　　　张孝祥

海云四敛太清楼极目一天秋色明月飞来云雾尽城郭山川历历良夜悠悠西风嫋嫋银汉冰轮侧云霓三弄广寒宫殿长笛　偏照紫府瑶台香笼玉座翠霭迷南北天上人间凝望处应有乘风归客露滴金盘凉生玉宇满地新生白壶中清赏画檐高挂虚碧

前调　　　　　　　　　　　　张孝祥

星沙初下望重湖远水长云漠漠一叶扁舟谁念我今日天涯飘泊平楚南来大江东去处处风波恶吴中何地满怀俱是离索　长记送我行时緑波亭上泣透青罗薄樯燕低飞人去後依旧湘城帘幙不尽山川无穷烟浪辜负秦楼约渔歌声断为君双泪倾落

前调　　　　　　　　　　　　仲　并

练江风静卧冰匳百尺朱栏飞入江远浮天天在水水满半天云湿白鸟明边青山断处眼冷江头立月明潮上苇间渔唱声急　几度吹老苹花野香无数欲寄应难及天借诗人供醉眼尊俎一时收拾竹里行?花间步障风雨生呼吸酒阑歌罢钓船先具蓑笠

前调【九日】　　　　　　　　　　袁去华

一番雨过一番凉秋入苍崖青壁昼日多隂还又是重九飘零江国痩水粼粼长烟袅袅枫叶千林赤南山入望为谁依旧佳色　随分绿酒黄花联镳飞盖緫龙山豪客人世高歌狂笑外扰扰于身何得短发萧萧风吹乌帽醉里从敧侧明年虽健未知何处相忆

前调【菊花】　　　　　　　　　　刘克庄

老夫白首尚儿嬉废圃一番料理餐饮落英幷坠露重把离骚拈起野艳幽香深黄浅白占断西风里飞来双蝶绕丛欲去还止　尝试铨次羣芳梅花差可伯仲之间耳佛说诸天金色界未必庄严如此尚友灵均定交元亮结好天随子篱边坡下一杯聊泛霜蕊

前调【木犀】　　　　　　　　　　刘克庄

绕篱寻菊菊犹迟舍北芙蓉浑未却是小山丛桂里一夜天香飘坠约束奴兵丁宁稚子莫埽青苔砌风高露冷倚阑疑匪人世　客有载酒过予朗吟招隐洗尽悲秋意白发长官穷似蝨刚被天公调戏徧地堆金满空雨粟不济渊明事残英賸馥明朝犹可同醉

前调【观潮应制】　　　　　　　　　　吴　琚

玉虹遥挂望青山隐隐有如一抹忽觉天风吹海立好似春霆初发白马凌空琼鳌驾水日夜朝天阙飞龙舞凤郁葱环拱吴越　此景天下应无东南形胜伟观真奇絶好是吴儿飞彩帜蹴就一江秋雪黄屋天临水犀云拥看击中流楫晚来波静海门飞上明月

前调【重九登金石台】　　　　　　　　　管　监

登高作赋叹老来笔力多非年少古观重游秋色里冷怯西风吹帽千里江山一时人物迥出尘埃表危阑同凭皎然玉树相照　惆怅紫菊红茰年年簪发应笑人空老北阙西江君赐远难得一枝来到莫话升沉且乘闲暇赢得清尊倒饮酣归暮浩歌声振林杪

前调【冬日赏梅闻岑守得祠】　　　　　　　管　监

寒梢冰破问何人远寄江南春色似是天怜为客久报我春归消息茅舍疎篱故园开处两岁关山隔天涯重见向人风味如昔　谁念月底风前当时青鬓渐与花顔白不恨一番花落早恨把年华虚掷嚼蕊含香攀条觅句?醉禁愁得酒醒还是梦魂数徧归驿

前调【宜雨亭咏千叶海棠】　　　　　　　　张　鎡

绿云影里把明霞织就千重文绣紫腻红娇扶不起好是未开时候半怯春寒半宜晴色养得臙脂透小亭人静嫩莺啼破春昼　犹记携手芳隂一枝斜戴娇艳双波秀小语轻怜花緫见争得似花长久醉浅休归夜深同睡明日还相守免敎春去断肠空叹诗痩

前调【登齐云楼夜饮双瑞堂】　　　　　　　张　鎡

东吴名胜有高楼直在浮云齐处十二阑干邀远望历历斜阳烟树香径人稀屧廊山遶往事今何许一天和气为谁吹散疎雨　知是兰省星郎朱轮森戟与风光为主暇日登携多雅致容我追随临赋小宴重开晚寒初劲还下危梯去烛华红坠瑞堂犹按歌舞

御选历代诗余卷六十七








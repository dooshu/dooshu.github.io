◇徐安生

徐安生，吴人徐季恒女也。季恒能鉴古善谈，为余父客。暮年始举此女，慧美多艺，而性颇荡。曾嫁武林邵氏，以失行见逐，遂恣为非礼。其写生出入宋元名家，尝仿梅道人风雨竹一幅遗予，且题二绝句于上云：夏月浑忘暑酷，堪爱酒杯棋局。何当风雨齐来，打乱风丛新绿。其二云：满拟岁寒持久，风伯雨师凌诱。

虽云心绪纵横，乱处君能整否。次诗盖用唐李季兰语，其寄意不浅。予怪其无因，置不复答。后此女沦落许久，嫁里中黄生，亦名家子也。为乃父不容，复下山，作鱼元机行径。今年已渐长，不知踪迹何所，闻为一武弁诱入京师矣。其才情实可念也，余向已记徐姓女三人矣。


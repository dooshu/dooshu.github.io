【民为淮南厉王歌】

〖《汉书》曰：淮南厉王长废法不轨。文帝不忍置於法。乃载以辎车。处蜀严道邛邮。遣其子母从居。长不食而死。后民有作歌歌淮南王。帝闻之。乃追尊淮南王为厉王。置园如诸侯仪。〗

一尺布（鸿烈叙作缯。《御览》或作帛。）尚可缝。（鸿烈叙作好童童。）一斗（旧《唐书》作[豆斗]。鸿烈叙作升。）粟（《白帖》或作谷。）尚可舂。（鸿烈叙作饱蓬蓬。又秘府略缝、舂二韵颠倒。《类聚》、《御览》并同。）兄弟（《文选补遗》兄弟上有奈何二字。）二人不（《史记》此下有能字。鸿烈叙、《世说》注、秘府略、《类聚》并同。《御览》或同。）相容。（○《史记》淮南厉王传。《汉书》淮南厉王传。淮南鸿烈解叙。《世说新语》方正篇注。秘府略八百六十四。《类聚》八十五。《白帖》二六。《御览》八百二十、八百四十。《乐府诗集》八十四作淮南一王歌。旧《唐书》萧至忠传。《文选补遗》三十五及《诗纪》八作淮南民歌。）


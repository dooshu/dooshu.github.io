○上学士舍人启二首

某闻七桂希声，契冥符於渌水；两栾孤响，接元映於清霜。感达真知，诚参神妙。其有不待奔倾之状，宁闻击考之功。亦有芝砌流芳，兰扃袭馥。已困雕陵之弹，犹惊卫国之弦。而暗达明心，潜申谠议。重言七十，俄变於荣枯；曲礼三千，非由於造诣。始知时难自意，道不常艰。某荀铎摇车，邕琴入爨。委悴倌人之末，摧残膳宰之前。不遇知音，信为弃物。伏以学士舍人阳葩搴秀，夏采含章。静观行止之规，已作陶钧之业。遂使枯鱼被泽，病骥追风。永辞平坂之劳，免作穷途之恸。恩如可报，虽九死而奚施；躯若堪捐，岂三思而后审。下情无任。

某步类寿陵，文惭涣水。登高能赋，本乏材华；独立闻诗，空尊诣道。在蜀郡而惟希狗监，溯河流而未及龙门。常叹美玉在山，但扬异彩；更恐崇兰被迳，每隔殊榛。徒自沈埋，谁能攀撷。一旦雕於敏手，佩以幽襟，免使琳惭，宁贻蕙叹。潜虞末路，未有良期。今乃受荐神州，争雄墨客。空持砚席，莫识津涂。既而临汝运租，先逢谢尚；丹阳传教，敢觅张凭。辉华居何准之前，名第在冉耕之列。俄生藻绣，便出泥沙。谁言献辂车令，先期毕命；犹惧吹竽乐府，未称知音。倘更念毛，终思翼长。赎彼在途之厄，仍遗生刍；脱於鸣坂之劳，兼贻半菽。平生企望，终始依投。不任感恩千冒之至。


【赋咏联句】

弊履常决踵。眉高起半额。曼倩尔何为。独叹长安索。（逊）工商既惭巧。农士聊相易。□腹有馀资。鸿肩方可拍。（江革）摄职愧握兰。滥官悲执戟。连章既不敏。高谈岂能剧。（孺）逸翮任奋飞。窘步事羁勒。还鸟余能系。流言尔无惑。（革）忧怀乃千载。永欢常数刻。直是悲别离。非关念通塞。（逊）日照汀沙素。山影波浪黑。尔限大江南。余归茂陵北。（孺○本集二。《诗纪》八十四。）


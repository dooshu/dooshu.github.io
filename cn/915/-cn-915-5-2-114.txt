◇让禅令

夫古圣王之治也，至德合乾坤，惠泽均造化，礼教优乎昆虫，仁恩洽乎草木，日月所照，戴天履地含气有生之类，靡不被服清风，沐浴玄德。是以金革不起，苛慝不作，风雨应节，祯祥触类而见。今百姓寒者未暧，饥者未饱，鳏者未室，寡者未嫁。权、备尚存，未可舞以干戚，方将整以齐斧；戎役未息于外，士民未安于内，耳未闻康哉之歌，目未睹击坏之戏，婴儿未可托于高巢，余粮未可以宿于田亩。人事未备，至于此也。夜未曜景星，治未通真人，河未出龙马，山未出象车，荚未植阶庭，莆未生庖厨，王母未献白环，渠搜未见珍裘。灵瑞未效，又如彼也。昔东户季子、容成、大庭、轩辕、赫胥之君，咸得以此就功勒名。今诸卿独不可少假孤精心竭虑，以和天人，以格至理，使彼众事备，群瑞效，然后安乃议此乎？何遽相愧相迫之如是也？速为让章，上还玺绶，无重吾不德也。（《魏志·文帝纪》注引《献帝传》）


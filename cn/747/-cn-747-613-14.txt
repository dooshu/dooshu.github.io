○六角扇赋（以“右军书之，可以求价”为韵）

扇有异体，六角其尤。虽尝巧而是鬻，非好奇而不求。故须借声於墨工之类，假手於札家之流。伊彼姥矣，裨贩是以。镂竹於蕺山之阳，求钱於越人之市。柄一条而有象，形六折而难拟。翳杲日规模莫成，摇清风绮纨而已。逸少遇诸，濡翰而书。两行而露垂花散，五字而龙盘凤居。绝笔以授，高价是就。观之者云集，售之者辐辏。腾骧乎六体之先，弹压乎九华之右。既而厥价载殷，厥声载闻。贾之者但惭於老妇，鬻之者宁忘於右军。且手非扇之所题，扇实手之所藉。一自以翳飞尘，一自以防朱夏。何握提之见投，而毫芒之忽借。既尽携之之妙，亦长鬻之之价。是知物不自贵，惟人贵之。向使松烟不染，翠管不持。则是扇也，入晋ㄩ而陋贱；彼老姥也，同班妾之见遗。又安得用六角之善，获五铢之资哉！嗟乎！小因大而事罔不行，美加丑而用无不可。故扇待书而色贵，人假扇以财夥。姥曰右军，惠而好我。

韦纾

纾，贞元中进士，元和朝官户部郎中。


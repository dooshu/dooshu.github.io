送李青归华阳川





胡三省《通鉴注》：华阳川，在虢州华阳山南。《雍胜略》：华阳水，在汉中府褒城县西二十五里，源出牛头山，南流与汉水合。萧本作“南叶阳川”，误。



伯阳仙家子，[一]容色如青春。

日月秘灵洞，云霞辞世人。

化心养精魄，[二]隐几窅天真。[三]

莫作千年别，归来城郭新。[四]

[一]《列仙传》：老子姓李，名耳，字伯阳，陈人也。生于殷时，为周柱下史，转为守藏史，积八十余年。《史记》云二百余年。时称隐君子。



[二]江淹诗：“隐沦驻精魄。”



[三]《庄子》：“南郭子綦隐几而坐。”陆德明《音义》：“隐，恁也。”



[四]《丁令威歌》：“去家千年今始归，城郭如故人民非。”






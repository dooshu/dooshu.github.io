○唐故衡岳律大师湘潭唐兴寺俨公碑

佛法在九州间，随其方而化。中夏之人汨於荣利，破荣莫若妙觉，故言禅寂者宗嵩山；北方之人锐以武力，摄武莫若示现，故言神通者宗清凉山；南方之人剽而轻，制轻莫若威仪，故言律藏者宗衡山。是三名山为庄严国，必有达者，与山比崇。南岳律门以津公为上首，津之後云峰证公承之，证公之後湘潭俨公承之。星月丽天，珠玑同贯。由其门者，为正法焉。

公号智俨，曹氏子，世为柳之右姓。兆形在孕，母不嗜荤；成童在侣，独不嗜戏。其夙植固厚者欤！生九年，乐为僧，父不能夺其志。抱经笥入岣嵝山，从名师执业，凡进品受具，闻经传印，皆当时大长老。我入名门，不住诸乘；我得觉路，迳入智地。居室方丈，名闻大千。护法大臣，多所宾礼。嗣曹王皋之镇湖南，请为人师。自是登坛莅事三十有八载，由我得度者万有馀人。人持宝衣、解璎珞为礼，公色受之。谓门弟子曰：“彼以有相求我，我以有应之。”凡建宝幢，修废寺，饰大像，皆极其工，应物故也。

元和十三年九月二十七日中夜，具汤沐、剃颐顶，与门人告别，既即寂，而视身与色无有坏相。呜呼！岂生能全吾真，故死不速朽，将有愿力耶？予不得而知也。问年八十二，问腊六十一。葬於寺东北隅。传律弟子中巽、道准，传经弟子圆皎、贞璨，与其徒圆静、文外、惠荣、明素、存政等，欲其师之道光且远，故咨予乞辞。乃作长句，以偈铭之曰：

祝融灵山禹所治，非夫有道不可止。中有毗尼出尘士，以津视俨犹孙子。登坛人师四十纪，南方学徒宗奥旨。幼无童心至儿齿，识灭形全异凡死。长沙潭西逾五里，陶侃故居石头寺，门前一带湘江水。吁嗟律席之名兮，与湘流而不已。


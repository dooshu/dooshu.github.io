○第六表

臣某言：臣待罪非据，岁时巳深，宠秩逾涯，灾患自至。一从移病，忽及周月，五献章表，未遂血诚。沉痼之身，滞於床枕；职守之效，绝於官曹。虚费禄廪，不安夙夜。遂於去年五月二十五日进状，乞停俸钱，自後不敢更有请受。窃冀素餐之责，少息舆议，丹恳之至，上回圣心。迩来又经九十馀日，成命未下，忧惶无措。盖闻禄以诏功，又以养贤。以臣之愚。而无功绩，久此尸旷，俯仰内讼。迫於公私，臣之情理，实为难处；臣之言词，不能自达。使得终获退免，曲遂微诚，亭育深恩，实在於此。无任猥迫恳款之至！谨奉表陈乞以闻。


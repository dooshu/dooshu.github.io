卷二百七十

<史部,诏令奏议类,奏议之属,历代名臣奏议>

钦定四库全书

历代名臣奏议卷二百七十

明　杨士奇等　撰

理财

宋徽宗即位初通判凤州马景夷言陕西自去年罢使铜钱续遣官措置钱法未闻有深究钱币轻重灼见利害者铜钱流注天下虽千百年未尝有轻重之患独铁钱局於一路所可通交易有无者限以十州之地欲无滞碍安可得乎又诸州钱监鼓铸不已岁月增多以鼓铸无穷之钱而供流转有限之用更数十年积滞一隅暴如丘山公私为害又倍於今日矣谓宜弛其禁界许邻近陕西河东等路特不入京城外凡解盐地州县并许通行折二铁钱如此则流注无穷久远自无轻重之患

建中靖国元年给事中上官均上奏曰臣窃闻河北自来不系榷盐地分周世宗初榷河北塩世宗北伐父老遮道泣诉?以盐课均之两税而弛其禁世宗许之今两税盐钱是也嘉佑中三司使王拱辰乞本路榷盐仁宗皇帝降诏曰朕不欲河北军民顿食贵盐诏书既下北京父老感戴圣恩聚僧道作道场七日至今碑刻诏文具在比京绍圣四年因宣德郎窦讷诬罔朝廷奏请榷盐当时讷妻父宰相章子厚遂从其请施行已及三年臣近缘使事经由河北州县官吏皆以为自行榷盐官中获利甚少而民食贵盐被刑出赏为害不少盖河北淮南诸路如北京澶恩诸郡颇多卤地既不可耕种系出税赋又纳盐钱下户贫民取煎小盐货卖供官赡家今来官中榷买既非竈户不能剗煎卖却依旧纳税更出盐钱下户转见贫窘往往犯法一人冒禁累及同保共备赏钱州县督责虽明贫乏以提举茶盐司按簿催促不免经年监锢贫民迫於衣食不足必至为盗兼询得州郡自行榷盐官中虽获息钱然商贾稀少却有亏损税钱去处通计一路就使息钱增多然民间盐价比昔日倍贵又多伴和泥土烹煎不精至於犯法被刑督责赏钱为害不细兼河北系黄河行流人使经由道路每年人户应副工役比於它路尤为劳费昨因大河移改决溢渰浸田庐又累年饥荒流移饿殍人数不少今年稍得丰稔未便苏息尤藉州县官吏协力寛恤伏愿陛下深饬有司考究榷盐公私获利多寡循守仁宗手诏德音罢去禁榷养贫乏宁固根本以副陛下恻怛仁民爱物之意

左司员外郎陈瓘进国用须知疏曰臣伏见仁祖之时臣寮上言曰周制冢宰制国用唐宰相兼盐铁转运使或判户部或判度支然则宰相制国用从古然也今中书主民枢密主兵三司主财各不相知故财已匮而枢密院益兵不已民已困而三司取财不已中书视民之困而不知使枢密院减兵三司减财以救民困者制国用之职不在中书故也臣谓当仁祖之时官制未立自元丰以来制国用之职在三省矣户部右曹之所掌乃天下财用之根本也神考理财之政所以法先王而虑万世元佑之臣虽有纷更然天下所积财物朝廷亦不尽取今则一年之间连下五勅凡提举司所积钱取之殆尽竭天下根本之财坏神考理财之政继志述事岂宜然哉今具五次朝旨下项

一元符三年九月八日勅府界诸路见管坊场钱除本路一年合支数外将剩数更留一半准备支用余一半特令起发上京应副朝廷支用

一元符三年十一月十九日勅府界诸路见管常平役钱除本路一年合支数外将剩数更留一半准备支用余一半特令起发上京应副朝廷支用

一建中靖国元年二月二十三日勅诸路提举司将见在抵当息钱并起发上京应副朝廷支用

一建中靖国元年三月初一日勅诸路提举司将见在量添酒钱依抵当息钱已得指挥施行今後支使不尽钱数并封桩准备朝廷支用

一建中靖国元年三月初二日勅府界诸路提举司所管钱物除依指挥起发及除留出本年合支散外余剩更留一半钱数不多深属阙少籴本今於元佑年中所纳助役钱内拨一半充常平籴本余一半许榷货务召人入便或计置起发上京兑那往三路添助常平籴本

臣窃惟神考立法之意取民之财还以助民故天下诸路州州县县各有蓄积将以待非常之用不使有偏乏之处故右曹钱物不得与别司交杂违条辄用者徒二年自元丰七年以常平等积剩财物补助边费岁取二百万缗为额只以三年为期盖不欲多费天下民财以资边用神考爱民之虑可谓深矣远矣今当绍述此意岂宜取三十年间根本蓄藏之物一切大违成宪而偏用之於一方乎且上件五项所取之类以天下计之万数不少於此类内河东陕西京西三路之拨与提刑司者其数几何河北路交拨与措置籴买司者其数几何川陕西路具桩管数目关邻路召人入便乃与茶马司对数交兑者其数几何臣谓凡八路那移兑拨皆主於边费而已自余路分起发入京西飞于塞下者又不知其几何然则天下蓄积之物皆运之于边矣若使一劳而久佚暂费而永宁则三十年积之而一日用之犹足以济一时之权成不得已之计今则不然但剔割诸路以补一方之疮痍而已臣恐一方疮痍补之未合而天下乏财之患有不可深言者矣臣生长南方不能周知四境之事但为东南之西边财用匮竭则供亿调度必取诸东南东南积剩之物今於无事之时既巧取而偏用之矣或有东南意外不庭之患又将取之於何地乎臣窃考唐武德以後开拓边境地连西域置都督列州县开元中置节度以统之军城戍逻万里相望然而当此之时糗粮出於屯田马牛出於监牧戍卒缯布取足於山东而已未尝罄天下之积以从事於一方也今五勅之所取非岁岁常有之数方主议大臣充位之时赖此纾目前之急为庙堂久远之虑当如之何制国用者既不恤此议弃地者又执偏见不询衆庶之论不尽边臣之说各以利意自复其言因循相仍驯致大患纵以阙乏为忧不过请行鬻爵之类耳神考创法比隆於三代彼中世之陋法如鬻爵之类乃熙宁初议之所不取也当时条例司臣寮参议论者今为辅相忍不为陛下一言之乎又况神考自有为之初以至法度之成忧勤不倦非一日之积也所以建子孙万世之业为四海无疆之虑何意今日继述先绪乃复遽取中世之陋法而行之者也使财用有余则朝廷议论自不至此然则神考十九年焦劳之虑特为今日目前之费尔岂不痛哉又闻献议之臣欲裁损州郡供给减削吏人请受以佐国用枢密院减罢陕西诸路准备官员数以节冗费此不得已之计非无毫髪之助也然使神考理财之政不为庙堂所坏则臣寮议论亦不至此此等不得已之事不免渐渐为之则筭间架除钱陌贷富人钱谷卖御史告身之类安保其不渐为也主议大臣既去之後设有此事则其敛谤欲使何人当之故凡户部不得已之下策皆非神考大有为之初意也渐用不得已之策顿改大有为之意名曰建中而偏为过甚之举名曰继述而大违神考之绪甚矣其可痛也陛下嗣位之初肆赦天下大弛逋欠此廼真宗之所尝行而神考之所欲为也绍圣役法有一倍三料之文神考素意欲候岁久积多则时一弛之所以远继成周驭民之法而俯取汉文弛租之政以悦斯民以召和气以为後嗣之式也夫上之所弛者其数既多则下之所获者不为侥幸周官八则所谓予以驭其幸者虽非日行之常事是乃驭民之美意陛下式祖宗而行之可谓得继述之义而人臣之所宜将顺者也然方国用匮乏之时而所弛之物其数太多故所谓倾天下之财而使无子遗者言者之所当虑也然赦勅之所放陛下所以广恩惠五敕之所取大臣所以备边乏广恩惠以牧人心有益之事也因边费而坏成法无益之举也又赦敕所放其数止於二千余万五敕所取其数不知其几万万也陛下为有益之事以法祖宗其数又少方乏财之时尚不可以不言大臣为无益之举以坏先宪其数甚多方乏财之时安可以不虑乎窃惟神考承祖宗久安之绪熙宁之初国用匮乏而理财之政未修也王安石曰有天下者岂以乏财为患哉於是讲理财之法立天下之政缉熙增损十有余年至於元丰之间法度成就然後州州县县皆有蓄积天下无偏乏之处将以待非常之用则所谓有天下者不以乏财为患信不诬矣今则不然耗根本之财坏已成之法虽西边用度目前不乏而天下方匮乏患将由此而作矣盖神考为子孙万世之虑故政事既立而天下无乏财之患今日坏神考之法则天下之患必自乏财而生此必然之理也且自祖宗以来天下诸路转运司或有非常之用必须干告朝廷既在经费之外於理自合应副然自熙宁以前常患无可应副者以理财之政未修故也由元丰以来根本蓄积之财州州县县聚如江海法防坚固内外充溢转运司经费之外设有干求以此应副不患不足然而神考爱惜民财谨守交杂之法转运司虽有干求亦不轻与故当时转运使刘攽之徒妄有乞贷者皆被谪罚今则边方用度百倍於昔转运司匮乏迫窘异於平时虽有乞贷理合应副然朝廷於其所请例皆峻拒朝廷岂为爱惜民财谨交杂之法乎良以乏财而已矣诸路误以乏财废事为转运使者安肯受无名之谪乎夫州州县县蓄积之物一年之内皆以五敕取之而尚以乏财为患可不虑哉臣?陛下诏宰臣制国用修户部右曹之政明提举官覆奏之法委官选吏会计五敕所起都数若干已到若干未到若干自余八路那移兑拨以充边用者若干陕西河东边费除系本路钱物及朝廷以钱应副外已用五敕所及外应支五敕所起者其数各若干除已用应支外所余之数尚有若干凡已往之费不可追究未来之费所宜会也前此朝廷遣使会计边费已用之数所得者簿历盈车不可覆考重有烦费无补於事今臣所论者右曹根本之财而已不知五敕所取可为西边几年之用否困天下之力坏神考之政而数年之後未免阙絶庙堂之上今亦可以觉悟矣惟陛下熟计之幸甚

崇宁中监察御史沈畸奏论当十夹锡钱?为剀当略曰小钱之便於民久矣古者军兴用乏或以一当百至于当千此权时之术非可行於无事之世今当十之议固足纾目前然使游手鼓铸无故有倍称之息何惮而不为虽日加断斩势不可止恐未能期岁东南小钱轻钱轻则物重物重则民愈困此盗贼所由起也陕西旧无铜钱故以夹锡为贵一切改铸则犹前日铁钱耳今东南方私铸又将使西北效之是导民犯法也

大观四年张商英为相奏言当十钱为害久矣旧小平钱有出门之禁故四方客旅之货交易得钱必太半入中末盐钞收买告牒而余钱又流布在市井此上下内外交相养自当十钱行以一夫而负八十千小车载四百千钱既为轻齎之物则告牒为滞货盐钞非得虚擡之息则不行臣今欲借内库并密院诸司封桩紬绢金银并盐钞下令折十钱限民半年所在送官十千给银绢各一匹两限竟毋更用俟钱入官择其恶者铸小平钱存其好者折三行用如此则钱法钞法不相低昂可以复旧

侍御史毛注言崇宁以来盐法顿易元丰旧制不许诸路以官船回载为转运司之利许人任便用钞请盐般载於所指州县贩易而出卖盐多寡为州县殿?一有循职养民不忍侵克则指为沮法必重奏劾谴黜州县孰不望风畏威竞为刻虐由是东南诸州每县二等以上户俱以物产高下勒认盐数之多寡上户岁限有至千缗第三等末户不下三五十贯籍为定数使依数贩易以足岁额稍或愆期鞭挞随之一县岁额有三五万缗今用为常额寔为害之大者又言朝廷自昔谨三路之备粮储丰溢其术非它惟钞法流通上下交信东南末盐钱为河北之备东北盐为河东之备解池盐为陕西之备其钱并积於京师随所积多寡给钞於三路如河北粮草钞至京并支见钱号飞钱法河东三路至京半支见钱半支银紬绢陕西解盐钞则支请解盐或有泛给钞亦以京师钱支给惟钱积於京师钞行於三路至则给钱不复滞留当时商旅皆悦争运粮草入於边郡商贾既通物价亦平官司上下无有二价斗米止百余钱束草不过三十边境仓廪所在盈满自崇宁来钞法屡更人不敢信京师无见钱之积而给钞数倍於昔年钞至京师无钱可给遂至钞直十不得一边郡无人入中籴买不敷乃以银绢见钱品搭文钞为籴买之直民间中籴不复会筭钞直惟计银绢见钱须至高擡粮草之价以就虚数致使官价几倍於民间斗米有至四百束草不下百三十余钱军储不得不阙财用不得不匮如解盐钞每纸六千今可直三千商旅凡入东南末盐钞乃以见钱四分盐引六分榷货务惟得七十千之入而东南支盐官直百千则盐本已暗有所损矣臣谓钞法不循复熙丰则物价无由可平边储无由可积方今大计无急於此薛向昔讲究於嘉佑中行之未几谷价遽损边备有余逮及熙丰其法始备比年榷货务不顾钞法屡变有误边计惟冀贴纳见钱专买东南盐钞图增钱数以侥冒荣赏前钞方行而後钞又复变易特令先次支盐则前钞遂为废纸罔人攘利商旅怨嗟臣?明诏执政大臣精择能吏推明钞法无以见行为有妨无以既往为不可复如薛向之法已效於昔者可举而行之今之练政事通钞法不患无人在京三库之积皆四方郡县所入不患无备如以三四百万缗桩留京师随数以给钞引使钞至给钱不复邀阻上下交信则人以钞引为轻费转相贸易或支请多惟转廊就给东南末盐钞或度牒之类如东南末盐钞或度牒敕牒唯许以钞引就给外余并令在京以见钱入易桩留以为钞引之资亦计之得者若旧出文钞亦当体究立法量为分数支盐偿之自昔立法之难非特造始修复既废亦为非易欲兴经久之利则目前微害宜亦可略惟详酌可否施行

徽宗时李纲论理财以义疏曰臣伏见朝廷讲求理财之术以足邦计议者纷然争献其说夫以天下之大承平之久万物盛多之时经画财用岂患不足贵於理之有其义而已易曰何以聚人曰财理财正辞禁民为非曰义财者民之所以相生养者也故人非财无以聚之义者利之本也故财非义无以理之溥天之下莫非王土率土之滨莫非王臣临之以法度之威何求不获而先王必以轻赋薄敛为贵者盖知予之为取者政之宝也方今国家用度之广官吏廪禄之多倍蓰於前则讲求理财之术诚为先务献议者亦不容无取然臣愿陛下必令庙堂之臣参议以闻蔽自渊衷揆之以义而行之使义然後取人不厌其取上以裕国下以裕民实宗社无穷之利也

李复乞置榷场疏曰臣窃见回纥于阗卢甘等国人尝齎蕃货以中国交易为利来称入贡出熙河路朝廷察知其情故限之以年依到本路先後之次发遣赴阙而来者不已守待发遣有留滞在本路十余年者其所齎蕃货散入诸路多是禁物民间私相交易远商物货厚利尽归於牙侩臣累次详问所齎物货上者有至十余万缗下者亦不减五七万且远人怀久客之情平民陷冒禁之法利赢无极尽归於牙侩往来无已每遇发遣徒扰州县今湟州新复正要措置使商贾奔凑不惟通其有无诚亦厚其根本之势臣今欲乞於湟州依雄州火山军等处例置立榷场於湟州别置蕃市以居来者更不发遣赴阙使利归於公货通於下亦可少补经费复又论钱钞法疏曰臣窃见近日言陕西利害者皆言钱轻物重与夫解盐钞法之弊臣尝究其源陕西自康定宝元年间西鄙用兵支费不足遂鼓铁为钱边事才息即时罢铸至熙宁九年皮公弼主领漕计复奏铸之迨今二十七八年所铸不知几千万矣铁钱不通别路聚积陕西民间既多此钱轻一也陕西百货皆视谷价高下近年西边拓地增筑州军城寨添屯军马急於年计添价籴买兼并巨商蓄谷待价而不出物价愈重钱轻二也若边事稍息铸数减少久而比之今日须重裁抑藏谷之豪谷价稍平百货自随东南商货知陕西物重辐凑入关别无回货皆变转买钞而东此钞价日重平昔盐钞常患不行今者价高乃公家之利异时货轻则钞自轻矣臣今欲乞下陕西转运司有艰於物料及难般运端闲工匠之处可以先次减罢铸监於出产斛?之处结籴一两次及召人入粟塞下使储蓄之家不能擅价庶几谷价略平

御史中丞王安中论妄兴坑冶疏曰臣窃惟自昔神考之世凡山泽之利始掌於常平仁民爱物之意具诸成宪陛下亲政之初诸路坑冶惟旧系转运司钱本者自属漕司外其余告发捡踏烹链费用等并以常平条令从事官无冗员职有常守後因增广鼓铸乃於河北河东京东西陕西权差措置坑冶官属考於初令固曰权差又曰候措置就绪即行减罢积岁于此既无鼓铸惟陕西河东出自御笔已并归常平司若河北京东西曾未及省而九路措置之使且复出矣河北之凿空扰下横及无辜既已考验陛下沛然亲洒神翰令具所费所得来上则官司迁延顾待蠧耗财力之迹臣预知其无所逃於睿断若夫京东西与九路之弊独可弗虑乎京东西之近其无异於河北陕西河东者固不待臣言而後知至於九路之事跨地辽远体势甚重臣敢不为陛下详言之顷者朝廷遣徐禋往东南措置铜事其後又益以宝货禋复命于朝图绘之数增旧十倍乃奏请分委所部禋盖不虞朝廷使之自行也方禋为此数时峻文移禁锢人吏逼监司守令承认开掘江西洪州有严阳山场苖脉久不兴发禋必欲有得不复爱惜人力开掘深入至命官何摭者暴露得疾以毙?後禋遣属官监守烹锻仅得锱铢州县不得已承认数十两之额所谓锱铢者人固疑其所自来而数十两之额人固疑州县欲取之它也以此一事言之则九路之数岂皆确然可信哉禋既不免自行计穷情得则使事之外别立说以规自免曰若或得希世珍异古之宝器乞纳书艺局方陛下圣德抚运庶邦万民惟正之供而珎异古器之入自有司存如禋外臣岂其所职盖欲挟此以济欺诞骚扰之计耳远方异事初或可为弗窒其源害将甚大今诉讼之词已有愿以田没官者矣矧官属吏额视发运司舟船人从劵给公使之费又不特如河北京东西而已也若夫东南旧来宝藏厉禁严密鼓铸钱货又有近降御笔令两司通融趂办而青碌之类考於明堂第赏之书亦止逐路监司之効设有非泛抛索何必更使禋辈侵官臣愚欲望睿慈加惠天下以今来体究河北铜矿御笔指挥下京东西及禋领九路後来兴修坑冶处监司依应体究仍乞检会陕西河东已降御笔参酌处分庶几不失政事之体稍去冗官蠧耗之弊远近幸甚

陈次升论中都费用奏曰臣窃观易曰圣人之大宝曰位何以守位曰仁何以聚人曰财古之圣人非志於为利而乐於货财也以谓理财之道不讲则国用不足虽欲聚人守位不可得也臣闻元丰库昔年所积财帛甚多近岁关边支遣殆尽榷货务全藉卖钞如闻卖钞之金已是窘乏都商务近来商旅稀少岁课不登且国家外有边防之费内有河防之患百官之俸给军旅之衣粮凡百用度不赀而利源阙乏府库空虚以至於此不可不虑伏望朝廷早赐讲求利害以通货财以实仓库毋使仓卒之间不?於用以贻国患

次升又论收湟州奏曰臣窃以国家今日之患在於财用不足府库空虚仓廪匮乏诸路皆然而陕西河北尤甚去秋虽丰登而谷价不减戎兵虽已减省而粮储不继方当休兵无事之时尚乃如此万一敌人犯边费用百倍将何支梧如闻陕西路新筑城寨每岁所费不赀而湟州一年自费二百八十余万未委何处粮储可以供赡有何钱物可以应副臣尝乞措置可守可弃之策不闻如何行遣河北路黄河决溢之後民多流移甚是雕弊敌主新立如闻喜兵好杀盟誓未必可保边庭难必无虞此二者当今之患要当深思熟讲之而不可忽古人有言曰存不忘亡治不忘危然後国家可保也伏望圣慈念古人之言思今日之患勅大臣以理财赋严边吏以谨守御无使邻敌乘我之虚猖狂冲突以贻朝廷之忧不胜幸甚

次升又奏曰臣窃以国家内外府库之财祖宗以来生之有道而财常至於有余用之有节而财不至於虚匮是以内外财赋充足而无不给之患近年朝廷知用之而不知所以节之知出之而不知所以藏之户部不独左曹财用空匮而右曹亦无余诸路不独漕司空匮而常平司亦不足夫天下不能常无事忽有水旱盗贼常赋岂足支梧常平之积实天下根本之财神宗皇帝经画之意远矣今天下无事而用之三五年後必甚阙乏一旦水旱盗贼将如之何伏望圣慈严勅宰臣讲理财之义而常平司钱物不得轻易支费庶使府库充实良法具存天下之福也

左正言任伯雨上奏曰臣窃以今日国家所患莫大不?不?之患非理财无法也用财无节尔贡有常供赋有常取山泽之利莫不兼擅舟车之筭莫不毕入青苗有息免役有剩理财之政可谓有法矣边隙益广宿兵益多岁歉物贵籴价五倍辟名之用乾没之弊若会其数有过常费加之朝廷非泛支赐寻常锡赉之类不惟无名亦且太厚用财之际可谓无法矣取之既悉用之无节诸路上供之外岁计往往不足椎鲁之吏必乞於朝廷奸巧之吏则多方科折目前取办不足之患宜救以道臣伏愿陛下勅三省下有司会计国家一岁所入与一岁所出凡有几支用有余而畜之或不?而助之凡有几内外帑藏之积凡有几然後析而三之若干为经费若干为浮费若干为陕西五路边用之费近质诸元丰远质诸庆历孰多孰少孰有余孰不?写为一图以视盈耗目击心计朝夕在念然後内节浮费如非泛支赐寻常锡赉之类非不得已而不可减者俾有司条陈名件各损其半昔仁宗皇帝尝患支费之冗乃诏自皇后及宗室及辅臣已降南郊赏赐各减其半又尝以斋醮之物须索无度诏中丞刘筠裁减冗费浮费减则经费充矣今年议者谓边鄙已宁正可偃革省若干戍兵罢若干将佐减若干支用仁宗皇帝尝曰自顷开纳夏国本为息民今日边用犹广乃诏陕西转运提刑与经略安抚使减损边用并省冗官悉为条目以授监司又尝勅两川岁造锦绮改织绢以供边费边用节则国用充矣夫以国家太平日久业大事丛赋入不加多费用日益广民既不可益赋下既不可更损则爱人足用之要顾有大於节浮费损边用哉此?切於时而易行者臣伏?陛下下三省枢密院参议立法留意必行天下幸甚

贴黄臣所奏为言天下财用不?乞依仁宗时减浮费损边用乞下三省枢密院参议立法臣伏闻近日文思院於内藏库关取银一千四百两移用本库无银支拨财用乏匮乃至如此

慕容彦逢上奏曰臣窃惟神考立常平之法加惠元元意旨深远着令完具而吏或不?便文自营驯致蠧耗出多入寡近因臣寮建言申严约束务絶奸弊惠及细民臣愚以谓唯纳欠多寡?见榷行之实使任职者悉心奉法计置及时官无抑勒留难下无诡冒违法之人则良民输纳自无稽违岂有出多入寡之弊臣欲乞应敛常平钱谷逐岁於令佐印纸内批书纳欠分数候三考满日别立殿最之法庶几知所劝沮罔或偷惰如蒙圣允即乞诏有司施行

安焘以学士知河南将行上疏曰自绍圣元符以来用事之臣持绍述之名诳惑君父上则固宠位而快恩雠下则希进用而肆朋附彼自为谋则善矣未尝有毫发为公家计者也夫听言之道必以其事观之臣不敢高谈远引独以神考之事切於今者为证熙宁元丰之间中外府库无不充衍小邑所积钱米亦不减二十万绍圣以还倾竭以供边费使军无见粮吏无月奉公私虚耗未有甚於此时而反谓绍述岂不为厚诬哉愿陛下监之勿使饰偏辞而为身谋者复得行其说

钦宗靖康元年御史中丞吕好问乞罢青苖奏曰臣窃见陛下嗣位之初民心仰戴中外胥悦虽敌骑深入人无异意何者天下之人知有休息之日凡所举动皆顺其意所下诏令皆以从祖宗之法为言也今既日久矣陛下图治之意虽未少改於前而德泽不能下究民心欢悦渐不如初何也盖由军旅未戢祖宗之法未行议论之臣借以为词而奉法之吏倚以为奸也祖宗之法今虽未得尽行其间有可行之顺民心者何为而不为哉臣请举其大者青苗敛散之法於民为害?甚於官都无利益方今州县常平钱等率无见在每年俵散之时多以虚劵科率逐都保正长等其实请钱者多是州县官户公人违法冒名无所不至及送纳时只送息钱逐年登带县道吏人又因敛散之际恣行乞觅此实无穷之患也民间病此数十年矣今春陛下既降诏旨从祖宗之法用事之臣如此等事自当即罢今乃迁延却避例不敢言其意不过恐异日天下平定复行绍述之说则已受黜责尔遂使朝廷冒虚数敛实怨可为痛心疾首臣愿陛下出自圣意将青苗敛法先次改罢明告天下以固民心其它非祖宗之法逐旋改正行下以息异议无疆之业不胜幸甚

谏议大夫杨时乞罢茶盐榷法奏曰臣伏覩陛下屡降德音欲尽复祖宗之旧崇宁纷更唯是茶盐二法?为民害榷茶自唐末始有祖宗盖尝行之矣积年之久流弊滋甚仁宗诏有司会榷茶浄利均为茶租户输之弛其禁使自兴贩县官坐收榷茶之利而民得自便无冒禁抵刑之患可谓公私两利矣当时诏书有曰私藏盗贩犯者实繁严刑重诛情所不忍是於江湖数千里设穽以陷吾民也又曰历世之弊一旦以除着为经常不复更制尚虑喜於立异之人缘而为奸之党妄陈奏议以惑官司必寘明刑以戒狂谬其训告丁宁至矣固後世子孙所宜守也今茶租钱输如故而榷法愈密是榷之又榷也二浙穷荒之民有经岁不食盐者茶则不可一日无也一日无之则病矣昔时晚春采造谓之黄茶每斤不过三二十钱故细民得以厌食今买引之直已过数倍未有茶色民间例食贵茶而细民尤被其害行法之初裒刻之吏以配卖引数多为功苟冒恩赏其後以岁课?高为额上户有敷及十数引陪费无虑十五六十则人不易供矣诸犯榷货不得根究来历自祖宗迄于熙丰未之有改也今茶法独许根究盗贩者皆无赖小民一为捕获则妄引来历以报私怨官司不敢沮抑追呼枝蔓狴犴充斥经时不能决良可悯也榷盐自汉有之非一日也周世宗征河东河朔之民遮道诉盐法之不便世宗会所得息均之人户从民愿也熙宁中有议再榷者朝廷不行方神宗大有为之时凡可以益国而利民者知无不为以是为不可行则是终不可也今盐息敷在人户者亦输之如故而又设官置司与它路等其为害深矣江浙有蚕盐於春初均与之为蚕缫之用蚕熟以绢偿之未为厉民也今蚕盐不支而偿绢不免则盐之利入官已多矣山谷之民食盐之家十无二三而州县均敷盐钞民间陪费与茶引等官吏廹於殿?之严皆计口授之以充岁额人何以堪今朝廷不立岁额不比较岁课必亏使者持节一路岂肯坐视而恬不加察乎前此定赋之後盖尝不额比较矣而岁额大亏盐事监司切责州县不觉察盗贩致有亏欠州县苟逭谴责不免敷配取办虽名为不比较而比较之实仍旧也臣窃谓宜一遵祖宗之法罢提举茶盐司使之自便无敷配之弊而人始受赐矣往时盐息诸路所得各无虑数十万缗以充经费故漕计不乏漕计不乏则横敛不加於民而上下裕矣议者必谓罢茶盐二法中都必至乏用臣窃以为不然旧日榷货务所积皆充御前用户部所得无几矣今陛下恭俭节用一毛不妄费焉用此物为哉兼榷货务在祖宗时盐钞自有常数以备经费举而行之两无所妨陛下早降睿旨罢此二法以幸天下

李光论制国用疏曰臣伏覩祖宗之制天下财谷悉緫於三司非条例有?数不敢擅支朝廷知其大数量入为出故能仓廪充溢用度有余近年以来政出多门法度浸弛户部既不得緫天下财赋朝廷亦无缘尽知钱谷大数侵支互用不可几察名为应奉御前其实般入私室东南财赋尽於朱勔西北财赋困於李彦天下根本之财竭於蔡京王黼自徐铸蒋彛为常平司官何渐为茶马司官张琬徐惕燕瑛为市舶官应安道朱彦美玉子献王复为转运司官胡直孺卢宗原为发运使王仲闳胡邃为提点刑狱宋晦为香塩官刘寄吕岯毛孝立为盐司属官天下财赋尽归权幸之家小人乘时无复忌惮今所至匮竭公家无半年之储百姓无旬日之积加之兵兴府库金帛散用将尽此乃国用危急之时所谓理财经久之术不可不虑伏望遵依祖宗故事使三省枢密院通知兵民财利大计与户部量一岁出入以制国用仍乞精择健吏通知财计者置司驱磨诸路应干钱物往来移用过及见在之数其官吏各量添俸给课以功限为之赏罚或专遣使命就所至勾集诸司人吏驱磨庶几利源归一而天下财用可得而理矣高宗建炎元年知开封府宗泽上奏曰臣窃见京东路青相密登莱皆产盐自太府卿郑仅建请行东北盐其产盐州县并行税盐法宣和三年宰相王黼用事始罢河北京东税盐其意只欲在京榷货务入纳数多应副目前用度遂为东北之害者十年臣亦尝岁计之行钞盐比之税盐大段亏少盖税盐不拘钱数多少皆可买贩故民易於得盐若钞盐非富商大贾以千万计不能为也方无事时商贾尚且乘时要利使人食贵盐况今道路梗澁商贾不行以今岁春夏观之官盐无处贾贩遂令盗贩者专其利其偷窃官盐又不知几何也欲乞特降睿旨将宣和三年以前税盐地分并依旧法不惟官收其利以资州县阙乏亦可止絶私贩兼於盐法别无妨碍委是经久可行实有助於诸州县籴本且安京东河北两路人心

绍兴七年试中书舍人李弥逊上奏曰臣窃惟泉货之用於天下犹水之行於地中其出也有源则其流也不絶一窒其源则竭矣伏覩朝廷多事已来百费丛起其生之也未得其术而用之无穷虽有丘山之积亦日削矣且以一州一月计之不下数万緫天下一岁之费可胜计哉不可不虑也况钱货之积必有所在不在公家即在私室今国用不足百姓不足公卿之家尽於盗贼兼并之家尽於诛求虽比来郡邑所输悉入诸军而军中非积钱之地往往变易轻齎以便携挈不知何自而往也访闻多自淮南转入伪境以资敌国之用兼川陕铁钱地分近来公然行用铜钱及民间违法销铸以为器物如此泄之其患滋甚是欲实漏巵而大其罅也臣愿陛下深究此弊申命计臣详加讲议广所以生之之源思所以积之之术严所以泄之之禁诚今日之急务也

弥逊又乞置使积粟疏曰臣闻陆?有言晁错论安边之策要在积谷充国建破羌之议先务屯田故其於兴元平贼之後犹力请罢岁运水脚择人充使委以平籴盖师行之际?食为先不易之理也国家用武十有余年军饷日滋终岁所入才可给目前仰食之衆水旱盗贼之备不预焉一有非常之役不取则不足以济事功取之则民不堪命长虑却顾者於此寒心也臣每於敷奏之间躬闻圣训以国用不给为甚患以民力既竭为深忧臣仰体陛下宵旰勤恤之意蚤夜以思祖宗之法有便於国利於民可行於今者发运一司是也其制始於太宗淳化间而备於仁宗皇佑之後大槩不过权六路丰凶以行平籴之法灾伤州郡则减价而收之直丰熟州军则增价而籴以补当输之数每岁转般以实中都亦可谓便於国利於民也然今日之宜比昔少异不必尽循旧制当师其意损益以行之臣愚谓当於经费之外别给籴本数百万缗复置一司广行储积分毫不得取供近用唯以待陛下经远恢复之须积之一年必见其效三年之间当有一年之蓄加以数年仓廪有丰实之渐田亩有休息之期公私之利不可胜言然方省官之时而欲增置吏员方匮阙之时而欲桩办籴本方目前仰给之时而效乃在数年之後议者必以为说盖兴事者难於谋始虑远者不求近功今捐缗钱数百万增官吏十数人而可以为朝廷长久无穷之利何惮而不为孟子谓有七年之病求三年之艾苟为不蓄终身不得政可为今日道臣谨条具发运司建置废罢及今日可以依仿置使之目随此缴进伏望陛下特加圣览参酌利病断以不疑而力行之不胜幸甚

绍兴间江西安抚制置大使李纲论财用疏曰臣窃见自宰臣以下裁减俸禄有以见朝廷财用之阙也陛下临御以来恭俭忧勤无燕游玩好之娱六宫简省无横恩滥赐之费执政常虚侍从多阙省台寺监之官未尝具员而财用阙乏乃至此者岂非以养兵之费不赀故耶臣切观近年行在禁卫之兵与夫诸将屯兵於大江表里不啻数十万人日有食钱月有俸料时有激赏犒设凡数倍於承平无事之时而户部岁入常赋无承平三分之一朝廷所资榷货亦颇有入纳不如平时之数者然则积月累岁帑藏遂虚无?怪者户部调度不足则仰给於朝廷朝廷支降不继则责办於州县虽陛下屡降寛恤之诏不许敛取於民然势有不得已者非取於民曷从而得降官告给度牒理积欠卖户帖名虽不同取於民一也方今民力凋弊取之不已物力耗屈人心惊疑非长虑却顾之策易曰何以聚人曰财理财正辞禁民为非曰义财非义不理兴师动衆奉辞伐罪非财不行今陛下张皇六师恢复疆土以建中兴之业而财用不?将何以克济大功昔太公佐周而立九府之法管仲相齐而明取予之权范蠡霸越而用计然之策萧何辅汉而专转输之事近世有唐自天宝而後兵拏不解肃代德宗之朝有刘晏韩滉之流皆通於财计权百货之低昂笼天下利以佐军兴不敛於民而国用足载在方册其术可考臣愚伏望圣慈降旨朝廷委官考刘晏韩滉事迹可行於今者条具进呈试采其说择有心计疏通公亷之臣而推行之庶有补国用於户部常赋朝廷榷货外别项封桩专以养兵而佐中兴伏惟陛下裁幸

高宗时李光上奏曰臣闻之易曰何以守位曰仁何以聚人曰财理财正辞禁民为非曰义然则善为国者安可不务理财以足用度乎故周室之兴厚生民之本则有如公刘齐威之霸富国强兵之术则有如管仲李悝之平籴耿夀昌之常平刘晏之平凖皆能敛不及民而用度?其经理财用必有术矣至於後世聚敛之臣盖非有生财之道不过掊克生灵割剥百姓以欺惑人主冒一旦之宠禄而已岂真能为人主兴利除害使上下给?乎今军兴之际固宜讲究利源以佐国用而自冬春及今朝廷用议者之说巧为名目以敛取财户帖鬻爵交引给换等法中外骚然远近疑惑上下愁怨臣恐邦本一揺其祻有不可胜言者伏望圣慈深诏大臣访求通知财用之士别议生财之术量入为出以制国用如前世数人遗法尚有可施行者古人有言与其有聚敛之臣宁有盗臣盖自古离乱社稷忧危未有甚於今日者皇天后土眷顾陛下故十年之间强敌伪廷稍稍沮却东南年谷屡登兵力渐振中原赤子矫首望幸庶几复覩汉衣冠者恃陛下德泽有以得人心也昔范祖禹论奉天之难其略曰德宗以饥羸之卒守一县之地而当朱泚十万之师备御俱竭危不容喘所恃者人心未去也卒能克复宗社不失旧物而况以天下之大亿兆之衆守之以道德用之以仁义其谁能敌之故人君苟得民心则不在地之广狭兵之衆寡王天下犹反掌也汤以七十里文王以百里岂不信哉臣每每戒陛下以不可行苛刻之政无名之赋务存大体者深虑此声一出远近传播人心动揺也惟陛下察之

光又乞废常平主管官罢发运司疏曰臣谓今日急务莫切於理财而理财之政有避其名而因失其实者有无其实而徒存其名者固未易槩举今姑论其大者其事有二常平之法本於汉耿夀昌今州县钱谷有属常平司者名色非一悉揔於户部右曹今乃以王安石之故而废之既使香盐司兼领又别差主管官一员有司莫之适从钱谷因致失陷岂非避其名而失其实乎发运使本以揔六路财计以漕挽中都馈饷为职兵兴以来既无转输今乃以籴买事委之其本钱尽从朝廷给降无虑五六百万缗又以淮南緫制司及诸路失陷囘易市易赡军等钱岁亦不下数十万缗此国用所以益窘也臣愚欲望圣慈特降睿旨废常平主管官依旧令香盐官兼领罢发运司其籴买緫制等事令户部侍郎专领庶几名正而事成官省而职举不胜幸甚

户部尚书章谊上奏曰臣窃惟国家财用转输必有心计之臣内外干旋使山海之藏天地之产通而不竭然後用度不匮祖宗设官理财内则户部以知天下贡赋盈虚之数外则诸路各有转运使副以经理一路之财计至於东南委输?盛则又置发运以督六路供输之入盖皆有移用补助之法户部仰以不乏者也今兵革繁兴财用为急诸路贡赋或侵夺於剽攻之盗或乾没於贪赃之吏又复州县之官疲懦者失於拘催强暴者敢於擅用户部不胜其窘间遣郎官分道催督单车所至不过移文终亦索手空归固无益也而况悍将骄兵各据要害自川广东西荆湖南北土贡岁输不入於王府者且累年矣王以宁孔彦舟截留於湖南李允文张用盗取於鄂岳李山李惇仁夺攘於?吉致此诸路财计散亡之端则皆发运使失职之罪也发运使职緫财计固当竭力奔走上下江湖之间置司形胜要害之地共营中外经常之费今乃坐局一方仅同筦库之吏岂陛下设官理财之意哉顷时朝廷?都汴京故发运使置司真州泗州两处今朝廷暂驻吴越则发运使当在荆湖南北之间往来督运乃为称职昔唐韩滉之在东南也当德宗西狩奉天之日江淮震骚而滉调发粮帛以济朝廷陆运则劲卒万人绥靖东南而漕路无梗水运则船置十弩以相扞警而贼不能剽当时赖之以成中兴今之发运使权重於昔人而地兼於数路任非其人处非其地宜乎邦计之不裕也伏望睿断付之外廷讨论发运使置司之郡博选能臣俾胜其任

谊又论发运常平官制因革疏曰臣伏见户部掌天下财赋出入在祖宗时则三司使之任也三司使在人主左右緫金谷图籍之数而诸路各设转运使以分任一路之责三司使在内诸路转运使在外其开阖敛散之权有不能相通也於是在三路则有都转运使在六路则有发运使所以廵行天下周知盈虚之数以制国用自更为户部以来在本部则有左曹右曹之设在诸路则有转运司提举司之异运司则左曹之属也提举则右曹之属也左曹所入散之以给经常之费右曹所入积之以待不时之须此皆内外相维臂指相应而理财之政密矣今发运既废而诸路财赋有无不得以相通提举既废而常平财物陷失几及於太半议者乃欲使户部长贰周行於郡邑但置主管官以革常平之宿弊诚恐无补治道徒纷纷也臣窃谓今日诸路监司干官无虑数十人若罢去冗员收其吏禄以复发运司则诸路财用通而不竭矣又今诸路转运使副率两员若专委一员捡察常平以应右曹之选则户部财用无陷失矣两司名实既辨职事所及不敢不尽如蒙睿明灼见因革之原乞付外廷措置施行

谊又乞建使名纠察诸路财计疏曰臣窃惟今日国家财用之乏未有甚於此时也仓廪府库之储曾无水旱凶荒之备月营一月岁营一岁臣原其所自盖有三焉一则军旅调发刍粮之费甚广二则齐民转徙赋役之度不均三则官吏蠧耗费出之用无节方今外御边警内平盗贼军旅刍粮之费虽欲损节盖未可也至於末作游手填郛溢郭既无谷粟布帛之征又无力役供须之事县官所取独在耕织之家陛下海涵天覆视民如伤尺缣斗粟有司不敢擅赋也夫以入者不均而生财之路狭出者难损用财之路多诚使监司州县抚养凋瘵劝课农桑裁抑浮冗谨毖出纳使强宗大姓肯佐公家之急奸胥贪吏无复乾没之弊则国家每岁赋入自足支吾今则不然监司州县翫习苟且财计散亡支费无度朝廷灼见弊端尝遣郎官奉使福建二广假以捡察措置之名甚大幸也至於江浙四路尚未付能臣使之鈎考臣闻近者四路颇遣催督造船之官若因此使之行委以财用之事而不付以捡察措置之名则臣恐监司州郡未知陛下理财之政将图恢复足食足兵意有所在或藏匿簿书或移隐财物监司则称廵历而远避州郡则称去失而难稽甚者密与行司人吏暗相要结盗换文历窜易窠名遂致輶轩使者仗节空归良可惜哉况今郡守监司往往曾历宰执侍从卿监之任今者单车之使呼唤人吏取索文书当未易折简致也伏望圣慈崇建使名先赐诏告示诸路以足食足兵之意假使者以亷按纠察之权俟具奏陈大明赏罚庶几经常之入得免侵耗正赋之外敛不及民足国裕民於是乎在臣职司邦计不敢隐默如或可采乞付外廷施行谊又论财赋疏曰臣契勘朝廷近年用兵以来缘财用阙乏多剏科目以广生财之路虽名籍甚繁率系於户部之行移而所收财用不入於户部之帑藏夫名色繁多则有以致议者之纷纭帑藏虚空则无以供军国之调度此掌邦计者所以难於称职也今有条具申禀朝廷乞正本原不然救之末流恐亦无补切见行在与诸路回易库本用都督府本钱为之而议者谓户部与百姓争利赡军酒库本都督府取江东安抚司酒库为之而议者谓户部与建康府争利户帖钱下及於细民官告钱徧取於豪右诸路煮酒各增价直广西一路剏建榷酤其科目如此之多而户部未尝受一金之入至於经常之赋又复侵削过半如上供钱帛金银如茶盐见钱关引如市舶乳香药物率经截用计其可见者已输一千五百万缗矣已用者固难於追收未用者尚可以拘集今幸边陲无事止是供亿屯田洎军马计一岁之用已当三千万缗但倚榷货务所得积日累月以相补助万一朝廷有所须索以应仓猝之用决不能办伏望朝廷厘正科目各任司存之责拘集见在拨还侵用之数二事既行然後量入为出以俭易奢上?国用下寛民力亦使惟新之政无得而议不胜大幸如蒙采录乞赐施行

户部侍郎叶梦得上奏曰臣惟方今要务莫急於兵食二事而食尤为先今地官掌邦财臣之职也古者有生财有节财有理财三者兼备而国用?生财之道比岁讲之已详所不暇论日近裁损浮费所以节财者亦略举矣惟是废兴相因阖散相制以权有无以稽出纳者理财之政当在讲究窃见兵兴以来诸路转运司及州县例皆乘时扰攘玩习旧弊凡府藏所当治法令所当行一切灭裂不省至或妄为支费或轻为蠲除以弃其所有遇有缓急反侵取它司敛率百姓上下陵暴彼此紊夺无复纲纪不可不及今早正之臣试略举一二如和籴措置於收成价平之时至翔贵倍蓰乃始科配酒务课额不与之本乃使借贷於民与之分利公私输送初不鈎稽至于侵盗因事发露虽加刑辟而无可备偿敛散在民初不按视至于欠负拖延岁月侥幸赦恩而例从蠲免之类所亏折不可胜计甚有畏懦以谋已私则有私立军伍犒设滥增公吏廪给姑息以邀民誉则擅放两税直除和买等公家之入又并侵弃一旦吏按籍告不?乃举权宜以乱法则侵常平之藏专盐香之入称情愿以罔民则纵借贷之令申劝诱之法此皆偷安塞责取办目前不为它人之谋不为後日之计是以上日以匮下日以困若加以数岁公私其何堪乎臣莅职之初不敢不因所闻见妄献其愚伏望圣慈特下明诏申饬诸路漕臣守令使各按法令振举其职毋得越法守而妄支费毋得矫诏令而辄蠲除毋得敛百姓而济私谋毋得侵它司而办已事应能以本职自?经费岁终无陷失拖欠者令户部察漕臣漕臣察州县量立员额取其?优者指陈实状上之其废堕者准此特加陞黜明示劝沮其旧条有当申明及合立为格法鈎挍捡察者委本部讨论措置?立以闻庶几当此多事之时人各自奋职思其忧国用民力两获兼济不至遗患它日

权户部侍郎廖刚奏乞宰相兼制国用疏曰臣窃惟今日国事莫急於财用岁入不及承平三之一而费出倍於昔日所幸频年无大水旱通泰等处盐额倍增榷货务入纳不阙朝廷苟纾目前往往以为如此自可以度日卒岁不复深虑臣愚窃以为忧也夫水旱饥歉治世数有运盐请钞权在商贾官司或有阻节致其不来则立见亏失然则讵能保其长如一日乎古人尝谓国无三年之蓄则国非其国斯言诚不为过为今之计如节用一事一举措不可忘也如营田屯田二事一日不可忘也此实?财用之本源愿陛下毋以言之者多遂以为常谈而不加意焉则天下幸甚臣又闻古者冢宰制国用唐制宰相兼领盐铁度支户部国初亦以宰相都提举三司水陆发运等使盖财用为国之本宰相可不知乎用财之道必量入以为出今也甲主而乙用之主者虽竭而用者若不闻正犹秦人视越人之肥瘠耳臣愿陛下速降睿旨下有司讨论以宰相兼制国用使得视其盈虚而均节之诚今日之急务也

给事中孙觌乞复常平疏曰臣伏见神宗皇帝?讲常平之政置提举官行其法於天下尔时钱谷充斥府县大县至百万小县犹六七十万贯朽粟陈不可胜校臣又闻役法初行取寛剩钱不得过二分以备水旱至元丰八年计所积有三千余万贯石元佑二年京东转运使范纯粹欲以此钱米买田举行熙宁给田募役如边郡招弓箭手之法是时寛剩钱米尚有此数则常平之积在天下不可胜校可见矣崇宁中始取充学校养士居养安济漏泽园等费政和以来又取以供花石应奉之资横费三十年所丧十八迩者议臣追咎熙丰改作遽罢提举官而常平之财所存十二犹以亿万计一旦斥罢委弃它司争取妄用遂至扫地甚可惜也然而转运使漕挽军储上供之外趣了目前已号称职无一金之藏它日朝廷有大水旱招集流亡有大举措缮治宫阙经画残破召募军马以备不时缓急之须则非转运使之所能办也方时多事财用为急比见朝廷遣诸路抚谕添置发运副使措置逓马催发纲运不免差官夫岂得已所谓常平提举官尤不可已也伏望圣慈明诏三省选用老成之士追复常平提举官申讲补助之政增广蓄积之备使它司不得侵而异日有所恃以为万世无穷之基

右正言陈渊上奏曰臣闻商旅不行则有无不能以相资而物之有余者常病於无用而物之不?者常患乎难得民始有受其弊者矣故舜之懋迁有无周之阜通货贿不厄商旅乃所以利民而救其弊也自贱夫罔利始有征商之法盖恶夫苟得无厌将使人人弃本而逐末欲以是抑之耳及至後世筭及舟车此何道也而自汉以来未之有改岂非国用待之而後裕耶由是言之古之征商抑其贪所以利民今之征商取其赢所以利国夫利国而不及民已非先王之意况其所征有甚於异日乎臣观国家见行条法凡课利场务视元额多寡趂办不及者罚之若增之过倍即有减年之赏应赏而又有余者十分之一以给官吏凡所以笼络而督责之亦可谓尽其术矣而任其事者往往犹以为未足则商旅安得而不困乎故比年以来物价腾踊日甚一日贫民下户尤为不易皆由征商太重之所致也臣不敢悉以所闻为言姑及近地之可见者只如自衢州至临安水陆之所经由应税者凡七处使其每处止於三十而税一不为多矣比及临安於其所贩已加二分之费而负载粮食之用又不在是是非得三分之息不可为也借使善干其能於十日之间数百里之内致三分之息乎必不能矣如是则所聚之处诚不可以贱售所聚之处既贵则所出之处益不可以贱得此商旅所以不通百货之直所以久而不能平也虽然此特常用之物而其害已如此至於用之所急一有不通其害尤甚如今岁旱乾苏湖虽不至大歉而衢信所收十无五六若苏湖之米不移则衢信上下来年必至乏食此又人所甚急者如不早为之虑待其流离旋行赈恤亦恐无及故米麦之税臣愿权与除免使商旅转贩得以私相接济久之价平则人人可以备豫不至重贻宵旰之忧矣此圣主所宜留意不可缓者自余可税之物纵未能尽如祖宗之旧亦当明谕有司视其所贩之直惟务蠲减不求甚增宜?以救目前物贵之弊也万一臣之愚虑偶合圣心欲乞先下两浙徧及诸路灾伤去处并令依此施行臣不胜过计之至惟陛下财幸

诏百官各言省费裕国强兵息民之策祠部郎韩肖胄言天下财赋窠名旧悉隶三司今户部惟有上供之目而已问诸路窠名於户部户部不能悉问诸州窠名於漕司漕司不能悉失一窠名则此项遂亡愿诏诸路漕司括州县出纳可罢罢之可并并之立为定籍漕司揔诸州户部揔诸路则无失陷矣经费之大莫过养兵今人亡而冒请者衆愿立诸军覆实之法重将帅冒请之罪则兵数得实饷给不虚省费裕国此其大者生民常赋之外迫以军期吏缘为奸敛取百端复为寇所迫逐田桑失时寇去复业未及息肩催科之吏已呼其门矣愿诏郡邑招集流散官贷之种俟及三年始责其赋置籍书之以课殿?强兵息民此其先者

王元渤论生财之法疏曰臣闻王者之理财与私室之理财不同私室之财必待藏於箧笥王者之财固可寓於庶民是故以天下之力生天下之财以天下之财养天下之衆未尝以不足为患也近年以来朝廷用度比之异时无事之日奉宗庙祭祀之费十不及一妃嫔禁御之费十不及一百官廪禄之费十不及一然而切切然以不足为患者无它故也兴师日滋仓无见储诸将用财责之省户而省户见数无以给之此大可忧者也臣窃观古者兵民合而为一後世兵民析而为二今欲尽复古制使辕下之夫为执戟之士有所不可若稍使诸军渐讲屯田之利庶几便而易行淮南诸州浙西数郡或连家杀虏致阡陌空闲若选强明之吏俾领屯田差择行之五年当得胜兵数万既不乏於军纪又可劝於耕农以是生财若缓甚急至乃欲苏国计害及民财取之既已再三输者岂无怨恨远近结怨本根动揺则非臣所能知也

李石上奏曰国家莫重於民莫急於财既不可以其所急而病其所重又不可以其所重而废其所急何则重民者天子之职而急财乃有司之事二者有分矣则虽今日之急不患无财也岁赋所入之外至於山泽盐铁榷酟之利有司讲之略具自陛下弭兵息民以来凡前日之过取厚敛者一切罢去又下裕民之诏申命有司捜取寛剩之财以裕吾民陛下得其所以重吾民之职矣然有司吝出纳有以所取寛剩为忧方陛下裕民之意日新而无穷有司寛剩之财勉出而有限以有限给无穷有司且病而有言诚如此则言利者得以窥主意而售其术然自臣料之前日多事赋於民与今日之无事取於民较之孰多有司之费视前日多事比今日之费孰广则所谓财者何必藏有司之府库然後为富哉十年生聚十年教训蚕之者疾而衣之者舒耕之者衆而食之者寡此生财之源由民心出也臣愿陛下以裕民为财而勿以取民为财执之不改则聚敛之臣语塞而不敢病矣

赵元镇论福建两川盐法奏曰臣窃惟国家历兹厄运频岁艰虞遑遑之民虽流离困苦之极而未尝一日忘宋者以祖宗剏业之始结民心为基本故也其於川广福建之民尤加优恤以其疾苦赴诉去朝廷特远而变乱窃发遽难救止故凡盐酒之利与民同之而不之榷近以国用窘急始议榷福建之盐寻欲榷福建之酒台谏臣寮数已开陈其弊言犹未行而近见张浚申明欲措置四川盐酒为经久之利是何中外不谋而同远方之民亦不容其少安邪浚蜀人也蜀之利病宜自知之愿陛下手诏谕浚俾令裁酌及令三省详议福建盐法所得所失孰大孰小毋致重失民心斯为尽善惟祖宗肇造艰难欲垂法万世而一时建立扫地殆尽独此民心未至离散若并此而失之则大事去矣幸陛下留意

历代名臣奏议卷二百七十








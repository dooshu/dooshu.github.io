33　人事之感天地爲之變　天人相與之際甚可畏


齊桓之將興也，恒星不見，星隕如雨；晉文之將興也，沙鹿崩，自是諸侯無王矣。晉三大夫之命爲侯也，九鼎震，自是大夫無君矣。人事之感，天地爲之變動，故董子對策曰：「天人相與之際，甚可畏也。」

【元圻案】吕氏集解：「莊七年恒星不見云云，襄陵許氏曰：『王運將終，而霸統方起之祥也。』又僖十四年沙鹿崩，許氏曰：『恒星不見，星隕如雨，齊桓之祥也。沙鹿崩，晉文之祥也。齊桓將興而天文墮，晉文將興而地理決，王道之革也。』」〇史記周本紀：「威烈王二十三年，九鼎震，命韓、趙、魏爲諸侯。」






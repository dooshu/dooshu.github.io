卷三百二十五

<史部,诏令奏议类,奏议之属,历代名臣奏议>

钦定四库全书

历代名臣奏议卷三百二十五

明　杨士奇等　撰

御边

宋仁宗庆历初丁度入知制诰迁翰林学士纠察在京刑狱判太常礼院兼羣牧使刘平石元孙败帝遣使问所以御边度奏曰今士气伤沮若复追穷巢穴馈粮千里轻用人命以快一朝之意非计之得也唐都长安天宝後河湟覆没泾州西门不开京师距宼境不及五百里屯重兵严烽火虽常有侵轶然卒无事太祖时疆场之任不用节将但审擢材器丰其廪赐信其赏罚方陲辑宁几二十年为今之策莫若谨亭障远斥候控扼要害为制御之全计

四年度又论契丹请絶元昊进贡事上疏曰臣等窃谓契丹元昊相攻虚实未可知今来书大意且言以元昊不顺朝廷之故遂成兴兵恐深入讨伐之後元昊理难拒絶则是不从北鄙之请坚纳西人之盟得新附之小羌违久和之强敌如闻契丹屯兵甲近在边陲万一得书违情生忿回戈我境有以为名夫患有迟速事有重轻此朝廷不可不审度也若阻契丹而纳元昊则未有素俻之策絶元昊而?契丹又失绥怀之信莫若以大义而两存之臣等谓宜降诏与元昊言昨许再盟盖因契丹有书来言彼是甥舅之亲朝廷久与契丹结和不欲伤邻国之意遂议开纳今却知国中招诱契丹边户□甥舅事大之礼违朝廷纳欵之本意当须复顺契丹早除嫌隙则誓诏封册便可施行仍乞於契丹回书中言降诏与元昊若其悔过归顺贵国则本朝许其欵附若执迷不复则议絶未晚如此则於西人无食言之曲於北鄙无结怨之端?容得中不失大义惟陛下裁择时赵元昊反右骐骥使忠州刺史知鄜州张亢上疏曰旧制诸路总管钤辖都监各不过三两员余官虽高止不过一路总管钤辖不预本路事今每路多至十四五员少亦不减十员皆兼本路分事不相统制凡有论议互报不同按唐总管统军都统处置制置使各有副貮国朝亦有经略排阵使请约故事别置使名每路军马事止以三两员领之又泾原一路自总管钤辖都监廵检及城砦所部六十余所兵多者数千人少者才千人兵势既分不足以当大敌若敌以万人为二十队多张声势以缀我军後以三五万人大入奔突则何以支又比来主将与军伍移易不定人马强弱配属未均今泾原正兵五万弓箭手二万鄜延正兵不减六七万若能预为团结明定节制迭为应援以逸待劳则乌合饥馁之衆岂能窥我浅深乎请下韩琦范仲淹分按逐路以马步军八千已上至万人择才位兼高者为总领其下分为三将一为前锋一为策前锋一为後阵每将以使臣忠佐三两人分屯要害之地敌小入则一将出大入则大将出又量敌数多少使邻路出兵应接此所谓常山蛇势也今万人以上为一大将一路又有主帅延州领三大将鄜州一大将保安军及西路巡检德靖砦共为一大将则鄜延路兵五万人矣原渭州镇戎军各一大将渭州山外及瓦亭各一大将则泾原路五万人矣弓箭手熟户不在焉昨延州之败盖由诸将自守不相应援请令边臣预定其法敌宼某所则某将为先锋某将出某所为奇兵某将出某所为声援某城砦相近出敢战死士某所设覆都同廵检则各扼要害又合邻路取某路出应仍潜用旗帜为号昨刘平救延州前锋陷贼者已二千骑平犹不知赵瑜部马军间道先进而赵振与王逵趋塞门至高头平踏白马报敌张青盖驻山东振麾兵掩袭乃瑜也臣在山外策应未尝用本指挥旗号自以五行支干别为引旗若甲子日本军相遇则先见者张青旗後见者以绯旗应之此是干相生其干相尅及支相生尅亦如之盖兵马出入昼则百步之外不能相知若不预为之号必误军事国家承平日久失於训练今每指挥艺精者不过百余人余皆疲弱不可用且官军所恃者步军与强弩尔臣知渭州日见广勇军彍弩者三百五十人引一石二斗者仅百人余仅及七八斗止欲閲习时易为力尔臣以跳镫弩试皆不能张閲习十余日裁得百余人又教以小坐法亦十余日又教以带甲小坐法五十余日始能服熟若安前弊以应新敌其有必胜之理乎又兵官务张边事以媒进邀赏刘平之败正繇贪功轻进镇戎军最近贼境每报贼骑至不问多寡凡主兵者皆出至边壕则贼已去矣盖权均势埓各不相下若不出则恐得怯懦之罪且诸路骑兵不能驰险计其刍粟一马之费可养步军五人马高不及格宜悉还坊监止留十之二余以步兵代之又比来禁卫队长繇年劳换前班者或为诸司使副白丁试武伎亦命以官而诸路弓箭手生长边陲父祖效命累世扞贼乃无进擢之路何以激劝边民窃闻大帅议五路进师且用兵以来屡出无功若一旦深入臣窃以为未可也山界诸州城砦距边止二三百里夏兵器甲虽精利其闘战不及山界部族而财粮又尽出山界若十月後令诸将分番出界使夏人不得耕牧然後出步兵负十日粮人日给米一升马日给粟四升草五分贼界有草地以半资放牧亦可减挽运之半王师既行使唃厮罗及九姓回纥分制其後必荡覆巢穴又言陕西民调发之苦数倍常岁宜一切权罢令安抚司与逐州长吏减省它役颛应边须及选殿侍军将各三十人以駞骡各二百留其半河中以运鄜延保安军军须其半留乾州或永兴军以运环庆原渭镇戎军军须分一转运使专董其事又鄜州四路半当冲要尝以闲慢路递铺兵卒之半贴冲要驿百人每三人挽小车载二百五十斤至三百斤若圑并辇运边计亦未至失备初亢请乘驿入对诏令手疏上之後多施用进西上合门使改都辖屯延州又奏後疏

庆历元年七月亢知延州论边机军政所疑十事上疏曰臣伏以太平日久人不知兵元昊反逆以来民力凋弊而边机军政措置未得其宜今辄陈臣之所疑者十事臣窃谓王师每出不利岂非节制不立号令不明训练不至器械不精或中贼之诡计或自我之贪功或左右前後自不相救或进退出入未知其便或兵多而不能用或兵少而不能避或为持权者之所逼或因懦将之所牵或人马困饥而不能奋或山川阻险而不能通此皆将不知兵之弊也未闻深究致败之由而处置之虽徒益兵马亦未见必胜之理臣之所疑者一也去春贼至延州诸路发援兵而河东秦凤各踰千里泾原环庆不下十程去秋贼出镇戎又远自鄜延发兵且千里远闘岂能施勇如贼已退乃是空劳师徒异时更宼别路必又如此不战而自弊臣之所疑者二也今鄜延副总管许怀德兼环庆军马环庆副总管王仲宝复兼鄜延其泾原秦凤总管等亦兼隣路虽令互相策应然环州至延州十四五程直路亦不下十驿泾原至秦州又远于此若一处有事自此发兵赴援而山路险恶人马已困欲责其功何可得也臣所疑者三也四路军马各不下五六万朝廷尽力供亿而边臣但言兵少每路欲更增十万人亦不见成功之效且兵无节制一弊也无奇正二弊也无应援三弊也主将不一四弊也兵分势弱五弊也有此五弊如驱市人而战虽有百万亦无益於事臣所疑者四也古之教习须三年然後功成今之用兵已三年将帅之中孰贤孰愚攻守之术孰得孰失累年败衂而居边要者未知有何谋设更数年或未罢兵国用民力何以克堪若因之以饥馑加之以师旅安危之策未知何如臣所疑者五也今言边事者甚衆朝廷或即奏可使定夺以闻或劄下逐处或不令下司前条方遂施行後令复即冲改胥吏有抄录之劳官员无看详之暇边方军政一无定制臣所疑者六也夏竦陈执中皆朝廷大臣凡有边事皆付之不疑今但主文书守诏令每有宣命则翻录行下如诸处申禀则令候朝廷指挥如此则何必以大臣主事臣所疑者七也前河北用兵减冗以省费今陕西日以增员且如制置青白塩使副招抚蕃落使臣等十余员所占兵士千余人请给岁约数万缗复有都大提举马铺器甲之类又诸州一例招到新兵克敌制胜保捷广锐宣毅等指挥久未教閲但费军廪无益边?臣所疑者八也国家竭财用以赡军士有手艺者管兵之官每一指挥抽占三人一如延州诸将不出即有兵二万余五千守城之外其余正兵万五千若有事宜三日内不能团集况四十里外便是贼境一有奔冲缓急何以支梧臣所疑者九也陕西教习乡兵共十余万人其中无赖之辈名挂天籍心薄田夫夫岂无奸盗杂於其中苟无措置他日为患不细臣所疑者十也乞暂许臣赴阙面陈利害如臣狂率不可用即行降黜

陕西经略安抚判官田况上兵策十四事疏一曰自昊贼弄兵侵噬西蕃开拓封境僭叛之迹固非朝夕始於汉界缘边山险之地三百余处修筑堡寨欲以收集老弱并驱壮健为入宼之谋初贡嫚书亦未敢扰范雍在延州屡使王文恩辈先肆侵掠规贪小利贼遂激怒其衆执以为辞王师伐叛吊民之体自此失之刘谦高继嵩等破庞诸族任福袭青诸族任福袭白豹城皆指为大功无不杀戮老弱以为首级彼民皆诉寃於贼以求复雠吾民受制异类而又使无辜被戮毒贯人灵上下文移皆谓之打虏吁可媿也或谓国家久不用兵将卒未练欲使趋功骛利习於战闘尔然贼界诸处设?甚谨屡行打族俘获无几陷没极多如郝仁禹打瓦娥族亡三百四人无所获任政打閙讹堡亡一百九十三人秦凤部管司打陇波族亡九十六人各获首一级麟府军马司入贼界牵制亡三百八十人斩馘十人其余大亡小获无足言者以此计之实伤挫国威取贼轻侮自今宜且罢打族但严设?守以俟贼至然後别为之策以破奸谋二曰自昊贼宼边王师屡战不利非止人谋不善抑亦衆寡非敌近因好水川之败士气愈怯诸将既没牙队之兵罪皆当斩朝廷普示寛贷欲为招辑伸恩屈法事非获已军中相劝以退走自全为得计陕西虽有兵近二十万防戍城寨二百余处所留极少近又欲於鄜延环庆泾原三路各抽减防守戍兵鄜庆渭三州大为屯聚以?贼至然今鄜延路有兵六万六千余人环庆路四万八千余人泾原路六万六千余人除留诸城寨外若逐路尽数那减屯聚一处更会合都监廵捡手下兵并为一阵极不上三二万人贼若分衆而来犹须力决胜负或昊贼自领十余万衆我以三二万人当之其势固难力制议者但欲以寡击衆幸於偶胜非万全策也夫能以寡击衆徼一时之胜者或得地利或发奇策非可恃以为常今必败之形洞可前照而恬然坐视莫知更为计也议者又谓贼若并兵而入则率他路援兵以御之且贼每入宼既有所得飇驰雾卷一夕而去他路固无所及矣或谓收保边民持重以观其势可击则击不可则已贼不过破毁民生因食野积而归尔此苟一日之不败则可也深虑後患有异於斯臣去冬在都下尝闻士大夫相与言谓小羌不足忧何则叛命之初我无边?若兵随檄至则关中安危未可知此贼计之失也自刘平石元孙陷没中外震骇贼若长驱而至谁能当之此二失也臣始闻此说亦诚谓此贼之易与也今观其包藏变谲图全择利乃知所谓失策者实贼之得计也且贼之未敢长驱亦犹我之未可深入所以然者主客异势进退怀疑边防之兵并出其後险要之地或断其归是决成败於一举岂胜筭哉自李彬被虏刘平等败没延州之境荡然一空日者山外之民杀掠奔溃已亡大半是渭州之境又渐空矣料贼今秋或来春犹且驱劫而已必使我藩篱尽空表里可见然後攻城破邑渐谋长驱则无後顾之患臣所以谓关中安危渐不可测愿朝廷为勇断之计也断之勇者在乎发内帑之财募陕西河东强壮之民五七万人分屯鄜延环庆泾原三路俯及防秋则以逐处弓手分番戍守城寨而参以正兵每路及五六万人以上精加训练我军既衆其气自振也必曰募民兵则衆情不安增边戍则大费不赡此循常拘近之论也且民兵之法祖宗所行迄今军中余老多在加之出钱选募非同点差其中必有乐於効用者且内帑之积祖宗本为用兵今乃其时也三曰用兵之法当先有部分部分进退权於大将旗鼓常在中军自西陲用兵每战必败好水川之战任福实为大将而不能指麾统制以为己任乃自率一队前当剧锋矢尽势穷而後陷没忠勇之节虽可嗟悯然论其材力止一卒之用夫部分不明多则不能办少则不能胜进无所劝退无所止一有纷乱则其势比矣欲矫此弊在乎先求大将之才峻其威权而尊宠之如葛怀敏为鄜延部管张亢为钤辖当以偏稗之礼奔走麾下若犯令即当诛之乃平牒往来动皆钧礼韩琦范仲淹为经略副使葛怀敏见之礼容极慢上下姑息三军之士何所法耶夏竦陈执中不能身当行阵为士卒先至於选择大将明定部分乃其职也乞朝廷降诏令更互巡边采察边臣中有材任大将者特与不次拔擢其骄怯之将每自顾重不为国家尽力者奏罢之则部分立而功可冀矣四曰自古用兵未有不由间谍而能破敌者也昊贼所用谍者皆厚加赏赂极其尊宠故规我机宜动必得实今边臣所遣刺事人或临以官势或量与茶彩止於熟户族帐内采道路之言便为事实贼臣变诈重成疑惑今请有入贼界而刺得实者以钱帛厚赏之贼将伊埓刚郎?裕勒且之徒皆元昊亲信分厢主兵俯近汉界出入从者不过一人若能募死士陷胷辟首是去贼之手足王沿尝欲用此策但朝廷不惜美官重赂则功岂难图五曰唐置都护府掌抚慰诸蕃征讨斥堠及行赏罚叙录勲劳其属有长史录事功食户法诸曹得为开府之盛国朝承五代之後事归边防当西陲安辑时朝廷固无意及此今昊贼大肆杀掠沿边属户各顾家族心生向背又使奸人恣行诱胁以此贼势转盛而边候无复扞蔽今新置招抚蕃落司所谓招抚者非饮食不足以得其驩非赏赂不足以回其意非术数不足以鼓其动非刑诛不足以制其骄曩者曹玮在秦州诛赏并行戎落慴伏比泾原用韩质秦凤用张僎皆韩琦随行指挥使虽各有武勇至於招抚之术岂可倚耶环庆一路熟户未尝经贼残破部族全整人堪战闘若绥御有术可得精兵数万请令都管举官与王怀端协力招抚仍只令韩琦王沿庞籍张奎同领之事之大者关报都部管司其余知州通判更不兼管以养正兵万人一岁之费为招抚之具则事无不济自来熟户贩鬻青白塩以来厚利今一切禁絶之欲以困贼然絶熟户之利无以资其生太宗朝郑文宝请禁青白塩以困贼迁可不战而屈人兵诏自陕以西市之者皆坐死其後犯法甚衆戎人乏食宼抄边郡内属万余帐归继迁命钱若水驰传视之因诏尽复旧制戎人始渐归附今日之势若厚加招抚稍寛塩禁则熟户无不得用议者疑边馈已窘而又兴废不訾非至计也且国家通使嘉勒斯赉欲诱以为用赐帛二万以从其出师终无实报是舍熟户近成之效而信西蕃远妄之言岂至计耶自昊贼破犁牛城筑瓦川会而嘉勒斯赉远窜历精城偷安苟息其子满济札卜辖戬自立皆为仇敌尚不能制矧能为昊贼轻重邪温博奇乃嘉勒斯赉亲信首领之豪其子伊实裕勒隆有衆万余最为强盛乃与昊结姻嘉勒斯赉日益危弱今欲以为国家用非臣之所能知也以是论之招抚熟户不犹愈於彼乎六曰环庆路投来蕃部极多夏竦等惩延安之前失虑贼马奔冲内应为患欲迁襄唐州界给旷土使就生业又皆不肯离往若骤加起遣则戎心动摇或致生事若招抚蕃落司得人令躬至族帐察其心之向汉者给沿边闲田编於熟户或度其後必生变者徙之内地然恩威裁制其事百端苟非权谋未易集事也七曰蕃落广锐振武保捷皆是土兵材力伉健武艺精强战闘尝为士卒先自昊贼扰边以来惟土兵踊跃志在争功其余请给甚微不及东军之下者振武料钱五百而二百五十为折支积数月一支又皆靡弊不堪之物如新添虎翼兵自南中选填材质绵弱而云不知战闘见贼恐死传者皆以为笑朝廷但且以塞数为名而已若月添土兵请给事恐难行请遇特支比常优加其数或别定南郊赏例以激其心则其立功必不在东军之後矣八曰沿边屯戍骑兵军额高者无如龙卫闻其间有不能被甲上马者况骁胜云武武骑之类驰走挽弓不过五六?每教皆望空发箭马前一十二步即以堕地以贼甲之坚纵使能中亦不能入况未能中之请密料边兵益步卒而减骑军但五分得一足矣以一骑军之费可赡步兵二人而又寛市马之烦扰违害就利莫善於兹也九曰西贼每至诸城寨不料衆寡并须出战稍有稽违皆以军法从事使赵奢李牧周亚夫授任於今日获罪必先於诸将矣边臣甘死事犹获子孙之福不敢持重伺隙自取严诛今若遇宼大至且坚壁以守须会合诸路兵马可以取胜则令出战若贼衆不多而畏懦不即追讨并行诛之十曰主将用兵非素抚而威临之则上下不相附指令不如意西贼首领各将种落之兵谓之一溜少长服习如臂之使指既成行列举手掩口然後敢食虏酋长遥见疑其语言其整肃如此昨任福在庆州蕃汉各以信服士卒亦已谙练一旦骤移泾原值贼至麾下队兵逐急差拨诸军将校都不识面势不得不陷覆今请诸路将佐非大故毋得轻换易庶可责其成功十一曰古之良将以燕犒士卒为先所以然者锋刃之下死生俄顷固宜推尽恩意以慰其心李牧俻匈奴市租皆入幕府为士卒费赵充国御宼戎亦日飨军士太祖用姚全斌董导诲抗西戎何继筠李汉超当北敌人各得环庆齐杕一州征租农赋市牛酒犒军中不问其出入故得宼戎并息不敢窥边臣前通判江宁府因造纸甲得远年帐籍见曹彬征江南日和州逐次起饷猪羊肉数千斤以给战士近范仲淹在延州奏乞比永兴军泰州支米造酒有司之吝以为无例而罢今请渭延庆三州及诸路部管司并特支米造酒仍比都管司别给随军钱务令赡足除军员外其余士卒每一季或因都閲或值出入并须量有沾及以慰劳苦古者命将出师阃外之事无不专制财粮用度岂有异司今主兵主财者皆力敌权均纷然相制岂国家任人责功之大体也十二曰功作器用中国之所长非外国可及今贼甲皆冷鍜而成坚滑光莹非劲弩不可入自京齎去衣甲皆软脆不足当矢石以朝廷之事力中国之伎巧乃不如一小羌乎由彼专而精我慢而略故也今请下逐处悉令工匠冷砧打造纯钢甲镞发赴缘边先用八九?力弓试射以观透箭深浅赏罚之闻太祖朝旧甲絶为精好但岁久断绽乞且穿贯三五万聨均给四路亦足以御敌也十三曰今春昊贼宼边器械攻城之具极为拙钝此特缓吾?也料贼年岁间破尽缘边蓠落必驱迫汉民熟户使为先登以攻城邑边城一有不守事故可忧今修筑城寨虽渐完固其如军民不知守城次第请下河北选守城卒三五十人诸处指教善治器用大为之?贼动必求全常顾後患若边城坚守攻之不拔则亦未敢长驱而深入也十四曰昊贼蓄谋岁深尽更汉法自作祆书非恩信可以縻文令所能动若非天威振赫大挫奸锋其势未已汉界与贼山界相接人民繁庶每来入宼则科率粮草多出其间山界之民引弓甚劲与贼为战所谓步奚此皆去贼地遥向汉甚迩若承战胜之势贼若皆散承其不?分路进兵而攻取之抗御者诛殛降顺者招徕老弱无辜系之南徙其间险要可守之地则筑坚垒以据之所得土田给与有功熟户必不可守则纵兵破荡以弱贼势若请命归欵则裁割纵舍制之在我弭患如此则边陲可安矣

四年况知制诰乞访问执政专以敌患为急疏曰臣伏以朝廷予契丹金帛岁五十万朘削生民输转道路疲弊之势渐不可久而近者西羌通欵岁又予二十万设或复肆贪渎再有规求朝廷尚可?乎臣至愚不当大责每念至此则怨叹不已矧两府大臣皆宗庙社稷天下生民所望而系安危者岂不为陛下思之哉每旦垂拱之对不过目前政事数条而已非陛下所以待辅臣非辅臣所以忧朝廷之意也有唐故事肃宗以天下未乂除正衙奏事外别开延英以询访宰相盖旁无侍卫献可替否曲尽讨论今北敌桀慢而河朔将佐之良愚甲兵之善窳道路之夷险城垒之坚弊军政之是否财粮之多少在两府辅臣实未有知之者万一变发所忽制由中出少有差跌则事不测矣如前岁萧英刘六符始来和议未决中外惶扰不知为计此臣所目覩也和议既定又复恬然若无事者岂得为安哉愿因燕闲召执政大臣於便殿?容赐坐访逮时政专以敌患为急则人人唯恐不知以误应对事事唯恐不集以孤圣怀日夕忧思不敢少懈同心叶力必有所为之不此为务而日以委琐之事更相辨对议者羞之臣?近列实同朝廷之休戚惟陛下不以人废言也

二年枢密副使韩琦论?御七事上奏曰臣闻汉文帝袭高惠承平之後躬行节俭国治民富刑措不用时贾谊上书言事尚以为可恸哭太息岂其过哉盖忧深思远图长久之计欲大汉之业垂千万世而无穷者今陛下绍三圣之休烈仁德远被天下大定民乐其生者八十余载矣而臣窃观时事谓可昼夜泣血非直恸哭太息者何哉盖以西北二敌祸舋已成而上下泰然不知朝廷之将危宗社之未安也臣今不暇广有援引请粗陈其大槩切以契丹宅大漠跨辽东据全燕数十郡之雄东服高丽西臣元昊自五代迄今垂百余年与中原抗衡日益昌炽至於典章文物饮食服玩之盛尽习汉风故其气愈骄自以为昔时元魏之不若也非如汉之匈奴唐之突厥本以外国自处与中国好尚之异也近者复幸朝廷西方用兵违约遣使求关南之地以启争端朝廷爱念生民为之隐忍岁益金币之数且固前盟而尚邀献纳之名以自尊大其轻视中国情可见矣又元昊父祖以来畜养奸谋招纳亡命虽外示臣节而内全兵力至元昊则好乱逞志并甘凉诸蕃以拓境土自度种落强盛故僭号背恩北连契丹欲成鼎峙之势非如继迁昔年跳梁於银夏之间尔元昊累岁盗边官军屡衂今乘定川全胜之气遣人约和则知其计愈深而其事可虞也议者谓昨假契丹传道之力必事无不合岂不思契丹既能使元昊罢兵岂不能使元昊举兵乎比来辞礼骄慢殊未屈下北敌之言既已无验亦恐有合?之策以困中原朝廷若轸西民之劳暂求休养元元且以金帛啗之待以不臣之礼臣恐契丹闻之谓朝廷事力已屈则又遣使移书过邀尊大之称或求朝廷不可?之事隳其誓约然後驱部落之衆直趋大河复使元昊举兵深宼关辅当是时未审朝廷以何术而御之或西鄙称蕃专事北部陛下亲御六师临澶渊以待之即未知今之将卒事力与环卫统帅比真宗北征时何如欲驻驆北京以张军势臣恐敌衆由德博度河直趋京师则朝廷根本之地宗庙宫寝府库仓廪百官六军室家所在而一无城守之略陛下可拥北京之衆却行而救之乎臣所以谓可昼夜泣血者诚忧及于此冀陛下一悟而急为拯救也朝廷若谓今之盟约尚可固结则前三十年之信誓朝廷何负二敌而一旦违之哉彼狼狈之心见利而动又可推诚以待之乎夫得於先见预为之防则功逸而事集若变生仓卒骇而图之虽是良平复生为陛下计亦不能及矣臣是以夙夕思之朝廷若不大新纪律则必不能革时弊而弭大患臣辄画当今所宜先行者七事条列以献其大略一曰清政本枢密院本兵之地今所主多苛碎眇末之务中书枢密院事有例者着为法可拟进者无面奏其余微琐可悉归有司使得?容谋议赐对之际专谕大事二曰念边事今政府循故事才午即出欲稍留则恐碍衆退朝食罢怱遽签书而去何暇及疆事哉谓宜须未正方出延此一时以专边论三曰擢贤才自承平以来用人以叙迁之法故遗才甚多近中书枢密院求一武臣代郭承佑聚议累日不能得谓宜傚祖宗旧例於武臣中不次超擢以试其能四曰备河北自北敌通好三十余年武?悉废慢书之至骚然莫知所为宜选转运使二员密授经略责以岁月使营守御之?则我待之有素也五曰固河东前岁昊贼陷丰州掠河外属户殆尽麟府势孤絶宜责本道帅度险要建城堡省转饷为持久之计六曰收民心祖宗置内藏库盖?水旱兵革之用非私畜财而充己欲也自用兵以来财用匮竭宜稍出金帛以佐边用民力可寛而衆心安矣七曰营洛邑今帝都无城隍之固以?非常议兴葺则为张皇劳民不若隂葺洛都以为游幸之所岁运太仓羡余之粟以实其廪庾则皇居壮矣

五年琦又论西北议和有大忧者三大利者一上疏曰臣伏见朝廷已封册夏国又契丹以西征回来告当此之时若便为太平无事则後必有大忧者三若以前日之患虑及经远则後必有大利者一请略言之自羌人盗边以来于今七年小入大至未尝剉其锋今乘累胜之气而与朝廷讲和者得非凡军兴之物悉取其国人而所获不偿所费又以絶在边和市上下困乏暂就称臣之虚名而岁邀二十五万之厚赂非为得计邪且契丹势素强而夏人尚敢与之抗衡若使其岁享金缯及和市之利国内充实一旦我之边?稍弛则必有大窥图关辅之心此臣所谓後必有大忧者一也契丹昨以羌人诱致边民遽往讨伐既不得志而还见朝廷封册曩霄其心必固不乐近谍者传契丹国人语云往河西趋沙漠中所得者唯牛羊耳若议南牧则子女玉帛不胜其有臣恐契丹异日或更有邀求或请絶西人之和以隳盟誓且河北兵骄不练忽尔奔冲则必震动京师此臣所谓後必有大忧者二也又昔石晋假契丹力以得天下岁遗缯帛三十万今朝廷岁遗契丹五十万夏国二十五万使二敌日以富强而国家取之於民日以朘削不幸数乘水旱之灾则患生腹心不独在敌此臣所谓後必有大忧者三也昨契丹自恃强盛意欲并吞夏人仓卒兴师反成败衂北敌之性切於复雠必恐自此交兵未已且外国相攻者中国之利此诚朝廷养谋待舋之时也若能内葺纪纲外练将卒休息民力蓄敛财用以坐待二敌之弊则幽蓟灵夏之地一举而可图振耀威灵弹压中外岂不休哉此臣所谓後必有大利者一也臣愿陛下深思去大忧而取大利则为天下之福今范仲淹富弼往河东河北经制边事必有所陈然臣久在陕西敢复陈陕西措置事宜且鄜延环庆泾原秦凤四路虽罢招讨使而边?不可弛请仍选有才望近臣为之主帅特降手诏委之久任使其经营一方以俻羌人翻覆之变又四路所驻兵十分中宜留六分在边二分令东还二分徙屯近里州军其鄜延路屯河中府环庆泾原路徙屯邠州永兴军秦凤路屯凤翔府逐路钤辖一员驻泊都监二员与逐路知州同行训练而本路仍领之非有事宜不得辄抽动其徙屯兵马处知州才望轻者请选人代之又四路所抽就粮土兵请委逐路帅臣相度岁分两番一番在边一番放归本处不唯减节边上粮草兼使无久戍之劳又陕西州军经南郊赏给之後官帑例皆空虚今范仲淹若过陕西宣抚则又有军间特支徒益所费若臣策可行陕西亦别无处置不必仲淹更往也复见诸路昨招置宣毅兵近十一万然朝廷物力未充何以赡给况闾里窃发自有廵检县尉可以捕击若防羣盗只当益屯一路都会之地不必每州尽要防守其宣毅兵欲乞除河北河东外其京东京西淮南两浙江南荆湖福建等路每指挥可减以三百人为额後有阙即招填之今天下兵冗不精轻蠧财用陕西河东河北京东州军已曾差官拣选其余路亦乞选近上内臣分往拣选所贵冗食可蠲而经费可给也

仁宗时太子中允充馆阁校勘欧阳修上书曰臣伏见国家自元昊叛逆关西用兵以来为国言事者衆矣臣初窃为三策以料贼情臣迂儒不识兵之大计始犹迟疑未敢自信今兵兴既久贼形已露如臣素料颇不甚远故窃自谓有可以助万一而尘听览者谨条以闻惟陛下仁圣寛其狂妄之诛幸甚夫关西弛俻而民不见兵者二三十年矣使贼萌乱之初藏形隐计卒然而来当是时吾之边屯寡弱城堡未完民习久安而易惊将非素选而败怯使其羊驱豕突可以奋然而深入然国威未挫兵力未疲彼得城而居不能久守虏掠而去可邀击其归此下策也故贼知而不为之异域侵边自古为患其攻城掠野败则走而胜则来盖其常事此中策也故贼兼而用之若夫假僭名号以威其衆先击吾之易取者一一以悦其心然後训养精锐为长久之谋故其来也虽胜而不前不败而自退所以诱吾兵而劳之也或击吾东或击吾西乍出乍入所以使吾兵分?多而不得减息也吾欲速攻贼方新锐坐而待战彼则不来如此相持不三四岁吾兵已老民力已疲不幸又遇水旱之灾调敛不胜而盗贼羣起彼方奋其全锐击吾困弊可也使吾不堪其困忿而出攻决於一战彼以逸而待吾劳亦可也幸吾苦兵计未知出遂求通聘以邀岁时之赂度吾困急不得不?亦可也是吾力一困则贼谋无施而不可此兵法所谓不战而疲人兵者上策也而贼今方用之今三十万之兵食於西者二岁矣又有十四五万之乡兵不耕而自食其民自古未有四五十万之兵连年仰食而国力不困者也臣闻元昊之为贼威能畏其下恩能死其人自初僭乱嫚书已上逾年而不出一出则锋不可当执刼蕃官获吾将帅多礼而不杀此其凶谋所畜皆非仓卒者也奈何彼能以上策而疲吾吾不自知其已困彼为久计以挠我我无长策而制之哉夫训兵养士伺隙乘便用间出奇此将帅之职也所谓阃外之事而君不御者可也至於外料贼谋之心内察国家之势知彼知此因谋制敌此朝廷之大计也所谓庙筭而胜者也不可以不思今贼谋可知以久而疲我耳吾势可察而人已困也诚能丰财积粟以纾西人而完国壮兵则贼谋沮而庙筭得矣夫兵攻守而已然皆以财用为强弱也守非财用而不久此不待言请试言攻昔秦席六世之强资以事敌卒困天下而不得志汉因文景之富力三举而才得河南隋唐突厥吐蕃常与中国相胜败击而胜之有矣未有举而灭者秦汉尤强者其所攻今元昊之地是也况自刘平陷没贼锋炽锐未尝挫衂攻守之计非臣所知天威所加虽终期於扫尽然临边之将尚未闻得贼舋隙挫其凶锋是攻守者未有休息之期而财用不为长久之计臣未见其可也四五十万之人坐而仰食然关西之地物不加多关东所有莫能运致掊克细碎既以无益而罢之矣至於鬻官入粟下无应者改法权货而商旅不行是四五十万之人惟取足於西人而已西人何为而不困困而不起为盗者须水旱耳外为贼谋之所疲内遭水旱而多故天下之患可胜道哉夫关西之物不能加多而必通其漕运而致之漕运已通而关东之物不充则无得而西矣故臣以谓通漕运尽地利权商贾三术并施则财用足而西人纾国力完而兵可久以守以攻惟上所使夫小琐目前之利既不足为长久之谋非旦夕而可效故为长久而计者初若迂愚而可笑在必而行之则其利博矣故臣区区不敢避迂愚之责请上便宜三事惟陛下裁择其一曰通漕运臣闻今为西计者皆患漕运之不通臣以谓但未求之耳今京师在汴漕运不西而人之习见者遂以为不能西不知秦汉隋唐其都在雍则天下之物皆可致之西也山川地形非有变易於古其路皆在昔人可行今人胡为而不可汉初岁漕山东粟数十万石是时运路未修其漕尚少其後武帝益修渭渠至漕百余万石隋文帝时沿水为仓转相运置而关东汾晋之粟皆至渭南运物最多而遗仓之迹往往皆在然尚有三门之险自唐裴耀卿又寻隋迹於三门东西置仓开山十八里为陆运以避其险卒泝河而入渭当时岁运不减二三百万石其後刘晏遵耀卿之路悉漕江淮之米岁入于汴者六百万石诚能分给关西得一二百万石足矣今兵之食汴漕者出戍甚衆有司不惜百万之粟分而及之其患者三门阻其中尔今宜浚治汴渠使岁运不阻然後按求耀卿之迹不惮十许里陆运之劳则河漕通而物可致且纾关西之困使古无法今有可为尚当为之况昔人行之而未远今人行之而岂难哉耀卿与晏初理漕时其得尚少至其末年所入十倍是可久行之法明矣此水运之利也臣闻汉高祖之入秦不由东关而道南阳过郦析而入武关曹操等起兵诛董卓亦欲自南阳道丹析而入长安是时张济又自长安出武关奔南阳则自古用兵往来之径也臣尝至南阳问其遗老云自邓西北至永兴六七百里今小商贾往往行之初汉高入关其兵十万夫岂能容十万兵之路宜不甚狭而险也但自洛阳为都行者皆趋东关其路久而遂废今能按求而通之则武昌汉阳郢复襄阳梁洋金商均房光化沿汉之地十一二州之物皆可漕而顿之南阳自南阳为轻车人辇而递之募置逓兵为十五六铺则十余州之物日日入关而不絶沿汉之地山多美木近汉之民仰足而有余以造舟车甚不难也前日陛下深恤有司之勤内赐禁钱数十万以供西用而道路艰远辇运踰年不能毕至至於军装输送多苦秋霖边州已寒冬服尚滞於路其艰如此夫使州县纲吏远输京师转冒艰滞然後得西岂若较南阳之旁郡度其地里入于武关与至京师远近等者与其尤近者皆使直输于关西京师之用有不足则以禁帑出赐有司者代而充用其迂曲简直利害较然矣此陆运之利也其二曰尽地利臣闻昔之画财利者易为工今之言财利者难为术昔者之民赋税而已故其不足则铸山煮海榷酒与茶征关市而筭舟车尚有可为之法以苟一时之用自汉魏迄今其法日增其取益细今取民之法尽矣昔者赋外之征以?有事之用今尽取民之法用於无事之时悉以冗费而縻之矣至卒然有事无法可增然独犹有可为者民作而输官者已劳而游手之人方逸地之产物者耕不得代而不垦之土尚多是民有遗力地有遗利此可为也况历视前世用兵者未尝不先营田汉武帝时兵兴用乏赵过为畎田人犂之法以足用赵充国攻西羌议者争欲出击而赵充国深思全胜之策能忍而待其弊至违诏罢兵而治屯田田於极边以游兵而防钞宼则其理田不为易也犹勉为之後汉之时曹操屯兵许下强敌四面以今视之疑其旦夕战争而不暇然用枣祗韩浩之计建置田官募民而田近许之地岁得谷百万石其後郡国皆田积谷无数隋唐田制尤广不可胜举其势艰而难田莫若充国迫急而不暇田莫如曹操然皆勉焉不以迂缓而不田者知地利之博而可以纾民劳也今天下之土不耕者多矣臣未能悉言谨举其近者自京以西土之不辟者不知其数非土之瘠而弃也盖人不勤农与夫役重而逃尔久废之地其利数倍於劳田今若督之使勤与免其役则愿耕者衆矣臣闻乡兵之不便於民议者方论之矣充兵之人遂弃农业托云教习聚而饮博取资其家不顾无有官吏不加禁父兄不敢诘家家自以为患也河东河北关西之乡兵此犹可用若京东西者平居不足以?盗而水旱适足以为盗其尤可患者京西素贫之地非有山泽之饶民惟力农是仰而今三夫之家一人五夫之家三人为游手凡十八九州以少言之尚可四五万人不耕而食是自相縻耗而重困也今诚能尽驱之使耕于弃地官贷其种岁田之入与中分之如民之法募吏之习田者为田官优其课最而诱之则民愿田者衆矣太宗皇帝时尝贷陈蔡民钱使市牛而耕真宗皇帝时亦用耿望之言买牛湖南而治屯田今湖南之牛岁贾于北者皆出京西若官为买之不难得也且乡兵本农也籍而为兵遂弃其业今幸其去农未久尚可复驱还之田亩使不得羣游而饮博以为父兄之患此民所愿也一夫之力以逸而言任耕缦田一顷四五万人皆耕而久废之田利又数倍则岁谷不可胜数矣京西之分北有大河南至汉而西接关若又通其水陆之运所在积谷惟陛下诏有司而移用之矣其三曰权商贾臣闻秦废王法启兼并其上侵公利下刻细民为国之患久矣自汉以来尝欲为法而抑夺之然未能也盖为国者兴利日繁兼并趋利日巧至其甚也商贾坐而权国利其故非他由兴利广也夫兴利广则上难专必与下而共之然後通流而不滞然为今议者方欲夺商之利一归於公上而专之故夺商之谋益深而为国之利益损前日有司屡变其法法每一变则一岁之间所损数百万议者不知利不可专欲专而反损但云变法之未当变而不已其损愈多夫欲十分之利皆归于公至其亏少十不得三不若与商共之常得其五也今为国之利多者茶与塩而已茶自变法以来商贾不复一岁之失数年莫补所在积朽弃而焚之前日议者屡言三税之法为便有司既以详之矣今诚能复之使商贾有利而通行则上下济矣解池之塩积若山阜今宜暂下其价诱羣商而散之先为令曰三年将复旧价则食利之商争先而凑矣夫茶者生於山而无穷塩者出於水而不竭贱而散之三年十未减其一二夫二物之所以贵者以能为国资钱币尔今不散而积之是积朽壤也夫何用哉夫大商之能蕃其货者岂其锱铢躬自鬻於市哉必有贩夫小贾就而分之贩夫小贾无利则不为故大商不妬贩夫之分其利者恃其货博虽取利少货行流速则积少而为多也今为大国者有无穷不竭之货反妬大商之分其利宁使无用而积为朽壤何哉故大商之善为术者不惜其利而诱贩夫大国之善为术者不惜其利而诱大商此与商贾共利取少而致多之术也今必以术制商宜尽括其居积之物官为卖而还之使其货尽而後变法夫大积之商以利为生一岁不营利则有惶惶之忧彼必不能守积钱闲居得利虽薄犹将勉而来此变法制商之制也夫诱商而通货莫若与之共利此术之上也制商使其不得不从则莫若痛裁之使无积货此术之下也然此可制商茶耳若盐者禁益密则犯愈多而刑繁若乃县官自为鬻市之事此大商之不为臣谓行之而难久者也诚能不较锱铢而思远大则积朽之物散而钱币通可不劳而用足矣臣愚不足以知时事若夫坚守以扞贼利则出而扰之凡小便宜愿且委之边将至於积谷与钱通其漕运不二三岁而国力渐丰边兵渐习贼鋭渐挫而有隙可乘然後一举而灭之此万全之策也愿陛下以其小者责将帅谋其大计而行之则天下幸甚修昧死再拜

修又上奏曰臣伏见北敌近於界首添建城寨及拘囚定州巡兵汤则侵过银坊冶谷地界等事窃闻朝廷至今未有分明严切指挥令边臣以理争辨窃料朝廷之意必谓争之恐有引惹之虞此乃虑之过计之失也夫敌性无常最为难测欺弱畏强难示以怯今杜之於早而力为拒絶犹恐不能若纵之不争而诱其来侵乃是引惹况西山道路有三十余处皆可行兵其险要折扼在於军城银坊等路为彼夺据而不争则北寨王柳等口渐更来侵岂能争矣是则西山险要尽为彼夺一日使彼以大兵渡易水由威虏之西平陆而来以奇兵自飞狐出西山诸口而下则我腹背受敌之患不知何以御之此盖兵法必争之地也且与人为隣敌而自弃险要任彼夺据而不争虽使我弱彼强尚须勉强何况势钧力敌又违誓约而彼曲我直乎臣谓朝廷所以然者盖由未察敌中强弱之形而不得其情伪之实也臣又见朝廷常有惧敌之色而无忧敌之心夫忧之与惧名近而意殊忧者深思极虑而不敢暂忘惧者临事惶惑而莫知所措今边防之事措置多失其机者惧虑之意过深也若能察其强弱之形得其情伪之实则今日之事诚不足惧而将来之患深有可忧奈何不忧其深可忧而反惧其不足惧且戎人虽以战射为国而邪律氏自幼承其父祖与中国通和之後未尝躬战阵遭勍敌谋臣旧将又皆老死今其臣下如固宁者无三两人宁才不及中人已是彼之杰者所以君臣计事动多不臧当初对梁适遣使河西使与中国通好及议和垂就不能小忍以邀中国厚利乃与元昊争夹山小族遂至交兵而累战累败亡失人马国内疮痍诛敛山前汉人怨怒往时彼杀汉人者罚汉人杀彼者死近闻反此二法欲悦汉人汉人未能收其心而北人亦已怒矣又闻今春女真渤海之类所在离叛攻刼近才稍定方且招辑败亡修完器甲内恐国中之复叛外有西夏之为虞心自怀疑忧我乘虚而北袭故於界上勉强虚囚我巡兵侵我地界盖其实弱而示强者用兵之诡计故臣谓苟能察其强弱知其情伪则无不争之理何必惧其不足惧哉自国家困於西鄙用兵常虑北敌合谋乘隙而动及见二国相失而交攻议者皆云中国之福夫幸其相攻为我之福则不幸使其解仇而复合岂不为我祸乎臣谓北敌昨所以败於元昊者亦其久不用兵骤战而逢勍敌耳闻其自败衂以来君臣恐惧日夜谋议通招丁口柬募甲兵处处开教閲之塲家家括粮马之数以其天姿骁劲之俗加以日夜训练之勤则其强难敌矣今彼国虽未有人然大抵为国者久无事则人难见因用兵则将自出使其交战既频而谋臣猛将争能并出则是夹山一败警其四十年因循之弊变骄心而为愤志化惰卒而为劲兵因屡战而得骁将此乃北敌之福非中国之福也此臣所谓将来之患者也然二国势非久相攻者也一二年间不能相并则必复合使北敌驱新励之强兵无西人之後害而南向以窥河北则又将来之患大者也臣虽不知朝廷顾河北为如何但於本路之事以今年较去年则亦可见去年已前河北官吏无大小皆得举材而择能急於用人如不及者惟恐一事之失计故也自今春以来差除渐循旧弊凡干敏之吏熟於北方事者举尔奏乞百不一?不惟使材臣能吏不劝而殆亦足见朝廷不忧河北之事办否也至如废缘边久任之制而徙刘贻孙以王世文当冀州李中吉当广信王中庸当保州刘忠顺当邢州如此数人於闲漫州军尚忧败政况於边要之任乎臣愚以朝廷不以北事为忧

历代名臣奏议卷三百二十五








◇王隆汉官篇解诂叙

前安帝时，越骑校尉刘千校书东观，好事者樊长孙与书曰：「汉家礼仪，叔孙通等所草创，皆随律令在理官，藏于几阁，无纪录者，久令二代之业，暗而不彰。诚宜撰次，依拟《周礼》，定位分职，各有条序，令入无愚智，入朝不惑。群以公族元老，正丁其任，焉可以已！」刘君甚然其言，与邑子通人郎中张平子参议未定，而刘君迁为宗正、卫尉，平子为尚书郎、太史令，各务其职，未暇恤也。至顺帝时，平子为侍中典校书，方作《周官解说》，乃欲以汉次述汉事，会复迁河间相，遂莫能立也。述作之功，独不易矣。既感斯言，顾见故新汲令王文山《小学》为《汉官篇》，略道公卿内外之职，旁及四夷，博物条，多所发明，足以知旧制仪品。盖法有成易，而道有因革，是以聊集所宜，为作解诂，各随其下，缀续后事，令世施行，庶明厥旨，广前后愤盈之念，增助来哲多闻之览焉。（《续汉·百官志一》注）


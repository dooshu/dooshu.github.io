○送元举归幽泉寺序

佛之道，大而多容，凡有志乎物外而耻制于世者，则思入焉。故有貌而不心，名而异行，刚狷以离偶，纡舒以纵独，其状类不一，而皆童发毁服以游于世，其孰能知之！今所谓元举者，其视瞻容体，未必尽思迹佛，而持诗句以来求予，夫岂耻制于世而有志乎物外者耶？夫道独而迹押则怨，志远而形羁则泥。幽泉山，山之幽也。间其志而由其道，以遁而乐，足以去二患，舍是又何为耶？既曰为予来，故于其去，不可以不告也。


○知人官人疏 【 知人官人】

此疏凡所條議陞除皆破常格收才用之言

臣讀虞書皋陶謨、有曰在知人、在安民、又曰、知人則哲、能官人、是知人君代天理物、其職專在於安民、然推安民之要、又在於能知人、而使官稱其才也、臣謹用斟酌古今事宜、遵照　祖宗舊制、擬為知人則例五條、官人則例一十五條、上塵　聖覽、以助睿思之萬一、昔宋臣范仲淹上百官圖於宋仁宗曰、如此為敘遷、如此為不次、如此則公、如此則私、襄敏之為此言以自况也且曰進退近臣。不宜全委之宰相。仲淹當時官非言路。任匪銓曹。豈不為越職當罪也。然其區區愛國之誠。不遑自顧。傳諸天下後世。皆以為忠。而惜其不能盡用也。臣之愚誠、竊亦效此、伏惟　聖明垂意省覽、天下幸甚、

計開

知人則例五條　一論人之才術。當以誠心體國愛民為主。然議論煩多愛憎不一亦執從而定為此等也而才與守斟酌品第。有是心而才與守兼優者為第一等。有是心而或才優守次或守正才次者為第二等。無是心而才守兼優者為第三等。無是心而或有才無守或有守無才者為第四等　一論人之心行。如大臣科道翰林。及在外方正官、當以奸詐冐嫉為重而貪墨為次其部寺屬官方面佐二、及知府以下。則惟罪其貪酷。而偏詐之人尚未可去。　一凡尚書侍郎都御史府尹翰林科道布政使按察使兵備提學知府以上。各項緊要官。俱令到任一月後。各舉一人自代。吏部擇其舉多者擬奏陞擢。庶多得人。　一兩京大臣及在外撫按官。俱以能薦賢稱職多者見其知之之明。異日可備吏部之選吏部堂上官。尤宜責其擇人多訪。不必避嫌。　一今內外臣僚。皆以因循保守為賢。其有盡忠為國。擔當幹事。不避流俗者。朝士則眾怒羣猜。不能存立。在外司府等官。亦多被眾忌。流謗考劾。因而誤黜。以此盡沮忠直之氣萬一國家有事無人肯當是皆彼職名不聞於上故也今宜法古御屏記名故事。密訪內外臣僚。中有盡忠體國。才堪委用者。親記其名一二。則彼不為奸謗所陷。而真才得用矣。

官人則例一十五條、今閣員之選亦不拘于詞臣一途　一內閣三員、或四五員、舊當寅亮輔弼之任、今又總裁六部而議其進黜。職任至重。遇缺宜斟酌先朝李賢等事例。於六部尚書左右都御史中取其才望出眾。練達事故。公忠體國知人有容者推補。一兩京六部尚書左右都御史。約共十四五員為一等。有缺官於在外行事右都御史。及兩京左右侍郎。坐堂副都御史共二十四五員內推補。仍須論其職務難易輕重。或量其才力所宜。由簡易而陞重難或聽其心志所願辭重難而就簡易以均勞逸　一兩京六部左右侍郎坐堂副都御史在外總制總督等項右都御史。約共二十四五員為一等。有缺宜於兩京大理寺卿坐堂僉都御史府尹詹事學士并在外各處廵撫廵視南京管粮副僉都御史十三布政司左右布政使共四十餘人內推補。　一遼東薊州宣府大同山西延綏寧夏甘肅陜西四川貴州雲南兩廣鄖陽南贑保定河南山東湖廣江西淮鳳蘇松各邊腹廵撫并廵視河道御史共二十三員為一等。此等官最要得人最宜久任如宣德正統景泰年間。各邊廵撫有只用寺丞等官領敕行事。不必官大。又如周忱在蘇松。自侍郎陞尚書凡二十二年。王翱在遼東。自僉都歷陞副都右都左都凡十有一年。于謙在河南山西一十八年。陳鎰在陜西亦十餘年。是皆事久功成。保濟得地方生民。為朝廷分憂。今此等官。宜於兩京各寺卿少卿大理寺丞年深出眾給事中御史郎中。在外右布政使按察使左右參政年深兵備副使上等知府內推陞。原職高者陞副都。原職卑者陞僉都。十分資淺者陞署職。令其領勑一般行事。其有在邊不諳軍旅。而善理民事者。改任腹裏不為貶抑年深有勞者。就彼僉都陞副都副都陞右都常管此方。十分年深勞著者。就陞部院掌印如正統天順年間。金濂年富皆自副都陞戶部尚書不為躐等。葢先必如此廣推。方能得人。後必如此重擢。方能久任。久任方能修葺得邊疆完固。撫治得百姓安樂。以為國家久安長久之計。　一兩京府尹并在外十三布司左布政使共十五員為一等。俱要用歷練民事不厭煩勞者。循資遷轉。此官稱職者。留以久任遷陞六部侍郎。并都察院坐堂副都御史不必更陞在外廵撫以致遷轉不常不得盡心民事其心行雖公廉。而才力不稱者遷改相應職事。奸貪者即時罷黜。如天順年間刑部尚書陸瑜禮部尚書蕭暄皆由布政徑陞。今若止陞侍郎副都不為躐等。世廟時議禮諸大臣俱□惡詞林各官永嘉至奏罷庶常之遷公此疏亦似與諸公相合　一翰林院春坊詹事府等官以備顧問侍講讀草制誥修史牒。最一清要之職。唐宋以來。多重此官。以備卿輔之選然多選外官才學過人者試任雖取中狀元亦令試歷民事。方纔取入翰林。我國初多用徵聘隱逸之士。永樂宣德正統以來。如查士奇張洪由王府審理教授。黃淮劉鉉張益由中書舍人。鄒濟陳仲完由教職。儲懋王洪陳山由給事中。劉球李時勉陳敬宗由主事。胡儼由知縣。蔣驥由行人。于敬由御史。各陞翰林詹事春坊等職。又如張英由教職薦陞給事中復進中允。郭璡由參政李賢由主事薛瑄由御史。皆歷陞侍郎尚書兼詹事學士。又如張顯宗由翰林歷陞祭酒。出為布政。郭濟歷任春坊。復陞知府。王珣由撿討陞大理寺丞。廵撫貴州。歐陽謙由御史改編修。復陞郎中。徐旭由御史陞郎中祭酒復改脩撰。羅汝敬由侍讀改御史是皆惟才所宜不拘內外出入所以得人近年拘定庶吉士及進士第一甲素稱閣下門生者。方得選授。天下不無遺才。今宜遵復舊制。不拘內外郎中職事。但有文學素行出眾者。許大臣言官論薦。內閣吏部召試此官庶幾得人。而可儲卿輔之望矣。　一給事中御史。皆有言責上而君身朝政缺失。下而臣僚是非邪正。皆唯其所言是聽。使非其人。人主誤聽其言。則聰明惑亂。是非邪正不明。誤事不小不聽其言又為拒諫取謗天下至於御史。又有廵按。激濁揚清。除奸革弊之責。所係一方利害尤重。故自古慎重此官。我　祖宗朝如王翱由寺正。甄庸由知府左遷。陳祚由參議。康慶由知州落職。皆復陞御史。虞翔王鐸年富由教職。冀凱由州判官。皆陞給事中。又如丁璿由主事。馬守中由同知。俱陞御史徐旭由御史陞郎中。復改翰林。歐陽謙由御史入翰林。復陞郎中。是皆唯才所宜不限資格所以得人而又拔其尤者。超擢侍郎僉都御史等官。所以肯盡其職。且又不時考察。使偏私浮偽者不得混於其中以惑上聰明。所以天下常受諫納之福。而君上不受拒諫之名。今宜使大臣于內外郎官。及聽選進士中。各薦所知。必其忠直公正明識治體者。方授此官。三年之內。考其敢言而忠諫有益。舉剌得宜及廵按在外。激揚興革。有益地方者。留以久任。超擢卿佐等官。其有敢言而言或不切於事體。或過激烈易至觸忤者。則遷改內外相應職事以保全之後仍記其忠直。覈其後效。量加超擢。其或當言不言。或挾私附勢妄奏。及廵按不職者。明奏降黜。如此則言官皆得忠正之人。而朝廷納其忠諫。有益於天下矣。　一吏部文選考功兵部職方武選禮部儀制司郎中。亦須妙選。若得其人。亦宜久任。量加超擢其中常有不稱者即令外補。　一通政司鴻臚寺官專取聲音洪亮於本衙門遷轉。巳有舊規。其有才堪部院者。亦行推用。　一兩京坐堂僉都御史南京總督粮儲都御史。及各寺卿佐并各部寺属官。照常循資遷轉。然人才各有所長。有不相宜者。彼此更調不妨。　一在外布按二司官。宜不只於本地衙門遷轉。雖有資格遲速不同。臨了總筭。有甚懸絕不得巳者。方推鄰近地方官陞補。仍照弘治以前事例。僉事徑陞副使。副使徑陞按察使。按察使徑陞左布政使。參議徑陞參政。參政徑陞右布政使。不必如今逐級挨陞。南北遠調。以致往來不常。虛曠歲月。地方常致缺官誤事。其四川雲南貴州廣西員缺。宜於附近地方資淺人員內。比常早陞以酬其勞遠。　一各道分廵僉事。國初選定道分。九年方攻後因改道不常。凡遇地方難事。皆推避不理。以致豪強貪猾。任情作弊害民。地方受患。今皆宜如廣東等處事例。三年滿日。方許改道。仍須考其三年任內奸弊盜賊豪強貪猾之有無。以為殿最。本司若有進表等項公差。止於貼堂副使或分廵各道僉事內差遣。其分道三年之內。不許改差　一各處緊要兵備及提學官。俱要於資淺人員內推其才力相應者先陞僉事。後加副使。常管此方。其職任內事務。不許他官攙越。如提學所管教官。兵備所管有司廵捕。并衛所官有犯。撫按衙門俱就委其提問。不必改委他官。以致權柄不一。事體難行。兵備必須兼理本道分廵以便行事至於練兵捕盜。應該勸賞等項財物。許其措置。或動支官錢。如此久任專制。方可責某成功。十分年深勞著者。提學推陞少卿祭酒等官。兵備推陞各邊廵撫。其餘照常遷轉。才力不稱者。就行改調別任。不宜姑息。　一知府知州知縣三等視民之官。使非其人則上司雖有好官。行得好事。不能實到百姓。所以自古國家慎重此職。漢制郎官出宰百里。郡守入為三公。唐制不歷剌史。不得任侍郎列卿。不歷縣令。不得任臺郎給舍。我國初取中進士。俱選縣官。徵至賢才。多選守令。正統以來。知府俱責大臣保舉知州知縣另委吏部揀選。所以得人。且又立為定制知府知州見上司不行跪禮。以重其職。其久任卓異者。不次超擢。如何文淵由知府即陞侍郎。胡儼由知縣即陞撿討。所以人多樂為此官。弘治初年。又責其備荒積穀多少。以為殿最。所以民受實惠。固得邦本。如此久長正德以來此官不重。輕選驟陞。下焉者惟圖取覓得錢。以防速退。上焉者。惟事奉承取名。以求早陞。皆不肯盡心民事。以致民窮財盡。一遇凶荒。多致餓死。今宜遵復　先朝舊規。知府令在京堂上官於京官七品以上在外在閒五品以上官內保舉。在外撫按及布按二司掌印官。於參議僉事同知知州內保舉。其知州知縣。俱聽吏部預行揀選。仍責撫廵布按二司。於府通判推官州同知知縣內保舉堪任知州之人州判官縣丞主簿儒學教職司府衛首領官內保舉堪任知縣之人。必其有愛民之誠。有守巳之操有處事之才。三者俱備。而後可任此職。後有不稱舉主連坐。誤舉者先能自首則免。到任之後。察其奉公守廉而不盡心民事。才力不稱者。改任品級相應職事。貪酷罷軟者。即時罷黜。其稱職者留以久任知府九年以上者。即陞四品京堂。并布按二司長官。次者照常陞參政副使等職。知州九年上者。即陞參議知府郎中僉事。次者照常陞員外府同知運同等官。知縣上者三年行取到京。考其文學德行出眾者。選入翰林。忠直剛正識治體者選為科道。才識優敏者分任部寺屬官。其有深得民心。願留久任者。超擢府州正職。次者九年六年照常遷轉。如此選任。方得民受實惠。地方遇凶荒盜賊。可保無虞矣。　一在外知府知州知縣。與凡方面有司等官陞選。俱合註於原籍相近地方。廣西雲貴有司。尤宜查照弘治以前事例。只於本省人員內陞選。庶免其不服水土且得到任易便。不致地方曠官日久。


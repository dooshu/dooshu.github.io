○请禁奸人得牒免差奏

请诸司诸使，应有捉利钱户，其本司本使给户人牒身，称准放免杂差遣夫役等，如有过犯请牒送本司本使科责，府县不得擅有决罚，仍永为常式者。臣昨因奉进止，追勘闲厩使下利钱户割耳进状，刘嘉和诉被所繇分外科配等事由。因勘责刘嘉和所执牒身，所引敕文，简敕不获，牒闲厩使勘敕下年月日，又称远年，文案失落。今据闲厩使利钱案，一使之下，已有利钱户八百余人。访闻诸使，并同此例。户免失役者，通计数千家。况犯罪之人，又常侥幸。所称捉利钱户，亦不得本钱。百姓利其牒身，情愿虚立保契，文牒一定，子孙相承。至如刘嘉和情愿充利钱户事繇，缘与人殴斗，打人头破，时便于闲厩使情愿纳利钱，得牒身，免府县科决，实亦不得本钱，已具推问奏闻讫。伏奏进止，令臣具条流奏闻者。今请诸司诸使所管官钱户，并依台省举本纳利人例，诸司诸使更不得妄有准敕给牒身，免差遣夫役，及有过犯，诈作府县处分，如官典有违，请必科处，使及长官，奏听进止。其先给牒者，并仰本司使收毁，入后在人户处收毁不尽，其官典必有科责。其捉钱户元不得本钱者，亦任更不纳利，庶得州府不失丁夫，奸人免有侥幸。


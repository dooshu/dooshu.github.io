谢两宫遣使郊劳疏


臣于五月二十一日，被召还朝，早夜疾趋，以六月十五日到京。仰荷圣母慈圣宣文皇太后，特遣慈宁宫管事太监李琦于城外真空寺，口传慈谕，慰劳勤惓。又特赐银八宝二十两，金钱川扇十柄。随又遣管事太监李用，颁赐上用干点心二盒，熟肴四盒，果饼二盒，鲜果二盒，清酒一坛，臣谨俱叩头祗领讫。

伏念臣受国厚恩，矢当捐躯以报。闻君召命，岂敢俟驾而行，起居不遑，分义宜尔。乃荷慈恩曲轸，宠命重申，谆谆慰劳之辞，奕奕珍奇之贶。顾以凡庸，沐此优眷，镂肌切感，陨首奚辞。臣不胜感奋激切之至。

仁圣懿安皇太后同。

（奉圣旨：览卿奏谢，圣母知道了。礼部知道。钦此。）






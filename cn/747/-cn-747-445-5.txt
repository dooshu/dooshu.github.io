○为李尚书谢恩表

臣某言：监军副使回，伏奉敕书手诏，宣慰臣及将士黎庶等，并赐幕府大将已下改官告身二百八十七通。圣泽鸿私，发扬寓县，荣光喜气，充溢辕门。臣苛中谢。伏惟皇帝陛下配天立极，抚运乘时；酌万姓而为心，法四时之行信。汗马之劳必录，鸣鸡之用不遗，实均雨露之泽，曲播乾坤之造。顷以戎臣殒丧，军国忧惶，将校叶心，佐寮奉职。皆能奖忠守义，俟命於天，致使州县底宁，风尘不惊。此乃臣子常分，国家旧规，守而勿失，幸免获戾。岂意圣谟广运，睿渥旁流，特令甄叙，宠授官命。勖以忠贞之效，优其爵秩之荣，光启朝端，昭宣海内。凡是含识，孰不知恩？其来希皓等二百馀人，无不感极成悲，铭心殒涕，不胜荷戴之至！


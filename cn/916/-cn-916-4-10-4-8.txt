【正德舞歌】

曰（《晋书》误作日。）皇上天。玄鉴惟光。神器周回。五德代章。祚命于晋。世有哲王。弘济区夏。陶甄（《宋书》作甄陶。）万方。大明垂耀。旁烛无疆。蚩蚩庶类。风德永康。皇道惟清。礼乐斯经。金石在县。万舞在庭。象容表庆。协律被声。轶武超沪。取节六英。（乐府作《音英》。）同进退让。化渐无形。大和宣洽。通于幽冥。（○《宋书》乐志。《晋书》乐志。《乐府诗集》五十二。《诗纪》四十。）


○太宗飞白书答诏记

太宗文皇帝飞白书十二句五十五字者，贞观十六年答右散骑常侍刘洎之诏也。吾观古之令主，未尝不虚已以纳谏；古之良臣，未尝不匪躬以尽直。然後百度贞，九有清，繇此物也。初太宗与公卿大臣往复古义，以聪明示群下。洎退而上书。其大旨以为动神机，纵天辩，不若凝旒虚襟，以至公慎取舍而已。故沃心以纳，优诏以答。嘉其忠，故以诚词；渥其礼，故以手翰。史臣《实录》，具载其事。有都官郎中窦泉者，博古尚艺，贞元初，得其书於人间。太清宫道士卢元卿又得之於窦氏，元卿工为篆隶八分诸书，具其家法，保而藏之久矣。元和五年夏四月，子以太常斋荐於宫，师因出而示子。子乃整衣冠，离次捧视，且以见圣唐建巍巍无穷之基，在此编也。至若缥缈鸿飞之势，轻浓蝉翼之状，子敬白而不飞，子云飞而不白，稽合从美，裁成绝艺。又以见哲王之馀裕，书圃之逸品云。


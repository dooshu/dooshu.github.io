○得替官限家居一年方得赴阙敕

应诸道前任行军副使等，例从替罢，久住京师，每念滞淹，尝怀恻悯，极欲疾速发遣，稳便安排。但以拟除一人，须俟一阙，授命者才去，得替者便来，到阙既专望渥恩，在任又须终月限，循环不已，积滞转多。而况在京，所费亦倍，必想在外一年事力，才充在京数月支持，比候阙员，多称委困，当别行於条贯，期各守於规程。起今前件官员等，如得替後，且就家私，稳便安居，限一年後，方得赴阙。朝廷当据职资，便与比拟，或非时有阙，与就便安排，自然公私得济，出处合宜。有员阙以安排，无岁时之停滞，事关悠久，情在优矜，各委遵承，勿得逾越。其先得替在京者，宜令中书据见有员阙处，量才安排，仍降敕诸道，各令知委。


○又启



范泰云：“今既，遂祭于庙，故四时蒸尝”。如泰此言，殷与蒸尝，其本不同，既之後，可亲蒸尝而不得亲殷也。太常刘瑾云：“章后丧未一周，不应祭”。臣寻升平五年五月，穆皇帝崩，其年七月，山陵，十月，殷。兴宁三年二月，哀皇帝崩，太和元年五月，海西夫人庾氏薨，时为皇后，七月，葬，十月，殷。此在哀皇再周之内，庾夫人既葬之後，二殷策文见在庙。又文皇太后以隆安四年七月崩，陛下追述先旨，躬服重制，五年十月，殷。再周之内，不以废事。今以小君之哀，而泰更谓不得行大礼。臣寻永和十年至今五十馀载，用三十月辄殷，皆见于注记，是依礼，五年再殷。而泰所言，非真难臣，乃以圣朝所用，迟速失中。泰为宪司，自应明审是非，若臣所启不允，即当责失奏弹，而愆惰稽停，遂非忘旧。请免泰、瑾官”。（《宋书·礼志》三）

孔坦

坦字君平，愉从弟，元帝为晋王，以为世子文学，东宫建，补太子舍人，迁尚书郎，免，明帝时，扬州刺史王导请为别驾，成帝初迁尚书左丞，苏峻反，为陶侃长史，峻平，迁吴兴内史，封晋陵男，加建威将军，免，寻拜侍中，咸康初，大司马王导请为司马，迁侍中，出为廷尉，以疾去职，加散骑常侍，迁尚书，未拜卒，赠光禄勋，谥曰简，有集十七卷。




列传第一百二十六 循吏


古者治民之吏，事权一而责任专，县之事专于令，郡之事专于守，故无所牵制，而吏得展其才。至元之官制则不然，县有尹有令，府州有知府、知州，路有总管，而皆设达鲁花赤以监之。凡为达鲁花赤者，非蒙古则色目人，皆懵于中国之治术者也。夫既以达鲁花赤监吏矣，则吏之权已夺于达鲁花赤。使其贤犹将与吏争是非可否而牵制其所为，而况懵于治术者乎！虽洁己爱民者亦时有之，然其奸贪枉法，虐杀无辜，史固不绝于书也。此元之吏治所以日窳，而盗贼所以不息欤！吾征之刻石，凡去思遗爱之碑，颂达鲁花赤总管以下之德政，存而未佚者，尚得五六百事，大抵皆空言无实习为谀美。呜乎，是亦吏治之窳之一端矣。今为循吏传，采其卓有治行者著于篇，庶几信以传信云尔。






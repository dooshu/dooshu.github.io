○為慎固地方以遏虜寇事疏 【 寧夏設游擊】

寧夏花馬池興武營清水營。直抵高橋兒等處地方。乃套賊入寇之門戶。然賊之所入雖經於寧夏而其所利則在於腹裏寧夏如能捍禦。使賊不敢拆墻而入。則腹裏可以無患。但恐地方散漫。墩堡稀疏。士馬單弱。不能遏其方張之勢。彼既拆墻進入。必將抄我環慶。犯我固原。深入我安會靜寧隆德諸處。內有監牧馬匹。尤為賊所窺伺。加之土漢雜處。易于生變。一失保障。則根本動搖。故延寧為手足之疾、其禍速而小環固乃心腹之疾其禍遲而大尚書秦紘、原擬推選宿將、充遊擊將軍、操練軍士用防不虞、深為有見但當時委任非人、致招物議、又因邊事稍寧、議者遂謂官多人擾、奏行革罷、未及兩月、大虜竊發、分抄邊鄙無處無賊守備等官。各有信地彼眾我寡。徒閉壘以自全。分疆畫界。至相望而不救。於是眾論囂然。盖謂游擊不當革。游兵不當散。方議奏復、而賊情已寧矣。臣謂兵無常形。事有萬變因時制宜。固難執一。奏設遊擊者。乃安內攘外之圖。奏革遊擊者亦省事惜費之意。今北虜得志。而驕。冬間難保不入河套萬一拆墻深入。數必不少。陜西遊擊將軍。似當復設。隨處應援截遏。以安人心。且諸鎮一體。遊擊之設不惟援本鎮亦可援別鎮則連絡各鎮正藉此遊兵所関人勢不小如大同遊兵應援宣府延綏遊兵應援大同寧夏遊兵應援延綏則陜西設有遊兵既可保障內地亦可為延綏寧夏緊急之援不為無益但添官非難。得人為難。任非其人。平時恣剝削臨事安可倚仗此一叚為議罷設遊擊者調停之言非惟來議者之口抑且壞地方之事。博采得守備固原署都指揮僉事陳善、老成歷練、慣戰知兵、平時撫士有方、遇敵當先不怯、且歷官年久。山川道路。險易熟諳、使當折衝禦侮之任則兵將相知。地利人心兩得。可責成功矣。


84　百一詩室廣致陰出吕覽　高臺多陽廣室多陰諸説　百一篇詩譏切時事　百一詩名義


應璩百一詩：「室廣致凝陰，臺高來積陽。」出吕氏春秋。

【集證】太平御覽百七十四：「尸子曰：『厚積不登，高臺不處。高室多陽，大室多陰，故皆不居。』」此又吕氏春秋所本也。春秋繁露循天之道篇「高臺多陽，廣室多陰」，亦本尸子。

【元圻案】吕氏春秋孟春紀重己篇：「室大則多陰，臺高則多陽。」〇文選二十一有應休璉百一詩一首〔一〕，無此條所引二句。李善注：「張方賢楚國先賢傳曰：『汝南應休璉作百一篇詩，譏切時事。』意以有百一篇，故曰『百一』。李充翰林論曰：『應休璉五言詩百數十篇，以風規治道，蓋有詩人之旨。』又孫盛晉陽秋曰：『應璩作五言詩百三十篇，言時事頗有補益，世多傳之。』據此二文，不得以一百一篇而稱『百一』也。今書七志曰：『應璩集謂之新詩，以百言爲一篇，或謂之百一篇。』然以字名詩，義無所取。據百一詩序云：『時謂曹爽曰，公今聞周公巍巍之稱，安知百慮有一失乎？』『百一』之名，蓋興於此也。」〇明張氏溥漢魏百三名家應休璉集有百一詩八首，其二云：「室廣致凝陰，臺高來積陽。奈何季世人，侈靡在宫牆。飾巧無窮極，土木被朱光。徵求傾四海，雅意猶未康。」

〔一〕「二十一」，原作「二十二」，據上古本文選卷二一詩乙百一百一詩改。






其二十七





燕赵有秀色，绮楼青云端。眉目艳皎月，一笑倾城欢。[一]常恐碧草晚，坐泣秋风寒。纤手怨玉琴，[二]清晨起长叹。焉得偶君子，共乘双飞鸾。

[一]陆厥《中山孺子妾歌》：“一笑倾城，一顾倾市。”



[二]陆机诗：“佳人抚琴瑟，纤手清且闲。”江淹《扇上彩画赋》：“玉琴兮散声，素女兮弄情。”



萧士赟曰：此与二十六首同意。怀材抱艺之士，惟恐未能见用，而老之将至，思得君子附离与共爵位而用世也。






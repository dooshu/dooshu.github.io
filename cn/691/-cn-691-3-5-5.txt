◎犯淫

乾隆末，厦门某生籍龙溪者，有夙慧，品格亦潇洒不群，同辈咸器重之。年十五，赴郡应试，停停，主人柴姓，适有仆妇在门前买柴。友人戏出对云："柴妈买柴，大担小担。"（皆厦门地名）某应声曰："篾片破篾，长拖短拖。"（皆漳州地名）盖座中适有惯作中媒者，人皆戏呼之为蔑片，因借对嘲之，一堂皆为之拍案叫绝。是岁，即游庠，旋食饩。秋闻，亦屡膺首荐。三十许多时，忽语人曰："余曾淫三室女、两寡妇，天谴将至，且生平蚊蝇从不着体，今麾之不去，知不能久留矣。"未几寻卒。因此知"风流名士"四字之误人不浅也。


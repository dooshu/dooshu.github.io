▼赠铜台李壮士

我祖昔都邺，神武为世雄。

至今铜台下，子弟习其风。

问君家何方，紫陌遥相通。

虽云此相遇，情与乡里同。

君有力振虎，勇气闻山东。

匹马轻侠游，刀环缀缨红。

正当兵尘起，思立尺寸功。

不从董健儿，欲缚萧老公。

凌厉越宋土，逶迤出齐中。

时人不相顾，弃之若秋蓬。

我岂白面郎，少年亦困穷。

起为壮士歌，迅商薄高穹。

初饮五斗尽，再饮一石空。

与君岂乐祸，西方见妖虹。

莫谓着鞭晚，艰难殊未终。


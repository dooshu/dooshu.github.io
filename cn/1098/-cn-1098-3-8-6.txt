○刘子有金陵之差遂便觐省

使君昔居紫荆关。日登燕峤望吴山。逢人颜色郁黯黕。对酒涕泗交潺湲。使君南向金陵去。孤帆夜拂春天树。旅枕常欹月落时。梦魂先到云飞处。杨子江头青草斜。大孤山前开杏花。行人三月重回首。游子一年初到家。出门烟草满芳甸。凤凰台接麒麟殿。游陌联翩追宿娱。墨场婉娈罗宾燕。人生意气无南北。白马青袍动江色。即看舣舸石头城。还闻税鞅钟山侧。钟山崒嵂压秦淮。燕赵风云入望来。芙蓉秋鴈多愁思。问君何日锦帆回。

【卧子曰腴于高适壮于李颀】


109　世家田常見存而呼以謚　民歌田成子未必指田常


田敬仲世家：「齊人歌之曰：『嫗乎！采芑。歸乎！田成子。』」史通暗惑篇曰：「田常見存，而遽呼以謚，此之不實，昭然可見。」【原注】蘇氏曰：「田常之時，安知其爲成子而稱之。」

【集證】韓子外儲説右上：「周、秦之民，相與歌之曰：『謳乎，其已乎！苞乎，其往歸田成子乎！』」遷之説本此。

【方樸山云】輿人之誦，衝口而出，本非筆記，字無定畫。既事而驗，作書者飾成之耳。此歌「田成子」，其音則云，未必即此三字也，安得以呼其謚駁之？即如「鸜鵒」童謡，在文、武世，所謂「稠父」、「宋父」，豈即昭、定命名本字？師己因有來巢之事，而兩公名音頗近，遂附著之，左氏又從事後實注之。不然，豈有身爲魯大夫而敢名其君者乎？且即「鸜之鵒之」，亦未必是此「鸜鵒」字。

【又云】正統時，京師謡曰：「土地土地，城隍土地。」而郕王應之，可例推史記此條。

【繼序按】方説是矣，然滕公之銘又曷爲解？

【又按】正統時謡云「雨滴雨滴」，蓋音如「與弟」也。

【元圻案】光武之將興也，先有「劉秀當爲天子」之謡；岳武穆之將擒楊么也，么自言有「除是飛來」之讖。吉凶先見，理有或然。






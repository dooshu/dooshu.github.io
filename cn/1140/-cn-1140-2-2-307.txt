先太宜人改葬志感

古者不修墓矧乃墓屡迁宅兆苦非所大事多屯邅周身未云美蚁穴突潜穿惴栗发幽宫骨朽松根纒譬人据蒺藜岂不思细氊挥泪易狸首改卜此新阡山川洵回互草木亦芊眠雪晴复暄暖杲日悬山巅亲交来会葬车骑何骈阗刑牲荐椒酒林麓累几筵鸡黍养不逮椎牛纷徒然万恨感既往吞声还涕涟


哭刘何实学使

其一
昨日寄书去，谁言吾友亡。
病衰才举子，留滞久为郎。
薄命文章促，愁云海岱长。
诸生依讲席，凄断几人肠。

其二
近逢齐鲁客，问讯倍沾巾。
好事能过我，怜才不畏人。
药栏吟句苦，画舫汎湖频。
痛惜风流尽，空遗八口贫。

其三
共是西曹客，同官东鲁来。
喜先游阙里，恨不到蓬莱⑴。
词赋精魂在，生徒气运摧。
秪看双玉树，泪眼为君开。
⑴ 君知余《海市歌》在蓬莱阁，喜动颜色。



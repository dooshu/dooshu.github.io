韩元吉　秋日杂咏六首

客少无尘语，官閒省吏文。

醉眠千嶂日，危会一窗云。

酒户时通籍，诗坛渐策勋。

平生不龟手，郢客浑挥斤。

韩元吉

韩元吉　秋日杂咏六首

草草重阳节，黄花惜未开。

故人犹有酒，行客且衔杯。

日落蛩声苦，云低雁影来。

南山足佳气，独立意徘徊。

韩元吉

韩元吉　秋日杂咏六首

醉著山堂梦，初凉枕簟清。

秋声迷夜雨，月色误天明。

为客心长惯，思新意未平。

岁华容易晚，寂寞壮心惊。

韩元吉

韩元吉　秋日杂咏六首

古郡青山合，乘高眼倍宽。

风惊梧叶阵，雨暗菊花团。

凉色宜欹枕，秋光怯凭栏。

向来疏懒意，景物暂相欢。

韩元吉

韩元吉　秋日杂咏六首

怪底西风别，秋香一夜繁。

攒金差可拟，揉蜡巧能抟。

买地宜多种，移床且细看。

江南篱菊晚，赖尔慰愁端。

韩元吉

韩元吉　秋日杂咏六首

绝壁跨城楼，连天海气浮。

长空去鸟尽，落日断云留。

鼓角深秋壮，山河薄暮愁。

劳生知底所，倚杖寄沧洲。

韩元吉


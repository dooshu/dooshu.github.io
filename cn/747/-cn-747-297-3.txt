○贺连理树表

臣闻灵气所生，恒起於无形；祥迹所凭，名属於圣日：虽微物之成象，固王者之明徵。臣所部官园中有李树，质茂宗生，异标恒类，交枝两出，共理三连，绿叶密而泛烟，白花糅而似雪，观於即事，知者称瑞。当今星精下流，天意元寄，嘉图谁载？休徵莫俦。昔上林树生，中兴刘氏，推神议物，我则居多。臣谬齿劳章，惭名首席，欣逢偶数，窃跃昌期。


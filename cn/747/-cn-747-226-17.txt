○钱本草

钱味甘，大热有毒，偏能驻颜，彩泽流润，善疗饥寒困之患，立验。能利邦国，贤达，畏清廉。贪婪者服之，以均平为良，如不均平，则冷热相激，令人霍乱。其药采无时，采至非理则伤神。此既流行，能役神灵，通鬼气。如积而不散，则有水火盗贼之灾生；如散而不积，则有饥寒困厄之患至。一积一散谓之道，不以为珍谓之德，取与合宜谓之义，使无非分谓之礼，博施济众谓之仁，出不失期谓之信，入不妨己谓之智，以此七术精炼方可。久而服之，令人长寿；若服之非理，则弱志伤神，切须忌之。


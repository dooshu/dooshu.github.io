○对祭星判

〈甲祭，司人沃盥执烛，而献人数未便陈玉彻奠。监祀纠其失仪。甲诉云：来岁美恶，岂玉能知？〉

祭神如在，肃事以敬，求之仿佛，望反诸幽。持以精诚，同夫尝日，甲司小职，谬乎大义。盥而从事，情初寓於夙兴；烛以终歌，理乃失於明发。献牲虽奠，礼玉未陈，苟藻之可嘉，将琮璧而何用？虽气均通正，自调风雨之期；若岁遍祈禳，将从汉之祀。入刑自通於抵玉，论罚不假於钧金。

姚重成

重成，天宝时擢书判拔萃科。


○送安南裴中丞序

士君子循道致用，感恩宣力，则万里如咫步，溟波犹康庄。况金印照路，熊车伏轼，提封甚阔，命赐甚厚，此裴侯所以笑就道，视交州如衡轭之前，则天时之瘅热，地里之迥远，皆细故也。初裴侯夷退燕息，未尝角逐於有司，且曰：“不试则已，岂能自售？”其後累以惠文法冠为戎辂上介。甫登中台，旋镇南服，盖纯钩百汰，不得自闭於匣中明矣。今天子惠兹元元，迈唐虞之风，鄙夫司言九年，玷辱清近，顾不能裁成训，著一代典法，耗竭蚩鄙，为明时羞，思得上分忧叹，下布条职，使四封之内，列郡和洽，斯亦大丈夫之事也。因君是行，聊复起予，追思往岁，携手相乐，与兰陵萧元植、范阳卢载初宦游出处，多在江介，索然物故，何可胜言？又想夫杨柳古湾，秣陵仁祠，寒夜促膝，欢言举酒，晦明飚驰，忽二十年，各乘风波，时一会合。今日出祖话别，在加餐自爱而已。至若马文泉之功略，士威彦之教化，憬俗裔人，纳诸掌握。明珠文犀，视同涕唾，皆裴侯彀中所畜也。不复烦言。


○请禁妄言投匦疏

臣忝掌刑名，合论法律。臣见比年己来，有前州县官，或假侵官，不量事体，皆投匦乞官。况大朝取士之门，有举有选。苟有长才茂器，举选安敢滞留。国家置匦之意，本为诉冤。士人乞官，安得造次！又闾里浅识，滥繇官路，妄有求请，不顾格律条章。所司以陛下方开言路，不敢是非。典法是国家大经，谁可析言轻议！此後凡投匦上言，乞官乱法者，望下所繇法司，勘验可否。

赵凤

凤，幽州人。仕梁为博州刺史判官，迁郓州节度判官。後唐庄宗取郓州，得凤，以为扈銮学士。同光二年授礼部侍郎。天成四年拜门下侍郎同中书门下平章事。寻罢为安国军节度使。清泰初召还，授太子太保。二年卒。


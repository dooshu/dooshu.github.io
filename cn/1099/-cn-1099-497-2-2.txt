○與姚鏡初 【 兌運利弊】

東南財賦之區、敝邑在東南中、賦尤獨重、幅員才二百里。而漕粟至八萬有奇。其一徵矣。兌運法正耗米百石。加九石八斗。而此一百九石八斗者。至都止交卸七十餘石。盖每百石有三十七石之贏矣。而旗軍何厭之有。故詆米為濫惡。以圖溢於額外。積胥夤緣為奸利。奸里之窟穴其中者。輒虛增以為柔良先。日復一日。以迄去歲。加至十四石。寖加至十八石。而益之以尖。又多方其名色。如綱司伍長倒籮之類。每米一石。費銀八分。積至八萬。所費若干矣。夫民之奸者少而良者多。米之惡者少而善者多。而民之良者。與米之善者。偏受勒于奸旗者多。長此不窮。不隄之祖宗之法。其何紀極。康父母下車、廉得其實、初冬即立限徵米貯倉、曰米不足、將有折乾之弊病國、米集矣、簸之颺之、至再至三、曰米不淨、將有浥耗之虞病軍米足矣、淨矣、遼粮儲矣、戎器戒矣、行粮緘矣、曰如是而不堅持漕矢?見、或溢額以予軍病民、不可以為民父母、而旗軍於去歲得志之秋、則又騰敝邑以節節高。日日長之號。今歲遂有營撥敝邑以為利者。其故弄敝邑於股掌、視如几肉者、驟聞而駴、失所懷來、五枝畢用、以冀一撓其法、儹運利速。故示之吾且遲。地方宜靜。故示之以吾且譟。而康父母日止倉庾、恬不為動、氣和而語諍、曰吾之卹軍者巳周矣。今日惟有以官殉法。今日惟有以官殉民。會司理姚公祖行部至縣、見米色真無右嘉善者、而旗軍亦覘康父母無少變意、乃始揖志受程、不四日而八萬餘粮、罄行平兌、解維而前矣、

皇明經世文編卷四百九十七終








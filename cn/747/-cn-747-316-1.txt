○中书政事堂记

政事堂者，自武德以来，常於门下省议事，即以议事之所，谓之政事堂。故长孙无忌起复授司空，房元龄起复授左仆射，魏徵授太子太师，皆知门下省事至高宗光宅元年，裴炎自侍中除中书令，执事宰相笔，乃迁政事堂於中书省。记曰：政事堂者，君不可以枉道於天，反道於地，覆道於社稷，无道於黎元，此堂得以议之。臣不可悖道於君，逆道於仁，黩道於货，乱道於刑；克一方之命，变王者之制，此堂得以易之。兵不可以擅兴，权不可以擅与，货不可以擅蓄，王泽不可以擅夺，君恩不可以擅间，私雠不可以擅报，公爵不可以擅私，此堂得以诛之。事不可以轻入重，罪不可以生入死，法不可以剥害於人，财不可以擅加於赋，情不可以委之於幸，乱不可以启之於萌；法紊不赏，爵紊不封，闻荒不救，见馑不矜；逆谏自贤，违道变古，此堂得以杀之。故曰庙堂之上、樽俎之前，有兵有刑，有挺有刃，有斧钺，有毒，有夷族，有破家。登此堂者，得以行之。故伊尹放太甲之不嗣，周公逐管、蔡之不义，霍光废昌邑之乱，梁公正庐陵之位。自君弱臣强之後，宰相主生杀之柄，天子掩九重之耳，燮理化为权衡，论思变成机务，倾身祸败，不可胜数。列国有传，青史有名，可以为终身之诫。无罪记云。


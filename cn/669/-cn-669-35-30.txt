30　柴望上丙丁龜鑑　今來古往治日少亂日多　主聖臣賢前車覆後車誡　丙午丁未輒有變故


淳祐理宗十七年辛丑改元。丙午，衢士柴望上丙丁龜鑑，其表云：「今來古往，治日少而亂日多；主聖臣賢，前車覆而後車誡。」

【全云】丙丁顛末，見容齋隨筆。

【元圻案】容齋五筆十謂「丙午、丁未之歲，中國遇此輒有變故」，溯自漢高十二年丙午，至宋孝宗二十五年丁未，凡一千三百二十二年，著其事變。又謂「大抵丁未之災又慘於丙午，昭昭天象，見於運行，非人力之所能爲也。」〇柴望，字仲山，衢州江山人。自宋亡遁跡深山，至元十七年乃卒。謝皋羽天地間集録宋末故臣文天祥、家鉉翁等十七人詩，望其一也。宋亡後，與其弟隨亨、元亨、元彪隱于櫸林、九磜之間。有柴氏四隱集。






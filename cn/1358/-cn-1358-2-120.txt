年老还乡

鄞士黄德广，至正初，入大都求仕，所望不过南方一教职而已。交游竟无一援引之者，客居以教书为生，娶妻生子，二十年馀。元末，天下扰攘，比岁饥馑，南北路阻，始附海舟而归。去日少壮，回则苍彦华发，故旧罕在者。诵贺知章“儿童相见不相识，却问客从何处来”之句，以寓慨叹。予从先师往访之，见其所持扇上一诗，乃在北日所作者。诗云：“东风一曲《浣溪沙》，客子行吟对日斜。犹记金陵贳春酒，小姬能唱后庭花。”亦酝藉可诵，而命运不遇如此。盖元朝任官，惟尚门第，非国人右族，不轻授以爵位。至于南产，尤疏贱之，一官半职，鲜有得者。驯至失国，殆亦由此去。


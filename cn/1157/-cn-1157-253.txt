●卷二百五十三　帝系考四

○后妃（皇太子妃及後宫　册后妃及册太子妃礼仪）

黄帝娶於西陵之女（西陵，国名也），是为嫘祖（祖，一作俎。嫘，力追反。《索隐》曰："一曰雷祖，音力谁反。"《正义》曰："一作斸。"）嫘祖为黄帝正妃（《索隐》曰："按：黄帝立四妃，象后妃四星。皇甫谧云：'元妃西陵氏女，曰嫘祖，生昌意；次妃方雷氏女，曰女节，生青阳；次妃彤鱼氏女，生夷鼓，一名苍林；次妃嫫母，班在三人之下。'按《国语》，夷鼓、苍林是二人。又按《汉书　古今人表》，彤鱼氏生夷鼓，嫫母生苍林，不得如谧所说。"），生二子，其後皆有天下。其一曰元嚣，是为青阳（太史公曰据《大戴礼》，以嫘祖生昌意及元嚣，元嚣则青阳也。皇甫谧以青阳为少昊，乃方雷氏所生，是其所见异也。《索隐》曰："元嚣，帝喾之祖。按：皇甫谧及宋衷皆云元嚣、青阳即少昊也。今此纪下云'元嚣不得在帝位'，则太史公意青阳非少昊明矣。而此又云'元嚣是为青阳'，当是误也。谓二人皆黄帝子，并列其名，所以前史因误，以元嚣、青阳一人耳。宋衷又云：'元嚣、是为青阳少昊，继黄帝立者而史不叙，盖少昊以金德王，非五运之次，故叙五帝不数之也。'"），青阳降居江水。其二曰昌意，降居若水（降，下也。言帝子为诸侯，降居江水、若水、二国皆在蜀，即所封国也）。昌意娶蜀山氏女，曰昌仆，生高阳，高阳有圣德焉（《正义》曰："《华阳国志》及《十三州志》云：'蜀之先，肇於人皇之际。黄帝与子昌意娶蜀山氏，後子孙因封焉。帝颛顼高阳氏，黄帝之孙，昌意之子，母曰昌仆，亦谓之女枢。'"《河图》云：'瑶光如蜺贯月，正白，感女枢於幽房之宫，生颛顼，首戴干戈，有德文也。'"）。

帝喾有四妃，卜其子皆有天下。元妃有邰氏女，曰姜嫄，生后稷；次妃有娀氏女，曰简狄，生卨；次妃陈丰氏女，曰庆都，生放勋；次妃娵訾氏女，曰常儀，生帝挚（帝喾崩，帝挚代立。挚在位九年，政微弱，弟唐侯放勋德盛，乃禅位焉）。

唐尧娶散宜氏之女，曰女皇，生丹朱。又有庶子九人，皆不肖。

虞舜娶尧之二女，长娥皇，次女英。舜升天子，娥皇为后，女英为妃。娥皇无子，女英生商均。

夏禹娶涂山氏之女，生启。

商汤妃，有莘氏之女。

周太王娶有邰氏之女，曰太姜。

《诗》："古公亶父，来朝走马。率西水浒、至于岐下。爰及姜女，聿来胥宇。"

王季娶挚任氏之中女（《正义》曰："《国语》之挚、畴二国，任姓。奚仲，仲虺之後，太任之家。太任，王季之妃，文王母也。"）。

《诗》："挚仲氏任，自彼殷商。来嫁于周，曰嫔于京。乃及王季，维德之行。太任有身，生此文王。""思齐太任，文王之母；思媚周姜，京室之妇（齐，庄；媚，爱也。周姜，太姜也。京，周地也。常思庄敬太任也。乃为文王之母，又常思爱太姜之配，太王之礼，故能为京室之妇，言其德行纯备，故生圣子也）"。

《列女传》："太姜，太王娶之以为妃，生太伯、仲雍、王季。太姜有色而贞顺，率导诸子，至於成童，靡有过失。太王谋事必於太姜，迁徙必与。太任，王季娶之以为妃。太任之性，端壹诚庄，维德之行。及其有身，目不视恶色，耳不听淫声，口不出傲言，能以胎教子，而生文王。"此皆有贤行也。

文王娶有莘氏之长女，曰太姒。

《诗》文王初载，天作之合。在洽之阳，在渭之涘。文王嘉止，大邦有子。大邦有子，伣天之妹（伣，譬也。知太姒之贤而尊之，如天之有女弟）。文定厥祥（问名之後，卜而得吉，则文王以礼定其吉祥。语纳币也），亲迎于渭。造舟为梁，不显其光（不明乎其礼之有光辉，美之也。天子造舟，周制也，殷时未有此等制）。有命自天，命此文王。于周于京，缵女维莘。长子维行（天将命文王君天下於周京之地，故亦为作合，使继太任之女事於莘国，莘国之长女太姒，则配文王维德之行），笃生武王。保祐命尔，燮伐大商（燮，和也。谓协和伐殷之事）。""太姒嗣徽音，则百斯男（太姒十子，众妾则宜百子也。《笺》云："徽，美也。嗣太任之美音，谓续行其善教令。"）。""惠于宗公，神罔时怨，神罔时恫（宗公，宗神也。惠，顺也）。刑于寡妻，至于兄弟，以御于家邦（刑，法也。寡妻，適妻也。《笺》云："寡妻，寡有之妻。"）。"

武王娶邑姜（服虔曰："邑姜，武王后，太公之女也。"）。

《论语》："武王曰：'予有乱臣十人（十人谓周公旦、召公奭、太公望、毕公、荣公、太颠、闳天、散宜生、南宫适，其一人谓文母。刘侍读以为子无臣母之义，盖邑姜也。九人治外，邑姜治内。乱，治也）。'孔子曰：'才难，不其然乎？'唐、虞之际，於斯为盛，有妇人焉，九人而已。"

《史记》："武王与叔虞母会时，梦天谓武王曰：'余命女生子，名虞，余与之唐。'及生子，文在其手曰'虞'，故命之曰虞。"

《曲礼》："天子有后，有夫人，有世妇，有嫔，有妻，有妾（妻，八十一。御妻，《周礼》谓之女御，以其御序於王之燕。妾，贱者。疏："夫，扶也，扶持於王。妇，服也，言其进以服事君子也。以其犹贵，故加以世妇言之，亦广世允也。嫔，妇人之美称，可宾敬也。妻之言齐也，言进御於王之时，暂有齐同之义。妾之言接也，闻彼有礼，走而往焉，以得接见於君子也。《周礼》则嫔在世妇上，又无妾之文也。今此所陈，与《周礼》杂而不次者记者，之言或杂夏、殷而言之。郑注《檀弓》云：'舜不告而娶，不立正妃，但三夫人。夏则因而广之，增九女则十二人。所增九女者，则九嫔也。'故郑云：'《春秋》说云："天子娶十二人"，夏制。'郑又云：'殷增三九二十七人，总三十九人，所谓二十七世妇也。周又三二十七人因为八十一人，则女御也。'"注：《周礼》至"贱者"，《正义》曰："解周名为女御之义，以其御於王之燕寝。御女：按《周礼》，王有六寝，一是正寝，馀五在後，通为燕寝。其一在东北，王春居之。一在西北，王冬居之。一在西南，王秋居之。一在东南，王夏居之。一在中央，六月居之。凡后妃以下，更为次序而上御王於五寝之中也。故郑注《周礼　九嫔》云：'凡御见之法，月与后妃其象也，卑者宜先，尊者宜後。女御八十一人，当九夕；世妇二十七人，当三夕；九嫔九人，当一夕；三夫人当一夕；后当一夕：亦十五日而遍云。自望後反之。妇人上御，必有女史彤管以差次之。后妃、群妾以礼御於君所，女史书其日月，授之环，以进退之。生子月辰，则以金环退之；当御者、以银环进之，著左手；既御，著於右手，事无小大记以成法。'"）

《昏义》："古者，后立六宫，三夫人，九嫔，二十七世妇，八十一御妻，以听天下之内治，以明章妇顺，故天下内和而家理。天子立六官，三公，九卿，二十七大夫，八十一元士，以听天子之外治，以明章天下之男教，故外和而国治。故曰：天子听男教，后听女顺；天子理阳道，后治阴德；天子听外治，后听内治。教顺成俗，外内和顺，国家理治；此之谓盛德（天子六寝，而六宫在後，六官在前，所以成副，施内外之政也。三夫人以下百二十人，周制也。三公以下百二十人，似夏制也。合而言之，取其相应，有象天数也。内治，妇学之法也。阴德，谓主阴事、阴令也。《正义》曰："按《宫人》云：'掌王之六寝之修'。《注》：路寝一、小寝五，是天子六寝也。云'六宫在後'者，后之六宫，在王之六寝之後，亦大寝一、小寝五，其九嫔以下亦分居之。其三夫人虽不分居六宫，亦分主六宫之事，或二宫则一人也，或犹如三公分主六卿之类也。云'内治，妇学之法也'者，按《九嫔》职云：'掌妇学之法'，故知内治是妇学也。云'阴德，谓主阴事，阴令也'者，按内宰掌王之阴事、阴令。注云：'阴事谓群妃御见之事，阴令为王所求为於北宫也。'"）。"

《周官》，内宰以阴礼教六宫（郑司农云："阴礼，妇人之礼。六宫，後五，前一。王之妃百二十人：后一人，夫人三人，嫔九人，世妇二十七人，女御八十一人。言谓六宫，谓后也。妇人称寝曰宫。宫，隐蔽之言，后象。王立六宫而居之，亦正寝一，燕寝五。'教'者，不敢斥言之。谓之六宫，若今称皇后为中宫矣。"），以阴礼教六嫔（教之以妇人之礼，不言教夫人、世妇者，举中省文也），以妇职之法教九御，使各有属，以作二事。正其服，禁其奇邪，展其功绪（妇职，谓织紝、组紃、缝线之事。九御，女御也，九九而御於王，因以号焉。使之九九为属，同时御又同事也。正其服，止逾侈。奇邪，若今媚道。展，犹录也。绪，业也。故书"二"为"三"。杜子春云："当为'二'。二事谓丝、枲之属也。"）。大祭祀，后祼献，则赞。瑶爵，亦如之（谓祭宗庙，王既祼而出迎牲，后乃从後祼也。《祭统》曰："君执圭瓒，祼尸，大宗执璋瓒，亚祼。此大宗亚祼，谓夫人不与而摄耳。献谓王荐腥荐熟，后亦从献也。瑶爵，谓尸卒食，王既酳尸，旨亚献之。其爵以瑶为饰。"）。正后之服位，而诏其礼乐之仪（荐彻之礼，当与乐相应。位谓房中户内及阼所立处）。赞九嫔之礼事（助九嫔赞后之事。九嫔者，赞后荐玉齍，荐彻豆笾。齍，音咨），凡宾客之祼、献瑶爵，皆赞。（谓王同姓及二王之後来朝觐为宾客者，祼之礼，亚王而礼宾。献谓王享燕，亚王献宾也。瑶爵所以亚王酬宾也。《坊记》曰："阳侯杀穆侯而窃其夫人，故大飨废夫人之礼。"）致后之宾客之礼（谓诸侯来朝觐，及女宾之宾客）。凡丧事，佐后使治外、内命妇，正其服位（使，使其属之上士。内命妇谓九嫔、世妇、女御。郑司农云："外命妇，卿大夫之妻。王命其夫，后命其妇。元谓士妻亦为命妇。"）。凡建国，佐后立市，设其次，置其叙，正其肆，陈其货贿，出其度量淳制，祭之以阴礼（市朝者，君所以建国也。建国者必面朝後市，王立朝而后立市，阴阳相承之义。次，司次也。叙，介次也。陈犹处也。度，丈尺也。量，豆区之属。郑司农云："佐后立市者，始立市，后立之也。祭之以阴礼者，市中之社，先后所立社也。故书'淳'为'敦'，"杜子春读'敦'为'纯'。纯谓幅广也。制谓匹长。元谓纯制，天子巡狩礼所云制。弊丈八尺，纯四咫与。阴礼，妇人之祭祀"。纯，诸允反，下同。咫音纸。与音馀）。中春，诏后帅内外、命妇始蚕於北郊，以为祭服（蚕於北郊，妇人以纯阴为尊，郊必有公桑蚕室焉。中，音仲。）岁终，则会内人之稍食，稽其功事（内人，主为九御），佐后而受献功者比其小大与其粗良，而赏罚之（献功者，九御之属。郑司农云："烝而献功。"元谓《典妇功》曰："及秋献功。"），会内宫之财用（计夫人以下所用财）。正岁，均其稍食，施行功事，宪禁令於王之北宫，而纠其守（均犹调度也。施，犹赋也。北宫，后之六宫。谓之北宫者系於王宫之嗣，用王之禁令令之。守，宿卫者）。上春，诏王后帅六宫之人，而生穜稑之种，而献之於王（六宫之人，夫人以下，分居后之六宫者古者。使后宫藏种，以其有传类蕃孳之祥，必生而献之，示能育之，使不伤败；且以佐王耕事，共禘郊也。郑司农云："先种後熟曰穜，後种先熟曰稑，王当以耕种於籍田。"元谓《诗》云"黍稷穜稑"是也。夫人以下分居后之六宫者，每宫九嫔一人，世妇三人，女御九人。其馀九嫔三人，世妇九人，女御二十七人，从后唯其所燕息焉。从后者，五日而沐浴。其次又上，十五日而遍云。夫人如三公，从容论妇礼。"）。

内宰：下大夫二人，上士四人，中士八人，府四人，史八人，胥八人，徒八十人（内宰，宫中官之长。数：内宰对太宰治百官。内宰治妇人之事，故名内宰太宰。不称外者，谓兼统内）。

九嫔掌妇学之法，以教九御妇德、妇言、妇容、妇功，各帅其属，而以时御叙於王所（妇德谓贞顺。妇言谓辞令。妇容婉娩。妇功谓丝枲。自九嫔以下，九九而御於王所。九嫔者，既习於四事，又备於从人之道，是以教女御也。教各率其属者，使亦九九相与从於王所息之燕寝。御犹进也，劝也。进劝王息，亦相次叙。群妃御见法，见《曲礼》注）。凡祭祀，赞玉齍，赞后荐，彻豆笾（玉齍，玉敦，受黍稷器。后进之而不彻。故书"玉"为"王"也，杜子春读为玉）。若有宾客，则从后（当赞后事）。大丧，帅叙哭者亦如之（亦从治。帅犹道也。后哭，众之次序乃哭）。

世妇掌祭祀、宾客、丧纪之事。帅女官而濯摡，为齍盛（摡，拭也。为犹差择。《疏》："祭祀黍稷，舂人舂之，馔人炊之，皆不使世妇。此为非舂非炊，是差择晓然矣。"）。及祭之日，莅陈女官之具，凡内羞之物（莅，临也。内羞，房中之羞也）。掌吊临於卿大夫之丧（王使之往吊）。

女御掌御叙於王之燕寝（言掌御叙，防上之专妒者，於王之燕寝，则王不就后宫息。《疏》："掌御叙，不使九嫔、世妇掌之者，谓在上妒嫉自专之事，女御官卑，不敢也。"）。以岁时献功事。（丝枲成功之事）。凡祭祀，赞世妇（助其帅莅女官）。大丧，掌沐浴（王及后之丧）。后之丧持翣（翣，棺饰也，持而从柩车）；从世妇而吊於卿大夫之丧（从之数，盖如使者之介云）。

郑氏曰："不列夫人於此官者，夫人之於后，犹三公之於王，坐而论妇礼，无官职。世妇不言数者，君子不苟於色，有妇德者充之，无则阙。女御，《昏义》所谓御妻，御犹进也，侍也。"

天子聘女，纳徵加榖珪（郑元云："纳徵加於束帛。"贾公彦曰："士以上皆同元纁束帛，天子加以榖珪也。"）。

鲁桓公八年，祭公来，遂逆王后于纪。

《公羊传》："祭公者何？天子之三公也。何以不称使（冢宰周公称使）。婚礼不称主人（时王者有母也）。遂者何？生事也（生犹造也，专事之辞）。大夫无遂事，此其言遂何（据待君命然後卒，大夫也）？成使乎我也（以上来无事，知成使乎我。使，所吏反）。其成使乎我奈何？使我为媒，可则因用是往逆矣（婚礼成於五，先纳采，问名，纳吉，纳徵，请期，然後亲迎。时王者遣祭公来，使鲁为媒，可则因用鲁往迎之，不复成礼。疾王者不重妃匹，迎天下之母若逆婢妾，将谓海内何哉？故讥之。不言如纪者，辞有外文）。女在其国称女，此其称王后何？王者无外，其辞成矣。"

九年春，纪季姜归于京师。

《公羊传》："其辞成矣，则其称纪季姜何？自我言，纪父母之於子，虽为天王后，犹曰吾季姜（明子尊不加於父母）。"

襄公十五年，刘夏逆王后于齐（刘，采地。夏，名也。天子卿，书字；刘夏非卿，故书名。天子无外，所命则成，故不言逆女）。

《左氏传》："十二年，灵王求后於齐。齐侯问对於晏桓子，桓子对曰：'先王之礼，辞有之，天子求后於诸侯，诸侯对曰：夫妇所生若而人（不敢誉，亦不敢毁，故曰若而人），妾妇之子若而人（言非適也）；无女而有姊妹及姑姊妹，则曰先守某公之遗女若而人。'齐侯许昏，王使阴里结之（阴里，周大夫。结，成也）。十五年，官师从单靖公逆王后于齐，卿不行，非礼也（官师，刘夏也。天子官师非卿也，刘夏独过鲁告昏，故不书单靖公。天子不亲昏，使上卿逆而公监之，故曰卿不行，非礼也。）。"

《通典》说曰："《礼记　昏义》云：'婚礼者，将合二姓之好，上以事宗庙，下以继後代也，故君子重之。共牢而食，合卺而酳，所以合礼同尊卑而亲之。成男女之别，立夫妇之义，而後父子亲，君臣正，故曰婚礼者，礼之本也。'公羊说，天子至庶人，皆亲迎。《左氏》说，王者至尊，无敌体之义，不亲迎。郑元駁之曰：'文王亲迎於渭，则天子亲迎也。天子虽尊，然夫妇无判，礼同一体，所谓无敌，岂施於此？'按《礼记》，哀公问曰：'冕而亲迎，不亦重乎？'孔子对曰：'合二姓之好，以继先圣之後，以为天地、宗庙、社稷之主，君何谓已重乎？此言继先圣之後，以为天地之主，非天子则谁乎？'是郑以天子当亲迎也。杜元凯以为天子不亲迎。按《春秋》祭公逆王后于纪，《传》曰：'礼也'，刘夏逆王后，讥卿不行，皆不讥王不亲行，明是天子不当亲迎也。文王之迎太姒，身为公子，迎在殷代，未可据此以为天子之礼。孔子之对哀公，自论鲁国之法，鲁以周公之後，得郊祀上帝，故以先圣天地为言耳，非说天子之礼。"

汉兴，因秦之称号，帝母称皇太后，祖母称太皇太后，適称皇后（师古曰："適读曰嫡。后亦君也。天曰皇天，地曰后土，故天子之妃，以后为称，取象二仪。"），妾皆称夫人。又有美人、良人、八子、七子、长使、少使之号焉（师古曰："良，善也。八、七，禄秩之差也。长使、少使主供使者。"）。至武帝制倢伃、娙娥、傛华、充依，各有爵位（师古曰："倢，言接幸於上也。妤，美称也。娙娥，皆美貌也。傛傛犹言弈弈也，便习之意也。充依，言充後庭而依秩序也。婕音接。伃音予，字或从女，其音同耳。娙音五经反。傛音容。"），而元帝加昭仪之号（师古曰："昭显其仪，亦隆重也。"），凡十四等云（师古曰："除皇后，自昭仪以下至秩百石，十四等。"）。昭仪位视丞相，爵比诸侯王。倢伃视上卿，比列侯。娙娥视中二千石，比关内侯（师古曰："中二千石，实得二千石也。中之言满也。月得百八十斛，是为一岁凡得二千一百六十石。言二千者，举成数耳。"）。傛伃视真二千石，比太上造（师古曰："真二千石，月得百五十斛，一岁凡得千八百石耳。太上造，第十六等爵。"）。美人视二千石，比少上造（师古曰："二千石，月得百二十斛，一岁凡得一千四百四十石耳。少上造，第十五爵。"）。八子视千石，比中更（师古曰："中更，第十三爵也。更，音公衡反，其下亦同。"）。充依视千石，比左更（师古曰："左更，第十二爵。"）。七子视八百石，比右庶长（师古曰："右庶长，第十一爵。"）。良人视八百石，比左庶长（师古曰："左庶长，第十爵。"）。长使视六百石，比五大夫（师古曰："五大夫，第九爵。"）。少使视四百石，比公乘（师古曰："公乘，第八爵。"）。五官视三百石（师古曰："五官，所掌亦象外之五官也。"）。顺常视二百石。无涓、共和、娱灵、保林、良使、夜者皆视百石（师古曰："涓，洁也。无涓，言无所不洁也。共读曰恭，言恭顺而和柔也。娱灵，可娱乐情灵也。保，安也。保林，言其可安众如林也。良使，使令之善也。夜者，主职夜事，令，力成反。"）。上家人子、中家人子视有秩斗食云（师古曰："家人子者，言采择良家子以入宫，未有职号，但称家人子也。斗食谓佐史也。谓之斗食者，言一岁不满百石，日食一斗二升。"）。五官以下，葬司马门外（服虔曰："陵上司马门之外。"）。

高祖吕皇后名雉，单父人。高祖微时，后父吕公相而异之，妻以后，生惠帝、鲁元公主。高祖为汉王，元年，封吕公为临泗侯。高祖崩，孝惠立，尊后为皇太后。

应历代后之推尊为皇太后、太妃者，自推尊以後至崩葬事迹，并见《太后门》，此不具录。後同。

戚姬，定陶人，爱幸，生赵王如意。高祖崩，为吕后所杀。

薄姬，吴人。初在魏王豹宫中，豹亡，输织室。高祖幸之，生文帝。自有子後，希见。文帝封代王，从之。文帝既立，尊为皇太后。

孝惠张皇后，宣平侯敖之女，母鲁元公主。吕太后欲为重亲，故以鲁元女配帝为皇后，无子。惠帝崩，皇太后取後宫子立为帝。太后崩，大臣诛诸吕及所名孝惠子，张后废处北宫（北宫在未央之北），孝文後元年薨，葬安陵，不起坟。

惠帝纳后纳采：雁璧、乘马、束帛，聘黄金二万斤，马十二匹（吕氏为惠帝娶鲁元公主女，故特优其礼）。

先公曰："鲁元婿其弟，而不知帝之为人主也；惠帝妻其甥，而不知妻之为王后也。夫上者民之父母如此，岂可以奉神灵之统哉？盖人伦颠倒，而君道陵夷甚矣！"

孝文窦皇后，观津人。吕太后时，以良家子选入宫。太后出宫人赐诸王，各五人，窦姬与至代。代王幸之，生女嫖及景帝。代王王后卒。及入为帝，立启为太子，窦姬为皇后。景帝立，尊为皇太后。

孝景薄皇后，孝文薄太后家女也。景帝为太子时，太后取为太子妃。景帝立之为皇后，无宠。立六年，薄太后崩，坐废。废後四年薨，葬长安城东平望亭南。

孝景王皇后，槐里人。初嫁为金王孙妇，母臧氏夺之金，以纳太子宫。景帝为太子，爱幸之，生三女及武帝。景帝即位，废薄皇后及太子为临江王，乃立王夫人为后，男为太子，封后父信为盖侯。武帝即位，尊为皇太后。

孝武陈皇后，长公主嫖女，父陈午。武帝得立为太子，长主有力，乃取主女为妃。及帝即位，为皇后，十馀年无子。元光五年，坐巫蛊，废居长门宫。後十馀年薨，葬霸陵郎官亭东。

孝武卫皇后字子夫，生微，为平阳主讴者。帝悦之，纳宫中。元朔元年，生男据，遂立为皇后，据为太子。立二十八年，遭巫蛊事起，太子诛江充，发兵败。收后玺绶，自杀。宣帝立，改葬，谥思后。

孝武李夫人，本以倡进。兄延年纳之宫中，得幸，生昌邑哀王。夫人早卒，上怜之，以后礼葬。及卫思后废後四年，武帝崩，大将军光缘上雅意，以李夫人配食，追上尊号曰孝武皇后。

孝武钩弋赵倢伃，河间人。武帝巡狩过河间，望气者言有奇女，乃使使召之，得幸为倢伃，居钩弋宫，生昭帝。後从幸甘泉，以谴死。昭帝立，追尊为皇太后。

孝昭上官皇后，祖桀，父安，陇西上傢人。孝昭立，召入宫为倢伃，月馀立为皇后，年甫六岁。立十岁而昭帝崩。昌邑王即位，尊为皇太后（时年方十四、五岁）。

卫太子史良娣，宣帝祖母。太子有妃，有良娣，有孺子，妻妾凡三等，子皆称皇孙。史良娣家鲁国。元鼎四年，入为良娣，生男，号史皇孙。武帝末，巫蛊事起，卫太子及良娣、史皇孙皆遭害。宣帝即位，追尊为戾后，起园邑。史氏侯者四人。

史皇孙王夫人，宣帝母，名翁须。大始中，得幸於史皇孙。皇孙妻妾无号位，皆称家人子。征和二年，生宣帝。帝生数月，卫太子、皇孙败家，人子皆坐诛，莫有收葬者。宣帝即位後，追尊为悼后，起园邑。王氏侯者二人。

孝宣许皇后，父广汉，昌邑人。宣帝养於掖庭，号皇曾孙，广汉以女妻之，生元帝。数月，宣帝即位，立为皇后。广汉封昌成君。明年，为淳于衍所毒崩。在位三年，谥恭哀皇后，葬杜南，是为杜陵南园。

孝宣霍皇后，大将军光女。许后崩，光纳之宫中，立为后。立五年，霍显与子谋反，诛。坐废处昭台宫。後十二岁，徙雲林馆，乃自杀，葬昆吾亭东。

孝宣王皇后，父奉光，长陵人。宣帝即位，入宫为倢伃。帝怜太子蚤失母，几为霍氏所害，乃选後宫素谨慎无子者，立王倢伃为后，令母养皇太子。立十六年，宣帝崩，元帝即位，为皇太后。

孝元王皇后，名政君，父禁，居长安，为廷尉吏。宣帝时，入掖庭为家人子。岁馀，宣帝令送太子宫，见内殿，一幸有身，生成帝，为皇孙。元帝即位，以妃为倢伃後三年，立为皇后，成帝立，为皇太后。

孝成许皇后，平恩侯嘉女。元帝悼母恭哀后遭霍氏之祸，故选佳女配皇太子。成帝即位，立为皇后。立十四年，宠衰，坐姊为媚道祝诅，废处昭台宫。後九年，坐淳于长等与后姊孊通，书有誖谩，赐药自杀，葬延陵交道厩西。

孝成班倢伃，帝初即位，选入後宫。始为少使，俄大幸，为倢伃，居增成舍，有男，後失之。鸿嘉三年，赵飞燕告许后及班倢伃挟媚道祝诅，后坐废，倢伃入求共养太后长信宫。至成帝崩，倢伃充奉园陵，薨，因葬园中。

孝成赵皇后，本长安宫人（师古曰："本宫人，赐阳阿主家也。宫人者，省中副使官婢，名曰宫人，非天子掖庭中也。事见《汉旧仪》。言长安者，以别甘泉等诸宫省也。"）。属阳阿主家，学歌舞，号曰飞燕（以其体轻故也）。成帝见而悦之，召入宫，大幸。有女弟复召入，俱为倢伃。许后废，乃立飞燕为皇后，而女弟为昭仪，姊弟专宠十馀年，无子。成帝暴崩，民间归咎赵昭仪，皇太后诏问皇帝起居发病状，昭仪自杀。哀帝立，尊赵皇后为皇太后。

孝元傅昭仪，哀帝祖母，父河内温人。昭仪少为上官太后才人，自元帝为太子，得进幸，帝即位，立为倢伃，甚有宠，生一男一女，男为定陶恭王。帝既重傅倢伃，及冯倢伃亦幸，生中山孝王。上欲殊之於後宫，以二人皆有子为王，上尚在，未得称太后，乃更号曰"昭仪"，赐以印绶，在倢伃上。昭其仪，尊之也。至成、哀时，赵昭仪、董昭仪皆无子，犹称焉。元帝崩，随王归国，称定陶太后。恭王薨，子入为汉嗣，为哀帝，尊为恭皇太后。

定陶丁姬，哀帝母，山阳瑕邱人。恭王时，姬为後宫，生哀帝。帝入嗣汉，即位，尊为帝太后。

孝哀傅皇后，定陶太后从弟子。哀帝为王时，傅太后欲重亲，取以配王。王入为汉太子，傅氏为妃；即位，立为皇后。哀帝崩，王莽奏徙桂宫。後月，复与孝成赵后俱废为庶人，就其园，自杀。

孝元冯昭仪，平帝祖母。元帝即位二年，以选入後宫，生男，为中山孝王。元帝崩，随王之国。哀帝立，傅太后以素怨诬以罪，自杀。

中山卫姬，平帝母。成帝时，中山孝王无子，上以卫氏子豪少女配孝王，生平帝。孝王薨，代为王。哀帝崩，无子，太皇太后诏迎中山王立为帝。王莽欲专权，惩丁、傅行事，乃令帝母卫姬及外家不得至京师，更立宗室桃乡侯子成都为中山王，奉孝王後，赐卫姬玺绶，拜为中山孝王后，加汤沐邑。後以事诛卫氏支属，唯后在。莽篡位，废为家人，岁馀卒。

孝平王皇后，安汉公王莽女。平帝即位，莽以女配帝，以礼迎立为皇后。岁馀，平帝崩，莽立孝宣元孙婴为孺子，尊后为皇太后。莽篡，以婴为定安公，改后为定安公太后，时年十八。自刘氏废，每称疾不朝会。莽敬悼哀伤，欲嫁之，更号为"黄皇室主（若汉之称公主）"。后怒，发疾，不肯起，莽不能强。汉兵诛莽，后赴火而死。

王莽纳女为后以固权，遣宗正刘宏、尚书令平晏纳采，太师孔光、大司徒马宫等四十九人赐皮弁、素积（皮弁，鹿皮为冠也。素积，以十五升布为衣，积素以为裳），以礼杂卜筮，太牢告宗庙，封后父百里，尊而不臣。有司奏："故事，聘皇后黄金二万斤，为钱一万万。"莽深辞让，受四千万，而以其三千三百万子十一媵家。有诏，复益二千三百万，合为三千万。莽复以其千万分予九族贫者。遣甄丰奉玺绶拜帝母卫姬为中山孝王后。四年春，遣大司徒宫等奉乘舆法驾，迎皇后於安汉公第。授皇后玺绂（颜师古曰："绂，所以系玺。"），登车称警跸，便时（取日时之便）上临延寿门，入未央宫前殿。群臣就位行礼，大赦天下。益封安汉公地满百里，赐迎皇后及行礼者，三公以下宰执皆增秩，赐金帛各有差。皇后立三月，以礼见高庙。尊父号曰宰衡，位在诸侯王上。

班固赞曰："《易》著吉凶而言谦盈之效，天地鬼神至於人道，靡不同之。夫女宠之兴，繇至微而体至尊，穷富贵而不以功，此固道家所畏，祸福之宗也。序自汉兴，终於孝平，外戚後庭，色宠著闻二十有馀人，然其保位全家者，唯文、景、武帝太后及邛成后四人而已。至如史良娣、王悼后、许恭哀后身皆夭折不辜，而家依託旧恩，不敢纵恣，是以能全。其馀大者夷灭，小者放流。呜呼！鉴前行事，变亦备矣。"

东汉《皇后纪》叙论："秦并天下，多自骄大，宫备七国（《史记》："始皇破六国，写放其宫室，作之咸阳北阪上，南临渭水，殿屋複道，周阁相属，所得诸侯美人，以充实之。"并秦为七也），爵列八品（《前书》曰："汉兴，因秦之称号，正嫡称皇后，妾皆称夫人，又有美人、良人、八子、七子、长使、少使之号。"）。汉兴，因循其号，而妇制莫釐（釐，理）。高祖帷薄不修（《大戴礼》曰："大臣坐污秽男女无别者，不曰污秽，曰帷薄不修。"谓周昌入奏事，高帝拥戚姬，是不修也），孝文衽席无辨（郑元注《礼记》曰："衽，卧席也。"孝文幸慎夫人，每与皇后同坐，是无辨也）。然而选纳尚简，饬玩少华。自武、元之後，世增淫费，至乃掖庭三千，增级十四（倢伃一，娙娥二，容华三，充依四，已上武帝置；昭仪五，元帝置；美人六，良人七，七子八，八子九，长使十，少使十一，五官十二，顺常十三，无涓、共和、娱灵、保林、良使、夜者十四，此六官品秩同为一等也）。妖幸毁政之符，外姻乱邦之迹，前史载之详矣。及光武中兴，斫彫为朴，六宫称号，唯皇后、贵人。贵人金印紫绶，奉不过粟数十斛；又置美人、宫人、采女三等，并无爵秩，岁时赏赐充给而已。汉法常因八月算人（《汉仪注》曰："八月初为算赋，故曰算人。"），遣中大夫与掖庭丞及相士，於洛阳乡中阅视良家童女，年十三以上，二十以下，姿色端丽，合法相者，载还後宫，择视可否，乃用登御。所以明慎聘纳，详求淑哲。明帝聿遵先旨，宫教颇修，登建嫔后，必先令德，内无出阃之言，权无私溺之授，可谓矫其弊矣。向使因设外戚之禁，编著《令甲》，改正后妃之制，贻厥方来，岂不休哉！虽御已有度，而防闲未笃，故孝章以下，渐用色授，恩隆好合，遂亡缁蠹（缁，黑也。蠹，食木虫。以喻倾败也）云云（见《太后门》）。故考列行迹，以为《皇后本纪》。虽成败事异，而同归正号者，并列於篇。其以私恩追尊，非当时所奉者，则随事附出（谓安帝母左姬及祖母宋贵人之类，并见《清河孝王传》）。亲属外事，各依列传。其馀无所见，则系之此纪（谓贾贵人、虞美人之类是），以缵西京外戚云尔。"

光武郭皇后，讳圣通，真定稾人。更始二年，光武击王郎，至真定，纳后，有宠。即位，以为贵人。建武二年，立为皇后。十七年，以宠衰怨怼，废为中山王太后（后中子封中山王）。二十年，中山王徙封沛王，后为沛太后。二十八年薨，葬北邙。

按：西都废后，如薄，如陈，如霍，如许，皆幽之别宫。至光武郭后，则以有子为王，故得随子之国。然帝在而称太后，非名也。

光烈阴皇后，名丽华，南阳新野人。更始元年，帝纳后於宛；即位，封贵人，生显宗。十七年，废皇后郭氏而立贵人。制诏三公曰："皇后怀执怨怼，数违教令，不能抚循他子，训长异室。宫闱之内，若见鹰鸇，既无《关雎》之德，而有吕、霍之风，岂可託以孤幼，恭承明祀？其上皇后玺绶。阴贵人乡里良家，归自微贱。'自我不见，於今三年。'宜奉宗庙，为天下母。主者详按旧典，时上尊号。异常之事，非国休福，不得上寿称庆。"显宗即位，尊为皇太后。

明德马皇后，伏波将军援之小女。世祖时，选入太子宫。显宗即位，以为贵人。永平三年，立为皇后。肃宗即位，尊为皇太后。

贾贵人，南阳人。建武末，选入太子宫，生肃宗，为贵人。帝既为明德后所养，专以马氏为外家，故贵人不登极位。及太后崩，乃册书加贵人王赤绶（诸侯王赤绶也）。

章德窦皇后，扶风平陵人，大司徒融之曾孙，以选入掖庭。建初三年，立为皇后。和帝立，尊为皇太后。

梁贵人，梁竦女。建初中，入掖庭，生和帝，窦后以为己子。忌梁氏，诛竦，贵人以忧卒。窦后崩，上尊号曰恭怀皇后，追服丧服，葬西陵。

和帝阴皇后，光烈皇后兄执金吾识之曾孙。永元四年，选入掖庭为贵人。八年，立为后。十四年，坐祝诅事废，迁桐宫，以忧卒。立七年，葬临平亭部。

和熹邓皇后名绥，太傅禹之孙。永光八年，入掖庭为贵人。十四年，阴后废，立为皇后。帝崩，殇帝立，尊为皇太后。

安思阎皇后，名姬，河内荥阳人。元初元年，以选入掖庭为贵人。二年，立为皇后。谮皇子保，废之。帝崩，立北乡侯懿，尊为皇太后。

安帝宫人李氏，生皇子保。阎后专房妒忌，鸩杀李氏，谮废保为济阴王。安帝崩，立北乡侯懿。懿卒，中黄门孙程等迎保立之，为顺帝，迁阎太后於离。宫后崩，上李氏尊号曰恭愍皇后，葬恭北陵，为册书金匮，藏於世祖庙。

顺烈梁皇后，名妠（音纳。纳，娶也），大将军商之女。永建三年，入掖庭为贵人。阳嘉元年，立为皇后。顺帝崩，冲帝立，尊为皇太后。

虞美人，以良家子选入掖庭，生冲帝。帝早夭，大将军梁冀秉政，忌恶他族，故抑而不登，但称"大家"而已。陈夫人，魏郡人，少以声技入孝王宫，得幸，生质帝。亦以梁氏故，荣宠不及。熹平四年，小黄门赵祐等言："《春秋》之义，母以子贵。今冲帝母虞大家，质帝母陈夫人，皆诞圣皇，而未有称号。夫臣子虽贱，尚有追赠之典，况二母见在，不蒙崇显之次，无以述尊先世，垂示後世也。"帝感其言，乃拜虞大家为宪陵贵人，陈夫人为渤海孝王妃（孝王名鸿，生质帝），使中常侍持节授印绶，遣太常以三牲告宪陵、怀陵、静陵焉（怀陵，冲帝陵。静陵，质帝陵）。

桓帝懿献梁皇后，名女莹，顺烈皇后之女弟。帝立，迎立为皇后。皇太后崩，恩爱稍衰。延熹三年，以恚崩，在位十三年，葬懿陵。其岁，诛梁冀，废懿陵为贵人家。

帝既立，明年，有司奏太后曰："《春秋》迎皇后于纪，在涂则称后。今大将军冀女弟，应昭圣善，结昏之际，有命既集（帝为蠡吾侯，梁太后徵，欲与后为昏，未及而质帝崩。帝即位，册为后），宜备礼，进徵币。"於是悉依孝惠皇帝纳后故事，聘黄金二万斤，纳采雁、璧、乘马、束帛，一如旧典。

桓帝邓皇后，名猛女，和熹皇后从兄子邓香之女。永兴中，进入掖庭为采女，绝幸。梁后崩，梁冀诛，立为后。八年，坐骄忌废，以忧死。立七年，葬北邙。

桓思窦皇后，名妙，章德皇后从祖弟孙女。延熹八年，邓后废，以选入掖庭为贵人，其冬，立为皇后。帝崩，灵帝立，尊为皇太后。

灵帝宋皇后，扶风平陵人，肃宗宋贵人之从曾孙。建宁三年，选入掖庭为贵人，明年，帝立为皇后。无宠，为中常侍王甫及後宫幸姬等所谮，坐废，以忧死。

灵帝册宋贵人为皇后，天子御章德殿轩，百官陪位，太尉袭使持节奉玺绶。皇后北面，帝南面，太尉立阶下东向，宗正、大长秋西向，宗正读册（文曰："惟建宁四年七月乙未，制诏：皇后之尊，与帝同体，供奉天地，祗承宗庙，母临天下，故有莘兴殷，姜任母周，二代之崇，盖有内德。长秋宫阙，中宫旷位。宋贵人垂淑媛之懿，体河山之仪，威容昭曜，德冠後庭，群僚所咨，人曰宜哉。卜之蓍龟，卦得坤乾。有司奏议，宜称绂组，以母兆人。今使太尉袭使持节奉玺绂，宗正祖为副，立贵人为皇后。后其往践尔位，敬尊礼典，肃慎中馈母，替朕命，永终天禄。"）。册文毕，皇后拜，称臣，任位。太尉授玺绂，中常侍、长秋、太仆、高乡侯览长跪受玺绂，奏於殿前。女使授婕妤，遂长跪受，以授昭仪，受，长跪以带皇后。皇后伏，起拜，称"臣妾"。毕，黄门鼓吹三通。鸣鼓毕，群臣以次出。后即位，大赦天下。皇后秩比国王，即位威仪，赤绂玉玺也（汉制：乘舆黄赤绶四乘，黄赤缥绀，绂黄质，长二丈九尺九寸，太子、太后绶乘舆同）。

灵思何皇后，南阳宛人。家本屠者，以选入掖庭（《风俗通》曰："汉以八月算人，后家以金帛赂遗主者以求之也。"）。生皇子辩，拜为贵人。光和三年，立为皇后。灵帝崩，皇子辩即位，尊为皇太后。

王美人，赵国人，以良家子选入掖庭，生皇子协，何后妒而酖之。董卓既废少帝，立协，是为献帝。後追尊为灵怀皇后，改葬文昭陵。

献帝伏皇后，名寿，琅琊东武人，大司徒湛之八世孙。初平元年，入掖庭为贵人。兴平二年，立为皇后。建安十九年，为曹操所杀，在位二十年。

献穆曹皇后，名节，魏公曹操之中女。建安十八年，操进三女宪、节、华为夫人，聘以束帛元纁五万匹，小者待年於国（留住於国，以待年长）。十九年，并拜贵人。伏皇后杀，立节为皇后。在位七年。帝禅於魏，降为山阳公夫人。魏景初元年薨，合葬禅陵。

范晔论曰："汉世皇后无谥，皆因帝谥以为称。虽吕氏专政，上官临制，亦无殊号（上官，昭帝后也）。中兴，明帝始建光烈之称，其後并以德为配，至於贤愚优劣，混同一贯，故马、窦二后俱称德焉。其馀惟帝之庶母及蕃王乘统，以追尊之重，特为其号，如恭怀、孝崇之比是也。初平中，蔡邕始追正和熹之谥（《蔡邕集议》曰："汉世母氏无谥，至於明帝，始建光烈之称，是後转因帝号，嘉之以德，上下优劣，混而为一，违《礼》大'行受大名，小行受小名'之制。《谥法》'有功安人曰熹'。帝后一体，礼亦宜同。大行皇太后谥宜为和熹。"），其安思、顺烈以下，皆依而加焉。

魏因汉法，母后之号，皆如旧制，自夫人以下，世有增损。太祖建国，始命王后，其下五等：有夫人，有昭仪，有倢伃，有容华，有美人。文帝增贵嫔、淑媛、修容、顺成、良人。明帝增淑妃、昭华、修仪，除顺成官。太和中，始复命夫人，登其位於淑妃之上。自夫人以下，爵凡十二等：贵嫔、夫人，位次皇后，爵无所视；淑妃位视相国，爵比诸侯王；淑媛位视御史大夫，爵比县公；昭仪比县侯；昭华比乡侯；修容比亭侯；修仪比关内侯；倢伃视中二千石；容华视真二千石；美人视比二千石；良人视千石。

武宣卞皇后，琅琊开阳人。本倡家，年二十，太祖纳之於谯为妾，生文帝。诸子无母者，皆令母养之。建安二十四年，拜为王后。文帝受禅，尊为皇太后。

文昭甄皇后，中山无极人。本袁熙妻，冀州平，文帝纳之，生明帝。皇初二年，以怨望赐死，明帝即位，追谥。

文德郭皇后，安平广宗人。太祖时，得入东宫。文帝为太子，立为夫人；及践祚，为贵嫔。皇初三年，立为皇后。明帝即位，尊为皇太后。

明悼毛皇后，河内人。皇初中，以选入东宫，明帝即位，以为贵嫔。太和元年，立为皇后。景初元年，以爱弛赐死，加谥，葬愍陵。

明元郭皇后，西平人，世河右大族。皇初中，本郡反叛，遂没入宫。明帝爱幸之，拜为夫人，後立为皇后。齐王即位，尊为皇太后。

魏制：天子册后，以皮马庭实，加榖珪。齐王正始四年，立后甄氏，其仪不存。

晋景献羊皇后，名徵瑜，泰山南城人。景帝纳之，无子。武帝受禅，居弘训宫，号弘训太后。咸宁四年崩。

文明王皇后，名元姬，东海郯人。父肃，魏中领军、兰陵侯。归於文帝，生武帝。帝受禅，尊为皇太后，宫曰崇化（初置宫卿，重其选，以太常诸葛绪为卫尉，太仆刘原为太仆，宗正曹楷为少府）。泰始四年崩。

武元杨皇后，名艳，弘农华阳人，父文宗。武帝为世子聘之，即位，立为皇后（有司奏：依汉故事，皇后、太子各食汤沐邑四十县。而帝以非古典，不许），生惠帝。泰始十年崩，葬峻阳陵。

泰始中，帝博选良家以充後宫，先下书禁天下嫁娶，使宦者乘使车，给驺骑，州郡，召充选者使后拣择。后性妒，惟取洁白长大，端正美丽者并不见留。司徒李允、领军大将军胡奋、廷尉诸葛冲、太仆臧权、侍中冯荪、秘书郎左思及世族子女并充三夫人、九嫔之列。司、冀、兖、豫四州二千石将吏家，补良人以下。名家盛族子女，多败衣瘁貌以避之。九年，帝多遣良家子女以充内职，自择其美者，以绛纱系臂。平吴之後，复纳孙皓宫人数千，自此掖庭殆将万人。而并宠者甚众，帝莫知所適，常乘羊车，恣其所之，至便宴寝。宫人乃取竹叶插户，以盐汁洒地，而引帝车。十年，将聘三夫人、九嫔，有司奏："《礼》，皇后聘以榖珪，无妾媵礼贽之制。"诏曰："拜授可依魏氏故事。"於是，临轩使使持节，兼太常拜三夫人，兼御史中丞拜九嫔。

武悼杨皇后，名芷，元后从妹，父骏。以咸宁二年立为皇后。惠帝立，尊为皇太后。

武帝咸宁二年，临轩遣太尉贾充册立皇后杨氏，因大赦，赐王公以下各有差，百僚上礼（纳悼后）。太康八年，有司奏："大婚纳徵，用元纁、束帛加榖珪，马二驷，羊、雁、酒、米如故（尚书朱整议："按魏昏故事，天子以皮马为庭实，加以榖珪。"）。"

左贵嫔，名芬，兄思。好学，善文，名亚於思。武帝闻其名，纳之，拜修仪。

胡贵嫔，名芳，父奋。泰始九年，纳宫中拜贵嫔，生武安公主。

诸葛夫人，名婉，琅琊阳都人，父冲。以泰始九年入宫，拜为夫人。

惠贾皇后，名南风，平阳人，父充。泰始八年，册拜太子妃。帝即位，立为皇后。干政，废杨太后，淫恣。在位十一年。赵王伦等废而杀之。

惠羊皇后，名献容，泰山南城人。贾后既废，孙秀乃立为皇后。时太安元年。成都王颖奏废为庶人。陈〈目尔〉等伐义复后位。张方入洛，又废后。大驾幸长安，又复。永兴初，又废。河间王顒欲杀后，周馥止之。帝崩，怀帝立，尊为惠皇太后，居弘训宫。洛阳败，没於刘曜。曜僭位，以为后。生二子而死，伪谥文献皇后。

先公曰："自司马懿废齐王芳，司马昭弑高贵乡公，而皆假太后以为言，既以此得成篡矣。讵意其後改易诏书，黜亮升骏者，后为之也；伪立文字，弑武悼，杀愍怀者，后为之也。彼羊后区区一放废妇，人囚处宫闱，何预世事？而今日复，明日废，纷纷未已，何邪？奸人常惧有假之以举事，如前之为者，是以一人复之，则一人废之，至辱於非类而後已，哀哉，谁实基之！"

谢夫人，名玖，父以屠羊为业。武帝时，入後庭为才人。帝以赐太子，生皇孙遹。遹立为太子，拜淑媛。及愍怀太子遇害，玖亦死。

怀帝王太后，名瑗，武帝宫才人。生怀帝，早卒。帝即位，追尊曰皇太后。

元帝夏侯太妃，名光姬，沛国谯人。琅琊武王为世子，纳焉，生元帝。帝嗣位，称王太妃。永嘉初，薨於江左。

元敬虞皇后，名孟母，济阳外黄人，父豫。元帝为琅琊王，纳为妃，无子。永嘉六年薨。太兴三年，追册为皇后。

豫章君荀氏，元帝宫人。生明帝，帝即位，封建安君。成帝立，尊重同於太后。咸康元年薨。

明穆庾皇后，名文君，颖川鄢陵人，父琛。元帝聘为太子妃，明帝即位，立为皇后。成帝即位尊，为皇太后。

晋太康中，有司奏："太子昏，纳徵用元纁、束帛，加璧、羊、马二驷。

东晋太子昏，纳徵礼用玉璧一，虎皮二（王彪之上书曰："或者虎取威猛，有斑彩蔚，玉象德而有润。珪璋亦玉之美者，豹皮彩蔚，以譬君子。王肃纳徵辞云：'元纁、束帛，俪皮、雁羊，前汉亦无用羊之礼。'郑氏《昏物赞》曰：'羊者，祥也。婚之有羊，自汉末始。'"）。

成恭杜皇后，名陵阳，京兆人，镇南将军预之曾孙。成帝备礼拜为皇后。在位六年崩，年二十一。

咸康二年，帝临轩，遣使持节，兼太保、领诸葛恢，兼太尉、护军孔愉，六礼备物，拜皇后杜氏。即日入宫，帝御太极殿，群臣毕贺（贺，非礼也。王者昏礼，礼无其制。《春秋》"祭公逆王后于纪"，《榖梁》、《左氏》说与《公羊》又不同，而况汉、魏遗事阙略者众。晋武、惠纳后，江左又无《仪注》，故成帝将纳杜后，太常华恒始与博士参定其仪。据杜元凯《左氏传说》，主昏是供其昏礼之币而己。又，周灵王求昏於齐，先儒以为邱明详录为王者昏礼。故成帝临轩，遣使，称制拜后，然其《仪注》又不具存。）

章太妃周氏，以选入成帝宫，生哀帝及海西公，拜贵人。哀帝即位，诏有司议贵人位号，太尉桓温议宜称夫人，尚书仆射江霦议应曰太夫人。诏崇为皇太妃，仪服与太后同。

康献褚皇后，名蒜子，河南阳翟人，父裒。少以名家入为琅琊王妃。康帝即位，立为皇后。穆帝即位，尊为皇太后。

康帝建元元年，纳后褚氏而仪注陛者不设旄头。殿御史奏："今迎皇后，依昔成恭皇后入宫御物，而仪注至尊衮冕升殿，旄头不设。昔迎恭皇后，唯作青龙旗，其馀皆即御物。今临轩遣使，而五牛旗，旄头毕罕并出，用即旧制，今阙。"诏曰："今所以正法服、升太极者，以敬其始，故备礼也。今何阙所重而撤法物邪？又恭后神主入庙，先帝诏后礼宜有降，不宜建五牛旗。既不设五旗，则旄头毕罕易具也。"又诏："旧制既难准，且於今而备法服，仪饰粗举，兼副杂器停之。"

穆帝永和十年，台符问："六礼版文，旧称皇帝，今太后临朝，当何称？"博士曹耽云："《公羊传》，昏礼不称主人，母命诸父为主（《传》：记裂繻来迎女，不称使也。无母，辞穷，乃命使者耳）。"太常王彪之云："《三传》异义，不可全据。今皇后临朝称制，文告所达，国之大典，皆仰禀成命，非无外事也。岂婚聘独不通乎！六礼版文，应称皇太后诏（彪之又曰："天子嫁女，使同姓之国为主者，以受体於皇极，则有亏婚姻之敌礼。至於迎后之制，必礼成而後入，虽复戚属之尊，亦臣妾也。天王之后，宁可先之蕃国，然後入临六宫乎？是以祭公来迎王后於纪，使我为媒，不云为主。"）。"符又问："今后还政，不复临朝，当何称？"彪之云："当称皇帝诏。"

升平元年，将纳皇后何氏。彪之正礼（始更六引经传及诸故事，深非《公羊》"昏礼不称主人"之义）曰："王者之於四海，无不臣妾，虽复父兄之亲，师友之贤，皆纯臣也。夫崇三纲之始，定乾坤之仪，安有天父之尊，而称臣下之命，以纳伉俪？安有臣下之卑，而称天父之名，以行大礼？远寻古礼，於义不通。按咸宁二年，纳悼皇后时，弘训太后临天下，而无命戚属之臣为武皇父兄主婚之文。考咸宁故事，不称父兄师友，则咸康华恒所上合於旧也。谓今纳后仪制，宜一依咸宁故事。"从之（华恒定六礼，云宜依旧及大晋已行之制，此恒犹识前事，故王彪之名从咸康，由此也。唯以娶妇之家三日不举乐，而咸康群臣贺为失礼，故但作咸康上礼，不复贺也）。其告庙六礼版文等，皆彪之所定（博士孙纳云："凡六礼版，长尺二寸，以应十二月；博四寸，以象四时；厚八分，以象八节。皆真书。后家答，则以鲛脚书之。"）。纳采，用雁一头，白羊一口，酒十二斛（文曰："皇帝咨前太尉参军、都乡侯何浑元资始，肇经人伦，爰及夫妇，以奉宗庙、天地、社稷。谋於公卿，咸以为宜，率由旧典。今使持节，崇德卫尉、硕太常彪之，兼宗正、散骑侍郎综，以礼纳采。"后家答曰："皇帝嘉命，访昏陋族，备数采择，臣之先臣，散骑侍郎准之遗女，未闲教训，衣履若人。钦承旧章，肃奉典制。前太尉将军、都乡侯粪上臣何琦顿首稽首，再拜。"）承制。问名，用雁、羊如前（文曰："皇帝曰：咨前某官侯何：两仪配合，承天统物，正位於内，必侯名族，重申旧典。今使持节、某官彪之、某官综，以礼问名。"后家答曰："皇帝嘉命，使者彪之重宣中诏，问臣名族。女父母所生，先臣故光禄大夫呼娄侯侦之遗元孙，先臣故蔡州刺史、关内侯悼之曾孙，先臣故安丰太守、关内中侯友之孙，先臣故散骑侍郎准之遗女。外出自於先臣故尚书左丞孔曹之外曾孙，先臣故侍中、关内侯夷之外孙女，年十七。钦承旧章，肃奉典制。前某官某侯粪土臣何琦稽首顿首，再拜恭承制诏。"）。纳吉，用雁、羊、酒如前（文曰："皇帝曰：咨前某官某侯何：人谋龟从，佥曰贞吉。敬顺典礼，今使持节某官彪之、某官综，以礼纳吉。"后家答曰："皇帝嘉命，使者彪之重宣中诏，大卜元吉。臣陋族卑鄙，忧惧不堪。钦承旧章，肃奉典制。前某官某侯粪土臣何琦稽首顿首，再拜承制。"）。纳徵，用白羊一口，元纁帛三疋，绛二疋，绢二百疋，兽皮二枚，钱二百万，玉璧一枚，酒十二斛，马六驷（文曰："皇帝曰：咨某官某侯何之族女，有母仪之德，窈窕之姿，如山如河，宜奉宗庙，永承天祚。以元纁、皮、马、羊、钱、璧，以章典礼。今使持节、兼司徒、光禄勋、关内侯恪，崇德卫尉、领太常彪之，以礼纳徵。"后家答："皇帝嘉命，使者恪重宣中诏，降昏卑陋，命以上公，宠以丰礼，备物典册。钦承旧章，肃奉典制。前某官某侯云云，再拜承制诏。"）请期，用雁、羊、酒、米如初（文曰："皇帝曰：咨前某官某侯何：谋於公卿，大筮元龟，罔有不臧。率遵典礼，今使某官彪之、某官综，以礼请期。"后家答："皇帝嘉命，使者彪之重宣中诏，吉曰惟八月壬子可迎。臣钦承旧章，肃奉典制。前某官某侯某，再拜承制诏。"）。迎，用雁、羊、酒、米如初（文曰："皇帝曰：咨前某官某侯何：岁吉月令，吉曰唯未，率礼以迎。今遣使持节、兼太保、侍中、太宰、武陵土晞迎。"后家答："皇帝嘉命，使者晞重宣中诏，令月吉辰，备礼以迎。上公宗卿兼至，副介近臣百两。臣蝼蚁之族，猥承大礼，忧惧战悸，钦承旧章，肃奉典制。前某官某侯粪土臣某，谨因使者兼某官某侯王晞上谨答。"）。册皇后文曰："惟升平元年八月，皇帝使使持节、兼太保、侍中、太宰、武陵王晞，册命故散骑侍郎女何氏为皇后。咨尔：《易》本《乾　坤》，《诗》首《关雎》，王化之本，实由内辅。是故皇、英嫔虞，帝道以光；任、姒母周，允嗣克崇。皇后其祇勖厥德，以肃承宗庙，虔恭中馈，尽敬妇道，帅导六宫，作轨仪於四海。皇天无亲，惟德是依，可不慎欤！"

穆章何皇后，名法倪，庐江灊人，父准。升平八年，以名家膺选，册为皇后。无子哀。帝即位，称穆皇后，居永安宫。永兴三年崩，年六十六，在位四十八年。

哀靖王皇后，名穆之，太原晋阳人，司徒左长使濛之女。哀帝即位，以王妃立为皇后。无子。三年崩。

废帝庾皇后，名道怜，颍川阳陵人，父冰。初为东海王妃。王即位，立为后。太和六年崩。帝废，追赠为海西公夫人。

简文宣郑太后，名阿春，河南荥阳人。先適渤海田氏，生一男而寡。元帝纳之，生简文帝。咸和元年薨。简文即位，未及追崇，孝武时，追上尊号曰简文太后。

简文顺王皇后，名简姬，太原晋阳人，父遐。遂为会稽王妃，生子道生。失意，以忧死。孝武帝即位，追尊曰顺皇后，合葬高平陵。

孝武文李太后，名陵容，本出微贱。简文屡失子，召幸之，生孝武帝。帝即位，尊为淑妃，後追为皇太妃。

孝武定王皇后，名法慧，哀靖皇后之侄，父蕴。孝武即位，纳为后。太元五年崩，年二十一，葬隆平陵。

安德陈皇后，名归女，松滋浔阳人。孝武时，入宫为淑媛，生安、恭二帝。後追崇曰太后。

安僖王皇后，名神爱，琅琊临沂人，父献之。初为太子妃，安帝即位，立为皇后。无子。义熙八年崩，年二十九，葬休平陵。

恭思褚皇后，名灵媛，河南阳翟人，父爽。初为琅琊王妃，恭帝即位，立为皇后。帝禅位，降为零陵王妃。宋元嘉十三年崩，年五十三，祔葬冲平陵。








○冯燕传

冯燕者，魏豪人。祖、父无闻名。燕少以意气任，专为击球斗鸡戏，魏市有争财斗者，燕闻之，往搏杀不平，遂沈匿田间。官捕急，遂亡滑，益与滑军中少年鸡球相得。时相国贾公在滑，能燕才，留属中军。他日，出行里中，见户傍妇人翳袖而望者，色甚冶。使人熟其意，遂室之。其夫滑将张婴者也，婴闻其故，累殴妻。妻党皆怨望婴。会婴从其类饮，燕伺得间，复偃寝中，拒寝户。婴还，妻开户纳婴，以裾蔽燕，燕卑脊步就蔽，转匿户扇後，而巾堕枕下，与佩刀近。婴醉且暝，燕指巾，令其妻取。妻取刀授燕，燕熟视，断其妻颈，遂持巾去。明旦，婴起，见妻毁死，愕然，欲出自白。婴邻以为真婴杀，留缚之，趣告妻党。皆来，曰：“常嫉殴吾女，乃诬以过失。今复贼杀之矣。安得他杀事？即其他杀，而安得独存耶！”共持婴，且百馀笞，遂不能言。官家收系杀人罪，莫有辨者，强伏其辜。司法官小吏持朴者数十人，将婴就市，看者围面千馀人。有一人排看者来呼曰：“且无令不辜者死，吾窃其妻而又杀之，当系我。”吏执自言人，乃燕也。司法官与俱见贾公，尽以状对。贾公以状闻，请归其印以赎燕死。上谊之，下诏凡滑城死罪皆免。亚之曰：予尚太史言，而又好叙谊事。其宾党耳目之所闻见，而为予道。元和中，外郎刘元鼎语予，贞元中有冯燕事，得传焉。呜呼！淫惑之心，有甚水火，可不畏哉！然而燕杀不谊，白不辜，真古豪矣。


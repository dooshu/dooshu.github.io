○福建圖序

福建古閩越地。以溫處衢 【 溫州處州衢州俱浙江屬府、】 信 【 江西廣信府、】 為北藩。建昌南贛 【 建昌南安贛州俱江西屬府、】 為右璧。惠潮 【 惠州潮州俱廣東屬府、】 為外戶。海為門。封壤促甚而重關內阻。溪山秀美。民用以和。然處 【 浙江處州府、】 人輒用盜鑛。流入政和壽寧 【 俱建寧府屬縣、】 之境。大為患害。古田 【 福州府屬縣、】 福寧一帶。本竊魚塩之利。山谷邃深。逋寇每憑之而嘯聚。但不常出也。濱海上下。外遏倭寇之流。近通琉球之貢。不為要害。而海物互市。妖孽薦興。 【 通番海賊不時出沒、】 則漳浦龍溪之民居多。且汀 【 汀州、】 漳 【 漳州、】 之山尤廣。人跡罕到。獨與贛州 【 江西屬府、】 聲勢相通。提督兵備實交治之。而永春安溪 【 俱泉州府屬縣、】 沙尤 【 俱延平府屬縣、】 之間。則屬之捕盜官矣。 【 四縣交界地方山盜頗多、】 葢簡僻莫如邵武囂訟莫如漳州。土沃民稀。耕稼自給兵燹不加則八郡一也


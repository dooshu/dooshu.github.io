○韩云词

乌程韩自为［云］，自言前生为天台方广寺僧，故删其诗自游天台始。有盆松，水调歌头云：“一任雪霜虐，劲骨自天成。谁向玉缸裁就，翠盖小亭亭。待看干霄千尺，怎奈寄人篱下，那敢作涛声。且学蛰龙蛰，羞杀大夫名。又何必，移春幔，护花铃。不信拳出勺水，郁郁老苍鲸。好待风雷骤起，移种瑶台高处，浓覆半山青。记取一言赠，莫负岁寒盟。”自为祖［敬］，前明以第一人及第，因党汤宾尹见摈清议，自为父［纯玉］耻之，遂绝意进取。味前词，子若孙饮恨深矣。


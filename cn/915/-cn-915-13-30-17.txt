◇贺传位于皇太子表

臣某言：伏见二月十九日诏，传位于皇太子。昔者降居弱水，登庸有优劣之殊；来朝栎阳，继体有君臣之异，不得与夫天之两旦，日之再中，并曜联辉，重明双照，同年而语矣。

伏惟天元皇帝惟圣作圣，惟亲尊亲，降意于与能，鸣谦于神器。欲令百工相和，先闻揖让之风；天下无为，早识吾君之子。是以运独见之明，行非常之事，先天不违，后天而奉，而太子身贞万国，道照四门，夙膺再命之符，实允基天之命。非关复子明辟，异于迁虞事夏。既损既益，尚或二天，为离为火，何妨两日。且平阳、蒲坂，贤臣则二十五人；颛顼、高辛，才子则一十六族。与此计事，何遽无成。鼓长乎鼓之。轩乎舞之，自当八风通，庆云聚，五老同游，三星运曜，岂直双龙再赐，九雉重飞而已哉。皇帝藐然姑射，正当乘云驭龙，问道崆峒，岂复先秋木落。

臣生预尧年，时逢舜日，睹惟新之庆，实倍万恒情。（《文苑英华》五百五十七，又略见《艺文类聚》十六）


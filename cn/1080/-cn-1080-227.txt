●大明會典卷之二百二十七

五軍都督府

國初置統軍大元帥府。後改樞密院。又改為大都督府。秩正一品。設左右都督、都督同知、都督僉事等官。洪武十三年、始分中、左、右、前、後、五軍都督府。各府都督、初間以公侯伯為之、參與軍國大事。後率以公侯伯署府事。同知、僉事、則參贊軍事。永樂元年、建行都督府於北京。後仍分五府、稱行在某都督府。十八年、定都北京、除行在字。在應天者、稱南京某府。洪熙元年、復稱行在。宣德三年、革行都督府。正統六年、復建五府。其職分領都司衛所、掌一應從駕儀衛、諸武職替襲優給等項。所屬悉上之府、府為轉送兵部請選。其他若武臣誥敕、水陸操練、俸糧屯種、軍情聲息、清勾替補、薪炭荊葦諸事。各分移所司而綜理之。蓋職專軍旅、其任特重云

中軍都督府

所屬衛所 【 見兵部職方司】

凡郊

廟

社稷祭祀、耕耤田、幸太學、及萬壽聖節、正旦、冬至、大婚禮等項。本府先期奏行五軍十衛、於各營撥軍圍宿。其合用刀圍子手、奏請赴內府關領金鎗、以備儀衛。事畢、仍赴交收

凡駕詣

郊壇、例用公侯駙馬伯等官一人、守

承天正陽等門、俱本府奏請欽定。其隨駕守衛公侯伯將軍、及守衛圍子手把總管隊官金牌、俱行尚寶司關給。錦衣衛上直官軍刀甲簿、印記送午門附寫姓名書押

凡京城九門、原降守門子丑字號銅令牌十八面、鎖鑰二十把、並於本府收貯。每日晚、各門官軍齎令牌赴府、兌領門鑰、往放門。次日齎鎖鑰赴府交納、仍領出原兌令牌。其鎖、掌印官親封、隨發領回

凡京城夜巡、原降寅字號銅令牌二面。卯辰字號銅令牌十八面。編定金吾等衛、並五軍屬衛鎮撫六十員、作二十直。每直鎮撫三員、軍人九名、輪赴本府、應長巡者、領寅字號、應撞門者、領卯辰字號牌。每夜一更三點、發卯字號牌、三更一點、發辰字號牌、往九門巡撞、及點守門官軍。如有姦弊、具奏施行

凡旗手等二十衛帶刀官員、各有懸帶金銅字號牌面。俱本府管理。每三年一次考選。有年考事故、不堪任用者革退、另選年力精壯、勤勞無過者、頂補。其牌面有無損壞、俱造冊送府、以憑稽考

凡守門守城官軍、有逃亡病故者。每年終、各門造冊送府、查明更補

凡月食。文武官、俱於本府行救護禮

凡在京在外衛所官舍比試。兵部開送本府審實、行移各府、并錦衣衛及兵科委官。至期、奏請內官、於大教場內公同比試中否、仍送兵部施行

凡在京衛所總小旗、及在外衛所係京操者、例該併鎗。俱送本府審實、會各府錦衣衛兵科各委官。至期、奏請內官於本府前監併、開具勝負、送兵部施行

凡應付。准兵部職方司手本、內稱欽差各衙門官員、出京公幹。本府行所屬和陽等四衛、輪流摘撥軍夫起關應付

凡番僧剌麻、哈密土魯番等夷人進貢還、賜(土商)疋、并乞討食茶、俱本府出給勘合、驗過潼關

凡武舉開科。兵部該司預行本府知會、光祿寺辦宴、於本府設席、欽命內閣大臣一人主席、名會武宴

凡遇在京在外都司衛所、起送未及六十歲老疾官舍、到府替職。本府照例於雙月比試畢、五府會日引奏、侯有明旨、開送兵部入選

凡每年十二月、督令各門官軍、及時打冰藏用。至明年五六月發冰

凡本府行所屬都司勘合。遵照題奉欽依、編置字號、類填發行、年終類繳

中都留守司中字號　　河南都司龍字號

沂州衛相字號　　歸德衛華字號

新安衛前字號　　潼關衛樓字號

徐州左衛左字號　泗州衛行字號

太倉衛玖字號　　宿州衛鳳字號

廬州衛生字號　　儀真衛日字號

安慶衛是字號　　金山衛成字號

淮安衛閣字號　　揚州衛築字號

蘇州衛新字號　　邳州衛堤字號

高郵衛金字號　　壽州衛書字號

武平衛人字號　　徐州衛宰字號

六安衛壹字號　　滁州衛拾字號

建陽衛年字號　　大河衛沙字號

鎮海衛重字號　　鎮江衛榮字號

汝寧新□字號

凡牧馬千戶所。職專調度

御馬水草、出入牽晾。其牧地芻豆數目、俱御馬監掌管、軍人供役

計馬房一十五處

壩上大馬房　　　壩上北馬房

駒子馬房　　　　天柱馬房

北草場馬房　　　東天柱馬房

金盞兒馬房　　　壩東馬房

北高馬房　　　　胡渠馬房

鄭家莊馬房　　　黃土馬房

湯山馬房　　　　東壩馬房

義河馬房

凡蕃牧所。成化十三年題准、設立旗軍七百四十九名、職專養牲擠乳、供應宗廟祭祀、及上用膳羞。乳牛共六百八十五隻。每隻日支料豆三升、榖草十斤、俱戶部坐派河南山東等處起運

計牛房三處

外牛房　　　　　裏牛房

吳家駝牛房

計羊房一處

西琉璃廠羊房

左軍都督府

所屬衛所 【 見兵部職方司】

凡遼東都司所屬衛所會試舉人、歲貢生員、援例監生、起文赴府、轉送禮部。其中式武舉、轉送兵部。科舉生員、轉送順天府

凡遼東歲進藥材。投文到府、轉送禮部交收

凡本府行所屬都司勘合。遵照題奉欽依、編置字號、類填發行、年終類繳

浙江都司守字號　山東都司智字號

遼東都司保字號

右軍都督府

所屬衛所 【 見兵部職方司】

凡本府行所屬都司勘合。遵照題奉欽依、編置字號、類填發行、年終類繳

陝西都行二司右字號

四川都行二司四字號

雲南都司雲字號　貴州都司貴字號

廣西都司廣字號　直隸宣州衛宣字號

前軍都督府

所屬衛所 【 見兵部職方司】

凡兵部開送投降夷人到府。差官伴送兩廣總督、轉發闕少達目衛分安插、取具收管繳

凡本府行所屬都司勘合。遵照題奉欽依、編置字號、類填發行、年終類繳

湖廣都司湖字號　湖廣行都司行字號

興都留守司承字號　　福建都司福字號

福建行都司祿字號

江西都司江字號　廣東都司廣字號

後軍都督府

所屬衛所 【 見兵部職方司。本府原額所屬京衛二十四衛。內神武後衛等七衛、今改守備　昭陵等陵。見在止十七衛】

凡京城內外十六門、俱本府委官守把。每門指揮二員、千百戶四員、移文中府查點

凡本府僉書、每五日巡城一次。夜點守衛官軍

凡軍民人等、過山海居庸等關公文。俱於本府掛號驗放

凡居庸等關口。本府每季奏差舍人二名、輪流守把、按季更替

凡本府所轄盤石、秀嶺、石匣等驛。分委衛屬官一員、前去管理軍士、傳遞警報凡通州灣泊上用水殿黃船、每三年一修、五年一造。本府委官擋駕、前往南京工部修造

凡皇親、及公侯駙馬伯等官已故、有奉欽依造墳者。工部移文本府取用軍夫、每名折銀一兩、照數分派各衛所解納、給與喪家、自行造葬

凡大同等處總兵官、遇秋深草木枯槁、行令副參守備、選率官軍出境燒荒、以便瞭望。仍將撥過官軍姓名、燒過地方里數、造冊送府、轉送兵部

凡每年冬節後、內官監行揭帖、取打冰旗軍到府。劄委武成中等十七衛、共撥旗軍二百七十餘名、送監打冰、以備

上用

凡本部應供柴、二百三十萬斤、炭、二百萬斤、每年分派所屬都司衛所出辦。柴一萬斤、徵銀三十五兩。炭一萬斤、徵銀八十兩。各衛所委官、俱限八月以裏解府收庫、出給手本、付委官同商人市買、運惜薪司、取通關回照

○弘治十一年奏准、柴一萬斤、止徵銀三十兩。炭一萬斤、銀七十兩

○正德十三年、以柴價湧貴、奏准每柴一萬斤、徵銀四十兩。其炭價、每一萬斤、仍徵銀八十兩

○隆慶六年、兵部題准、後府每年分派所屬都司衛所出辦柴炭、每柴一萬斤、徵銀四十兩。每炭一萬斤、徵銀八十兩。仍限二月以裏、俱解部收庫、責令商人自備上納、取惜薪司印信實收給價

○萬曆十年、兵部題准、召商常川應役、設立公所、預給價銀、赴惜薪司上納、取實收赴科道銷掛號、投司附卷

凡本府應供本色楊木長柴、三萬斤。蘆葦、一萬斤。荊條、一萬斤。黃穰苗、一萬一千斤。馬連根、五百斤。每年分派所屬都司衛所出辦

凡本府行所屬都司勘合。遵照題奉欽依、編置字號、類填發行、年終類繳

山西都司信字號　山西行都司忠字號

萬全都司福字號　大寧都司行字號

直隸山海衛翔字號

鎮朔衛崑字號　　密雲後衛及字號

河間衛結字號　　真定衛惟字號

涿鹿左衛致字號　滄州所露字號

興州左屯衛歲字號

神武中衛冬字號　東勝右衛珍字號

天津左衛閏字號　撫寧衛鱗字號

蘇州衛玉字號　　定州衛伍字號

通州左衛利字號　興州中屯衛調字號

武清衛成字號　　平定所元字號

盧龍衛河字號　　涿鹿衛孝字號

武定所雨字號　　寧山衛鞠字號

遵化衛罔字號　　興州後屯衛雲字號

興州前屯衛陽字號

隆慶衛賢字號　　涿鹿中衛騰字號

德州衛麗字號　　通州右衛秋字號

定邊衛收字號　　天津右衛餘字號

密雲中衛化字號　忠義中衛柰字號

大同中屯衛為字號

梁城所書字號　　瀋陽中屯衛金字號

永平衛海字號　　興州右屯衛律字號

東勝左衛重字號　開平中屯衛羽字號

德州左衛生字號　天津衛景字號

神武右衛。係京衛改調外衛、原無編定字號、本府止給劄付

五府通行事例

凡五府所屬都司衛所、每年差官齎進

萬壽聖節、冬至正旦令節、各表文到府。轉送禮部類進

凡五府精微簿。每月二十二日、於內府司禮監領出各二扇。一扇、登記每日行出公文、內填各都司衛所勘合字號硃語。一扇、登記每日收入公文、填寫各項申送襲替、併比、陞降、改調、清理、補役等項事由。至次月二十六日、齎赴兵部掛號、送精微科、年終類繳原領衙門收貯

凡公侯伯等爵、年三十以下。及應襲舍人、年十四以上者。嘉靖九年題准、通送國子監、將大學語孟諸書點授、令其在家講讀。十日一次、赴團營提督操演。年終、該監該營、備開各爵舍勤惰進否、報兵部附簿、以備參考推用

○萬曆三年題准、各爵請襲之日、吏部查曾入監、方許承襲。其三十歲以下者、仍送監肄業、兵部咨行禮部查有進益、方行推任

凡在京在外武職襲替優給。都司衛所、呈送該府、引奏過、送兵部奏請定奪、咨呈該府、填勘令類行各該都司衛所、到任支俸。後引奏俱改屬兵部。止老疾舍人、尚在本府引奏。文憑按季送府查驗

凡都司衛所指揮千百戶等官、年未六十、患痼疾不能供職、其應襲舍人、起文到府。勘明引奏、轉送兵部類選

凡吏部除授都司衛所首領官、及斷事司獄等官、送該府、行都司衛所到任。其考滿給由、申該府、送部黜陟

凡武職誥敕。都司衛所保勘、呈該府、行兵部送內府查黃類奏、送中書舍人續寫頒給凡天下衛所、歲勘大小官員、從軍陞職腳色。類冊呈該府兵部備照

○嘉靖三十三年題准、五府各屬軍職、應該揭黃者、五年一次查揭。但有為事革發、并故絕官舍、取具官吏供結明白、候揭黃之日、會官燒燬

凡五府帶俸侯伯、歲支祿米。移咨本府、轉行戶部太倉銀庫關支

凡在京所屬衛所官軍俸糧、每月造冊申該府。在外京操軍士月糧、該營提督官送該府。行戶部定倉支給

凡在京所屬衛所軍官折色俸銀、每季造冊申該府勘實、行戶部赴內府承運庫頒給。其折色絹布、并胡椒蘇木等項、每年造冊申府、轉送內府該庫支給

凡所屬在京衛所武官故絕、有妻室具告通狀。兵部行府、劄行該衛優養

凡都司衛所屯糧。每年收過數目、通關類繳。其支用過總數、造冊送該府、轉行戶部知會

凡在京所屬衛所軍士冬衣布花。該府取勘造冊、類行中府、轉行戶部、送甲字庫關出給散

凡各營騎操馬匹草料。每月該營具冊呈兵部、行移到府、照會戶部、定撥倉場放支

凡各營提督坐營官、及各邊總兵官有缺。兵部會五府推舉

凡各邊馳奏聲息、鴻臚寺引奏、兵部定擬、職方司行五府、轉行各邊、俱送車駕司、付馳驛人齎去。所屬都司衛所、一應軍機重務、具奏送兵部定擬、轉行該府、類行所屬施行。或有緊急事情、送車駕司、付馳驛人齎去

凡所屬衛所逃故軍士、每年造冊、類送該府、行兵部發屬清勾。其有司清解到軍士、衛所著伍、造冊送府、轉送兵部

凡所屬都司衛所孳牧馬匹、每歲造冊送府、轉行兵部。其官軍馬騾文冊、送府類造。其事故、總揭帖、年終送內府知會

凡五府所屬都司衛所、每年終、將歲支歲用、并採打秋青馬草文冊解府、轉送戶部

凡各邊將官、每三年一次、取勘地方險易、城堡墩臺、畫圖帖說、咨送五府、轉送兵部、以備查考凡天下衛所、每三年一次、取勘官軍戶下舍餘、實有事故、備細花名文冊、呈送五府、轉送兵部查考

凡五府六房、并所屬衛所文卷。每三年一次、送京畿道照例

凡所屬都司衛所、按季成造軍器、并屯種牛隻。各造冊、送該府行工部。其都司衛所、有城垣頹壞、及沿海備倭戰船、當改造者、奏下工部、行五府類行所屬修造

凡法司行提各衛人犯、該府類行所屬提解。其送到復還職役者、發屬收操。各處京操官軍、在逃自首、法司問擬納鈔、兵部轉送到府者、送營收操

凡法司問擬充軍囚犯、該府差官押發所屬衛所、取收管回照。其有欽發充軍者、關領精微批文、差官押發。回還、批送內府銷繳

○嘉靖八年、兵部題准、解發兩廣雲貴衛分軍人、但開有邊遠及煙瘴字樣、押解官舍、止解赴各該都司交割。都司差人、按察司給批、轉解著伍、定限取具收管、辨驗印文真正、就付原去官舍、齎回銷繳、仍赴本部註銷

○二十七年題准、今後解送軍犯、止許將有職官員、挨次編定。查照舊規、置立簿籍三扇、一存本府、一送本部、一送兵科。遇該解送、即令應差官員、齎執手本、赴部赴科、註寫前往某處、限在某時回還、本部該科月終類查。如原限一年過三箇月、半年過一月者、先行本衛、將本官家屬、拘送兵馬司監候、到日送問。仍查違限久近、如延過一年之上、俱調外衛

凡五府軍機密務、封本進呈。其常事、於朝班內奏。通政司奏事、干係五府者、該府官出班承

旨

凡五府直堂、并看守朝房皂隸、及柴薪折銀。四季造冊、送巡視京營科道掛號、畢、赴兵部武庫司關支

凡每年筆炭銀。中府該七十六兩五錢六分。左右前後四府、各該四十八兩六錢。節年俱於刑部贓罰支用。萬曆十年題准、改派順天府宛大二縣徵解

凡五府日用印色。每年各該銀四兩八錢。有閏月、加銀四錢。行順天府額解買用

凡五府公用紙劄。春秋二季、刑部關領。夏冬二

季、都察院關領 【 中府一萬五千零、左府一萬六千零、右府一萬一千七百零、前府一萬一百零、後府一萬五十零】

凡五府官吏俸給舊於吏部關支。後從戶部定撥江南糧、運送各府自行收放。今歸祿米倉

凡五府不許令各衛首領官聽事。各衛千百戶所、亦不許差人詣府聽候。致使首領官吏、生事支吾、有妨公務

五軍都督府經歷司

都督府、舊設五司斷事官、有稽仁、稽義、稽禮、稽智、稽信等官。革除間俱罷。刑名俱歸法司問理。永樂初、諸司皆復舊制、惟斷事等官不復設。後置五軍都督府經歷司。各經歷一員、都事一員。典出納文移、為五府首領官。又設知印一名、提控一名、掾史六名、【 今裁一名】 典吏十九名。其斷事官分理事務、詳在諸司職掌、今不載

凡五府、并在京各衛首領官。每月初二十六日、各具堂上官辦事緣由、御前奏知

凡五府歷事考勤監生。堂上官同首領官引奏南京五軍都督府

五府建罝沿革、具列如前。永樂定都北京、始命中府掌府事官、守備南京通行節制南京衛所。洪熙二年始以內臣同守備。宣德十年、設參贊機務官。景泰三年、添設協同守備官。守備廳辦理軍務、舊設經歷一員、今革。審事用鎮撫、或千百戶一員

凡守備協同用公侯伯都督。參贊以文臣兼之、初無定職、後多委南京兵部尚書。其職掌具載於後南京中軍都督府

所屬在京留守中等六衛所。 【 詳見兵部職方司】 其親軍錦衣等十七衛。并左軍所屬十衛。右軍五衛。前軍七衛。後軍五衛。並聽節制

凡守備一應機務。每日會同參贊等官、於守備廳署理畢、仍理府事

凡每月朔朢日。守備參贊等官、及各府堂上官、會同內守備官、議合行事務

凡遇齎捧聖節表文。五府堂上官、輪流一員齎進。其奉祀

孝陵、及守備有干係地方官員不差外。其每年長至正旦、本府預於正月內、通行直隸蘇州等各衛所、差官齎捧到府類進。遇皇太子千秋箋文、該差南京錦衣衛指揮一員齎捧。各屬衛所、差府屬指揮一員類齎。如有過期誤類進者、責令原差官自齎行

凡每年長至正旦、該直隸滁州衛、例進活天鵝二隻、活鴈六隻、活雁(老鳥)二隻、鵪鶉二十二隻、鯽魚六百尾。正旦、多鯽魚二百尾。差官管進、赴府轉行南京禮部、送南京光祿寺薦新

凡京城各門鎖鑰牌面。俱本府收掌。其晨昏啟閉、交兌牌鎖、及各衛發牌長巡撞門等項、悉如舊制

凡裏外各城門。每歲春秋二季、會同內守備協同參贊官巡視。其守把官軍、有老弱不堪、及事故者、具奏會同選補

凡皇城守衛官軍。委留守五衛官、照例巡點。有不到者、先行提問、仍按季類本奏聞。遇缺、照例選補

凡孝陵墻垣。守備官不時親行巡視

凡大小教場操練軍士。新江口操習戰船。神機營演放火器。俱各府公侯伯都督、及都指揮等官專管。遇該操日、守備官、會同內守備參贊等官、親詣閱視

凡各營操備官軍、并馬匹數目、每年二次奏報。地方圖本、及軍馬文冊、每三年一次奏報凡龍江大勝江淮新江口等關、不時差官巡點。其浦子口九江等處、每歲差官巡點二次

凡每年春秋二季、直隸建陽、安慶、新安、宣州、鎮江、滁州等衛官軍、輪班京操。每員名、每月各支口糧米四斗、管操指揮、造冊呈府、轉行南京戶部關支

凡兵仗局造完一應軍器、會同內守備等官驗視。每歲進貢黃船、差官監撥

凡地方盜賊。每年委各衛官、分行緝捕。南京各衛屯田地方、奏准專設官一員巡視

凡南京錦衣衛巡江官回還、具報捉獲鹽徒盜賊名數。五城兵馬司、應天府上元江寧二縣捕盜官、及江東等處巡檢司、悉聽督理

凡南京戶部於水次兌支官軍俸糧、差官監兌。工部龍江瓦屑壩抽分竹木局、每季具抽分數目以憑奏報凡南京一應安插夷人。督令應天府屬縣、依時犒賞

凡本府所屬在京衛所、五年一次、例應考選軍政官員。兵部具題、行南京兵部、轉行到府、劄行各該衛所、將應考官員腳色履歷、開具揭帖送府。本府采訪賢否實跡、手註考詞、轉送南京兵部。至期、會同本府堂上官考選

凡本府所屬衛所經歷吏目、并倉副使等官、五年一次、例該考察。吏部咨行南京吏部、備行到府。劄行各該衛所、將六年以裏、應考人員腳色履歷緣由、開具揭帖送府。本府從公覈實賢否、手註考詞、轉送南京吏部都察院、以備參考

凡本府經歷都事、并所屬衛所經歷等官、合得散官。每年准南京吏部驗封清吏司手本、行經歷司、呈府、劄行所屬衛所、將新除未及三年考滿、應請初授散官官員、備開歷任緣由、并具親供申府、轉行南京吏部、移咨吏部請給凡本府所屬衛所軍職官員、年及六十歲、例該襲替。准令應襲兒男、具告到府、劄行該衛、查勘本舍親供宗圖、具申前來、覆查明實、照會南京兵部、轉送兵部、奏准襲替。其年未及六十歲患病、而子孫告襲、本府亦照例題請。若年六十無子者、許令的親弟姪借襲、後老官生有兒勇、仍舊還職

凡本府十年一次、南京兵部行文到府、劄行所屬衛所、將各指揮鎮撫千百戶等官、續生兒孫弟姪、查審明白、開具揭帖、送府并南京兵部勘實、方許造入圖內。仍於授職項下、註寫年歲、及分別次序、造冊一樣三本、一本送府、二本送部、候襲替之日稽查

凡武學官生課業、每月會同南京兵部堂上官比較。南京及直隸衛所總小旗併鎗、照例會同監併

凡本府官吏監生俸糧、及所屬衛所官軍俸糧、運軍快船甲餘行糧。每年終、先期具數申府、照行南京戶部坐派。遇有奉例收充、及替補等項軍士、加增糧米、亦先期申府、預行該部派加

凡本府所屬衛所官軍、每月將應支俸糧數目、備造軍冊申府、照會南京戶部、定倉按月關支。遇有事故、即行開除

凡本府官吏監生知印月支俸糧、原派府分解到折色。收貯本府、按月支放。逐月開具放支過數目、赴南京戶科、并總督巡視倉場戶部等衙門註銷。每年終、備開收支總數揭帖、送總督衙門類造奏繳

凡本府所屬衛所軍士、賞賜冬夏布鈔。每季據各造冊、申府勘實、照行南京戶部、坐派本折銀兩鈔貫布疋數目、送內府填給勘合、比對相同、赴甲字等庫關出、科道同戶部司屬官、唱名給散

凡本府并合屬官吏、每年該支戶口食鹽。官、該戶口十五丁。吏、該戶口七丁。每丁、納鈔十二貫。每貫、折銀一釐一毫四絲三忽。官、該銀一錢七分一釐四毫五絲、支鹽一百八十斤。吏、該銀八分一絲、支鹽八十四斤。照例赴南京戶部上納鈔銀、行文兩淮鹽運使司關支

凡本府所屬在京衛所、并在外都司衛所官軍、馬騾戶口文冊。舊例五年一次造報。嘉靖十年題准、十年一次、止開總數、不必細開。隨該南京兵部題准、前項文冊、照例五年一次、造送該府備照。其該追奏繳者、則十年一次。在京衛所、送本府類進。在外都司衛所、開造一本送府、一本徑自奏繳

凡本府所屬衛所逃故軍士、每年據各開造單冊申府、轉行南京兵部、發單原籍府州縣清勾。及各處府州縣解到新軍、南京兵部轉送本府、劄發該衛、收管著伍

凡南京刑部問發軍犯、抄招送南京兵部、編發本府所屬各衛所充軍者。抄招送府、差撥官舍押解、劄發該衛著伍。行移兵部填給勘合應付、到彼交割、取具該衛所印信收管、照會兵部查銷

南京左軍都督府 【 所屬南京十衛見兵部職方司】

南京右軍都督府 【 所屬南京五衛見兵部職方司】

南京前軍都督府 【 所屬南京七衛見兵部職方司】

南京後軍都督府 【 所屬南京五衛見兵部職方司】

凡各府掌府事、及協同管事官各一員、分理所屬衛所軍務。或奉敕管領大教場、及江上操備等事、其衛所、仍聽守備衙門節制施行

上二十二衛

在京在外各衛所、並見兵部職方司。其官制資格、見武選司。而錦衣等上二十二衛、號為親軍、其職掌異於諸衛、故別具於此。其餘統軍行事、彼此相同者、不復備載








卷三 三之二


《蝃蝀》，止奔也。卫文公能以道化其民，淫奔之耻，国人不齿也。不齿者，不与相长稚。○蝃蝀，上丁计反，下都动反。《尔雅》作“螮蝀”，音同。长，丁丈反。

[疏]“《蝃蝀》三章，章四句”至“不齿”。○正义曰：作《蝃蝀》诗者，言能止当时之淫奔。卫文公以道化其民，使皆知礼法，以淫奔者为耻。其有淫之耻者，国人皆能恶之，不与之为齿列相长稚，故人皆耻之而自止也。

蝃蝀在东，莫之敢指。蝃蝀，虹也。夫妇过礼则虹气盛，君子见戒而惧讳之，莫之敢指。笺云：虹，天气之戒，尚无敢指者，况淫奔之女，谁敢视之。○虹音洪，一音绛。女子有行，远父母兄弟。笺云：行，道也。妇人生而有適人之道，何忧於不嫁，而为淫奔之过乎？恶之甚。○远，于万反，下同。恶，乌路反，下“恶之”皆同。

[疏]“蝃蝀”至“兄弟”。○正义曰：此恶淫奔之辞也。言虹气见於东方，为夫妇过礼之戒。君子之人尚莫之敢指而视之，况今淫奔之女，见为过恶，我谁敢视之也？既恶淫奔之女，因即就而责之。言女子有適人之道，当自远其父母兄弟，於理当嫁，何忧於不嫁，而为淫奔之过恶乎？○传“蝃蝀”至“敢指”。○正义曰：《释天》云：“螮蝀谓之雩。螮蝀，虹也。”郭璞曰：“俗名为美人。”《音义》云：“虹双出，色鲜盛者为雄，雄曰虹；闇者为雌，雌曰蜺。”此与《尔雅》字小异，音实同，是为虹也。序云“止奔”，而经云“莫之敢指”，是虹为淫戒，故言夫妇过礼则虹气盛也。夫妇过礼，谓不以道妄淫行夫妇之事也。《月令》孟冬虹藏不见，则十月以前，当自有虹。言由夫妇过礼者，天垂象，因事以见戒，且由过礼而气更盛，不谓凡平无虹也。以天见戒，故君子见而惧讳自戒。惧讳，恶此由淫过所致，不敢指而视之。若指而视之，则似慢天之戒不以淫为惧讳然，故莫之敢指也。

朝隮于西，崇朝其雨。隮，升。崇，终也。从旦至食时为终朝。笺云：朝有升气於西方，终其朝则雨，气应自然。以言妇人生而有適人之道，亦性自然。○隮，子西反，徐又子细反。郑注《周礼》云：“隮，虹。”应，应对之应。女子有行，远兄弟父母。

[疏]“朝隮”至“父母”。○正义曰：言朝有升气於西方，终朝其必有雨。有隮气必有雨者，是气应自然，以兴女子生则必当嫁，亦性自然矣。故又责之，言女子生有適人之道，远其兄弟父母，何患於不嫁而为淫奔乎？○传“从旦”至“终朝”。○正义曰：以朝者早旦之名，故《尔雅》“山东曰朝阳”。今言终朝，故至食时矣。《左传》曰：“子文治兵，终朝而毕，子玉终日而毕。”是终朝非竟日也。○笺“朝有”至“自然”。○正义曰：《视祲》注云：“隮，虹也。《诗》云：‘朝隮于西。’”则隮亦虹也。言升气者，以隮，升也，由升气所为，故号虹为隮。郑司农亦云“隮者，升气”，是也。上“蝃蝀，虹也”，色青赤，因云而见。此言雨徵，则与彼同也。《眡祲》“掌十煇之法，以观妖祥”，注云“煇谓日光气也”，则隮亦日之光气矣。蝃蝀亦日光气，但日在东，则虹见西方，日在西方，虹见东方，无在日傍之时。郑注《周礼》见隮与此同，故引以证，非谓此为妖祥也。

乃如之人也，怀昏姻也。乃如是淫奔之人也。笺云：怀，思也。乃如是之人，思昏姻之事乎？言其淫奔之过恶之大。大无信也，不知命也。不待命也。笺云：淫奔之女，大无贞絜之信，又不知昏姻当待父母之命，恶之也。○大音泰。注同。

《蝃蝀》三章，章四句。

《相鼠》，刺无礼也。卫文公能正其群臣，而刺在位承先君之化无礼仪也。○相，息亮反。篇内同。

[疏]“《相鼠》三章，章四句”至“礼仪”。正义曰：作《相鼠》诗者，刺无礼也。由卫文公能正其群臣，使有礼仪，故刺其在位有承先君之化无礼仪者。由文公能化之，使有礼，而刺其无礼者，所以美文公也。《凯风》美孝子而反以刺君，此刺无礼而反以美君，作者之本意然也。在位无礼仪，文公不黜之者，以其承先君之化，弊风未革，身无大罪，不可废之故也。

相鼠有皮，人而无仪。相，视也。无礼仪者，虽居尊位，犹为闇昧之行。笺云：仪，威仪也。视鼠有皮，虽处高显之处，偷食苟得，不知廉耻，亦与人无威仪者同。○行，下孟反。之处，昌虑反。人而无仪，不死何为？笺云：人以有威仪为贵，今反无之，伤化败俗，不如其死，无所害也。

[疏]“相鼠”至“何为”。○正义曰：文公能正其群臣，而在位犹有无礼者，故刺之。视鼠有皮，犹人之无仪，何则？人有皮，鼠亦有皮，鼠犹无仪，故可耻也，人无礼仪，何异於鼠乎？人以有威仪为贵。人而无仪，则伤化败俗，此人不死何为？若死，则无害也。○笺“视鼠”至“者同”。○正义曰：大夫虽居尊位，为闇昧之行，无礼仪而可恶，犹鼠处高显之居，偷食苟得，不知廉耻。鼠无廉耻，与人无礼仪者同，故喻焉。以传曰“虽居尊位”，故笺言“虽处高显之居”以对之。

相鼠有齿，人而无止。止，所止息也。笺云：止，容止。《孝经》曰：“容止可观。”无止，则虽居尊，无礼节也。人而无止，不死何俟。俟，待也。

相鼠有体，体，支体也。

[疏]传“体，支体”。○正义曰：上云“有皮有齿”，己指体言之，明此言体，非遍体也，故为支体。

人而无礼。人而无礼，胡不遄死。遄，速也。○遄，市专反。

《相鼠》三章，章四句。

《干旄》，美好善也。卫文公臣子多好善，贤者乐告以善道也。贤者，时处士也。○旄音毛。好，呼报反，篇内同。

[疏]“《干旄》三章，章六句”至“善道”。○正义曰：作《干旄》诗者，美好善也。卫文公臣子多好善，故处士贤者乐告之以善道也。毛以为，此叙其由臣子多好善，故贤者乐告以善道。经三章皆陈贤者乐告以善道之事。郑以三章皆上四句言文公臣子建旌乘马，数往见贤者於浚邑，是好善。见其好善，下二句言贤者乐告以善道也。○笺“贤者，时处士”。○正义曰：以臣子好善，贤者告之，则贤者非臣子，故云处士也。士者，男子之大称。言处者，处家未仕为官。《乡饮酒》注云：“宾介，处士贤者，乡大夫宾之，以献於君。”是未仕也。

孑孑干旄，在浚之郊。孑孑，干旄之貌，注旄於干首，大夫之旃也。浚，卫邑。古者，臣有大功，世其官邑。郊外曰野。笺云：《周礼》“孤卿建旃，大夫建物”，首皆注旄焉。时有建此旄来至浚之郊，卿大夫好善也。○孑，居热反，又居列反。浚，苏俊反。旃，之然反，通帛为旃。素丝纰之，良马四之。纰，所以织组也。裛纰於此，成文於彼，原以素丝纰组之法御四马也。笺云：素丝者，以为缕以缝纰旌旗之旒縿，或以维持之。浚郊之贤者，既识卿大夫建旄而来，又识其乘善马。四之者，见之数也。○纰，毛符至反，郑毗移反。组音祖。旒音留。縿，所衔反，何、沈相沾反。彼姝者子，何以畀之？姝，顺貌。畀，予也。笺云：时贤者既说此卿大夫有忠顺之德，又欲以善道与之，心诚爱厚之至。○姝，赤朱反。畀，必寐反，与也。注“予”同。说音悦。

[疏]“孑孑”至“畀之”。○毛以为，卫之臣子好善，故贤者乐告之以善道。言建孑孑然之干旄，而食邑在於浚之郊。此好善者，我原告之以素丝纰组之法，而御善马四辔之数，以此法而治民也。织组者裛纰於此，成文於彼，犹如御者执辔於此，马骋於彼，以喻治民立化於已，而德加於民，使之得所，有文章也。贤者原以此道告之。贤者既原告以御众之德，又美此臣之好善，言彼姝然忠顺者之子，知复更何以予之？言虽有所告，意犹未尽也。○郑以为，浚郊处士言，卫之卿大夫建此子孑然之干旄，来在浚之郊，以素丝为缕，缝纰此旌旗之旒縿，又以维持之，而乘善马，乃四见於己也。故贤者有善道，乐以告之。云彼姝然忠顺之子，好善如是，我有何善道以予之？言心诚爱之，情无所吝。○传“孑孑”至“曰野”。○正义曰：谓之干旄者，以注旄於干首，故《释天》云：“注旄首曰旌。”李巡曰：“旄牛尾著干首。”孙炎曰：“析五采羽注旄上也。其下亦有旒縿。”郭璞曰：“载旄於竿头，如今之幢，亦有旒也。”如是则干之首有旄有羽也，故《周礼·序官·夏采》注云：“夏采，夏翟羽色。《禹贡》徐州贡夏翟之羽，有虞氏以为绥。后世或无，故染鸟羽象而用之，谓之夏采。”其职注云“绥以旄牛尾为之，缀於幢上，所谓注旄於干首者”也。言大夫之旃者，以经言干旄，唯言干首有旄，不言旒縿，明此言干旄者，乃是大夫之旃也。《周礼》“孤卿建旃”，卫侯无孤，当是卿也。大夫者，总名，故《春秋》书诸侯之卿皆曰大夫，是也。天子以下建旃之者，干首皆注旄，独以为卿之建旃者，以臣多好善，当据贵者为言，故知是卿旃也。大夫得言在浚之郊，则此臣子食邑於浚也。所以得食邑者，由古者臣有大功，世其官邑，故《左传》曰：“官有世功，则有官族。邑亦如之。”是有功之臣得世官邑也。有功世邑，则宜为卿，故举旃言之。三章皆言在浚，则所论是一人，皆卿也。二章言“干旟”，传曰：“鸟隼曰旟。”於《周礼》则州里之所建，若卿而得建旟者，《大司马职》曰：“百官载旟。”注云：“百官，卿大夫也。载旟者，以其属卫王也。凡旌旗，有军众者画异物。”然则平常建旃，出军则建旟，是卿有建旟之时。旟亦有旄，二章互文也。言旄则有旒縿，言旟则亦有旄矣。卒章言“干旌”，传曰：“析羽为旌。”於《周礼》则游车之所载。卿而得建旌者，《乡射记》注云：“旌，总名也。”《尔雅》云：“注旄首曰旌。”则干旄、干旌一也。既设旒縿，有旃、旟之称；未设旒縿，空有析羽，谓之旌。卿建旌者，设旒縿而载之，游车则空载析羽，无旒縿也。《释地》云：“郊外谓之牧，牧外谓之野。”此言“郊外曰野”，略《尔雅》之文，以言在浚之郊，明所食邑在郊外也。下言“在浚之都”，“在浚之城”，言於郊为都邑相兼一也。○笺“周礼”至“好善”。○正义曰：孤卿建旃，大夫建物，《司常》文也。又曰：“通帛为旃，杂帛为物。”注云：“凡九旗之帛皆用绛。”则通帛，大赤也；杂帛，以白为饰绛之侧也。知“首皆注旄”者，以《夏采》王崩，以緌复魄，緌有旄牛尾也。注云：“王祀四郊，乘玉辂，建太常。今以之复去其旒，异於此，亦因先王有徒緌。”是太常之干有旄也。又《出车》云：“设此旐矣，建彼旄矣。”此亦云“干旄”，是九旗之干皆有旄矣，故知旃、物首皆注旄焉。以序言“多好善”，故卿大夫兼言之。○传“纰所”至“四马”。○正义曰：以二章言组，卒章言织，故於此总解之。言“纰所以织组”也。以织组裛纰於此，成文於彼，似御执辔於此，马骋於彼，故原以素丝纰组之法御四马也。言“原以”者，称贤者之意，欲告文公臣子以此道，故言“原以”也。言“总纰於此，成文於彼”者，《家语》文也。○笺“素丝”至“之数”。○正义曰：以前云干旄说旌旗，而此云“素丝纰之”，故知以素丝为线缕，所以缝纰旌旗之旒縿也。縿谓系於旌旗之体，旒谓縿末之垂者，须以缕缝之，使相连。《释天》云：“纁帛縿。”郭璞曰：“众旒所著。”孙炎曰：“为旒于縿。”是也。或以维持者，谓旒之垂数非一，故以繯相缀连之。《节服氏》云：“六人，维王之太常。”注云：“维之以缕，王旌十二旒，两两以缕缀连之傍，三人持之。礼，天子旌曳地。”诸侯旂九旒。《释天》又曰：“练旒九，维以缕。”孙炎曰：“维持以缕，不欲其曳地。”然则诸侯以下，旒数少而且短，维之以否，未可知也。经直言“纰之”，不言其所用，故言“或”，为疑辞。前经言“干旄”，是浚郊之贤者识卿大夫建旄而来。此又云“良马”，是又识其乘善马也。“四之”者，四见之数也。

孑孑干旟，在浚之都。乌隼曰旟。下邑曰都。笺云：《周礼》州里建旟，谓州长之属。○旟音馀。隼，荀尹反。长，张丈反。

[疏]笺“周礼”至“之属”。○正义曰：笺以为，贤者见时臣子实建旟而来，此为州长，非卿大夫。若卿大夫，则将兵乃建旟，非贤者所当见也。《周礼》州长，中大夫，天子之州长也。《乡射目录》云：“州长射於州序之礼。”经曰：“释获者执鹿中。”《记》云：“士则鹿中。”是诸侯之州长，士也。言“之属”者，见乡遂官非一，《司常》云：“师都建旗，州里建旟，县鄙建旐。”注云：“师都，六乡六遂大夫也。州里、县鄙，乡遂之官，互约言之。”如郑之意，则以乡、遂同建旗。乡之下有州，州为第二，党为第三，族为第四，闾为第五，比为第六。其遂之下有县，县为第二，鄙为第三，酂为第四，里为第五，邻为第六。今云州里建旟，则六乡内州长、党正及六遂内酂长、里宰、邻长等五人同建旟也。又云“县鄙建旐”，谓六遂内县正、鄙师及六乡内族师、闾胥、比长等五人同建旐，故郑云“互约言”也。诸侯之乡亦大夫，故《乡饮酒目录》云：“诸侯之乡大夫三年宾贤能之礼。”是乡为大夫，则遂亦大夫也。其县与州长班同，则亦士也。党、鄙在州、县之下，或亦为士。酂、族以下卑，则皆非士矣。上章朝臣言卿大夫，则此各亦有大夫兼乡遂与州县也。乡大夫以下及不命之士等职位虽卑，皆问善道，其可互约，别图於后：乡旗，州旟，党旟，族旐，闾旐，比旐，遂旗，县旐，鄙旐，酂旟，里旟，邻旟。

素丝组之，良马五之。总以素丝而成组也。骖马五辔。笺云：以素丝缕缝组於旌旗以为之饰。五之者，亦为五见之也。○总，子孔反。骖，七南反。

[疏]传“骖马五辔”。○正义曰：凡马，士驾二，《既夕礼》云“公赗以两马”，是也。大夫以上驾四，四马则八辔矣。骖马五辔者，御车之法，骖马内辔纳於觖，唯执其外辔耳。骖马马执一辔，服马则二辔俱执之，所谓六辔在手也。此经有四之、五之、六之，以御马喻治民，马多益难御，故先少而后多。传称渐多之由为说，从内而出外。上章四之，谓服马之四辔也。此章加一骖马益一辔，故言五之也。下章又加一骖，更益一辔，故六之也。据上四之为服马，此加一骖乃有五，故言五辔也。王肃云：“古者一辕之车驾三马则五辔，其大夫皆一辕车。夏后氏驾两谓之丽，殷益以一騑谓之骖。周人又益一騑谓之驷。本从一骖而来，亦谓之骖。”经言骖，则三马之名。又孔晁云：“作者历言三王之法，此似述传，非毛旨也。何则？马以引重，左右当均。一辕车以两马为服，傍以一马骖之，则偏而不调，非人情也。《株林》曰：‘乘我乘驹。’传曰：‘大夫乘驹。’则毛以大夫亦驾四也。且殷之制亦驾四，故王基云：‘《商颂》曰：“约軧错衡，八鸾锵锵。”是则殷驾四，不驾三也。’”又《异义》：“天子驾数，《易孟京》、《春秋公羊》说天子驾六，《毛诗》说天子至大夫同驾四，士驾二。《诗》云：‘四牡彭彭’，武王所乘；‘龙旂承祀，六辔耳耳’，鲁僖所乘；‘四牡騑騑，周道委迟’，大夫所乘。谨案：《礼·王度记》曰‘天子驾六，诸侯与卿同驾四，大夫驾三，士驾二，庶人驾一’，说与《易》、《春秋》同。”玄之闻也，《周礼·校人》“掌王马之政，凡颁良马而养乘之，乘马一师四圉”。四马为乘，此一圉者养一马，而一师监之也。《尚书·顾命》诸侯入应门皆布乘黄朱，言献四黄马朱鬛也。既实周天子驾六，《校人》则何不以马与圉以六为数？《顾命》诸侯何以不献六马？《王度记》曰“大夫驾三”，经传无所言，是自古无驾三之制也。○笺“以素”至“之饰”。○正义曰：前云“孑孑干旟”，言旌旗之状，此云“素丝组之”，为旌旗之饰，可知《周礼》九旂皆不言组饰。《释天》说龙旂云“饰以组”，而此乡大夫乡遂之官亦有组，则九旂皆以组为饰，故郭璞曰“用綦组饰旒之边”，是也。

彼姝者子，何以予之？

孑孑干旌，在浚之城。析羽为旌。城，都城也。○析，星历反。素丝祝之，良马六之。祝，织也。四马六辔。笺云：祝当作“属”。属，著也。六之者，亦谓六见之也。○祝，毛之六反，郑之蜀反。著，直略反，沈知略反。彼姝者子，何以告之？

《干旄》三章，章六句。

《载驰》，许穆夫人作也。闵其宗国颠覆，自伤不能救也。卫懿公为狄人所灭，国人分散，露於漕邑。许穆夫人闵卫之亡，伤许之小，力不能救，思归唁其兄，又义不得，故赋是诗也。灭者，懿公死也。君死於位曰灭。露於漕邑者，谓戴公也。懿公死，国人分散，宋桓公迎卫之遗民渡河，处之於漕邑，而立戴公焉。戴公与许穆夫人俱公子顽烝於宣姜所生也。男子先生曰兄。○闵，一本作“愍”，密谨反。唁音彦。吊失国曰唁。

[疏]“《载驰》五章，首章六句，二章三章四句，四章六句，卒章八句”至“是诗”。○正义曰：此《载驰》诗者，许穆夫人所作也。闵念其宗族之国见灭，自伤不能救之。言由卫懿公为狄人所灭，国人分散，故立戴公，暴露而舍於漕邑。宗国败灭，君民播迁，是以许穆夫人闵念卫国之亡，伤己许国之小，而力弱不能救，故且欲归国而唁其兄。但在礼，诸侯夫人父母终，唯得使大夫问於兄弟，有义不得归，是以许人尤之，故赋是《载驰》之诗而见己志也。定本、《集注》皆云“又义不得”，则为“有”字者非也。上云“许穆夫人作”，又云“故赋是诗”，作、赋一也。以作诗所以铺陈其志，故作诗名曰赋。《左传》曰“许穆夫人赋《载驰》”，是也。此“思归唁其兄”，首章是也。“又义不得”，二章以下是也。此实五章，故《左传》叔孙豹、郑子家赋《载驰》之四章，四犹未卒，明其五也。然彼赋《载驰》，义取控引大国，今控于大邦，乃在卒章。言赋四章者，杜预云：“并赋四章以下。赋诗虽意有所主，欲为首引之势，并上章而赋之也。”《左传》服虔注：“《载驰》五章属《鄘风》。许夫人闵卫灭，戴公失国，欲驰驱而唁之，故作以自痛国小，力不能救。在礼，妇人父母既没，不得宁兄弟，於是许人不嘉，故赋二章以喻‘思不远’也。‘许人尢之’，遂赋三章。以卒章非许人不听，遂赋四章，言我遂往，无我有尢也。”服氏既云《载驰》五章，下历说唯有四章者，服虔意以传称四章，义取控於大国，此卒章乃是传之所谓四章也，因以差次章数以当之。首章论归唁之事，其所思之意。下四章为许人所尢而作之，置首章於外，以下别数为四章也。言许大夫不嘉，故赋二章，谓除首章而更有二章，即此二章、三章是也。凡诗之作，首尾接连，未有除去首章，更为次弟者也。服氏此言，无所案据，正以传有四章之言，故为此释，不如杜氏并赋之说也。○“灭者”至“曰灭”。○正义曰：“君死於位曰灭”，《公羊传》文也。《春秋》之例，灭有二义。若国被兵寇，敌人入而有之，其君虽存而出奔，国家多丧灭，则谓之灭，故《左传》曰：“凡胜国曰灭。”齐灭谭，谭子奔莒；狄灭温，温子奔卫之类是也。若本国虽存，君与敌战而死，亦谓之灭，故云“君死於位曰灭”，即昭二十三年“胡子髡、沈子逞灭”之类是也。

载驰载驱，归唁卫侯。载，辞也。吊失国曰唁。笺云：载之言则也。卫侯，戴公也。○駈字亦作驱，如字。协韵亦音丘。驱马悠悠，言至于漕。悠悠，远貌。漕，卫东邑。笺云：夫人原御者驱马悠悠乎，我欲至于漕。大夫跋涉，我心则忧。草行曰跋。水行曰涉。笺云：跋涉者，卫大夫来告难於许时。○跋涉，蒲末反。《韩诗》云：“不由蹊遂而涉曰跋涉。”难，乃旦反。

[疏]“载驰”至“则忧”。○正义曰：夫人言己欲驱驰而往归於宗国，以吊唁卫侯，故原御者驰马悠悠然而远行，我欲疾至於漕邑。我所以思原如是者，以卫大夫跋涉而告难於我，我心则忧闵其亡，伤不能救，故且驱驰而唁之。郑唯“载之言则”为异，馀同。○传“吊失国曰唁”。○正义曰：昭二十五年，“公孙於齐，次於阳州。齐侯唁公於野井”。《穀梁传》曰“吊失国曰唁。唁公不得入于鲁”，是也。此据失国言之。若对，吊死曰吊，则吊生曰唁。《何人斯》云：“不入唁我。”《左传》曰：“齐人获臧坚，齐侯使夙沙卫唁之。”服虔云：“吊生曰唁。”以生见获，故唁之也。○传“草行曰跋”。○正义曰：《左传》云“跋涉山川”，则跋者，山行之名也。言草行者，跋本行草之名，故传曰“反首茇舍以行”。山必有草，故山行亦曰跋。

既不我嘉，不能旋反。不能旋反，我思也。笺云：既，尽。嘉，善也。言许人尽不善我欲归唁兄。视尔不臧，我思不远。不能远卫也。笺云：尔，女。女，许人也。臧，善也。视女不施善道救卫。○臧，子郎反。远，于万反，注同。协句如字。

[疏]“既不”至“不远”。○正义曰：夫人既欲归唁，而许大夫不听，故责之云：汝许人尽不善我欲归唁其兄，然不能旋反我心中之思，使不思归也。既不得去，而又责之言：我视汝许大夫不施善道以救卫，由此故我思不远於卫，恒欲归唁之尔。既不能救，何以止我也？

既不我嘉，不能旋济。济，止也。视尔不臧，我思不閟。閟，闭也。○閟，悲位反，徐又方冀反。

陟彼阿丘，言采其虻。偏高曰阿丘。虻，贝母也。升至偏高之丘，采其虻者，将以疗疾。笺云：升丘采贝母，犹妇人之適异国，欲得力助，安宗国也。○虻音盲，药名也。疗，力照反。女子善怀，亦各有行。行，道也。笺云：善犹多也。怀，思也。女子之多思者有道，犹升丘采其虻也。许人尢之，众穉且狂。尢，过也。是乃众幼穉且狂进，取一概之义。笺云：许人，许大夫也。过之者，过夫人之欲归唁其兄。○尢，本亦作“訧”，音同。穉，本又作“稚”，直吏反。概，古爱反。

[疏]“陟彼”至“且狂”。○正义曰：夫人既为许人所止而不得归，故说巳归意以非之。言有人升彼阿丘之上，言欲采其虻者，欲得其虻以疗疾，犹妇人適於异国，亦欲得力助以安宗国。然我言力助宗国，似采虻疗疾。是我女子之多思，亦各有道理也。既不能救，思得暂归。许人守礼尤我，言此许人之尤过者，是乃众童穉无知且狂狷之人也，唯守一概之义，不知我宗国今人败灭，不与常同，何为以常礼止我也？○传“偏高”至“贝母”。○正义曰：“偏高，阿丘”，《释丘》文。李巡曰：“谓丘边高。”“莔，贝母”，《释草》文。陆机《疏》云：“虻，今药草贝母也。其叶如栝楼而细小。其子在根下，如芋，子正白，四方连累相著有分解”，是也。○笺“善犹”至“采虻”。○正义曰：夫人思卫，为许所尤。方宜开释许人，不宜自称善思，故许人尤之，明嫌其多思，故云善犹多也。此多思有道，自夫人之意，言犹升丘采虻者。以经云“亦各有行”，“亦各”，不一之辞，明采虻与已俱有道理，故云“亦各”也。然则此与上互相明，上言采虻疗疾，犹己欲力助宗国；此言已思有理，则采虻亦有理矣。○传“是乃”至“之义”。○正义曰：《论语》云：“狂者进取。”注云：“狂者进取，仰法古例，不顾时俗。”是进取一概之义。一概者，一端不晓变通，以常礼为防，不听归唁，是童蒙而狂也。○笺“许人，许大夫”。○正义曰：下云“大夫君子”，故许人为许大夫。上章“视尔不臧”，笺云：“尔，汝。汝，许人。”大夫亦由此也。大夫而曰人者，众辞。下笺云“君子，国中贤者”，此独云大夫者，以言“众穉且狂”，是责大夫之辞，故不及国中贤者。下以巳情恕而告之，不必唯对国中大夫，故兼言贤者焉。

我行其野，芃芃其麦。原行卫之野，麦芃芃然方盛长。笺云：麦芃芃者，言未收刈，民将困也。。○芃，薄红反，徐又符雄反。长，张丈反。

控于大邦，谁因谁极！控，引。极，至也。笺云：今卫侯之欲求援引之力助於大国之诸侯，亦谁因乎？由谁至乎？闵之，故欲归问之。○控，苦贡反。引，夷忍反，又夷刃反。援，于眷反，又音袁，沈于万反。

大夫君子，无我有尢。笺云：君子，国中贤者。无我有尤，无过我也。

百尔所思，不如我所之！不如我所思之笃厚也。笺云：尔，女。女，众大夫君子也。

[疏]“我行”至“所之”。○正义曰：夫人冀得归唁，说己往意。我所以归唁於卫者，我比欲行卫之野，观其芃芃然方盛之麦，时未收刈，明民困苦。闵其国民，故欲往行之。又欲问卫求援引之力助於大国之诸侯，亦由谁因乎？由谁至乎？我之归唁，为此而已。尔许之大夫及国中君子，无以我为有过，而不听问。尔之过我，由不思念於卫。汝百众大夫君子，纵有所思念於卫，不如我所思之笃厚也。由情不及己，故不听我去耳。○笺“欲求”至“谁至乎”。○正义曰：此时宋桓公迎卫之遗民，立戴公，是夫人所知，不须问矣。又於时十二月也，草木已枯，野无生麦，而云问所控引，言欲观麦者，夫人志在唁兄，思归访问，非是全不知也。又思欲向卫，得於三月四月，民饥麦盛之时，出行其野，不谓当今十二月也。故《郑志》答赵商云“狄人入卫，其时明然。戴公庐漕及城楚丘二者，是还复其国也。许夫人伤宗国之灭，又闵其民，欲归行其野，视其麦，是时之忧思，乃引日月而不得归，责以冬夏与谁因谁极，未通於许夫人之意”，是也。

《载驰》五章，一章六句，二章四句，一章六句，一章八句。

鄘国十篇，三十章，百七十六句。


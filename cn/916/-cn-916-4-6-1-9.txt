【赠鄱阳府君张仲膺诗（五章）】

神林何有。奇华妙实。皇朝如何。穷文极质。斌斌君子。升堂入室。太上有曜。子诞其辉。知机日（群书校补作曰：）难。子达其微。入辅帷幄。出御千里。滔滔江汉。南国之纪。

谒帝东堂。剖符南征。天子命我。车服以荣。何以润之。德被苍生。何以济之。威振群城。却愚以化。崇贤以仁。凤舒其翮。龙濯其鳞。忆彼荒薮。莫敢不宾。虽云旧邦。其命维新。卞和南金。终始一色。显允君子。穷达一德。弘仁厉道。物究其极。古贤受爵。循墙虔（本集误作虎。）恭。今哲居贵。履盈如冲。接新以化。爱旧以丰。隆此嘤鸣。□彼谷风。忠至宠加。孝至荣集。内崇南芬。外清名邑。炜炜棠棣。京增其华。猗猗桑梓。厥耀孔多。被绣昼行。昔人攸羡。阶云飞藻。孰与同粲。

人道伊何。难合易离。会如升峻。别如顺淇。嗟我怀人。曷云其来。贡言执手。涕既陨之。（○本集三。《诗纪》二十六。）


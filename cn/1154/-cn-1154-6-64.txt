卷一百二十四　游侠列传第六十四

集解荀悦曰：“立气齐，作威福，结私交，以立彊於世者，谓之游侠。”

韩子曰：“儒以文乱法，

【正义】：言文之蔽，小人以僿。谓细碎苛法乱政。

而侠以武犯禁。”二者皆讥，

【正义】：讥，非言也。儒敝乱法，侠盛犯禁，二道皆非，而学士多称於世者，故太史公引韩子，欲陈游侠之美。

而学士多称於世云。至如以术取宰相卿大夫，辅翼其世主，功名俱著於春秋，

【索隐】：功名俱著春秋。案：春秋谓国史也。以言人臣有功名则见记于其国之史，是俱著春秋者也。

固无可言者。及若季次、原宪，闾巷人也，

【集解】：徐广曰：“仲尼弟子传曰公皙哀字季次，未尝仕，孔子称之。”

读书怀独行君子

【索隐】：行音下孟反。

之德，义不苟合当世，当世亦笑之。故季次、原宪终身空室蓬户，

【正义】：庄子云“原宪处居环堵之室，蓬户不完。以桑为枢而甕牖，上漏下湿，独坐而弦歌”也。

褐衣疏食不厌。

【索隐】：不餍。餍，饱也，於艳反。

死而已四百馀年，而弟子志之不倦。今游侠，其行虽不轨於正义，然其言必信，其行必果，已诺必诚，不爱其躯，赴士之?戹困，

【索隐】：上音厄。

既已存亡死生矣，而不矜其能，羞伐其德，盖亦有足多者焉。

且缓急，人之所时有也。太史公曰：昔者虞舜窘於井廪，伊尹负於鼎俎，傅说匿於傅险，吕尚困於棘津，

【集解】：徐广曰：“在广川。”【正义】：尉缭子云太公望行年七十，卖食棘津云。古亦谓之石济津，故南津。

夷吾桎梏，百里饭牛，仲尼畏匡，菜色陈、蔡。此皆学士所谓有道仁人也，犹然遭此菑，况以中材而涉乱世之末流乎？其遇害何可胜道哉！

鄙人有言曰：“何知仁义，已飨其利

【索隐】：已音以。飨音享，受也。言已受其利则为有德，何知必仁义也。

者为有德。”故伯夷丑周，饿死首阳山，而文武不以其故贬王；跖、蹻暴戾，其徒诵义无穷。由此观之，“窃钩者诛，

【索隐】：以言小窃则为盗而受诛也。

窃国者侯，侯之门仁义存”，

【索隐】：言人臣委质於侯王门，则须存于仁义。若游侠轻健，亦何必肯存仁义也。

非虚言也。

今拘学或抱咫尺之义，久孤於世，

【索隐】：言拘学守义之士或抱咫尺纤微之事，遂久以当代，孤负我志，而不若卑论侪俗以取荣宠也。

岂若卑论侪俗，与世沈浮而取荣名哉！而布衣之徒，设取予然诺，千里诵义，为死不顾世，此亦有所长，非苟而已也。故士穷窘而得委命，此岂非人之所谓贤豪间者邪？诚使乡曲之侠，予季次、原宪比权量力，效功於当世，不同日而论矣。要以功见言信，侠客之义又曷可少哉！

古布衣之侠，靡得而闻已。近世延陵、

【集解】：徐广曰：“代郡亦有延陵县。”骃案：韩子云“赵襄子召延陵生，令车骑先至晋阳”。襄子时赵已并代，可有延陵之号，但未详是此人非耳。

孟尝、春申、平原、信陵之徒，皆因王者亲属，藉於有土卿相之富厚，招天下贤者，显名诸侯，不可谓不贤者矣。比如顺风而呼，声非加疾，其埶激也。至如闾巷之侠，脩行砥名，声施於

【索隐】：施音以豉反。

天下，莫不称贤，是为难耳。然儒、墨皆排摈不载。自秦以前，匹夫之侠，湮灭不见，余甚恨之。以余所闻，汉兴有硃家、田仲、王公、剧孟、郭解之徒，虽时扞当世之文罔，

【索隐】：扞即捍也。违扞当代之法网，谓犯於法禁也。

然其私义廉絜退让，有足称者。名不虚立，士不虚附。至如朋党宗彊比周，设财役贫，豪暴侵凌孤弱，恣欲自快，游侠亦丑之。余悲世俗不察其意，而猥以硃家、郭解等令与暴豪之徒同类而共笑之也。

鲁硃家者，与高祖同时。鲁人皆以儒教，而硃家用侠闻。所藏活豪士以百数，其馀庸人不可胜言。然终不伐其能，歆其德，诸所尝施，唯恐见之。振人不赡，先从贫贱始。家无馀财，衣不完采，食不重味，乘不过軥牛。

【集解】：徐广曰：“音雊。”骃案：汉书音义曰“小牛”。【索隐】：上音古豆反。案：大牛当軶，小为軥牛。

专趋人之急，甚己之私。既阴脱季布将军之?戹，

【索隐】：阴脱季将军之厄。案：季布为汉所购求，硃家以布髡钳为奴，载以广柳车而出之，及尊贵而不见之，亦高介至义之士。然布竟不见报硃家之恩。

及布尊贵，终身不见也。自关以东，莫不延颈原交焉。

楚田仲以侠闻，喜剑，父事硃家，自以为行弗及。田仲已死，而雒阳有剧孟。周人以商贾为资，而剧孟以任侠显诸侯。吴楚反时，条侯为太尉，乘传车将至河南，得剧孟，喜曰：“吴楚举大事而不求孟，吾知其无能为已矣。”天下骚动，宰相得之若得一敌国云。剧孟行大类硃家，而好博，

【索隐】：按：六博戏也。

多少年之戏。然剧孟母死，自远方送丧盖千乘。及剧孟死，家无馀十金之财。而符离人王孟亦以侠称江淮之间。

是时济南瞷氏、

【索隐】：瞷音。案：为郅都所诛。

陈周庸

【索隐】：陈国人，姓周名庸。

亦以豪闻，景帝闻之，使使尽诛此属。其後代诸白、

【索隐】：代，代郡。人有白氏，豪侠非一，故言“诸”。

梁韩无辟、

【索隐】：梁国人，韩姓，无辟名。辟音避。

阳翟薛兄、

【索隐】：音况。

陕韩孺

【集解】：徐广曰：“陕，疑当作‘郏’字，颍川有郏县。南越传曰‘郏壮士韩千秋’也。”【索隐】：陕当为“郏”。陕音如厓反，郏音纪洽反。汉书作“寒孺”。

纷纷复出焉。

郭解，轵人也，

【索隐】：汉书云河内轵人也。

字翁伯，善相人者许负外孙也。解父以任侠，孝文时诛死。解为人短小精悍，不饮酒。少时阴贼，

【索隐】：以内心忍害。

慨不快意，身所杀甚众。以躯借交报仇，藏命

【索隐】：案：谓亡命也。

作奸剽攻，休铸钱掘冢，固不可胜数。適有天幸，窘急常得脱，若遇赦。及解年长，更折节为俭，以德报怨，厚施而薄望。然其自喜为侠

【索隐】：苏林云：“言性喜为侠也。”

益甚。既已振人之命，不矜其功，其阴贼著於心，卒发於睚眦如故云。而少年慕其行，亦辄为报仇，不使知也。解姊子负解之势，

【索隐】：负，恃也。

与人饮，使之嚼。

【集解】：徐广曰；“音子妙反，尽酒也。”【索隐】：即妙反。谓酒尽。

非其任，彊必灌之。人怒，拔刀刺杀解姊子，亡去。解姊怒曰：“以翁伯之义，人杀吾子，贼不得。”弃其尸於道，弗葬，欲以辱解。解使人微知贼处。贼窘自归，具以实告解。解曰：“公杀之固当，吾兒不直。”遂去其贼，

【集解】：徐广曰：“遣使去。”

罪其姊子，乃收而葬之。诸公闻之，皆多解之义，益附焉。

解出入，人皆避之。有一人独箕倨视之，解遣人问其名姓。客欲杀之。解曰：“居邑屋至不见敬，是吾德不脩也，彼何罪！”乃阴属尉史曰：“是人，吾所急也，

【索隐】：案：谓吾心中所急，言情切急之谓。汉书作“重”也。

至践更时脱之。”每至践更，数过，吏弗求。

【集解】：如淳曰：“更有三品，有卒更，有践更，有过更。古有正卒无常人，皆当迭为之，一月一更，是为卒更也。贫者欲得顾更钱者，次直者出钱顾之，月二千，是为践更也。律说卒更、践更者，居县中五月乃更也。後从尉律，卒践更一月休十一月也。”【索隐】：数音朔，谓频免之也。又音色主反，数亦频也。

怪之，问其故，乃解使脱之。箕踞者乃肉袒谢罪。少年闻之，愈益慕解之行。

雒阳人有相仇者，邑中贤豪居间者以十数，

【索隐】：色具反。

终不听。客乃见郭解。解夜见仇家，仇家曲听解。

【索隐】：仇家曲听。谓屈曲听解也。

解乃谓仇家曰：“吾闻雒阳诸公在此间，多不听者。今子幸而听解，解柰何乃从他县夺人邑中贤大夫权乎！”乃夜去，不使人知，曰：“且无用，

【索隐】：按：汉书作“无庸”。苏林曰“且无使用吾言，待我去，令洛阳豪居其间也”。

待我去，令雒阳豪居其间，乃听之。”

解执恭敬，不敢乘车入其县廷。之旁郡国，为人请求事，事可出，出之；不可者，各厌其意，然後乃敢尝酒食。诸公以故严重之，争为用。邑中少年及旁近县贤豪，夜半过门常十馀车，请得解客舍养之。

【索隐】：如淳云：“解多藏亡命者，故喜事年少与解同志者，知亡命者多归解，故多将车来，欲为解迎亡者而藏之者也。”

及徙豪富茂陵也，解家贫，不中訾，

【索隐】：不中赀。案：赀不满三百万已上为不中。

吏恐，不敢不徙。卫将军为言：“郭解家贫不中徙。”上曰：“布衣权至使将军为言，此其家不贫。”解家遂徙。诸公送者出千馀万。轵人杨季主子为县掾，举徙解。解兄子断杨掾头。由此杨氏与郭氏为仇。

解入关，关中贤豪知与不知，闻其声，争交驩解。解为人短小，不饮酒，出未尝有骑。已又杀杨季主。杨季主家上书，人又杀之阙下。上闻，乃下吏捕解。解亡，置其母家室夏阳，

【集解】：徐广曰：“属冯翊。”【正义】：故城在同州韩城县南二十里，汉夏阳也。

身至临晋。

【正义】：故城在同州冯翊县西南二里。

临晋籍少公素不知解，解冒，因求出关。籍少公已出解，解转入太原，所过辄告主人家。吏逐之，迹至籍少公。少公自杀，口绝。久之，乃得解。穷治所犯，为解所杀，皆在赦前。轵有儒生侍使者坐，客誉郭解，生曰：“郭解专以奸犯公法，何谓贤！”解客闻，杀此生，断其舌。吏以此责解，解实不知杀者。杀者亦竟绝，莫知为谁。吏奏解无罪。御史大夫公孙弘议曰：“解布衣为任侠行权，以睚眦杀人，解虽弗知，此罪甚於解杀之。当大逆无道。”遂族郭解翁伯。

自是之後，为侠者极众，敖而无足数者。

【集解】：徐广曰：“敖，倨也。”

然关中长安樊仲子，槐里赵王孙，长陵高公子，西河郭公仲，太原卤公孺，

【集解】：徐广曰：“雁门有卤城也。”【索隐】：太原卤翁。汉书作“鲁公孺”。鲁，姓也，与徐广之说不同也。

临淮兒长卿，东阳田君孺，

【索隐】：汉书作“陈君孺”。然陈田声相近，亦本同姓。【正义】：其东阳盖贝州历亭县者，为近齐故也。

虽为侠而逡逡有退让君子之风。至若北道姚氏，

【索隐】：北道诸姚。苏林云：“道犹方也。”如淳云：“京师四出道也。”

西道诸杜，南道仇景，东道赵他、羽公子，

【索隐】：旧解以赵他、羽公子为二人，今案：此姓赵，名他羽，字公子也。

南阳赵调之徒，此盗跖居民间者耳，曷足道哉！此乃乡者硃家之羞也。

太史公曰：吾视郭解，状貌不及中人，言语不足采者。然天下无贤与不肖，知与不知，皆慕其声，言侠者皆引以为名。谚曰：“人貌荣名，岂有既乎！”

集解徐广曰：“人以颜状为貌者，则貌有衰落矣；唯用荣名为饰表，则称誉无极也。既，尽也。”

於戏，惜哉！

【索隐述赞】游侠豪倨，藉藉有声。权行州里，力折公卿。硃家脱季，剧孟定倾。急人之难，免雠於更。伟哉翁伯，人貌荣名。








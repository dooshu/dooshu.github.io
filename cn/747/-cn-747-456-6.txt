○蔺相如全璧赋（以“智勇双高，功名永著”为韵）

昔日赵氏且衰，为暴秦所易，徒称割城以求璧，然必背约而弃义。将受其祸，敢图其利？安定存乎变通，得失击乎愚智。筹量未决，君臣大恐；赖缪子之荐贤，得蔺生之馀勇。语之不怍，观者咸悚。庶将城入而璧留，焉使赵轻而秦重？夫其壮节惟一，至宝无双。奉草芥之使，至虎狼之邦。於是秦王自以强可临弱，志扬气高。谓我匹夫，不难以制；谓璧无足，尚安得逃？方坐章台之中，列万乘之雄，群臣陪位，使者趋风。因发检以求璧，陈结观而表衷。浮光烂兮镜吐，润色皎以冰空。语未及於前约，宝方传於後宫。果无有傥城之意，欲坐收获璧之功。蔺君乃探物揣情，沈机内萌；谲指瑕以复取，遂立言而未平。摅壮心而激发，抗英辩以纵横。怒，午耸，目电惊。且使辱命，将焉用生？请以臣之头璧，俱碎君之轩楹。我合诡以全变，彼示诈而望诚。九宾之礼徒设，间道之使巳行。义必付於知巳，色无惧於就烹。卒能成两国之胜负，骇千古之威名。然则宝也且所据神异，取之不可以侥幸。几星碎以弃秦庭，终月圆而还赵境；复得曜丛台之瑰丽，增昴宿之辉影。於物也善价斯存，於国也懿图惟永。是知兴衰之大略，社稷之远虑，必假贤豪，用能能辅助。何全璧之事立？亦全国之功著。诚乎得士且昌，惟其善驭。


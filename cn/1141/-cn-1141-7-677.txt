答蒋大鸿

昨夜鄱湖风浪起，飞出江南一双鲤。
美人寄我歌曲长，绵绵远道九回肠。
生未相逢苦相忆，置书三叹谁能忘。
跋扈词场殊不少，可怜难得心期好。
侧闻意气略时辈，论交执义非草草。
十年不肉亦不妻，南游江楚东会稽。
寻山自具客儿癖，挥策直蹋青云梯。
餐霞弄日绝壁外，碧萝琪树千峰低。
栖迟爱作陵阳客，手自钞书动盈尺。
登我溪上阁，坐看敬亭山。
把杯半醉叫李白，谢公楼畔时往还。
我欲因之附归梦，枫林踯躅摧心颜。



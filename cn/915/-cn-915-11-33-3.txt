◇又表

臣等频烦上闻，仰申诚款，圣慕惟远，未垂昭亮。伏读哀灼，忧心如焚。臣等闻承乾统极者，宜以济世为务，经纶天下者，特以百姓为心。故万机在躬，周康弗获申其慕；汉文作戒，孝景不得终其礼。此乃先代之成轨，近世所不易。伏惟太皇太后（《通典》作「伏惟大行皇太后」。）睿圣渊识，虑及始终，明诰垂于典策，遗训备于末命。聿修厥德，圣人所重；遵承先式，臣子攸尚。陛下虽欲终上达之礼，其如黎元何？臣等不胜忧惧之诚，敢冒重陈，乞垂听访，以副亿兆之望。（《魏书·礼志》三。十月，休等又表。又略见《通典》八十。）


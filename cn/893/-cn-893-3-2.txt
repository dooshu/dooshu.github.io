公无渡河





王僧虔《技录》：相和歌瑟调三十八曲，中有《公无渡河行》，即《箜篌引》也。《古今注》：《箜篌引》，朝鲜津卒霍里子高妻丽玉所作也。子高晨起刺船而濯，有一白首狂夫，披发提壶，乱流而渡，其妻随呼止之，不及，遂堕河水死。于是援箜篌而鼓之，作《公无渡河》之歌，声甚凄怆，曲终，亦投河而死。子高还，以其声语妻丽玉。丽玉伤之，乃引箜篌而写其声，闻者莫不堕泪饮泣。丽玉以其声传邻女丽容，名曰《箜篌引》焉。



黄河西来决昆仑，咆哮万里触龙门。[一]波滔天，尧咨嗟。[二]大禹理百川，儿啼不窥家。[三]杀湍堙洪水，九州始蚕麻。[四]其害乃去，茫然风沙。披发之叟狂而痴，清晨径流欲奚为?旁人不惜妻止之，公无渡河苦渡之。虎可搏，河难冯，[五]公果溺死流海湄。[六]有长鲸白齿若雪山，[七]公乎公乎挂罥于其间，[八]箜篌所悲竟不还。[九]

[一]《初学记》：按《水经注》及《山海经》注，河源出昆仑之墟，东流潜行地下，至规期山北流，分为两源，一出葱岭，一出于阗，其河复合。东注蒲昌海，复潜行地下，南出积石山，西南流，又东回入塞，过敦煌、酒泉、张掖郡，南与洮河合。过安定、北地郡，北流，过朔方郡西，又南流，过五原郡南，又东流，过云中、西河郡东，又南流，过上都、河东郡西，而出龙门，至华阴潼关，与渭水合。又东回，过砥柱，及洛阳云云。按龙门山在今陕西西安府韩城县东北五十里，黄河经其间，两岸对峙，高数百尺，望之若门。《禹贡》“导河积石，至于龙门”，即此是也。凡塞外诸河，率皆归此，故水势最盛。郦道元谓其崩浪万寻，悬流千丈，浑洪怒，鼓若山腾。李复谓禹凿龙门，起于东受降城之东，自北而南，两岸石壁峭立，大河盘束于山峡间千数百里。至此，山开岸阔，豁然奔放，怒气喷风，声如万雷，其险可睹矣。



[二]《史记》：“尧曰：嗟，四岳，汤汤洪水滔天，浩浩怀山襄陵，下民其忧，有能使治者?”



[三]《汉书》：“夏乘四载，百川是道。”《列女传》：涂山氏长女，夏禹娶以为妃。既生启，辛壬癸甲，启哌哌泣。禹去而治水，三过其家，不入其门。



[四]颜师古《汉书注》：“急流曰湍。”《庄子》：“昔者禹之湮洪水，决江湖而通四夷九州也。”陆德明注：“湮，塞也。”



[五]《诗·小雅》：“不敢暴虎，不敢冯河。”《毛传》云：“徒搏曰暴虎，徒涉曰冯河。”



[六]海湄，海滨也。



[七]《洛阳伽蓝记》：“钵和国之南界，有大雪山，朝融夕结，望若玉峰。”



[八]木华《海赋》：“或挂罥于岑嶅之峰。”李善注：“《声类》曰：罥，系也。”



[九]《通典》：箜篌，汉武帝使乐人侯调所造，以祀太一，或云侯辉所作。其声坎坎应节，谓之坎侯，声讹为箜篌。侯者，因乐工人姓耳。古施郊庙雅乐，近代专用于楚声。或谓师延靡靡之乐，非也。旧说亦依琴制，今按其形，似瑟而小，七弦，用拨弹之如琵琶也。



萧士赟曰：诗谓洪水滔天，下民昏垫，天之作孽，不可违也。当地平天成、上下相安之时，乃无故冯河而死，是则所谓自作孽者，其亦可哀而不足惜也矣。故诗曰“旁人不惜妻止之”，讽当时不靖之人，自投天网，借以为喻云耳。






○沈亚之

沈亚之以记室从陇西公，谓军泾州，昔见陇西公言：“少从那凤游。”凤，帅家子，无他能，后寓居长安平康里南，以钱百万质故豪洞门曲房之第。即其寝而昼偃，梦一美人自西楹来，环步从容，执卷且吟，为古妆而高发长眉，衣方领绣带，被广袖之襦。凤大悦，问丽人：“何自而临我哉？”美人笑曰：“此妾家也，而君容千妾宇下，焉有所自！”凤曰：“愿示其书目。”美人曰：“妾好诗而常缀此。”凤曰：“丽人幸少留，得赐观览于人。”美人授诗坐西床。凤发卷，视其首篇题之曰《春阳曲》，终四句。其后他篇皆数十句。美人曰：“君必欲传之，无令过一篇。”凤即起，从东庑下几上取彩笺，传《春阳》之曲。其词曰：“长安少女踏春阳，何处春阳不断肠？舞袖弓弯浑忘却，罗帏空度九秋霜。”凤吟卒请曰：“何谓弓弯？”曰：“妾昔年父母教妾此舞。”美人乃起，整衣张袖，舞数拍，为弓弯之状以示凤。既罢，美人泫然良久，即辞去。凤曰：“愿复少从容。”须臾间竟去，凤亦旋觉昏然，忘有所记。凤更衣，即于怀袖中得其词，惊视，方省所梦。时贞元中也。又吴兴姚合谓亚之曰：“吾友王炎云：元和初，夕梦游吴，侍吴王。久之，闻宫中出辇，鸣箫击鼓，言葬西施。王悲悼不止，立诏词客作挽歌，炎遂应教作西施挽歌。其词曰：“西望吴王阙，云书凤字牌。连工起珠帐，择土葬金钗。满地红心草，三层碧玉阶。春风无处所，凄恨不胜怀。”进词，王甚嘉之。乃悟，能记其实。炎，太原人也。


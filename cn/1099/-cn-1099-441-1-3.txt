○朝鮮撤兵留兵議 【 戍守朝鮮】

朝鮮巳亡、　皇上命將出師、舉全國而?之、恩德無與儷、以倭來而出師。以倭去而振旅。于名甚正。于費甚省。伏奉　聖旨、若不留兵、孰防厚患、令臣等從長計議、臣切揆度情形、計量勞費、夫關白既死。其名酋大帥。爭權爭長。無暇遠略。即使其國輯睦亦必不能六十六島成師以出如前日也直以倭入釜山。盤踞巳久。如見我兵既撤。或將生心。此則不必合諸島之兵。用舉國之力。偏師一出。亦非朝鮮所支。葢今日之倭可保無併吞朝鮮之謀而不能保無竊據釜山之謀。若其兔窟既立。蚕食漸深。朝鮮復來告急。異日更煩措置。朝廷業巳經營數年。豈惜一二年之餘力。與其過而置之。無寧過而防之。則議暫留兵者。未必非計也。第須外計兵力。內計物力。使供餉無過耗費中國。屯兵無過騷擾屬國。乃為得策耳。漢立西域都護皆取諸國供食不煩轉餉唐平百濟新羅即今朝鮮之地亦因糧于彼未嘗以餽運繼之今日空中國之士馬。竭中國之帑藏。即念彼凋殘。令彼出本色。我出折色。巳為向來所無之事。乃本色所費少。而我所耗損獨多。此何理也。各邊正額軍餉。尚缺一百三十餘萬。海外久戍。費何從出。中國防夷。如富家防盜。聲耗既急。內外須防。門戶藩籬。皆有守護。若其漸緩。自可量裁。獨留一重。亦足自衛。今倭患漸息。此正緩而可量裁之時。若撤兵則所備在內守門戶者也當散外之戍兵。而量留其精銳。以益海上之防若留兵則所備在外守藩籬者也當汰內之冗兵。而量移其糧餉。以充海外之用。若外欲留兵幾何。即于登萊天津淮揚蘇松量汰老弱。以其食作留兵折色。令所留之兵與所汰之餉數足相方若東師既撤之後。即以其人照今日所裁兵數。補還原伍。葢撤即守在海之內不撤即守在海之外總之此兵此餉耳俟倭氛盡息之後。然後總以兵餉。盡歸民間。此亦設防省費權宜之一策也。又朝鮮兵荒之後。人少地多。若與該國議定。將海外之舟師。給與可耕之地。令其屯種以給軍糧成熟之後。供億自減。要當以我之折色。與彼之本色相兼減退。不得借口有地給軍。獨充彼國本色。各該將道必以實心實事行之更當申嚴軍令。不得侵彼地界。奪彼財物。私彼婦女強役使其民為耕種、而我軍收其利。葢數年以來。此皆將吏不虔以致以德為怨在我惟恨彼出糧之少然侵奪蹂踐在彼則不啻費矣存亡繼絕之義其君臣或有相感在彼民則不啻怨矣若能立定約束。如孔明之屯渭水。軍無私焉。一切無名騷擾。盡皆嚴禁。則雖稍益其供軍之餉亦彼之所樂為也葢欲撤兵。則一撤即完局矣不撤則須計萬全為彼之利、無以為我害。終前之局。無以挑後釁、乃可庶幾耳、若餉不能供兵不能戢使我與屬國以德始以怨終則固不若速撤之為愈也


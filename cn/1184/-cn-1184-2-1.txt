●绎史摭遗卷一

吴郡李瑶子玉纂

目录

宫壶妃御列传

唐元妃曾氏

鲁妃张氏（附从难宫嫔周氏）元妃张氏（舟山册立）

桂太妃王氏、太妃马氏（永明王生母）桂元妃王氏（从难宫嫔某氏附）

案「梦华潭丛录」曰：『自古宫壶之肃雍，未有过于胜国者也；嫱媛之殉烈，亦未有过于胜国者也。一朝之家法严矣！二祖之贻谋远矣！故甲申三月之变，孝哀、孝烈二皇后与妃侍十数人、宫女二百余同殉国难。洎南都之下也，潞王以杭州降，福藩邹太后北去；渡淮水，太后伺间奋跃，堕急湍死』。考之质疑诸文，则曰：『马士英挟走入浙之太后；伪也』。疑者言即士英母，其说近是；未便列之传次。其福王故妃童氏之狱已详附「南都纪」后；疑词歧说而究非正御之妃，是亦不足以为之传。赧王先妃黄氏、继妃李氏，皆早逝；甲申秋，南都追谥黄妃曰「孝哲懿庄、温贞仁靖皇后」，李妃曰「孝义端仁、肃明贞洁皇后」。明年三月于童妃狱后，更上黄妃谥曰「孝哀慈靖、恭惠温贞、偕天协圣哲皇后」，妃戚黄九鼎封雒中伯。

列传一

唐妃曾氏

唐王元妃曾氏，南阳人，诸生曾文彦女。崇祯五年，王袭位，年已三十有一；妃年十九，选入宫。颇知书礼，任内政，王甚昵之。九年秋，京师戒严，王以擅发护军勤王得罪，废庶人；安置凤阳高墙。押发官张有度将以槛车上道，王自裁不殊。比至高墙，中奄人索贿不可得，以石墩锁之，极所困苦，王病濒死；官医下药，妃恐有诈，不与饮。入夜，默祷于天，自剜股肉进之；食淡攻苦以居。王愈后始闻，遂更相怜爱。南都立，以赦，命徙广西之平乐；乙酉夏，抵浙而南都覆，妃间劝王为自立计。六月，入闽。至福州，群臣拥之监国。既即位，于秋八月壬辰奉册为后；父文彦，封吉水伯。命妇入朝太和殿，佥有所赉。王性从俭，宫中亦屏去金玉、锦绣一切供饰；至帏幕衾褥，率以大布为之。不列嫔御，仅有执事人三十余辈而已。以故郑氏初进美女十二人，虽留之而绝不见御。

妃既素能理事，至是颇与外政。凡王批阅章奏，多所参驳。每当临朝，则垂帘座后，以共听断；朝臣私有所议。总宪张肯堂具疏论之；略曰：『本朝高、文二后皆有圣善之德，助成王业；然皆宫闱之中，默相赞助。若垂帘之制，则非圣世所宜，不可以示远人』！疏入，妃大恚。肯堂以是遂疏于王。说者谓唐王当烈庙时，有英察之誉；至此虽锐意中兴，而溺于内爱如此，有以知其不能成大功也。是冬十二月，王亲戎；由水道进，妃亦御舟以从。

丙戌元日，王在建宁，不受朝贺。既而江右督师杨廷麟、楚督何腾蛟迎王移驻各疏相继至，妃密言郑氏不可倚，亟请依何腾蛟为是。时芝龙阴怀不测，多方沮遏；洎王决计出汀巡赣，乃使军民数万遮道号呼，拥驾不得前，即又表请暂回天兴。无已，遂移驻延平。秋七月，元子生，妃出。大赦；加恩，从兴诸臣悉晋爵一级。腾蛟命将以铁骑五千来迎；行抵韶州，而芝龙已弃关去。

王师长驱度仙霞岭，行在震动。将出奔，急命妃先发；宫眷皆以骑从。甫出城，官军掩至，称扈跸者；直入行宫。从官迸散，王遂被难。妃先被执于涂，舟次九泷潭，乘间投水死。闽中永明王立，遥上尊号曰「思文皇后」；已加谥曰「孝毅襄皇后」。

「摭遗」曰：曾妃以才能自用，固有揽及外政之非；然卒无大过，犹不失为明德之助也。论者谓唐王内制于妃，而有以知其无功；斯语则苛矣。夫天不祚明，虽有贤妃内赞，又何能免于悍帅外投乎！

温氏「纪略」，于闽、粤诸妃大书为「后」；「摭遗」削之，故不曰「后妃传」而曰「宫壶妃御传」也。

鲁妃张氏（附从难宫嫔周氏）、元妃张氏（舟山册立）

鲁监国前妃张氏，会稽人。早岁入宫；王监国后，册为妃，生世子。父国俊，故选事；与内奄合，专揽事权，延纳货贿。尝受鄞降臣谢三宾金万两，胁监国必致三宾于枢要而后已。妃闻之，脱簪待罪；监国慰之以免。

及江上师溃，命保定伯毛有伦扈宫眷及世子出海。妃载拜辞曰：『勿以妾故为王累』。遂手碎磁盘，自刭死。

宫嫔周氏于出海后被劫北去，亦自刎。

鲁元妃张氏，鄞人。入舟山后，册立。初以丙戌春入宫，次于会稽张妃，主内政。西陵失守，监国自江入海。保定伯毛有伦奉命扈宫眷，世子自蛟关出，期于舟山会。道逢定海总兵张国柱乱兵杀掠，劫宫嫔诸内人去，有伦全军归命。时妃在副舟中，急令舟人鼓棹突前，追兵不及。伏荒岛数日，飘泊至舟山而监国已入闽，旁皇无所归；吏部尚书张肯堂遣官护之，得达长垣。监国见之流涕，始进册为元妃。在海上者三年，风帆浪楫，莫副山河之容。已丑，黄斌卿伏诛，始复入舟山。先是，会稽张妃父国俊豫事，妃欢曰：『是何国家、是何勋戚？而尚欲尔尔乎』！至是，亲族之有至者悉遣之。

大兵以辛卯三道入海，监国谓蛟关未能猝渡，亲帅师捣松江以牵其势。荡湖伯阮骏居守，败死。兵临城下，安洋将军刘世勋议分兵送宫眷出，然后背城一战。妃传谕辞曰：『将军意良厚，然蛎滩鲸背之间，惧为奸人所卖，则张妃之续也。愿得死此净土』！诸臣乃止。城陷，元妃整簪服北向拜谢，投井而死。义阳王妃杜氏、宫娥张氏并从之。锦衣指挥王相、内臣刘朝共掌宫事，叹曰：『真国母也！岂可使其遗骸为乱兵所窥』。相与舁巨石填之；即共刎其旁。既而监国闻之，加谥为「贞妃」；封其井，立碑以祀。

「摭遗」曰：或传鲁世子为义士申毅潜挟以去，不知所终。舟山册立之妃，或作陈氏、或又作即妃张氏之妹。今以甬上全氏「宫井篇」案诸，则信张氏之为元妃矣。全氏云：『元妃世居吾鄞郑丞相府大池之北，其女兄归吾家佥事府君。当妃未死，尝遣间使至中土，寄书讯其女兄，历叙蛟关之掠、长垣之困、琅琦之溃、健跳之围，操尺组而待命者不知凡几。鬼火以当庭燎、黄蘗以充葛藟、猿鸣龙啸以拟晨鸡，苟延余息，荼苦六稔。然到头，终拟一死以完皎然之躯。其节素定如此。夫天下之善恶一也，景阳之辱，高颎正法于青溪，不可以为暴；则舟山之烈，虽经易代，而表章不可以为嫌。向使当时史局诸臣达之兴王之前，岂有不动色矜叹，附之二后传中者。奈何并此不食之泥，湮没恐后？是皆不知圣朝旌励幽冥之盛者也！翁洲即前宋之崖山也，况元妃为鄞产；是尤吾乡所最有光者。宫可亡，井不可没矣』！

又案会稽张妃之死，或谓出海被劫北去，中途碎磁盘以自刭。质诸杨氏「跋语」：「鲁纪年」、「海上见闻纪」，并言被劫，而「鲁春秋」、「今鲁史」、「江东闰位纪」、「舟山纪略」诸书皆作辞王死，当得实也；今从之。然推元妃之辞『惧为奸人所卖，为张妃之续』一语，则似出海后被劫自刭之说是矣。附注此，以待后考。

桂太妃王氏、太妃马氏（永明王生母）

桂太妃王氏，湖广人；为桂恭王继妃。性慈惠，通知大体。丙戌秋九月，粤中督臣丁魁楚、抚臣瞿式耜等议立君，共推永明王为神宗嫡孙统系之正，将拥之监国。太妃召王入宫，严词诲之；且曰：『当此天下大乱，儿非治世才。何苦以一朝虚号，致涂炭生民；南中、闽中可鉴也』！已又明告诸大臣曰：『诸臣何患无君，愿更择其可』！及即位，追尊皇考桂恭王为端皇帝，遂尊太妃为皇太后；封其弟国玺为武靖伯。辛卯夏四月戊午，薨于田州，葬南宁；谥曰「孝正、庄翼、康圣皇太后」。

马太妃，永明王生母也（家世不详所自）。肇庆即位，尊为皇太妃。兄之子马九功，封镇远伯。积十六年中，备极流离奔播之厄。后为缅人执送之滇，吴三桂遣将吏押发赴燕；行次黄茆驿，与王妃推軨相望，彼此禁不得语而各以手示，乃同时扼吭以死。

桂元妃王氏

永明王妃王氏，吴人。父略，尝为粤中郡守；国变去官，遂家于粤。妃素闲静；入宫后，上侍两宫能尽敬礼，总持内政。丙戌冬十有一月，册立为后；父略封长洲伯。

明年丁亥，王称永历元年；驻武冈，改名奉天府。秋七月，我大清兵破宝庆，直趋奉天城下。锦衣指挥文安伯马吉翔奉太妃及妃、诸宫眷斩关夜遯，由水道驰入蛮境。会天淫雨，泥涂轩冕，至竟日不得具一餐。宫女、内竖皆踉跄泥淖中，饥饿无人色；而妃则夷然也。

戊子春，驻南宁。闰三月，王子慈烜生，妃出；大赦。

初，桂林之役，妃尝发内储银饷军；不足，则资以簪珥之属。留守大学士瞿式耜妻邵，亦出金珠为助；时谓中宫之贤，有以召之。及入安隆，土锉芦帘，几不蔽风雨；浣衣麤饲，供给且不时：倍历有生之厄。

已而贼臣孙可望日益无礼于王，王不能堪，与大学士吴贞毓、内臣张福禄、全为国等定策，密使奉敕进李定国为晋王，令之将兵入卫；所谓「密敕之狱」也。而马吉翔与司礼太监庞天寿比奸，谄事可望；发其事，指贞毓而下豫议者十八人为欺君误国、盗宝矫诏，以福禄、为国及主事张镌为首罪。凌迟时，张、全二人愬于太妃求救，天寿等乃直入宫门，擒二人于坤宁宫外。太妃与妃稍问之，寿怒目厉声诃之止。狱既具，吉翔、天寿益思所以媚可望，以为事涉内宫，王妃必知情，宜废之以截后祸，令其党主事萧尹具疏密陈古来后妃不道诸废立事。妃乃泣愬王前曰：『不虞汉家末世之风，见于今日也』！王乃留中寝之。

洎入缅，辄以病自哀。既而咒水祸作，与诸宫眷丛处一室。每闻诸家眷属之自尽者，泣谓嫔侍曰：『吾非不能为此，顾以太妃在，恐重伤王心也」！寻为缅人所献，中涂与马太妃同扼吭死。

案有明三百年，列辟鲜专房之溺、后宫无预政之嫌。若万贵妃、刘夫人、郑贵妃、李选侍之流，虽宠冠当时，实权无私授；法至严矣。尔后南疆称号，流离琐尾中，而宫府肃然；及际危亡，皆能以节自显。温氏阙诸，乌足以昭信史；特裒此为「摭遗」卷首。

缅中咒水之祸，同时从难诸王眷属暨文武诸臣之妻女仓猝毕命者，并得数十人。略附姓氏如左：

吉王（阙名）同妃某氏及二贵人，当祸作时，相向哭。旋闻缅人复以兵三千围王所，逼桂太妃、王妃、诸宫眷等二十五人入一小房，聚泣逾雨炊许（？）。诸酋搜括财物，每三、五人执一人，无分贵贱。多触刃死，自缢者亦不可胜数。既而有通事者引护守缅酋飞马至，呼曰：『勿伤皇帝与国公』（而沐国公已先过河死）。俄，复移王及诸宫眷出居天波之屋，大小内外共栖一楼三日夜，几断水食；吉王妃与二贵人遂自经。

松滋王妃某氏，闻王罹祸，裣衽载拜，投缳死。

从官王启隆妻吴、妾周，连袂并缢。内监见而解之；吴曰：『汝与吾夫善，当速吾死，何救为』！卒死之。吴承爵妻先勒其子女死，乃自尽。齐环妻，抱子自沉于渊。马吉翔第四女将投缳，哭曰：『不知吾父为何等事，虽死，人犹骂之也』！亦死之。

「摭遗」曰：永明王寄迹安隆，名拥虚位，实类幽囚。六年十一月，有杖杀坤宁宫常在郭良璞一事（常在女官名，其阶出近侍上）。安隆行宫庳隘，奄寺宫人分班宿卫，余尽寓居于外。良璞，故奄夏国祥之对食也；年十九，■〈艹闵〉■〈丽上女下〉捷敏，雅擅三绝，能击剑、走马。在安隆时，巴东王妃某氏与之善。有张应科者，孙可望私人也；一日窥见良璞，心好之。乃移居近巴东王第，晨夕致殷勤甚，缔于王。王亦昵就应科，王妃亦出见，呼之曰「嫂」，又甚致尊礼。因得通于良璞。久之事觉，王命杖良璞死，并杀内监李安国，赐巴东王与妃悉自裁。王畏可望，特下玺书一通，与言应科事；可望第令杖应科于朝门之外。当是时，播越之惨已如此，而宫令之肃犹如彼；则有明一代禁中帷簿修、衽席辨，始之终之罔或佚荡，又谁得致疑于燕归龙帐之春、犬吠羊车之影也哉！

又案尔时永明复有宫嫔某氏者，初由安隆入缅，追送不及，遂入白文选营中；端谨持礼，文选亦甚致敬诚也。冀将得所间而送归王所，久之不获。比文选出降，将挟以北走；嫔氏闻之，急自散髻，以发结喉而死。

「摭遗」补曰：案士英奔浙时，道有所沮；辄大言曰：『谁敢危太后驾』！此即老奸欺世逃生之计，而早为广德州牧赵景和一语道破；故必执杀景和而后行。及之杭州，守臣以总兵府为太后行宫，许百官士民往朝之。见则侍一女官、一士英。仪度褊陋，出词且不类宫中语；诸臣有以南中事请者，则左顾无以应，士英多代之答。后潞藩虽迎入第中，亦未尝识其真赝也。或者谓是南都老宫人，受士英所指而然；实则太后先于我军进守皇城时，毁容易服溷入诸宫人中被驱以北。及渡淮，乃乘间堕水死；监守者方知为太后。此说则近似矣。二者交错，讹传之如此。太后邹氏，本京师人，为福恭王次妃；甲申秋七月，南都遥上尊号曰「恪贞、仁寿皇太后」。其弟存义，官千户；南都封大兴伯。

故妃童氏，本周府宫人，为福王再继之妃。洛阳破，氏与邹太妃逃至尉氏县，将依其族人童尚宣不得，遂展转逆旅间。未几，福王亦至，就邸中相依；久之，生一子。及王南下，氏与太妃乃散失不相顾。已而南中遣官赍诏恭迎太后而不及童氏，氏沿泣于涂，自为状投河南巡抚越其杰所。其杰与巡按御史陈潜夫议，奏报童妃故在；王置勿召。乙酉三月十三日，氏以其杰议送至都，王益不悦，命付锦衣卫监候。寻命冯可京鞫之，氏就阶下细书入宫奉御年月及相离情事甚详晰。可京奏闻，王抵之地，叱为妖妇；可京遂辞勿与审。已改命屈尚忠竟其狱；以严刑拷掠，血肉狼籍矣。氏乃宛转呼号，阅两日死。








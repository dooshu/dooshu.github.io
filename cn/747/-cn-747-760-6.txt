○王师如时雨赋（以“慰悦人心，如雨枯旱”为韵）

惟唐十二叶，盛德如春。虽幽无不被，而犷有未臣。帝曰：“苟非我武，焉能庇人。”於是考龟策，谐谘询。投干戈於苗扈之地，拯黎庶於涂炭之辰。是师也。以胜残为心，以除暴为主。得周宣之薄伐，非汉皇之黩武。尔乃誓六师，命吉甫，鼓而出兮俯而取。始天声乍发，阚若雷霆；终圣泽旁流，霈如甘雨。既歼元恶，不问其馀。诚与之更始，而待之如初。簟食壶浆，将争先以邀路；缁黄耆艾，知弛负以宁居。是以足蹈手舞，怨释愤摅。洗心灵而沃若，类草木之贲如。始其闻金鼓之声，疑杀戮之谓。及其蒙沾濡之赐，众乃欷以相慰。曰岂图污俗，犹轸圣心。殷雷以作解，与枯槁而为阴。济济徒，一以贯乎睿旨；禺禺噍类，（阙一字）得涤其烦襟。渥恩既溥，幽忧爰泄。爱离毕之时见，睹燎原之焰灭。始凭鼓怒，信天步之不回；终乃发生，谅人情之大悦。既而新厥政，革其谟。遂开儒风与文教，载越棘与燕弧。正皇纲於寒暑，变下国之荣枯。夫如是，莫不沐仁泽以愉愉，咏恩波之侃侃。方且观濠梁之鱼乐，岂复比农人於岁旱。

张元审

元审，开成时人。


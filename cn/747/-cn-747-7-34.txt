○赐刘洎自尽诏

小人在列，为蠹则深；巨猾当枢，怀恶必大，侍中检校户部尚书清苑县开国男刘洎，出自闾伍，言行罕称，於国无涓滴之劳，在朕匪枌榆之旧。但以驱策稍久，颇有吏能，擢於凡琐之间，收其鸣吠之用。超伦越品，使居常伯；纡青袭紫。摄职文昌。冀有葵藿之情，知惭雨露之泽。兹朕行履，小乖和豫，凡百在位，忠孝缠心，每一引见，涕泗交集，洎独容颜自若，密图他志。今行御进状，奏洎乃与人窃议，窥窬万一。谋执朝衡，自处霍光之地；窥弄兵甲，擅总伊尹之权。猜忌大臣，拟皆夷戮。朕亲加临问，初犹不承，傍人执证，方始具伏。此如可恕，孰不可容？且皇太子治春秋鼎盛，声溢震方，异汉昭之童幼，非周成之襁褓，辄生负图之望。是有无君之心。论其此罪，合从孥戮，但以夙经任遇，不忍枭悬。宜免家累，赐其自尽。


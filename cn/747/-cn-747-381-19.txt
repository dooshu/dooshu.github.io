○文编序

天宝十二年，漫叟以进士获荐，名在礼部。会有司考校旧文，作《文编》纳於有司。当时叟方年少，在显名迹，切耻时人谄邪以取进，奸乱以致身。径欲填陷於方正之路，推时人於礼让之庭，不能得之，故优游於林壑，怏恨於当世。是以所为之文，可戒可劝，可安可顺。侍郎杨公见《文编》叹曰：“以上第污元子耳，有司得元子是赖。”叟少师友仲行公，公闻之，谕叟曰：“於戏！吾尝恐直道绝而不续，不虞杨公於子相续如缕。”明年，有司於都堂策问群士，叟竟在上第。尔来十五年矣，更经丧乱，所望全活，岂欲迹参戎旅，苟在冠冕，触践危机，以为荣利？盖辞谢不免，未能逃命。故所为之文，多退让者，多激发者，多嗟恨者，多伤闵者。其意必欲劝之忠孝，诱以仁惠，急於公直，守其节分。如此，非救时劝俗之所须者欤？叟在此州今五年矣，地偏事简，得以文史自娱。乃次第近作，合於旧编，凡二百三首，分为十卷，复命曰《文编》，示门人子弟，可传之於筐箧耳。叟之命称，则著於《自释》云，不录。时大历二年丁未中冬也。


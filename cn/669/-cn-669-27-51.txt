51　節義之臣齾巨姦之鋩　晉史黨晉齊史黨齊　史通論古今書事


魏以不仁得國，而司馬氏父子世執其柄。然節義之臣，齾巨姦之鋩，若王凌以壽春欲誅懿而不克，文欽、毌丘儉以淮南欲誅師而不遂，諸葛誕又以壽春欲誅昭而不成，千載猶有生氣，魏爲有臣矣。鄭漁仲謂：「晉史黨晉，凡忠於魏者爲叛臣；齊史黨齊，凡忠於宋者爲逆黨。」史通亦云：「古之書事也，令亂臣賊子懼；今之書事也，使忠臣義士羞。」

【全云】以不附司馬氏而死者，尚有若李豐、張緝、夏侯玄、許允之徒，王經則死於成濟之難，其後嵇康亦以不附見殺。

【又云】王凌索灰釘之事，必出晉史之誣，通鑑亦誤采之。

【又云】隋史於尉遲迥，以其名臣，不加甚貶，然亦僅矣。

【元圻案】魏王凌傳：「凌，字彦雲，太原祁人。叔父允。正始初，凌都督揚州軍事，外甥令狐愚爲兖州刺史。凌、愚密協計，謂齊王不任天位，楚王彪長而才，欲迎立彪都許昌。嘉平三年春，吴塞涂水。凌欲因此發，大嚴諸軍，表求討賊。詔報不聽。凌陰謀滋甚，司馬宣王乘水道討凌。大軍掩至百尺，凌知勢窮，乃乘船單出迎宣王。宣王送凌還京都，凌飲藥死。」毌丘儉傳：「儉，字仲恭，河東聞喜人。儉都督揚州。揚州刺史文欽，曹爽之邑人也，驍果麤猛。儉以計厚待欽，投心無二。遂矯太后詔，罪狀司馬景王，舉兵反。大將軍統兵討之，欽遁走，儉藏水邊草中。安風津部民張屬就射殺儉。欽亡入吴。」諸葛誕傳：「誕，字公休，琅琊陽都人。誕都督揚州，以王凌、毌丘儉累見夷滅，懼不自安。朝廷微知誕有自疑心，甘露二年徵爲司空〔一〕，誕愈恐，遂反。車駕東征，大將軍胡奮斬之。」〇鄭漁仲通志自敘曰：「曹魏指吴、蜀爲寇，北朝指東晉爲僭，南謂北爲索虜，北謂南爲島夷。甚者，桀犬吠堯，吠非其主。晉史黨晉而不有魏，凡忠於魏者目爲叛臣，王凌、諸葛誕、毌丘儉之徒抱屈黄壤。齊史黨齊而不有宋，凡忠於宋者目爲逆黨，袁粲、劉秉、沈攸之之徒含冤九原。」〇史通曲筆篇云：「漢末董承、耿紀，晉初之諸葛、毌丘，齊興而有劉秉、袁粲，周滅而有王謙、尉迥，斯皆破家殉國，視死猶生。而歷代諸史，皆書之曰逆，將何以激揚名教，以勸事君者乎？古之書事也云云。」〇三國志王凌傳注：「凌自知罪重，試索棺釘，以觀太傅意，太傅給之。凌行到項，夜呼掾屬與決曰：『行年八十，身名並滅耶！』遂自殺。」晉史蓋出於此。

〔一〕「二年」，原作「三年」，據中華本三國志卷二八魏書諸葛誕傳改。






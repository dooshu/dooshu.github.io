钦定曲谱 - (清)王奕清





王奕清（1664—1737）清太仓人。字幼芬，号拙园。王时敏之孙，王掞长子。其曾上祖是明末万里内阁首辅王锡爵，家族不乏科考得意者，成为名副其实的簪缨之家，在江南一带被盛传“一门两宰相，父子三进士”，康熙三十年(1691年)进士。改翰林院庶吉士，授编修。三十六年主贵州乡试。迁司经局洗马，四十六年任四川学政。迁少詹事，五十二年充日讲起居注官，进詹事。六十年春父疏请建储忤旨，命以额外章京代父谪戍乌里雅苏台。雍正四年(1726年)以附年羹尧，再谪戍阿尔泰军前效力。乾隆元年(1736年)复官詹事，管少詹事事，卒于任，时年七十三岁。博学多才。善书，画精花卉，曾与王原祁、宋骏业、禹之鼎等三十人合作《芷仙书屋图》。与王原祁等奉敕编刊《御选历代诗余》，奉敕主编《钦定词谱》《钦定曲谱》等。著有《词人姓氏》《历代词话》等。





简称《曲谱》。由清代人王奕清等人奉康熙敕命，考寻旧调编辑而成，所以称为“钦定”曲谱。成书于清代康熙五十四年(1715)。全书分14卷。其中卷首刊载诸家理论，以及九宫谱定论。该书正文包括北曲谱4卷，以《太和正音谱》为底本，共收335个曲牌;南曲谱8卷，以沈璟的《南曲谱》为底本，收各调引子112支，过曲472支，慢词28支，近词37支，以及各调的尾声总论，共收811个曲牌。书后附有1卷刊载失宫犯调的曲谱，收引子8支，过曲42支。南、北曲谱都按宫调排列目次，对其中的每句曲均注明句式、四声和韵角，对旧谱中的错字误字，均加以更正，附注在后，而对于北曲中的入声字，则均注明宜作何声。南曲并点明板位的所在，体例比较完备。是为“使倚声者知别宫商，赴节者咸谐律吕。用以铺陈古迹，感动人心”的一部官方曲谱。该谱有清代康熙年间内府刻本;《四库全书》本;《扫叶山房》石印本;《万有文库》本等版本。















御定曲谱总目

卷首

诸家论说

九宫谱定论説

卷一【北曲】

黄钟宫【二十四调】

正宫【二十五调】

大石调【二十一调】

小石调【五调】

卷二【北曲】

仙吕宫【四十一调】

中吕宫【三十二调】

南吕宫【二十一调】

卷三【北曲】

双调【一百调】

卷四【北曲】

越调【三十五调】

商调【十六调】

商角调【六调】

般渉调【八调】

卷五【南曲】

仙吕宫【引子十六　过曲七十八　慢词六　近词四】羽调【近词十　仙吕羽调防声总论】

卷六【南曲】

正宫【引子十二　过曲五十九　慢词二　近词二　尾声总论】大石调【引子五　过曲九　慢词三　近词一尾声总论】

卷七【南曲】

中吕宫【引子十二　过曲六十六　慢词五　近词七　尾声总论】般渉调【慢词一】

卷八【南曲】

南吕宫【引子二十五　过曲九十四　慢词三近词四　尾声总论】

卷九【南曲】

黄钟宫【引子十一　过曲四十五　尾声总论】

卷十【南曲】

越调【引子七　过曲五十七　慢词一　近词四尾声总论】

卷十一【南曲】

商调【引子十　过曲五十二　慢词五　近词一尾声总论】小石调

卷十二【南曲】

双调【引子二十四　过曲十二　慢词二　近词三】仙吕入双调【过曲一百二　双调仙入双尾声总论】

卷末【南曲附】

失宫犯调【引子八　过曲四十二】

【臣】等谨案康熙五十四年王奕清等既奉

勅编次词谱爰别为曲谱十四卷相辅以行盖词曲并乐府之遗则本原风雅虽体制不同而咏歌唱叹足以抒性灵而感志意其道同也向来曲谱从无善本惟啸余谱旧所盛行而中多譌舛其余若元之太平乐府明之雍熙乐府又皆选择词章无闗制谱均未足为依据是编详列宫调首卷载诸家论説及九宫谱定论一卷至四卷为北曲五卷至十二卷为南曲而以失宫犯调诸曲附于末卷谱中分注孰为句孰为韵又每字并注四声于旁其入声字或宜作平作上作去者亦皆详注一展卷而可得收声归韵之法其所采辞章并于诸家传竒中择其语意雅驯者而于旧谱讹字间附考订于后乐贵人声是编固审音考律之一端也乾隆四十六年十二月恭校上

总纂官【臣】纪昀【臣】陆锡熊【臣】孙士毅

总　校　官　【臣】　陆费墀







御定曲谱凡例

一词者诗之余而曲者又词之余也揆歌之所昉日诗言志歌永言则三百篇实为滥觞一变而为乐府再变而为诗余寖假而为歌曲矣当为乐府之时虽亦名之曰古诗而三百篇之音不传当为诗余之时虽亦号之曰乐府而古乐府之音不传自传竒歌曲盛行于元学士大夫多习之者其后日就新巧而必属之专家近则操觚之士但填文辞惟棃园歌师习传腔板耳即欲考元人遗谱且不可得况唐宋诗余之宫调哉故斯谱另编于词谱之后无庸妄合

一啸余旧谱前载玉川子啸防又广及皇极经世声音之数律吕本原乐府原题唐宋诗余乐府致语皆别为卷帙于本谱无所发明故槩删不録至中原音韵洪武正韵二书久行于世亦不更载

一北曲宜准中原音韵南曲宜准洪武正韵旧谱出入处甚多悉为订正

一每曲字句多寡音声高下大都不出本宫本调而填者之縦横见长歌者之疾徐取巧全在偷衬互犯谱中不过成法大畧耳在善用谱者神而明之斯无印板之病

一自昆腔作后弦索之学讲者渐衰所以南九宫谱虽不择词章足为科律北六宫谱絶少师传不防板眼盖板有三曰头板迎声而下者是也曰掣板节于字腹者是也曰截板煞于字尾者是也然亦随宜消息欲曼衍则板可赠欲径净则板可减欲变换新巧则板可移南北曲皆然

一谱中右旁四声就现在本字加注非果字字不可易也然在句内入拈发调之字断不可易习者审之

一字有隂声阳声齐齿卷舌收鼻开口合口撮口闭口之别惟闭口极难得法侵寻易混真文覃咸易混寒删亷纎易混先天故独加圏识别焉

一北曲六宫十一调内缺道宫高平调歇指调角调宫调仅十二宫调南曲九宫十三调盖以仙吕为一宫而羽调附之正宫为一宫而大石调附之中吕为一宫而般渉调附之南吕为一宫黄钟为一宫越调为一宫商调为一宫而小石调附之双调为一宫仙吕入双调为一宫共为九宫十三调也

一宫调虽分互有出入啸余旧谱于曲名下偶注一二殊未详核今据元人宫调全目逐一注明庶令作者不患拘阂

一啸余旧谱北曲每首列作者姓名下注所出传竒南曲则但列传竒名目都无作者姓名又多有起调接调两首出自两处者不得不另立一行今既难徧注作者姓名止将传竒名目注每曲之尾亦便于连合幺篇不使若又一体也

一叠前曲调昔谓之幺亦曰幺篇即前腔换头也有起处増减字句者则曰换头有一字不异者止曰前腔但起调首句句尽下一截板接调即通句防板耳只宜连贯一处而以幺字或前腔或换头二字隔之不可分行立题使若另为一体

一凡书中作者例应书名旧谱都以字行或着别号今欲槩易以名而不可考者十有二三恐反致错杂姑仍其旧

一入声在北曲悉准中原音韵派作平上去三声不可互易而在南曲则与上去同为仄声故应用仄而遇入声但注入声一如上去惟应用平而借入声者注云作平其有宜平而仄宜仄而平宜上宜去而入则注曰宜某声云

一旧谱既于句首右偏小书衬字又于句下双行小书韵句相连不防使观者目今句韵皆方其外一览了然至每句字数有目共知不必更注

一曲谱従无善本元有太平乐府明有雍熙乐府世所盛推然皆选择词章荟萃名作与制谱无涉啸余旧谱又多舛譌今北曲防考元人百种所载诸家论说南曲稍采近日所行九宫谱定一书择其根柢雅驯者附于卷首







御定曲谱卷首

诸家论说【参考啸余旧谱及元人百种选本所列稍加删节】

郑樵乐府序曰古之诗今之词曲也若不能歌之但能诵其文而説其义可乎奈义理之説既胜则声歌之学日微继三代之作者乐府也乐府之作宛同风雅但其声散佚无所纪繋所以不得嗣续风雅而为流通也今乐府之行于世者章句虽存声乐无用崔豹之徒以义说名吴兢之徒以事解目盖声失则义起乐府之道或几乎息矣

程明善啸余谱序曰声音之道神矣哉铎声振而黄钟应温气至而寒谷生登楼清啸鐡骑解围池上声调防賔跃出至于走电奔雷兴云致雨闭泄隂阳役使神鬼孰非声为之耶

周德清中原音韵起例曰欲作乐府必正言语欲正言语必宗中原之音乐府之盛之备之难莫如今时其

盛则自缙绅及闾阎歌咏者众其备则自关郑白马一新制作韵共守自然之音字能通天下之语字畅语俊韵足音调观其所述曰忠曰孝有补于世其难则有六字三韵忽聼一声猛惊是也

又曰夫声分平仄者谓无入声以入声派入平上去三声也作平者最为紧切施之句中不可不谨派入三声者广其韵耳有才者本韵自足矣字别隂阳者隂阳字平声有之上去俱无上去各止一声平则有上平声有下平声非一东至山皆上平一先至咸皆下平也如东红二字之类东字下平声属隂红字上平声属阳试以东字调平仄又以红字调平仄便可知平声隂阳字音又可知上去二声各止一声俱无隂阳之别矣且上去二声施于句中施于韵脚无用隂阳惟慢词中仅可曳其声耳此自然之理也

又曰余尝于天下都会之所闻人间通济之言世之泥古非今不达时变者众呼吸之间动引广韵为证宁甘受鴂舌之诮而不悔亦不思混一日久四海同音上自缙绅讲论治道及国语翻译国学教授言语下至讼庭理民莫非中原之音不尔止依广韵呼吸非鴂舌而何

又曰沈约吴兴人将平上去入制韵不取所都之内通言却以所生吴兴之音盖其地邻东南海角闽浙之音无疑且六朝所都江淮之间缉至乏俱无闭口独浙有也以此论之止可施于约之乡里矣

陶九成论曲曰唐有传竒宋有戏曲金有院本杂剧而元因之然院本杂剧厘而为二矣院本则五人一曰副净古谓之参军一曰副末古谓之苍鹘鹘能击众禽末可打副净故也一曰引戏一曰末泥一曰孤装又谓之五花爨弄或云宋徽宗见爨国人来朝其衣装鞵履巾裹傅粉墨举动可笑使优人效之以为戏又有焰段亦院本之意但差简耳取其如火焰易明而易灭也

芝庵论曲曰古云丝不如竹竹不如肉以其近之也又云取来歌里唱胜向笛中吹

又曰成文章曰乐府有尾声曰套数时行小令曰叶儿套数当有乐府气味乐府不可似套数

又曰三教所尚道家唱情释家唱性儒家唱理

又曰凡声音各应律吕分六宫十一调仙吕宫清新绵邈南吕宫感叹伤悲中吕宫高下闪赚黄钟宫富贵纒绵正宫惆怅雄壮道宫飘逸清幽大石调风流酝借小石调旖旎妩媚高平调条物滉漾般渉调拾掇坑堑歇指调急倂虚歇商角调悲伤宛转双调健捷激褭商调凄怆怨慕角调呜咽悠扬宫调典雅沈重越调淘写冷笑

又曰凡唱所忌子弟不唱作家歌浪子不唱及时曲男不唱艳词女不唱雄曲南人不唱北人不歌凡歌之格调有抑扬顿挫有顶叠垜换有萦纡牵结有敦拖呜咽有推题宛转有揺欠遏透凡歌之节奏有停声有待拍有偷吹有拽棒有字眞有句笃有依腔有贴调凡歌一声声有四节曰起末曰过度曰揾簪曰攧落凡歌一句句有声韵一声平一声背一声圆声要圆熟腔要彻满凡一曲中各有其声曰变声曰敦声曰扤声曰啀声曰困声凡歌有三过声曰偷气曰取气曰换气曰歇气曰就气又爱者有一口气

又曰歌声变件有三台破子徧子攧落实催全篇尾声赚煞随煞隔煞羯煞本调煞拐子煞三煞十煞

又曰调有子母姑舅兄弟有字多声少有声多字少所谓一串骊珠也如仙吕防绛唇大石调青杏子世称为杀唱刽子人声音不等各有所长川嗓堂声皆合破箫管大抵唱得雄壮者失之邨沙蕴拽者失之乜斜轻巧者失之寒贱本分者失之老实用意者失之穿凿打掐者失之本调

周挺斋论曲曰凡作乐府切忌有伤于音律如女真风流体等乐章皆以女真人声音歌之虽字有差譌不伤音律不为害也大抵先要明腔后要识谱审其音而为之庶不忝于先辈至如词中字多难唱处横放杰出皆是才人拴缚不住之气自非老于文学者即为劣调矣经史语乐府语天下通语可入杂剧如俗语蛮语谑语嗑语市语讥诮语各处乡语书生语构肆语张打油语皆不可入如双声疉韵语不可专意作之然亦不可无此体总之造语必儁用字必熟太文则迂不文则俗文而不文俗而不俗要耸观又耸聼格调高音律好衬字无平仄稳

又曰乐府最忌者有四一曰语病如达不着主母机或戏曰煑母鸡可对烧公鸭举坐大笑是也二曰语涩谓句生硬而平仄不叶是也三曰语粗谓无细腻儁美之词是也四曰语嫩谓词句太弱且庸腐又不切当专务鄙猥全无大家气象是也

又曰用事要明事隐使隐事明使要知某调某句某字是务头可施儁语于其上其余宜自立一家言不可多用成语

又曰逢双必对自然之理也有扇面对如调笑令第四句对第六句第五句对第七句驻马聼起四句是也有重叠对如鬼三台第一句对第二句第四句对第五句而第一第二第三句又对第四第五第六句是也有救尾对如红绣鞵第四第五第六句为三对寨儿令第九第十第十一句为三对是也有六字三韵词家以为难如西厢麻郎儿幺云忽聼一声猛惊太平令云自古相女配夫是也

赵子昻论曲云良家子弟所扮杂剧谓之行家生活倡优所扮谓之戾家把戏盖以杂剧出于鸿儒硕士骚人墨客所作皆良家也彼倡优岂能办此故关汉卿以为非是他当行本事我家生活他不过为奴之役供笑献勤以奉我辈耳子弟所扮是我一家风月虽复戏言甚合于理

又曰院本中有倡夫之词名曰绿巾词虽有絶佳者不得竝称乐府如黄番绰镜新磨雷海青辈皆古名倡止以乐名呼之亘世无字今赵明镜譌传为赵文敬张酷贫譌传为张国宾皆非也

柯丹丘论曲曰杂剧有九色曰正末当场男子能指事者也俗谓之末泥曰副末执磕以扑靓即古所谓苍鹘是也曰狚当场之妓者也狚之雌者其性好淫今俗譌为旦曰狐当场之妆官者也今俗譌为孤曰靓傅粉墨献笑供谄者也古称靓妆故谓之妆靓色今俗譌为浄曰鸨妓女之老者也鸨似鴈而大无后趾虎文喜淫而无厌诸鸟求之即就世呼独豹者是也曰猱凡妓女总称也猱亦属喜食虎肝脑虎见而爱之輙负于背猱乃取虱遗虎首虎即死取其肝脑食焉以喻少年爱色者亦如爱猱然不至丧身不止也曰捷讥古谓之滑稽杂剧中取其便防讥谑故名曰引戏即院本中之狚也戏房出入之所谓之鬼门道言其所扮者皆巳徃昔人出入于此故云鬼门愚俗无知以置鼓于门改为鼓门道后又譌为古皆非也东坡诗有云搬演古人事出入鬼门道

又曰诸曲调中句字不拘可以增损者一十四章正宫之端正好货郎儿煞尾仙吕之混江龙后庭花青哥儿南吕之草池春鹌鹑儿黄钟尾中吕之道和双调之新水令折桂令川拨棹梅花酒是也名同音律不同者一十六章黄钟双调皆有水仙子黄钟越调皆有寨儿令仙吕正宫皆有端正好仙吕双调皆有祅神急仙吕商调皆有上京马中吕越调皆有鬭鹌鹑中吕南吕皆有红药中吕双调皆有醉春风是也

涵虚子论曲曰戏曲至隋始盛在隋谓之康衢戏唐谓之棃园乐宋谓之华林戏元谓之升平乐杂剧有十二科一曰神仙道化二曰林泉邱壑三曰披袍秉笏四曰忠臣烈士五曰孝义廉节六曰叱奸骂谗七曰逐臣孤子八曰防刀赶棒九曰风花雪月十曰悲欢离合十一曰烟花粉黛十二曰神头鬼面

又曰古今羣英乐府各有其目马东篱如朝阳鸣鳯张小山如瑶天笙鹤白仁甫如鹏抟九霄李寿卿如洞天春晓乔孟符如神鼇鼓浪费唐臣如三峡波涛宫大用如西风雕鹗王实甫如花间美人张鸣善如彩鳯刷羽关汉卿如琼筵醉客郑德辉如九天珠玉白无咎如太华孤峯贯酸斋如天马脱羁邓玉宾如幽谷芳兰滕玉霄如碧汉闲云鲜于去矜如奎璧腾辉商政叔如朝霞散彩范子安如竹里鸣泉徐甜斋如桂林秋月杨澹斋如碧海瑚李致远如玉匣昆吾郑廷玉如佩玉鸣銮刘庭信如摩云老鹘吴西逸如空谷流泉秦竹邨如孤云野鹤马九皋如松隂鸣鹤石子章如蓬莱瑶草盍西邨如清风爽籁朱庭玉如百卉争芳庾吉甫如竒峯散绮杨立斋如风烟花柳杨西庵如花柳芳妍胡紫山如秋潭孤月张云庄如玉树临风元遗山如孤松絶壑高文秀如金瓶牡丹阿鲁威如鹤唳青霄吕止庵如晴霞散绮荆干臣如珠帘鹦鹉萨天锡如天风环佩薛昂夫如雪窗翠竹顾均泽如雪中乔木周德清如玉笛横秋不忽麻如闲云出岫杜善夫如鳯池春色钟继光如腾空寳气王仲文如劒气腾空李文蔚如雪压苍松杨显之如瑶台夜月顾仲清如雕鹗冲霄赵文寳如蓝田美玉赵明远如太华晴云李子中如清庙朱瑟李取进如壮士舞劒吴昌龄如庭草交翠武汉臣如远山疉翠李直夫如梅边月影马昻夫如秋兰独茂梁进之如花里啼莺纪君祥如雪里梅花于伯渊如翠柳黄鹂王廷秀如月印寒潭姚守中如秋月扬辉金志甫如西山爽气沈和甫如翠屛孔雀睢景臣如鳯管秋声周仲彬如平原孤隼吴仁卿如山间明月秦简夫如峭壁孤松石君寳如罗浮梅雪赵公辅如空山清啸孙仲章如秋风鐡笛岳伯川如云林樵响赵子祥如马嘶芳草李好古如孤松挂月陈存甫如湘江雪竹鲍吉甫如老蛟泣珠戴善甫如荷花映水张时起如鴈阵惊寒赵天锡如秋水芙蓉尚仲贤如山花献笑王伯成如红鸳戏波王子一如长鲸饮海刘东生如海峤云霞王文昌如沧海明珠谷子敬如昆山片玉蓝楚芳如秋风桂子陈克明如九畹芳兰李唐宾如孤鹤鸣臯穆仲义如洛神凌波汤舜民如锦屏春风贾仲名如锦幄琼筵杨景言如雨中之花苏复之如云林文豹杨彦华如春风飞花杨文奎如匡庐疉翠夏均政如南山秋色唐以初如仙女散花

又曰凡唱最忌做作如咂唇揺头弹指顿足之态高低轻重添减太过字面此皆市井狂放辈轻薄淫荡之声徒能乱人耳目所贵者若游云之飞太虚上下无碍悠悠扬扬出其自然使人聼之可以消释烦闷和悦性情通畅血气斯为天地正音故曰一声唱到融神处毛骨萧然六月寒

九宫谱定论説【啸余旧谱无一字论及南曲者故采此补之稍加芟饰】

套数之曲元人谓之乐府起止开阖自有机局须先定下间架立下主意排下曲调然后遣句然后成章切忌凑泊茍且欲如常山之蛇首尾相应又如鲛人之绡不着一丝纰纇务求意新语俊字响调圆有规有矩有声有色所谓动吾天机不知所以然而然方为神品

务头之说无讲及南曲者然南北同法茍遇要字句须揭起其音而宛转其调如俗所谓做腔处毎曲或一句或二三句毎句或一字或二三字即是务头宜施俊语否则便为不分务头非曲所贵周氏所谓众星中显一月之孤明也

出场有引子或一或二在过曲之前毎句尽下一截板亦有以小板快曲代引子者各宫调皆有引子独羽调无之当借用仙吕引子

过曲者引子下第一曲也无有不赠板者或皆有赠板而彼此可互为前后者或过曲以下挨次不可乱者或亦可删一二换一二者或止一过曲可于本宫调随便接去者大率按琵琶幽闺白荆钗诸剧本为之或不甚错他本误接以别宫调者甚多不可训也

换头者即是前腔首句稍有增减以便下板接调或即以换头为起调者大误过曲常有首句防板者或偶作接调故也若作第一过曲必须直起祗用一截板至于再作前腔乃始防板即不必换头可也篇中曰幺曰衮皆是或有二疉三四疉不同耳

犯者割此曲而合于彼曲之谓别命以名此知音者之能事然未免有安有不安不若只犯本宫为便一犯别宫音调必稍有异或亦有即犯本宫而不甚安者宜审愼之

赚者即不是路多有异名亦多异体各宫皆有之然腔无差别凡到移宫换调缓急悲欢必借此为过接断不可少

尾声者迟以媚之也或名余文或名余音或名情不断总是十二板凡一曲名或二或四或六或八及二曲名各二各四俱不用尾大套则必用尾

板有四节赠板则有八节如四时八风声与气通自然之理也但衬字之上断不可下板曲之有衬字作者于此见长唱者于此取巧然衬字过多使人棘口或用实字作衬尤不合律至于接调原无赠板入后必快若衬字太多益不可唱矣

合拈发调全在平仄每句中固有不关拈调之字平仄可通然必能自歌方得任意消息上去入皆綂于仄而亦有不可移易之处盖四声之中去声最高最长上声稍高而短入声则最短最低其偶然派作三声借叶北音不得已也两曲皆可入谱而平仄异则从其顺当者毋以文词为取舍致伤于调

用韵之杂或云无碍于歌不知若舍字就音则字不确若舍音就字则音不工矣如先天溷于盐咸固为不辨闭口之异即先天溷于桓欢亦不辨一为微开一为中空也俗多以庚青而奸真文鱼虞而入齐微尤为不伦作者如遇大出当用寛韵不至以险窄自窘亦一法也

腔不知何自来从板而生从字而变因时以为好古今不同尚惟知音者审裁之改旧为新翻繁作简既贵清圆尤妙闪赚腔裹字则肉多字矫腔则骨胜务期停匀适聼而已近又贵软绵幽细呼吸跌宕不必以高裂为能所为时也

凡声情既以宫分而一宫又有悲欢文武缓急闲闹各异其致如燕饮陈诉道路军马酸凄调笑徃徃有专曲约畧分注第一过曲之下然通彻曲义亦可弗以为拘也








卷九十五



卷之九十五

洪武七年十二月壬辰朔，炽盛佛宝国师喃加巴藏卜及朵甘行都指挥同知锁南兀即尔等遣使来朝，奏举土官赏竺监藏等五十六人。诏增置朵甘思宣慰司及招讨等司，招讨司六，曰朵甘思，曰朵甘笼答，曰朵甘丹，曰朵甘仓溏，曰朵甘川，曰磨儿勘；万户府四，曰沙儿可，曰乃竹，曰罗思端，曰列思麻；千户所十七，曰朵甘思，曰剌宗，曰孛里加，曰长河西，曰朵甘思多八参孙等处，曰加巴，曰兆日，曰纳竹，曰伦答，曰沙里可哈思的，曰孛里加思东，曰果由，曰参卜郎，曰剌错牙，曰泄里坝，曰阔侧鲁孙，曰撒里土儿干。改故元伦卜卒曰四族，达鲁花赤为都管，朵甘捕盗司为巡检司。以赏竺监藏等七人为朵甘都指挥司同知，南哥思丹八亦监藏等三人为乌思藏都指挥司同知，星吉监藏等十一人为朵甘宣慰司使，川搠藏卜等八人为朵甘思等六招讨司官，管者藏卜等五人为沙儿可等万户府万户，管卜儿监藏等十八人为朵甘思等一十七千户所千户。速令一人为伦卜卒，曰四族都管，监藏令占等三人为朵甘巡检司巡检。遣员外郎许允德赍诏及诰印往赐之，来使哈石监藏等赐衣裘、帽靴，遣还，赏竺监藏等。诰文曰：“朕受天明命，君主华夷，凡诸施设，期在安民，是以四夷之长有能抚其众而悦天心者，莫不因其慕义，与之爵赏，以福斯民。曩者，西蕃效顺，为置乌思藏行都指挥使司，以官其长使，绥镇一方，安辑众庶。今复遣使修贡请官，朕如其请，特以赏竺监藏等为某官，尔其恪脩厥职，毌怠。”

甲午，上以员外郎许允德使朵甘乌思藏，命给其家常俸外，月增米三石赡之。

戊戌，开封府陈留等六县水灾，诏免其田租。

辛丑，秦府右相文原吉言：“平阳、解州二处盐法：平阳每盐一引，价米二石五斗，解州三石。商人多以平阳价平，故以钱银赴平阳中纳，请一如解州例。其以米、麦、布、绢中纳者仍旧二十五斗。”户部因奏定量减之数：“河东解、蒲、陕三州初定三石，今二石七斗；平阳、怀庆、西安三府初定二石五斗，今二石二斗；凤翔府泽、潞、辽、沁四州初定米二石，今一石八斗；太原府初定米一石六斗，今一石五斗；大同府朔州初定一石三斗，今一石二斗。已上若折收钱银，皆如初定之数。蔚州旧无定价，今定一石二斗，若折收加三斗；延安府初定二石，今一石六斗，折收加八斗；平凉、庆阳、巩昌旧无定价，今定一石五斗，折收加六斗；绥德州旧无定价，今定一石四斗，折收加六斗；临洮、兰县旧无定价，今定一石二斗，折收加三斗；河州旧无定价，今定一石，折收加二斗。”上以临洮、兰县、河州道里费重，每引减二斗，其各处折收者俱加米五斗。

凿石灰，山河开民地六千余亩，上命给白金偿之，除其税。

壬寅，肇庆府新兴县盗李彦祥等三百余人作乱，千户岳维率兵讨平之。

甲辰，《御注道德经》成。上对儒臣举老子所谓“五色令人目盲，五音令人耳聋”与“圣人去甚、去奢、去泰”之类曰：“老子此语，岂徒托之空言？于餋生治国之道，亦有助也。但诸家之注，各有异见，朕因为注，以发其义。”

乙巳，以西番僧连贡隆为西番通事舍人，赐文绮、袭衣、靴帽。

丙午，西安卫送宁夏来降故元参政保保、都事卢庸等至京。先是，遣故元降臣贾伯寿往宁夏招谕。至是，保保籍其所部将校二十人、军百、人民一千户、马三百一十四匹、牛四十头、驼五十只来降，诏赐保保文绮二、锦衣一袭。

诏赐迤北来降将校脱脱不花等五人及家属衣服。

戊申，故元官赤老温定帖千自察罕脑儿来归，赐帽衣、靴袜。

己酉，召安陆卫指挥吴复入京。

庚戌，广东阳江县山贼钟福全等作乱，官兵捕斩之。

辛亥，诏赐宁夏米，降故元平章杨怯烈及宝咱王所部王文兴等十人文、绮各二匹，仍赐怯烈文绮衣一袭。

壬子，播州江渡蛮黄安等作乱，贵州卫指挥佥事张岱讨平之。

癸丑，以沂州及郯城、费县属青州府，革济南新城县，析其地入长山、高苑二县。

甲寅，乌思藏怕木竹巴辇卜阇吉剌思巴、赏竺监藏巴藏卜等遣使进表及方物。先是，命河南卫镇抚韩加里麻同国师喃加巴藏卜持敕至乌思藏，招谕未附番酋，并以文绮赐之。至是来谢，诏赐文绮禅衣及织金文绮有差。卜阇者，是其首僧之尊称也。

乙卯，命刑部侍郎李浩及通事梁子名使琉球国，赐其王察度文绮二十匹、陶器一千事、铁釜十口。仍令浩以文绮百匹、纱、罗各五十匹、陶器六万九千五百事、铁釜九百九十口就其国市马。

丁巳，石柱安抚司同知陈世显及安抚使马克用之子付得什用入朝贡方物。

己未，使西蕃礼部员外郎许允德卒于河州，上悼惜之。允德先是陕西行省员外郎，升今官，至是卒。

庚申，享太庙。

罢礼部尚书牛谅官。谅初为礼部尚书，以怠职降为本部主事，未几，复为尚书。至是，复以不任职罢。

夜四鼓，有流星青赤色，尾迹长五尺余，起自紫微垣北斗魁上，约流五尺，发光照地，徐徐西南行至轩辕左角旁，分作五小星以没。

遣靖海侯吴祯往浙东收籍方氏台、温、明三郡故兵。祯既至，三郡亡赖恶少挟私逞怨，蔓引平民富家为兵，濒海大扰。宁海知县王士弘曰：“诬良民为兵，此不可也。吾宁获罪死，不可以诬民。”即上封事言状，辞甚恳切。上嘉士弘言，即日诏罢之，三郡之民，赖以复安。士弘，潞州人，由是擢南雄府通判，卒于官。

户部奏今年天下郡县垦荒田凡九十二万一千一百二十四顷。

是月，诏卫国公邓愈、中山侯汤和还京。

是岁，平阳府永和县自春至秋不雨。

内外铸钱一万九千九百八十四万九千八百三十二文。








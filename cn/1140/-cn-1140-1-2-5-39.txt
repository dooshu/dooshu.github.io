李朗仙江淮草序

天下山川形势之险蜀为最自汉以来工文辞如司马相如王褒扬雄李白苏轼诸人尤最多予北抵燕齐南游荆楚闽粤独蜀为未至尝裹粮具舟思一泝三峡攀剑门徧观杜拾遗所为诗处度所得必有异而卒不果往以是翘首西南常怏怏今营山李子朗仙将归蜀矣以其客游江淮者发为诗壮采飇举未免有怀乡感物之悲盖李子之先人尝仕淮会明末蜀乱道阻李子生遂家淮之锺离今年且壮矣其甥张公菊水以左官参佐宛陵李子於是有敬亭之游又善吾友梅子耦长诗日益富间过余谈讌以永日其舅氏陈公尝守吾郡遗文散落又同张公收辑用永其传余以是敬之不敢仅目为文士夫古今人非不相及也所以不及者少壮时驰逐利欲狗马声色以汨其心以销亡其神智故逡巡中废及其老大而思奋强弩之末矣李子壮年客处蓄其果锐不即人之所图而与古为稽其锋不可向迩夫司马相如王褒扬雄诸人皆生於蜀者也杜甫诗最夔州以後盖久客于蜀者也说者皆谓得山川之助李子蜀人而非生于蜀其归亦客也以蜀人而为蜀客蜀又当兵革洊更之後井邑成墟亲旧凋陨其胸中轗轲坌涌之气视杜甫作客时当更有难言者李子其必衮衮有作也以视江淮之诗又当一变请得嗣观而极论焉


○投户部裴德符郎中启

某启。某闻放龟者无心觅印，养雀者微意求环。盖由仁发於诚，惠加於物，因怀感激，遂效祯祥。若某者，泳沼未期，伤弦有日。仰恩波而尚远，指路而犹余。欲望生成，犹希悯恻。实以才非辩鹊，道异犹龙。四海投知，希逢厚遇。二年求试，未过先场。抚萤窗而便欲灰心，对莺花而徒伤泪目。加以秦吴路阻，烟水程遥，甘滑多违，问安实阙。中宵梦到，星汉俄沈。万里书回，槐檀遽改。而又偶师题柱，窃学弃。明未达而不还，亦舍此而何适。伏以曾将薄技，叨忝殊私。倘蒙尚悯枯鳞，犹伤塌翼。才沾末荐，便是深恩。纵不能生报田文，亦当死酬宣子。倾心企望，沥恳依投。圆盖低临，方舆上载。苟违斯语，请告神明。谨启。


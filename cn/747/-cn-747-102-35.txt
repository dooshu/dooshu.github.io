○以寿春公主选驸马赐钱Α敕

敕：给事中韦彖等到镇选尚，今陈让恩命事具悉。卿六朝元老，一代纯臣。挺金石之心，功参缔构；识风之会，力赞邦家。歌钟不足以宣猷，简册寻盈於编纪。所以先帝顷在潜龙之际，欲敦鸣凤之文，择彼芝兰，聘於骨肉。及开张运祚，巡狩寰区。虽妫降嫔，未行嘉礼，而晋原埋土，不享修龄。朕去岁特辍近班，俾道遗训，冀谐良匹，别付至亲。卿又过执谦冲，远形辞避。且知子莫若父，知臣莫若君。将相联荣，公王叠庆。岂无令器，可奉明恩。勿坚抑之仪，速副选求之旨。伫行制命，勉沃朕怀。钦重之馀，延瞩无已。


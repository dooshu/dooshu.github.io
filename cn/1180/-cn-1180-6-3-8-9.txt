寿襄王殿下序


今祝人主寿者，曰万岁；祝侯王者，曰千岁。夫人寿之不可几以千万，谂矣，而祝者咸愿之，则世主侯王之与众庶异也。夫物有便于己，则愿常有之；无便于己，即一日不能相守。日之中天也，有目者待以视，有足者待以行。鸡三号，延颈跂踵，东面而晞，无不愿万年有日者，非爱也，恃赖焉故也；五岳、四渎之居于方隅也，兴云雨，胎宝藏，以给人之求，人莫不祷祀而祈福焉，利在焉故也。人主者，日也；侯王者，岳渎也。人主兼利天下，天下无不愿以为君；侯王泽逮一国，一国无不愿以为君。故人主万岁，则天下之人以万岁蒙其利矣。侯王千岁，则一国之人以千岁蒙其利矣。故世之祝人主侯王者，莫不愿其千岁万岁，何者？便于己故也。非然者，且为厉为孽，将诽讟之是承，何千万之有！

襄之建国百年矣，世济其德，以屏翊帝室。至今王，益有声江、汉间。居正自家食时，闻王之贤，未见也。及过襄阳，窃从下风，望见颜色。王，天下之贤王也！夫贤者，使人爱而戴之，便而安之。居正窃闻太守汪大夫言，王虽处崇巨，其自约结，恒如处子。士大夫过封内者，无问知与不知，必降接礼遇，下客已甚。其惠民也渥，而驭左右也甚严。事涉有司，即有司人百曲，不罪也；左右人虽百直，犹不贷。务在诎己检下，以信有司之法。故自太守以下，至于编户之氓，咸曰：“王有大惠于襄之吏民，吏民靡有秋毫可以报塞者，独愿王千岁有国，以重惠襄之人。”此之为德，不直一手一足便之而已。

夫渊深而鱼聚之，林茂而鸟兽归焉。《诗》曰：“投我以桃，报之以李。”王所以投于襄之吏民者厚矣，非寿考祺福，将安用报乎？虽然，窃有愿焉。王亦知夫敖氏之积粟者乎？周人有敖氏者，积粟盈囷，足支数十年，未足也，而问贮积于啬夫。啬夫曰：“子之积厚矣，吾无以益子。子而计子之所有者，慎用之而已。夫圭撮之不慎，钟筥泄之；钟筥之不慎，尾闾泄之。江海虽大也，以奉漏卮，则没世不能取盈焉。我啬夫也，吾告子以啬而已。”夫神不可以骛用，啬之则凝；福不可以骤享，啬之则永；强不可以厚恃，啬之则坚。故圣人之言曰：“事天治人莫如啬。”王今年三十春秋矣，计三十之于千岁也，不犹积贮盈囷，而始去其圭撮者乎？王诚能少垂听于啬夫之论，无轻用其年力之富，以颐神而思永，则所谓千岁云者，犹近言之也。






寒食行


江城桃李月，春风花乱飞。
空濛度寒食，红翠展芳菲。
郊原漠漠涵平绿，柳云如梦金塘曲。
远林宿雨压棠梨，水底明霞浮属玉。
开帘悄望悉不眠，流莺已落朱栏前。
天际青葱障白日，迷离偃蹇摇苍烟。
此时美人横绣阁，幽怨鸣筝看花药。
碧玉新妆倦复松，丹珠小帐香逾薄。
鞦韆弱影斗垂杨，轻飔飘荡吹红裳。
墙外紫骝骄不去，回头拾得金凤凰。





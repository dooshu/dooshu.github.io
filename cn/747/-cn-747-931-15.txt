○道德真经元德纂序

道本至无，能生妙有。运至无之道，成妙有之功，其惟太上老君元元皇帝乎？起於象先，尊为化本，融神亿劫之始，分灵覆载之中，亭毒万殊，陶钧庶品。由是三皇受命，尚遵淳一之风；五帝握图，渐散无为之朴；老君虽历代降迹，随时应机，或为国师，或为宾友，授经传道，以教时君。

洎唐虞禅让之初，世道交丧之际，举元凯於野，行四罪於朝，尚贤之迹既彰，瘅恶之形又举。内虽揖让，外有干戈，人心渐浇，道朴云散。老君号“尹寿子”，居於河阳，悯物性之迁讹，恐真宗之陵替。以为三皇大德，不足以程式後王；五帝常道，不可以垂训末俗。撮重玄奥义，着《道》《德》二篇，欲明道无为也，因德以显之；德有用也，因道以明之。资立言以畅无言，因理本而宏妙本，为理身理国之要，乃至精至极之宗。以授於舜，非谓绝仁义圣智，在乎抑浇诈聪明，将使君君臣臣、父父子子，见素抱朴，泯合於太和；体道复元，自臻於忠孝。世儒不知，以为老君之道，弃仁义，隳礼智，非立教之大方。且夫至仁合天地之德，至义合天地之宜，至乐合天地之和，至礼合天地之节，至智合天地之辨，至信合天地之时。宏淳一之源，成大同之化，混合至道，归仁寿之乡，固不在乎是雍容，噢咻蹩{薛足}，然後谓之仁义等也。故仲尼、亚圣，皆默而得之。隳体黜聪，遗形去智，超乎物表，永为真人，非末学小儒之所知也。绵夏商周汉数千百年，焕乎与日月齐光，巍乎与乾坤并运，虽百家诠注，群彦校扬，挹之弥深，酌之不竭。行之於国，刑措而太平；修之於身，神全而久视。拊几挥柄，时有其人。

弘农强思齐，字默越，阳人也。幼栖玄关，早探妙旨。岁侍先师京金仙观，讲论大德，赐紫全真居葛仙中宫。读颂之馀，服勤不怠，绰有声称，为时所推。僖宗皇帝顺动六飞，驻跸三蜀，五月应天节，默起祝寿行殿，宠赐紫衣。高祖神武皇帝应历开图，配天位极，二月寿春节，允承明命，赐号“玄德大师”，奕世栖心，皆洽光宠，羽衣象简，其何盛欤！每探讨幽玄，发挥流俗，期以谭讲之力，少报圣明之恩。手缵所讲《道》《德》二经，疏采诸家之善者，明皇御注为宗，盖取乎文约而义该，词捷而理当者，勒成二十卷，庶乎览之易晓，传之无穷。後之学者，知强君之深意焉，乃题曰《太上老君道德经元经纂疏》，乾德二年庚辰降圣节戊申日，广成先生、光禄大夫、尚书、户部侍郎、上柱国蔡国公杜光庭序。


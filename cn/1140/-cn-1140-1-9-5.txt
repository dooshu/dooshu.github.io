祭舅氏文

岁之己酉月维仲秋我舅父马公褧山先生既弃人间行就窀穸灵輀将发亲故咸集不肖甥施闰章谨以牲醴庶羞致奠灵几之前於乎舅氏早龄多病中岁健强庶几永命年垂七旬华未改鬓一朝忽焉衰白交并箪瓢屡空平生不忧近始心摧涕泪斯流谓公不达公实无求所未能忘弱子稚孙既育且蕃先德具存莫营生产以饔以飱予尝力诤累百其言听言则颔心不谓然亦有薄禄黾勉有无自惭勺水无救焦枯金不宿槖居无恒庐命苟如此孰云其愚东撑西圯宵旦踟蹰舅养不赡甥罪何逋公有喆弟先是告殂公弃诸孤其颠孰扶惟公畸人不可一世人即我远性矫迹异万事掉头一杯散意非其所欢不共沾醉坐此龃龉没齿无悔公昔总角有声学宫芙蓉出匣玉树临风篇章既秀书翰尤工俯眎青云敝屣豪雄畴云吾舅黄项以终衔杯不语有愤填胸公尝叹嗟亲旧雕落四顾零丁百无寸乐今舍我去行归冥漠丹旐飘扬悲风萧索有醑盈樽何时还啜昨岁夏五曰丧舅母改岁及秋又哭舅父余生几何閲兹百苦言举两柩宅於黄土匪吉其兆逝安其所送死养生拙计小补有不竭诚灵赫斯怒


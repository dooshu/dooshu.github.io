○对给地过数判

〈甲给地过数，科所由。曰更耕之田。〉

凡制农田，是分地职，家给百亩，夫当一廛。矧伊所由，慎乃厥事，善相邱陵坂险，能均地邑人居。使一易之田，加之以二，再易之地，增之以三，盖居脊土者劳，则宅沃土者逸，将更耕以获利，与不易而方齐。故俗阜时康，以广数圻之外；家给人足，宁嗟十亩之间。旷土既无，代田是匹，欲科之罪，其善有词。

吕因

因，元宗时擢书判拔萃科。


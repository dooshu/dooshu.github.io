◇高松赋奉竟陵王教作

阅品物於幽记，访丛育於秘经，巡汜林之弥望，识斯松之最灵。提於岩以群茂，临於水而宗生，岂榆柳之比性，指冥椿而等龄。若夫修干垂荫，乔柯飞颖，望肃肃而既间，即微微而方静，怀风阴而送声，当月露而留影，既芊眠於广隰，亦迢递於孤岭，集九仙之羽仪，栖五凤之光景。固总木之为选，贯山川而自永。尔乃青春爰谢，云物含明，江皋绿草，暧然已平，纷弱叶而凝照，竞新藻而抽英，陵翠山其如翦，施悬罗而共轻。至於星回穷纪，沙雁相飞，同云泱其无色，阳光沈而减晖，卷风飚之吸，积霰雪之严霏，岂雕贞於岁暮，不受令於霜威。若乃体同器制，质兼上才，夏书称其岱畎，周篇咏其徂徕，乃屈己以弘用，构大壮於云台，幸为玩於君子，留神心而顾怀。君王乃徙宴兰室，解佩明椒，搴幽兰於夕阴，咏耸干於琴朝，陵高丘以致思，御风景而逍遥，夷黻冕之隆贵，怀汾阳之寂寥，邈道胜於千祀，蕴神理而自超。夫江海之为大，实涓浍之所归，赡衡恒之峻极，不让壤於尘微。嗟孤陋之无取，幸闻道於清徽，理弱羽於九万，愧不能兮奋飞。（本集，又见《艺文类聚》八十八，《初学记》二十八。）


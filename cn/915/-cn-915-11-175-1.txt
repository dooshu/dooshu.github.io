◇叔母及兄子丧出入不作鼓吹议

《丧大记》云：「期九月之丧，既葬，饮酒食肉，不与人乐之。五月三月之丧，比葬，饮酒食肉，不与人乐之。」世叔母故主宗子，直云饮酒食肉，不言不与人乐之。郑玄云：「义服恩轻。」以此推之，明义服葬，容有乐理。又《礼》：「大功言而不议，小功议而不及乐。」言论之间，尚自不及，其于声作，明不得也。虽复功德，乐在宜止。（《魏书·礼志四》：「延昌三年七月，司空清河王怿第七叔母、北海王妃刘乐薨，司徒高肇兄子、太子洗马贞卒，并上言未知出入犹作鼓吹不。太学博士封祖胄议。」案：《通典》别载一篇，乃重议也。今编于孙惠蔚卷内。）


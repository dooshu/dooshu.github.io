○谢宣慰诸州军镇等状

右，中使至，伏奉某月日诏书，令中使宣慰诸州刺史外镇将士等，令臣亦使人安抚者。臣准诏差虞候张液，随中使某所在存问，以某月日却到太原。伏以设官分职，邦国之恒规；秉义纳忠，人臣之素分。伏惟皇帝陛下嘉其奉上，念以守边，降驿骑於九重，谕天心於万里。法南风之长养，岂择卑微；并白日之照临，不遗遐远。边城将校，井里黎人，竞鼓舞於皇明，尽沾濡於圣泽。室家相庆，关塞无虞。臣忝守戎旃，无任忻之至。


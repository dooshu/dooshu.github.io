○奏阌乡禁囚状

虢州阌乡湖城等县禁囚事宜。

右，伏闻前件县狱中有囚数十人，并积年禁系，其妻儿皆乞於道路，以供狱粮。其中有身禁多年，妻已改嫁者；身死狱中，取其男收禁者。云是度支转运下囚，禁在县狱，欠负官物，无可填赔，一禁其身，虽死不放。前後两遇恩赦，今春又降德音，皆云节文不该，至今依旧囚禁。臣伏以罪坐之刑，无重於死，故杀人者罪至於死，坐赃者身死不征。今前件囚等欠负官钱，诚合填纳，然以贫穷孤独，唯各一身，债无纳期，禁无休日，至使夫见在而妻嫁，父已亡而子囚。自古罪人，未闻此苦，行路见者，皆为痛伤。况今陛下爱人之心，过於父母，岂容在下，有此穷人？古者一妇怀冤，三年大旱，一夫结愤，五月降霜。以类言之，臣恐此囚等忧怨之气，必能伤陛下阴阳之和也。其囚等人数，及所欠官物，并赦文不该事由，臣即未知委细，伏望与宰相商量，兼令本司具事由分析闻奏。如或是实，禁系不虚，伏乞特降圣慈，发使一时放免。一则使缧囚获宥，生死皆知感恩；二则明天听及卑，远近自无冤滞。事关圣政，不敢不言。臣兼恐度支盐铁使下诸州县禁囚，更有如此者，伏望便令续条疏其事奏上。


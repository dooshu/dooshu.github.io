○赐故石国王男郍俱车鼻施进封怀化王并铁券文

维天宝十二载，岁次癸巳，十月戊辰朔十四日辛巳，皇帝若曰：咨尔故石国顺义王男郍俱车鼻施，夫柔远之道，必先文德；录诚之美，是加命礼。卿之先代，累宾朝化，列在藩王。卿又能效节输忠，克复居宇，扞边率下，循职修贡。信彰夷落，义贯幽明，言念恳诚，良多嘉尚。今授卿特进，仍封怀化王，并赐丹书铁券，以表忠赤。宜执於恭顺，保於终始，每资犄角之用，永固山河之宠。可不美欤！


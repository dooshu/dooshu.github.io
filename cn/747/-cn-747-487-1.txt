○贺给事中许孟容论齐授官事状

右。《易》曰：“圣人感人心而天下和平。”《书》曰：“嘉言罔攸伏。”然则致理之道，在感之而巳。伏惟陛下睿圣钦明，覆露宏纳，奖善求理，冠於百王。一昨许孟容以齐未有殊劳，超擢非次。上州刺史，品秩过优。驳议之司，爱惜法度。迫於守职，不敢顾身，封进诏书，披沥诚恳，中朝久无此事，人情为之愕然。陛下特开延英，非时召对，辍巳行之诏，察无隐之忠。天下之人，踊跃相庆，麟凤五灵，未足为瑞。臣能匪躬，君能虚受，使百执事之人，尽忠奉上，此实瑞之大者。自前日巳来，众情为孟容危惧：昨日巳来，众情荷陛下开纳。巍巍圣德，横绝古今，朝廷欣欣，感甚以泣。臣忝职近侍，受恩每深。不任忭跃悦怿之至！谨奉状陈贺以闻。臣德舆诚欢诚喜顿首顿首。谨言。


○陳愚見以廣聖聰疏

臣今年二月內奉　命往祭山西中鎮霍山諸神歷太原大同平陽蒲潞遼沁等府州凡道路所經地方利弊邊塞軍民疾苦葢嘗用心訪詢、略知一二、雖不取上比于周爰咨諏之義、但臣犬馬微忱、自有不能己者、謹掇拾所聞冐干　天聽、然此特一方之事、至于四海之廣、所未能知者尚多、　朝廷政化之原、尤有重于是者、嘗聞宋韓琦之告仁宗、謂外憂之起必始內患。因歷指綱紀不立。忠佞不分。賞罰不明。號令不信。浮費靡節。橫賜無常。務宴安之逸遊縱宮庭之奢靡。受女謁之干請。容近眤之僥倖。十事為內患。可謂深識治本者矣。仰惟　陛下聖質當以堯舜為法無論仁宗、而臣之愚、窃有慕于韓琦者、敢誦此言為陛下獻、伏願　正心窮理、節用戒遊、日接賢臣、講求政理、自宮闈之近、達諸天下之遠、推行有序、化道無遺務使一民一物、無不與被　堯舜之澤、則　光昭新政、足以慰　列聖在天之靈、內患既平、外憂自悉區區西北、不足以煩　宵旰之憂矣、

一恤邊民、臣窃以大同府所属應州山陰馬邑等州縣。皆漫散平地。相離邊牆不遠。百姓依村堡住居。無園林桑棗之利。雖有田畝耕種。所獲不多。况又連年黠虜深入。侵擾禾稼搶掠人畜。民不聊生。比與腹裏地方不同。去歲巳蒙　寬詔、將山西陝西弘治十八年以前拖欠糧草停徵、但所司不能奉行、督催之吏、以整理粮儲為名。急如星火。連併上納。閭閻愁怨之聲、無由　上聞、奉詔書不如奉部文積弊如此然亦非有司之過也昔人所謂黃紙放白紙催者。臣親見其弊矣。伏望　陛下憐念邊民疾苦。特　敕該部。此語正為有名无實之本除已徵在官外其正德二年分夏秋糧草减半徵收庶百姓少得蘇息、寬一分則民受一分之賜矣、

一厚邊軍大同宣府二鎮、切壓邊境、軍士不時調遣衝突風沙、辛苦萬狀、止是月糧歲布。別無經營、近年以來、法度寬弛、所在官司、誅求剝削之苦、日甚一日、平居既不能休養士氣、卒然臨敵、何以責其敢勇戰鬪、自去歲遊擊等兵敗衄之後、士卒寒心、威武不振、臣過鴈門関、親歷廣武驛以北村落、皆虜人殺傷搶擄之處、民物蕭條可為慟惻、伏望　皇上矜憐邊軍窮乏、時　敕彼處撫按官、務以愛養士卒為重、嚴戒一應官員旗甲人等。不許侵扣冐支軍士月糧花布。如有指以使用為名侵扣者、總筭至值銀一兩以上。參問畢日、旗甲人等發本處極邊墩臺常川哨瞭。指揮以下官員、常川帶俸差操不許推舉管軍管事。干碍勢豪、參奏重為處治。

一廣諸蓄、臣聞為國之道、必重農桑、而務積聚、若量入制用、何以備預凶災、故古者無六年之蓄、尚謂之急、以今較昔。實可寒心。去秋山陝二布政司禾稼不熟、各處預備倉等項、所貯糧穀甚少、鄰近地方糴買告于搬輸、鄉村小民、皆立俟逃亡、人力不給者、坐以待斃、所賴今歲夏麥頗收、稍為接濟、不然幾致狼狽、乞　敕該部轉行撫按官、及府州縣等衙門除預備倉糧。照依歲額收貯。今後凡問刑衙門、一應輕重罪囚、納米贖罪、及納紙等項、不許照近年事例。收銀解官。俱照舊例。各納米上彼處預備倉。嚴立簿籍。以憑稽考、年復一年、倉廩所積者漸自充足、遇有荒歉、隨宜賑給、黎民免逃移凍餒之患矣、

一省科派、　國家以民為本百姓之足與不足、盛衰係焉、臣所經州縣地方田畝日益開闢、生齒日益繁夥、較之往昔、大有不同、然民儲蓄恒少、用度恒苦于不足、臣嘗求其過矣、稅糧草束歲額有常。而國用無經。冗食太眾。差役重疊。科派頻繁。百凡木植顏料之物。在在增加、加以連年轉輸邊餉。民力疲竭。無有寧止故。一遇荒歉、非流徙四方。則填塞溝壑。興言及此、可為慟心、伏望　皇上以節財用足民食為慮、特　敕該部、將一應顏料等物、于山陝二布政司免其坐派、庶財用有所蓄、民力不重勞、值有災傷、亦可支持。不至顛沛失所矣、

一謹守令、伏以親民之職、繫于郡縣得人、得其人則百姓蒙其福不得其人則百姓受其害今天下守令中間履行潔白、才識優長者、固有其人、然亦有貪黷害政者、有巧飾詐偽以邀名譽者、有懵然不知民情、委法令于胥吏者、有暗懦不能制豪猾、使良善無所區別者、有嚴峻刑罰、視人命如草芥者、若上之人、無鼓舞懲勸之道、則中人之資、何所勉進、而倉生利病、誰為興革、况山陝地方、連年兵荒、牧民者尤當慎擇、乞　敕該部、轉行二處巡撫巡按官、務須多方糾察、不時巡歷、痛革迎送之弊、勿以奉承奔趨為敬、仍將官員、分為三等、廉而有為者為上。慎于守巳不能害民。而幹才頗欠者為中。守為俱欠。于幹辦雖優。巧于剝削者為下。上等者必在旌舉之列、中等者略加勞勉、下等者必行斥罷、如此庶人心知所勸懲、可以挽士風而趨于正、百姓亦得霑實惠矣

一重祀典、古帝王有大功德于天下者、皆世享血食、非有所黷淫是以　皇上有登大寶、肇稱殷禮、即遣臣等往祭　歷代帝王臣謹攷　商湯王陵在榮河縣北西十里、舊傳陵巳為河水所齧壞不存、歷代皆于岸東近地設位而祭、但屋宇卑狹、地勢淺陋、不足以奉　明祀、妥　聖靈、且人有一郡一邑之功、尚建祠立廟、著在　國典、况　湯王寬仁勇智、除暴救民、為萬世人君所當取法、顧可使之棲神無所乎、彼時臣祀禮既畢、曾與陪祭官參政才寬、僉事來天球、議得廟後有隙地三四畝、可以建置殿堂三間、兩廡牲房數楹、伏望　陛下以帝王之祀為重、特　敕該部轉行山西布按二司、分巡分守官、親行閱勘、支無碍官銀、量撥人夫、開展修葢、庶免因陋就簡之失、以隆一代之典、


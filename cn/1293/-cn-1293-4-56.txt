○冯柳东与项莲生词

冯柳东大令太常引云：“落花一院雨丝丝。无计挽春归。纵使挽春归。已误了、莺期燕期。红阑十二，画帘廿四，长定是相思。何苦苦相思。翻悔了、当时见时。”项莲生鹾尹客中闻歌，亦倚前调云：“杏花开了燕飞忙。正是好春光。偏是好春光。这几日、风凄雨凉。杨枝飘泊，桃花娇小，独自个思量。刚待不思量。吹一片、箫声过墙。”二词同一机杼，然二人同时，必非相袭。鹾尹又有临江仙云：“有限春宵无限梦，梦回依旧难留。泪珠长傍枕函流。书来三月尾，灯尽五更头。见说而今容易病，日高还掩妆楼。桃花脸薄不禁羞。瘦应如我瘦，愁莫向人愁。”较史梅溪“瘦应因此瘦，羞亦为郎羞”句，思致尤婉。鹾尹名鸿祚，钱塘人，曾官闽中。杨卧云中翰藏其忆云词，为人假去，屡索无还，嗣经钟仲山观察觅以见示。菩萨蛮云：“如今不合江南住。江南处处多风雨。烟雨晚霏霏。冶游人未归。犀株防胆怯。玉箸柔蓝。愁似暗潮生。自生还自平。”谒金门云：“留不得。留也不过今日。今日云帆天咫尺。明朝何处觅。江上潮平风急。吹断几声残笛。独倚小楼寒侧侧。欲眠灯又黑。”冬夜闻南邻笙歌达曙，玉漏迟云：“病多欢意减。空篝素被，伴人凄惋。巷曲谁家，彻夜锦堂高燕。一片氍毹月冷，料灯影、衣香烘暖。嫌漏短。漏长却在，者边庭院。沈郎瘦已经年，更懒拂冰丝，赋情难遣。总是无眠，听到笛慵律倦。咫尺银屏笑语，早檐角、惊乌啼乱。残梦远。声声晓钟敲断。”秋声水龙吟云：“西风已是难听，如何又著芭蕉雨。泠泠暗起，澌澌渐紧，萧萧忽住。候馆疏砧，高城断鼓，和成凄楚。想亭皋木落，洞庭波远，浑不见、愁来处。此际频惊倦旅。夜初长、归程梦阻。砌蛩自叹，边鸿自唳，翦灯谁语。莫便伤心，可怜秋到，无声更苦。满寒江有，黄芦万顷，卷离魂去。”


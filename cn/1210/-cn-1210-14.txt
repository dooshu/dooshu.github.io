许氏积德

钱塘许氏阴德，前据许之姻亲戴君槐谷所述，乐亭先生游幕陕甘赈灾一事，已载于三录矣，兹余需次浙江，奉家大人侨寓西泠，重访君家之事，则先生之曾孙许季传广文所述先生在楚省幕中一事，阴德更大，亟补录焉。据言乐亭先生讳尧堂，乾隆初年于湖北某府幕中司刑名事，值教匪事起，太守缉获逆首数人，并搜获同党入会姓名总册，以属先生叙稿造册，通禀上宪。先生阅册，盖数万家，皆乡愚无知被诱胁从者，恻然伤之，欲救其难而寝其事，筹思竟夜，毅然而起，竟取册焚之。诘旦，乃以告太守，太守闻之，始则拂然，继亦感悟，遂命但以逆首数人通禀惩办，其难遂解。

未几，子石兰公钺，中乾隆戊午举人，官至司马。孙学范中乾隆戊子举人，壬辰进士，官至治中。曾孙乃来中乾隆癸卯举人，官至直隶州知州，崇祀广西名宦祠。乃大中嘉庆辛酉举人，官江苏海州，赏蓝翎。乃济中嘉庆戊午副榜，庚申举人，已巳进士，入翰林，由肇罗高廉观察而入为太常少卿。乃谷中道光辛巳举人，官炖煌县。乃普以嘉庆癸酉拔贡，丙子举人，中庚辰一甲第二名进士，入翰林，值枢廷，值南斋，赐紫禁城骑马，今已官大司马，屡掌文衡。乃钊中道光戊子举人，乙未进士，入翰林，今已侍讲。乃恩中道光癸卯举人，即季传广文也。

其兄弟七人，并科甲，而乡科始自前癸卯，终于后癸卯，传为佳话。故杭人有“小郭汾阳”之称，而海内言科名之盛者，又有“钱唐许乃，固始吴其”之对，而乃字辈以下之科名尚未艾也。乃济之子桂身道光乙酉举人，乃普之子彭寿道光甲辰举人，丁未二甲第一名进士，入翰林。乃钊之子培身，道光丙午举人。乃来之孙之瑞，乙酉副贡。其列胶庠绾簪绂者，更指不胜屈，皆乐亭先生本支之裔也。

又闻石兰司马，于乾隆庚寅岁归里，觅地葬亲，有精青乌术之李浙山，得地于里桐坞而不得其穴所在，遇顾君善卜，告以某月日清晨有红衣人立于此地上，所立之处即穴也。届时，李君早起侯之，果有红衣人至，乃乡村新妇至山拾取柴草者。相所立处，沙回水抱，如蟹爪形，外则四山环拱，前迎后送，面面有情，果系吉壤。因葬乐亭先生于此。而先生之弟华清公讳堥，及石兰公昆从讳鉴、讳钧，皆合祔焉。故钧之后，如藕舲庶子乃赓、敬斋广文乃裕、馥园孝廉立身、金桥主政谨身、莲甫孝廉葆身，鉴之后如吉斋太守乃安、听樵孝廉乃宽，科第亦不绝者。

许季传孝廉又言：石兰司马既择地桐坞矣，同时又得一地于赤山埠，为族中无力者葬其先，术家言其地更胜，不如易之。石兰公曰：“彼我一体也，倘得更吉，何分彼此？”卒不易。族人葬后，其裔入籍粤东名（其光）者，与钱唐乃字辈兄弟行，中式道光丙午科广东经魁，此亦盛事之由于盛德也。

又言：尊公京兆公，初官滇南云龙州，州城外山壁夹竖，中有迅流急湍，艰于涉济。此岸产盐，必于彼岸贸易，趋利者多覆溺。公于石壁间施以钻凿，联以铁絙，覆以土木，遂成悬桥，自是往来无患。其时公长子以大挑赴粤，舟覆于鄱湖尾，洪涛巨浸中，浮沉十余里，竟得无恙，盖有默佑之者矣。

又言：公作牧黔西时，其处之盐课于有司，常有子衿辈受盐于官，弗偿厥课，身被扑责，甘受无辞，相沿成习而弗怪也。公曰：“我子孙亦有读书者，岂可以黉序中辱同皂隶。”每宽其责，人亦感激乐输，无亏盐课。

以上三则，皆其家乘所未及载者，并为记述，亦足见君家世德相承，积善余庆，不胜纪也。

又言：乃谷以孝廉出为甘肃知县，初任环县，沙漠不毛之地，瘠苦荒寒。以办灾之法治之，并捐廪为之经理，凿山得煤，浚井得甘，民赖其利。有训俗十八条，民皆信之，地方日阜，词讼日简。继在山丹开渠，得地百顷，劝民垦荒九处。继任敦煌，亦教之于水利农田。所莅之处，边民咸受其赐。以劳殁于任，殁后，其弟滇生于江西学署中，奉乩，知君已为敦煌土地神矣。













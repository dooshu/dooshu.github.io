阳厥大惊发狂痫第二


〔一〕黄帝问曰：人生而病癫疾者，安所得之？岐伯对曰：此得之在腹中时，其母有所数大惊，气上而不下，精气并居，故令子发为癫疾。

〔二〕病在诸阳脉，且寒且热，诸分且寒且热，名曰狂，刺之虚脉，视分尽热，病已止。病初发岁一发，不治月一发，不治四五日一发，名曰癫疾。刺诸分，其脉尤寒者，以针补之，病已止。《素问》云诸脉诸分其无寒 者，以针调之，病已止。

〔三〕问曰：有病狂怒者，此病安生？对曰：生于阳也。问曰：阳何以使人狂也？对曰：阳气者，因暴折而难决，故善怒，病名曰阳厥。问曰：何以知之？对曰：阳明者常动，太阳少阳不动。不动而动大疾，此其候也。问曰：治之奈何？对曰：衰《素问》作夺 其食即已。夫食入于阴，气长于阳，故夺其食即已。使人服以生铁落，为后饭。夫生铁落者，下气疾也。

〔四〕癫疾，脉搏大滑，久自已；脉小坚急，死不治一作脉沉小急实，死不治，小牢急可治 。癫疾，脉虚可治，实则死。

厥成为癫疾。

贯疽《素问》作黄疸 ，暴病厥，癫疾，狂，久逆之所生也。五脏不平，六腑闭塞之所生也。

〔五〕癫疾始生，先不乐，头重痛，直视举目赤，其作极已而烦心，候之于颜，取手太阳、阳明、太阴，血变而止。癫疾始发而反强，因而脊痛，候之足太阳、阳明、太阴、手太阳，血变而止。癫疾始作，而引口啼呼喘悸者，候之手阳明、太阳，左强者攻其右一本作左 ，右强者攻其左一本作右 ，血变而止。治癫疾者，常与之居，察其所当取之处，病至，视之有过者，即泻之，置其血于瓠壶之中，至其发时，血独动矣；不动，灸穷骨二十壮。穷骨者，尾骶也。

骨癫疾者，颔齿诸腧分肉皆满，而骨倨强直，汗出烦闷，呕多涎沫，气下泄，不治。脉癫疾者，暴仆，四肢之脉皆胀而纵，脉满，尽刺之出血，不满，灸之夹项太阳，又灸带脉于腰相去三寸、诸分肉本腧，呕多涎沫，气下泄，不治。筋癫疾者，身卷挛急，脉大，刺项大经之大杼，呕多涎沫，气下泄，不治。

狂之始生，先自悲也，善忘善怒善恐者，得之忧饥，治之先取手太阴、阳明，血变而止，及取足太阴、阳明。狂始发，少卧不饥，自高贤也，自辨智也，自尊贵也，善骂詈，日夜不休，治之取手阳明、太阳、太阴、舌下少阴，视脉之盛者，皆取之，不盛者释之。狂，善惊善笑，好歌乐，妄行不休者，得之大恐，治之取手阳明、太阳、太阴。狂，目妄见，耳妄闻，善呼者，少气之所生也，治之取手太阳、太阴、阳明、足太阳及头两颔。狂，多食，善见鬼神，善笑而不发于外者，得之有所大喜，治之取足太阴、阳明，太阳，后取手太阴、阳明、太阳。狂而新发，未应如此者，先取曲泉左右动脉及盛者，见血立顷已，不已以法取之，灸骶骨二十壮。骶骨者，尾屈也。

〔六〕癫疾呕沫，神庭及兑端、承浆主之；其不呕沫，本神及百会、后顶、玉枕、天冲、大杼、曲骨、尺泽、阳溪、外丘、当上脘旁五分 通谷、金门、承筋、合阳主之委中下二寸为合阳 。

癫疾，上星主之，先取 ，后取天牖、风池。

癫疾呕沫，暂起僵仆，恶见风寒，面赤肿，囟会主之。

癫疾瘛疭，狂走，颈项痛，后顶主之。

癫疾狂走，瘛疭摇头，口 ，戾，颈强，强间主之后顶后一寸五分 。

癫疾，骨酸，眩，狂，瘛疭，口噤《千金》作喉噤 ，羊鸣，刺脑户。

狂易，多言不休，及狂走欲自杀，目反见，刺风府。

癫疾僵仆，目妄见，恍惚不乐，狂走，瘛疭，络却主之。

癫疾大瘦，脑空主之。

癫疾僵仆，狂疟，完骨及风池主之。

癫疾互引，天柱主之。

癫疾，怒欲杀人，身柱主之。《千金》又云瘛疭身热狂走，谵语见鬼。

狂走癫疾，脊急强，目转上插，筋缩主之。

癫疾发如狂者，面皮厚敦敦，不治；虚则头重洞泄，癃痔，大小便难，腰尻重，难起居，长强主之。

癫疾，憎风时振寒，不得言，得寒益甚，身热狂走欲自杀，目反妄见，瘛疭，泣出，死不知人，肺俞主之。

癫狂，膈俞及肝俞主之。

癫疾互引反折，戴眼及眩，狂走不得卧，心中烦，攒竹主之。癫疾，狂，烦满，刺丝竹空。癫疾互引，水沟及龈交主之。

惊狂，瘛疭眩仆，癫疾，喑不能言，羊鸣沫出，听宫主之。

癫疾互引，口 ，喘悸者，大迎主之，及取阳明、太阴，候手足变血而止。

狂癫疾，吐舌，太乙及滑肉门主之。

太息善悲，少腹有热，欲走，日月主之。

狂易，鱼际及合谷、腕骨、支正、小海、昆仑主之。

狂言，太渊主之。

心悬如饥状，善悲而惊狂，面赤目黄，间使主之。

狂言，喜笑见鬼，取之阳溪及手足阳明、太阳。

癫疾多言，耳鸣，口噼颊肿，实则聋，龋，喉痹不能言，齿痛，鼻鼽衄，虚则痹膈，偏历主之。

癫疾吐舌，鼓颔，狂言见鬼，温溜主之在腕后五寸 。

目不明，腕急，身热，惊狂， 痿痹，瘛疭，曲池主之。

癫疾吐舌，曲池主之。

狂疾，液门主之，又侠溪、丘墟、光明主之。

狂，互引，头痛耳鸣，目痛，中渚主之。

热病汗不出，互引，颈嗌外肿，肩臂酸重，胁腋急痛，四肢不举，痂疥，项不可顾，支沟主之。

羊痫，会宗下空主之。

癫疾，吐舌沫出，羊鸣，戾颈，天井主之在肘后 。

热病汗不出，狂，互引，癫疾，前谷主之。

狂，互引，癫疾数发，后溪主之。

狂，癫疾，阳谷及筑宾、通谷主之。

癫疾，狂，多食，善笑不发于外，烦心，渴，商丘主之。

癫疾，短气，呕血，胸背痛，行间主之。

痿厥，癫疾，洞泄，然谷主之。

狂仆，温溜主之。

狂癫，阴谷主之。

癫疾发寒热，欠，烦满，悲，泣出，解溪主之。

狂，妄走，善欠，巨虚上廉主之。

狂，易见鬼与火，解溪主之。

癫狂互引，僵仆，申脉主之，先取阴跷，后取京骨、头上五行。目反上视，若赤痛从内眦始，复下半寸各三痏，左取右，右取左。

寒厥癫疾，噤 瘛疭，惊狂，阳交主之。

癫疾，狂，妄行，振寒，京骨主之。

身痛，狂，善行，癫疾，束骨主之补诸阳 。

癫疾僵仆，转筋，仆参主之。

癫疾，目 ，鼽衄，昆仑主之。

癫狂疾，体痛，飞扬主之。

癫疾反折，委中主之。

凡好太息，不嗜食，多寒热汗出，病至则善呕，呕已乃衰，即取公孙及井俞。

实则肠中切痛，厥头面肿起，烦心，狂，多饮不嗜卧，虚则鼓胀，腹中气大满，热痛不嗜食，霍乱，公孙主之。






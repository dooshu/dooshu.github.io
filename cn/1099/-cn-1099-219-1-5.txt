○郭英配享議 【 郭英配享】

臣等切惟古之聖王禮臣、莫重于崇德報功之典、崇報莫大于登堂配享之制、考之書、予享先生王爾祖其從、考之禮曰、凡有功者、祭于大烝、考之漢制、及魏高堂隆晉任茂梁何佟之議與夫唐貞觀禮長興咸平等詔、則是典也、三代以下、靡不繇之矣、至觀配魏太祖者、惟荀攸程昱鍾繇三臣、配唐太宗者、惟房玄齡杜如晦高士廉屈突通魏徵長孫無忌李靖七臣、配宋太祖者惟趙普曹彬二臣、則代雖不廢。然亦不敢濫。又可見矣。洪惟我　太祖高皇帝龍飛淮甸、汛掃胡元、起義之初、豪傑羣起而攀附、而其出奇制勝、斬將搴旗。摧城拔邑、翊成大業者、亦不可以什百數矣、迨夫混一定鼎之後、親定其功、可配食塑像者止于中山王徐達等數臣、此非有所靳也、盖惟簡德明勳以勸嗣臣之大典、不得輕焉故也、至于　太宗之世、見聞甚邇、其功烈小大、孰得而誣之、昔宋孝宗時、太常少卿林栗欲增配享、其尚書汪應宸言先朝所圖共政之臣、未有能勝其任者、若應故事、姑令備數、上非所以尊宗廟、下非所以勸有功、既無可配、乞更罷之、而徐璉亦曰、累朝佐命配享功臣不十餘人、是皆擇精取嚴。足稱大典。求為可萬世法。不但可施于一時而已。謹按開國功臣錄、及誌傳所紀、郭英當年十八、即從起義、甚見親信、每令直宿帳中、既而從克徐泗滁和寧國等郡、　上嘗以郭四呼之、及親征偽漢、及敗賊禁江、流矢所中不必主名故下語如此及友諒斃于流矢、人咸以為英功、及從攻友諒子、彼驍將忽馳入帳下、　上遽呼英、乃持鎗躍馬一呼賊殞　上解所御赤戰袍衣之曰、唐之尉遲敬德、不汝過也、嗣而從征襄陽、從征元都、從征太原、從征西夏、從征雲南、從討納哈、皆立奇功、迹其功代、似非當一挍之隊、統偏師之任者、可比也、茍世無鄪留淮陰。亦不當在舞陽蓼費之列。　皇祖太宗寧不知其功之可以塑像配食也、但在當時元勳宿將。比肩而立。如馮勝耿炳文等諸臣。皆英之儔匹也。是故將祀此而遺彼。則或失之。偏將連茹而彙躋則或失之濫。所以竟置而弗取者。意或出此也。是時武定侯以□衛幸于上故有此陳請今其嗣孫郭勛陳疏以請、是固宋吳總所以請其父璘配享之義崇表先烈、子孫同情、無足異者、惟是事大體重、乃三代以來所傳之典、我　祖宗所定之制、非臣等所敢輕議、恭惟　皇上以睿聖神明之資、作禮樂神人之主、凡厥祀典、釐正必求其精、處析各極其當、今事關宗廟、伏望　皇上留神省覽、考究本末、差次輕重、仰揆　皇祖太宗之心、得旨郭英著配享太庙念國家至公之典特賜聖斷以息羣疑、臣等不勝幸甚


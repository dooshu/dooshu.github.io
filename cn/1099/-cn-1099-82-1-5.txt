○一節起運以充歲支疏 【 節起運】

臣聞截長補短雖巧匠亦多苦心。量入為出在平時固所當講。竊見河南一省、親王郡王并鎮國等將軍郡縣主等儀賓三司、并府州縣衛所長史司等衙門官吏師生旗軍挍匠人等祿米俸糧、以一年歲支計之、共八十五萬四千八百九十石。所属府州縣額徵、夏稅六十一萬八千六百四十五石。秋糧一百七十六萬八千六百一十五石。以一年歲收計之。共二百三十八萬七千二百六十石。今起運稅糧一百六十二萬一千九百七十九石。存留之數、不過七十六萬五千二百八十一石。比之歲支。已是虧少。成化七年、陝西黃河套用兵暫將河南存留倉糧、改運榆林、成化十九年、北虜犯邊、又將京倉黑荳、改運邊倉、是皆一時權宜。非定例也。因循歲久、未蒙復舊、其存留數內、又多逃移拋荒、蒙恩蠲免、雖嘗勸募開耕、未肯盡從、名額固存、實多虛數、加以水旱災傷、年年减免雖有屯糧不彀一歲之用、且如弘治元年存留有徵、不過四十二萬六十八石、弘治二年存留有徵。不過四十六萬六千五百八十六石、弘治、三年存留有徵、不過四十二萬三千四百六十一石、以三年歲支計之通少八十二萬八千九百七十五石、其弘治四年、及成化二十三年以前者、又不在數、是以王府并衛所官軍挍匠俸糧、經年缺欠、告急求哀非朝伊夕、固嘗設法補支、尚欠數十餘萬、查得天順七年夏秋稅糧起運一百五萬四千四百五十石、存留一百三十萬九千六百九十七石。歲支之外。尚存七十餘萬是以官廩常充。民生樂業。雖有水旱。亦不為患。比年以來起運歲增。搜括日煩無以備地方意外之変矣于□益切存留歲减上下焦熬而公私日以困矣。且先年分封、止是周唐伊趙鄭五府、今則又增崇徽二府矣。先年祿米、不過七萬一千六百三石、今則增至二十五萬五千八百七十五石矣。先年兌軍、不過十萬石。以後增至一十五萬石、今有增至二十七萬石矣。地不加闢民不加多。賦不加益。而宗支日蕃。供億日眾。起運存留不復舊觀而欲歲討之足。倉廩之盈民生之遂軍伍之充。其亦難矣。窃惟汴洛自古都會之所其地四通八達。表裏山河。內可拱護兩京。外可控制列郡比之三邊。尤為重要。然居天下之中。有事則首當調發。所宜重農積粟。養兵蓄銳。以備不虞。比因承平歲久。遂若無事。几閭閻疾苦。腹心利害。多未之思。是以起運稅糧。比之先年。增多五十六萬七千五百二十九石。今上地所產。不過禾麻菽麥之類。而所徵價腳。乃係銀錢。又非民間所有之物。故催徵之際。米糧驟賤。以遠近價腳計之。大率三石以上。方致一石。民財既竭。軍餉亦空。一遇飢荒。即成流殍。脫有緩急。將何倚賴。近在腹心。其患有甚于三邊者。是又不可不深慮也。去秋七月、臣以前項官軍人等缺欠俸糧數多、無從措給、撿出布政司成化十九年奏討河東運司該支小民食塩未及。欲望　聖明准令委官帶領軍民、自去撈辦、變易銀兩、折補俸糧、奏行戶部會官擬奏、仰荷　聖明特賜俞允、今又七月矣、未蒙明示、且前項小民食塩、例該関給、非是分外希求、敢再併及、伏望　聖明憫中州生靈之囷、廣一視同人之心、特敕戶部查照天順七年事例、將本省弘治六年以後夏秋稅糧、少派起運、多與存留、邊倉并兌軍糧、仍改原派郡縣運納、其前項官軍人丁、未支俸糧、更乞撿臣前奏、早賜施行、庶使倉廩無匱乏之憂道路省轉輸之費、軍餉不缺而民力日以裕矣、足食足兵、莫此為急、

皇明經世文編卷之八十二終








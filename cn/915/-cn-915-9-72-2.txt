◇答武帝书

都史至，辱诲，承藉以众论，谓仆有勤王之举，兼蒙诮责，独无送款，循复严旨，若临万仞。三吴内地，非用兵之所，况以偏隅一郡，何能为役？近奉敕以此境多虞，见使安慰，自承麾旆届止，莫不膝袒军门；惟仆一人，敢後至者，政以内揆庸素，文武无施，直是陈国贱男子耳。虽欲献心，不增大师之勇，置其愚默，宁沮众军之威。幸藉将军含弘之大，可得从容以礼。窃以一餐微施，尚复投殒，况食人之禄，而顿忘一旦，非唯物议不可，亦恐明公鄙之，所以踌躇，末遑荐璧，遂以轻微，爰降重命，震灼於心，忘其所厝，诚推理鉴，犹惧威临。（《梁书·袁昂传》，昂为吴兴太守，永元末，义师至京师，州牧郡守皆望风降款，昂独拒境不受命，高祖手书喻云云，昂答。又见《南史》二十六。）


赵汝腾


汝腾字茂实，号庸斋，太宗七世孙，居福州。宝庆二年（1226）进士，历官端明殿学士，提举佑神观，翰林学士承旨。景定二年（1260）卒。

沁园春

寿高运使

人道耻堂，直声劲气，胜如鹤山。记殿庭叱禹，风生九陛，都亭劾冀，影摄群奸。海内英豪，如公有几，此地相逢同左官。丹青阁，望烟云缥缈，曾共凭栏。

忧时空眉端。叹西事何由圣虑宽。使蜀居诸葛，兵屯自肃，朝留一范，贼胆须寒。天欲兴唐，昴应相汉，立取勋名久远看。秋香耐，笑菊潭胡广，污简何颜。








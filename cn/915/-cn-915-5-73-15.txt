◇正名

夫名不正，则其事错矣；物无制，则其用淫矣。错则无以知其实，淫则无以禁其非，故王者必正名以督其实，制物以息其非。名其何以正之哉？曰行不美则名不得称，称必实所以然，效其所以成，故实无不称于名，名无不当于实也。曰：物又何以制之哉？曰：物可以养生，而不可废之于民者。富之备之，无益于养生；而可以宝于世者，则随尊卑而为之制。使不为此官，不得服此服，不得备此饰。故其物甚可欲，民不得服，虽捐之旷野，而民不敢取也，虽简于禁，而民皆无欲也。是以民一于业，本务而末息，有益之物阜而贱，无益之宝省而贵矣。所谓贵者，民贵愿（疑当作《愿贵》。）之也，匪谓贾贵于市也。故其政惠，其民洁，其法易，其业大。昔人曰：「唯器与名，不可以假人。」其此之谓与？


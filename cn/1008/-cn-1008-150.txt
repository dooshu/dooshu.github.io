赵蕃　呈莫信州障二首

稍将书札报黄堂，仅得官亭系野航。

文物愿窥中秘直，风流曾识省曹郎。

莫言长孺今闭合，旧说葛丰能击强。

未信吾州留得住，天书咫尺会徵黄。

赵蕃

赵蕃　呈莫信州障二首

公为州牧我州民，敢叙当年半面亲。

故喜来归逢稔岁，况于游倦得閒身。

无功良酝不可恋，仲叔猪肝犹累人。

最是妻孥苦惊怪，奈何造请尚趋晨。

赵蕃


还冀州别洛下知己序


东西南北，某【一作丘】也何从？寒暑阴阳，时哉不与。河阳古树，无复残花；合浦寒烟，空惊坠叶。王生卖药，入天子之中都；夏统乘舟，属群公之大会。风烟匝地，车马如龙；钟鼓沸天，美人似玉。芳筵交映，旁征豹象之胎；华馔重开，直抉蛟龙之髓。季鹰之思吴命驾，果为秋风；伯鸾之适越登山，以求渌水。辞故友，谢时人。登鄂坂而迂回，入邙山而北【一作奔】走。何年风月，三山沧海之春？何处风花，一曲青溪之路？宾鸿逐暖，孤飞万里之中；仙鹤随云，直去千年之后。

悲夫！光阴难再，子卿殷勤于少卿；风景不殊，赵北相望于洛北。鸳鸯雅什，俱为赠别之资；鹦鹉奇杯，共尽忘忧之酒。











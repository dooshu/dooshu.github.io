○全义县复北门记

贤者之兴，而愚者之废，废而复之为是，循而习之为非。恒人犹且知之，不足乎列也。然而复其事，必由乎贤者。推是类以从于政，其事可少哉？贤莫大于成功，愚莫大于吝且诬。桂之中岭而邑者曰全义，卫公城之，南越以平。卢遵为全义，视其城塞北门，凿他雉以出，问之。其门人曰：“余百年矣。或曰：‘巫言是不利于令，故塞之。’或曰：‘以宾族之多，有惧竭其饩馈者，欲回其途，故塞之。”’遵曰：“是非吝且诬欤？贤者之作，思利乎人；反是，罪也。余其复之。”询于群吏，吏叶厥谋；上于大府，大府以俞；邑人便焉，欢舞里闾。居者思止其家，行者乐出其途。由道废邪，用贤弃愚，推以革物，直民之苏。若是而不列，殆非孔子徒也。为之记云。


○請重修大明會典疏 【 重修會典】

准禮部手本、該禮科給事中林景暘等、題為泰道方亨、國家閒暇、懇乞聖明及時修、輯成憲、以垂永圖、以光繼述大孝事、要將弘治十五年以後事例命官編輯增入會典等因、該本部覆稱大明會典一書。即唐宋六典會要之遺意。以昭一代之章程。垂萬年之成憲。至精且當。顧其為書。成于弘治之末年。至今代更四聖。歲踰六紀。典章法度。不無損益異同。其條貫散見于簡冊卷牘之間。凡百有司。艱于考據。諸所援附。鮮有定畫。以致論議煩滋。法令數易。吏不知所守。民不知所從。甚非所以定國是而一人心也。嘉靖年間世宗皇帝嘗命儒臣續修會典、自弘治十五年、至嘉靖二十八年而止、巳經進呈。未蒙刊布。隆慶二年都御史孫應鼇亦嘗奏請彙輯嘉靖事例附入會典、今給事中林景暘等復申前請、委于政理有禆、但今兩朝寔錄、尚未告成、披閱挍正、日不暇給、若復兼修會典、未免顧此失彼、合行翰林院候寔錄進呈畢日、另行題請開館、掄選儒臣、分局纂修、仍先行文各該衙門選委司屬官、將節年題准見行事例。分類編集。呈送堂上官挍勘明白。候開館之日。送入史館。以備采擇。等因、萬曆二年五月初六日奉　聖旨是、欽此欽遵手本到閣、臣等恭照會典一書。于昭代之典章法度、綱目畢舉。經列聖之因革損益。美善兼該。比之周官唐典。信為超軼矣。會典宜題准或十年或二十年一修此書至萬曆十五年始成今所遵行者是也顧其書創修于弘治之壬戌。後乃闕如。續編于嘉靖之已酉。未經頒布。又近年以來。好事者喜于紛更。建議者尠諳國體。條例紛紜。自相抵牾。耳目淆惑。莫知適從。我　祖宗之良法美意。幾于淪失矣。今幸聖明御極、百度維新、委宜及今編輯成書、以定一代之章程、垂萬年之典則、先該科臣建議、該部題覆、比時委因兩朝寔錄未成、勢難兼理、今穆宗皇帝寔錄進呈巳久、　世宗皇帝寔錄編輯巳完、臣等刪潤、功亦將畢、催督繕寫、計歲終可以進呈所有編纂諸臣、在館稍暇、前項欽奉明旨續修會典一節、相應及時舉行、合候命下、查照弘治嘉靖年間事例、擇日開館、命官纂緝、仍乞敕下禮部、照依先題事例催各該衙門將見行事例、選委司屬官素有文學者、分類編緝送館備錄、其一應纂修事宜、及合用官員職名、容臣等逐續開具奏聞、


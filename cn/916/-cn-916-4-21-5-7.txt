【方丈台昭灵李夫人诗三首】

〖《诗纪》云。方丈台东宫昭灵夫人者。北元中玄道君李庆宾之女。太保玉郎李灵飞之妹也。受书为东宫昭灵夫人。治方丈台。第十三朱馆中。东晋哀帝兴宁三年乙丑八月二十二日夜。与上元夫人、紫微夫人、右英夫人诸真同降真人杨羲家。作《诗》曰：〗

云墉带天构。（诸真歌颂作棣。）七气焕天冯。（《云笈七签》作凭。诸真歌颂同。）琼扉（真诰作扇。）启晨鸣。九音绛枢中。紫霞兴（《云笈七签》作与。诸真歌颂同。）朱门。香烟生绿窗。四驾舞虎旗。青□掷玄空。华盖随云列。（真诰作倒。）落凤控六龙。策景五岳阿。三素眄君房。适闻臊秽气。万浊污（真诰作荡。）我胸。臭物薰精神。嚣尘互相冲。明玉（真诰作王。）皆璀（真诰作摧。）烂。何独盛德（《云笈七签》作得。诸真歌颂同。）躬。高揖苦不早。坐地自生虫。（○真诰运象篇三。《云笈七签》九十七。诸真歌颂。《诗纪外集》二。）


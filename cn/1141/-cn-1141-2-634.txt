益都相国夫子予告归里奉送四首

其一

黄阁辛勤一纪馀，温纶宠锡遂閒居。
登临永日身辞杖，卷轴连车手校书。
半世神仙借公辅，平生怀抱满樵渔。
倾城出饯图难尽，千载何人说二疏。

其二

吐握心期世绝伦，漫劳宾客拟平津。
鲁邹文学归遗老，海岱风流复几人。
一望门墙见模楷，得亲色笑总阳春。
东山载酒过从数，只恐难閒理钓缗。

其三

买山杜曲兴纵横，朱邸先营绿野成。
密柳茅堂容乳燕，繁花烟雨过流莺。
吟连尊酒应刘集，归去家园海岳清。
二老高堂晨夕近，肯输洛社数耆英⑴。
⑴ 谓高司寇念东、太史唐济武两先生。

其四

深衷开济老臣谋，合德绸缪圣主优。
禁苑独游酣御酿（上独命游瀛台禁苑，赐酒馔饮酣。），宸章三锡重天球（御制《送归》序、诗及银章。）。
还山有使询黄发，屡疏言归未白头。
重荷殊恩应恋阙，回看西北是神州。



○先圣庙堂碑（并序）

大矣哉！圣人之道，洋洋乎！发育万物，峻极于天。优优大哉！粤若元不代乎苍，故时不阶其用；业方骛乎霸，则政莫繇於理。人之人说也，道之难明也。英华久，附枝将坠，会聋而鼓，不陈则行。殷夫子负道遑遑，无所钩用者，曷足病已？夫子孔氏，其先黑帝子。本殷人，迁於鲁，弋尼邱山。取邱讳字焉，以诞弥也。握文履度，连珠含则。衡相月角，河口斗唇，首法紫宫，貌ち黄帝。年十有五而志於学，贫无束。谒伯阳，访道德之原，考庙朝之则。金人未毁，览缄口之铭；宥坐斯存，识诲盈之器。《易》曰：“君子学以聚之，问以辨之。”斯之谓也。三十而立，其道弥尊。盖有不圹山不直地、抠衣而至者，三千馀人矣。求也退而是进，由也兼人而抑。伯鱼问学，喻观苇於污池；端木求知，恐妨生而送死。《易》曰“君子以教思无穷”，斯之谓也。若乃观《易》两卦，喟然不怡；论《诗》六章，惕焉知惧。随黄口而罗者，得勉以慎从；亡蓍簪而哭者，哀旌其念旧。欲给则豫，偃也之行得之；独居思仁，纟舀之行也由此。《易》曰“君子以朋友讲习”，斯之谓也。四十而不惑，必闻其政。故其参委吏，会计平，掌乘田，牧畜息。中都制法，则诸侯毕师；摄相登庸，则敌国咸惧。七日而诛两观，一言而毁三都。遂返龟阴之田，克殄倡优之乐。《易》曰“君子以明罚敕法”，斯之谓也。若乃は裘к带，化未洽而谤流；章甫衮衣，政既行而颂作。弱陪臣而强公室，登泰山而小天下。虽复齐人来遗，仍察政以少留；及夫鲁不致番，遂拂衣而高逝。《易》曰“君子以思患而豫防之”，斯之谓也。五十而知天命，遂能原物之情。呜呼！道之得行也命也，曷吾道之不行？道之将废也命也，固斯文之未丧。乃自卫返鲁，删《诗》定《书》，制礼作乐，述《易》修史。故其温柔敦厚，以极操指之情也；疏通知远，以（阙一字）驰骤之迹也；恭俭庄敬，备周旋揖让之容也；广博易良，明缀兆疾舒之节也；属辞比事，[B14A]贬天人之功也；洁静精微，范围乾坤之化也。用能极乎天而蟠乎地，穷乎性命而通乎鬼神。《易》曰“君子以反身修德”，斯之谓也。六十而耳顺，遂知来物。详夫天殃所及，先陈鲁庙之灾；土怪攸兴，宜识季卿之问。辩防风之巨节，吴使嗟称；稽肃慎之遗，陈人悦服。颜回不贰，吾亦食而无疑；商瞿必昌，尔讵劳乎更娶？齐禽大舞，闻备水之谣；赵犊其诛，起回舆之操。月离于毕，既应之犹响；萍触於舟，其食之如蜜。石函金简，岂谓赤雀之符？缥笔单衣，方陈紫麟之典。《易》曰“君子为能通天下之志”，斯之谓也。至於怀胥附之友，感萎兰以滂沲；（阙一字）御侮之交，闻震雷而恻怛。重五教而垂范，含万物而化光。人到於今，训其成式。故能酌焉而不竭，注焉而不满。苟非聪明睿哲达天德者，其孰其与於此？《易》曰“君子以多识前言往行，以畜其德”，斯之谓也。七十而从心所欲，不逾矩，故虚以受物，贵而下人。惜其腐馀，享以仁人之馈；嘉其美味，喜当<扁瓦>中之食。请长生之诀，引咎於（阙一字）童；闻官志之名，访学於郯子。《易》曰“君子以虚受人”，斯之谓也。若乃言而不用，莫顾廪邱之封；命则未通，讵免匡人之厄？讳穷久矣，而不免者命也；求通久矣，而不得者时也。《易》曰“君子以理历明时”，又曰“不可荣以禄”，斯之谓也。虽复春居笼兮夏居密，秋不风兮冬不炀，阅逝川兮若斯，歌颓山兮何及？越哀公六年夏四月己丑，尼父卒，凡享年七十有三。呜呼哀哉！门人追在三之义，尽丧之礼，封为马鬣，葬於泗滨。公西掌其凶事，子贡庐於墓侧。若乃平乡圣迹，金石乃闻；北里神茔，草莱自辟。噫！夫夫子殁而微言绝，七十子终而大义乖。周日陵迟，汉未暇给。是使笾豆簋，将涸源而不流；玉戚朱干，若颠木之微。迨乎恭王坏宅，得其藏书，於是乎夫子之道粲然，永锡罔坠者矣。於戏！迪有位，示人昭范；典坟之迹，厥济生人。由後之君子，或配其宗名，或崇以宠秩。故孟坚颂汉，述孔相之休；邱明志鲁，传素王之业。又孰知夫是非哉？刘氏以哀成恤允，曹王以宗圣开家。自时厥後，享祀罔绝。

陕州孔子庙堂者，後魏恒农太守刘斌之所建也。刘君在郡有政理，故其柏树数株，尚青青焉。我皇唐御历，一百馀年；神武开元，兹惟四载。创则而聿修王度，厉精而恢复帝业。修文阙职，咸秩废典，敷德以柔远，宣慈以和亲。故其神功滂洋，蒙茸陆梁，鱼颉而鸟亢，灵化翕艳，旁魄四塞，刑清而讼息矣。银青光禄大夫使持节陕州诸军陕州刺史上柱国金城郡开国公姜师度，惟兑之精，乃台之耀。门传义窟，家有孝声，文章包六气之和，仁言总五行之秀。才优武库，当朝服元凯之名；时号智囊，百代识文强之价。一台归妙，始含香而握兰；独坐生风，更避车而住楫。法河历拜，充刃国泉；咨岳累迁，满赢人望。由左绵而转扇，惑蜀吏之追攀；指分陕以褰帷，见虞童之迎拜。昔河内取给，司徒受委於东京；关中是资，相国转馈於西汉。非夫寄深邦本，功济人天，畴能比庸，允光佥属？且夫陕者阴晋之鄙，宁秦之郊，泛舟而来，控引淮海，漕粟攸务，糇粮军国。又闻（阙一字）者近盐之邑，鹾人废常，宾祭之用，仍岁靡给。自公戾止，允庶务。用能美利纷积，群纲备举，上资京师，旁达邻国。矧封略之内，而有不富教者乎？爰初下车，顾谓儒林郎守博士甯修本曰：“夫化人成俗者，其必由学乎！若函丈之义不崇，则子衿之咏攸作。彼楹宇之毁，当修葺之。”修本乃询事考言，庀徒涓日，而梅梁初构，丹ぬ茨，藻贲坛亭，周列槐杏。双童夹侍，宛然叔仲之容；十哲旁罗，莞尔言游之对。中散大夫守司马黄履顺、通议大夫行长史卢季、（阙一字）大夫行司马赵庆逸，并鸾鹤羽仪，璧符彩，比影迭耀，（阙二字）别乘。朝议郎行录事参军李、司功参军杨淑、司仓参军杨宁、司兵参军李和仲、司（阙一字）参军扈德思、司士参军甄茂成、参军事李直、萧谊、杨绛、崔某等，并因陪祭上丁，肃稽洪烈。乃言曰：“周则甘棠蔽芾，召伯之所存也；魏则茂柏森沈，刘君之所艺也；今则崇庙设象，姜公之所训也。而三贤异日，万古同风，使躅空存，芳名永缺？”式瞻真范，猥及庸愚，游夏难言，惕焉兢惧。徒以服勤训迹，二纪於兹，愿备所闻，敢为颂曰：

昔在黑帝，感摇光兮。白贯月，诞幽房兮。惟我皇祖，元禽翔兮。授命天人，降生商兮。猗欤父嘉，五族昌兮。君子万年，必有光兮。固天将圣，不代彰兮。为汉制法，阐文章兮。帝道丧矣，霸道项强兮。乾坤不交，小人长兮。其谁宗予，遂遑遑兮。凤鸟不至，麟亦伤兮。述明六艺，为纪纲兮。身殁道存，名益亨彰兮。永垂代式，谓素王兮。泗滨既葬，水泱泱兮。何壹男子，上吾床兮。我壁有七，张伯藏兮。万代礼乐，惟荐香兮。昔邵分陕，坐甘棠兮。惟刘典郡，建庙堂兮。岁不我与，日毁荒兮。载修载葺，我公姜兮。威仪象设，则平乡兮。髹彤藻绘，既炜煌兮。乃刊贞石，颂芬芳兮。今来古往，永无疆兮。

郑子春

子春，开元时官陈州长史。


◎宇文泰（文帝）

帝姓宇文氏，讳泰，字黑獭，代郡武川人。初从葛荣，荣败，从荣朱荣为统军。孝庄反正，封宁都子，迁镇远将军、步兵校尉。从贺拔岳入关，迁征西将军，加直阁将军，行原州事；太昌中为大行台左丞，领司马，加散骑常侍，进武卫将军、夏州刺史；永熙中，进侍中骠骑大将军、开府仪同三司、关西大都督，封略阳县公兼尚书仆射关西大行台。孝武西迁，加授大将军、雍州刺史兼尚书令，进封略阳郡公，拜驸马都尉。文帝即位，进督中外诸军事，改封安定郡公，录尚书事，进柱国大将军，授太师。废帝即位，以冢宰总百揆。恭帝三年为太师大冢宰，薨，谥曰文公。孝闵受禅，追尊为文王，庙号太祖，武成元年追尊为文皇帝。（案：《申徽传》云：文帝临夏州，以徽为记室参军兼主簿，每事信委之，乃为大行台郎中。时军国草创，幕府务殷，四方书檄皆徽之辞也。然则《上魏孝武四表》《责侯莫陈悦书》《传檄方镇》皆宜编入申徽文。其大统初书翰乃苏绰、卢柔、李昶、唐瑾作，未可分别，今编为文帝文。案：《北史·李彪传》云：诏册文笔，皆昶所作。）


李流谦　次韵宋德器春晚即事五首

室空超从止，理妙契无同。

帘卷半规日，香吹一线风。

草晴唯欲碧，花晚尚能红。

老我閒居兴，清应到小童。

李流谦

李流谦　次韵宋德器春晚即事五首

久习成衰怯，何方疗阔痚。

柴车穷巷客，贝叶长年书。

每愧沾沾喜，宁甘郁郁居。

蓍神吾未暇，坚意听盈虚。

李流谦

李流谦　次韵宋德器春晚即事五首

灵明观自己，纠错漫殊途。

睨柱夸完璧，探怀失系珠。

封侯真不愿，作佛尚堪图。

解我无还语，根尘法本粗。

李流谦

李流谦　次韵宋德器春晚即事五首

楼迥去筇久，庭閒转榻频。

松衰无直干，竹好但新筠。

漫仁惭逋客，躬耕羡野人。

可能千里意，端的为吴莼。

李流谦

李流谦　次韵宋德器春晚即事五首

柳老阴阴密，榴繁灼灼明。

持杯了醒醉，拊槛置枯荣。

谷旷箫笙杂，江空镜像呈。

澄心着老眼，物物见真情。

李流谦


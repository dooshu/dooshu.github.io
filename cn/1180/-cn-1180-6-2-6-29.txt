答蓟辽方金湖


辱教边事虏情，诚为高见远识。今在廷之臣，能为此言者，指不一二屈，信吾党之有人也。敬服，敬服！

据鉴川言，甘肃求市者，乃俺酋之少子丙兔，寄居西海，非宾兔也。夫甘肃既可与番人为市，何独不可与虏为市？前任廖子执暗而不达于事，其言不可与市，不过推事避患耳，非能为国家忠虑者也。顷已示意侯君，令其审处。但彼既有不逊之言，此时未可便许，且令俺遵戒谕，令其悉心效款，待来岁再乞，然后许之。则绥怀出于朝廷，而非由于要胁矣。公亦可以此意密语顺义，使之知所从事。

又闻大同甚饥，来春不知何如。若果艰食，公亦宜为之请赈。今边仓颇有积谷，可以备赈，固不必索之帑储也。苟可支持，则已之。






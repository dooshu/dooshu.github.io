答庐凤按院陈公用宾


凤阳火事，已从宽宥。官银被盗，诬指厂官侵匿，坐令赔偿；若非真盗擒获，则覆盆之下，岂无遗照乎？宋伯华之罪，不可宥也。

近闻江淮多盗，有司隐情积习，牢不可破。如运官李焜被劫事，人皆以为实，而诬以侵欺，寘之重典。规脱己罪，陷人于死，忍亦甚矣！抚按以精核吏治，摘发隐伏为职。朝廷明见万里，傥于他处发之，则当事者无所逭咎矣。

辱在知己，辄尔直陈，统惟鉴亮。






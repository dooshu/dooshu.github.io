楼钥　娄忠简公挽词

壮岁志先定，耆年气不衰。

治高为县日，名重佐州时。

雅望登朝著，忠言彻帝墀。

亨途日千里，阔步不容迟。

楼钥

楼钥　娄忠简公挽词

边事衅初开，惟公论不回。

深谋比娄敬，极力阻王恢。

儿戏何堪用，冰山忽已推。

朝廷始更化，大老盍归来。

楼钥

楼钥　娄忠简公挽词

共政三年久，蜚英四海尊。

色词无假借，风裁靡嚣喧。

但欲持公道，宁容启幸门。

经纶终未究，犹有典刑存。

楼钥

楼钥　娄忠简公挽词

寮寀侍储闱，如公久任稀。

载欣商皓起，终惜汉疏归。

问字烦参订，谈经赖发挥。

一书真总要，星日重光辉。

楼钥

楼钥　娄忠简公挽词

得姓共东楼，同朝两故侯。

文编叨二序，诞日颂千秋。

老矣俱宜去，公乎不少留。

来书墨犹湿，展读泪空流。

楼钥


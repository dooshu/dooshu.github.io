朱继芳　和秋房题半湖楼二首

天目飞来第几峰，峰前着屋贮虚空。

湿云低亚钩栏角，缺月斜窥户牖中。

一水东西添柳岸，两山南北欠樵风。

住家欲和千年计，顷刻阴晴便不同。

朱继芳

朱继芳　和秋房题半湖楼二首

四明仙客此楼居，毕竟西湖压鉴湖。

曾谓家童欺贺老，当如沙鹤认林逋。

蒲根钓水知深浅，柳外行人乍有无。

此景天公厌多取，只分一半与吾徒。

朱继芳


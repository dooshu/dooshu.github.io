○追赠岐王范为惠文太子制

襃崇名器，所以尊德也；光昭典礼，所以饰终也。况天伦之爱，亲亲之至乎。故太子太傅上柱国岐王范，特亶聪明，率由孝友，好书不倦，乐善无忘。固已作则列藩，仪型百辟。方凭鲁卫之政。率流雍穆之风，岂图辅德愆期，歼良奄及。想同气而莫遂，望骖驾而何追。言念平生，情深震动，宜国殊礼之命，用寄孔怀之哀。可追赠惠文太子。


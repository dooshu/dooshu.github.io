【拟相逢狭路间】

朝发邯郸邑。暮宿井陉间。井陉一何狭。车马不得旋。邂逅相逢值。崎岖交一言。一言不容多。伏轼问君家。君家诚易（玉台作难。）知。易（玉台作难。）知复易博。南面平原居。北趣相如阁。飞楼临名（玉台作夕。乐府同。）都。通门枕华郭。入门无所见。但见双栖鹤。栖鹤数十双。鸳鸯九相追。大兄珥金□。（玉台作铛。）中兄振缨□。（乐府云。一作中兄缨玉蕤。）伏腊一（玉以作二。）来归。邻里生光辉。小弟无所为。（玉台作作。）斗鸡东陌逵。大妇织纨绮。中妇缝罗衣。小妇无所作。挟瑟弄音徽。丈人且却坐。梁尘将欲飞。（○玉台新咏三。《乐府诗集》三十五作长安有狭邪行。《诗纪》五十四。）


贺鲁国主册封启

伏以苍龙乘令，千秋庆世及之贤；凫绎增荣，三鲁荷维新之辟。护卫全凭夫宗国，昌期正值于中兴。尧分天下为十二支，衡嵩恒华长子出震，自以东岳为尊；周封同姓为五十国，郑卫燕韩兄弟同宗，必以鲁邦为重。庆归宗社，喜溢臣邻。恭逢鲁王殿下，瑶牒奇英，天潢领袖。郊分海岱，司青帝以乘权；国应奎娄，璇玑衡以永历。卫武作戒，处藩邑而预知周召之能；河间好书，在郡邸而遂精邹鲁之学。桐封素著，庙廊久重珪璋；宝册初颁，朝野快赡纶綍。周家有圣瑞，由泰伯仲雍以至季历，使古豳之世业，递及于昌；汉室重藩封，举寿张阳橐以益东平，罄宗邸之隆施，无过于宪。丕应纯嘏，茂对遐休，允怀德以维宁，信为善而最乐。某愧非乔木，实为世臣；爰食土毛，应居编户。先臣某追随花萼，曾设穆生之醴，献赋兔园，尚识邹阳之裾。旧堂贺燕，欣逢宝殿之鼎新；故苑鸣蛙，喜见藩垣之巩固。伏愿黄河如带，泰山如砺，同心只欲尊周；大宗维翰，大邦维屏，眉寿自能保鲁。德业隆而凤仪东土，仁声著而麟至西郊矣。临启不胜欢舞颂祝之至。


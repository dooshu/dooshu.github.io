醉落魄


江湖醉客，投杯起舞遗乌帻。三更冷翠沾衣湿。袅袅菱歌，催落半川月。　空花昨梦休寻觅，云台麟阁俱陈迹。元来只有闲难得。青史功名，天却无心惜。

【校】

〔催落〕汲古阁本作“吹落”。

【笺注】

〔冷翠沾衣湿〕王维《山中》诗：“山路元无雨，空翠湿人衣。”

〔空花〕见前《破阵子》（看破空花尘世）“空花”注。

〔云台〕《后汉书》卷二十二《马武传论》：“永平中，显宗追感前世功臣，乃图画二十八将于南宫云台。”

〔麟阁〕见前《洞庭春色》（壮岁文章）“图像麒麟”注。

【辑评】

卓人月、徐士俊《古今词统》卷八：（“元来”三句）呜呼！其无聊至矣。






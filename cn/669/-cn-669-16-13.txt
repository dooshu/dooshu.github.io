13　曾西即曾申


曾西，注以爲曾子之孫，集註因之。經典序録：「曾申，字子西，曾參之子。子夏以詩傳曾申。左丘明作傳以授曾申。」【原注】曾西之學，於此可攷。〇案：杜預春秋敘疏：「劉向别録云：『左丘明授曾申。』」楚鬭宜申、見左傳僖二十六年。公子申見左傳哀六年。皆字子西，則曾西之爲曾申無疑。

【閻按】此足正集註之誤。以齊桓爲兄，亦然。

【元圻案】檀弓云：「穆公之母卒，使人問於曾子。」鄭注：「曾子，曾參之子名申。」序録蓋本康成。






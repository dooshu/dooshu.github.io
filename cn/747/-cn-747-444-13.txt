○为田神玉谢兄神功於京兆府界择葬地表

臣神玉言：今月三日得上都留後报称，伏奉敕牒，臣亡兄神功宜令所司於京兆府界择地安葬，仍令京兆尹充监护使勾当。恭承渥泽，俯及远期，拜手感恩，摧心增恸。臣某中谢。臣亡兄任崇寄重，方报圣恩，祚薄衅深，早违昭代。天慈悼往，朝典饰终，日月有时，乾坤曲施。荣加昭葬，宠荷官给。荣如曹氏，京兆开阡；贵比霍家，祁连象冢。义光前古，礼极哀荣。在臣一门，尽出望外。载悲载跃，无阶上酬。臣愿号赴私门，亲护丧事。缘总留务，不敢自专。今见催促行装，伏待进止云云。


84　生之徒十有三諸解　蘇子由解生死之道


「生之徒十有三」，第五十章。韓非解老云：「四肢與九竅。」

【集證】韓非解老：「人之身三百六十節，四肢九竅，其大具也。四肢與九竅十有三者，十有三者之動静盡屬於生焉，屬之謂徒也。」

【元圻案】陳振孫曰：「石林老子解從之。」〇宋丘昶賓朋宴語曰：「老氏論生之徒，死之徒，與動而之死地者，皆十有三。人多不能曉，曲爲異説，不知正謂其形而言爾。故河上公解以四肢九竅之數當之，不知此説自見韓非子。」〇容齋續筆九：「老子：『生之徒十有三，死之徒十有三，人之生動之死地者十有三，夫何故？以其生生之厚。』王弼注曰：『十有三，猶云十分有三分取其生道，全生之極，十分有三耳；取死之道，全死之極，十分亦有三耳。而民生生之厚，更之無生之地焉。』其説甚淺，且不解釋後一節。唯蘇子由以爲『生死之道，以十言之，三者各居其三矣，豈非生死之道九，而不生不死之道一而已乎？老子言其九，不言其一，使人自得之，以寄無思無爲之妙』。其論可謂盡矣。」






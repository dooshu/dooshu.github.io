◇周太子太保步陆逞神道碑

公讳逞，字季明，本姓陆，吴郡人也。君子至止，既绍虞宾；凤凰于飞，实兴齐国。南越使者，解汉帝之衣；西陵将军，覆吴王之盖。曾祖载，为宋王司马，留镇关中，赫连之乱，仗剑魏室。黄河参陵，或亡追路；乌江舣船，更无归迹。今为河南洛阳人也。高祖冠军将军、荣州刺史。吴人有降附者，悉领为别军。自是官师拥铎，更为吴、越之兵；君子习流，别有楼船之阵。父政，骠骑大将军、仪同三司、恒州刺史、中都献公。太祖扶危济倾，经纶夷阻，报君之耻，远袭平原。以高平霸业所基，委命留事。关中馈食，非直荥阳之师；河内供军，岂但淇园之竹。

公秉照晋之灵，降明神之德。猛虎振槛，七年不惊；羝羊触藩，九龄能对。诸兄以公先君爱子，称之曰仁，推而袭封。虽复季末大成之心守节（疑有阙误）既遭熏穴，翻从压纽。太祖初封函谷，始合诸侯，以公词令，参谋机密，故得戎政克宣，师言无漏。赐姓步陆孤氏。委鹿辂而论都，入鸿门而舞剑，方之吹律，绰有余荣。出身羽林监、轻车将军，除尚书右丞。官联会计，务殷平准，水衡贯朽，常平粟红。授使持节、车骑大将军、仪同三司，增邑千户，寻迁驾部中大夫，领兵部中大夫，领蕃部。东京鼎食，先加邓骘之勋；西晋官人，多用山涛之启。岂若五王登朝，必司宾主之礼；六龙御辔，取定鸾和之节。御正以官触父名，不拜。会稽有王会之名，其子不为太守；博陵有王沈之封，其儿不为刺史。迁骠骑大将军、开府，入掌纳言，治司宗伯，又为军司马。职居常伯，勤问于南宫；位管王言，连官于北斗。岂止郊天祀地，龙门ㄍ谷之声；赞鼓颁旗，白露凉风之月。暗夜有人饷罗数十匹，公闭门不受。行人干触，具以闻奏。朝野称之。太尉扬震，直推故吏之金；凉州张奂，高揖羌人之马。清畏人知，我无惭德。齐国通和封人受使。以公有出境之才，见命张旃之礼。既珠盘歃血，定楚国之连名；弓首登坛，反齐人之侵地。是谓使乎，固称光国。三辅公侯，五陵钟鼎，铜街柳市，尘起风飞。乃授京兆尹，增邑通前一千六百户，余官如故。上林兵息，兰池盗静。不学五阳，平生铸金之术；未同张敞，终日章台之游。家僮暮行还，得遗钱于道，并白纟十匹。公访得其主，即以还之。见金于路，指以示人；得钱于道，留持挂树。方之今日，异代同风。俄迁司会，治小司马。重总六军，再操八柄，考绩入于岁成，论功书之年表。寻授都督宜州诸军事、宜州刺史。露冕观风，停车待雨。百城解印，惮朱穆之威；千里相迎，受王基之德。曾未期月，被敕追还。眷眷吏民，不无河内之请；依依故老，实念黎阳之别。少阳养德，前星守器，尊让齿，必俟贤能。乃授太子太保。方之刘，道高于大邦；譬以山涛，荣深于小辇。本有消渴之疾。常饵金石自理，旧疾微增，奄捐馆舍。茂陵之下留封禅之书；校尉之营，惟余服食之器。呜呼哀哉！春秋四十有七，建德二年五月十一日也。天子以大臣之丧，躬辍听讼；东朝以师傅之尊，亲临攒祭。诏赠某官，谥某公，礼也。以今三年正月十日葬于京兆之高阳原。

夫人郁久闾，西遇王姬，爱敬肃恭，言容令淑，有闻箴爨，无废纟延，爰在盛年，先从大夜。今节妇开坟，松柏已拱；季孙成寝，丘陵始同。况复图画贤妃，方在甘泉之室；瘗埋才子，即用高阳之原。

公仪表外明，风神内照，器量深沈，阶基不测，事君惟忠，事亲惟孝，言为世范，行为士则，留连坟索，怊怅文词。霜府录于尚书，天官总于司会，出入匡赞，常带数职，身具六龟，腰恒四绶。陈平密谋，既非天子所见；荀上策，又非诸侯所闻。其为郡也，惟取赤土封书；其为州也，唯以青盐换杰。留家则千树无资，遗子则一经而已。嫡子操，至性过礼，纯孝不遗。坟前之树，染泪者先枯；庭际之禽，闻悲者则下。铭曰：

山连日观，水枕滇机。富春沙起，开阳柱飞。大夫屈节，将军振威。南越受吏，西陵解围。昔我烈祖，垂翅秦中。白马无路，乌江不通。笛吟乡里，琴哀土风。营州恒州，拥讫世载。壮节旃衿，人雄关塞。直河穿赵，平云临代。生谓立功，没为留爱。降兹岳渎，诞此贞明。祥符云气，庆合星精。宫帷定策，殿柱书名。忠泉暗漏，孝笋寒生。世属殷周，时逢楚汉。天下三分，鸿沟一半。以我明略，来参匡赞。日乃再中，天成两旦。递参三事，历副六卿。天师光宅，地载谟明。春官定礼，夏官治兵。谶言默识，温树无名。谦恭周密，言行无乖。忠公兕殪，阴德蛇埋。军国纷总，部领填阶。马不入厩，金不入怀。具瞻惟德，高山惟仰。甲观初登，龙楼初上。东国桓荣，西京疏广。年龄俄顷，风电相推。铭旌两没，池柳双回。茕茕胤子，御疚衔哀。身彰野火，心惧天雷。日月其除，荣终哀始。马归司隶，书还太史。历对天星，坟连地市。山势接飞，松形盖起。德音无绝，平原忽矣。（《文苑英华》九百）


卷225_83【佐还山后寄三首】  杜甫

山晚浮云合，归时恐路迷。涧寒人欲到，村黑鸟应栖。

野客茅茨小，田家树木低。旧谙疏懒叔，须汝故相携。

白露黄粱熟，分张素有期。已应舂得细，颇觉寄来迟。

味岂同金菊，香宜配绿葵。老人他日爱，正想滑流匙。

几道泉浇圃，交横落慢坡。葳蕤秋叶少，隐映野云多。

隔沼连香芰，通林带女萝。甚闻霜薤白，重惠意如何。


养心


【原文】

禅师与余谈养心之法，谓：心如明镜，不可以尘之也。又如止水，不可以波之也。

此与晦庵所言“学者，常要提醒此心，惺惺不寐，如日中天，群邪自息”，其旨正同。

又言：目毋妄视，耳毋妄听，口毋妄言，心毋妄动，贪嗔痴爱，是非人我，一切放下。未事不可先迎，遇事不宜过扰，既事不可留住。听其自来，应以自然，信其自去。忿懥恐惧，好乐忧患，皆得其正。

此养心之要也。

王华子曰：斋者，齐也。齐其心而洁其体也，岂仅茹素而已。所谓齐其心者，澹志寡营，轻得失，勤内省，远荤酒。洁其体者，不履邪径，不视恶色，不听淫声，不为物诱。入室闭户，烧香静坐，方可谓之斋也。诚能如是，则身中之神明自安，升降不碍，可以却病，可以长生。



【注释】

晦庵：南宋诗人、理学家朱熹，号晦庵。



惺惺：清醒。



忿懥（zhì）：发怒。






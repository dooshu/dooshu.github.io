文及翁


及翁字时学，号本心，绵州（今四川省绵阳）人，移居吴兴。登宝祐元年（1253）进士第。景定间言公田事，有名朝野。咸淳四年（1268），以国子司业、礼部郎官，兼学士院权直，秘书少监。同年十一月，直华文阁知袁州。德祐元年（1275），自试堂书礼部侍郎除签书枢密院事。元兵将至，弃官遁。宋亡，累徵不起。有集二十卷，不传。

贺新郎

西湖

一勺西湖水。渡江来、百年歌舞，百年酣醉。回首洛阳花世界，烟渺黍离之地。更不复、新亭堕泪。簇乐红妆摇画艇，问中流、击楫谁人是。千古恨，几时洗。

余生自负澄清志。更有谁、磻溪未遇，傅岩未起。国事如今谁倚仗，衣带一江而已。便都道、江神堪恃。借问孤山林处士，但掉头、笑指梅花蕊。天下事，可知矣。

失调名

朗吟飞过。








○请置明律科奏

臣闻禁暴乱者，莫称於刑律。勤礼义者，无切於诗书。刑律明则人不敢为非，礼义行则时自然无事。今诗书之教，则业必有官。刑律之科，则世皆莫晓。近者大理正宋升，请置律学生徒。虽获上闻，未蒙申举。伏乞特颁诏旨，下付国庠。令再设此科，许其岁贡。仍委诸州，各荐送一两人，就京习学。候至业成，便放出身，兼许以卑官，却还本处。则率土之内，尽会刑书。免祸触於金科，冀咸遵於皇化。

崔琮

琮，後唐长兴中官濮州录事参军。


◇画赞（并序）

盖画者，鸟书之流也。昔明德马后，美于色，厚于德，帝用嘉之。尝从观画，过虞舜之像，见娥皇女英，帝指之戏后曰：「恨不得如此人为妃。」又前见陶唐之像，后指尧曰：「嗟乎，群臣百僚，恨不得戴君如是。」帝顾而咨嗟焉。故夫画所见多矣，上形太极混元之前，却列将来未萌之事。（《艺文类聚》七十四，《御览》一，又七百五十）

观画者见三皇五帝，莫不仰戴；见三季暴主，莫不悲惋；见篡臣贼嗣，莫不切齿；见高节妙士，莫不忘食；见忠节死难，莫不抗首；见放臣斥子，莫不叹息；见淫夫妒妇，莫不侧目；见令妃顺后，莫不嘉贵。是知存乎鉴者图画也。（《御览》七百五十一引《历代名画记》魏曹植言。案：此条亦《画赞序》也，张溥题为《画说》，非。）


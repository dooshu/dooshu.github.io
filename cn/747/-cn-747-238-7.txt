○吊纪信文

维年月日，某官名恭吊汉忠臣将军纪信公曰：皇纲绝兮帝纽颓，王风悲兮霸道衰。天运促兮周以霸，秦德弃兮汉业开。何项王之，作驱除於雷？岂渊海之飞荡，资拔山之伟才？於是左契归楚，群雄奉职。皇矣汉祖，独负其直。矧荥阳之围城兮，既孤而逼；伟将军之天诱兮，矫夺其识。彼见危而授命兮，亦各有时；考振古以为观兮，罔恢帝基。感将军之发愤兮，壮大义之在兹，仰前修以砥节兮，顾车回而马迟。呜呼！身既焚兮业既昌，楚歌绝兮汉道光。君不旌兮史不扬，功不录兮殁不殇。奄孤坟以载葬，抑千祀而为荒。皇周敷训兮泽及枯，伊予寡德兮忝宰兹地。奉宣嘉猷兮惧尸厥位，（阙二字）将军兮允忠且义。托神交於万古兮，实获心志，斩石於他山兮，式幽坟以昭贲。词曰：摄提贞岁兮奉扬仁风，跋涉草莽兮词吊纪公。善彼勇兮杀身为忠，九原不作兮予将焉同？金石刻名兮千万岁，魂魄光烈兮为鬼雄。


○親征考序 【 親征】

古者司馬掌邦政以平夷寇亂。雖其　曰張皇六師。然豈必天子在行而後謂之武哉戎衣一著於牧野之誓。即倒載而包以虎皮。示勿復用。是故垂旒於柔扆。而天下盖謐如也。漢高滅秦蹙項。芟薙羣雄而帝之。竟不能自戢。逞其餘以與匪茹角。七日不食。不能彀弩平城之歌。天下悲焉唐文以百勝之智。擁億麗之大眾。而不能得志於小虜。安市之役。幾以身為餌。噫嘻亦危矣哉。我　高皇帝固巳深燭其故。彭蠡之後。不復親駕。大將拜籌於受脤之頃。而九有茅靡於賜履之下。王者無敵。夫豈欺我。　文皇帝斬神鼇之足而立　北極。與虜牙角。躬啟六飛。為吏士先。夫豈遠慕雄略而近遺廟算哉。夫亦鑒弟子之輿尸。且為萬世深長計也。然而被堅馳輕。冒犯霜露。以媒叵測。北望而抱遺弓之痛。至今猶若新矣。　宣宗神武。宋之勢弱寇平仲以銳振之　本朝之勢強王振以輕敗之是故知兵者必審勢將強士良而從事屬國之孱夷。若山壓卵。然使閹振狎之而輕以　萬乘委敵。即令氊裘攝魄。紫盖還洛。而蒙塵之辱。畢世莫可洗矣。三改　代而狃不知戒。輕從中貴惡少。編虎鬚而幸脫於其吻。胡可再恃也。語云。千金之子。坐不垂堂。夫　人主之價。寧直千金。據九重之沈沈。而尚不能忘戒心。今率然而臨廣莫寄命鋒刅其殆寧獨垂堂哉故曰白龍魚服。豫且制之。因略寄其事。自　高逮武凡五世。而出塞者六。平內亂者三。以存萬世規云爾。


◇遭乱父母乖离议

典礼之兴，皆因循情理，开通弘胜。如运有屯夷，要当断之以大义。夫无後之罪，三千所不过。今婚姻将以继百世，崇宗绪，此固不可塞也。然至于天属生离之哀、父子乖绝之痛，痛之深者，莫深于兹。夫以一体之小患，犹或忘思虑，损听察，况于抱伤心之巨痛，怀忉怛之至戚，方寸既乱，岂能综理时务哉！有心之人，决不冒荣苟进。冒荣苟进之畴，必非所求之旨，徒开偷薄之门而长流弊之路。或有执志丘园、守心不革者，犹当崇其操业以弘风尚，而况含艰履戚之人，勉之以荣贵邪！（《晋书·谢尚传》。转西曹属时有遭乱与父母乖离，议者或以仕进理王事，婚姻继百世，于理非嫌，尚议。）


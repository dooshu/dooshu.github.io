○南贑廵撫案行廣東福建領兵官進剿事宜

據福建廣東按察司等衙門備呈到院、看得兩省剿捕事宜、設施布置、頗巳詳備、誠使諸將齊心、軍士用命、並舉夾攻、已有必克之勢、但事干各省、舉動難一、頓兵既久、變故旋生、則謀筭機宜、旬日頓異、亦難各守初議、執為定說、照得福建軍務。整緝既久。觀其處分兩道足知文成用兵之妙矣兼有海滄浦城政和諸處打手。足可濟事。諸將咸有以功贖罪之心。意氣頗銳。當道亦皆恊謀并力。期收克捷之功利在速戰若當集謀之始。掩賊不備。奮擊而前。成功可必。今既曠日持久。聲勢彰聞。各巢賊黨。必皆連絡紏合。阻阱設械。以禦我師。其為姧計。當亦日加險密。至於今日。巳為持久之師。且宜示以寬懈。待間而發兵法所重在形人而我無形耳而猶執其乘機之說張皇於外以堅賊志是謂知吾卒之可擊而不知敵之未可擊也廣東之兵集謀稍緩。聲威未震。意在倚重狼達土軍。然後舉事。利於持久是亦慎重周悉之謀。諸賊聞之雖相結聚尚候土兵之集。以卜戰期。其備必猶懈弛。若因而形之以緩。乘此機候。正可奮怯為勇。變弱為強而猶執其持重之說必候土軍之至以坐失事機是徒知吾卒之未可擊而不知敵之正可擊也善用兵者因形而借勝於敵故其戰勝不復。而應形於無窮。勝負之算。間不容髮。烏可執滯。除江西南贑地方。凡通賊關隘。巳行兵備副使楊璋委官隄備截殺。及將進剿方略。各另差人封付福建僉事胡璉。廣東僉事顧應祥。會同守廵等官。密切遵依行事外。仰抄案回司、即行各官務要同心恊德。乘間而動。毋得各守一見。縻軍僨事。一應進止不必呈稟以致誤事領軍等官。隨機應變。就便施行。一面呈報。如復彼此偏執。失誤軍機。定行從重參拏。决不輕貸。其軍馬錢糧、紀功給賞等項、已行有成規、不再更定、事完之日、通行造冊繳報、守廵兵備等官、總具遵依進勦方略揭帖、密切差人繳報、此亦恐致誤事仍呈各總鎮撫按衙門知會、


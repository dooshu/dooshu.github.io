○为李卿谢三品状

伏奉今月恩制，特授臣三品。恩出非常，罔知所措。臣以薄劣，久忝班荣，幸以地籍宗枝，遂得位参卿寺。常忧逾分，忝於正名，岂臣灰粉，所能答效？自殊私俯及，宿疾顿除。既承七命之贵，更荷在生之泽，才轻遇重，以荣以忧。又先承圣恩，赐臣药酒，自蒙救疗，日觉痊平，但以微虚，未堪趋伏。拜恩闾巷，喜惧难胜，驰心阙廷，战荷交集。无任惶悚之至。


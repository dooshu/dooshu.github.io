○大司馬大總制範溪鄭公制虜圖序 【 制虜】

自辛未之歲、大酋俺荅奉珍、請稱外臣、於今十又一年、此皆漢唐和親所不能久者、我　明始得上策云、先是議欵、時俺酋弟老把都者、居近上谷塞。篤驁不可制。於是策事者稍示彳?召徠。中之以餌。彼謂中國奇貨可居。巳而老酋死。五子皆強盛。獨滿五大者悍黠稱少愛子。盡有其父鐵騎精銳。乃乘我所不欲抗者。陽挾而陰利之。歲以為常。遂有謬揣當宁意指。巧為恫喝。謂不宜拂虜情。即大費縣官帑藏。猶愈於軍與也。邊臣往往若執玉然。惟恐失之。自是虜計日得。而上谷事稍稍難矣。己卯秋、範溪鄭公用左司馬領三鎮節鉞。以總師來。不佞在禫起家。以撫上谷來。不佞竊憂之。顧腐儒也。無所從事。乃西走陽和。問計安出。公不覺席之前而歎曰。諺有之畏首畏尾。身其餘幾。我輩受　主上付托。茲當改易絃轍之會。不則清淨畫一。非人情乎。苐虜之欲無窮。我之應日詘。而今大司農金錢若洗。如國事何。不佞受筴而退。然未有機也。庚辰八月、滿酋陰令部長。以八賴掠屬夷嘗我。請於公擒之。至今北路安枕。夜戶可不閉滿酋則日鞅鞅也今年三月自擁精騎千餘。要獨石金帛。又嘗我公馳檄大將軍環甲待之。不得徇故事。有所濫予。滿酋竟失意去則愈不自得也六月又令部長銀定。帥眾潰邊。有所鹵獲。公聞而抵書不佞曰。羯奴狂誖。剝床及膚矣。豈宜仍舊養亂乎。乃與不佞上書言。此邊臣積習雖有才者不免臣待罪封疆它無所建樹獨不敢欺罔天聽今虜輕視內地。要挾非一。若不嚴修戰守。閉關問罪。則邊計愈左臣惶恐死罪。疏入、　天子假公便宜。公遣辯士往諭大酋禍福。因與各酋申明要約。且檄大將軍治兵謹堠。以觀其釁。諸夷咸歸怨。滿酋悔禍。稽顙叩關請死。且帥銀定肉袒鑽刀。指天盟誓。願寬一死。贖以駝馬牛羊。共一千九百六十八蹄。疏入、　上嘉之、免死開關受貢如例。仍賜大酋以下象龍褭蹄有差。而以公之功。宣付記事之臣。諸酋乃貫魚獻馬。馴謹待命。無敢譁者。於旹華夷數萬。嘖嘖讚歎。咸謂古今未有之事。非公之伐歟。故事貢市成。三鎮文武將吏張筵前壽。而上谷民部趙君某、大將軍麻君某、少參劉君某僉憲劉君某、副總兵董君某、念奇績不宜泯泯。且當公岳降之辰。乃繪圖上壽。三進酒。而請不佞侑之以言。善乎古人之言曰。有非常之材者。必有非常之功。上谷之勢。窮於極重。正非常時也。假令封疆之臣。懼非常之不能必濟。而牽於恫喝之說。則養寇而禍大。此忠臣謀國。成敗利鈍。則置之矣。公之勛在盟府。澤在地方。惟不習常而後功亦不常有於世故曰非常之材也旦夕膚功在奏。彤弓圭瓚之錫。行且及之。如不佞者。竊公餘波。得以寡過。亦厚幸矣。不佞二載治上谷。受功德甚大。故獨言上谷事。若公之勞烈。著在山雲者尤偉。彼自有能言之者。無所事不佞矣。

皇明經世文編卷之三百三十九終








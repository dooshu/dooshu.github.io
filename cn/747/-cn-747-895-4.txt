○辞宣武郑尚书启

某启。某闻郑司农之东去绛纱，感深吾道。谢记室之西辞朱邸，恋切所知。虽定名之分则殊，而怀德之心不异。其有栖羸乐厩，养病医门。海燕辞巢，即摧萍影。林乌绕树，忽轸蓬心。又安得下弃席於诗人，感崩波於行客。某也风尘下物，天地中材。光逸门寒，无因自进。扬雄口吃，徒欲解嘲。属者尚书置驿恩宽，敦风志大。孔文举之干元礼，既忝登门。徐孺子之谒陈蕃，俄蒙下榻。淹延馆宇，荏苒春秋。稻粱有异於他人，觞豆时陪於上客。那言此际，遽怆离声。背重德於邱山，揖红尘於道路。缅怀今日，杳不胜情。加以贡部伤心，名场落羽。兽因斗困，羊以多亡。前瞻既倦於吹齑，内顾徒悲於求剑。昔也来惭赋雪，谬称梁苑之游。今则去类乞师，已抱秦庭之哭。倚征轮而怅望，指断鞭以夷犹。尚书傥或仙客壶中，旁均日月。山公启里，别借篇题。无令一叶先秋，遂对满堂垂泣。舍此丹须九转，桃指千年。天也何如，时乎不再。谨启。


○洞庭张乐赋（以八音克谐天地充满为韵）

洋洋乎轩辕之作也，陶元化以发生，运神武之不杀；张至乐之淳备，播皇风之央。举端於素，得太始之自然；克成於和，荡生灵之夭札。何必管声为五，羽数惟八，然後合夫大戛？请言斯乐也，不振而其听博，不眩而其意深；大而不扌瓠，乐而不淫。将使俭者得中和之纪，奢者已醉饱之心。君子曰：是乐也，不朽之德音。於是一偾一起，于彼南国。真声畅，和气塞；其静也洞庭安波，其清也，楚山霁色。百蛮以之神化，六狄由斯仰德。是乐也，乃不朽之德音。於是柔克，可以上享天心，可以蕃屏人则；知武也美而未尽，矣犹有惭德。观其妙矣，则天地盛而气不乖，阴阳感而六律谐。惟精惟一，嗤万舞之奕奕，无荒无怠，见钟鼓之喈喈。观其矣，则合於自然，施之无边；挥绰发越，行流散迁；事高太古，功债钧天。其曲直，其音至；饰诸喜以平诸心，极乎天而蟠乎地。率是乐也，何享而不利？原夫乐之契道也，在心而心正，在听而听聪。故至人定和而守一，合爱而流通；必以济刑政之理，行山川之风，岂徒耳目是玩，情性克充而已哉？当是时也，太虚遏，寒谷生暖；三光昭晰，八极充满。何淳风之泱泱，谅千古之纂纂。吹伶伦之律，惜彼时移，继炎氏之颂，愧兹才短。


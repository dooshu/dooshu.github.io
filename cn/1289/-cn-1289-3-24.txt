手太阴及臂凡一十八穴第二十四


黄帝问曰：愿闻五脏六腑所出之处。岐伯对曰：五脏五输，五五二十五输；六腑六输，六六三十六输。经脉十二，络脉十五，凡二十七气上下行。所出为井，所溜为荥，所注为输，所过为原，所行为经，所入为合。别而言之则所注为输；总而言之，则手太阴井也、荥也、原也、经也、合也，皆谓之输。非此六者谓之间。

凡穴，手太阴之脉，出于大指之端内侧，循白肉际，至本节后太渊，溜以澹，外屈本指以下一作本于上节 ，内屈与诸阴络会于鱼际，数脉并注疑此处有缺文 ，其气滑利，伏行壅骨之下，外屈一本下有出字 于寸口而行，上至于肘内廉，入于大筋之下，内屈上行 阴入腋下，内屈走肺，此顺行逆数之屈折也。

肺出少商，少商者，木也。在手大指端内侧，去爪甲如韭叶，手太阴脉之所出也，为井。刺入一分，留一呼，灸一壮《气穴论》注云：灸三壮 。

鱼际者，火也。在手大指本节后内侧散脉中，手太阴脉之所溜也，为荥。刺入二分，留三呼，灸三壮。

太渊者，土也。在掌后陷者中，手太阴脉之所注也，为输。刺入二分，留二呼，灸三壮。

经渠者，金也。在寸口陷者中，手太阴脉之所行也，为经。刺入三分，留三呼，不可灸，灸之伤人神明。

列缺，手太阴之络，去腕上一寸五分，别走阳明者。刺入三分，留三呼，灸五壮。

孔最，手太阴之郄，去腕七寸，专此处缺文 金二七，水之父母。刺入三分，灸五壮。

尺泽者，水也。在肘中约上动脉，手太阴脉之所入也，为合。刺入三分，灸三壮。《素问·气穴论》注云：留三呼。

侠白，在天府下，去肘五寸动脉中，手太阴之别。刺入四分，留三呼，灸五壮。

天府，在腋下三寸，臂 内廉动脉中，手太阴脉气所发。禁不可灸，灸之令人逆气；刺入四分，留三呼。






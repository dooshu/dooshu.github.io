○送元秀才下第东归序

周乎志者，穷踬不能变其操；周乎艺者，屈抑不能贬其名。其或处心定气，居斯二者，虽有穷屈之患，则君子不患矣。元氏之子，其殆庶周乎。言恭而信，行端而静，勇于讲学，急于进业，既游京师，寓居侧陋，无使令之童，阙交易之财，可谓穷踬矣。而操逾厉，志之周也。才而清，词简而备，工于言理，长于应卒。从计京师，受丙科之荐。献艺春卿，当三黜之辱，可谓屈抑矣。而名益茂，艺之周也。苟非处心定气，则曷能如此能！予闻其欲退家殷墟，修志增艺，惧其沉郁伤气，怀愤而不达，乃往送而谕焉。夫有湛卢豪曹之器者，患不得犀兕而之，不患其不利也。今子有其器，宣其利，乘其时，夫何患焉？磨砺而坐待之可也。遂欣欣而去。


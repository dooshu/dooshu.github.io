刑律上


太祖六年，败金人于乌沙堡，得金降将郭宝玉。宝玉上言：“建国之初，宜颁新令。”帝从之。于是颁条画五章，如：出军不得妄杀，刑狱惟重罪处死，其余杂犯量情笞决是也。是为一代制法之始。及中原略定，州县长吏生杀任情，甚至没人妻女。耶律楚材奏请：“囚当大辟，必待报，违者论死。”从之。太宗即位，楚材又条便宜十八事，如：州县非奉上令敢擅行科差者罪之；蒙古、回鹘、河西人种地不纳税者死；监主自盗官物者死；应犯死罪者具由申奏，待报然后行刑；皆著为令。

六年，帝在达兰达巴之地，大会诸王、百官，颁条令曰：“凡当会不赴而私宴者斩。诸入宫禁从者男女以十人为限。军中十人置一甲长，听其指挥，专擅者罪之。其甲长以事来宫中，即置权摄一人，甲外一人，二人不得擅自往来，违者罪之。诸公事非当言而言者，拳其耳；再犯，笞；三犯，杖；四犯论死。诸千户越万户前行者，以木镞射之。百户、甲长、诸军有犯者，其罪同。不遵此法者，斥罢之。诸人或居室，或在军中，毋敢喧呼。盗马一、二匹者，即论死。诸人马不应绊于克哷苏噜克内者，辄没与畜虎豹人。诸妇人制济逊燕服不如法者，及妒者，乘以骣牛徇部中，论罪，即聚财为更娶。”

宪宗时，世祖在潜邸，驻跸桓、抚二州。燕京断事官伊啰斡齐与布智儿等一日杀二十八人，其一人盗马者已杖而释之，有献环刀者，乃追还杖者，手试刃斩之。帝闻而责之曰：“凡死罪当详谳而后行刑，今一日杀二十八人，冤滥多矣。况已杖而复斩之，此何刑也！”布智儿惭惧，不能对。及即位，颁建元诏书内一款：“凡犯罪至死者，如府、州审问狱成，便行处断，则死者不可复生，断者不可复续。案牍繁冗，须臾断决，万一差误，人命至重，悔将何及，朕实哀之。今后凡有死刑，仰所在有司推问得实，具情事始末，及断定招款，申宣抚司。再行审复无疑，呈中书省，奏闻待报处决。”

中统四年，中书省奏准条画：“鞠勘罪囚，仰达鲁花赤、管民官一同研问，不得转委通事、必阇赤人等推勘。妇人犯罪，有孕，应拷及决杖、笞者，须候产后百日决遣；临产者召保听候出，产二十日复追入狱，无保及犯死罪者，令妇人入禁省视。”五年，颁立中书省诏书内一款：“诸州、司、县但有疑惑不能决断者，随即申解本路上司。若仍有疑惑不能决者，申部。犯死罪枷杻收禁；妇人去杻。杖罪以下锁收。”又颁建都诏书内一款：“失盗勒令当该弓手立三限收捕，如限内不获，其捕盗官强盗停俸两月，窃盗一月。外弓手如一月不获强盗，的决一十七下；窃盗七下。两月强盗再决二十七下；窃盗一十七下。三月强盗再决三十七下；窃盗二十七下。如限内获贼及半者，全免本罪。”

至元八年，始禁用金泰和律。十一年，禁用宋鞭背、黥面及诸滥刑。十六年，御史中丞崔彧言：“宪曹无法可守，是以奸人无所顾忌，宜定律令，以为一代之法。”命与御史大夫月吕鲁那演议之。二十三年，中书省臣言：“比奉旨为盗者毋释，今窃盗数贯及佩刀微物，与童幼窃物者，悉令配役。臣等议一犯者杖释，再犯依法配役为是。”帝曰：“朕以汉人徇私，用泰和律处断，致盗贼滋众，故有是言。人命至重，今后非详谳者，勿辄杀人。”二十七年，江淮行省平章政事沙不丁以仓库官盗窃官粮，请依宋法黥面，断其腕。帝曰：“此回回法也。”不听。

是年，命中书参知政事何荣祖以公规、治民、御盗、理财等十事，辑为一书，名曰《至元新格》。二十八年，书成，敕刻板颁行，俾百司遵守。其刑律条件之可考者：“诸杖罪五十七以下，司县断决；八十七以下，散府、州、军断决；一百七以下，宣慰司、总管府断决。配流死罪，依例勘审完备，申刑部待报，申札鲁忽赤者亦同。诸季报罪囚，当该上司皆须详视，但有淹滞，随即举行。其各路推官，既使专理刑名察狱，有不平者，即听推问明白，咨申本路改正。若推问已成，他司审理，或有不实不尽，听招状问实待报。若犯人翻案，家属称冤，听牒本路移推。其证验已明者，不在移推之例。诸见禁罪囚，各处正官每月分轮检视，凡禁系不究、淹滞不决、患病不治、并囚粮依时不给者，须随时讯问，肃政廉访司依上审察。其京师狱囚，中书省、刑部、御史台、札鲁忽赤各须委问官一员审理，冤者辨明，迟者督催，释者断遣。诸鞠问罪囚，必先参照元发事件，详审研究，并用证佐追究，若事情疑似，赃伏已明，而隐匿不招者，与连职官员同署，依法拷问。其指告不明，无证佐可据者，须以理推寻，不得辄加拷掠。诸行省、行院，凡于所属，若管民官抚治不到，以致百姓逃亡，管军官镇守不严，以致盗贼滋兴，须审其所由，依理究治。诸行院到任，取会所管地方见有草贼起数，严谕各处军、民官，各使镇守有法，招捕得宜，仍将见有起数先行报院，每季具已未招捕起数，咨院呈省施行。诸草贼招捕，既平之后，仍须区处得宜，严责各管官司，毋令疏失。诸捕盗官，如能巡警尽心，使境内盗息者为上；虽有过失起数，而限内全获者，为次；其因失盗，累经责罚，未获数多者为下。到选之日，考其实际，以定升降。其江南现有草贼去处，若平治有法，另议闻奏升擢。诸狱讼原告明白，易为穷治；官司凡受词状，即须子细详审。若指陈不明，及无证验者，省会别具的实文状，以凭勾问。其所告情事重大，应掩捕者，不拘此例。诸狱讼之繁，婚田为甚，其各处官司宜使媒人通晓不应成婚之例，使牙人知买卖田宅违法之例，写状词人知应告、不应告之例，仍取管不违甘给文状，以塞起讼之源。诸诉婚姻、家财、田宅、债负，若不系违法重事，并听社长以理谕解，免使妨废农务，烦扰官司。诸词讼若证验无疑，断例明白，而官吏看循故有枉错者，虽事已改正，其原断情由仍须究治。诸官司听讼事理，自始初究问，及中间施行，至末后归结，另置簿朱销，其肃政廉访司专行照刷，无致淹滞。”大致取一时所行事例，编为条格而已，不比附旧律也。

三十一年，刑部尚书尚文以远近禀决，狱制不一，请依古律令以定宪章。不报。元贞元年，御史台臣言：“先朝决狱，随罪轻重，笞、杖异施。今止用杖，乞如旧制。”帝不允。二年，命中书参知政事何荣祖等更定律令，帝谕荣祖曰：“律令良法也，宜早定之。”对曰：“臣所择者三百八十条，一条有该三、四事者。”帝曰：“古今异宜，不必相沿，但取宜于今者。”大德五年，诏：“凡狱囚禁系累年疑不能决者，令廉访司申省、台详谳，仍为定例。”

是年，定强窃盗条格，凡盗人孳畜者取一偿九。七年，定诸改补钞罪例：为首者杖一百有七，从者减二等，再犯从者杖与首同。诏：凡为匿名书，辞语重者诛之，轻者配流，皆没其妻子。定大都南、北兵马司奸盗等罪，六十七以下付本路，七十七以上付也可札鲁忽赤。

是年，谕中书省、枢密院、御史台、内外大小衙门官吏军民人等曰：“庆赏刑罚，国之大柄，二者不可偏废。朕自即位以来，恪遵世祖成宪，优礼臣下，期于履正奉公，以称朕怀。不务出此，若平章政事伯颜、暗都剌，右丞八都马辛等，营私纳贿，蒙蔽上下，以致政失其平，民受其弊。今已籍没家资，役戍边远，明正其罪。是用更张，以清庶务。以近年所定贼罪条例，互有重轻，特敕中书省集议，酌古准今，为十二章。自今伊始，凡内外有官守者，其洗心涤虑，奉职忠勤，无俾吾民重困，式符委任责成之意。”

所谓十二章者，枉法五章，曰：一贯至十贯，四十七下；不满贯者，量情决断，依例除名。曰：十贯以上至二十贯，五十七下。曰：二十贯以上至三十七贯，七十七下。曰：三十贯以上至一百贯，八十七下。曰：二百贯以上，一百七下。不枉法七章，一贯至二十贯，四十七下，本等叙；不满贯者，量情断罪，解见任，别行求仕。二十贯以上至五十贯，五十七下，注边远一任。五十贯以上至一百贯，六十七下，降一等。一百贯以上至一百五十贯，七十七下，降二等。一百五十贯以上至二百贯，八十七下，降三等。二百贯以上至三百贯，九十七下，降四等。三百贯以上，一百七下，除名不叙。

所谓枉法者，一、受讫无理人钱物，断令有理一、受讫有罪人钱物脱放；一、受讫有罪人钱物，刑及无辜；一、教令有罪人妄指平民，取受钱物；一、违例卖官及横差民户充仓库官、祗待头目、乡里正等，诈取钱物。不枉法者：一、馈献率敛，津助人情，推收过割，因事索要勾事纸笔等钱，及仓库院务搭带分例、关津批验等钱，其事多端，不能尽举；一、与钱人本宗事无理，或有罪，买嘱官吏，求胜脱免，虽已受赃，其事未曾枉法结绝，合从不枉法论，其赃物结没；一、与钱人本宗事无理，或买嘱官吏求胜脱免者，不论其事已未结绝及自首，俱合没官；一、与钱人本宗事虽有理，用钱买嘱官吏，要将对讼人凌虐重断，不遂其意，告发到官，即系行赇，亦合没官；一、营求勾当赃钱，及求仕人虽依理合用，当该官吏不曾刁蹬，乞取行赇疾早定夺，或不遂其意，告发到官者；一、骗胁科敛等钱，畸零不能给散，或不能尽见出钱入花名，随事议没；一、与钱人本宗事有理，官吏刁蹬取受，告发到官，合给主。终元之世，科赃罪皆依十二章决罚，屡申明其制，以儆官吏焉。

八年，诏内郡、江南人凡为盗黥三次者，谪戍辽阳；诸色人及高丽三次免黥，谪戍湖广。未几，仍禁黥面法不用。

至大二年，皇太子言：“宣政院先奉旨，殴西僧者截其手，詈者断其舌。此法昔所未闻，有乖国典，乞更其令。”从之。是年，中书省臣言：“律令者，治国之急务，当以时损益。世祖有旨，金泰和律勿用，令老臣通法律者参酌古今，从新定制。至今尚未行。臣等谓律令重布，未可轻议，请自世祖即位以来所行条格，校雠归一，遵而行之。”未几，尚书省臣又言：“国家地广人众，古所未有，累朝格例，前后不一，执法之吏，轻重任意。请自太祖以来所行政令九千余条，删除繁冗，使归于一。”并从之。于是，刑律之出入牴牾者，始稍稍改正云。

仁宗即位，又命右丞相阿散、平章政事商议中书省事刘正等，择开国以来法制事例，汇集折衷，以示所司。其大纲有三，一曰：诏制，二曰：条格，三曰：断例；经纬于格例之间，非内外职守所急者，亦附载之，名曰别敕。延祐三年，书成。敕枢密院、御史台、翰林国史、集贤院诸臣，相与是正之。至治三年，又命枢密副使完颜纳丹、侍御史曹伯启、也可札鲁忽赤普颜、集贤学士钦察、翰林直学士曹元用等，就前书而损益之，名曰大元通制，仍取延祐二年以后所未类者附著焉。凡诏制为条九十四，条格为条一千一百五十有一，断例为条七百一十有七，令类五百七十有七，共二千五百三十九条。其类二十有一，曰名例，曰卫禁，曰职制，曰祭令，曰学规，曰军律，曰户婚，曰食货，曰十恶，曰奸非，曰盗贼，曰诈端，曰诉讼，曰斗殴，曰杀伤，曰禁令，曰杂犯，曰捕亡，曰恤刑，曰平反，曰赎刑。

名例为法之本。一曰五刑。笞刑六，自七下至五十七，每十为一等加减；杖刑五，自六十七至一百七，每十为一等加减；徒刑五，徒一年杖六十七，年半杖七十七，二年杖八十七，二年半杖九十七，三年杖一百七，每杖十及徒半年为一等加减；流刑三，二千里比徒四年，二千五百里比徒四年半，三千里比徒五年；死刑二，斩、凌迟处死。

一曰五服。斩衰三年，子为父、妇为夫之父之类。齐衰，有三年、杖期、不杖期、五月、三月之别，为母、为夫之父母之类。大功有九月、殇七月之别，为同堂兄弟、为姑姊妹適人者之类。小功五月，为伯叔祖父母、为再从兄弟之类。缌麻三月，为族兄弟、为族曾父母之类。

一曰十恶。谋反，谓谋危社稷。谋大逆，谓毁宗庙、山陵及宫阙。谋叛。谓背国从伪。恶逆，谓殴及谋杀祖父母、父母，杀伯叔父母、姑、兄、姊、外祖父母、夫、夫之祖父母、父母者。不道，谓杀一家非死罪三人，及支解人、造畜蛊毒、魇魅者。大不敬，谓盗大祀神御之物、乘舆服御物；盗及伪造御宝；合和御药，误不如本方，及封题误；若造御膳，误犯食忌；御幸舟船，误不牢固；指斥乘舆；及对捍制使，而无人臣之礼者。不孝，谓告言诅詈祖父母、父母，及祖父母、父母在，别籍异财，若供养有阙；居父母丧，身自嫁娶，若作乐释服从吉；闻祖父母、父母丧，匿不举哀；诈称祖父母、父母死者。不睦，谓谋杀及卖缌麻以上亲，殴告夫及大功以上亲、小功尊属。不义，谓杀本属府主、刺史、县令、见受业师，吏卒杀本部五品以上官长，及闻夫丧匿不举哀，若作乐释服从吉及改嫁者。内乱，谓奸小功以上亲、父祖妾，及与和者。

一曰八议。议亲，谓皇帝袒免以上亲，及太皇太后、皇太后缌麻以上亲，皇后小功以上亲。议故，谓故旧。议贤，谓有大德行。议能，谓有大才业。议功，谓有大功勋。议贵，谓职事官三品以上，散官二品以上，及爵一品者。议勤，谓有大勤劳。议宾，谓承先代之后，为国宾者。

至狱具则有枷、杻、锁、鐐、杖五者之制。枷长五尺以上，六尺以下，阔一尺四寸以上，一尺六寸以下。杻长一尺六寸以上，二尺以下，阔三寸，厚一寸。锁长八尺以上，一丈二尺以下。鐐连环重三斤。杖长三尺二寸，毋以筋胶装钉。凡三等。笞杖，大头径二分七厘，小头径一分七厘；杖杖，大头径三分二厘，小头径二分二厘。讯杖，大头径五分五厘，小头径二分二厘。决讯者并用小头。

笞杖以七起数者，世祖建元以前，断狱皆用成数，如匿税者笞五十，犯私盗者杖七十，私宰马牛者杖一百，旧法犹有存者。大德中，刑部尚书王约言：“国朝用刑宽恕，笞杖十减其三，故笞一十减为七。今之杖一百者宜止九十七，不当又加十也。”议者惮于改正，其事遂寝。至于死刑，有斩无绞，以绞、斩相去不至县绝。且从降一等言之，斩之降即为杖一百七，籍流，犹有幸不至死之理焉。

延祐六年，更定诸盗例。一、强盗持杖伤人，虽不得财，皆死；不伤人不得财，断一百七，徒三年；但得财，断一百七，交出军。二十贯，为首者敲，为从者一百七，出军。不持杖伤人，造意为首下手者敲，不曾伤人不得财断八十七，徒二年。十贯以下，断九十七，徒二年半。至二十贯，断一百七，徒三年。至四十贯，为首者敲，余人断一百七，出军。一、因盗而奸，同强盗伤人论，余人依例断罪。一、两次作贼者敲。一、初犯偷盗驼、马、牛，为首者断一百七，出军；为从断九十七，徒三年。一、盗驴、骡，为首者断八十七，徒二年；为从断七十七，徒一年半。一、盗羊、猪，为首者断七十七，徒一年半；为从断七十七，徒一年。一、盗财物三百贯以上者，断一百七，出军；一百贯以上者，断一百七，徒三年；自一百贯至四十贯，凡四等，其杖以十为差，徒以半年为差；十贯以上者，断六十七，徒一年；以下者六十七断放，为从者减一等断配。以至元钞为则。已行不得财者五十七，谋而未行者四十七，断放。一、曾经出军、徒、配，再犯者敲。一、经断放十贯以下者，再犯为首者出军，为从徒三年。一、籍记拘检者，经五年不犯，听保甲除籍。如能告及捕获强盗者一名，减二年；二名，除籍。窃盗一名，减一等；五名，除籍。除籍后再犯，终身拘籍。

天历二年，更定迁徙例。凡应徙者，验所居远近，移之千里，在途遇赦，皆得放还。如不悛再犯，徙于本省不毛之地，十年无过，则量移之。其人死，妻子听归原籍。著为令。元统元年，定妇人犯私盐罪，著为令。后至元元年，中书员外郎陈思谦言：“强盗但伤事主者，皆得死罪。而故杀从而加功之人，与斗而杀人者，例杖一百七下，得不死，与私宰牛马之罪无异，是视人与牛马等也。法应加重。因奸杀者，所奸妻妾同罪，律有明文，今止科奸罪，似失推明。”敕刑部改定，著为令。

二年，诏：“强盗皆死，盗牛马者劓；盗骡、驴者黥额，再犯劓；盗羊、豕者墨项，再犯黥，三犯劓；劓后再犯者死。盗诸物者倍价偿之。”著为令。自大德以来，窃盗依例刺断，只黥面而已，无劓法。元之末造，欲重惩盗窃以遏乱源，至用古肉刑之法，然无救于亡也。

赎刑之例四。诸牧民官公罪之轻者，诸职官犯夜者，诸年老七十以上者、幼十五以下不任仗责者，诸罪人癃笃残疾不任杖责者。元贞元年，刑部议准，每杖笞一下拟罚赎中统钞一贯。




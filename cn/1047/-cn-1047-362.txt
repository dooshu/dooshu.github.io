王令　於忽操

於忽乎，不可以为，

其又奚为。离娄之精，

夜何有於明。瞽旷之耳，

聋者亦有尔。束王良之手兮，

後车载之。前险以既覆兮，

後逐逐其犹来。虽目盼而心骇兮，

顾其能之安施。委墨绳以听人兮，

虽班输亦奚以为。

王令

王令　於忽操

於忽乎，不可以为，其又奚为。

椽栌桷榱之累重，顾柱小之柰何。

方风雨之晦阴，行者艰而莫休，

居者坐以笑歌。不知压之忽然兮，

其谓安何。

王令

王令　於忽操

於忽乎，不可以为，其又奚为。

谓鸡斯飞，谁得而羁。

谓豕斯突，何取於缚。

是皆以食而得之，吾方饥而噫。

鸡兮豕兮，死以是兮。

王令


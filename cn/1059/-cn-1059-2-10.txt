○果报

吴人盛侗行第九，平昔以智干武断乡曲。有里人于英者，妾与奴通，事泄，英杀奴，密令其家干人常熟顾某载尸他所焚之。顾潜瘗之城下，绐英云：「已烧却矣。」后顾复以事忤英，虑得祸，将发奴尸以胁之，谋于侗。侗以为奇货，阳许之而微泄其事于英。英惧，致厚赂焉。授以计，杀顾，焚其尸，事秘莫能知者。后数年，侗与英俱感疾，英病昏恍惚，若有所见，因备述前事，言「今为顾某所讼，必与九老官人俱去。」两人竟同日死。侗疾亟，连呼索马，时所乘马方纵牧邻僧庵中，比侗气绝，马忽数跃而毙。英且死，呼家人曰：「九老官人去未？」答曰：「死矣。」乃曰：「如此，我亦当去。」遂瞑目。 【 郁箎说。】


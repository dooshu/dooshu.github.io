○复练塘奏状

当县有练湖，源出润州高丽长山，下注官河一百二十里。当县丹徒金坛延陵，人户并同润。臣读石碑，得闻湖利。访诸乡老，咸曰畴昔以湖有为，故立碑於县门。其废於今，将百年矣。当为湖日，湖水放一寸，河水涨一尺。旱可引灌溉，涝不致奔冲，其膏田几逾万顷。昔环湖而居，衣食於鱼者，凡数百家，有斗门肆所。洎前唐末，兵乱之後，民残湖废。安仁议取斗门馀木，以修战备。自此近湖人户，耕湖为田。後来弓量，赋称租籍。农商失恃，渔樵失业。河渠失利，租庸失计。民思复湖以御灾，奈何无所置立焉。苟欲访其利病，则读碑可知，观湖可见。臣频承条制，葺陂塘，切度其湖，为利甚博。遂为材役工，於古斗门基上，以土堰捺。及填补破缺处。初谤议震动，谓臣弗良图。且废湖丰已者不十馀家，有湖无灾者四县之地。臣明知利害，独如弗闻。自今岁秋後不雨，河道乾枯，累放湖水灌注，使命商旅，舟船往来，免役牛牵。当县及诸县人户，请水救田，臣并掘破湖岸给水。如将久远，须置斗门，方得通济。其斗门木植，须用兔楠。乞给省场板木起建，状下所司处分。


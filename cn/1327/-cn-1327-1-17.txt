狐医


平泉张晓瀛，患痰喘，历二十年不愈，医逾百人，药逾万剂，而病益加也。羸瘦骨立，自分必死，医术既穷，亦惟听之而已。光绪辛巳正月，病又发甚剧，饮食不进者数晨夕。家人皇皇为备后事。

一日晨起，于枕畔获一纸裹。发之，得红丸一。询所由来，家人咸茫然沉吟。久之曰：“嘻！是岂仙人怜余求死之不得，而以是速余死耶？抑所以起余耶？”纳诸口而咽之。家人恐有误，走夺且不及矣。先是室中相传有狐，而曾不为祟。张嗜茶，瓶碗余沈，隔宿辄罄，家人遂相哗为狐而已。顾服丸后，气顿舒，喉中格格作响，吐痰盈斗。举家相庆。明日，复得一裹，丸色黑。再服之，疾更减。又明日，得灯草盈束，截为寸许，五色咸备。旁置小柬，楷书一行，曰：“服之可痊愈。”字体类《灵飞经》，秀媚娟好。急煮服之，疾乃大瘳，如释重负。

于是益以为仙矣。洁治一室，烹佳茗供之，辄罄；增益之，罄如故。家之人有得窥而见之者，盖四十许之丽人也。薄而与之语，亦相问答。惟一二人得见之外，他惟闻声而已。叩其姓，曰：“胡也。胡也者，狐也，吾实狐。”叩其家，则曰：“吾祖居盛京之宁远州，偶游此耳。”问：“茶之外，犹有所嗜否？”曰：“淡巴菰。”取吸烟之筒，置烟而爇之。其得见之者，则彼固俨然吸烟；其不见之者，惟睹一缕青烟，自烟筒彼端出。张一妻一妾，信奉尤笃，乞得为仙人女，允之，即伏地叩拜。拜已，设仙母位，供香火。

远近闻风，问疾者坌至，然多不为治。问其故，曰：“疾者，孽也，其人多孽则多疾，无孽亦无疾；且无孽之疾可医，多孽之疾不可医。人苦不自省耳。”曰：“信如仙母言，世固多庸医杀人者，亦有说耶？”曰：“世之庸医，皆天医星也，如之何无说？”诧其言不经，则曰：“世有一等人，庸碌自安，自以为不求闻达，人亦以为高尚君子。其实无益于世，徒有耗夫禄食，论其罪，实不容于死，而又不犯刀斧鼎俎之刑，故天遣此庸医杀之耳。”曰：“庸碌自安，亦有罪耶？诚如仙母言，则天地好生之德之谓何？”曰：“此正天地好生之德也。天地之好生也，生一人焉，必无负天地所生，求有益于群生，天地斯喜之。苟其庸碌自安，徒分群生之禄食，是有害于群生也。故必降庸医以速其死，速其死即所以爱群生也。莠草亦天之生物，人必锄而去之者，以其有害嘉谷也，曷诧为？”






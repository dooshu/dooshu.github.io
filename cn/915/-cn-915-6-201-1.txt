◇上疏固请居藩

臣以虚鄙，才不周用，过蒙国恩，累忝非据。无劳受宠，负愧实深，岂可复加殊特之命，显号重迭！臣有何勋可以克堪？何颜可以冒进？委身圣世，岂复遗力！实惧颠坠，所误者大。今王略未振，万机至殷，陛下宜委诚宰辅，一遵先帝任贤之道，虚己受成，坦平心于天下，无宜内示私亲之举，朝野失望，所损岂少！（《晋书·褚裒传》。时有司以裒皇太后父，议加不臣之礼，拜侍中、卫将军、录尚书事、持节、都督刺史如故，裒上疏固请居藩。）


◇南秦州刺史司马墓志铭

君讳升，字进宗，河内温县孝敬里人也。其先晋□帝之苗裔。曾祖彭城王，禅金声于晋阁，作蕃牧于家邦。祖荆州，才地孤雄，震玉誉于江左，来宾大魏，为白驹之客。始践北都，逢授侍中、使持节、征南大将军、开府、仪同三司、十州诸军事，封琅邪王，后迁司徒公。父□□□镇剖陇西，关右著唯良之绩。君纂帝王之资，赁万乘之胤，夙慧早成，绝于群辈。君志性贞明，禀操鲠直，又能孝敬闺门，肃雍九族，鸿才峻迈，声溢洛中。以孝昌二年释褐太尉府行参军，又除怀县令。虽牛刀耻鸡，且锦游邦里，莅政未几，礼教大行。君临兹百里，承流敷化，故能申述典谟，奉遵皇猷，使盗息如奸藏，令行如禁止，怀邑之民，咸称良翰。方縻好爵而穷仕路，极幽冕以官王寮，如天道无征，吊善徒言，遘疾一朝，哲人云亡。以天平二年岁次乙卯二月廿一日春秋有一薨于怀县。赠使持节、冠军将军、都督南秦州诸军事、南秦州刺史。以其年十一月七日葬于温县。但以日月不停，迁窆有期，墓门刊志，勒铭泉扉。其词曰：

盛矣修源，发业晋轩。陇西之子，琅邪之孙。如冰斯洁，如玉之温。往贤谢美，今俊何言。纂武彭城，承流全晋。万乘之胄，龙德之胤。辰极方高，苍海比润。崇基卓立，郁矣孤峻。少播令问，弱冠飞声。克壮集誉，赞彼槐庭。帝嘉明德，作邑怀城。义风烟舒，道化云行。才明不寿，自古在先。颜生二九，萎哲歼贤。之子之亡，如仕之年。永辞白日，苌归黄泉。远送平原，葬于温县。陇树冬寒，夏凝霜霰。勒铭德埏，志其乡县。万岁千龄，谁闻谁见。（碑拓本）


鄱阳七谈

鄱阳素无图经地志，元祐六年，余干进士都颉，始作《七谈》一篇，叙土风人物，云：“张仁有篇，徐濯有说，顾雍有论，王德琏有记，而未有形于诗赋之流者，因作《七谈》。”其起事则命以“建端先生”，其止语则以“毕意子”。其一章，言澹浦、彭蠢山川之险胜，番君之灵杰。其二章，言滨湖蒲鱼之利，膏腴七万顷，柔桑蚕茧之盛。其三章，言林麓木植之饶，水草蔬果之衍，鱼鳖禽畜之富。其四章，言铜冶铸钱，陶值为器。其五章，言官寺游观，王遥仙坛，吴氏润泉，叔伦戴堤。其六章，言都江之水。其七章，言尧山之民，有陶唐之遗风。凡三千余字，自谓八日而成，比之太冲十稔、平子十年为无慊。予偶于故簏中得之，惜其不传于世，故表著于此。其所引张、徐、王、顾所著，今不复存；更为可恨也！


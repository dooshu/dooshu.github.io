◇答诸求官人书

自古有吏部尚书者，品藻人伦，简其才能，寻其门胄，逐其少多，量其官爵；但古来数千年，非无明时也，非无明主也，自有才用虽美，阶级不通，门户虽高，官资殊屈，若斯人者，其例甚多，请问诸君，此是何义？夫一千钱一斛米之多少，犹关相禄，况复皇朝官爵，理系玄天，内典谓之为业，外书称之为命，五行有驿马之言，六甲有官鬼之说，必令驿马时发，官鬼克身，所望偕荣，便当果遂，如其不尔，决是难谐，岂可改尚书作官鬼，驱老仆为驿马邪？若见问尚书，何不分判用，与不用，许与不许，仆答云，君非屈滞，岂可相期，决言应果，若今驿马差爽，便是乖信，此关君命，仆何以相答邪？若朝散之流，行止之属，门户相似，人才不殊，选家斟酌，无能为尔。若涉大位清官，悉由玄命，夫人君宾用，并是前缘，故宋文帝云，「人世岂无运命，每有好官缺，辄忆羊玄保」，梁武帝云，世间人言有目色，我特不目色范悌，「自此而论，岂非前业？且世谚云，图官在乱世，觅富在荒年！」梁孝元帝承侯景之凶荒，王太尉接荆州之祸败，尔时丧乱，无复典章，故使官方，穷此纷杂。自绍泰太平，及永定之时，圣朝草创，尔时州州自帝，郡郡称王，天下干戈未息，尚无条序，兼以府库空虚，赏赐悬乏，白银之宝难得，黄纸之板易营，权以官阶，代于钱绢，义存抚绥，无计多少。又有非旧非勋，非地非才，托节将而求官，因时人以买位，卖官既贱，皆为清显，致令员外常侍，路上比肩，谘议参军，市中无数，四军五校，车载斗量，岂是朝章，应其如此？今衣冠礼乐，日富年华，主上体成王之风，太傅弘周公之德，西戎北狄，畏我王威，时既清矣，时既平矣，何可犹作乱世意，而觅非分之官邪？（《陈书》南史作何可犹作旧意，非理望也。）凡人所以称屈滞者，身已不无寸能，官又不及父祖，既是明时，可以於邑；所见诸君，多逾本分，犹言太屈，未喻高怀。若问梁朝朱领军异亦为卿相，此不逾其本分邪？此是天子所拔，非关选序旧章。秦有车府令赵高，直至丞相，汉有高庙令田千秋，亦为丞相，此复可为例邪？仆七十之岁，朝思夕计，并愿与诸贤为真善知识，曾无嫌隙，差可周旋，非欲令君，作此怨诉；但既忝衡流，应须粉墨，庶其允当，无负朝寄耳。去年疾患，亦馀气息，不能相答，通作此书，所望诸贤深明鄙意。徐君白。（《文苑英华》六百七十七又《陈书·徐陵传》《南史·徐陵传》，并有删节。）



卷十

◎徐陵（五）


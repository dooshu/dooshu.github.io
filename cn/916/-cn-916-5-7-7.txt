【代陈思王京洛篇】

〖《诗纪》云。玉台作煌煌京洛行。〗

凤楼（《类聚》作台。）十二重。四户八绮窗。绣桷（《类聚》作桶。《初学记》误作角。）金莲花。桂柱玉盘龙。珠帘无隔露。（乐府、广《文选》作路。）罗幌不胜风。宝帐三千所。（玉台作万。）为尔一朝容。扬芬紫烟上。垂彩绿云中。春吹回白日。霜歌落塞鸿。但惧秋尘起。盛爱逐衰蓬。坐视青苔满。卧对锦筵空。琴瑟（玉台、《类聚》作筑。）纵横散。舞衣不复缝。古来共（玉台作皆。乐府误作兵。）歇薄。君意岂（广《文选》作良。）独浓。惟见双黄鹄。千里一相从。（○本集三。玉台新咏四作代京雒篇。《乐府诗集》三十九、广《文选》十四并作煌煌京洛行。《诗纪》五十。又《类聚》四十二作代京洛篇。引窗、龙、风、鸿、蓬、空、缝七韵。《初学记》十八作代京洛篇。引重、窗、龙、风、容五韵。）


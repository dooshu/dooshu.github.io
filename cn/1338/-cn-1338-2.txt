恭喜发财


新岁相遇，必拱揖相颂曰：“恭喜发财！”此市侩新年之口号也，而士夫亦多从而染之。吾有生以来，年年习闻此颂，而吾卒未曾发财；且吾亦曾学为市侩，年年以此语颂人，而吾所颂者，亦卒未曾发财。然则此“恭喜发财”之一言，为极无凭之一言也。新岁之始，相见之初，即彼此互作无凭之言，谓非相率为伪之见端欤？不独此也，使新岁相遇，或且不作颂词，即告以一实行经历失败之事，则闻者必厌恶之。呜呼！不以事之可喜可忧者为爱恶，而以无凭之语谶为爱恶，民智之程度，不可哀也哉！






○谢赐春衣牙尺状

右，中使某至，伏奉诏书，宣赐前件物。臣伏以衣服者身之文章，尺寸者王之律度。被於四体，不衷则灾；考以二分，无差为贵。伏惟皇帝陛下陶蒸万类，轨物兆人。每及新春，皆颁上赏。其或才堪国用，智代天工，福至而惊，名成犹惧。循省涯分，比数艺能，臣实无任，累承斯宠。曳紫光於腰下，称佩黄金；操素质於掌中，如持白璧。窥看耀日，举止生风。诚圣主全覆育之仁，顾微臣无秉持之力。蒙恩过厚，忍愧逾深。终申一寸之功，用答九重之赐。欣荣感惕，不胜自任。


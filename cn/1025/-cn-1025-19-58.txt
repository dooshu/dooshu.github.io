邓肃　和李梁溪春雪韵二首

白白朱朱春已深，那知雪意更阴阴。

落花几阵遮山密，穿褐余寒赖酒禁。

骑马不前真有恨，留衣过腊岂无心。

等为迁客俱逢雪，谁似梁溪独醉吟。

邓肃

邓肃　和李梁溪春雪韵二首

玄冥忽欲作春容，不许东君利自封。

已使素英拖暖絮，更摧妖艳别寒松。

那知往事思飞燕，预庆丰年免象龙。

向有谪仙诗句好，何妨闭户醉金钟。

邓肃


感節賦


攜友生而遊觀，盡賓主之所求。

登高墉以永望，冀消日以忘憂。

欣陽春之潛潤，樂時澤之惠休。

望候雁之翔集，想玄鳥之來遊。

嗟征夫之長勤，雖處逸而懷愁。

懼天河之一回，沒我身乎長流。

豈吾鄉之足顧，戀祖宗之靈丘。

惟人生之忽過，若鑿石之未燿。

慕牛山之哀泣，懼平仲之我笑。

折若華之翳日，庶朱光之長照。

願寄軀於飛蓬，乘陽風之遠飄。

亮吾志之不從，乃拊心以嘆息。

青雲鬱其西翔，飛鳥翩而止匿。

欲縱體而從之，哀余身之無翼。

大風隱其四起，揚黃塵之冥冥。

鳥獸驚以求群，草木紛其揚英。

見遊魚之涔灂，感流波之悲聲。

內紆曲而潛結，心怛惕以中驚。

匪榮德之累身，恐年命之早零。

慕歸全之明義，庶不忝其所生。






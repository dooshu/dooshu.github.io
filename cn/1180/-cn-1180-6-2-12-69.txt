答翰学陈玉垒


伻至，辱华翰，深荷雅情。诸所奖许，虽极为过情，读之愧汗；然于不榖惓惓许国之丹，则可谓独观其深矣。他年愿乞公言，铭吾墓焉。感谢！感谢！

询之来使，知我师翁福履茂绥，神理愈王，耄期之寿，勿问可知。公昔者亲承天宠，奉尚方之朋锡，万里归欢，乃人间稀觏之盛事。宁亲之心，已无不罄矣。简书有严，尚当遄发征麾，还事讲幄，勿复依依久恋庭闱也。






○望故园赋

余固秦人兮，故园秦地。念归途之几里。诉余心之未归兮，虽系日而安至。既操心之大谬，欲当时之奏技。技固薄兮岂易售，矧将来之岁几。人固有尚珠金印节，人固有为，背憎面悦。击短扶长，曲邀横结。吐片言兮千口莫穷，触一机而百关俱发。嗟小人之颛蒙兮，尚何念於逸越。余之思归兮，走杜陵之西道。岩曲天深，地平木老。陇云秦树，风高霜早。周台汉园，斜阳暮草。寂寥四望，蜀峰联嶂。葱茏气佳，蟠联地壮。缭粉堞於绮城，矗未央於天上。月出东山，苔扉向关。长烟苒惹，寒水注湾。远林鸡犬兮，樵夫夕还。织有桑兮耕有土，昆令季强兮乡党附。怅余心兮舍兹而何去，忧岂无念，念至谓何？愤愠凄悄，顾我则多。万世在上兮百世居後，中有一生兮孰为寿夭？生既不足以纫佩兮，顾他务之纤小。赋言归兮余之志，世徒为兮纷扰。


○论太原事状三件

△严绶、辅光

右，严绶、辅光太原事迹，其间不可，远近具知。臣前日对时，已仔细面奏。今奉宣，辅光已替，严绶续追。此皆圣鉴至明，左右不能惑听，合於公议，断自宸衷，内外人心，甚为惬当。其严绶早须与替，不可更迟。缘与辅光久相交结，军中补署职掌，比来尽由辅光，今见别除监军，小人乍失依托，或恐严绶相党，曲为妄陈军情，事宜之间，须过防虑。伏望圣恩速令贞亮赴本道，便许严绶入朝。

△贞亮

右，贞亮原是旧人，曾任重职，陛下以太原事弊，使替辅光。然臣伏闻贞亮失充汴州监军日，自亲兵数千，又任三川都监日，专杀李、康两节度使，事迹深为不可。违性自用，所在专权。若贞亮处事依前，即太原却受其弊，虽将追改，难以成功。其贞亮发赴本道之时，恐须以承前事切加约束，令其戒惧。此事至要，伏惟圣心不忘。

△范希朝

右，范希朝前在振武，威令大行，至今蕃戎，望风畏伏。况又勤俭信实，所在士卒归心，今若太原要人，无出希朝之右。伏恐圣意虑其有年，臣又访闻希朝筋力，犹堪驱使，但且令镇抚，必惬军情。待其一二年间，威制成立，然後择能者，则必易守成规。则虽老年，事须且用。其灵武比太原虽小，亦是要镇，如纳臣愚见，伏望便须择人与希朝相代。谨具奏闻。


李侍郎轶事


李若农侍郎文田，出身寒微。幼孤，其太夫人佣于梁福草比部家，为伯乞通政思问乳母。通政既离襁褓，仍留司提挈事。时侍郎随母寄梁氏也。稍长，太夫人即使之就市上卖梨枣觅蝇头。通政束发就傅，比部延何铁桥先生为之师。每授读，侍郎辄于窗外窃听，如是者有日矣。先生奇之，加以考问，辄应对不爽。因言于比部，使为通政伴读，而不责脩脯，于是侍郎始读书。及长，与通政同案入泮，乡试复同年。明岁试礼部，侍郎托疾不赴。送通政行，临别握手语曰：“此行当努力，余所以不赴者，让君先着，即所以报君也。”是岁通政成进士。次一科，侍郎以探花及第。






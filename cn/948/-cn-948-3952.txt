陆游　新秋往来湖山间

车似鸡栖舟似叶，百里何曾劳步屧。

朝游樵风弄清泚，暮泊石帆登岌巌。

旅饭虽舂才脱粟，僧羹无菜宁用挟。

归来村落未上灯，除却御风无此捷。

陆游

陆游　新秋往来湖山间

会稽山下樵风溪，翠屏倒影青玻璃，

尤奇峭壁立千仞，行子欲上无阶梯。

商山坐看紫芝老，武陵无奈桃花迷。

人间得意妄自喜，一哄怜汝真醯鸡！

陆游

陆游　新秋往来湖山间

禹祠巍巍阅千代，广殿修廊半倾壤。

屹然遗窆每摩挲，石长苔侵字犹在。

去年已媿曳杖来，今者更用儿扶拜。

聊持一酌荐丹衷，衰疾龙锺神所贷。

陆游

陆游　新秋往来湖山间

健席高樯梅市路，朱桥绿树兰亭步。

儿时钓游略可记，不料耄年犹此处。

渔歌相和苇间起，菱船远入烟中去。

世间万事等浮云，耐久谁如两芒屦？

陆游


无畏阶祸

蒙人衣狻猊之皮以适圹，虎见之而走，谓虎为畏己也，返而矜，有大志。明日，服狐裘而往，复与虎遇，虎立而睨之，怒其不走也，叱之，为虎所食。邾娄子泛于河，中流而溺，水涡煦而出之，得壶以济岸，以为天佑已也。归而不事鲁，又不事齐。鲁人伐而分其国，齐弗救。君子曰：“无畏者祸之本乎？惟有德可以受天祥，祥不妄集，圣人实有之，犹内省而惧，畏其不能胜也，而况敢自祥乎？非祥而以为祥，丧甚心矣，其能免乎？”


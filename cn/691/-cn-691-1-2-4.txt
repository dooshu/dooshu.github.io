◎奉阴骘文

家大人观政仪曹日，与歙县程澄江先生（世醇）为同官。先生科分最早，尝于乾隆己亥偕大兴朱文正公典试吾闽。先外祖郑苏年先生出其门，以故与家大人尤相笃厚。喜谈旧事，自述："乾隆己酉与陈修撰（初哲）同典试秦中，已取定二十五卷送陈覆阅，内某号一卷疵谬颇多，陈欲去之，以备取卷顶补，忽闻鬼声四起，徐至窗外长嗥，寻入室，揶揄扰至黎明乃去。陈意考院久无人居，疑狐为祟，亦不以为怪。造余商酌去取，余不觉心动，谓陈曰：忆先君子皓首文场，三次获隽，皆以正副主司意见不合抑落孙山之外。由今追昔，不觉感伤。至此卷之疵类，愚亦见之，其去取原无成见，第以愚念及之，情不能禁，或可格外录之。'陈勉从所请。榜后来谒，则一村学究祝振声也。余与陈历言其故，询以有何阴骘，祝自陈春夏务农，秋冬训课，不惟无暇为阴骘，亦不知何者为阴骘。固问之，乃曰：'幼受文昌阴骘文，二十八岁时，每晨漱口焚香拜读一过。今五十八岁，行之已三十年不倦。生平惟有此事，他无所知。'余曰：'汝能读之，即能行之，即此已是阴骘矣。'逾年公车到京，见其人朴诚无文，呐呐如不出诸口，其言或不诬也。"


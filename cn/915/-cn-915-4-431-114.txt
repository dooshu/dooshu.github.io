◇淳于长夏承碑（建宁三年六月）

君讳承，字仲充，东莱府君之孙，大尉掾之中子，右中郎将弟也。累叶牧守，印绂典扌处，十有馀人，皆德任其位，名丰其爵，是故宠禄传于历世，策勋著于王室。君锺其美，受性渊懿，含和履仁，治《诗》、《尚书》，兼览群艺，靡不寻畅。州郡更请，屈己匡君，为主薄、督邮、五官掾功曹、上计掾、守令冀州从事，所在执宪、弹绳纠枉，忠洁清肃，进退以礼，允道笃爱，先人後己，克让有终。察孝不行，大傅胡公歆其德美，旌招俯就，羔羊在公，四府归高。除淳于长，到官正席，流恩褒善，纠奸示恶，旬月化行，风俗改易。︶轩六辔，飞跃临津，不日则月。皓天不吊，歼此良人，年五十有六，建宁三年六月癸巳淹疾卒官，呜呼痛哉！臣隶辟踊，悲动左右，百姓号兆，若丧考妣，孩孤愤泣，忉怛伤摧，勒铭金石，惟以告哀。其辞曰：

於穆皇祖，天挺应期。佐时理物，绍纵先轨。积德勤约，燕于孙子。君之群戚，并时繁祉。明明君德，令问不已。高山景行，慕前贤列。庶同如兰，意愿未止。中遭冤夭，不终其纪。夙世祚，早丧懿宝。抱器幽潜，永归蒿里。痛矣如之，行路感动。傥魂有灵，垂後不朽。（碑拓本。）


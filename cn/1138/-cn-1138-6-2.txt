曹秋岳斋中社集

羁心常怯雁归前，日日新丰醉十千。
嘉客还吟丛桂树，芳樽况值落梅天。
朱阑浅系青骢辔，翠幕高张锦瑟弦。
新草乍迷韦曲路，游丝未改御沟烟。
歌钟久谢平阳馆，鼙鼓遥悲天宝年。
讵有江湖容皂帽，难将妻子入蓝田。
陆机赴洛心元壮，王粲怀秦事可怜。
千里厌闻猱玃啸，三春怯对鹭鸥眠。
园陵寂寞西京后，词赋峥嵘北斗边。
佩去空滋九畹蕙，时移犹贵五铢钱。
青袍白马看如练，秾李夭桃争欲然。
燕市祇今徵骏骨，豫章何日斸龙泉。
飞扬戏插镤𨬟箭，摇落身如舴艋船。
柳叶好随羌笛发，月华似待早莺圆。
挥鞭醉指铜驼陌，秉烛同窥石室编。
愧我蒯缑安足定，姓名聊借郢中传。






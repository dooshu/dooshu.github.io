●卷四十七　职官考一

○官制总序

伏牺氏以龙纪，故为龙师名官（师，长也。龙化其官长，故为龙师。春官为青龙，夏官为赤龙，秋官为曰龙，冬官为黑龙，中官为黄龙。张晏曰："庖牺氏将兴，神龙负图而至，因以名师与官也。"）共工氏以水纪，故为水师水名（共工氏，以诸侯霸有九州者。以受水瑞，故水名官）。神农氏以火纪，故为火师火名。（火德也，故为炎帝。春官为大火，夏官为鹑火，秋官为西火，冬官为北火，中官为中火也。神农有火星之瑞，因以名师与官也）。黄帝雲师雲名（黄帝受命有雲瑞，故以雲纪事。春官为青雲，夏官为缙雲，秋官为白雲，冬官为黑雲，中官为黄雲也。黄帝有景雲之应，因以名师与官也）。少皥挚之立也，凤鸟適至，故鸟纪，为鸟师而鸟名。凤鸟氏历正也（凤鸟知天时，故以为历正之官），元鸟氏司分也（元鸟，燕也。以春分来，秋分去），伯赵氏司至也（伯赵，伯劳也。以夏至鸣，冬至止），青鸟氏司启也（青鸟，鶬鷃也。以立春鸣，立秋止。鷃音晏），丹鸟氏司闭也（丹鸟，鷩雉也。以立秋来，立冬去，入大水为蜃。以上四鸟，皆历正以属），祝鸠氏司徒也（祝鸠，鹪鸠也。鹪鸠孝，故为司徒，主教民），鴡鸠氏司马也（鴡鸠，王鴡也。挚而有别，故为司马，主法制），鳲鸠氏司空也（鳲鸠，鴶鵴也。鳲鸠平均，故为司空，平水土。鳲音尸，鴶音秸，鵴音菊），爽鸠氏司寇也（爽鸠，鹰也。挚，故为司寇，主贼盗），鹘鸠氏司事也（鹘鸠，鹘雕也。春来冬去，故为司事。鹘音骨，雕音陟交反。似山鹄而小，至春多声）。五鸠，鸠民者也（鸠，聚也。治民尚聚，故以鸠为名）。五雉为五正正（五雉，雉有五种：西方曰鷷雉，东方曰鶅雉，南方曰翟雉，北方曰鵗雉，伊洛之南曰翬雉），利器用，正度量，夷民者也（夷，平也）。九扈为九农正（扈，止也，止人使不淫放也。扈有九种，春扈鳻鶞，夏扈切元，秋扈切蓝，冬扈切黄，棘扈切丹，行扈唶唶，宵扈啧啧，桑扈切脂，老扈鴳鴳。以九扈为九农之号，各随其宜，以教民事者也。鶞音敕伦反，唶子夜反，啧壮革反）。自颛顼以来，不能纪远，乃纪於近，为民师而命以民事（德不能致远瑞，始以民事命官。此郯子对鲁昭公之辞。仲尼闻之，曰："吾闻之，天子失官，学在四夷。"乃见於郯子而学之）。又有五行之官，是谓五官。社稷五祀，是尊是奉（五官之君长能修其业者，死配食於五行之神，为王者所尊奉）。春官木正曰句芒（正，官长也。取木生句曲而有芒角，其祀重也），夏官火正曰祝融（祝融，明貌也。其祀黎也），秋官金正曰蓐收（秋物摧蓐而可收也。其祀该也），冬官水正曰元冥（水，阴而幽冥。其祀修及熙焉），中官土正曰后土（土为群物主，故称后也。其祀句龙焉。在家则祀中霤，在野则祀社），唐尧之代，命羲、和钦若昊天，历象日月星辰，敬授人时（重、黎之後羲氏、和氏，世掌天地四时之官，故尧命之，使敬顺昊天。昊天，言元气广大。星，四方中星。辰，日月所会。历象其分节，敬记天时，以授人也。此举其目，下别序之）。分命羲仲宅嵎夷，曰暘谷（宅，居也。东表之地称嵎夷。暘，明也。日出於谷而天下明，故称暘谷。暘谷，嵎夷，一也。羲仲，居治东方之官），寅宾出日，平秩东作（寅，敬。宾，导。秩，序也。岁起於东而始就耕，谓之东作。东方之官，敬导出日，平均次序东作之事，以务农也）。申命羲叔宅南交（申，重也。南交言夏与春交，举一隅以明之。此居治南方之官）。平秩南讹，敬致（讹，化也。掌夏之官，平序南方化育之事，敬行其教，以致其功。四时同之，亦举一隅）。分命和仲宅西，曰昧谷（昧，冥也。日入於谷而天下冥，故曰昧谷。昧谷曰西，则嵎夷东可知。此居治西方之官，掌秋天之政）。寅饯纳日，平秩西成（饯，送也。日出言导，日入言送，因事之宜。秋，西方万物成，平序其政，助成物也）。申命和叔宅朔方，曰幽都，平在朔易（北称朔，亦称方。言一方则三方见矣。北称幽，则南称明，从可知也。都，谓所聚也。易，谓岁改易於北方。平均在察其政，以顺天常。上总言羲、和敬顺昊天，此分别仲、叔各有所掌）。允釐百工，庶绩咸熙（允，信。釐，治。工，官。绩，功。咸，皆。熙，广也。言定四时成岁，历以告时授事，则能治百官，众功皆广，叹其善）。内有百揆、四岳（四岳，分主四方诸侯者也。《周礼正义》曰："四岳，四时之官，主四岳之事。"始羲、和之时，主四岳者谓之四伯。至其死，分岳事，置八伯，皆王官。其八伯，唯驩兜、共工、放齐、鲧四人而已，馀四人无文可知，故《书传》云"惟元祀巡狩，四岳八伯。"尧始以羲，和为六卿，春夏秋冬者并掌方岳之事，是为四岳。出则为伯。其後稍死，分置八伯，以九州而言，八伯者，据畿外八州也，畿内不置伯，以乡遂之吏主之。四岳之外，更有百揆之官者。但尧初天官为稷，至尧试舜天官之任，谓之百揆，舜又命禹为百揆，皆天官也），外有州牧、侯伯（外置州牧十二及五国之长）。

按：陶唐氏以前之官所治者，天事也。虞、夏以後之官所治者，民事也。太古法制简略，不可得而详知。然以《经》、《传》所载考之，则自伏牺以至帝尧，其所命之官，大率为治历明时而己。盖太古洪荒，步占之法未立，天道幽远，非有神圣之德者不足以知之。而位天地，育万物，定四时，成岁功，乃君相职业一大事。《月令》"其帝太皥，其神句芒。"郑氏注以为此苍精之君，木官之臣，自古以来著德立功是也。盖此数圣人者，生则知四时之事，殁则为四时之神。然太皥、炎帝、少皥、颛顼所历者四时，而句芒、祝融、蓐收、元冥、后土，则颛顼之时始有此五人者并世而生，能任此五官之事。至帝尧时，则占中星之法，置闰馀之法，渐己著明，然其命官，犹以羲、和为第一义。自是四子之後世守其法，居其官。至舜摄政之时，虽以"在璿玑玉衡，以齐七政"为首事，然分命九官，则皆以治民，而未尝及天事。盖累圣相承，其法至尧而备，世官自足以掌之，不必别求贤哲之辅，以专其任也。三代官制，至周而尤详。然观成王所以命官，若三公、三孤，则仅有燮理阴阳、寅亮天地二语为天事，而冢宰以下俱民事也。然尚承袭上古之官名。而所谓六官，则天官掌治，地官掌教，春官掌礼，夏官掌兵，秋官掌刑，冬官掌土，略不及天地四时之事。至於冯相氏、保章氏、挈壶氏，则不过三百六十属吏之一。盖至是，而治天事之官事冞易而秩冞卑矣。

虞舜有天下，以伯禹作司空，使宅百揆（禹代鲧为崇伯，入为天子司空，治洪水有成功，言可用之）；弃作后稷，播百榖；契作司徒，敷五教（布五常之教）；皋繇作士，正五刑（士，理狱官）；垂作共工，利器用（垂，臣名。共谓供其百工职事）；伯益作虞，育草木鸟兽（虞，掌山泽之官）；伯夷秩宗，典三礼（秩，序。宗，尊也。三礼，天、地、人之礼。伯夷，臣名，姜姓）；夔典乐，教胄子（胄，长也。谓元子以下至卿大夫子弟，以歌诗蹈之舞之，教长国子中和祇庸孝友），和人神（命夔，使勉之）；龙作纳言，出纳帝命（纳言，喉舌之官。听下言纳於上，受上言宣於下，必以信）。盖亦为六官，以主天地四时也（崔灵恩曰："自颛顼以来，命南正重司天，北正黎司地，故重、黎之後，世掌天地官，号曰羲、和。唐尧受之，乃置天地四时之官，命羲、和之後，使复旧职，而掌天地之事。又分命羲仲、羲叔、和仲、和叔，使主四时，为六卿之任。及其末年，舜摄百揆，改地官为司徒，秋官为士，冬官为司空，春官为秩宗。故《尚书》曰乃命羲、和，钦若昊天，分命和仲、和叔等，使主四时之事。又云百姓不亲，五品不逊，契为司徒，敬敷五教。地官之事也。皋繇作士，五刑有服，秋官之任也。禹作司空，以平水土，冬官之职也。伯夷为秩宗，典朕三礼，此春官之所司也。"又《周礼正义》曰："稷为天官，羲、和为夏官，共为六官。"）。夏后氏之制，亦置六卿（《甘誓》曰"乃召六卿"是也），其官名次，犹承虞制（《礼记》曰："夏后氏官百。""天子有三公、九卿、二十七大夫、八十一元士。"）。殷制，天子建天官，先六太，曰太宰、太宗、太史、太祝、太士、太卜，典司六典（典，法也。此盖殷时制也。周制，太宰为天官，太宗曰宗伯，宗伯为春官，太史以下属焉；太士以神仕者）。天子之五官，曰司徒、司马、司空、司士、司寇，典司五众（众，谓群臣也。此亦殷时制也。周制，司士属司马。太宰、司徒、宗伯、司马、司寇、司空为六官）。天子之六府，曰司土、司木、司水、司草、司器、司货，典司六职（府，主藏六物之税。此亦殷时制也。周制皆属司徒。司士，土均也；司木，山虞也；司水，川衡也；司草，稻人也；司器，角人也；司货，卝人也。卝音革猛反）。天子之六工，曰土工、金工、石工、木工、兽工、草工，典制六材（此亦殷时制也。周制皆属司空。土工，陶旊也。金工，筑、冶、凫、｛卤木｝、鍜、桃也。石工，玉人，磬人也。木工，轮、舆、弓、庐、匠、车、梓也。兽工，函、鲍〈韋軍〉、韦、裘也。唯草工职亡，盖谓作萑苇之器。〈韋軍〉音吁援反。旊音方往反）。五官致贡曰享（贡，功也。享，献也。致其岁终之功於王，谓之献也。太宰岁终则令百官府各正其治，受其会，听其致事，而诏王废置也）。五官之长曰伯（谓为三公也。《周礼》"九命作伯"）。千里之内为王畿，千里之外设方伯。五国以为属，属有长。十国以为连，连有帅。三十国以为卒，卒有正。二百一十国以为州，州有伯（属、连、卒、州，犹聚也。伯、帅、正，亦长也。凡长，皆因贤侯为之。殷之州长曰伯，虞、夏及周皆曰牧）。八州八伯，五十六正，百六十八帅，三百三十六长。八伯各以其属，属於天子之老二人，分天下以为左右，曰二伯（老，谓上公）。周成王既黜殷命，参考殷官，制为周礼，以作天地四时之名，谓之六卿（改太宰为天官冢宰，太宗为春官宗伯，司徒为地官，司马为夏官，司寇为秋官，司空为冬官）。立天官冢宰掌邦治，地官司徒掌邦教，春官宗伯掌邦礼，夏官司马掌邦政，秋官司寇掌邦刑，冬官司空掌邦事（六官之职皆总属於冢宰。故《论语》曰："君薨，百官总己以听於冢宰。"《尔雅》曰："冢，大也。"冢宰则太宰，於百官无所不主），各有徒属，周於百事（崔灵恩曰王者之兴，须变人情，必有改官之礼，周礼所以兴也）。岁终，天子斋戒受谏（谏当所有改为），六卿以百官之成质於天子（质犹平也，平其计要），百官斋戒受质（受平报也），然後休老劳农（享食之也），成岁事（断计要也），制国用。自周衰，官失而百职乱，战国并争，各有变易。秦兼天下，建皇帝之号，立百官之职，不师古。始罢侯置守，太尉主五兵，丞相总百揆。又置御史大夫，以贰於相。汉初，因循而不革，随时宜也。其後颇有所改（孟康注《汉书》曰："大司马、左右前後将军、侍中、常侍、散骑、诸吏为中朝，丞相以平至六百石为外朝。"）。王莽篡立，慕从古官而吏民弗安，亦多虐政，遂以乱亡（当更始之时，官爵皆群小贾竖。语曰："灶下养，中郎将。烂羊胃，骑都尉。烂羊头，关内侯。"）。光武中兴，务从节约，并官省职，费减亿计（後汉建武六年诏曰："百姓遭难，户口耗少，而官吏尚繁。"於是司隶、州牧条奏，并省四百馀县，吏职减损，十置其一）。废丞相与御史大夫，而以三司综理众务。洎於叔世，事归台阁，论道之官备员而已。魏与吴、蜀，多依汉制。晋氏继及，大抵略同（《山公启事》曰："晋制，诸坐公事者，皆三年乃得叙用，其中多有好人，今逍遥无事。臣以为略依左迁法，随资裁减之，亦足惩戒，而官不失其用。"诏善之。又傅元奏曰："诸官有病满百日不差，宜令去职，优其礼秩。既差而复用。"）。泰元六年改制减费，损吏士职员凡七百人（时议省州郡县半吏，以赴农功。荀勖议以为："省吏不如省官，省官不如省事，省事不如清心。昔萧、曹相汉，载其清静，此清心也。汉文垂拱，几致刑措，此省事也。光武并合吏员，县官国邑才置十一，此省官也。魏太和中，遣王人四出，减天下吏员；正始中，亦并合郡县，此省吏也。今必欲求之於本，则宜以省事为先。设官分职，委事责成。量能授任，思不出位。若欲省官，窃谓九寺可并於尚书，兰台宜省付三府。"至东晋，桓温又表曰："愚谓门下三省、秘书、著作，通可减半。古以九卿综事，不专尚书。今事归内台，则九卿为虚设，皆宜省并。若郊庙、籍田之属，临时权兼，事讫省矣。"）。爰及宋、齐，亦无改作（宋时制新长吏以父母疾去官，禁锢三年。山阴令沈叔在父疾去职，御史中丞郑鲜之上议曰："所以为其制者，莅官不久，则奔竞互生，故杜其欲速之情，以申考绩之实耳。今父母之疾，而加以罪名，损义疾理，莫此为大。"诏从之。於是自二品以上父母没者，坟墓崩毁及疾病，放属辄去，并不禁锢）。官司有三台、五省之号（三台，盖两汉旧名。五省，谓尚书、中书、门下、秘书、集书省也），郡、县有三岁为满之期（宋州郡县居职，以三周为小满）。梁武受终，多遵齐旧。然而定诸卿之位，分配四时（说在《列卿》中），置戎秩之官，百有馀号（武帝时，置百二十五号将军，为二十四班）。陈遵梁制，不失旧物（陈依梁制，年未满三十者不得入仕。唯经学生策试得第，诸州迎主簿、西曹左奏及经为挽郎得仕。必有奇才、异行、殊勋，别降恩旨叙用者，不在常例。其官唯论清浊，从浊得微清，即胜於迁）。後魏昭成之即王位，初置官司，分掌众职（以燕凤为右长史，许议为郎中令）。然而其制草创，名称乖疏。皇始元年，道武平并州，始建台省，置百官，封拜公侯、将军、刺史、太守，尚书郎等官悉用文人。天兴中，太史言天文错乱，当改王易政，故官号数革（初，道武制官，皆拟远古雲、鸟之义，诸曹走使谓之"凫鸭"，取飞之迅疾也。以伺察者为候官，谓之"白鹭"，取其延颈远视。他皆类此）。至孝文太和中，王肃来奔，为制官品，百司位号，皆准南朝，改次职令，以为永制（凡守令以六年为满，後经六年乃叙）。又作考格，以之黜陟。又宣武帝行考陟之法，任事上中者，三年升一阶散官；上第者，四载登一级。孝明以後，授受多滥（自明帝孝昌以後，天下多难，刺史、太守皆为当部都督，虽无兵事，并立佐僚，所在颇为烦扰。及东魏静帝时，齐神武作相，高隆之表请自非实在边要、见有兵马者，悉皆断之。又时诸朝贵多假常侍，以取貂蝉之饰。隆之自表解侍中，并陈诸假侍服者，请亦罢之。又自军国多事，冒窃官者不可胜数，隆之奏请捡括，得五万馀人，而群小喧嚣，隆之惧而止）。北齐创业，亦遵後魏，台、省位号，多类江东（以门下省掌献纳谏正，中书省管司王言，秘书省典司经籍，集书省掌从容讽议，中常侍省掌出入门閤，御史台察纠弹劾）。後主临御，爵禄犬马（御马及犬乃有仪同、郡公之号，籍以旃罽，食物十馀种。其宫婢、阉人、商人、胡人、杂户、歌舞人、见鬼人滥富贵者万数。至末年，太宰、三师、大司马、大将军、三公等官，并增员而授，或二或三，不可称数）。後周之初据关中，犹依魏制。及平江陵之後，别立宪章，酌《周礼》之文，建六官之职，其他官亦兼用秦、汉（他官谓将军、都督、刺史、太守之类）。隋文帝践极，百度伊始，复废周官，还依汉、魏。其於庶僚，颇有损益，凡官以四考而代（又制：凡官以理去职，听并执笏）。至炀帝，初存稽古，多复旧章（百官不得计考增级，如有德行功能灼然显著者，擢之），大业三年，始行新令，有三台、五省、五监、十二卫、十六府（殿内、尚书、门下、内史、秘书，五省也。谒者、司隶、御史，三台也。少府、长秋、国子、将作、都水，五监也。左右翊、左右骁、左右武、左右屯、左右御、左右候、十二卫也。左右备身、左右监门等，凡十六府也。或是旧名，或是新置。诸省及左右卫、武侯、领军、监门府为内官，自馀为外官）。於时天下繁富，四方无虞，衣冠文物为盛矣。既而渐为不道，百度方乱，号令日改，官名月易，图籍散逸，不能详备。唐职员多因隋制，虽小有变革，而大较不异（高祖制："文官遭父母丧者，听去职。"）。贞观六年，大省内官，凡文武定员六百四十有二而己（显庆元年初制："拜三师、三公、亲王、尚书令、雍州牧、开府仪同三司、骠骑大将军、左右仆射，并临轩册授。太子三少、侍中、中书令、诸曹尚书、诸卫大将军、特进、镇军辅国大将军、光禄大夫、太子詹事、太常卿、都督及上州刺史在京者，朝堂受册。"又制："文武官五品以上老及病不因罪解者，并听同致仕例。"）。龙朔二年，又改京司及百官之名（改尚书省为中台，门下省为东台，中书省为西台，其馀官司悉改之），咸亨元年复旧。至於武太后，再易庶官，或从宜创号（改尚书省为文昌台，门下省为鸾台，中书省为凤阁，御史台为肃政台，及诸寺卫等名。又置控鹤府官员），或参用古典（改六尚书为天地四时之官）。天授二年，凡举人，无贤不肖，咸加擢拜，大置试官以处之。试官盖起於此也（试者，未为正命。凡正官，皆称行、守。其阶高而官卑者称行，阶卑而官高者称守，官阶同者并无行、守字。太后务收物情，其年二月，十道使举人，并州石艾县令王山耀等六十一人，并授拾遗、补阙；怀州录事参军崔献可等二十四人，并授侍御史；并州录事参军徐昕等二十四人，并授著作郎；魏州内黄县尉崔宣道等二十二人，并授卫佐、校书、御史等。故当时谚曰："补阙连车载，拾遗平斗量，把推侍御史，碗脱校书郎。"试官自此始也）。於时擢人非次，刑网方密，虽骤历荣贵，而败轮继轨（神功元年制曰："自今本色出身，解天文者进转官不得过太史令，音乐者不得过太乐、鼓吹署令，医术者不得过尚药奉御，阴阳卜筮者不得过太卜令，解造食者不得过司膳寺诸署令。"又制："其有从勋官、品子、流外、国官、参佐、视品等出身者，自今不得任京清显要等官。若累阶应至三品者，不得进阶，每一阶酬勋两转。如先有上柱国者，听回授期以上亲。必有异行奇材别立殊效者，不拘此例。"）。神龙初，官复旧号（凡武太后所改之官）。二年三月，又置员外官二千馀人（国初旧有员外官，至此大增，加兼超授诸阉官为员外官者，亦千馀人。中书令李峤，初自地官尚书贬通州刺史，至是召拜吏部侍郎。峤志欲曲行私惠，求名悦众，冀得重居相位，乃奏请大置员外官，多引用势家亲识。至是，峤又自觉铨衡失序，官员倍多，府库由是减耗），於是遂有员外（员外官，其初但云员外。至永徽六年，以蒋孝璋为尚药奉御，员外特置，仍同正员。自是员外官复有同正员者。其加同正员者，唯不给职田耳，其禄俸赐与正官同。单言员外者，则禄俸减正官之半）、检校、试、摄、判、知之官（摄者，言敕摄，非州府版署之命。检校者，云检校某官。判官者，云判某官事。知者，云知某官事。皆是诏除，而非正命），逮乎景龙，官纪大紊，复有"斜封无坐处"之诵兴焉（景龙中，有太平、安乐、长宁、宜城等诸公主，及上官氏与其母沛国夫人郑氏、上官柴氏、贺娄氏、女巫陇西夫人赵氏，皆树用亲识，亦多猥滥。或出身臧获，或由於屠贩，多因赂货，累居荣秩，咸能别於侧门降墨敕斜封以授焉，故时人号为"斜封官"。时既政出多门，迁除甚众，自宰相至於内外员外官及左右台御史，多者则数逾十倍，皆无厅事可以处之，故时人谓之"三无坐处"，谓宰相、御史及员外官也）。先天以来，始惩其弊（元宗御极，宰相姚元崇、宋璟兼吏部尚书，大革奸滥，卜去其九。时有殿中侍御史崔涖、太子中允薛昭讽帝曰："先朝所授斜封官，恩命己布，而姚元崇、宋璟等洎先帝之明，归怨陛下，道路谤僁，天下称冤。柰何与万人为仇敌，恐有非常之变。"上以为然，乃下诏曰："诸缘斜封别敕授官，先令停任，官并量材叙用。"监察御史柳泽又上疏极言不可："其斜封官得免罪戾，己沐恩私。旬月之内频烦降旨，前敕令至冬处分，後敕又令替人却停，将何以止奸邪？将何以惩风俗？"）。至开元二十五年，刊定职次，著为格令（此格皆武德、贞观之旧制，永徽初已详定之，至开元二十五年再删定焉。至二十八年，又省文武六品以下官三百馀员及诸流外、番官等）。盖尚书省以统会众务，举持绳目。门下省以侍从献替，规駁非宜。中书省以献纳制册，敷扬宣劳。秘书省以监录图书。殿中省以供修膳服。内侍省以承旨奉引（尚书、门下、中书、秘书、殿中、内侍，凡六省）。御史台以肃清僚庶。九寺（太常、光禄、卫尉、宗正、太仆、大理、鸿胪、司农、大府，为九寺）、五监（少府、将作、国子、军器、都水为五监）以分理群司。六军（左右羽林、左右龙武、左右神武，为六军）、十六卫（左右卫、左右骁卫、左右武、左右威、左右领军、左右金吾、左右监门、左右千牛为十六卫）以严其禁御。一詹事府、二春坊（有左、右春坊，又有内坊，掌閤内诸事）、三寺（家令寺、率更寺、太仆寺）、十率（左右卫、左右司御、左右清道、左右监门、左右内侍，凡十率府）俾乂储宫。牧守、督护分临畿服（京府置牧，馀府、州置都督、都护、太守），设官以经之，置使以纬之（按察、采访等使以理州县。节度、团练等使以督府军事。租庸、转运、盐铁、青苗、营田等使以毓财货。其馀细务因事置使者，不可悉数。其转运以下诸使，无適所治，废置不常，故不别列於篇）。自六品以下，率由选曹，居官者以五岁为限。於是百司具举，庶绩咸理，亦一代之制焉。（一岁为一考，四考有替则为满。若无替，则五考而罢。六品以下，吏部注拟，谓之旨授。五品以上，则皆敕除。自至德之後，天下多难，甄才录效，制敕特拜，繁於吏部，於是兼试、员外郎倍多正员。至广德以来，乃立制限，州县、员外、兼试等官，各有定额。并云额内溢於限者，不得视职。其有身带京官冗职资名清美兼州县职者，云占阙焉，即如正员之例。官以三考而代，无替四考而罢，由是官有常序焉。）

唐自太宗时己有员外置，其後又有特置同正员。至於检校、兼、守、判、知之类，皆非本制。又有置使之名，或因事而置，事己则罢，或遂置而不废，其名类繁多，莫能遍举。肃、代以後，盗起兵兴，府库无蓄积，朝廷专以官爵赏功。诸将出征，皆给空名告身，自开府、特进、列卿、大将军，下至中郎将，听临事注名。其後，又听以信牒授人官爵，有至异姓王者。诸军但以职任相统摄，不复计官资高下。及清渠之败，复以官爵授散卒。由是官爵轻而货重，大将军告身一通，才易一醉。凡应募入军者，一切衣金紫，至有朝士僮仆衣金紫，称大官而执贱役者。名器之滥，至是而极（张巡在雍邱，才领一县千兵，而大将六人，官皆开府、特进。德宗避难於奉天，浑瑊之童奴曰黄岑，力战，即封渤海郡王。至於僖、昭之世，遂有促船郭使君、看马李仆射之号。德宗幸梁州，在道，民有献瓜果者，上欲试以散官，陆贽言："军兴以来，财赋不足以供赐，而职官之赏兴焉。方今之病，在於爵轻。设法贵之，犹恐不重，若又自弃，何以劝人？夫诱人之方，惟名与利。名近虚而於教为重，利近实而於德为轻。专实利而不济之以虚，则耗匮而物力不给。专虚名而不副之以实，则诞慢而人情不趋。夫突銛锋排患难者，则以是赏之。竭筋力展勤效者，又以是酬之。若献瓜果者受试官，则彼人将曰：'吾以忘躯命获官，而彼以献瓜果得官，是乃国家以吾之躯命同之瓜果矣。'"）。

宋朝设官之制，名号品秩一切袭用唐旧。然三师、三公不常置，宰相不专用三省长官。中书、门下并列於外，又别置中书於禁中，是谓政事堂，与枢密院对掌大政。天下财赋，内庭诸中外筦库，悉隶三司。中书省但掌册文、覆奏、考帐。门下省主乘舆八宝，朝会位版，流外较考，诸司附奏挟名而己。台、省、寺、监，官无定员，无专职，悉皆出入分莅庶务。故三省、六曹、二十四司，互以他官典领，虽有正官，非别敕不治本司事，事之所寄，十亡二三。故中书令、侍中、尚书令不与朝政，侍郎、给事不领省职，左右谏议无言责，而起居郎、起居舍人不执记事之笔。中书常阙舍人，门下罕除常侍。补阙、拾遗改为司谏、正言，而非特旨供职亦不任谏诤。至於仆射、尚书、丞郎、郎中、员外，居其官不知其职者，十常七八。秘书、殿中二省，名存实废，惟内侍所掌犹仿佛故事。九寺、五监，尤为空官。六统军、十六卫，每遇大礼朝会，但遣官摄事，以备仪范。天圣中，始以环卫官补宗室子。东宫官不常置，公主无邑司。节度使不食本镇租赋。藩府除授虽带都督之名，而实不行都督之事。京府以及四方大镇，皆有牧尹，而类非亲王不除。诸路无观察、采访，而观察、防御、团练、刺史，特以为右列叙迁之宠，虽有正任、遥领，大率不亲本州之务。诸司使、副，有东班、西班，又有横班。横班之有职事者，独閤门、客省、四方馆略有典掌，其他悉无所领。此其大概也。至於官人授受之别，则有官、有职、有差遣。官以寓禄秩、叙位著，职以待文学之选，而差遣以治内外之事。其次又有阶、有勋、有爵。故士人以登台阁、升禁从为显宦，而不以官之迟速为荣滞；以差遣要剧为贵途，而不以阶、勋、爵邑有无为轻重。时人为之语曰："宁登瀛，不为卿；宁抱椠，不为监。"虚名之不足砥砺天下也如此。自真宗、仁宗以来，议者多以正名为请。咸平中，杨亿首言："文昌会府，有名无实，宜复其旧。"既而言者相继，乞复二十四司之制。至和中，吴育亦言："尚书省天下之大有司，而废为间所，当渐复之。"然朝论异同，未遑釐正。神宗即位，慨然欲更其制。熙宁末，始命馆阁校《唐六典》。元丰三年，以摹本赐群臣，乃置局中书，命翰林学士张儘等详定。八月，下诏肇新官制，凡省、台、寺、监领空名者，一切罢去，而易之以阶。九月，详定所上《寄禄格》。会明堂礼成，近臣迁秩即用新制，而省、台、寺、监之官，各还所职矣。五年，省、台、寺、监法成。六年，尚书新省成，帝亲临幸，召六曹长贰以下，询之职事，因戒敕焉。初，新阶尚少，而转行者易以混杂。及元祐初，於朝议大夫六阶以上始分左、右。既又以流品无别，乃诏寄禄官悉分左、右，词人为左，馀人为右。绍圣中罢之。崇宁初，以议者有请，自承直至将仕郎，凡换选人七阶。大观初，又增宣奉至奉直大夫四阶。政和末，自从政至迪功郎，又改选人三阶，於是文阶始备。而武阶亦诏易以新名，正使为大夫，副使为郎，而横班十二阶使、副亦然。故有郎官大夫之首者。继又以新名未具，增置宣正履正大夫、郎，凡十二阶，通为横班，而文武官制益加详矣。大抵自元祐以後，渐更元丰之制：二府不分班奏事，枢密加置签书，徽省则既罢复建，户部则不领右曹，专典常平而总於其长，起居郎、舍人则通记起居而不分言动，馆职则增置校勘黄本。凡此皆与元丰稍异也。其後蔡京当国，率意自用，然动以继志为言。首更开府守臣为尹、牧，由是府分六曹，县分六案。又内侍省职，悉仿机庭之号。己而修六尚局，建三衙郎，又更两省之长为左辅、右弼，易端揆之称为太宰、少宰。是时员既滥冗，名且紊杂，故官有视秩，甚者走马承受升拥使华，黄冠道流亦预朝品。元丰之制，至此大坏。及宣和末，王黼用事，方且追咎元祐纷更，乃请设局，以修官制格目为名，书未成而边事起矣。

○官数

唐六十员，虞六十员（《尚书》云建官惟百。郑元云虞官六十，唐官未闻，尧、舜同道，或皆六十，并属官而言，则皆有百），夏百二十员（《尚书》云夏、商官倍，则二百。郑元云百二十），殷二百四十员（《明堂位》："二百。"郑元曰二百四十），周六万三千六百七十五员（内二千六百四十三人，外诸侯国官六万一千三十二人，按《礼记　王制》计之。商制同）。

右杜氏《通典》所载唐、虞、夏、商之官员数，往往以传闻异辞，故於注两存之。至周之官数，则以为出於《礼记　王制》。今考之，其所谓外诸侯官六万一千三十二人者，以《王制》云殷时天下诸侯国千七百七十三，内大国二百四十九，次国五百一，小国一千二十三。大国、次国则皆三卿、五下大夫、二十七上士。唯小国二卿，其大夫与士，如大国、次国之数。大凡列国卿、大夫、士有六万一千三十二人，其数是矣。独所谓内官二千六百四十三人者，未知何据。谨按周家之官数，莫详於《周礼》。今以《周礼》太宰以下及其属，稽其员数之可考者，除《冬官》一篇已亡，无所稽据外，而五官所掌，其有命官而难考员数者，如山虞，每大山中士二人、中山下士六人、小山二人；川衡，每大川下士十二人之类是也。又有元无命官者，如酒人、浆人之为奄，女御、女祝之为女，方相氏之为狂夫，蛮隶、罪隶之为徒隶是也。若此之外，则其数未尝不昭然可考。大概为公者三人，为卿者二十四人（六官六，六卿六，世妇六宫十二），中大夫共六十八人，下大夫共二百九十三人，上士共一千一百三十三人，中士共四千五百三十六人，下士共一万九千二百零九人。自公而至下士，总计二万五千二百六十六人。此则《周礼》所载内官可考之数也，与前数殊不吻合，今姑具载其目於后，以俟考订之精详者共评之。

《周礼》命官员数。

◎公

乡老，每二乡公一人（郑注："王置六乡，则公有三人。"）。

◎卿

太宰一（天官）　大司徒一（地官）　乡大夫每乡卿一人（注：六乡则卿六人，各主一乡之事，然总属司徒，非六官兼乡大夫也。地官）　太宗伯一（春官）　世妇每宫卿二人（注：王后六宫则十二人。疏谓此为奄卿。春官）　大司马一（夏官）　大司寇一（秋官）　司空一（《冬官》已亡，不能知其官数员数。然司空之为卿一人，不言可知也）。

右卿共二十四人。

◎中大夫

小宰二　司会二（右天官，共四人）　小司徒二　师氏一　州长：每州一，凡三十州，计三十人。遂大夫：每遂一人，六遂计六人。遂人二（右地官，共四十一人）

小宗伯二　大司乐二　内史一（右春官，共五人）　小司马二　戎右二　大驭二　戎仆二　校人二　职方氏四（右夏官，共十四人）　小司寇二　大行人二（右秋官，共四人）。

右中大夫共六十八人。

◎下大夫

宰夫四　太府二　司会四　内宰二（右天官，共十二人）　乡师四　党正：每党一人，凡一百五十党，计一百五十人。保氏一　司市二　司门二　遂师二　县正：每县一人，凡三十县，计三十人。廪人二（右地官，共一百九十五人）肆师四　世妇：每宫四人，六宫当二十四人。冢人二　墓大夫二　乐师四　太师二　太卜二　太祝二　太史二　巾车二（右春官，共四十八人）　军司马四　射人二　司士二　诸子二　虎贲氏二　太仆二　司甲二　司弓矢二　齐右二　齐仆二　职方氏八（右夏官，共三十人）　士师四　小行人四（右秋官，共八人）。

右下大夫共二百九十三人。

◎上士

宰夫八　宫正八　膳夫二　医师二　太府四　玉府二　司会八　司书二　职内二　职岁四　职币二　内宰四　内小臣奄上士四（郑注："奄称士者，异其贤。"愚按：此必奄官之受爵命，如後来内侍省官之类；如酒人等，只称奄几人，则泛泛趋走之奄，与府史等也。右天官，共计四十六人）乡师八　族师：每族一，凡七百五十族，计七百五十人。载师二　县师二　师氏二　司市四　泉府四　司门四　司关二　掌节二　遂师八　鄙师：每鄙一人，凡一百五十鄙，计一百五十人。土均二　稻人二　廪人四　舍人二（右地官，共九百四十八人）　肆师八　天府一　职丧二　乐师八　小师四　卜师四　太祝四　丧祝二　太史四　内史四　外史四　巾车二　都宗人二　家宗人二（右春官，共五十三人）舆司马八　司勋二　掌固二　候人六　射人四　司右二　小臣四　缮人二　戎右二　道右二　道仆十二　田仆十二　校人四　土方氏五（右夏官，共六十七人）　乡士八　职金二　司仪八　掌客二（右秋官，共二十人）。

右上士共一千一百三十三人。

◎中士

宰夫十六　宫正四　宫伯二　膳夫四　庖人四　内饔四　外饔四　兽人四　渔人二　食医二　疾医八　酒正四　宫人四　玉府四　内府二　外府二　司会十六　司书四　职内四　职岁八　职币四　司丧二　内宰八　典妇功二（右天官，共一百十八人）　乡师十六　闾胥：每闾一，凡三千闾，计三千人。封人四　鼓人六　牛人二　载师四　闾师二　县师四　遗人二　均人二　保氏二　司谏二　司救二　司市八　质人二　廛人二　泉府八　司门八　司关四　掌节四　遂师十六　酇長每酇一人凡七百五十酇，计七百五十人。旅师四　委人二　土均四　稻人四　土训二　诵训二　迹人四　卝人二　囿人四　廪人八　舍人四　仓人四　司禄四（右地官，共三千八百九十八人）　肆师十六　天府二　典瑞二　典命二　司服二　典祀二　世妇：每宫八人，六宫四十八人。冢人四　墓大夫八　职丧四　大胥四　典同二　磬师四　钟师四　笙师二　鎛师二　籲师四　籲章二　卜人八　龟人二　筮人二　占梦二　眡祲二　小祝八　丧祝四　司巫二　巫师二　小史八　冯相氏一　保章氏二　内史八　外史八　御史八　巾车八　典路二　车仆二　司常二　都宗人四　家宗人四（右春官，共二百四人）　行司马十六　马质二　司险二　掌疆八　司士六　诸子四　虎贲氏十二　旅贲氏二　祭仆六　司甲八　司兵四　司弓矢八　槀人四　驭夫二十　职方氏十六　怀方氏八　合方氏八　训方氏四　形方氏四　山师二　川师二　邍师四　匡人四　撢人四（右夏官，共一百五十八人）　乡士十六　遂士十二　县士三十二　方士十六　讶士八　朝士六　司民六　司刑二　司圜六　司隶二　布宪二　司仪十六　环人四　掌讶八　掌交八　掌察四方八　都则一　都士二　家士二（右秋官，共一百五十七人）。

右中士共四千五百三十六人。

◎下士

太宰：旅三十二。宫正八　官伯四　膳夫八　庖人八　内饔八　外饔八　亨人四　甸师二　兽人八　渔人四　鳖人四　腊人四　医师四　疡医八　兽医四　酒正八　凌人二　宫人八　掌舍四　幕人一　掌次四　太府八　司丧四　掌皮四　典妇功四　典丝二　典枲二　染人二　追师二　履人二　夏采四（右天官，一百七十九人）　司徒：旅三十二。比长：每比一人，凡一万五千比，计一万五千人。封人八　舞师二　牧人六　牛人四　充人二　遗人四　均人四　调人二　媒氏二　司市十六　质人四　廛人四　泉府十六　司门十六又每门二人王城十二门计二十四人　遂师：旅三十二。里宰：每里一人，凡三千里，计三千人。旅师八　稍人四　委人四　土均八　草人四　稻人八　土训四　诵训四　迹人八　卝人四　角人二　羽人二　掌葛二　掌染草二　掌炭二　掌茶二　掌蜃二　囿人八　廪人十六　仓人八　司禄八　司稼八（右地官，共一万八千二百九十六人）　宗伯：旅三十二。郁人二　鬯人二　鸡人一　司尊彝二　司几筵二　典祀四　职丧八　乐师十六　小胥八　磬师八　钟师八　笙师四　鎛师四　韎师二　旄人四　籲章四　鞮鞻氏四　典庸器四　司干二　卜人十六　叶氏二　占人八　小祝十六　丧祝八　甸祝二　诅祝二　小史十六　冯相氏四　保章氏四　内史十六　御史十六　巾车十六　典路四　车仆四　司常四（右春官，共二百七十五人）司马：旅三十二。司勋四　量人二　小子二　羊人二　司爟二　掌固八　司险四　候人十二　环人六　挈壶氏六　射人八　服石氏一　射鸟氏一　罗氏一　掌畜二司士十二　司右四　旅贲氏十六　节服氏八　御仆十二　隶仆二　弁师二　司戈盾二　缮人四　驭夫十四　校人十六　趣马一　巫马二　牧师四　庾人二　土方氏十　山师四　川师四　原师八（右夏官，共二百四十六人）　司寇：旅三十二。司刺二　司约二　司盟二　职金四　司厉二　犬人二　司圜十二　掌囚十二　掌戮二　司隶十二　布宪四　禁杀戮二　禁暴氏二　野庐氏六　蜡氏四　雍氏二　萍氏二　司寤氏二　司僺氏六　条狼氏六　修闾氏二　冥氏二　庶氏一　冗氏一　翨氏二　柞氏八　薙氏二　硩蔟氏一　翦氏一　赤友氏一蝈氏一　壶涿氏一　庭氏一　衔枚氏二　伊耆氏一　行夫三十二　掌客四　掌货贿十六　都则二　都士四　家士四（右秋官，二百一十三人）。

右下士共一万九千二百零九人。

有命官，难考员数：

山虞，每大山中士四人，下士八人；中山下士六人，小山下士二人（族、党、州、县、乡、酇、鄙、遂，皆有定数，可以推官数之多少，如云每遂中大夫一人，则六遂可知为六人，族师每族上士一人，则七百五十族可知为七百五十人之类。若山泽之名数，则注家不言其有几，所以难考官数）。林衡，每大林麓下士十二人，中林麓如中山之虞，小林麓如小山之虞。川衡，每大川下士十二人，中川下士四人，小川下士二人。泽虞，每大泽大薮中士四人，下士八人；中泽、中薮如中川，小泽、小薮如小川。场人，每场下士二人。司关，每关下士二人。内宗，凡内女之有爵者。外宗，凡外女之有爵者。都司马，每都上士二人，中士四人，下士八人。象胥，每翟上士一人，中士二人，下士八人。朝大夫，每国上士二人，下士四人。

无命官：

酒人（奄。郑注谓宦人，贾注谓不称士则称奄。亦府史之属）浆人（奄）笾人（奄）　醢人（奄）醯人（奄）　盬人（奄）　幂人（奄）　阍人　寺人　内竖　九嫔　女御　女祝　女史　内司服（奄）　缝人（奄）　胥师　贾师　司虣　司稽　肆长　邻长　舂人（奄）饎人（奄）　槀人（奄）　守祧（奄）瞽矇（奄）　视了　凡以神仕者　方相氏　圉师　罪隶　蛮隶　闽隶　夷隶　貉隶

汉自丞相至佐史，凡十三万二百八十五员（哀帝时数，兼诸府州郡胥吏）。後汉七千五百六十七员。晋六千八百三十六员。宋六千一百七十二员。齐二千一百三员。後魏七千七百六十四员。北齐二千三百二十二员（并内官）。後周二千九百八十九员（并内官）。隋一万二千五百七十六员（内官二千五百八十一，外郡县官九千九百九十五）。唐一万八千八百五员（内官二千六百二十，外郡县官一万六千一百八十五）。

宋内外官员数：

元丰间，南丰曾巩议经费，言景德官一万馀员，皇祐二万馀员，治平并幕职州县官三千三百馀员，总二万四千员。

《朝野杂记》："祖宗时，内外文武官通一万三千馀员。天圣中，两制、两省不及三十员，京朝官不及二千员，三班使臣不及四千员。庆历中，两制、两省至五十员，京朝官二千七百馀员，流外铨选人仅万计。乾道中，京朝官已三四千员，选人亦七八千员。绍熙二年，京朝官四千一百五十九员，合四选，凡三万三千一十六员。庆元二年，京朝官如绍兴之数，选人增至一万三千六百八十员，大使臣六千五百二十五员，小使臣一万八千七十员，通四选、凡四万二千有奇。盖五年之间所增，仅九千馀员，可谓官冗矣。嘉泰元年春，左选京官以上三千一百三十三员，选人万五千二百四员，大使臣以上六千八百五十四员，校尉以上万二千六百十六员，通四选，共三万七千八百馀员。是五年间所损，仅二千馀员，未知何故。"








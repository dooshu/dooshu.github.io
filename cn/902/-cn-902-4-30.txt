寄怀子留方二

枞阳突兀射蛟台，江流九派大孤（一作姑）来。
美人娟娟隔春水（一作春水中），徘徊烟雾真仙才。
锦衣宝剑青（一作黄）骢客，千金一诺重颜色。
与君颇似肝胆交，风尘四海空相忆。
我汝年皆十五馀，江南江北称神驹。
文章一顾云烟动，自视（一作愧）风流颇不如。
王师已报江州捷，上流帆樯如满月。
君家罴虎卧江头，英姿飒爽真奇绝。
何年六师呼渡河，金支翠华归东（一作京）都。
凤凰台下氍毹月，重结高阳旧酒徒。


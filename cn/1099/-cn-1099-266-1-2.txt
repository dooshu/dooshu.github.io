○為議處緊急海寇以救生靈以安根本事疏 【 議處兵將】

臣等切惟南都乃　祖宗根本之地。吳越為天下財賦之源。　國初建都金陵。葢倚兩浙為左輔。維揚雄據淮海。實為畿甸之北藩。均属要區。尤直慎守。臣等昨覩漕運都御史鄭曉、直隸浙江等處廵按御史孫慎趙炳然等題、俱為緊急倭寇事、內節開通泰蘇松嘉興等處地方、俱被倭賊攻圍刼掠、生靈受害極其慘酷、其參將盧鏜俞大猷等、俱與賊戰敗、僅以身免即其所言、則地方危急、士氣銷沮、亦巳其矣、况維揚蘇浙與南都密邇。信宿可至及。今不為之處。則將來之患。可勝言乎。夫用兵之道任將為急。然人才難得。亦難知。古稱百戰而名將出。今承平日久。武事廢弛。宜名將之難得。即目前所見。如俞大猷。盧鏜者。亦極一時之選。武弁之巨擘也。然近有此敗者。亦以未經懲創之過耳。昔秦孟明有崤函之敗。而卒收破晉之功。諸葛亮有街亭之悔。而終折仲達之氣。此二子者。曠世之雄。然亦必待道蹶而後得便。况於今之為將者乎。臣等以為盧鏜等。仍當假以原職。重以事權。畧其前愆。責以後效。彼既感再生之恩。必當效百死之報。同心戮力自能成功。若以一事之失。遽爾更置非保惜名將用兵第一義惟有臨敵易將之嫌亦恐一時無有出其右者昨御史趙炳然亦言緊急用人。勢甚難巳。炳然親臨其事。目擊其人。未必無見。伏惟　皇上留神採納。是亦使功不如使過之意也。然有能之將。亦必藉可用之兵。今浙中所恃者漳處之兵。吳中所恃者徐邳之兵。皆新遭喪敗。氣難驟振。臣等以為地方既受非常之禍亦當大破尋常之格。必南調各省土兵。為浙中蘇松之援。北募各處民兵。為淮揚通泰之援。其水戰兵船仍多取於漳泉。合勢併力。水陸夾攻。俾大遭挫衄。則外夷絕窺伺之念。畿甸有磐石之安。此一勞而永逸之道也。夫欲足兵。尤先足食。今　國家財用耗於禦虜。庫藏空虗。措置實難。苟非暫為權宜之術。則無以救燃眉之急。臣等愚見。欲將各省并直隸府分未曾被兵去處、此時江南全盛官民皆有餘積故集事稍易後來以趙司空之貪胡制使之汰而卒成厥功者物力足供也或取自官庫、或暫借歲派、各分定錢粮數目、及應接濟地方、立限解送、以供軍儲。其各處所調人馬行粮、徑令本省動支倉庫錢粮、照數給付、若各處解銀未到、粮餉一時無措、許令各該撫按官榜示富室、諭以禍福利害、各令量出資財以助軍需、彼中士民、達理者眾、其於身家輕重、利害多寡之較、籌之亦熟、必不以為厲巳也、或者謂勸借民間。反致騷擾殊不知此寇不除。則地方之患無巳。身家且不能保。又何有於資財乎。是猶覆舟者。不思身命之重。而惟憂囊?之溺也。惑亦甚矣。故斷大事者。惟計利害之大較。不眩於目前之是非也。臣等又惟近日諸將。往往敗事。固由於怯懦寡謀。然亦事權太輕。威令不行之所致。昔孫武斬宮嬪。穰苴誅莊賈。非好殺也。所以立威示信。而成節制之兵也。夫兵凶戰危。苟無大賞罰以鼓舞之。使之知有進死之榮。無退生之辱。則人亦孰肯自甘必死。以蹈危地哉。故命將而不假以生殺之權。而欲責其成功。是猶治河者盡去隄防。而欲免橫流之患。無是理也。今海賊濟水焚舟。為久住之計。此其志當不止於流劫而巳。而我猶蹈故襲常。欲以驕惰玩愒之卒。當彼銳氣方張之寇。其不敵宜矣。故欲責其决勝必須假以重權臨陣之際。俱得以軍法從事。則庶乎士卒畏我。而不畏敵。允為節制之兵。投之所向。無不如意矣。然兵法又曰。恩未敷而遽加之以威。則不服。今各處所調士卒。皆烏合之眾。應募而來。非素隸尺籍者。若非先懸重賞。何以壓服其心。即今沿海賞格。雖曾更定。然比之各邊。猶為差薄。後來賞格遂同北虜臣等以為今後斬獲首功。必須破格陞賞。則非惟作將士之氣。亦可免意外之虞矣。再照軍情重務。機會之來。間不容髮。今南京浙江相去　京師三千餘里。若彼中一切事機。必待奏覆而後敢行。為本兵者。亦待彼具奏。然後議處。文移往返動經旬月。彼此觀望。坐失機宜。禍變未弭。良由於此。臣等欲乞　皇上?下南京兵部及浙江等處提督衙門。今後但有地方緊急事情。應該便宜處置者。一面先行處置一面具本奏。聞。仍　?兵部務炳幾先。毋蹈後時。本兵若此使在外者有得心應乎之妙凡有應行事宜揆之理勢在所必然者彼中雖未及奏俱要預為酌。處、逐一題請施行。則南北恊謀。中外同心。機會不坐失。勝筭可以先定矣。


79　杜氏以冀亭爲冀國　入顛軨者蓋冀戎


晉假道于虞，曰：「冀爲不道，入自顛軨，伐鄍三門。」杜氏以冀亭爲冀國。案：僖二年杜注：「冀，國名。平陽皮氏縣東北有冀亭。」嘗考之東漢西羌傳「渭首有冀戎」，史記云秦武公伐而縣之，漢天水郡之冀縣也。秦本紀：「武公十年，伐邽戎、冀戎，初縣之。」集解：「地理志隴西有上邽縣。應劭曰：『即邽戎邑也。』冀縣屬天水郡。」入顛軨者，蓋冀戎。【原注】前此虢公敗犬戎于渭汭，蓋亦渭首之戎，但秦之縣冀，在晉假道于虞之前，蓋其餘種也。晉自有冀邑。【原注】冀缺爲卿，復與之冀。

【閻按】杜注「冀即晉之冀亭」，最是。王氏以爲漢縣，則今伏羌縣也，距虞千有餘里。

【元圻案】後漢書郡國志：「河東郡大陽有虞城，有下陽城，有顛軨坂。皮氏有冀亭。」〇水經「河水又經大陽縣南」，注：「地理志曰：『北虢也。』孔安國傳『傅説隱於虞、虢之間』，即此地。傅巖東北十餘里，即巔軨坂，左傳所謂『入自巔軨』者也。穆天子傳『南登于薄山窴軨之隥〔一〕，乃宿于虞』是也。」又：「砥柱山亦謂之三門矣。山在虢城東北，大陽城東也。」〇路史國名紀三：「冀并於晉，郄芮封之。漢之陭縣，今隸晉，有冀亭，在皮氏東北。傳云『冀爲不道』者。」據此三説，則閻氏説是也。〇路史國名紀四：「冥，鄍也，陝之平陸東北二十里有鄍城，冀伐之者。」

〔一〕「窴」，原作「」，據四庫本水經注卷四及穆天子傳卷六改。按「」是「顛」字的訛寫；「窴」用於地名音同「顛」，「窴軨」又作「顛軨」、「巔軨」。






卷三十九 讥诮门下

大中元年，魏扶知礼闱，入贡院题诗曰：“梧桐叶落满庭阴，锁闭朱门试院深。曾是昔年辛苦地，不将今日负前心。”及榜出，为无名子削为五言诗讥之。《南部新书》

先天中，王上客为侍御史，自以才望当在前行，忽除膳部员外郎，微有恨惋，吏部郎中张思咏曰：“有意嫌兵部，专心望考功。谁知脚踜蹬，几落省桥东。”盖膳部在省最东北隅也。

赵璘仪质么陋，第名后赴姻礼，傧相以诗嘲之曰：“巡关虽傍樗蒲局，望月还登乞巧楼。第一莫教娇太过，缘人衣带上人头。”又曰：“不知元在鞍桥里，将谓空驮席帽归。”又曰：“火炉床上平躯立，便与夫人作镜台。”

崔立言高退，隐茅山，善谑浪，为诗赠营妓敦庞者曰：“瓦棺寺里逢行迹，华岳山头露掌痕。不须惆怅愁难嫁，待与将书问岳神。”瓦棺寺有大佛迹，岳神大人。又醉中谑浙西廉使曰：“山夫留意向丹梯，连帅邀来出药畦。常见浙东夸镜水，镜湖元在浙江西。”并同上

《太平广记》言杜牧为宣州幕，有酒妓肥大，牧之赠诗曰：“盘祖当时有远孙，尚令今日逞家门。一车白土将泥脸，十幅红绡补破裈。瓦棺寺里逢行迹，华岳山头见掌痕。不须啼哭愁难嫁，待与将书问岳神。”与此同，未知孰是。

张唐卿进士第一人及第，期集于兴国寺，题壁云：“一举首登龙虎榜，十年身到凤凰池。”有人续云：“君看姚晔并梁固，不得朝官未可知。”后果终于京官。《笔谈》

惠崇诗自负有“河分冈势断，春入烧痕青”。时人或有疑讥其犯古者，嘲之曰：“河分冈势司空曙，春入烧痕刘长卿。不是师兄多古句，古人诗句似师兄。”《闲居诗话》

元居中作宿守，郡有官妓小苏善歌舞，幼而聪慧，元守甚怜之。一日宴罢，令就座客关彦长求诗。关善诙谐，即当时名公也，得诗云：“昔日闻苏小，今朝见小苏。未知苏小貌，得似小苏无？”由是以此自负，相传以起声，士大夫从此作诗甚众。洎长大，数年间体丰修长，未免尚语此。苏子瞻出知湖州，亦来乞诗。苏书与之云：“舞腰窈窕，影摇千尺龙蛇动；歌喉宛转，声散半天风雨寒。”此石曼卿《古松》诗，遂为士大夫笑。《泗上录》

曹唐、罗隐同时，才情不殊。罗曰：“唐有鬼诗。”或曰：“何也？”曰：“水底有天春寂寂，人间无路月茫茫。”唐曰：“罗有女子诗。”或曰：“何也？”曰：“若教解语应倾国，任是无情也动人。”此盖罗《牡丹》诗也。卢瓌《抒情》

贾岛狂狷行薄，执政恶之，故不与选。裴晋公于兴化作池亭，岛诗曰：“破却千家作一池，不栽桃李种蔷薇。蔷薇花谢秋风起，荆棘满庭公始知。”人皆恶其不逊。《古今诗话》

胡旦秘监性褊躁，丧明，居襄阳，爱讥郡政。夏英公常师事之。及公贵达，胡尚以青衿视公。公出镇襄阳，时一造焉。一日谓公曰：“读书乎？”曰：“郡事少暇，比只作得一《燕雀诗》。”胡曰：“试举之。”曰：“燕雀纷纷出乱麻，汉江西畔使君家。空堂自恨无金弹，任尔啾啾到日斜。”自尔少戢。

蔡君谟守福唐，会李太伯与陈烈于望海亭，以歌者侑酒，方举板一拍，陈惊怖越席，攀木逾垣而去。李作诗曰：“七闽山水掌中窥，乘兴登临到落晖。谁在画桥沽酒处，几多鸣橹趁潮归。晴来海色依希见，醉后乡心积渐微。山鸟不知红粉乐，一声檀板便惊飞。”盖讥其矫也。

梅圣俞过扬州，宋公序送鹅，作诗谢云：“尝游凤池上，曾食凤池萍。乞与江湖客，从交养素翎。”公序得诗不怿。(并)同前

乾符末，有客寓于广陵开元寺，不为僧所礼，以笔题门而去：“龛龙去东海，时日隐西斜。敬文今不在，碎石入流沙。”僧众皆不能详之。独有沙弥能解，众问其由，则龛龙去矣有合字；时日隐矣有寺字；敬文不在苟字也；碎石入流沙卒字也。此不逊之言辱我曹也。众僧大悟。沙弥乃懿皇朝云皓供奉也。[《桂苑丛谈》]

《长沙六快诗》，致仕屯田王揆作也。六人谓帅周沆、漕赵良规、宪李硕、刘舜臣、倅朱景阳、许玄。诗略曰：“湖外风物奇，长沙信难续。衡峰排古青，湘水湛寒绿。舟楫通大江，车轮会平陆。昔贤官是邦，仁泽流丰沃，今贤官是邦，刳啖人脂肉。怀昔《甘棠》化，伤今猛虎毒。然此一郡内，所乐人才六：漕与二宪僚，守连两通属。高堂日暮会，深夜继以烛。帏幕皆绮纨，器皿尽金玉。歌喉若珠累，舞腰如素束。千态与万状，六人欢不足。因成《快活诗》，荐之尧舜目。”余数联猥不可录。揆与樊太博立里闬交素，俱老于故乡而林泉相依，以二疏自高。谤诗既出，捕樊以胁之。樊义薄无守，悉以游从之事卖之，以求苟免而希赏。狱具讟谤削籍，立以告发加秩，昂然拜命，略无三褫之羞。训词云：“为尔交者，不其难乎？”《湘山野录》

皇甫松著《醉乡日月》三卷，自叙之云：“松，丞相奇章公表甥，然不荐举。”因襄阳大水，遂为《大水变》极言诽谤，有“夜入真珠室，朝游玳瑁宫”之句。丞相有爱姬名真珠。[《摭言》卷十]

张曙、崔昭纬，中和间西川同举，相与谒日者问命，时曙自恃才名籍甚，人皆呼为将来状元，崔亦分居其下。无何，日者殊不顾曙，惟目崔曰：“将来万全及第。”曙有愠色，曰：“郎君亦及第，但崔家郎君拜相，当于此时过堂。”既而曙果以怆恤不终场，昭纬首冠，曙以诗刺之曰：“千里江山陪骥尾，五更风水失龙鳞。昨夜浣沙溪上雨，绿杨芳草为何人！”崔不平之。会夜饮，崔以巨觥饮张，拒之，崔曰：“但吃，待我作宰相，与你取状元。”张拂衣而出，因不叶。后七年，崔自内大廷拜，张于后三榜裴公下及第，果于崔公下过堂。并同上　[《唐摭言》卷十一]

崔珏佐大魏公幕，与副车袁充不叶，公俱荐之于朝，崔拜芸阁校仇。纵舟江浒，会有客以丝桐诣公，公善之而迎珏至，公从容为客请一篇。珏方怀拂郁，因而发泄所蓄为诗：“七条弦上五音寒，此艺知音自古难。惟有河南房次律，始终怜得董亭兰。”公不怿，崔大惭恚。[《摭言》卷十一]

元微之在浙东时，宾府有薛书记，饮酒醉，因争令，以酒器击伤微之，由是遂去幕，乃作《十离诗》为献。诗云：“驯扰朱门四五年，毛香足净有人怜。无端咬着亲情脚，不得红丝毯上眠，”《犬离家》“越管宣毫始称情，红笺纸上撒花琼。都缘用久锋头尽，不得羲之手里擎。”《笔离手》“云耳红毛浅碧蹄，追风曾到日东西。为惊玉貌郎君坠，不得华轩更一嘶。”《马离厩》“陇西独自一孤身，飞去飞来上锦茵。都缘出语无方便，不得笼中更唤人。”《鹦鹉离笼》“出入朱门未忍抛，有人常爱语咬咬。衔泥秽污珊瑚簟，不得梁间更垒巢。”《燕离巢》“皎洁圆明内外通，清光似照水晶宫。都缘一点瑕相污，不得终宵在掌中。”《珠离掌》“戏跃莲池四五秋，常摇朱尾弄轮钩。无端摆断芙容朵，不得清波更一游。”《鱼离池》“爪利如锋眼似铃，平原捉兔趁高晴。无端窜向青云外，不得而今臂上擎。”《鹰离韝》“蓊郁新栽四五行，常将贞节负秋霜。为缘春笋钻墙出，不得垂阴覆玉堂。”《竹离亭》“铸泻黄金鉴始开，初生三五月徘徊。为遭无限尘蒙污，不得华堂上玉台。”《鉴离台》元公诗曰：“马上同携今日杯，湖边还拂去年梅。年年只是人空老，处处何曾花不开。歌咏每添诗酒兴，醉酣还命管弦来。樽前百事皆依旧，点检唯无薛秀才。”《摭言》　《鉴戒录》有薛涛上连帅《犬离家》《鱼离池》《鹦鹉离笼》《竹离丛》《珠离掌》五诗。谓薛书记，不知孰是。

赵昌言为枢密副使，时陈仪与董俨俱为三司盐铁副使，胡旦知制诰院，尽同年生，俱少年，为一时之俊。梁颢又尝与同幕。五人者旦夕会饮于枢第，茶觞壶矢，未尝虚日。每乘醉，夜方归。金吾吏逐夜候马首声喏。仪以醉鞭指其吏曰：“金吾不惜夜，玉漏莫相催。”都人谚云：“陈三更，董半夜。”《玉壶清话》

张文潜尝作《齐安行》，词甚不美，末云：“最愁三伏热如甑，北客十人九人病。百年坐死回中州，千金莫作齐安游。”而潘邠老，黄人也，为作解嘲云：“为邦虽陋勿雌黄，我曾侍立苏公旁。见公颜色不憔悴，不似贾谊来江湘。它州虽粗胜吾州，无此两公相继游。”《王直方诗话》

王令逢原，广陵人，既见知于舒王，声誉赫然，时附丽之徒望风伺候，守牧冠盖日满其门，进誉献谄，初不及文字间也。逢原厌之，大署其门云：“纷纷闾巷士，看我复何为？来即令我烦，去即我不思。”意有知耻者，而干谒不衰。

东坡号思聪诗为《水镜集》，又作序赠之云：“聪能为水镜，以一含万，则书与诗当益奇。吾将观焉，以为聪得道深之候。”及聪来京师，种种不进，有人戏之云：“水镜年来亦太昏。”

张文潜作《大旱诗》云：“天边赵盾益可畏，水底武侯方醉眠。”时人以为几于“汤潯右军”也。并同上

晋刘道真遭乱，于河侧牵船，见一老妪摇橹，道真嘲之曰：“女子何不调机弄杼，因甚旁河摇橹？”答曰：“丈夫不跨马挥鞭，因甚旁河牵船？”又尝与人草中同盘共饮，见一妪将两小儿过，并着青衣，嘲之曰：“青羊引双羔。”妇人曰：“两猪共一槽。”道真无以对。《因话录》

唐宋国公瑀不解射，九月九日赐射，瑀箭俱不着垛，一无所获。欧阳询咏之曰：“急风吹缓箭，弱手驭强弓。欲高翻复下，应西还又东。十回俱着地，两度并擎空。借问谁为此，只应是宋公。”萧瑀封宋国公。后帝见此诗，谓瑀曰：“此乃四十字章疏也。”由是与询有隙。《太平广记》

东皋子王勣字无功，有《杜康庙碑醉乡记》，备言酒德。广陵人刘虚白擢进士第，嗜酒，有诗云：“知道醉乡无户税，任他荒却下丹田。”世之嗜酒者，苟为仲尼之徒，得无为诰戒乎？《北梦琐言》

李度，显德中举进士，攻诗，有“醉轻浮世事，老重故乡人”之句，人多诵之。王朴为枢密，以此一联荐于申文炳知举，遂擢为第三，人或嘲曰：“主司只选一联诗。”《玉壶清话》

寇文公尝与张洎同省，一日作《庭雀诗》讥洎曰：“少年挟弹多狂逸，不用金丸用蜡丸。”盖讥洎顷在江南重围中而与李煜草诏内于蜡丸中追上江救兵之事也。洎不免强颜附之，后稍亲昵。同上

龚彦和谪化州，持不杀戒，日夜礼佛，对客虮虱满衣领，不恤也。邹志完嘲曰：“衣领从教虱子缘，夜深拜得席儿穿。道乡活计君知否，饥即须餐困即眠。”《冷斋夜话》

崔日用为御史中丞赐紫。是时佩鱼须有特恩，内宴，中宗命群臣撰词，曰：“台中鼠子直须谙，信足跳梁上壁龛。倚翻灯脂污张五，还来嚼带报韩三。莫浪语，其王相。大家必若赐金龟，卖却猫儿相报上。”中宗命以金鱼赐之。《本事诗》

秦韬玉，京兆人，父为左千牛将军。韬玉有词藻，工长短歌，有《公子行》曰：“阶前莎绿毯不卷，银龟喷香挽不断。乱花织锦柳捻丝，妆点池台画屏展。主人功业传国初，六亲联络驰朝车。斗鸡走狗家世事，抱来皆佩黄金鱼。却笑儒生把书卷，学得颜回忍饥面。”为田令孜擢用，未几岁至丞郎。《摭言》

陈文亮，闽人。少为浮屠，后入王氏幕下，终遇害。僧文彧有诗赠之曰：“闻学汤休长鬓髭，罢修禅颂不披缁。龙盂虎锡安何处？象简银鱼得几时！宗炳社抛云一榻，李膺门醉酒千卮。莫言谁管你闲事，今日尘中复是谁？”文亮为僧尝为诗云：“谁管你闲事，尘中自有人。”故文彧讥之也。及遇害，文彧复吊之云：“不知冥漠下，今似鹧鸪无？”为文亮尝《代迁客吟鹧鸪诗》云：“毛羽锦生光，江南是你乡。四山声欲合，迁客路犹长。相应隈丛竹，低飞近夕阳。就中汨罗岸，非细断人肠。”《雅言系述》

王禹锡字元圭，行第十六，与东坡有姻。尝作《贺知县喜雨诗》云：“打叶雨拳随手重，吹凉风口逐人来。”自以为得意。东坡见之曰：“十六郎作诗，怎得如此不入规矩？”禹锡云：“盖是醉中所作。”异日又将一大轴呈坡，坡读之云：“尔复醉耶？”[《王直方诗话》]









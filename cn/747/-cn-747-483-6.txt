○贞元十三年中书试进士策问二道

问：先师之言，辨君子小人而巳。勤学则举六蔽，咸事则称九德，推其性类，又极於是矣。孟轲之数圣者，有清有和；文子之言人位，上五下五。列夷惠於天纵，颇有所疑况牛马於最灵，岂为至当？班固之《古今表》，刘邵之《人物志》，或品第乖迕，或钩摭纤微，诚有可观，恐未尽善。既强为巳之学，必有析理之精，敬俟嘉言，以未达。

问：乃者西裔背盟，劳师备塞，今戎王自毙，边遽以闻。而议者或曰：“因其丧而吊之，可以息人。”或曰：“乘其虚而伐之，可以辟地。”或曰：“夷实无厌，兵者危事，皆所以疲中国也，不若如故。”是三者必有可采，思以辨之。


卷十九

<集部，词曲类，词选之属，御选历代诗余

钦定四库全书

御选历代诗余卷十九目录【起四十八字至四十九字】

庆春时

晏几道【二首】

春光好【又一体】

葛立方

海棠春【又一体】

秦观

马洪

张綖

吴鼎芳

双头莲令

赵师侠

双鸂鶒

朱敦儒

鬲溪梅令

姜夔

一落索【又一体】

秦观

前调【又一体】

严仁

洞天春

欧阳修

胡捣练

晏殊

喜团圆

晏几道

柳梢青

张孝祥

前调【又一体】

杨慎

西地锦【又一体】

石孝友

添字采桑子

李清照

阮郎归【又一体】

吴子孝

三字令

欧阳炯

沈宜修

叶纨纨

醉桃源

赵鼎

画堂春【又一体】

赵长卿

烛影揺红

贺铸

毛滂【二首】

王仲

张炎

吴子孝

撼庭秋

晏殊

惜分飞

辛弃疾

碧玉箫

无名氏

伊州三台

赵师侠

谪仙怨

刘长卿

镜中人

无名氏

山外云

张雨

桃源忆故人

欧阳修【二首】

苏轼

黄庭坚

秦观【二首】

王庭珪

赵长卿

张孝祥

朱敦儒

管监

陆游【二首】

郑域

史达祖

汪莘

吴文英【二首】

周密

赵君举

元好问

吴子孝

陈子龙

太常引

辛弃疾【二首】

元好问

杨果

许有壬【二首】

马熙

许桢

张埜

倪瓒【二首】

张雨

刘燕哥

应天长【又一体】

南唐李煜

顾夐

冯延巳

张大烈

酒泉子【又一体】

潘阆【二首】

画堂春

张先

黄庭坚

前调【又一体】

赵长卿

极相思

吕渭老【二首】

蔡伸

陆游

吴文英

燕归梁

张孝祥

前调【又一体】

杜安世

贺圣朝【又一体】

叶清臣

赵鼎

马庄父

阳台梦

後唐庄宗

武陵春【又一体】

赵师侠

李清照

归去来

柳永

沙塞子【又一体】

葛立方

前调【又一体】

赵彦端

越江吟

苏易简

惜春郎

柳永

醉乡春

秦观

凤孤飞

晏几道

洛阳春【又一体】

欧阳修

月宫春

毛文锡

双韵子

张先

河渎神

温庭筠【三首】

孙光宪【二首】

辛弃疾

前调【又一体】

张泌

月中行

韩淲

前调【又一体】

陈允平

玉连环【又一体】

陈凤仪

少年游

周密

更漏子【又一体】

欧阳炯

御选历代诗余卷十九目录

钦定四库全书

御选历代诗余卷十九【起四十八字至四十九字】

司经局洗马掌局事兼翰林院修撰加二级【臣】王奕清奉旨校刋

庆春时

【双调四十八字】

庆春时　　　　　　　　　　　晏几道

倚天楼殿昇平风月彩仗春移鸾丝凤竹长生调里迎得翠舆归　雕鞍游罢何处还有心期浓熏翠被深停画烛人约月西时

前调　　　　　　　　　　　晏几道

梅梢已有春来音信风意犹寒南楼暮雪无人共赏闲却玉阑干　殷勤今夜凉月还似眉弯尊前爲把桃根丽曲重倚四弦看

春光好

【又一体双调四十八字】

春光好　　　　　　　　　　　葛立方

禁烟却酿春愁正系马清淮渡头後日清明催叠鼓应在扬州　归时元巳临流要绮陌芳郊恣游三月羁怀当一洗莫放觥筹

海棠春

【又一体双调四十八字】

海棠春　　　　　　　　　　　秦　观

流莺牕外啼声巧睡未足把人惊觉翠被晓寒轻宝篆沉烟袅　宿酲未解宫娥报道别院笙歌会早试问海棠花昨夜开多少

前调　　　　　　　　　　　　马　洪

越罗衣薄轻寒透正画阁凤帘飘绣无语小莺慵有恨垂杨痩　桃花人面应依旧忆那日擎浆时候添得暮愁牵只爲秋波溜

前调　　　　　　　　　　　　张　綖

探春东郭春犹早道此际春光更好残雪陇头梅微雨溪边草　东风十里楼台晓又领取一番花鸟欲抱锦琴弹谁信知音少

前调　　　　　　　　　　　吴鼎芳

紫骝门外嘶声去千万叠销魂烟树不忍看伊行无计留伊住　东风似解离人意做一阵廉纤花雨含笑进门时又恐明朝霁

双头莲令

【赵师侠词咏本意盖以事名调也双调四十八字】

双头莲令【信丰双莲】　　　　　　　赵师侠

太平和气兆嘉祥草木总成双红苞翠盖出横塘两两鬭芬芳　干揺碧玉并青房仙髻拥新妆连枝不解引鸾皇留取映鸳鸯

双鸂?

【朱敦儒词咏本意双调四十八字】

双鸂鶒　　　　　　　　　　朱敦儒

拂破秋江烟碧一对双飞鸂鶒应是远来无力稍下相偎沙碛　小艇谁吹横笛惊起不知消息悔不当时描得如今何处寻觅

鬲溪梅令

【姜夔自度腔双调四十八字】

鬲溪梅令【无锡归寓意】　　　　　　　姜　夔

好花不与殢香人浪粼粼又恐东风归去緑成隂玉钿何处寻　木兰双桨梦中云水横陈漫向孤山山下觅盈盈翠禽啼一春

一落索

【又一体双调四十八字】

一落索　　　　　　　　　　　秦　观

杨花终日飞舞奈久长难驻海潮虽是暂时来却有个堪凭处　紫府碧云爲路好相将归去肯如薄幸五更风不解与花爲主

前调【又一体】　　　　　　　　　　严　仁

清晓啼莺红树又一双飞去日高花气扑人来独自个伤春无绪　别後暗寛金缕倩谁传语一春不忍上高楼爲怕见分携处

洞天春

【双调四十八字以欧阳修一首平仄爲正】

洞天春　　　　　　　　　　　欧阳修

莺啼緑树声早槛外残红未埽露点真珠徧芳草正帘帏清晓　秋千宅院悄悄又是清明过了燕蝶轻狂柳丝撩乱春心多少

胡捣练

【双调四十八字与望仙楼分别惟换头第一句七字】

胡捣练　　　　　　　　　　　晏　殊

小桃花与早梅花尽是芳妍品格未上东风先拆分付春消息　佳人钗上玉尊前朶朶浓香堪惜谁把彩毫描得免恁轻抛掷

喜团圆

【双调四十八字後段字句与人月圆同】

喜团圆　　　　　　　　　　　晏几道

危楼静鎻牕中遥岫门外垂杨珠帘不禁春风度解偷送余香　眠思梦想不如双燕得到兰房别来只是凭高泪眼感旧离肠

柳梢青

【双调四十八字】

柳梢青　　　　　　　　　　　张孝祥

碧云风月无多莫被名缰利锁白玉爲车黄金作印不恋休呵　争如对酒当歌人是人非恁麽年少甘罗老成吕望毕竟如何

前调【又一体】　　　　　　　　　　杨　慎

晕雪融霞若烟若雾何处人家宗玉墙东文君垆下占断韶华　梅花巳罢横斜柳条犹未藏鸦锦树烘春琼枝袅月留醉仙娃

西地锦

【又一体双调四十八字】

西地锦　　　　　　　　　　　石孝友

回望玉楼金阙正水遮山隔风儿又起雨儿又急好愁人天色　两岸荻花枫叶争舞红吹白中秋过也重阳近也作天涯孤客

添字采桑子

【双调四十八字】

添字采桑子【芭蕉　　　　　宋媛】李清照

牕前谁种芭蕉树隂满中庭隂满中庭叶叶心心舒卷有余情　伤心枕上三更雨点滴凄清点滴凄清愁损离人不惯起来听

阮郎归

【又一体双调四十八字】

阮郎归【夜登丛桂楼】　　　　　　　　吴子孝

一年月色最宜秋银河映玉流半轮寒魄未曾周清光处处浮　金尊瑶管共绸缪毫端风景收名山相望倚危楼知音千古求

三字令

【此调始於後蜀欧阳炯皆三字句前後皆八句双调四十八字】

三字令　　　　　　　　　　　欧阳炯

春欲尽日迟迟牡丹时罗幌卷翠帘垂彩牋书红粉泪两心知　人不在燕空归负佳期香烬落枕函欹月分明花澹薄惹相思

前调　　　　　　　　　　【明媛】沈宜修

花落尽柳隂低雨丝霏香雾湿彩云迷带愁飞飞去也武陵西　新梦短漏依依剩相思残月冷晓烟凄蝶香浓莺语碎断肠时

前调【香扑　　　　　　　　明媛】叶纨纨

疑是镜又如蟾最婵娟红袖里緑牕前殢人怜羞锦带妒花钿　兰浴罢衬春纤扑还拈添粉艳玉肌妍麝氤氲香馥郁透缃缣

醉桃源

【双调四十八字】

醉桃源【春晓】　　　　　　　　　赵　鼎

青春不与花爲主花正开时春暮花下醉眠休诉看取春归去　莺愁蝶怨春知否欲问春归何处只有一尊芳醑留得青春住

画堂春

【又一体双调四十八字】

画堂春【游西湖有感】　　　　　　　　赵长卿

湖光乘雨碧连天绕堤映草芊芊舞风杨柳欲撕緜依依起翠烟　还是春风客路对花空负婵娟暮寒楼阁碧云间罗袖成斑

烛影揺红

【宋徽宗命大晟府改王诜忆故人词因词有烛影揺红句遂以名调但诜词本五十字此则双调四十八字以起二句分别另立调名不得以忆故人名此调也】

烛影揺红　　　　　　　　　　贺　铸

波影翻帘泪痕凝烛青山馆离魂十里念佳期襟佩如相款　惆怅更长梦短但衾枕余芳賸暖半牕斜月照人肠断啼乌不管

前调【松牕午梦初觉】　　　　　　　　　毛　滂

一亩清隂半天潇洒松牕午牀头秋色小屏山碧长垂烟缕　枕畔风揺緑户唤人醒不敎梦去可怜恰到痩石寒泉冷云出处

前调　　　　　　　　　　　　毛　滂

緑鬓飘萧漫郎巳是青云晩古槐隂外小阑干不负看山眼　此意悠悠无限有云山知人醉嬾他年寻我水边月厎一蓑烟短

前调　　　　　　　　　　　　王　仲

烟雨江城望中緑暗花枝少惜春长待醉东风却恨春归早　纵有幽欢会巧奈如今风情渐杳秦楼何处画阑愁倚天涯芳草

前调【答邵素心】　　　　　　　　　　张　炎

隔水呼舟采香何处追游好一年春事二分花犹有花多少　容易繁华过了趁园林飞红未埽旧酲新醉几日不来緑隂芳草

前调　　　　　　　　　　　　吴子孝

万緑堂前谁栽丛桂添秋色森森翠叶拥金葩尘世逢香国　露冷风清月白闭重门无人怜惜莫停歌板好泛霞觞赏心难得

撼庭秋

【双调四十八字与撼庭竹无涉】

撼庭秋　　　　　　　　　　　晏　殊

别来音信千里恨此情难寄碧纱秋月梧桐夜雨几回无寐　楼高目断天遥云黯只堪憔悴念兰堂红烛心长焰短向人垂泪

惜分飞

【双调四十八字】

惜分飞　　　　　　　　　　　辛弃疾

翡翠楼前芳草路宝马堕鞭暂驻最是周郎顾几度歌声误　望断碧云空日暮流水桃源何处古道春归去更无人管飘红雨

碧玉箫

【双调四十八字】

碧玉箫　　　　　　　　　　　无名氏

轻暖吹香薰风涨緑北牕添得琅玕玉新粉微含翠浪明如沐　珠泪偷弹纤腰减束天涯劳我危楼目燕子无情斜语阑干曲

伊州三台

【州或作洲双调四十八字调笑令亦名三台令与此迥别】

伊州三台　　　　　　　　　　赵师侠

桂花移自云岩更被灵砂染丹清露湿酡顔醉乘风下临世间　素娥襟韵萧闲不与羣芳并看簌簌绦绡单觉身轻梦回广寒

谪仙怨

【调本唐时乐府中新声後用以填词盖即回波而衍之爲八句也双调四十八字】

谪仙怨　　　　　　　　　　　刘长卿

晴川落日初低惆怅孤舟解携鸟向平芜远近人随流水东西　白云千里万里明月前溪後溪独恨长沙谪去江潭春草萋萋

镜中人

【双调四十八字】

镜中人　　　　　　　　　　　无名氏

柳烟浓梅雨润芳草緜緜离恨花坞风来几阵罗袖沾香粉　独上小楼迷远近不见浣溪人信何处笛声飘隐隐吹断相思引

山外云

【张雨作此词赠句曲道友即名茅山逢故人双调四十八字】

山外云　　　　　　　　　　　张　雨

山下寒林平楚山外云帆烟渚不饮如何吾生如梦鬓毛如许　能消几度相逢遮莫而今归去壮士黄金昔人黄鹤美人黄土

桃源忆故人

【或作桃园者误一名虞美人影双调四十八字】

桃源忆故人　　　　　　　　　欧阳修

梅梢弄粉香犹嫩欲寄江南春信别後寸肠萦损说与伊争稳　小炉独守寒灰烬忍泪低头划尽眉上万重新恨竟日无人问

前调　　　　　　　　　　　　欧阳修

莺愁燕苦春归去寂寂花飘红雨碧草緑杨岐路况是长亭暮　少年行客情难诉泣对东风无语目断两三烟树翠隔江淹浦

前调　　　　　　　　　　　　苏　轼

华胥梦断人何处听得莺啼红树几点蔷薇香雨寂寞闲庭户　暖风不解留花住片片着人无数楼上望春归去芳草迷归路

前调　　　　　　　　　　　　黄庭坚

碧天露洗春容净淡月晓收残晕花上密烟飘尽花底莺声嫩　云归楚峡厌厌困两点远山新恨和泪暗弹红粉生怕人来问

前调　　　　　　　　　　　　秦　观

秦楼深锁薄情种清夜悠悠谁共羞见枕衾鸳凤闷即和衣拥　无端画角严城动惊破一番新梦牕外月华霜重听彻梅花弄

前调　　　　　　　　　　　　秦　观

碧纱影弄东风晓一夜海棠开了枝上数声啼鸟妆点知多少　妒云恨雨腰肢袅眉黛不堪重埽薄幸不来春老羞带宜男草

前调【辰州送客】　　　　　　　　　　王庭珪

催花一霎清明雨留得春风且住两岸柳汀烟隖未放行人去　人如双鹄云间举明月扁舟何处只向武陵南渡便是长安路

前调【初春】　　　　　　　　　　赵长卿

夜来一阵东风暖春到桃腮柳眼对景可堪肠断强把眉愁展　花朝惹起归期念前事从头忖徧凝想水遥山远空结相思怨

前调【冬饮】　　　　　　　　　张孝祥

朔风弄月吹银霰帘幙低垂三面酒入玉肌香软压得寒威敛　檀槽乍拨么丝慢弹得相思一半不道有人肠断犹作声声颤

前调　　　　　　　　　　　朱敦儒

雨斜风横香成阵春去空留春恨欢少愁多因甚燕子浑难问　碧尖蹙损眉慵晕泪湿臙脂红沁可惜海棠吹尽又是黄昏近

前调　　　　　　　　　　　管　监

小园十日狂风雨几阵桃花红去惟有緑牕朱户春色常如许　歌声屡唤飞云驻销得行人且住倒尽玉壶春露醉到无愁处

前调　　　　　　　　　　　陆　游

阑干几曲高斋路正在重云深处丹碧未乾人去高栋空留句　离离芳草长亭暮无奈征车不住惟有断鸿烟渚知我频回顾

前调　　　　　　　　　　　　陆　游

城南载酒行歌路冶叶倡条无数一朶鞓红凝露最是伤心处　莺声无赖催春去那更兼旬风雨试问岁华何许芳草连天暮

前调　　　　　　　　　　　　郑　域

东风料峭寒吹面低下绣帘休卷憔悴怕他春见一任莺花怨　新愁不许诗排遣尘满玉毫金砚若问此愁深浅天濶浮云远

前调【赋桃花】　　　　　　　　　　史达祖

明霞烘透春机杼春在明霞多处我是有诗渔父一梦秦天古　柳枝巷陌深朱户墙外东风一树十五年来凝伫弹尽臙脂雨

前调　　　　　　　　　　　　汪　莘

人间只解留春住不管秋光归去一阵西牕风雨秋也归何处　柴扉半掩闲庭户黄叶青苔无数犹把小春分付梅蕊前村路

前调　　　　　　　　　　　　吴文英

越山青断西陵浦一岸密隂疎雨潮带旧愁生暮曾折垂杨处　桃根桃叶当时渡呜咽风前柔橹燕子不留春住空寄离樯语

前调【咏香橙】　　　　　　　　　　吴文英

黄苞先着风霜劲独占一年佳景点点吴盐雪凝玉脍和虀冷　洋园谁识黄金径一棹洞庭秋兴香荐兰皋汤鼎残酒西牕醒

前调　　　　　　　　　　　　周　密

流苏静掩罗屏小春梦苦无分晓一缕旧情谁表暗逐余香袅　相思嬾寄流红杳人痩花枝多少郎马未归春老空怨王孙草

前调　　　　　　　　　　　　赵君举

芳菲巳有枝头露寒着轻罗未去午夜鸾车鹤驭散入千莲步　粉香度曲嬉游女草草相逢无据肠断泪零无数洒作花梢雨

前调【代赠良佐所亲】　　　　　　　　　元好问

楚云不似阳台旧只是无心出岫竹外天寒翠袖寂寞啼妆痩　弦声宛转春风手殢得行人病酒明日西城回首肠断江南柳

前调　　　　　　　　　　　　吴子孝

碧堂窈窕春初到风起晩来寒陗金字屛围香燎酒美歌声妙　赏心佳景人年少尘世难逢欢笑揽袖劝停归棹月向梅花照

前调　　　　　　　　　　　　陈子龙

小楼极望连平楚帘卷一帆南浦试问晩风吹去狼藉春何处　相思此路无重数毕竟天涯几许莫听娇莺私语怨尽棃花雨

太常引

【一名太清引双调四十九字】

太常引【建康中秋夜】　　　　　　　　辛弃疾

一轮秋影转金波飞镜又重磨把酒问姮娥被白髪欺人奈何　乘风好去长空万里直下看山河斫去桂婆娑人道是清光更多

前调　　　　　　　　　　　　辛弃疾

仙机似欲织纤罗髣髴度金梭无奈玉纤何却弹作清商恨多　珠帘影里如花半面絶胜隔帘歌世路苦风波且痛饮公无渡河

前调　　　　　　　　　　　　元好问

十年流水共行云相见重情亲沧海内扬尘便疑是前身後身　风台月榭舞裠歌扇乐事几回新莫话洛阳春更谁似銮坡故人

前调　　　　　　　　　　　　杨　果

一杯聊为送征鞍落叶满长安谁料一儒冠直推上淮隂将坛　西风旌斾斜阳草树鴈影入高寒且放酒肠寛道蜀道而今更难

前调【池荷】　　　　　　　　　　许有壬

幽人早起赴池亭初日照娉婷风盖露珠倾又胜似前时雨声　水沉香里锦云深处双桧插天青一叶钓舟轻似野渡无人自横

前调　　　　　　　　　　　　许有壬

四堤杨柳接松筠香破水芝新罗韤不生尘笑画里凌波未真　红衣缥缈清风萧瑟半醉岸乌巾不是葛天民也做得江湖散人

前调【用许可用池荷韵】　　　　　　　　马　熙

园中风雨水中亭消得两娉婷浊酒卷荷倾早洗尽筝声笛声　四堤晴柳一天花气付与晩山青飞絮挟云轻任膝上瑶琴自横

前调　　　　　　　　　　　　许　桢

池亭荷浄纳凉时四面柳依稀棹得酒船回看风里纱巾半敧　残霞照水夕阳明树天付画中诗应不负归期更谁看桃花面皮

前调【高右丞自上都回】　　　　　　　　张　埜

巍然勲业历台司一柱尽能支报国与忧时怎瞒得星星鬓丝　龙门山色滦河云影添入介眉诗沉醉莫推辞趁秋满天香桂枝

前调　　　　　　　　　　　　倪　瓒

门前杨柳密藏鸦春事到桐花敲火试新茶想月佩云衣故家　苔生雨馆尘凝锦瑟寂寞听鸣蛙芳草际天涯蝶栩栩春晖梦华

前调【寿彝斋】　　　　　　　　　　倪　瓒

柳隂濯足水侵矶香度野蔷薇芳草緑萋萋问何事王孙未归　一壶浊酒一声清唱帘幕燕双飞风暖试轻衣介眉寿遥瞻翠微

前调【题画舫】　　　　　　　　　　张　雨

莫将西子比西湖千古一陶朱生怕在楼居也用着风帆短蒲　银瓶索酒幷刀斫鱠船背锦模糊提上早传呼是那个烟波钓徒

前调【饯别　　　　　　　　元妓】刘燕哥

故人别我出阳关无计锁雕鞍今古别离难兀谁画蛾眉远山　一尊别酒一声杜宇寂寞又春残明月小楼间第一夜相思泪弹

应天长

【又一体双调四十九字】

应天长　　　　　　　　　　南唐李煜

一钩初月临妆镜蝉鬓凤钗慵不整重帘静层楼迥惆怅落花风不定　柳堤芳草径梦断辘轳金井昨夜更阑酒醒春愁过却病

前调　　　　　　　　　　　　顾　敻

瑟瑟罗裙金綫缕轻透鵞黄香画袴垂交带盘鹦鹉袅袅翠翘移玉步　背人匀檀注慢转横波偷覰敛黛春情暗许倚屏慵不语

前调　　　　　　　　　　　　冯延巳

石城花落红楼雨云隔长洲兰芷暮芳草岸和烟雾谁在緑杨深处住　旧游还似故岁远离人何处杳杳兰舟西去魂归巫峡路

前调【晓起次韵】　　　　　　　　　　张大烈

千条弱柳萦青镜悔敎夫壻鬓慵整香闺静青峦迥暗卜金钱期未定　魂遶阳台径怨锁碧梧深井酒病有时苏醒难醒怀人病

酒泉子

【又一体双调四十九字】

酒泉子　　　　　　　　　　　潘　阆

长忆孤山山在湖心如黛簇僧房四面向湖开轻棹去还来　芰荷香细连云阁阁上清声檐下铎别来尘土汚人衣空役梦魂飞

前调　　　　　　　　　　　　潘　阆

长忆西湖灵隐寺前天竺後冷泉亭上几曾游三伏似清秋　白猿时见攀高树长啸一声何处去别来几向画图看终是欠峯峦

画堂春

【又一体双调四十九字】

画堂春　　　　　　　　　　　张　先

外湖莲子长参差霁山青处鸥飞水天溶漾画船迟人影监中移　桃叶浅声双唱杏红深色轻衣小荷障面避斜晖分得翠隂归

前调　　　　　　　　　　　　黄庭坚

摩围小隐枕蛮江蛛丝闲锁晴牕水风山影上修廊不到晩来凉　相伴蝶穿花径独飞鸥舞溪光不因送客下绳牀添火炷炉香

前调【又一体】　　　　　　　　　　赵长卿

当时巧笑记相逢玉梅枝上玲珑酒杯流处巳愁侬寒鴈横空　去程无计更从容到归来好事匆匆一时分付不言中此恨难穷

极相思

【双调四十九字】

极相思　　　　　　　　　　　吕渭老

拂墙花影飘红微月辨帘栊香风满袖金莲印步狭径迎逢　笑靥乍开还敛翠正花时却恁西东别房初睡斜门未锁且更从容

前调　　　　　　　　　　　　吕渭老

西园鬬草归迟隔叶啭黄鹂阑干醉倚秋千背立数徧佳期　寒食清明都过了趁如今芍药蔷薇衩衣吟露归舟?月方解开眉

前调　　　　　　　　　　　　蔡　伸

碧檐鸣玉玎璫金锁小兰房楼高夜永飞霜满院璧月沉缸　云雨不成巫峡梦望仙乡烟水茫茫风前月厎登高念远无限凄凉

前调　　　　　　　　　　　　陆　游

江头疎雨轻烟寒食落花天翻红坠素浅霞暗锦一段凄然　惆怅东君堪恨处也不念冷落尊前那堪更看漫空相趁柳絮榆钱

前调【题水月梅扇】　　　　　　　　　吴文英

玉纤风透疎痕凉与素怀分乘鸾归後生绡浄翦一片冰云　心事孤山春梦在到思量犹断诗魂水清月冷香销痩影人立黄昏

燕归梁

【双调四十九字与喜?莺之别名燕归梁者不同】

燕归梁　　　　　　　　　　　张孝祥

风柳揺丝花纒枝满月韶辉离鸿过尽百劳飞都不似燕来归　旧时王谢堂前地情分独依依画梁雕栱启朱扉看双舞羽人衣

前调【又一体】　　　　　　　　　　杜安世

风摆红绦卷画帘宝监慵拈日高梳洗几时忺金盆水弄纤纤　髻云松嚲衣斜褪和娇嬾痩岩岩离愁更宿酲兼空赢得病恹恹

贺圣朝

【又一体双调四十九字又名双调贺圣朝】

贺圣朝　　　　　　　　　　　叶清臣

满斟緑醑留君住莫匆匆归去三分春色二分愁更一分风雨　花开花谢都来几许且高歌休诉不知来岁牡丹时再相逢何处

前调　　　　　　　　　　　　赵　鼎

断霞收尽黄昏雨滴梧桐疎树帘栊不卷夜沉沉锁一庭风露　天涯人远心期梦悄苦长宵难度知他牕外促织儿有许多言语

前调　　　　　　　　　　　　马庄父

游人拾翠不知远被子规呼转红楼倒影背斜阳坠几声弦管　荼蘼香透海棠红浅恰平分春半花前一笑不须悭待花飞休怨

阳台梦

【以词中结语爲调名双调四十九字】

阳台梦　　　　　　　　　　後唐庄宗

薄罗衫子金泥缝困纤腰怯铢衣重笑迎移步小兰丛嚲金翘玉凤　娇多情脉脉羞把同心捻弄楚天云雨却相和又入阳台梦

武陵春

【又一体双调四十九字】

武陵春　　　　　　　　　　　赵师侠

乍雨笼晴云不定芳草緑纤柔燕语莺啼小院幽春色二分休　试凭危阑凝远目山与水光浮滚滚闲愁逐水流流不尽许多愁

前调　　　　　　　　　　【宋媛】李清照

风住尘香花巳尽日晩倦梳头物是人非事事休欲语泪先流　闻说双溪春尚好也拟泛轻舟只恐双溪舴艋舟载不动许多愁

归去来

【双调四十九字】

归去来　　　　　　　　　　　柳　永

初过元宵三五慵困春情绪灯月阑珊嬉游处游人尽厌欢聚　凭仗如花女持杯谢酒朋诗侣余酲更不禁香醑歌筵舞且归去

沙塞子

【又一体双调四十九字】

沙塞子【梅】　　　　　　　　　　葛立方

天生玉骨氷肌痩损也知他爲谁寒牕厎傲霜凌雪不敎春知　高楼横笛试轻吹要一片花飞酒卮沉醉帽檐斜插折取南枝

前调【又一体】　　　　　　　　　　赵彦端

春水緑波南浦渐理棹行人欲去黯消魂柳际轻烟花梢微雨　长亭放醆无计住但芳草迷人去路忽回头断云残日长安何处

越江吟

【双调四十九字】

越江吟　　　　　　　　　　　苏易简

非烟非雾瑶池宴片片碧桃冷落黄金殿鰕须半卷天香散　奏云和孤竹清婉入霄汉红顔醉态烂漫金舆转霓旌影断箫声远

惜春郎

【双调四十九字】

惜春郎　　　　　　　　　　　柳　永

玉肌琼艳新妆饰好壮观歌席潘妃宝钏阿娇金屋应也消得　属和新词多俊格敢共我勍敌恨少年枉费疎狂不早与伊相识

醉乡春

【以秦观词名调双调四十九字】

醉乡春　　　　　　　　　　　秦　观

唤起一声人悄衾冷梦寒牕晓瘴雨过海棠开春色又添多少　社瓮酿成微笑半缺椰瓢共舀觉倾倒急投牀醉乡广大人间小

凤孤飞

【双调四十九字】

凤孤飞　　　　　　　　　　晏几道

一曲画楼钟动宛转歌声缓绮席飞尘座满更小待金蕉?　细雨轻寒今夜短依前是粉墙别馆端的懽期应未晩奈归云难管

洛阳春

【又一体双调四十九字一名一落索】

洛阳春　　　　　　　　　　　欧阳修

红纱未晓黄鹂语蕙炉销兰炷锦屏罗幕护春寒昨夜三更雨　绣帘闲倚吹轻絮敛眉山无绪看花拭泪向归鸿问来处逢郎否

月宫春

【唐毛文锡词咏月宫事遂以名调双调四十九字】

月宫春　　　　　　　　　　　毛文锡

水晶宫里桂花开神仙探几回红芳金蕊绣重台低倾玛瑙杯　玉兔银蟾争守护姮娥姹女戏相偎遥听钧天九奏玉皇亲看来

双韵子

【双调四十九字】

双韵子　　　　　　　　　　　张　先

鸣鞘电过晓闱静敛龙旗风定凤楼远出霏烟闻笑语中天迥　清光近欢声竞鸳鸯集仙花鬭影更闻度曲瑶山升瑞日春宫永

河渎神

【双调四十九字前後段分平仄韵此调词家多填爲祠庙之作亦九歌迎神送神意也】

河渎神　　　　　　　　　　　温庭筠

河上望丛祠庙前风雨来时楚山无限鸟飞迟兰棹空伤别离　何处杜鹃啼不歇艳红开尽如血蝉鬓美人愁絶百花芳草佳节

前调　　　　　　　　　　　　温庭筠

孤庙对寒潮西陵风雨潇潇谢娘惆怅倚兰桡泪流玉筯千条　暮天愁听思归乐早梅香满山郭回首两情萧索离魂何处飘泊

前调　　　　　　　　　　　　温庭筠

铜鼓赛神来满庭幡盖徘徊水村江浦过风雷楚山如画烟开　离别橹声空萧索玉容惆怅妆薄青麦燕飞落落卷帘愁对珠阁

前调　　　　　　　　　　　　孙光宪

汾水碧依依黄云落叶初飞翠娥一去不言归庙门空掩斜晖　四壁隂森排古画依旧琼轮羽驾小殿沉沉清夜银灯飘落香灺

前调　　　　　　　　　　　　孙光宪

江上草芊芊春晩湘妃庙前一方卵色楚南天数行斜鴈联翩　独倚朱阑情不极魂断终朝相忆两桨不知消息远汀时起鸂鶒

前调【女城祠效花间体】　　　　　　　　辛弃疾

芳草緑萋萋断肠絶浦相思山头人望翠云旗蕙肴桂酒君归　惆怅画檐双燕舞东风吹散灵雨香火冷残箫鼔斜阳门外今古

前调【又一体】　　　　　　　　　　张　泌

古树噪寒鸦满庭枫叶芦花昼灯当午隔轻纱画阁珠帘影斜　门外往来祈赛客翩翩帆落天涯回首隔江烟火渡头三两人家

月中行

【双调四十九字】

月中行　　　　　　　　　　　韩　淲

柳娇花妒燕莺喧断肠空眼穿一春风雨夜厌厌不闻钟鼓传　香冷曲屏罗帐掩园林谁与上秋千忆得年时凤枕日高犹醉眠

前调【又一体】　　　　　　　　　　陈允平

鬓云斜插映山红春重淡香融自携纨扇出帘栊花下扑飞虫　蔷薇架厎偏宜酒纤纤自引金锺倦歌佯醉倚东风愁在落红中

玉连环

【又一体双调四十九字】

玉连环　　　　　　　　　【蜀妓】陈凤仪

蜀江春色浓如雾拥双旌归去海棠也似别君难一点点啼红雨　此去马蹄何处向沙堤新路禁林赐宴赏花时还忆着西楼否

少年游

【双调四十九字】

少年游　　　　　　　　　　　周　密

松风兰露滴崖隂瑶草入帘青玉凤惊飞翠蛟时舞喷薄溅春云　氷壶不受人间暑幽碧弄珍禽花外琴台竹边棋墅处处闲情

前调　　　　　　　　　　　　周　密

帘销宝篆卷宫罗蜂蝶扑飞梭一様春风燕梁莺户那处得春多　晓妆日日随春辇多在牡丹坡花深深处柳隂隂处一片笙歌

更漏子

【又一体双调四十九字】

更漏子　　　　　　　　　　　欧阳炯

三十六宫秋夜永露华点滴高梧丁丁玉漏咽铜壶明月上金铺　红线毯博山炉香风暗触流苏羊车一去长青芜镜尘彩鸾孤

御选历代诗余卷十九








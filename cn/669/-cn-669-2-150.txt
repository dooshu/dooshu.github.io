150　易作前人心無非易　易作後萬事無非易　易之爲書兵法盡備


迂齋閻按：「迂齋，樓昉號。」〇全云：「昉，東萊弟子。」講易，謂：「伏羲未作易之前，天下之人心無非易；伏羲既作易之後，天下之萬事無非易。」又策問謂：「种明逸以易學名，而其後世衡至師道，累葉爲名將。郭逵以將帥顯，而其後兼山、閻按：「兼山，郭忠孝號。」白雲閻按：「白雲，郭雍號。」皆明易。蓋易之爲書，兵法盡備，其理一也。」愚聞之先君云。

【閻按】王氏玉海易云：「有未畫之易，易之理；有既畫之易，易之書。」〇唐薛仁貴亦有周易新注本義十四卷。

【何云】前語蹈空，後語卑狹。

【全云】丁寬及身爲名將，何須至种、郭而始悟。

【元圻案】种明逸，名放，洛陽人，自號雲溪醉侯。康節之易，出於李之才，之才受之穆脩，脩受之种放，放受之陳摶。世衡，字仲平，放兄子，知環州，專以信結諸羌。子古、諤、診，皆有將材，號曰三种。世衡幼子誼，知蘭州，莅軍嚴整，每戰未嘗負。諤子朴。朴弟師道，字彝叔，少從張子學。金人南下，加檢校少保，靖難軍節度使，聞命即行，趨汴水南，徑逼敵營。金人斂游騎，守牟駝岡，增壘自衞。建炎中，追謚忠憲。弟師中，字端儒，與金兵戰於榆次，死之。師中老成持重，時稱名將，謚莊愍。〇郭逵，字仲通，開封人。治平二年，以檢校太保領陝西宣撫使，判渭州，討平番部黨令征等。郭忠孝，字立之，逵之子，受易、中庸於伊川，著易説，號兼山先生。郭雍，字子和，忠孝之子，著傳家易説。〇薛仁貴周易新注本義，唐藝文志著録，今佚，諸家亦無引用其説者。〇漢書儒林傳：「丁寬，字子襄，梁人，從田何受易。學成，寬東歸，何謂門人曰：『易以東矣。』景帝時，寬爲梁孝王將軍，距吴、楚，號丁將軍。作易説三萬言，訓故舉大誼而已。」






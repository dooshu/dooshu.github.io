戏示徐姬

姬人徐氏珠渊小字善怀江都人也初略识字不欲令作诗间窃诵余作亦能为五七言句予善病尝累月宿别馆相值如客都无怨色生一女殇不复乳余悯而遣之辄以死誓药饵饮馔必手治以进事余廿余年矣予应召改官南人卧不习炕衰体不温既而老妻遣送来侍固止之不得曰聊以煖老於是暑则异榻寒则同衾牀笫之间邈若千里而柔谨有加曰君好自爱妾得为侍书女史足矣性厌荤血强半清斋家居或薄饮数杯既来京邸食贫间三五夕不沾酒茗饮欢然予不为太常之斋禁难遣白傅之杨枝未尽忘情笑示二诗

敢言天女伴维摩忍背春风奈若何倘似朝霞随玉局频年活计药炉多

偷钞诗句上罗巾甘掷红顔逐老身犹胜经年一相见隔河牛女可怜人

【附徐姬春日望北信作　九十春归感叹生黄梅时节乍阴晴香闺有泪无人见且倚阑干听鸟声庶祖母徐孺人生而端庄淑慎事先大父始终一循乎礼其侍疾刲股一节尤堪感泣先大父纂修明史积劳四载遂至成疾於癸亥三月疾大作孺人时从侍邸舍饮食药裹手为调奉每夜必潜自?香吁天愿以身代如是者匝月疾愈殆孺人自念曰岂天故不鉴予抑予诚未至也厅中故有　关帝神像灵赫素着孺人於夜分时戒小婢持烛至神前默祝哀祷者久之出利刃割左股寸许小婢在旁惊晲惟见神?内诸像森森欲动檐楹及墙角四周亦若有人林立俯视家人外舍廵宿者遥睇悉如是孺人昏仆於地恍闻神语曰汝之诚?已至但数不可易吾当为汝假百日期可耳勿过自苦孺人乃呜咽惊寤退舍以所割和羮进而人固弗知也是为四月初三夜自是先大父疾渐瘳且强飰如平日人皆为之称庆孺人顾隐忧不释恐神语或验也闰六月之十三先大父忽以微疾弃世逆计其期适百日耳呜呼痛哉异哉始家人弗觉嗣小婢亦稍稍语人或询之孺人孺人惟漫以应之嫌自张也瑮幼孤蒙孺人恩育凡朝夕居处悉随孺人一日从外塾闻客颂兹事归遂详叩所以且固请之孺人悲不语良久乃摩瑮顶泫然流涕曰汝孺子奈何必欲知此顾吾不忍汝讳也爰屛左右详诏如前且出示左股创痕宛然复持瑮大恸迄今追忆之其情事犹历历在目真为凄絶一时也天不我佑孺人於岁丁卯方称四十觞遽弃瑮长逝呜呼痛哉孺人於先大父事之竭诚尽礼而瑮于孺人无毫髪报称抱恨宁有涯乎孺人故精文墨吟咏甚多原稿瑮皆谨藏箧衍编次成?行乞当代大贤弘笔序以授梓今集中附载者不过吉光片羽耳不肖孙瑮擦涙谨识】


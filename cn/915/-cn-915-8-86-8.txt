◇杜若赋奉隋王教於坐献

冯瑶圃而宣游，临水木而延伫。柳含色於远岸，泉镜流於枉渚，荫绿竹以淹留，藉幽兰而容与，览兹荣之悦茂，纷为芳於清。观夫结根擢色，发曜垂英，缘春峦以纤布，荫凉潭而影清，景奕奕以四照，枝靡靡而叶倾。冒霜蹊以独，当春郊而迳平，搴汀洲以企予，怀石泉於幽情。嗟中岩之纤草，厕金芝於芳丛，夕舒荣於溽露，旦发彩於春风，承羲阳之光景，庶无悲於转蓬。（本集，又见《艺文类聚》八十八。）


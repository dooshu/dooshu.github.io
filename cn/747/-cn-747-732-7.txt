○秋燕辞巢赋（以“秋令去急”为韵）

汉落叶兮，火星西流。白露降兮，万物知秋。嘉此燕之有感，将辞巢兮命俦。命俦兮焉求，应节兮周游。去此集彼，正为良谋。经北户以一息，度南轩而久留。久留伊何，我翼新整。虽华屋之可恋，怯高巢之夜冷。得不上下其音，翩翻其景。射白日之淹留，候令辰之光景。乘秋而发，且有便於风高；养羽既成，亦可知其路永。况夫将适之所，必能安据。纵眷乎此巢可居，固难以久而不去。克有攸往，足观来誉。杀气澄秋，晴光满曙。当是美景，此焉骞翥。遂乃横绝阶墀，远谋原隰。事必谋始，翔而不集。空长而矫翼弥高，日暮而连飞转急。同发者或有不进，後来者莫能相及。巢兮徒有，思其所葺。


○放宫人诏

国有五典，幽闭为重；刑有六宫，明章内理。所以教之阴礼，诏之御服。至於衡紞绂綖之美，织纴纤纩之事，任适於用，则有司存焉。顷年已来，仍遭寇盗，违其情性，则谪见天象；恣其供亿，则糜费国储，非以达冤烦振系滞之义也。宜放内人三千人，各任其嫁。其年老及疾患，如无近亲收养，散配诸寺安置，待有去处，一任东西。仍各与一房资财，以充粮用，并委府县官勾当，勿使侵凌，以成朕无为之化也。


◇乞德除所假沙法名等封爵表

臣自昔受封，世被朝荣，忝荷节钺，克刂攘列辟。往姐瑾等并蒙光除，臣庶咸泰。去庚午年，猃狁弗悛，举兵深逼。臣遣沙法名等领军逆讨，宵袭霆击，匈犁张惶，崩若海荡。乘奔追斩，僵尸丹野。由是摧其锐气，鲸暴韬凶。今邦宇谧静，实名等之略，寻其功勋，宜在褒显。今假沙法名行征虏将军、迈罗王，赞首流为行安国将军、辟中王，解礼昆为行武威将军、弗中侯，木干那前有军功，又拔台舫，为行广威将军、面中侯，伏愿天恩特愍听除。（《南齐书·东夷传》，建武二年，牟大遣使上表。）


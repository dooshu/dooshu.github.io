郑刚中　寄题李监酒不俗阁

高士常徇俗，无心欲违世。

野鹤在鸡群，饮啄同敛翅。

昂昂望九皋，自有物外意。

下士求免俗，正恐俗难避。

嫫母学西子，象玉徒镇搘。

低回难敛容，不改凡冗气。

闻君开小阁，洁具高风致。

随砚翰墨香，雨带春烟细。

尽将窗几间，一洗簿书累。

汉有弘羊者，榷酤善言利。

流风至今兹，已作千古弊。

君方聊尔耳。升斗亦云寄。

顾我困埃尘，俛首甘俗吏。

均是为贫人，噫嘻勿羞愧。

郑刚中


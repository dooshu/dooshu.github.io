○潞河逐鹿赋（有序）

景龙二年八月，帝逐鹿於潞河。惟河也，深三丈，阔倍之。鹿迫而入水，因鞭而逐之，水不及鞯。应弦获鹿。後骑入者溺焉。赋曰：

大君于田兮巷无居人，四钅侯如树兮六辔既均。定俞骑而百灵奔命，腾雨师而四野清尘。鸣兽骇殚，川原飞伏。事非定霸，不求陈宝之鸡；位在至尊，故取中原之鹿。惊而决骤，鸣不择音。将投身以赴水，非顺命而前禽。骇浪溢涌，挥鞭电烁；乌号满月而方开，骥足撇波而巨跃。乘流既济，赫怒中止。毙骇鹿之一发，振惊弦而未已。洞胸绝系，左角右<角奇>。虽复驱两殪而获五<豕从>，发小而殆大兕，皆平陆之常事，曾何足以逾此。谁为河广，一马驰之？大人将兴，灵感若兹。谅神明之所辅何後乘之可追？从此继天而作主，元元日用而不知。


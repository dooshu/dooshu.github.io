69　蒙以養正罔不在厥初生　古者養子之法


「蒙以養正」，罔不在厥初生。古者能食能言而教之，自天子至庶人一也。慎子曰：「昔者天子手能衣而宰夫設服，足能行而相者導進，口能言而行人稱辭，故無失言失禮也。」慎子語，見太平御覽七十六。淮南主術訓、魏文帝成王論、袁宏後漢紀論皆用其語。通鑑宋紀文帝元嘉元年。裴子野論：「古者人君養子，能言而師授之辭，能行而傅相之禮。」亦本於此。【原注】淮南云：「心知規而師傅諭導，耳能聽而執正進諫。」魏文帝云：「相者導儀。」袁宏云：「身能衣。」今慎子存者五篇，其三十七篇亡，此在亡篇。

【元圻案】内則：「子能食，食則教以右手。能言，男唯女俞。」〇太平御覽八十九引魏文帝周成漢昭論云：「口能言則行人稱辭，足能履則相者導儀。」〇袁宏後漢紀安帝紀論曰：「昔王侯身能衣而宰夫設服，足能行而相者導儀，口能言而行人稱辭。」〇四庫全書總目子部雜家類：「慎子一卷，周慎到撰，趙人。其書漢志作四十二篇，唐志作十卷，崇文總目作三十七篇，書録解題則稱麻沙刻本凡五篇，已非全書。此本雖亦分五篇，而文多删削，又非陳振孫之所見，蓋明人捃拾殘剩，重爲編次。」〇晉書文苑傳：「袁宏，字彦伯，自吏部郎出爲東陽郡。撰後漢紀三十卷。」〇梁書裴子野傳：「子野，字幾原〔一〕，河東聞喜人。曾祖松之，祖駰。齊永明末，沈約所撰宋書既行，子野更删撰爲宋略二十卷，約見而歎曰：『吾弗逮也。』」

〔一〕「幾原」，原作「幾元」，據中華本梁書卷三〇裴子野傳改。






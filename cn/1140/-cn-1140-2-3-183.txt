醉游吟留别曹秋岳侍郎

昨日饮湖渚今日游山园相擕缱绻不能别半醉临风歌一言长安花发满青门司农东阁开金罇宣城野客卧郎署日袖诗篇相讨论文章直许曹刘合意气宁知卿相尊风尘浩荡忽飘散一卧苍江岁将宴南驰岭表北云中尺素双鱼心绪乱但知词翰益老苍岂谓园林同汗漫移船改席兴何长俯槛徵歌爵无算於乎此园传自武穆之孙岳倦翁其人文雅多淹通賸水残山纷气象不与他家堆砌同司农读书日坐卧范蠡湖水连芳丛又辟小园依第宅高下池亭分咫尺半冈诘曲尽栽梅四坐谽谺皆倚石斯文耆旧时过从邺下西园嗣往蹟崎岖轩冕鬓早斑何如羣贤丝竹游东山我今岁暮且归去会待花时重往还


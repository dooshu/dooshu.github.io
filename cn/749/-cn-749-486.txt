姚述尧


述尧字进道，钱塘（今浙江省杭州市）人。登绍兴二十四年（1154）进士。乾道四年（1168），知乐清县事。乾道九年（1173），权发遣外州。淳熙九年（1182），知鄂州，放罢。十五年（1188），被命知信州，旋改主管毫州明道宫。有箫台公馀词一卷。

太平欢

圣节赐宴

蕤宾奏律，正太平无事，欢娱时节，翘首箫台南望处，两两寿星明彻。和满乾坤，春回草木，瑞霭凝金阙。钧天齐奏，嵩呼隐隐三发。

遥想帝里繁华，庆父尧子舜，赓歌胥悦。黼座传觞仙仗里，拜舞两阶英杰。愠解薰风，恩覃湛露，玉陛笙镛咽。溥天同庆，年年沈醉花月。

满庭芳

赐坐再赋

酒泛恩波，香凝瑞彩，笙歌鼎沸华堂。簪缨济济，拜手祝君王。好是重华盛世，康衢里、争颂陶唐。古今少，圣明相继，交劝万年觞。

升平，无外事，穷天极地，俱沐恩光。更宫花齐戴，锦绣成行。愿捧蟠桃为寿，对瑶宴、一曲山香。尧天近，葵倾心切，相约共梯航。

念奴娇

次刘周翰韵

山城秋早，听画角吟风，晓来声咽。梦断华胥人乍起，冷浸一天霜月。灏气参横，尘埃洗尽，玉管濡冰雪。兴来吟咏，灵均谁谓今绝。

闻道潇洒王孙，对黄花清赏，喜延佳客。一坐簪缨谭笑处，全胜东篱山色。酒兴云浓，诗肠雷隐，饮罢须臾设。醉归凝伫，此怀还与谁说。

又

冬日赏菊次前韵

霜风初过，正仙吏微吟，诗喉清咽。静对南山真赏处，秋后一亭花月。翠簇香茵，光摇金胜，玉女肌凝雪。花有黄白相间。寒城无伴，烂然还自奇绝。

况有凫舄朋来，拚金钱都罄，晚酣留客。应笑陶潜孤负了，多少傲霜馀色。鲸饮方豪，龙吟未已，更著雕胡设。清欢无限，醉归犹记前说。

又

九日作

山城秋好，正西风淅淅，登高时候。杖倚徘徊凝望处，翠叠万山如绣。云绕禾场，烽沈戎马，田野欢声凑。琴堂无事，何妨同泛香溜。

况有庭下黄花，遍河阳、尽把金钱铺就。一坐簪缨谭笑里，尘脱风生清昼。饮罢龙山，诗成彭泽，灏气森星斗。醉归凝伫，美人时炷金兽。

又

重九前二日登西塔观县治，用前韵

江山清绝，正箫台花县，霜秋时候。寻胜登高环望处，碧瓦参差铺绣。五岫藏云，两溪吞月，古市渔盐凑。青帘斜飏，家家香泛丹溜。

况是东鲁风流，看儒冠济济，垂天赋就。陶令从容官事了，把菊高吟闲昼。草鞠圜扉，香凝燕寝，豪饮挥金斗。公庭无事，珍祥休问驯兽。

又

瑞香

芸堂春早，正芳苞紫萼，笼烟调雨。隐隐朝阳歌宴罢，拥出三千宫女。醉面匀红，香囊暗惹，鹊尾烟频炷。庐山佳致，依然都在庭宇。

因念一种天香，当年岩谷下，想难俦侣。一旦呈祥都占断，阆苑琼林歌舞。瑞彩扶疏，锦笼绰约，兰蕙应羞妒。明朝胜赏，有谁同唱金缕。

又

梅词厉主簿为梅溪先生寿

早春时候，占百花头上，天香芳馥。寥廓寒分和气到，知是花神全毓。独步前林，挽回春色，素节辉冰玉。翛然一笑，便应扫尽粗俗。

最爱潇洒溪头，孤标凛凛，不与凡华逐。自是玉堂深处客，聊寄疏篱茅屋。已报君王，为调金鼎，直与人间足。更看难老，岁寒长友松竹。

水调歌头

中秋

碧落暮云卷，玉宇静无尘。宝阶露滴仙掌，秋气正平分。冷浸银河清澈，光射珠躔明灭，素女拥冰轮。今夕桂华满，疑是别乾坤。

对清影，凌灏气，沃芳尊。凭高凝望，万里城阙尽铺银。偏照长门离恨，更揽西园诗思，何处不关情。此景年年好，莫惜醉归频。

又

七夕

三五半圆夜，二七素秋天。银河耿耿，中渡绛节会星軿。宝鹊喜传佳信，丹凤欢迎仙仗，瑞彩映珠躔。此意天长久，不比在人间。

多情客，捧香饵，洁宾筵。殷勤拜舞，乞寿乞富乞团圆。宜与人人愿足，更看家家欢洽，喜气满江山。今夕莫辞醉，后会是来年。

又

酴醾

上苑暮春好，烟雨正溟濛。桃蹊冷落无语，嫩绿翳残红。好是翠帡乍展，喜见玉英初坼，裁翦费春工。绰约更娇软，轻扬万条风。

散清馥，翻素艳，照晴空。佳人羞妒，竞把粉质鬥芳容。无限恼人风味，别有留春情韵，都付酒杯中。极目凭阑久，月影在墙东。

又

秩满告归，曾使君饯别，席间奉呈

泽国正秋杪，微雨洒江滨。凭高一望，万里多稼总如云。芳野壤歌鼎沸，古市欢声辐凑，尽是泰平人。铃阁尽无事，桃李满公门。

恨瓜戍，趣征驭，惜芳辰。高情耿耿，重别中夜沃清尊。不为兰亭感慨，莫作楚狂醉倒，谭笑自生春。明日送行处，忍顾翠眉颦。

洞仙歌

七夕

金风玉露，正清秋初霁。天上星郎夜游戏。喜鹊儿、向织女报佳期，停机杼，草草便谐欢会。

情深悄无寤，云雨须臾，刚被鸡人早惊起。念岁岁年年，今夕之前，两下里、千山万水。到今夕、相逢又匆匆，愿地久天长，永无抛弃。

南歌子

九日会黄子升、何诚夫、宋仲远、丁景

之、熙叔、刘方叔、何伯明、戴子强、二赵

主管及诸同舍席间作

素节秋强半，嘉名久最宜。霜风簌簌下天涯。幸有佳朋何惜、共登危。

月窟诸仙子，天宫两白眉。相逢不醉定无归。笑问黄花重约、是何时。

又

呈府判删定黄子升

天宇霜风净，雷封露气寒。群贤高宴胜龙山。中有仙翁绿鬓、更朱颜。

北阙心犹壮，东篱兴未阑。年年身健足清欢。后会不妨重约、醉长安。

又

九日次赵季益韵

人在烟云里，山横碧落旁。望中缥缈是仙乡。幸有佳朋何惜、醉斜阳。

公子传杯速，骚人炼句忙。悠然此兴未能忘。似觉庭花全胜、去年黄。

又

赵德全会同舍小集，屏间置山丹花红黄

二枝，即席索词

瑞彩迎朝日，柔枝绕庆云。谁将仙种下天阍。却笑葵杯榴火、俗纷纷。

色映蔷薇水，光浮琥珀尊。美人浴罢近黄昏。总把淡妆浓抹、鬥芳芬。

又

赠赵顺道

咳唾琼珠璀，精神冰玉寒。不求名利不谈玄。明月清风相对、自怡然。

潇洒真仙隐，繁华小洞天。薰风飒飒度虞弦。更拥姬姜何惜、醉华年。

又

圣节前三日小集于尉厅

宾宴亲尧日，薰弦动舜风。公馀无事乐年丰。多谢歌姬流盼、更情浓。

气逼云天外，毫濡雪碗中。百篇斗酒兴何穷。却笑东山无语、醉花丛。

又

王清叔会同舍赏莲花，席间命官奴索词

罗盖轻翻翠，冰姿巧弄红。晚来习习度香风。疑

是华山仙子、下珠宫。

柳外神仙侣，花间锦绣丛。竞将玉质比芳容。笑指壶天何惜、醉千钟。

又

户掾陈宋鼐、法曹郑颉约新隆兴倅木蕴

之同游西山，小饮于净社僧舍，席间作

金谷貂蝉侣，东山锦绣丛。管弦丝竹醉东风。漫逐流莺飞舞、乱红中。

清赏吾人事，诗情我辈钟。藤萝欲上更支筇。笑指壶天烟绕、斗城东。

又

时方自佥厅会议催科，事罢即作此游

误入红莲幕，来依玉树丛。也将尘迹寄东风。忙里偷闲同到、此山中。

迥野韶华丽，晴岚秀色钟。凭高凝望倦扶筇。喜见今年和气、满南东。

又

雨过云峰净，天高水镜平。望中寸碧远山横。潇洒何郎相对、挹金觥。

朱李沈寒碧，新瓜破玉英。浩然谭笑有馀情。醉舞何妨颓玉、倚飞琼。

临江仙

山县登高真胜事，满筵当代英奇。黄花无语笑东篱。龙山真鼠辈，巴岭漫羁栖。

醉后风流情更好，笑谭落落珠玑。莫将乌帽任风吹。动容皆是舞，出语总成诗。

又

呈湘川使君丁郎中仲京

佳节喜逢长久日，翩翩凫舄朋来。霜清天宇绝纤埃。遥怜巴岭月，

怀县从容留客宴，追欢正好传杯。使君归骑莫相催。更拚明日醉，未放菊花开。

又

雨中观瀑泉于白鹤僧舍

云度岩扉风振谷，迅雷惊起蛟龙。天威汹汹变晴空。搅翻银汉水，倾入宝莲宫。

雪浪奔冲凌翠麓。陇头低挂双虹。人间热恼尽消融。此流长不断，万折竟朝东。

又

中秋夜雨次石敦夫韵

万石家声夸第一，清材更美姿容。笑谭落落与谁同。烟分丹篆碧，香泛小槽红。

准拟中秋圆月好，暮云忽翳晴空。共将清致敌西风。举头连玉兔，乘兴沃金钟。

又

前县尉吕次新自台城来访，酌酒为劝

材刃纵横森武库，箫台旧日梅仙。累陪簪盍醉花前。吴门归去后，一别动经年。

曾到赤城真隐处，飘飘凤举龙蟠。勒回俗驾向长安。好将医国手，从此活人间。

又

九日

橘绿橙黄秋正好，霜飙洗尽炎威。园林木落望中奇。俊游方得意，楚客为谁悲。

况有风流文字饮，何妨同醉东篱。狂歌犹记少陵诗。地偏初衣夹，山拥更登危。

又

乡人王元行调永嘉盐仓，到官一岁有奇，

余继至。更再冬，王先受代，过乐清，置酒

为别，席间作

一去吴山三改火，我来两见寒梅。君今先向斗城回。尊前方重别，征骑莫相催。

堪笑人生如逆旅，明年我亦言归。羡君平步到天涯。吴侬如有问，为我说归期。

又

送使君刘显谟归三衢

忆昨曾将明使指，轺车踏遍东城。重来游戏拥双旌。江山皆故部，英俊尽门生。

杖策翩然归去也，送行满坐簪缨。尊前雨泪不胜情。曲终人散后，江上数峰青。

浣溪沙

呈潮阳使君宋台簿敦书

乳酒初颁菊正黄。

去年高宴近清光。

朝回犹带御炉香。

暂向花封陪客醉，

已闻芝检促归装。

昌黎宁许到潮阳。

又

青田赵宰席间作

与客相从谒谢公。

芝田绛节拥仙翁。

数枝桃杏鬥香红。

醉眼斜拖春水绿，

黛眉低拂远山浓。

此情都在酒杯中。

又

赠王清叔县尉

两到蟾宫折桂枝。

经文纬武拟康时。

箫台仙隐漫游嬉。

气宇棱棱吞梦泽，

笑谭落落璀珠玑。

何妨相对沃金卮。

又

渔父词

短棹翩翩绿一莎。

碧潭深处几风波。

晚来风定却高歌。

千尺丝纶随卷放，

数声玉笛足清和。

蝇头名利奈伊何。

鹧鸪天

呈鄱阳使君何郎中伯谨

玉宇无尘露气清。凭高极目万山横。霜前白雁初传信，篱下黄花独有情。

乌帽侧，紫萸馨。尊前醉舞拥飞琼。明年此会知何处，不是鄱江是帝城。

又

王清叔具草酌赏海棠为作二绝句，清叔

击节，括以鹧鸪天歌之

昨夜东风到海涯。繁红簇簇吐胭脂。恍疑仙子朝天罢，醉面匀霞韵更宜。

欢未足，困相依。羞将兰麝污天姿。少陵可是风情薄，却为无香不作诗。

又

渴雨

几阵萧萧弄雨风。片云微破月朦胧。田家侧耳听鸣鹳，寰海倾心想卧龙。

尧日近，舜云浓。圣仁天覆忍民穷。会看膏泽随车下，只恐诗人句未工。

又

县有花名日日红，高仲坚席间作

凤阙朝回晓色分。彩霞轻拂绛衣新。炎乌影里年年好，碧玉枝头日日春。

携翠斝，对芳尊。东君著意属诗人。夜深莫放西风入，频遣司花护锦茵。

瑞鹧鸪

王清叔赏海棠。翌日，赵顺道再翦数枝

约同舍小集。且云：春已过半，桃杏皆飘

零，惟此花独芳，尤不可孤。因索再赋

司花著意惜春光。桃杏飘零此独芳。

一抹霞红匀醉脸，恼人情处不须香。

王孙好客成巢饮，故翦繁枝簇画堂。

后夜更将银烛照，美人敛衽怯残妆。

西江月

次蔡仲明韵

红叶漫随风舞，黄花不畏霜凋。诗人把酒竞招招。更欲移尊藉草。

醉里谪仙兴逸，夜深归骑声呶。孟公投辖未相饶。不放秋光便老。

又

嫩绿烟笼碎玉，繁红日护香绡。故人去后恨迢迢。独倚危楼情悄。

脉脉望穷云杪，看看月上花梢。嫩添金鸭任烟消。杜宇一声春晓。

减字木兰花

井梧飞早。一雁横空天更好。

才子寻幽。争把新诗断送秋。

浮生鸥没。莫为尘劳轻度日。

倒载何妨。唱彻凉州月在旁。

又

烟收云敛。极目遥岑三四点。

过了重阳。篱下残花未褪黄。

郑庄好客。故遣红妆飞大白。

月满回廊。饮散歌阑已断肠。

又

千叶梅

暗香清绝。不比寻常枝上雪。

细叠冰绡。多谢天公快翦刀。

仙姿楚楚。轻曳霓裳来帝所。

淡拂宫妆。瑞脑重铺片片香。

又

再用前韵

霜天奇绝。江上寒英重缀雪。

簌簌轻绡。应是司花巧奏刀。

东君清楚。故把疏枝来酒所。

点点新妆。冷浸冰壶别有香。

又

厉万顷生日，时久旱得雨

飞龙利见。前夜君王方锡宴。

今日相逢。却向南阳起卧龙。

果为霖雨。洗尽苍生炎夏苦。

喜气匆匆。好向尊前醉晚风。

又

县斋见梅

天寒人静。啸倚胡床闲昼永。

春信初回。报道南枝昨夜开。

沉沉庭院。独坐黄昏谁是伴。

风过南墙。似觉天宫暗递香。

又

圣节鼓子词

薰风解愠。手握乾符躬揖逊。

廊庙无为。天子亲传万寿卮。

恩覃湛露。和气欢声均海宇。

嵩岳三呼。父子唐虞今古无。

又

琴堂无事。满酌金罍承帝祉。

乐奏箫韶。更与封人共祝尧。

君王万岁。岁岁今朝歌既醉。

主圣臣贤。从此鸿图万万年。

如梦令

水仙用雪堂韵

绰约冰姿无语。高步广寒深处。香露浥檀心，拟到素娥云路。仙去。仙去。莫学朝云暮雨。

又

雅淡轻盈如语。碧玉枝头娇处。钩月衬凌波，仿佛湘江烟路。凝伫。凝伫。不似梨花带雨。

又

寿茶

龙焙初分丹阙。玉果轻翻琼屑。彩仗挹香风，搅起一瓯春雪。清绝。清绝。更把兽烟频爇。

点绛唇

兰花

潇洒寒林，玉丛遥映松篁底。凤簪斜倚。笑傲东风里。

一种幽芳，自有先春意。香风细。国人争媚。不数桃和李。

又

双柑扇

金碧交辉，江陵千树天然富。寒林争秀。独向霜风后。

写入冰纨，两两情何厚。同携久。凉生清昼。香满佳人手。

又

月夜独坐赏岩桂

夜桂飘香，西风淅淅寒窗悄。素娥相照。倍觉秋光好。

花本无情，刚被诗情恼。知音少。为花歌笑。醉向花前倒。

又

玉叶金英，倩谁移下蟾宫树。香风飘度。满院飞黄雨。

独倚寒林，搜尽高人句。关情处。素娥无语。的白乐枝头露。

行香子

抹利花

天赋仙姿。玉骨冰肌。向炎威、独逞芳菲。轻盈雅淡，初出香闺。是水宫仙，月宫子，汉宫妃。

清夸薝，韵胜酴醾。笑江梅、雪里开迟。香风轻度，翠叶柔枝。与玉郎摘，美人戴，总相宜。

朝中措

满城风雨近重阳，小院更凄凉。遥想东篱山色，今年花为谁黄。

何妨载酒，登高落帽，物外徜徉。都把渊明诗思，消磨□□□□。

南乡子

九日黄删定再索席间作

秋水莹精神。靖节先生太逼真。谭麈生风霏玉屑，津津。爽气泠然欲浸人。

一坐尽生春。满引琼觞已半醺。更把黄花寿彭祖，盈盈。数阕新声又遏云。

忆秦娥

曹季明休沐日会同舍小酌，命爱女奏

于帘间，索词。醉中口占

珠帘深。玉人天上传清音。传清音。云横新雁，梅落寒林。

□□□□□□□。□□□□□□□。□□□。谢家庭院，寿酒频斟。

丑奴儿

王清叔赠梅花见索

山城寂寞浑无绪，兀坐黄昏。多谢东君。先遣司花来报春。

清标自是蓬莱客，冰玉精神。独步前村。分付仙翁作主人。

又

寿词

晓来佳气穿帘幕，郁郁葱葱。宝鸭烟浓。戏彩庭前玉树丛。

肌肤绰约真仙子，王母宫中。欢会曾同。笑问蟠桃几度红。

醉落魄

前题

春回海角。望中佳气连云幕。晓来隐隐闻天乐。玉女金童，来奉瑶池约。

东风已破蟠桃萼。霞觞荐寿更酬酢。香山舞罢宫花落。步辇安舆，岁岁同行乐。

阮郎归

前题

江村昨夜一枝梅。先传春信回。非烟非雾下瑶台。香风拂面来。

云幕卷，日华开。祥光映上台。安舆从此步天待。君王赐寿杯。

归国谣

初夏好。雨过池塘荷盖小。绿阴庭院莺声悄。

朱帘隐隐笙歌早。沉烟袅。玉人笑拥金尊倒。

又

春已去。墙外榴花红半吐。薰风习习生庭户。

美人浴罢黄昏暮。愁无绪。阑干倚遍凭谁诉。

好事近

赠王清叔

水阁弄清风，黯黯满园肥绿。茶罢竹间携手，有佳人如玉。

渊明三径已催归，名利几时足。遥想五云多处，奏南风一曲。

又

重午前三日

梅子欲黄时，霖雨晚来初歇。谁在绿窗深处，把彩丝双结。

浅斟低唱笑相偎，映一团香雪。□指墙头榴火，倩玉郎轻折。








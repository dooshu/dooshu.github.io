【歌】

〖《诗纪》作幽歌。〗

〖《汉书》曰：孝惠时。友以诸吕女为后。不爱。爱它姬。诸吕女谗之於太后。太后怒。召赵王置邸。令卫围守之。赵王饿。乃作歌。遂幽死。以民礼葬之长安。〗

诸吕用事兮刘氏微。（《史记》作危。《御览》同。）迫胁王侯兮强授我妃。我妃既妒兮诬我以恶。谗女乱国兮上曾不寤。我无忠臣（《史记》作良。）兮何故弃国。自快（《史记》作决。《诗纪》同。）中野兮苍天与（《史记》作举。）直。于嗟不可悔兮宁早（《史记》作蚤。）自贼。（《史记》作财。）为王（《史记》王下有而字。）饿死兮谁者怜之。吕氏绝理兮托天报仇。（○《汉书》高五王传赵王传。《史记》吕后本纪。《乐府诗集》八十四。《诗纪》一。又《御览》百五十一引危、妃、恶、寤四韵。）


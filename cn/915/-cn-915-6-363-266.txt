○祭梁鸿文



晋隆安四年十一月，陈郡周颖文以藻行潦祠于梁先生之墓。夫子迈志箕颍，尘垢雕俗。骨秀风霜，性淳寡欲。娶待偕隐之俪，文绝陪臣之录。遂负策周鲁之郊，逆旅吴会之阿。可谓高奇绝伦，孤生莫和者也。後学抚牍，得人在文。忽以知命，而展其坟。芒芒积草，有馥馀芬，昔先生过延陵而想季，经海隅而感连。苟践迹而趣合，亦断金于当年。（《艺文类聚》三十八，《御览》五百二十六。）

殷阐

阐，义熙初会稽内史，何无忌引为掾属，後为相国主簿，有集十卷。




○张延赏中书侍郎平章事制

两汉制理，由乎审官，多以牧宰高第，入居台辅。黄霸自颍川而次迁丞相，卓茂由密令而超拜三公。盖以为国本於亲人，举贤先於称职，旌能劝善，风化大端。今革车荐兴，赋烦人散，匡弼寡昧，属於才臣。光禄大夫检校吏部尚书兼成都尹御史大夫、充剑南西川副大使、管内度支管田观察处置等使上柱国魏国公张延赏，崇饬文行，励精理道，践历中外，所至有声。虑必周密，心无屈挠，简廉以肃吏，慈惠以爱人。明以照奸，和以定众，去若始至，久而见思。秉志不渝，课绩常最。以尔循良之化，佐予绥兆人；以尔经纶之才，佐予熙庶绩。仍资威重，兼领蕃维，式慰《甘棠》之思，且继《缁衣》之美。懋昭邦典，勿替家声。可中书侍郎平章事，依前兼成都尹，馀如故。


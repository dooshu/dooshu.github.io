◇白起论

白起之降赵卒，诈而亢其四十万，岂徒酷暴之谓乎？後亦难以重得志矣。向使众人皆豫知降之必死，则张虚卷，犹可畏也。况于四十万被坚执锐哉！天下则降秦之将，头颅似山，归秦之众，骸积成丘，则后日之战，死当死耳，何众肯服，何城肯下乎？是为虽能裁四十万之命，而适足以强天下之战，欲以要一朝之功，而乃更坚诸侯之守，故兵进而自伐其势，军胜而还丧其计。何者？设使赵众复合，马服更生，则后日之战，必非前日之对也。况今皆使天下为後日乎？其所以终不敢复加兵于邯郸者，非但忧平原之补袒，患诸侯之扌求至也。徒讳之而不言耳。若不悟而不讳，则毋所以远智也。可谓善战而拙胜。长平之事，秦民之十五以上者，皆荷戟而向赵矣，秦王又亲自赐民爵于河内。夫以秦之强，而十五以上死伤过半者，此谓破赵之功小，伤秦之败大，又何称奇哉？若後之役戍不豫其论者，则秦众多矣，降者可致也；必不可致者，本自当战杀，不当受降诈也。战杀虽难，降杀虽易，然降杀之为害，祸大于剧战也。（《史记·白起传》集解）


送郑十八虔贬台州司户伤其临老陷贼之故阙为面别情见于诗


郑公樗散鬓成一作如丝，酒后常称老画师。万里伤心严谴日，百年垂死中兴时。苍惶一作伶俜已就长途往，邂逅无端出饯迟。便与先生应永诀，九重泉路一作下尽交期。

《新书》：虔迁著作郎。禄山反，遣张通儒劫百官置东都，伪授水部郎中。因称风缓，求摄市令，潜以密章达灵武。贼平，与王维并囚宣阳里。然皆善画，崔圆使绘斋壁。虔即祈解于圆，卒免死，贬台州司户参军。






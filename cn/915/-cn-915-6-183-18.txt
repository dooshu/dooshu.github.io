◇龙见武库井上言

顷闻武库井中有二龙。群臣或有谓之祯祥而称贺者，或有谓之非祥无所贺者，可谓楚既失之，而齐亦未为得也。夫龙或俯鳞潜于重泉，或仰攀云汉游乎苍昊，而今蟠于坎井，同于蛙虾者，岂独管库之士或有隐伏，厮役之贤没于行伍？故龙见光景，有所感悟。愿陛下赦小过，举贤才，垂梦于傅岩，望想于渭滨；修学官，起淹滞，由命公卿，举独行群子可忄享风厉俗者，又举高拔秀异之才可以拨烦理难矫世抗言者，无系世族，必先逸贱。夫占用攻取之势，并兼混一之威，五伯之事，韩白之功耳。至于制礼作乐，阐扬道化，甫是士人出筋力之秋也。伏愿陛下择狂夫之言。（《晋书·孙楚传》，又见《开元占经》一百二十引《晋阳秋》）


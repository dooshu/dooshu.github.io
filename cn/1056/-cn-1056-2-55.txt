秋日楚州郝司户宅饯崔使君序


上元二载，高秋八月。人多汴北，地实淮南。海气近而苍山阴，天光秋而白云晚。川涂所亘，郢路极于崤潼；风壤所交，荆门洎于吴越。凭胜地，列雄州。城池当要害之冲，寮寀尽鵷鸾之选。昌亭旅食，悲下走之穷愁；山曲淹留，属群公之宴喜。披鹤雾，陟龙门。故人握手，新知满目。饮崔公之盛德，果遇攀轮；慕郝氏之高风，果逢解榻。接衣簪于坐右，驻旌棨于城隅。临风云而解带，眄江山以挥涕。岩楹左峙，俯映玄潭；野径斜开，傍连翠渚。青苹布叶，乱荷芰而动秋风；朱草垂荣，杂芝兰而涵晚液。舣仙舟于石岸，荐绮席于沙场。宾友盛而芳樽满，林塘清而上筵肃。琴歌送起，俎豆骈罗。烟霞充耳目之玩，鱼鸟尽江湖之赏。情盘乐极，日暮途遥。思染翰以凌云，愿麾戈以留景。

嗟乎！素交为重，觉老幼之同归；朱绂傥来，岂荣枯之足道？且欣风物，共悦濠梁。齐天地于一指，混飞沈于一贯。

嗟乎！此欢难再，殷勤北海之筵；相见何时，惆怅南溟之路。请扬文笔，共记良游。人赋一言，俱成四韵云尔。











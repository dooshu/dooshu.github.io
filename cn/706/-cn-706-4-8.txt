·輓杨玄石侍御（戊子）

避莽争夸汉两龚，逋臣浩气正如虹。何期士雅鞭先著，转觉宾王檄未工。华表应归千载鹤，夜台谁避五花骢！独怜江左风流尽，禾黍依然满故宫！

〔人物考略〕

杨玄石（「鲒埼亭集」玄作圆）：名文瓒，字赞玉；瑶仲季弟也。崇祯己卯举人。父秉鼐，监纪推官。画江之役，尝率诸子从军；鲁王授玄石监察御史。闽中颁诏，力言宜合、不宜分。入闽，命掌贵州道；又力言当联络以为同仇。闽、浙继亡，乃返故里。戊子豫于翻城之役，事洩被执，不屈死。鲁王还舟山，赠右佥都御史。国朝赐谥「烈愍」（「海东逸史」、「南疆绎史」及「鄞县志」均有传）。夫人张氏，名玉如；杭人。工翰墨。侍御死，负尸归；以纫联其身首，恸哭尽哀。已衣其故时衣服，题绝命词一首，拜谢太公前，遂解所佩带自缢（「宁波府志」有传。「海东逸史」、「南疆绎史」事载「玄石传」中）。


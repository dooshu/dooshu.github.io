干员果报

乾隆五十五年，恩赏老民银米绢肉一案，各省并无京控之事，惟杭州府所属之新城，呈知县造报散给底册，未经检点，仍存经办书吏之家。该县典史马姓者，挟平日私嫌，勾通书吏，将盖印底册全行骗入己手，随罗列浮冒不符各款，直揭部科。当奉钦派大臣随带司员，驰驿赴浙查办，其时浙江巡抚琅玕、藩司顾学潮、臬司顾长绂、杭嘉湖道清泰会同计议，或谓此件关系通省大局，设星使勘问时，马典史竟将该县底册面呈，其事殊难收拾。

与其临时棘手，莫若趁星使未到之先，先向原告诱出册据，使其当堂无可呈出。在原告不过诬告不实，罪止谴戌，而于通省大局得以保全，所裨实多。时抚台及藩道俱默无一言，惟廉访深以为是，私语府县曰：“有能事者听自为之。”于是公选候补干员中有某姓者，授以秘计而去。次夜，忽报有小钦差入城，直入臬署大堂，令提马典史诬供，并云星使命我先来探听。如有证据，必与伸理，否即坐诬。马典史遽将怀中底册呈出，小钦差略翻一过，哂曰：“既有此凭据，明晨二位大人一到，可不烦言而了矣。”

次日，星使果到，提案索据，马典史称昨夜已呈小钦差处。星使大骇，立将所带之司员供事人等，令其一一识认，全属茫然，马语塞。即照诬告重事不实，例谴戍新疆。起解后，马父子同行，盖马本意只控本省，其子怂令直揭部科也。行抵安徽之毫州地方，夜宿旅店，其子因被父埋怨，悔恨交加，乘夜自缢。

其父次早惊知，亦即行自刎。事隔逾年，干员某姓者回避到闽，由沙县调任龙溪。在龙溪任内，因批解钱粮被盗劫夺，未敢声张，私行赔垫。补解后，由他县获盗，供出某年月日在龙溪县劫过钱粮一次，未破。大府据实奏参，将某姓者亦发新疆谴戍。行抵毫州，夜间竟被马典史现形活捉而去，盖即前此马父子自戕地也。













○答石東泉司馬 【 處置西虜】

某忝侍末行、向同猷念、而適以邊庭搶攘之日、被譴罷歸、豈其避難而以憂勞詒左右。事會偶然耳、翁天植忠貞、英畧規運、與政府二老、謀斷相資、何釁不除、何亂不戢、正無所用於僨事之人也、乃欵貢之議、不肖與聞始事、史酋既執。宣薊之間。可得安枕。陵寢庶亦不驚。兩年市賞。委宜□復。况西夏方有松套諸虜之急。羈縻牽制。正惟此時。所以冐有陳說、幸蒙不鄙、轉聞於　上、遂定今盟、不但可堅欵虜之心。且可為制逆虜之地。封疆幸甚、至於戰守之備、他鎮不及知、若雲谷之間、賴蕭邢二公、振作經營、儘勞心力、　廟堂之上、不可不特加體恤、委任而責成功也、論西夏叛事頗為詳審若寧夏叛卒。當始發時。能作區處。或設間購求。防其內潰。或分兵屯守。杜其外援。只須一介之使。片紙之檄可定。而遷延觀望。縱火待泉。直至賊勢巳成。逆謀巳合。勾虜入犯。而後請命　朝廷。求擾鄰鎮。掘井救焚。不啻晚矣。即今遣將徵兵。監以直指。天威振動。宜無不剪之兇。然巳費力百倍。顧事勢至此。有進無卻。即傾內帑。災良民。難復顧惜。螫腕斷臂。豈應慮傷好肉也。只恐賊壘未易攻破、而禁妄殺、正易制令也、嗟乎、寧鎮之宗藩士民亦甚眾矣、知謀勇略之士、宜不少矣、而甘心叛卒、受其迫脇、如土木偶人、隨賊提挽、經時歷月、無能出一奇一計當賊者、意為身家耳。而賊不滅。身家寧可保也。生愧蕭如薰、死愧梁琦矣、彼哱氏父子。跋扈日久。而以姑息養成其不軌之謀。隨府一恣睢暴戾無行之人。而以才賢薦起。使入于不善之黨。厲階禍本。若有數以凑合之。庸人緩頰高談。裕蠱而有餘。賢者奔走馳騖。救敗而不足。翁遭時則然、不得不身任社稷之重、勞固不可以辭、而將何所歸罪哉、承賜咨稿內　旨意准將史酋監候。不必解京。甚得鎮重之體。且監候緩死可因以招安餘黨後面更有著數可做。前此擒獻趙全輩。趙全初獲高文襄亦欲緩其死以圖虜而為朝議所持竟不得行真失策也正由倉皇梟斬致遺餘孽所以有今板升之族良失策矣至還諭虜王。約束諸部。毌得擾邊數語。亦甚緊切。松套諸虜、利賄助逆須得虜王禁約、縱未盡從、亦少斂戢、我軍乃可得和也、惟翁留意、某罪廢不宜言軍國事、恃愛漫及、幸祕之、


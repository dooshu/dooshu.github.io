韩元吉　次韵子云春日杂兴五首

马上还逢江上春，冷烟和雨作红尘。

不堪柳絮催行客，也有桃花似故人。

韩元吉

韩元吉　次韵子云春日杂兴五首

鶗鴃鸣时春事空，菰蒲叶小未成丛。

已拚江草无情绿，不奈山花恣意红。

韩元吉

韩元吉　次韵子云春日杂兴五首

瓦盆倾酒未全贫，岁岁田家肯负春。

不恨酒醒花落去，花开酒尽最愁人。

韩元吉

韩元吉　次韵子云春日杂兴五首

绿阴池沼乱莺流，眼底春来鬓却秋。

不用黄金买白日，待寻三径作归休。

韩元吉

韩元吉　次韵子云春日杂兴五首

山如眉绿画新就，江似蒲萄始泼醅。

收拾风光付佳句，此行嗟我未空回。

韩元吉


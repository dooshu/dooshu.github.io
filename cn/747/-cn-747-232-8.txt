○中书令逍遥公墓志铭

唐故中书令逍遥公韦氏，讳嗣立，字延构，就兆杜陵人也。受浑元之正性，挺生人之秀杰，门为孝悌之府，世处台衡之地：盖士林之高标，宗臣之首出者也。生於秦之清水，长於郑之成皋，聪明先觉，博古兼览，究蓬山之百氏，综阙里之六艺，文而不华，实而不滞。原夫志在於《易》，行在於礼，守橐之冲虚，播朱弦之恺悌，事有则而言有度，神无方而用无体。其与人也，温良善诱，仁恕多容，俾夫顽蔽开析，愎鸷扰从，君子进道，小人革虑，闻者愿来，见者忘去，若膏泽之浸，阳和之感，万物不知其化矣。及夫覆篑登朝，滥觞宰邑，圣朝知其周慎忠肃，简易循良，是以绸缪两禁，重叠千里。迄践宰衡终厥有成，凡化二邑，理七郡，三入中书，再统兵部，选兵吏各两冬，典枢密共五载，光弼四主，历政三十有馀。其间累有谤及，官因左退，日月蚀而更明，随和幽而不昧。尔其为邦设教，遵德闲邪，身勤心苦，诚感物化，礼让兴於私室，刑罚废於公家，衡镜高悬，文武矫首，才无我失，善若已有。风流名教，作法垂後，︳谟皇极，功格天地，茫茫蠢蠢，既生既遂，四夷来王，五灵皆至。然而外荣中素，迹迩心遐，杳然朱户之若丧，邈矣赤松之可接，西宴骊山之，东息龙池之野，择逍遥而建号，裂土宇而开社：即明主封立帝之谋，表高臣之志也。

公考侍中，为国元辅；公兄承庆，当代齐名。咸以令德，继和金鼎，扶阳二相，陈氏三君，复追美矣。侍中前夫人崔氏，生黄门而即世；後夫人王氏，生公而偏爱。公克谐以孝，因心则友，启均养之德，成无间之言，天下之人，比之祥览。惟公德行、言语、文学、政事，四者实总而兼之；事亲养志而能争，居丧过哀而顾礼：此又善中之善者也。善人，天之经也，国之宝也。道将兴废，木铎之用有时；命或推移，苍生之望恒在。春秋六十，遘疾陈郡，还医洛师，开元七年九月二日，薨於归德里。有诏赠后倍尚书，谥曰孝，礼也。明年某月，葬於某地。有子孚恒、济，儡然在疚，靡所哀，以某忝缙云之旧寮，沐清风之馀论，入难名之阃域，窥妙德之形容，见托铭志，庶传精爽。至於历官次序，平居事业，当见郡府遗爱之碑，国史名臣之传，故不存焉。铭曰：

峨峨仁公，抱孝含忠。文献则足，高明有融。翻飞王佐，穆我清风。道济明时，心乐幽地。薛衣华衮，听匣一致。逍遥启封，带砺传祀。生涯共尽，振古其常。人秉三德，天归百祥。臧孙有後，公业不亡。


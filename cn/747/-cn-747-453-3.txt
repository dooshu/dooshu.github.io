○请皇太子监国表

臣闻上承宗庙，下镇黎元，永固无疆，莫先储两。伏闻圣躬以山陵未，哀毁逾制，因乖摄卫，至今未安。若更忧劳万机，伏恐旬月之间，未得痊复。皇太子睿质巳长，淑问日彰，四海之心，实所倚赖。伏望权令监抚庶政，事无大小，一切谘禀，候圣躬痊愈即归春宫。如此必冀圣体速就康宁，庶政免令壅滞，臣位兼将相，受恩最深，今之所陈，是臣职分。特望陛下俯从人望，克崇万代之业。


台北秋感　三首


北戒舆图岛国开，上游高踞控全台。百年洗刷穷荒气，一战支离故将材。

入海江随残照尽，抱城山送早秋来。谈兵谁识陈同父，兀自桥头策马回。

西风江上水微波，十载征人七度过。出海生涯茶市减，入城租税稻田多。

雷车电索蛮夷气，越调闽腔妇女歌。郭外寻秋划蟒甲，剑潭老树正婆娑。

压城海气昼成阴，洋舶时量港浅深。蛇足谈功诸将略，牛皮借地狡夷心。

开荒有客夸投策，感旧无番议采金。我正悲秋同宋玉，登临聊学楚人吟。






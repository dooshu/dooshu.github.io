桃夭

三章，章四句


首章讲：《桃夭》，咏女子之贤也。盖曰：守正之节，君子犹难，讵意于今女子见之！





桃之夭夭，灼灼其华。

彼桃之夭夭，其木少矣。木少则华盛，是以灼灼其华也。





之子于归，宜其室家。

之子，指嫁者。于归，归于夫家。况之子当此时以于归，而守正俟时，其人之贤何如也！既归之后，不有以宜其室家乎？盖其处室也，必能克敬克戒而和顺于室；其处家也，必能事上接下，而和顺于家。诚于今日之行，而预卜之矣。

二章讲：





桃之夭夭，有其实。

桃之夭夭，则其实之所成也，有其盛矣。





之子于归，宜其家室。

况之子于归也，守正俟时，其贤如此。则其归而处家室之间也，必能道不衰于尊卑，敬无违于夫子，有以宜其家室也，兹固可以逆睹也已。

末章讲：





桃之夭夭，其叶蓁蓁。

桃之夭夭，则其叶之所生也，蓁蓁其盛矣。





之子于归，宜其家人。

况我之子于归也，守正俟时，其贤如此。则其归而处家人之间也，必能乖戾之不生，而和顺之愈笃，有以宜其家人也，兹固可前知也已。是于其室家之宜也，见女子之贤焉；于其女子之贤也，见圣化之盛焉。文王家齐国治之效于斯验矣。诗人因所见而叹美之，其咏女子耶！其亦咏文王耶！






○除田兴工部尚书魏博节度使制

驭下安人，其道不一，或序能以次用，或因效以拔才，所命虽殊，同归共理。某识某官田兴，时属本军初丧戎帅，乱政咸启，群心不宁，而兴列在偏裨，奋其义勇，谋成必中，事至能断，智略所及，指麾所加，一军获安，百众附悦。连献章疏，恭俟制命，有节有理，朕用嘉之。夫以将材如彼，军情若此，允膺不次之举，可责非常之功，是用宠之冬卿，擢为大将，仍以印绶，就拜军中。其敬之哉，无堕乃力。可检校工部尚书兼御史大夫魏博等州节度观察等使。


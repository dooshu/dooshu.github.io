◇铸二铢钱议

议者将为官藏空虚，宜更改铸，天下铜少，宜减钱式，以救交弊，赈国纾民。愚以为不然。今铸二铢，恣行新细，於官无解於乏，而民奸巧大兴，天下之货，将靡碎至尽。空立严禁，而利深难绝，不过一二年间，其弊不可复救。其甚不可一也。今熔铸获利，不见有顿得一二亿之理，纵复得此，必待弥年。岁暮税登，财币暂革，日用之费，不赡数月，虽权征助，何解乏邪，徒使奸民意骋，而贻厥愆谋。此又甚不可二也。民惩大钱之改，兼畏近日新禁，市井之间，必生喧扰，远利未开，切患猥及，富商得志，贫民困窘。此又甚不可三也。若使交益深重，尚不可行，况又未见其利，而众弊如此，失算当时，取诮百代乎。（《宋书·颜竣传》。）


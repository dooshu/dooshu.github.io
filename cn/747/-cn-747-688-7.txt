○庐州进嘉禾表

臣某言：得庐州刺史裴靖状称：“巢县百姓唐海，母丧庐墓，手自耕植，以备祠祭。无何，於粟田之中，辄产嘉禾，一本六穗，一本五穗。即时差录事参军朱宁丁宁考验，事状明白。”臣闻感天地者存乎诚，通神明者极乎孝，蕴而为精粹，发而为祯祥，上元与之献酬，後土为泄露。故使腾芳高陇，擢颖清秋，冠九谷之英英，增大田之蔼蔼。此皆陛下圣德茂，鸿化洽，名教立，风俗厚，生人之内有淳孝，灵瑞之下有嘉禾，迈风烈於前王，焕丹青於唐史。不然，何幽赞元答其若是乎？臣猥以钝劣，守风土，宣陛下之恩泽，抚陛下之庶，睹兹盛美，光荣耳目，不胜欢忭踊跃之至。


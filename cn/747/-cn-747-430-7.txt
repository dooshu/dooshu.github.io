○淮南节度行军司马厅壁记

司马盖元武之官号，周官大司马，掌王之六军，将皆命卿。诸侯大国三军，次国二军，小国一军，将亦命卿。军有司马，见於古矣。周衰，惟晋秉礼尊主，屡因大，以正三军。鄢陵之役，韩厥为司马；鸡泽之会，魏绛为司马。绛将新军，张老代之。盖今之行军司马，出於周制矣。秦罢侯，铄天下之兵，列郡不复有军，军司马由此废矣。汉制将军不常置，四夷背诞，则命将征之。赵充国以军司马从贰师，班超以军司马从窦固，讨虏皆其职也。自魏至周，南北分王，建置不同。时方战争，众军恒设凡将军杖节锁仍开府者，以将军开府居刺史者，皆有其官。随将废置，隋开皇混一天下，省罢众军，司马之官不专武事废为州吏员矣。国家修唐虞大同之化，庭周汉不宾之俗，边虽有防，示不久设。军出於内谓之将，镇於外谓之使，佐其职者谓之行军司马。行军司马之职，弼戎政，掌武事。居常习狩之礼，有役申战阵之法。凡军之攻，战之备，列於器械者，辨其贤良。凡军之材，食之用，颁於卒乘者，均其赐予。合其军书契之要，比其军符籍之伍，赏罚得议，号令得闻，三军以之，声气行之哉。虽主武，盖文之职也。旧制朱衣铜印墨绶，开元故事多选台郎为之。淮南节度行军司马尚书户部郎中兼侍御史王公，以经邦纬俗之才，佐淮夷方面之寄，敦诗说礼之学，当节府大贤之举。政协乎邦要，虑通乎事微，奉中权之旗鼓，戒群帅之铙镯。师律既和，军容丕肃，淮南之府，有功宣王室，身佩侯印，将门良家，藩国贵种，以礼绥之则恭。淮南之众，有吴楚锐士，燕韩劲卒，奇材剑客，猿臂虬须，以恩抚之则顺。淮南之地，提封千里，徵令百役，税以足食，赋以足兵，以宽征之则安。淮南之冲。南走闽越，北通幽朔，关梁不闭，朝聘相望，以欢交之则固。自韦公统戎旅，王公翼戎行，威加於大，则将不骄；惠及於细，则卒不惰。减役轻敛，则人不困；待宾省旅，则境不危。堂堂然混一体以为力，雄雄然鼓众心以为气。封疆之外，隐如敌国；封疆之内，不知有军。古人云：悬势於上，而下自定；置器於平，而物自安者，盖用是也。兹所谓销患於未形，制危於未萌。伐谋之功，大於积甲山齐；攻心之术，强於虎贲百万。彼善师不阵，未战先胜，却军於谈笑之际，折冲於樽俎之闲，今古一时也。夫举善人以行其教，大则四海服，小则邦国宁。舜举皋陶，蛮夷率服，帝王之事也。秦任百里奚，巴戎致贡，诸侯之举也。国侨为政，乃子皮之功；晋侯勤王，信魏绛之力。任贤用善，合契同德，盛府有焉。翰获庇於有礼之俗，遂安於无虞之境，书绩示後，岂待命乎？扬州本大都督府，亲王居中，长史理人，有府号而无兵甲。至德初，羯胡难作，始以长史为节度，而有行军司马。古者敬其事，则命以始，乃自初置，列叙之於壁云。大历五祀夏五月丁丑记。








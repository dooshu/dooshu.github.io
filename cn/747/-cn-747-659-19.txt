○授徐绾兵部员外郎李光嗣右司员外郎制

敕：具官徐绾，以丞相之子，为尚书郎，人得见於会朝，而不得见於私室，其言不敢近政，其动未尝违谦，用是寡尤，式彰能训。论者美宣祖大臣以行至移风称易名者，必曰光嗣之王父也。尔克敬有後，敏以自图，多所周防，恐坠遗法。而皆以去列，可使陟居武库部都曹。郎选惟重，并举而授，无堕当官。可依前件。


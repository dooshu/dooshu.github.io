○在会稽与京邑游好诗序

造化之功，东南之胜，独会稽知名。前代词人才子谢公之伦，多所吟赏。湖山清秀，超绝上国。群峰接连，万水都会。高而望，尽目所穷，苍然黯然，兀然澹然。先春煦然，似昼似翠，似水似冰，似霜似镜。削玉似剑者，霞布似窈窕者，霜清似英绝者，如是者千状万态，绵亘数百里间。则夫盘龙於泉，巢凤於山，蕴玉於石，藏珠於渊，固必有矣。真骇目丧精之所也。其土沃，其人文。虽逼闽蛮而不失礼节，虽枕江海而不甚瘴疫。斯焉郡邑，一何胜哉！将天地之乐，萃於此耶。至於物土所产，风气所被，鸟兽草木之奇，妖冶婵娟之出，前圣灵踪，往哲盛事，此传记所详，不假重言也。斯但粗述其胜耳。仆虽乏才，自侍从至此，晨夕习业之外，游览所得，吟咏烟月，摅散情志，自足一时之兴也。亦足快哉。然时或倚槛南临，回首西望，相交朋远，谁与同之？每思往年於京洛间，见时俗之士，浮浅之流，多夸邑外人家，有水木田园庄舍，甚为奇胜，可比江山，尝与俱往，谓信然。今在此，乃知前者之悠悠妄夸耳，不足听。且夫方壶员峤，桃源洞天，自标真圣之居，不与嚣尘相接。非但计幽隐已也，至於人寰所有游观，必当显敞。知名若会稽山水，深不可测，高不可及，如是乃能孕灵怪，藏珍宝，生霞而尽胜概耳。岂於十亩之地，朝夕之间，凿为池，植为幽薮，源流既迩，根柢可知，深不过藏青蛙，密不过栖乌鹊，而能出奇为胜哉？今之君子，多尚奇好事，贵达显扬，幽僻仄陋，则言之而实不足徵也。不然，则是人能与造物争功矣。今序其事，贻诸朋好知之者，幸弃彼冗琐而同此游也，为通理矣。辄以数篇鄙拙寄赠，诚玷视听，贵尽其乐，以资笑言。


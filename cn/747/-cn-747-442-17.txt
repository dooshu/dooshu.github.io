○九日紫气赋（有序）

景龙三年九月九日，帝与群官壶口山升高，时有紫气，光彩照日。赋曰：

吾王不游，人何以休？望壶口之千里，值重阳之九秋。山对翠屏，动晖光之赫赫；云成紫荩，扶晚日之油油。宛转浮空，轮不散；应一人之盛德，为万岁之荣观。氤氲瑞色，无孤峰断阵之嵯峨；摇曳晴空，杂玉叶金枝之烁烂。亦何异出苍梧入大梁。为汉武之荩，升轩辕之堂。忽兮改容，形难为状。纷纷郁郁，用表灵贶。乃同芒砀之间，非比昆仑之上。岂徒合以肤寸，垂以飘扇？河汾永兮天之眷，紫气凝兮人罕见。位当用九，果符九日之祥；运极通三，永御三云之殿。


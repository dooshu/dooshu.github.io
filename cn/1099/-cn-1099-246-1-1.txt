○為請專敕嚴經畧疏 【 專敕備盜】

該臣參考圖牒、問訊故老、看得永豐上饒二縣所稱平洋銅塘一帶地方、綰帶衢建、當閩浙交會之界、有岩峝谿壑之阻、客有為予言此地之饒沃深阻為虎狼之窟宅者誠奧區也擅鉛礦材木之饒、為方可數百里、正統年間、閩賊鄧茂七等、葢嘗盜冶其中、知縣鄧顒追捕被害、該前廵撫都御史韓雍、　請兵勦滅、遂將前山封禁、內有官民米七十餘石、議令該都十里逓均賠、其後包賠不前、復奏蠲免、有籍可覆、正德中嘉靖初、閩浙諸寇、往往時來刼掠盜開、地方居民被其荼毒、蹂躪累年而後定、即今前項流徒、乘今江閩用兵多事、又復紏黨操戈、託名盜冶、意實伺便刼掠、臣會同廵按江西監察御史陳志查得銅塘山塲之與平洋。均為盜所垂涎。而平洋坑尤切浦城江山二縣之界。重山複嶺。疊嶂層巖。一轉折十數步之外。即主客爾我。不相睹接。凡茲醜徒經行。棄伏草莽。儔侶後先。則為道路之行人。俄而暗號一呼。挺戈以奮。則呼吸俄頃。數百千人。可立而聚。防之甚難。然幸道途往來。必經人煙去處炊汲。其所經從。非江山常山所轄。則皆浦城之民也。三縣之人。其於廣信。本自秦越。不相為謀。况又觀望成敗。幸其得開。則因而隨行分竊固自有利。且聞多有為之耳目嚮導接濟居停者。僉謂必須　請乞比照汀州武平之屬嶺北、潮州程鄉之屬漳南故事、而以福建之浦城、浙江之常山江山二縣。與三縣所屬之盆亭溪源高泉若仙霞小竿諸廵撿司。悉聽江西分守湖東道管轄提調。責令盤詰探報。可以先期為備。如遇各賊盛集。一體起集鄉兵。首尾應援。阻截遮邀。最盛則移文建寧兵道。嚴金衢溫處守廵各道。速發援兵協力驅逐。違期者聽臣等江西撫按參論。仍乞　敕下兵部查議。果於事體可行。請　賜不坐名敕書一道、專令分守湖東參議駐劄廣永豐縣治。訓練營鄉等兵。控扼禁緝逆折濳消幸今永豐繕造有城。落成伊邇。可以屏維藩翰。其於閩浙二省撫按司道。止於文移往來。一切參謁儀文。截然無與。庶乎於事可豫。於官可常。於職不曠。產賊之源稍清。而受賊之委可疏而塞矣。


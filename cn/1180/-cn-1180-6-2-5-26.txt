答刘总督


抚赏市马之事，前承教，属之计曹，本兵一一俱如尊指议处矣。闻近日司道，俱不肯着实奉行，仍蹈前辙，扣月粮以备阅视之费。又夷人闯关，有迁延数十日不去者，启衅胎祸，实在于此。公何不督责之？不从，则亦宜明告于上，裁之以法可也。

此闻虏中甚旱，内地雨泽亦少，尘霾累日不解。仆日夜以边事为忧，而属意于蓟尤甚。望公督率文武诸大吏，及今加意经理，常若大敌在前，庶保无虞。昨已面奏皇上，言边将不得便宜，每中制于司道，他日脱有偾事，当与将吏同罪，决不少贷。

近来朝廷举动，非复昔比。仆受国厚恩，身肩重任，死且不避，何怨谤之足恤哉！敢布区区，惟公垂谅。






感旧

当年书剑揖三公，谈舌如云气吐虹。



十丈战尘孤壮志，一簪华发醉秋风。

梦回松漠榆关外，身老桑村麦野中。



奇士久埋巴硖骨，灯前慷慨与谁同？

感旧

自蜀还吴会，先凭剑换牛。



扫除狂习气，谢绝醉朋俦。



去死时犹远，余生已觉浮。

即今真惫矣，闭户尚何求？



感旧

四十三年梦，今朝又唤回。



平桥穿小市，细雨压轻埃。



老喜诗情在，慵愁史课催。



时时还自笑，白首接邹枚。



感旧

早参太史笔，晚典石渠书。

孤立如羁雁，微生等蠹鱼。

虚名真忝窃，定理有乘除。



九十稽山下，荒畦日荷锄。



感旧

废陇荒陂俋俋耕，生无勋业死无名。

衰颓日甚君休问，三十年前白发生。

感旧

醉眼常轻儿女曹，西游对客尚能豪。

缕金羯鼓龟兹乐，镂玉琵琶逻逤槽。



巫峡已回行雨梦，锦江空忆浣花遨。



闲情何计都除尽，为觅并州快剪刀。



感旧

莫笑山翁老欲僵，壮年曾及事高皇。



雕戈北出戍穷塞，华表东归悲故乡。



万事固难轻忖度，百年犹有未更尝。



纷纷谤誉何劳问，但觉邯郸一梦长。

感旧

忆从南郑入成都，气俗豪华海内无。



故苑燕开车载酒，名姬舞罢斗量珠。



浣花江路青螭舫，槎柳球场白雪驹。



回首壮游真昨梦，一竿风月老南湖。



感旧

要识梁州远，南山在眼边。



霜郊熊扑树，雪路马蒙毡。



惨淡遗坛侧，萧条古庙壖。



百诗犹可想，叹息遂无传。



感旧

夜涉南沮水，朝过小益城。



梯山天一握，度栈土微平。



雨近秦云暗，霜高陇月明。



至今孤梦里，喝马有遗声。



感旧

早发金堆市，更衣石柜亭。



滩声秋後壮，山色雨余青。

道泞愁车辙，桥危避驼铃。



功名竟何在？

抚事感颓龄。



感旧

尘土暗貂裘，森然白发稠。



年光真衮衮，吾事竟悠悠。

马宿平沙夜，烽传绝塞秋。



故人零落尽，追写只添愁。



感旧

凛凛隆中相，临戎遂不还。

尘埃出师表，草棘定军山。



壮气河潼外，雄名管乐间。



登堂拜遗像，千载媿吾颜。



感旧

我思杜陵叟，处处有遗踪。



锦里瞻祠柏，绵州吊海棕。



蹉跎悲枥骥，感会失云龙。



生世後斯士，吾将安所从？



感旧

忆昔初乘上峡船，雪滩云岫过联翩。



匆匆不暇寻高隐，遗恨于今四十年。

感旧

雕鞍送客双流驿，银烛看花万里桥。



三十三年真一梦，茆檐寒雨夜萧萧。

感旧

君不见资中名士有李石，八月秋涛供笔力，初为博士不暖席，晚补台郎俄复斥。



诸公熟睨亦太息，摧压至死终不惜。

生前何曾一钱直，没後遗文价金璧。

後之视今犹视昔，此事诚非一朝夕。



山城旧庐暗荆棘，羸然诸孙守坟籍。



抚孤我负朋友责，万里诗成泪空滴！



感旧

君不见蜀师浑甫字伯浑，半生高卧蟆颐村，才不得施道则尊，死已骨朽名犹存。

文章落笔数千言，上友离骚下招魂。



望之眉宇何轩轩，高谈浩若洪河翻。



范尹敬如绮与园，方饰羔雁登衡门；小人谤伤实不根，妄指拱璧求瑕痕。

穷通在公岂足论，浮云终散朝阳暾。



安得此老起九原，入赞国论苏黎元？




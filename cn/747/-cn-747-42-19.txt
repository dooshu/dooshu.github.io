○授元载平章事制

天位惟艰，庙谟是切，委在公辅，正於四方。伫鼎实之能调，补衮章之有阙。眷求励翼，式允佥谐。朝议大夫行尚书户部侍郎兼御史中丞上柱国许昌县子赐紫金鱼袋充度支等使元载，清明在躬，贞固干事。信必可复，文而不华。准绳朝端，金玉王度，不有其善，遹观厥成。固是生灵之杰，咸推宰辅之器。执兹大政，叙以彝伦，建中於人，莫匪相尔。丹青神化，参议两闱，宜书一德之篇，俾协赓歌之美。可中书门下平章事兼集贤殿崇文馆大学士修国史，馀如故。


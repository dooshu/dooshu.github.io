○諫元宵燈火疏 【 元宵燈火】

翰林院編修臣章懋臣黃仲昭、檢討臣莊日?永、謹奏為培養　聖德事、成化三年十一月二十九日、內閣遣郎中韓定、持小揭帖、到於東閣、及史舘、分與太常寺卿、兼翰林院侍讀學士吳節等、令各賦烟火等詩、以為上元賞翫之具、臣等各授一帖、內開烟火花燈等項、面貼詩讚題目、仍令照依舊詩格式、擬述進呈、及觀舊式、俱是玩好之物、鄙褻之詞、甚非所以養　聖心、崇聖德也、臣等竊議、以為此事、必非　陛下所為。陛下以天縱之聖。日新之學。遊心經術。邁跡堯舜。凡所舉動。必欲為法於天下。可傳於後世。方即位之初。首下溫詔。赦田租。絕貢獻。蠲逋負。停不急之務。與民息肩。又開言路。凡　朝廷政治得失。軍民利病。許諸人直言無隱。天下欣然以為　陛下應天心。承祖德。而所以太平萬世者。在是矣。及觀去年以來。如遣人造楮。國家舊制也。一聞大臣之言而遂寢。節令宴樂。每歲常例也。一聞廷臣之疏而隨罷。頃因災異、敕諭群臣、同加修省、凡此數事　臣等目擊耳聞、未嘗不拜手稽首、稱頌以為　陛下從善如流、改過不吝、自禹湯以來、未之有也、在彼者既皆　陛下所不為、則烟火之事、臣等又决知　陛止之不樂於此也今日之舉。或者　兩宮皇太后在上。　陛下欲極孝養。奉其歡心。非為一身娛樂之計。然大孝在乎養志、不可徒供耳目之玩好。以為養也。臣伏覩　兩宮母后恭儉慈仁之德。著於天下坤儀真靜。舉天下之珍奇玩好。皆不足以動其心。豈以烟火為樂哉。况今兩廣弗靖。四川未寧。遼東雖云告捷。然虜情難測。尚費區處。不可置之度外。北虜毛里孩。包藏蛇豕之心。窺伺間隙、尤當深慮。江西湖廣。一旱數千里。民不聊生。其他災傷處所尤多。未易悉舉。生靈嗷嗷。張口待哺。雖蒙優詔賑恤。然公私匱乏。計無所出。可為寒心。此正　陛下宵旰焦勞。不遑暇食。　兩宮母后。同憂天下之日。臣等又知　陛下之不暇為此也至如翰林之官。以論思代言為職。雖曰供奉文字。然鄙俚不經之辭。豈宜進于君上。若不取法于聖賢。而曲引宋祁蘇軾之教坊　語以為之、皆是以三代以下之君望　陛下。而不以三代以上之君望　陛下也。臣等遭遇　聖明。叨與庶吉士之選。　陛下養之翰林。教之誦習六經。師法孔孟。二年于茲矣。近又授以今職。感冐　國恩。至隆極厚。夙夜惓惓。相與戒飭。惟恐曲學阿世無以補報於萬一。何敢為此鄙詞。上瀆　天聽。以自取侮慢不敬之罪哉。臣等又嘗伏讀　宣宗章皇帝御製翰林院箴有曰。啟沃之言。惟義與仁。堯舜之道鄒孟以陳。若今烟火之舉。恐非堯舜之道。烟火之詩。恐非仁義之言。臣等知　陛下之心。即　祖宗之心。故不敢不以是妄陳于　陛下之前。且知其不可。猶順而為之。是不忠也。知不可為。而不以實聞。是不直也。不忠不直。臣罪大矣。古之帝王。盤盂有戒。几杖有銘。目不視非禮之色。耳不聽非禮之聲。兢兢業業。惟懷永圖。雖在紛華靡麗之中。幽獨得肆之地。而所以戒謹恐懼。操存省察。以致其精一之功者。無所不用其極。誠以人主一心。攻之者眾。一惑于耳。則凡侈靡之聲。皆乘。間而入矣。一惑于目。則凡侈靡之色。皆抵隙而進矣。人心愈危。則道心愈微矣。天理人欲。不容並立。若曰上元之樂。乃微事耳。烟火之舉。乃細故耳。此不足為聖明之累。是殆不然。書曰不矜細行。終累大德。又曰不役耳目。百度惟貞。若于此一事。厭常喜新之念興。則他日之甚于此者。將無不至。不可以微事細故而不之謹也。且漆器之作。何損於德。而舜則止之。旨酒之甘。何害于事。而禹則絕之。露臺之費。不足為奢。而漢文則巳之。彼聖賢之君。何汲汲于是哉正以欲不可縱。漸不可長故耳。臣等伏願陛下寬斧金?戊之誅、採蒭蕘之語、將此烟火等事、一槩禁止。不使接于耳目。而移此視聽。為文王之視民如傷。為大舜之聞善若决江河。省此冗費以活流離困苦之民賞征伐勞役之士則干戈可息災旱可消。百姓可以富庶。四夷可以賓服、億千萬年享太平無彊之休。則　陛下之所以奉養　兩宮者其孝豈有大於此哉　陛下深思而力行之。不以臣言為沽矯。不以臣等為迂濶。使天下後世知　大聖人之作為。出於尋常萬萬。是非臣等之幸、實宗社生靈之大幸也


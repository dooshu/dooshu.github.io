○答宣大廵撫吳環洲 【 宣大邊情】

辱示邊情、一一領悉、虜酋盡糾諸部而西、此其意誠不可測、但土蠻與之暌離巳久。一旦舉十萬之眾。與之同往。彼以何道而能驅使之耶。若果有此。必青酋所為。然亦未必能辦十萬也。此酋近日情狀可惡。仍宜嚴切諭之。孤竊料順義此行。縱有諸部之助。亦必取敗。夷狄相攻。在我為利。但不如勸彼回巢。維持貢市。更為完善也。長昂事尊諭謂處之不可苛責太過以激變。尤不宜招來太早以起玩。公策之甚善。前巳示意彼中督撫。但廣布文告以携其黨而勿遽爾稱兵以致不可收拾。嚴為之備。徐觀其勢而處之。犬羊嗜利畏威。終當入笠。鳴泉公亦有方略者、諒不致損威起侮也、承教當再為嘱之、


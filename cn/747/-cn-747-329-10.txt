○大唐圣祖元元皇帝灵应碑颂

终南之山多喜境，关令尹真宅兹岭，阴阴松柏造华顶，草结花楼龙护井，灵仟之窟肃而静。（其一）惟皇夜梦真人来，神光赫赫金银台，瑶容绰约冰雪开，霓裳羽驾纷徘徊，前圣後圣相承哉。（其二）帝心虔求斋玉京，王公百辟咸致诚，旗彩仗森出迎，日月晏温颢气晶，真容来兮受天庆。（其三）真容来兮圣人寿，千春无涯百福有；真容来兮宝历昌，远郊却马雄四方。紫殿敷座烟香，拜手稽首天地长，元元之祉万斯唐。（其四）


○郊禋大赦制

朕以眇身，绍膺鸿绪，紫机夙让，黄屋非尊。属天衢未亨，王室多难，载迫公卿之议，遂膺历数之重。凛乎驭朽，慄右涉泉，自临万邦，斯为三载。顷者居遏密之际，莫议郊禋之礼，霜露之思，日月增深。今三元告辰，万物伊始，假於清庙，昇彼圜丘。躬耕祈谷，率礼斯备，太官视膳而牲洁，奉常陈乐而邕和。爰自降制之始，迄於礼毕之际，祥风候律，瑞日扬光，卿云纷集於坛场，甘露傍流於郊甸，非常之庆，岂独在予。宜因天地之心，式覃雷雨之泽，可大赦天下。


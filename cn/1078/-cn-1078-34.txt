续集卷六

<集部,别集类,明洪武至崇祯,东里集>

钦定四库全书

东里续集卷六　　　　　明　杨士奇　撰序

送贵州按察使胡士琏先生致事诗序

士诚志于道凡存诸心见诸行皆天理之公而不累於外物惟其皆天理之公故为子得乎亲为臣得乎君处朋友而朋友信治民而民服表物而物化惟其不累於外物故富贵贫贱忧患之来一无足以动其中无所往而弗得焉古之君子达乎道皆能於此後之欲学古人亦必造乎此而後可以为君子观於清江胡士琏先生其今之君子者欤先生家於儒平居素守不求一毫於义命之外入仕至今四十六七年历州郡长外宪驱驰万里边徼跋涉岁月夷险一心泊焉休焉所至其士服之其民戴之未知由於善者化之圣贤论感人之道诚而已先生其有诚者欤圣明在上乐得老成重厚端洁之士天官卿雅知先生将奏而进用之先生春秋时七十余以老病固辞遂命致仕归先生悠然川泳云飞之意易曰介于石不终日先生之谓哉於是朝之学士大夫相率分题赋诗送之而太子少保金公属余言弁简端嗟乎余愧先生多矣尚奚言尝闻玉之所藏其山川草木咸被光润清江碧嶂之间将必有占光气之复还者乎吾又以为其乡之人之贺也诗凡若干篇

赠周用珍诗序

余初至北京解翰林之职为春坊公务甚简所居城西僻远隘巷中达官贵人车轮马迹之所不及每朝退闭户静处不与俗接其意气放旷翛然如林野人而清尚之士无所慕乎外者时过余谭论久之余亦欣然不厌也吴中周用珍时以善书授官选在中秘所居城东距余十里而稍暇辄见过用珍闓疏恭慎有务尚之志其言依於礼其才盖适於用尤善说医理娓娓有造诣余与用珍言洒然相得也仁宗皇帝既嗣位余复入翰林至于今职务日殷旦暮在公虽於用珍居舍益迩而晤聚益踈矣用珍父母俱在喜其子之效用於时也然用珍念其亲南北相隔数千里定省旷远不能以朝夕宁也一日请於朝归省焉太子少傅建安杨先生少保临江金先生及缙绅君子之素重用珍者皆为诗送之非用珍之有诸躬其何以得此於当世贤卿大夫哉孔子曰出则事公卿入则事父兄又以谓何有於我公卿贤而在位者也圣人岂徒为自谦以立训哉诚以事虽至近而欲尽其职而无怍斯亦难矣用珍内而得於其亲外而得於贤卿大夫其可为有诚也殆孔子之所予哉其归也余亦不能无言故书其所为可重者以冠诸篇什之首

送陈孟旦赴江隂教谕诗序

陈氏余外家孟旦海桑先生之孙太华先生之子於余为弟余少从学海桑先生侧其诸孙多同笔砚孟旦最幼少余十有六岁初入小学也尝从余里塾警敏清重特异诸兄诸兄今皆谢世独孟旦在而有子与孙駸駸非复少壮时然则余曷为不衰且老哉其诸兄虽今皆有子及孙然诗书之习无闻独孟旦父子克绍其先而弗坠殆黄文节公所云中和之气萃於此一枝耶孟旦明六义之学西昌邑大夫聘佐教事所造就学者成绩焯焯观今之佐教如孟旦者寡矣今考最陞江隂教谕江隂三吴文物之邦太伯延陵高风之所被者远矣往焉尽为师之道将其学者有成岂下西昌也孟旦勉之又念陈氏之先诗书科目之荣达自宋迨今累累不乏也而吾外祖一派自其高曾以来緼仁施义雄文奥学表表名乡郡而宦达未盛有闻往年孟洁孟京皆以乙科进士擢官翰林余揆造物者之报施其将在此而不及展其分寸相继皆没盖余窃悲其命也尚惟孟旦在夫天於为善之应必不爽也修於身应於天如执阳燧求火无弗得者顾在天者有久速之异耳惟致力德义以俟焉可也孟旦勉之词林学士君子有赋诗赠之行者书余之所望者为之序

送郭鼎贞诗序

临江郭鼎贞为南京刑部主事九年考最陞郎中复之南京刑部鼎贞为人温厚简静不为气势崖岸而有执守出言率由夫理盖笃实士也今外百司之务皆上计北京而南京所治惟应天一郡其政务视昔裁千百之什一公庭清虚吏牍简静鼎贞之官可谓称其资也吾识鼎贞於太学於秋官将二十年其履坦如一日此其福固安静和平之行有以承藉之欤彼有沾一命承一官傲然自得而窃威福之柄磨淬锋利欲以畏慑一世曾不几日而遂偾覆者使其少知以德义自裁以庶几鼎贞之为岂不可以免哉吾闻鼎贞淦故家世积厚德固其来也远乎士君子相率赋诗赠鼎贞行而给事中萧廸哲以属余序余固重鼎贞亦因有所警焉

赠萧生序

里生萧仲敬有司以材举於朝历事夏官岁余擢令归善县里人之在京师者皆为之喜盖令者古子男之爵而百里之宰也古之君子有博学惇德怀负利器而终其身局蹐丞尉盖望令之位而不能至焉者矣仲敬一出而遂得之固各有命欤令亦难为也矣凡百里之内民之休戚善恶皆於我乎致也有一人焉或沦於冻馁而失其所或困於横逆而不获安或丧其良心而?於刑辟亦皆发诸我者於道有所未尽也况又有大府尊官之临乎其上命使过客之出入其境出内听断簿书期会之纷然杂出於前事之皆欲尽其礼为之皆欲尽其诚也一有所未尽毁与败且及之矣令岂易能者乎古之为丞尉犹必务尽其职而况令之所系者重乎归善苏文忠公过化之地也其嘉言懿行邑人耆老有能言者矣礼其贤者而访之宜有益焉毋徒自足乎已也余既喜仲敬得官又欲其宜於官也书此以赠其行云

送郭先生诗序

吾友郭彦铉先生历官将三十年今年七十且病朝廷命致其事归四十强仕七十致事古之制也盖用之於道明德立之後而佚之於精力衰疲之余先王待贤仁义之兼尽也圣天子於敬德优老尤隆恩意临御以来士大夫耄疾者率得请而去既适所愿欲欢喜舞拚以为衰老之幸先生年踰四十始出分教乡校历三考用最陞教谕安吉又三考用最陞教授顺德在顺德四年其习俗朴陋人不知重士士不知惇学道德礼乐之意漠如也先生既戚其教之不易入又其家之来顺德者数有疾疢死丧之婴于心居恒郁郁乃今遂释而去归于乡其为喜幸何啻什百常情哉凡於先生有游从之雅者亦皆为之喜翰林侍读学士王君直相率为诗送之谓余当序之余窃念童冠时与先生者十数人为莫逆友里巷旦暮相聚讲学道论古今为文章娱嬉陶然自足无务外之意睨眎流俗人不直草芥盖共相谓以此终其身无憾也後十余年各东西散去不能得如意或出或处动累岁不一闻问今忽忽四十年向之十数人者沦谢殆尽独吾两人在又皆有官守而南望乡国於六七千里外盖其心未尝不惓惓也今幸遭圣明而士奇以恩遇隆厚义不得顾其私先生独返初服以遂放其志意於山水云林之间盛哉乎其迟莫之适也然山有玉焉则草木岩石皆将增其光润孔子称子贱必本於鲁之君子先生之归吾又以为乡人後进喜矣

送礼部侍郎仪公致事序

礼部侍郎有恒先生高密仪公今年八十上悯其老赐玺俾致事归盖特恩也礼曰大夫七十而致事疏曰七十有德君不许我国家法古制治优老敬贤着于令甲然有未及七十而衰病不任者亦听解职盖悯下之仁也有踰七十而不听去者好德之义也仁义兼尽圣人之政也先生起自学官尝为宝庆知府陞通政兼春坊中允又陞湖广布政入为礼部侍郎奉诏授皇太孙经先生虽不得以七十之年谢事而玺书之褒极其优老重德之意先生何自而得此哉有恒者其斋居之名先儒曰贞而不已之谓恒此非先生之德欤先生天禀淳笃表里洞达而直谅之节刚方之气端实之行自少壮至老如一日岂非贞而不已者乎故所至以为教则学者皆曰得贤师资以为政则民皆曰得贤父母在朝廷则衆皆曰此贤辅弼也是宜其得乎上而必踰八十之年然後得去也今归荣乡邦抚其曾孙消揺山水之间而茂膺康宁和平之福古人所谓超然者也然古之君子其身虽退而心未尝一日忘君故富文忠赵清献之致仕也孜孜忠君爱国之诚未尝已於言焉推先生贞而不已之心将必有同於此哉先生尝属余记有恒斋而未有以复也故述其躬行所得及所以名斋之旨以为荣归之祝

送刘鼎序

为学能自知不足而反求诸己不累乎外此贤人君子之事也世固不多见焉今年春天下贡士会试京师者几三千人余奉命主文衡凡得士二百人而闽人陈中第一吾邑曾鹤龄第二又选可以为校官者三百人既而二百人入对大廷上亲擢鹤龄第一於是公卿大夫皆欣喜庆告曰天下之大公也而吾邑就试之士惟罗敬刘鼎郭绍宁王钺不与五百人之数四人者皆以父执见余恭然其仪怡然其容无几微不得之意余主文方愧失士而合辞谢曰生之业未至不能迯夫明有司之公幸获退而学焉受赐侈矣已而数过余求益无倦色其视世之有小失辄惨沮忿怨畜於中形於外者霄壤矣夫人一得一失皆有命惟知道者安乎命焉耳今吾邑之士得於命者可谓特出矣其未得於命而能反求乎中不累乎外如鼎之四人者其所存谓非特出可乎敬援例入太学而鼎三人者皆归吾少识鼎之大父愚村翁忠厚恂恂於乡党之间诸孙多读书业儒咸涣皆明经擢第今咸为河南按察佥事涣为兵科给事中将继今而起者非鼎乎固本其大父之积欤其大母今年八十余康宁和豫而鼎二亲具庆兄弟怡怡归而乐天伦之乐益求诸已进进而不已所造诣可量哉鼎父仲高吾童弁与之同学相别二十余年矣故於鼎既喜其能特出於流俗又喜故人之有子也特赠以言且期望於他日云

送葛主事还乡诗序

庐陵葛氏世儒家尝有科名於宋清隐自少寄迹老子法中洪武中以乐舞生举送京师十余年擢为山川祠祭署奉祀又十年皇上龙飞之初陞太常寺丞又十六年调礼部仪制主事今满一考盖年七十有二矣奉命致仕归清隐为人温厚笃实不苟其行居常闭户焚香坐咏道德经南华篇不与俗人接翛然自得也而名儒硕士方闻博雅之流相好而过之者或留寓至累月而不厌非清尚不群者欤其治职事也明於典常之故达乎节文数度之详岁国家有事天地宗社百神清隐秉?相事严恭对越虽笾豆罍洗之末必躬莅洁之诗云济济多士秉文之德对越在天骏奔走在庙清隐可谓无忝者矣今归荣於乡瞻桑梓而致敬乐山川之仍旧忘机鸥鸟之群游趣烟霞之表遗荣名於外物颐天和之自然岂非盛福欤非自其修诸躬者得之乎於是大夫士有赋诗荣其归者余为叙诸简首

赠太学贺生序

元太学生山西贺永中积三仕而至正平县尹既内附以故官举又积三仕而至泰和淘金驿丞官满遂留家泰和余犹及识永中於士君子间其意度闲雅其词气简重其仪矩整肃盖未尝以一毫之微而妄取敏其冢孙也秀頴务学自县学生陞国学踰年矣时初建北京学舍未备郡县学生贡至者日益衆礼部奏请以南籍者分处南京国学诏可於是诸生之急於仕者多不乐远去敏独曰吾求进於学耳怡然以行余闻而韪之告之曰世所谓学者文辞而已求其力学躬行无几也工文辞可以资进取致显荣惇德行者顾独不可耶古之人修天爵而人爵至故学贵先本而後末敏往朂哉为学必有师今司业吴先生吾尝同为史官其笃行劲操毅然如岁寒松栢之不变助教欧阳先生与吾同邑而少相讲学其为人温然方正而坦亮两人者其言皆本道义而乐於教人而今皆子之师也往焉亲炙於朝夕之间涵濡於岁月之久子恶得乎无进也敏闻余言喜跃然则又告之曰未也京师者势利之所聚四方之人杂处其巧伪百出可以顷刻致重赀中人以下之心岂能确然不夺乎外故有遇端人正士则改顔从事及退而群居浸渍乎便佞邪辟之说而?於小人之行卒不能以自拔者故於取友尤不可不慎朂哉敏也敏惕然起拜曰敢不刻厉以敬承先生之教请遂书於简以时自省因并述其祖德使图无忝云

赠萧汝坚序

今岁礼部会试天下贡士三千人申选者二百人又选其次三百人为副榜例授府州县教官吾泰和中副榜九人而萧钰三人者自言於吏部学未至未可以为人师愿卒业於太学吏部以闻诏从之居两月礼部言太学生益衆学舍不能容请令尝中乡选者蹔归自进以俟再试诏从之钰行求余赠言余少於钰父所耕居同里巷又尝小学同师今其子志於学如此何爱一言嗟乎汝坚勉之哉世之得一名者往往安於小成不复有自进意甚者昧其固陋放言訾古人议前辈遇贤而长者不知礼下之有能如汝坚之不自满而求自进盖尠矣汝坚庶几漆雕子之志乎书有之满招损谦受益苟自足之心窒乎其中蔽乎其前见善而不能知知而不能入虽有欲以善及之者亦且歛而去矣由是冥焉肆行偭焉背趍久而并其所得者丧之矣损孰大焉如持不足之心恒以不若人为耻以无诸内为歉汲汲焉惟忧善之不在已惟恐人之不已吿也则有欲以善及人者皆将轻千里而来告之故日进月长其所得沛乎莫之能御矣益孰大焉勉哉汝坚又当慎择所从也子居太学有德义儒者为之师今之归也文溪武山之间德义之儒有如吾行俭者乎子诚以求之虚以承之後三年遇汝坚必浩乎乘长风凌青云而高举哉汝坚勉之

送萧郎中序

临江萧伯辰事太祖高皇帝为卫经历事上为泰州知州又改深州凡卫之政无钜细必由经历而泰深二州皆畿内民衆务殷不与他州等伯辰为之盖上下皆归其材且良既去则皆思之不忘伯辰儒者明乎理道有忠厚恻怛之诚和平闓敏之资而又行之以勤慎斯其所为达於政而得於人者欤今深州满三考书最陞南京礼部祠祭郎中国家建两京其官府之制同今外之庶务皆上计北京繁於此必简於彼故南京之官守优逸多矣而宗伯典礼其优逸加多焉宗伯领四属惟祠祭典常祀岁时有事伯辰为其长推其所负蓄且练习之久宜绰乎有余矣今年六十余而进进於荣且逸如此亦晩节之福哉余闻伯辰有素今岁始邂逅北京其姻家大学士金公属为文赠其行故为书此

送廖子谟序

翰林庶吉士廖子谟既授颍上知县告别将之官廖氏之先与余同里巷余少犹及趍走其曾大父愚寄先生德辉之下长而与其父潜仲相好也而子谟从余於翰林六年志同而道契矣余素寡合於流俗而今益就衰迈方资二三贤俊朝夕聚处以适而子谟遽有数千里之别能无情乎子谟行念无以助益之则告之曰君子之长民也求其安而已惟令於民最近其道易行而功易成也子谟怀安民之心有素矣有是心或上而郡府下而佐贰其心异焉势犹有所沮此必致诚以格之也诚可以通天地孚豚鱼有不能格人者乎而非谦虚以承之优柔以将之虽诚未易以格也勉哉子谟子之所修能行於家有不能行於官乎颍上俗淳而务简抚字之暇日求前言往行以自益焉岂徒足於百里之治哉

赠胡敬同序

亷者士君子当然之行非峻絶卓异之事也廉非一义其於行则不贪之谓唯君子则必廉不廉则非君子孔子曰君子喻於义小人喻於利义利君子小人之判也君子居则修其义於身出则施其义於人盖视人犹己忧人之忧乐人之乐无一毫自私之心小人者反是知有己不知有人损人以自益瘠人以自肥惟已之肆无所不至焉故为天下国家者必择君子付之以养民之寄君子知义必廉廉必公公必明而民安政理矣然君子有其德径情直道持重不謟而衆率忌之小人有其才捷给柔媚屈已趣合而衆率乐之於是有君子而屈小人而伸者盖系乎所与者之衆寡也其亦系於命乎丰城胡轸敬同家贫有志节初擢第虽得禄以供养外服用类寒士而怡然自适授兵部主事勤於职务确於自守不苟取一毫而自用如初第时陞夔州知府孜孜以爱民为政其守益确其禄仅给奉养自用益俭而民戴之如父母後为同官所累司法者不为之辨左迁两浙盐运司同知贤士君子皆枉之而咎司法者敬同既不自白後数年凡自浙来道浙之仕者有守有为十数人而誉道敬同者极口不置且恨其不为郡为藩以施惠於民也敬同见枉於司法又未见知於司铨固其命矣古之君子不以挫於外者而变易其中岁寒之操敬同有焉敬同於余往还二十年知之有素今考绩来京师一见遂别不能无嘅於君子也故书此为赠

送杨修撰致事诗序

翰林修撰建安杨君寿夫致事戒行有日其学者连智时亦为修撰在翰林求同官诸公赋诗赠之又求余序智之言曰少之日学于乡校也实从杨先生先生教诲饮食之如父母智微先生不有今日愿一言以华其归余闻而叹曰寿夫之乐成学者与智之不忘其师皆今所罕见也前二十年余在南京耳熟寿夫名心慕之永乐辛丑考礼部会试与寿夫同事一见如平生亲时车驾?郊外鎻院数旬既竣事多暇所与六七人旦夕聚嬉甚乐寿夫邃春秋兼书渊源有自明於鉴别平居言论温恭谦下至辨析是非枉直断断焉虽贲育不能夺也宣德中诏廷臣举贤才余与今少师建安杨公同举三人寿夫预焉既至授翰林编修在馆阁七年褎然老成人也预修宣庙实录陞修撰於是其年七十得请而归夫士君子出处进退从容合义固自其志盖必有圣明在上使臣以礼而然後志可遂也寿夫亦荣遇矣其去也吾盖为同官惜然念崑冈有璞玉焉山林卉木咸被光润今使丹山碧水之间学者得所师善人得所恃守令之政有所咨过使客之尚贤也有所致礼光润所被岂直山林卉木也哉吾又为建安贺遂以书於群玉之首

送龚宪使致事诗序

宣宗皇帝临御深惟安民之道诏吏部凡布政司按察司正贰及府州正阙令京官三品以上奏举必取廉公端厚识达大体能为国为民者如所举後受赇并罚举者皇上嗣统申饬旧章而加严焉繇是被命之臣咸颛颛不敢以忽凡所奏举十率七八称得人於时按察使尤难其选吾友豫章龚鐩子谏起科目初擢给事中陞云南佥宪改广西又改广东用少保东莱黄公奏陞四川按察使命初下中外忻忻喜朝廷官人之当於其职且重黄公之明知人也岁余子谏声誉益起盖士大夫公议今宪使之贤子谏表表在甲乙数子谏宋吏部侍郎竹乡先生之後笃志而清修耿介而直谅有学术明大体尝言事过直虽忤不悔所至不尚威严而政纪清肃除害兴利具有成绩如在云南为法教屯兵引水灌田岁免夏旱之虞广西叛猺猖獗都司不能制子谏亲督官兵进讨擒戮猺寇二千余生絷凶渠送京师斩於都市悉还所掠良民男女数百人四川时释平人死罪於十年之久未决者五十余人皆着人耳目其所建议便民尤多盖其心夙夜在民所历官或万里或七八千里跋涉险远而氷檗之操久益确仕四十余年贫如家食时园田无寸尺之益而视旧加损此其人岂贵富之能累其心哉今年七十有一言於朝乞致事归天官卿言鐩虽老尚堪事事未应退盖重贤者之去也上念其涉历之久且艰竟从之优老之仁也子谏既拜命过余曰故人能无一言识别乎嗟乎久劳怀逸人人同情何独子谏哉故赋近体诗二章寄久要之情云耳

送尹道充南还序

前三十年尝与道充甫一见於吾邑清节书院书院者邑萧氏作之以祀其族祖宋子荆先生道充甫萧氏子壻也余见之时财四十莹然其姿恭然其仪温然其词也今复邂逅京师则昔之恭然温然者固在独其莹然者变为苍然盖久而後能识也道充甫洪武中尝举贤良为虞官於沔阳典郡幕於檇李行端操洁有政誉於时今闲居且老执守如一日间以其子监察御史循迎养为此来循起科第任风纪能持身奉职无忝崑冈之产也然余窃闻其父旦夕励之於道者犹惓惓不置呜呼世之人幸有子弟在当路率凭籍声势偃蹇宗族乡党之间甚者贪猥淟涊无所不至有如道充甫吾见盖尠矣道充甫念其先人桑梓之远违也又将别余南归归而日与二三耆俊小车往还逍遥觞咏以乐圣朝太平之泽且使乡人後进瞻仰老成以兴於仁义忠厚之习者岂非盛致哉而将有望德星占贤人者亦不在是欤尚见杨嗣庆先生道余向往之意

东里续集卷六








◇谏立赵皇后疏

臣闻立后妃者，王教之大端，三纲之本理，治道所由废兴也，社稷所以存亡也。故夏之兴也以涂山，亡也以妹嬉。殷之兴也以有，亡也以妲己。周之兴也以文母，亡也以褒姒。夫三代安危，后主所观，是以圣王必审举措，察操行，以计胜色者昌，以色胜计者亡。无盐宿瘤，天下之丑女也，齐二君以计胜色，立为后，皆以折冲安国。今许后以罪废，遂事已往，於是欲立后妃，宜得殊异於前。上当奉宗庙，下令万民有所法则。河鲂河鲤，齐姜宋子，诗人所高，万乘之主，当持久长，非一切毕决目前者。骊姬乱晋，吴姬危赵，夫媵妾非天下之母，为玩弄可也。昔姜后崇礼，宣王中兴；樊姬正言，楚庄成霸，愿留思察小臣眷眷之心。（荀悦《汉纪》二十六：永始元年六月，立皇后赵氏，先是谏议大夫王仁上疏言，上不听。案此疏班书未载。）


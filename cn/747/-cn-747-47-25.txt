○复田承嗣官爵诏

昔在虞舜，舞干羽于两阶而苗人服，洎汉高帝遣陆贾宣赦南越，光武亦下玺书招附窦融。然则太上以德抚人，其次因时制宜，其或有阻兵梗化，未从纪律，将畏刑以纾祸，俟文诰而斯怀，则明恕之道，宥过为大，其来久矣。永州刺史前魏博等七州节度观察处置管内支度营田等使开府仪同三司太尉检校尚书左仆射同中书门下平章事兼魏州大都督府长史上柱国雁门郡王食实封一千户田承嗣，顷因封壤之外，或收郡邑，是以下尺一之诏，徵县道之师，贬刺零陵，式彰典宪。而国家十连将帅，千里旌旗，车骑繦属於山河，楼船锁结於淮海。而承嗣辕门宿将，方面旧臣，授钺持衡，素经委遇，乃缮甲修备，越河应敌，然未离魏郡，婴垒自固，频遗章奏，申闻款诚，恳祈革心，永用迁善，又闻聚族兴叹，常思更新。废食遗寝，沈忧成疾。

夫为君上者，承天子人，兼宥广覆，一夫不获，则曰时予之辜。今河南河北之人，皆朕之人也，岂不可念。隐恤求逞其心，令其父兄乘城，子弟攻取，矢石之下，骨肉相残，邑里之间，敌雠交毙，而又兵连祸结，廪饩取资，暴赋急征，井闾殚竭，男释耒耜，女废蚕桑，流离冻馁，挤於沟壑，而欲劳师黩武，必举彝章，终夕惟虑，诚所未忍。且使苍生罹此涂炭，皆繇朕司牧无方，非朕不德，谁之过也？今将损膳撤悬，内省归咎，以宽承嗣，宜并复承嗣本官爵。仍委在彼勾当军州事，不须入朝。弟庭琳及子侄等，凡所连坐贬降者，一切释放，并还本官，仍各依旧职掌驱使。其魏博相卫等管内诸州各判官兵马使以下，及州县将吏百姓，及汴宋过河将袁奉珪、祝舜并将士等，并从原宥，一无所问。

於戏！以欲从人，必求诸道。泽渚时禁，仁有被於泉流；麛卵不伤，德可怀於鸟兽。今则偃戈，务全兆庶，以兹明诚，上答天眷。公卿百辟，悉朕意焉。


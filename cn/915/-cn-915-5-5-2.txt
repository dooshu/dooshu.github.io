◇改元大赦诏

制诏：昔三祖神武圣德，应天受祚。齐王嗣位，肆行非度，颠覆厥德。皇太后深惟社稷之重，延纳宰辅之谋，用替厥位，集大命于余一人。以眇眇之身，托于王公之上，夙夜祗畏，惧不能嗣守祖宗之大训，恢中兴之弘业，战战兢兢，如临于谷。今群公卿士股肱之辅，四方征镇宣力之佐，皆积德累功，忠勤帝室。庶凭先祖先父有德之臣，左右小子，用保皇家，俾朕蒙暗，垂拱而治。盖闻人君之道，德厚侔天地，润泽施四海，先之以慈爱，示之以好恶，然后教化行于上，兆民听于下。朕虽不德，昧于大道，思与宇内共臻兹路。《书》不云乎：「安民则惠，黎民怀之。」其大赦，改元。减乘舆服御、后宫用度，及罢尚方御府、百工技巧、靡丽无益之物。（《魏志·高贵乡公纪》，《文馆词林》六百六十八）


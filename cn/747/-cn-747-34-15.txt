○诛左感意敕

好生之德，虽叶於天意，止杀之义，用劝於先灵。仁者因而不犯，杀者岂以为暴。前廓州刺史左感意，顷居塞上，拨自行闲，薄效未输，率情狂鄙。轻侮彝宪，侵扰公司，赃数既多，割剥滋甚。曾饥狼之不若，固害马之宜除。比令按问，咸自承伏。且缘边人徭役辛苦，朕尝思惠养，特所哀怜。宁有作牧宣条，恣行非法，傥不悛於常典，何以塞彼深愆。宜其处置，以谢百姓。


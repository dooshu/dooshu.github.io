○条流僧尼敕

朕斋居法宫，详念致理，思欲建皇极，端化源，大苏生灵，渐复古道。矧伊耗蠹，必在澄清，而释氏宗来自西国，殷周已前，何尝有此，唐虞之际，宁匪盛时。逮至汉明因梦以言徵，傅毅猝词而臆对，远承象教，从此流行，荡然相传，垂七百祀。黎庶信苦空之说，衣冠敬方便之门，异同之论虽多，俗尚之讹未革，遂使风驱成俗，云构满途，丁壮苟避於征徭，孤穷实困於诱夺。永言斯弊，宜峻科条，自今已后，京兆府委功德使，外州府委所在长吏，严加捉搦。不得度人为僧尼，累有明敕，切在提举。为我元元，务在长育，擅有髡削，亦宜禁断。比来京城及诸州府三长斋月置讲集众兼戒忏及七月十五日解夏后巡门家提剥割生人妄称度脱者，并宜禁断。且僧尼本律，科戒甚严，苟有违犯，便勒还俗。若有自愿还俗者，官司不须立制。如闻两街功德使近有条约，不许僧尼午后行游。虽曰缁徒，地非赤子，有妨自遂，亦轸予怀。从今已后，午后任行。其僧尼在城委功德使，其诸州府委本任长吏试经，僧尼并须读得五百纸，文字通流，免有舛误，兼数内念得三百纸，则为及格。京城敕下后，诸州府敕到后，许三个月温习，然后试练，如不及格，便勒还俗。其有年过五十以上，筋力既衰，及年齿未至，夙婴痼疾，并喑聋跛躄不能自存者，并不在试经限。若有戒律清高，修持坚苦，风尘不杂，徒众共知者，亦不在试经限。天下更不得创造寺院。普通兰若等，如因破坏，即任修葺。

於戏！理国之本，在正风俗。故王化首婚姻之道，所以序人伦；霸图著胎养之令，所以务生聚。况一夫不耕，人受其饥，一女不织，人受其寒，安有废中夏之人，习外夷无生之法？略期疏涤，用洁源流，俾尔齐甿，去末归本，庶富之渐，其在斯乎。凡厥司存，勉率吾教，各勤检驭，称朕意焉。


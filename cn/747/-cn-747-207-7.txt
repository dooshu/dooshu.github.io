○定诸王公主封邑名号奏

王子将封，三十馀国，周之麟趾，汉之犬牙，彼何足云？於斯为盛。窃以郯郏王等皆傍有古邑字，臣等以类推择，谨件三十国名。又王子先有名者，皆上有嗣字。又公主邑号，亦选择三十美名；皆文不害意，言足定体。又令臣等别撰一佳名及一美邑号者。七子均养，百王至仁，今若同等别封，或缘母宠子爱，骨肉之际，人所难言。天地之中，典有常度。昔袁盎降慎夫人之席，文帝竟纳之；慎夫人亦不以为嫌，美其得久长之计。臣等故同进，更不别封，上彰覆载无偏之德。


○贺皇太子知军国表

臣得上都进奉官状报，伏承七月二十八日诏旨，军国政事，权令皇太子勾当者。中贺。伏惟皇帝陛下大明御宇，至孝自天。霜露既濡，想园陵之渐近；云霞是仰，悲弓剑之方遥。内感深衷，外勉庶政。由是推赤心於俊，委宝历於元良，宣明两曜之光，崇重万国之本。与夫游神姑射，义岂同风；养道大庭，礼诚异日。天下臣子，不胜庆幸。臣限以所守，不获拜候阙庭。无任屏营之至。


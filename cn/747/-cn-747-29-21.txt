○允行封禅诏

自古受命而王者，曷尝不封泰山禅梁父，答厚德告成功三代之前，率繇斯义。自魏晋已降，迄至周隋，帝典阙而大道隐，王纲弛而旧章缺，千载寂寥，封崇莫嗣。物极而复，天祚我唐，武文二后，应图受箓。洎于高宗，重光累盛，承至理，登介邱，怀百神，震六合，绍殷周之统，接虞夏之风。中宗宏懿铄之休，睿宗穆粹清之道，巍巍荡荡，无得而称者也。朕昔戡多难，禀略先朝，虔奉慈旨，嗣膺丕业。是用创九庙以申孝敬，礼二郊以展严禋，宝菽粟於水火，捐珠玉於山谷，兢兢业业，非敢追美前王，日慎一日，实以奉遵遗训。至於巡狩大典，封禅鸿名，顾惟寡薄，未遑时迈，十四载於兹矣。今百谷有年，五材无眚，刑罚不用。礼义兴行，和气氤氲，淳风淡泊，蛮夷戎狄，殊方异类，重译而至者，日月於阙庭。奇兽神禽，甘露醴泉，穷祥极瑞者，朝夕於林篽。王公卿士，罄乃诚於中，鸿生硕儒，献其书於外，莫不以神祗合契，亿兆同心。斯皆烈祖圣考，垂裕馀庆，故朕得荷皇天之景祐，赖祖庙之介福，敢以眇身，而颛其让？是以敬承群议，宏此大猷，以光我高祖之丕图，以绍我太宗之鸿业。永言陟配，祗感载深。可以开元十三年十一月十日，式遵故实，有事泰山。所司与公卿诸儒，详择典礼，预为备具，勿广劳人，务存节约，以称朕意。所比封神仪注，兵马陪集，并皆条奏，布告遐迩。


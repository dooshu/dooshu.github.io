羣公饯集贤钱侍郎知大名府诗序

昔汉宣帝有言曰国家不虞边境有事左右之臣皆将帅也乃知登勇爵者不必专阃外之政服儒术者足以升大将之坛其所由来旧矣去年冬銮舆北廵辽马南牧乃眷全魏之地实介两河之间驻跸以壮其军声擒俘屡献於行在既而振旅恺以入求节制之才畴庸旧臣作镇兹壤亷颇年高不能用兵赵孟语偷未可为政於是命大京兆长城公由冬官贰卿兼书殿史阁之职出领府事军中之务一以咨之且谓之曰倚卿为北道主人使朕得高枕而卧矣宠锡异等禄秩有加十乘启行百壶出饯虬髭列侍师律载严鹤盖成隂送车无数於时搢绅大夫相与言曰汲黯卧治郡政自肃刘琨坐啸塞垣以清当使朔野无烽燧之惊生民免杼轴之困偃息谈笑立销兵氛投壶雅歌益治军簿俾天下之人知敦诗阅礼真将帅之具坐筹决胜敌百万之师巍巍帝皇知人而善任使也昔者季布治郡天子倚之股肱申伯于藩吉甫形于歌颂盍为诗什以道德美由是学士承旨宋公而下作者凡三十人奇彩彪炳清词藻缛入孔子之宅金石丝竹以尽闻游和氏之场珪璧琮璜而皆在与夫七子之赋郑志羣公之祖二疏盖不侔矣某外领使符归在秋暮辟书始下不及王粲之从军雅言毕陈窃比卜商之作序芜陋简略何足以云谨述


地震


《洪范论》曰：地阴类，大臣之象，阴静而不当动，动者，臣下强盛，将动而为害之应也。

太宗泰常四年二月甲子，司州地震，屋室尽摇动。

世祖太延二年十一月丁卯，并州地震。

四年三月乙未，京师地震。

十一月丁亥，幽兖二州地震。

真君元年五月丙午，河东地震。

高祖延兴四年五月，雁门崎城有声如雷，自上西引十余声，声止地震。

十月己亥，京师地震。

太和元年四月辛酉，京师地震。

五月，统万镇地震，有声如雷。

闰月，秦州地震，殷殷有声。四年正月，雍州氐民齐男王反。

二年二月丙子，兖州地震。四年十月，兰陵民桓富反，杀其县令。

十月丁卯，并州地震有声。

三年三月戊辰，平州地震，有声如雷，野雉皆雊。

七月丁卯，京师地震。五年二月，沙门法秀谋反。

四年五月己酉，并州地震。

五年二月戊戌，秦州地震。

六年五月癸未，秦州地震有声。

八月甲午，秦州地震，有声如雷。乙未又震。

七年三月甲子，秦州地震有声。

四月丁卯，肆州地震有声。

六月甲子，东雍州地震有声。

八年十一月丙申，并州地震。

十年正月辛未，并州地震，殷殷有声。

闰月丙午，秦州地震。

二月甲子，京师地震。丙寅又震。

丙午，秦州地震有声。

三月壬子，京师及营州地震。十二年三月，中散梁众保谋反。

十九年二月已未，光州地震，东莱之牟平虞丘山陷五所，一处有水。

二十年正月辛未，并州地震。

四月乙未，营州地震。十二月，恒州刺史穆泰等在州谋反，诛。

二十二年三月癸未，营州地震。

八月戊子，兖州地震。

九月辛卯，并州地震。

二十三年六月乙未，京师地震。

世宗景明元年六月庚午，秦州地震。

四年正月辛酉，凉州地震。

壬申，并州地震。

六月丁亥，秦州地震。

十二月辛巳，秦州地震。正始三年正月，秦州民王智等聚众二千，自号王公，寻推秦州主簿吕苟儿为主。

正始元年四月庚辰，京师地震。

六月乙巳，京师地震。

二年九月己丑，恒州地震。

三年七月己丑，凉州地震，殷殷有声，城门崩。

八月庚申，秦州地震。九月，夏州长史曹明谋反。

永平元年春正月庚寅，秦州地震。三年二月，泰州沙门刘光秀谋反。

九月壬辰，青州地震，殷殷有声。

二年正月壬寅，青州地震。

四年五月庚戌，恒、定二州地震，殷殷有声。

十月己巳，恒州地震，有声如雷。

延昌元年四月庚辰，京师及并、朔、相、冀、定、瀛六州地震。恒州之繁畤、桑乾、灵丘，肆州之秀容、雁门地震陷裂，山崩泉涌，杀五千三百一十人，伤者二千七百二十二人，牛马杂畜死伤者三千余。后尔朱荣强擅之征也。

十月壬申，秦州地震有声。

十一月己酉，定、肆二州地震。

十二月辛未，京师地震，东北有声。

二年三月己未，济州地震有声。

（□）月丙戌，京师地震。

三年正月辛亥，有司奏：“肆州上言秀容郡敷城县自延昌二年四月地震，于今不止。”尔朱荣征也。

四年正月癸丑，华州地震。

十一月甲午，地震从西北来，殷殷有声。丁酉，又地震从东北来。

肃宗熙平二年十二月乙巳，秦州地震有声。

正光二年六月，秦州地震有声，东北引。五年，莫折念生反。

三年六月庚辰，徐州地震。孝昌元年，元法僧反。

孝静武定三年冬，并州地震。

七年夏，并州乡郡地震。






刘克庄　书感

仲尼已没世无师，新学专门各自私。

死守不为它说胜，秘藏似恐外人窥。

欲招程子看通典，兼起欧公讲击辞。

浩叹迩来耆旧尽，绪言分付与群儿。

刘克庄

刘克庄　书感

髧髦驰逐少年场，晚向深山学老庄。

名以马牛犹不校，嘲为豚犬极何妨。

性疏熟客来难记，意懒生书读易忘。

却笑痴人误标榜，贤愚千古共茫茫。

刘克庄

刘克庄　书感

恩赐残骸得返耕，孤臣安敢厌承明。

羊肠曾有单车覆，牛背那无一笛横。

俗子休疑眉宇异，痴人错望耳毫生。

老身虽厄心常泰，听取商歌绕屋声。

刘克庄


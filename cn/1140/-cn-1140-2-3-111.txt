莆田余希之注李长吉诗作歌寄之

峄阳琴材野火烧海波晦冥鸟悲号夜半骚魂塚中起玉楼使者寒不死石鼓初鸣桐木鱼氷蚕重濯锦江水李生余生皆畸人知音识曲伤千春伯也能倡仲能和【伯氏赓之吏部诗近万首】眼前乐事真絶伦吾爱昌黎有奇癖鵾鹏垂翅能先识其时崛奥抝金铁一寸瑶草不肯食世人皮相韩无诗天孙怒罢机中丝请君并辑为韩李光怪应须纒十指


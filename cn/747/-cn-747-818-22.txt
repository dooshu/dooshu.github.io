○未召试前与孙相公启

某启。某昨日早趋崇屏，面奉宏慈，承许与之恩言，荷提拔之隆旨。循涯自失，没齿知归。某孤拙无媒，迂疏寡合。且乏干时之具，仍惭悦世之机。一忝班行，八移年历。未绝遭逢之望，分无骞翥之期。伏以某官光辅丕图，启迪昌运。当此艰危之际，克展经纶之才。孰谓庸虚，亟尘褒采。况丹霄侍从，清遨游。畀资枚马之流，以阐尧汤之化。顾兹孱薄，讵可论思。倍怀感激之心，冀竭效酬之节。但以铅刀钝质，不可厕於龙泉。瓦缶凡姿，固难齐於神鼎。虽感恩而载切，实顾已以难胜。


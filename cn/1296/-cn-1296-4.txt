○张竭忠

天宝中，河南缑氏县东太子陵仙鹤观常有道士七十余人，皆精专修习，法斋戒皆全。有不专者，自不之往矣。常每年九月三日夜，有一道士得仙。已有旧例。至旦，则具姓名申报以为常。其中道士，每年到其夜，皆不扃户，各自独寝，以求上升之应。后张竭忠摄缑氏令，不信。至时，乃令二勇者以兵器潜觇之。初无所睹。至三更后，见一黑虎入观来，须臾，衔出一道士。二人遂射，不中，奔弃道士而往。至明，并无人得仙。具以此白竭忠。竭忠申府，请弓矢大猎。于太子陵东石穴中格杀数虎，或金简玉泊冠帔，或人之发骨甚多，斯皆谓每年得仙道士也。自后，仙鹤观中即渐无道士。今并休废，为守陵使所居也。


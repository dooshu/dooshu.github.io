○考代书

为父母者原期息讼、以养民财力然而有情关廹切、势难缄默者、不得不赴官鸣控、其乡愚孤嫠不能自写必倩代书类多积年讼师惯弄刀笔。伤一牝彘辄以活杀母子为词恶少强奸诱女以连辱见释以故观其讼牍虽皋陶亦必裂眦讯其口供即龙图为之发笑所以空中楼阁。祗凭三寸鸡毛。座上秦铜莫辨五里昏雾。法宜出示、有在本治为人代书词状者、许赴本县、定日当堂考试词理明通且验其状貌端良者。取定数名、开明年貌籍贯。投具认保状。本县发一小木印记。上刻正堂花押、下刻代书某人、凡系告诉状词于纸尾用此印记严谕代书、无论原被止要据事明白直书不许架空装点。本县审出真情立拿代书并告人重责。然后剖断。其余未取代书。如系远方游棍、立行驱逐、如系土著、敢有揘虚擅书立拿重责枷示其原被词状。无本代书印记者不准。所取认代书敢有欺凌乡民孤寡。任意勒索。不即与书写者。许本人赴禀重究。鸿承乏两邑、即用此法、竟无捏虚告理、省却许多心事也。


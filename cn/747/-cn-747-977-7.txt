○对不知名物判

〈得乙是甲吏之贱者，问所掌名物而不知。被科。诉云：“莅事日近。”〉

陈力以位，任才居守。列王者之职，百度惟贞；在有司之能，庶官奚旷？惟乙绩乖干蛊，名非靖恭。等<韦军>人之从吏，周行是处；均倚相之言诗，祈招以感。何则？躬为下士，秩等上农。莫究端倪，孰云主守？未闻数马而对，如何尸禄以言？匪课月成，徒称日近，请抑无稽之诉，以从司寇之罚。


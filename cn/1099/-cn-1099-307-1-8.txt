○上內閣司徒議處薊東錢糧書 【 議處薊東錢粮】

竊惟戰守者、禦戎之上策、兵糧者、邊方之急務、仰賴聖君賢相在上、賞罰明信、而一時將士、罔不革去舊習以圖報稱秋防不遠。其一應戰守事宜、巳有春防舊例就中量為斟酌損益、使大小將領、再濟以勤慎而薊鎮之事、諒可保於萬全矣、至於錢糧一節、屢奉明旨督催、其在密昌二鎮者、主兵之糧、遵照月不過五之例、雖未必人人如期、諒亦月月告完、革除軍士之虛冐、通融倉庫之本折、俱漸有條理矣、惟有薊東四路主客錢糧、往往告乏、推原其故、葢以本折之議不定。而軍士之情不平。彼此觀望多致躭延。此其一也。免支之法。倉攢之積弊巳深。上下通同緣而為奸倉廩空虛。此又其一也。邊鎮宜各處分置倉廩一便於搬運一以便於支給彼時燕石二路議改折色者不計錢糧之盈歉。惟論道路之遠近。不思銀米之價。有時而低昂。惟知本折之數。可以因之那借。及至今春會計。主兵錢糧、又未增入、二路折色銀數、止照先年舊額奏　請、每遇放糧之期、燕石二路近遼左當濠永易於得米故也在燕石二路盡索折色。則銀巳為不足。而馬太二路。又比例陳告。所以司餉者無以應之。往往二三月而軍士不得蒙月糧之惠也。查得各州縣起解邊糧、實出實入、乃其制也、而當時立免支之法者。其意葢欲取便於軍民。殊不知解戶倉攢。通同作弊。雖有月報之虛數。實無入倉之糧草。春初有軍士告缺月糧。即批行管糧衙門查給。及至管糧衙門回稱軍士月糧。巳坐派某倉。係軍士之捏詞。又不免批行將領之查究。及至將領。又回稱雖坐派某倉。差去軍士關領。皆係空倉。原無米石。看得司餉者之坐派。必憑倉庫之實收。今各有推詞。其弊必在於倉攢矣。此文移推諉之可恨勢所難変也又不免批行兵道從實追問。且密雲去薊東頗達文移往來。動經一二月。而錢糧尚處分未明。况遵月不過五之例乎。中間又有奸軍。通同解戶倉攢。此皆軍貧所致不免本月之新糧且免往日之舊帳。在軍士幸於舊欠之可完。在倉攢利於長例之不少。在解戶免於掯索之得計所以有倉無糧虛出通關者。不但一處為然積弊巳久。干礙人眾。恐峻厲之劑。亦難以驟施。司兵司餉者。往往爭辯不息者。職此故也。及查薊倉漕糧。尚有八萬餘石、軍士猶以缺糧為詞者、是豈錢糧真有不敷者哉。皆以處治失宜故也。近日戶部議於永平添主事一員、以救目前之弊、葢不難於添官。而難於足餉。行據各道議呈、止論其官之應設。而未議及糧之難處。不過為各有攸司。彼此得以推諉故耳。其於糧餉竟何益哉。中間又有謂燕石二路巳題准折色、難以更改、意欲减去漕運之本色、增入二路之折色、是亦權宜之策。大率邊方之地。萬一年穀不登辦銀固難而辦米尤難也查得延綏大同。改本色為折色。至今米糧告匱者。其事俱可鑒也。又有謂欲給燕石二路本色、將漕糧五萬運至永平府、以便關支、請戶部加添腳價、恐加添腳價、其勞費又不貲也、葢以其始也惟知取一時之簡便。失國賦之常規。初議似有可觀。所以致遠則泥矣。此事亦須変通更不知倉塲建置之始、遠近巳有成規、將士巳無異議、二百年來何便於昔而不便於今、止因輕於更張、本以惠軍反以累軍也、每與各道商確、在先任者含互無以為應、在新任者、查理未得其情、經今半載、竟無長策、今欲將燕石二路。仍復本色。况題有　明例、兼以三軍之情。增之甚易。減之甚難。若盡給折色。不惟各路之情不平。抑且銀有不繼。再查舊例上半年原係應給本色者、必不得巳、除將永平地方民屯本色、就近關支者、可足燕石二路兩月之用、其餘四個月、給與兩個月折色、以全新題之例、以慰軍士之心。仍給與漕糧兩個月、以存軍賦之體、以平各路之情。其馬犬二路亦不許比例陳告、但於銀米之數、上下之情、尚查議未的、未知其允協否也、永平道與薊州管糧者、俱到任未久、再與從容圖之、其要在於革弊、其本在於務實、久而可以漸次調停、恐非一朝一夕之所能盡刷也、甲兵之畧固難、而錢穀之司、非專科者、豈易言哉、

皇明經世文編卷之三百七終








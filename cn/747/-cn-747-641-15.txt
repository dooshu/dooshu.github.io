○悬土炭赋（以“寒暑相参，轻重可验”为韵）

国家顺天之情，作人之程。乃悬乎土炭，有象夫权衡。惟土也叶阴气之动，惟炭也应阳气而生。故将法之而令出，瞻之而教成。乃左乃右，一重一轻。苟二物之不爽，知四序之攸平。有司修厥官，承厥绪。绳木有准，钧铢获所。香炭於是而善系，累土由之而毕举。分乎多少，则无党无偏；候以高卑，知一寒一暑。若乃芳岁阑，严更残。黄钟中律，黑帝司官。昴中见而昭晰，日北至而Ё寒。於是岌岌斜指，亭亭上干。土则从轻，知众阴之将谢；炭推持重，知一阳之己攒。暨夫春令变木，夏德司火。鹿解角而气新，君登台而物夥。二气交而犹昧，六律推而末可。然後悬法示人，表微在我。观夫炭则高而渐危，窥夫土则垂之如堕。彼铜浑兮自惭，空铸以相参；彼金壶兮可厌，从昼夜而为验。孰若土炭之有常，为邦国之旧章。恒不饰而不美，无玉振与金相。影每分於高下，色且对乎元黄。不假飞灰，自符於律吕；何必测影，而知夫短长。向若鸿炉长，厚地斯藏。安足以调夫四气，而传之百王。於赫大君，穆然端拱。悬之而无冬无夏，法之而是遵是奉。信不谬於阴阳，讵可欺其轻重。


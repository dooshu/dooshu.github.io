○毗卢遮那佛华藏世界图赞（并序）

佛说《华严经》直入妙觉，不由诸乘，非大圆智不能信解。德宗朝，有龙象观公，能於是经了第一义，居上都云华寺，名闻十方。沙门嗣肇是其上足，以经中九会纂成《华藏图》，俾人瞻礼，即色生敬。因请余赞之。即说赞曰：

清净不染花中莲，捧持世界百亿千。踊出香海浩无边，风轮负之昼夜旋。大雄九会化诸天，释梵八部来森然。从昏至觉不依缘，初初极极性自圆。写之绡素色相全，是色非色言非言。


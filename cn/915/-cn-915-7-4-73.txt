◇加恩历阳郡诏

朕弱年操制，出牧司雍，承政宣风，荐历年纪。国步中阻，治戎江甸，难夷情义，实系於怀。今或练训旅，涉兹境闾，故邑耆旧，在目罕存。年世未远，歼亡太半，抚迹惟事，倾慨兼著。太宗燕故，晋阳洽恩。世祖流仁，济畿畅泽。永言往猷，思广前赉。可蠲历阳郡租输三年。遣使巡慰，问民疾苦，鳏寡孤老六疾不能自存者，厚赐粟帛。高年加以羊酒。凡一介之善，随才铨贯，前国名臣及府州佐吏，量所沾锡。人身已往，施及子孙。（《宋书·孝武纪》。）


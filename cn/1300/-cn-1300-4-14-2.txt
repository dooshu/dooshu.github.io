王居正封驳

绍兴五、六年间，王居正为给事中，时王继先方以医进，中旨以其婿添监浙江税务，录黄过门下，居正封还。高宗批三省将上，及二相进呈，圣训云：“卿等亦尝用医者否？”对曰：“皆用之。”曰：“所酬如何？”曰：“或与酒，或与钱，或与缣帛，随大小效验以答其劳。”上曰：“然则朕宫中用医，反不得酬谢邪？文字未欲再付出，可以喻居正使之书读。”丞相退，即语居正曰：“圣意如此，是事亦甚小，给事不必固执。”居正唯唯，遂请对，上语如前，而玉色颇厉。居正对曰：“臣庶之家，待此辈与朝廷有异，量功随力，各致陈谢之礼。若朝廷则不然，继先之徒，以技术庸流，享官荣，受禄俸，果为何事哉？一或失职，重则有刑，轻则斥逐。使其应奉有效，仅能塞责而已，想金帛之赐，固自不少。至于无故增创员阙，诚为未善，臣不愿陛下辄起此门。”上悟曰：“卿言是也。”即日下其奏，前降指挥更不施行。居正之直谅有守，高宗之听言纳谏，史录中恐不备载，故敬书之。迈顷闻之于张九成。


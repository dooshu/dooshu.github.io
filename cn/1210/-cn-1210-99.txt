雅中丞

乾隆间，觉罗雅中丞巡抚江苏，循声素著，诸事综核，不漏不支，然亦有过当者。潘芸皋先生尝语家大人曰：

“昔程伊川言饿死事小，失节事大，是以忠臣孝子、节妇孤婺，国家有旌表之例。吾吴岁办甚惬人心，惟雅公任内有不许滥膺之令，遂使陋巷穷孀向隅饮泣。夫忠孝二事，固臣子所当然，而妇人女子素未读书，独能守志不移，始终一辙，是尤不可泯灭。恭逢圣人御宇，凡有水旱偏灾，不惜数百万帑金以嘉惠元元，雅公岂不知之，而独为此省区区小费耶？后雅以征库车城失机正法，安知不即此一事之报也。”

芸皋先生之言如此，可见吴人深不满此事，其谆谆以语家大人者，亦义兼劝戒云尔。













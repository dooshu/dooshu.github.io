○论承璀职名状

承璀充诸军行营招讨处使。

右，缘承璀职名，自昨日来，臣与李绛等已频论奏，又奉宣令依前定者。臣实深知不可，岂敢顺旨便休，伏望圣慈更赐详察。臣伏以国家故事，每有征伐，专委将帅，以责成功。近年以来，渐失旧制，始加中使，命为都监。顷者韩全义讨淮西之时，以贾良国为都监；近日高崇文讨刘辟之时，以刘贞亮为都监。此皆权宜，且为近例。然则兴王者之师，征天下之兵，自古及今，未有令中使专统领者。今神策军既不行营节度使，即承璀便是制将，又充诸军招讨处使，即承璀便是都统。岂有制将、都统而使中使兼之？臣恐四方闻之，必轻朝廷；四夷闻之，必笑中国；王承宗闻之，必增其气；国史记之，後嗣何观？陛下忍令後代相传云，以中官为制将、都统自陛下始？伏乞圣虑，以此思之。臣又兼恐刘济、茂昭及希朝、从史，乃至诸道将校，皆耻受承璀指麾。心既不齐，功何由立？此是资承宗之计，而挫诸将之势也。伏乞圣虑，又以此思之。臣伏以陛下自春宫以来，则曾驱使承璀，岁月既久，恩泽遂深。望陛下念其勤劳，贵之可也，陛下怜其忠赤，富之可也，至於军国权柄，动关於治乱，朝廷制度，出自於祖宗，陛下宁忍徇下之情，而自隳法制，从人之欲，而自损圣明？何不思於一时之间，而取笑於万代之後！今臣忘身命，沥肝胆，为陛下痛言者，非不知逆耳，非不知危身，但以蝼蚁之命至轻，社稷之计至重，伏乞圣虑，又以此思之。陛下必不得已，事须用之，即望改为都监，且循旧例。虽威权尚重，而制度稍存，天下闻之，不甚惊听。如蒙允许，伏望速宣与中书，改为诸军都监。臣不胜忧迫恳切彷徨之至。


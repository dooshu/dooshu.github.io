郭之琮：

蒲州郭之琮，万历丁未进士，历宣大总督，尝述夙生轮回之苦。本蜀人，读书山寺中，拨炉灰得二十五金，盖老僧所藏，致憾死。书生亦没，罚作马，其主富人，即老僧也。被骑箱胁，痛过鞭棰。后转生某氏，出胎方浴，自喜为男子，舒手连声曰：「好」，其家怪之，立溺死。又生郭家，念前死，九岁不言。偶读一寿文，父骇问，因详其故。自是夙谙经史，居官记前因，劝人惜马。




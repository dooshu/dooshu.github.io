哭高汇旃先生

其一

书来前日正开颜，肯信骑箕去不还。
履道行藏追止水，问年甲子合尼山。
愁云楚泽招魂远（公尝视楚学。），茂草东林讲席閒。
怅望中原与吴会，更谁耆旧在人间⑴。
⑴ 先是，河南孙钟元徵君、太仓陈确庵先生皆相继殁。

其二

九峰高会岂沉沦，强饭犹传矍铄身。
闽洛遗风还吾党，东南故老失斯人。
预留治命宁伤鵩，特撰新篇竟获麟（旬日前序先大父集，遂为绝笔。）。
天路招寻忠宪在，逍遥共喜出埃尘。



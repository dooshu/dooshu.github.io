卷一百二十一　儒林列传第六十一

【正义】：姚承云：“儒谓博士，为儒雅之林，综理古文，宣明旧艺，咸劝儒者，以成王化者也。”

太史公曰：余读功令，

【索隐】：案：谓学者课功著之於令，即今学令是也。

至於广厉学官之路，未尝不废书而叹也。曰：嗟乎！夫周室衰而关雎作，幽厉微而礼乐坏，诸侯恣行，政由彊国。故孔子闵王路废而邪道兴，於是论次诗书，修起礼乐。適齐闻韶，三月不知肉味。自卫返鲁，然後乐正，雅颂各得其所。

正义郑玄云：“鲁哀公十一年。是时道衰乐废，孔子还，修正之，故雅颂各得其所也。”

世以混浊莫能用，是以仲尼干七十馀君

【索隐】：案：後之记者失辞也。案家语等说，云孔子历聘诸国，莫能用，谓周、郑、齐、宋、曹、卫、陈、楚、杞、莒、匡等。纵历小国，亦无七十馀国也。

无所遇，曰“苟有用我者，期月而已矣”。西狩获麟，曰“吾道穷矣”。故因史记作春秋，以当王法，其辞微而指博，後世学者多录焉。

【集解】：徐广曰：“录，一作‘缪’。”

自孔子卒後，七十子之徒散游诸侯，大者为师傅卿相，

【索隐】：案：子夏为魏文侯师。子贡为齐、鲁聘吴、越，盖亦卿也。而宰予亦仕齐为卿。馀未闻也。

小者友教士大夫，或隐而不见。故子路居卫，

【集解】：案：仲尼弟子列传子路死於卫，时孔子尚存也。

子张居陈，

【正义】：今陈州。

澹台子羽居楚，

【正义】：今苏州城南五里有澹台湖，湖北有澹台。

子夏居西河，

【正义】：今汾州。

子贡终於齐。

【正义】：今青州。

如田子方、段干木、吴起、禽滑釐之属，皆受业於子夏之伦，为王者师。是时独魏文侯好学。後陵迟以至于始皇，天下并争於战国，懦术既绌焉，然齐鲁之间，学者独不废也。於威、宣之际，孟子、荀卿之列，咸遵夫子之业而润色之，以学显於当世。

及至秦之季世，焚诗书，阬术士，

【正义】：颜云：“今新丰县温汤之处号愍儒乡。温汤西南三里有马谷，谷之西岸有阬，古相传以为秦阬儒处也。卫宏诏定古文尚书序云‘秦既焚书，恐天下不从所改更法，而诸生到者拜为郎，前後七百人，乃密种瓜於骊山陵谷中温处，瓜实成，诏博士诸生说之。人言不同，乃令就视。为伏机，诸生贤儒皆至焉，方相难不决，因发机，从上填之以土，皆压，终乃无声’也。”

六?从此缺焉。陈涉之王也，而鲁诸儒持孔氏之礼器往归陈王。於是孔甲为陈涉博士，

【集解】：徐广曰：“孔子八世孙，名鲋字甲也。”

卒与涉俱死。陈涉起匹夫，驱瓦合適戍，

【索隐】：上音丁革反。

旬月以王楚，不满半岁竟灭亡，其事至微浅，然而缙绅先生之徒负孔子礼器往委质为臣者，何也？以秦焚其业，积怨而发愤于陈王也。

及高皇帝诛项籍，举兵围鲁，鲁中诸儒尚讲诵习礼乐，弦歌之音不绝，岂非圣人之遗化，好礼乐之国哉？故孔子在陈，曰“归与归与！吾党之小子狂简，斐然成章，不知所以裁之”。夫齐鲁之间於文学，自古以来，其天性也。故汉兴，然後诸儒始得脩其经?，讲习大射乡饮之礼。叔孙通作汉礼仪，因为太常，诸生弟子共定者，咸为选首，於是喟然叹兴於学。然尚有干戈，平定四海，

【正义】：颜云：“陈豨、卢绾、韩信、黥布之徒相次反叛，征讨也。”

亦未暇遑庠序之事也。孝惠、吕后时，公卿皆武力有功之臣。孝文时颇徵用，

【正义】：言孝文稍用文学之士居位。

然孝文帝本好刑名之言。及至孝景，不任儒者，而窦太后又好黄老之术，故诸博士具官待问，未有进者。

及今上即位，赵绾、王臧之属明儒学，而上亦乡之，於是招方正贤良文学之士。自是之後，言诗於鲁则申培公，

【集解】：徐广曰：“一作‘陪’。”韦昭曰：“培，申公名，音扶尤反。”【索隐】：徐广云“培，一作‘陪’，音裴”。韦昭曰“培，申公之名，音浮”。邹氏音普来反也。

於齐则辕固生，

【正义】：申，辕，姓；培，固，名；公，生，其处号也。

於燕则韩太傅。

【索隐】：韩婴也。为常山王太傅也。

言尚书自济南伏生。

【索隐】：按：张华云名胜，汉纪云字子贱。

言礼自鲁高堂生。

【索隐】：谢承云“秦氏季代有鲁人高堂伯”，则“伯”是其字。云“生”者，自汉已来儒者皆号“生”，亦“先生”省字呼之耳。

言易自菑川田生。言春秋於齐鲁自胡毋生，

【索隐】：毋音无。胡毋，姓。字子都。

於赵自董仲舒。及窦太后崩，武安侯田蚡为丞相，绌黄老、刑名百家之言，延文学儒者数百人，而公孙弘以春秋白衣为天子三公，

【集解】：徐广曰：“一云‘自齐为天子三公’。”

封以平津侯。天下之学士靡然乡风矣。

公孙弘为学官，悼道之郁滞，乃请曰：“丞相御史言：

【正义】：自此以下，皆弘奏请之辞。

制曰‘盖闻导民以礼，风之以乐。婚姻者，居屋之大伦也。今礼废乐崩，朕甚愍焉。故详延天下方正博闻之士，咸登诸朝。其令礼官劝学，讲议洽闻兴礼，以为天下先。太常议，与博士弟子，崇乡里之化，以广贤材焉’。谨与太常臧、

【集解】：汉书百官表孔臧也。

博士平等议曰：闻三代之道，乡里有教，夏曰校，

【正义】：校，教也。可教道?也。

殷曰序，

【正义】：序，舒也。言舒礼教。

周曰庠。

【正义】：庠，详也。言详审经典。

其劝善也，显之朝廷；其惩恶也，加之刑罚。故教化之行也，建首善自京师始，由内及外。今陛下昭至德，开大明，配天地，本人伦，劝学脩礼，崇化厉贤，以风四方，太平之原也。古者政教未洽，不备其礼，请因旧官而兴焉。为博士官置弟子五十人，复其身。太常择民年十八已上，仪状端正者，补博士弟子。郡国县道邑有好文学，敬长上，肃政教，顺乡里，出入不悖所闻者，令相长丞上属所二千石，

【索隐】：上时两反。属音烛。属，委也。所二千石，谓於所部之郡守相。

二千石谨察可者，当与计偕，诣太常，

【索隐】：计，计吏也。偕，俱也。谓令与计吏俱诣太常也。

得受业如弟子。一岁皆辄试，能通一?以上，补文学掌故缺；其高弟可以为郎中者，太常籍奏。即有秀才异等，辄以名闻。其不事学若下材及不能通一?，辄罢之，而请诸不称者罚。臣谨案诏书律令下者，明天人分际，通古今之义，文章尔雅，训辞深厚，

【索隐】：谓诏书文章雅正，训辞深厚也。

恩施甚美。小吏浅闻，不能究宣，无以明布谕下。治礼次治掌故，

【集解】：徐广曰：“一云‘次治礼学掌故’。”

以文学礼义为官，迁留滞。请选择其秩比二百石以上，及吏百石通一?以上，补左右内史、

【正义】：案：左右内史後改为左冯翊、右扶风。

大行卒史；比百石已下，补郡太守卒史：皆各二人，边郡一人。先用诵多者，若不足，乃择掌故补中二千石属，

【索隐】：苏林曰；“属亦曹吏，今县官文书解云‘属某甲’。”

文学掌故补郡属，

【索隐】：如淳云：“汉仪弟子射策，甲科百人补郎中，乙科二百人补太子舍人，皆秩比二百石；次郡国文学，秩百石也。”

备员。请著功令。佗如律令。”制曰：“可。”自此以来，则公卿大夫士吏斌斌多文学之士矣。

申公者，鲁人也。高祖过鲁，申公以弟子从师入见

【索隐】：按：汉书云“申公少与楚元王俱事齐人浮丘伯，受诗”。

高祖于鲁南宫。

【正义】：括地志云：“泮宫在兗州曲阜县西南二百里鲁城内宫之内。郑云泮之言半也，其制半於天子之璧雍。”

吕太后时，申公游学长安，与刘郢同师。

【索隐】：案：汉书云“吕太后时，浮丘伯在长安，申公与元王郢客俱卒学”也。

已而郢为楚王，令申公傅其太子戊。

【集解】：徐广曰：“楚元王刘交以文帝元年薨，子夷王郢立，四岁薨，子戊立。郢以吕后二年封上邽侯，文帝元年立为楚王。”

戊不好学，疾申公。及王郢卒，戊立为楚王，胥靡申公。

【集解】：徐广曰：“腐刑。”

申公耻之，归鲁，退居家教，终身不出门，复谢绝宾客，独王命召之乃往。

【集解】：徐广曰：“鲁恭王也。”

弟子自远方至受业者百馀人。申公独以诗经为训以教，无传，疑者则阙不传。

【索隐】：谓申公不作诗传，但教授，有疑则阙耳。

兰陵王臧既受诗，以事孝景帝为太子少傅，免去。今上初即位，臧乃上书宿卫上，累迁，一岁中为郎中令。及代赵绾亦尝受诗申公，绾为御史大夫。绾、臧请天子，欲立明堂以朝诸侯，不能就其事，乃言师申公。於是天子使使束帛加璧安车驷马迎申公，弟子二人乘轺传从。

【集解】：徐广曰：“马车。”

至，见天子。天子问治乱之事，申公时已八十馀，老，对曰：“为治者不在多言，顾力行何如耳。”是时天子方好文词，见申公对，默然。然已招致，则以为太中大夫，舍鲁邸，议明堂事。太皇窦太后好老子言，不说儒术，得赵绾、王臧之过以让上，上因废明堂事，尽下赵绾、王臧吏，後皆自杀。申公亦疾免以归，数年卒。

弟子为博士者十馀人：孔安国至临淮太守，

【集解】：徐广曰：“孔鲋之弟子襄为惠帝博士，迁为长沙太傅，生忠，忠生武及安国。安国为博士，临淮太守。”

周霸至胶西内史，夏宽至城阳内史，砀鲁赐至东海太守，兰陵缪生

【索隐】：缪音亡救反。缪氏出兰陵。一音穆。所谓穆生，为楚元王所礼也。

至长沙内史，徐偃为胶西中尉，邹人阙门庆忌

【集解】：汉书音义曰：“姓阙门，名庆忌。”

为胶东内史。其治官民皆有廉节，称其好学。学官弟子行虽不备，而至於大夫、郎中、掌故以百数。言诗虽殊，多本於申公。

清河王太傅辕固生者，齐人也。以治诗，孝景时为博士。与黄生争论景帝前。黄生曰：“汤武非受命，乃弑也。”辕固生曰：“不然。夫桀纣虐乱，天下之心皆归汤武，汤武与天下之心而诛桀纣，桀纣之民不为之使而归汤武，汤武不得已而立，非受命为何？”黄生曰：“冠虽敝，必加於首；履虽新，必关於足。何者，上下之分也。今桀纣虽失道，然君上也；汤武虽圣，臣下也。夫主有失行，臣下不能正言匡过以尊天子，反因过而诛之，代立践南面，非弑而何也？”辕固生曰：“必若所云，是高帝代秦即天子之位，非邪？”於是景帝曰：“食肉不食马肝，

【正义】：论衡云：“气热而毒盛，故食马肝杀人。又盛夏马行多渴死，杀气为毒也。”

不为不知味；言学者无言汤武受命，不为愚。”遂罢。是後学者莫敢明受命放杀者。

窦太后好老子书，召辕固生问老子书。固曰：“此是家人言耳。”

【索隐】：此家人言耳。服虔云：“如家人言也。”案：老子道德篇近而观之，理国理身而已，故言此家人之言也。

太后怒曰：“安得司空城旦书乎？”

【集解】：徐广曰：“司空，主刑徒之官也。”骃案：汉书音义曰“道家以儒法为急，比之於律令”。

乃使固入圈刺豕。景帝知太后怒而固直言无罪，乃假固利兵，下圈刺豕，正中其心，一刺，豕应手而倒。太后默然，无以复罪，罢之。居顷之，景帝以固为廉直，拜为清河王太傅。

【集解】：徐广曰：“哀王乘也。”

久之，病免。

今上初即位，复以贤良徵固。诸谀儒多疾毁固，曰“固老”，罢归之。时固已九十馀矣。固之徵也，薛人公孙弘亦徵，

【集解】：徐广曰：“薛县在菑川。”

侧目而视固。固曰：“公孙子，务正学以言，无曲学以阿世！”自是之後，齐言诗皆本辕固生也。诸齐人以诗显贵，皆固之弟子也。

韩生者，

【集解】：汉书曰：“名婴。”

燕人也。孝文帝时为博士，景帝时为常山王太傅。

【集解】：徐广曰：“宪王舜也。”

韩生推诗之意而为内外传数万言，其语颇与齐鲁间殊，然其归一也。淮南贲生

【索隐】：贲音肥。

受之。自是之後，而燕赵间言诗者由韩生。韩生孙商为今上博士。

伏生者，

【集解】：张晏曰：“伏生名胜，伏氏碑云。”

济南人也。故为秦博士。孝文帝时，欲求能治尚书者，天下无有，乃闻伏生能治，欲召之。是时伏生年九十馀，老，不能行，於是乃诏太常使掌故朝错往受之。秦时焚书，伏生壁藏之。其後兵大起，流亡，汉定，伏生求其书，亡数十篇，独得二十九篇，即以教于齐鲁之间。学者由是颇能言尚书，诸山东大师无不涉尚书以教矣。

伏生教济南张生及欧阳生，

【集解】：汉书曰：“字和伯，千乘人。”

欧阳生教千乘兒宽。兒宽既通尚书，以文学应郡举，诣博士受业，受业孔安国。兒宽贫无资用，常为弟子都养，

【索隐】：谓倪宽家贫，为弟子造食也。何休注公羊“灼烹为养”。案：有厮养卒，厮掌马，养造食。

及时时间行佣赁，以给衣食。行常带经，止息则诵习之。以试第次，补廷尉史。是时张汤方乡学，以为奏谳掾，以古法议决疑大狱，而爱幸宽。宽为人温良，有廉智，自持，而善著书、书奏，敏於文，口不能发明也。汤以为长者，数称誉之。及汤为御史大夫，以兒宽为掾，荐之天子。天子见问，说之。张汤死後六年，兒宽位至御史大夫。

【集解】：徐广曰：“元封元年。”

九年而以官卒。宽在三公位，以和良承意从容得久，然无有所匡谏；於官，官属易之，不为尽力。张生亦为博士。而伏生孙以治尚书徵，不能明也。

自此之後，鲁周霸、孔安国，雒阳贾嘉，颇能言尚书事。孔氏有古文尚书，而安国以今文读之，因以起其家。逸书

【索隐】：案：孔臧与安国书云“旧书潜于壁室，焱?尔复出，古训复申。唯闻尚书二十八篇取象二十八宿，何图乃有百篇。即知以今雠古，隶篆推科斗，以定五十馀篇，并为之传也”。艺文志曰二十九篇，得多十六篇。起者，谓起发以出也。

得十馀篇，盖尚书滋多於是矣。

诸学者多言礼，而鲁高堂生最本。礼固自孔子时而其经不具，及至秦焚书，书散亡益多，於今独有士礼，高堂生能言之。

而鲁徐生善为容。

【索隐】：汉书作“颂”，亦音容也。

孝文帝时，徐生以容为礼官大夫。传子至孙延、徐襄。襄，其天姿善为容，不能通礼经；延颇能，未善也。襄以容为汉礼官大夫，至广陵内史。延及徐氏弟子公户满意、

【索隐】：公户，姓；满意，名也。案：邓展云二人姓字，非也。

桓生、单次，

【索隐】：上音善。单，姓；次，名也。

皆尝为汉礼官大夫。而瑕丘萧奋

【集解】：徐广曰：“属山阳也。”

以礼为淮阳太守。是後能言礼为容者，由徐氏焉。

自鲁商瞿受易孔子，

【索隐】：案：商姓，瞿名，字子木。瞿音劬。

孔子卒，商瞿传易，六世至齐人田何，字子庄，

【索隐】：案：汉书云“商瞿授东鲁桥庇子庸，子庸授江东馯臂子弓，子弓授燕周丑子家，子家授东武孙虞子乘”。仲尼弟子传作“淳于人光羽子乘”，不同也。子乘授田何子装，是六代孙也。

而汉兴。田何传东武人王同子仲，子仲传菑川人杨何。

【索隐】：案：田何传东武王同，同传菑川杨何。

何以易，元光元年徵，官至中大夫。齐人即墨成以易至城阳相。广川人孟但以易为太子门大夫。鲁人周霸，莒人衡胡，

【集解】：徐广曰：“莒一作‘吕’。”

临菑人主父偃，皆以易至二千石。然要言易者本於杨何之家。

董仲舒，广川人也。以治春秋，孝景时为博士。下帷讲诵，弟子传以久次相受业，或莫见其面，盖三年董仲舒不观於舍园，其精如此。进退容止，非礼不行，学士皆师尊之。今上即位，为江都相。

【索隐】：案：仲舒事易王。王，武帝兄也。

以春秋灾异之变推阴阳所以错行，故求雨闭诸阳，纵诸阴，其止雨反是。行之一国，未尝不得所欲。中废为中大夫，居舍，著灾异之记。是时辽东高庙灾，主父偃疾之，取其书奏之天子。

【集解】：徐广曰：“建元六年。”【索隐】：案：汉书以为辽东高庙及长陵园殿灾也。仲舒为灾异记，草而未奏，主父偃窃而奏之。

天子召诸生示其书，有刺讥。董仲舒弟子吕步舒

【集解】：徐广曰：“一作‘荼’，亦音舒。”

不知其师书，以为下愚。於是下董仲舒吏，当死，诏赦之。於是董仲舒竟不敢复言灾异。

董仲舒为人廉直。是时方外攘四夷，公孙弘治春秋不如董仲舒，而弘希世用事，位至公卿。董仲舒以弘为从谀。弘疾之，乃言上曰：“独董仲舒可使相缪西王。”胶西王素闻董仲舒有行，亦善待之。董仲舒恐久获罪，疾免居家。至卒，终不治产业，以脩学著书为事。故汉兴至于五世之间，唯董仲舒名为明於春秋，其传公羊氏也。

胡毋生，

【集解】：汉书曰：“字子都。”

齐人也。孝景时为博士，以老归教授。齐之言春秋者多受胡毋生，公孙弘亦颇受焉。

瑕丘江生为穀梁春秋。自公孙弘得用，尝集比其义，卒用董仲舒。

仲舒弟子遂者：兰陵褚大，广川殷忠，

【集解】：徐广曰：“殷，一作‘段’，又作‘瑕’也。”

温吕步舒。褚大至梁相。步舒至长史，持节使决淮南狱，於诸侯擅专断，不报，以春秋之义正之，天子皆以为是。弟子通者，至於命大夫；为郎、谒者、掌故者以百数。而董仲舒子及孙皆以学至大官。

【索隐述赞】孔氏之衰，经书绪乱。言诸六学，始自炎汉。著令立官，四方鸧腕。曲台坏壁，书礼之冠。传易言诗，云蒸雾散。兴化致理，鸿猷克赞。








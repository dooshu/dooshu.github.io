◎延寿

上虞顾华亭（大年），初在户部则例馆，忽遇一似旧识者，谓曰："子寿不过三十六，今止四五年，曷不早归摒挡家事。"欲与语，倏不见。惘惘如梦，心甚恶之。迨馆满议叙，拣发福建，年正三十六。途中患病，危于呼吸，医者咸缩手，日夜暝然若死，但四肢温软。魂摇摇不定，所见多冥中状，恍惚有人抚之曰："嘻，惫矣，亟服白虎汤。"遂自呼家人，速市白虎汤来。以其数日噤不语，众皆大喜，而医者又谓是汤与脉症不甚宜，以其呼之急，姑调剂以进，即时愈。乾隆间尚官于汀州，竟无恙。闻其先一年，有梓乡某应礼闱试落第，即馆于京师，娶妻生一子，家有母，屡欲归，而苦无资。后某死，其妻将自鬻为人妾，以赀遣幼子归依孀姑。有人以华亭与乡故，乃以子托之，华亭即往告其妻曰："果欲子归延宗嗣奉迈姑，则非不能守节者，毋自鬻也。母子扶概归里之需，余当肩任之。"其妻大哭曰："天乎！未亡人岂不知礼法哉？因无父母兄弟，自维年逾三十，多病，恐不久溘朝露，彼孤子，流落数千里外，不为仆隶，即填沟壑，天实为之矣。"听者莫不酸鼻。华亭以己将得官，双亲在京，方欲先送南旋，遂慨然白于父，携其母子并某旅概返里，更周恤之。有此盛德，宜天增其算矣。


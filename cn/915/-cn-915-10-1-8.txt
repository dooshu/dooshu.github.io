◇改官制诏（永定二年正月乙未）

夫设官分职，因事重轻，羽仪车马，随时隆替，晋之五校，鸣笳启途，汉之九卿，传呼并列，虞官夏礼，岂曰同科，殷朴周文，固无恒格。朕膺兹宝历，代是天工，留念官方，庶允时衷，梁天监中，左右骁骑领朱衣直阁，并给仪从，北徐州刺史,唱义之初，首为此职，乱离岁久，朝典不存，後生年少，希闻旧则;今去左右骁骑，宜通文武，文官则用腹心，武官则用功臣，所给仪从，同太子二卫率，此外众官，尚书详为条制。（《陈书·武帝纪》下）


○代魏博田仆射辞官表

臣某言。臣闻中原息战，子房得以乞身；东吴既平，范蠡终能行志。二臣皆因时效用，遇主成功。进咸展於尽忠，退各安於秩考，所以立名万古，保庆一时。愚臣夙心，私有所慕。况蒲柳先迈，驽蹇易疲。审已无堪，量力知止。吐诚上达，罄写中怀，仰觊天慈，俯照愚悃。中谢。

臣虽长於戎旅，幼业《诗》《书》，每禀效忠之言，早励为臣之节。当河朔承袭之日，在军幕危疑之间，敏动险中，几邻於死。常以捐躯报国，率彼顽人，受命指踪，扫清馀孽。用摅宿愤，以答明时，一睹天庭，百生愿足。但怀感激，岂意遭逢！伏遇陛下神武应期，圣谋独断。臣得尽陈忠款，见委赤心。唯将擐甲启行，执殳毕力，上凭睿算，凶寇自夷。今日获觐天颜，躬承睿渥，平生之愿既遂，休老之志宜申。岂可更贪宠光，久冒荣禄，使贻官谤，取笑将来？臣自总魏师，初率归化。当时结念，便誓此心。祈於素诚，非是饰让。匹夫之志，犹不可夺，臣一昨自离本镇，亦以此意明言，陈谕圣恩，勉其忠义。将士等皆怀皇化，尽激丹诚，则一军幸安，且无足虑。在於今日，臣何所任，岂可久职妨贤，待讥窃位。此时不退，何日宜退？

臣犬马之齿，未云甚高；筋力之问，已知不健。加以少罹忧患，鬓发早衰，久经行陈，心力已耗。若许其优养，或冀保馀年。傥抑其愚性，则生理必沮。且身兼将相，人臣之位已极；满朝子弟，人臣之家至盛。於国何补，独荷殊私？所以忧馀恶盈，乐在知足，击壤自欢於圣日，悬车岂待於礼年。是用沥胆披肝，冒昧陈乞。伏惟尊号皇帝陛下德迈羲轩，恩深覆载，荡除馀，理致太和。动植含灵，无不遂性。方将旁求英俊，共洽升平，如臣以鹰犬之微，获申搏噬，累尘高位，常积厚颜，福过灾生，自当勇退。

且富贵荣乐，是人所欲。苟心有所尚，意趣或违，强其不能，适足增苦。傥蒙恩造，获遂优闲，许归衡茅，取乐馀齿，是天地曲成之德，君父莫大之恩。五湖回舟，生无惭於越相；都门挥手，死不愧於汉臣。言披血诚，情切中素，无任悃款恳迫之至。


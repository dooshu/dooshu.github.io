○洞庭张乐赋（以“八音克谐，天地充满”为韵）

昔帝轩出震，用率大戛，三才以贞，万人以察。战蚩尤於涿鹿之墟，登飞龙九五；张《咸池》洞庭之野，舞元鹤二八。遂使素女缄瑟，昭文辍琴，埙篪协韵，笙磬同音。始铿锵以拊石，终訇隐而金，雷出地中，以成奋豫之象；风行水上，油生子谅之心。包混茫之广大，含元气之高深，不知不识，顺帝之则；无视无听，至道之极。三月忘味，思在齐而攸闻；七旬格苗，非得隽而为克。所以事与时并，名与功偕，群方既睦，庶尹允谐。且如硕人裒然，万舞在前，秉翟奕奕，象九奏座次钧天；后夔爰至，三步既次，夹振跹跹，率百兽於厚地。谅人神之在和，何匏竹之足备？况乎皇上降衷，以符德充，理七音於周雅，歌五弦於舜风。仁亲是务，车轨攸同，信敷草木，泽被昆虫。在坑谷而何有？与帱载而齐功，故得万属宅心，四夷修款，音无┎，义取观盥。闻正始之颂声，足诫盈以持满，空歌诗以献赋，若窥天之以管。


○授崔宏礼天平军节度使制

门下：节制师戎，考察风俗，诚藩方之倚任，实朝廷之注意。至於简拔，常所重难，况齐鲁分疆，河朔接境，遏寇虞而固封守，宣德教而按州部，付之专柄，思得全才。是用辍近辅之循良，抚东平之凋瘵，式孚成命，所为至公。正议大夫崔宏礼，文学发身，扩之以襟度；忠信为主，辅之以诚明。累分郡符，亦总戎镇，理行第一，奏课连最。来必畏晚，去常见思，挹长者之声光，得大臣之体要。属乐陵未靖，戎事方殷，上宰忧劳，旧恙缠迫。念兹易置，期在惠安，当使恩威并行，刚柔适用。率之以义，则无不化；齐之以礼，则罔不服。恢武略以经务，清吏职而约法，必有馀地，以康吾人。大将鼓旗，诸侯弓矢，文昌显秩，宪府雄班，参以命之，宠兹俞往，承我休德，勿替前修。可检校户部尚书使持节郓州诸军事兼郓州刺史御史大夫充天平军节度郓曹濮等观察处置使，散官勋如故。


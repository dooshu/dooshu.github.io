【应王中丞思远咏月诗】

月华临静（《初学记》作净。）夜。夜静（玉台作靖。《初学记》作净。）灭氛埃。方晖竟户入。（《初学记》作入户。文苑同。）圆影隙中来。高楼切思妇。西园游上才。网（《御览》作临。）轩映珠（六臣本《文选》注云。善本作朱。《诗纪》云。一作朱。）缀。应门照绿苔。洞房殊未晓。清光信悠哉。（○《文选》二十。又玉台新咏五。《类聚》一、《初学记》一、文苑英华百五十一、《御览》四并作咏月。《诗纪》七十三。）


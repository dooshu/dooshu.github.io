13　東漢有佛書　襄楷云浮屠不三宿桑下


東漢有佛書，而諸臣論議無述其言者，惟襄楷云：「浮屠不三宿桑下。」

【何云】亦因論其事而述其言爾。

【元圻案】魏書釋老志：「後漢孝明帝夜夢金人頂有白光〔一〕，飛行殿庭，乃訪群臣，傅毅始以佛對。帝遣郎中蔡愔、博士弟子秦景等使於天竺，寫浮屠遺範。愔仍與沙門攝摩騰、竺法蘭東還洛陽。中國有沙門及跪拜之法，自此始也。愔又得佛經四十二章，帝緘於蘭臺石室。」〇後漢書襄楷傳：「楷，字公矩，平原隰陰人。上疏曰：『聞宫中立黄、老、浮屠之祠。此道清虚，貴尚無爲，好生惡殺，省慾去奢。或言老子入夷狄爲浮屠。浮屠不三宿桑下，不欲久生恩愛，精之至也。天神遺以好女，浮屠曰：「此但革囊盛血。」遂不眄之。其守一如此。今陛下婬女豔婦，極天下之麗；甘肥飲美，單天下之味，奈何欲如黄、老乎？』」〇四十二章經曰：「沙門受道法者，日中一食，樹下一宿，慎莫再宿矣。」又曰：「天神獻玉女於其佛，佛曰：『此是革囊盛衆穢耳。』」

〔一〕「頂有白光」，中華本魏書卷一一四釋老志據廣弘明集校改作「項有日光」。






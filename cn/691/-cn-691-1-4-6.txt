◎苏大璋

乾隆间，有诸生苏大璋者，治易有声。梦天榜中式第十一名，偶与同经友言之，友起妒心，诉于郡，谓苏有关节，预知名次，乞究治。及填榜时，郡守在座，第十一名果习易者，乃以状白。监临、试官俱曰："设如所言，何以自解？"拟以他备卷易之。议既定，拆弥封，则自备卷而中式者苏大璋，由中式而抑置者即诉郡之友也。一堂咋舌，士论快之。


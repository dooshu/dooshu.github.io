卷三百九

<史部,诏令奏议类,奏议之属,历代名臣奏议>

钦定四库全书

历代名臣奏议卷三百九

明　杨士奇等　撰

灾祥

宋宁宗嘉泰中着作佐郎知徽州事袁甫上奏曰臣将指外服不当出位言朝廷事传闻今月三日京城火灾延及宗庙三省台部百司庶府以至民居大半灰烬奔避而死者数亦不少此殆皇天震怒之极国家殊常之灾四方闻者莫不骇惧臣子苟怀爱君之念正当度越拘挛披沥肝胆感悟上心挽回天意今朝廷若止将失火之人枭首示衆而陛下又不过避殿减膳仅举一二典故止作常事施行乃欲转灾为福此必无之理也且乖气致异盖有积渐敬天之怒当谨几微陛下胡不思连年荒歉民穷无告流离饿莩塡委沟壑天意怒矣而陛下未悟星行示变莫匪兵象今夏水溢三月不退天意怒矣而陛下又未悟闽中江右宼暴相挻章贡盱江叛卒继扰敌兵犯蜀揺我襄汉草宼起衢廹我畿甸天意怒矣而陛下又未悟董仲舒有言天出灾害以谴告之又出怪异以警惧之尚不知变而伤败乃至陛下历观数年以来灾害谴告有之矣怪异警惧有之矣天之於陛下其仁爱切至如此而陛下犹未之悟今京城火灾可谓伤败之证天意震怒至此已极陛下不於此时深念致灾之繇亟思销变之道飜然悔悟痛自克责臣恐天怒益烈甚可忧也甚可畏也臣闻变不虚生缘事乃起臣请言其所由起者宫壼既正嫔御复增耽乐是从亏损圣德果天意耶临御以来羣心顒望未闻总揽惟事仰成果天意耶国有忠贤实为元气摧败困沮生意几絶果天意耶上下不交以言为讳钳口结舌相习成风果天意耶其他如奸赃之吏充斥州县椎剥膏血苞苴肆行私室之积过於公家怨讟交兴灾变遂作天意人心实同一机产祸之胎端在於此昨者禁扈之火中外固已惊异今乃灾及太庙陛下念到祖宗宁不哀痛况廹近君门是欲使陛下反躬修德也延及三省是欲使大臣戒惧悔过也又及御史台谏院是欲使风宪之地昭明公论也又次及六部寺监库务是欲使举朝之士洗心涤虑也上天震怒如是犹未忍遽忘仁爱之意故令陛下目击心解改弦易辙傥尚谓镇静可以应变毋乃愈重天怒乎今日下诏罪已陛下必所不惮但应天当有实事空言何足动人却恐诏令之出稍涉泛常施行之间无所耸动四方百姓必谓陛下当如是之灾而实未尝知惧上天之仁爱陛下者於是有大觖望矣事几所在间不容发上关宗社臣实寒心是用不量疎远罄竭愚衷臣愿陛下下哀痛之诏尽革往愆清心寡慾躬亲庶政减嫔御以肃宫壼进忠贤以重朝廷排斥憸谀奬扶谠直诛锄贪虐之吏丕变苞苴之风日与二三大臣开示大公屏絶私意如此而天怒不回灾变复见则虽碎臣之首以惩缪妄臣不悔也国家安危之机正在今日惟陛下亟图之

甫又上奏曰臣仰惟陛下肆颁手札继发德音以回禄挻灾近在京邑侧身引咎博求直言深见陛下祗畏天威悔过修德之心臣未奉诏之前尝於九月十九日首腾奏疏上彻天阍谓答谢明谴莫若下诏罪已今求言之诏果下矣臣苟爱身忘国不复尽吐肝膈少効恳欵忠爱之义以仰裨圣明之万一是臣大负陛下也陛下纵不诛臣天亦将诛臣矣谨上封事惟陛下垂听焉臣捧读明诏至所谓痛哭流涕何以赎愆不觉仰天泣下知陛下真有此心是以真有此言决非缘饰於辞令者所能为也且夫菑起都城天意何在盖欲陛下因其所可见察其所不可见耳陛下深居蠖濩之宫四方虽有危急之事君门万里乌得尽知左右之臣虽知而不言踈逖之臣欲言而无路所赖以丁宁告戒一悟圣心者惟天而已矣天谓宼盗纵横民罹残虐室庐丘墓往往为墟大伤孝子慈孙之心此陛下所不见故使陛下亲见延燎太室惊动神灵俄顷之间化为灰烬虽欲不痛哭流涕不可得也天谓所在州县水溢为灾江湖城市莽为巨浸生生之具漂没几尽此陛下所不见故使陛下亲见公宇焚荡居民荒毁衆大之区变为瓦砾虽欲不痛哭流涕不可得也天又谓频年以来干戈满眼老稚转徙沟壑壮者流散四方亦陛下所不见故使陛下亲见都人避逃号呼道路上及朝士廨舍为灰骨肉犇迸虽欲不痛哭流涕不可得也天又谓岁屡不登饿殍盈野公私之力耗於赈荒迄今饥民气息尚存状如鬼质此陛下所不见故使陛下亲见都城被焚之家悉仰赡给钱粟易竭民饥无穷其间死伤之人卒致衘寃於地下虽欲不痛哭流涕不可得也夫内之形证即外之形证外之气象即内之气象奸邪导谀之人竞欲以甘言佞辞蔽陛下之耳目而天心仁爱特以气象形证之彰彰者开陛下之聪明使陛下虽不日接四方万里之事而天威赫然曾不越乎咫尺之间呜呼何其眷陛下之深而爱陛下之切也然则陛下思所以悔已过答天心者可无以践痛哭流涕之言乎且臣闻之愤切之言激於事变修省之实决於力行凡人一语之发尚当表里相符大哉王言诞告万方不特人闻之天亦闻之而可不求所以实其言耶陛下所谓痛哭流涕者盖一时愤激之辞已而怠久而忘之矣今日求言之本旨正欲以昭示修省之实共图销弭之道陛下对越上苍而发斯言臣亦对越上苍而为陛下尽吐之且陛下为宗庙社稷生灵之主必当以宗庙社稷生灵为心自临御以迄于今凡八禩矣陛下所恃以乂安海内者盖曰宰臣辅翼於下真鱼水相得之欢也而宰臣所恃以镇服人心者盖亦曰陛下照临於上真风云际会之辰也然而中外多事国步孔艰宰臣之勤劳亦已至矣三数年来积劳成疾犹不避事陛下正当深加体恤以全君臣之谊可也何为高拱无营自暇自逸而独使宰辅以有限之筋力当无穷之忧责欤夫君相之间其合也甚难而其全也尤难书曰自周有终相亦惟终释者曰忠信为周忠信云者不事形迹纯全无伪之谓也陛下以忠信待宰臣宰臣以忠信事陛下向也谦冲退托而未遑亲政今也国事明习而总揽万几在我初无私意而天下信其当然是之谓忠信是之谓全君臣之交若夫臣有所愿而不得以自遂君有所为而不果於自奋君臣苟避嫌疑不用其情而举天下国家安危存亡之故泛泛焉付之无可柰何固已不能上当天心矣及其患生於所忽灾起於非常仅欲以区区之空言掩天下之观听吾谁欺欺天乎且陛下先以习安玩常之见入乎胷中而或者从而附和之曰今日之灾乃天数非人事也又曰直言不得不求非必尽听也又曰他事不必改更惟汲汲於营缮可也暨乎土木毕兴轮奂复旧陛下晏然处之不思改弦易辙今日素服避殿之心复转而为平日荒眈酒色之心今日减膳彻乐之心复转而为平日般乐怠傲之心今日求言修政之心复转而为平日不亲庶务之心陛下既自处於无为乃朝夕督责大臣以有为而又适遭乎抢攘多故之秋宼贼之未息羽书之旁午东淮尚烦区画西蜀更费堤防残敌求和意犹叵测使命轻遣或贻後悔丛此责任忧虑万端陛下尽欲以委宰辅耶臣恐非元首起股肱喜之义也天下之命寄於陛下陛下之明资於宰辅宰辅又资於执政台谏侍从百执事之人等级相承血脉相贯必也陛下以奋厉兴起之意率先於上然後精神之所运用风采之所振发机括一转羣听咸新雷动风行捷若影响又何患人心之不说天意之不解乎陛下若徒谓一时愤切之言形於纸上者足以回天心不知修省之实关於政事者乃所以消天谴则所谓痛哭流涕亦空言而已虞书曰后克艰厥后孔子曰为君难盖谓夫尊居九五事繁责钜非可以易心处也若如陛下尽诿其事於人而忧惧不切於己则为君者何其甚易而不难耶臣愿陛下澄心定志深思痛省今日之天下乃祖宗之天下立政当以天下而立用人当以天下而用行至公无私之大道全保护宰相之大体率厉羣工大明黜陟变委靡衰弱之陋习为涤荡振刷之宏规断自圣意洒然与天下更新如此则宗庙社稷可使久安天下人心可使咸悦而皇天威怒庶其可回矣不然乾刚不振政事不亲国势朝纲日就萎薾天意谓陛下为如何谓宰臣为如何日监在兹??乎甚可惧也陛下以直言求臣臣发於忠爱不容缄默位卑言高罪当诛殛惟陛下财幸嘉定中甫为秘书省正字上奏曰臣猥以庸虚误蒙亲擢今兹召对获觐清光臣窃惟陛下圣德渊静默与天契念虑纯一上与天通自临御以至于今凡几更变故矣而随即消弭转危为安人以为天数之适然而不知皆圣德格天之功近者残敌首开兵端我师既出敌兵旋退人以为羣臣御侮之力而不知皆天佑皇家之验夫以陛下积平日畏天之诚而天心又有启佑陛下之实固宜休祥毕至灾异尽除而今乃隂阳未调旱魃为虐不亦深可惧欤甚矣君天下者不可一日而无惧心也惧心常存则妖不胜德惧心或亡则德不胜妖陛下如欲因天戒而回天心变亢阳而致甘泽其道非他惟当即陛下畏天之素心愈加警惧而已天理流行随寓着见善格天者要必事事知惧可也贤才之用舍关天心之向背今也端良者斥谄谀者用尽言者罚蒙蔽者赏邪正易位白黑不分杜忠臣敢谏之门孤上天生贤之意是可惧也民生之安危判天命之去留今也兵戈既兴暴露日久馈饷不继敛将及民根本一虚则岌岌焉有萧墙之忧国祚修短实决於此是可惧也广谋从衆乃合天心今也陛下深居高拱未尽下情羣臣奉行簿书罕接舆议独运密谋之意胜而虚心谘访之意微将恐天下迫切之情无由上闻是可惧也君臣一德克享天心今也一人忧勤於上而羣臣逸豫於下外患未弭内患方深而熙熙焉无异平时自谓雅量足以镇浮而不知宴安乃为鸩毒是可惧也法天行健是谓君德今也陛下恭俭有余而刚断不足庸夫憸人苟求富贵而未闻大明黜陟以警动衆心将帅交结而军旅之政坏州郡贿赂而节亷之风衰此皆自贵近者化之不改其原流弊愈炽是可惧也夫此五可惧者特举其大端耳其他祸几乱萌不可悉数其将何以答天谴召和气哉臣故曰惟当积陛下畏天之素心愈加戒惧而已且臣闻之上有戒惧之君则下无可惧之事惧心不存於我则彼之大可惧者始见此必然之理也陛下诚能继今以始惕然内省知畏天一念乃我之所固有初无俟乎外求自方寸之清明而推之於朝廷之清明由宫闱之谨肃而达於政令之谨肃昭公道以破私意之扃鐍擢正人以鍼邪说之膏肓陛下以是率先於上而股肱大臣又能公听并观毕志竭忠以体君上之心耳目之官喉舌之司亦皆博采公论尽吐忠赤以扫积年之弊下至羣工百执事无不精白一心公尔忘私以赴国家之急将见天意回於上灾变弭於下岂徒自治吾国而已虽坐制四方可也何足惧哉不然精神移为怠昏刚强销为柔懦君臣上下一不知惧而可惧之事衆矣治乱存亡之势其本在此惟陛下留神省察

驾部员外郎李鸣复上奏曰臣恭覩诏书以丙戍之夕回禄挻灾信宿之间上及太室延燔民庐皇天动威孰大於此应内外臣僚暨于士庶咸许直言指陈过失臣至愚极陋滥玷郎曹当天心赫然震怒之时陛下惕然修省之日立君之朝食君之禄不能竭千虑之愚以少禆圣听不惟负陛下亦负所学臣观今之进说者二献谀於陛下者必归其灾於天数献忠於陛下者必推其失於人事此其操心如冰炭之辽絶不待论也而推之人事者则又有缓急焉有小大焉因灾及宗庙也而谓庙制之失礼因灾及官府也而谓羣有司之失职非不正也所以召是变者尤有急於此也愤将帅之不用命也而欲戮於社愤尹漕之不抚摩也而欲褫其职非不当也所以弭是变者尤有大於此也臣尝读书见其有曰惟天聪明惟圣时宪又曰惟天惠民惟辟奉天又曰惟尹躬暨汤咸有一德克享天心又曰昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天又曰我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝自昔有天下国家所以诞膺天命罔有天灾未始不本於人君之修德大臣之辅德也德惟一动罔不吉德二三动罔不凶论灾祥而不原之人主不原之宰相尚得为知本哉臣不识忌讳窃伏妄谓今日所以致天变者在君相则今日所以回天意者亦当在君相陛下即位今八年矣裁成天地之道辅相天地之宜非陛下事乎旧劳于外陛下固已知稼穑之艰难留意讲学陛下又已熟古今之理乱治国平天下之实所欠阙者特致知而未能力行得之於心而未能达之於政耳天下望陛下充其所未至陛下乃复坏其所已成闻诸道路外朝听政之暇即嬉游宴饮之时经筵劝讲之余皆狎近嫔侍之日民死於饥不暇问死於水不暇问死於宼贼不暇问死於边警亦不暇问惟东淮之祸近在肘腋剥床及肤颇关圣虑未几而元凶授首不谓外惧已去内蠧复生矣自夏四月雨至于秋七月轮遣百官日谒羣祀此何时也天怒未霁而人妖已进所以恐惧者安在外事祈祷而内怀耽乐所以修省者何若宫禁邃严之地人所不睹而天实睹之暗室隐微之间人所不闻而天实闻之陛下父天子民者也念虑若此何以当天心明诏谓朕德不修信乎其不修也宰相执持国柄二十余载矣论道经邦燮理隂阳非宰相职乎先皇帝更化以来内抚外宁天下有泰和之风陛下临御以来内阻外讧天下多急迫之态此非独陛下不逮先帝宰相自视前日亦少减矣内殿不时引啓心沃心之至情安得相孚都堂不日至贰公弘化之实意安能尽达列庶位者未必皆?乂爱焉而莫知其恶也投散地者未必无真贤憎焉而莫知其善也私径日辟公道日消逢迎?进之士每趋形附影於亲要之门寡亷鲜耻之徒又索响求声於厮役之贱除授以贿取不待领事已有责偿之心荐举以贿成未尝脱选已动攫拏之志天下之财聚於请嘱聚於苞苴聚於囊橐而陛下之赤子皆不聊生矣天命天讨不闻国典之举行天视天听但觉人心之胥怨宰相代天理物者也民俗如此何以召和气明诏谓朝政多阙信乎其多阙也故曰所以致天变者在君相欲修君德当正其本欲肃朝政当清其源本之不正而欲齐其末源之不清而欲洁其流天下无是理也何谓本人君之心是也唐明皇一人耳心乎厉精则开元以治心乎纵逸则天宝以乱人君一心其系乎天下治忽如此陛下始初清明志气恬淡视古帝王事业若不难致苟能思前之所以得操之而欲其存戒今之所以失去之而欲其尽无安厥位若将陨于深渊之危无轻民事常若澟乎朽索之驭罔游于逸罔淫于乐此念无时而不严莫见乎隐莫显乎微此心无地而不谨立於无过之地而常励其有为之志以之正朝廷以之正百官又以之正万民推而至於四方远近将莫不一於正矣是之谓修君德何谓源朝廷表仪之地是也杨绾以俭素用制下之日声乐之多者以减驺从之盛者以省第屋之华者以撤一相之好尚其足以转移风俗如此今之大臣世司台鼎身佩安危如汉之韦平不足多进苟能思乾淳之所以致理而按为成法思嘉定之所以更化而不替初心杜羣枉之门使无一隙之可投开衆正之路使无一方之或壅公论所予从而予之不以其踈而遂弃公论所夺从而夺之不以其亲而遂止廉以励俗贪者可使之廉正以率人邪者可使之正天下共由於大公至正之途气和则形和形和则声和声和则天地之和亦从而应矣是之谓肃朝政君德修於内朝政肃於外叹息愁恨之声既息隂阳乖异之变不消臣未之信也故曰所以回天意者亦当在君相虽然臣犹有言焉有一时之虑有万世之虑虑及一时者事之已然而指陈其迹虑及万世者事之未然而逆探其理者也盖惟辟作威惟辟作福正也权在天子而宰相辅赞弥缝焉正之正也二帝之所以帝三王之所以王是也百官緫已以听冢宰权也权在宰相而天子垂拱仰成焉正之变也伊尹之於商姬旦之於周霍光之於汉是也权不在天子不在宰相而或流於女宠或流於宦寺变之变也汉唐之季世是也陛下春秋鼎盛正亲揽万机之时大臣功业光明皆乃心王室之日圣贤相逢固无他虑而妇有长舌为厉之阶识者殆轸忧焉惧其进而不已则并后匹嫡之事见矣又进而不已则斜封墨敕之害形矣又进而不已则柔佞回邪之小人倚势作威盘根错节而天下之患不可胜穷矣坤之初六一隂始生之卦也而曰履霜坚冰至事虽未然而理有必然圣人之忧夫辨之不早辨如此陛下以直求言臣不敢不以直对对以直言臣之职也罪以直言亦臣之分也惟陛下与大臣熟图之臣不胜惓惓

镇江府通判蒋重珎以火灾应诏上言曰臣顷进本心外物界限之说盖欲陛下亲揽大柄不退托於人尽破恩私求无愧於己傥以富贵之私视之一言一动不忘其私则是以天下生灵社稷宗庙之事为轻而以一身富贵之所从来为重不惟上负天命以先帝圣母至于公卿百执事之所以望陛下者亦不如此也昔周勃今日握玺授文帝是夜即以宋昌领南北军霍光今年定策立宣帝而明年稽首归政今临御八年未闻有所作为进退人才兴废政事天下皆曰此丞相意一时恩怨虽归庙堂异日治乱实在陛下焉有为天之子为人之王而自朝廷逹於天下皆言相而不言君哉天之所以火宗庙火都城者殆以此臣所以痛心者九庙至重事如生存而彻小涂大不防於火之未至宰相之居华屋广袤而焦头烂额独全於火之未然亦足以见人心陷溺知有权势不知有君父矣他有变故何所倚仗陛下自视不亦孤乎昔史浩两入相才五月或九月即罢孝宗之报功宁有穷已顾如此其亟何哉保全功臣之道可厚以富贵不可久以权也

着作郎吴泳上奏曰京城之灾京城之所见也四方有败陛下亦得而见之乎夫惨莫惨於兵也而连年不戢则甚於火矣酷莫酷於吏也而频岁横征则猛於火矣闽之民困於盗浙之民困於水蜀之民困於兵横歛之原既不澄於上苞苴之根又不絶於下譬彼坏木疾用无枝而内涸之形见矣

卫泾论火灾疏曰臣仰惟陛下寅畏天命夙夜祗惧曩者火失其性京邑屡菑圣德消弭洊岁宁谧都民奠居上下相庆廼者滥炎复变上惊东朝陛下责躬避殿减膳撤乐不遑宁处即日恭请太皇太后归奉内庭昏晨定省日便娱养不惟见陛下遇菑修省之意又因事以昭明陛下笃孝之诚益固太皇康宁之福真足以上当天心下慰人望恭惟国家以火德王天下火得其性则不为灾谨按春秋传曰凡火人火曰火天火曰灾故春秋书火者一书灾者十有一皆纪异以书变也窃见癸丑火作之夕先有震电咎起不测岂非灾变之大乎夫菑异者上天所以仁爱人君而警戒之也昔楚庄王以天不见妖为惧古人不以遇灾而有讳常以因变而知戒臣愚欲望陛下睹天变之不虚益思修省恐惧之未至者以答上天仁爱之意勿以目前随宜区处为足以应变勿以旬日贬损仪度为足以尽诚方今四阳用事愆隂苦寒霖潦为沴飞电屡作繁霜未止无非天戒之可警可惧者也惟圣心每以弭菑销变为念於一身之起居必致其肃於官闱之奉益思其未备於宗庙之礼益尽其当敬谨察政令之偏广访水旱之病清狱讼淹枉之失戒郡邑掊尅之害凡可以致灾咎者无一而不加戒惧如此则天变可销而乖沴可转为和平之福矣臣不胜惓惓之忠

泾又进故事曰天圣五年秋七月赵州言蝗自邢州南来才二顷余不食苖上谓辅臣曰但虑州郡所奏不实尔其遣官按视速捕瘗以闻

臣闻天灾流行国家代有或因灾修政而转为天下之福或讳灾玩变而遂贻斯民之害盖寅畏警惧不以灾孽为讳而每以民瘼为忧则上下勤恤而民被其仁矣宴安纵弛君姑务於掩覆臣相从於谀悦则有变莫省而民无所愬矣此休咎之异治乱之所从分也是故唐太宗贞观初年旱蝗逾岁米斗三钱以其不讳灾而勤於恤民也汉武帝元光五年秋蝗太初元年夏蝗而卒致海内虚耗以其遇灾不惧而不知爱民也仰惟仁宗皇帝畏天出於诚心爱民形於实政方旱蝗之变不以不害苖稼为幸而深以州郡所奏不实为忧大哉王言恐惧修省忧勤恻怛可谓两尽矣夫人君之患莫大乎恶灾异而不欲闻人臣之患莫大乎蔽灾异而不以闻飞蝗之沴害民之尤者也宁言伤稼而思销变之道岂可谓不食苖而忘忧民之心乎然人之常情恐惧於一时者或怠忽於悠久自古贤主犹不免惟我仁宗畏天爱民终始如一异日因飞蝗为孽责躬引过祈于天地宗庙不令殃及万方而蔡襄为谏官极论旱蝗之变以谓边陲守御战争之苦兵冗财竭赋歛暴兴生民膏血掠取无极是致灾异频数夫君臣上下恐惧??如此此其上销天变内结人心外弭边患所以基四十二年之治欤侧闻孝宗皇帝乾道元年淮南漕臣姚岳言蝗自淮北飞渡皆抱草木自死仍封死蝗以进诏镌秩罢斥以为佞邪之戒仰见祖宗寅畏天变杜絶谀论前後若合符节家法相承垂裕万世臣又观隆兴初蝗虫为灾孝宗谓史臣胡铨曰朕逐日祷天蝗虫遂灭安可不至诚铨奏曰陛下行之不息岂特灭蝗敌亦不足虑呜呼销变格天之道端在乎此铨又能推广圣意及於敌国外患昔益言於禹曰惟德动天无远弗届铨之言近於是矣臣愚惓惓愿今日常以斯言为警则弭灾致祥宁内服外皆自一念推之耳

泾又应诏上奏曰臣一介踈远去岁十月尝因轮对获望清光三劄所陈窃谓陛下践阼以来天意顺从雨阳时若边陲不耸年谷丰登天之所以爱陛下者既至则所以望陛下者亦至苟玩其所爱不自省循则天心之爱或有时不可恃而谴咎伤败之来未必不基於此愿陛下以无灾为惧饬躬厉行增修圣德垂神政事以答天贶陛下过听首肯再三及尧舜文王皆大圣人犹兢兢业业小心翼翼至论仁皇敬天着洪范政鉴则陛下又曰此书参人事而言朕常置之座右退而诵叹陛下此心实尧舜文王之用心是宜休祥之应日臻灾异无繇而至今者建寅之月震雷非时雨雹交作继以大雪灾变甚钜咎证非虚由古及今罕所闻见春秋隐公九年三月癸酉大雨震电庚辰大雨雪晋愍帝建兴元年十一月己巳大雨雹震电庚午大雪然自庚辰至癸酉相距八日之远而雪作於仲冬毋足深怪曾未有当此之时雷电雹雪继作於一夕之顷者也虽灾异之出足见天心爱君之仁而天人之际必有感召相因之理陛下睹变思惧亟降明旨访求时政之阙失臣虽愚陋固尝先事而言矧咨询下逮安敢知而不言言而不尽上负陛下虚怀纳忠之意乎臣闻应天以实不以文动民以行不以言成汤祷旱以六事自责宣王遇灾侧身而修行古之圣王必先引咎於己不欲归过於人盖将应乎天而动乎民固当求其实而笃其行也今陛下严恭寅畏克谨天戒恐惧修省不遑康宁视成汤宣王无间然矣臣诚不自揆请得一二条陈之幸陛下不以臣之愚而废其言臣闻自古人主患不容受陛下每於臣僚奏对言虽讦直必务优容可谓有容受之量然受言之名甚美用言之效蔑闻毋乃听纳虽广诚意不加始说而终违面从而心拒轩陛之前应和酬酢密若有契於渊宸进对之臣亦自以为得上意退朝之暇寂不见於施行盖有宣泄於小人而遂罗中伤者矣潜沮士气隂长谀习莫甚於此言路尚壅此阙政一也臣闻自古人主患好自用陛下从善如流改过不吝可谓无自用之失然鲠亮之士难合谄谀之徒易亲岂非信任未明好恶易惑鲠亮者未必非忠也而终恶其忤已谄谀者无非为佞也而终喜其顺己於是特立独行则浸见踈斥而偷合苟容则次第进用矣沮坏忠善伤败风俗端在乎是人材未振此阙政二也臣闻帝王以勤俭为德而不可以位为乐以声色娱其耳目使日新月盛无暇更及他事盖仇士良蛊其君之至计也臣进言及此陛下无不灼知窃闻万机之余宫中燕饮太频声乐竞进六宫之奉非不备也而优伶靡曼之容市井诙谐之戏间被宣召杂陈于前道路所传未足深信然所以致谤必有由也至於近属之亲婣戚之贵尤宜进见以时交接以礼然後恩义两尽名分素严傥若数陪宴侍深入禁掖臣恐欢洽之余浮费必广眷宠之盛请谒必行可不防其渐乎燕饮未节此阙政三也臣闻府库金帛皆生民之膏血州县之吏鞭挞其丁壮冻馁其老弱铢铢寸寸而诛之几无聊生之民矣陛下勤恤幽隐每以民贫为念窃闻上方赐予太多用度浸广缗钱之予遍於贵近金带之赐逮於微贱优伶之徒鲜衣靡服徜徉于道见者骇目假以犒军之名移用封椿之积臣僚执奏仅存虚劵闻者不能无疑也至於嗣邸后家土木竞兴蠧耗无艺官府厌诛求之苦闾巷有愁叹之声臣恐军怨民穷其来已久缓急之际卒成祸阶可不虑其微乎赐予无度此阙政四也臣闻国以纪纲为本台谏给舍所以寄纪纲之地命令之颁爵赏之施虽出於人主行於朝廷而给舍得以駮正台谏得以论列是非可否一言而定夫是以奸邪知所?畏而国体由此尊严今也侍从擢非其人节钺畀非其功给舍駮正台谏论列固其职也而连章累疏则沮格不行备礼请去则眷留甚力夫以其宣劳而陞之侍从未为甚过悯其降虏而宠之节钺犹可诿也然祖宗爱护纲纪曲示听从宁屈於所当与而必伸言者之气盖国体所系而於势未顺也然则纪纲浸坏国体渐轻而奸邪生心矣纪纲不立此阙政五也臣闻爵禄人主之操柄而名器不可以假人必爱惜谨重不轻於所予然後足以厉世而磨钝兴事而劝功今也正任之留务去节钺一等戚里缘恩而授遥领之刺州在武列为宠毉工冒法而得一留务一遥刺若非所甚惜也然成宪既紊幸门方开羣小争趋扳援伺隙不能塞其源而何以遏其流乎平居罔功高爵厚禄一旦有事能效尺寸将何官以赏之乎唐以官爵赏功将军告身才易一醉其极必至於是名器浸轻此阙政六也臣闻人君即位必有攀附之旧一时遭遇无不萌觊宠希荣之心然其识见至卑才品至下待之恩厚可也禄之优闲可也至於议政事论人物则当与天下之材共之陛下初政有二三左右恃恩妄作自以为参陪密论荐进人材寡廉鲜耻之徒趋而附之赖陛下威断即从罢斥其尚存者宣对频数出入无时采访宁免於谗邪议论岂无於憎爱近日踪迹颇已彰闻夫外廷之臣皆陛下所选擢岂尽不可亲信奚必寄腹心於此曹乎岂其幸陛下之未觉寤而为此鼠窃之计乎诚恐潜弄威福养成奸蠧佞幸渐肆此阙政七也臣闻古之人君待臣下以礼而责臣下亦重惟其待以礼而後可以责之重传所谓上设礼义亷耻以遇其臣而臣以节行报其上也国朝体貌大臣尤为优厚不以其有罪而废礼也间者大臣去位一章而罢如弃土梗借曰台谏之言不得不从则前日之抗言极论列名奏疏何迫之以宣谕而果於拒人也从臣之丐去姑曰不允而与祠之命忽从中下虽宠以峻职而恩意则甚薄矣何以厉臣节而示衆庶乎近者一二职事官之补外悉以御笔莫测其故夫出处士大夫之所重也贤者暧昧而莫辨不肖者徼幸而苟免又何以养廉耻而示惩劝乎遇臣不以礼而黜陟未明此阙政八也臣闻国家之雠在所必复疆场之事终於不免顾有迟有速耳事不素备何以应猝陛下与二三大臣再岁于兹从容论道亦尝讲明之乎守御之方孰缓孰急攻取之路孰先孰後亦有成谟定算矣乎至於将帅之臣尤当储蓄虽武事非尝试而後见而才否亦安可以不知何者有文武绥怀之道何者有沈雄攘郤之略亦可拔择而收致之乎微有一警而起之闲散之中者非贪残无行即诞谩不实之流其人果孰可倚仗乎安有行义不信於平时而临事能以使人者荆襄维扬皆号重镇戚属庸才素无望实居是任者果能当一面乎边防之无备而将帅乏材此阙政九也凡此九者臣固已条陈於前虽致灾不专在是而皆今日之所当虑也抑臣犹有疑焉陛下降旨求言止於馆职路诚未广意者陛下急闻阙失故必自近始而人之欲进言者固无择於踈贱也侧闻近有布衣言事不实初令编置已而听读臣实踈远不知其人何如所言何事此命之出诚为未安使其有求於我欲加之罪犹有辞也一介草茅奋不顾身言涉过当原其用心亦欲效诚於君上耳设居无事之时尚可置而不问适兹灾异之见正宜博通下情今求言之旨方行罪言之命继出衆听骇愕物情谓何窃议陛下以是警言者而非以劝言者也夫罪一狂士本不足深惜因一士而亏损求言之美意狂士反以得名乃为陛下惜耳若曰已从轻典则均为加罪又将焉择傥陛下翻然悔悟卒从寛赦则疑谤不辨而自解矣何惮而不亟行之哉此理晓然尤圣明之所易察者也臣是以始终为陛下详言之若夫五行之说臣虽未尝深究然据经义而论则雷阳也雪隂也阳气方升而隂制之此雪所以降也以象类而求则君也夫也君子也中国也皆阳也臣也妇也小人也四裔也皆隂也臣迫於君妇陵於夫小人害君子四裔谋中国皆隂胜阳之证也有一于此臣愿陛下熟之复之止之絶之制治於未乱防患於未然如前所陈其切於圣躬者臣愿陛下省之於心反之於身勿恡其失必易其度其关於臣下者臣愿陛下询之佥谋断之国人务协于中同归于治凡所建置凡所施行必上当於天意下合於人心人心悦而天意解岂惟消弭灾咎亦将转祸为祥可以保和平之福可以兴太平之业可以永祖宗无疆之庆矣臣不胜拳拳忧国爱君之诚冒犯天威无所逃罪惟陛下财择

嘉定二年校书郎真德秀上奏曰臣寒远书生至愚极陋去夏四月尝因面对冒贡瞽言陛下不以为狂俯赐嘉纳今者又获进瞻天光不以此时罄竭愚忠禆万分一臣实有辠臣闻董仲舒有言曰国家将有失道之败天廼先出灾害以谴告之不自知省又出恠异以警惧之尚不知变而伤败廼至以此见天心之仁爱人君而欲止其乱也窃惟汉儒之言天未有深切着明如仲舒者臣滥缀馆职获观太史所申迩日以来灾眚洊至两旬之间暴风再起三月丙申都城雨雹越八日癸卯荧惑失次行入太微干犯执法己酉之夕留守掖门谴告丁宁可谓至矣而蝗蝻余孽寖寖复生陛下恭俭慈仁对越无愧而和气未应咎证遄臻臣愚无知未测其故意者上天仁爱昭示戒儆欲使陛下君臣之间思先格王所以正厥事者乎臣敢条上四说惟陛下财幸一曰亲正人臣谨按汉初元二年正月暴风从西南来翼奉以为左右邪臣之验延光二年三月大风拔木史臣以为亲谗曲直不分之应今陛下登崇耆哲褒显忠良所谓谗邪万无此理然臣窃聼衆论或谓正人虽进用而委任未尽专小人虽退斥而侥幸未尽塞名虽好忠而实则喜佞故谏争之涂尚狭忠鲠之气未伸此灾异所缘而起也臣愿陛下亲近端良优容切直知贤而任之则勿贰知邪而去之则勿疑然後政治可兴而天心可假矣二曰抑近幸臣闻之传曰隂气之精凝而为雹故刘向以为隂胁阳之证孔季彦以为隂乘阳之证考诸前代凡妾妇乘其夫臣子倍君父政权在臣下四裔侵中国皆其事也求之今日固亡此患然臣窃观近者一二诏旨或从中出廷尉之官不得守法环列之职骤畀非人更化之朝讵所宜有意者左右近习之私甘言悲辞之请未能以尽絶之乎夫隂邪之类长则阳刚之道致异之原其或在是臣愿陛下遵仁祖之规责大臣以杜衍之事深遏私情大融公道以潜消隂盛之谴则升平可致矣三曰除壅蔽臣谨按汉天文志荧惑南方为礼为视礼亏视失则罚见之又太微天廷荧惑守之为乱臣在廷之象陛下恭畏自将动循典法固无一不合乎礼矣意者万事几微或未尽察羣情邪正或未尽知故上天因之以示戒乎夫视之不明是谓不哲洪范五事之证昭然可考臣愿陛下体重离之照炳独断之明察事几於兆朕之先烛物情於隐伏之际使奸邪不能壅蔽则火得其性而灾害熄矣四曰去贪残臣观春秋桓公五年秋螽说者谓贪虐取民之所致汉光和元年蝗蔡邕谓贪虐之所致曩者权奸当国宠赂日章州郡监司掊克取媚愁苦之气干盭隂阳余毒遗殃迨今未歇比者固尝遴监司之选重赃吏之罚而守令贪残者尚多苞苴馈遗者未戢臣愿陛下明诏大臣推行臧否之令申严贿赂之禁庶几民瘼可瘳而天变可弭也昔者成王悔过天雨反风景公一言荧惑退舍宣帝因雨雹而躬亲万机太宗因旱蝗而益施仁政致治之效于今可覩陛下诚能侧身修省於其上大臣诚能同心燮理於其下则转异而祥反掌间耳抑臣犹有献焉夫天人一理感通无间民气舒惨则天心应之三数年来生灵穷困可谓极矣淮民流离死者什九仅存者饘粥弗给既毙者无所盖藏陛下轸恤之仁无往不至而有司奉行未得其术江淮之间以人为粮者犹自若也欲望灾沴之销其可得乎侧闻两淮蹂躏之余种麦亡几诚恐风传遇实或误宸听谓麦熟为可待而不复广为振捄之策又闻广南数州粒米狼戾臣愿斥内帑封桩之储及今收籴以济其饥是亦振救之一端也方今元元之命寄於陛下倒垂之急近在目前幸哀怜而亟救之庶几人心可回则天意自解不然则愁叹日滋变异日炽臣未知其所终也意切言狂罪当万死

三年德秀因轮对上奏曰臣恭惟陛下天资高明克自抑畏检身约已敬天爱民有前代帝王所不及者固宜至和之蟠塞穹壤而岁比旱蝗民以病告喁喁之望日徯有秋乃仲夏以来常隂为沴淫雨连亘阅月弥旬间尝开霁旋复霶霔湖水暴涨溢入都城细民失业粒米翔贵近畿州县被灾者广或颓城郭没官寺毁庐舍溺人民决坏堤防渰浸田亩平畴沃壤浩如涛波是非小变也陛下亦尝察其故乎盖自柄臣擅政导谀成风更化以还余习未殄旱暵酷矣或谓其不伤农螟蝗炽矣或谓其不伤稼元元愁苦之状有闾巷知之而士大夫不知者士大夫知之而庙堂不知者况陛下深居九重其能尽知之乎下情不通民隐莫诉故作淫雨京畿尤甚将以感悟宸衷亟图惟新之政天心仁爱盖可见矣陛下惕然祗惧祷祠赈恤细大毕举休徵潜格云隂洞开臣愚窃虑陛下狃於目前之应不复推原致异之繇天意靡常尤足深惧臣谨按春秋庄公十一年宋大水董仲舒以为隂盛之所致嘉佑水灾欧阳修上疏曰水隂也兵亦隂也修之言盖为当时发若推其类言之则宫庭严密之地左右亵近之私隂也内而奸邪小人外而四裔盗贼亦隂也人君秉至阳之德以御衆隂故主道宣明则阳畅隂伏各由其序而弗为灾否则隂盛而忤阳咎徵之来未有不缘类而着见者天人相与之际甚可畏也陛下圣性澹然固无便嬖女谒之累然除授命令间烦特旨夤缘请托侵紊成宪尚或有之幸门既开奔凑日衆岂所以杜几微而窒萌渐乎此隂沴所为而作也更化之初分别淑慝国论尝一定矣衆正在廷元气充实奸邪之党尚肆窥觎一二年来俊贤耆艾引去相踵甚而二三近臣之进退仓猝遑遽或不知所从来於是善良之士寖不自安而窥伺者益衆矣朝廷纪纲寄於给舍维持法守政所当然闻诸道途顾犹有不得职者纪纲一废何事不生臣恐憸人非类洋洋乎动心矣此隂沴所为而作也戎翟更成既难遽恃弄兵之徒日益披猖彼其啸聚之始非有跳梁不可制之势也使陛下帅守得人监司得人扑其焰於未张一廵尉力耳柰何拥兵之帅或萌玩宼之心分土之臣各啓幸功之念养成痈疽驯致决溃乃始草薙而禽猕之世岂有毙千万人於干戈而天不为之变者或者幸其纳降曲意招诱不知损威丧重适啓奸心二者盖胥失矣宼虐肆行流毒甚惨嗸嗸之衆吁辜于天此又隂沴所为而作也抑臣闻之涝於夏者其秋必旱隂盛之极阳必生焉汉儒之言厥有深指今库下之田既厄於水设不幸七八月之间雨弗时至高田之稼复坏于成饥馑相仍愁叹滋甚岂独峒丁逋卒能为患哉比者三衢之事盖可鉴已陛下诚能念灾变之可畏思君道之当修秉持乾刚法象天德开公正之路窒邪枉之蹊使里谒不干于朝外言不纳诸梱以絶近幸侵权之端尊信仁贤容受忠谠使正人端士得以行其志而憸邪巧佞不得售其私以抑小人道长之渐淮甸创残之余遴柬良牧寄以赤子之命招辑流民咸俾奠居收瘗遗骸勿令暴露江湖之间宼孽方煽申敕帅守戮力同心仍遣王人衔命督护整齐师律激励士心以挫羣盗方张之锐则积隂之沴庶乎其可销方来之患庶乎其可弭也易之初六曰履霜坚氷至古之圣人於隂之将盛不忘戒谨如此今灾异频仍证应甚着陛下可不亟加圣心乎臣以踈庸备数文馆睿恩拔擢俾摄禁林惓惓愚忠冀吐露久矣幸因进对敢竭毣毣之思意切言狂惟陛下裁赦四年德秀为着作佐郎上奏曰臣闻知父母之心者可以知天心知人君之道者可以知天道盖父母之於子也鞠育而遂字之仁也鞭扑而教戒之亦仁也君之於臣也爵赏以褒劝之仁也刑罚以耸厉之亦仁也天佑民而作之君其爱之深望之切无异亲之於子君之於臣也故君德无媿则天为之喜祥瑞生焉君德有阙则天示之谴而灾异形焉灾祥虽殊所以勉其为善一也天之爱君如此为人君者其可不以天之心为心乎臣伏观近岁以来旱蝗频仍饥馑相踵陛下严恭寅畏不敢荒宁忧闵元元形於玉色上天降康遂以有年亦足以观感格之效矣而比者乾度告愆星文示异廼叠见於清台之奏谓陛下躬行之未至与则丰穰之应若何而致之谓陛下躬行之已至与则象纬之灾又何为而数见也天道幽远人所难知臣窃思之意者皇天佑宋之心欲陛下不以积年之忧为易忘而以目前之喜为仅足其爱之深望之切为阿如耶夫宫庭屋漏之邃起居动作之微一念方萌天已洞见陛下诚能守兢业之志防慢易之私孳孳服行屡省毋怠则将不待善言之三而有退舍之感矣况今年虽告稔民食仅充然洊饥之余公私赤立如人久疾甫获瘳而血气未平筋力犹?药败扶伤正须加意朝廷之上未可遽忘矜恤之念也恭闻间者内庭屡蒇醮事固足以见陛下畏天之诚然而修德行政者本也禬禳祈请者末也举其末而遗其本恐终不足以格天矧今冬令已深将雪复止和气尚郁嘉应未臻此汉人所谓天有忧结未解民有怨望未塞者也臣愚不佞伏望陛下体昊穹仁爱之意思星文变动之繇延访近臣勤求阙失推行惠政以活斯民则愁叹销於下而休证格於上矣诗曰敬之敬之天维显思命不易哉惟陛下留神毋忽

五年德秀为军器少监上奏曰臣比者恭覩御笔以太庙因雷雨之後鸱吻损动明诏有司避殿减膳有以见陛下寅畏祗惧之心然臣博观六经载籍之传下及秦汉以来史传所志自非甚无道之世未闻震霆之警及於宗庙者鲁之展氏人臣耳己卯之异春秋犹谨书之盖雷霆者上天至怒之威宗庙者国家至严之地以至怒之威而加诸至严之地其为可畏也明矣古先哲王遇非常之变异则必应之以非常之德政未尝仅举故事而已今自避正朝损常膳之外咸亡闻焉或者固已妄议陛下务为应天之文而不究其实矣况礼文所在又有可议者乎且震霆之作孟秋之癸丑也越旬有四日而恐惧修省之诏始颁避殿减膳之举孟秋之丁卯也甫二日羣臣祈请之章已上夫以蹈故循常之文非甚难举者然犹历旬浃而後行甫信宿而遽已何其自责之约而自恕之多乎陛下节俭之诚出於天性其在平日尚不以卑宫菲食为难况於畏威省咎之余少舒徐之何所不可而匆匆若是借曰礼文之末非所以格天然文之不存实於何有今也诚意弗加动皆勉强苟塞已责徒揜外观以此动人犹且不可而况於天乎廼者孟秋之朔流星示异其占为兵忧而上下恬然若不之闻故相距才九日而震霆之变作夫示之以星象之飞流亦云切矣而陛下不知戒於是警之以震霆又加切焉天於我国家欲扶持而全安之其心至惓惓也书曰惟先格王正厥事臣愿陛下内揆之一身外察诸庶政勉进君德毋以豢安养逸为心博通下情深求致异召和之本庶几善祥日应咎徵日销惟天惟祖宗所以望陛下者寔在此臣不胜爱君勤拳之心

八年知潼川府刘光祖上奏曰臣伏覩手诏指挥以闵雨久而未应圣心焦劳凡是寛恩徧及中外至於责躬省过避殿减膳御笔谆切敷求谠言悉许臣民指陈阙失主忧如此臣子何敢自安臣自去国以来偶因语言文字之间自贻罪戾其後蒙恩起废渐加擢用以至付之藩阃列之侍从日思报称凡诸在外职事不敢不竭愚忠其所建明悉荷开纳独不敢妄论朝廷政事不惟年衰昏塞闻事不审出位而言且有沽誉干进之嫌伏覩今日之诏至切至深为人臣者岂当避此而隐嘿臣窃意天久不雨陛下之所以求雨者无不至矣特未思所以获谴之由耳陛下之所以获谴於天者女真乃吾痛心疾首之雠天亡此敌送死汴京而陛下为天之子略不思所以图之是之谓天与不取天与不取是之谓弃天未有为天之子弃天而天不我怒者也臣非劝陛下轻举而妄动也臣之区区不过欲陛下因其来徙汴京谢絶和好谨守边备而已山东山西有相结集欲共起而灭之者陛下胡不因而用之乎乃闻青齐兰会求通不纳陛下何惜尺一之札就以付之藉令事成疆土为彼之有其号名犹戴宋也不犹愈於使敌人乘势猎取而有之耶臣初得诸传闻未敢轻信而臣寮文字依奏报行有所谓勍敌垂亡中原云扰豪杰求附视吾国势之强弱以为进退边事方殷义士鳞集日夕思奋视吾上意之激昂以为盛衰观此言也则是所传闻者皆有之矣而朝廷方且迟疑畏缩沮豪杰之心抑义士之气坐视赤子涂炭而不之救且陛下为中国衣冠之主人归我而我絶之是之谓弃人未有为中国衣冠之主弃人而人不怨者也天怒人怨灾咎之生也固宜而又有理之必然而事之易见者列圣在天之灵岂不眷其故都二帝蒙尘之耻岂不怀其曩愤今也敌舍其巢穴而污我汴京思之而切齿可也痛之而尝胆可也因其危而图焉可也尚复与之通使使吾使人拜敌于祖宗昔日朝会之庭可乎独不念汴京者二后执辱之地乃百世不可忘之深仇今而忍忘之乎人非木石身履其处能不为之寒心乎彼其居之无一日宁而我犹讲好如昔祖宗之所望於陛下者必不如此也陛下为人子孙而忘祖宗之愤贻怒获谴职此之由不然以陛下在御日久未尝失德畏天爱民而敬祖宗莫如陛下平时无祷不获今乃不然何哉陛下试思今日之阙失盖无大於遣使也今日之责躬宜无先於遣使也臣故不敢以他事应诏而直吐其狂愚陛下不可以未雨而惧既雨而忽也天人祖宗当畏而不畏败亡残敌不当畏而畏之臣不知其说也抑臣又有一事怀之七八年而不获陈请并言之宪圣慈烈皇后之大忌十一月三日也权臣侂胄专君无上蔽不以闻徒云郊祀国之大事迷误陛下不得过宫问疾安否无自而知其时礼部侍郎杨辅讨论典故入劄子於庙堂乞改卜郊而宰臣京堂阿附权臣只欲苟遂其事从臣中又有恐喝羣臣使不得言者已而郊坛示警暴风异常猥曰礼成乃赴慈福宫听遗诰至今以初六日为大忌也且宪圣慈烈乃陛下之曾祖母克相高宗艰关再造天报之以遐龄而侂胄乃敢以陛下之曾祖母有大勲烈有穹夀考视之如卑丧而迁就可不愤乎可不痛乎夀成陛下之祖母也其时犹且敢涕而不敢言此事天人共愤独陛下不知之耳後十年尸贼臣於玉津园门夹道者三日其事尤异太皇太后上仙以庆元五年十一月三日贼臣之诛则开禧三年亦以十一月三日而玉津园者慈福园子也园门乃南郊大路之侧岂非天诛之宪圣慈烈诛之赫然而可验者乎臣在远方闻贼臣就戮以为改正大忌乃更化第一事不知何所疑惮而七八年间无人及此伏料陛下深居渊默左右不以告无缘知之臣因陛下使人指陈阙失因遂僭言及焉乃臣素所郁蓄于中者陛下不闻则已既闻之当即日谕大臣付礼官告谢宗庙改从本日特一反掌耳又何难乎日月之食人皆见之及其更也人皆仰之臣将草奏筮之於易得风雷益君子以见善则迁有过则改夫是以辄陈大义告陛下而不疑伏惟圣慈财幸

着作郎赵崇鼎因闵雨上奏曰今日有更化之名无更化之实人才国之元气而忠鲠摈废之士死者未尽省録存者未悉褒扬言论国之风采其间输忠亡隐有所规益者岂惟奬激弗加盖亦罕见施用媮安取容无所建明者岂惟黜罚弗及或乃遂阶通显至若勉圣学以广聪明教储贰以固根本戒宰辅大臣同寅尽瘁以济艰难责侍从台谏思职尽规以宣壅蔽防左右近习窃弄之渐察奸憸余党窥伺之萌皆恳恳为上言之

历代名臣奏议卷三百九








卢祖皋


祖皋字申之、又字次夔，号蒲江，永嘉人。庆元五年（1199）进士。嘉定十一年（1218），主管刑工部架阁文字。十三年（1220），秘书省正字，校书郎。十四年（1221），著作郎。十五年（1222），将作少临。十六年（1223），权直学士院。有蒲江词藁。

宴清都

初春

春讯飞琼管。风日薄、度墙啼鸟声乱。江城次第，笙歌翠合，绮罗香暖。溶溶涧渌冰泮。醉梦里、年华暗换。料黛眉重锁隋堤，芳心还动梁苑。

新来雁阔云音，鸾分鉴影，无计重见。啼春细雨，笼愁澹月，恁时庭院。离肠未语先断。算犹有、凭高望眼。更那堪、芳草连天，飞梅弄晚。

鱼游春水

离愁禁不去。好梦别来无觅处。风翻征袂，触目年芳如许。软红尘里鸣鞭镫，拾翠丛中句伴侣。都负岁时，暗关情绪。

昨夜山阴杜宇。似把归期惊倦旅。遥知楼倚东风，凝颦暗数。宝香拂拂遗鸳锦，心事悠悠寻燕语。芳草暮寒，乱花微雨。

倦寻芳

香泥垒燕，密叶巢莺，春晦寒浅。花径风柔，著地舞茵红软。鬥草烟欺罗袂薄，鞦韆影落春游倦。醉归来，记宝帐歌慵，锦屏香暖。

别来怅、光阴容易，还又酴醾，牡丹开遍。妒恨疏狂，那更柳花迎面。鸿羽难凭芳信短，长安犹近归期远。倚危楼，但镇日、绣帘高卷。

江城子

画楼帘幕卷新晴。掩银屏。晓寒轻。坠粉飘香，日日唤愁生。暗数十年湖上路，能几度，著娉婷。

年华空自感飘零。拥春酲。对谁醒。天阔云闲，无处觅箫声。载酒买花年少事，浑不似，旧心情。

又

寿外姑外舅

护霜云日霭晴空。锦围中是。卷香风。弄玉乘鸾，人自蕊珠宫。天遣岁寒为伴侣，还待得，谪仙翁。

等闲随处是春功。笑相从。寸心同。不羡鱼轩，蝉冕共荣封。只爱阶庭兰玉秀，梅不老，对乔松。

又

外舅作梅玻因寿日作此

小山初筑自天成。架危亭。与云平。面面梅花，阑槛十分清。唤得长淮春意满，香暗度，月微明。

数枝长忆傍岩扃。杖履轻。醉中行。笑问东风，何日是归程。只怕和羹消息近，天未许，遂幽情。

西江月

燕掠晴丝袅袅，鱼吹水叶粼粼。禁街微雨洒香尘。寒食清明相近。

漫著宫罗试暖，闲呼社酒酬春。晚风帘幕悄无人。二十四番花讯。

画堂春

玉屏回梦月平阑。元来香冷衣单。柳风特地更将寒。吹上眉端。

云羽未回征雁，镜花空舞双鸾。去年芳径又斓斑。门掩春闲。

又

柳黄移上袂罗单。酒醒娇亸风鬟。茗瓯才试鹧鸪斑。沉炷熏残。

夜雨可无归梦，晓风何处征鞍。海棠开了尚凭阑。刬地春寒。

又

柳塘风紧絮交飞。漾花一水平池。暖香飘径日迟迟。何处酴醾。

胡蝶梦中寒浅，杜鹃声里春归。镜容不似旧家时。羞对清溪。

清平乐

镜屏开晓。寒入宫罗峭。脉脉不知春又老。帘外舞红多少。

旧时驻马香阶。如今细雨苍苔。残梦不堪重理，一双胡蝶飞来。

又

柳边深院。燕语明如翦。消息无凭听又懒。隔断画屏双扇。

宝杯金缕红牙是。醉魂几度儿家。何处一春游荡，梦中犹恨杨花。

又

玉肌春瘦。别凤离鸾后。柳外画船看翠袖。眼艳风流依旧。

杏梁语燕绸缪。可堪前梦悠悠。几度欲成花雨，断云还过南楼。

又

庚申中吴对雪

朔风凝冱。不放云来去。稚柳回春能几许。一夜满城飞絮。

羊羔酒面频倾。护寒香缓娇屏。唤取雪儿对舞，看他若个轻盈。

乌夜啼

几曲微风按柳，生香暖日蒸花。鸳鸯睡足芳塘晚，新绿小窗纱。

尺素难将情绪，嫩罗还试年华。凭高无处寻残梦，春思入琵琶。

又

照水飞禽鬥影，舞风小径低花。征鸿排尽相思字，音信落谁家。

系恨腰围顿减，禁愁酒力难加。楼高日暮休帘卷，芳草满天涯。

又

柳色津头泫绿，桃花渡口啼红。一春又负西湖醉，离恨雨声中。

客袂迢迢西塞，馀寒翦翦东风。谁家拂水飞来燕，惆怅小楼东。

又

西湖

漾暖纹波飐飐，吹晴丝雨濛濛。轻衫短帽西湖路，花气扑春骢。

鬥草褰衣湿翠，鞦韆瞥眼飞红。日长不放春醪困，立尽海棠风。

又

段段寒沙浅水，萧萧暮雨孤篷。香罗不共征衫远，砧杵客愁中。

别恨慵看杨柳，归期暗数芙蓉。碧梧声到纱窗晓，昨夜几秋风。

谒金门

风不定。移去移来帘影。一雨林塘新绿净。杏梁归燕并。

翠袖玉屏金镜。日薄绮疏人静。心事一春疑酒病。鸟啼花满径。

又

兰棹举。相趁落红飞去。一隙轻帘凝睇处。柳丝牵不住。

昨日翠蛾金缕。今夜碧波烟渚。好梦无凭窗又雨。天涯知几许。

又

闲院宇。独自行来行去。花片无声帘外雨。峭寒生碧树。

做弄清明时序。料理春酲情绪。忆得归时停棹处。画桥看落絮。

又

深院静。隔叶鸣禽相应。金鸭云寒闲梦醒。转帘花月影。

闲步碧阶香径。亸翠残红慵整。明日阴晴犹未定。试教移小艇。

又

寒半退。斜掩小屏珠翠。柳眼才醒桃欲醉。日高帘影碎。

暗解鸳鸯罗带。独立晚风谁会。心事悠悠人好在。画桥流水外。

又

人寂寞。帘外翠阴如幄。团扇藤床花间错。雨边残梦觉。

翠浅粉销香薄。临镜不忺梳掠。新恨悠悠无处托。棋声闲院落。

又

闲睡足。冰柱乱敲寒玉。簇簇庭阴嘉树绿。晚蝉声断续。

一雨藕花新浴。香破小窗幽独。重理焦桐寻旧曲。隔墙风动竹。

又

香漠漠。低卷水风池阁。玉腕笼纱金半约。睡浓团扇落。

雨后凉生云薄。女伴棹歌声乐。采得双莲迎笑剥。柳阴多处泊。

又

秋几许。荒蓼败荷烟渚。贴水飞鸥江欲暮。风帆追急羽。

蝶梦转头无据。愁到曲屏深处。寒入双城扃绣户。也应闻细雨。

又

罗袖褪。短鬓独搔谁恨。叶叶秋声风衮衮。万端心一寸。

钗凤镜鸾谁问。想见粉香啼损。倩尽飞鸿终未稳。夜来寒陡顿。

鹧鸪天

纤指轻拈小砑红。自调宫羽按歌童。寒馀芍药阑边雨，香落酴醾架底风。

闲意态，小房栊。丁宁须满玉西东。一春醉得莺花老，不似年时怨玉容。

又

庭绿初圆结荫浓。香沟收拾旧梢红。池塘少歇鸣蛙雨，帘幕轻回舞燕风。

春又老，笑谁同。澹烟斜日小楼东。相思一曲临风笛，吹过云山第几重。

又

岸柳黄深绿已垂。庭花红遍白还飞。几回画蜡银台梦，双字香罗金缕衣。

山浅澹，水茫瀰。顿无消息许多时。杏梁知有新来燕，下却重帘不放归。

踏莎行

夜雨灯深，春风寒浅。梅姿雪态怜娇软。锦笺闲轴旧缄情，酒边一顾清歌遍。

玉局弹愁，冰弦写怨。几时纤手教重见。小楼低隔一街尘，为谁长恁巫山远。

琴调相思引

陆续鸣鸠呼晓晴。霏微残雾湿春城。未成梅雨，先做麦寒轻。

长日愔愔花又落，短屏曲曲酒初醒。小舟无绪，闲带牡丹行。

琴调相思引

同子高舣舟叶家庄

夹岸垂杨步障深。露桥横截影沈沈。数家篱落，一晌晚凉侵。

闲倚短篙停夜月，静看双翅落栖禽。久无羁思，前事忽惊心。

眼儿媚

玉钩清晓上帘衣。香雾湿春枝。馀寒逗雨，罗裙无赖，重暖金猊。

柳边谁寄东风缆，流水只年时。无人为记，天涯归思，梁燕空飞。

更漏子

玉钩裁，罗袜浅。心事漫拈针线。钗半亸，鬓慵梳。新来消瘦无。

江南路。花无数。春梦不知何处。帘影转，暝禽西。看看眉黛低。

又

蓼花繁，桐叶下。寂寂梦回凉夜。城角断，砌蛩悲。月高风起时。

衣上泪。谁堪寄。一寸妾心千里。人北去，雁南征。满庭秋草生。

锦园春三犯

赋牡丹

昼长人倦。正凋红涨绿，懒莺忙燕。丝雨濛晴，放珠帘高卷。神仙笑宴。半醒醉、彩鸾飞遍。碧玉阑干，青油幢幕，沉香庭院。

洛阳图画旧见。向天香深处，犹认娇面。雾縠霞绡，闻绮罗裁翦。情高意远。怕容易、晓风吹散。一笑何妨，银台换蜡，铜壶催箭。

又

赋海棠

醉痕潮玉。爱柔英未吐，露丛如簇。绝艳矜春，分流芳金谷。风梳雨沐。耿空抱、夜阑清淑。杜老情疏，黄州赋冷，谁怜幽独。

玉环睡醒未足。记传榆试火，高照宫烛。锦幄风翻，渺春容难续。迷红怨绿。漫惟有、旧愁相触。一舸东游，何时更约，西飞鸿鹄。

水龙吟

赋芍药

杜鹃啼老春红，翠阴满眼愁无奈。飞来何处，凤軿鸾驭，霞裾云佩。风槛娇凭，露梢慵亸，酒浓微退。念洛阳人去，香魂又返，依然是，风流在。

银烛光摇彩翠。画堂深、莫辞沉醉。十年一觉，扬州春梦，离愁似海。浩态难留，粉香吹散，几时重会。向尊前笑折，一枝红玉，帽檐斜戴。

又

赋酴醾

荡红流水无声，暮烟细草黏天远。低回倦蝶，往来忙燕，芳期顿懒。绿雾迷墙，翠虬腾架，雪明香暖。笑依依欲挽，春风教住，还疑是，相逢晚。

不似梅妆瘦减。占人间、丰神萧散。攀条弄蕊，天涯犹记，曲阑小院。老去情怀，酒边风味，有时重见。对枕帏空想，东床旧梦，带将离恨。

又

淮西重午

会昌湖上扁舟，几年不醉西山路。流光又是，宫衣初试，安榴半吐。千里江山，满川烟草，薰风淮楚。念离骚恨远，独醒人去，阑干外，谁怀古。

亦有鱼龙戏舞。艳晴川、绮罗歌鼓。乡情节意，尊前同是，天涯羁旅。涨渌池塘，翠阴庭院，归期无据。问明年此夜，一眉新月，照人何处。

又

世间谁似蓬仙，坐间八秩齐眉寿。兰阶更喜，孙枝相映，红芳绿秀。鹤舞修庭，鹭飞青嶂，帘垂晴昼。向闲中时有，奚囊背锦，开松户，看云岫。

不羡印金垂斗。笑纷纷、白云苍狗。银髯似戟，红颜如炼，风流依旧。野□晴初，陇梅花下，玉笙吹酒。怅今年又是，题笺寄远，倩传杯手。

渡江云

赋荷花

锦云香满镜，岸巾横笛，浮醉一舟轻。别愁萦短鬓，晚凉池阁，此地忽逢迎。柄圆奇攴绿，倚风流、还恁娉婷。凭画阑，嫣然输笑，无语寄心情。

盈盈。露华匀玉，日影酣红，记晚妆慵整。还暗惊、人间离合，羞对池萍。三年一觉西湖梦，又等闲、金井秋声。销魂久，夜深月冷风清。

洞仙歌

赋茉莉

玉肌翠袖，较似酴醾瘦。几度熏醒夜窗酒。问炎洲何事，得许清凉，尘不到，一段冰壶翦就。

晚来庭户悄，暗数流光，细拾芳英黯回首。念日暮江东，偏为魂销，人易老、幽韵清标似旧。正簟纹如水帐如烟，更奈向，月明露浓时候。

又

月痕霜晕，雪染冰裁翦。车马尘中甚曾见。自扬州吟罢，踏遍西湖，堪爱处，偏是情高韵远。

冷香惊梦破，姑射人归，图画空遗旧妆面。问何事东君，先与春心，还又是、容易飞花片片。对暮寒修竹哽无言，更画角层城，夜闻吹怨。

又

辛未岁，攻愧舅氏辇石筑山于东楼之下，

幽深窈窕，与十州三岛相为胜概。攻愧辞荣

念归而未获也，赋此寿之

东楼佳丽，缥缈风烟表。幻得楼山更深窈。有苍崖乔木，石磴鸣泉，尘不到，掩映十洲三岛。

平生丘壑趣，圭衮何心，自是清时重元老。想月下云根，鹤唳猿吟，人犹道、作计归游太早。待他年功退学商颜，却旋种木奴，缓寻瑶草。

又

上寿

梅窗雪屋，还赋蓬仙寿。闻说今年胜于旧。有芝书催下，竹史颁春。山好处，留待文章太守。

商霖消息近，缥缈闲云，一笑无心又出岫。纵高卧十年，八秩初开，天未许、闲向人间袖手。问西州千骑几时来，对月鹤霜猿，也教知否。

又

寿外舅

扁舟入浙，便有家山意。全胜轺车驾边地。爱官尘不到，书眼争明，称寿处，春傍梅花影里。

平生丘壑志，未老求闲，天亦徘徊就归计。想叠嶂双溪，千骑弓刀，浑不似、白石山中胜趣。怕竹屋梅窗欲成时，又飞诏东山，谢公催起。

望江南

疏雨过，芳节到戎葵。缠臂细交纹线缕，称身初试碧绡衣。闲步小亭池。

花下意，脉脉有谁知。试把花梢和恨数，因看胡蝶著双飞。凝扇立多时。

临江仙

南馆西池迎笑处，轻行不耐冰绡。粉香飞过碧阑桥。芙蕖争态度，杨柳学飘飖。

醉里鸾飙乘月去，碧云依旧迢迢。深情谁为寄娇娆。簟纹风外展，香篆过边销。

又

韩蕲王之曾孙市船招饮，女乐颇盛。夜

深，出一小姬，曰胜胜，年十二岁。独立吹

笙，声调婉抑，四座叹赏。已而再拜乞词，

为赋此曲。

洞府堂深花气满，娉婷绿展红围。个中年少出琼姬。双笼金约腕，独把玉参差。

子晋台前无鹤驭，人间空有清诗。何如娇小贮帘帷。仙风知有待，凉月渐当时。

又

跨鹤云间犹未久，风流全胜年时。唤回和气上梅枝。酒边春市动，琴外画帘垂。

长是细吟攻媿寿，还歌连桂新词。早催凫舄向南飞。一官传鼎鼐，四海看埙篪。

丑奴儿慢

湘筠展梦，还是带恨奇攴枕。对千顷、风荷凉艳，水竹清阴。半掩龟纱，几回小语月华侵。娉婷何处，回首画桥，朱户沉沉。

闻道近时，题红传素，长是沾襟。想当日、冰弦弹断，总废清音。准拟归来，扇鸾钗凤巧相寻。如今无奈，七十二峰，刬地云深。

木兰花慢

汀莲凋晚艳，又蘋末、起秋风。漫搔首徐吟，微云河汉，疏雨梧桐。飘零倦寻酒王戋，记那回、歌管小楼中。玉果蛛丝暗卜，钿钗蝉鬓轻笼。

吴云别后重重。凉宴几时同。纵人间信有，犀灵鹊喜，密意难通。双星分携最苦，念经年、犹有一相逢。寂寞桥边旧月，可堪频照西东。

又赋雪

洒窗声未定，怪襟袖、峭寒欺。渐邑界空明，山河表里，玉幻琼移。天边占春最早，万花中、不遣一尘飞。清想吟鞭瘦倚，醉怜歌锦红围。

谁知。未去心期。慵酒更慵诗。算可人惟有，光浮茗椀，香浸梅枝。长安又惊岁换，笑吹来、空点髮成丝。一舸沧江浩渺，几回归梦参差。

又

别西湖两诗僧

嫩寒催客棹，载酒去、载诗归。正红叶漫山，清泉漱石，多少心期。三生溪桥话别，怅薜萝、犹惹翠云衣。不似今番醉梦，帝城几度斜晖。

鸿飞。烟水瀰瀰。回首处，只君知。念吴江鹭忆，孤山鹤怨，依旧东西。高峰梦醒云起，是瘦吟、窗底忆君时。何日还寻后约，为余先寄梅枝。

又

寿具舍使母夫人

翠阴春昼永，乍帘幕、暖飘香。正玉节来归，斑衣戏舞，□□荧煌。椿期始开九秩，看芝兰、奕叶早传芳。都把一门瑞气，酿成九酝霞觞。

相将。诏墨趣星郎。乐事未渠央。渐锦封鸾诰，鱼轩象服，争贲萱堂。西池献桃未熟，醉西湖、日日想偏长。紫燕黄鹂院落，牡丹红药时光。

又

先君买屋蒲江，半属叶氏，似之五兄方

并得之。因举六秩之庆，并致贺札

向蒲江佳处，报新葺、小亭轩。有碧嶂青池，幽花瘦竹，白鹭苍烟。年华再周甲子，对黄庭、心事只翛然。都占壶天岁月，便成行地神仙。

十年。微禄萦牵。梦绕浙东船。更吾庐才喜，藩篱尽剖，门巷初全。何时归来拜寿，尽团栾、笑语玉尊前。吟寄疏梅驿外，思随飞雁行边。

浣溪沙

午睡醒来策瘦筇。

几痕茸绿径苔封。

石榴初□舞裙红。

中酒情怀滋味薄，

肥梅天气带衣慵。

日长门巷雨馀风。

卜算子

续续露蛩鸣，索索风梧语。瘦骨从来不奈秋，一夜秋如许。

簟冷卷风漪，髻滑抛云缕。展转无人共此情，画角吹残雨。

又

双鬓晚风前，一笛秋云外。木叶飞时看好山，山亦于人耐。

意到偶题诗，饮少先成醉。笑折花枝步短檐，此意无人会。

又

水仙

佩解洛波遥，弦冷湘江渺。月底盈盈误不归，独立风尘表。

窗绮护幽妍，瓶玉扶轻袅。别后知谁语素心，寂寞山寒峭。

又

忆梅花

寒谷耿春姿，遥夜乘幽兴。忆得和香载月归，醉里清魂醒。

霜月解随人，不解将疏影。想见江南万斛愁，云卧衣裳冷。

满庭芳

辛未岁，闻表兄王和叔秘监林屋既成，

乃作彩舫，幅巾雪鬓，徜徉湖山间，望之为

蓬瀛仙翁也。因赋此以寿之，俾舟人歌以和

渔唱

盘谷居成，辋川图就，便从鸥鹭寻盟。泛溪窈窕，游钓寄高情。尚忆儿童旧地，疏帘外、烟雨新晴。微吟罢，渔歌乡答，欸乃醉中听。

蓬瀛。归计早，下帆坐阅，涛浪堪惊。爱闲身长占，风澹波平。夜雪何时访戴，梅花下、同款柴扃。还知否，清时未许，野渡有舟横。

夜行船

暖入新梢风又起。鞦韆外、雾萦丝细。鸠侣寒轻，燕泥香重，人在杏花窗里。

十二银屏山四倚。春醪困、共篝沈水。却说当时，柳啼花怨，魂梦为君迢递。

瑞鹤仙

赋芙蓉坡诗云：“芙蓉城中花冥冥。

谁其主者石与丁。中有一人长眉青。炯如微

月澹疏星。”故末章及之。

江南秋欲遍。正莼际鲈分，酒边螯荐。青林雁霜浅。问风流何事，试华偏晚。凌波步远。误池馆、薰风笑宴。梦回时，细翦荷衣，尚倚半酣妆面。

深院。绮霞低映，步障横陈，暮天慵倦。无言笑倩。尊前恨，仗谁遣。似重来鹤驭，锦城依旧，无复仙风宛转。念疏星澹月，长眉甚时再见。

菩萨蛮

芙蓉香卸桐阴薄。水窗未雨凉先觉。何处理秋裳。月高砧杵长。

袂罗新恨悄。展转屏山晓。长是卷帘时。翠禽相对飞。

又

烛房花幌参差见。疏帘镇日萦愁眼。巫峡小山屏。梦云犹未成。

带霜边雁落。双字宫罗薄。二十四阑干。夜来相对寒。

又

翠楼十二阑干曲。雨痕新染蒲桃绿。时节又黄昏。东风深闭门。

玉箫吹未彻。窗影梅花月。无语只低眉。闲拈双荔枝。

鹊桥仙

菊

寒丛弄日，宝钿承露，篱落亭亭相倚。当年彭泽未归来，料独抱、幽香一世。

疏风冷雨，澹烟残照，日日重阳天气。帽檐已是半奇攴斜，问瓮里、新熟未。

又

寿谢法□

槐阴閟暑，荷风清梦，满院双成俦侣。阶庭一笑玉兰新，把酒更、重逢初度。

丹书漫启，青云垂上，莫忘八篇奇语。功成休驾玉霄云，且长占、赤城佳处。

又

澄江晓碧，君山秋静，人与江山俱秀。最声吹下紫泥封，看宣献、风流依旧。

□袍对引，鱼轩徐驾，小队旌旗陪后。万家指点寿星明，更把菊、登高时候。

摸鱼儿

九日登姑苏台

怪西风、晓来奇攴帽，年华还是重九。天机衮衮山新瘦，客子情怀谁剖。微雨后。更雁带边寒，袅袅欺罗袖。慵荷倦柳。悄不似黄花，田田照眼，风味尽如

旧。

登临地，寂寞崇台最久。阑干几度搔首。翻云覆雨无穷事，流水斜阳知否。吟未就。但衰草荒烟，商略愁时候。闲愁浪有。总输与渊明，东篱醉舞，身世付杯酒。

夜飞鹊慢

骄嘶破清晓，分恨临期。花下恁月明知。馀光是处散离思，最怜香霭霏霏。牵衣揾弹泪，问凄风愁露，刬地东西。留鞭换佩，怕匆匆、已是迟迟。

凉怯几番罗袂，还燕别文梁，萤点书帏。一自秋娘迢递，黄金对酒，争忍轻挥。新来院落，雁难寻、帘幕长垂。怕凋梧敲径，惊回旧梦，应也颦眉。

秋霁

虹雨才收，正抱叶残蝉，渐老云木。银汉飞星，玉壶零露，万里素秋如沐。倚颦抱独。盼娇曾记郎心目。向艳歌偏爱，赋情多处寄衷曲。

凄凉漫有，旧月阑干，夜凉无因，重照颓玉。扇纨收、鸾孤蠹损，一番愁绪黯相触。回首寒云空雁足。露井零乱，已是负了桐阴，可堪轻误，满篱种菊。

虞美人

九月游虎丘

清尊黄菊红萸佩。两度云岩醉。帽檐今日更清狂。冷雨疏风著意、过重阳。

故宫历历遗烟树。往事知何处。漫山秋色好题诗。吟罢阑干、独自立多时。

渔家傲

小阁腾腾人似醉。鸣阶簌簌霜林坠。起向楼头看雪意。云犹未。雁声一片江风起。

官里从容何日是。偷闲著便寻幽事。见说小桥清浅水。梅欲蕊。吟边陡觉添风味。

又

檐玉敲寒声不定。水仙瓶里梅相映。半缕篝香云欲暝。窗几静。月华时送琅玕影。

不用五湖寻小艇。吾庐剩有闲风景。薄醉起来行藓径。多幽兴。悠然一霎风吹醒。

又

寿白石

白石山中风景异。先生日日怀归计。何事黄冈飞雪地。偏著意。画堂却为东坡起。

人说前身坡老是。文章气节浑相似。只待鼎彝勋业遂。梅花外。归来长向山中醉。

醉梅花

叶行之府判自号从好居士，外舅赵西林

先生上足也。文学政事皆不愧师承。宣路虽

不逮，而寿过之。结屋姑苏台之北，种花弄

孙以自适，世念甚轻。今七十有四矣，耳目

聪明，髭鬓未白。因其初度，赋醉梅花一首

寿之

传得西林一派清。年华垂过欠官称。居无多地花常好，客有来时鹤自鸣。

分蕊馆，驻屏星。齐眉相对眼尤明。弄孙教子婆娑醉，岁岁疏梅入寿觥。

贺新郎

彭传师于吴江三高堂之前作钓雪亭，盖

擅渔人之窟宅，以供诗境也。赵子野约余赋

之。

挽住风前柳。问鸱夷、当日扁舟，近曾来否。月落潮生无限事，零乱茶烟未久。漫留得、莼鲈依旧。

可是从来功名误，抚荒祠、谁继风流后。今古恨，一搔首。

江涵雁影梅花瘦。四无尘、雪飞风起，夜窗如昼。万里乾坤清绝处，付与渔翁钓叟。又恰是、题诗时候。猛拍阑干呼鸥鹭，道他年、我亦垂纶手。飞过我，共尊酒。

沁园春

双溪狎鸥

几叶凋枫，半篙寒日，傍桥系船。爱洞门深锁，人间福地，双溪分占，天上星躔。破帽奇攴寒，短鞭敲月，此地经行知几年。空赢得，似沈郎消瘦，还欠诗篇。

沙鸥伴我愁眠。向水驿风亭红蓼边。有村醪可饮，且须同醉，溪鱼堪鲙，切莫论钱。笠泽波头，垂虹桥上，橙蟹肥时霜满天。相随否，算江南江北，惟有君闲。

又

戊辰岁寿攻媿舅

台色齐辉，一点长庚，夜来更明。渐日添宫线，功催补衮，春回梅萼，香趁调羹。鹤禁班高，槐庭恩重，八秩骎骎人共荣。谁知道，纵身居公辅，心似书生。

东楼见说初成。有帘卷江山万里横。想高情长羡，碧云出处，清时未计，绿野经营。东阁郎君，南宫进士，管领孙枝扶寿觥。齐眉醉，笑尊前乐事，真个全并。

贺新郎

姑苏台观雪

十顷涵空碧。画图中、峥嵘幻玉，乱零吹璧。倚遍危阑吟不尽，把酒风前岸帻。记当日、西湖为客。谁翦吴淞江上水，笑乾坤、奇事成儿剧。还照我，夜窗白。

崇台目断清无极。引枝筇、琼瑶步软，印登临

屐。娃馆娉婷知何在，泪粉愁浓恨积。故化作、飞花狼籍。旧事悠悠浑莫问，有玉蟾、醉里曾相识。聊伴我，夜吹笛。

又

送曹西士宰建昌

万里岷峨路。笑归来、野逸萧闲，旧时风度。玉陛金闺春引处，迟却京华步武。漫赢得、西湖佳趣。香篆琴丝帘影外，有朝云、夜月和鸥鹭。都辨我，醉中句。

飞凫又报匡庐去。怕赤霄、班里依然，有人留取。头黑功名浑好在，漫浪从渠赋予。但爱我、襟期相遇。满把一觞为君寿，有风荷、万顷摇清暑。聊为此，酹金缕。

太常引

趋省闻桂偶成

梦回金井卸梧桐。嘶马带疏钟。草面露痕浓。渐薄袖、清寒暗通。

天低绛阙，云浮碧海，残月尚朦胧。吹面桂花风。峭不似、红尘道中。

小阑干

种桂戏成

露华深酿古香浓。一树□云丛。窗间试与，闲培秋事，聊寄幽悰。

钩帘静对西风晚，尘外小房栊。轻阴澹日，浅寒清月，想见山中。

倚阑令

惜春心。步花阴。怕春深。风飏游丝吹落絮，满园林。

日长帘幕沉沉。朱阑畔、斜亸琼簪。笑摘梨花闲照水，贴眉心。

满江红

齐云月酌

楼倚晴空，炎云净、晚来风力。沧海外、等闲吹上，满轮寒璧。河汉低垂天欲近，乾坤浩荡秋无极。凭阑干、衣袂拂青冥，知何夕。

登眺地，追畴昔。吴越事，皆陈迹。对清光只有，醉吟消得。万古悠悠惟月在，浮生衮衮空头白。自骑鲸、仙去有谁知，遥相忆。

又

寿王永叔秘监表兄

拟问扁舟，归来趁、蓬莱寿席。还又向、月城迢递，岁寒为客。多竹襟期居已就，一川图画□堪觅。想玉笙、霜鹤拥蹁跹，真仙伯。

身早退，头翻黑。心最懒，间偏适。更新来膝

下，始看袍色。安石正多人望在，子公何用缄书力。但年年、把酒为梅花，寻消息。

烛影摇红

十月十四日寿藏春孟侍郎

千载风云，庆符良月先呈瑞。旧家阴郭帝恩浓，圭衮公侯地。不道蝉联鼎贵。对秋灯、依然风味。紫囊归去，绿野闲来，青毡都未。

琴鹤相随，小山花竹便幽意。满襟和气是藏春，日觉诗名起。已动金瓯姓字。早梅□，□□□□。□□□□，□□□□。□□□□。

月城春

寿无为赵秘书

五云腾晓。望凝香画戟，恍然蓬岛。玉露冰壶，照神仙风表。诗书坐啸。唤淮楚、满城春好。雨谷催耕，风帘戏鼓，家家欢笑。

南湖细吟未了。看金莲夜直，丹凤飞诏。鬓影青

青，办功名多少。持杯满釂。听千里、载歌难老。试问尊前，蟠桃次第，红芳犹小。

临江仙

六鹤飞来松帐晓，菊迟梅早年光。西池移宴到萱堂。笙箫清弄玉，环佩暖回香。

未问诰花金五色，新来乐事难量。双添雏凤趁称觞。争书八十字，分抱彩衣旁。

贺新郎

春色元无主。荷东君、著意看承，等闲分付。多少无情风与浪，又那更、蝶欺蜂妒。算燕雀、眼前无数。纵便帘栊能爱护，到如今、已是成迟暮。芳草碧，遮归路。

看看做到难言处。怕宣郎、轻转旌旗，易歌襦袴。月满西楼弦索静，云蔽崑城阆府。便恁地、一帆轻举。独倚阑干愁拍碎，惨玉容、泪眼如红雨。去与住，两难诉。豹隐纪谈载平江妓送太守词，引或云：是蒲江卢申之作。








仲并　送泉州周尚书

闾里推耆德，门庭只故居。

绮罗看富室，丹碧炫新庐。

润屋宝非璧，满车家有书。

功名宜岁晚，带玉缀金鱼。

仲并

仲并　送泉州周尚书

常若侍君侧，宁论去几程。

政须怀宿望，宁得殿名城。

执手欲何语，谀公恐不情。

斯民艰食甚，第一劝春耕。

仲并

仲并　送泉州周尚书

得誉今铨莞，飞声自谏垣。

久和蒙帝可，不敢丧吾存。

切切道涂喜，勤勤指顾言。

我公今气貌，犹是旧攀辕。

仲并

仲并　送泉州周尚书

别公今夜月，恰可一庭方。

勇往先过建，徐行不到漳。

同时三郡乐，指日四时康。

胜地岂云远，吾当騱乘黄。

仲并

仲并　送泉州周尚书

身外从纷若，胸中固卓然。

险夷唯故步，舒卷只遗编。

锦绣文千段，珠玑诗几联。

我公今逾健，笔力敌中年。

仲并


○陈破百济军事表

臣蒙陛下曲垂天奖，弃瑕录用，授之刺举，又加连帅，才轻职重，忧责更深，尝思报效，冀酬万一，智力浅短，淹滞无成，久在海外，每从征役，军旅之事，实有所闻，辄具状封奏，伏乞详察。

臣今睹见在兵士，手脚沈重者多，勇健奋发者少。兼有老弱，衣服单寒，唯望西归，无心展效。臣因往问：“海西见百姓人人投募，争欲征行，乃有不用官物，请自办衣粮，投名义征。何因今日兵士，如此伫弱？”皆报臣云：“今日官府，与往日不同，人心亦别。贞观永徽年中，东西征役，身死王事，并蒙敕使吊祭，追赠官职，亦有回亡者官爵与其子弟。从显庆五年以後，征役身死，更不惜问。往前度辽海者，即得一转勋官，从显庆五年以後，频经渡海，不被纪录。州县发遣百姓充兵者，其身少壮，家有钱财，赂与官府，任自东西藏避，即并得脱。无钱用者，虽是老弱，推皆令来。显庆五年破百济勋，及向平壤北口战勋，当时将士号令，并与高官重赏，百方购募，无种不道。洎到西岸，唯闻枷锁推禁，夺赐破勋，州县追呼，求住不得，公私困弊，不可言尽。发海西之日，已有自害逃走，非独海外始逃。又本为征役，蒙授勋级，将为荣宠，频年征役，唯取勋官，牵挽辛苦，与白丁无别，百姓不愿征行，特繇於此。”陛下再兴兵马，平定百济，留兵海外，经略高丽，百姓有此议论，难为成就功业。臣闻琴瑟不调，改而更张，布政施化，随时取适。自非重赏明罚，何以成功？臣又问见在兵士：“旧留镇五年，尚得支济尔等始经一年，何因如此单露？”并报臣道：“发家来日，唯遣作一年装束，自从离家，已经二年。在朝阳瓮津，又遣来去运粮，涉海遭风，多有漂失。”臣勘责见在兵士衣裳单露不堪度冬者，大军还日所留衣裳，且得一冬充事，来年秋後，并无准拟，陛下若欲殄灭高丽，不可弃百济土地。馀丰在北，馀勇在南，百济高丽，旧相党援，倭人虽远，亦相影响。若无兵马，还成一国。既须镇压，又置屯田，事藉兵士同心同德。兵士既有此议，不可胶柱因循，须还其渡海官勋，及平百济向平壤功效。除此之外，更须赏，明敕慰劳，以起兵士之心。若依今日已前处置，臣恐师老且疲，无所成就。

臣又见晋代平吴，史籍具载。内有武帝、张华、外有羊祜、杜预，筹谋策画，经纬谘询。王之徒，折冲万里，楼船战舰，已到石头。贾充、王浑之辈，犹欲斩张华以谢天下。武帝报云：“平吴之计，出自朕意，张华同朕见耳，非其本心。”是非不同，乖背如此。平吴之後，犹欲苦绳王，赖武帝拥护，始得保全。不逢武帝圣明，王不存首领。臣每读其书，未尝不抚心长叹。伏惟陛下既得百济欲取高丽，须内外同心，上下齐奋，举无遗策，始可成功。百姓既有此议，更宜改调，臣恐是逆耳之事，无人为陛下进言。自顾老病日侵，残生能几？奄忽长逝，衔恨九泉，所以披露肝胆，昧死奏陈。


退靜兩忘少忘

尹師魯謫官過大梁，與一老衲語。師魯曰：「以退靜為樂。」衲曰：「孰若退靜兩忘。」師魯頓若有所得。及移鄧州，時范文正守南陽，師魯手書與文正別。文正馳至，則師魯已沐浴，衣冠而坐，少頃而化。文正哭之甚哀，師魯忽舉首曰：「已與公別，安用復來。」文正驚問所以，師魯笑曰：「死生常理也，希文豈不達此。」又問後事，曰：「此在公耳。」乃揖希文，復逝。俄頃，又舉首謂希文曰：「亦無鬼，亦無恐怖。」言訖長往。沈存中曰：「師魯所養至此，可謂有力。然尚未脫有無之見，何也？得非退靜兩忘尚存胸中乎。」獨無為子楊次公曰：「存中識藥矣，然未識藥之忌也。」




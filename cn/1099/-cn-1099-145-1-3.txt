○急除奸惡以安宗社以謝天下人心疏

伉直忠愛之至武宗朝諫官未見其比

臣窃觀自古國家信用奸邛、未有不所禍者、葢其始也。媚君以徼寵。其終也。挾君以自恣。必致危人宗社。而後巳。載諸史冊可具考也。切照都督朱彬本以梟雄之資。兼懷憸邪之念。自緣進用以後。專事從諛導非。或游衍馳驅。或聲色貨利。凡可以蠱惑　聖心者。無所不至。由是近年間　陛下聖德。為彬所累者多矣。况復怙寵恃恩。愈肆無忌。乃于去年又導　陛下幸南海子。再幸功德寺。又再幸昌平等處。地以漸久。游樂無節。輕褻至尊。流聞四方。驚駭人聽。臣即欲指名論奏猶恐傳言未真。且猶冀彬改心易慮。自為善後之圖。誠不意彬自知罪盈惡積。公議難容。乃欲挾　陛下自庇。故又導　聖駕出居庸關。又無大臣一人保護。置　陛下孑然獨處于沙漠。苦寒之地者。殆將半載。險哉。彬之用心。誠有不可知也。且彬武夫其于前代若漢高白登之事。或有未知。至于我朝　英廟土木之變。則固習聞之矣。何故乃導　聖駕。既臨宣府。又過大同。以致引惹虜賊。深入應州等處。與之交戰。六日六夜。使當時各鎮之兵未集。狂虜之眾沓來。幾何不蹈往轍哉。然昔王振之挾　英廟。猶以胡虜犯邊。率師親征。今彬之挾　陛下。不知何所為哉。是振以禦寇彬以誘寇彬之罪。又浮于振也。且　聖駕在外數月。萬幾叢委。兩宮違養。廟享不親。四方災異迭見。遠近盜賊蜂起。中外臣民疑懼。向非皇天眷命之有歸。朝廷法度之具在。　宗廟社稷。亦岌岌乎危哉。是彬也不獨　陛下之罪人。實　宗廟社稷之罪人。且彬在一日。則為　宗廟社稷一日之憂。故議者皆曰容一朱彬。國之安危未可知也。臣窃又料彬無以自解必將肆為巧言以為行止皆出　陛下欺罔　聖聽夫　陛下臨御。巳十有三年于茲。何前此未聞他幸。自彬用事。而乃輕出不常如是耶。在　陛下左右之臣。亦多矣何以皆不及從獨彬為之先導耶正使實如彬言又獨不可諫止之耶故自彬言之以為赤心事　陛下。自臣觀之。實未免包藏禍心爾。彬之罪固有不可得而逃矣。　陛下于此宜亦不欲復庇之矣。臣叨荷國恩。養育成材。備員言官。當此權奸稔惡之秋。正委身圖報之日。如緘口自默。徒切浩歎。禍亂巳成。噬臍何及。臣之罪則又浮于彬矣故不得不極力痛切。為　陛下言之。且嘗伏讀　祖訓有曰歷代多因姑息。以致奸人惑侮。當未知之初。一槩委用。既識其奸。退亦何難。慎勿姑息。大哉皇言。所以為萬世聖子神孫告者明切矣。伏乞　陛下仰承祖訓。俯納芻言。急敕錦衣衞將朱彬拏送法司按鞠其罪。從重處治。以雪神人之憤。以為奸惡之戒。仍乞陛下自今伊始端居九重。親理萬幾。無事輕出。以重過舉。則　宗社幸甚。天下幸甚。

方簡肅公奏疏（疏　序）

方良永


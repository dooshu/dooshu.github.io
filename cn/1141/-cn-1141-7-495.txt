留别同馆诸公时奉命试洛中

星言涉河甸，秣马出帝城。
暑荷尚馀华，秋菊将含英。
凉风起高树，寒蝉时一鸣。
驰策无辍轨，扬镳罕废声。
祗役畏简书，伫立怀友生。
猗我同怀子，联翩集承明。
觞咏竞响答，谈辩飞纵横。
黾勉相咨度，可否出中诚。
发为金石奏，合为胶漆并。
判袂虽不远，往来寒燠更。
兔苑与虎观，绝藻称东京。
文章亦大业，贤哲争令名。
安能得多士，济济维国桢。
敢诵皇华什，弥伤杕杜情。



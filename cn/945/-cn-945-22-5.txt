代枢密陈谏议乞停妻封邑状

右臣伏蒙圣慈特进封臣妻宁陵县君宋氏京兆郡夫人者不材之质方玷於枢衡非次之恩更沾於闺壼省循之际启处靡遑然臣窃有恳诚须至披露冀九重之垂听实万死之难逃伏念臣堂有慈亲年当暮齿择邻断织徒承训朂之恩扇枕调甘莫効劬劳之报幸遇升平之运获参宥密之班况复私门最为殊事庭闱之上俱临鹤髪之年晨夕之间更遂莱衣之乐如臣荣幸夐絶比伦矧又臣父擢自曹郎便升卿寺臣母召於宫掖得对天顔轩墀之上既颁命妇之服伉俪之际又疏大郡之封恩渥便蕃荣惧交积然而丝纶之宠虽荷於涵濡芒刺之怀未安於反仄盖以臣妻忽膺於异数臣母有碍於常文妻忝夫人之称母仍县君之号事舅姑於私室情所不遑奉朝谒於公宫礼或非便於臣之分岂敢自安在经制以询求固有司之宜执盖以五代俯及皇朝凡预近司少逢具庆遂致叙封之典别无画一之规妇姑之分既踰臣子之心弥惧伏望尊号皇帝陛下曲回玄造俯察丹诚寝兹加等之封俾遂承顔之恳岂惟微臣事亲尽礼在孝道以获伸实亦圣朝垂世作程着典章而兹始


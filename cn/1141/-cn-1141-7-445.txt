览罗侍御述祖扬庭文学旧德爰著于篇

白门罗侍御，骨鲠名彤廷。
推贤执高义，奋藻发新硎。
自言倚大父，提命及龆龄。
独坐久穿榻，诸生环受经。
江干交雨雪，竹屋灯青荧。
屡空还意气，不问罍与瓶。
篇章矢孝友，几杖馀箴铭。
十上书不报，痛哭谁见听。
呜呼饱经术，没齿沦郊坰。
先期示易箦，霓驭风泠泠。
去来洵有以，观化非杳冥。
豫章稽故老，三罗称典型⑴。
遗徽百年歇，此道如晨星。
感兹述祖德，使我耳目醒。
短章类蠡测，浩荡纪沧溟。
⑴ 文毅公伦，文庄公钦顺，文恭公洪先，号三罗。



○恭題朱孔昜所受勑命後 【 善書】

宣德二年、翰林院編修臣朱孔昜所受　勑命四道、孔昜一道、其父母妻各一道、孔昜謹通錄副以藏、間屬臣士奇識于後、臣記憶永樂初、　詔求四方善書士寫外制。善書者受清秩始于此故識之又　詔簡其尤善者於翰林寫內制。且出秘府古名人法書。俾有暇。益進所能。於時孔昜兼工署書。駸駸詹希元矩度風韵。偉然傑出也。一日　上御右順門、召孔昜書大善殿扁、舉筆立就、深荷嘉獎即日授中書舍人、明日有　旨、凡寫內制者。皆授中書舍人葢善書授官自孔昜始後北京宮殿成。禁扁皆孔昜書。遂陞編修。又五年始授此勑。編修史官也。勑文首末則當時通命史官之詞。孔昜歷事　四朝皆以法書被知遇。受　勑後無幾陞春坊中允。今雖老筆力愈勁。文貞亦善書者誡予每欲臨帖可見蒼然歲寒松柏也位之所進。殆未可量。綸章之褒。亦殆未止於此乎。謹拜手識于後云、


○制國用議 【 計歲出入】

按先王制國用、必命冡宰者、冡宰為六卿之長、周時無宰相冡宰即宰相也。每歲于年終之時、五穀皆入之後、俾其視今歲之所入、以制來年之所出、而定國家一歲多少之用焉、用地小大、視年之豐耗者、謂地之小者入亦小。地之大者入亦大。地小而入大。則年之豐可知。地大而入小。則年之耗可知。每歲以地所入而定其年之豐耗。年豐則國用隨之而隆。年耗則國用亦隨之而嗇。以三十年之通制國用者、每歲所入。析為四分。用度其三而儲積其一每年餘一。三年餘三。積三十年則餘十年矣。以三十年通融之法。常留九年儲蓄之貲。自此以後不復留一常使足九年之備而已然後計其見在所有之數。以為經常用度之節。量其所入而出之因府庫之虛實。為用度之盈縮。則國家無不足之憂。而興事建功。無有不成者矣。竊惟王制此章、說者請為商制、以臣觀之、古今制用之法、誠莫有加焉者也、夫國家之所最急者財用也。財生于地而成于天所以致其用者人也。天地歲歲有所生人生歲歲有所用歲用之數不可少。而歲生之物或不給。苟非歲歲為之制。先期而計其數。先事而為之備。至于臨事而後為之措置。則有弗及者矣。臣愚以為今日制國用。亦宜倣此法、每歲戶部先移文內外諸司。及邊方所在。預先會計嗣歲一年用度之數。某處合用錢穀若干。某事合費錢穀若干。用度之外又當存積預備若干其錢穀見在倉庫者若干。該運未到者若干。造為帳籍。一一開報。又預行各處布政司。并直隸府分。每歲于冬十月百穀收成之後。總計一歲夏秋二稅之數。其間有無災傷逋欠蠲免借貸各具以知。至十二月終旬。本部通具內外新舊儲積之數。約會執政大臣。通行計筭。嗣歲一年之間。所用幾何。所存幾何。用之之餘。尚有幾年之蓄。具其總數以達上知。不足則取之何所以補數有餘則儲之何所以待用歲或不足。何事可從減省。某事可以暫巳。如此則國家用度有所稽考。得以預為之備。而亦俾上之人。知歲用之多寡。國計之贏縮。蓄積之有無云。伏惟　萬幾之餘、留神省察、必使國家倉廩。恒有九年之餘。而不至于六年之急。萬有一焉。能有三年之儲則亦可以無憂矣而或不及于三年。則必惕然儆懼。凡事皆從減節。痛革用度之無益者。使毋至于國非其國焉。實惟宗社無疆之休、


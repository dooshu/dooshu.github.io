○祭刘巡官文

维元和七年岁次壬辰九月景辰朔十五日庚午，观察判官摄监察御史李翱等，谨以清酌庶羞之奠，致祭於刘君之灵。我等与君，同列宾筵。共食偕行，岁辰再迁。公事多暇，嬉游百般。柳垂於塘，荷秀於川。或泛在水，或登在山。饮酒终夜，觞觥往还。笑言无虐，咸尽其欢。君实强盛，时惟壮年。宜哉寿考，福禄来臻。奈何遭疾，针药弗痊。日冀返初，忧危遽传。长路未极，琴书忽捐。呜呼哀哉！堂有老母，室有少妻。幼男稚女，或童或孩。发声怨切，吊者酸凄。葬旧域，随丧以归。已矣刘君，自古如斯。有肉一豆，有酒一卮。我来一别，去去长辞。呜呼哀哉！尚飨。


◎某秀才

浦城某生颇有文名，书法亦秀整，又精星命之学，风度恬雅，言辞婉畅，前邑侯周赓廷（虎拜）优待之。周政尚猛，待士尤严，而独与某生厚，出入无禁，言听计从，合邑为之侧目。又与某富翁善，某生之父本名宿，某翁曾受业其门，近又延某生课其二子，故情谊尤笃，外事惟某生之言是听，凡田产交接悉付某生主持，某生家本赤贫，至是而渐裕，蜚语亦渐起，某翁虽闻之弗较也。既而乾没之实迹日渐宣露，某生不自安，辞馆出，复移家于远乡，以避讥讪。所积既多，乃就宅边开一典铺，仍函乞某翁助，某翁慨赠以千金。未几，病卒，弥留之际，尚以手嘱付某妻持往某翁家求助丧费，语有所挟，某翁仍以三百金遗之，自是两家不相往来，而某生负某翁之名遂播于人口矣。逾年，所开典铺忽遭回禄，延及所居，悉归一烬。数子皆不才，流落至无以自存。其妻旋自缢，先一日告人曰："我昨夜梦至一官府，见吾夫裸身囚首跪于庭隅，我问其何以至是，则曰：'生前所为种种恶孽，至此皆破露，夫复何言？'"合邑之人咸谓报应之显无逾此者。或又云某生乡居日，尤无利不钻，有所善某监生家有余货，自负其相必贵而嘱某生以星命合之，某生叩以必贵之故，则曰："我有阴相，肾囊中有一黑痣，此外人所不知也。"某生因与所私邻妇言之，嘱邻妇声称与监生有旧好，今贫无食，愿依监生为妾。监生愕然，谓从未识面，何得相诬？则以私痣为证，监生语塞，某生乃出为调停，以六百金与邻妇，而某生阴分其半。监生旋悟漏言之故，遂与绝交。某生尝自推星命，谓当得六十二岁以血疾终，乃于五十二岁暴患血淋遽卒，盖亦多行不义，阴夺其算欤。


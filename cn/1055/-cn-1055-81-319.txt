【赐新除行刑部尚书依前观文殿大学士知陈州刘沆让恩命不允诏〈四月五日〉】

卿向以宰弼之崇，屡形恳避，居留之任，因用均劳。而休风蔼然，嘉问时至。方深眷倚，遽阅奏封。顾惟陪辅之邦，俾遂便安之请。增之美秩，优我旧臣。岂只循于故常，盖以示夫褒宠。膺受之际，逡巡以辞。虽言匪饰文，见于能让；而令行已出，难矣复还。其体余怀，往只新命。


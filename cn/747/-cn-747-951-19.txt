○空赋

造化不测，长空浩然，生於未有，物莫能先。故其走目遐甸，幽不可见；流听高冥，渐不可听。既从天而共色，又鉴水而同形，若乃变化随时，凭乎动止。韶容春遍，火云夏起，流电夺目，殷雷激耳，立绕树之千岩，广长风之万里。惊飙既临，彩虹破阴，雨尽天远，云空涧深。百尺楼头，见朝阳之赫奕；九重宫里，闻众鸟之喧林。何高秋之辽迥，至穷冬而不极，感在物之捐华，益穷人之叹息。惟长空之爱此，终生灵兮动植，歌和光以同尘，每因空以悟色。至人恬澹，既将元之又元。小智多非，岂斯文之果测。

张馀庆


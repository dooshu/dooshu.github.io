○海運詳考 【 海運】

敬所為山東左轄適有膠河之議因條上海□事宜此乃本集所不載見之海運詳考一書該職查得膠萊河之開始於元世祖至元十七年七月、總管姚演奏事下丞相阿合馬、與百官集議開鑿以鈔萬錠為傭直、仍給糧食、世祖從之、十八年九月丞相火魯火孫、又奏請免益都淄萊寧海三州一歲賦入、折傭直以為開河之用、三十一年、御史臺言膠萊海道淺澀、不能行遂廢、而所恃以達于京師者、惟恃阿八失所開濟州河、其後漕臣囊加角??孫偉言漕海海舟疾且便、而右丞麥木丁亦言阿八失所開河益少損多、是時漕臣忙兀角??、遂招集南人運達萬石、與囊加角??孫偉言合、諸臣請用軍驗試、遂移阿八失河所用水手、及軍萬人船千艘?揚州省教習漕運、以平灤船從利津、專事海運、而濟河亦廢、夫以元人之虐用其民開膠萊河。史臣稱其所費不貲、而卒無成效。固不能強以全盛之力。與河爭利者。此其終不可成之明驗也夫邳河既未能猝通、而膠萊又恐不足以濟、故以愚見、莫如徑通海運、今誠得二萬金、以六千金造船六隻、以餘銀募登萊海島居民、約船大小、以少試之也每船須五十人上下、以三隻自登州而北至直沽、三隻自登州而南至淮安、每船皆給以公文及齎帶重物、到彼處官司交投為驗、還歸登州、凡可往返三兩轉、即係海道通行、然後通議造船派運之法、悉元人規制詳見後條銀發海右守廵及海道督造募招、每船給一大牌、通書船上水手姓名、又每人給一小牌俱書年甲籍貫以防改替、仍每船給畫工一人。以便圖錄標記。停泊山崖之名。則明年之春。即可以所造之船。先赴淮安兌運。止數萬石。如元人初年之例。其事之必可成、及悉查歷代成算、與較量本朝河運利害、逐款開載于後、職以為有十二利焉、自古建漕以建都為向。往漢唐都秦則通渭。宋都梁則通汴。我朝定鼎幽燕。地勢極北。所恃者在邳河一線之路。近又淤塞。有識寒心。今所費不多。雖通海運不廢漕運以備緩急也而別通海運。兩漕並輸國計益足彼不來而此來。先臣丘濬固巳言之。此　國家至深至遠之計。一利也。漕河身狹。閘座聯珠。漕船勢必立幫以防爭越挨守日久。則百弊生而軍食費。今海運開洋。不必挨幫。二利也。查據議單每歲漂流掛欠不下數十萬。掛欠由人。漂流由天。然即漂流之中論之。有人船米俱在者。有人在而船米亡者。有船壞而米尚可撈於濕者。情態萬狀。報入戶部。不過行勘。然有司之勒停。與吏書之隱匿。有實漂流而以為虗。至死獄中而責償不獲。有不漂流而以為實各分其利而虧損在官。今海運既通則雖有漂流而無掛欠而漂流亦不待於勘報稽違以悞總計三利也。今漕河浙江蘇松常鎮寧國太平。共糧一百八十六萬石。每石扣過江米七升。共該費米十三萬二百石。而入淮以後。遇淺盤剝腳價之費不與焉。今海運既通。則過江米與夫盤剝之費。省者不下數十萬。四利也。漕河運軍。兌米巳畢。憚于空歸牽挽之勞。往往將船鑿沉而逃。每歲計費不貲。今海運無船。將不能歸。則沉船可省。五利也。此宋人之得策也愚謂漕塩當令為一人如刘晏故事則可以言?叉此矣宋人運船歸則帶塩。丘濬亦有此論。其事體未敢遽議然今各軍有行糧。有賞鈔。有安家。今誠通海運舟大而人多。許其稍帶南貨。免其抽稅。而漸減行糧諸色。每歲之省亦不可計。六利也。漕河運軍行糧。有派在水次隨支者。每每徵收不齊□其後改徵本色四五錢不等。而官給不時。守候頗艱。今通海運。則須盡給而後開幫。凡一應料價輕齎月糧等項。有司皆不容緩。料理自齊。七利也。議單浙江江西湖廣隨船耗米每石至七斗六升。其餘道里漸近。雖有逓減輕齎。然其費亦不貲矣。所以然者。為其行日久而耗多故也今海運乘風。勢甚汛急。則耗米亦可稍議裁節。其嬴亦多。八利也。京師王畿四方走集。近者累歲。為行戶市買民間負累。輔臣曾形章奏。今海運既通。百貨合凑。則物價稍輕。行戶亦寬。自成富盛。往唐陸贄當德宗之亂。以京師米賤。奏請出糶。關中為之價平。今國家承平。萬無此理。然以貨推米。則深計者所不廢。九利也。國初亦通海運為輸粮遼東也遼東孤懸餉饋甚艱。往年災荒。　天子為之宵旰東顧。海運既通則遼東緩急可餉。如洪武三十年故事。十利也歷朝漕運皆率僱募而惟本朝用軍歷朝漕運率皆轉搬而惟本朝直達軍無更休。而直達路遠。在途更時。牽挽疲勞。還家未煖席。而官司巳點再運矣。今海運既通。則每行五鼓開船。而巳時即泊。每歲止春初入兌。而夏盡即休。疲困亦蘇。十一利也。兌運之時。軍弊百出。盜賣侵剋。甚或官軍俱逃。其有軍市而官不知。則拖欠之官。在刑部獄者往往相比也。今海運自開洋之後。欲盜而誰與為市巳盜而逃將焉往十二利也。　國家承平二百年矣。私憂誠不勝惓惓。頃歲久臥林下、頗考其詳、茲輒因膠萊之議、用布始末、以仰慰廟堂、不惜帑費、為國家建長遠不拔之盛心、此係元人與國初巳享之成利、猶之耕熟田也、而管見迂疏、又以為萬萬必可成、就所有考據利害詳悉、俱載後條、伏惟鈞臺賜裁擇焉、倘可轉聞、再加酌議、見之施行、則宗社幸甚、

計開

一海運在先朝始末、查得海運之說、倡自唐咸通中、議而未詳、至宋神宗熙寧七年、京東路訪察鄧潤甫等、言山東沿海州郡地廣、豐歲穀賤、募人為海運、山東之粟、可轉之河朔、以助軍興、詔京東河北路轉運司相度、卒不果、其後元世祖至元十九年、伯顏思滅宋、時載圖籍由海之事、以為海運可通、力請于朝、遂命上海總管羅璧朱清張瑄等、造平底海船六十艘、運糧四萬六千餘石、從海道至京師、然剏行海洋沿山求山?奧、風信失時、明年始至直沽、朝廷未知其利、是年十二月、立京畿江淮都漕運司二、仍各置分司以督綱運、每歲令江淮漕運司運糧至中灤、京畿漕運司自中灤運至大都、二十年、又用王積翁議、廣開新河、然新河候潮以入、船多損壞、民亦苦之、於是罷新開河、頗事海運、立萬戶府二、以朱清為中萬戶、張瑄為千戶、忙兀角??為萬戶府達魯花赤、二十四年、始立行泉府司、專掌海運、增置萬戶府二、總為四府、二十五年、內外分置漕運司二、其在外者於河西務置司領接運海道糧事二十八年、又用朱清張瑄之請、併四府為都漕運萬戶府二、止令清瑄二人掌之、其屬有千戶百戶等官、分為各翼、以督歲運、至大四年、遣官至江浙、議以嘉興松江秋糧、并江淮江浙財賦府、歲辦糧全充運、海漕之利。至是始博。而到京者巳三百萬有餘矣。初海運之道、自平江劉家港入海、經揚州路、通州海門縣、黃連沙頭萬里長灘開洋、沿山山?奧而行、抵淮安路塩城縣、歷西海州海寧府東海縣密州膠州界放靈山洋、投東北路多淺沙、行月餘始抵成山、計其水程。自上海至楊村馬頭。凡一萬三千三百五十里。至元二十九年、朱清等言其路險惡、明年千戶殷明略、又開新道、從劉家港入海、至崇明州三沙放洋向東行入黑水大洋、取成山轉西至劉家島、又至登州沙門島、於萊州大洋入界河、當舟行風信有時。自浙西至京師。不過旬日而巳。視前二道為最便云。但風濤不測。糧船漂溺者。間亦有之。然視河漕之費。則其得葢多矣。歷歲既久、弊日以生、水旱相仍、公私俱困疲、三省之民力、以充歲運之恒數、而押運監臨之官、與夫司出納之吏、資為貪黷，腳價不以時給、收支不得其平、船戶貧乏、耗損益甚、兼以風濤不測、盜劫覆亡、由是歲運之數、漸不如舊、至正元年、益以河南之粟、通計江南三省、所運止得二百八十萬石、二年、又令淛行省、及中正院財賦、總管府撥賜諸人寺觀之糧、盡數起運、僅得二百六十萬石而巳、及汝潁倡亂、湖廣江右相繼陷沒、而方國珍張士誠竊據淛東西之地、雖縻以好爵、資為藩屏、而貢賦不供、剝民自奉、於是海運之舟。不至京師者積年矣。至十九年、朝廷遣兵部尚書伯顏帖木兒、戶部尚書齊履亨徵海運于江淛、由海道至慶元抵杭州、時達識帖睦邇為江淛行中書省丞相、張士誠為太尉、方國珍為平章政事、詔命士誠輸粟、國珍具舟、達識帖睦邇總督之、既達朝廷之命、而方張互相猜疑、士誠慮方氏載其粟而不以輸于京也。國珍恐張氏掣其舟而因乘虗以襲巳也。伯顏帖木兒白于丞相、正辭以責之、巽言以諭之、乃釋二家之疑、先率海舟俟于嘉興之噉浦、而平江之粟、展轉以達杭之石墩、又一舍而後抵山?敢浦。乃載于舟。海灘淺澀。躬履艱苦。粟之載于舟者。為石十有一萬。明年五月始抵京。是年秋、又遣戶部尚書王宗禮等至江浙、二十一年九月、又遣兵部尚書徹徹不花侍郎韓祺往澂海運一百萬石、二十二年五月、運糧赴京、視上年之數、僅加二萬而巳、九月、遣戶部尚書脫脫歡察爾、兵部尚書帖木至江浙、二十三年五月、仍運糧十有三萬石入京、九月、又遣戶部侍郎博羅帖木兒監丞賽因不花往徵海運、士誠。託辭以拒命、由是東南之粟給京師者遂止於是歲此載在元史大略也、又考元臣羅璧傳曰、璧與朱清張瑄首部漕舟、由海洋抵楊村、不數十日入京師、賜金虎符、進懷遠大將軍管軍萬戶、兼管海道運糧。二十四年、乃顏叛、璧復以漕舟至遼陽洋海抵錦州小凌河、至廣寧十寨、諸軍賴以濟、加昭勇大將軍、二十五年、濬漕至直沽倉、潞河决、水溢、幾及倉、璧樹柵率所部畚土築堤捍之、陞昭毅大將軍、王艮傳曰艮遷海道漕運都萬戶府經歷、時紹興之官糧入海運者十萬石、城距海十八里、歲令有司拘民船以備短送。吏胥得並緣以虐民。及至海次。主運者又不即受。有折缺之患。艮執言曰、運戶既有官賦之直、何復為是紛紛也、又責運戶自載糧入運船、為風所敗者當覈實除其數、移文往返不絕、艮取吏牘披閱、即除其糧與鈔、運戶乃免於破家、王克敬傳曰、克敬擢湖南道廉訪使、調海道都漕運萬戶、是歲當天曆之變、海漕舟有後至直沽者、不果輸、復漕而南、還行省、欲坐罪督運者、勒其還趨直沽、克敬以為脫其當年而往返若是。信可罪。今蹈萬死完所漕而還。豈得巳哉。今漕運米歲入不足明年亦可補也乃請計石數附次年所漕舟達京師省臣從之、黃師泰傳曰、師泰江浙行省參知政事、二十年、朝廷除戶部尚書、俾分部閩中、以閩塩易糧。由海道轉運給京師。凡為糧數十萬石。朝廷賴焉。張思明傳曰、初立海道運糧萬戶府于江浙受除者憚涉險不行、思明請陞等以優之、因著為令、又查得宋史開載、建隆中、女直嘗自其國之蘇州、泛海之登州賣馬、故道猶存、至重和元年、漢人高藥師者、泛海來言女直建國、屢破遼師、登州守臣王師中以聞、詔蔡京童貫共議、遂使武義大夫馬政、同藥師由海道如金、金主與粘沒喝議、遣渤海人李善慶、女直散覩持國書、并北珠生金等物、同馬政來修好、詔蔡京等諭以攻遼之意、善慶等唯唯、居十餘日、遣政同趙有開齎詔及禮物、與善慶等渡海報聘、行至登州、有開死、會諜者言遼巳封金主為帝乃詔政勿行、止遣平海軍挍呼慶送善慶等歸金、職惟元人開國幽燕享海運之利。巳幾百年。其全盛之時。固無庸論及至正之末。天下分崩。猶能使張士誠運給數年。若夫宋之趙有開馬政。又以孤舟鑿空開道由海往來報命。則海道之可通。又不待元而始可信矣。

一海運在本朝始末、查得我朝洪武三十年、海運糧七十萬石給遼東軍餉永樂五年、禮部會議、北京合用軍餉本處稅糧子粒、并黃河漕運未能周急、必藉海運、然後足用、即目海船數少、每歲運不過五六十萬石、且未設衙門專領事不歸一、莫若於蘇州太倉城內、專設海道都漕運使司、堂上官於文武中擇公勤廉幹者以充、是時未設撫按故云行移與布政司同即是外臺重任也行移與布政司同、各處衛所、見有海船、并出海官軍、俱屬提調、以時點撿、如法整治、奉　太宗文皇帝聖旨、運糧的事再議了來說、至九年以濟寧州同知潘叔正言命工部尚書宋禮、都督周長等、發山東丁夫十六萬五千、濬元會通河、自濟寧至臨清三百八十五里、於是漕船始達通州、十年、禮以海船造辦太迫、議造淺船五百艘、由會通河運淮揚徐兗等處、歲糧一百萬石、以補海運一年之數、十二年、平江伯陳瑄等、始議原坐太倉歲糧、蘇州并山東兗州送濟寧倉、河南山東送臨清倉各交收、浙江并直隸衛分官軍、于淮安運至徐州京衛官軍于徐州運至德州、各立倉廒收囤、山東河南官軍、於德州接運至通州交收、名為支運。一年四次、十三年、增造淺船三千餘艘海運、始罷遮洋船、遮洋者海運立摠之所也每歲于河南山東小灘等水次兌運糧三十萬石內六萬石于天津等衛倉收、二十四萬石內十四萬石連耗折銀六錢、俱從直沽入海、轉運薊州倉收、其後廵撫侍郎周忱言、裏河民運多失農月、請如永樂初、令民運於淮安?洲補給腳價、兌與軍、軍民兩益、衛所出給通關付繳、從之、宣德八年、參將吳亮言江西浙江湖廣江西船各回附近水次領兌、南京江北船於?淮領兌、其淮徐臨德諸倉、仍支運十分之四、浙江蘇松等船、各本司府地方領兌不盡者、仍於?淮交兌、其北邊一帶、如河南彰德府於小灘、山東濟南州縣于濟寧、其餘水次倣此、成化七年、都御史滕昭議罷?淮兌運裏河官軍、顧江船於江南水次交兌、民加過江之費、視遠近為差、十年、議淮徐臨德四倉支運糧七十萬石、□就水次、兌與軍船、名為改兌。每年議派多準其數、然不為常例、又查得平江伯陳瑄傳、載永樂初充總兵帥舟師海運歲米百萬石餉京師遼東、請建百萬倉于直沽尹灣城、天津衛籍兵萬人戍守、舟經海島下令交市、人不敢譁、兩便之、江陰侯吳禎傳、載戍定遼時、總舟師數萬由登州轉餉海道險遠、禎善調度、兵食充足未幾召還、自此遂罷海運。然山東登州衛海船、猶設一百隻、正統十三年、減免止存十八隻、歲撥五隻裝運青登萊三府布花鈔錠一十二萬餘斤至遼東、餘泊海濱以備海寇弘治十六年、又減四隻、其十四隻、分派、湖廣江西各四隻、就彼成造浙江福建各三隻、每每解銀五千兩赴部買料成造、正德四年、題革、各布政司、每三年徵價解部三府布花准收折色、正德五年、仍舊打造、嘉靖三年、本部議得海船之設、本為裝運布花、防禦海寇、今布花巳收折色、若資此以為戰艦恐遇風則奔馳莫止、臨陣則重難旋題請停罷、夫登州船至嘉靖三年而始革。遮洋船至嘉靖四十五年而始廢。今漕河淺船亦自海運四百料鑽風船改造。則海運雖罷不行。而其餘規尚有考。故職以為譬耕熟田者。誠以　二祖之神謨不可終廢也。

一漕運既久、勢必變通、查得開國定都、必通漕運、運法既久、勢須變通、故歷代漕法、因時改張、漢人尚矣唐都關中、江淮漕租米至東都陸運、至陝而水行、至開元十八年、裴耀卿始一變而為轉搬自江淮漕者皆輸河陰倉、自河陰倉西至太原倉、謂之北運、韋堅二變。迨漢隋運渠起關門抵長安通山東租賦、乃絕灞滻、竝渭而東、至永豐倉、與渭合、劉晏三變、由潤州陸運由揚州簿送至河陰、李泌四變為入渭船、方五板輸東渭橋、遂罷南路陸運、牛仙客五變為和糴、而其後終唐世、宋人都大梁、初開四河以漕、而汴為重、開寶八年、一變而為綱運嘉祐三年、二變而為造船補卒團本路綱熙寧二年、薛向三變而為募客舟、與官舟分運、元豐五年、陳佑甫四變而為汴河重綱、崇寧三年、曾孝廣五變而為直達綱而亦終宋之世、我朝初仰海運永樂十一年、始為海陸兼運繼而為支運、為兌運、為改兌、即今不惟運之在官軍者、弊端百出、耗折數多、而河之漸南徙者、決壅不常、梗塞為病、酌時事之急、以求必濟之經、舍海運則安所求哉、通計河海二運。俱不能無利害。然聖人立法不能使天下之純有利而無害。惟酌其多寡之分。而決其權。使不可窮而巳。河運之利在腹裏無盜賊之警、在安流無風濤之險、然近年風水漂流、官軍之侵盜、歲亦不下十餘萬、在戶部不過扣羨餘起存各項。以補足四百萬之額然直達之曠日持久則軍無寧歲。洪河之轉徙無定。則期限難必而况侵盜而逃。利歸刁奸之手。攤派及眾。償出在運之人。是以官軍交病、歲漸凋瘵。以職前所述十二利者詳籌度之、則利在海行為多、而其所患者、不過風濤之漂沒而巳、行之既久、海運之事以久運而始悉其利弊今敬所建議行二年而即廢為可惜也灣泊得地。占風順時。則可以保自完歸。而每年早定兌期。必開洋於首春之候。則又不待規避而猛惡之風濤。亦不相逮矣。且又計之、今運河之梗、見儲于邳州之下者、巳三十餘萬、而停之二年、即使海河二運、利害相當、猶當詢求、以紓南顧之憂、而又况其利害相十五也、伏惟籌國者幸加意焉

一初尋海道之議、查得海運不行、巳近二百年、固未敢遽造舟載糧而長往也。自閩浙而至蘇松自蘇松而至淮安、自淮安而至登州、其間雖未直達而本界往來。固未嘗乏絕、特自登州而至直沽。則巳絕北海途遙而利寡。民或未之常經爾。即今春半、則自登州發舟尚未南北分行、北盡直沽、南盡淮安、即如前募人造船、可以尋道而驗試之、稍涉初夏、則但可北行而南向之舟不可發、勢須自淮安發舟尋道至登州今登膠之間往往有淮貨則民間小舟未嘗不通故職謂募人初試。僅二萬金而足者此也。如募人而自有舟。則兼給以其舟之直。齎持百給皆應優厚。但欲使人樂于應募而通行。凡中道礁梗之處。停泊之島悉加摽記。往來三數次。則即可載糧以試舟為引導可也。以試舟之水手。分布糧船。亦可久也。又行之二年。則人益習其險。而糧舟因可雲集、此以知久行之利即劉晏漕運亦爾也故元初止四萬而其後乃至三百萬餘我朝一統。而南運為富。即今揚州以及江西湖廣。皆仍舊由儀真入河、而但以浙江蘇松常鎮寧國太平自海運出則固巳一百八十六萬矣。自此進退損益。惟吾所欲。而尚何難之有哉初造試海船、人與費皆不多、無庸設專官、及估費、故不悉道、

一海道既通造船通運之議、查得海道、前巳試驗通行、因可造船開運、但山東登州、頗據海道之中、北入直沽、而南至淮安、約量適均、但登州無木舟、但可以小試、而不可供載糧、登州人寡募、但可初試而不可以足漕數、則須于江淮間更造船隻、而別選水手、此其所當議者一也、元初、水道稱劉家港、在今嘉定縣元末貢師泰則出福寧州、我朝永樂間、則漕粟皆頓太倉州、見今河漕、則淮安為聚集、擬通海運、則須定起幫之地此其所當議者二也、漕舟既通、南貨漸富則盜賊出沒、勢不能無、故元有仙鶴哨船、而國初環海列有備倭屯戍徼廵之官兵、所必修復、此其所當議者三也、運船帶塩、始自宋人、其後丘濬亦有此議然於塩法不無稍碍、而運軍航海冐險、非有以稍酬之、又無以使之鼓舞而盡其力、非塩則貨、此其所當議者四也。河運用軍、則各衛自有官統押、故可但以都御史紏繩之而巳、若海運風濤、官非久習、則輒眩吐不支、故元人設專官為都轉運司、秩正三品、而朱清陳瑄。但加職而不易職。此其所當議者五也。海行習險、必海旁之人、故元人雇募水手、移置揚州、尤須教習、而丘濬亦云、募閩廣之人、募則有費、抑移河運之軍糧、以充募乎、抑寧教習水軍乎、此其所當議者六也、河運以近多淤塞、故求海運、而元人亦以江南諸郡糧充運額、如必以淤塞為慮也、則湖廣江西淮揚真慶、皆在黃河之南、以及白糧船祿米倉府部等衙門糧米、將并歸海運乎、此其所當議者七也、江南海運粟輸太倉開洋。此永樂間故事。計亦以避丹陽奔牛一帶淺澀也。并歸淮安出海。則船廠總運。皆聚於一處。若江南仍自劉家港太倉啟行。則廠官勢必分建。此其所當議者八也、海運糧船、至直沽交卸、元人於此置廣通倉、停頓轉搬、各有經費、擬今河運議單桃花淺以北事體、或官另設船、或雇民經紀、其所當議者九也、元人分滎陽等綱為三十、每綱皆設押綱官二員、每船三十隻為一綱、船九百餘隻、運糧二百餘萬石、船戶八千餘戶、綱官以常選正八品為之、此元人全額也、今截淮北之糧、歸于河運、則船之大小、與戶之多寡、差有節裁、此其所當議者十也、事當新建、則百議俱出、規條紛拏、必當究盡利害、始可以久、自十事之外、有未詳者、俟通行議運之日、博采羣策、以成畫一、固不得憚于更張而坐夫大計也、夫海運之利較著如此、而久不及者、夫豈狃於河運之安行、且憚於更張之煩費哉、此言海運所以不舉之故乃無任事者悉心料理耳非不可以行也戶部總司天下之大計。而必得在外任事之臣。漕淮雖據運道之中樞而未悉登州以北之路談風濤之險。則聽者易容。戒首事之端。則言者唶舌。然不知久而狎之。自當益習。此趙充國所以云、屯田久住。從枕席上過師也。不然。元人立國。固亦有六宮百官之餉給。而自至元以迄至正。享其利巳幾百年。而雖　二祖之冠絕百代。猶不能棄其成功。而據其見利。故職謂欲切時務而慮深遠、以為足國之資、計無便於此者矣、

皇明經世文編卷之三百四十五終








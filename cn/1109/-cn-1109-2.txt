桐叶封弟辨

古之传者有言［1］：成王以桐叶与小弱弟［2］，戏曰：“以封汝。”周公入贺，王曰：“戏也。”周公曰：“天子不可戏。”乃封小弱弟于唐［3］。

吾意不然。王之弟当封耶，周公宜以时言于王，不待其戏而贺以成之也。不当封耶，周公乃成其不中之戏，以地以人与小弱弟者为之主，其得为圣乎？且周公以王之言，不可苟焉而已，必从而成之耶？设有不幸，王以桐叶戏妇寺［4］，亦将举而从之乎？

凡王者之德，在行之何若。设未得其当，虽十易之不为病；要于其当，不可使易也，而况以其戏乎？若戏而必行之，是周公教王遂过也。

吾意周公辅成王宜以道，从容优乐，要归之大中而已。必不逢其失而为之辞；又不当束缚之，驰骤之，使若牛马然，急则败矣。且家人父子尚不能以此自克，况号为君臣者邪？是直小丈夫（垂｜夬）（垂｜夬）者之事［5］，非周公所宜用，故不可信。或曰：封唐叔［6］，史佚成之［7］。

【注释】

［1］古之传者：指《吕氏春秋》的编者吕不韦和《说苑》的作者刘向。

［2］成王以桐叶与小弱弟：周成王姬诵用桐叶当珪（帝王用作凭证的玉制品）送给幼弟叔虞。

［3］唐：古地名，在今山西翼城一带。成王封叔虞于此，后来改称晋。

［4］妇寺：指妇人和宦官。

［5］（垂｜夬）（垂｜夬）：小聪明的样子。

［6］唐叔：叔虞，因封于唐，故称唐叔。

［7］史佚：尹佚，周朝太史。








○禁僣服色立私社诏

采章服饰，本明贵贱，升降有殊，用崇劝奖。如闻在外官人百姓，有不依令式，遂於袍衫之内，著朱紫青绿等色短小袄子，或於闾野，公然露服，贵贱莫辨，有蠹彝伦。自今已后，衣服上下，各依品秩。上得通下，下不得僣上。仍令所司，严加禁断，勿使更然。又春秋二社，本以祈农。如闻除此之外，别立当宗，及邑义诸色等社，远集人众，别有聚敛，递相绳纠，浪有徵求。虽於吉凶之家，小有裨助，在於百姓，非无劳扰。自今已后，宜令官司，严加禁断。


【道路忆山中诗】

采菱调易急。江南歌不缓。楚人心昔绝。越客肠今断。断绝虽殊念。俱为归虑款。存乡尔思积。忆山我愤懑。追寻栖息时，偃卧任纵诞。得性非外求。自己为谁纂。不怨秋夕长。常（三谢诗作恒。《文选》同。六臣本注云。善作常字。《诗纪》云。一作恒。）苦夏日短。濯流激浮湍。息阴倚密竿。怀故（六臣本《文选》注云。五臣作故怀。）叵新欢。含悲忘春暖。凄凄明月吹。恻恻广陵散。殷勤诉危柱。慷慨命促管。（○《文选》二十六。三谢诗。《诗纪》四十八。）


汪大理文盛三首

【西苑（二首）】

万年枝上露华清，百子池边月色明。

宫草经秋犹自碧，君王御辇不曾行。

昭阳歌舞正淹留，羌女新来胜莫愁。

曲尽胡笳十八拍，争扶玉辇下琼楼。

【岁暮供事奉天门述】

千里宸游幸旧畿，金陵长见五云飞。

隔年旌旆开玄武，永夜星辰动紫微。

天苑尘随司仆驭，御营花映后宫衣。

荒村处处催夫役，怅望军门消息稀。


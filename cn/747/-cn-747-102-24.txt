○答贺德伦诏

魏博寇敌接连，封疆悬远，凡於应赴，须在师徒。是以别建节旄，各令捍御。并镇则委魏博控制，泽潞则遣相卫枝梧。咸遂便安，贵均劳逸。已定不移之制，宜从画一之规。至於征伐事权，亦无定例。且临清王领镇之日，罗绍威守藩以来，所领事衔，本无招讨。祗自杨师厚先除陕滑二帅，皆以招讨兼权，因兹带过邺中，原本不曾落下，苟循事体，宁吝施行？况今刘指镇定出征，康怀英往岐进讨，祗令统率师旅，亦无招讨使衔。切宜遍谕群情，勿兴浮议，倚注之意，卿宜体之。


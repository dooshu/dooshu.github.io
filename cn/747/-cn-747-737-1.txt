○西边患对

元和十有二年夏六月，亚之西出咸阳，行岐、陇之间，采其风。得西上凶降故老，谓予言边之所以为患可痛之状。辞未条悉，或短曰：惟叟以西戎蠕蠕之旅，而为边出苦言。使闻北塞匈奴杂虏之风，叟曾不哭也。盖天子之忧甚勤，与帅长分节符，给所用以事边，何困？

对曰：不然，今言所以为患者非一。因此而边兵不得习伎，险不得为固，百姓不可为生。如此吏尚轻易之。然则北虏匈奴，虽以逸马强弓，乘严寒时南驰，其来众不过数千，其所掠民财货，一人所举而已，由鸷隼不能止。屯兵留塞，且北过千里而属烽，望其兴尘，知奔蹄之几，（受降城故事云虏南下望其尘高下则知众寡）视其状，则烽燧次发，然後收民畜，严壁而待之。且每岁八月，戍有清野之火，使其马无所食。彼纵至，不暇解鞍而旋矣。

而西戎则不然，其众蚁聚，多包山川沮陆之利。其兵材虽一不能当唐人，然其策甚远，力战不患死，所守必险，所取必地。而唐人军中以为材不能，皆易之。故自安西以东，河兰伊甘及西凉，至於会宁、天水万三千里，凡六镇十五军，皆为西戎有，由易而见亡也。闻其始下凉城时，围兵厚百里，伺其城既窘，乃令能通唐言者告曰：“吾所欲城耳。城中无少长，即能东，吾亦谨兵，无令有伤去者。”城中争号曰“能解围即东。”其後取他城，尽如凉城之事，由此人人皆固生，无坚城意。自罗其策以来，为语相传尚近，柰何客独不闻其说乎？

岐、陇所以可固者，以陇山为阻也。昔其北林僻木繁，故戎不得为便道。今尽於斩伐矣，而蹈者无有不达。且又虚兵之号，与实十五。又有非战斗而役，入山林，伐麋鹿罴麝豪豕，是徭者居十之三。穷险障，剃繁取材，斤声合叫，不息於寒暑，是徭者居十之四。发蓄粟金缯文松大梓奇药言禽薰臭之具，挽辕於陆，浮筏於渭，东抵咸阳入长安，部署相属，是徭者居十之二。其馀兵当守烽击柝，昼夜捕候者，则皆困於饥寒衣食。或经时不赈，顾其心怨望幸非常，尚能当戎耶？是皆赖主上神圣，彼戎畏其化而不敢东刃。

今岐陇之土甚饶，而农食不充秕稗，衣结缕无帛布。其税租纳粟，官一而耗倍。细吏凭法而要赂，赂厚者虽逋亦宽之，粟虽後至，必亟与符；赂薄者或稽一日，即白吏笞之。粟当输则曰次当某人，又当某人，故有累日而不得倍数矣。其他征徭仿此。农尽所获，不能出其费，尚无不忍吏，是民由蓬息而处，又何聊生？今所患众多，其略可痛如此，长吏终不省，尚轻易之。噫！柰何为不困。


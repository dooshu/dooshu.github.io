○追树十八代祖晋司空太原王公神道碑铭

始祖无名，道之出也，曾孙有国，周之宗也。夫国有开必先，粤若后稷播种，蒸人乃粒，周之先也；积仁成德，积德成圣，以至文王周公，与天地合德，乃继为家圣焉。《周礼》《周易》与日月俱悬，允著为家法焉。开国德泽之源流，为国制度之本末，俾百世不易，万方日用，岂止三十代中八百年内而已。厥后子孙，因王显姓，始自四十一代祖周平王孙赤。其父泄，未立而卒。平王崩，赤当嗣，为叔父桓王林废而自立，用赤为大夫。及庄王不明，赤遂奔晋，晋用为并州牧。

自赤至龟八代，代牧并州。龟生乔，至文钊十六代，通前八代，代袭封晋阳侯。文钊生叔俊，叔俊生伯明，伯明生乇。乇河东太守征西大将军。乇生卓，卓字世盛，历魏晋为河东太守，迁司空，封猗氏侯。夫人河东裴氏，父仲贤，任雍州牧。卓翁年七十九，薨于河东。时属刘聪、石勒乱太原晋阳，不遂归葬，葬河东猗氏县焉。隋并猗氏为桑泉县，今司空冢墓在县东南解古城西二里，至今子孙族焉。

自古太原乡也，亦犹润州上元县有琅琊乡。后魏定氏族，佥以太原王为天下首姓，故古今时谚有“鼎盖”之名，盖谓盖海内甲族著姓也。我卓翁葬河东，子孙成族，间生将相，而太原之望，独不鼎盖河东著姓乎？况本支奕叶，金辉玉映，洪源长派，碧注清涟。袭官婚者，戚属兼之，澄而为止水；绝资荫者，徭税不暇，漫而为众流。隶军府而耳顺方免，负终身之耻；戍积石而万里交镇，有次死之苦。更接二京之庭，驱出九流之外。盖魏地狭隘，迫而使之然也。

开元中，左丞相张公说越认范阳封燕国公；大历初，左相缙叔越认琅琊封齐国公。且河东王承太原显望久矣，一旦为缙叔齐公没之，而望平沈也。如燕齐两公，皆名世大贤，社稷重器，尚尔为也，况中智以下薄俗者乎！

又见近代太原房谱，称显姓之祖，始自周灵王太子晋，琅琊房谱亦云太子晋后。且晋平公闻周太子生而异，使师旷朝周见太子，太子年方十五，旷谓太子色赤，太子谓旷曰“吾后三年上宾于帝，果十八而仙”。得不谓元精下降，全真上宾，则知年未十五，已是神仙矣。岂于三年之中，而始同凡有嗣息耶？是各为修谱者务神奇祖先，竞称太子晋后，不其妄欤！

凡称太原王者，无非周平王之孙赤之后，前已详之明矣。桑泉房隋奉朝请善翁，善之子聃子翁，官至开府仪同三司车骑将军河北道大总管，见《隋书》，墓今有碑，僧昙延有奇表，身长八尺，见《高僧传》，蒲州桑泉人也。或有《延公赞》曰：“德与天全，身居佛半。”桑泉房幽州都督元翁，广州都督方平翁，皆盛德光时；左补阙智明伯，户部员外郎岳灵叔，猗氏房右丞维叔，左相缙叔，俱伟文耀世。或有上缙叔诗曰：“朝朝廷左相笔，天下右丞诗人谓戏言，时称定论，虞卿房安西北庭二节度正见叔，武德冠时，如入仕朝廷，百舍或一；出宦州邑，十室二三。通文武举选，仅不比屋。有以见我卓翁积德积仁，垂不已之庆，流于无穷也。

然因官婚，或弃乡族，迷失宗望，亦往往而在。晋司徙昶翁诫宗人曰：“若结婚姻，如暴贵无识，猥富不仁，慎勿为也。”又诫曰：“勿三代不仕不学，不看客失婚无谱，不葬无坟墓，不修仁。若是恶事，三代皆沦小人也。戒之慎之。”

孱孙颜，由进士官历台省，除洛阳令，移典杭州，入大理少卿，拜御史中丞，出虢州刺史。尝叹大道久隐，浇漓时极，今于正经揭道字为志，于子史揭道字为翼，成五十卷行于代，建《轩辕黄帝铸鼎原碑铭》闻于朝。卓翁冢墓古有碑庙，直下宗子，四县离居，每年用正月七日一合来祭，干戈动来，废至今日。时方开泰，冀得复行。呜呼！魏之风俗，俭不中礼；周之子孙，日失其序。颜实永痛，力建丰碑，有四义焉：一归流遁者之心，二正迷宗者之望，三伏旌垂庆之德，四永铭储祉之仁。铭曰：

太原一宗，晋代三公。薨时世故，葬此河东。孙谋克著，祖庆所钟。显魂凛凛，遗冢崇崇。（谨案《蒲州府志》以此碑非唐人所作，云：“文中谓周平王孙赤，其父泄未立而卒，平王崩，赤当嗣，为叔父桓王林废之而自立。及庄王不明赤遂奔晋。求之传记事皆无有。且晋于是时献公未强，并州太原尚在狄地，况州牧之官始自汉世，安得晋于此时即用以为牧而先立此号？又谓自赤至龟八代，代牧并州，自龟至文钊十六代，通前八代，代袭封晋阳侯。语尤无稽。且太原乡牒其状乃颜所上，状称《冀州刺史碑》，乃云河东太守，状称卓在晋为司空河东太守，碑乃云历魏晋为河东太守迁司空，安有一人自述其先世而牾不合若此？又谓开元中，左相张说越认范阳封燕国公，大历初左相缙叔越认琅琊封齐国公，夫说与缙自以功名官位得封，初未闻越认之事，且公侯之爵亦非因越认门望可邀得者。”云云，其辨甚详，今登载原文，仍录辨语存证。）








◇答云法师书

孝绰和南。辱诲，垂示敕旨所答刘太仆思效启，义穷深远，语兼巧便，伏闻希有，身心踊跃。昔戈盾夹车，备不虞於周后；兵旗引驾，防未然於汉君。斯皆执心黄屋，瑞无绀马，事极寰宁之中，理隔天人之外。皇上自兹善觉，降迹阎浮，以住地之心，行则天之化。故能慈导三有，仁济万物，犹以发药未周，宝船不倦，解敛却盖，躬诣道场。瑞花承足，人观雕辇之盛，金轮启路，物睹重英之饰。显实开权，事均祗鹫，本无四畏，宁虑五怨。思效遂肤，引梁丘随敛之说，日殚触瑟之辞，何异回龙象於免径。注江海於牛迹，圣旨殷勤，曲相诱喻，岂直净一人之垢衣，将以破群生之暗室。弟子世传正见，幼睹真言，但惑网所萦，尘劳自结，微因宿植，仰逢法教，亲陪宝座，预餐香钵。复得俱听一音，共闻八解，庶因小叶，受润大云。猥蒙开示，深自庆幸，不胜欢喜，略附陈诚。刘孝绰和南。（《释藏策》五，《广弘明集》二十八上。）


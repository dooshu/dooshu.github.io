送荣礼丞赴宋都序

鴈池，国东之巨屏也。天启我祖，封于商丘。玄德升闻，乃授周禅。既建大号，斯为名藩。必求亲贤，用钖茅土，重始封也。今上嗣统以来，或以儒官承其乏，系于才而不系于位矣。故朝之能臣相望前后。盖孟诸域中之大薮，征赋寔繁；汴流，天下之通津，漕运斯在。不有余及，孰能厘之。端拱元祀春二月，诏以曲台丞荣公出莅于宋，旌汶阳之善政也。公之文行门地，吾侪仰之，吾君知之。是以丑牓之中，擢进士第者，有四人焉。父子兄弟，灿乎士林。昔社正伦，一家三秀，当时犹称为盛。方我茂族，不其远哉！是行也，宋居其泰乎！青门晓晴，皇华启行。隋岸柳翠，浚效草平。驾𬴂𬴂之四牡，别峨峨之五城。抚临近辅，利泽编甿。君之望也，公之职也，可不勉哉。











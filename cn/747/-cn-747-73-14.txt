○彗星再见修省诏

上天盖高，感应必繇乎人事；寰宇虽广，理乱尽系於君心。从古以来，必然之义。朕嗣膺宝位，十有三年，常克己以虔恭，每推诚於庶众，将以导迎休应，渐致雍熙。期克荷於宗祧，思保宁於华夏，而德有所未至，信有所未孚，灾气上腾，天文谪见，再周期月，重扰星躔。当求衣之时，睹垂象之变，兢惧惕厉，若蹈泉谷。是用举成汤之六事，念宋景之一言，详求谴咎之端，采听消禳之术。必有精理，蕴於众情，冀屈法以安人，爰恤刑而原下。

应京城百司及诸道州府十一月八日已前见禁囚徒未经敕断者，犯死罪并降从流，流已下递减一等。其十恶及谋杀人劫盗贼，并官典犯赃，不在此限。诸道今年遭水及蝗虫州县人户等，宜委观察使与州县长吏计会，精加察访，勿惮奏论。诸道所有进献时新，委中书门下更点勘撙减，以称朕意。京畿之内，百役繁兴，欲其阜安，切在优恤。其今年二月二十五日敕，赈贷诸县百姓粮种粟八万四千九百七十八石，如闻数内半是义仓斛斗，此乃救灾之备，丰年自合收积，其馀有户部管系者，并且停徵，以俟来岁。畿内诸县，应有开成元年以前诸道逋欠，并宜放免。仍委度支与府司同简勘闻奏。如是官吏破用，不在此限。皇太子葬事，卜日稍近，但令粗及礼制，不必过务虚仪，以涉繁冗，则须裁减，冀无害物，夫岂伤恩。易定两州，地里深阻。近者守臣丧没，军中初有异图。累遣诏书，申明事理。革心迁善，章表继来。张元益出定州后，应是初扶树元益有违朝旨者，自将校至於官健，委节度使安行慰谕，并经放释。如或辄相告讦，却以其罪罪之。冀使藩方，永无疑惧。文武百僚及诸色人，有能通达刑政之源，参考天人之际，随在各上章疏，指言得失，乃至彻乐减膳，抑亦旧章，便当内自指挥，不复更形纶翰。宣示中外，宜体至怀。


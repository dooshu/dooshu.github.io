雨宿南昌携具与商贤伯调伯玑小饮客舍伯衡宪副适至同限七虞得二十四韵

天地酣歌短，文章会合殊。
避人开惨淡，得友失艰虞。
岸滑愁官舫，尊移就客厨。
立谈良款款，小酌太区区。
竹外求羊径，林间嵇阮徒。
冰盘荐樱笋，香饭煮雕胡。
忽有高轩过，重教浊酒沽。
倒衣欢造次，入坐乱喧呼。
诗思春江阔，灯花午夜徂。
沙寒沉野鹜，风急噪城乌。
屈宋同骚屑，曹刘定有无。
阁中招帝子，阶下走天吴。
拙宦生涯见，穷交骨髓枯。
心情难木石，词赋岂泥涂。
倚马看君笔，雕虫悔故吾。
奔腾从日月，去住总江湖。
榻继陈蕃下，官将梅尉俱。
深杯疏礼法，雄辩捋髭须。
雨细侵朱槛，星昏隐碧梧。
风烟数子在，户牖百灵趋。
送老凭书帙，忧时缺唾壶。
隋珠好相赠，莫厌卧菰芦。



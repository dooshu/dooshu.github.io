○请定文武官朝参不到罚例奏（显德五年闰七月御史台）

文武百官每日赴朝参不到，如是常朝不到，於本官料钱上每贯罚钱十五文。如是内殿起居，入ト行香，出城众集，及非时庆贺，御殿（阙）行参不到，并是倍罚。台司先榜幕次，晓示本官，限三日外即牒三司克折。如有故曾陈牒，即将领由呈验。又十六愆条，准元和二年十二月内御史台奏，文武常参官准乾元元年三月敕，如有朝堂相吊慰、相跪拜，待漏行立失序，谈笑喧哗，入衙内执笏不端，行立迟慢，至班列行立不正、趋拜失仪、拜跪不俯伏、舒脚穿班仗、出门不即就班、无故离位、廊下食行坐失仪、拜起无度、抵夜退朝不从正衙门出、非公事入中书，每犯者夺一月俸。今商量比旧条各减一半；如所由指挥，尚或抵拒，即准旧例录奏贬降。








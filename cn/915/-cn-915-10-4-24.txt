◇清文案诏（太建十一年五月乙巳）

昔轩辕命于风后力牧，放勋咨尔稷契朱武，冕旒垂拱，化致隆平。爰逮汉列五曹，周分六职，设官理务，各有攸司，亦几期刑措，卜世弥永，并赖群才，用康庶绩。朕日昃劬劳，思弘治要，而机事尚拥，政道未凝，夕惕于怀，罔知攸济。方欲仗兹舟楫，委成股肱，徵名责实，取宁多士，自今应尚书曹府寺内省监司文案，悉付局参议分判，其军国兴造徵发选序三狱等事，前须详断，然後启闻。凡诸辩决，务令清，约法守制，较若画一，不得前後舛互，自相矛，致有柱滞，纡意舞文，纠听所知，靡有攸赦。（《陈书·宣帝纪》）


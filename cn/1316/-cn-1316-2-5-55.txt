朱代巡判告酷吏

安仁县丁启，

「状告为虎吏嚼民事：刁奸赵良，钻克刑房，瞒官作弊，勒骗民财，家成金穴。旧因仇贼诬扳，发系深狱，夜半提监，苦刑私拷，勒银五十两。活罪家贫，卖产跪送二十两，嗔少掷地。再鬻雏年儿女，凑数买命，凭李▉过付。切今男奴女仆，骨肉惨分，田地无存，父母狼狈。乞台剪恶追赃。上告。」

朱代巡批：

「赵良以刑房酷吏，侮弄笔刀，瞒官作弊，倘所称生民蟊贼非耶？丁启旧系仇贱，诬扳既无赃证，合行释放。乃夜半提监，索银五十两，胡为者也。夫以一冤狱而索银五十，若脱罪百余，银曷胜纪！是以刀笔为孤注，罪人为奇货，而家藏金穴或不诬矣。赃既有指，恶已贯盈，合配要荒，扑杀此獠。」


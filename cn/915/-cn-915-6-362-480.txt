○山海经图赞上



谨案，隋唐志，山海经图赞二卷，郭璞撰。玉海引中兴书目云，山海经十八卷，郭璞传，凡二十三篇，每篇有赞。近代惟明道藏本有赞，起卷一止卷十三，而卷十四大荒经以下赞阙，其见存者，次第与经文不尽合。又中山经有太室山腾蛇二赞。审观是尔雅赞。又中山经鬼草赞见《御览》四百六十九，藏本无。又郭注中铭曰云云，与群书所引赞同，是铭即赞。而藏本东山经蜚赞与注中铭及广韵八未所引之赞绝异。又中山经踵赞与注中铭亦绝异。是藏本或经改补，非但脱阙。又晋时张骏亦有图赞，是《御览》九百三十九，或藏本杂以张赞，亦未可知。今从各书写出六十七片益以藏本，共得二百六十六篇，依经文先後编次之，仍依隋唐志分为二卷，就中尚多舛误，无从考定也。




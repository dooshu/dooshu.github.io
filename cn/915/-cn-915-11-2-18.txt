◇行庆赏诏（延和元年正月）

朕以眇身，获奉宗庙，思阐洪基，廓清九服。遭值季运，天下分崩。是用屡征，罔或宁息，自始光至今，九年之间，戎车十举。群帅文武，荷戈披甲，栉风沐雨，蹈履锋刃，与朕均劳。敕神之助，将士宣力，用能摧折强竖，克翦大憝。兵不极武，而二寇俱灭，师不违律，而遐方以宁。加以时气和洽，嘉瑞并降，遍于郡国，不可胜纪，岂朕一人，独应此，斯亦群后协同之所致也。公卿因兹，稽诸天人之会，请建副贰。夫庆赏之行，所以褒崇勋旧，旌显贤能，以永无疆之休，其王公将军以下，普增爵秩，启国承家，修废官，举俊逸，蠲除烦苛，更定科制，务从轻约，除故革新，以正一统。群司当深思效绩，直道正身，立功立事，无或懈怠，称朕意焉。（《魏书·太武纪》上）


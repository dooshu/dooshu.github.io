【鸿鹄】

〖《乐府诗集》作楚歌。〗

〖《汉书》曰：上欲废太子。立戚夫人子赵王如意。汉十二年。上从破布归。疾益甚。愈欲易太子。及宴。置酒。太子侍。四人者从太子。年皆八十有馀。须眉皓白。衣冠甚伟。为寿已毕。趋去。上目送之。召戚夫人指视曰：我欲易之。四人为之辅。羽翼已成。难动矣。戚夫人泣涕。上曰：为我楚舞。吾为若楚歌。歌曰：〗

鸿鹄高飞。一举千里。羽翼就。横绝四海。横绝四海。又可奈何。虽有矰缴。尚云。安所施。

（〇《汉书》张良传。《史记》留侯世家。《书钞》一百六。《白帖》二十九。历世《真仙体道通鉴》十。《乐府诗集》八十三。《文选》补遗三十五。广《文选》十四。《诗纪》一。〇逯案。《白帖》所引有兮字。更合楚歌体。其所据书。当为《楚汉春秋》。史通曰：刘氏初兴。书惟陆贾而已。子长述楚汉之事。专据此书。然观迁之所载往往与旧不同。如郦生之初谒沛公。高祖之长歌鸿鹄。非惟文句有别。遂乃事理皆殊云云。可为确证。）


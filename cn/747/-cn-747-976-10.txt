○对举抱瓮生判

〈河南东持斧举抱瓮生，或告云矫。州科生妄罪。不伏。〉

世道交丧，文质平易，朴略之绪，眇焉不逮。混沌之萌，去之弥久，眷言持斧，庀我王职。将镇风化，是旌汉阴。孑孑干旄，虽得诗人之咏；悠悠抱瓮，仍昭孔父之责。或者之告，不其宜乎？假修之名，於是验矣！然刑克以当，遁真成肥。甯越尚不致科，巢父如何诘罪？免夫度外，窃以为得。


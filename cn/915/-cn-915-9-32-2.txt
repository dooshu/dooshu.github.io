◇四时赋

北客长欷，深壁寂思。空床连流，圭窬淹滞。网丝蔽月，青苔绕梁。春华虚艳，秋日徒光。临飞鸟而魄绝，视浮云而意长。测代序而饶感，知四时之足伤。若乃旭日始暖，蕙草可织；园桃红点，流水碧色。思旧都兮心断，怜故人兮无极。至若炎云峰起，芳树未移；皋兰生坂，朱荷出池。忆上国之绮树，想金陵之蕙枝。及夫秋风一至，白露团团；明月生波，萤火迎寒。眷庭中之梧楸，念机上之罗纨。至於冬阴北边，永夜不晓。平芜际海，千里飞鸟。何尝不梦帝城之阡陌，忆故都之台昭。是以轸琴情动，戛瑟涕落。逐长夜而心殒，随白日而形削。故秦人秦声，楚音楚奏。闻歌更泣，见悲已疚。实由魂气怆断，外物非救。参四时而皆难，况仆人之末陋也。（《本集》，《艺文类聚》三引夏、秋、冬三条。）


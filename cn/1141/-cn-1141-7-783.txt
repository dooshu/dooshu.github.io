塞翁行赠吴岱观

塞翁昔住西湖畔，万顷琉璃堆几案。
塞翁忽作秦川客，万里间关青鬓白。
作客差同杜老时，分符正值关西饥。
官舍数椽邻鬼火，边城百雉啼寒鸱。
三川小路新通蜀，轮蹄日夜相奔属。
厩中十马九马死，倌人走卒吞声哭。
绘图请命几沾衣，折腰早放渊明归。
诸边历尽黄沙戍，五月亲看积雪飞。
此地古称同谷县，子美哀歌泪如霰。
解绶还能筑草堂，题诗重为开生面（君修葺杜工部草堂，邑人有记。）。
翁归自笑称塞翁，芒鞋布袜随西东。
古来得失皆偶尔，且作逍遥河上公。



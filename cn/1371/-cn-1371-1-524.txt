春日

迟日园林尝煮酒，和风庭院新丝。



已过燕子穿帘後，又见鱼上市时。



排闷与儿联小句，破闲留客战枯棋。



残年自觅安排处，除却归休总不宜。

春日

方池潋潋碧波平，曲径纤纤细草生。



席地幙天君但醉，苦无多日是清明。

春日

春来日日困春酲，徂岁如驰得我惊。



山寺馈茶知谷雨，人家插柳记清明。



登阶勃窣晨鸡老，侵路纵横野草生。

堪叹筋骸犹健在，强随丁壮事深耕。

春日

冷饼细生菜，老翁殊未衰。



仍寻旧旛胜，一笑伴诸儿。



春日

车马闲中绝，衣襦病後宽。



改诗消昼永，赊酒敌春寒。



柳细搓虽似，花新染未乾。

归鸿与来燕，各自管悲欢。



春日

节节足足雀噪檐，朱朱白白花窥帘。



坐旁设酒随时饮，床上堆书信手拈。



寓世无求犹役役，杜门不病亦厌厌。



春浓日永有佳处，睡味著人如蜜甜。



春日

平生过眼万芳菲，晚景收心与世违。



枯槁形骸元自瘦，膏腴田土为谁肥？



春日

巷口东风吹酒旗，老人也惜早春时。



雨来三日泥没踝，过尽梅花浑不知。

春日

雪山万叠看不厌，雪尽山青又一奇。



今代江南无画手，矮牋移入放翁诗。



春日

怕见公卿嬾入城，野桥孤店跨驴行。



天公遣足看山愿，白尽髭须却眼明。

春日

桃花轻薄柳花狂，蛱蝶翩翩燕子忙。



惟有龟堂无一事，闭门白日不胜长。



春日

老夫一卧三山下，两见城门送土牛。



贫舍春盘还草草，暮年心事转悠悠。

湖光涨绿分烟浦，柳色摇金映市楼。



药饵及时身尚健，无风无雨且闲游。



春日

久抛朝帻嬾重弹，华发萧然二寸冠。



不恨凄凉侵晚境，犹能语笑向春盘。



银杯酒色家家绿，篛笠烟波处处宽。



一片梅花无复在，却嫌新暖换余寒。



春日

开尽梅花柳渐青，东风又满会稽城。

放翁晨起有佳思，娅奼林莺初试声。


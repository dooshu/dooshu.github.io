【杨柳歌】

河边杨柳百丈枝。别有长条宛（本集作□。文苑作窈。）地垂。河水冲激根株危。（文苑作色。注云。疑作危。）倏忽河中风浪吹。可怜巢里凤凰儿。无故当年生（文苑作老。）别离。流槎一去上天池。织女支机当（文苑作应。《诗纪》云。一作将。）见随。谁言（文苑作信。）从来荫数国。直用东南一小枝。昔日公子出南皮。何处相寻玄武陂。（文苑此句在支韵句下。）骏马翩翩西北（诗集作四牡。）驰。左右弯弧仰月支。连钱障泥渡水骑。白玉手板落盘螭。君言丈夫无意（文苑作志。）气。试（文苑作为。）问燕山那得碑。（文苑作知。又此上二句在璃韵下。）凤凰新管箫（文苑作箫管。）史吹。朱鸟春窗玉女窥。衔云酒杯赤玛瑙。照日食螺紫琉璃。百年霜露奄离披。一旦功名不可为。定是怀王作计误。（文苑作媸。）无事翻复（文苑作覆。）用张仪。不如饮酒高阳池。日暮归时倒接□（诗集作离。）武昌城下（文苑作南城。）谁见（文苑作可。）移。官渡营前那可（文苑作得。《诗纪》云。一作得。）知。独（文苑作尚。）忆飞（文苑作落。）絮鹅毛下。非（文苑作无。）复青丝马尾垂。欲（文苑作共。）与梅花留一曲。共将（文苑作在。）长笛管中吹。（○本集二。庾开府诗集上。《诗纪》百十四。又文苑英华三百三十七引枝、垂、危、吹、儿、离、池、随、枝、驰、支、陂、吹、窥、璃、知、披、为、仪、移、知、垂、吹二十三韵。）


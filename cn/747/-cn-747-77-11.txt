○答宰臣上尊号第五表批

前览四表，报皆一词，可谓君臣之义至矣，天人之理尽矣。朕辞益固，情益坚，诚献可之不移，奈虚美而难处。山虽崇而降地，《易·象》明言；海虽王而下川，元元深旨。文王以小心事帝，虞舜以恭己临人，铭盘取励於殷汤，欹器戒盈於周庙。皆以畏惕而自警，不闻满足而虚尊。卿等以塞北平胡，山东殄寇；韬兵偃武，铸戟为农；郊天之年，瑞雪清路；册号之夏，嘉雨灭灾；毁摩尼坏法之邪，荡并寇乱常之暴：比皆上元厌祸，宗社储休。至於刑政克明，文武具举，年登适臻，其气顺俗阜，实自於官修。内承宰辅之力，外尽藩侯之力，余虽垂拱，且有何功？况臻鸿徽，万非称德，既频推美，何以当之？然礼贵从人，事难徇志，祗循前训，允遂群情。殊不自安，谅非纵欲，勉尔所请，深用愧怀。


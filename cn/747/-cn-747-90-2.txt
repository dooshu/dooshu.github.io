○削夺李罕之官爵制

朕闻君天下者先赏而后罚，立教化者贵德而贱刑，其或道之以爵而不劝，是禀匪人之性，岂悛不救之谋。虽军旅屡兴，有惭区宇，而干戈勿用，何去顽嚣？邢磁洺等州节度观察处置使金紫光禄大夫检校司徒同中书门下平章事守邢州刺史上柱国陇西郡王食邑三千户李罕之，闾阎下品，窟穴微生，凭厉气以感时，依凶徒而干纪。剽劫郡县攘害蒸黎，水绝安流，陆无砥道。先皇帝舍於斧锧，委以招修，唯闻屠伯之名，宁有字人之称。而双擅离河内，窃据东郊。谿壑贪心，涸伊瀍面不润；乌鸢利觜，啖郏鄏以成空。旋逃原野之诛，还聚萑蒲之众。时以上京初复，群情未安，宥十死之正刑，委三城之重地，仍国相印，俾耀兵权，冀怀再造之恩，就戢无厌之暴。而乃复招逋逸，辄留贡输，始则结王友遇而寇攘，终则投李克用而侵轶。且山北以邢、洺为要害，尔则引戎马以屠攻；洛京以怀、孟为咽喉，尔则肆爪牙而搏噬。谓其当路，终可欺天，不知祖宗垂休，祐予缵继，中外陈恳，成我荡平。专攻之令才行，同德之捷已献，度其鼎斧，无一安存，降以丝纶，用彰攻伐。其李罕之在身官爵，并宜削夺注毁，委招讨使宰臣张濬、（阙）骆全雍悉加存恤。呜呼！祸福无门，惟人自召。尔为将相而不能全身，尔授旌旗而翻行起乱，罪在册府，朕安敢私。凡百同盟，共惩始祸，布告中外，咸使闻知。


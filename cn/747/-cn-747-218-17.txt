○为百官贺千叶瑞莲表

臣某等文武官若干人言：伏奉恩旨，垂示臣等千叶瑞莲。观其绿裹红葩，缃茎素萼，露摇珠点，霞拆金须。百星交映，羽盖张而一色；万目齐明，车轮合而千状。谓翔鸾之欲舞，若群之并飞峰形耸而半天，石势蹲而临海。冲气积其下，惠风流其上，服之可以登仙，采之可以驻寿。虽复释梵天王之国，千影离娄；善住天子之池，双辉烁烂：校之今日，未可同年。臣等谨按《华严经》云：“莲花世界是卢舍舟阝佛成道之国，一莲花有百亿国。”《无量清净经》云：“无量清净佛七宝池中生莲花上。”夫莲花者，出尘离染，清净无瑕，有以见如来之心，有以察如来之法：道之行也，曾不徒然？伏惟天册金轮圣神皇帝现此妙身，当兹巨瑞，符契冥合，影响不差。有百亿国，无量清净者，天意若曰：护苏蚁结，默啜蜂飞，闻鼓な而革面，望旌旗而悬首，指挥而边境获安，高枕而中国无事。风行电扫，纳噍类於百亿之区；雾廓尘销。反游魂於清净之域：深仁所及，不亦宏哉！臣等滥奉朝恩，亲披瑞牒，非常之贶，旷古未闻，殊特之珍，历代一见，手舞足蹈，倍百常情。无任庆跃之至，谨诣朝堂奉表陈贺以闻。


佟汇白中丞僻园

其一


中丞开别业，选胜古长干。
树老柴门窄，泥香屐齿乾。
置亭招弈客，斸笋税园官。
坐爱江天晚，斜阳独倚栏。

其二

冶游喧士女，车马竹林西。
路傍蒹葭入，行因蛱蝶迷。
远山青不断，芳草绿初齐。
比舍饶新酿，清樽处处携。

其三

画廊标物外，那复似人间。
石色连松影，波光乱竹斑。
巢云多鹳鹤，佐酒出鲂鳏。
况值初弦月，高歌未拟还。

其四

忆昔山阴道，扁舟到寓园。
侧看岩际屋，直似画中村。
胜赏今难再，风流此尚存。
由来歌舞地，应在谢公墩。


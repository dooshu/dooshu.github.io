载驱

四章，章四句


首章讲：此诗刺文姜也。意曰：





载驱薄薄，簟茀朱鞹。

载驱，驾车以行。薄薄，车行声。簟，方文席。茀，车蔽。朱，朱色。鞹，去毛之皮。齐子乘车以行，将以会齐侯也。但见载驱之声薄薄，其急疾矣。簟茀朱鞹，仪卫其可观矣。





鲁道有荡，齐子发夕。

发夕，即起行。鲁道有荡之上，齐子由之发夕而离其所宿之舍，夫何为哉？不过为淫纵之行耳。

二章讲：





四骊济济，垂辔沵沵。

骊，马色。齐子驾马以行，将以会齐侯也。但见四骊之马，济济然其美矣，下辔之垂，沵沵然其柔矣。





鲁道有荡，齐子岂弟。

齐子，文姜。岂弟，乐易之容。鲁道有荡之上，齐子岂弟以行，而无忌惮羞愧之意，亦独何哉？盖不复知有人间可耻之事者矣。

三章讲：





汶水汤汤，行人彭彭。

行人，行道之人。汶水汤汤而盛矣，行人彭彭而多矣。





鲁道有荡，齐子翱翔。

齐子，文姜也。翱翔，游适之意。鲁道有荡，固行人属目之地也。齐子乃翱翔于斯而来齐焉，盖腼然无所用耻矣，宁知有行人之多之足畏哉？

末章讲：





汶水滔滔，行人儦儦。

汶水滔滔而流矣，行人儦儦而众矣。





鲁道有荡，齐子游敖。

齐子，文姜也。游敖，自恣之意。鲁道有荡，固行人共由之地也。齐子乃游敖于斯而来齐焉，盖恬然不以为耻矣，宁知有行人之众之足惮哉？






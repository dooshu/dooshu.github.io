纂修书成辞恩命疏


昨奉圣谕，以皇祖《实录》书成，命臣等撰敕加恩监修、总裁官。臣自以官品已极，涯分久逾，不敢再叨。谨钦遵，将英国公张溶并同官二臣，拟敕上进。兹该文书官邱得用口传圣旨：“皇祖四十五年《实录》，字字句句都是先生费心看改几次，我尽知道。先生恩该首加，却怎的不拟这敕？着令改拟了才行。钦此。”

臣恭闻宠命，愧惧交并。追惟我皇祖世宗皇帝《实录》，自先帝嗣统之初，已即降纂修之命。一向因循废阁，竟未脱稿。迨臣当事，始定为章程，严其期限，然后责成有据，端绪可寻。其中编摩草创，虽皆出于诸臣之手，然实无一字不经臣删润，无一事不经臣讨论。既更定其文义，复讐校其差讹。穷日逮夜，冒暑凌寒，盖五年于兹，而今始克就。鞭驽策蹇，宁靡寸劳？况书成加恩，累朝彝典。皇上按故事，录微劳，臣即循例仰承，亦岂得为溢滥？但臣有匹夫微志，硁硁欲以自遂者，向已屡控宸严，兹敢再陈素悃。

臣以羁单寒士，致位台鼎。先帝不知臣不肖，临终亲握臣手，属以大事。及遭遇圣明，眷倚弥笃，宠以宾师之礼，委以心膂发之托。渥恩殊锡，岂独本朝所无，考之前史，亦所希觏。每自思惟，古之节士感遇知己，然诺相许，至于抉面碎首而不辞，既已存亡死生矣，而犹小矜其能，不食其报，况君臣分义，有不可逃于天地之间者乎？用是盟心自矢，虽才薄力僝，无能树植鸿巨，以答殊眷，惟于国家之事，不论大小，不择闲剧，凡力所能为、分所当为者，咸愿毕智竭力以图之。嫌怨有所弗避，劳瘁有所弗辞，惟务程功集事，而不敢有一毫觊恩谋利之心。斯于臣子分义，庶乎少尽云尔。故自皇上临御以来，所加于臣文武录荫，不啻四五矣，而臣皆未敢领。昨以九年任满，皇上欲授臣以三公之官，给臣以五等之禄，臣亦恳疏陈辞，必得请而后已。岂敢异众为高，以沽流俗之誉哉？盖素所盟誓者至重，不敢自背其初心故也。

近年以来，君臣之义不明，敬事之道不讲。未有尺寸，即生希冀；希冀不得，辄怀觖望，若执左契而责报于上者。臣窃非之，每欲以身为率而未能也。今乃以楮笔供奉之役，即叨横恩渥泽之施，则平日所以劝勉诸臣者，皆属矫伪，人谁信之？此臣所以展转思惟，有不能一日自安者也。

臣闻人臣事君，无隐情，无二辞。今臣所言，皆已真吐肺肠，辞理俱竭。藉惟皇上复申前命，臣亦不过再执此辞。而章奏屡腾，言语烦渎，非皇上以手足腹心待臣之义也。万仰圣慈俯鉴愚衷，特赐停寝。俾臣微志获伸，虽疏食，没齿有余荣矣。所有改敕一节，万不敢拟，谨将原稿封进。伏乞圣裁施行。

（万历五年八月二十一日，奉圣旨：卿社稷大功，不止纂修一事，乃屡辞恩命，逊美弗居。览奏，真忠大义，深激朕衷。特允所辞，以成卿劳谦之美，风激臣工。仍宣付史馆，昭垂万世。该部知道。钦此。）






○海上事宜議 【 日本貢市】

吾浙初設巡撫、或人間曰國家設官、恒有定制、何巡撫昔無而今有、朝進議而夕俞　旨耶、海石子曰、是議非始於今也、嘉靖八年、有奏楊子宜設總督武臣、兩浙宜設巡撫文臣、其時巳得　旨、推舉才望謀勇、文武大臣矣、後江淮開建督府、而浙撫獨寢、至今復舉行耳、或曰、浙何為而設廵撫也、海石子曰、為海寇也、先朝無論、在嘉靖中、御史王化等、屢有海寇殺官之奏、其為患久矣海故有漳州賊、崇明賊、獨倭奴為害最大、倭奴自漢靈帝、始通中華、至唐咸亨賀平高麗、稍習華音、惡其名不善更號日本史載其日出處天子。致書日沒處天子。倔強如此。或曰倭奴何以寇也、嘗攷唐宋史、倭奴雄據海島、伏屬拘耶韓等國、凡百餘、尊倭為大倭王、其地無良田可耕、漁海自給、又乘舟南北市糴、其土墳壚、有金玉而無陶冶、屋覆不以瓦仰中國之潤土、為陶為竈、其嗜中國物、猶西番之嗜茶也、西番不得茶、必寇掠、倭奴亦假寇通商、始得所欲、否則沿海為寇、勢所必至也或曰、吾嘗觀史、唐宋以來、但修貢而不聞寇抄、中國亦加優卹、不為防禦、如漢賜以印綬、魏封親魏倭王、晉使都督百濟等六國、唐賜燕麟德殿、授使臣官左補闕或賜書籍佛經、自宋雍熙至嘉定、貢使不絕、時或失風、詔給常平米錢贍飬、何嘗為寇而防之哉、元初嘗入寇、世祖諭之不從、命范文虎等、率舟師十萬討之、盡沒五龍山下、終元世為寇橫甚、何也、海石子曰、是有說也、唐宋以來。倭奴利吾華物。故修貢也勤。元為海運倭奴刼掠運舟。巳滿其欲。奚藉貢市乎。是宋以前。我執其利柄而彼求之元之時。彼乘其利便而每為我患故寇不在唐宋而在元也。或曰、國初以來百夷效順、何為倭奴獨梗、海石子曰、洪武間、亦海運以濟北伐之師、永樂初、海運凡十有三舉以給遼東、惟我運於海。故彼寇於海。丘?王爫曼?臺嘗言自宣德以來、倭患巳少、惟運從內河。而寇無所利。此其所以少也。或曰、吾聞倭之寇浙屢矣。故國初遣信國湯公、築登萊至浙、沿海葢五十九城、而寇掠不撤、至後乃少、何也、海石子曰、此不足驗罷海運之故哉、永樂巳前、屢寇不止、宣德而後、僅一寇耳、自後求貢不絕、葢非貢則不能得所用之物。其意誠不在貢而在商也。或曰、倭奴之貢、在洪武巳遣僧奉表稱臣矣、此言宣德者誤也。海石子曰、吾非謂貢始宣德以後也。葢永樂以前之貢。假貢以觀虛實因為寇也宣德以後之貢。假貢。以通商賈非為寇也故洪武奉表之時、貢方入、巳掠溫州、其後或貢無表文、安置其使于川陜番寺、又嘗與胡惟庸交通謀不軌、祖訓云、日本雖朝貢、暗通奸臣、故絕之、是永樂以前之貢意在寇也又侍郎楊守陳曰、倭夷變詐兇虐、時以刀扇小物、褻凟　天朝、矢?見牟大利、不當與之通好、是宣德以後之貢意在商也或人乃悟曰、倭本欲通貢非利寇畧徐文定亦詳言之矣運於海倭、假貢而為寇。罷海運、倭緣貢以求商。情較然伏、商亦可通否乎、海石子曰、難言也、謂可通則　祖訓嘗絕之矣。謂不通則洪武末年許令十年一貢。永樂初　賜日本王印誥。許之通融。或二三年。或五六年入貢矣。且松江寧波、先曾各設市舶、市舶者、與夷舶市也、然則貢而商亦國制所許也或曰、胡兩市舶今無一耶、海石子曰、史言松江宋建市舶司、元有市船務、國朝為市舶監在瑁湖之北、後以官多民擾罷之、而併於四明市舶、四明者、寧波也、嘉靖二年、市舶內官、陰為瑞佐嚮道、是市舶首尾為始禍、故四明市舶廢、或曰、市舶廢、是不許其貢而商矣、海石子曰、嘉靖四年、　敕給事中勘報倭情、巳奉　明命、許復洪武十年一貢之例矣。非終拒之也。且市舶之廢、非絕其來商、乃慮市舶之為禍始也、使監舶得人、彼貢而商焉、互市而兩利焉。海儆消而夷禍息、非地方之福乎、况廵撫之設、誠非無意、將俾之迎遵　國典、俯察時宜、杜其釁于無形耳、或曰、嘗覽海經、南自汀漳、北抵登萊、沿海之區、皆可駐舶、何必寧波、海石子曰、攷之倭奴貢道、唐天寶以前、率由百濟新羅。入山東境、自倭與新羅讐殺。乃不北而南。由明越州矣。又山川畧中。載永樂時、所封壽安鎮國山、與四明相值春時東風便帆、直抵寧波境為便、聞之海濱人云江淮未設總督。海商或由海門入建業。潛相貿易。今江上有操江中丞。廵江有兩御史、海口有總督太倉有兵憲、彼勢自密、故必之寧波、今浙復專設廵撫、防範甚周、吾恐兩浙地、奧區僻徑、可通舶賈者、能保其不乘我無備而肆擾乎。葢倭既仰籍華物。必資商為利貢限十年彼不能待也。諺謂閏月風便舶至、非閏月風便、三年一閏、彼適來、正其候耳、况華人亦利其貨、交相覬覦、而時禁特嚴則旁蹊曲徑、濳相勾引、勢在必然、奸人乃或從中梗之、官不達其利害、而摉治稍急。彼欲脫身以解。必至弄兵。沿海之憂方大耳。往年大同甘肅之變。皆措置失宜以至潰决。正德中兩河流賊。彼寧不畏死而甘禍哉。幾事不察。釀成大患。或曰、似此、將何道而可、海石子曰、在自治耳、必也申明法紀、禁絕通番之人、杜塞勾引之路、若彼稱貢而來、縱不合十年之期、挈重貲涉溟濤、無復回之理、况內地所需、亦有必仰之物、昔韓昌黎送海州刺史、有曰、海外之國、馭得其道。處中其情。則夷賈之貨。皆可為中華用。而海上之患。亦可濳消。今日之計。在廵撫大臣。知我知彼。識其機宜。而善應之耳。況　國家如天之覆。於外夷未嘗拒之。遼東朵顏諸衛。三年入貢。容其貿易。而西番如吐魯番等。來朝。得十日平市於京師。何獨東海之夷。必拒之耶。况　祖訓絕之、謂其暗通奸臣、將圖不軌、今不設丞相。寧有惟庸之奸。如以市舶既革為疑則又非互市之故也考之正德中、市舶內官。暗通宋素卿等。受寶賄以萬計。且內通劉瑾。欲勾外夷逞侮。而嘉靖中復激忿宗設。殺總督武臣。皆閹人之階禍耳。今　聖明當陽。百僚奉法。何虞一醜夷之交市為。或曰、是固然矣、慮貴十全、今欲善圖其後、使彼不敢逞、而我無虞其害、何道致之、海石子曰、有二說焉一論彼國不得各道爭貢一論海上近舶之家不得冒利啟釁是也。倭國有七道。道各統郡數十。倭王政令行。則不敢擅求貢。自原義植主國。幼冲無道。勢不能制。遂令各道強請勘合。爭先求貢。及抵寧波。互相詆毀求勝。致屠戮釁開、而兵戈貽害。今當諭彼照先年各道輪貢不得交爭違者照洪武事例。卻其貢物。安置其使於川陜則禍端可息矣若彼沿海之奸。嗜利無紀。必投埶豪之家以為奧主。始則誘賖舶貨既而不償。又謬托貴勢。轉輾相蒙。激其憤怒。必也嚴憲典輒擅通番之禁。督廵司下海捕緝之條。方番舶之至。必報官閱視。方得議估。既入其貨。立限以償凡勢要之家。不得投托。務選謹厚之人。自顧家身者。乃得與之交易。則狡猾失勢。當自歛戢。如此則無永樂以前之患且舶舡不許入港令彼不得覘我虛實市易之際。差官檢押。不得乘機虧負。如此。華夷各獲其利。釁何自生或曰、誠如所論則不惟杜禍萌、且各受益、何也、限以十年之貢。既不拒夷人嚮義之心。而彼國亦不數數勞費。一利也。抑其爭貢之端。既以禮義治彼。又以尊嚴事我。二利也倣國初市舶之意。而不絕其情。在我則以通夷方之百貨。在彼又以慰仰藉之貪心三利也。於是海石子曰然、

皇明經世文編卷之二百十四終








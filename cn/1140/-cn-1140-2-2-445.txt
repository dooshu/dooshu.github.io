陈说岩掌院以太夫人忧归泽州

登朝二十载回首怅孺慕曰有北堂亲倚闾髪垂素主恩良不訾返哺义难顾凭高怀子舍一喜百回惧揽涕今西奔凛凛岁云暮郁纡风木悲崎嶔氷雪路相送不能言踟蹰泣如雨

二

策足临高衢壮盛好骋力秉德既不回百尔恊贞直耿介见篇翰湛深资衮职咫尺接纶扉衔悲去京国天路阻且悠海陬烽未息侍从惟端人八方消反侧良时古所难灵曜宁西匿

三

夙昔共谈讌玉树难攀援绸缪岂在多悃愫重一言去为参与商内顾心烦寃弹冠何足道知己未敢谖惭非经世士永念归田园引领望西北浮云连塞垣驰情谁可寄徒嗟芳草繁


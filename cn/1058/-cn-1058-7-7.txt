髑髏說


曹子遊乎陂塘之濱，步乎蓁穢之藪，蕭條潛虛，經幽踐阻。顧見髑髏，塊然獨居。於是伏軾而問之曰：“子將結纓首劍殉國君乎？將被堅執銳斃三軍乎？將嬰茲固疾命隕傾乎？將壽終數極歸幽冥乎？叩遺骸而嘆息，哀白骨之無靈。慕嚴周之適楚，儻托夢以通情。”於是伻若有來，恍若有存，影見容隱，厲聲而言曰：“子何國之君子乎？既枉輿駕，湣其枯朽。不惜咳唾之音，而慰以若言，子則辯於辭矣。然未達幽冥之情，死生之說也。夫死之為言歸也，歸也者，歸於道也。道也者，身以無形為主。故能與化推移，陰陽不能更，四時不能虧。是故洞於纖微之域，通於恍惚之庭，望之不見其象，聽之不聞其聲。挹之不充，註之不盈，吹之不雕，噓之不榮，激之不流，凝之不停。寥落冥漠，與道相拘。偃然長寢，樂莫是逾。”

曹子曰：“予將請之上帝，求諸神靈，使司命輟籍，反子骸形。”於是髑髏長呻，廓然嘆曰：“甚矣，何子之難語也。昔太素氏不仁，勞我以形，苦我以生，今也幸變而之死，是反吾真也。何子之好勞而我之好逸乎？子則行矣，予將歸於太虛。”於是言卒響絕，神光霧除。顧將旋軫，乃命仆夫。拂以玄麈，覆以縞巾，爰將藏彼路濱，覆以丹土，翳以綠榛。

夫存亡之異世，乃宣尼之所陳。何神憑之虛對，雲死生之必均。





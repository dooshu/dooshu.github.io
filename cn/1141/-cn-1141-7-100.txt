济南望叔父不至书怀

一岁再寄书，家人迟不至。
摄衣临高台，引领无迁次。
计我滥齐竽，守官恐失坠。
遣使还故里，但有平安字。
前年叔父来，骨肉偶然遂。
荒途半蒿莱，虎穴兼贼骑。
子月天正寒，风雪断征辔。
敝裘剽黥馀，入门冰在袂。
仲氏方弱龄，跋涉性所畏。
追从过济水，黾勉好兄弟。
一二故人居，颜色同憔悴。
炙火手尚僵，委顿沾微醉。
时予将出门，王事无留滞。
语妇谨晨昏，滫髓亲中馈。
新开玉露酿，细作银丝脍。
老眼顾盘餐，含泪转歔欷。
谓尔父墟墓，椎牛今尚未。
同气念凋残，衰白忽如赘。
嗟予章不敏，褊心闇吏事。
切切述祖德，多忧或怒詈。
衙斋閒有馀，中宵长不寐。
临别仍敝簏，跪送以双泪。
叔父喜我贫，故人多责备。
贫交安可忘，世路棘如猬。
汲多井泉竭，途远车轮敝。
自非食蓼虫，焉知辛苦味。
挥手再三别，中心有馀愧。
游子怀故乡，隔岁复期会。
腊月水腹坚，轻舫绝淮泗。
冻解过兵船，其势如鹰鸷。
弓箭各在腰，行人共惊悸。
昨闻江南雪，酷寒杀松桂。
敝庐半欹侧，补葺赖薜荔。
马瘏仆且痡，驱车良不易。
将毋慎远游，恐为贫官累。
海隅有小鸟，其名曰精卫。
欲衔西山石，堙海为平地。
所志则已远，那复作生计。
四顾俦侣稀，哀鸣振双翅。
侧见黄河流，鲤鱼长尺二。
附书亦徒然，岁月伤迢递。
思欲随晨风，翱翔九天际。



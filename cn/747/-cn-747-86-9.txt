○授王铎萧遘平章事制

门下：五帝垂衣，本资乎辅弼；三王御宇，必藉其谋猷。诚圣哲之规章，实邦家之轨范。然则得其人则天下致理，轻其任则海内多虞，兴废之端，古今斯在。开府仪同三司行太子少师上柱国晋国公食邑三千户王铎，台阶降瑞，鼎位呈祥，峻极承天，清晖助日。保道德而立性，因文章而饰身，良玉重礲，贞金百炼。道惟经济，自西虢以安人；术本匡时，辞东山而为国。洎历扬中外，出入班行，栖息鸾台，优游凤沼，荣膺三事，冠绝群寮，致君之业弥深，及物之功益著。朝散大夫守尚书兵部侍郎判度支上柱国赐紫金鱼袋萧遘，紫庭锺律，元圃琳琅，韵协金茎，光昭衮黻。自精通艺行，履历清崇，逸翰摩云，高踪绝地，近者台纲称职，岁计成功，霜威已戢其奸邪，日用无亏於馈挽。昨以东隅寇盗，啸聚为群，俶扰关防，奔冲畿甸。朕巡游梁益，将复京都，欲救生灵，必资贤相。铎乃朝廷硕德，社稷诚臣，戴君之力无穷，许国之心益励。是使重敷五教，爰总万端，勿弃前修，无忘厚奖。遘乃孤标特立，洁白不渝，利可剸犀，清能鉴发。辅成乾道，兼领冬曹，各副忧勤，可安宵旰。铎可门下侍郎兼司徒同中书门下平章事，散官勋赐如故，仍令所司择日备礼册命。遘可银青光禄大夫守工部侍郎门下平章事，仍落下判度支事。主者施行。


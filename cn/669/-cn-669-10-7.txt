7　古書立讀爲位　古者立位同字　公穀之輸平即左氏渝平


金石録：「鼎銘有云：『王格大室即立。』按古器物銘，凡言『即立』，或言『立中庭』，案：「立中庭」，諸本皆作「中立庭」，今從閻本。皆當讀爲『位』。蓋古字假借，其説見鄭氏注儀禮。秦泰山刻石猶如此。」案：此皆趙明誠古鼎銘跋尾文，在金石録卷十二。愚按周禮小宗伯「掌建國之神位」，此下疑脱「鄭氏注」三字。故書「位」作「立」。鄭司農云：「立讀爲位。古者『立』、『位』同字。古文春秋經『公即位』爲『公即立』。」蓋古字通用。正義曰：「古文春秋者，漢藝文志云『春秋古經十二卷』，是此古文經所藏之書。文帝除挾書之律，此本然後行於世，故稱古文。」詛楚文歐陽公集古録：「秦祀巫咸文，一作秦誓文，今流俗謂之詛楚文。」「變輸盟刺」即「渝」字，朱文公引以證公、穀「鄭人來輸平」即左氏「渝平」也。【原注】胡文定謂以物求平，恐未必然。

【元圻案】惠氏九經古義：「聘禮：『及廟門，公揖入，立於中庭。』棟案：立讀爲位。史記周本紀云：『武王既入，立于社南。』今周書克殷解文也。案其文云：『王入，即位于社。』是立字當作位也。古鐘鼎文如周毛父敦銘及盄和鐘銘立字，釋者皆訓爲位。又周敦銘云『毛伯内門立中庭』，周戠敦銘云『蘇公入右戠立中庭北鄉』，韋弘嗣、許叔重皆云『列中庭之左右曰位』，明立字亦當作位，釋者仍訓爲本字，非也。」〇朱子語類：「『鄭人來渝平』，渝，變也。蓋魯先與宋好，鄭人却來渝平〔一〕，謂變渝舊盟以從新好也。公、穀作『輸平』，胡文定謂以物求平也，恐不然。但言輸則渝之意自在其中，如秦詛楚文云『變輸盟刺』，若字義則是如此，其意則只是渝字也。」〇詛楚文，見古文苑一。其文曰：「楚王熊相，庸回無道，淫邪甚亂，宣侈競從，變渝盟刺。」韓元吉校本云：「『渝』，石作『輸』。」〇變渝盟刺，刺字不可解，東坡詛楚文詩王注載詛楚文作「變渝盟制」，當從之。

〔一〕「來」，原作「未」，據四庫本朱子語類卷八三春秋經改。






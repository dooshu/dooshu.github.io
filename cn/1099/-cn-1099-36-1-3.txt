○達官支俸疏 【 達官支俸】

公為進士時上此疏三楊當國竟寢而不報其後土木之變曹吉祥之亂始知公為幾先之哲也

臣聞帝王之道。在赤子黎民。而禽獸夷狄。夫黎民而赤子。親之也。夷狄而禽獸。疏之也。雖聖人一視同仁。其施也。必自親以及疏。未有赤子不得其所。而先施惠于禽獸。况奪赤子之食以養禽獸。聖人忍為之哉。切見京師達人。不下萬餘。較之畿民。三分之一。其月支俸米。較之在朝官員。亦三分之一。而實支之數。或全或半。又倍蓰矣。且以米俸言之。在京指揮使正三品、該俸三十五石。實支一石。而達官則實支十七石五斗是贍京官十七員半矣傳曰、朝無倖位、則食者寡矣、此又非幸位之比也。夫以有限之粮。而資無限之費。欲百姓富庶。而倉廩充實。未之有也。近者連年荒旱。五穀不登。而國之用。則不可缺。是以天下米粟。水陸並進。歲入京師數百萬石。而京軍民竭財殫力。涉寒暑。冒風霜。苦不勝言。然後一夫得數斛米至京師者。幸也。若其運至中途。食不足。衣不贍。而有司曾莫之卹督責之愈急。是以不暇救死。往往枕藉而亡者。不可勝計。其達官坐享俸祿。施施自得。嗚呼。既奪赤子之食以養禽獸。而又驅其力使餽之。赤子卒至于饑困以死。而禽獸則充實厭足。仁人君子所宜痛心者。若夫俸祿所以養廉也。今在朝官員。皆實關俸米一石。以一身計之。其日用之費。不過十日。况其父母妻子乎臣以為欲其無貪不可得也備邊所以禦侮也今邊軍長居苦寒之地。其所以保妻子禦饑寒者。月粮而巳。粮不足以贍其所需。欲其守死。不可得也。今若去此達官。臣愚以為除一害而得三利焉。何則、計達官一歲之俸。不下數十萬。省之可以全生民之命。可以贍邊軍之給。可以足京官之俸。全生民之命則本固而邦寧也。贍邊軍之給。則效死而守職也足京官之俸。則知恥而守廉也。得此三者。利莫大焉。臣又聞聖王之道。貴乎消患于未萌。易曰履霜堅?至、書曰惟幾惟康、不可以不察也、臣切見達人來降絡繹不絕。朝廷授以官職。足其俸祿。使之久處不去腥羶畿內。無益之費尚不足惜又。有甚者焉夫夷狄人面獸心貪而好利。乍臣乍叛。荒忽無常。彼來降者。非心悅而誠服也實慕中國之利也且達人在胡未必不自種而食自致而衣今在中國則不勞其力而坐享其有是故其來之不絕者中國誘之也誘之不衰則來之愈廣一旦邊備有警其勢必不自安矣前世五胡之亂可不鑒哉。是故聖人以禽獸畜之。其來也懲而禦之。不使之久處。其去也守而備之。不誘其復來。而為社稷生民之慮。至深遠也。近日邊塵數警而達官羣聚京師。臣嘗恐懼而不安寢。伏願　陛下斷自宸衷。為萬世長久之計。乞敕兵部將達官漸次調除天下各都司衛所彼勢既分必能各安其生不惟省國家萬萬無益之費、而又消其未萌之患矣。


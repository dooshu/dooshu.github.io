14　安世房中歌十七章　郊祀歌十九章


樂書「作十九章」，索隱云：「安世房中樂。」今攷之漢志，安世房中歌十七章，郊祀歌十九章，索隱誤。

【元圻案】史記樂書曰：「高祖過沛詩三侯之章，令小兒歌之。高祖崩，令沛得以四時歌儛宗廟。孝惠、孝文、孝景無所增更，於樂府習常肄舊而已〔一〕。至今上即位，作十九章，令侍中李延年次序其聲，拜爲協律都尉。」〇漢書禮樂志曰：「武帝定郊祀之禮，乃立樂府，以李延年爲協律都尉，多舉司馬相如等數十人造爲詩賦，略論律吕，以合八音之調，作十九章之歌。」又曰：「房中祠樂，高祖唐山夫人所作也。周有房中樂，至秦名曰壽人。孝惠二年，更名曰安世樂。安世房中歌十七章。」

〔一〕「肄」，原作「」，據中華本史記卷二四樂書改。






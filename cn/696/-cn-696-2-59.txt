送吴骏公太史还朝时有寇警


其一


疏帘画舫上幽州，寒雨明霞倚壮游。
贵客燕台增意气，故人吴市失风流。
玉钩虎观清深夜，金管龙池窈窕秋。
若忆江南多胜事，知予浩荡独登楼。

其二


蓟门赤羽角声催，击楫吴江匹马来。
天子自临讲武殿，近臣争上望烽台。
十陵王气当秋盛，三辅军容照月哀。
宣室召君前席夜，应誇表饵出群才。





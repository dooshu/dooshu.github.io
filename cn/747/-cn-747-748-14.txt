○权审除户部员外郎制

敕。文林郎守尚书水部员外郎权审，湖岭旱，百姓枵耗，老弱死道上，强壮入贼中，爰求使臣，以救其弊。执事者上言，尔审学古有文，通知理道，遂使乘驿，视吾饥人。果能临事知权，受命达旨，慰抚流散，宣导恩泽，蠲贷逋逸，能裁阔狭，大小轻重，各合事宜。虽古所谓直指绣衣，美俗使者，言之於尔，无以过焉。用超名曹，以酬往效，无旷官业，勉服休命。可守尚书户部员外郎，散官如故。


○请致仕表

臣郢言：臣闻量力而仕，臣之下审分；知止不殆，道经之明训。所以七十致仕，礼式其期。臣犬马之年，去春已满。顷者方欲陈乞，属蒙新授今任。忻时忘老，祗命恋恩。复属王师出征，圣轸方切，辄求安退，又所不敢。伏惟睿圣文武皇帝陛下德广天地，道孕干羽。承宗顺命，伏罪效诚。制告班师，万方轨道。昆虫草木，各遂其性。臣早当告谢，无忘夙心，不应迟回，更俟终日。况复夏官任重，贤路久妨，时制已过，衰疾兼甚。实惧夜行之罪，上累明时之宠。伏乞许遵恒典，特赐馀年，止物议之贪荣，洽宸慈於休老。微臣之愿，庶蒙矜允。臣窃惟尘旷，谬迹三朝；叨承睿奖，中外六任。竟无毫发，上答恩私。齿尽请骸，终惭且惕；徘徊积恋，战汁陈愚。天阙一辞，朝车永税。方从野老，共乐尧年。臣郢不胜感恩兢惶之至！


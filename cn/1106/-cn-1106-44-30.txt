○具敖

范献子聘于鲁。（范献子，士鞅也。）问具山、敖山，鲁人以其乡对。曰：“不为具、敖乎？”曰：“先君献、武之讳也。”（献公名具，伯禽之曾孙。武公名敖，献公之子。）献子归，曰：“人不可以不学。吾适鲁而名其二讳，为笑焉，唯不学也。”

非曰：诸侯之讳，国有数十焉，尚不行于其国，他国之大夫名之，无惭焉可也。鲁有大夫公孙敖，鲁之君臣莫罪而更也，又何鄙野之不云具、敖？


◎至孝感神

兴于诗者，江都人，本姓孔，定南王后也。初业儒，不售，挈其子贸易于定陶县。嘉庆癸酉，教匪犯定陶，兴父子同奔。贼及之，将斫，子跪而请曰："幸斫我，忽斫我父。"贼径斫其父。子抱父颈连呼"斫我、斫我"'贼两斫之，皆殒。兴于瞀罔中，不知有昏晓，俄见其子手足动而不能言，俄见其子手据地起而仆，仆而复起，然亦不能言。又久之，自觉喉间有一缕气蒸蒸然甚热，咳而言，其子亦言。初斫时，如有神人傅以药，许不死也。父子匍匐出积尸间，凡十有五日不食、不饮、不知痛，乃并不死。兴面受刀划，眼耳鼻各半。其子殊而未绝，今已归江都，饮食笑语并如恒人。朱酉生《知止堂文集》中记其事云。


曹勋　方诸曲二首

方诸限弱水，高出扶桑东。

霞波环玉垒，云幄护青宫。

珠台锦複道，宝阁亘飞虹。

翠饰迎琱辇，琼车驾彩龙。

群真瞻日御，列圣从青童。

朝退联旌旆，杯行奏鼓钟。

灵環激虚籁，雅舞流神风。

真王拊节和，清响流绝空。

哀歌悲五浊，胡为栖樊笼。

长生有真诀，劫龄安可终。

曹勋

曹勋　方诸曲二首

迢迢方诸宫，玉阙排霄起。

扶桑高扶痚，森耸数千里。

碧椹杂青葱，蟠桃映瑶水。

离离间朱实，凤鸟护丹蕊。

灵风洒兰林，空歌洞霄紫。

青童会群真，趣节召扬许。

安妃从元君，鸾旗翳沧渚。

翩翩八景舆，鸣珂下容与。

拊手扬玉音，妙响翔天宇。

真气凄金石，聆之廓丹府。

灵波濯曜罗，朝元道笳鼓。

曹勋


○唐临川府崇仁县地藏普安禅院碑铭

夫真觉了然，离诸名相。横大千而非有，等虚无以非空。譬夫色映琉璃，睹之则元黄斯在。月涵止水，为之则游泳徒劳。自四大相摩，六根竞炽。认贼作子，以幻为真。情尘逾於峻极，爱流深乎浩杳。然後因病而须药，以渡而假筏。故我竺乾先生唱以无缘之慈，不尽有无之法。化分万行，教立三乘。随彼性根，次第启迪。则造幢造像，施力施财。皆福报之大端，回向之广途也。

地藏普安禅院者，邑人右军牙将充昭武军客司引客虞候邓进与弟亮弟逵等之所建置也。地居爽垲，境占幽奇。法宇禅堂，洞然虚白。金容宝像，焕若庄严。清溪经其前，崇林映其後。入座而风传爽籁，开轩而云吐凝岚。盖禅那宴寂之场，大士栖真之所也。初邑中无禅刹，或毳侣经游，则投足无地，往往止於白衣之家。甲子年中，有守勋和尚者，法门之柱石也。振衣而来，睹斯[B242]然，谓邓生曰：“闻君豪富特达，好事然诺。老僧欲构一禅斋，以待南北。乃此方未曾有之胜事也，吾子其可为乎？”邓生闻之，忻然炷香礼拜曰：“若和尚能此驻锡，则弟子必不发心。”遂於县西南巴水之阴，得此福地，创是道场。故曰“地藏”者，因废额也。普安者，表新意也。自诛茅翦棘，从基作构。咸谘其规度，无有限量。一物已上，靡不完整，凡有缗数百万焉。彼优填作像，须达布金，比诸信施，可谓至矣。

土木既毕，会勋公从鄱阳法眷造先师亭之请，且曰：“功成不居，古人之道也。矧往毕吾师之遗懿乎？”大留不诺而去。监院僧惠崇，理心淳熟，练行精明。识中之智慧荧煌，尘外之空花零落。随缘利物，有感必通。勋公既去，邓生眷其德业，恳请而来，以为欲阐真宗。虑食轮之将尼，或难周给。虽海会以畴依，盍置田园，用计悠久，邓生曰“然”。即舍附郭田三千把入常住。俾夫金绳既耀，香积弥芬。二时既获於坐丰，四众攸加於景附。夫饭一僧，图一像，犹获大利益，况斯邑之地，前瞻何玉，旁即曹山寺，达疏山诸祖道场多由此出。或摩尼在握，或穷子垂归。使至是者皆洗足而居，开盂以食。於此津涉，自我权舆，可谓未尝有之胜事也。盖有以知邓氏之善因，信无量矣。邓氏之福报，信无量矣。

予比佐是邑，属时和岁丰，居多暇日，与明府扶风公每游斯院，而崇公以予早因薄伎，尝窃高科，缮录所因，以碑见请。适苦多病，辞之未能。秋九月，承诏命归京师，即路有期，前请愈确。勉书事实，有愧斐然。铭曰：

至哉空王，妙道无方。失在拣择，得非思量。风寂水定，尘销镜光。本来无物，是谓真常。真常甚夷，金言不欺。爱见所缚，众生莫知。三乘引拔，六度针医。不有权变，畴将救之。良田如金，不种何获。巨福如海，不劝何作。惟彼上人，能先斧凿。惟此信士，能应斫。巴水之阴，肇兴禅室。壮若神运，巧同化出。永茂空林，长光佛日。巍巍福田，与道相毕。

李徵古

徵古，袁州宜春人。南唐升元末第进士，事齐王景达为宫官，改枢密副使，後坐宋齐邱党削夺官爵，置洪州赐死。


◎鲈香馆

山西省城外有晋祠地方，人烟辐辏，商贾云集。其地有酒馆，烹驴肉最香美，远近闻名，来饮者日以千百计，署扁曰鲈香馆，盖借鲈为驴也。其法以草驴一头，养得极肥，先醉以酒，满身排打，将割其肉，先钉四桩捆住其足，而以巨木一根横压于背，击其头尾，使不得动。初以百滚汤沃其身，将毛刮尽，再以快刀零割其肉，或要食腿，或食肚，或食脊，或头尾，各随客便。当客下箸时，其肉尚未死绝也。此馆相沿已十余年，至乾隆辛丑岁，长白巴公延三为山西方伯，闻其事，遂命地方官查拿，始知业是者十余人。送臬署治其狱，引谋财害命例，将为首者论斩，余俱边远充军，勒石永禁。闻者快之。


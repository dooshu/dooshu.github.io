○阮公啸台颂（并序）

按《晋阳秋》，阮公讳籍，字嗣宗，陈留尉氏人也。夫蒸於山，不择时而出，故公以全德生於衰世。於时中州多故，大道浸（阙）缺於用者知膏火自铄，逃於累者惧木雁两伤。公由是内张道机，外隳天彀，土梗圣智，比糠轩冕。遂登广武以览古，望梁台而寓词，埋照於竹林，放神於蓬池，德充也尔。其兴怀昔游，故为东平相；怡情善酿，故受步兵校尉。弛张蘧甯之际，出处夷惠之表，否泰莫得介於灵府，名实不足汨其冲气。螭蟠龙卧，与道偕隐，所以沈吟志全，慷慨神王，独立长啸，遗荣此台。当其寓兴也，盖将豪视泰山，囊括浩气，颓然自得，与造化者为友。故卷其用而怀之，世莫得而窥也。其外物所感，则寄之翰墨焉。谓道莫至於专气抱一，於是著《释老论》；哀莫大於矫时死名，於是有《吊比干文》；情动於中而形於言，赋《咏怀诗》；问道苏门，笑而不答，作《大人先生传》。岁在元，余登大梁之墟。墟中之人方诵公遗尘，叹元风芜没，议乐石以旌朽壤。余采其故事之存於糟粕者，勒而为《啸台颂》。颂曰：

天下多故，贤人谷耻。隐於沈饮，以俟倾否。越礼逃用，晦德忘已。不知我者，为我狂且。长啸怀人，咏古著书。感时而恸，非必穷途。沔彼汴水，东流无返。迹是人非，荒台可践。升高延伫，想见青眼。道乌乎在？日逝日远。（一本作“五运相错，三徵交戾。天地之气，有时而闭。居子迷阳，亦既悬解。万象离境，一杯韬世。大辩不言，至清无徒。泠然长啸，味道之枢。神和天倪，迹寄穷途。物我两忘，独与化俱。汤汤汴河，东流不返。之子已往，德音日远。荒台未倾，嘉树勿翦。升高延伫，思见青眼。山有莱，隰有薇。逝者不作，吾谁与归？望古刻石，永昭清徽。”）


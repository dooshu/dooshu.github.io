苏颂　用诸公本韵各和一篇共三首

早陪鵷鹭侍丹闱，旋见夔龙陟近司。

西阁屡观新诏草，东曹犹记旧文移。

半途霄壤成分异，几岁江湖役梦思。

席面故人皆显重，可怜颜尉独庞眉。

苏颂

苏颂　用诸公本韵各和一篇共三首

二纪书林得并迁，升沈俱喜在樽前。

非才幸复登群正，大笔犹稽直五砖。

欣听友声同伐木，坦忘情类似虚船。

白头光景尤须惜，乐事相逢且豁然。

苏颂

苏颂　用诸公本韵各和一篇共三首

继踵螭阶入右垣，曾参何敢望渊骞。

复门重庆登庸命，枢合仍陪话旧筵。

贵贱交情都不改。始终风节固难迁。

公卿平日推高誉，朝论今谁过邓先。

苏颂


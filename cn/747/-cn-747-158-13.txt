○盟新罗百济文

往者百济先王，迷於顺逆，不敦邻好，不睦亲姻，结托高丽交通倭国，共为残暴，侵削新罗，剽邑屠城，略无宁岁。天子悯一物之失所，怜百姓之无辜，频命行人，遣其和好。负险恃远，侮慢天经，皇赫斯怒，恭行吊伐。旌旗所指，一戎大定。固可潴宫污宅，作诫来裔；塞源拔本，垂训後昆。然怀柔伐叛，前王之令典；兴亡继绝，往哲之通规。事必师古，传诸曩册。故立前百济太子司稼正卿扶馀隆为熊津都督，守其祭祀，保其桑梓，依倚新罗，长为与国，各除宿憾，结好和亲，恭承诏命，永为藩服。仍遣使人右威卫将军鲁城县公刘仁愿亲临劝谕，具宣成旨，约之以婚姻，申之以盟誓，刑牲插血，共敦终始，分灾恤患，恩若兄弟，奉纶言，不敢失坠。既盟之後，共保岁寒。若有背盟，二三其德，兴兵动众，侵犯边陲，明神鉴之，百殃是降，子孙不育，社稷无守，祀磨灭，罔有遗馀。故作金书铁券，藏之宗庙，子孙万代，无敢违犯。神之听之，是享是福。








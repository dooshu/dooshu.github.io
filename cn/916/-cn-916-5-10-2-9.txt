【秋风曲】

寒乡无异服。衣毡（《诗纪》作毡褐。）代文练。月月望君归。年年不解纟延。（《类聚》作线。乐府同。）荆扬春早和。幽冀犹霜霰。北（《类聚》作地。乐府同。）寒妾已知。南心君不见。谁为道辛苦。寄情双飞燕。形迫杼煎丝。颜落风催电。容华一朝尽。（《诗纪》作改。）唯馀心不变。（○玉台新咏四作鲍令晖古意赠今人。《诗纪》五十三作古意赠今人。又《类聚》四十二、《乐府诗集》六十并引练、线、霰、见四韵。）


○对舆尸谒庙判

〈郑太曾祖亡，舆尸谒其家庙。人告狂怪。〉

圣人设教，蔚在蓬山；诸侯立家，藏彼栗主。岂惟孝子不匮，荐尝於四时；亦取孝孙承家，咨吉凶於五庙。郑太乃祖厥德，嘉闻有彰，良弓克传，投笔从事。孝比参也，在家必闻；勇超仲由，从政何有？或胡尘暗塞，汉将鸣鼙。逐金革之威，唯闻死节；登玉门之险，不见生还。舆尸方弟子之凶，扫埏合邹人之礼，所谓去死事生，来宜庙谒。薄言狂怪，何太疏遗！








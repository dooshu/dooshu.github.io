【董桃行（以下六言）】

和风习习薄林。柔条布叶（《类聚》作繁。）垂阴。鸣（本集作□。）鸠拂羽相寻。仓庚（《类聚》作□。乐府同。）喈喈弄音。感时悼逝伤心。日月相追周旋。万里倏（乐府作□。）忽几年。人皆冉冉西迁。盛时一往不还。慷慨乖念凄然。昔为少年无忧。常郄（乐府作怪。广《文选》作怪。）秉烛夜游。翩翩宵（本集作常。）征何求。于今知此有由。但为老去年遒。盛固有衰不疑。长夜冥冥无期。何不驱驰及时。聊乐永日自怡。赍此遗情何之。人生居世为安。岂若及时为欢。世道多故万端。忧虑纷错交颜。老行及之长叹。（○《乐府诗集》三十四作董逃行。本集七。广《文选》十三作董逃行。《诗纪》二十四。又《类聚》四十一引林、阴、寻、音、心五韵。）


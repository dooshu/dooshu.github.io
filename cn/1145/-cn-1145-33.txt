子侨包藏祸心

西郭子侨与公仆诡随、涉虚俱为微行，昏夜逾其邻人之垣，邻人恶之，坎其往来之涂，而置溷焉。一夕又往，子侨先堕于溷弗言，而招诡随；诡随从之堕，欲呼，子侨掩其口曰：“勿言。”俄而涉虚至，亦堕，子侨乃言曰：“我欲其无相咥也。”君子谓西郭子侨非人也，己则不慎，自取污辱，而包藏祸心，以陷其友，其不仁甚矣！


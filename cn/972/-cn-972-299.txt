楼钥　刘德修右史去国示所和从父东豨及杨子直诗走笔次韵

无人为辨乐羊书，却向空山问草庐。

世上荣枯无定在，眼前毁誉竟何如。

寸心未彻九重上，百口仍行万里余。

只恐君王思旧学，便看飞诏促严徐。

楼钥

楼钥　刘德修右史去国示所和从父东豨及杨子直诗走笔次韵

东豨诗似老弥明，倾盖论诗绝点尘。

笔墨为供无尽藏，江湖乞得自由身。

出门远送成惆怅，无计相留更主臣。

但愿皇天开老眼，不应空谷滞斯人。

楼钥

楼钥　刘德修右史去国示所和从父东豨及杨子直诗走笔次韵

阁下相期久，山中把酒稀。

未能容我去，又复送君归。

柱史宁终隐，威颜暂咫违。

壮心谁与语，看剑一灯微。

楼钥


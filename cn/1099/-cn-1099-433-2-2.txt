○又上撫院 【 備苗】

東坡為梗之苗、詢之差人云、即臺蠟等寨之生聚於斯者、去官道僅二里、非九股苗猶然屯劄聚而不散也我兵機事密、把截嚴、乘夜襲之、無慮苗多、所慮者苗漫散逃耳。勢必拽九股復來。而播兵亦來。播不來坐失九股之心。可逆睹也。有如播與苗復合、又屯劄五里橋。睥睨興隆城池。我兵復嬰城固守。則官道何時通。而坐困何時解乎。今合蒙兵玀兵鎮竿鎮谿之兵、不下三千、掃除之後似不得不屯劄一大營。與之拒敵固守。如尚單薄、請亟催蒙楊二土官之兵四千、前來協守、偏橋楚兵入播路也又厚集偏橋之援、合偏橋黃平東坡三處之兵、不出七十里外。似可聯絡策應。若云六七千之眾。不能守一官道。則重安牛場之足□我咽喉者。不獨一東坡站也。拒戶守之。猶恐不給。何言大舉。此必爭必守之衝。當早有決策。


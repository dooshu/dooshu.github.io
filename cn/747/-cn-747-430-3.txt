○通典序

儒家者流，博而寡要，劳而少功，何哉？其患在於习之不精，知之不明；入而不得其门，行而不由其道。何以徵之？夫五经群史之书，大不过本天地，设君臣，明十伦五教之义，陈政刑赏罚之柄，述礼乐制度之统，究理乱兴亡之由。立邦之道，尽於此矣。非此典者，谓之无益世教，则圣人不书，学者不览，惧人冥烦而无所从也。先师宣尼，祖述尧舜，宪章文武，七十子之徒，常宣明大义。三代之道，百代可师。而诸子云云，猥复制作。由其门则其教已备，反其道则其人可诛。而学者以多阅为广见，以异端为博闻，是非纷然，塞胸满腹，鸿洞茫昧。而无条贯。或举其中不知其本，原其始不要其终。高谈有馀，待问则泥。虽驰驱百家，日诵万字，学弥广而志弥惑，闻愈多而识愈疑此所以勤苦而难成，殆非君子进德修业之意也。今《通典》之作，昭昭乎其警觉群迷欤？以为君子致用在乎经邦，经邦在乎立事，立事在乎师古，师古在乎随时。必参今古之宜，穷终始之妙，始可以度其终，古可以行於今。问而辨之，端如贯珠；举而行之，审如中鹄。夫然，故施於文学，可为通儒；施於政事，可建皇极。故采五经群史，上自黄帝，至於我唐天宝之末，每事以类相从，举其终始，历代沿革废置，及当时群生论议得失，靡不条载，附之於事。如人支脉，散缀其体。凡有八门，勒成二百卷，号曰《通典》。非圣之书，乖圣人微旨，不取焉，恶烦杂也。事非经世纬俗程制，亦所不录，弃无益也。若使学者得而观之，不出户，知天下；未从政，达人情；罕更事，知时变。为功易而速，为学精而要；其道甚直而不径，其文甚详而不烦。推而通，放而准。语备而理尽，例明而事中。举而措之，如指诸掌，不假从师聚学，而区以别矣。非聪明独见之士，孰能修之？淮南元戎之佐曰尚书主客郎京兆杜公君卿，雅有远度，志於兴邦，笃於好古，生而知之。以大历之始，实纂斯典，累纪而成。杜公亦自为序引，各冠篇首，或前史有阙，申高见发明，以示劝诫，用存景行。近代学士，多有撰集，其最著者，《御览》、《艺文》、《玉烛》之类，纲罗古今，博则博矣。然率多文章之事，记问之学。至於刊列百度，缉熙王猷，至精至粹，其道不杂，比於《通典》，非其伦也。呜呼！今之人贱近而遗远，昧微而观著，得之者甚鲜，知之者至稀，可以叹息也。翰与杜公数旬探讨，故颇详旨趣，而为之序。


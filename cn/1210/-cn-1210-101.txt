蔡礼斋

余秋室学士，以出恭看书，折去状元事载戴尧垣《春水居随笔》，余于前录中亦详之。在扬州时晤钱梅溪先生，亦谈及此事，且云：据秋室先生言，阴府有出恭看书一册，厚至寸许，可见世人不知而犯者甚多。

记得云间有蔡礼斋者，为侍郎鸿业之孙，总宪冯公光熊之外孙，通才也，最喜在牏桶上看书。乡试十余科不中，后以援例作江西县丞，候补南昌，穷苦殊甚。有长子甚聪慧，未婚而死，礼斋亦旋没。

余尝劝之不听，其一生困顿，又安知不如余学士之折福耶？













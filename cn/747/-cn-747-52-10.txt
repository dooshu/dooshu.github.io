○令画中宗以后功臣於凌烟阁诏

昔我烈祖，乘乾坤之涤荡，扫隋季之荒屯，体元御极，作人父母，则有熊罴之士，不二心之臣，左右经纶，参翊缔构。昭文德，恢武功，威不庭，康不乂，用端命於上帝，俾怀柔於四方。宇宙既清，日月既正，王业既成，泰阶既平，乃图厥容，列於斯阁。懋昭绩效，表式仪形，一以无忘於夕朝，一以永垂於来裔，君臣之义，厚莫重焉。

贞元己巳岁秋九月，我行西宫，瞻宏阁崇构。见老臣遗像，雝然肃然，和敬在色。想云龙之叶应，感致业之艰难，睹彼思今，取类非远。且功与时并，才为代生，苟蕴其材，遇其时，尊主庇人，何代不有？在中宗则桓颜范等著匡戴之绩，在元宗则刘幽求等申翼奉之勋，在肃宗、代宗则郭子仪等扫殄氛祲。今则李晟等保宁朕躬，咸尽力肆勤，光复宗祏，继之前烈，夫岂多谢。阙而未录，孰谓旌贤？况念功纪德，文祖所为也，在予曷其敢怠！有司宜叙年代先后，各图其像，列於旧臣之次，仍令皇太子书朕是命，纪於壁焉。庶永播嘉庸，昭示天下，俾后之来者，尚揖清颜，知元勋之不朽。


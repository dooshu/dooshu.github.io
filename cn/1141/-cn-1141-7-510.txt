寄赠曹秋岳司农是年七十

其一
乔木秀中林，归云恋岩岫。
遥睇沧海深，延颈眷耆旧。
圣朝东观开，儒臣群辐辏。
掞天资巨手，高文需缔构。
纁币远徵求，掉头谢不就。
托迹鸾鹤群，发声金石奏。

其二
翱翔忆何许，昔同京洛游。
盛名方李郭，彦会集应刘。
当涂发高唱，四座竞献詶。
浮云忽以散，策驾历九州。
北征紫塞下，南溯珠江头。
处腴不自润，道广复能周。
兴尽早还归，大笑营糟丘。

其三
史籍苦零散，胜国无全书。
秘本或传写，检校多鲁鱼。
谁能谙往事，睹记未荒芜。
捃集赖遗老，一身文献俱⑴。
不忍藏名山，为功在石渠。
莫言齿发暮，文酒欢有馀。
惠风荡湖水，烂熳春花敷。
几时陪杖屦，林壑同游娱。
⑴ 公所辑《崇祯疏抄》《传论录》等书，多史馆所未备。



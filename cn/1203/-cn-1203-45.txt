卷四十五

<集部，词曲类，词选之属，御选历代诗余

钦定四库全书

御选历代诗余卷四十五目録【起六十七字至七十字】

感皇恩【又一体】

晁补之【二首】

贺铸

毛滂【二首】

晁冲之【二首】

周紫芝【三首】

葛郯【二首】

周邦彦【二首】

赵企

蔡伸

王庭珪

康与之

曾觌

辛弃疾【二首】

陆游【二首】

韩淲【二首】

黄昇

韩玉

党怀英

李俊民

王恽

吴子孝

冯盛世

解佩令【又一体】

晏几道

看花回【又一体】

柳永

梦行云

吴文英

凤凰阁

赵师侠

卖花声【又一体】

莫是龙

垂丝钓【又一体】

袁去华

三奠子

元好问

王恽

天仙子

张先【五首】

赵令畤

周紫芝

吕渭老

张元干

程垓

杨愼

吴子孝

夏复

王微

青玉案【又一体】

欧阳修

晁补之

曹组

张榘【二首】

吴子孝

前调【又一体】

张榘

周用

张大烈【二首】

前调【又一体】

裘昌今

两同心

晏几道

黄庭坚

前调【又一体】

柳永

杨无咎

行香子【又一体】

杜安世

拾翠羽

张孝祥

殢人娇【又一体】

晏殊【三首】

苏轼

归田乐【又一体】

晏几道

献衷心【又一体】

顾夐

佳人醉

柳永

数花风

张炎

月上海棠

陆游【二首】

前调【又一体】

段克巳

段成已【二首】

小桃红

晏殊【二首】

程垓

余桂英

惜黄花

史达祖

雨中花令【又一体】

周紫芝

御选历代诗余卷四十五目録

钦定四库全书

御选历代诗余卷四十五【起六十七字至七十字】

司经局洗马掌局事兼翰林院修撰加二级【臣】王奕清奉旨校刋

感皇恩

【又一体双调六十七字第三句或於第五字逗且有叶韵者然无分体也】

感皇恩【海棠】　　　　　　　　　晁补之

常岁海棠开偷闲须到多病寻芳嬾春老偶来恰值半谢妖娆犹好便呼诗酒伴同倾倒　繁枝高荫疎枝低绕花底杯盘花影照多情一片恨我归来不早断肠铺碎锦门前道

前调　　　　　　　　　　　　晁补之

终岁忆春回西园行尽欢喜梅梢上春信去年携手暗约芳时还近燕来莺又到人无准　凭谁句道流光一瞬佳景闲过舞衣褪春归何处又对飞花难问旧欢都未遇成新恨

前调　　　　　　　　　　　　贺　铸

兰芷满汀洲游丝横路罗韤尘生步迎顾整鬟颦黛脉脉多情难语细风吹柳絮人南渡　回首旧游山无重数花底深朱户何处半黄梅子向晩一帘疎雨断魂分付与春归去

前调【镇江待闸】　　　　　　　　　　毛　滂

绿水小湖亭朱阑碧甃江月娟娟上高柳画楼缥缈尽挂牎纱帘绣月明知我意来相就　银字吹笙金貂取酒小小微风弄襟袖宝熏浓炷人共博山烟痩露凉钗燕冷更深後

前调【晩酌】　　　　　　　　　　毛　滂

多病酒尊疎饮少辄醉年少衔杯可追记无多酌我醉倒阿谁扶起满怀明月冷炉烟细　云幙虽高风波无际何似归来醉乡里玻瓈缸上满载春光花气蒲萄仙浪软迷红翠

前调【寒食】　　　　　　　　　　晁冲之

寒食不多时牡丹初卖小院重帘燕飞碍昨宵风雨尚有一分春在今朝犹自得阴晴快　熟睡起来宿酲微带不惜罗襟揾眉黛日长梳洗看着花阴移改笑拈双杏子连枝戴

前调　　　　　　　　　　　　晁冲之

蝴蝶满西园啼莺无数水阁桥南路凝伫两行烟柳吹落一池风絮秋千斜挂起人何处　把酒劝君闲愁莫诉留取笙歌住休去几多春色怎禁许多风雨海棠花谢也君知否

前调【除夜】　　　　　　　　　　周紫芝

玉筯点椒花年华又杪绦蜡烧残暗催晓小牎醒处梦断月斜江悄故山春欲动归程杳　天意不放人生常少富贵应须致身早此宵长愿赢取一尊娱老假饶真百岁能多少

前调【送晁别驾】　　　　　　　　　　周紫芝

江上一山横偶来同住山北山南共来去今朝何事目送征鸿轻举可堪吹不断棃花雨　千里莫厌重霄云路飞下彤庭伴鵷鹭紫骝乌?看尽章台风絮故人应问我今何处

前调【送侯彦嘉归彭泽】　　　　　　　　周紫芝

何处是云庵本来无住云共谁来共谁去菊篱杯酒聊为渊明频举幅巾应漉湿斜川雨　此去常恨相从无路记取孤飞水边鹭重来一笑又是柳飘残絮梦魂知不到君闲处

前调　　　　　　　　　　　　葛　郯

风雨半摧残一园花老绿徧池塘夜来草看花何处莫被此花相恼世间多少事邯郸道　凭水下临暗尘飞绕数点烟中水村小斜阳且住为我花间留照从教红满地何须埽

前调　　　　　　　　　　　　葛　郯

花似镜中人不堪衰老空羡青青岸边草多情消痩更被无情相恼近来无限事凭谁道　蝴蝶满园丛边空绕睡起流莺语声小琐牎危坐更被玉蟾孤照夜阑梅影痩凭谁埽

前调　　　　　　　　　　　　周邦彦

露柳好风标娇莺能语独占春光最多处浅颦轻笑未肯等闲分付为谁心子里长长苦　洞房见说云深无路凭仗青鸾道情愫酒空歌断又被涛江催度怎禁言不尽愁无数

前调　　　　　　　　　　　　周邦彦

小阁倚晴空数声钟定斗柄垂寒暮天静朝来残酒又被春风吹醒眼前犹认得当时景　往事旧欢不堪重省自叹多愁更多病绮牎依旧敲徧阑干谁应断肠明月下梅揺影

前调　　　　　　　　　　　　赵　企

骑马踏红尘长安重到人面依然似花好旧欢才展又被新愁分了未成云雨梦巫山晓　千里断肠关山古道回首高城似天杳满怀离恨付与落花啼鸟故人何处也青春老

前调　　　　　　　　　　　　蔡　伸

酒晕衬横波玉肌香透轻袅腰肢妒垂柳臂宽金钏且不是干春痩捻金双合字无心绣　鬒云半堕玉钗欲溜罗袂残香忍重齅渡江桃叶肠断为谁招手倚阑凝望久眉空鬬

前调　　　　　　　　　　　　王庭珪

一叶下西风寒生南浦椎鼔鸣桡送君去长亭把酒却倩阿谁留住尊前人似玉能留否　醉中暂听离歌几许听不能终泪如雨无情江水断送扁舟何处归时烟浪卷珠帘暮

前调　　　　　　　　　　　　康与之

一雨一番凉江南秋兴门掩苍苔锁寒径红尘不到尽日鸟啼人静緑荷风巳过揺香柄　澹阴未解园林清润一片飞花堕红影残书读尽袖手高吟清咏任从车马客劳方寸

前调【重到临安】　　　　　　　　　　曾　觌

依旧惜春心花枝常好只恐尊前被花笑少年青鬓耐得几番重到旧欢重记省如天杳　绮陌青门斜阳芳草今古销沉送人老帝城春事又是等闲来了乱红随过雨莺声悄

前调　　　　　　　　　　　　辛弃疾

春事到清明十分花柳唤得笙歌劝君酒酒如春好春色年年依旧青春元不老君知否　席上看君竹清松痩待与靑春鬬长久三山归路明日天香襟袖更持金盏起为君寿

前调【读庄子伤朱晦庵】　　　　　　　　辛弃疾

案上数编书非庄即老会说忘言始知道万言千句不自能忘堪笑今朝梅雨霁靑天好　一壑一丘轻衫短帽白发多时故人少子云何在应有玄经遗草江河流日夜何时了

前调【伯礼立春生日】　　　　　　　　　陆　游

春色到人间彩旛初戴正好春盘细生菜一般日月只有仙家偏耐雪霜从点鬓朱顔在　温诏鼎来延英催对凤阁鸾台看除拜对衣裁稳恰称球纹新带个时方旋了功名债

前调　　　　　　　　　　　　陆　游

小阁倚秋空下临江渚漠漠孤云未成雨数声新鴈回首杜陵何处壮心空万里人谁许　黄阁紫枢筑坛开府莫怕功名欠人做如今熟计只有故乡归路石帆山脚下菱三亩

前调　　　　　　　　　　　　韩　淲

急管度青枝醉眠芳草云断巫阳梦能到乍醒余困晴影暗移纱?旧时闲意思都忘了　今岁春迟去年春早点点繁红又多少惜春归去酒病翻成花恼数声啼鸟唤人春晓

前调　　　　　　　　　　　　韩　淲

诗社酒徒间村花村柳月榭风亭更霞牖临春结绮又是那回时候不禁中夜雨相僝僽　弄蕊攀条为寻芳酒一斗谁能问千首江南云梦空说气吞八九持杯人共我能吟否

前调【送饶溪台游浙】　　　　　　　　　黄　昇

骑鹤上扬州腰纒十万拈起诗人旧公案看山看水此去胜游须徧烦君收拾取归吟卷　少日风流暮年萧散佳处何妨小留款沙河塘上落日绣帘争卷也须拂拭起看花眼

前调【广东与康伯可】　　　　　　　　　韩　玉

远柳緑含烟土膏才透云海微茫露晴岫故乡何在梦寐草堂溪友旧时游赏处谁携手　尘世利名於身何有老去生涯殢尊酒小桥流水一树雪香寒痩故人今夜月相思否

前调　　　　　　　　　　　　党怀英

一叶下梧桐新凉风露喜鹊桥成渺云步旧家机杼巧织紫绡如雾新愁还织就无重数　天上何年人间朝暮回首星津又空渡盈盈别泪散作半空疎雨离魂都付与秋将去

前调【出京门有感】　　　　　　　　　李俊民

忍泪出门来杨花如雪惆怅天涯又离别碧云西畔举目乱山重叠据鞍归去也情凄切　一日三秋寸肠千结敢向青天问明月算应无恨安用暂圆还缺愿人长似月圆时节

前调　　　　　　　　　　　　王　恽

叠嶂际清江枫林辉映潮落波平镜光静六朝兴废都付渔郎烟艇蓴鲈香正美秋风冷　笳鼔归来风云增胜梦里无烦想幽景风流公子写出五湖高兴画中须领取江山影

前调　　　　　　　　　　　　吴子孝

海上有仙山苦淹城阙岁岁中秋隔明月季秋既望携手依然同陟清光千万里山如雪　玉魄才圆金尊未歇丘壑风流两奇絶广寒缥缈便欲驭风飞越归来愼勿向忙人说

前调【咏镜】　　　　　　　　　　冯盛世

有福共婵娟相依白首看拂双蛾似垂柳此中何处有个人儿争痩笑效颦难效肠回九　春尘飞处有时昏黝洗面还同美人鬬芙蓉映入疑是潇湘清浏怪东风起处吹难皱

解佩令

【又一体双调六十七字】

解佩令　　　　　　　　　　　晏几道

玉阶秋感年华暗去掩深宫团扇无情绪记得当时自翦下机中轻素点丹青画成秦女　凉襟犹在朱顔未改忍霜纨飘零何处自古悲凉是情事轻如云雨倚么弦恨长难诉

看花回

【又一体双调六十七字】

看花回　　　　　　　　　　　柳　永

屈指劳生百岁期荣瘁相随利牵名惹逡廵过奈两轮玉走金飞红顔成白首极品何为　尘事常多雅会稀忍不开眉画堂歌管深深处难忘酒盏花枝醉乡风景好携手同归

梦行云

【一名六么花十八双调六十七字】

梦行云　　　　　　　　　　　吴文英

簟波皱纤縠朝炊熟眠未足青奴细腻未真珠斛素莲幽怨风前影搔头斜坠玉　画阑枕水垂杨梳雨青丝乱如乍沐娇笙微韵晩蝉乱秋曲翠阴明月胜花夜那愁春去速

凤凰阁

【双调六十七字】

凤凰阁【巳酉归舟衡阳作】　　　　　　　赵师侠

正薰风初扇梅黄暑溽并揺双桨去程速那更黄流浩淼白浪如屋动归思离愁万斛　平生奇观颇快江山寓目日斜云定晩风熟白鹭飞来点破一川明緑展十幅潇湘画轴

卖花声

【又一体双调六十七字】

卖花声　　　　　　　　　　　莫是龙

乘兴王猷独放剡溪孤櫂向名园尽情倾倒长夜深尊莫问东林晓对知音划然欢笑　绣户珠帘何处闲情堪到晃银屏灯花结早隔院风来过空庭如埽醉归时共村翁野老

垂丝钓

【又一体双调六十七字】

垂丝钓　　　　　　　　　　　袁去华

江枫秋老晓来红叶如埽暮雨生寒正北风低草宾鸿早乱半川残照伤怀抱　记西园饮处微云弄月梅花人面争好路长信杳度日房栊悄还是黄昏到归梦少纵梦归易觉

三奠子

【双调六十七字唐宋无此调见於元好问锦机集中传是奠酒奠殽奠壁因以名词崔令钦教坊记亦有奠璧子也】

三奠子【离南阳後作】　　　　　　　　元好问

怅韶华流转无计留连行乐地一凄然笙歌寒食後桃李恶风前连环玉回文锦两纒緜　芳尘未远幽意谁传千古恨再生缘闲衾香易冷孤枕梦难圆西牎雨南楼月夜如年

前调【七夕】　　　　　　　　　　王　恽

怅神光奕奕天上良宵花露湿翠钗翘风回鸾扇影愁满紫云轺恨相望虽一水隔三桥　朱弦寂寂心思迢迢人未老鬓先雕翻腾惊世故机巧到鲛绡凉夜永箫声咽篆烟飘

天仙子

【双调六十八字】

天仙子　　　　　　　　　　　张　先

水调数声持酒听午醉醒来愁未醒送春春去几时回临晩镜伤流景往事後期空记省　沙上并禽池上暝云破月来花弄影重重帘幕密遮灯风不定人初静明日落红应满径

前调　　　　　　　　　　　　张　先

醉笑相逢能几度为报江头春且住主人今日是行人红袖舞清歌女凭仗东风交点取　三月柳枝柔似缕落絮倦飞还恋树有情寜不忆西园莺解语花无数应讶使君何处去

前调【观舞】　　　　　　　　　　张　先

十岁手如芽子笋因爱弄妆偷傅粉金蕉并为舞时空红脸嫩轻衣褪春重日浓花觉困　斜鴈轧弦随步趁小凤累珠光绕鬓密教持履恐仙飞催拍紧惊鸿奔风袂飘颻无定准

前调【郑设夫移青社】　　　　　　　　　张　先

持节来时初有鴈十万人家春巳满龙标名第凤池身堂阜远江桥晩一嶂湖山看未徧　障扇欲收歌泪溅亭下花空罗绮散樯竿渐向望中疎旗影转鼙声断惆怅不如船尾燕

前调　　　　　　　　　　　　张　先

坐治吴州成乐土诏卷风飞来圣语亲舆乞得便藩归瑶席主杯休数清夜为君歌白苎　花接旧枝新蕊吐造化不知人有助看花岁岁比甘棠嘉月暮东门路只恐带将春色去

前调　　　　　　　　　　　　赵令畤

宿雨洗空台榭莹下尽珠帘寒未定花开花落几番晴春欲竟愁未醒池面杏花红透影　一纸短书言不尽明月清风还记省玉楼香断又添香闲展兴临好景心似乱萍何处整

前调　　　　　　　　　　　　周紫芝

雪似杨花飞不定枝上冻禽昏欲暝寒牎相对话分飞箫鼔静灯炯炯一曲阳关和泪听　酒入离肠愁欲凝往事不堪重记省劝君莫上玉楼梯风力劲山色暝忍看去时楼下径

前调　　　　　　　　　　　　吕渭老

楼下辘轳横露井楼上婵娟开晓镜下楼难忘上楼时风未定帆不正簌簌珍珠挥麈柄　眉上新愁吹不醒别酒未斟歌未忍雪中梅下定重来烟暝暝肠寸寸莫放笛声吹落尽

前调【杏花留饮】　　　　　　　　　　张元干

楼外轻阴春澹泞数点杏梢寒食雨少年油壁记寻芳梁苑路今何处千树红云空梦去　惊见此花须折取明日满城传侍女情知醉里惜花深留春住听莺语一段风流天付与

前调　　　　　　　　　　　　程　垓

惨惨霜林冬欲尽又是梅溪寒弄影矮牎曲屋夜香烧人已静灯垂烬点滴芭蕉和雨听　约个归期犹未定一夜梦魂终不稳知他勾得许多情真个闷无人问说与画楼应不信

前调　　　　　　　　　　　　杨　愼

莲叶为舟丝作索渡口梅风歌扇薄一声留得满城春金凿落银凿落醉里不知愁绪恶　别後那回华表鹤一点芳心无住着云中谁寄锦书来春寂寞人寂寞緑徧汀洲生杜若

前调　　　　　　　　　　　　吴子孝

四面山光如泼黛麦陇连村千万态海东红日上层霄烟靉靆丛林外山北高人应我待　竹绕茅堂长好在白石清泉仙境界入门双鹤便相迎穿藋艾寻松桧阴阴空谷鸣清籁

前调　　　　　　　　　　　　夏　复

紫玉辘轳春锦索金井梧桐寒寂寞霜韀马上冶游郎花下约花前诺人在画楼牵翠幙　无奈愁人春梦恶泪点罗衫春袖薄一江烟草乱相思当初错而今莫鴈又不来花又落

前调　　　　　　　　　　【明妓】王　微

烟水芦花愁一片个中消息难分辨举杯邀月不成三君可见侬可见伊人独与寒灯面　叠尽云牋情有限除非做本相思传几回掷笔费沉吟君也念侬也念霜韀晓路鸡声店

青玉案

【又一体双调六十八字】

青玉案　　　　　　　　　　　欧阳修

一年春事都来几早过了三之二緑暗红嫣浑可事垂杨庭院暖风帘幕有个人憔悴　买花载酒长安市又争似家山见桃李不住东风吹客泪相思难表梦魂无据惟有归来是

前调　　　　　　　　　　　　晁补之

十年不向东门道信匹马羞重到玉府骖鸾犹年少宫花头上御炉烟底常日朝回早　霞觞翻手羣仙笑恨尘土人间易春老白发愁占彤庭杳红墙天阻碧濠烟锁细雨迷芳草

前调【旅情】　　　　　　　　　　曹　组

田园有计归须早在家纵贫亦好南去北来何日了光阴送尽可怜青鬓暗逐流年老　寂寥孤馆残灯照正乡思惊时梦初觉落月苍苍关河晓一声鸡唱马嘶人起又上长安道

前调　　　　　　　　　　　　张　榘

少时贪看琼林绕任马上寒威峭昨暮六花飞逗晓拥衾慵起鬓丝笼帽顿觉年来老　朱阑翠竹枝枝倒把玉甃棱层趁风埽楼上一尊须放早同云收尽红轮初上对面狼山好

前调　　　　　　　　　　　　张　榘

龙香薰被罗屏绕任牎外风儿峭鸳枕梦回鸡唱晓丫鬟惊笑琼枝低亚错认梅花老　红炉兽炭装还倒强梳洗忙将黛眉埽贪趁清歌争怕早弓鞾微湿玉纤频袖塑出狮儿好

前调　　　　　　　　　　　　吴子孝

当年苦欲归南国爱处处寻春色山寺江楼杨柳陌花开蜂閙草香鸟哢箫管人如织　四时惟有春堪惜况常遇江头诗酒客风雨连朝烟羃羃朱楼频倚画船长檥花落将寒食

前调【又一体】　　　　　　　　　　张　榘

西风乱叶溪桥树秋在黄花羞涩处满袖尘埃推不去马蹄浓露鸡声澹月寂历荒村路　身名多被儒冠误十载重来慢如许且尽清尊公莫舞六朝旧事一江流水万感天涯暮

前调【送杨中丞】　　　　　　　　　　周　用

太微昨夜辉南纪望望楼船渡湘水公作长城真足倚新秋离思五云回首百粤风謡美　双龙宛宛裁黄纸霖雨横施几千里入奏天顔应有喜蓬莱殿里凤凰池上早听尚书履

前调【社日】　　　　　　　　　　张大烈

千条弱柳拖青线应期刚到呢喃燕緑徧川原红减半酬神赛会花阴人集深处芳洲畔　金罍醁频频劝沉入醉乡斟尚满解衣欲卧芳草岸花铺锦裀松罗翠幕鸟奏无心管

前调　　　　　　　　　　　　张大烈

春归难覔驰归路止眼见芳华飞去落红香褪风中度燕老莺雏花阶柳户尽换韶光处　緑暗汀洲烟坞暮流水无情枉题句蜂蝶闲忙巳如许梅豆酸心杨花萦意惹闷亷纤雨

前调【又一体】　　　　　　　　　　裘昌今

数竿疎竹野人家夜来雪打偏斜无端低弄又还遮数枝横影道人睡起疑是月笼纱　一围雪色掩篱笆纵秋水难比这银沙呼童快煮建溪茶个个堪描枝枝若画留着伴梅花

两同心

【双调六十八字唐敎坊取古乐府制曲填词因以名词亦名仙源拾翠】

两同心　　　　　　　　　　　晏几道

楚乡春晩似入仙源拾翠处闲随流水踏青路暗惹香尘心心在柳外青帘花下朱门　对景且醉芳尊莫话销魂好意思曾同明月愁滋味最是黄昏相思处一纸红牋无限啼痕

前调　　　　　　　　　　　　黄庭坚

巧笑颦眉行步精神隐隐似朝云行雨弓弓様罗韤生尘尊前见玉槛雕笼堪爱堪亲　自言家住天津生小从人恐舞罢随风飞去顾阿母敎窣珠帬从今去惟愿银缸莫照离尊

前调【又一体】　　　　　　　　　　柳　永

伫立东风断魂南国花光媚春醉琼楼蟾彩迥夜游香陌忆当时酒恋花迷役损词客　别有眼长腰搦痛怜深惜鸳鸯阻夕雨凄凄锦书断暮云凝碧想别来好景良时也应相忆

前调　　　　　　　　　　　　杨无咎

行看不足坐看不足柳条软斜倚春风海棠睡醉敧红玉清堪掬桃李漫山真成麤俗　遥夜几番相属暗魂飞逐深斟酒低唱新声密传意解回娇目知谁福得似风流可伊心曲

行香子

【又一体双调六十八字】

行香子【柳】　　　　　　　　　　杜安世

黄金叶细碧玉枝纤初暖日当乍晴天向武昌溪畔於彭泽门前陶潜影张绪态两相牵　数株堤面几树桥边嫩垂条絮荡轻緜系长江舴艋拂深院秋千寒食下半和雨半和烟

拾翠羽

【双调六十八字】

拾翠羽　　　　　　　　　　　张孝祥

春入园林花信緫随迟速听鸣禽稍迁乔木夭桃弄色海棠芬馥风雨霁芳径草心频緑　禊事才过相次禁烟追逐想千载楚人遗俗青旗沽酒各家炊熟良夜游明月胜烧花烛

殢人娇

【又一体双调六十八字】

殢人娇　　　　　　　　　　　晏　殊

二月春风正是杨花满路那堪更别离情绪罗巾掩泪任粉痕沾污争奈向千留万留不住　玉酒频倾翠眉愁聚空肠断宝筝弦柱人间後会又不知何处魂梦里也须时时飞去

前调　　　　　　　　　　　　晏　殊

玉树微凉渐觉银河影转林叶静疎红欲徧朱帘细雨尚迟留归燕嘉庆日多少世人良愿　楚竹惊鸾秦筝起鴈萦舞袖急翻罗荐云回一曲更轻拢檀板香炷远同祝寿期无限

前调　　　　　　　　　　　　晏　殊

一叶秋高向夕红兰露坠风月好乍凉天气长生此日见人中喜瑞斟寿酒重唱妙声珠缀　凤筦移宫钿衫回袂帘影动鹊炉香细南真宝籙赐玉京千岁良会永莫惜流霞同醉

前调【王都尉侍人】　　　　　　　　　苏　轼

满院桃花尽是刘郎未见於中更一枝纤软仙家日月笑人间春晩浓睡起惊飞乱红千片　密意难窥羞容易见平白地为伊肠断问君终日怎安排心眼须信道司空自来见惯

归田乐

【又一体双调六十八字】

归田乐　　　　　　　　　　　晏几道

试把花期数便早有感春情绪看即梅花吐愿花更不谢春且长住只恐去　春去花开还不语此意年年春会否绦唇青鬓渐少花前语对花又记得旧曾游处门外垂杨未飘絮

献衷心

【又一体双调六十九字】

献衷心　　　　　　　　　　　顾　夐

绣鸳鸯帐暖画孔雀屏欹人悄悄月明时想昔年欢笑恨今日分离银釭背铜漏永阻佳期　小炉烟细虚阁帘垂几多心事暗地思惟被娇娥牵役魂梦如痴金闺里山枕上始应知

佳人醉

【双调六十九字】

佳人醉　　　　　　　　　　　柳　永

暮景萧萧雨霁云澹天高风细正月华如水金波银汉潋灧无际冷浸书帷梦断却披衣重起临轩砌　素光遥指因念翠眉音尘何处相望同千里尽凝睇厌厌无寐渐晓雕阑独倚

数花风

【亦名凤凰阁双调六十九字】

数花风【别义兴诸友】　　　　　　　　张　炎

好游人老秋鬓芦花共色征衣犹恋去年客古道依然黄叶谁家萧瑟自笑我如何是得　酒楼仍在流落天涯醉白孤城寒树美人隔烟水此去程应远须寻梅驿又渐数花风第一

月上海棠

【双调七十字】

月上海棠【成都蜀苑古梅】　　　　　　　陆　游

斜阳废苑朱门闭吊兴亡遗恨泪痕里淡淡宫梅也依然点酥翦水凝愁处似忆宣华旧事　行人别有凄凉意折幽香谁与寄千里伫立江皋杳难逢陇头归骑音尘远楚天危楼独倚

前调　　　　　　　　　　　　陆　游

兰房绣户厌厌病叹春酲和闷甚时醒燕子空归几曾传玉关边信伤心处独展团窠瑞锦　熏笼消歇沉烟冷泪痕深展转看花影漫拥余香怎禁他峭寒孤枕西牎晓几声银缾玉井

前调【又一体】　　　　　　　　　　段克巳

住山活计宜闻早身世沧溟一沤小日月两跳丸迭送人间昏晓朱顔换风雪俄惊岁杪　弊衣旋补荷盈沼算骑鹤扬州古今少休苦似吴蚕却枉把此身纒绕君知否我自无心可了

前调　　　　　　　　　　　　段成已

酒杯何似浮名好一入枯肠泰山小唤醒梦中身鶗鴂数声春晓昂头处几点青山屋杪　人生得计鱼游沼视过眼花阴向来少须卜一枝安笑月厎惊乌三绕无穷事毕竟何时是了

前调　　　　　　　　　　　　段成已

光阴输与闲人手屈指穷冬又初九风雪拥柴关竹外一枝梅秀醅瓮熟似笑渊明止酒　溪山旧约吾无负便结与无情岁寒友世味尽醇醲漫掩鼻向伊慵齅蓬茅底有手何妨且袖

小桃红

【一名红娘子一名灼灼花一名连理枝双调七十字】

小桃红　　　　　　　　　　　晏　殊

玉宇秋风至帘幕生凉气朱槿犹开红莲尚拆芙蓉含蕊送旧巢归燕拂高帘见梧桐叶坠　嘉宴淩晨啓金鸭飘香细凤竹鸾丝清歌妙舞画堂游艺愿百千遐寿比神仙有年年岁岁

前调　　　　　　　　　　　　晏　殊

緑树莺声老金井生秋早不寒不暖裁衣按曲天时正好况兰堂逢着寿筵开见炉香缥缈　组绣呈纤巧歌舞夸姸妙玉酒频倾朱弦翠管移宫易调献金杯重叠祝长生永逍遥奉道

前调　　　　　　　　　　　　程　垓

不恨残花嚲不恨残春破只恨流光一年一度义催新火纵青天白日系长绳也留春得麽　花院从敎锁春事从敎过烧笋园林尝梅台榭有何不可已安排珍簟小胡牀待日长闲坐

前调　　　　　　　　　　　　余桂英

芳草连天暮斜日明汀渚懊恨东风恍如春梦匆匆又去早知人酒病更诗愁鎭轻随飞絮　宝镜空相覩筝鴈浑无据门外当时薄情流水如今何处正相思望断碧山云又莺啼晩雨

惜黄花

【双调七十字】

惜黄花　　　　　　　　　　　史达祖

涵秋寒渚染霜丹树尚依稀是来时梦中行路时节正思家远道仍怀古更对着满城风雨　黄花无数碧云欲暮美人?美人?未知何处独自卷帘栊谁为开尊俎有若个御风归去

雨中花令

【又一体双调七十字】

雨中花令　　　　　　　　　　周紫芝

山雨细泉生幽谷水满平田雪茧红蚕熟後黄云陇麦秋间武陵烟暖数声鸡犬别是山川　嗟老去倦游踪迹长恨华顚行尽吴头楚尾空惭万壑千岩不如休也一庵归去依旧云山

御选历代诗余卷四十五








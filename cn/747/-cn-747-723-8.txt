○灯蛾赋

流月半庭兮颓光初夕，金坐明兮凝辉的的。蛾缭绕而未息，意沈潜而自溺。逝者既往，存者可哀。伊戚戚之未毕，俄栩栩而复来。睹前轨之已覆，因委命而不回。彼尚无恨哉！殊化难穷，神理斯昧。物情无伤，亦或贻害。每捐虑於进止，恒忘怀於否泰。任逍遥以无营，将何负而颠沛。如膏之明，岂怪前死。比薰之馥，所惜同毁。俦二美而多惭，痛一生之虚委。明不可投，投之必毙；膏不可赴，赴之必泥。彼优游之万端，奚於斯乎失计。始来也，吾故知其必凶；及死也，吾未识於所从。何生微而智劣，苟不若於自空。尔爱候明，何不候日。光阴不留，尚存尔质。尔爱候明，何不候月。素华将移，尔犹不灭。何相继以焚躯，竟不知谋之为拙。元豹深隐，终不效几。是虫以欲，卒与命违。岂若不死之仙鼠，得昏夕而後飞。


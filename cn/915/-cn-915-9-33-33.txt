◇萧相国让进爵为王第二表

臣结虑归请，三辰未镜，倾魂仰视，九天弥阻，重炳徽策，再晰光诰，理晦情震，若涉严渊。臣业不出世，绩未逮古，谬藉明政，陈力就列，艰多智寡，翊赞罔树。若乃洪范不修，锺缀旒之日，九黎乱政，当摧轴之辰，虽沥命奉时，祸提下亟，防明之陋，贻惭昔人，杜险之蔽，取愧前英。故十万之师，无集槁街之邸，千金之贵，恒单白藏之府，戈船发於江湖，戎车出於石城，然後云彻席卷，虔刘巨祸，臣实恧焉，不悟上赏亟降，华爵必集，虽延首紫扃，翘意宸居，执为守约之志，既谢简鉴，避贤辞智之请，终无开允；故受任专征，远迩知宠，肇封四履，侯甸推礼。昔虞思勤夏，不列殊物之锡，晋叔匡周，岂颁上公之典，燕藩懿亲，裁蒙衮舄之荣，梁国戚属，方忝旌旗之贵；而臣包括庶揆，总纳仪刑，盖出近古，非三代之远体也。今复乃逾九命，爰超五等，域中之称，丽天作则，探情顾抱，岂所允安者哉？伏愿陛下一检丹崖，遂臣慊心，无使怵迫，深贻疵戾。（《本集》，《艺文类聚》五十一。）


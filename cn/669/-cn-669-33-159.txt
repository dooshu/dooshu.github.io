159　朱希真避地作小盡行詩　哀哉官曆今不頒　憶昔升平淚成陣　野性迷堯曆松牕有道經　希真鷓鴣天詞膾炙人口


朱希真避地廣中，作小盡行云：「藤州三月作小盡，梧州三月作大盡。哀哉官曆今不頒，憶昔升平淚成陣。我今何異桃源人，落葉爲秋花作春。但恨未能與世隔，時聞喪亂空傷神。」【原注】唐李益問路侍御六月大小云：「野性迷堯曆，松牕有道經。故人爲柱史，爲我數階蓂。」

【元圻案】宋周紫芝少隱竹坡詩話曰：「頃歲朝廷多事，郡縣不頒曆，朱希真作小盡行云云，與夫『山中無曆日，寒盡不知年』，無間然矣。」〇葉紹翁四朝聞見録：「希真有詞名，以隱德著。思陵必欲見之，累詔始至。上面授以鴻臚卿，希真下殿拜訖，請致其事，上改容而許之。」〇周益公二老堂詩話上：「朱敦儒，字希真，洛陽人。賜出身，歷館職、郎官，出爲浙東提刑。致仕，居嘉禾。秦丞相晚用其子某爲删定官，欲令希真教秦伯陽詩，遂落致仕，除鴻臚少卿。或作詩云：『少室山人久挂冠，不知何事到長安。如今縱插梅花醉，未必王侯着眼看。』蓋希真嘗有鷓鴣天云：『我是清都山水郎，天教懶慢帶疎狂。曾批給露支風敕，累奏留雲借月章。詩萬首，醉千場。幾曾着眼看侯王。玉樓金闕慵歸去，且插梅花住洛陽。』最膾炙人口，故以此譏之。」〇希真著有巖壑老人詩文集一卷，又有獵較集，四庫全書不著録，豈已佚耶？






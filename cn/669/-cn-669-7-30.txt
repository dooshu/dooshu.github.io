56　冬祀行與冬祀井同義　唐時刊定月令


月令「冬祀行」，淮南時則訓「冬祀井」，太玄數云：「冬爲井。」唐月令：「冬祀井而不祀行。」

【元圻案】太玄數第十一：「一六爲水，爲北方，爲冬。帝顓頊，神玄冥，星從其位。類爲介，爲鬼，爲祠，爲廟，爲井。」〇大傳鴻範五行傳：「仲冬之月，御玄堂正室，牲先腎，設主于井，索祀于坎正。」〇吕氏春秋仲冬紀高誘注：「行，門内地也，冬守在内，故祠之。一作井，水給人，冬水王，故祀之。」〇欽定禮記義疏：「揚雄、蔡邕、劉安皆謂冬祀井，蓋井水竈火，皆功在養人，而夏火冬水，亦於義爲合。行即井也，易曰：『往來井井。』蓋祀井於汲道之旁，故云行歟？若行道之神，出祖則祭之，無常時，不當列於五祀中也。」〇楊氏慎曰：「井即行也。蓋行，井間道也。古者八家同井，由家而至井，井有八道，八家所行也。故井之爲字，有八口角，井甃亦八角，祭井即祭行也。月令與時訓互言之，非有異也。」〇王穀畻曰：「唐石經禮記第一即御删定月令，十月之節，其祀行。開元禮，明堂五時讀令，冬月皆祀行。唐六典『祠部郎中』條下，冬享太廟，兼祭行。」〇唐藝文志「禮類」：「御刊定禮記月令一卷，集賢院學士李林甫等注解。」






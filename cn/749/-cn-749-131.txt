黄裳


裳字勉仲，延平（今福建南平）人。生于庆历四年（1044）。元丰五年（1082）进士第一。累官端明殿学士。建炎四年（1130）卒，年八十七。赠少傅。有演山先生文集六十卷。

桂枝香

延平阁闲望

人烟一簇。正寄演，客飞升，翠微麓。楼阁参差，下瞰水天红绿。腰间剑去人安在，记千年、寸阴何速。山趋三岸，潭吞二水，岁丰人足。

是处有、雕阑送目。更无限笙歌，芳酝初熟。休诧滕王看处，落霞孤鹜。雨中尤爱烟波上，见渔舟、来去相逐。数声歌向芦花，还疑是湘灵曲。

又

插云翠壁。为送目，入遥空，见山色。金鼎丹成去也，晋朝高客。百花岩下遗孙在，赋何人、离尘风

骨。翠微缘近，希夷志远，洞天踪迹。

近剑有、为龙信息。怪潭上灵光，雷电相击。尤好风波乍霁，鹭汀斜日。倚栏白尽行人鬓，但沈沈、群岫凝碧。利名休事蝇头，飞舠送君南此。

新荷叶

雨中泛湖

落日衔山，行云载雨俄鸣。一顷新荷，坐间疑是秋声。烟波醉客，见快哉、风恼娉婷。香和清点，为人吹在衣襟。

珠佩欢言，放船且向前汀。绿伞红幢，自从天汉相迎。飞鸥独落，芦边对、几朵繁英。侑觞人唱，乍闻应似湘灵。

渔家傲

咏月

通一月而泛咏，已侑金卮；辨四时而各言，

未劳檀板。晦朔乃取于盈阙，寒暑盖资其往来。

群动息而忙者闲，观光台上；众景生而悲者笑，

窥影杯中。饮阑梦觉，则斜月得其情；望重意新，

则初月致其事。是宜擅有六义，离为七章，尽入歌声，共资一笑。

春月

多幸春来云雨少。且教月与花相照。清色真香庭院悄。前事杳。还嗟此景何时了。

莫道难逢开口笑。夜游须趁人年少。光泛雕栏寒料峭。迂步绕。不劳秉烛壶天晓。

又夏月

汗漫金华寒委地。火云散尽奇峰势。纨扇团圆休与比。犹可喜。恩情不怕凉飙至。

梦冷魂高何处寄。琉璃砌上笼人睡。逃暑广寒宫似水。缘有累。乘风却下人间世。

又秋月

人在月中霄汉远。仙槎乘得秋风便。寒信已归砧上练。衣未翦。疏窗空引相思怨。

须信婵娟尤有恋。轻飞叶上清光转。寒菊枝头笼婉变。人初宴。新妆更学铅华浅。

又中秋月

三月为光今夜半。一年人爱今回满。莫放笙歌容易散。须同玩。姮娥解笑人无伴。

抱尽金精来碧汉。醉吟莫作寻常看。已过中天欢未断。还同叹。时情已向明朝换。

又冬月

风入金波凝不住。玉楼间倚谁飞举。霜艳雪光来竞素。分辨处。独垂馀意窥庭户。

强薄罗衣催玉步。美人为我当尊舞。醉到春来能几度。愁今古。月华不去年华去。

又新月

方令庚生初皎皎。珠帘钩上华堂晓。十二栏干多窈窕。妆欲妙。玉篦偷学娥眉小。

扰扰时人随兔走。十人皆望菱花照。瑞荚莫嫌生得少。圆未了。已圆却恐佳期窵。

又斜月

已送清歌归去后。东南楼上人声悄。冷落尤临弦上调。欢意少。空将万感收残照。

窗外剑光初出鞘。斜窥梦断人年少。未到盖棺心未了。尘虑扰。双眸竟入扶桑晓。

永遇乐

玩雪

朝霭藏晖，客袍惊暖，天巧无竟。杳杳谁知，包含造化，忽作人间瑞。儿童欢笑，忙来花下，便饮九春和气。急拏舟，高人乘兴，江天助我幽思。

缤纷似翦，峥嵘如画，莫道冬容憔悴。恍象含空，尘无一点，疑在天宫里。酒楼酣宴，茶轩清玩，旦待桂花来至。有馀光，明年待看，明红暗翠。

又

冬日席上

天接重云，月临残腊，时有幽意。化作瑶池，纷纷戏蝶，一色非人世。无情征雁，乘风南向，怅望有情难寄。暖惊梅，先传芳信，夜来万宝春到。

中齐胜境，东藩和气，自有名园佳丽。一梦休嗟，三千好客，何处寻珠履。小堂人静，尊前清昼，好惜岁华如逝。管弦中，金杯更劝，朱颜皓齿。

蓦山溪

腊日游尧山

春前信息，到处欢声满。旌旆出西郊，拥笙歌、婵娟两畔。东巡事往，空有雪中山，仙驭悄，古风间，谩动吟人叹。

天边身世，况值重华旦。击坏访遗民，想如云、望中不断。功名休论，齐楚共唐虞，开口笑，插花归，更候清秋晚。

喜朝天

腊中雪后东湖闲宴

雪云浓。送愁思，衾寒更怯霜风。惹起离恨，为光阴恼，人意无穷。谁省年华屡换，渐作个、浮生玉髯翁。休易感，新醅泛蚁，且共时同。

相逢。笑语相契，况驾言游处，山里齐宫。寂寞时候，自有皓景，粉泽冬容。先顾丽人期约，痛赏倏、花开洛城红。三十日，回头过尽，喜对春工。

锦堂春

玩雪

天女多情，梨花碎翦，人间赠与多才。渐瑶池潋滟，粉翘徘徊。面旋不禁风力，背人飞去还来。最清虚好处，遥度幽香，不掩寒梅。

岁华多幸呈瑞，泛寒光，一样仙子楼台。虽喜朱颜可照，时更相催。细认沙汀鹭下，静看烟渚潮回。遣青蛾趁拍，鬥献轻盈，且更传杯。

霜叶飞

冬日闲宴

谁艰留得年华住。韶华今在何处。万林飞尽，但惊天篆，半空无数。望消息、霜催雁过，佳人愁起云垂暮。就绣幕、红炉去。金鸭时飘异香，柳腰人舞。

休道行且分飞，共乐还一岁，见景长是欢聚。大来芳意，既与名园，是花为主。翠娥说、尊前笑语。来年管取人如故。向寂寞，中先喜，俄顷飞琼，化成寰宇。

水龙吟

方外述怀

五城中锁奇书，世间睡里无人唤。家家自有，月中丹桂，朱衣仙子。能驻光阴，解留颜鬓，引君霄汉。

便西归、休梦华胥国□，无限、烟霞伴。

谁是采真高士，幻中寻取元非幻。时人不为，玉峰三秀，尘缘难断。莫说英雄，万端愁绪，夕阳孤馆。到流年过尽，韶华去了，起浮生叹。

蝶恋花

牡丹

每到花开春已暮。况是人生，难得长欢聚。一日一游能几度。看看背我堂堂去。

蝶乱蜂忙红粉妒。醉眼吟情，且与花为主。雪怨云愁无问处。芳心待向谁分付。

又

兴到浓时春不住。昨夜雕栏，放了花无数。谈笑急邀吟醉侣。青娥也合随轩去。

媚恐情生娇恐妒。今日开尊，多幸无风雨。休唱宴琼林一句。来年花共人何处。

又

东湖

南北两山骄欲鬥。中有涟漪，莫道壶山小。落落情怀临漂渺。驾言来处铃斋悄。

行到桃溪花解笑。人面相逢，竞好窥寒照。醉步欹斜西日少。欢声犹唱多情调。

又

高下亭台山水境。两畔清辉，中有垂杨径。鹭点前汀供雪景。花乘流水传春信。

不醉无归先说定。醉待言归，又被风吹醒。月下壶天游未尽。广寒宫是波中影。

又

杳杳晴虚寒漫漫。放下尘劳，相共游银汉。便入醉乡休浩叹。神仙只在云门馆。

饮兴偏宜流水畔。时有红蕖，落在黄金盏。鹭未

忘机移别岸。画船更上前汀看。

又

水鉴中看尤未老。乘兴拏舟，更向湘江过。俯仰太虚都一个。九春风思谁吟到。

闲上钓台云外坐。待得金鳞，始放芳尊倒。醉后言归犹更早。素纤有数君须道。

喜迁莺

表海亭冬日闲宴

雕栏闲倚，瑞雪霁、浣出人间金碧。下想名园，芳心多少，欲占九州颜色。洞开路入丹汉，自是神仙真宅。寒吟外，看歌云舞雪，光阴难得。

谁共怀古意，东海一老，居易头垂白。自此英雄，功名相继，空有寂寥遗迹。圣贤电拂休笑，离合许多宾客。使君乐与人同，且对云门斜日。

宴琼林

木香

红紫趁春阑，独万簇琼英，尤未开罢。问谁共、绿幄宴群真，皓雪肌肤相亚。华堂路，小桥边，向晴阴一架。为香清、把作寒梅看，喜风来偏惹。

莫笑因缘，见景跨春空，荣称亭榭。助巧笑、晓妆如画，有花钿堪借。新醅泛、寒冰几点，拚今日、醉尤飞斝。翠罗帏中，卧蟾光碎，何须待还舍。

宴春台

初夏宴芙蓉堂

夏景舒长，麦天清润，高低万木成阴。晓意寒轻，一声未放蝉吟。但闻莺友同音。燕华堂、绿水中心。芙蓉都没，红妆信息，终待重寻。

清冷相照，邂逅俱欢，翠娥拥我，芳酝强斟。笙歌引步，登临更向瑶岑。卧影沈沈。自风来、与客披襟。纵更深。归来洞府，红烛如林。

雨霖铃

送客还浙东

天南游客。甚而今、却送君南国。薰风万里无限，吟蝉暗续，离情如织。秣马脂车，去即去、多少人惜。为惠爱、烟惨云山，送两城愁作行色。

飞帆过、浙西封城。到秋深、且舣荷花泽。就船买得鲈鳜，新谷破、雪堆香粒。此兴谁同，须记东秦，有客相忆。愿听了、一阕歌声，醉倒拚今日。

桂枝香

重阳

醱醅初熟。竞看九日、西风弄寒菊。姝子新妆，向晓淡黄千簇。清香闹处君须住，掺盈头、醉乡相逐。马台欢笑，龙山纵逸，佳话重绪。

共尽日、登临未足。更休问明年，浮世荣辱。难得良辰，鬓髮见秋尤绿。且邀月照金尊上，近人寒、如对飞瀑。宴归还趁人来，茱萸佩垂红玉。

喜迁莺

端午泛湖

梅霖初歇。乍绛蕊海榴，争开时节。角黍包金，香蒲切玉，是处玳筵罗列。斗巧尽输年少，玉腕彩丝双结。舣彩舫，看龙舟两两，波心齐发。

奇绝。难画处，激起浪花，飞作湖间雪。画鼓喧雷，红旗闪电，夺罢锦标方彻。望中水天日暮，犹见朱帘高揭。归棹晚，载荷花十里，一钩新月。

洞仙歌

暑中

乱蝉何事，冒暑吟如诉。断续声中为谁苦。阵云行碧落，舒卷光阴，秋意爽，俄作晴空骤雨。

明珠无限数。都在荷花，疑是星河对庭户。莫负昼如年，况有清尊，披襟坐、水风来处。信美景良辰、自古难并，既不遇多才，岂能欢聚。

又

杳无风色，肠断莲花信。水鉴云垂数峰影。向劳生辛苦，寒暑煎人，争不老，空想秋堂夜静。

玉姬挥皓月，时送微凉，莫吝金卮为伊尽。柳下夕阳收，傍水重游，花茵上、雪回襟冷。问避暑天机、自有奇人，但且对湖光，世间谁醒。

又

七夕

世间言笑，天上谁欢聚。河汉涵秋静无暑。望丹霄杳杳，云幄俄开，缘会远，空引时情万缕。

彩楼人送目，今夕无变，巧在灵丝暗相许。爽气御西风，众乐难寻，乘槎看、鹊桥初度。过几刻良时、早已分飞，向月下何辞，十分芳醑。

八声甘州

初秋

化工多事了，却收天巧，都与西风。数峰云如扫，闲垂六幕，初见秋容。昨夜烦襟顿释，一雨洗遥空。偏有银蟾好，千里人同。

引起游人多感，为静中景色，悲思无穷。傍雕栏怀古，谁问紫元翁。也难逢、金华时候，又岂知、幽会水精宫。尘缘满，指烟霞去，多在江东。

满庭芳

咏浮桥

琼馆烟轻，银河风细，玉桥云锁方开。晓千虹丈，宛转下天来。人在水精宫里，行乐处、锦绣成堆。仍相问，人间天上，何处有蓬莱。

徘徊。追往事，征南巧架，传野怀才。谩石驱东海，沙合龙台。好是乐成初宴，红牙碎、声隐晴雷。江天晚，游人未散，莫放隼旟回。

宴琼林

上元

霜月和银灯，乍送目楼台，星汉高下。爱东风、已暖绮罗香，竞走去来车马。红莲万斛，开尽处、长安一夜。少年郎、两两桃花面，有馀光相借。

因甚灵山在此，是何人、能运神化。对景便作神仙会，恐云軿且驾。思曾待、龙楼俯览，笑声远、洞天飞斝。向东来、尤幸时如故，群芳未开谢。

又

东湖春日

遽暖间俄寒，妙用向园林，难问春意。万般声与色，自闻雷、便作浮华人世。红娇翠软，谁顿悟、天机此理。似韶容、可驻无人会，且忘言闲醉。

当度仙家长日，向人间、闲看佳丽。念远处有东风在，梦悠悠往事。桃溪近、幽香远远，谩凝望、落花流水。桂华中、珠珮随轩去，还从卖花市。

又

牡丹

已觉遍韶容，最后有花王，芳信来报。魏妃天与色，拥姚黄、去赏十洲仙岛。东君到此，缘费尽、天机亦老。为娇多，只恐能言笑。惹风流烦忙。

莫道两都迥出，倩多才、吟看谁好。为我惨有如花面，说良辰欲过。须勤向、雕栏秉烛，更休管、夕阳芳草。算来年、花共人何处，金尊为花倒。

满江红

东湖观莲

绿盖纷纷，多少个、云霄仙子。应是有，瑶池盛会，靓妆临水。无奈轻盈风信急，瑞香乱翟红相倚。谁共吟、此景竹林人，桃溪士。

时雨过，明珠细。朝雾染，香腮腻。轻舟破幽径，烦襟都洗。每一朵须寻华池景，寿觞边偶得龟千岁。乘兴泻、云液落新荷，休辞醉。

减字木兰花

竞渡

红旗高举。飞出深深杨柳渚。

鼓击春雷。直破烟波远远回。

欢声震地。惊退万人争战气。

金碧楼西。衔得锦标第一归。

瑶池月

云山行

紫元翁一日公馀，危坐寂寥。幽怀逸思，偶往云山烟波之间，想见其为乐也，因作云山、

烟波二行，歌之以瑶池月。精严禅老请刻之石，

乃书以遗之。

微尘濯尽，栖真处、群山排在云汉。青盘翠跃，掩映平林寒涧。流水急、数片桃花逝，自有留春仙馆。秦渔问，前朝换。卢郎待，今生满。谁伴。元翁笑语，相从未晚。

更安得、世味堪玩。道未立、身尤是幻。浮生一

梭过，梦回人散。卧松庵、当会灵源，现万象、无中须看。乾坤鼎，阴阳炭。琼枝秀，金圆烂。何患。朝元事往，孤云难管。

又

烟波行

扁舟寓兴，江湖上、无人知道名姓。忘机对景，咫尺群鸥相认。烟雨急、一片篷声碎，醉眼看山还醒。晴云断，狂风信。寒蟾倒，远山影。谁听。横琴数曲，瑶池夜冷。

这些子、名利休问。况是物、都归幻境。须臾百年梦，去来无定。向婵娟、留住青春，笑世上、风流多病。蒹葭渚，芙蓉径。放侯印，趁渔艇。争甚。须知九鼎，金砂如圣。

蝶恋花

月词

伏以合欢开宴，奉乐国之宾朋；对景摅怀，待良时之风月。此者偶屈三益，幸逢四并。六幕

星稀，万棂风细。天发金精之含蓄，地扬银色之

光华。远近万情，若知而莫诘；满虚一色，可揽

以□将。是故无累而玩之者，喜乐之心生；不足

而对之者，悲伤之态作。感群动以无意，涵长空

而不流。对坐北堂，方入陆生之牖；共离南馆，便登韩子之台。顾歌三五之清辉，誓倒十千之芳

酝。

忽破黄昏还太素。寒浸楼台，缥缈非烟雾。江上分明星汉路。金银闪闪神仙府。

影卧清光随我舞。邂逅三人，只愿长相聚。今月亭亭曾照古。古人问月今何处。

又

满到十分人望尽。仙桂无根，到处留光景。听我尊前欢未竟。金卮已弄寒蟾影。

银色界中风色定。散了浮云，宝匣初开镜。归去不须红烛影。天边自与人相趁。

又

古往今来忙里过。今古清光，静照人行道。难似素娥长见好。见频只是催人老。

欲驻征轮无计那。世上多情，却被无情恼。夜夜鸟飞谁识破。满头空恨霜华早。

又

俄落盏中如有恋。盏未干时，还见霜娥现。说向翠鬟斟莫浅。殷勤此意应相劝。

光景尤宜年少面。千里同看，不与人同怨。席上笑歌身更健。良时只愿长相见。

又

千二百回圆未半。人世悲欢，此景长相伴。行到身边琼步款。金船载酒银河畔。

谁为别来音信断。那更蟾光，一点窥孤馆。静送忘言愁一段。会须莫放笙歌散。

又

人逐金乌忙到夜。不见金乌，方见人闲暇。天汉似来尊畔泻。须知闲暇欢无价。

银色满身谁可画。两腋风生，爽气骎骎马。待入蟾宫偷造化。姮娥已许仙方借。

又

劝酒致语

适来已陈十二短章，辄歌三五盛景。累累清韵，尚渐梁上之飞尘；抑抑佳宾，须作乡中之醉客。同乐当勤于今夕，相从或系于他年。更赋幽

情，再声佳咏。

万籁无声天地静。清抱朱弦，不愧丹霄镜。照到林梢风有信。抬头疑是梅花领。

万感只应闲对景。独倚危栏，扰扰人初定。吟不尽中愁不尽。溪山千古沉沉影。

又

谁悟月中真火冷。能引尘缘，遂出轮回境。争奈多情都未醒。九回肠断花间影。

万古兴亡闲事定。物是人非，杳杳无音信。问月可知谁可问。不如且醉尊前景。

又

忽送林光禽有语。飞入遥空，失素归洲鹭。照处无私清望富。馀辉不惜人人与。

玉绳欲到中天路。且待飞觞，缓缓移琼步。花下影圆良夜午。东南楼上还相顾。

又

一望瑶华初委地。更约幽人，共赏岩边翠。试把方诸聊与试。无情争得无中泪。

飞瀑恐从星汉至。渐向宾筵，但觉寒如水。自爱一轮方得意。轻随箕毕还成累。

青门引

社日游云门（按词律调名当作青门饮）

鸿落寒滨，燕辞幽馆，西成万室，颦眉人少。自古云阶，洞门何处，南望数峰秋晓。千骑旌麾远，去寻直、忙中心了。佩声盘入，烟霞绝顶，谁闻欢笑。

当候青童相报。因待访仙人，长生微妙。置俎争来，四乡宴社，且看翠围红绕。似可扪青汉，到北扉、两城斜照。醉翁回首，丹台梦觉，钧天声杳。

满路花

和秋风吹渭水

乾坤生古意，草木起秋声。移人名利境，梦中惊。便寻灵宝，凤髓与龟精。密报黄芽就，紫府门开，道情有个莺莺。问归含楚山青。

卧影水天明。松庵谁笑话，见还婴。鹤归日落，聚散两忘情。好笑人痴处，白头青冢，世间犹说醒醒。

卖花声

人过天街，晓色担头红紫。满筠筐、浮花浪蕊。画楼睡醒，正眼横秋水。听新腔、

一声催起。吟红叫白，报道蜂儿知未。隔东西、馀音软美。迎门争买，早斜簪云髻。助春娇、粉香帘底。








○招抚河中将士诏

朔方及诸军应在河中将士，顷赴奉天，济朕危难，皆是功臣。怀光胁其妻孥，脱身无路，朕属者下诏招谕，官爵实封，一切如旧。虽获於阵上，亦无所伤，皦然此心，无负忠义。今马燧浑瑊并诸军胜捷相继，河中将校，归降颇众，皆奉国捐家，足以见军士之心。兴言感叹，宜加优抚。宜以马燧浑瑊充招抚使。弃逆归顺，一切不问，归顺将士，仍别建营屋，优给任用，各尽基才。所在诱谕，务称朕意。


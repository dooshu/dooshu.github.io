渐渐之石

三章，章六句


首章讲：将帅出征，不堪劳苦，而作此诗。曰：御侮折冲，固吾人之职；而履危蹈险，亦人情不堪也。试以我之出征所经历者言之。





渐渐之石，维其高矣。山川悠远，维其劳矣。

渐渐，即高也。渐渐之石，何高峻也；山川荡然，何悠远也。历此险远，盖不胜其劳矣。





武人东征，不遑朝矣。

武人，是将帅。是以我武人之东征也，但见夙夜无己而已，奚有朝旦之暇乎？

二章讲：





渐渐之石，维其卒矣。山川悠远，曷其没矣。

卒，山颠之末。没，尽也。渐渐之石，何崔嵬也；山川荡然，何悠远也。历此险远，盖无时可尽矣。





武人东征，不遑出矣。

是以我武人之东征也，但知一意深入而已，奚暇于谋出乎？

三章讲：然不惟有悠远之劳，而且有遇雨之患焉。





有豕白蹢，烝涉波矣。

蹢，是蹄。烝，是众。彼豕喜雨也，今有豕白蹢，相与众涉水波矣。





月离于毕，俾滂沱矣。

离，月所宿。毕，是星。滂沱，大雨也。月，水精也。今月之所宿，乃在于好雨之毕矣。俯察物情，仰观天象，无非雨征也，则必沛然下雨，而俾滂沱矣。





武人东征，不遑他矣。

我武人之东征也，经历险远，而逢此大雨，则不堪其劳若之甚，而岂暇及他事乎哉？

由是观之，则将帅之疲于奔命固可见，而时王之穷兵黩武亦可知矣，国欲无亡得乎！






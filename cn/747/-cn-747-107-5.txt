○定奏请判官条例诏

藩镇幕职，皆有旧规，奏荐官寮，须循前例。苟或隳紊，难止弊讹。承前使府奏请判官，率皆随府除移停罢，近年流例，有异前规，使府虽已除移，判官原安旧职。起今後，若是朝廷除授者，即不计使府除移，如是使府奏请，即皆随府移罢。旧例藩侯带平章事者，所奏请判官，殿中已上许奏绯，中丞已上许奏紫。今不带平章事亦许同带平章事例处分，如防御团练使奏请判官，员外郎已下，不在奏绯之限。其所奏判官州县官，并须将历任告身随奏至京，如未有官，假称试摄，亦奏状内分明署出。如藩镇留後权知军州事，并不在奏请判官之限。如刺史要奏州县官，须申本道，请发表章，不得自奏。近日州使奏请从事，本无官绪，妄结虚衔，不计职位高卑，多是请兼朱紫，不惟紊乱，实启侥求。宜令诸道州府切准敕命处分。


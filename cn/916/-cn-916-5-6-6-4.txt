【白□歌三首】

琴瑟未调心已悲。任罗胜绮强自持。忍思一舞望所思。将转未转恒如疑。桃花水上春风出。舞袖逶迤鸾照日。徘徊鹤转情艳逸。君为迎歌心如一。（○《乐府诗集》五十五。《诗纪》五十四。）

少年窈窕舞君前。容华艳艳将欲然。为君娇凝复迁延。流目送笑不敢言。长袖拂面心自煎。愿君流光及盛年。（○同上）

秋风袅袅入曲房。罗帐含月思心伤。蟋蟀夜鸣断人肠。长夜思君心飞扬。他人相思君相忘。锦衾瑶席为谁芳。（○《类聚》三作歌诗。《初学记》三作歌诗。《御览》二十五作白□舞歌诗。《乐府诗集》六十作秋风。《诗纪》五十四。又《初学记》三作白□诗。引房、亻□二韵。○逯案。《诗纪》从《乐府诗集》作秋风。注云。一作秋歌。今从《初学记》及《御览》。）


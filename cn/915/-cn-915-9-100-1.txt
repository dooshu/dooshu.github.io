◇答贞阳侯书

之横白足下：定国等至，枉雅诲具，高氏致送之旨，即彼行人，远到京城，大慰，应有成命。但江山阻，末奉朝廷报辞，第下国之麟趾，先朝所寄，籍彼邻好，义深主祀。自宜单车入境，端委还朝，而朱旆启行，戎旌望国。江东士子，未达高怀。仆早预簪裾，夙叨眷与，弦矢既睽，江淮成阻，青黎裁封。虽继西鸟之辞，白雪在天，岂无北风之叹？但变故纷纷，忠贞宜显，寒松负雪，诚愧节者之徒。劲草疾风，宁忘烈士之概；齐师若反旆淮路，退舍肥水。彼之敬送，止缙绅之徒；此之奉迎，则轩盖而已。伏听朝旨，迟申展敬。之横白。（《文苑英华》六百七十七）


○委使臣徵访兵术贤才诏

朕每念艰难之本，思拯济之图。理少乱多，古犹今也。盖搜扬之未至，非爵赏之不行。况自乡里沽名，物情贾怨，朝市有争先之党，山林多独往之人，彼岂自穷，而莫知返。其有文苞经纬，道贯儒元，贞遁自肥，浮名不染，岂无加等之命，以待非常之流。今委使臣，远近徵访，必行备礼，以耸群方。且几贵研深，用惟体要。运当无事，固垂拱而可持；时属多虞，非拔奇而不振。或有材优将略，业洞兵钤，辨胜负於风云，计长短於主客，妙得神傅之决，耻成儿戏之名，不俟临机，方期制变，或销声于屠钓，或屈志於风尘，勿愧自媒，当期致用。至乃旁规国病，动适时宜。深探货殖之源，备得富强之术，排於浮议，郁彼良图。又有志擅纵横，久潜缁褐，材虽超异，见辱侪流，苟全一艺之工，不必万夫之敌。亦有推研历象，校步星辰，言必效於机先，术岂疑於亿中，是资奇器，孰曰异端，亦在劝来，伫加殊赏。噫！功名可慕，少壮几何？在君亲则忠孝相资，念国家则安危同切。勿甘流落，犹徇宴安，并委使臣，榜示访求。长吏津置发遣，同心体国，无使淹延，悬赏俟能，必期升擢。朕虽锺艰否，亦谓忧勤。高祖太宗之在天，固当垂祐；社稷生灵之有主，夫岂乏贤。达我敷求，咨尔将命，勿孤翘瞩，苟自因循。其间儒学优游，军谋宏远，密陈时务，愿应制科者，已从别敕处分。跅也遗才，沈沦末位，不碍文武，并须升闻。布告天下，咸使知悉。


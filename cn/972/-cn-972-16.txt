楼钥　百四从妹挽词

姊妹二十四，凋零余二人。

他乡忽传讣，老子倍伤神。

已叹嫠居久，何堪逆境频。

佳城千里外，西望泪沾巾。

楼钥

楼钥　百四从妹挽词

孝养全终始，真成乳阿姑。

衾禂几年共，甘毳四时须。

众子俱传业，诸孙足自娱。

吾家女兄弟，似此亦几无。

楼钥

楼钥　百四从妹挽词

去岁桐川弟，新从姊处归。

备言家庆事，犹著嫁时衣。

尚欲寻松社，宁堪哭素帏。

人生真一梦，回首事皆非。

楼钥


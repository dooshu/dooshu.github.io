○吊突厥可汗弟阙特勒书

皇帝问突厥苾伽可汗：国家惠绥黎蒸，保乂函夏，无有远迩，思致和平，俾有厥休，共登仁寿之域。既罹於咎，岂忘匍匐之救，况可汗久率忠顺，屡通款诚，既和好克修，固灾患是恤。今闻可汗阙特勒没丧，良用怃然。想友爱情深，家国任切，追念痛惜，何可为怀？今申吊赙，并遣致祭，可喻意旨，荐兹礼物。


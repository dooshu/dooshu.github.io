·索居岛上，童子折梅来献，喜而有赋；限「十三元」二首（己亥）

芳信天涯谁过存？一枝瞥见慰离魂。寄来庾岭应无驿，疑到罗浮别有村。仙史轻华宜淡墨，故人萧散足清尊。巡簷为弄阳春曲，羌笛何须恼故园！

绝岛凝寒气未温，忽传春信到蓬门。苍寒犹带烟霞韵，素魄时留冰雪痕。欲探陇头愁远树，却看牆角喜孤根。疏枝冷蕊仍堪把，何逊扬州且莫论！


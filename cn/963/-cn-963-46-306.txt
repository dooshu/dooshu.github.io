郭印　送赞可参议赴临安粹三首

春水归舟疾，秋天去路高。

乍辞王俭幕，行佩吕虔刀。

畿甸略舒骥，海门须钓鳌。

平生忠信在，枕席过风涛。

郭印

郭印　送赞可参议赴临安粹三首

纷纷称别驾，天邑独为荣。

日月光偏近，云霄路正平。

几年留楚峡，一旦上蓬瀛。

廊庙皆知己，弹冠意气生。

郭印

郭印　送赞可参议赴临安粹三首

亭上衔杯日，江边掺袂时。

一年浑共醉，万里各相思。

老得青眸顾，心将白首期。

青云如在手，故旧莫遐遗。

郭印


○赠包中丞书

改年伏惟永感罔极。昼之理心，本在忘情，及经节序，惘然悲怆。去岁马某往，已奉状，计上达。孟春犹寒，伏惟中丞尊体万福。即此昼蒙免。一昨见《秋晚离披菊》一章，使昼却顾鄙拙，尽欲焚烧。凝思三复，弥得精旨。中丞寄重任大，堆案日盈，而言诗至此，岂非凝心悉到耶？今海内诗人，以中丞为龙门，贤与不肖，雷同愿登。仰测中丞之为心，固进善而拒不工也。昼无西施之容，不合辄议西施之美，然心之服矣！其敢蔽诸？今之驰疏，实有所荐。

有会稽沙门灵澈，年三十有六，知其有文十馀年，而未识之。此则闻於故秘书郎严维随州刘使君长卿前殿中皇甫侍御曾，尝所称耳。及上人自浙右来湖上见存，并示制作。观其风裁，味其情致，不下古手，不傍古人，则向之严、刘、皇甫所许。畴今所觌，则三君之言，犹未尽上人之美矣！读其《道边古坟》诗，则有“松树有死枝，冢上唯莓苔，石门无人入，古木花不开。”答《范秘书》作，则有“绿竹岁寒在，故人衰老多。”《门雪夜》作，则有“天寒猛虎叫岩雪，松下无人空有月，千年像教人不闻，烧香独为鬼神说。”《石帆山》作，则有“月色静中见，泉声深处闻。”《题李尊师堂》，则有“古庙茅山下，诸峰欲曙时。真人是皇子，玉堂生紫芝。”《题曹溪能大师蒋山》作，则有“禅门至六祖，衣钵无人得。”《登天姥岑望天台山》作，则有“天台众山外，岁晚当寒空。有时半不见，崔嵬在云中。”《伤古墓》作，则有“古墓碑表折，荒垅松柏稀。”《福建还登黎岭望越中》作，则有“秋深知气正，家近觉山寒。”《九日作》则有“山僧不记重阳日，因见茱萸忆去年。”《宿延平津怀古》作，则有“今非古狱下，莫向斗间看。”又有《归湖南》诗，则有“山边水边待月明，暂向人间借路行。如今还向山边去，惟有湖水无行路。”此僧诸作皆妙，独此一篇，使昼见欲弃笔砚。伏惟中丞高鉴宏量，其进诸乎？其舍诸乎？

方今天下有故，大贤勤王，辄以非急千请视听，亦昭愚老不达时也。然上人秉心立节，不可多得。其道行定慧，无惭安远。尝著《律宗引源》二十一卷，为缁流所归。至於元言道理，应接靡滞，风月之间，亦足以助君子高兴也。昼疾弊，未期奉展，伏深瞻望。近应府公三五首，谨凭灵澈上人呈上。年暮思蹇，多虑迷错，所希宗匠一为指瑕，幸甚幸甚！昼白。


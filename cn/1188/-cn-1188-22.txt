○孙嘉绩

孙嘉绩，字硕肤，浙江余姚人，崇祯丁丑进士。除兵部主事。杨嗣昌以其知兵，荐为职方郎中。太监高起潜求世荫，嘉绩覆疏不可，起潜恚。侍上观德殿阅军器浸毁，下狱。学士黄道周亦廷杖入狱，袱被药物，俱不得进，嘉绩移服用奉之，且从受易。会诸生涂仲吉上书，颂道周，上加怒，察狱中与道周通者。众多说辨，嘉绩独曰：“昔黄霸受经夏侯胜，史传以为美谈，今复何讳？”刑部尚书徐石麒，雅识嘉绩，清狱，出之。

逾年，起九江道佥事，未之任，国变。

乙酉六月，大清檄下浙东，宁绍望风迎附。闰六月己丑，余姚摄印官发闾左为驰道，抶役者，役者反抶摄官，众哗不能定。嘉绩乘众怒，遂斩摄官，邑绅邵乘节、陈相才，诸生吕章成、沈之泰、邵应斗，率里中从者数千人。孙氏自燧以来，代以文章忠孝显，受累朝恩最深。至是建义，士民无不踊跃，便欲推嘉绩为盟主。辞曰：“举大事将须其人，熊雨殷有执持，识兵势，当共请其约束。”会汝霖募兵自宁波至，邑人大安。

鲁王监国，晋嘉绩兵部侍郎，兼右佥都御史，总视义师。

转战乔司，西兴、亲受矢石，号孙熊兵。临敌则汝霖当先，嘉绩继之。饷不给则毁家产佐军。每对宾佐泣曰：“身先人余也，义同国存亡。惟惧事不集，死无面目以见君亲耳。”由是听者感奋。嘉绩举宗报国，文士知故争为之死。

浙东本以汝霖、嘉绩首义，营立行朝，亡将溃兵，因弛荷担，后来益众，客反居上。方国安拥重兵，孙熊严意与同济难。

国安逍遥殊无意，一年之中，縻饷数百万，皆出八郡民。贫富交尽，卒以是败。丙戌六月，鲁王移跸舟山，嘉绩以军从。六月二十四日，卒于舟山。子延龄，从跸，南至中左所。大兵入余姚，焚嘉绩祖如游第。后二十八年，延龄子讷，渡海求祖父榇，得于状元张信墓道，归葬。


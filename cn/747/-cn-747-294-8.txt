○止水赋（以“清审洞澈涵容”为韵）

尝闻神心保正，天道害盈，漏卮添而复出，欹器备而还倾。岂若兹水？居然可名：既混之而不浊，又澄之而不清，时止则止，时行则行。峻堤防则其源见塞，开汲引则其道能亨，安波不动，与物无争，如方圆之得性，何宠辱之能惊？故为国者取象於止水，使其政公平；为身者亦同於止水，使其心至明。至察可尚，柔谦何禀？思远道则一苇能杭，守贫居则一瓢可饮，接下流则卑以自牧，鉴群物则宽而能审：诚用之而舍之，在去泰而去甚。水之为德也长，水之为功也众，散作云雨，畜作潭洞，浮芥则傲吏措杯，种瓜则幽人抱瓮，无朝夕之出纳，有飞沈之狎弄。徒观其深虚见底，咫尺宜探，千流并入，万象皆涵，摇树影於青岸，落山光於碧潭：其仁可以济物，其义可以激贪。既而壅之不流，蒙则未决，照春物而画屏相似，映晴空而明镜无别，雨来而圆点乱生，风静而长波自灭。任天时以开闭，随王泽而盈绝，受涓滴而逾深，处冰壶而更澈。《书》云：“视水积影，能见形容；视人行事，能知吉凶。”政烦则人扰，水浊则鱼喁，夫子欲精神而不惑，俾荣利无系於心胸。比浮之於我，观止水而为容：兀兮若枯木坐忘，澹兮若虚舟见逢。正道未远，斯言可从，傥不遗於射鲋，希有便於登龙。


封君尧溪刘先生七十寿序


今士大夫身服官政，不得归侍父母寿，率蕲能言之士，侈之为词，烂然累牍，盖世之骛于文，日甚矣！张子居京师，与吏部考功刘子相友善。刘子之学，务在剽剥枝叶，归究本实，不侪于俗，而求当于古。本之其父曰尧溪翁。尧溪翁者，楚隐者也。居衡山，好古乐道，以德化其乡人，乡里咸称为长者。张子与刘子居，闻君行谊甚悉，固知刘子之学，有家承也。

居数年，尧溪翁寿七十。于是乡之大夫宦于朝者，廿有八人，咸谓张子曰：“子善刘子，知尧溪翁，盍词焉？”张子曰：“唯唯，否否。夫刘子者，离于俗而当于古者也，奚以文为哉！人之相与，情不至，而后益之以文；信不至，而后饰之以礼。故深拱揖让，傧诏陈词，施之于交际，而父党则无容，况其亲乎？故曰：以敬孝易，以爱孝难；以爱孝易，使亲忘我难。

今夫布衣闾巷之人，身不越乎陇亩，疾耕力役，时得一脔之味，以上其亲，即父子嘻嘻，终日相对，或箕踞袒裼，至忘尔汝。彼其于饰恭敬悦耳目者，至浅鲜矣。然要以爱情深至，而天真欢洽，则艳于文者，固不若厚于实矣。

且夫刘子之事其亲也，又奚以余言为哉！夫刘子始为南昌令。南昌为江西首邑，当四方孔道，百责之所丛委，世好之所熏灼。然刘子虑辱其亲之故，夙夜劳瘁，修敕如处子，用廉能冠于诸邑。其在铨曹，终日扃户，省事寡交，焉，以修其职业为务。人之称刘子者，未有不本之尧溪翁者也。荣闻厚实，从中征外。虽微吾言也，刘子之所以事其亲者，岂其少哉！”

诸大夫曰：“不然。夫力勤服事，怡愉愿悫者，士庶人之行也；中心惨怛，节文修饰者，卿大夫之行也。诗人以春酒介寿，称彼兕觥，形之咏歌，不一而足，皆所以鬯堙郁而长欢爱也。且夫君子者，岂务为冥冥昒昒，独修其身乎？亦将以垂范作则，敦行而善俗者也。今刘子独以身在郎署，不得亲执觥酌，奉一日之欢，而托之以修词以宣其堙郁，达其情愫，俾闾巷之人，睹其盛者知慕，艳其荣者兴仁，用以长慈孝之风，而示为子之节。故君子之于教也，非家至而日见之也。本之以情，秩之以礼，修之家庭之间，而孝弟之行立矣，独文也与哉！”

于是张子谢曰：“诸大夫幸以刘子之举，有系于世教，非愚所及也。请书以贻尧溪翁，遂以训其里之有子者。”






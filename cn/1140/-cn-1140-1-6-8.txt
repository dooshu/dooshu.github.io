吏部考功司员外郎王君墓碑

子友王子西樵先生居母夫人丧以康熙癸丑七月二十二日疾卒于家年四十八葬于某山之原季氏户部郎中贻上士祯次其行事属碑而表之书凡五六至君讳士禄字子底济南之新城人雅好为诗多记览遇事成书有燃脂集司勲集前後共若干卷为人清真简远望之翛然于父母兄弟之间至性独絶其中孑孑其外油油尝抱膝不谒贵人士之後进布衣一言之善必为之奬成故天下慕义不名其官而称之曰西樵先生始举礼部薄吏事投牒改官得教授莱州三年迁国子助教公卿奇其才擢吏部考功主事明年迁稽勲员外郎典河南解试故事有司绳尺取熟软稳顺不敢涉古文一字谓之中式君独摘简一变其卑弱又不以通所司贵人人或恶之摭拾下吏具三木赖叔弟士祜殚力槖饘得不死竟坐免官是时季氏推官扬州两尊人就养君欣然南游省觐间移棹西湖汗漫忘返既家食八年会

上与天下更始朝议还主司诖误者官君迫母命强起补考功员外郎而季氏复入为礼部迁户部接邸聨骑文采照耀天下目之新城二王久之君坐察议事夺三级未行而母讣至恸哭屡仆絶识者以死孝忧之竟以毁卒君于诗独爱孟襄阳尝吟曰自从举世矜高调谁识襄阳孟浩然其於诸书综择折衷独有义例尝病廿一史冗駮乖舛三国志并列为非谓宜废陈氏而用谢陛季汉书彷晋书例列魏吴为世家去宋齐梁陈魏北齐周七书而用李延寿南北二史其宋辽金用柯维骐宋史新编合之十二史既正史体复省烦复拟上书不果又谓坊本子贡诗传申公诗说并伪书李维桢序行津逮秘书收之皆误也为辩甚详有功经学甚大在考功时议沈副使荃旡妄得还秩张学士贞生李御史棠先後建言下吏议并力直之此数人者皆卓有闻于世者也其持清议多若此而年不称德士大夫多为流涕元配张氏再娶王氏二子曰启演启浣父与敕贡士诰封礼部仪制司员外郎母孙封宜人祖官浙江右布政使象晋曾祖户部左侍郎赠尚书之垣世为明显族君初不事浮屠拘幽时仿苏长公斋戒写佛氏书既卒口体作异香经三日此盖儒者所不道户部以为实録云系之铭曰

琅琊之裔世有名迹维公挺生举体遐逸窟穴诗书萍逢绂冕出则巨源退则中散有美埙箎更鸣递啸展矣达生畴云死孝有尽者年不朽者寿驭风泠然逝将谁偶


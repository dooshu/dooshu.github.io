閟宫

九章，五章十七句，内第四章脱一句，二章章八句，二章章十句


首章讲：此僖公修庙，诗人歌咏其事，以为颂祷之词。意谓：庙立于先王，而修之在后人。此非徒侈伟观也，所以上妥先灵而下顺民心者也。今我公以孝敬之心为修庙之举，其事不有可言者乎？





閟宫有侐，实实枚枚。

閟，深也。侐，清静。实实，自下言。枚枚，自上言。但见深閟之宫，侐然清静。以下之盘基，则实实而巩固也；以上之结构，则枚枚而砻密也。所以祀周公皇祖，而报功德于无疆者在是矣。





赫赫姜嫄，其德不回。上帝是依，无灾无害。弥月不迟，是生后稷。

姜嫄，后稷之母。回，邪也。依，眷顾。弥月，正当满月之期。然修庙之事，虽由于我公，而有鲁之庙，实始于后稷。而后稷之生，夫岂偶然哉？盖赫赫姜嫄，其德无有回邪，而为上帝之所眷念，是以无灾无害，终十月之期而不迟，是生后稷焉。





降之百福，黍稷重穋，稙稚菽麦。

夫天眷后稷之生，将使之教民稼穑而终率育之命者也，于是降之百福。凡夫黍稷重穋、稙稚菽麦，而无不备焉。





奄有下国，俾民稼穑。有稷有黍，有稻有秬。奄有下土，缵禹之绪。

奄，尽也。下土，即天下。缵，继也。绪，功也。所以膺有邰之封，而奄有下国者，基于此矣。由是后稷教民稼穑，所以诞降嘉种者，稷黍有之，稻秬有之，有以遍及下士之远焉。

夫向也禹平水土，使民得以安居；今也稷教稼穑，使民得以粒食。禹之功，稷有以继之矣。夫稷生有所自出，有所为如此。此固我周有天下之始，而亦我鲁有国之自也。

二章讲：





后稷之孙，实维太王。居岐之阳，实始剪商。

岐之阳，即岐周之地。剪，除也。逮夫后稷之孙，实维太王徙居岐阳之后，人心日归，土地日广，而王迹以肇，实始有翦商之势。





至于文武，缵太王之绪。致天之届，于牧之野。

至于文、武，缵太王之绪。适际天命归周绝商之届，于是武王奉天命以伐商于彼牧野之间。





无贰无虞，上帝临女。

贰，疑贰。虞，思虑。而当时人心犹恐武王有不决也，而赞之曰：女无以臣伐君非常之事而疑惑于心也，盖尔之德有以克当乎天心，上帝实临女矣。





敦商之旅，克咸厥功。

敦，治也。旅，师众。咸，同也。斯时也，凶残既取，乱略以遏，治商之众，咸有其功，而周公尤在元勋之列焉。





王曰叔父，建尔元子，俾侯于鲁。大启尔宇，为周室辅。

王，成王。叔父，即周公。元，长也。元子，长子，即伯禽。启，开也。宇，居也。故成王嗣统，呼周公而告之曰：叔父，我欲封尔一身，则王朝辅相不可以无人。兹惟建尔元子，俾侯于鲁，而列爵之崇也；大启尔宇，而分土之广也，于以藩屏一方，而为周室之辅焉。

三章讲：夫分封之意，王既示之公矣，遂降之以分封之典焉。





乃命鲁公，俾侯于东。锡之山川，土田附庸。

即伯禽封子曰鲁公。东，鲁地。附庸，附属之国。乃命鲁公，俾侯于东，而爵诸侯之尊矣。锡之山川，土田附庸，而分土百里之广矣。





周公之孙，庄公之子，龙旂承祀，六辔耳耳。

周公之孙、庄公之子，二句俱指僖公言。承祀，祀兼郊庙。耳耳，柔和貌。我鲁之国既于此乎封，而郊庙之祭亦于此乎锡。是以我公为周公之孙、庄公之子，乃上承郊庙之祀，旂建于车，则交龙之旂也；辔以御马，则六辔耳耳也。





春秋匪解，享祀不忒。

春秋，二时之祭。匪解，不懈怠。忒，过差。其致敬于岳，则祭祀以时，春秋匪懈焉，仪物有等，享祀不忒焉。





皇皇后帝，皇祖后稷，享以骍牺。

皇皇，大也。后帝，郊之帝。骍，赤色。其致敬于郊，则主以皇皇上帝，而以皇祖后稷配焉，享以骍色之牺，而将享以致虔焉。





是飨是宜，降福既多。

由是郊则天神格，而是享是宜，降福之孔多矣。





周公皇祖，亦其福女。

皇祖，指群公。庙则人鬼享，而周公皇祖亦其福汝矣。

四章意：然致敬于庙，而获福果何如哉？





秋而载尝，夏而楅衡。

尝，秋祭。楅衡，施于牛角以止其触。但见秋行尝祭，夏而楅衡其牛，礼何预也？





白牡骍刚，牺尊将将。毛炰胾羹，笾豆大房。

白牡，祀周公。骍刚，祀鲁公。牺尊，受酒之尊，画牛。炰，去其毛而炰之。胾，是切肉。大房，半体之俎。周公祀以白牡，鲁公祀以骍刚，礼何别也？祭必有器，牺尊将将而严正；祭必有品，毛炰胾羹之并陈。有笾豆以盛菹醢也，有大房以载牲体也，而礼于是乎咸备矣。





万舞洋洋，孝孙有庆。俾尔炽而昌，俾尔寿而臧。

孝孙，指僖公。庆，福也。炽、昌，俱是福盛。臧，寿而吉。以乐言之，文用羽籥，武用干戚，万舞何洋洋其盛也！礼乐明备，烈祖来格，孝孙不有庆乎？俾尔以福，既炽然而盛，且纯嘏有常而昌焉；俾尔以寿，既历年之多，且寿考维祺而臧焉。





保彼东方，鲁邦是常。不亏不崩，不震不腾。

常，不失也。亏，缺也。崩，坏也。震，动也。腾，不定。有此福寿，有以保彼东方鲁邦，常为我公之有，而无亏崩震腾之患矣。





三寿作朋，如冈如陵。

三寿，三卿老成者。朋，辅也。夫国有长君，社稷之福。然使无老臣以辅之，则独任难以成理也。又必有三寿之卿而为公之朋辅，则国之元气培而神气振，有以保国如冈陵之固焉。凡若此者，何莫非孝孙之庆乎？

五章讲：不特此也。





公车千乘，朱英绿滕，二矛重弓。

千乘，大国之赋。朱英，饰矛者。绿滕，约弓者。二矛，夷矛、酋矛。重弓，两弓。有田则有车也。我公提封万井，则出车千乘矣。在车之右而持矛者，则有朱英以为之饰；在车之左而持弓者，则有绿滕以为之约。矛必以二，备击刺也；弓必以重，备折坏也，而车之卫无不备矣。





公徒三万，贝胄朱，烝徒增增。

徒，步卒。贝，是水虫有文者。有车则有徒。我公车既千乘，则徒必三万矣。胄戴于首，以文贝为之饰；贝饰于胄，有朱以为之缀，我师我旅增增然而极其众矣。





戎狄是膺，荆舒是惩，则莫我敢承。

戎，西戎。狄，北狄。膺，当也。荆，楚号。舒，楚与国。惩，治也。承，当也。以此车徒，膺彼戎狄，惩彼荆舒也。吾知有不战，战必胜矣，孰敢有当吾之锋哉？





俾尔昌而炽，俾尔寿而富。黄发台背，寿胥与试。

发，是复兴。台背，背有台文。胥，相也。试，用也。夫以我公允武之功，有以昭格烈祖如此，则感孚之有其道矣。是以今日致祭于庙，而神锡之以福也。俾尔昌而炽矣，俾尔寿而富矣，黄发台背而寿为有征矣。且有老寿之臣相与为公用焉，其得人之庆为何如耶！





俾尔昌而大，俾尔耆而艾。万有千岁，眉寿无有害。

俾尔昌而大矣，俾尔耆而艾矣，万有千岁而寿为有永矣。且保艾尔后而眉寿无有害焉，其享得之吉为何如耶！

六章讲：又不特此也。





泰山岩岩，鲁邦所詹。奄有龟蒙，遂荒大东。至于海邦，淮夷来同。莫不率从，鲁侯之功。

詹、瞻同。龟、蒙，二山名。荒，亦奄。大东，极东之地。海邦，近海之邦。泰山岩岩，常为鲁邦之所詹；龟、蒙二山，永为鲁邦之奄有。此其视诸剖符锡壤之初，犹如故矣。然大东海邦，我鲁以东之国；淮夷，我鲁以南之国，又势相联属，可以服从者也。其必绥之以文德，震之以武威，遂荒大东至于海邦、淮夷也，莫不来同而称臣焉，莫不率从而效顺焉。保所已有，服所未有，鲁侯之功，不其伟哉？

七章讲：又不特此也。





保有凫绎，遂荒徐宅。至于海邦，淮夷变貊。及彼南夷，莫不率从。莫敢不诺，鲁侯是若。

凫、绎，二山名。徐宅，徐国也。若，顺也。凫之为山，屹乎兖之东南；绎之为山，镇乎邹之南境。今皆保而有之。此其视诸山河带砺之初，犹不改矣。然徐宅海邦，我鲁以东之国；淮夷蛮貊，我鲁以南之国，又势相联属可以服从也。其必绥之以文德，震之以武威，遂荒徐宅，至于海邦、淮夷、蛮貊及彼南夷也，莫敢不率从而效顺焉，莫敢不唯诺而听命焉。保所已有，而服所未服，鲁侯之心，不是若哉？所谓周公皇祖，亦其福女者如此。

八章讲：然其致敬于郊，而获福果何如哉？





天锡公纯嘏，眉寿保鲁。居常与许，复周公之宇。

常、许，乃鲁地，见侵于诸侯者。宇，即常、许。但见天于我公，感其承祀之敬，而有纯嘏之锡。以寿为诸福之先，所以保是福者也，于是使我侯享天寿之格，而有秀眉之征。故鲁邦周公之所造也，则以是保鲁而守周公之旧。常、许，诸侯之所侵也，则居常与许而复周公之宇。





鲁侯燕喜，令妻寿母。

燕喜，安乐也。令，善也。妻，指声姜。寿母，指成风。由身以及家，则鲁侯燕喜，而有优游无事之休也；令妻寿母，而有家庭天性之乐也。





宜大夫庶士，邦国是有。

宜，当其心。有，乃常有也。以家而及朝廷，则宜于大夫，而大夫莫敢矫其非也；宜于庶士，而庶士莫敢矫其非也。由朝廷以及国，则邦国之山川土田是有也，邦国之附庸是有也。





既多受祉，黄发儿齿。

祉，乃福也。儿齿，齿落更生。夫以眉寿抚先世所遗之业，享燕喜母妻之乐，坐收朝廷邦国之治，则其受祉亦既多矣。然有寿以保福，岂特有秀眉之征已乎？又且发白复黄，齿落生细，凡所以享有寿之征者，无所不备。而保其受祉之多，将见悠悠也，其未有艾也。纯嘏之锡，为何如哉？所谓皇皇后帝，而降福既多者，信乎无一之不备矣。

末章讲：然其致敬于如庙，既有以获福矣，而其修庙之事则何如哉？





徂来之松，新甫之柏，是断是度，是寻是尺。

断，锯截。度，量也。寻，八尺。尺，十寸。彼为巨室，必求大木也。于是取松于徂来，取柏于新甫，断之以成质也，度之以授材也，或寻以度其长也，尺以度其短也。





松桷有舄，路寝孔硕，新庙奕奕。

舄，大也路寝，正寝之室。但见松桷则有舄，路寝则孔硕，而新庙之成奕奕乎其甚大矣。





奚斯所作，孔曼且硕，万民是若。

奚斯，公子鱼也。作，劝课。曼，长也。若，顺也。然是新庙也，主之者我公，而作之者谁乎？教护属工课，其章程之事，皆董于奚斯，乃奚斯之所作也。是以奕奕新庙，形制之深长也，规模之宏伟也，而孔曼且硕，所谓“宫有侐，实实枚枚”者，信不偶矣，所以祀周公皇祖者，信有地矣。

夫周公有开国之功，皇祖有承受之德，皆万民所思而欲纪者也。今以孔曼且硕之庙而祀之，则有以报功报德于不尽矣，万民不是若乎？夫僖公之修庙，惟其有以若万民，此国人所以歌咏其事，而颂祷之也与！






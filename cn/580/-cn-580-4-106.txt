列传第一百六 脱脱（合剌章）


脱脱，字大用，蔑儿吉台氏。曾祖称海，从宪宗征蜀，殁于军中，赠太师，追封淮王，谥忠襄。祖谨只儿总，宿卫隆福太后宫，赠太师，追封郑王，谥忠懿。父马札尔台，扈从武宗，后侍仁宗于潜邸，以恭谨为仁宗所亲信。及即位，授虎贲亲军都指挥使。泰定四年，拜陕西行台侍御史。文宗自立于大都，陕西行台附上都，起兵焚诏书，杀使者。及事定议罪，以其兄伯颜有功，特免之，命为上都留守，迁知枢密院事。伯颜罢黜，代为右丞相。未几，以疾辞，拜太师，就第封忠王，改封德王。至正七年卒。长子脱脱，次也先帖木儿。

脱脱生而岐嶷，及就学，请于其师吴直方曰：“与其终日危坐读书，孰若记古人之嘉言懿行而服习之。”乃扁其燕居之室曰“道济书院”，延纳学者，讨论义理。稍长，膂力过人，能挽弓一石，充东宫怯薛口怯薛歹。至顺二年，授忠翊侍卫亲军都指挥使。元统二年，迁同知枢密院事。至元初，唐其势伏诛，其叔父答里拥兵以叛，脱脱讨擒之。历太禧宗禋院使，拜御史中丞，提调左阿速卫。四年，迁御史大夫，扈从上都。还至鸡鸣山之浑河，帝将畋于保安州，马惊。脱脱谏曰：“古者帝王端居九重，日与宿儒大臣讲求治道。飞鹰走狗，非其事也。”帝嘉纳之。

是时，伯颜为中书右丞相，既诛唐其势，益贪横。帝积不能平。脱脱幼育于伯颜，数谏不听，常忧之。私请于父曰：“伯父骄纵已甚，一旦天子震怒，吾族赤矣。曷若于未败图之，以报国家。”马札儿台以为然。又决于其师吴直方，直方告以春秋之法，大义灭亲。脱脱意始决，乘间言于帝，自陈忘身殉国之意。帝犹未之信。时左右皆伯颜党与，独世杰班、阿鲁、杨瑀为帝心腹，因遣三人日与往复论难，知其忠义，始不疑之。五年秋，车驾留上都，伯颜出赴应昌，脱脱与世杰班、阿鲁谋拒之，惧弗胜而止。会河南范孟端矫杀省臣，事连前廉访使段辅，伯颜风台臣奏汉人不可为廉访使。时别怯儿不花为御史大夫，畏人议己，辞疾不出，故其奏未上。伯颜促之，脱脱度不能止，乃先入告于帝，言：“汉人为廉访使，祖制不可废。”及奏上，帝如脱脱言，伯颜闻之大怒，言于帝曰：“脱脱虽臣子，其心专右汉人，宜罪之。”帝曰：“此朕意也。”及伯颜杀郯王，擅贬宣让、威顺二王，帝益忿。一日与脱脱语，相对泣下。归，复谋于吴直方。直方曰：“此社稷安危所系，不得不密。议论之时。左右为谁？”曰：“阿鲁及脱脱木耳。”直方曰：“子伯父挟震主之威，若辈苟利富贵，语泄则主危身戮矣。”脱脱乃延二人于家，昼夜置酒张乐，不令出，欲俟伯颜入朝执之。戒卫士严宫门出入，殿陛间悉置兵仗。伯颜见之，惊问故，对曰：“天子所居，防御不得不尔。”伯颜退，亦增兵自卫。六年二月，伯颜请帝出猎，脱脱劝帝以疾不往。伯颜乃挟太子燕帖古思畋于柳林。脱脱等谋以所领忠翊军及卫士拒之，拘诸门键钥，分遣亲信，布列城门下。奉帝御玉德殿，召近臣及省院大臣入见，集午门听命。又召杨瑀入，草诏数伯颜罪状。诏成，夜已四鼓，命翰林学士承旨只瓦儿台赍诏赴柳林，黜伯颜为河南行省左丞相。伯颜使骑士至城下问故，脱脱坐城上，应之曰：“有旨逐丞相一人，余无所问。诸从官可各还本卫。”伯颜养子知枢密院事詹因不花、尚书洛失蛮谓伯颜曰：“拥兵入宫，问奸臣为谁，尚未晚也。”伯颜曰：“为尔辈与脱脱不睦，致有今日。汝辈尚欲误我邪？帝岂有杀我之意，皆脱脱贼子所为耳。”遂请入辞，使者曰：“皇帝命丞相即行，勿入辞。”于是伯颜遂至河南。诏马札儿台入为右丞相，脱脱知枢密院事。马札儿台素贪鄙，于通州置糟房、酒馆，日售万余石，又广贩长芦淮南盐以牟利。脱脱病之，谓参知政事佛家闾曰：“吾父与君善，曷谏吾父，使辞丞相，不然，人将议吾父篡兄之位。”佛家闾乘间言之，马札儿台果辞职。诏马札儿台拜太师，封忠王。

至正元年，以脱脱为右丞相。脱脱悉更伯颜旧政，复科举取士及太庙四时祭，雪郯王之冤，召还宣让、威顺二王，使居旧藩位，弛马禁，减盐额，蠲负逋，开经筵，遴选儒臣劝讲，中外翕然，称贤相焉。三年，诏修辽金宋三史，命脱脱为都总裁官，又请修《至正条格》颁天下。脱脱欲帝亲儒臣，讲学问，左右多沮挠者。一日帝御宣文阁，脱脱取裕宗当日所授书以进，曰：“设使经史不足观，世祖岂以是教裕皇乎？”帝嘉纳之。皇太子爱猷识理达腊，尝育于脱脱家，每有疾饮药，必尝之而后进。帝驻跸云州，遇暴风雨，山水猝至，车马皆漂没。脱脱抱皇太子，单骑登山，乃免。皇太子至六岁始还宫，脱脱复以私钱造大寿元忠国寺，为皇太子祈福。四年，领宣政院事。时诸山主僧请复僧司，且曰：“州县所苦，如坐地狱。”脱脱不许，曰：“若复僧司，何异地狱中复置地狱耶！”是年《辽史》成，脱脱奏上之，且请曰：“给事中所记陛下即位以来之圣政，亦宜渐加编葺，藏于石室金匮。”帝曰：“此事俟吾儿为之可也。”故元统以后之事，国史咸阙而不书。

脱脱寝疾，体渐羸。以术者言，行年不利，遂抗表辞职，帝不允。表凡十七上，始从之。诏封为郑王，食邑安丰，赏赉巨万，俱辞不受，乃赐松江田，为立稻田提领所领之。七年，别怯儿不花为右丞相，以宿憾谮马札儿台。诏徙马札儿台于甘肃，脱脱请从。又移其父子于西域撒思嘉之地，至河，召还，使就养于甘州。马札儿台寻卒，帝念脱脱勋劳，复拜太傅，总理东宫事。先是，脱脱在甘州，皇太子与脱脱子合剌章同岁，相亲爱，故合剌章留京师侍皇太子。一日与皇太子嬉殿外，皇太子欲负，合剌章辞曰：“合剌章，奴也；皇太子，使长也。奴不敢令使长负。”皇太子怒挞之，合剌章啼声闻于帝，问之，左右具以事对。帝太息曰：“贤哉，此子也。”奇皇后因奏曰：“脱脱忠臣，不宜久在外。”帝颔之。会佛郎国贡天马，置马群中，高大如骆驼。帝曰：“人中有脱脱，马中有天马，皆一时杰出者也。”时哈麻在侧闻之，以为脱脱旦夕复相，因乘间荐脱脱之贤。帝曰：“彼尝罪汝，杖汝一百七，奈何荐之？”对曰：“彼杖臣，臣之罪也，何怨之有？”奇皇后于殿屏后闻之，阴使人至甘州召脱脱，脱脱至京师，未见帝。皇后伺帝有喜色，因谓合剌章曰：“汝亦思汝父脱脱否？”合剌章跪曰：“思之。”帝谓皇后曰：“脱脱今何在，而汝使思之邪？”皇后起谢曰：“脱脱去国日久，思见至尊，今闻其至都矣。”帝遂使人召之，入，正色问曰：“我使汝侍汝父于甘州，谁召汝来耶？”皇后为之失色。脱脱徐对曰：“陛下使臣侍父，今臣父已卒，葬事毕，故来尔。”帝遽起抱之，相与泣下。翌日，遂有太傅之命。

九年，丞相朵尔只、太平皆罢，复命脱脱为右丞相，兼领端本堂事。于是脱脱引用乌古孙良桢、龚伯璲、汝中柏、伯帖木儿等为官属，委以腹心，无巨细悉与之谋。省臣奉行文牍而已。帝以吴直方有协赞功，由长史超授集贤大学士。御史王士点劾其躐进，直方亦力辞，乃止。脱脱用吏部尚书偰哲笃言，更至正交钞。诏廷臣集议，祭酒吕思诚亟言不可，脱脱不从，事具《思诚传》。参议孛罗帖木儿、都水监传佐，建议于都城外开河，置闸放浑河水，引船至丽正门外，可运西山煤，省薪刍负担之费。脱脱从之，役丁夫数万，迄无成功。孛罗帖木儿、传佐俱论死。然脱脱勇于任事，终不以此自悔。时黄河决白茅堤，又决金堤，五年不能塞。脱脱用贾鲁计塞之，请身任其责，奏以贾鲁为工部尚书，总治河防。使役河南北民十七万，筑决堤成，使复故道。凡八月功竣，事见《河渠志》。帝嘉其功，赐世袭答剌罕号，又敕儒臣欧阳元制《河平碑》以纪之，仍赐淮安路为食邑，郡邑长吏听其自用。

是时汝颖盗起，以红巾为号，蔓延襄樊唐邓间。十一年，脱脱奏以弟御史大夫也先帖木儿为知枢密院事，将禁卫兵讨之，驻沙河。也先帖木儿素庸懦，军中夜惊，左右鞚马请留。也先帖木儿拔刀斫之，曰：“我非性命耶？”乃先遁，大军遂一时奔溃也。先帖木儿弃辎重，收散卒万余人，抵开封城外。文济王蛮子在城上遥谓之曰：“汝为大将，未见敌而奔，吾将劾汝，不能令汝入城。”乃屯于朱仙镇。朝廷以脱脱故，不之罪，诏他将代之。也先帖木儿径归，仍为御史大夫。陕西行台监察御史十二人劾其丧师辱国，脱脱听弟言，迁西台御史大夫朵儿只班为湖广平章政事，除十二人，各府添设判官，以杜言者之口。监察御史及河南分御史台行院廉访司巩昌、总帅府陕西都府义兵、万户府复承旨，交章言也先帖木儿有功，诏赏金带、金挺各一，银挺千钞五千贯，布帛百匹。脱脱又用龚伯璲等兴大狱，以谋害大臣，杀高昌王亦都护及御史大夫韩嘉纳。由是为时论所不与。

十二年，红巾贼芝麻李据徐州，众数万，僭号称王。脱脱请自将讨之。师次徐州，攻其西门。贼出战，以铁翎箭射中脱脱马首，脱脱不为动，麾军击败之，入其郛。翌日，贼弃城遁，遂复徐州。民大悦，请于朝，愿为建生祠，从之。帝又为脱脱立勋德碑，遣使加脱脱太师，趣回朝凯旋，赐上尊、珠衣、白金宝鞍。皇太子赐燕私第。十三年二月，脱脱用右丞乌古孙良桢、右丞悟良哈台议，屯田京畿，以良桢等兼大司农卿，而自领大司农事。西至山，东至迁民镇，南至保定河间，北至檀顺等州，凡官地屯田，皆募江南农夫佃种之，岁大稔，故海运不通，而京师之食自足。

时张士诚据高邮，号召江淮，梗南北运道。连年用兵，弗克。十四年，诏脱脱总制诸军讨之，一切听便宜行事。台省院诸司听选官属从行，西域土番皆发兵来会，旌旗千里，出师之盛，前所未有。次济宁，遣官诣阙里，祀孔子，过邹县，祀孟子。十一月，至高邮，连战皆捷。又用董搏霄计，分兵克天长、六合，贼劳大蹙。进破高邮外城，士诚震惧，自分亡在旦夕。俄有诏，罪其劳师费财，以河南行省左丞相太不花、中书平章政事月阔察儿、知枢密院事雪雪代将其兵，削脱脱官爵，安置淮安路。先是，脱脱深德哈麻，引为中书右丞。是时汝中柏由左司郎中参议中书省事。平章以下曲意事之，议事莫敢异同，唯哈麻不为之下，中柏因谮哈麻于脱脱，改为宣政院使，故哈麻衔之。及脱脱将出师，以中柏为治书侍御史，使辅也先帖木儿。中柏恐哈麻为后患，请去之，脱脱犹豫不决，令与也先帖木儿谋之，也先帖木儿不从。哈麻知之，乃谮脱脱于皇太子及奇皇后，谓脱脱不欲授皇太子册宝，俟正宫皇后生子立之，皇后及皇太子皆大怒。会也先帖木儿移疾家居，监察御史袁赛因不花等承哈麻风旨，劾脱脱出师三月，无尺寸功，倾国家之财为己用，并劾也先帖木儿。章三上，乃允之。夺也先帖木儿印，命出都门外待罪，以汪家奴为御史大夫，脱脱亦有安置淮安之命。诏至，军中参议龚伯璲曰：“《春秋》之义，大夫出疆，有可以安国家利社稷者，专之可也。将在外，君命有所不受。今江淮之盗，关社稷安危，丞相出师，尝受密诏，便宜行事。今一意进讨，贼破则谗言自息。诏书且勿开，开则大事去矣。”脱脱曰：“君命岂可抗也！”遂顿首受诏，曰：“臣至愚，荷天子恩宠，委以军国重事，蚤夜战竞，惧弗克胜。一旦许释重负，主恩所全多矣。”即出兵甲及名马三千，分赐诸将，俾各帅所部听新帅节制。军中大哭。客省副使哈剌答曰：“丞相既去，我辈必死于他人之手。今宁死丞相前。”遂拔刀自刎死。先是，诸大臣弟子率所部从军，哈麻阴遣使告之：“诏书且至，不即散，罪至夷族。”故一时迸溃。其无所归者皆从贼。官军精锐者为铁甲军，亦降于徐寿辉。贼将号铁甲吴者，即脱脱之旧部也。未几，诏移置脱脱于亦集乃路。

十五年三月，哈麻恐朝廷复用脱脱，风台臣疏其兄弟罪状，谓罚不蔽辜。于是诏流脱脱于云南镇西路，流也先帖木儿于四川碉门，脱脱长子合剌章肃州安置，次子三宝奴兰州安置，家产簿录入官。脱脱行至大理腾冲府，知府高惠欲以女事之，又欲为筑室一程外，谓：“傥有加害者，临时可以计自免。”脱脱曰：“吾罪臣也，安敢念及此！”巽辞谢之。九月，再移置脱脱于阿轻乞之地。高惠以不受其女，惭怒，发兵围之。十二月己未，哈麻矫诏遣使鸩之，死年四十有二。讣闻中书，遣尚舍卿七十六至其地，易棺衾以敛。

脱脱仪度雄伟，器宇闳深，不矜不伐，轻财好士，功在社稷，而始终不失臣节，有古大臣之风。惟信用汝中柏等，为佥人口实，君子惜之。二十三年，监察御史张冲等上章雪其冤，诏复脱脱官爵，并给还家资，召合剌章、三宝奴还朝，授合剌章中书平章政事，封申国公，分省大同；三宝奴知枢密院事。时也先帖木儿已卒。是年，台臣复言：“脱脱向在中书，政务修举，深惧满盈，自求引退。加封郑王，固辞不受。再秉钧轴，克济艰难，统军讨贼，平徐州，收六合，大功垂成。浮言诬构，奉诏谢兵就贬以没。已蒙录用其子，还所藉田宅。乞悯其勋旧，还其所授。”宣命从之。二十六年，监察御史圣鲁、也先、撒都失里等复言：“前者奸邪构害大臣，临敌易将，致我国家将士由此沮挫，盗贼由此猖獗，生民由此涂炭。设使脱脱不黜，军令不变，群贼早已荡平，何至有今日之乱！乞封一字王爵，予谥，加功臣号。”朝廷然之，未及报而国亡。

合剌章，以中书平章政事分省大同。未行，而明兵已逼。至正二十八年，帝御清宁殿，召见群臣，谕以巡幸上都。合剌章力言不可，谓：“车驾出城，则京师不可保。金宣宗南奔之事可为殷鉴。请固守以待援兵。”帝不听。从帝北巡，拜知枢密院事。请速召扩廓帖木儿入援，从之。尝太息曰：“亡国之臣，不可与言恢复。吾当与西北诸藩共图此事耳。”明年，封徐国公。未几，加太保，后不知所终。

史臣曰：元季盗贼纵横，将相大臣出总师干，辄望风奔溃。其忠于许国而有戡乱之才者，脱脱一人而已，乃为奸人构陷，无辜而死，国亦熸焉。岂元之亡于盗贼，天实为之，非人力所能匡救者欤！然元统以后，宰相互相倾轧，成为风气。虽以脱脱之贤，亦不免于任爱憎、售恩怨，此其所以败也。




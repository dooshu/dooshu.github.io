曾巩　杂诗四首

张陈贫时交，干戈忽相逐。

范蔡憎嫌人，卒自归鼎轴。

害夺怨为欣，利驱爱成戮。

世间不可料，人事常反覆。

曾巩

曾巩　杂诗四首

日磾断内讨，坐享七世荣。

霍光徇所爱，两忘家与名。

卓阔俱抗志，纤微独纡情。

得夫万世视，长令壮夫惊。

曾巩

曾巩　杂诗四首

皇皇谒荆人，伈伈遵阳虎。

及觉一礼亡，翩然遂违鲁。

全身有逊接，直道无苟处。

故称圣如龙，屈伸兹可睹。

曾巩

曾巩　杂诗四首

挥袂谢幽侧，腾身集崔嵬。

心胎太极气，手扬斗间魁。

荒荆忽成桂，蛰鳞冬有雷。

君看九州宝，自入朱门来。

曾巩


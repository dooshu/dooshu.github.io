卷二十八 咏物门

欧阳文忠公极赏林和靖“疏影横斜水清浅，暗香浮动月黄昏”之句，而不知和靖别有《咏梅》一联云：“雪后园林才半树，水边篱落忽横枝。”似胜前句，不知文忠何缘弃此而赏彼？文章大概亦如女色，好恶止系于人。苕溪渔隐曰：王直方又爱和靖“池水倒窥疏影动，屋檐斜入一枝低”，以谓此句于前所称，真可处伯仲之间。余观此句略无佳处，直方何为喜之？真所谓一蟹(解)不如一蟹(解)也。山谷[《渔隐丛话前集》卷二七]

为诗当饱参，然后臭味乃同，虽为大宗匠者亦然。月观横枝之语，乃何逊之妙处也。自林和靖一参之后，参之者甚多。《雪浪斋日记》[同上]

唐人《牡丹》诗云：“红开西子妆楼晓，翠揭麻姑水殿春。”若改春作秋，全是莲花诗。林和靖《梅花》诗云：“疏影横斜水清浅，暗香浮动月黄昏。”近似野蔷薇也。《陈辅之诗话》[同上]

凡咏梅多咏白，而荆公诗独云：“须捻黄金危欲堕，蒂团红腊巧能妆。”不惟造语巧丽，可谓能道人不到处矣。又东坡咏梅一句云“竹外一枝斜更好”，语虽平易，然颇得梅之幽独闲静之趣。凡诗之咏物，虽平淡巧丽不同，要能以随意造语为主。公后复有诗云：“遥知不是雪，为有暗香来。”盖取苏子卿云“只言花似雪，不悟暗(有)香来”之意。公在金陵又有和徐仲颦文(文颦)字韵《梅诗》二首，东坡在岭南有暾字韵《梅诗》三首，皆韵险而语工，非大手笔不能到也。《遁斋闲览》[同上]

“驿使前时走马回，北人初识越人梅。清香莫把酴醿比，只欠溪边月下杯。”此梅二丈《京师逢卖梅花绝句》，吾随(虽)后辈，犹及与之周旋。览其亲书[诗]，如见其抵掌谈笑也。《东坡诗话》[同上]

韩持国虽刚果特立，风节凛然，而情致风流，绝出时辈。许昌崔象之侍郎旧第，今为杜君章所有。厅后小亭仅丈余，有海棠两株，持国每花开，辄载酒日饮其下，竟谢而去，岁以为常。至今故吏犹能言之。余尝于小亭柱间得公二绝句，其一云：“濯锦江头千万枝，当年未解惜芳菲。而今得向君家见，不怕春寒雨湿衣。”尚可想见当时气味。韩忠献公尝帅蜀，持国兄弟皆侍行，尚少，故前句云尔。其二云：“长条无风亦自动，柔艳着雨更相宜。”漫其后句。苕溪渔隐曰：郑谷《海棠》诗云：“秾丽最宜新着雨，妖娆全在欲开时。”前辈以谓此两句说尽海棠好处。今持国“柔艳着雨更相宜”之句，乃用郑谷语也。至于东坡作此诗则词格超逸，不复蹈袭前人。其诗有：“嫣然一笑竹篱间，桃李漫山总粗俗。”“自然富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄怆，月下无人更清淑。”元丰间，东坡谪黄州，寓定惠院，院之东小山上有海棠一株，特繁茂。每岁盛开时，必为携客置酒，已五醉其下矣，故作此长篇。平生喜为人写，盖人间刊石者自有五六本。云：“轼平生得意诗也。”《石林诗话》[同上卷二八]

《隐居诗话》云：“吕士隆知宣州，好以事笞官妓，妓皆欲选去而[未得]也。会杭州有一妓到宣，其色艺可取，士隆喜之，留之使不去。一日，郡妓复犯小过，士隆又欲笞之，妓泣诉曰：“某不敢辞罪，但恐杭妓不能安也。”士隆愍而舍之。圣俞因作《莫打鸭》一篇曰：“莫打鸭，打鸭惊鸳鸯。鸳鸯新向池北落，不比孤洲老秃鸧。秃鸧尚欲远飞去，何况鸳鸯羽翼长！”盖谓此也。[同上卷三一]

咏物诗不待分明说尽，只仿佛形容，便见妙处。如鲁直《酴醿》诗云：“露湿何郎试汤饼，日烘荀令炷炉香。”义山《雨》诗云：“摵摵度瓜园，依依傍水轩。”此不待说雨，自然知是雨也。后来鲁直、无己诸人多用此体。《吕氏童蒙训》[同上卷四七]

苕溪渔隐曰：裴璘《咏白牡丹》诗云：“长安豪贵惜春残，争赏先开紫牡丹。别有玉杯承露冷，无人起就月中看。”时称绝唱。以余观之，语句凡近，不若胡武平《咏白牡丹》诗云：“璧堂月冷难成寐，翠幄风多不奈寒。”其语意清胜，过裴璘远矣。如皮日休《咏白莲》诗云：“无情有恨何人见，月冷风清欲堕时。”若移作《咏白牡丹》诗有何不可，深(弥)更清(亲)切耳。曼卿《咏小桃二绝句》云：“生色深红绶带长，宫帘寒在井栏香。母家升上瑶池品，先得春风一面妆。”“本分桃花寒食前，小桃长是上春天。二乔二赵俱倾国，女弟娇强意自先。”其模写命意，岂不佳哉！[同上卷三二]

《王直方诗话》云：或有称《咏松》句云“影摇千尺龙蛇动，声撼半天风雨寒”者。一僧在坐曰：“未若‘云影乱铺地，涛声寒在空’。”或以语圣俞，圣俞曰：“言简而意不遗，当以僧语为优。”[同上]









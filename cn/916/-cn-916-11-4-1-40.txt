【立春日泛舟玄圃各赋一字六韵成篇】

〖座有张式、陆琼、顾野王、谢伸、褚□、王纟奚、傅纟宰、陆瑜，姚察等九人上。〗

春光反禁苑。□爰（《诗纪》作暧。）日暧（《诗纪》作暖。）源桃。霄烟近漠漠。暗浪远滔滔。石苔侵绿藓。岸草发青袍。回歌逐转楫。浮水随度（岁时杂咏作渡。）刀。遥看柳色嫩。回望鸟飞高。自得欣为乐。忘意若临濠。（○古今岁时杂咏三。《诗纪》九十八。）

献岁立春光风具美泛舟玄圃各赋六韵诗（座有张式、陆琼、顾野王、殷谋、陆琢、岑之敬等六人上。）

寒轻条已翠。春初未转（岁时杂咏作啭。）禽。野雪明岩曲。山花照迥林。苔色随水溜。树影带风沈。沙长见水落。歌遥觉浦深。馀辉斜四户。流风□八音。既此留连席。道欣放旷（岁时杂咏作广。）心。（○古今岁时杂咏三。《诗纪》九十八。）


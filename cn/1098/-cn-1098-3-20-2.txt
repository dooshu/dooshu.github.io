○淮上逢朱水部南川旧僚同张地官明厓吴山人河岳集驻鹤亭醉后感述赠水部一首并简贻张吴二君

不见故人三载余。况复经年无尺书。感君胶漆心尚尔。问我颜鬓今何如。忆昨同官在河墅。背负青天见毛羽。投迹谁招放逐魂。壮心不道风尘苦。系缆祠阴一遇君。清尊江上念离羣。衣裳欲逼梁苑雪。户牖却吐潇湘云。吏隐虽殊气相若。山人屡讽烟霞作。当筵自信同襟期。胜游更尽新知乐。酒酣欲别仍徘徊。眼前感激令心哀。醉呼山人情勿猜。与尔长歌归去来。

【卧子曰写情之作意尽而止】



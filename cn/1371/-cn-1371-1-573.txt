春晓

初见天窗一点明，旋看晓色到檐楹。

衾裯温暖留残梦，鸟雀呼鸣报快晴。



虽喜心随年愈老，却愁事与日俱生。

平川漫漫烟芜绿，筋力犹堪给耦耕。



春晓

喔喔鸡号野，昏昏月挂楼。

梦随残漏断，愁伴宿醒留。



壮志看清镜，春寒著弊裘。



拂窗新柳色，最忆锦江头。



春晓

强寻残梦苦难成，推枕搘藤绕舍行。



新涨生波渔艇活，晨曦送暖客衣轻。



烟迷芳草苍茫色，鹊占高枝嚄唶声。

老病自怜犹嗜学，诵书家塾羡诸生。




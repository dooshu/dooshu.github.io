成都新刻草堂先生诗碑序


胡宗愈

草堂先生，谓子美也。草堂，子美之故居，因其所居而号之曰草堂先生。先生自同谷入蜀，遂卜成都浣花江上，万里桥之西，为草堂以居焉。唐之史记前后抵牾，先生至成都之年月不可考。其后先生《寄题草堂》云：“经营上元始，断手宝应年。”然则先生之来成都，殆上元之初乎？严武入朝，先生送武之巴西，遂如梓州。蜀乱，乃之阆州，将游荆楚。会武再镇两川。先生乃自阆州挈妻子归草堂，武辟先生为参谋。武卒，蜀又乱，先生去之东川，移居夔州，遂下荆渚，溯沅湘，上衡山，卒于耒阳。先生以诗鸣于唐，凡出处去就，动息劳佚，悲欢忧乐，忠愤感激，好贤恶恶，一见于诗。读之可以知其世，学士大夫谓之诗史。其所游历，好事者随处刻其诗于石，至成都则阙然。先生之故居，松竹荒凉，略不可记。今丞相吕公镇成都，复作草堂于先生之旧址，绘先生之像于其上。宗愈假符于此，乃录先生之诗，刻石置于草堂之壁间。先生虽去此，而其诗之意有在于是者，亦附其后。庶几好事者于以考先生去来之迹云。

元祐庚午，资政殿学士中大夫知成都军府事胡宗愈序。






○赐刘晏自尽敕

乱常干纪，罪莫大焉，除恶去邪，刑其无舍。忠州刺史刘晏，性本奸回，志惟凶慝。顷司邦赋，历践朝伦，剥削为功，毒痡黎庶。按问赃贿，不知纪极。朕将崇政本，必去憸人，犹是含垢，务全大体。俾从降黜，尚烈藩侯，默乱之辜，掩而不问。旋乃结聚亡命，擅兴师徒，罔有悛心，力行非度。播於人听，恶迹彰闻，爰命连率，究实其罪。而蒐兵补卒，遍於乡闾，执锐披坚，出於郊境，拒捍朝旨，威胁使臣，人之无良，一至於此。孽由自作，法所不容，正其典刑。宜赐自尽，仍令庾准差官勾当，处置闻奏。


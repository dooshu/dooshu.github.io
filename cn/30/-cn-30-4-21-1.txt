月合乃


月合乃，字正卿，其先属雍古部，徙居临洮之狄道，金略地，尽室迁辽东。曾祖帖木尔越哥，仕金为马步军指挥使，官名有马，因以马为氏。祖把扫马野礼属，徙净州之天山，以财雄边。宣宗迁汴，父昔里吉思辟尚书省译史，试开封判官，改凤翔府兵马判官，死国事，赠辅国上将军、恒州刺史，庙号褒忠。

月合乃好学负气，父死时年方十七，奋然投冠于地曰：“吾父死国难，吾独不能纾家难乎！”会国兵破汴，侍母北行，艰关锋镝中。北见宪宗，辞容端谨，帝嘉赏之，命赞卜只儿断事官事，以燕故城为治所。月合乃慨然以治道自任，政事修举。

岁壬子，料民丁于中原，凡业儒者试通一经，即不同编户，着为令甲。儒人免丁者，实月合乃始之也。性好施予，尝建言立常平仓。举海内贤士杨春卿、张孝纯辈，分布诸郡，号称得人。又罗致名士敬鼎臣，授业馆下，荐引马文玉、牛应之辈为参佐，后皆位至卿相。

岁己未，世祖以亲王南征，从行至汴，令专馈饟，运济南盐百万斤，以给公私之费。所过州郡汴、蔡、汝、颍之间，商农安业，军政修举，月合乃与有力焉。及即位，降诏褒奖。世祖将亲征阿里不哥，月合乃出私财，市马五百以助军。帝厚赡其家曰：“当偿汝也。”拜礼部尚书，佩金虎符。

四年，南边不靖，月合乃建言光、颍等处立榷场，岁可得铁一百三万七千余斤，铸农器二十万事，用易粟四万石输官，不惟官民两便，因可以镇服南方。诏以本职兼领已括户三千，兴煽铁冶，其蒙古、汉军并听节制。未行，以疾卒，年四十八。赠推忠宣力翊运功臣、正议大夫、佥书枢密院事、上轻车都尉、梁郡侯，谥忠懿。

子孙登仕籍者甚众。至仁宗朝，诏行科举，曾孙祖常，博学能文章，乡试、会试皆为举首。由翰林应奉，拜监察御史，直言忤上官意，去居浮光。数年，起为翰林待制，累迁御史中丞，卒谥文贞。






○处分朝集使敕（八）

敕朝集使等：朕君临内，子育黎元，何尝不简易爱人，勤恤庶政？天下至广，不能独任，故树之方牧，咨其共理。而淳化未敷，至道犹郁，庸赋尚减，户口且虚，水旱相仍，仓储莫赡，无闻慈惠之政，未息凋弊之流。岂朕之不明，而吏之无术？言念於此，用恻于怀。卿等是行，勉思厥政，百姓闻有鳏寡茕独，不能存济者，务令优养；游业浮惰，不勤稼穑者，将令惩肃。敦以学校，劝以农桑，差科之，务使平允，逃亡之户，兼藉招携，令其下人，使得苏息。诸州遭涝之处，多是政理无方，或堤堰不修，或沟渠未泄，频已处分，竟无承禀，常破租庸，是何检校？至州之日，各宜劝勉，应合修塞开导，宜预施功，若不劳，何以获利？已令御史分知讫，宜励所职，勿犯常科。今考绩深者，已有除改，资历浅者，更伫良能。应还州人，已令所司各与赐物，待驾发後三五日别亲识，并即好去。


◇为人造文八夹金薄像疏

比丘某甲敬白：窃以慧日潜影，慈轮罢应；业逐恼飘，爱随情炽。徒愍衣珠，抱名珍而弗悟；眇叹叶金，惑空言而啼止。自非表兹胜业，树彼妙缘，何以去此心堂，移兹身窟。故水精龙塔，永怆恨於遗髦；明镜石龛，独徘徊於留影。某甲久发誓愿，遍为六道四生，造夹丈八佛像一躯。年月已流，因缘易夺。常恐暂有之身，忽随画水；还无之报，飙尔电光。今便建立诚心，遂兹本誓，使聚月见容，金山表迹，见形善发，闻名恶舍，拔六根之痛恼，去五烧之焚灼。但四宝屡空，七财多匮，仰双莲而独慨，睹万字而无由。倘能薄离五家，微捐四事，结此冥慈，共成因果。则素毡之功，非唯昔世；散华之报，方验来缘。语善无奢，在言多恧。谨疏。（《广弘明集》十六）


○停止砂鍋潞紬疏 【 砂鍋潞紬】

臣聞慎乃儉德者、英君誼辟之芳名、監於成憲者、聖子神孫之大孝、自　二祖創業垂統以來、經制立法、纖悉具備、宮闈用度、歲額常豐、其在當時、織造燒造、各有地方、歲解歲停、各有疋件、載在會典、可考而知巳查得陶器燒造地方、止有儀真?洲河南真定江西五處、其器物止有瓶罈瓷甕等件、並無所謂山西砂器者、卷查嘉靖三十九年、坐派潞安府砂器五千個、四十年、坐派一萬五千個、萬曆十八年、坐派一萬五千箇、夫砂器一萬五千、並備餘共一萬九千五百個、價值纔一百一十餘兩耳、始也荊筐擔運、用夫二百餘名、共費銀五百三兩一錢、至嘉靖四十年、部文用紅櫃裝封、銅鎖鑰、黃繩扛、費銀二百餘兩、用夫一千三百名、費銀一千八百餘兩、打點使用、費銀二百五十餘兩、共用銀二千三百六十七兩九錢、至萬曆十八年、部文用淨綿塞墊、潞安不出綿花、旋於河南差買、費銀近二百兩、打點使用三百五十餘兩、共用銀二千八百三十三兩六錢、夫至賤者砂器也。而運載諸費。至費銀二十八倍。不知此等器物。近京地方。亦能燒造否。如謂土料不堪。不知京師百萬官民。亦用砂器否。　皇上之所用者砂器耳。砂器但收其不破損者耳。何取於紅箱銅鎖淨綿。致使無益之費。勞民傷財况砂器不載於經額。山西不派之燒造。苟便於近取而可足。似不必遠辦以病民。又查得織造地方、有浙江等九省、織造物料、有紗羅絹紵、而山西歲派、止有綾絹各五百疋閏月共加八十六疋耳、並無所謂山西潞紬者、卷查萬曆三年、坐派山西黃紬二千八百四十疋、用銀一萬九千三百三十四兩、十年坐派黃紬四千七百三十疋、用銀二萬四千六百七十餘兩、十五年坐派黃紬二千四百三十疋、用銀一萬二千餘兩、十八年坐派黃紬五千疋、用銀二萬八千六十兩、夫潞州之有紬也。非一年矣。　祖宗時未嘗坐派。　陛下即位以來。坐派四次。計工費銀八萬三千有奇矣。是紬也。士庶皆得為衣。而　皇上不以進御。臣心亦有所不安者。獨謂　上用內用。未必如此之多。而匪頒特頒。自有經常之物。且山西銀糧。非王祿則軍餉。王祿如靈丘等王。有缺五十季不支者。宗儀睊睊、興枵腹之嗟、軍餉有每月四錢、尚扣五分者、士卒嗷嗷、動瞋目之怒、加以連年饑饉、庫藏空虛、臣於去年紬價、巳經殫力凑處、僅充此畨織造矣、伏乞敕下該部從長議處、砂器在在可燒。應否取辦於二千里。隔山踰嶺之外。即萬不可巳。但求砂器全美。又何必鎖釘紅箱淨綿塞墊。困擾生民。黃紬雖非歲織。但山西困憊巳極。倘再行坐派。或改江南別項織造之價。或工部另議別項錢粮。發給潞安。無使貧省難於取辦、小民困於誅求、地方幸甚、

皇明經世文編卷四百十五終








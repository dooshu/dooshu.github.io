斋中杂题

湖水日益长，柳色日益深。



好鸟西山来，飞鸣过前林。



年华挽不留，陈迹旷难寻。



花开少共赏，酒熟惟孤斟。



王谢今编氓，曲水空山阴。



一樽欲吊古，已矣子何心？



斋中杂题

列屋娥眉不足夸，可斋别自是生涯。



闲将西蜀团窠锦，自背南唐落墨花。



斋中杂题

屯云失南山，三日吹细雨。



岁月不贷人，蛙声遽如许！



一年复一年，老至不可御。



下湿病在脾，余息仅如缕。

枯皮裹瘦骨，半属松下土。



屋坏要当颠，安能强撑拄！

斋中杂题

小醉微吟过一春，人间侬是最闲人。



龟毛拂子长三尺，拈起风光处处新。



斋中杂题

棐几砚涵鸲鹆眼，古奁香斮鹧鸪斑。



绝知造物殷懃意，成就衰翁到死闲。



斋中杂题

书生每苦饥，得饭已可贺。



黄齑三百瓮，自是天所破。



有时尚不继，得米无暇簸。



昨者雪塞门，烟绝但僵卧。



虽云迫沟壑，老学不敢惰。

夜分唤邻翁，我歌尔当和。



斋中杂题

幽居厌见凡花草，红紫纷纷不复栽。



自斸苍苔换黄土，南山移得玉芝来。




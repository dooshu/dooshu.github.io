赠黄山胡公求白鹇并序





张华《禽经注》：白鹇，似山鸡而色白，行止闲暇。《黄山志》：白鹇性耿介难畜，雄采而文，素角玄英，二角壮时，隆起出英上，有时靡缩，盖因气鼓而后壮也。嘴爪皆赤，其羽末黑文如洒，戢若缘裻，又如界地锦，惟尾妥二茎无缁文，班如也。志中亦载李白向黄山胡公求白鹇事，以胡公名晖，未详何据，存之以广异闻。

闻黄山胡公有双白鹇，盖是家鸡所伏，自小驯狎，了无惊猜，以其名呼之，皆就掌取食。然此鸟耿介，尤难畜之，予平生酷好，竟莫能致。而胡公辍赠于我，唯求一诗，闻之欣然，适会宿意，因援笔三叫，文不加点以赠之。[一]

[一]郭璞《尔雅注》：“以笔灭字为点。”《南史》：刘儒尝在御座为《李赋》，受诏便成，文不加点。



请以双白璧，买君双白鹇。

白鹇白如锦，[一]白雪耻容颜。

照影玉潭里，[二]刷毛琪树间。[三]

夜栖寒月静，朝步落花闲。

我愿得此鸟，玩之坐碧山。

胡公能辍赠，笼寄野人还。

[一]孔颖达《礼记正义》：素锦，白锦也。白鹇毛羽白质黑边，有似锦文，故曰白如锦。



[二]虞骞诗：“泠泠玉潭水。”



[三]《山海经》：昆仑之墟，北有琪树。






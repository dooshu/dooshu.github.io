梅秀才育生墓表

於乎育生之殁至于今十有六年诸父昆弟言之未尝不嗟叹其窭且贫者思之未尝不饮泣於乎育生非永年者也非得行其志者也何哀思者衆也育生与季弟起圣皆早慧好读书推择为诸生而其仲氏茂生治家人产不问所出入是时梅氏族盛诸生数十辈羣从昆弟若子先世臣子翔雨吉皆文采着见且昵就余上下议论而余之女弟归起圣数过其家见育生美姿容喜谦抑恂恂长者即仆夫牧竪不数诃责族之贫病孤寡不举火者出槖金予之不以谋父兄也其为文清切温柔不迫急也而竟不达以早死余为出涕起圣属曰君必为墓铭起圣性行与君略同而文好奇崛其才实过之既数年起圣又死後十有二年而茂生数以书请铭曰吾兄弟皆不禄起圣之死君哭以诗而育生尤无子吾以子为之後不可无辞以传之将来於乎梅氏之向同吾游而不禄者若世臣雨吉踵接九原余皆哭未及铭以其早卒而德业未见於世也然茂生之请则勤矣特为表其墓於乎梅氏故多贤其醇谨称育生最云育生讳行一以某年月日生某年月日卒年三十二为之後者曰曦葬於杨村园之西阡


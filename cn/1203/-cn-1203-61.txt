卷六十一

<集部，词曲类，词选之属，御选历代诗余

钦定四库全书

御选历代诗余卷六十一目录【起九十五字至九十六字】

满庭芳【下】

沈端节

方千里

杨泽民

黄昇

陈允平

张炎

石孝友【三首】

刘褒

何梦桂

李清照

僧儿

吴激

段克已

刘诜【二首】

张埜

杨樵云

蒲道源

刘基【二首】

瞿佑

吴子孝【四首】

王慎中

商辂

周用【二首】

董其昌

陈继儒

吴宗达

周世臣

陈子龙

沈麖【二首】

韩智玥

钱氏

沈宜修

陈?

前调【又一体】

无名氏

烛影揺红【又一体】

周邦彦

廖世美

赵长卿

张抡

吴亿

张鎡

赵善扛

高观国

方岳

吴文英【六首】

张炎【二首】

孙惟信

无名氏

孙氏

湘江妓

袁易

天香【又一体】

贺铸

吴文英【二首】

周密

王沂孙

李彭老

王易简

冯应瑞

唐艺孙

吕同老

无名氏

前调【又一体】

景覃【二首】

御选历代诗余卷六十一目录

钦定四库全书

御选历代诗余卷六十一【九汁五字至九十六字】

司经局洗马掌局事兼翰林院修撰加二级【臣】王奕清奉旨校刋

满庭芳【下】

满庭芳　　　　　　　　　　　沈端节

雾薄隂轻林深烟煖海棠特地开迟风光絶艳独自殿芳时须信东君主意花神会别有看持羣英外嫣然一笑富贵出天姿　日长春睡足粉香扑扑酒晕微微明皇当日称许最相宜妃子扶来半醉宫妆澹不埽蛾眉偏怜处流莺惊绕金弹拂丛飞

前调【次周美成韵】　　　　　　　　　方千里

山色澄秋水光融日浮萍飘碎还圆数行征鴈分破白鸥烟高下回塘暗谷写幽思终日溅溅闲凝望残霞暝霭何处一渔船　江南思旧隐筠轩野迳茅舍疎椽惯携壶花下敧帽风前想像渊明旧节琴中趣何必疎弦

归欤计不将五斗输与北牎眠

前调【次周美成韵】　　　　　　　　　杨泽民

春过园林雨余池沼嫩荷点点青圆昼长人静芳树欲生烟一径幽通邃竹松风漱石齿溅溅平生志功名未就先覔五湖船　不如归去好良田二顷茅舍三椽任高歌月下痛饮花前果解忘情寄意又何在频抚无弦烟波友扁舟过我相伴白鸥眠

前调　　　　　　　　　　　　黄　昇

草木生春楼台不夜团团月上云霄太平官府民物共逍遥指点江梅一笑几番负两嫩风娇今年好花边把酒歌舞醉元宵　风流贤太守青云志气玉树丰标是神仙班里旧日王乔出奉板舆行乐金莲照十里笙箫收灯後看看丹诏催入圣明朝

前调【次周美成韵】　　　　　　　　　陈允平

槐影连云竹光团露小荷新绿浮圆簟纹如浪绡帐碧笼烟回合溪桥一曲初雨过流水溅溅阑干外沙鸥野鸟飞过钓鱼船　浮生同幻境眼空四海蹟寄三椽但随天休问我後谁前要识渊明琴趣真真意都在无弦薰风里纶巾羽扇一枕北牎眠

前调【小春】　　　　　　　　　　张　炎

晴皎霜花晓熔冰羽开帘觉道寒轻卧闻啼鸟生意又园林闲了凄凉赋笔便而今不听秋声消凝处一枝借煖终是未多情　阳和能几许寻红探粉也恁忺人笑邻娃痴小料理花铃却怕惊回睡蝶恐和他草梦都醒还知否能消几日风雪灞桥深

前调【次范倅忆洛阳梅】　　　　　　　　石孝友

兰畹霜浓柳溪冰咽春光先到江梅瘦枝疎萼特地破寒开勾引天涯旧恨双眉鎻九曲肠回空销黯故园何在风月浸长淮　当年吟赏处醉仙颓倒飞屑成堆怎奈向而今雨误云乖万里难凭驿使那堪对别馆离杯谁知道洛阳诗老还有梦魂来

前调　　　　　　　　　　　　石孝友

瘦颊凝酥残妆弄酒相逢一笑东风并肩携手差落可怜红疑是回心院里埋醉首吐作芳丛无端处雄蜂雌蝶相美两情通　一从攀折後汉皋佩失铜雀春空想桃叶桃根此恨能同多谢金銮旧客收拾在芸阁签中还知否窃香傅粉输与蠧书虫

前调【寄别】　　　　　　　　　　石孝友

修竹挼蓝梅山耸翠小小佳处西安从来闻说今日远来看便好求田问舍耳溪涧目饱林峦争知道尘缘未了无计与盘桓　小蛮应念处弦孤么凤镜掩离鸾愁再见多情素日闲闲早晩扁舟两桨惊翠枕云巘风湍从前去殷勤细数细数万重滩

前调　　　　　　　　　　　　刘　褒

柳袅金丝棃铺香雪一年春事方中烛前乍见花艳觉羞红枕臂香痕未落舟横?作计匆匆明朝去暮天平水双桨碧云东　隔篱歌一阕琵琶声断燕子楼空叹阳台梦杳行雨无踪後会芙蕖未老从今去日望归鸿愁如织断肠啼鴂多事诉春风

前调　　　　　　　　　　　　何梦桂

燕子芹乾龙孙箨老绿隂深鎻林塘午风庭院人试薄罗裳数尽落红飞絮摘青梅煮酒初尝重门静一帘踈雨消尽水沉香　把当年团扇恩情犹在未是相忘笑山翁鬓髪早巳苍苍说与乘鸾彩女看世间多少炎凉更休怨百年一梦且共醉霞觞

前调【残梅　　　　　　　　宋媛】李清照

小阁藏春闲牎鎻昼画堂无限深幽篆香烧尽日影下帘鈎手种江梅渐好又何必临水登楼无人到寂寥恰似何逊在扬州　从来知韵胜难禁雨藉不耐风揉更谁家横笛吹动浓愁莫恨香消玉减须信道埽迹情留难言处良宵澹月踈影尚风流

前调　　　　　　　　　　【宋妓】僧　儿

团菊包金丛兰减翠画成秋暮风烟使君归去千里倍澘然两度朱旛鴈水全胜得陶侃当年如何见一时盛事都在送行篇　愁烦梳洗嬾寻思陪宴花月湖边有多少风流往事萦牵闻道霓旌羽驾看看是玉局神仙应相许冲云披雾一到洞中天

前调　　　　　　　　　　　　吴　激

谁挽银河青冥都洗故教独步苍蟾露华仙掌清泪向人沾画栋秋风嫋嫋飘桂子时入踈帘冰壶里云衣雾鬓掬水弄春纤　厌厌成胜赏银盘拨汞宝监披匳待不放楸梧影转西檐坐上淋漓醉墨人人看老子掀髯明年会清光未减白发也休添

前调【山居偶成】　　　　　　　　　　段克已

归去来兮吾家何在结茅水际林边自无人到门设不须关蛮触攻争蜗角荣枯事不到尊前应堪叹清溪流水东去几时还　此身何处着纵教容与鱼鴈之间算躬耕陇亩在我无难便把锄头为枕眠芳草醉梦长安烟波客新来有约要买钓鱼竿

前调【新萍二首】　　　　　　　　　　刘　诜

碧唾成花翠玑浮雾水边裙影知谁半沟未合脂水过生肥小扇迎风试拂翩翩去还复差池凭阑处怕伊贪见见了却忘归　桥西青不住乳鸳行破一瞬沦漪看踈如有恨密似相依元是情根种得更千古欲尽何时重相约章台春腻还上最高枝

前调　　　　　　　　　　　　刘　诜

宫鸟西飞杨花北去春风飘向伊谁盈盈小小轻薄不堪肥天付风流到骨消不尽流落清池谁知道踏歌朝暮痴絶待渠归　愔愔春似酒日痕生绀裙色明漪笑东家西沼到处依依同是东风种得独无据飘泊年时青梅落水光帘影小翠立横枝

前调【夏日饮王氏园亭】　　　　　　　　张　埜

珠箔含风琐牎凝雾柳溪别是仙乡一枝絶艳嫋嫋动波光消尽人间烦暑冰纨腻玉骨生凉肠应断清商一曲余韵惹蕖香　幽情还解否冰莲心合碧藕丝长要满斟芳醑亲举荷香耳畔向人微道便为侬一醉何妨归来晩新愁几许山雨夜浪浪

前调【影】　　　　　　　　　　　杨樵云

只道空烟又疑流水依依却似行云了然相对又似梦纷纭半面春风图画黄金在难铸昭君溪桥断梅花晴雪端的白三分　真真难唤醒三年抽藕织得榴裙甚徘徊窥镜交翼鸾文一片飞花来去并刀快翦取晴纹无情处分明着眼强半满春醺

前调　　　　　　　　　　　　蒲道源

长忆当年读书牎下岁寒留看孤芳廵檐索笑重到更旁徨梅隐先生何在清江外新构茅堂人应道攀枝齅蕊那得救饥肠　多情余习气芒鞵竹杖未忍相忘但年年依旧踈影幽香好是春风近也犹记得吟遶昏黄开尊饮参横斗转同醉卧花傍

前调【夀石末公】　　　　　　　　　　刘　基

岳气锺嵩星精降昴五云光映麟书绿明红媚风暖日长初金翿斜开洞府羣仙拥翠佩琼裾收拾尽乾坤清淑为瑞在扶舆　文韬兼武略南阳诸葛东海穰苴有貔虎龙蛇深护储胥制胜不妨谈笑莺声里旗影徐徐行看取非熊应兆沙路辗高车

前调【清明】　　　　　　　　　　刘　基

积雨沉春昏烟酣昼不知还又清明榆钱柳絮相逐鬬轻盈芳径莓苔渐满青苹与白芷俱生踈篱畔海棠间竹有个鹁鸠鸣　寛心应是酒酒冲愁阵强似奇兵爱星星白发知我平生底用登楼看镜误身世只是虚名空凝伫落花如雪云雾鎻高城

前调【西湖秋泛】　　　　　　　　　　瞿　佑

露苇催黄烟蒲驻绿水光山色相连红衣落尽辜负采莲船点检六桥杨柳但几个抱叶残蝉秋容晚云寒鴈背风冷鹭鸶肩　华筵容易散愁添酒量病减诗颠况情怀冷澹渐入中年埽退舞裙歌扇尽付与一枕高眠清闲好脱巾露发仰面看青天

前调【望月东楼】　　　　　　　　　　吴子孝

午酒才醒寒蟾乍皎有情偏照高楼霜飞琼砌倚槛纵吟眸碧宇莹然玉映金波溢千里云收神潇洒桂孤兔冷相对旧貂裘　清虚新境界冰壶银海身在瀛洲夜渐深忽闻鹤唳林丘空自凝情远忆江湖上谁抱闲愁试翘首郁蓝宫阙拂袖驭风游

前调　　　　　　　　　　　　吴子孝

緑沼波平朱阑雨歇清冰绕座无炎昼长人静香鸭烬频添金盌藕丝初雪人如玉素手纤纤怕花前流莺窥见垂下水晶帘　碧梧隂乍转黄庭写罢犀管休拈荷珠散薰风渐入危檐堪爱满堂凉甚无一事睡思方甜鲛绡薄琉瓈簟冷惊起看新蟾

前调【春日游支硎天池诸山】　　　　　　　吴子孝

宿雨平沙轻风野渡堪怜绿满汀洲支硎山畔碧柳映朱楼水上花枝如锦飞红碎散逐轻鸥晴云暖鼓笳弦管来往漾兰舟　一年春最好家家园圃处处歌讴向曲巗深谷鸟语清柔舆外青山窈窕天池净林石偏幽旁人笑谪仙老矣犹似旧风流

前调　　　　　　　　　　　　吴子孝

松暗隆池花飞谢巘南峰十里逶迤溪流曲曲清莹映须眉陡暖单衣初试斜阳外细雨离离深林过又跻高岭云堕竹桥危　遨游终日醉一春好景山寺江湄喜青梅满坞紫笋盈篱扑面杨花不断刚复见燕子差池请君看麟袍纒玉何似老无羁

前调【小院芙蓉】　　　　　　　　　　王慎中

啼鴂新声羣芳乍歇有谁独殿秋容娟娟靓好一种木芙蓉色濯瑶华发秀金风劲真态偏浓柴门闭萧闲寂寞幽意对芳丛　纷纷池馆地遮蹊倚径笑日披风醉心与睡眼触污仙丰幸是幽人传得托根喜在此庭中多情处酬将丽藻不在倒金锺

前调【花朝】　　　　　　　　　　商　辂

鹤径寒烟燕巢华露小牎夜雨新晴竹栏苔砌寂寂点芳春屈指春光已半徒翘首千里关城云横处蛮笙戌角隐隐杂啼莺　放衙人乍散琴抛案牍酒载郊垧身世风前絮更欲何凭十载邯郸古道枕中事暗里魂惊车茵软尽容酩酊杜宇任多情

前调　　　　　　　　　　　　周　用

嘉树含风踈帘映雨端阳景物依然故园何处云白五湖边记得旧年今日三江上万玉亭前人晏起翠蒲绿醑旗鼓竞龙船　今年逢此日孤篷四海翘首钧天正西郊卜雨东鲁移泉为问九农德业从吴楚直抵齐燕烦太史一篇周颂再纪屡丰年

前调【寿言之弟】　　　　　　　　　　周　用

日丽瑶京风和锦里平安两字频传别来明月三十六回圆恰是禁烟时候清溪上华萼堂前香雾醒绯桃翠柳妆点艳阳天　年年逢此日轻罗初试佳句新编有儿孙黄卷家世青氊待纪熙朝盛事耆英会满座名贤且相约百三十岁再数甲辰年

前调　　　　　　　　　　　　董其昌

宿雨初收晓烟未泮散云都逐飞龙文君翠黛一霎变颦容多少风鬟雾鬓青螺髻飘堕空蒙频骋望征帆灭处远霭与俱穷　古今来画手谁如庄叟笔底描风有江南一派北苑南宫我亦烟霞骨相闲点染蒙懂难工但记取维摩诘语山色有无中

前调【邨庄】　　　　　　　　　　陈继儒

五鹿山边晋文投块至今漳水依然使君住此花木已多年妆点亭台桥道长消受夜月秋烟庄前後赤城绿野塲圃又鈎连　斜阳新雨外苹青菱熟鹭醉鸥眠忽邨墟牧唱野外钟传一片风光似画界不定江北江南相随去笔牀茶竈同上钓鱼船

前调　　　　　　　　　　　　吴宗达

蕉长青笺笋抽斑管闷怀欲写无多天公听啓可否竟如何小构数椽茆屋须傍取千顷澄波扁舟系酒筒茶竈随意泊烟萝　心知三两客朝朝暮暮百徧相过且醉醒任量雅谑狂歌风雨不妨闭户凭栏处嫩蕊柔柯沉吟久才情标格千载忆东坡

前调【寒食】　　　　　　　　　　周世臣

燕子衔泥子规啼血垂杨隔?烟晴晓风狂舞吹徧杏花零乍暖乍寒时节芳堤上踏草寻青秦楼内珠帘半卷鴈柱两三声　闭门看骤雨金鞭玉勒未过旗亭正篱屏织锦春水盈盈问道今朝寒食桐隂下无数飞英行人望天涯路杳何处是归程

前调【和少游送别】　　　　　　　　　陈子龙

紫燕翻风青梅带雨共寻芳草啼痕明知此会不得久殷勤约略别离时候绿杨外多少销魂才提起泪盈红袖未说两三分　纷纷从去後痩消玉镜寛损罗裙念飘零何处烟水相闻欲梦故人憔悴依稀只隔楚山云无过是怨花伤柳一様怕黄昏

前调【岁暮过西村王叔远】　　　　　　　　沈　麖

岁暮偷闲残冬访道隔溪扶过危桥痴情嬾骨傲俗自逍遥邨北邨南景况完乡社邻父招邀真闲甚开门汲水浅灌美人蕉　客来山犬吠不通名姓直入书巢笑吟吟握手木榻相劳绿净幽光牎几知交者野牧渔樵无今古清谈一席尔我共萧骚

前调【落花】　　　　　　　　　　沈　麖

春老园林雨余庭院偏惹蝶骇莺猜蔫红皱白狼藉满苍苔正是愁肠欲断珠箔外点点飘来分明似身轻飞燕扶下碧云台　当初珍重意金钱竞买玉砌新栽更翠屏遮护叠鼔催开谁道天机绣锦都化作紫陌尘埃纱牎里有人怜惜无语托香腮

前调【秋怀　　　　　　　　明媛】韩智玥

劲苇传霜残荷貌雨白云随处安排文心兵气入梦緫成灰玉翦翻风燕子还消得几徧徘徊空惆怅五陵狂客残病带秋来　风篁如碎铁山娇树绮池绚霞裁更北牎深处蕉影容堦丛桂愁关异代谁招隐花落花开孤吟罢一双藕履常遶碧阑回

前调　　　　　　　　　　【明媛】钱　氏

古树隂浓新篁翠浅乍隂过雨俄晴方塘对?留得小红英消受茶芽蕨笋髹几净云母轻明薰风至钓丝揺曳无处立蜻蜓　喜灌园君志辟纑吾职两意相并把当前小景直拟蓬瀛怎便芳尘尽谢长无事心境双清家园好藕花如锦波面想盈盈

前调【七夕　　　　　　　　明媛】沈宜修

玉树香浮金波彩泛细风轻送云行桥边乌鹊千古说多情何事欢娯易散空怅望玉镜银屏堪怜处年年芳草青黛鎻秋横　盈盈增怅望更更漏点处处鸡声看踈星渐晓珠露飞英肠断鲛绡帊上休回首枉自魂惊还须问长河渺渺流向几时平

前调　　　　　　　　　　【明媛】陈　?

湛碧池塘空青户院清霜又已深秋遶篱香韵黄菊伴人幽怪是重阳佳节凭阑处吹帽风稠思前古渊明此际淡漠几曾愁　江山无异感悲深语涩志壮身柔惟图书经卷夙社新修忆昔云鬟藕服菱镜里未展眉头时暮矣数声哀鴈叶落满沙洲

前调【又一体】　　　　　　　　　　无名氏

风急霜浓天低云澹过来孤鴈声切鴈儿且住略听自家说你为离羣到此我共个人人才别松江?黄芦丛里天更待飞雪　声声肠欲断和我也点点珠成血这一江流水流也呜咽告你高飞远举前程事永无磨折休烦恼飘零散聚终有见时节

烛影揺红

【又一体双调九十六字一名玉珥度金环】

烛影揺红　　　　　　　　　　周邦彦

香脸轻匀黛眉巧画宫妆浅风流天付与精神全在娇波转早是萦心可惯更那堪频频顾盼几回得见见了还休争如不见　烛影揺红夜阑饮散春宵短当时谁解唱阳关离恨天涯远无奈云收雨散凭栏干东风泪眼海棠开後燕子来时黄昏庭院

前调【安陆浮云楼】　　　　　　　　　廖世美

霭霭春空画楼森耸陵云渚紫薇登览最关情絶妙夸能赋惆怅相思迟暮记当日朱阑共语塞鸿难问?柳何穷别愁纷絮　催促年光旧来流水知何处断肠何必更残阳极目伤平楚晚霁波声带雨悄无人舟横野渡数峰江上芳草天涯参差烟树

前调【深春】　　　　　　　　　　赵长卿

梅雪飘香杏花开艳燃春昼铜驼烟澹晓风轻揺曳青青柳海燕归来未久向雕梁初成对偶日长人困緑水池塘清明时候　帘幙低垂麝煤烟喷黄金兽天涯人去杳无凭不念东阳痩眉上新愁压旧要消遣除非殢酒酒醒人静月满南楼相思还又

前调【上元有怀】　　　　　　　　　　张　抡

双阙中天凤楼十二春寒浅去年元夜奉宸游曾侍瑶池宴玉殿珠帘昼卷拥羣仙蓬壶阆苑五云深处万烛光中掲天丝管　驰隙流年恍如一瞬星霜换今宵谁伴泣青衫回首长安远可是尘缘未断漫惆怅华胥梦短满怀幽恨数点寒灯几声归鴈

前调【元夕】　　　　　　　　　　吴　亿

楼雪初消丽谯吹罢芦笳晚使君千炬起班春歌吹香风暖十里珠帘尽卷人正在蓬壶阆苑卖薪买酒立马传觞昇平重见　谁识鳌头去年曾侍传柑宴至今衣袖带天香行处氤氲满已是春宵苦短更莫遣欢游意嬾细听归路璧月光中玉箫声远

前调【灯夕玉照堂梅花正开】　　　　　　　张　鎡

宿雨初乾舞梢烟痩金丝袅嫩云扶日做新晴旧碧寻芳草幽径兰芽尚小怪今年春归太早柳塘花院万朶红莲一宵开了　梅雪翻空忍教空对东风老粉团香障拥诗仙战退春寒峭现乐歌弹闹晓宴亲宾团栾同笑醉归时候月过珠楼参横蓬岛

前调【盱江有怀】　　　　　　　　　　赵善扛

桃李墙头向人却似他年意舞丝千丈扬晴光骀荡春无际花气薰然自醉傍垂杨行行缓辔倦游无奈回首云山归期犹未　玉鎻楼空鸟啼花外东风起少年恩怨付波流临望朱阑倚冉冉尘生客袂对尊前高情暂寄洞天一笑仙驭乘空姑峰凝翠

前调　　　　　　　　　　　　高观国

别浦潮平远邨帆落烟江冷征鸿相唤着行飞不耐霜风紧雪意垂垂未定正惨惨云横踈影酒醒情绪日晚登临凄凉谁问　行乐京华软红不断香尘喷试将心事卜归期终是无凭准寥落年华将尽误玉人高楼凝恨第一休负西子湖边江梅春信

前调【立春日柬高内翰】　　　　　　　　方　岳

辇路融晴宫云逗晓青旗报梅边香沁彩仗寒初信花风到笑语谁家帘幙镂冰丝红纷绿闹髻横玉燕鬓颤琼幡不知能掉　看见春来麴尘微涨催兰櫂娇黄拂掠上柔条等得莺眠觉引出千花万草喜搀先椒盘竹爆问谁天上瑶帖初供玉堂归儤

前调【夀嗣荣王】　　　　　　　　　　吴文英

天桂飞香御花簇座千秋宴笑从王母摘仙桃琼醴双金盏掌上龙珠照眼映罗图星晖海烂浮槎远到水浅蓬莱秋明河汉　宝月将弦晩鈎斜挂西帘卷未须十日便中秋争看清光满净洗红尘障面贺朝霖催班正殿喜回天上紫府开筵瑶池宣劝

前调【赋得清县圃古红梅】　　　　　　　　吴文英

莓鎻虹梁稽山祠下当时见横斜无分照溪光蛛网空凝徧姑射青春对面驾飞虯罗浮路远千年春在新月苔池黄昏山馆　花满河阳为君羞褪晨妆蒨云根直下是银河客老秋槎变雨外红铅洗断又晴霞惊飞暮管倚阑只怕弄水鳞生乘东风便

前调【元夕微雨】　　　　　　　　　　吴文英

碧澹山姿暮寒愁沁歌眉浅障泥南陌润轻酥灯火深深院入夜笙歌渐暖彩旗翻宜男舞徧恣游不怕素韤尘生行裙红溅　银烛笼纱翠屏不照残梅怨洗妆清靥湿春风宜带啼痕看楚梦留情未散素蛾愁天长信远晓牎移枕酒困香残春隂帘卷

前调【越上霖雨应祷】　　　　　　　　　吴文英

秋入灯花夜深檐影琵琶语越娥青镜洗红埃山鬬秦眉妩相间金茸翠亩认城隂春耕旧处晩舂相应新稻炊香踈烟林莽　清磬风前海沉宿袅芙蓉炷阿香秋梦起娇啼玉女传幽素人驾海槎未渡试梧桐聊分宴俎采菱别调留取蓬莱霎时云住

前调　　　　　　　　　　　　吴文英

飞盖西园晩秋恰胜春天气霜花开尽锦屏空红叶新装缀时放清杯泛水暗凄凉东风旧事夜吟不就松影阑干月笼寒翠　莫唱阳关但凭彩袖歌千岁秋星入梦隔明朝十载吴宫会一棹回潮渡苇正西牎灯花报喜柳蛮樱素试酒争怜不教不醉

前调【荷塘生日留京赋以寄意】　　　　　　　吴文英

西子西湖赋情会载鸱夷棹断桥直去是孤山应为梅花到几度吟昏醉晓背东风偷闲鬭草乱鸦啼後解佩归来春怀多少　千里婵娟茂陵今夜同清照樱脂茸唾听吟诗争似还家好昵昵西牎语笑凤云深琼箫缥缈愿春如旧柳带同心花枝压帽

前调　　　　　　　　　　　　张　炎

舟檥鸥波访邻寻里愁都散老来犹是柳风流先露看花眼闲把花枝细拣笑盈盈和香待翦也应回首紫曲门荒当年游惯　箫鼓黄昏动人心处情无限锦街不甚月明多早已骄尘满才过风柔夜暖渐迤逦芳程递?向西湖去那里人家依然莺燕

前调【隔牎闻歌】　　　　　　　　　　张　炎

园苑深沉趁香随粉都行徧隔牎花气暖扶春只许莺莺占烛焰晴烘醉脸想东邻偷窥笑眼欲寻无处暗拍新声银屏斜掩　一片云闲那知顾曲周郎怨看花犹自未分明毕竟何时见已信仙缘较浅漫凝思风帘倒卷出门一笑月落江横数峰天远

前调【牡丹】　　　　　　　　　　孙惟信

一朶鞓红宝叙压髻东风溜年时也是牡丹时相见花边酒初试夹纱半袖与花枝盈盈鬭秀对花临景为景牵情因花感旧　题叶无凭曲沟流水空回首梦云不到小山屏真个欢难偶别後知他安否软红街清明还又絮飞春尽天远书沉日长人痩

前调　　　　　　　　　　　　无名氏

点点飞香见梅知道春心透怕寒不卷玉楼帘羞与花同痩手捻青枝频齅诮冷落蔷薇金斗翻惊绿鬓不似芳姿年年依旧　才破凝酥满园桃李看看又江南幽梦了无痕啼晕残襟袖鸳被有谁温绣怎敢更十分殢酒伴君独自几个黄昏月明时候

前调　　　　　　　　　　【宋媛】孙　氏

乳燕穿帘乱莺啼树清明近隔帘时度柳花飞犹觉寒成阵长记眉峰偷隐脸桃红犹藏酒晕背人微笑半嚲鸾钗轻笼蝉鬓　别久啼多眼应不似当时俊满园珠翠逗春娇没个他风韵若见宾鸿试问待相将彩笺寄恨几时得见鬬草归来双鸳微润

前调【侑舒信道】　　　　　　　　　　湘江妓

绿净湖光浅寒先到芙蓉岛谢池幽梦属才郎几度生春草尘世多情易老更那堪秋风嫋嫋晩来羞对香芷汀洲枯荷池沼　恨鎻横波远山浅黛无心埽湘江人去叹无依此意从谁表喜趁良宵月皎况难逢人间两好莫辞沉醉醉入屏山吴歌天晓

前调　　　　　　　　　　　　袁　易

日日春隂瑞香亭畔寒成阵凤鞾频误踏青期寂寞墙隂冷翠被堆牀未整睡初酣风篁唤醒几多心绪鹊语难凭灯花无准　得酒浇愁旧愁不去添新病吴绫题满断肠词歌罢何人听宝篆香消昼永袅余烟萧萧鬓影出门长啸白露双飞清江千顷

天香

【又一体双调九十六字】

天香　　　　　　　　　　　　贺　铸

烟络横林山沉远照逦迤黄昏钟鼔烛映帘栊蛩催机杼共惹清秋风露不眠思妇齐应和几声砧杵惊动天涯倦客駸駸岁华行暮　当年酒狂自负谓东君以春相付流浪征骖北道客樯南浦幽恨无人晤语赖明月曾知旧游处好伴云来还将梦去

前调　　　　　　　　　　　　吴文英

蝉叶黏霜蝇苞缀冻生香远带风峭岭上寒多溪头月冷北枝痩南枝小玉奴有姊先占立墙隂春早初试宫黄澹薄偷分寿阳纤巧　银烛泪深未晓酒锺悭贮愁多少记得短亭归马暮衙蜂闹豆?钗梁恨袅但怅望天涯岁华老远信难封吴云鴈杳

前调【龙涎香】　　　　　　　　　　吴文英

珠络玲珑罗囊闲鬬酥怀暖麝相倚百和花须十分风韵半袭凤箱重绮茜帷四角慵未结流苏春睡熏度红薇院落烟销画屏沉水　温泉绦绡乍试露华侵透肌兰泚漫省浅溪月夜暗浮花气荀令如今老矣但未识韩郎旧风味远寄相思余醺梦里

前调【龙涎香】　　　　　　　　　　周　密

碧脑浮冰红薇染露骊宫玉唾谁捣麝月双心凤云百和宝钏佩环争巧浓熏浅炷疑醉度千花春晓金饼着衣余润银叶透帘微袅　素被琼篝夜悄酒初醒翠屏深窈一缕旧情空趁断烟飞绕罗袖余馨渐少怅朱阁凄凉梦难到谁念韩郎清愁渐老

前调【龙涎香】　　　　　　　　　　王沂孙

孤峤蟠烟层涛蜕月骊宫夜采铅水讯远槎风梦深薇露化作断魂心字红甆候火还乍识冰环玉指一缕萦帘翠影依稀海天云气　几回殢娇半醉翦春灯夜寒花碎更好故溪飞雪小牎深闭荀令如今顦顇緫忘却尊前旧风味漫惜余熏空篝素被

前调【龙涎香】　　　　　　　　　　李彭老

捣麝成尘熏薇注露风酣百和花气品重云头叶翻蕉様共说内家新制波浮海沫谁唤觉鲛人春睡清润俱饶片脑芬馡半是沉水　相逢酒边雨外火初温翠炉烟细不似宝珠金缕领巾红坠荀令如今顦顇消未尽当时爱香意烬煖灯寒秋声素被

前调【龙涎香】　　　　　　　　　　王易简

烟峤收痕云沙拥沫孤槎万里春聚?杵冰尘水研花片带得海山风露纤痕透晓银镂小初浮一缕重翦纱牎暗烛深垂绣帘微雨　余馨恼人最苦染罗衣少年情绪谩省佩珠曾解蕙羞兰妒好是芳钿翠妩恨素被浓熏梦无据待翦秋云殷勤寄与

前调【龙涎香】　　　　　　　　　　冯应瑞

枯石流痕残沙拥沫骊宫夜蛰惊起海市收时鲛人分处误入衆芳丛里春霖未就都化作凄凉云气惟有清寒一点消磨小牎残醉　当年翠篝素被拂余熏倦怀如水谩惜舞红犹在为谁重试几片金昏字古向故箧聊将伴憔悴断续风流柔情缕缕

前调【龙涎香】　　　　　　　　　　唐艺孙

螺甲磨星犀枝杵月蕤英嫩压拖水海蜃楼高仙娥钿小缥缈结成心字麝煤候暖载一朶轻云不起银叶初生薄晕金猊旋翻纤指　芳林恼人渐醉碾微馨凤团闲试满架舞红都换嬾收珠佩几片菱花镜里更摘索双环伴秋睡早是新凉重熏翠被

前调【龙涎香】　　　　　　　　　　吕同老

冰片熔肌水沉换骨蜿蜒梦断瀛岛翦碎腥云杵匀枯沫妙手制成翻巧金篝候火无似有微熏初好帘影垂风不动屏深护春宜小　残梅舞红褪了佩珠寒满怀清峭几度酒余重省旧愁多少荀令风流未减怎奈向飘零赋情老待寄相思仙山路杳

前调【龙涎香】　　　　　　　　　　无名氏

瀛峤浮烟沧波挂月潜虯睡起清晓万里槎程一番花信付与露薇冰脑纤云渐暖凝翠席氤氲不了银叶重调火活珠帘自垂风悄　螺屏酒醒梦好绣罗帏依旧痕少几度试拈心字暗惊芳抱隐约仙洲路杳谩佩影玲珑护娇小素手金篝春情未老

前调【又一体】　　　　　　　　　　景　覃

市远人稀林深犬吠山连水邨幽寂田里安闲东邻西舍准拟醉时欢适社祈雩祷有箫鼓喧天吹击宿雨新晴陇头闲看露桑风麦　无端晴亭暮驿恨连年此时行役何似临流萧散缓衣轻帻炊黍烹鸡自劳有脆绿甘红荐芳液梦里春泉糟牀夜滴

前调　　　　　　　　　　　　景　覃

百岁中分流年过半尘劳系人无尽桑柘周围菅茅低架且喜水亲山近倦飞高鸟算也有闲枝栖稳纸帐紬衾日高睡起嬾梳蓬鬓　闲堦土花碧润缓芒鞵恐伤蜗蚓倒掩衡门空解草玄谁信俗驾轻云易散赖独有蓬峰破孤闷世事悠悠从教莫问

御选历代诗余卷六十一








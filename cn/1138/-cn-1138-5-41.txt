顾侍御封翁崇祀乡贤赋此志颂

盛代求真隐，名区挺巨儒。
衣冠宗白社，词赋拟鸿都。
卜筑依龙井，垂纶长鉴湖。
藏书贻令子，著论号潜夫。
万石撝谦甚，同堂孝友俱。
星占荀氏里，恩及郗家孤。
杖策闻鸾啸，过庭见鲤趋。
埋轮誇殿虎，簪笔映台乌。
高卧羲皇上，惊传稷契谟。
竹间晞鹤发，花下引鹓雏。
葛岭驱金犊，苏堤醉玉壶。
紫泥宣内敕，丹饵出中厨。
奉履还桥畔，称觞厕坐隅。
朅来瞻素幕，奄忽痛黄垆。
梁木悲风雨，高踪应画图。
祠官严伏腊，典礼亚程朱。
舞籥歌周雅，传芭陋楚巫。
后贤推汲黯，先哲配林逋。
絮酒惭徐镜，生刍泣阮途。
仪型知未泯，还见两楹无。


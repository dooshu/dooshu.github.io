○報上源水患疏 【 河決】

據潁州兵備右參政李維楨呈為照勘災事例、夏不過五月、秋不過七月、今巳在九月、而報災者方來、秋雨或秋旱為災、止是一事、今秋災之後、繼以河決大災、且所謂災者、為民生也、今之災、則為　祖陵憂、被災之民、死者不可復生、而恤之在我、貧者不能自全、而賑之在我、惟　祖陵受河之患。而河之上流不在我。築塞之功不在我。即虹縣有歸仁隄、所以防河決桃源諸縣、以護　祖陵、而今河所經歷非其地矣、往日淮與河交匯。淮不勝河。壅而上逆。為　祖陵憂者淮也。今日河羼入淮之中。潰而直下。為　祖陵憂者河也。壅而上逆。潰而直下。其勢之強弱緩急大小。不待勘而知也。河決黃堌口以來。宿州之北鄉受水。而繇睢寧入海。今河沒亳州蒙城宿州之南鄉靈璧固鎮驛五河虹懷遠各縣。此數州縣者。水皆入淮繇泗州。不待勘而知也。即以今年論。陰雨連綿數月、水之漲溢、無怪其然、今九月秋深無雨、而淮水漲溢、同於四月、此院道親臨泗州所見、不待勘而知也、固鎮驛之有澮水。可通歸德府地方而下。會五河縣以入淮。今河入澮、澮舍淮再無別路往來。使客繇旱程者。見固鎮水阻。改繇他道去。不待勘而知也。夫河勢南徙黃堌口不塞。致有今日。安知繇宿州之北鄉入雎寧者。日後不盡徙而入固鎮之澮水以入淮乎。語云、千丈之隄、潰于螘穴、鳳陽州縣。所在皆穴。而無尺寸隄禦之。不可為寒心哉。各州縣各為其民。但言水災水災巳耳。無一字。及于　祖陵者。彼不知水患之及　祖陵也。即泗州但見水長而不知黃河巳潛入其中惟淮安府管河運同許一誠所具圖說、深知利害原委、先據淮安府管理徐淮河務運同許一誠、呈稱職于本年八月十三日、繇宿州固鎮驛、見澮河黃水勢大。面闊五六里。水深一二三丈。該職隨差熟知河道水手、同畫匠前去河南探勘上源衝決隄口、并下流處所、續據各役回稱黃河自歸德府商丘縣地方丁家道口西、先將縷水隄決開一口、闊二里、水深一丈五六尺、又將虞城隄鄧賓口至楚家灣隄岸衝决二口、闊五里、水深一丈二三尺、直抵歸德府西水池舖、繇府城週圍南流至永城縣地方會亭驛、衝決隋隄、闊一百二十五里、平地水深七八九尺、至一丈二三尺不等一股繇會亭驛南馬頭寺入澮河包河、又繇酇縣城王家集和順集新橋集栢山集麻種集丹城臨渙韓邨孫疃南平集?縣湖溝固鎮驛下五湖入洪澤湖清口、一股繇會亭驛東北酇陽集任禮口鐵佛寺符籬集出白洋河、其黃堌口迤上舊河沙淤乾斷止、楚家灣順隄微水東流闊一二丈、深一二三尺、繇唐家口至申家營新決口往南、亦入符籬集河、看得黃河潰隄淤墊舊河、若不早加築濬、彼處久不行水。地勢低窪。又有澮包等河容納。未免泛濫中原。運道民生。干係重大。為今之計、築決濬河。皆為急務。一面將徐州李吉口迤西。凡有決口之處。併力堵塞。至于未決之隄。亦加幫高厚。以免西南遷徙之虞。一面將李吉口迤東。凡有高阜河身相度挑挖。至於窄狹之處。亦展闢寬闊。以順東向奔趨之勢。庶故道可復、國計有禆等因、并河圖一本、呈報前來、該本道勘得河漕相須、繇來非一日矣、自萬曆二十四年、黃堌口大決、全河繇符籬集徐溪口出小河白洋河、而徐邳運道、歲苦淺澀、二十七年、開趙家圈三仙臺、引河出小浮橋、連年運事頗利、而伏秋河漲、仍多潰決、巳蒙總河衙門開濬泇河、為運道計、工未告竣、試巳有效、再加展挑、運事可濟、即緩圖于河、待其自定可也、據許運同所報、決口雖闊、水勢瀰漫、多未成河、堵築尚易為力、上緊堵塞逼水、仍歸舊河、其李吉口相宜節制、導之東注、俾免南奔、其于　陵運民生、胥有攸濟矣、該臣看得河性不常、從古為然、故徐邳直下、會合淮河、彼此盈漾、淮弱河強。為泗州　祖陵沮洳之患者。盖有年矣。當事臣工、焦勞萬狀、議遣科臣會勘、而為分黃導淮之舉、迄今數年、　祖陵運道、民生胥利賴焉、今茲揚鳳之地、霪雨為虐、該臣于五月內、題　報行按臣勘議蠲恤、而報災傷者接踵而至、至九月間、鳳属亳宿蒙城等處報水災至者、異而且大、臣以為黃堌口五六年來、黃河南趨、俟勘災之輕重、分別蠲恤而巳、不謂河決上源、汎濫潰溢、行且為　陵寢民社之患、則臣有不容巳於言者先年總漕大臣兼廵撫鳳陽地方。後緣河道壅逆。議者分行職掌。漕併于河。而獨設廵撫。不與漕河之事矣。今之河道。從上源潰決。水勢瀰漫。俱當臣撫循之池。故河之决否。臣不敢知。而　陵寢民患。則臣又不敢不知。謹據實　上聞、至如趂時踏勘、預籌疏治之方、不惜大費、增加防捍之畧、大小河臣、自有畫策、則非臣愚所計耳、

皇明經世文編卷四百二十一終








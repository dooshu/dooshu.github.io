还山留别金门知己





好古笑流俗，素闻贤达风。方希佐明主，长揖辞成功。白日在青天，回光瞩微躬。恭承凤凰诏，欻起云萝中。清切紫霄迥，优游丹禁通。君王赐颜色，声价凌烟虹。乘舆拥翠盖，扈从金城东。宝马骤绝景，锦衣入新丰。倚岩望松雪，对酒鸣丝桐。方学扬子云，献赋甘泉宫。天书美片善，清芳播无穷。归来入咸阳，谈笑皆王公。一朝去金马，飘落成飞蓬。宾友日疏散，玉樽亦已空。长才犹可倚，不惭世上雄。闲来《东武吟》，曲尽情未终。书此谢知己，扁舟寻钓翁。[一]

[一]此篇即五卷之《东武吟》也，句字互有同异，今仍旧本两存之，注不重出。






○赖师贞除怀州长史周少除虢州司马王桂直除道州长史等制

敕。凤翔府节度押衙知进奏银青光禄大夫检校秘书监前兼亳州长史殿中侍御史上柱国赖师贞等。师贞主大藩留邸之事，少专史阁错杂之务，皆公谨岁久，官次宜迁。元爽俾佐郡符，亦有可取。湖外饥人，相聚为寇，荡覆乡县，势如燎火，盖不得已，遂至翦伐。桂直用命，一举灭之，言念功勤，宜有褒赏。名郡上佐，帖以宪秩，耀尔军旅，可增义勇。可依前件。


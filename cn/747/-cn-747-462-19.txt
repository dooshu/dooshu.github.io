○嘉王横海军节度使制

度土分疆，设官莅事，因时设制，期在理安，必顺物宜，且从人欲。版图既溢，则疏邑以制州；统摄或乖，则分部而建长。沿革之道，亦何常哉。沧海之隅，地饶俗阜，隐然北土，实曰雄藩，镇抚之宜，是资懿戚。开府仪同三司嘉王运，气本元淳，重承先训，忠肃孝友，宽仁惠和。勤於服儒，乐在为善，施於事任，必有可观。举不失亲，至公斯在，钦率厥职，永孚於休。可横海军节度使沧景等州观察处置等使，勋封如故。


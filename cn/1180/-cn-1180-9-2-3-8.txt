庭燎

三章，章五句


首章讲：

夜如何其？夜未央，庭燎之光。

其，语词。央，是中。燎，是火烛。王将起视朝，不安于寝，而问夜之早晚。曰：人君之勤怠，政事之张弛系之。则视朝诚不可不早矣，今夜何如哉？夜果未央矣乎？吾意庭燎之设，以待君子之朝者，已灿然其有光矣。





君子至止，鸾声将将。

君子，指人臣。至止，至于朝。鸾声，鸾声之和。君子感此时而至止者，八鸾之声已将将然可远闻矣。以此度之，殆非未央时也，而可以安寝哉？

二章讲：然恐晚之心愈惕也。





夜如何其？夜未艾，庭燎晰晰。

艾，尽也。晰晰，明也。既而再问，曰：今夜何如哉？夜果未艾矣乎？吾意庭燎之设，以待君子之朝者，已灿然其有光矣。





君子至止，鸾声哕哕。

君子感此时而至止者，八鸾之声已哕哕然，徐行而有节矣。以此度之，殆非未艾时也，而可以安寝哉？

三章讲：然恐晚之心愈甚也。





夜如何其？夜乡晨，庭燎有辉。

乡晨，天近晓时。辉，是火气。既而三问曰：今夜何如哉？夜其向晨矣乎？吾知庭燎之光而晰者，今则烟光相杂而有辉矣。





君子至止，言观其旂。

君子之至止者，不特鸾声之可闻也。今则辨色而言观其旂矣。五等各以其物，盖有杂然而不紊也。于此向晨之时，而犹不兴，吾恐会且归矣，其何以答群臣之望哉？夫王者忧勤之心常存于中，而恐晚之意屡形于言如此，则其致中兴之盛宜矣。说者以为宣王感姜后脱簪之谏，而有是诗，理或然与？吾于是知后妃之助，良不偶也。






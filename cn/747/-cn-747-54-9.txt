○宣慰平卢军陷淮西将士敕

敕：淮宁军将士等，顷自平卢，来赴国难，涉溟海不测之险，灭凶贼作乱之徒。其后分镇淮西，防秋陇上，奉我王事，久著勋劳。或耆老见存，子弟相继，举其诚效，并是勋臣。顷被李希烈胁从，无路申雪，永言勋旧，实可悯伤。迩者已敕诸军，不加征伐，冀能相率，归保功名，副我念旧之心，成其自新之节。其陷在淮西将士，应有亲族，在节度观察使及刺史县令等，切使安存，使皆得所。如有庄宅店铺奴婢六畜产业等，各任如旧，不得辄有侵扰。如全家殁在淮西，更无亲族为主者，即官为检校，待当主复，即时检付。仍分明布告，咸使知之。


◇请造沁口石门表（魏黄初中）

野王典农中郎将臣孚言：臣被明诏，兴河内水利。臣既到，检行沁水，源出铜山，屈曲周回，水道九百里。自太行以西，王屋以东，层岩高峻，天时霖雨，众谷走水，小石漂迸，水门朽败，稻田泛滥，岁功不成。臣辄案行，去堰五里以外，方石可得数万馀枚，臣以为累方石为门，若天旱，增堰进水；若天霖雨，陂泽充溢，则塞防断水，空渠衍涝，足以成河。云雨由人，经国之谋。暂劳永逸，圣王所许。愿陛下特出臣表，敕大司农府给人工，勿使稽延，以赞时要，臣孚言。（《水经·沁水篇注》）


○弹棋局赋

西南之美，有华山之矿石焉；底贡之珍，有荆山之象齿焉。於是工人创器，轨物备叙；丰腹上圆，颓根下矩。凭陵衡隧，掬算师旅；发号启行，兵綦迭举。赴纵奔电，影乱飘风；左掎右角，为枭为雄。易心而行，俟衅而动；奋以武怒，贾其馀勇。作威以袭敌，厌阵以承权。建瓴桓桓，谓戎马之旋路；长斜矫矫，犹翰音之登天。耻交绥而退旅，尚彼废而我全；侔射隼以藏器，眷得鱼以忘筌。惴惴将颓，识成败之；累累不绝，叹瓜瓞之绵绵。始收功而隔涧，终制敌以缘边。原夫粲若星离，偃如云岸；映垂奁而黻合，拂转巾於雾散。示之以弱，效羸师以设疑；谋之其臧，象观兵以静乱。克乃因於通理，败不由乎强干；或应为而不为，或当断而不断。鄙夫遘战而未非，智者见机而已叹。连连搏漠，必成其雁行；历历登垄，何异乎鱼贯？愧逃政以周流，惭不竞於奔窜；谅栖迟以保险，仍危О而长叹。良工饰法以修身，小人耻射以作玩；鉴炯诫於博奕，吾是以箴之藻翰。


○處置軍伍疏 【 處置軍伍】

有司清查、弊非一端、姑以近歲言之、事姑息者圖了故事。恃刑罰者逼足三分。或將老稚之人起解。或買無藉之徒充數。雇妻易戶。逃移相繼。且律例窩藏逃軍者充軍。今未聞有充發之人。鄰里不首者問罪。今未見行連坐之法。以故清解雖多。不獲實用。及到營衞。其弊尤多。姑以在京論之、監局軍匠類多需錢。各營軍每多私役。官撥營作。負累尤甚。衞所差遣。需索百端。軍不聊生。何以自存。且律例逃軍十名以上。該管官逓減俸級。而今逃亡之軍。何止于十名。私役五名以上。該管官逓減降一級。而今降級之例。惟行于属職。輦轂之下且如此。況四方乎。今欲實天下之軍伍。必須推究利弊之源流。本部今請行原委属官、及各清軍御史、嚴督司府縣清軍官、將前弊盡革、其充軍減俸并降級等項事例、俱照律例舉行、京營該管官員、委任不同、難拘職事、宜將管隊官比照百戶、把總官比照千戶議擬、若能以上下私役軍數實報者、罪止坐私役之人。免其降級。仍榜諭中外官吏軍民人等、俾各知遵守、且臣所云止緣軍伍而言。窮究其本。又在于民。根本之論体囯之言忠宣公知無不言不獨聀業內事也今四方民窮財竭。逃亡過半。較籍所載十去四五。為今之計。必須痛減徵斂之繁慎重守令之選。使逃民復業。人戶充實庶幾軍士可清營伍可寔不然則民衣食不足。未免逃移。雖欲清查。不可得也。


○昭陵寝宫议

右，奉进止，寝宫在山上，置来多年，曾经野火烧，摧毁略尽，其宫寻移在瑶台寺左侧，今属连年，欲议修置。缘旧宫本山上元无井泉，每缘供水稍远，百姓非常劳弊，今欲于见往行宫处修造，所冀久远便人，又为改移旧制。恐所见未周，宜令中书门下及百寮同商量可否闻奏者。守右补阙王仲舒议曰：

伏详敕旨，以太宗陵庙，衣冠所游，严上之诚，重于改作，实圣人之孝也。但以既经焚毁旧制，将来仙驭所经，恐违虔奉之意。其本地素无泉源，日羞馈祀，出于人力登降，难为亵味。又仲尼有言：“易墓非古。”臣庶兆域，尚重芟夷，园寝之间，岂宜振扰！不可再兴版筑，理足明征。陛下聪明圣神，德叶文祖，寝宫废坠，岁序滋深，独留其功，以候圣旨。伏惟精选信任大臣，严重其礼，昭告陵庙，以通明灵。令于柏城之中，卜其近地，略雕琢之费，因耕稼之休，务录爱人节用之心，副文皇还朴之志。天下幸甚。谨议。


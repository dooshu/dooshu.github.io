东坡书传卷十三


梓材第十三


王曰：封，以厥庶民，暨厥臣，达大家；以厥臣达王，惟邦君。

大家者，如晋六卿、鲁三桓、齐诸田、楚昭、屈、景之类，此晋、鲁、齐、楚之所恃以为骨干者，无之则无以为国也。故曰：“季氏亡，则鲁不昌。”然其擅威福，窃国命，则有之矣。古者国君驭此为难，孟子所谓“不得罪于巨室”者。周公教康叔曰：汝上不得罪于王，下不得罪于巨室，则国安矣。人君多疾恶于巨室，所恶于巨室者，恶其危国也。周公曰：无庸疾也，汝得民与臣，而国自安，巨室何为乎？故曰“以厥庶民，暨厥臣，达大家，以厥臣达王”。上下情通谓之达。以尔臣民之心，达大家之心；以尔贤臣聘于周，以达王心，而国安矣。

汝若恒，越曰：我有师师。司徒、司马、司空、尹旅，曰：予罔厉杀人。亦厥君先敬劳，肆徂厥敬劳，肆往，奸宄，杀人历人宥。肆亦见厥君事，戕败人宥。王启监厥乱，为民，曰：无胥戕，无胥虐。至于敬寡，至于属妇，合由以容。王其效邦君，越御事，厥命曷以？引养引恬，自古王若兹监，罔攸辟。

自此以下，文多不类，古今解者皆随文附致，不厌人情，当以意求之乃得。盖当时卫有大家，得罪于卫，当诛而未决者，周公之意，以谓新杀武庚、管叔，刑不可遂，故教康叔以和缓治之。越，及也。汝当晏然如平常时，及曰此我之官师相师，不可去也。以至于三卿之正长，及其旅士，亦皆曰我非危杀人者也。君臣皆为宽辟，以逸罪人使亡也。此大家之长，先为国君之所敬劳，今虽有罪，未可杀也。当徂此敬劳者而已，盖使之去国也。然后治其余党，亦不可尽法也。往者，流也。“肆往，奸宄，杀人历人宥”者，谓以流宥五刑也。历人者，罪人之所过，律所谓知情藏匿赀给者。此杀人与历人，皆以流宥之也。“肆亦见厥君事，戕败人宥”者，伤毁人四肢面目，汉律所谓疻也，是人因为君干事，而疻伤人者，可以直宥也。于是王乃启监厥乱，为民而宽慰之，曰：无相戕，无相虐。王又收恤此大家破亡之余而镇抚之，礼敬其鳏寡，比次其妇女，使共由此道，以相容也。至矣，王之仁也！邦君御事，所当则效其命，令当何所用乎？亦用此而已。乱生于激，事不小忍，而求速决，则衅故横生，靡所不至。小引延之，人静而乱自衰，使相容养，以至恬安，是谓“引养引恬”。古我先王，未有不顺此者监，无所用杀也。

惟曰若稽田，既勤敷菑，惟其陈修，为厥疆畎。

稽，考也。敷，治也。菑，去草棘也。陈修，修旧也。疆，畔也。畎，垄也。

若作室家，既勤垣墉，惟其涂塈茨。

涂塈，墐饰之也。茨，苫盖也。

若作梓材，既勤朴斫，惟其涂丹雘。

梓，良材可为器者；丹雘，胶漆五采也。田既敷菑，室既垣墉，器既朴斫，则当因旧守成而润色之，不当复有所建立。除，治也。以言康叔既已立国定位，不当复有所斩艾。斫，削也。

今王惟曰：先王既勤用明德，怀为夹。

夹，近也，怀远为近也。

庶邦享，作兄弟，方来，亦既用明德。

享，朝享也。王谓诸侯为兄弟。凡言用德者，皆谓不用刑也。

后式典集，庶邦丕享。

后，今王也，亦用此常道以集天下也。

皇天既付中国民，越厥疆土于先王。

此言专言王惟不杀，则子孙万年享国，故以天付为言。

肆王惟德用，和怿先后迷民，

民迷失道，故先后之。

用怿先王受命。

不惟以悦民心，亦以悦天命也。

已若兹监，惟曰欲至于万年惟王，子子孙孙永保民。

《大诰》《康诰》《酒诰》《梓材》，其文皆奥雅，非世俗所能通，学者见其书纷然若有杀罚之言，因为之说曰：《康诰》所戒，大抵先言杀罚。盖卫地服纣成俗，小人众多，所以治之，先后、缓急当如此。予详考四篇之文，虽古语渊悫，然皆粲有条理，反覆丁宁，以杀为戒，以不杀为德，此《易》所谓“聪明睿智神武而不杀者”，故周有天下八百余年。后之王者，以不杀享国，以好杀殃其身及其子孙者，多矣。天人之际，有不可尽知者，至于杀不杀之报，一一若符契，可见也。而世主不以为监，小人又或附会六经，酝酿镌凿以劝之杀，悲夫殆哉！唐末、五代之乱，杀人如饮食。周太祖叛汉，汉隐帝使开封尹刘铢屠其家百口。太祖既克京师，夜召其故人知星者赵延义，问汉祚所以短促者，延义答曰：“汉本未亡，以刑杀冤滥，故不及期而灭。”时太祖方以兵围铢及苏逢吉第，旦且灭其族，闻延义言，矍然贷之，诛止其身。予读至此，未尝不流涕太息，故表其事于《书传》以救世云。





召诰第十四


成王在丰，

文王都丰，丰在京兆鄠县东。

欲宅洛邑，使召公先相宅，作《召诰》。

武王克商，迁九鼎于洛，则已有都洛之意；而周公、成王成之，且以殷余顽民为忧，故营洛而迁焉。太史公曰：洛邑，武王营之。成王使召公卜居，居九鼎焉，而周复都丰镐。至犬戎败幽王，周乃东迁洛邑，所谓周葬于毕，在鄠东南社中。明成王虽营洛，而不迁都，盖尝因巡狩而朝诸侯于洛邑云。

惟二月既望，越六日乙未，王朝步自周，则至于丰。

王自镐至丰，以营洛之事告文王庙。鄗，在上林，昆明北有镐池，去丰二十五里。

惟太保先周公相宅，越若来三月，惟丙午朏。

朏，明也，月二日明生之名。

越三日戊申，太保朝至于洛，卜宅。厥既得卜，则经营。越三日庚戌，太保乃以庶殷攻位于洛汭。越五日甲寅，位成。

庶殷，凡殷民也。位，朝市、宗庙、郊社之位。洛汭，洛水北。

若翼日乙卯，周公朝至于洛，则达观于新邑营。

遍观所营也。

越三日丁巳，用牲于郊，牛二。

帝及配者，各一牛。

越翼日戊午，乃社于新邑，牛一、羊一、豕一。

用太牢也。

越七日甲子，周公乃朝用书，命庶殷、侯、甸、男邦伯。

《春秋传》曰：“士弥牟营成周，计丈数，揣高卑，度厚薄，仞沟洫，物土方，议远迩，量事期，计徒庸，虑财用，书粮，以令役于诸侯。属役赋丈，书以授帅，而效诸刘子。”此之谓“书”。

厥既命殷庶，庶殷丕作。

言殷人悦而听命也。

太保乃以庶邦冢君出取币，乃复入，锡周公，曰：拜手稽首，旅王若公。

旅，读如“庭实旅百”之“旅”。诸侯之币，旅王而及公者，尊周公也。

诰告庶殷，越自乃御事。呜呼！皇天上帝，改厥元子，兹大国殷之命。惟王受命，无疆惟休，亦无疆惟恤。呜呼！曷其奈何弗敬？

庶殷诸侯皆在，故召公托为逊辞，曰：诰告汝御事以下也，言殷尝以元子嗣位，而帝改其命以授周。今王受命，虽无疆之福，亦无疆之忧，其可不敬乎？

天既遐终大邦殷之命，兹殷多先哲王在天，越厥后王后民，兹服厥命，厥终智藏瘝在。夫知保抱携持厥妇子，以哀吁天，徂厥亡出执。呜呼！天亦哀于四方民，其眷命用懋，王其疾敬德。

此所谓无疆之忧也。殷虽灭，其先哲王固在天也。其后王后民，至于今兹，犹服用其福禄，其心终不忘报怨以复国也。如武庚蓄谋以伺隙者多矣。其智藏于中，其病则在也。夫，夫人也，犹曰人人也。各抱持其妇子，以哀痛呼天，徂往其逃亡，解出其囚执，以叛我者，盖有之矣。王其可不大畏乎？天其哀我，民其亦眷命于勉德者，王其速敬德定天命也。召公之诰王也，庶殷皆在，而出此言，亦如《微子之命》有“上帝时歆，万邦作式”之语。古之人无所忌讳，忠厚之至也。

相古先民有夏，天迪从子保，面稽天若，今时既坠厥命。今相有殷，天迪格保，面稽天若。今时既坠厥命。今冲子嗣，则无遗寿耇，曰其稽我古人之德，矧曰其有能稽谋自天？

从子，与子也，尧、舜与贤，禹与子。面，向也。言我观夏、殷之世，天之迪夏也，迪其与子而保安之；其迪殷也，迪其能用伊尹格天之臣而保安之。夏、殷之哲王，皆能向天之所顺以考其意，而其后王皆以失道而坠厥命矣。今王其无弃老成人，以考古人之德，况能博谋于众，以求天心乎！

呜呼！有王虽小，元子哉！其丕能于小民，今休。

王虽幼，周之元子也，其大能以诚感民矣。当及今休其德。

王不敢后，

王疾敬德，不肯迟也。

用顾畏于民碞。

碞，险也。民犹水也，水能载舟，亦能覆舟，物无险于民者矣。

王来绍上帝，自服于土中。

服，事也。洛邑为天下中。

旦曰：其作大邑，其自时配皇天。毖祀于上下，其自时中乂。王厥有成命，治民今休。王先服殷御事，比介于我有周御事，节性，惟日其迈。王敬作所，不可不敬德。

王能训服殷之御事，使比附介副于我周御事矣，又当节文殷人之善性，使日进于善。作所者，所作政事也。既敬其事，又敬其德，则至矣。

我不可不监于有夏，亦不可不监于有殷。我不敢知曰，有夏服天命，惟有历年。我不敢知曰，不其延，惟不敬厥德，乃早坠厥命。我不敢知曰，有殷受天命，惟有历年。我不敢知曰，不其延，惟不敬厥德，乃早坠厥命。今王嗣受厥命，我亦惟兹二国命，嗣若功。

召公恐成王恃天命以自安，故又戒之曰：夏殷之所以多历年，与其所以不永延者，其受天命，皆非我所敢知也，所知者，惟不敬德以坠厥命也。今王亦监此二国，修人事而已。功，事也。

王乃初服。呜呼！若生子，罔不在厥初生，自贻哲命。

习于上则智，习于下则愚。

今天其命哲，命吉凶，命历年。知今我初服，宅新邑，肆惟王其疾敬德。王其德之用，祈天永命。

惟德是用，不用刑也。

其惟王勿以小民淫用非彝，亦敢殄戮用乂民。若有功，其惟王位在德元。小民乃惟刑用于天下，越王显。

古今说者，皆谓召公戒王过用非常之法，又劝王亦须果敢殄灭杀戮以为治。呜呼！殄灭杀戮，桀纣之事。桀纣犹有所不果，而召公乃劝王，使果于殄戮而无疑？呜呼，儒者之叛道，一至于此哉！皋陶曰：“与其杀不辜，宁失不经。”人主之用刑，忧其不慎，不忧其不果也；忧其杀不辜，不忧其失不经也。今召公方戒王以慎罚，言未终，而又劝王以果于殄戮，则皋陶不当戒舜以“宁失不经”乎？季康子问孔子曰：“如杀无道就有道，何如？”孔子曰：“子为政，焉用杀？子欲善，而民善矣。君子之德风，小人之德草，草上之风必偃。”夫杀无道以就有道，为政者之所不免，其言盖未为过也。而孔子恶之如此，恶其恃杀以为政也。今予详考召公之言，本不如说者之意，盖曰：王勿以小民过用非法之故，亦敢于法外殄戮以治之，民自用非法，我自用法；民自过，我自不过，称罪作刑而已。民之有过，罪实在我；及其有功，则王亦有德。何也？王之位，民德之先倡也。如此，则法用于天下，王亦显矣。兵固不可弭也，而佳兵者必乱；刑固不可废也，而恃刑者必亡。痛召公之意为俗儒所诬，以启后世之虐政，故具论之。

上下勤恤，其曰我受天命，丕若有夏历年，式勿替有殷历年。欲王以小民受天永命。

君臣一心以勤恤民，庶几王受命历年如夏、殷，且以民心为天命也。

拜手稽首，曰：予小臣，敢以王之雠民，百君子，越友民，保受王威命明德。王末有成命，王亦显。我非敢勤，惟恭奉币，用供王能祈天永命。

庶殷虽已丕作，召公忧其间尚有反侧自疑者，故因其大和会而协同之。雠民，殷之顽民与三监叛者；友民，周民也；百君子者，殷、周之贤士大夫也。自今以往，殷人、周人与百君子，皆保受王之威德，王当终永天命，以显于后世。我非敢以此为勤劳也，奉币赞王，祈天永命而已。





洛诰第十五


召公既相宅，周公往营成周，使来告卜，作《洛诰》。

周人谓洛为成周，谓镐为宗周。此下有脱简，在《康诰》，自“惟三月哉生魄”至“洪大诰治”，下属“周公拜手稽首”之文。

周公拜手稽首，曰：朕复子明辟。

周公虽不居位称王，然实行王事。至此归政，则成王之德，始明于天下，故曰“复子明辟”。曰子者，叔父家人之辞。

王如弗敢及天基命定命，予乃胤保，大相东土，其基作民明辟。

基，始也。周公以营洛为定天命，何也？《易》曰：“涣，亨，王假有庙。”言天下方涣散，而王乃有宗庙，则民心一。方汉之初定，萧何筑未央宫，东阙、北阙、武库、宫室，极壮丽，亦所以示天下不渝，而定民心也。周公言：我欲归政久矣，王之意，若有所不敢及天命之始而定命者，我所以少留嗣行保佑之事，以卒营洛之功，为复辟之始也。

予惟乙卯，朝至于洛师，我卜河朔黎水，

今河朔黎阳也。周公营东都，本以处殷余民，民怀土重迁，故以都河朔为近便，卜不吉，然后卜洛也。

我乃卜涧水东、瀍水西，惟洛食。我又卜瀍水东，亦惟洛食。

卜必以墨，墨食乃兆，盖有龟不兆者。

伻来以图，及献卜。

伻，使也。

王拜手稽首，曰：公不敢不敬天之休，来相宅，其作周匹休。公既定宅，伻来，来视予卜休恒吉。我二人共贞。公其以予万亿年，敬天之休。拜手稽首诲言。

周公归政，王未敢当，欲与周公共政，若二君然。故曰：作周匹休，再卜皆吉。我二人当共正天下也。

周公曰：王肇称殷礼，祀于新邑，咸秩无文。

称，举也。殷礼，盛礼也。虽不在祀典者，皆次秩而祭之。

予齐百工，伻从王于周，予惟曰：庶有事。今王即命，曰：记功，宗以功，作元祀。惟命曰：汝受命笃，弼丕视功载，乃汝其悉自教工。孺子其朋，孺子其朋，其往，无若火，始焰焰，厥攸灼叙，弗其绝。厥若彝，及抚事如予，惟以在周工。往新邑，伻向即有僚，明作有功，惇大成裕，汝永有辞。

成王欲与周公共政如二君，周公不可，曰：汝用我言足矣，我整齐百官，使从汝于周者，将使办事也。今王肇称盛礼，祀于新邑，且命我曰：记功臣之尊者，使列于祭祀。又命曰：汝受命厚辅我，其重且严如此。今我大阅视尔功，赏载籍，而所用者，乃汝自受教之官，皆汝私人，非我所齐百工也。于是周公乃训责成王曰：孺子其有党乎？自今以往，孺子其以党为政乎？此虽小过，如火始作，不即扑灭，则其所灼烁者，渐不可绝矣。自今以往，凡处彝常及有所镇抚之事，当如我为政时，惟用周官，勿参以私人。今在新邑，使人有所向往，皆当即用旧僚，而明作其有功者，惇大汝心，裕广汝德，勿牵于私昵，则汝永有辞于天下矣。

公曰：已，汝惟冲子惟终，汝其敬识百辟享，亦识其有不享。享多仪，仪不及物，惟曰不享。惟不役志于享，凡民惟曰不享，惟事其爽侮。

享，朝享也。仪不及物，与不朝同。爽，失也。礼失而人慢也。小人以贿说人，必简于礼，故孔子曰：“独饱于少施氏者，远小人也。”周公戒成王，责诸侯以礼不以币，恐其役志于物而不役志于礼，则诸侯慢而王室轻矣。此治乱之本，故周公特言之。《春秋传》曰：晋赵文子为政，薄诸侯之币而重其礼。谓鲁穆叔曰：“自今以往，兵其少弭矣。”夫以列国之卿，轻币重礼，犹足以弭兵，王而好贿，则其致寇也必矣。唐之衰，君相皆可以贿取；方镇争贡羡余，行苞苴，而天子始失政，以至于亡。周公之戒，至矣哉！

乃惟孺子颁朕，

徒以高爵厚禄赐我而已。

不暇听朕教汝于棐民彝。

曾不暇听我教汝辅民之常道也。

汝乃是不蘉，乃时惟不永哉。

蘉，勉也。成王曰公其以予亿万年，公答以永年之道，如此，则不永也。

笃叙乃正父，罔不若予，不敢废乃命。

正父，诸正国之老，如圻父、农父、宏父之类。

汝往敬哉，兹予其明农哉。彼裕我民，无远用戾。

劝王修农事者，民有余裕则不去也。我不裕民，而彼或裕之，则无远而逝矣。

王若曰：公明保予冲子，公称丕显德，以予小子扬文、武烈，奉答天命，和恒四方民，

和恒，常和也。

居师，

定民居也。

惇宗将礼，称秩元祀，咸秩无文。

惇宗，厚宗族也。将礼，秉礼也。称秩元祀，举大祀也。

惟公德明，光于上下，勤施于四方，旁作穆穆迓衡，不迷文、武勤教。

迓衡，导我于治平。

予冲子，夙夜毖祀。

祭则我冲子，政则周公。

王曰：公功棐迪笃，

公之功，辅我以道者厚矣。

罔不若时。王曰：公，与小子其退即辟于周，命公后。

成王许周公复辟之事，曰：我其退归宗周，而即辟焉，今当命伯禽为公后。

四方迪乱，未定于宗礼，亦未克敉公功。

方以道济四方，凡宗庙之礼，所以镇抚公之元勋者，亦未定也。成王盖有赐周公以天子礼乐之意。

迪将其后，监我士师工。

惟以伯禽为诸侯，以监临我士民及庶官也。

诞保文、武受民乱，为四辅。

保济文、武所受民，为周四方之辅也。

王曰：公定，予往已。

公留相我，我归宗周矣。

公功肃将祗欢。

祗，大也。公之功肃将，民心大得其欢。

公无困哉！

去我则困我也。

我惟无其康事。

不厌康民之事。

公勿替刑，四方其世享。

刑，仪刑也。

周公拜手稽首，曰：王命予来，承保乃文祖受命民，越乃光烈考武王，弘朕恭。

弘大成王之恭德。

孺子来相宅，其大惇典殷献民。

厚施典法于贤人。

乱为四方新辟，作周恭先。

后世言周之恭王者，以成王为先。古之言恭者，甚盛德不敢居也。《诗》曰：“自古在昔，先民有作，温恭朝夕，执事有恪。”

曰：其自时中乂，万邦咸休，惟王有成绩。予旦以多子，越御事，笃前人成烈，答其师，作周孚先。

多子，众贤也。后世言周之信臣者，以周公为先也。

考朕昭子刑，乃单文祖德。

考我所以明子之法，乃尽文王德也。

伻来毖殷，乃命，宁予以秬、鬯二卣，曰明禋，拜手稽首，休享。

秬，黑黍也。鬯，郁金香草也。卣，中尊也。以黑黍为酒，合以郁鬯，所以祼也。宗庙之礼，莫盛于祼。王使人来戒饰庶殷，且以秬鬯二卣，绥宁周公，拜手稽首而致之公。曰“明禋”，曰“休享”者，何也？事周公如神明也。古者有大宾客，以享礼礼之。酒清，人渴而不饮；肉干，人饥而不食也。故享有体荐，岂非敬之至者，则其礼如祭也欤！

予不敢宿，

周公不敢当此礼，即日致之文、武，不敢以王命宿于家。

则禋于文王、武王，惠笃叙，无有遘自疾。万年厌于乃德，殷乃引考。王伻殷乃承叙万年，其永观朕子怀德。

周公以秬、鬯二卣，禋于文、武，且祝之曰：使我国家顺厚，以叙身其康强，无有遇疾。子孙万年厌饱乃德，殷人亦永寿考。王使殷人承叙万年，其永观法我孺子而怀其德。

戊辰，王在新邑，烝祭岁。

是岁始冬烝于洛。

文王骍牛一，武王骍牛一。

宗庙用太牢，此云牛一者，告立周公后，加之周尚赤，故骍牛。

王命作册，逸祝册，惟告周公其后。王宾、杀禋、咸格。

王宾诸侯，杀骍以禋，诸侯咸格。

王入太室，祼。

太室，清庙中央室也。祼，以圭瓒酌秬鬯以灌地求神也。

王命周公后，作册逸诰。

前告神，后告伯禽也。

在十有二月，惟周公诞保文、武受命，惟七年。






◇上书言祖父不合从坐



今施行诏书，有考子正父死刑，或鞭父母问子所在。近主者所称《庚寅诏书》，举家逃亡家长斩。若长是逃亡之主，斩之虽重犹可。设子孙犯事，将考祖父逃亡，逃亡是子孙，而父祖婴其酷。伤顺破教，如此者众。相隐之道离，则君臣之义废；君臣之义废，则犯上之奸生矣。秦网密文峻，汉兴，扫除烦苛，风移俗易，几于刑厝。大人革命，不得不荡其秽匿，通其圯滞。今诏书宜除者多，有便于当今，著为正条，则法差简易。（《晋书·刑法志》。展为晋王大理，考レ故事有不合情者，上书云云，又见《群书治要》二十九引《晋书》，又《通典》一百六十四。）




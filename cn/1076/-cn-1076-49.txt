卷四十九

钦定四库全书

历代名臣奏议卷四十九

明　杨士奇等　撰

治道

宋孝宗即位陆游上奏曰臣闻王者以一人之身临御四海人情错出事变遝至惟静以俟之则心正而明惟重以持之则体大而正无偏听之过无轻举之失天何言哉舜何为哉今世士大夫学术卑陋识虑褊浅顾谓王者得位必有以耸动天下於是厌常喜新之论兴饰智骇俗之政作衆人之所喜而君子之所深忧也臣伏见陛下自在潜邸以至龙飞御宇三十年间天下之事何所不习虽日出百令固亦易尔乃谦恭退托而安静无为沉潜渊默而聦明不作上则承夀皇之睿谟下则尽羣臣之公议及乎议有未决徐而断之政有当行从而举之理惬事允出臣下思虑之表有心者诚服有口者颂叹则所谓静与重者陛下既得之矣呜呼一郡一邑之长视事之始尚且以新奇眩衆以敏速钓名陛下有天下之利势而不用有圣智之絶识而不施超越羣伦奚啻万亿而或者方以耸动天下为献此固儿童之见而陛下所不取也窃恐羣臣献此说者寖多虽陛下决不取然臣不胜惓惓爱君之愚忠思有以坚圣心而广初政昔魏郑公忧贞观之政渐不克终苏辙亦谓但如元佑之初足矣若夫进锐退速能动耳目之观听而无至诚恻怛之心以终之如明皇之焚锦綉德宗之放驯象实陛下之龟监也故臣愿陛下图事揆策不厌於从容行赏议罚无取於快意兢兢业业常如此三月之间则成康文景之盛复见於今日矣犬马小臣出位妄言冒犯天威臣无任

游又上奏曰臣闻善观人之国者无他惟公道行与否尔书曰毋虚茕独而畏高明诗曰柔亦不茹刚亦不吐此为国之要也若夫虐茕独畏高明茹柔吐刚而能使天下治者自古未之有也朝廷之体责大臣宜详责小臣宜略郡县之政治大姓宜详治小民宜略赋敛之事宜先富室征税之事宜核大商是之谓至平是之谓至公行之一邑则一邑治行之一郡则一郡治行之天下而治不逮於古者万无是理也伏见朝廷顷因人言必显有功状乃畀职名行之数年而大臣近侍不得职者几人帅臣监司之加职者又比比而有至於铨曹格法所以厄小官者则未尝少弛张也庆典之行所及至广贴职以上例皆甄复虽阿附秦氏得罪者亦在焉至於常调孤远固多久诖刑宪者今更赦令虽使皆得沾被铨法拘挛必不如是之旷荡也无乃责大吏反略而责小臣反详乎郡县之吏不能自立观望揣摩惟强是畏豪右虽犯重辟官吏贪者黠者则公与之为市亷者懦者则又自营曰得无反为所害乎凡嫁祸平人诿罪僮奴者皆有司为之道地也凶年饥岁虽贫富俱病然富者利源至多贫者惟守田亩孰为当恤视郡县之庭鞭笞流血杻械被体者皆贫民也吴蜀万里关征相望富商大贾先期遣人怀金钱以赂津吏大舸重载通行无苦终更小官造廷进士垂橐萧然齎粮有限而稽留苛暴略不之恤如是谓之平可乎谓之公可乎臣伏望陛下推至平至公之道自朝廷始然後下诏戒敕四方而继之以诛赏不过?月治効自见惟在陛下执之重如山岳坚若金石尔荀卿论辟国之说曰兼并易能也坚凝之难夫岂独兼并哉凡为政施行之甚易坚凝之甚难臣区区之言陛下或以为万有一可采焉敢并以坚凝为献

隆兴间张浚上言曰臣今日自长河堰起发天气晴和抵暮可至秀州惟是暂远阙庭瞻恋圣德深切于心边境别无它报臣固尝屡奏今?三月敌之形势可以尽见决无它虑仰惟圣慈简记不忘夫自古人主有道而人臣亦能尽道事君则动无私意事事合天凡百施为俯顺人情仰循天理是之谓道果能行此内侮外寇何自而生曰战曰守皆可如意敌人虽强孰敢陵犯夫何故彼知我得人心知我君臣有道自是畏讋怯服况敢加兵是以人君以修己为要以得人为实此二事夷夏归心理之决然无可疑者惟人主以一身临天下而富贵生杀之柄得以自专天下奔趋名利之人以千万心乘隙投间攻吾一心自非正心修己揆之於天不为逊志谗巧之说轻动于中则何以照见本末使天下四海终受其惠哉书曰无怠无荒四夷来王此言人君修己之勤则政事备举内治先定宜四夷知畏相率以朝也又曰惇德允元而难壬人蛮夷率服此言人君信任贤者隂邪莫间壬人求进之难则蛮夷知中国之有人不敢轻侮圣人之言如天可信其事岂不着明邪臣自受任江淮以来仰荷陛下眷遇之隆不敢不勉伏自思念内无腹心十夫之翼孤立于朝外则将帅循习旧风千蹊百径稍加严束怨谤立生臣之一身固无足恤第恐有始无卒蔑补於事用是虽殚心力而政効边绩两皆不着仰惟陛下处古今天下之至难臣恐事或掣肘仰体圣意委蛇曲折以期有济然而四面之责已归罪于臣身谓其不能以死生进退力争将不能善厥後矣今陛下奋乾之断大议已正臣之衰老所患无能敢不忘身及家求有以报自今人才悉萃于朝忌间谗说不复辄起则天下山林之贤与夫豪杰英俊之士闻陛下之风莫不来归陛下何忧夫强敌臣晚景余几岂复更有贪恋陛下富贵之念顾爱君之切言不敢隐幸陛下赦罪

起居郎胡铨上奏曰臣去年十二月十四日蒙恩赐对便殿臣时论及武夫悍将宜令知礼以革暴慢之习陛下天语谆谆有及於晏子对齐景公唯礼可以已之之语臣侧聆玉音仰叹圣学高妙远到古人用意处非臣浅识謏闻所能窥测窃以谓一言可以兴邦者正谓此耳臣是时知陛下可与为尧舜之圣可与致唐虞之治可使斯民为尧舜之民臣虽蠢愚遭时遇主如此其忍箝嘿不言甘自同於终日不鸣之马唯当披露肝胆捐弃躯命以报知遇敢恤其它是以辄极竭毣毣之虑况臣於今月二十三日准御史台牒契勘今年三月一日视朝月分依条於文班内从上轮二人充至日转对检准续降指挥节文今後视朝转对官如当日不作视朝亦合前一日赴合门投进文书臣谨条陈一二臣闻今日之弊无甚於差役之法无甚於改官之法而其所当急者莫若兴水利莫若营田莫若复孝亷力田之科夫差役不罢则民之巨蠧不除改官之举将不罢则士风之趋竸不息差役之弊臣寮论之详矣若夫改官之弊臣请为陛下极言之臣闻今改官者非五百千赂吏部主吏虽有文字五纸不放举主士大夫至相谓无五百千莫近临安而五纸文字非二十年干求不能得往往多是宰执侍从关节方始得之不然孤寒之士每纸文字须三百千经营乃可得合五纸之费为千五百缗孤寒之士安得宰执待从关节安得千五百缗势必枉道以媚当途权贵以求之势必贪墨黩货以赂吏部之吏不然终身为选人老死不得改官者多矣臣愚欲乞罢举主止令选人实历九年无违过即与改合入官盖尧舜三考黜陟不过九年而春秋书天子锡成公命亦以九年为得礼故也臣伏见二三年来?仍小歉议者皆归咎於天时臣独以为地利之未尽臣闻禹贡之书曰濬畎浍距川语曰禹卑宫室而尽力乎沟洫以为畎浍沟洫农事之小小者耳禹何为尽力於是及考文王平土之书与小司徒之职然後知禹之意深且远矣文王在岐用平土之法建司马法六尺为步步百为亩亩百为夫夫三为屋屋三为井井十为通通十为成成十为终终十为同同方百里同十为封封十为畿畿方千里小司徒之职乃均其土地以稽其人民而周知其数乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事臣尝考其制九夫为井者方一里九夫所治之田也四井为邑方二里四邑为丘方四里四丘为甸甸方八里旁加一里则方十里为一成积百井九百夫其中六十四井五百七十六夫出田税三十六井三百二十四夫治洫四甸为县方二十里四县为都方四十里四都方八十里旁加十里乃得方百里为一同积万井九万夫其四千九十六井三万六千八百六十四夫出田税二千三百四井二万七百三十六夫治洫三千六百井三万二千四百夫治浍井田之法备於一同夫井田之法出税者寡而治洫治浍者衆知禹之尽力乎畎浍沟洫诚生民之急务也今平居无事时沟洫不修至有水旱而归咎於天时岂不谬哉臣愚欲望圣慈特诏州县讲求沟洫之利如古郑白渠如召信臣之钳卢陂以复禹之迹卒有水旱非所患矣臣闻今日之急务莫若且休兵营田今州郡官以营田为名而无营田之实欲究其实有十说焉一曰择官必审昔魏武欲经略四方苦军食不足用枣祗策置屯田以任峻为典农中郎将司马懿谋伐吴乃使邓艾广田蓄谷是也二曰募人必广赵充国留?刑应募及吏私从者合凡万二百八十一人後魏文帝时秘书丞李彪上表请别立农官取州郡户十分之一为屯田人是也三曰穿渠必深赵充国击先零屯田於金城先浚漕渠邓艾屯田於夀春以为田良水少遂开河渠之利是也四曰乡亭必修赵充国缮乡亭理湟陿是也五曰器用必备赵充国上器用簿是也六曰田处必利汉昭屯田於张掖魏武屯田於许昌是也七曰食用必充赵充国屯田万二百八十一人用谷月二万七千三百六十三斛盐三百八斛是也八曰耕具必足後魏文帝大统十一年李彪请以赃赎杂物市牛科给唐开元二十五年诸屯田用牛耕垦土软处每一顷五十亩配一牛强硬处一顷二十亩配一牛稻田每八十亩配一牛诸营田若五十顷外更有地剩配耕牛者所收斛斗皆准顷亩折除是也九曰定税必轻东晋元帝大兴中後将军应詹上表屯田一年与百姓二年分税三年计税赋以使之公私兼济魏李彪上表一夫之田?责六十斛甄其正课并征戍杂役是也十曰赏罚必行晋元帝督课农功二千石长吏以入谷多少为殿最北齐武成帝河清三年诏缘边城守营屯田?终课其所入以论褒贬是也凡此十者营田之制尽矣然就其中莫难於募人尤莫难於耕具募人之要臣请如李彪之策取州郡户十分之一而又加广焉人户能募三十人於淮南要害处营田三年有官人与转一官无官人借补官资能募二十人或十人者比例施行仍令州郡敦遣如此则人乐然从矣不然徙猾吏及贫人不能自业者於寛地如崔寔之政论或因罪徙人於沿边如仲长统之昌言斯亦可矣其耕具则请权住广西马纲三年专令市牛盖广西雷化等州牛多且贱臣顷在广西知之详矣臣谨案汉惠帝举孝弟力田者复其身高后时初置孝弟力田二千石者一人文帝时诏孝弟天下之大顺力田为生之本三老衆民之师亷吏衆民之表武帝时郡国举孝廉一人後汉和帝时丁鸿与司空刘方上言乞自今郡国率二十万口?举孝廉一人至唐杨绾为相首建复孝弟力田等科当时高之风俗翕然丕变此诚天下之大顺为生之本为民之表也臣愚欲望圣慈特诏复孝廉力田等科略仿汉制自今郡国率三十万口?举孝廉一人六十万二人九十万三人百二十万四人不满三十万二?一人不满二十万三?一人务在总核名实必得敦朴行义之士以格浇薄之风跻时尧舜上再使风俗淳复何难哉

淳熙间铨为学士又上奏曰臣遭遇圣明深惧无以称塞顾有诚悃辄忘诛戮愿为陛下无隐而尽言之窃惟陛下临御于兹十有九年立政立事宵旰勤劳坚复雠之心奋复境之略义不自巳功期必成然而坐阅?时未知攸济其故何哉陛下天纵英明其臣莫及以首出帝王之资有独运区?之智而宰执大臣但求救过塞责无敢兴立事功边鄙无虞未睹其害一有缓急谁为陛下奋不顾身以任大?乎况敌人包藏祸心未易尽测陛下虽与之讲信修睦政恐其窥伺之意未巳愿陛下奋发英断收召正人选将练兵力图大举之策枕戈尝胆期於有成而後己此老臣平昔忠诚所激而望於陛下者也夫谏官御史陛下之耳目以得人为先以用言为急陛下广於用人乐於从谏士气振起夐出古初羣臣每进谠言陛下必温言頫纳天语嘉奬朝野诵传实为盛事然听之而不见於用嘉之而不施於政臣恐蹇谔之言不复闻於陛下矣窃闻比年以来嬖幸私昵之人姓名籍籍出入禁闼诡秘莫穷纳贿招权紊乱名器凡官寮之进迁则先事而腾播陛下之所亲擢则彼掩为己私意者简记之初借以游谈之助揣知圣意泄露除音譸张外庭熏灼朝路贤否既混纲纪寖隳殆非国家之福也可不虑乎古者张官置吏所以养民今之官吏适以残民催科则竭民膏血以为材能狱讼则视贿低昂以为曲直老羸转於沟壑丁壮聚为盗贼焦熬困苦所不忍闻陛下爱恤黎民屡蠲常赋而官吏掊敛民心日离诚可为邦本之忧也臣愿陛下任辅弼之臣坚恢复之志用直言远私昵戢贪吏扫除蠧弊廓清朝廷公道既辟不患无贤国势既张不患无将内政毕举外侮易攘则陛下聪明英武所以绍艺祖之基业者至是而益光陛下严恭兢畏所以受光尧之付托者至是而无负斯可以祈天永命万世而不穷也臣又闻刘珙张栻之亡皆有遗奏李椿郑监之去俱献嘉言望陛下取四臣之疏并留圣虑采而行之实社稷生灵之幸臣待尽田野永隔清光今而不言死亦有辠臣之所陈五事苟未陨没获见陛下设施臣之志愿毕矣冒渎天聪臣无任俯伏待罪之至

乾道七年权礼部侍郎周必大对曰臣仰惟陛下万机余暇无所嗜好惟书史是观惟前言往行是监乃者阅贞观政要见太宗与魏徵论积德累仁丰功厚利四者之优劣亲御翰墨宣示臣等且自谓即位十年功则未能有成至於安养黎元俾遂生业政今日之急务未尝不以为自治之良策俾臣等极陈其当否凡有未至悉情无隐顾臣智识浅陋何足以知此然清问俯及敢不竭其拳拳臣观自古人君或溺於宴安或乐於盘游或喜谗邪而恶忠直或始勤政事久而怠惰陛下则不然清心寡慾进贤退佞出於天性临政愿治愈久而愈勤此固中外所共悉也然治效未及贞观者殆时不同欤昔隋末盗贼蜂起天下大乱民无定居国无定主高祖义师一起有摧枯破竹之易至太宗受禅则中外已廓清无事於是一意抚民自致太平今陛下虽乘中兴之後然北敌地大人衆非隋末四方分裂之比敌酋虽曰不德然亦未至虐用其民又非如隋之失人心也彼所据者中原我所有者东南耳以今准古图治固难然而练兵以图恢复而用将之道或未尽择人以守郡国而责实之方或未至今之急务无乃在此乎臣不敢泛引古事姑以近事言之夫若内若外屯兵百万其卒伍之勇怯器甲之利钝教习之精粗人主安得尽知不过责成大将而已所谓大将又不过数人其择之也当审其任之也当久今颇不然进或失之太简退或失之太遽彼既未尝为暖席计则其下视之亦将如转石矣号令何由而可信纪律何由而可明乎且如江州一军自陛下即位始付苗定其後戚方继之甫一年而皇甫倜又继之池州一军始付时俊其後王琪继之甫半年而用秦琪才十月而莫总继之又十月而郭刚继之数易如此平居自守臣犹虑其乏事何暇议进取哉陛下谓功则未能有成而臣所以疑用将之未尽者也陛下深居九重所赖以宣布惠泽者莫切於郡守奈何循良者十无二三贪残昏?者常居六七是以仁心德意无由下达良法善政无由奉行其间号称能吏者知巧为名色趂办财赋而已民之失业彼何恤焉遐方僻郡姑置勿言临安者陛下之行都也耳目易接虚实易考观於增酒课一事略可见矣夫酒者国家之利源令得其人则课增令非其人则课亏亦理之常以此为殿最议赏罚可也柰何顷年为守者乃以增羡之数加诸?入之额?额之外复求增羡又添?额展转不已殆且倍蓰於初不幸令又非人则多方渔取以充其数夫民非昔贫而今富也饮者非昔寡而今多也顾取之如此安得不困近畿尚尔谓远方何加又诸州长吏倏来忽去迎送靡定且以二浙言之婺州四年之间易守者五平江四年之间易守者四又其甚则秀州一年而四易守矣用度何为而不窘吏奸何为而不滋民瘼何由而可苏陛下欲安养黎元俾遂生业臣所以疑责实之方未至者此也继今以往愿陛下择将择守审於其初而久於其後其命之也必使条具如之何而治军如之何而治民几年而某效可着某弊可革几年而某事可成某害可除要之以必致之期示之以劝沮之方兵庶几可强民庶几可富自治之策孰急於此未有能自治而不能治人者也凡此二者陛下因政要而问臣臣亦因陛下俯询而献言他固未敢及也抑臣观政要凡十卷四十篇既以魏徵论为君之道为首又以魏徵论克终之道为末盖太宗时惟徵为善谏上有所问必指近事以为据而不为泛滥迂阔激讦之言是以太宗乐闻而喜从之治几成康徵功为多吴竞所取厥有旨哉臣愿陛下思太宗广谏诤之德择忠实而无他通明而知大体者引以自近使嘉言日闻治道日兴何患其不贞观如也若夫仁德帝王之高致陛下既以徵言为龟监而自强不息矣臣复何云狂愚冒昧惟明主择焉

必大又上言曰臣伏蒙圣恩赐对便坐不敢泛为无益之论上渎天听谨列四事惟陛下择焉一曰重侍从以储将相臣不复远引祖宗故事且以绍兴初言之当时近臣往往极天下之选故议论设施皆有可观中兴之功不为无助只自秦桧专政以收集闒茸庸俗之士充员备位人才衰 弱职此之由陛下忧勤十年作成甚切凡侍左右无非亲擢其能否贤不肖岂逃睿鉴臣愿陛下更赐留神每进一人不徒取一时之长须可备它日之用则人才见矣二曰增台谏以广耳目臣闻人主深居九重所赖以周知中外之利害别白臣下之邪正者台谏也然好名者失於激讦泥古者失於迂阔听之未见其益违之宁免归非必欲得人固亦难矣臣愿陛下勿以其难遂虚其官或博问详试而用之或命忠信之臣而举之必得端士增广聦明诚助治之大端也三曰择曾任监司郡守人补郎员之缺今之郎官分职中台奉行政令视汉盖加重矣而六曹二十四司惟户刑二部稍有正官余多兼摄以天下之大曾任监司郡守者固多愿诏二府择应格而才者授之非独可振职业亦足为异时侍从之储此又当今之先务也四曰久任监司郡守责事功之成夫数易之弊深矣且以二年为任者论之到官半年始知风俗去替半年已怀归志其间留心政事仅有一?若又不待满而迁易则弊何由不生乎簿书缘絶将迎劳费特其小节耳臣愿陛下坚持久任之说深监数易之害有治理效且增秩赐金以须其成庶几革苟简之风塞侥幸之望而循吏稍见於世矣臣志在不欺忘其狂瞽无任昧死

必大又上言曰臣闻政如农功春而耕夏而耘秋而收冬而享其成本末先後不可易也故一日则有一日之效一时则有一时之功虽勤劳于前而享富实于後理之必至无可疑者昔勾践谋吴可谓难矣然范蠡不过三言持盈者与天定倾者与人节事者与地自初即位至于七年深思力行不出乎此一旦天应至矣人事尽矣蠡奋然曰得时无怠时不再来天予不取反为之灾赢缩转化後将悔之天节固然唯谋不迁此岂尝试而谩言骤为而屡改也哉陛下天纵神圣锐意图治日往月来今既十年焦劳益甚而大欲未得夫去速者辰也易失者时也臣愿陛下以农功为准以越语为念立一定之规要必致之期若曰一年抚民则自春以及冬视抚民之效如何二年富国则自春以及冬视富国之效如何三年强兵则自春以及冬视强兵之效如何推是以往凡复古之图致治之方皆可以次第求以?月俟而陛下十年之勤劳亦为无负矣孟子曰诸侯有行文王之政者七年之内必为政於天下况陛下居天子之位乎区区勾践固不足道也惟明主留神财幸

乾道中秘书省正字林光朝上疏曰臣闻六籍之言可通於万世百王之事如出於一辙今载之六籍散之传记是皆百王之迹故号为儒生者窃窥其大略而可以献之旒扆之前也陛下以天纵之圣而有此日新之德羣臣望下风者常若不及况田野空乏之人未尝历他事而欲守区区纸上之语是宜陛下之所厌听也然臣之所知者不过纸上语耳臣所谓百王之事如出一辙者盖谓唐虞三代之事何其缓而不迫也舜不穷其民譬之善驭者不穷其马马之力常若有余即驰骋先後唯吾意之所出耳舜尝以命禹曰汝惟不矜天下莫与汝争能汝惟不伐天下莫与汝争功禹之治水至於十有三年之久夫排淮决泗此岂一手一足之所能哉汤以七十里而有天下其德为甚大而其检身也常若不及文王之化行乎江汉之域而且谓其望道而未之见也数圣人之行事虽若不同而其所为同者一归於寛通简易之道耳国家维持天下之具跨汉越唐其视百王乃如一日肆陛下临御以来求治为甚切景德嘉佑二百年忠厚之俗此不待更张而天下自定也然而凡欲进说者往往引汉宣帝以为喻宣帝谓汉家自有制度本以覇王之道杂用之此宣帝之所由失也唐虞三代之天下是合天下之耳以为听合天下之目以为视合天下之耳目以为视听而直道行焉宣帝以吾之耳目可以尽天下之视听鉴别为太精堤防为太甚号令为太烦刑辟为太峻臣虽愚瞽实不欲举此数端於圣明之代也臣愿陛下开张道德之化崇尚寛简之风使天下之人一归於景德嘉佑忠厚之俗远近流闻知上所好则百王之辙迹为不远也

光朝又上疏曰臣闻天下有杂然功利之说有仁义根株不可易之论所谓功利之说仅可以集事而不暇为他计也孟子生於战国纵横离合之际不肯为一毫功利之说而其所道者是皆生民日用之事此所谓仁义根株不可易者也唐之刘晏号为善治财赋者晏之长技世所未易晓江淮百物如渊薮之积唐人每藉此以支西北今以江淮所自出且无转输飞挽之劳然尝患其不给何耶晏之治财赋在当时无异说及其最後晏之故吏有愤切数语然後知晏之本意盖得夫孟子仁义根株之说开元中天下户口以千万计至德以来十耗其九及晏充使天下户才二百万於是罢无名之敛而又不加调起广德二年尽建中元年增天下户三百余万晏之本意以为户口日羡则人力所成就者衆田莱日辟絍织日多而货财日广也晏之治财赋其原出於此是以敛不及民而用度自足非世之所谓功利偶然之说也功利之说施之於战国孟子犹以为不可况今天下兼爱南北而江淮帖然其他方隅曾无更递之戍此仁义根株之说不可不早定也臣愿陛下通计天下户口取其丰耗多寡之数为州县殿最可乎内而版曹外而部使者必有能推明晏之本意者此孟子之所谓王道而晏尝用之矣非臣之空言也

淳熙间刘光祖对策曰臣闻帝王之治守约而不求详任道而不役智广览兼听而未尝自用夫自用则多失兼听则多得役智愈精则违道愈远而求详太过则天下之事日繁故曰端其本万事理此古今治道之要务也臣窃惟皇帝陛下即大位以来将八年于兹宵衣旰食求所以补弊兴滞者无所不用其至矣而行之愈勤邈然望治効而未之见今者策臣等於廷意欲闻切直笃实之言以药当世之病虽臣昧陋岂敢诵圣德而忘苦言以负陛下明诏哉且陛下之所谓十数条者臣已详闻之矣上之论古帝王因时为治之不同次之论当今弊政之不一而所施之先务将求所以美教化省刑罚清官曹察循吏厚士风变民俗广储以足食蠲赋以裕人劝农桑以辟田畴任使者以求民瘼至於旁搜遗逸隂察武勇屯田积谷择帅安边之事凡若此类杂然靡所不思陛下之用心可谓勤且劳矣陛下之为政可谓精且核矣然而七八年之间勤劳而不倦总核而不置者凡皆为此而是十数者之中未有一二效焉何哉则以陛下未得其本故也且陛下睿察太精宸断太严求治太速喜功太甚夫是以勤劳而无益緫核而无补臣非敢空言也臣意陛下之诸臣发言盈庭目前之计易入而久远之计难効督责之论似切寛大之言似迂机智之谋似辨老成之谋似拙如是则圣听之所向在彼而不在此矣凡臣之所欲言者与陛下之所欲行者异陛下得无谓臣言为书生不急之常谈而忽弃之虚心以察焉则臣之狂言不为虚语也臣窃见比年以来天变见於上民心揺於下饥馑连年盗贼须时而起风俗薄恶纪纲陵夷夫此岂细事也陛下试反覆思之今将革弊而弊愈甚将治法而法益失者其咎安在而左右之臣方且为兵刑财利之说奋发果敢之论以此迎合主意曰如此而可以大有为於时此岂不大失也哉故臣?陛下操其本治其要用人而不自用然後向之所问十数条者可得而举也臣不胜区区谨昧死上愚对臣伏读圣策曰盖闻虞舜无为而天下治周文王则日昃不遑暇食汉文寛厚长者务以德化民而宣帝则严緫核之政以法绳下此四君者为道不同同归于治然则劳逸寛猛之宜亦各因其世耶朕以菲薄获承丕绪循尧之道兢业万机罔敢逸豫亦惟法古帝王是训是式八年於此矣而德有所未至信有所未孚阙政尚多虚文尚胜者臣有以见陛下思古之治酌今之宜盖将师文王之忧勤法宣帝之总核以此举当今之阙政而扫末世之虚文也臣知之矣而窃有说焉臣尝谓舜文王劳逸之迹虽殊至其以道自任以事任人者盖同辙而趋也汉文宣致治之迹虽近至其寛猛之分使德胜而汉泽厚法胜而汉泽衰者是未可同日而语也臣请为陛下陈之臣尝读书考虞舜之所以无为而治者盖当是时遵尧之道未尝以一毫私智加其间凡天下之事悉举而任之九官曰禹汝平水土曰后稷汝播百谷曰契汝敷五教在寛曰夔汝典乐教胄子曰臯陶汝明刑以至垂之工益之虞龙之出纳皆信之笃任之专三载而考绩三考而黜?其人舜之所以无为而治者盖得任人之道故也至於文王岂不然哉文王之所以忧勤日且昃而犹不暇食者方是时纣之虐政迫民於水火之中文王视民如伤望道而未之见夫是以谨身修政而至於忧勤焉然而文王之政则有在矣勤於大不勤於细以道为本以事为末也文王之时所谓予曰有疏附予曰有先後予曰有奔走予曰有御侮者盖文王惟知择人而任之而已不与焉盖周公教成王曰文王罔攸兼於庶言庶狱庶慎惟有司之牧夫是训用违庶狱庶慎文王罔敢知于兹夫一国之事亦非轻矣而文王既委之人则不敢兼且知焉诚以为任之不专则责治之无所也是舜文王一道也今陛下独知师文王之忧勤而不能任人以为治臣之所以妄意陛下不能任人以为治者臣以为天子之职莫大於任相今陛下置相而独取夫奉职守法顺旨而易制者充焉凡今宰相之事不过奉行文书条理而已矣一政事无不从中治也一听断无不?已出也陛下好自用而使宰相循循而入唯唯而退臣不知陛下亦安赖是为哉且君犹元首臣犹股肱也陛下弃股肱而运动废耳目而视听臣恐宰相权轻则近习得以乘间而议政此大不可也东汉之事可鉴矣光武惩王氏窃国之祸矫枉过正虽寇邓耿贾之贤而犹不大任之以吏事责三公不十余年之间而易置者凡十数折辱如奴隶来去如传舍子孙承之终东汉之世卒以宰相之权轻而其天下抟弄於后戚宦寺之手可哀也已今日之事陛下当用老成忠直识虑过人者礼而任之勿间勿疑而使得专意於当今之大计则舜文之治陛下得之矣自古及今未有不任宰相而能为治陛下之所宜察也若夫汉文以德化人汉宣以法绳下是二君者臣不敢以宣帝望陛下也臣读史观文帝之治温然有三代之风劝力田而务农者衆除肉刑而犯法者寡惇孝弟而尺布斗粟之謡可以见民德之归厚省力役而红腐贯朽之积可以知治効之必至听张释之不用啬夫之辩口而秦亟疾苛察之风为之衰息与匈奴俱弃细故偕之大道而疮痍之民得以休养凡此之务皆孟子言於战国不见信用者而文帝乃能行之文帝之治纯於德故能基四百年之业则其所以结民者至矣若夫宣帝之中兴其一时之政非不美也然而其役智也察其用法也深信赏必罚之间中和之意亡矣盖寛饶以忠直见杀而王成以欺伪见褒当是时有识之士察微而知着者咸谓德不足而法有余汉之业未有不暂兴而亟衰者也王吉路温舒皆长者之言而谓为迂阔不见听用自今观之衰汉之业者岂不自神爵五凤之间诛名责实之过哉陛下徒察其励精緫核之迹以为算计见効优於孝文此羣臣之说误陛下也臣窃观今日之治谓之责实而失实莫大焉凡天子欲有为则羣臣以有为之说进陛下喜辩给故朴忠者退而机巧者自饰於其间陛下好才智故沈厚有谋者或不见察而轻矫自售者得逞於其内陛下重武夫而儒者为迂阔之具陛下思法吏而忠厚之人蒙不职之罚凡此皆宣帝之失也而陛下又无魏相丙吉之徒为之佐臣恐有其失无其治也臣非不知陛下之意盖将举弊政而更新之然臣窃惟当今事势虽有缓病而不可绳之以急政虽若无法而不可一之於用法以急政救缓病以用法救无法臣恐今日之治行之不得其中则衰乱继之故天下大器也器久不用则蠧空其中然而举败器而急持之则破坏分裂不可复为全器矣病之深者非一夕可攻而复今者百药皆试矣怒其不为功而以毒攻之使异时良医措手之无所此甚可思而动也故臣愿陛下廓然立乎广大之域坦然行乎仁义之途勿邀近功勿喜小利急当今之所缓缓当今之所急则宣帝之治陛下当自过之柰何欲効杂覇之主乎臣之所论劳逸寛猛之说如此陛下勿徒谓各因其时而已也陛下自以为德有所未至信有所未孚此诚未至且未孚也陛下承大统以来求古帝王之治而训式之然师文王之忧勤而不师其任人喜宣帝之总核而不察其杂覇则德何以至信何以孚欤数年之间行之不为不力而阙政尚多虚文尚胜则是陛下之已行者未得其道盍亦反其本而已矣此大事也故臣反覆详言之如此臣伏读圣策曰敦朴以示化而踰制者尚繁钦恤以祥刑而抵法者尚衆臣有以见陛下欲美教化省刑罚之意甚切也臣闻民无有不可化而患化之之道未至刑无有不可措而患措之之心未切汉之文帝闵秦俗之奢丽无法也躬为俭约以先之衣弋绨之衣惜露台之费帝王举动敦朴如此而当时之民犹且富人大贾而帝服倡优下贱而后饰者往往有之文帝不以罪民也而愈自黜降期於必化卒之革秦之俗为汉之俗者文帝敦朴之功也今陛下俭约之德虽远方夷狄皆知之然而後宫妃嫔以华靡相尚者有矣岂能皆衣不曳地如汉夫人乎执政侍臣以声色自奉者有矣岂能皆清俭自守如唐杨绾乎刑之於家然後可以化之於国为之於近然後可以効之於远然则敦朴之化臣?陛下力行之而已矣唐之太宗见隋乱之初定也用魏徵之言勉行仁义贞观之末?断死罪二十九人几至刑措太宗勉强以行仁义犹足以收刑措之功向使信封伦之说一切以鬼蜮待其民法令密于蝟毛诛罚甚于汤火则刑者相望犯者相继虽有百臯陶无益於愚民之陷溺而抵死也今陛下钦恤之诏虽曰屡下而诚心不加焉俗吏不知爱护赤子而以斩罚煆炼为治用法酷急循文刻深赂贿公行而无辜蒙戮至於穷极根株网罗罣误者尚多有之而陛下又躬行督责之政奬用武健之吏以此示之臣谓刑人之衆无恠也然则钦恤之意臣?陛下允蹈之而已矣臣伏读圣策曰严入仕之途而铨曹犹未清察长民之官而循吏犹未着臣有以见陛下欲清冗官用循吏之意甚至也臣闻古之立法者禁其一必开其一古之责吏者责其实必略其文唐陆贽劝德宗爱惜名器虽虚爵不以妄予可谓严矣至其论考课之法则曰核才取吏有三术焉一曰拔擢以旌其异能二曰黜罢以纠其失职三曰序进以谨其守常如此则高课者骤升无庸者亟退其余绩非出类守不败官则循以常资约以定限贽於法度之外所建如此则清吏道之源也今日严铨试之法重任子之举申实历之禁革岳祠之幸行之以渐议者自息然臣独於限员改秩之事必谓不可此贤愚同滞之弊也当今行陆贽之三术然後功过白而黜陟明吏道之不清非所患矣故臣曰禁其一必开其一者此也汉龚遂为渤海太守请於帝曰勿拘臣以微文臣请得以便宜治故遂之政非俗吏之所能为今也令顾守守顾监司上下相承虚文自营期於免过盖目之外有不见足之外有不履也簿书期会之间一不报则大吏谴至尚何暇为古循吏之事乎陛下惠恤元元精择守令不可谓不加意也臣谓宜於召对之时察其人忠实可用则许之以凡爱利之政得自为之如此则循吏之効当不愧於两汉矣故臣曰责其实必略其文者此也臣伏读圣策叹士风之未厚悼民俗之未淳臣独至此而有激焉曰此陛下事也士风之所以未厚者是陛下轻之故也民俗之所以未淳者是陛下忽之故也夫以士风之未厚为陛下轻之者臣闻鲁甘齐饵而孔子行秦任惠文而四皓隐汉杀三良而二疎去何则此三君者意不在士也然孔子行而鲁弱四皓隐而秦亡二疎去而汉亦衰矣盖士重则国重士轻则国轻自古人君轻士则士散而之田亩遁而伏山林非其时也深藏而不仕至於浮薄轻伪之徒贪冒嗜利而无耻者然後陷爵禄而不知出触刑辟而不知悔此士风之所以丧上之所以待士者益薄士之所以自待者益不重而轻臣不意乃於今而见此也近时士人知有爵禄不知有礼义岂惟陛下贱之虽臣亦贱之也然陛下过矣臣闻之陛下尝谓取人不必由此至以科举为可废学官为可罢臣不觉中夜叹息自愤近世士风之不立至令人主有厌薄吾徒之意则吾徒之罪也然驽马之不进而因欲废车粃粟之不良而因欲废食虽陛下亦知无是理矣胎卵之不杀则麟凤来集鱼鳖之各遂则龟龙来游陛下勿谓书生为无用赘疣之物汲汲然求所以长育成就洗濯磨淬之严学官之选重科举之意则士无贤不肖皆知感激奋迅求所以报上而真材实能出矣夫以民俗之未淳为陛下忽之者臣闻汤武兴而民好善幽厉兴而民好暴故太公好仁邠国归市上之所示下之所趋也书曰敝化奢丽万世同流商民之化如此而周之君臣必欲使之有士君子之行如周民焉然则风俗教化古帝王之先务也今也士大夫不知有节义廉耻小民不知有孝慈悌顺见利则趋见便则夺矣刺绣文不如?市门伏农亩不如持兵杖习之久则居之也安风俗如此可不大哀而救之耶陛下朝夕与大臣图议者皆目前之事之为急所谓民俗者古之君子於此察焉以观兴亡以考得失而今也恬不加省如今之俗荡而不反则臣将见鄙暴胜而贼民兴天下一日有急不知所恃矣陛下宜先励士大夫之节举清远之人黜贪鄙之士然後小民可得而济矣臣伏读圣策至有所谓广储蓄而食未丰蠲租赋而人未裕臣以为储蓄虽广而非诚广租赋虽蠲而非诚蠲何也臣闻古者无九年之蓄曰不足无六年之蓄曰急无三年之蓄曰国非其国矣方是时公私共之周官大司徒之职掌乡里之委积以待凶荒掌县鄙之委积以恤艰厄後世王制既衰杂以权术故魏用平籴之法汉置常平之仓社仓起於隋义仓兴於唐其实皆一也所以制低昂而权敛散以利民也而今也虽有常平义仓之名而无其实储蓄之数虚挂簿书移用者十三侵盗者十五故旱荒?饥则饿殍之民填委沟壑故臣谓储蓄虽广而非诚广此在陛下申戒有司专以惠民为急勿徒曰应法而已则善矣古者取民有制故民力常寛汉之时盖兵戈之余故时有所赉予赐民田租半赐三老孝悌力田帛人若干匹岁时有餔鳏寡有养此犹有近古之风也而当是时实惠及民民拜汉之德不忘近者陛下加意黎元去远方虚额之数放四道夏租之半陛下於急迫之时而行宽大之政此人主之用心也然而陛下虽有蠲利之名而讲利之臣未去虽有惠民之意而扰民之吏犹在臣恐实利未必及民如汉文景之时也故臣谓租赋虽蠲而非诚蠲此在陛下逐去聚敛之臣示天下以爱民之意则常赋之外不至他敛民将有息肩之所矣臣伏读圣策曰有劝农之官而田不加辟任观风之使而民?告寃此又陛下重民本求民瘼之言也臣观方今虚名之事非一而守令之劝农为甚旷职之吏非一而监司之廉察为最自古劝课农桑积以?月使斯民菽粟如水火者三代而下未有若汉文帝之时也当是时力田有官一?而诏数下诚意如此不为虚文也今日守令以劝农为职而大抵皆困於钱谷狱讼之间田莱荒而吏不知游手末作之人多而官不禁方春农时太守率吏民饮近郊应故事事已则退非真能下问父老劝勉子弟察视原野忧勤水旱夙夜究心於其间切於其身也臣谓今宜严守令劝农之课视其殿最而黜陟之亦在陛下加之意而已矣自古遣使郡国以助耳目然适足以病民而无益者汉武帝末年是也当是时绣衣直指之出以督捕盗贼为名恣为威暴郡邑苦之今朝廷遣观风之使其意将以求民疾苦而除去之也吏有害於民得以按奏而今之监司大抵率无数人称职私意胜则察举有所不公宽猛失当则民情有所不适今天下凡几道监司不过十数人此宜使宰相精择其能不以轻授陛辞之日陛下又丁宁而训勑之陛下视天下如一身手足疾痛则腹心不期而自救如此为治虽幽遐之民皆获所欲如在辇毂之下矣臣伏读圣策曰侧席幽人而贤才尚遗伏轼勇士而猛将犹阙臣於此窃有疑焉而不敢不为陛下陈之也臣观自三代之衰世之君子安其富贵而不复思天下有遗佚不举之民汉唐以来则皆徇其名而实未尝行其道间者陛下诏郡国举山林之遗才时亦有应诏而出者陛下辄官之臣不知陛下举其人将行其道耶抑不知陛下姑采其虚誉而姑与之虚名而已耶臣之来闻之道路谓陛下外优儒生而心实轻之如此则陛下之所谓侧席幽人者臣未敢以为诚然也孔子曰先进於礼乐野人也今陛下春秋鼎盛方锐意求治之时羣臣之间正乏所谓野人者以正言直道立乎其中不忌不疑是非毁誉不能揺利害重轻不能夺如此则凡为陛下立大事断大议者必此人也今陛下左右讲读之臣率皆以阿世取媚者为之养成陛下至使陛下例以为儒生之说好守古以非今好言人主之过以自是其学空虚无用迂濶难从夫是以意常轻之此何幽人之可致乎陛下必先信其道尊礼其人然後如臣所谓能为陛下立大事断大议者出焉非若世之所谓白首穷经槁死无用之人而足也臣又观今之将帅不若昔之将帅今之士卒行伍不若昔之士卒行伍此陛下之所忧也然而陛下伏轼临观之际将自察之臣窃以为未也本朝得狄青於行伍之间岂独取其武力而已哉陛下愤大辱之未雪慨然有清中原之心而目中诸将不足为用平时寇盗窃发且不能御而况此大功欤陛下何不忍之?月待其可为然後动而臣窃闻之陛下亲擐甲胄躬试球马虽有谏者每拒而不纳臣知陛下之意非溺乎此也盖将以有为也然就使一旦有警陛下岂将亲统六师以督战乎夫人主自将危道也陛下盍不念太上皇帝险阻艰难之备尝也哉臣恐介胄球马之事不足以示武於敌人适足以贻笑於方外陛下无谓伏轼既久猛将未出而轻为此举也陛下有知人之佐将为陛下举得其人未有不能为用者也若夫屯田积谷或谓兵不如农择帅安边或谓文不如武此议者过也使屯田积谷能如赵充国之於西边诸葛孔明之於渭上曹操之於许羊祜杜预之於荆襄两淮之间则何有乎兵不如农使择帅安边能如韩琦之於河北范仲淹之於陕西威德并行夷虏震惧则何有乎文不如武臣之所虑者独在屯田无一定之策而轻试迎合之言择帅非可用之人而徒取轻言之士如此恐误陛下事也陛下之所问十四条者臣悉已陈於前矣而终策之曰救弊之术时措之宜子大夫之所讲闻也其悉心以对毋枉执事朕将亲览焉夫救弊之术时措之宜前所陈盖具之矣而臣之拳拳思所以悉心而对者不过愿陛下操本而治清心而应勿急近功以害大事如斯而已矣盖以陛下智出庶物有轻待人臣之心才兼衆人有独驭天下之意先事而察未审而断欲为之志?然而不宁於是有求详之过有役智之病有自用之失故勤劳总核之効不见於十四事者之中况使陛下居晦以用明处静以制动分职而任之人择人而付之职有功则加赏有罪则加罚其道岂不甚约而易行也哉以陛下英明之主而七八年之间未有所立者是陛下即位之初小人以邪学导诱陛下劝陛下揽威权以自用此其所以为失也夫古之立威权者诚亦有说方时之弊或在於女后与政或在於强臣专国或在於宦寺窃权或在於藩镇方命使太阿之柄倒授堂陛之势逆置盖名分僭差国威?削之後於是乎人君乃总权以立天下之大分汉唐中兴之君是也方时之病上下姑息风俗苟且解纵绳墨人自为意狃恩而不知义稍疎其恩则生怨纵欲而不知法稍节其欲则思叛盖纪纲陵坏风采消委之余於是乎人君乃立威以变易天下之耳目我艺祖皇帝之创业是也然威权用於一时而德泽垂於万世盖古之帝王唯恐一失人心则虽有威权无所用之今陛下独惩近世委靡颓堕之弊思有以振作之而小人遂劝陛下以独断自用此岂为治之祥也哉臣愿陛下择忠朴正直之人而委任之察左右近习之奸而逐去之虚心以接物和顔以听谏布德泽以结民心优儒礼以长人才谨边备勿轻用兵省国费勿多取财毋以小谋败大作毋以嬖人疾庄士如此岂惟可以小康乃大有为之基也臣之所谓本者此也诗云迨天之未隂雨彻彼桑土绸缪牖户今牖户虚矣幸陛下留意臣愚不识忌讳言涉狂惷惟陛下幸赦臣谨对

历代名臣奏议卷四十九








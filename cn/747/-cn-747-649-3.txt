○授卢士玫权知京兆尹制

敕：朕日出而御便殿，召丞相已下计事，而大京兆得在其中，非常吏也。诚以为海内法式，自京师始，辇毂之下，盗贼为先，尹正非人，则贤不肖阿枉，奏覆隔塞，则上下不通。假之恩威，用豪右。具官卢士玫，自居郎署，执政者言其温重不回，守法专固。副内史事，物议归之。日者景陵将建，龟筮有时，予心怛然，惧不克济。尔尝ヘ职，应其供求，和而不同，俭而不隘，竣於己事，朕甚嘉焉。试命元僚，亦既不挠。今圜丘甫及，庆泽将施，攘剽椎埋，必有幸生之者，案牍卒吏，亦当因缘为奸，公费则多，而利不下究，惟是数者，尔司其忧。为尔正名，无吝操。可权知京兆尹，馀如故。


文集卷一百二十六


书汪少微砚


予家有歙砚，底有款识，云：“吴顺义元年，处士汪少微铭云：‘松操凝烟，楮英铺雪。毫颖如飞，人间五绝。’”所颂者三物尔，盖所谓砚与少微为五耶？卷七〇





书唐林夫惠砚


行至泗州，见蔡景繁附唐林夫书信与余端砚一枚，张遇墨半螺。砚极佳，但小而凸，磨墨不甚便。作砚者意待数百年后，砚平乃便墨耳。一砚犹须作数百年计，而作事乃不为明日计，可不谓大惑耶？卷七〇





书凤咮砚


仆好用凤咮石砚，然论者多异同。盖自少得真者，为黯黮滩石所乱耳。卷七〇





书瓦砚


以瓦为砚，如以铁为镜而已，必求其用，岂如铜与石哉！而世常贵之。岂所谓苟异者耶？卷七〇





评淄端砚


淄石号韫玉砚，发墨而损笔；端石非下岩者，宜笔而褪墨。二者当安所去取？用褪墨砚如骑钝马，数步一鞭，数字一磨，不如骑骡用瓦砚也。卷七〇





书青州石末砚


柳公权论砚，甚贵青州石末，云“墨易冷”，世莫晓其语。此砚青州甚易得，凡物耳，无足珍者。盖出陶灶中，无泽润理。唐人以此作羯鼓腔，与定州花瓷作对，岂砚材乎？砚当用石，如镜用铜，此真材本性也。以瓦为砚，如以铁为镜。人之待瓦、铁也微，而责之也轻，粗能磨墨照影，便称奇物，其实岂可与真材本性者同日而论哉？卷七〇





书天台玉板纸


李献父遗余天台玉板纸，殆过澄心堂，顷所未见。卷七〇





书月石砚屏


月石屏，扪之，月微凸，乃伪也；真者必平，然多不圆。圆而平，桂满而不出，此至难得，可宝。卷七〇





书昙秀龙尾砚


昙秀畜龙尾石砚，仆所谓“涩不留笔、滑不拒墨”者也。制以拱璧，而以月为池，云是蒋希鲁旧物。予顷在广陵，尝从昙秀识此砚，今复见之岭海间，依然如故人也。卷七〇





书陆道士镜砚


陆道士蓄一镜一砚，皆可宝。砚圆首斧形，色正青，背有却月金文，甚能克墨而宜笔，盖唐以前物也。镜则古矣，其背文不可识。家有镜，正类是，其铭曰：“汉有善铜出白阳，取为镜，清如明，左龙右虎俌之。”以铭文考之，则此镜乃汉物也耶？吾尝以示苏子容。子容以博学名世，曰：“此镜以前皆作此，盖禹鼎象物之遗法也。白阳，今无此地名。楚有白公，取南阳白水为邑，白阳岂白水乎？汉人‘而’‘如’通用。”皆子容云。镜心微凸，镜面小而直，学道者谓是聚神镜也。丙子十二月初一日书。卷七〇





书云庵红丝砚


唐彦猷以青州红丝石为甲，或云惟堪作骰盆。盖亦不见佳者。今观云庵所藏，乃知前人不妄许可。卷七〇





杂书琴事十首


赠陈季常





家藏雷琴


余家有琴，其面皆作蛇蚹纹，其上池铭云：“开元十年造，雅州灵关村。”其下池铭云：“雷家记八日合。”不晓其“八日合”为何等语也？其岳不容指，而弦不㪇，此最琴之妙，而雷琴独然。求其法不可得，乃破其所藏雷琴求之。琴声出于两池间，其背微隆，若薤叶然，声欲出而隘，徘回不去，乃有余韵。此最不传之妙。卷七一





欧阳公论琴诗


“昵昵儿女语，恩怨相尔汝。划然变轩昂，勇士赴敌场。”此退之《听颖师琴》诗也。欧阳文忠公尝问仆：“琴诗何者最佳？”余以此答之。公言此诗固奇丽，然自是听琵琶诗，非琴诗。余退而作《听杭僧惟贤琴》诗，云：“大弦春温和且平，小弦廉折亮以清。平生未识宫与角，但闻牛鸣盎中雉登木。门前剥啄谁扣门，山僧未闲君勿嗔。归家且觅千斛水，净洗从前筝笛耳。”诗成欲寄公，而公薨，至今以为恨。卷七一





张子野戏琴妓


尚书郎张先子野，杭州人。善戏谑，有风味。见杭妓有弹琴者，忽抚掌曰：“异哉！此筝不见许时，乃尔黑瘦耶？”卷七一





琴非雅声


世以琴为雅声，过矣。琴正古之郑、卫耳。今世所谓郑、卫者，乃皆胡部，非复中华之声。自天宝中坐立部与胡部合，自尔莫能辨者。或云：今琵琶中有独弹，往往有中华郑、卫之声。然亦莫能辨也。卷七一





琴贵桐孙


凡木，本实而末虚，惟桐反之。试取小枝削，皆坚实如蜡，而其本皆中虚空。故世所以贵孙枝者，贵其实也；实，故丝中有木声。卷七一





戴安道不及阮千里


阮千里善弹琴，人闻其能，多往求听。不问贵贱长幼，皆为弹之，神气冲和，不知何人所在。内兄潘岳每命鼓琴，终日达夜无忤色，识者叹其恬澹，不可荣辱。戴安道亦善鼓琴，武陵王晞使人召之。安道对使者破琴，曰：“戴安道不为王门伶人！”余以谓安道之介，不如千里之达。卷七一





琴鹤之祸


卫懿公好鹤，以亡其国；房次律好琴，得罪至死。乃知烧煮之士，亦自有理。卷七一





天阴弦慢


或对一贵人弹琴者，天阴声不发。贵人怪之，曰：“岂弦慢故？”或对曰：“弦也不慢。”卷七一





桑叶揩弦


琴弦旧则声暗，以桑叶揩之，辄复如新。但无如其青何耳。卷七一





文与可琴铭


文与可家有古琴，予为之铭曰：“攫之幽然，如水赴谷。醳之萧然，如叶脱木。按之噫然，应指而长言者似君；置之枵然，遗形而不言者似仆。”与可好作楚词，故有“长言似君”之句。“醳”“释”同。邹忌论琴云：“攫之深，之愉。”此言为指法之妙尔。

元丰四年六月二十三日，陈季常处士自岐亭来访予，携精笔佳纸妙墨，求予书。会客有善琴者，求予所蓄宝琴弹之，故所书皆琴事。轼。卷七一





杂书琴曲十二首


赠陈季常





子夜歌


《子夜歌》者，女子名子夜，造此声。晋孝武帝太元中，瑯琊王轲之家有鬼歌《子夜》，则子夜是此时人也。卷七一





凤将雏


《凤将雏》者，旧曲也。应璩《百一》诗云是《凤将雏》，则其来久矣。卷七一





前汉歌


《前汉歌》者，车骑将军沈充。卷七一





阿子歌


《阿子》及《欢闻歌》者，穆帝升平初，歌毕，辄呼：“阿子，汝闻否？”后人衍其声为此曲。卷七一





团扇歌


《团扇歌》者，中书令王珉，与嫂婢有情爱，棰挞过苦。婢素善歌，而珉好执白团扇，故作此声。卷七一





懊歌


《懊憹歌》者，隆安初，俗间讹谣之曲。卷七一





长史变


《长史变》者，司徒左长史王临败所作。凡此诸曲，皆徒歌，既而被之管弦者。有因金石丝竹造歌以被之，如魏世《三调歌》之类是也。卷七一





杯柈舞


《杯柈舞》，手接杯柈反覆之。汉世惟有柈舞，而晋加之以杯。卷七一





公莫舞


《公莫舞》，今之巾舞也。相传项庄舞剑，项伯以袖隔之，使不及高祖，且语庄云：“公莫舞。”卷七一





公莫渡河


琴操有《公莫渡河》，其声所从来已久。俗云项伯，非也。卷七一





白纻歌


白纻本吴地所出，宜是吴舞也。晋《俳歌》云：“皎皎白绪，节节为丛。”吴音谓绪为纻，白纻即白绪也。卷七一





瑶池燕


琴曲有《瑶池燕》，其词既不甚佳，而声亦怨咽。或改其词作《闺怨》，云：“飞花成阵春心困。寸寸别肠，多少愁闷。无人问。偷啼自揾残妆粉。抱瑶琴、寻出新韵。玉纤趁。南风未解幽愠。低云鬓。眉峰敛，晕娇和恨。”此曲奇妙，季常勿妄以与人。卷七一





书士琴二首


赠吴主簿


武昌主簿吴亮君采携其故人士琴之说，与高斋先生之铭、空同子之文、太平之颂以示余。余不识沈君，而读其书，反覆其义趣，如见其人，如闻士琴之声。余昔从高斋先生游，尝见其宝一琴，无铭无识，不知其何代物也。请以告二子，使从先生求观之，此士琴者待其琴而后和。元丰六年闰六月二十四日书。卷七一





书《醉翁操》后


二水同器，有不相入；二琴同手，有不相应。今沈君信手弹琴而与泉合；居士纵笔作诗而与琴会。此必有真同者矣。本觉法真禅师，沈君之子也，故书以寄之。愿师宴坐静室，自以为琴，而以学者为琴工，有能不谋而同、三令无际者，愿师取之。元祐七年四月二十四日。卷七一





书文忠赠李师琴诗


与次公听贤师琴，贤求诗，仓卒无以应之。次公曰：“古人赋诗皆歌所学，何必己云。”次公因诵欧阳公赠李师诗，嘱余书之以赠焉。元祐四年九月二十一日。卷七一





书林道人论琴棋


元祐五年十二月一日，游小灵隐，听林道人论琴、棋，极通妙理。余虽不通此二技，然以理度之，知其言之信也。杜子美论画云：“更觉良工心独苦。”用意之妙，有举世莫之知者。此其所以为独苦欤？卷七一





书仲殊琴梦


元祐六年三月十八日五鼓，船泊吴江，梦长老仲殊弹一琴，十三弦颇坏损而有异声。余问云：“琴何为十三弦？”殊不答，但诵诗曰：“度数形名岂偶然，破琴今有十三弦。此生若遇邢和璞，方信秦筝是响泉。”梦中了然谕其意，觉而识之。今晚到苏州，殊或见过，即以示之。写至此，笔未绝，而殊老叩舷来见。惊叹不已，遂以赠之。时去州五里。卷七一





书王进叔所蓄琴


知琴者以谓前一指后一纸为妙，以蛇蚹纹为古。进叔所蓄琴，前几不容指，而后劣容纸，然终无杂声，可谓妙矣。蛇蚹纹已渐出，后日当益增，但吾辈及见其斑斑焉，则亦可谓难老者也。元符二年十月二十三日，与孙叔静皆云。卷七一





书黄州古编钟


黄州西北百余里，有欧阳院。院僧畜一古编钟，云得之耕者。发其地，获四钟，破其二，一为铸铜者取去，独一在此耳。其声空笼，然颇有古意，虽不见《韶》《濩》之音，犹可想见其仿佛也。卷七一





书古铜鼎


旧说明皇羯鼓，卷以油，注中不漏。或疑其诞。吾尝蓄古铜鼎，盖之煮汤而气不出，乃知旧说不妄。卷七一





书金形制


《周礼》有金，《国语》有于、丁宁，萧齐始兴王鉴尝得之。高三尺六寸六分，围二尺四寸，圆如筒，铜色黑如漆，上有铜马。以绳悬马，令去地尺余，灌之以水，又以器盛水于下，以芒茎当心，跪注于，清响如雷，良久乃已。记者既能道其尺寸之详如此，而拙于遣词，使古器形制不可复得其仿佛，甚可恨也。卷七一





书李岩老棋


南岳李岩老好睡。众人饱食下棋，岩老辄就枕，数局一展转。云：“我始一局，君几局矣？”东坡曰：“李岩老常用四脚棋盘，只着一色黑子。昔与边韶敌手，今被陈抟争先。着时似有输赢，着了并无一物。”欧阳公梦中作诗云：“夜凉吹笛千山月，路暗迷人百种花。棋罢不知人换世，酒阑无奈客思家。”殆是谓也。卷七一





书贾祐论真玉


步军指挥使贾逵之子祐为将官徐州，为予言：今世真玉至少。虽金铁不可近，须沙碾而后成者，世以为真玉矣，然犹未也，特珉之精者。真玉须定州磁芒所不能伤者，乃是云。问后苑老玉工，亦莫知其信否。卷七一





论漆


漆畏蟹。予尝使工作漆器，工以蒸饼洁手而食之，宛转如中毒状，亟以蟹食之，乃苏。墨入漆最善，然以少蟹黄败之乃可。不尔，即坚顽不可用也。卷七一





题云安下岩


子瞻、子由与侃师至此，院僧以路恶见止，不知仆之所历有百倍于此者矣。丁未正月二十日书。卷七一





书游灵化洞


予始与曾元恕入灵化洞，迫于日暮，而元恕又畏其险，故不果尽而还。及此与吕穆仲游，穆仲勇发过我，遂相与至昔人之所未至，而惊世诡异之观，有不可胜谈者。余欲疏其一二，以告来者，又恐为造物者所愠。后有勇往如吾二人至吾之所至，当自知之。卷七一





记公择天柱分桃


李公择与客游天柱寺还，过司命祠下。道傍见一桃，烂熟可爱，当往来之冲，而不为人之所得。疑其为真灵之瑞，分食之则不足，众以与公择，公择不可。时苏、徐二客皆有老母七十余，公择使二客分之，归遗其母。人人满意，过于食桃。此事不可不识也。卷七一





书游垂虹亭


吾昔自杭移高密，与杨元素同舟，而陈令举、张子野皆从吾过李公择于湖，遂与刘孝叔俱至松江。夜半月出，置酒垂虹亭上。子野年八十五，以歌词闻于天下，作《定风波令》，其略云：“见说贤人聚吴分。试问，也应傍有老人星。”坐客欢甚，有醉倒者。此乐未尝忘也，今七年尔。子野、孝叔、令举皆为异物，而松江桥亭，今岁七月九日，海风驾潮，平地丈余，荡尽无复孑遗矣。追思曩时，真一梦也。元丰四年十月二十日，黄州临皋亭夜坐书。卷七一






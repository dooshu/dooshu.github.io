○九嵕山卜陵诏

夫生者天地之大德，寿者修短之常期。生有七尺之形，寿以百龄为限，含灵禀气，莫不同焉。皆得之於自然，不可以分外企也。虽回天转日之力，尽妙穷神之智，生必有终，皆不能免。是以《礼记》云：“君即位而为椑。”庄周云：“劳我以形，息我以死。”圣人之至鉴，通贤之深识，著之典诰，诒之话言，显说正词，曾无隐讳。末代以来。明辟盖寡，靡不矜黄屋之尊，虑白驹之过，并多拘忌，希慕遐年。谓云车易乘。曦轮可驻，异轨同趋，其蔽甚矣。

有隋之季，海内横流，豺狼肆暴，吞噬黔首，邑里凋残，鞠为邱墟。朕投袂发愤，情深拯溺，扶翼义师，济斯涂炭。赖苍昊降鉴，股肱宣力，提剑指挥，天下大定。氛祲清殄，区宇平一，反浇弊於淳朴，致王道於中和，此朕之宿志，於斯已毕。犹恐身后之日，子子孙孙，尚习流俗，犹循常礼，加四重之榇，伐百祀之木，劳扰百姓，崇厚园陵。今预为此制，务从俭约，於九嵕之山，足容一棺而已，积以岁月，渐以备之。木马涂车，土桴苇籥。事合古典，不为时用。

又佐命功臣，义深舟楫，或定谋帷幄，或身摧行阵，同济艰危，克成鸿业。追念在昔，何日忘之。使逝者无知，咸归寂寞。若营魂有识，还如畴曩，居止相望，不亦善乎！汉氏使将相陪陵，又给以东园秘器，笃终之义，恩意深厚。古人之志，岂异我哉。自今以后，功臣密戚，及德业尤著，如有薨亡，宜赐茔地一所，给以秘器，使窀穸时丧事无阙，所司依此营备，称朕意焉。


◇诣巴郡太守自讼

孝桓帝以并州刺史泰山但望字伯阖为巴郡太守，勤恤民隐。郡文学掾宕渠赵芬、掾弘农冯尤、垫江龚荣、王祈、李温、临江严就、胡良、文恺、安汉陈禧，阆中黄阊、江州毋成阳誉、乔就、张绍、牟存、平直等诣望自讼曰：

郡境广远，千里给吏，兼将人从，冬往夏还，夏单冬复。惟逾时之役，怀怨旷之思，其昏丧吉凶，不得相见。解缓补绽，下至薪菜之物，无不躬买于市。富者财得自供，贫者无以自久，是以清俭。天枉不闻，加以水陆艰难，山有猛兽，思迫期会，陨身江河，投死虎口。咨嗟之叹，历世所苦。天之应感，乃遭明府，欲为更新。童儿匹妇，喜相贺，将去远就近，释危蒙安，县无数十，民无远迩，恩加未生，泽及来世，巍巍之功，勒于金石。乞以文书，付计掾史，人鬼同符，必获嘉报。芬等幸甚。（《华阳国志》一）


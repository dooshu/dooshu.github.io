○吴相客记

孙室季坏，其相更相语曰：“不日不月，吾其晋臣乎？”有客前而语曰：“相君不闻物之化者耶？蛇化为龙，龙之孙见蛇而笑之，谓‘吾祖之世龙焉’。殊不知蟒之腥，尚存乎大泽之畔。家化为国，国之孙见家必笑之，谓‘吾祖之世国焉’。殊不知耕稼之具，未朽於历山之下。盖由知龙而不知蛇，知国而不知家。噫！尧舜圣人也，丹均而不能嗣，而况吴以干戈而得耶？”相君喻而泣。


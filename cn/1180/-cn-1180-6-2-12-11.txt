答按院王公


蔚





镇江以数百恶少，攘背横行，非有潢池弄兵、闾左揭竿之变也。当时两御史亲临其地，衣绣持斧，兵卫森列。能擒治首恶数人，即众皆披靡鸟兽散矣。乃坐视其横肆，不为之所，反为之发官帑、弛栅栏，以苟幸无事。独归咎于府佐，将令稔恶者益无惮耳。如闻江北诸郡，皆有此风，故借此一警之。来教谓宜重治首恶，抚恤良善，严禁私钱，俱于事理切当，已属所司行之。






张幼量以白门精舍假余与冯素生朱火西读书感赠

其一


无家日日对江楼，知向谁门挟蒯缑。
欲学灌园宜抱瓮，得因下榻反惊鸥。
梦回谢客池边草，醉卧张融岸上舟。
叹息故园归未卜，好从芳树慰淹留。

其二

尚忆相逢侠少场，十年回首叹沧浪。
衔泥自爱巢居屋，磨镜还应笑客装。
故故啼莺催柳叶，晖晖明月满桐廊。
最怜湖外蒹葭色，吾道依然水一方。


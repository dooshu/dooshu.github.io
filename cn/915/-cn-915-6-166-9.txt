◇上书请诘奢

臣以为谷帛难生，而用之不节，无缘不匮。故先王之化天下，食肉衣帛，皆有其制。窃谓奢侈之费，甚于天灾。古者尧有茅茨，今之百姓竞丰其屋。古者臣无玉食，今之贾竖皆厌粱肉。古者后妃乃有殊饰，今之婢妾被服绫罗。古者大夫乃不徒行，今之贱隶乘轻驱肥。古者人稠地狭而有储蓄，由于节也；今者土广人稀而患不足，由于奢也。欲时之俭，当诘其奢；奢不见诘，围相高尚。昔毛为吏部尚书，时无敢好衣美食者。魏武帝叹曰：「孤之法不如毛尚书。」今使诸部用心，各如毛，风俗之移，在不难矣。（《晋书·傅咸传》。上书云云。《御览》二百十四作表。）




双溪李公桥碣

桥旧名李公以自李公始也明初称双溪渡山谷水涨舟不时覆溺正德四年主宣城县簿李公过而愍焉始为石桥力不继号于衆莫应使人归粥其骡车数十辆得白金数百属其兄子杲董之落成以忧去请桥名谢曰无以名为也于是邑父老齎咨涕洟顾而颂之曰李公桥语具贡待诏汝成记中崇祯甲戌大水漂木如山桥摧坏知县事新昌陈公泰来及举人沈君夀岳募衆新之而前碑皆破裂沦水中土人又习称曰双桥余惧李公之名将冺也於乎世有执簿会计为趋走小吏禄仅足以活妻子方逐逐钱刀箕敛争升斗不暇给顾肯为地方兴利攘臂虑始倾耗其家役使其子弟殚力告成事始终不替如此者哉藉令李公槖数千金归遗子孙不旋踵立尽视此桥奚若夫君子济物惟其德不惟其名吾侪被德甘棠之思世世弗敢忘也召伯之埭白公之渠苏公之堤皆称其姓氏以志所自始崔雍州治渭水得巨木数百章因而桥之民且目之曰崔公桥以李公视之难易过十百矣於乎宛东郭上下两桥始袁公旭东溪桥始王公嘉宾皆郡守也力不尽已出并有祠祀双溪桥始李公县簿也又多独费而祠祀阙焉其何以劝来者乃咨于父老奉木主祠之且刻碣桥上大书曰古李公桥李公讳文字载道兖之峄阳人由国子生来典簿时称其服官亷敏盖古循吏也


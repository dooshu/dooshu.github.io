寒气客于五脏六腑发卒心痛胸痹心疝三虫第二


〔一〕厥心痛，与背相引，善瘛，如物从后触其心，身伛偻者，肾心痛也。先取京骨、昆仑，发针立已，不已取然谷。

厥心痛，腹胀满，心痛尤甚者，胃心痛也。取大都、太白。

厥心痛，如锥针刺其心，心痛甚者，脾心痛也。取然谷、太溪。

厥心痛，色苍苍如死灰状，终日不得太息者，肝心痛也。取行间、太冲。

厥心痛，卧若从居，心痛乃间，动作痛益甚，色不变者，肺心痛也。取鱼际、太渊。

真心痛，手足凊至节，心痛甚，旦发夕死，夕发旦死。

心下一本作痛 不可刺者，中有盛聚，不可取于腧。

肠中有虫瘕，有蛔咬，皆不可取以小针。

心腹痛，发作肿聚，往来上下行，痛有休止，腹中热，善涎出者，是蛔咬也。以手聚按而坚持之，无令得移，以大针刺之，久持之，虫不动，乃出针。

〔二〕心痛引腰脊，欲呕，刺足少阴。心痛腹胀涩涩然，大便不利，取足太阴。心痛引背不得息，刺足少阴，不已取手少阴。心痛，少腹满，上下无常处，溲便难，刺足厥阴。心痛，但短气不足以息，刺手太阴。

〔三〕心痛不可按，烦心，巨阙主之。

心痛有三虫，多涎，不得反侧，上脘主之。

心痛身寒，难以俯仰，心疝冲冒，死不知人，中脘主之。

心痛上抢心，不欲食，支痛斥膈，建里主之。

心腹中卒痛而汗出，石门主之。

胸胁背相引痛，心下溷溷，呕吐多唾，饮食不下，幽门主之。

脾逆气，寒厥急，烦心，善唾哕噫，胸满激呼，胃

气上逆，心痛，太渊主之《千金》作肺胀胃逆 。

心膨膨痛《千金》云烦闷乱，少气不足以息 ，尺泽主之。

心痛，侠白主之。

卒心中痛，瘛疭互相引，肘内廉痛，心敖敖然，间使主之。

心痛，衄哕呕血，惊恐畏人，神气不足，郄门主之。

心痛卒咳逆，曲泽主之，出血则已。

卒心痛，汗出，大敦主之，出血立已。

胸痹引背时寒，间使主之。

胸痹心痛，肩肉麻木，天井主之。

胸痹心痛不得息，痛无常处，临泣主之。《千金》云 不得反侧。

〔四〕心疝暴痛，取足太阴、厥阴，尽刺之血络。

喉痹舌卷，口干烦心，心痛，臂表痛《灵枢》及《太素》俱作臂内廉痛 不可及头，取关冲，在手小指次指爪甲去端如韭叶许一云左取右，右取左 。






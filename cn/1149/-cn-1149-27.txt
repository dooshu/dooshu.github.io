卷二十七

钦定四库全书

续後汉书卷二十七　　　　元　郝经　撰

列传第二十四

魏

曹叡【明帝】　曹芳【齐王】

谨案曹叡曹芳传文全阙止存议赞

议曰曹丕一时伪定享国日浅而叡承之叨据中夏汉人来讨吴兵亟至殆无宁岁正君臣旰食之秋乃遽为秦皇汉武之事罢民以逞至使公卿百官负土虽姿度英发有帝王之槩鲁昭之童心殆未除也【原注左氏传襄公薨立齐归之子公子稠比葬三易衰衰衽如故衰於是昭公十九年矣犹有童心君子是以知其不能终也】秦人佳兵血流海内而吕政乱其胤【原注史记秦安国君子楚质于赵吕不韦贾邯郸见之曰此奇货可居乃入秦说华阳夫人仗言於昭王约以子楚为太子吕不韦取邯郸姬絶好善舞者与居知有身献之子楚生子政子楚立是为庄襄王子政即始皇也】楚人僭王冯陵诸夏而幽王祝其宗【原注史记楚考烈王无子李园进其女弟于春申君知有身进之楚王生子男立为太子是为楚幽王】操以夏侯冒曹氏莫能审其生出本末刼迁弑逆隂谋簒汉仅一再传而芳亦莫知其所由来遽错其统於是知有天道叡忍死待懿面命手擕自以为昭烈而谓懿为孔明诚则诚矣举家赀而托之盗其明不足称也呜呼欺孤而亡於托孤孤其可欺哉

赞曰知临天权威赫电断明乃未融崇侈荏乱褫魄托懿岂为无天忍死召贼昭昭好还








○赐王宰诏意

将帅大略，前史备书，保境者以守险自固，进攻者以过险必克，制其死命，务须批亢。今贼在网罗，只守巢穴，广立虚栅，多设疑兵，盖谓自防，岂暇侵轶，且欲偷安岁月，以老王师。卿分兵相守，果中奸计。况卿已得天井，寻扼咽喉，游刃其间，更何顾虑？闻天井前後寨栅二十馀所，以备奔冲，如此费兵，固须寡力。料贼四面设备，兵数可知，卿进大军，便须拒捍，何暇更於诸路，敢轶封疆。以近事明之，足可为据。昨者榆社兵马，尽赴太原，自沁至仪五百馀里，贼已却得石会，其间细路至多，数旬无备，竟不驰突。卿以此揣度，可见其情。又诸军都头，各守一寨，迁延避寇，苟务过时。卿若更广询谋，取其自便，必恐挠卿思虑，难见成功。卿宜密度事机，自为心计。其贼路逼近州县，及当卿腹背受敌之处，即须留兵防守，用备寇虞，其他抽随大军，并力攻过。如此则出其不意，必覆妖巢，国家无征发之劳，计司减馈运之费，足得制胜，岂在济师。又闻每度出兵，伤夷不少，待其疮痛皆复，不免战斗阙人。今为卿方圆，无所受惜。其阵没官健，如无子弟，便别择少壮者充替；其亡殁家粮赐，亦许不停；其伤夷校重有妨役使者，亦任择人充替，其伤夷者仍不停粮。非惟感励士心，亦冀渐完兵力。卿宜以此宣示，各使闻知。故令中使专往，看卿处，须待事了，方得遣回。（谨按：集有《赐石雄诏意》，与此篇略同。於“奸计”下云：“闻冀氏翼城寨栅，有一十八所，以备奔冲。”自此以後，又同宰诏。於“各使闻知”下云：“又闻将士有苟避兵锋，全不得力者，卿宜便令守寨，不要将行。其彦佐随使衙队，自大将至晏设及工巧之徒，除卿先令归本道外，闻在者尤多，卿既领节旄，自有土地，并宜晓谕发遣，不要更留，仍具人数奏闻。虽卿善於抚众，皆自乐从，然亦在割情，不令挠事。故令中使专往，看卿处置卿须待了，方得遣回。”）


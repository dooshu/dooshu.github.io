伤友人赋【有序】

仆之神交者，尝有陈郡之袁炳焉。有逸才，有妙赏，博学多闻，才明敏而识奇异。仆以爲天下绝伦。黯与秋草同折，今不复见矣。旣而陈书有念，横瑟无从。虽乏张范通灵之感，庶同嵇向笃徒之哀。乃爲辞曰：

泫然沾衣兮，悲袁友之英秀。系神绪而作氏，胤灵枝而启胄。轹四代而式昌，洎十叶而克茂。友人之生，川岫降明，峻调迥韵，慧【一作惠】志聪情。倜傥远度，寂寥灵素。文攀渊卿，史类迁固。譬如冬雪旣洁，将似秋月至彻。乃上代而少双，故叔世而旷绝。吊蕙若之暂芳，恸琬琰之永阙。

余旣好於斯友，乃神交於一顾。邈畴年之缱绻，窈生平之游遇。旣游遇兮可寻，乃协好兮契心。怀爱重於素璧，结分珍於黄金。拾一代而笑浅，访古人而求深。故高术而共迳，岂异褏而同襟。尔挂情於霜柏，我发意於冬桂。擥千品之消散，镜百候之衰替。带瑶玉而争光，握隋珠而比丽。披图兮炤籍，抽经兮阅史。共检兮雒书，同析兮河纪。旣思游兮百说，亦穷精兮万里。爱诗文之绮发，赏赋艶兮锦起。罄古今之宝賮，殚竹素之琛奇。信朝日之徒昃，属夜星之空移。览秋实於西苑，摘春华於东池。蚤同岁於上京，未满年於下国。尔湘水兮深沉，我前山兮眇默。惟音华与书酒，伊楚越兮南北。

余结谊兮梁门，复从宦兮朱藩。何人遥而困阻，而天道之匪存。凋碧玉之神树，销紫石之灵根。永远书於江澨，结深痛於尔魂。魂绵昧其若绝，泣萦盈其若结。吝妙赏之不留，悼知音之已逝。金虽重而见铸，桂徒芳而被折。百年一尽兮，贵扬蕤於後烈。


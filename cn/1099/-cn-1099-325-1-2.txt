○論邊事疏 【 遼東虜報】

張心齋才臣也尚為虛報所信可見邊情之難也昨該遼東廵撫張學顏等報稱達賊二十餘萬謀犯遼東、前哨巳到大寧、請兵請粮、急于星火、至于上廑聖慮、面諭臣等虜寇猖獗、深以為憂、比時臣等巳即面奏、暑月非虜騎狂逞之時、料無大事、請寬　聖懷、今據薊鎮總兵官戚繼光揭稱諸酋久巳解散、時下正議掣兵、是時江陵自養報探之人以故虜情最熟有邊臣未知而彼先知者邊臣亦畏之不敢欺也及臣等使人于宣府密探西虜青把都動靜。則本酋一向在巢住牧。未嘗東行。遼東所報。皆屬夷誑賞之言。絕無影響。數日以來。更不聞消息矣。臣等因此反切憂慮夫兵家之要。必知彼巳。審虛寔。而後可以待敵。可以取勝。今無端聽一訛傳之言。遽爾倉皇失措。至上動九重之憂。下駭四方之聽。則是彼巳虛寔。茫然不知。徒借聽于傳聞耳。似此舉措。豈能應敵。且近日虜情狡詐。萬一彼常以虛聲恐我。使我驚惶。疲于奔命。久之懈弛不備。然後卒然而至。措手不及是在彼反得先聲後寔多方以誤之之策。而在我顧犯不知彼巳百戰百敗之道他日邊臣失事。必由于此。故臣等不以虜之不來為喜而深以邊臣之不知虜情之為慮也兵部必須厚養偵探之士分布諸邊不可但據邊臣之塘報也兵部以居中調度為職。尤貴審察機宜。沉謀果斷。乃能折衝樽爼。坐而制勝。今一聞奏報。遂爾張皇。事巳之後。又寂無一語。徒使　君父日焦勞于上以憂四方。而該部以題覆公牘。謂足以了本兵之事耳。臣等謂宜特諭該部。詰以虜情虛寔。之由。使之知警。且秋防在邇。薊遼之間。近日既為虛聲所動。征調疲困。恐因而懈怠。或至疏虞。尤不可不一儆戒之也。臣等愚見如此、伏惟　聖明裁斷施行、


84　反論秦魏成敗　論成敗當以人事爲主


太史公曰：「天方令秦平海内，其業未成，魏雖得阿衡之佐，曷益乎？」何云：「此則嗟惜深痛之詞，未可輕議。」史通雜説中曰：「論成敗者，當以人事爲主，必推命而言，則其理悖矣。」

【何云】索隱引譙周語，已辨天之亡者，由「有賢而不用」，不待史通也。

【方樸山云】此有激而反言，猶所云天帝醉耳。史通不能以意逆志，非善讀史者。

【元圻案】史記信陵君傳曰：「秦聞公子死，日夜出兵東伐魏。十八年而虜魏王，屠大梁。」蓋深惜信陵君之以毁廢，而咎魏之自壞其長城也。合觀此贊，則史公之意自見。






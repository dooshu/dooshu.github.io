题伯玑别墅五首

其一 怀颍堂

东湖即颍上，况邻徐孺亭。
閒把钓竿坐，照见西山青。

其二 舀云梁

横桥碧水中，风动水声急。
人迹往来稀，时有鹭鸶立。

其三 染香沜

众香不可辨，积翠连芳洲。
遥闻隔浦外，歌发采莲舟。

其四 三逸舫

孤舟去安适，招招寻我友。
不知相对谁，独置一杯酒。

其五 朝气楼

夜涵月色多，朝见山光早。
清露濯芙蓉，迢迢向人好。



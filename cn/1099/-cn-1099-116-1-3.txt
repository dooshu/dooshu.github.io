○一為預計兵機事 【 搗巢】

據鎮守延綏總兵官張安呈、切見近年以來、虜酋驕橫肆志、勢甚猖獗、動輒深入、腹裏諸鎮、被其蹂躙、地方盡皆殘毀、未嘗有一挫彼鋒銳、且如弘治十八年、虜中走回人口、傳報酋首會議、每賊殺羊一隻、牽馬二匹、前往迤西地方搶掠、彼時得此消息。欲集官軍乘夜出境。撲搗巢宂。破彼南侵西掠之勢。但恐又有引惹邊釁之說。有為首尾之畏。束手忍忿。掣肘難行。以故賊徒得利而止?帚。動搖內外。若不預為處置。使賊痛遭挫衄以回。邊患何時得息。合無探聽聲息、選定馬步官軍、先差乖覺夜不收出境、密切哨爪賊巢遠近、帳巢多寡、果離邊墻一二百里之遠、的實回報、然後將馬隊官軍、分為左右哨掖。馬軍駕御兵車、隨同出境、挨邊劄營、作為家當、聲勢聯絡、遙振兵威、馬軍晝伏夜行、徐徐前進約至賊巢、分兵四面齊起、驚擊散亂、擒拿老小、勦殺強壯、邀趕生畜、縱有徼倖逃命脫走者、冬則凍餓死傷、夏則困渴疲敝、自有不戰而亡、且又致使深入腹裡搶掠之賊。得知前後不顧。急趍回營。見其巢破營空。妻子散亂。無所顧藉。生畜被刼。無所收集。加之腹裏按伏官軍追擊。內外夾攻。手足無措。虜賊所顧戀者妻子生畜。如此謀為。使再不敢返顧輕犯。庶保內外軍民得安臣看得切緣前項虜酋、自弘治十三年、延綏大同官軍失利之後、志驕氣橫、肆無忌憚、弘治十四年深入陜西腹裡、殘害生靈、動以萬計、弘治十八年、宣太遊兵全軍覆沒、又河凍之後、連年窺伺陜西、既未遭挫、必無懲戒、今冬踏?入套之舉。難保必無。既入河套。必不安靜。臣方部署將士、振揚威武、已將布置主客官軍、相機邀截、及具題外但兵少備多。未免以一當十。出奇制變。似不得巳。前項撲搗巢宂之議。不為無見。商高宗之伐鬼方、唐太宗之擒頡利、是非薄伐、昭然可知、况河套本我內地。而彼據以為巢。由是以窺我近邊。犯我內郡。此正田中之禽。利用博執。固非稱兵于陰山之窟。濺血于不毛之地。喜功好大者之所為也。臣愚以為今冬深河凍、賊果入套、宜照兵部奏行事理、徵調宣大二鎮遊奇官兵前來、延綏中東二路駐劄、並聽摠兵官張安節制、若止在套駐牧。不曾擁眾內侵。我則嚴兵自守。决不輕挑強敵。自起釁端。如是仍前深入固慶等處搶掠。合無行令延綏鎮巡官一面選帶乖覺夜不收分投出境哨探賊營遠近眾寡、一面會合主客官兵、預先分布逼近虜營城堡、待哨探回還。如在一二百里之間。有機可乘。原擬沿邊中路邀擊之兵、照舊不動。以延綏東路參將時源、領本鎮三路、臣近日挑選先鋒奇兵官軍三千員名為戰兵、總兵官張安領本鎮選定頭等官軍三千員名次之以為中軍。大同遊奇兵為左右二哨。宣府遊奇兵又次之。為兩覆。太監劉保都御史文貴領本鎮兵馬并步隊官軍於墻外二三十里列車營為家當。如此行師出奇之中兼有持重之勢分布停當。晝伏夜行。各相去二三十里。擇形勢利便之地為營以待。務使聲勢連絡。後騎相望前鋒。戰兵既近賊壘。奮勇疾進衝其腹心。賊既潰亂。捨其羸老而戮其壯健。奪其鎧馬而縱其牛羊大同之兵堅正嚴備不許貪利輕動如前鋒勝負未决。進為聲援。待其既回。以為翼衛。賊若糾集餘孽。追襲我軍。張安合大同之兵。專為殿後。宣府官兵。相機為援。我雖退而兵漸增彼既遠而勢自屈前軍勞而退則先行使無繫累後軍逸而回則殿後使有餘力如此布置。較之先年出境。部分疏遠。孤兵無繼。迄無成功者不同。彼賊千里趍利。日久疲敝。聞我傾其巢宂。必自遯止?帚。我腹裡之兵躡之。中路之兵刼之。沿邊之兵又夾而邀之。賊戀巢之心既勝欲戰之志不堅必月?犬潰敗比至套中。見其妻孥傷殘。???魂破膽。振中國之威。洩生民之憤。安邊制虜之計。莫快于此。昔者孫臏直走大梁而解邯鄲之圍。攻其所必救。古人遺法具在。顧用之者何如耳。但兵貴神速。機防先露。進止之間不容髮。若待臨期奏請定奪。誠恐緩不及事。乞敕兵部詳議、倘有可采、作急行臣及延綏鎮巡官、密切會議、相機而動、必期成功、若套賊勢重。兵力不敵、或賊營迂遠、勢難輕進、機無可乘、照常戰守、不敢輕舉妄動、以貽後艱、

皇明經世文編卷之一百十六終








○言川貴總督揭帖 【 川貴督臣】

題播州之亂、仰仗　皇上神明威武、悉行剪除、惟是善後□宜、尤貴詳慎、總督李化龍、蒙允回籍守制、頃廷臣會推堪任者、皆舉京營尚書王世揚、因不可無陪、而舉貴州廵撫郭子章為陪、以其在彼有功也、適李化龍來言、宣慰安疆臣、恃有前功、妄冀厚賞、不可無以裁之、臣等因而共籌、　皇上若用王世揚甚善、若用郭子章、恐子章于此有難處焉。葢安氏與楊氏接壤世姻。聲勢依倚。楊氏發難之時。天下疑安氏為助而安氏又與貴州甚近。安若助楊。無論楊不可誅而貴州省城亦不可保。故當時定議。務收安氏之心。使之為朝廷用而不為楊氏用。又不欲使安氏獨成其功。致令挾功要賞。氣勢益張。或觖望生心為患叵測。故一面使郭子章于貴州竭力鼓舞。推心結納。令其建功以報朝廷。而一面李化龍徵兵四方。恭行天討。以示朝廷用兵不可藉土司之力。郭青螺之撫黔□為安氏稱屈而朝議不盡許也葢有駕馭机權葢總督裁之以法而廵撫收之以恩兩相濟而後安氏始入掌握中也夫天下之人威之入于恩也易。恩之入于威也難子章之于安氏。方以恩收之耳。當時督撫往往異議正是各行其是豈可遽以法裁乎。不裁必恃恩而多求。裁之則生怨而啟事。故子章之為總督勢不便也惟特遣一重望大臣。則可以據理而折衷。奉法而定制、亦可因而操縱以行其控禦之術此定西之長策也、臣等愚意、仰祈　皇上俯采僉謀點用王世揚、俾往總督、而令郭子章照舊廵撫、與總督同心行事、于計為便、葢楊氏未滅則憂楊氏楊氏既滅則憂安氏天下之事。善始不若善終。　皇上宵旰憂勤。以成大功。而臣等處置一差。恐後虞猶在。不敢不盡言也。


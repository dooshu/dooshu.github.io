◎许司马

仁和许君修（延敬），周生驾部（宗彦）之子也。由庠生以府同知捧檄吾闽。道光十四年，权邵武同知事。同知官为闲曹，而君能以惠政逮民，民德之。俗好斗，凡杀人者可以财赇免，君独不受，迨谢事未行，而县苦水灾，斗米几千钱，县令杨某卒，民佥谓许侯才且廉，合词请于上官摄县事。时方设厂平粜，君严立程式，使吏不能侵渔。又虑贫乏无以得食，兴修城垣，以工代赈，全活甚众。以此劳瘁致疾，未一月而卒。卒之日，士民入吊，皆哭失声。邵武邑绅张公冕梦一官拜谒，仪从甚盛，如大府，急出迎。见则许君也。语张云已为邵武县城隍，三月初八日莅任。同时梦者数人，皆与张同。夫人庄氏在家，得梦亦同。并相迎偕赴任所，夫人梦中许之，旋得疾卒。十五年六月，邵邑亢旱，往岁祷雨在郡城隍庙，邑宰子安（衔远）以君惠济灵显，特诣县庙斋祷。雨大沛，禾苗尽起，阖境官民奔走焚香。于君生诞设祭演剧，顶礼膜拜者不绝。君之生殁始终惠佑邵民如此。是年闰六月，邑人扶乩者又笔示：已迁粤西桂林府城隍。其后浙人吴小崧（公谨）赴粤西郁林州刺史任，至省不待访问，已喧传许君调任示梦之事，感应如响。余闻君弟子双（延谷）广文言及其家梦兆签语，灵异之迹尚多，信所谓聪明正直而壹者也。君之哲嗣（善长）廪膳生，能文章，其必佑启而克昌也又可知矣。


张閏　春日汎舟南湖因遍游近港坐间书客所携四扇

远近高低锦树明，直疑春教蝶多情。

人间万事思量尽，只好园居过此生。

张閏

张閏　春日汎舟南湖因遍游近港坐间书客所携四扇

丝簧同上木兰船，细草熏熏柳色天。

要是有诗方称此，不然枉作地行仙。

张閏

张閏　春日汎舟南湖因遍游近港坐间书客所携四扇

先须放櫂绕湖游，倒看行云水底浮。

客去莫归朝市说，引渠无意作公侯。

张閏

张閏　春日汎舟南湖因遍游近港坐间书客所携四扇

赏玩归来日未斜，门前春水绿杨遮。

园亭西畔晴尤好，一色墙头见杏花。

张閏


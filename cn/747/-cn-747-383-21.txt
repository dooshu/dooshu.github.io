○左黄州表

乾元己亥，赞善大夫左振出为黄州刺史。下车，黄人歌曰：“我欲逃乡里，我欲去坟墓。左公今既来，谁忍弃之去？”於戏！天下兵兴，今七年矣，淮河之北，千里荒草。自关已东，海滨之南，屯兵百万，不胜征税，岂独黄人能使其人忍不去者？谁曰不可颂乎？後一岁，黄人又歌曰：“吾乡有鬼巫，惑人人不知。天子正尊信，左公能杀之。”於戏！近年以来，以阴阳变怪将鬼神之道，罔上惑下，得尊重於当时者，日见斯人。黄之巫女，亦以妖妄得蒙恩泽，朝廷不问，州县惟其意。公忿而杀之，则彼可诛戮，岂独巫女？如左公者，谁曰不可颂乎？三拜迁侍御史，判金州刺史。将去黄，人多去思，故为黄人作表。如左氏世系、左公历官，及黄之门生、故吏与巫女事，则南阳左公能悉记之。


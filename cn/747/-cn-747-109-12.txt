○藩镇幕寮不准兼职敕

近闻藩镇幕职内，或有带录事参军，兼邺都管内诸州录事参军，从前并兼防御判官。设官分职，激浊扬清，若网在纲，各司其局，督邮从事，兼处尤难，没阶则宾主之道亏，下榻则军州之礼失。须从改革，式振纪纲。宜令今後诸州府录事参军不得兼职，如或才堪佐幕，节度使须具闻奏，不得兼录事参军，邺都管内刺史州不合有防御判官之职，今後改为军事判官，如刺史带防御团练使额，即得奏署防御团练判官，仍不得兼录事参军。如此，则珠履玳簪，全归客礼，提纲振领，不紊公途。仍付所司。


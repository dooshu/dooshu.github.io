某太史


某太史居京邸，风流自喜，恃才豪纵。一日，独饮于酒楼，闻隔座有引吭而歌者，音节悠扬，殊可听，不觉喝彩。京师俗例：凡歌童歌者，客得扬声奖之；若客歌，则奖之为亵嫚也。隔座歌者，亦一独饮客，携一仆，侍于侧。仆闻呼好声，即反唇相讥。时太史已被酒，将行矣，抗声曰：“吾无暇与汝较，吾翰林某，汝欲评理，造吾寓可也。”遂行。他日，掌院召与密语，太史大惶恐，匆匆请假出都。同寅都不知何故，迄不知其获罪何人也。此同治末年事。






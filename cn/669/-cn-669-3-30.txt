30　丹朱與奡人名辨


説文「奡，嫚也」，引虞書「若丹朱、奡」、論語「奡盪舟」。按書有「罔水行舟」之語，則「奡盪舟」者，恐即謂丹朱。

【閻按】羿、奡並舉，篡夏之賊臣也。丹朱未聞凶終，比儗不當。

【何云】下云「俱不得其死」，則不可云即丹朱也。

【集證】按宋吴仁傑兩漢刊誤補遺曰：「陶唐、夏后，各有一羿，二人俱嘗爲射官，又皆不得其死，而奡亦非所謂澆者，奡在禹、稷之前，與堯時羿並世。澆則寒浞因有窮后羿之室而生者也。書稱『毋若丹朱傲，惟慢遊是好，傲虐是作，罔水行舟，朋淫于家』，按此文上云『丹朱傲』，下又云『傲虐』，傲雖凶德，一言足以盡之，何至申言之乎？陸德明音義於『丹朱傲』云：『字又作奡。』乃知丹朱、奡爲兩人名。『朋淫』云者，指此兩人言之。南宫括言『奡盪舟』，則罔水行舟之事是已。奡在禹前，故禹舉之以戒舜。」此説近是。






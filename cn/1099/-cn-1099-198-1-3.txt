○取解軍器疏 【 取觧南京盔甲】

此係南京軍器數目　祖宗朝時時取用今則自濟不能矣故存之以備攷云謹題准工部咨該本部題奉欽依行查南京戊字等庫兵仗局收有盔甲共計若干副挑選堪用者七八萬副責差部官管領行移南京兵部摘馬快船隻裝載、星夜兼程前進、的限明年二月中旬到京、以備支給、不許托故推誤、其餘并損壞者、聽其措辦修理、留備本處操守等因、備咨差武功中衞千戶杜勳守催到部、行據本部營繕清吏司主事莊朝賓、呈稱會同巡視九庫南京工科給事中林懋舉、南京山東道監察御史李尚智等、查得南京戊字庫舊有直簷等鉄盔六萬六千一百一十七頂、皮盔六萬一千五百九十頂、欽葉甲八萬八千八十六領、通行盤出、挑選得堪用鉄盔一千四百一十六頂、鉄葉甲二萬五千領、量加修理、堪以凑用、鉄盔二萬三千五百八十四頂、共堆積已久、繡壞居多、相應添料募工修整、留備本處操守支用、直簷等鉄盔三萬一千三百四十三頂、皮甲二萬五千八百九十四領、鉄葉甲二萬八千七百八十六領、又嘉靖八年、該南京戶部題准會官揀下破損不堪照舊收貯鉄盔九千七百七十四頂、皮盔三萬五千六百九十六頂、鉄葉甲二萬六千三百領、又據本部屯田清吏司主事李檀呈稱會同南京兵仗局內官監右少監高佐等、查得南京兵仗局、歷年收貯直簷等盔三萬九千九百三十三頂、鉄葉甲五萬五千二十二領、皮盔四萬二千六百七十三頂、皮甲五千三百七十九領、鎖子甲二百六十七領、銅甲一百二十二領、通行盤出、內挑選得堪用硃紅油貼金勇字直簷鉄盔一千頂、鉄葉甲一萬四百二十領、量加修理、硃紅油貼金勇字直簷鉄盔九千四百二十頂、其餘直簷鉄皮等盔七萬二千一百八十六頂、銅鉄葉鎖子等甲五萬三百七十領、俱係正統成化以前年分成造、堆積陳久、中間數多鉄繡線綻、硃漆脫落、縱加修整、不耐馳驟、必多添料、攙新改造、方可留本處操守支用等因、各呈前來、欲便查照原取數目、通修完足、一併起運、緣水磨油漆襯布貼金、必寬旬月、漆乾縫就、方可搬動、而目下春水正淺、農務正興、據今選解巳數萬副、亦恐一日併發、不無欲速不達之慮、合照本照近年起取硫黃及年例器皿事例、添委官員、分運起解、連齎腳價、先赴工部、轉發通州修倉主事、顧車裝進、但查南京兵仗局前廠季造盔甲、逓年俱係該局、并南京各衞所軍器會官成造騐進南京戊字庫交割、原無收有分毫裝運水腳、比與各該司府年例胖襖等項不同、所據今次修整裝成盤剝車價、本司別無區處、合于本部節慎庫暫支官銀給領以修完接續取用、仍從該庫局官照常徑自解納、通查案呈到部、看得戎器貴精、兵事欲速、前項挑選過盔甲三萬五千四百二十副領、該箱一千五百一十五扛、裝船九十九隻、夫數多費用不貲、所據該司呈要分遣官員、多作運數、水陸兼程、陸續解進、俱由龍江關水路至通州起車、各分投齎領星夜解進到部、車價先解工部照例轉發修倉主事顧車裝運、類收掣取批單銷照完日、連應修裝起淺盤剝等項支費、備細造冊、但有餘剩解回貯庫作正支銷、不足于各運內通融處補、各另呈部覆查明白、通類奏報、在庫堪修盔甲、亦依原擬措辦修理、留備本處操守支用、及兵仗局遠年堆積陳器、一體料揀攙修、聽候斟酌接取選解補數、謹具題知、


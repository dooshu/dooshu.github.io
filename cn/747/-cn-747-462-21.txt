○马燧李皋赐实封制

列爵以旌德，胙土以报功，国有彝章，是用[B14A]劝。朕以不德，间逢多虞，蒲，坂有叛乱之臣，淮沂有僭逆之帅。万姓罹害，四方靡宁，奉诚军节度兵马元帅检校司徒兼侍中马燧，闻难之初，忠诚奋发，躬帅士旅，讨兹不庭。略地如归，攻城必克，晋绛磁隰，靡然向风。元凶势穷，竟就枭戮，清我甸服，时惟茂勋。荆南节度观察处置等使检校户部尚书嗣曹王皋，亲率全军，抗於强虏，书夜不息，迨於三年。谋成必臧，师出皆捷，复蕲黄之地，拔安陆之城。隐其威名，保江汉，并著节於国，存功於人。迹效炳然，佥议攸属，虽懋官已序，而食赋未加。畴庸之科，无乃有阙，宜其宠锡，以答殊休。燧可赐实封五百户，通前七百户，皋可赐实封三百户。


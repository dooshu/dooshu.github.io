○上韩昌黎第二书

籍不以其愚，辄进说於执事，执事以导进之分，复赐还答，曲折教之，使昏塞者不失其明。然犹有所见，愿复於执事，以毕其说焉。夫老、释惑乎生人久矣，诚以世相沿化，而莫之知，所以久惑乎尔。执事才识明旷，可以任著书之事，故有告焉。今以为言谕之不入，则观书亦无所得，为此而止，未为至也。一处一位在一乡，其不知圣人之道，可以言谕之，不入乃舍之，犹有已化者为证也。天下至广，民事至众，岂可资一人之口而亲谕之者？近而不入则舍之，远而有可谕者，又岂可以家至而说之乎？故曰莫若为书。为书而知者，则可以化乎天下矣，可以传於後世矣。若以不入者而止为书，则为圣人之道奚传焉？士之壮也，或从事於要剧，或旅游而不安宅，或偶时之丧乱，皆不皇有所为，况有疾疚吉凶虞其间哉？是以君子汲汲於所欲为，恐终无所显於後。若皆待五六十而後有所为，则或有遗恨矣。今执事虽参於戎府，当四海弭兵之际，优游无事，不以此时著书，而曰俟後，或有不及，曷可追乎？天之与人性度已有器也，不必老而后有或立者。昔颜子之庶几，岂待五六十乎？执事目不睹圣人而究圣人之道，材不让於颜子矣，今年已逾之，曷惧於年未至哉？颜子不著书者，以其从圣人之後，圣人已有定制故也，若颜子独立於世，必有所云著也。古之学君臣父子之道，必资於师，师之贤者，其徒数千人，或数百人，是以没则纪其师之说以为书，若《孟子》者是已，传者犹以孟子自论集其书，不云没後其徒为之也。後孟子之世发明其学者，扬雄之徒，咸自作书。今师友道丧，浸不及扬雄之世，不自论著以与圣人之道，欲待孟子之门人，必不可冀矣。君子发言举足，不远於理，未尝闻以驳杂无实之说为戏也，执事每见其说，亦拊呼笑，是挠气害性，不得其正矣。苟正之不得，曷所不至焉？或以为中不失正，将以苟悦於众，是戏人也，是玩人也，非示人以义之道也。

陆泌

泌，河南洛阳人。长庆中官临汝令。


○对以囚为前锋判

〈甲受律讨不庭，以囚为前锋，薄威去备。人告失军容，云：“先者之法。”〉

古之用兵，抑为制胜，或以柔远，或以伐谋。逸乃楚囚，其来报也。无樵采，亦我诱焉。果而称师，特蕴权决，不薄之险隘，不邀之未济，而壮士曲踊於幕庭，将军下矢而鸣鼓，岂止血刃，当观系俘。亦有藏地势之间，用人谋之运，右广初驾，左轮未殷。犯围蹈锋，申厥诚果，衿甲面缚，衅鼓缧囚。列之前伍，以待後殿，而薄威去备，类阵振旅。使戈旌霜指，耀征垒而冲喉；剑气风趋，骇辕门而籍骨。於惟胜敌，亦为奇兵，何失军容？更成馀议。


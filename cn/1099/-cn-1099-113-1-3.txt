○請重大祀疏 【 重大祀】

照得本年正月十三日、　皇上大祀　天地於南郊初十日百官聽受誓戒、十二日　聖駕晨出至壇、視其省牲、乃御齋宮、百官叩頭、至晚分獻、并執事等項官生人等、各于西天門外、候開進入、是夜子時、上恭詣大祀殿行禮、禮畢、還齋宮、百官先回、於承天門候駕、隨至奉天殿慶成稱賀、此　祖宗舊制、　朝廷至重至大之禮、葢人君至尊無對、所當敬畏者惟　天地、此而不用其誠、何所復用其誠、仰惟　皇上嗣極以來、祗畏天顯、率由舊章、故未嘗有所違越、一念之誠、自能上通于天、羣臣將順之不暇夫復何言、但比歲駕出鑾回。或至暮夜。切恐爼豆陳設。不能蠲??絜。禮樂儀容。不能整備。無以稱　聖明敬天之意且扈從供事數十萬人。若至暮夜。則警蹕不嚴。兵衛不肅。百官失趨蹡之容。班行無等級之分。甲馬或交馳于輦、道。羣眾或喧呼于御街。非所以壯臣民之觀瞻而啟四夷之尊戴也。况塵埃昏暗之中。慮有不測。禁門出入之際。尤難關防。雖　聖德格天、百神呵護、萬無他虞而臣子之私憂過計、不能不拳拳于此也、伏願　皇上深思大祀之重、慎惜至聖之體、駕出回鑾、悉遵故事、俱在清晨、使禮官得以周旋、百僚得展誠敬、則天地歆鑒、臣民懽悅、和氣致祥、實宗社萬年無彊之休也、


【辞免青州第三札子〈熙宁元年九月〉】

臣今月十四日，准枢密院递到诏书一道，以臣辞免青州恩命，所辞宜不允，及准中书札子，奉圣旨，令臣便受敕告，疾速发赴青州本任者。伏念臣自去春蒙恩，许解重任，俾守便郡，以养衰残。方及一年，忽被恩渥，超转官资，移委藩镇。圣恩眷异，便当祗受，岂合固辞，上烦睿听？臣罪当万死。然念臣义迫情切，不能自止者，缘臣久患眼目、脚膝，心志昏耗，自惧盈满，乞从休退，六蒙诏谕，丁宁深至。臣上体圣眷殊常，未敢固辞再黩，方且乞更将理一二年，冀少痊安，庶可勉强，而不图遽被迁擢之命。臣窃思圣恩本以悯臣憔悴，加以宠荣，以慰臣之衰暮。而臣蹇薄羁危，不能上副恩眷。今进退皆触于罪戾。盖臣若进而祗受，则有连章累恳、矫激欺诈以邀恩宠之罪，而其罪大。若退而恳辞，则有稽违君命、烦言屡黩之罪，然比于矫诈邀恩，则其罪似轻。在臣愚计自择，则固当逃大罪而就轻罪。臣又窃惟陛下所以保全爱惜臣者，至深至厚矣，亦必不使臣至于大罪也。故臣披沥肝血，不敢避烦言屡黩之诛。臣所患眼目、腰脚，前奏已具陈述，不敢虚矫。欲望圣慈于未许臣休致间，且令臣守旧任，便于将理。所有敕告，见寄纳本州军资库。稽留君命多日，臣晓夕忧惶，如履冰炭，伏乞早赐许臣缴纳。臣无任。


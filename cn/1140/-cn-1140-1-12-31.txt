寄王丹麓

伏承示近诗属刋定为序亲举玉趾追送昏黑乃返忘形故人不督我过反厚存我悚息不敢当省览终帙多确然可传者直欲争座古人不揆顽戅辄尔删窜舴艋倾侧风浪中头目交眩又适患寒知必无万一当要是朋友磨切之益藉此为献老年翁再加持择可也徧观古人着作不能豪髪无憾何况时贤然我辈志在行远决不可自恕正使痛自针砭不审去古人几许当今家曹刘而人李杜一邑之中卓尔竖鼓旗者常数辈求其铁壁坚城无懈可击者难言也酬赠诗不易作老杜且然七言为甚稍纵则手滑调浮矣闺情绮语数见不鲜且伤盛德尤宜割爱仆终岁鹿鹿去古学日远鼠光萤火自照不足庸遑及人嗟乎仆亦惩俗忌絶口不泚笔久矣所以云者感年翁夙谊悃愊骨肉友生勉竭一得之愚所谓士为知已者用也山郡寡闻时有小作徧示闾巷同人莫肯下一语辄用为恨曩惟陈伯玑方尔止二君间有可否称益友而蕲州顾赤方出其诗相雠挍尝握手笑曰吾侪相好也攻瑕索垢当猛鸷如寇雠毋留纤尘为後人口实时叹为名言毛稚老昨为定二记感甚且头俯至地矣古人诗文以一字分工拙见於诗话者不胜称引刘舍人云改字难於造篇故有以一语而腐唇断须者矣率尔涉笔诚不能悉当抑彼善於此改之犹贤乎已且一经弹擿存而思之久之必有工稳字句如天造地设特患人草草混恕无从省发耳此仆所身试者年翁得失冷暖岂待仆之毕其辞哉夫神尧之智不无畴咨於四岳夷光之美不免借照於明镜不独文章尔尔也知旦暮剞劂故先归稿本倘不河汉其言嗣当奏薄技於左右矣岁晏多冗春以为期但勿以语他人也


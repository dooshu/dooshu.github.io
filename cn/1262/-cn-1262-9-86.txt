运河：

镇江至杭州运河，相传隋炀帝凿。济宁杨士聪游武进戚墅堰，读遗碑，「戚墅支河自六朝已有之」，此言必有所据。夫使运河未通而先有支河，此涓涓者将安所归？则知自古而然，非自隋始也。或因而浚之耳，见《玉堂荟记》中。愚按，夫差凿邗沟以通江淮，能致力江北，岂苏常近地独不通舟楫耶？攻楚攻齐，转饷一二千里，必非陆挽，则运河为夫差时无疑。




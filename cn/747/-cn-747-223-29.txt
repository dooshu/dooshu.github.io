○谢京城东亭子宴送表

臣某言：力士至，奉宣敕，以臣临岐，特令赐宴。恭承惠渥，念及庸微，天地同仁，木石知感。不胜惶悚戴荷之极，臣某中谢。臣历观自古君臣，凡所际会，或因缘党进，或延接功成，故未竭而知，不言而信。岂有地孤援寡。毁众谤深，察蒙蔽之中，致旷荡之外？逢陛下特达之遇，当陛下圣明之朝，事出非常，泽深恩重。今者誓将沥血，未足竭诚，徒欲杀身，岂能报德？至如励精勤政，与直守公，酬陛下忧人之心，行陛下宏道之化，安敢失坠，以负神明？但函关路遥，长安日远，不任恋主凄怆之至。


王廖儿良

贾谊《过秦论》曰：“六国之士，吴起、孙膑、带佗、儿良、王廖、田忌、廉颇、赵奢之朋制其兵。”《汉书》注家皆无所释，颜师古但音儿为五奚反，廖为聊而已。此八人者，带佗、儿良、王廖不知其何国人，独《吕氏春秋》云：“老聃贵柔，孔子贵仁，墨翟贵廉，关尹贵清，列子贵虚，陈骈贵齐，杨朱贵己，孙膑贵势，王廖贵先，儿良贵后。”而注云：“王廖谋兵事，贵先，建茅也。儿良作《兵谋》，贵后。”虽仅见二人之名，然亦莫能详也。廖、良列于孔、老之末，而汉四种兵书，有良《权谋》一篇。又贾谊首称宁越、杜赫为之谋。《汉书》亦不注。吕氏云孔、墨、宁越，皆布衣之士也。越中牟人也，周威公师之。又称杜赫以安天下说周昭文君。则越、赫善谋，可以概见。漫书之以补《汉书》之缺。


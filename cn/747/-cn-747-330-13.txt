○荐樊衡书

夫相州者，先王之旧都。西山雄崇，足是秀异。窃见县人樊衡，年三十，神爽清悟，才能绝伦。虽白面书生，有雄胆大略，深识可以轨时俗，长策可以安塞裔。藏用守道，实有岁年。今国家封山勒崇，希代罕遇，含育之类，莫不踊跃。况诏徵隐逸，州贡茂异，衡之际会，千载一时。君侯复躬自执圭，陪銮日观，此州名藩，必有所举。当是举者，非衡而谁？伏愿不弃贤才，赐以甄奖，得奔大礼，升闻天朝。衡因此时，策名树绩，报国荣家，令当代之士，知出君侯之门矣！颢不胜区区，敢闻左右，俯伏阶墀，用增战汗。


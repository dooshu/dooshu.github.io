○化洽亭记

宁国临县迳之东南，古胜地也。顷属兵兴以後，尽目芜焉。稂莠蔽川，嘉树不长。氛烟塞路，清泉不发。幽埋异没，谁复相之。是邑汝南长君，治民有瘳，任人得逸。乃卜别墅，就而营之。前有浅山，屹然如屏。後有卑岭，缭然如城。跨池左右，足以建亭。邱陇高下，足以劝耕。泓泓盈盈，涟漪是生。兰兰青青，疏篁舞庭。斯亭何名，化洽而成。民化洽矣，斯亭乃治。长君未至，物景颓圯。长君既至，物景明媚。物之怀异，有时之否。人之怀异，亦莫如是。懿哉长君，雅识不群。愚不纪之，孰彰後人。时乾宁三年仲夏月十有九日记。


舍弟阮两儿淳恪读书双溪

读书贵闻道静专靡不成送子适园馆要使心魂清麻姑东嶻嶪玉山前峥嵘庭交竹桂影门无剥啄声溪山足朝爽披豁来聪明念此旧庐好先世手经营藏书万余卷入室千人英仰首接洙泗顔曾如弟兄余少苦贫病饥饱倚藜羮呻吟杂呫哔洒扫锄柴荆空楼常独宿鬼语窥灯檠斋居寡言笑槁木捐百情哀乐见古人解颐或沾缨有作或传写童丱早声名抚躬惭不逮心曲中宵惊宦游狥薄禄高树出檐楹归来廵旧圃攀条泪纵横汝曹今逸乐被服暖且轻牙籖乌几净珍木黄鹂鸣喆匠维师友典训禀周程黾勉念祖德慎勿忝平生吐词贲文绣高步追六经布衣苟若此何必谈公卿纒疴吾久衰踽踽愁独行高歌拭老眼伫立摇心旌诸公过看牡丹分得侵字【孙直公高阮怀吴圣飞贡鼎夏】

虚榭俯碧水晴云晻西岑红药烂庭际良会懽追寻去年当此日旅食方滞淫何如叙亲旧触咏开重襟好风一回薄余芳散中林妍华易娱目驰景难处心努力尽春醑毋使年髩侵


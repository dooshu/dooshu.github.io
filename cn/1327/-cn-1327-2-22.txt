朱真人故居


武进张星繁为余言：胶州湾海中，有一小岛，岛中一石塔，无阶可登。星繁曾亲至其地，使人引绠猱升，复作软梯垂下，得登其巅。四面皆牖，而无门户，亦无下层，上作中霤。多字迹，扫去尘土，或朱或墨，色皆如新。审之，则皆登临者所留题，所纪年月，则六朝时年号为多。叩诸土人，谓是朱真人故宅。而《即墨县志》不载此人。后考得即《论语》逸民章之朱张云，然亦无可征信矣。甲辰游山左，寓青岛将十日，惜未一访之。






○为百官贺舒州甘露表

臣某等言：伏见舒州奏，怀宁县界天柱山东南谷寺降甘露，今月五日下尚书省者。臣等谨按皇王以来图牒所载，皆以为天地之合，神灵之精，感中和之茂育，彰太清之至理。故《冠子》曰：“圣人之德，上及太清，下及太宁，中及万灵，则甘露下。”《礼》曰：“天不爱其道，地不爱其宝，则甘露降。”伏惟皇帝陛下元化醇茂，沐泽汪洋，合覆帱持载之功，配高明博厚之德。恩加群物，礼及百神，可谓同符，实如前载。又据舒州刺史宇文适所奏云：“天柱山者，柱石之象也，表山岳之灵；怀宁县者，宁谧之义也，表怀柔之理。”伏以远夷怀恩，辅臣纳忠，观其所言，信而有理。臣等亲闻圣政，获睹殊祥。无任。


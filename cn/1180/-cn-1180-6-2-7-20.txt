答石麓李相公


伻来，辱翰贶，深荷雅情，及备询起居万福，复慰悬仰。弟自受事以来，于兹四稔，碌碌无以自效。所赖主德日明，宫府清肃，百司奉职，边垂少警。一二黠肆干纪者，咸就诛夷。仰惟宗社阐灵，孚佑圣主，而弟以浅薄，会逢其时，优游苟禄，窃余荣以自被，殆有天幸焉。顾值休明之会，俾耆德硕望，遗置在野，不能引荐，深用愧歉耳。

贤郎请告，谨遵命属所司覆行，别具侑柬，统惟鉴荐。






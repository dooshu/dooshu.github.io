罗修撰伦一十三首

【答夏宪副止庵见赠（二首）】

久病寒衿易觉秋，老怀珍重为东周。

玄天有意缘随在，紫绶何人为国谋。

月桂夜长迷玉兔，银河秋尽隔牵牛。

云山十二窝头路，多谢先生梦寐求。

高堂明镜万茎秋，屋上西风撼不周。

凿沼且留明月住，买山初为白云谋。

谁呼铁笛先招鹤，自著蓑衣早放牛。

道在莫须同出处，此心还向止庵求。

【和缉熙过毛英懋西园隐居】

肝腑嬴余五亩春，草堂云暖小山贫。

尘中物色原无我，林下心情见此人。

鹤伴野翁梳白发，蝶随春色上乌巾。

褰衣细问西园老，怕有人家可并邻。

【和缉熙留别】

甲子流年又几春，东风初散马蹄频。

自怜白发添明镜，怅望青天入暮云。

寒日卧龙迟远梦，冷花幽鹤伴芳辰。

相逢且尽樽前酒，无那沧波欲送人。

【和答涪守张兼素（二首）】

昨夜清风度碧山，蓑衣初振水云间。

流年信我添华发，世路逢君只厚颜。

深树黄鹂闲自语，落花飞燕傍谁还。

柴门已与山童约，明月今宵不用关。

春光容易落花轻，世路山河算几程。

芳草可怜诸老去，好风偏为故人清。

也知蝴蝶浑闲梦，却笑狝猴亦世情。

老子婆娑眠不著，五更寒极敝裘横。

【林缉熙归会于芗城梁宅和洪城见寄】

云水千峰更万峰，此心期与故人同。

苍茫世路浮生在，澹泊春杯野兴浓。

乡梦几回茅店月，蓑衣无恙柳花风。

明年唤取陈公甫，皂帽青天信一篷。

【题张氏水村小景】

逢著闲人只点头，海边同我是沙鸥。

多情芳草旧知己，如意好山都上楼。

白发已前浑是梦，黄花相与又逢秋。

年来解得濠梁意，却笑游鱼误中钩。

【和缉熙同春书台】

万玉峰头自在春，暖云晴雨为谁贫。

谁知别样风花手，只属粗衣澹荡人。

芳草漫同康乐梦，野花羞傍紫阳巾。

即呼猿鹤留君住，莫问东家更买邻。

【题芗城梁得刚书屋用林缉熙韵】

乳燕鸣鸠甲水滨，小轩幽径足听闻。

生忘芳草翻疑梦，寒尽梅花剩得春。

世事暗随灯烬落，年华偏恋老翁新。

芒鞋竹杖身长健，频上金牛醉野人。

【题汉宫图】

白蛇中断赤旗开，四百年中梦两回。

惟有终南旧山色，雨余犹自送青来。

【别廷扬（知县）】

酿得新城万顷春，碧桃扶醉不辞频。

罗浮山下梅花屋，梦里逢君恐未真。

【和林缉熙题宣和殿临韩幹马】

梦入黄鹂紫殿阴，天津空费杜鹃心。

宣和玉辇君休问，老在西风五国林。


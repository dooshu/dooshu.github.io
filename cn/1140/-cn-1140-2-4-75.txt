自浔阳至长沙舟中襍咏

狂歌多楚调宜入楚乡游水濶蛟宫险林深虎穴稠楼船驰使节箫鼓襍巴讴春色来何远青青杜若洲

二

秫贱偏无酒愁来少醉眠荒村依岸曲古庙立山巅水驿舟为骑鱼乡网是田石尤风太数搔首郢门烟

三

鼓枻随渔父乘槎老客星莺声花屿暖龙气雨潭腥波緑澄湘浦天青合洞庭谁知鱼子饭絶胜五侯鲭

四

野鹤偏知雨篙人自唤风云开七泽尽春涨五溪通横海楼船远征蛮刍饷穷泊舟时夜警卧倚宝刀雄

五

翠竹似松杉苍苍隐洞岩开篷过水市欹案趂风帆云自青莎出鱼从白鸟衔瘴江惊早热二月脱春衫

六

畏路天垂尽湘南去路遥鲛人登贾舶山鬼避星轺贾傅魂空吊灵均恨未消羇栖卑湿地故国果云霄


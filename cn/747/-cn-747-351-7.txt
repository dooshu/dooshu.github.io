○对家僮视天判

〈甲於庭中作小楼，令家僮更直於上视天，乙告违法，甲云专心候业，不伏。〉

圣人体道，虽旁行而不流；君子为儒，亦博览而多识。甲诚不敏，尝窥秘文，传妙术於青猿，得精符於翠凤。管公明之好事，不寐每逾於夜分；刘子政之多能，观星或至於明发。固当率由古道，仰止先贤，既非日御之官，当晦风占之迹。况门庭之内，宾友相趋。遂乃别构青楼，回披丹槛，当牖异红妆之女，寓宿乃苍头之仆。董舒灾异，主父犹且致尤；雕语怪神，秦帝尚令下狱。既私庭窃候，罪已良多，公宪正词，刑其无舍。但以考陈生之国志，尝有其人；徵葛公之蜀科，未闻斯罪。古今异政，夫何足疑？待更细推，方从公议。

郑绩

绩，元宗时人。


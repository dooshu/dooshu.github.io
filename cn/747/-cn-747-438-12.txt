○授薛元赏昭义军节度使制

门下：上党古今之重地也，束山东之襟要，控河内之封壤，择我良帅，属在全才。银青光禄大夫袁王傅薛元赏，性含宏厚，智识圆方，秉忠孝以立身，参文武而为用。早备器使，雅闻公才，诚明与人，宽大怀物。再尹京邑，威名甚高，寇攘之徒，相视束手。旋以长毂，临于彭城，严而不苛，通则有守。移旆巨野，益恢壮猷，将材吏师，首出藩服。洎总牢盆之任，颇多赡国之能，荐分竹符，理行居最。常慕子文之道，爰从贾谊之徽，恬然自居，物论归重。是用擢於傅导，命以土田，解长裾於戚藩，树高牙於戎阃。尔宜贞厥师律，劭其农功，训齐抚绥，无堕前志。右职分五兵之重，南台膺副相之荣，叠处宠光，俟乃成效。


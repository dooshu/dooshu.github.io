○大唐故内枢密使特进左领军卫上将军知内侍省事上柱国濮阳郡开国侯食邑一千户食实封一百户吴公墓志铭（并序）

昔周文王以圣德受命，太伯以至仁让王，锡封於吴，因国为氏。公讳承泌，字希白，即裔孙也。曾祖士侃，赠金紫光禄大夫内给事。祖德，赠特进右领军上将军。宣宗之朝，渥恩特异，出则绾兵符而临巨镇，入则司剧务以阐皇猷。懿宗皇帝将奉丕图，公时为弓箭库使。送往事居之际，显著忠规。缀衣压纽之时，皆参密议。父全绍，赠朝散大夫内侍省内侍。公则长子也（阙四字）。王夷甫本天仙中人。雅度清标，嵇叔夜真风尘外物。趋庭之岁，颖悟过人。五始穷经，元凯（阙一字）成於传癖。三冬足用，慰祖乃号於书淫。百氏九流，无不该博。而又升高作赋，纳贾马之降旗。遇景裁诗，破曹刘之坚垒。韬光未仕，藉甚高名。学书王右军，妙传其法。受琴甘处士，（阙一字）夺其师。韩开府精择宾僚，首行羔雁。庾元规之招殷浩，谢镇西之辟袁宏。千载论交，一时归美。寻以（阙二字）升之班行。乾符末，先皇帝以郇瑕之封，榷遗利，命公以本官充解县（阙一字）监催勘副使。明如夏日，洞察秋毫。每辞种之金，常远刘舆之腻。洁白无玷，课最有闻。搜考勾（阙一字）尽（阙一字）黠吏青蚨赤仄。充於水衡，以功赐绯鱼袋，充解县催勘使。寻属关河失守，盗贼惊奔。铜驼既卧之九衢，金根去狩於三蜀。公则以榷利钱寄河中府，单车往河北，传檄诸道，言天子蒙尘之辱，责官司奔问之仪。召彼革车，期复上国。遂与易定节度使王处存同领甲兵二万，屯东渭桥。公奔赴行朝，面奏本末。先帝感其忠果，锡以金章，依前充解县榷税使。会蒲帅王荣尽占盐租，请赡军伍。公复归朝阙，後改充南诏礼仪副使，中辍不行。中和三年充许蔡通和慰谕使，下齐之辩素优，方期集事，吠尧之犬正众，不克前征。朝廷罪之，夺我金紫。先帝幸宝鸡之岁，搜访才能，召公充西院承旨，却复章绶。寻以疑蛇未辨，斗蚁方喧，遂辞清切之班，去乐林园之趣。马相如弹琴之地，扬执戟草元之亭，自有高情，宁拘美爵。帝重违其请，便充西川宣论使，不到阙者数载。圣上虔承大宝，振起颓纲，历访旧臣，以裨至理。寻加内侍伯，判内侍省内给事，综领省务，领袖廷臣。张华则该博旧章，黄琼则练达故事。加内侍，充学士使。严徐论思之地，枚马视草之司。公以精识通才，光膺是选。丝纶夜出，得以讲陈。鸳鹭会同，靡不宴洽。改宣徽北院司守右监门卫将军濮阳郡开国伯，食邑七百户。公酷好（阙一字）门，誓不茹膻饮酒。宥密之地，非所愿也。恳让者再三，上许不夺素志，方拜恩焉。景福二年改内枢密使，加特进左领军卫上将军知内侍省事濮阳开国侯，食邑一千户，食实封一百户。公素怀远略，常切致君。大用之辰，纳忠不一。其他尼制万务，条缉百司，（阙一字）在简书，不可备载。乾宁二年春正月二十日，薨於渥水，年四十五，（阙）禀君命也。冬十月一日，上御札示中书门下，许公昭雪。十一月二十日，葬於京兆府万年县川乡北姚村，礼也。长男修（阙一字）次男修睦，皆南迁未复。小男修礼。葬有日，公之季知象犹子恕己，以书寓门僧，请铭於裴廷裕。时为天子词诏之臣，不得辞，乃序而铭曰：

泗磬丰钟，其声不群。鸾翎凤翼，其（阙三字）。公之苦学，公之好文。果於盛日，匡我明君。一言（阙二字），百岁（阙二字）。圣道（阙二字），宏恩曲宣，以是忠骨，藏之下泉。我国家，亿万斯年。

朱珍

珍，徐州丰县雍凤里人。梁祖起兵，以中涓从。寻署宣武右职，光启元年署诸军都指挥使。累立战功，後与李唐宾不协，手斩之。梁祖怒其专杀，遂诛之。


○请复台巡旧例奏（天成元年十二月御史台）

谨具本朝旧例，合行公事如右：应诸道进奏院，准本朝例，各合置台巡驱使官一人。凡有公事，并合申报台巡，逐日在台候应奉公事。应诸道进奏官，每四孟月初及五月冬至，新除大夫中丞，并合台参。伏自伪朝以来，全坠旧例。今准敕命条流，请准本朝旧例施行。应诸道节度、观察、防御、经略、团练使，及诸州刺史新除赴任，及郎幕上佐官等得替，及准宣进奉到阙及归本道，并合廊参正衙谢见辞。如遇大夫中丞入台，并合台参。兼凡有公事及到发日，并合申报。如遇追勘，进奏官典勘责科罚。又伏以伪朝以来，全隳往制，既未条理，转失绳规。伏乞特降朝敕指挥，免令隳紊。


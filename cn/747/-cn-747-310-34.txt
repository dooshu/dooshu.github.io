○诫励兵吏部两司敕

敕：设官分职，将以奉法禁非，实在上下叶心，中外一德，共熙庶绩，用绝奸源。如闻百司，颇皆宽纵，遂令胥吏，得以挟私。近者兵部令史，因令推鞫，或在选曹，增减文状。虽小人之过，则惟其常，永言在官，亦为疏略。朕今申之宽宥，许以自新，庶观将来，冀能效节。至如兵、吏两司，是掌衡镜，进趋者非一揆，奸巧者亦百端，推而言之，或所未免，无谓幽昧，朕皆察焉。各宜尽心，靖恭尔位。


○命官

胥、籍、狐、箕、栾、郄、柏、先、羊舌、韩，实掌近官。（十一族，晋之旧姓近官朝廷者。）诸姬之良，掌其中官。（诸姬，同姓。中官，内官。）异姓之能，掌其远官。（远官，县鄙也。）

非曰：官之命，宜以材耶？抑以姓乎？文公将行霸，而不知变是弊俗，以登天下之士，而举族以命乎远近，则陋矣。若将军、大夫必出旧族，或无可焉，犹用之耶？必不出乎异族，或有可焉，犹弃之耶？则晋国之政可见矣。


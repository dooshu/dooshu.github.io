阁下进和圣制社日诗状

右臣等近蒙圣慈赐臣等御制社日七言四韵诗一首令依韵和者九秋方半爰逢命社之辰三象式瞻遽捧横汾之作思极天人之际调均律吕之和仰之弥高固莫窥於玄远和者益寡徒强扣於虚无臣等俱以短才谬尘禁掖紫泥封诏曾无润色之能栢殿裁诗幸预唱酬之末虽共呈於滥吹实有黩於皇明其次韵诗谨随状上进干冒宸严云云


○赐郭威平李守贞诏

李守贞顷在前朝，骤承委遇，迨事先帝，复委藩垣，效浅功微，宠深位大。而狡性难制，小器易盈，蔑义亏忠，穷凶极逆，江海不能流其恶，鼎镬不足快其诛。卿愤激於心，义形於色，睹兹妖孽，志在翦除。动息之闲，必思於经略；寝食之际，无忘於寇仇。抚士爱人，分甘共苦，躬临矢石，亲冒梯冲，挥戈而蛇豕就诛，破竹而金汤失险。氛霾既息，宗社再安，非我元臣，莫隆景运，朕之倚爱，何止寝兴？言念辛勤，无忘嘉愧。


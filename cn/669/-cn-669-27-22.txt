22　曲禮少儀之禮廢　東都之季風化之美事例


曲禮、少儀之禮廢，幼不肯事長，不肖不肯事賢。東都之季，風化何其美也！魏昭請於郭泰，願在左右，供給灑掃；荀爽謁李膺，因爲其御；范滂之歸，鄉人殷陶、黄穆侍衞於旁，應對賓客。闕里氣象，不過是矣。

【全云】明末，陳繼儒弟子有此氣象。見黄梨洲思舊録。不知繼儒何以得此？

【元圻案】袁宏後漢紀靈帝建寧二年：「郭泰，字林宗，太原介休人，嘗止陳國，文孝童子魏昭求入其房，供給灑掃。泰曰：『年少當精義書，曷爲求近我乎？』昭曰：『蓋聞經師易遇，人師難遭，故欲以素絲之質，附近朱藍耳。』泰美其言，聽與共止。嘗不佳，夜後命昭作粥，粥成進泰，泰一呵之曰：『爲長者作粥，不加意敬，乃不可食。』以杯擲地。昭更爲粥重進，泰復呵之，如此者三。昭姿無變容，顔色殊悦，泰善之。」〇黨錮傳：「李膺，字元禮，潁川襄城人。荀爽常就謁膺，因爲其御，既還，喜曰：『今日得御李君矣。』其見慕如此。」〇荀爽，淑之子，有列傳。又：「范滂，字孟博，汝南征羌人也。牢修誣言鉤黨，坐繫獄。事釋南歸，南陽士大夫迎之者數千。兩同囚鄉人殷陶、黄穆亦免俱歸，並衞侍於傍〔一〕，應對賓客。」〇黄梨洲思舊録：「陳繼儒，字仲醇，華亭人。以諸生有盛名，上自紳大夫，下至工賈倡優，經其品題，便聲價重於一時。余入京，遇之於西湖，畫船三隻，一頓襆被，一見賓客，一載門生故友。見之者雲集。余時寓太平里小巷，先生答拜，乘一小轎，門生徒步隨其後。天寒涕出，藍田叔即以袍袖拂拭之。」

〔一〕「傍」，中華本後漢書卷六七范滂傳作「滂」。






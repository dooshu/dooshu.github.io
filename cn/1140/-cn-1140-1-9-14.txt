沈徵君先生哀辞

维夫子之依隐兮亶抗怀兮姱节骋修涂其未艾兮忽顿辔兮中絶生固不处乎芜秽兮逝又朅将安归知魂魄之离散兮耿眇眇兮予思昔修名之早立兮来纁币於良时朝挟策以北上兮夕折槛以陈辞宁不惩虎豹之狺狺兮曰余感重华之我知既枘凿其龃龉兮蹇盍归兮块处躬诛茅而荷鉏兮纷从者兮如雨悲鈎党之雉罹兮爰鸿飞而凤举傍鼋鼍兮卜宅与?虎兮为家中夜侧足以憭栗兮吞痛哭兮长咨嗟日月忽其改度兮履蒺藜兮无屦世蚁鬭而若狂兮独安歌兮坦素挹飞泉兮木末葺旧宇兮山椒麕六籍于环堵兮聚终古兮崇朝祖昌言於孟韩兮寻旧绪於伊洛惜纂述之未成兮庶其望前修之矩矱敦固穷之踽踽兮邈系迹於嵓扃虽式庐其不可见兮世溷浊而犹亮其中情既葺荷兮为衣又种兰兮为堂泉有酌兮必清庭无草而不芳谓被褐其长年兮何中道而弃余岂飞廉为之扬辔兮彭咸为之前驱吾令巫昜求索兮逝周览乎四宇将泝沅湘以南征兮抑弭节乎首阳之下蹇修其莫我顾兮日冉冉而将暮洵有美其必尽兮惄乎恐青昜之不我与乱曰木叶瘁兮白露溥哀江南兮蕙草残歌楚些兮沾臆魂归来兮天漫漫


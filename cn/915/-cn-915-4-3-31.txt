◇四科取士诏（十二月己未）

辟士四科，其一曰德行高妙，志节清白。二曰经明行修，能任博士。三曰明晓法律，足以决疑，能案章覆问，才任御史。四曰刚毅多略，遭事不惑，明足照奸，勇足决断，才任三辅令。皆存孝悌清公之行。自今以后，审四科辟召，及刺史、二千石察举茂才尤异孝廉吏，务实校试以职。有非其人，不习曹事，正举者故不以实法也。（《后汉·和帝纪》注、《御览》六百二十八并引《汉官仪》。案：此光武诏，章帝复申明之。）


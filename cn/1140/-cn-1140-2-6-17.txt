荅关西李屺瞻进士【有登华岳诗】

有美西秦客清歌正始存雄心侵北地侧目向中原绘事丹青絶交游燕赵繁彤庭传射策白社对倾樽气挟黄河注峰攀华岳尊风烟开莽荡日月郁飞翻安步苍龙峡高吟玉女盆洵难穷耳目直欲小乾坤浩浩经淮甸悠悠历海门一身冲积雪万里怅归魂怒与蛟龙鬬羞同燕雀喧艰虞留缟带磨灭慎晨昏止酒铭庭训【君饮酒有定限】凭诗省泪痕过从常夜月披豁共朝暾俗士矜双璧高人重片言看君飞动意应化北溟鵾


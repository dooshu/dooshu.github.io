卷二十六

<史部,别史类,郝氏续後汉书>

钦定四库全书

续後汉书卷二十六　　　　元　郝经　撰

列传第二十三

魏

曹丕【文帝】

谨案曹丕传文全阙止存议赞

议曰高帝除秦苛虐蠲楚暴戾恢张雄图铺绎远畧创业垂统文景共俭专务德化爱养滋殖与天下休息孝武拓大国势孝宣综核政理世祖中兴勘定伪乱宾延儒雅崇尚经术奬励风节孝明孝章增贲润色临雍拜老横经问道【原注後汉书中元元年始建三雍明帝即位亲行其礼天子始冠通天衣日月备法物之驾盛清道之仪坐明堂而朝羣后登灵台以望云物袒割辟雍之上尊养三老五更飨射礼毕帝正坐自讲诸儒执经问难於前冠带搢绅之人圜桥门而观听者盖亿万计】济济洋洋几於三代汉德於是极矣然其乱本亦始高帝不学无术用秦乱制遂废三代礼乐虽规模濶大而纲纪不正帷薄之间乃有人彘母后外戚几危刘氏【原注汉书吕后酖杀赵王如意遂断戚夫人手足去眼熏耳饮瘖药使居鞠域中名曰人彘惠帝崩太后临朝称制复杀赵王友共王恢燕王建等立周吕侯子台为吕王台弟产为梁王建成侯释之子禄为赵王又以禄为上将军居北军产为相国居南军欲为乱大尉周勃等诛之】孝武游宴後庭而宦人始与政【原注後汉书孝武数宴後庭或潜游离馆或请奏机事多以宦人主之】於是三蠧为汉国疾【原注三蠧谓母后外戚宦官也】吕霍上官终为王氏而恭显遂杀鸿儒大臣【原注汉书弘恭石显皆坐法腐刑为中黄门宣帝时任中书官恭为令显为仆射元帝即位譛杀前将军萧望之太中大夫张猛待诏贾捐之郑令苏建公卿以下咸畏之】重足一迹至於东京称制者六后擅国者五族【原注後汉书临朝者六后章帝窦太后和熹邓太后安思阎太后顺烈梁太后桓思窦太后灵思何太后也五族窦宪阎显梁冀窦武何进也】孙程曹节侯览张让废立太子贼杀公卿禁锢名士皆三代所未有而甚於亡秦汉之乱亦极矣德不复而乱日滋至於屍何进灭宦官召董卓溃疣断命而汉遂亡献帝以枯枿余烬流漂而东为操所挟以为盗资芟夷残灭二十余年转而为魏隂畀之丕然而遗泽之所渐渍寛政之所覆冒仁心之所维系皇威之所披偃株跋连缔未能卒斩故杰将义士犹欲复汉於既亡云从景附於遐孤遗胄是以大统复集於昭烈皇帝丕特负?胠箧之盗操死而直取自为可也乃从容禅让自以为舜禹复出其自欺也甚矣且轻薄佻靡未除贵骄公子之习不矜细行隳败礼律踈薄骨肉自戕本根乱亡基兆已在於是孔明谓为土龙刍狗宜哉

赞曰臣簒君废父窃子夺骄淫矜夸熹奸贾恶斐斐谀伎沾沾浅识露根无基甫得已失








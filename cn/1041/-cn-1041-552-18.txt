龙辅　山中寄外

泊舟古岸傍，松柏日已昫。

本非同心期，空似西陵路。

龙辅

龙辅　山中寄外

湖色开明镜，峦山列翠屏。

双眉不忍画，羞对远山青。

龙辅

龙辅　山中寄外

一到空山下，回看远俗尘。

松枝堪作尘，无计赠情人。

龙辅

龙辅　山中寄外

若得共此栖，松菊长携手。

岸上数株松，何须减五柳。

龙辅

龙辅　山中寄外

寄郎以山字，得无无解处。

得郎一人来，便可成仙去。

龙辅

龙辅　山中寄外

脚下绣宫鞋，殷勤为郎做。

今日贪看山，凤头半已破。

龙辅

龙辅　山中寄外

跻攀不辞远，微汗湿红粉。

万一有桃源，当期郎共隐。

龙辅

龙辅　山中寄外

山中白日暗，霏霏云雨动。

信此非巫山，安能入郎梦。

龙辅

龙辅　山中寄外

妾在山中来，郎在溪头住。

郎若泛舟寻，莫误桃源路。

龙辅

龙辅　山中寄外

闻郎今日来，日斜何不至。

应知篙橹迟，羡杀云中翅。

龙辅

龙辅　山中寄外

利名何足事，山中乐未央。

郎如学耕耨，奴便学蚕桑。

龙辅

龙辅　山中寄外

茅屋拥红炉，聊在山中宿。

枉却几上灯，无书供夜读。

龙辅

龙辅　山中寄外

娇儿渐聪慧，出语解人意。

促奴须早归，恐爷书又至。

龙辅

龙辅　山中寄外

寄郎三片玉，至今无报音。

深山多古迹，不得共郎寻。

龙辅


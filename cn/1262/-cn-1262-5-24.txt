韩烈妇：

万历庚寅五月癸亥，德州韩承业妇王氏殉节。初承业没，戊子孟夏誓殉之，七日不食，姑强之食糜。遂绝盐茹，每晨哭，燃香诵佛不绝声。居二载，忽治葬，留偈几上，趺坐室左，戒人无近。俄口出火下垂，色白如轻云，鼻流玉筋。良久火遍体，金色焰至数丈，光达十里。而香火尽，遗骨如生，所坐土结莲花千朵。事闻抚按，为立祠表门。




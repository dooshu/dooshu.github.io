其四十





凤饥不啄粟，所食唯琅玕。[一]焉能与群鸡，刺蹙争一飡。朝鸣昆丘树，夕饮砥柱湍。[二]归飞海路远，独宿天霜寒。幸遇王子晋，[三]结交青云端。怀恩未得报，感别空长叹。

[一]《艺文类聚》：《庄子》曰：吾闻南方有鸟，其名为凤，所居积石千里。天为生食，其树名琼枝，高百仞，以璆琳琅玕为实。天又为生离珠，一人三头，递卧递起，以伺琅玕



[二]《淮南子》：“凤凰曾逝万仞之上，翱翔四海之外，过昆仑之疏圃，饮砥柱之湍濑。”《山海经》：“西海之南，流沙之滨，赤水之后，黑水之前，有大山，名曰昆仑之丘。”《元和郡县志》：底柱山，俗名三门山，在陕州硖石县东北五十里黄河中。《禹贡》曰：导河积石至于龙门，又东至于底柱。注云：河水分流，包山而过，山见水中，若柱然也。又以禹理洪水，山陵当水者，破之以通河。三穿既决，河出其间，有似于门，故亦谓之三门。



[三]《水经注》：“王子晋好吹凤笙，招延道士，与浮丘同游伊、洛之浦。”






○请革横税私贩奏

诸道节度观察使置店停上茶商，每斤收拓地钱，并税经过商人，颇乖法理。今请厘革横税，以通舟船。商旅既安，课利自厚。今又正税茶商，多被私贩茶人侵夺其利。今请强干官吏，先於出茶山口及庐、寿、淮、南界内布置把捉，晓谕招收，量加半税，给陈首帖子。令其所在公行，从此通流，更无苛夺。所冀招恤穷困，下绝奸欺，使私贩者免犯法之忧，正税者无失所之叹。欲究根本，须举纲条。


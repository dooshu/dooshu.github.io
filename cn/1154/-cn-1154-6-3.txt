卷六十三　老子韩非列传第三

老子者，

【正义】：硃韬玉札及神仙传云：“老子，楚国苦县濑乡曲仁里人。姓李，名耳，字伯阳，一名重耳，外字摐，身长八尺八寸，黄色美眉，长耳大目，广额疏齿，方口厚脣，额有三五达理，日角月悬，鼻有双柱，耳有三门，足蹈二五，手把十文。周时人，李母八十一年而生。”又玄妙内篇云：“李母怀胎八十一载，逍遥李树下，乃割左腋而生。”又云：“玄妙玉女梦流星入口而有娠，七十二年而生老子。”又上元经云：“李母昼夜见五色珠，大如弹丸，自天下，因吞之，即有娠。”张君相云：“老子者是号，非名。老，考也。子，孳也。考教众理，达成圣孳，乃孳生万理，善化济物无遗也。”

楚苦县厉乡曲仁里人也，

【集解】：地理志曰苦县属陈国。【索隐】：按：地理志苦县属陈国者，误也。苦县本属陈，春秋时楚灭陈，而苦又属楚，故云楚苦县。至高帝十一年，立淮阳国，陈县、苦县皆属焉。裴氏所引不明，见苦县在陈县下，因云苦属陈。今检地理志，苦实属淮阳郡。苦音怙。【正义】：按年表云淮阳国，景帝三年废。至天汉脩史之时，楚节王纯都彭城，相近。疑苦此时属楚国，故太史公书之。括地志云：“苦县在亳州谷阳县界。有老子宅及庙，庙中有九井尚存，在今亳州真源县也。”厉音赖。晋太康地记云：“苦县城东有濑乡祠，老子所生地也。”

姓李氏，

【索隐】：按：葛玄曰“李氏女所生，因母姓也。”又云“生而指李树，因以为姓”。

名耳，字摐，

【索隐】：按：许慎云“摐，耳曼也”。故名耳，字摐。有本字伯阳，非正也。然老子号伯阳父，此传不称也。正义摐，耳漫无轮也。神仙传云：“外字曰摐。”按：字，号也。疑老子耳漫无轮，故世号曰摐。

周守藏室之史也。

【索隐】：按：藏室史，周藏书室之史也。又张苍传“老子为柱下史”，盖即藏室之柱下，因以为官名。【正义】：藏，在浪反。

孔子適周，将问礼於老子。

【索隐】：大戴记亦云然。

老子曰：“子所言者，其人与骨皆已朽矣，独其言在耳。且君子得其时则驾，不得其时则蓬累而行。

索隐刘氏云：“蓬累犹扶持也。累音六水反。说者云头戴物，两手扶之而行，谓之蓬累也。”按：蓬者，盖也；累者，随也。以言若得明君则驾车服冕，不遭时则自覆盖相携随而去耳。【正义】：蓬，沙碛上转蓬也。累，转行貌也。言君子得明主则驾车而事，不遭时则若蓬转流移而行，可止则止也。蓬，其状若皤蒿，细叶，蔓生於沙漠中，风吹则根断，随风转移也。皤蒿，江东呼为斜蒿云。

吾闻之，良贾深藏若虚，君子盛德容貌若愚。

【索隐】：良贾谓善货卖之人。贾音古。深藏谓隐其宝货，不令人见，故云“若虚”。而君子之人，身有盛德，其容貌谦退有若愚鲁之人然。嵇康高士传亦载此语，文则小异，云“良贾深藏，外形若虚；君子盛德，容貌若不足”也。

去子之骄气与多欲，态色与淫志，

【正义】：恣态之容色与淫欲之志皆无益於夫子，须去除也。

是皆无益於子之身。吾所以告子，若是而已。”孔子去，谓弟子曰：“鸟，吾知其能飞；鱼，吾知其能游；兽，吾知其能走。走者可以为罔，游者可以为纶，飞者可以为矰。至於龙，吾不能知其乘风云而上天。吾今日见老子，其犹龙邪！”

老子脩道德，其学以自隐无名为务。居周久之，见周之衰，乃遂去。至关，

【索隐】：李尤函谷关铭云“尹喜要老子留作二篇”，而崔浩以尹喜又为散关令是也。【正义】：抱朴子云：“老子西游，遇关令尹喜於散关，为喜著道德经一卷，谓之老子。”或以为函谷关。括地志云：“散关在岐州陈仓县东南五十二里。函谷关在陕州桃林县西南十二里。”强，其两反。为于伪反。

关令尹喜曰：“子将隐矣，彊为我著书。”於是老子乃著书上下篇，言道德之意五千馀言而去，莫知其所终。

【集解】：列仙传曰：“关令尹喜者，周大夫也。善内学星宿，服精华，隐德行仁，时人莫知。老子西游，喜先见其气，知真人当过，候物色而迹之，果得老子。老子亦知其奇，为著书。与老子俱之流沙之西，服臣胜实，莫知其所终。亦著书九篇，名关令子。”【索隐】：列仙传是刘向所记。物色而迹之，谓视其气物有异色而寻迹之。又按：列仙传“老子西游，关令尹喜望见有紫气浮关，而老子果乘青牛而过也”。

或曰：老莱子亦楚人也，

【正义】：太史公疑老子或是老莱子，故书之。列仙传云：“老莱子，楚人。当时世乱，逃世耕於蒙山之阳，莞葭为墙，蓬蒿为室，杖木为床，蓍艾为席，菹芰为食，垦山播种五穀。楚王至门迎之，遂去，至於江南而止。曰：‘鸟兽之解毛可绩而衣，其遗粒足食也。’”

著书十五篇，言道家之用，与孔子同时云。

盖老子百有六十馀岁，或言二百馀岁，

【索隐】：此前古好事者据外传，以老子生年至孔子时，故百六十岁。或言二百馀岁者，即以周太史儋为老子，故二百馀岁也。【正义】：盖，或，皆疑辞也。世不旳知，故言“盖”及“或”也。玉清云老子以周平王时见衰，於是去。孔子世家云孔子问礼於老子在周景王时，孔子盖年三十也，去平王十二王。此传云儋即老子也，秦献公与烈王同时，去平王二十一王。说者不一，不可知也。故葛仙公序云“老子体于自然，生乎大始之先，起乎无因，经历天地终始，不可称载”。

以其脩道而养寿也。

自孔子死之後百二十九年，

【集解】：徐广曰：“实百一十九年。”

而史记周太史儋见秦献公曰：“始秦与周合，合五百岁而离，离七十岁而霸王者出焉。”

【索隐】：按：周秦二本纪并云“始周与秦国合而别，别五百载又合，合七十岁而霸王者出”。然与此传离合正反，寻其意义，亦并不相违也。

或曰儋即老子，或曰非也，世莫知其然否。老子，隐君子也。

老子之子名宗，宗为魏将，封於段干。

【集解】：此云封於段干，段干应是魏邑名也。而魏世家有段干木、段干子，田完世家有段干朋，疑此三人是姓段干也。本盖因邑为姓，左传所谓“邑亦如之”是也。风俗通氏姓注云姓段，名干木，恐或失之矣。天下自别有段姓，何必段干木邪！

宗子注，

【索隐】：音铸。【正义】：之树反。

注子宫，宫玄孙假，

【索隐】：音古雅反。【正义】：作“瑕”，音霞。

假仕於汉孝文帝。而假之子解为胶西王卬太傅，因家于齐焉。

世之学老子者则绌儒学，

【索隐】：按：绌音黜。黜，退而後之也。

儒学亦绌老子。“道不同不相为谋”，岂谓是邪？李耳无为自化，清静自正。

【索隐】：此太史公因其行事，於当篇之末结以此言，亦是赞也。按：老子曰“我无为而民自化，我好静而民自正”，此是昔人所评老摐之德，故太史公於此引以记之。【正义】：此都结老子之教也。言无所造为而自化，清净不挠而民自归正也。

庄子者，蒙人也，

【集解】：地理志蒙县属梁国。【索隐】：地理志蒙县属梁国。刘向别录云宋之蒙人也。【正义】：郭缘生述征记云蒙县，庄周之本邑也。

名周。周尝为蒙漆园吏，

【正义】：括地志云：“漆园故城在曹州冤句县北十七里。”此云庄周为漆园吏，即此。按：其城古属蒙县。

与梁惠王、齐宣王同时。其学无所不闚，然其要本归於老子之言。故其著书十馀万言，大抵率寓言也。

【索隐】：大抵犹言大略也。其书十馀万言，率皆立主客，使之相对语，故云“偶言”。又音寓，寓，寄也。故别录云“作人姓名，使相与语，是寄辞於其人，故庄子有寓言篇”。【正义】：率音律。寓音遇。率犹类也。寓，寄也。

作渔父、盗跖、胠箧，

【索隐】：胠箧犹言开箧也。胠音袪，亦音去。箧音去劫反。【正义】：胠音丘鱼反。箧音苦颊反。胠，开也。箧，箱类也。此庄子三篇名，皆诬毁自古圣君、贤臣、孔子之徒，营求名誉，咸以丧身，非抱素任真之道也。

以诋訿孔子之徒，

【索隐】：诋，讦也。诋音邸。訿音紫。谓诋讦毁訾孔子也。

以明老子之术。畏累虚、亢桑子之属，皆空语无事实。

【索隐】：按：庄子“畏累虚”，篇名也，即老聃弟子畏累。邹氏畏音於鬼反，累音垒。刘氏畏音乌罪反，累路罪反。郭象云“今东莱也”。亢音庚。亢桑子，王劭本作“庚桑”。司马彪云“庚桑，楚人姓名也”。【正义】：庄子云：“庚桑楚者，老子弟子，北居畏累之山。”成?莫云：“山在鲁，亦云在深州。”此篇寄庚桑楚以明至人之德，卫生之经，若槁木无情，死灰无心，祸福不至，恶有人灾。言庄子杂篇庚桑楚已下，皆空设言语，无有实事也。

然善属书离辞，

【正义】：属音烛。离辞犹分析其辞句也。

指事类情，用剽剥儒、墨，

【正义】：剽，疋妙反。剽犹攻击也。

虽当世宿学不能自解免也。其言洸洋自恣以適己，

索隐洸洋音汪羊二音，又音晃养。亦有本作“瀁”字。【正义】：洋音翔。己音纪。

故自王公大人不能器之。

楚威王闻庄周贤，

【正义】：威王当周显王三十年。

使使厚币迎之，许以为相。庄周笑谓楚使者曰：“千金，重利；卿相，尊位也。子独不见郊祭之牺牛乎？养食之数岁，衣以文绣，以入大庙。当是之时，虽欲为孤豚，岂可得乎？

【索隐】：孤者，小也，特也。原为小豚不可得也。【正义】：不群也。豚，小猪。临宰时，原为孤小豚不可得也。

子亟去，

【索隐】：音棘。亟犹急也。

无污我。

【索隐】：污音乌故反。

我宁游戏污渎

【索隐】：音乌读二音。污渎，潢污之小渠渎也。

之中自快，无为有国者所羁，终身不仕，以快吾志焉。”

【正义】：庄子云：“庄子钓於濮水之上，楚王使大夫往，曰：‘原以境内累庄子。’持竿不顾，曰：‘吾闻楚有神龟，死二千岁矣，巾笥藏之庙堂之上。此龟宁死为留骨而贵乎？宁生曳尾泥中乎？’大夫曰：‘宁曳尾涂中。’庄子曰：‘往矣，吾将曳尾於涂中。’”与此传不同也。

申不害者，京人也，

【索隐】：申子名不害。按：别录云“京，今河南京县是也”。【正义】：括地志云：“京县故城在郑州荥阳县东南二十里，郑之京邑也。”

故郑之贱臣。学术以干韩昭侯，

【索隐】：按：术即刑名之法术也。

昭侯用为相。内脩政教，外应诸侯，十五年。终申子之身，国治兵彊，无侵韩者。

【索隐】：王劭按：纪年云“韩昭侯之世，兵寇屡交”，异乎此言矣。

申子之学本於黄老而主刑名。著书二篇，号曰申子。

【集解】：刘向别录曰：“今民间所有上下二篇，中书六篇，皆合二篇，已备，过於太史公所记也。”索隐今人间有上下二篇，又有中书六篇，其篇中之言，皆合上下二篇，是书已备，过於太史公所记也。【正义】：阮孝绪七略云申子三卷也。

韩非者，

【正义】：阮孝绪七略云：“韩子二十卷。”韩世家云：“王安五年，非使秦。九年，虏王安，韩遂亡。”

韩之诸公子也。喜刑名法术之学，

【集解】：新序曰：“申子之书言人主当执术无刑，因循以督责臣下，其责深刻，故号曰‘术’。商鞅所为书号曰‘法’。皆曰‘刑名’，故号曰‘刑名法术之书’。”【索隐】：著书三十馀篇，号曰韩子。

而其归本於黄老。

【索隐】：按：刘氏云“黄老之法不尚繁华，清简无为，君臣自正。韩非之论诋駮浮淫，法制无私，而名实相称。故曰‘归於黄老’。”斯未为得其本旨。今按：韩子书有解老、喻老二篇，是大抵亦崇黄老之学耳。

非为人口吃，

【正义】：音讫。

不能道说，而善著书。与李斯俱事荀卿，

【正义】：孙卿子二十二卷。名况，赵人，楚兰陵令。避汉宣帝讳，改姓孙也。

斯自以为不如非。

非见韩之削弱，数以书谏韩王，

【索隐】：韩王安也。

韩王不能用。於是韩非疾治国不务脩明其法制，执势以御其臣下，富国彊兵而以求人任贤，反举浮淫之蠹而加之於功实之上。以为儒者用文乱法，而侠者以武犯禁。宽则宠名誉之人，急则用介胄之士。

【正义】：介，甲也。胄，兜鍪也。

今者所养非所用，

【索隐】：言非疾时君以禄养其臣者，乃皆安禄养交之臣，非勇悍忠鲠及折冲御侮之人也。

所用非所养。

【索隐】：又言人主今临事任用，并非常所禄养之士，故难可尽其死力也。

悲廉直不容於邪枉之臣，

【索隐】：又悲奸邪谄谀之臣不容廉直之士。

观往者得失之变，

【正义】：韩非见王安不用忠良，今国消弱，故观往古有国之君，则得失之变异，而作韩子二十卷。

故作孤愤、五蠹、内外储、说林、说难十馀万言。

【索隐】：此皆非所著书篇名也。孤愤，愤孤直不容於时也。五蠹，蠹政之事有五也。内外储，按韩子有内储、外储篇：内储言明君执术以制臣下，制之在己，故曰“内”也；外储言明君观听臣下之言行，以断其赏罚，赏罚在彼，故曰“外”也。储畜二事，所谓明君也。说林者，广说诸事，其多若林，故曰“说林”也。今韩子有说林上下二篇。说难者，说前人行事与己不同而诘难之，故其书有说难篇。

然韩非知说之难，为说难书甚具，终死於秦，不能自脱。

说难曰：

【索隐】：说音税。难音奴干反。言游说之道为难，故曰说难。其书词甚高，故特载之。然此篇亦与韩子微异，烦省小大不同。刘伯庄亦申其意，粗释其微文幽旨，故有刘说也。

凡说之难，非吾知之有以说之难也；

【正义】：凡说难识情理，不当人主之心，恐犯逆鳞。说之难知，故言非吾知之有以说之乃为难。

又非吾辩之难能明吾意之难也；

【正义】：能分明吾意以说之，亦又未为难也，尚非甚难。

又非吾敢横失能尽之难也。

【索隐】：按：韩子“横失”作“横佚”。刘氏云：“吾之所言，无横无失，陈辞发策，能尽说情，此虽是难，尚非难也。”正义横，扩孟反。又非吾敢有横失，词理能尽说己之情，此虽是难，尚非极难。

凡说之难，在知所说之心，可以吾说当之。

【索隐】：刘氏云：“开说之难，正在於此也。”按：所说之心者，谓人君之心也。言以人臣疏末射尊重之意，贵贱隔绝，旨趣难知，自非高识，莫近几会，故曰“说之难”也。乃须审明人主之意，必以我说合其情，故云“吾说当之”也。【正义】：前者三说并未为难，凡说之难者，正在於此。言深辨知前人意，可以吾说当之，闇与前人心会，说则行，乃是难矣。

所说出於为名高者也，

【索隐】：按：谓所说之主，中心本出欲立高名者也。，故刘氏云“稽古羲黄，祖述尧舜”是也。

而说之以厚利，则见下节而遇卑贱，必弃远矣。

【索隐】：谓人主欲立高名，说臣乃陈厚利，是其见下节也。既不会高情，故遇卑贱必被远斥矣。

所说出於厚利者也。而说之以名高，则见无心而远事情，必不收矣。

【索隐】：亦谓所说之君，出意本规厚利，而说臣乃陈名高之节，则是说者无心，远於我之事情，必不见收用也。故刘氏云“若秦孝公志於彊国，而商鞅说以帝王，故怒而不用”。

所说实为厚利而显为名高者也，

【索隐】：按：韩子“实”字作“隐”。按：显者，阳也。谓其君实为厚利，而详作欲为名高之节也。【正义】：前人必欲厚利，诈慕名高，则阳收其说，实疏远之。

而说之以名高，则阳收其身而实疏之；若说之以厚利，则阴用其言而显弃其身。

【索隐】：谓若下文云郑武公阴欲伐胡，而关其思极论深计，虽知说当，终遭显戮是也。【正义】：前人好利厚，诈慕名高，说之以厚利，则阴用说者之言而显不收其身。说士不可不察。

此之不可不知也。

夫事以密成，语以泄败。未必其身泄之也，而语及其所匿之事，

【正义】：事多相类，语言或说其相类之事，前人觉悟，便成漏泄，故身危也。

如是者身危。贵人有过端，而说者明言善议以推其恶者，则身危。

【正义】：人主有过失之端绪，而引美善之议以推人主之恶，则身危。

周泽未渥也而语极知，说行而有功则德亡，

【索隐】：按：谓人臣事上，其道未合，至周之恩未霑渥於下，而辄吐诚极言，其说有功则其德亦亡。亡，无也。韩子作“则见忘”，然“见忘”胜於“德亡”也。【正义】：渥，霑濡也。人臣事君未满周至之恩泽，而说事当理，事行有功，君不以为恩德，故德亡。

说不行而有败则见疑，如是者身危。

【索隐】：又若说不行而有败则见疑，如是者身危。是恩意未深，辄评时政，不为所信，更致嫌疑，若下文所云邻父以墙坏有盗，卻为见疑，即其类也。【正义】：说事不行，或行有败坏，则必致危殆，若此者身危也。

夫贵人得计而欲自以为功，说者与知焉，则身危。

【正义】：与音预。人主先得其计己功，说者知前发其踪迹，身必危亡。

彼显有所出事，乃自以为也故，说者与知焉，则身危。

【索隐】：谓人主明有所出事乃自以为功，而说者与知，是则以为间，故身危也。【正义】：人主明所出事，乃以有所营为，说者预知其计，而说者身亡危。

彊之以其所必不为，

【索隐】：刘氏云：“若项羽必欲衣锦东归，而说者彊述关中，违旨忤情，自招诛灭也。”【正义】：彊，其两反。人主必不欲有为，而说者彊令为之。

止之以其所不能已者，身危。

【索隐】：刘氏云：“若汉景帝决废栗太子，而周亚夫强欲止之，竟不从其言，後遂下狱是也。”【正义】：人主已营为，而说者彊止之者，身危。

故曰：与之论大人，则以为间己；

【正义】：间音纪苋反。说彼大人之短，以为窃己之事情，乃为刺讥间也。

与之论细人，则以为粥权。

【索隐】：按：韩非子“粥权”作“卖重”。谓荐彼细微之人，言堪大用，则疑其挟诈而卖我之权也。【正义】：粥音育。刘伯庄云：“论则疑其挟诈卖己之权。”

论其所爱，则以为借资；

【正义】：说人主爱行，人主以为借己之资籍也。

论其所憎，则以为尝己。

【正义】：论说人主所憎恶，人主则以为尝试於己也。

径省其辞，则不知而屈之；

【索隐】：按：谓人主意在文华，而说者但径捷省略其辞，则以说者为无知而见屈辱也。【正义】：省，山景反。

汎滥博文，则多而久之。

【索隐】：按：谓人主志在简要，而说者务於浮辞汎滥，博涉文华，则君上嫌其多迂诞，文而无当者也。【正义】：汎滥，浮辞也。博文，广言句也。言浮说广陈，必多词理，时乃永久，人主疲倦。

顺事陈意，则曰怯懦而不尽；

正义懦音乃乱反。说者陈言顺人主之意，则或怯懦而不尽事情也。

虑事广肆，则曰草野而倨侮。

【正义】：草野犹鄙陋也。广陈言词，多有鄙陋，乃成倨傲侮慢。

此说之难，不可不知也。

凡说之务，在知饰所说之所敬，

【索隐】：按：所说谓所说之主也。饰其所敬者，说士当知人主之所敬，而时以言辞文饰之。

而灭其所丑。

【索隐】：丑谓人主若有所避讳而丑之，游说者当灭其事端而不言也。

彼自知其计，则毋以其失穷之；

【正义】：前人自知其失误，说士无以失误穷极之，乃为讪上也。

自勇其断，则毋以其敌怒之；

【索隐】：按：谓人主自勇其断，说士无以己意而攻间之，是以卑下之谋自敌於上，以致谴怒也。【正义】：断音端乱反。刘伯庄云：“贵人断甲为是，说者以乙破之，乙之理难同，怒以下敌上也。”

自多其力，则毋以其难概之。

索隐按：概犹格也。刘氏云：“秦昭王决欲攻赵，白起苦说其难，遂己之心，拒格君上，故致杜邮之僇也。”正义概，古代反。

规异事与同计，誉异人与同行者，则以饰之无伤也。

【正义】：刘伯庄云：“贵人与甲同计，与乙同行者，说士陈言无伤甲乙也。”

有与同失者，则明饰其无失也。

【索隐】：按：上文言人主规事誉人，与某人同计同行，今说者之词不得伤於同计同行之人，仍可文饰其类也。又若人主与同失者，而说者则可以明饰其无失也。【正义】：人主与甲同失，说者文饰甲之无失。

大忠无所拂悟，

【索隐】：拂音佛。言大忠之人，志在匡君於善，君初不从，则且退止，待君之说而又几谏，即不拂悟於君也。正义拂悟当为“咈忤”，古字假借耳。咈，违也。忤，逆也。

辞言无所击排，

【索隐】：谓大忠说谏之辞，本欲归於安人兴化，而无别有所击射排摈。按：韩子作“击摩”也。

乃後申其辩知焉。此所以亲近不疑，

【正义】：言大忠之事，拟安民兴化，事在匡弼。君初亦不击排，乃後周泽霑濡，君臣道合，乃敢辩智说焉。此所以亲近而不见疑，是知尽之难。

知尽之难也。

【集解】：徐广曰：“知，一作‘得’。难，一作‘辞’。”【索隐】：谓人臣尽知事上之道难也。按：徐广曰“知，一作‘得’，难，一作‘辞’”。今按韩子作“得尽之辞”也。【正义】：言说士知谈说之难也，为能尽此谈说之道，得当人主之心，君臣相合，乃是知尽之难也。

得旷日弥久，

索隐谓君臣道合，旷日已久，是诚著於君也。

而周泽既渥，

【索隐】：谓君之渥泽周浃於臣，鱼水相须，盐梅相和也。

深计而不疑，交争而不罪，乃明计利害以致其功，直指是非以饰其身，以此相持，此说之成也。

【正义】：夫知尽之难，则君臣道合，故得旷日弥久。而周泽既渥，深计而君不疑，与君交争而不罪，而得明计国之利害以致其功，直指是非，任爵禄於身，以此君臣相执持，此说之成也。

伊尹为庖，

【正义】：殷本纪云“乃为有莘氏媵臣，负鼎俎，以滋味说汤致王道”是也。

百里奚为虏，

【正义】：晋世家云袭灭虞公，及大夫百里以媵秦穆姬也。

皆所由干其上也。故此二子者，皆圣人也，犹不能无役身而涉世如此其汙也，

【正义】：汙音乌故反。庖虏是汙。

则非能仕之所设也。

【索隐】：按：韩子作“非能士之所耻也”。

宋有富人，天雨墙坏。其子曰“不筑且有盗”，其邻人之父亦云，暮而果大亡其财，其家甚知其子而疑邻人之父。

【正义】：其子邻父说皆当矣，而切见疑，非处知则难乎！

昔者郑武公欲伐胡，

【正义】：世本云：“胡，归姓也。”括地志云：“胡城在豫州郾城县界。”

乃以其子妻之。因问群臣曰：“吾欲用兵，谁可伐者？”关其思曰：“胡可伐。”乃戮关其思，曰：“胡，兄弟之国也，子言伐之，何也？”胡君闻之，以郑为亲己而不备郑。郑人袭胡，取之。此二说者，其知皆当矣，

【正义】：当，当浪反。

然而甚者为戮，薄者见疑。非知之难也，处知则难矣。

昔者弥子瑕见爱於卫君。卫国之法，窃驾君车者罪至刖。既而弥子之母病，人闻，往夜告之，弥子矫驾君车而出。君闻之而贤之曰：“孝哉，为母之故而犯刖罪！”与君游果园，弥子食桃而甘，不尽而奉君。君曰：“爱我哉，忘其口而念我！”及弥子色衰而爱弛，得罪於君。君曰：“是尝矫驾吾车，又尝食我以其馀桃。”故弥子之行未变於初也，前见贤而後获罪者，爱憎之至变也。故有爱於主，则知当而加亲；见憎於主，则罪当而加疏。故谏说之士不可不察爱憎之主而後说之矣。

夫龙之为蟲也，

【正义】：龙，蟲类也。故言“龙之为蟲”。

可扰狎而骑也。然其喉下有逆鳞径尺，人有婴之，则必杀人。人主亦有逆鳞，说之者能无婴人主之逆鳞，则几矣。

【索隐】：按：几，庶也。谓庶几於善谏说也。【正义】：说者能不犯人主逆鳞，则庶几矣。

人或传其书至秦。秦王见孤愤、五蠹之书，曰：“嗟乎，寡人得见此人与之游，死不恨矣！”李斯曰：“此韩非之所著书也。”秦因急攻韩。韩王始不用非，及急，乃遣非使秦。秦王悦之，未信用。李斯、姚贾害之，毁之曰：“韩非，韩之诸公子也。今王欲并诸侯，非终为韩不为秦，此人之情也。今王不用，久留而归之，此自遗患也，不如以过法诛之。”秦王以为然，下吏治非。李斯使人遗非药，使自杀。韩非欲自陈，不得见。秦王後悔之，使人赦之，非已死矣。

【集解】：战国策曰：“秦王封姚贾千户，以为上卿。韩非短之曰：‘贾，梁监门子，盗於梁，臣於赵而逐。取世监门子梁大盗赵逐臣与同社稷之计，非所以励群臣也。’王召贾问之，贾答云云，乃诛韩非也。”

申子、韩子皆著书，传於後世，学者多有。余独悲韩子为说难而不能自脱耳。

太史公曰：老子所贵道，虚无，因应变化於无为，故著书辞称微妙难识。庄子散道德，放论，要亦归之自然。申子卑卑，

【集解】：自勉励之意也。【索隐】：刘氏云：“卑卑，自勉励之意也。”

施之於名实。韩子引绳墨，切事情，明是非，其极惨礉

【集解】：礉，胡革反。用法惨急而鞠礉深刻。【索隐】：惨，七感反。礉，胡革反。按：谓用法惨急而鞠礉深刻也。

少恩。皆原於道德之意，而老子深远矣。

【索隐述赞】伯阳立教，清净无为。道尊东鲁，迹窜西垂。庄蒙栩栩，申害卑卑。刑名有术，说难极知。悲彼周防，终亡李斯。








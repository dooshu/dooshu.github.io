项安世　守岁

人情怜旧复怜新，扰扰通宵杂笑嚬。

炷蜡煎膏留漏箭，卖椒沽酒辨厨珍。

一声竹里千家晓，百和香中九陌春。

莫道病夫无节序，明朝清镜满梳银。

项安世

项安世　守岁

大家投辖驻年先，共判今宵一醉长。

不管栖禽惊列炬，且倾浮蚁尽馀觞。

茶馗已作当关面，花柳谁知惜别肠。

看取平生双鬓发，也随新岁著新霜。

项安世


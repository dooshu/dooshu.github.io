答蓟辽总督


贼至数万，则其患不在辽而在蓟，盖虏每入寇，亦必费本。辽左荒卤，人畜萧疏，群数万之众，驻荒陋之墟，掠野则得不偿失，攻城则非其所长。况当暑雨之辰，马疲弓解，驰骋复难。虏之入犯，求卤获耳，以若所为，求若所欲，虽至愚，其必不出于此矣。近来每于暑月，辄报十万、二十万，旬日之间，复言出境。辽之守兵不过万，贼若至二十万，则各处墩堡皆可踏平，彼复何畏而敛众以退乎？凡此不达事理之言，仆所未解也。

辽左数年，虽颇有获，损失亦多。蓟门十年以来，一矢不惊，军民安堵，较其绩效，孰少孰多？而论者于此则百计摧抑之，于彼则多方掩护之。昨该镇巡按遇虏，仅以身免，若令蓟门有此事，则内外不知有多少劾疏矣。而彼中方盛张功伐以掩其事，巡按亦破胆结舌而不一言。如此，尚为有公道乎？昨令本兵从公议行赏罚，以服人心之旨，盖为此也。辽、蓟皆公所辖，何亲何疏？朝廷视之，亦何轻何重？但赏罚功罪，须至公至平，人心乃服。人心服，而后可责其用命也。辱公至厚，故敢直披其愚，亦勿令蓟门将士知之，恐生骄悍也。

本兵新任，颇惑于昔年南兵坐食之言，传闻汹汹，遂谓将有所更置。仆知而譬晓之，彼乃深省，近来帖然无异。

公与蓟门将帅，但一一务实，修守以为战备，一切浮费繁文，悉从简革。台上戍卒，无事不许擅离尺寸，但能拒贼不入，即为大功，不必有所斩获。纷纷之议，仆自为之主持，无事疑虑。若空言无实，一旦偾事，则国法森严，区区亦不能终庇之。

岳君已属之铨部，如拟升用。






第五表

臣某等言臣等稽合人谋形容帝德愿益庬鸿之号仰酬亭育之仁罄华夏之一心奉表章而四上仍降明诏未赐允俞遐迩之情殒越无措臣某等中谢臣等窃窥旧史载考前言夫名者实之宾盖名不可浮於实号者功之表非号何以明其功天地以不宰为先犹述高明厚载之大德尧舜以无为而治亦着重华放勲之美称恭惟尊号皇帝陛下祗荷庆基诞敷骏德临下以简视民如伤舞干羽以示怀柔卑宫室而训恭俭作事必咨於龟筮乃至大同考言爰及於刍荛克彰好问体玄元之清净法夏后之声身至孝蒸蒸所以奉先而尊祖小心翼翼所以君国而子民懿铄溥将淳熙光大是以由中及外不谋而同咸以为陛下总妙道於无方敷明德於有截思范围於休美用欣合於神祗蚩蚩之氓谅亦知於帝力巍巍之号固上契於天心而陛下载执撝谦未俞诚请忽邦家之大典忘祖宗之旧章况今祗事紫坛躬谒清庙四夷助祭知中国之有圣人羣后在庭见明堂之坐天子羽仪文物之震耀粢盛秬鬯之吉蠲三灵交欢诸神受记肹向昭苓戬谷具膺岂可徽懿之名简略未称矧复雷雨涣汗肆眚於九垓玉帛骏奔侍祠者万国咸欲谢生於苍昊归美於穆清亦愿覩冕旒之当阳观典策之备物而陛下曲矜小节深抑大猷荷上帝之眷怀乃重违其成命为蒸民之司牧反固拒其欢心此臣等所以冒齐斧以上言伏萧屏而俟报者也是敢不避万死谨固上尊号曰崇文广武应道章德圣明仁孝皇帝伏望俯从衆欲式昭德音干犯宸严必期得请臣等无任瞻天沥恳激切屏营之至谨五奉表以闻


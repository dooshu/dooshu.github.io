吧罗创建孔庙学堂缘起


按：此文原载新加坡一九〇〇年五月八日《天南新报》。

今中国之大患二，曰不开通，不联合。曷能使之联合？曰莫如尊教。孔子者，吾中国教主也。人人知为孔子教中人，则人人知行孔子之道，而人心一矣。曷能使之开通？曰莫如兴学。人人知孔教之行，在于广求有用之学，于是广设学堂则风气开，而人才出矣。

逢甲以保商事来南洋，已屡以此义为吾闽粤乡人劝，其豪杰之士闻之，莫不兴起。道吧罗以此义衍说。吧罗者，大吡叻总埠也，知此义者尤多，乃兴议建孔庙以尊教，议建学堂以兴学。惟是宫室土木之费、师生讲习之资，非合众力不为功。然则吾尤望有大力者，相与成此举也。以有用之财为有益之用，是谓“能用财”。能用财者乃真豪杰士也。以固国本，以一人心，以开风俗，以培人才，一举而众善备。有自命豪杰者乎？吾将此举觇之也。逢甲归矣，而心则犹留南洋。他日有奋起海上为中国伟人、为世界传人者，必曰此其人固自任孔教而为学堂中人者也，则此心乃为大慰矣！

四品衔钦点主事工部虞衡司行走加五级台湾丘逢甲谨序






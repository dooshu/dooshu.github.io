周弼　南楼怀古五首

昔人有意久经营，极望寒芜远更平。

三国旆旌群鹊散，六朝楼阁一鸠鸣。

雪消晴嶂沉孤垒，风打寒潮入废城。

多少怨魂销不尽，草根烧断又还生。

周弼

周弼　南楼怀古五首

事久销沉只等闲，好将深意递相参。

舳舻宵遁谁思付，裙屐春游自笑谈。

西日瘴回迷汉沔，北风被逆上江潭。

隔城方唱招魂引，一拍殷勤至再三。

周弼

周弼　南楼怀古五首

茫茫迂曲度平川，何处孤村近水边。

烟护刘琮残壁垒，雨沉黄祖旧楼船。

寒沙细拥菰芦地，破陇斜耕苜蓿田。

见说去年秋潦后，更无茅屋起炊烟。

周弼

周弼　南楼怀古五首

幸际清时息五兵，舌顽无处说纵横。

蚁封一梦难分别，蜗角千年强斗争。

丹壁邮亭新蜀道，白楼烽戍古邾城。

自知夜半徒兴舞，移远寒鸡不使鸣。

周弼

周弼　南楼怀古五首

夕阳光退杳难凭，欲问江鸥史怨憎。

各意举帆烧北岸，伤心流榤锁西陵。

雪消蜀货千樯下，风顺吴盐万斛增。

且趁一樽相暖热，自非乘醉莫来登。

周弼


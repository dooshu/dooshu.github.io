孝宗


孝宗皇帝，讳眘，太祖七世孙，秀王子偁之子。高宗无子，立为皇太子。在位二十七年。





高宗逊位皇太子，自称太上皇。谓群臣曰：“付托得人，吾无憾矣。”

皇太子初封建王，至是帝传位太子，自称太上皇帝，退居德寿宫。帝对百官说：“天下大事，君位重任，不可授非其人。今得其人，我可无恨矣。”





召张浚入朝，以为江、淮宣抚使，封魏国公。浚入见，帝改容曰：“朝廷所恃惟公。”浚从容言：“人主之学，以一心为本。一心合天，何事不济！所谓天者，天下之公理而已。”又劝帝坚意以图恢复。帝嘉纳之。

帝召张浚入朝，以建康判擢为江、淮宣抚使，封魏国公。浚入觐，帝喜形于面，说：“朝廷事体艰难重大，担当肩任，甚难其人。今日惟恃公在朝耳。”于是浚从容讲说：“陛下在今日，所急者惟学耳。但帝王之学与士庶不同，要以一心为本，心又以法天为本。法天则自强不息，大公无我，而动与天合，事事当理。若舟楫然，巨川亦济；若调羹然，五味亦济。自然无有抵牾，无有偏倚，方为合天。何谓合天？天者，如‘无偏无党，王道荡荡；无党无偏，王道平平；无反无侧，王道正直’，是公理也。”又劝帝说：“陛下新嗣服之时，立志不可不坚。立志一坚，则思忠邪之当辨；志一坚，则思祖业之当守；志一坚，则思耻辱之当雪。况中原几为金人蹂躏矣，称臣几为祖宗玷辱矣。恢而复之，是在陛下。勿便己私，勿图苟安，听忠臣义士之良谟而意诚坚，何虑金人为！”帝于是嘉纳之。





诏复岳飞官，以礼改葬，官其孙六人。

孝宗新立，夙知秦桧和议之失，岳飞恢复中原之忠，为桧矫诏诬坐，致之于死，己为惜之。然死于枉法，桧亦不容其善葬。至是，帝念其战功忠诚，乃以成礼改葬之；其子云枉法弃市，云子有六人，具命之官秩，以荣其父子尽忠。





以张浚为枢密使，都督江、淮军马，开府建康。浚子栻为机宜文字，其所综画，幕府诸人不及也。

张浚初为江、淮宣抚使，此又进枢密使，都督江、淮，开府建康。浚子栻前赴行在见上，即进言：“陛下上念宗社之仇耻，下悯中原之涂炭，惕然于中而思以振之，则今日之功可以立成。”帝大异其言，以为机宜文字，掌职文书。其所裁定草创，俱核事理，即夙谙幕府中事者，俱让其能事云。





以辛次膺同知枢密院事。初，次膺力谏和让，为秦桧所怒，流落者二十年。帝召为中丞。帝呼其官而不名。渡江以后，直言之臣，次膺为首。

辛次膺初不主和议，秦桧久已罢其官。至此帝即位，心切报仇，故特起次膺是职，时帝召为中丞。帝但呼官衔而不呼其名，尊之也。自高宗渡江以至于今，无直言者，惟次膺一人。





张浚使邵宏渊、李显忠帅师伐金。显忠复灵璧及宿州。捷闻，帝手书劳浚曰：“近日边报，中外鼓舞，十年来无此克捷。”邵宏渊谓显忠曰：“招抚，真关西将军。”

邵宏渊、李显忠是二名将。张浚命统兵伐金，复灵璧、宿州二县。奏捷，帝说建炎以来，十四处战功，皆因其来而与战，今往而征之，故说十年以来，从未有此美举也。显忠，关西人。





帝以符离之败，乃议讲和，遗卢仲贤使金军。金人书定四事：一、欲通书称叔侄，二、欲得唐、邓、海、泗四州，三、欲岁币银绢之数如旧，四、欲归彼叛臣及归正人。帝大悔。

帝以李显忠、邵宏渊师败于符离地方，乃听汤思退议，如金讲和议。遣卢仲贤使金军以议。金人写定四件事：一要书札往来称叔侄，二金画唐、邓、海、泗四州，三要每年币银绢之数照旧，四要送还他的叛臣及正人。金人先写定这四件以要宋，帝悔之。





诏侍从、台谏集议和金得失。召张浚还。浚曰：“今之和议，失中原将士、四海仰慕之心。夫立大事，以人心为本。人心既失，他日复谁为陛下用命哉！”帝乃令胡昉谕金以四州不可割。金以失信执之。帝曰：“和议不成，天也。自此事当归一矣。”

帝诏群臣议与金人讲和是否。召浚还。时浚还扬州，上疏劾李显忠纳印待罪，帝慰之。至是召还议和金得失。浚曰：“今之和议，大失人心。立天下大事，以人心为本。抚即后，虐即仇，人心至愚而神者也。倘人心一失，就如土之崩，如瓦之解，一有不虞，便散而之四方，谁与皇家出死力以相卫哉！”帝于是命胡昉往金谕之，说通书称叔侄可也，岁币银绢之数可也，归彼叛臣及正人可也；欲割唐、邓、海、泗四州，则祖宗世传之土宇，岂容分裂与人。胡昉一露其意，金遂以宋朝语言不实。当先秦桧遣使来讲定和好，道中国决无反复。今人吝四州之割，汝来何干。拘留不容返国。帝闻报，曰：“前者秦桧力主讲和，今讲和已定，又欺凌如此。和好不成，真天意有在，祖宗之有灵也。今后中国一以恢复为事矣。”





魏杞至金，金人以国书称大宋，胁杞去“大”字。杞拒之，卒正敌国礼而还。

先是，秦桧奉表称臣于金。今宗正少卿魏杞易表为国书，改臣字而称侄，以宋字上加“大”字。金人逼杞止称宋，不许称大宋。杞不从，终以大宋为敌国之礼而归。





帝以射弩断弦伤目。陈俊卿言于帝曰：“陛下未能忘骑射者，盖志图恢复耳。诚使任智谋之士以为腹心，仗武猛之将以为爪牙，明赏罚以鼓士气，恢信义以怀归附，则英声义烈，不出樽俎之间，而敌人固已逡巡震慑于千万里之远，尚何待区区驰射于百步之外哉！”

帝日思二帝被虏，中原失土，以复仇雪耻为急，从事弓马，不意为弓弩弦绝伤目。陈俊卿奏曰：“武备中有弓弩以御寇也，亦凶器也。陛下宵旰于万几，勤思乎民祚，诚寝食不遑者。然而未能忘情于骑射者，盖念祖宗以积德累仁，奄有疆土，而金人以背逆不仁，残我土宇，盖志图恢复耳。若果能委任智术谋议之士，以为运筹帏幄而腹心待之，全仗武毅勇猛之将，以爪牙寄之，赏有功，罚有罪，诚明白不爽，则士气奋；敦其信，明其义，崇厚不薄，则众云集。如是则英发之声，高义之烈，即在樽俎间雍容礼法之场，而金人固已退缩畏惧于千里之外矣。何必于身亲武夫之事，仅仅驰马射箭于咫尺百步之近已哉！”





起复刘珙，同知枢密院事。珙辞不拜，其上札子略云：“陛下卑宫室，菲饮食，未明求衣，日旰而食，惟恢复是图。然而旷日持久，绩用未著者，有恢复之形，而未尽恢复之实故也。荆、襄兵单财乏，要当责两路帅臣，练兵以壮军声，令荆南守臣措置以广边用。此荆、襄今日之急务也。然荆、襄，四支也；朝廷，腹心元气也。元气强，则四支壮。故以修己为本，求贤为先，恤民为重，而后用将养兵。此本末先后之序，政事之大亦无过四者。愿陛下强固根本，增修德政。此恢复之上策也。人事若尽，以兴六月之师，犁庭扫穴，在反掌间耳。”时六诏起之，而刘珙亦六疏辞之。帝纳其言为寝前诏。

初，刘珙同知枢密院事，罢为端明殿学士。至是复起同知枢密院事，为荆、襄宣抚使。珙不受职，不拜。所上札子大略有云者：“俭德勤政，总为恢复中原计也。偏荆、襄二府，中原枢要所在，譬之人之手足一般。至于朝廷，人之腹心元气一般。元气强足，则四支荣壮。所以人君修己之本根，求贤为先务，恤民为重事，然后用良将、养精兵。缓急轻重之序，无出于此，而国家政事之极大，亦无有过于此四者。愿陛下坚固其根本，增修其德政，方是恢复中原之第一策也。然此皆是人事，若人事不尽，则志卑身辱，不可言矣。倘人事能尽，犹之兴六月之师，犁庭扫穴，如反手之易耳。”刘珙方罢职，以和议不成，帝六降诏起之，珙亦六疏辞之。帝虽纳札子所上之言，而前六诏遂寝。





六年，诏求直言。知建康军朱熹上疏言：“天下之大务，莫大于恤民。恤民之本，又在人君正心术以立纪纲。”大要以民贫赋重，宜计军实、去浮冗为言，反复切至。

孝宗是时，近习盗权，而民贫赋重，不堪其忧。文公一疏，惓惓于恤民，计军实，去浮冗，治屯田，其要也。而恤民之本，又在于正心术以立纪纲。非苦口良药，而中孝宗之膏肓乎？





帝读之大怒，熹以疾辞。诏以提举江西常平茶盐。

左司员外郎兼侍讲张栻罢。栻在朝仅一年，召对至六七。所言皆修身务学，畏天恤民，抑侥幸，屏谗谀，故宰执、近习皆惮之。罢知袁州，改右殿修撰。病且死，犹手疏劝帝亲君子，远小人，信任防一己之偏，好恶公天下之理。天下传诵之。栻尝言：“学莫先于义利之辨。义者，本心之当为，非有为而为之也。有为而为，则皆人欲，非天理矣。”学者称为南轩先生。

张栻，张浚子，号南轩。罢左司员外郎兼侍讲，缘宰相虞允文阴主张说故也。时张说签书枢密院事。栻立朝止一年，召对六七次，帝遇之重矣。凡对所言，皆修身等正事，近习小人皆畏忌之，故落职袁州。及改右殿修撰，至病，临终手疏皆忠君爱国之诚。死而不忘，诚不负所学矣！





著作郎吕祖谦，学以关洛为宗，少辩急，一日诵孔子“躬自厚而薄责于人”，忽觉平时忿懥，涣然冰释。朱熹言：“伯恭方能变化气质，既卧病，而任重道远之志不衰。居家之政，皆可为后世法。”学者称为东莱先生。

关洛，即周敦颐、邵雍诸先儒，为理学之正宗。吕祖谦，字伯恭，其祖即好问。祖谦心平气和，不立崖异，言论不事辨给，一读“躬自厚”句，骤然把是己非人念头镕化。朱文公尝说：“吕伯恭之气质，皆从涵养得定，一应浮薄都消释如冰镕。即卧病时，而任重则以仁为己任，道远则力仁，死而后已。至于居家，自有法度，不异居官，可永为天下后世法。”





以黄治为御史中丞。治质重，有大臣体。尝言：“居家不欺亲，仕不欺君，仰不欺天，俯不欺人，幽不欺鬼神。”

黄治敦重严整，有大臣立朝之丰度。尝自说：居家尽孝于亲，无涯之报，罔极之恩，何容有欺？出仕尽忠于君，竭股肱之力，效靖献之忱，何容有欺？至于自修，则仰不愧于天，俯不怍于人，幽不欺鬼神，如尸居而龙见，渊默有雷声。为五不欺。






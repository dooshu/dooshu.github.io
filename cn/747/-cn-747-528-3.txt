○莽墟赋

大历迷者至莽然之墟也，前山极高，犹在其下。聚首峨峨，去天无多。中有灵草，洞泉浇沙。倒壁挂松，灵莳接波。乳窦滴沥，芝房骈罗。野火不钻，枯木戛摩。阴岑胶加，流响灭华。阳冈豁寥，上景澄霞。何意万里之荒谷兮，有此数百家。此家何代，图记不载。为当去殷，为当避秦。商山老人，不为汉臣。岂知人情之险鄙，征税之愁辛。迷叟归到家，持辞不可陈。儿征防丁，女事东沤。神龙吟兮凤舞。莽墟之所，超逍遥以容与。


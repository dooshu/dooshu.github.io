○柳州上本府状

右，奉牒准律文处分者，已帖县准牒待秋分后举处分讫。伏以中丞慈惠化人，孝悌成俗，属吏所见，皆许申明。至公之下，敢竭愚虑。窃以莫诚赴急而动，事出一时，解难为心，岂思他物。救兄有急难之戚，中臂非必死之疮，不幸致殂，揣非本意。案文固当恭守，抚事亦可哀矜。断手方迫于深衷，周身不遑于远虑。律宜无赦，使司明至当之心；情或未安，守吏切惟轻之愿。况俟期尚远，禀命不遥。伏乞俯赐兴哀，特从屈法，幸全微命，以慰远黎。则必阖境荷慈育之恩，岂惟一夫受生成之赐。傥以律文难变，使牒已行，则伏望此状便令废格。轻赐（一作肆）尘黩，惶战交深。谨录状上，奉听处分。


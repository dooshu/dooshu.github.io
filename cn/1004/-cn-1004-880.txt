张耒　十月二十二日晚作三首

黯黯东牖闇，寂寂吾庐闲。

粗粝饱妇子，苜蓿无余盘。

雁急天欲雨，鸡栖日已寒。

老人袖手坐，一杯聊自宽。

张耒

张耒　十月二十二日晚作三首

天寒聊饮酒，再酌已停觞。

岂不欲酣畅，要使夜腹康。

意得乐有余，偶然不必长。

寄身造化中，勿使天和伤。

张耒

张耒　十月二十二日晚作三首

蓬万无奥处，北风利戈鋋。

空炉有微火，且复与周旋。

酒隐柴桑叟，醉吟渭上贤。

二士忽已远，遗风载陈编。

张耒


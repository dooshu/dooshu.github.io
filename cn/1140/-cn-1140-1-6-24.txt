奉政大夫晋府左长史张公墓志铭

山隂张君荀仲与余叔父善因从其游徵其家世向往其尊大夫长史公长史公殁吊其家用是知公益详閲十有七年荀仲来请铭予拜受教曰固所愿执事也公讳鎡字孔时在宋忠定公咏家濮阳其四世孙伯义以御史言事谪尉山隂遂家焉明成化间高祖以弘曾祖景琦并官于朝坐抗直左迁祖官至都察院右副都御史巡抚江西讳元冲考官江西右布政使讳一坤後先称理学巡抚公尤显尝受业王文成学者称浮峰先生自明以来凡四世贵显皆名进士公胚胎仁义不绳自直闻浮峰公诵说文成心慕之年十五补诸生再中副榜终不利用恩贡受晋王府左长史王故贤者公日进其所学论政治得失古今人臧否六籍同异呕心奋舌澄源塞流懃恳毕至王世子以下奉之有加礼流及国人贤士大夫争来学尝与门人郊游赋诗慕者至绘图传其事王薨乃归道作我思王十章读者出涕是时刘公宗周陶公奭龄讲学阳明书院公与之左右片言必录所着就正编刘公亟称之其未为长史时连居父母忧号恸得呕血疾至是迁葬浮峰公墓去舍里许日三四往如是匝月遂疾作崇祯癸未四月二十日卒年八十有二公尝言道之不明坏於文人役志主司工揣摩苟得当为幸贤者茅靡背道毁方至不可救止故矫自树立大奋于学而及其与人油然善也门人私諡曰正学先生配章氏潮州推官崑冈公女封宜人尝侍其姑胡夫人病?不解衣两月中外多其贤年七十先长史公卒合葬秦望山之麓有子二人长灏邑庠生次淑太学生女二人孙五人曾孙七人以儒世其家淑字荀仲工文词所与游多贤豪用能阐其先人之行者也铭曰维张四世贤且昌顔堂闵构泽未央有懿正学特珪璋稽山琢石垂无疆


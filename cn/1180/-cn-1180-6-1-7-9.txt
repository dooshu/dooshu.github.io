请给勘合疏


兹者，臣仰荷圣慈，俯容给假归葬。违远有期，不胜瞻恋。念臣谬膺重托，顶戴鸿恩，虽身远阙庭，而国家之事，有不能一刻暂忘于心者。辞朝之后，或于四方事情，有所闻见；或于朝廷政务，有所献替，即欲不时奏闻。但途路窵远，未能即达。伏乞敕下兵部，给与勘合数道，以便差人赍奏。臣不胜惓惓愿忠之至。

（奉圣旨：准给与。兵部知道。）






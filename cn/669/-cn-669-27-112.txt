112　應天從人之語來由


梁武帝曰「應天從人」，致堂讀史管見十二謂：「易之革曰『順天應人』，未聞『應天』也。爲是言者，不知天之爲天矣。」愚按：梁武之父名順之，故不云「順天」，避諱也。後人「應天」之語，蓋襲其誤。【原注】蕭道成之篡奪，順之爲爪距，豈知祚移其子乎？

【何云】宋以歸德爲應天府，而明初襲之，其後又改北平爲順天，則兩京之名雷同矣。以經義取士而經亡，安得讀書人而用之？

【元圻案】南史文學傳：「顔協，字子和，父見遠。齊和帝鎮荆州，以爲録事參軍；及即位，兼御史中丞。梁武帝受禪，見遠不食數日而卒。帝聞之曰：『我自應天從人，何預天下士大夫？而顔見遠乃至於此。』」〇易大有彖傳：「應乎天而時行。」班彪王命論、班固東都賦、漢書敘傳俱有「應天從人」之語。後漢黄瓊疏亦曰：「昔高皇帝應天順民。」又東都賦注引禮緯含文嘉曰：「湯、武順人心，應於天。」則又在班氏父子之前。惟李善注引革彖傳亦作「應乎天而順乎人」，實誤耳。〇梁書武帝紀：「高祖武皇帝，諱衍，字叔達，皇考諱順之，齊高帝族弟也。參預佐命，封臨湘縣侯。」






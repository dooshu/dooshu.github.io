【答陈知明书〈皇二年〉】

修再拜启。人至，辱书，有秦燕玉马之说，何其谦之甚邪！某昨在广陵，一相见于众人中，未有相知之意，及食，将撤案，方接足下以言，而始知其非众人也。然尚不暇少留，以尽修之所欲得者，后常以为恨也。去年辱书于颍，又客之来自滁者皆能道足下之事，于是判然以为士之相知，或相望于千里，或相追于异世，知其道而已，不必接其迹也，则广陵之不留，无足以为恨。此前书所道，勤勤备矣。

某于足下，不必见其文章之自述，然后以为知也明矣。盖尝辱示诗及书，读而爱之不已，以谓闳博高深，必有放纵奔驰而可喜者，虽得之多，宜不厌也。因复辄有求于足下者，譬之垂涎已啖一脔之味，而思快意于五鼎之间也，何足怪哉！幸足下无惜。


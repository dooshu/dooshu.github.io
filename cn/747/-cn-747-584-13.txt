○说车赠杨诲之

杨诲之将行，柳子起而送之门，有车过焉，指焉而告之曰：“若知是之所以任重而行于世乎？材良而器攻，圆其外而方其中然也。材而不良，则速坏。工之为功也，不攻则速败。中不方则不能以载，外不圆则窒拒而滞。方之所谓者箱也，圆之所谓者轮也。匪箱不居，匪轮不涂。吾子其务法焉者乎！”曰：“然。”

曰：“是一车之说也，非众车之说也，吾将告子乎众车之说。泽而杼，山而侔，上而轾，下而轩且曳。祥而旷左，革而长毂以戟，巢焉而以望，安以爱老，辎以蔽内，垂绥而以畋，载十二旒，而以庙以庙，以陈于庭，其类众也。然而其要，存乎材良而器攻，圆其外而方其中也。是故任而安之者箱，达而行之者轮，恒中者轴，扌局而固老蚤，长而挠，进不罪乎马，退不罪乎人者辕，却暑与雨者盖，敬而可伏者轼，服而制者马若牛，然后众车之用具。

今杨氏，仁义之林也，其产材良。诲之学古道，为古辞，冲然而有光，其为工也攻。果能恢其置若箱，周而通之若轮，守大中以动乎外而不变乎内若轴，摄之以刚健若蚤，引焉而且御乎物若辕，高以远乎污若盖，下以成乎礼轼，险而安，易而利，动而法，则庶乎车之全也。《诗》之言曰：“驷牡，六辔如琴。”孔氏语曰：“左为六官，右为执法。此其以达于大政也。凡人之质不良，莫能方且恒。质良矣，用不周，莫能以圆遂。孔子于乡党，恂恂如也，遇阳货必曰诺，而其在夹谷也，视叱齐侯类蓄狗，不震乎其内。后之学孔子者，不志于是，则吾无望焉耳矣。”

诲之，吾戚也，长而益良，方其中矣。吾固欲其任重而行于世，惧圆其外者未至，放说车以赠。


同宋荔裳集严灏亭皋园

阻隔岁将晏，齿发交颓侵。
见君复衔恤，陨涕沾重襟。
踟蹰展嬿婉，别墅延登临。
回溪贯湖水，近圃缅丘林。
参差梧竹秀，凌乱荷苇深。
微雨缓良宴，故欢感夙心。
畴昔在京洛，七子相追寻。
惓惓古人义，忼慨扬清音。
浮云倏飘散，天路殊飞沈。
英华易凋落，烦忧故难任。
相顾各叹息，嘉会方在今。
各勉岁寒意，无事徒悲吟。



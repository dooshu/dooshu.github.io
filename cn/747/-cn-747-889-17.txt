○蜀答聘书

大蜀皇帝谨致书於大梁皇帝阁下：窃念早岁与皇帝共逢昌运，同事前朝。俱荣倚注之恩，并受安危之寄。岂期王室如毁，大事莫追。横流泛滥於八方，衰衅凌夷於九庙。此际与皇帝同分茅土，共统邦家。扶危者力既不宣，握兵者计无所出。某忝列同盟之分，幸居平蜀之功。所宜治兵甲以固封疆，聚征赋以修进贡。望星使而经年不至，指云乡而就日无期。

远闻皇帝应天顺人，开基立极。拯生灵於涂炭，示恩信於豚鱼。东南之王气咸归，河洛之殊祥毕至。四门尽辟，百度惟贞。竟无意於兴邦，止施仁而济物。以此内量分限，不在经纶。七十州自可指挥，八千里半因开拓。遂至万民叶议，八国来朝。爰徵史册之文，亦有变通之说。且东汉乱离之後，三国齐兴。西周微弱之时，六雄竞起。俱非恃强逼禅，皆以行道济时。雍容於揖让之前，轻重於英雄之内。况西蜀开山立国，烧栈为谋。称雄虽处於一隅，避狄曾安於二帝。鼎峙之规模尚在，山呼之气象犹存。永言梁蜀之欢，合认弟兄之国。今蒙皇帝远寻旧好，专降嘉音。坦无间谍之嫌，再叙始终之约。款虑则春冰共泮，开通则东海可归。光荣遽被於子孙，畅遂咸於草野。今则尽焦劳而励己，用勤俭以师贤。常瞻偃草之风，以继用天之道。又蒙厚加赐贶，别降珍奇。十骥联镳，六龙并驾。称德曾参於万乘，呈才皆过於千金。载观恋主之心，益励怀恩之志。宝带辍异方之贡，名香加远国之珍。奇锋利过於雪霜，雅器价齐於金玉。入用多惭於未识，捧持方喜於初观。望思而一日三秋，仰德而跬步千里。自此荣遵天路，继遣星槎。缄章不候於飞鸢，裂帛岂劳於系雁。忻荣慰嘉，并集此时。敬以专使卢卿等回，备陈所志。幸望开览。谨曰。








83　淵明讀史述夷齊箕子　延之誄淵明曰有晉徵士　南史爲淵明立傳之是非


陶淵明讀史述夷、齊云：「天人革命，絶景窮居。」述箕子云：「矧伊代謝，觸物皆非。」先儒謂「食薇飲水」之言，「銜木填海」之喻，案：淵明擬古詩云：「饑食首陽薇，渴飲易水流。」讀山海經云：「精衞銜微木，將以填滄海。」至深痛切，讀者不之察爾。顔延年誄淵明曰「有晉徵士」，誄見文選。案李善注：何法盛晉中興書曰：「延之爲始安郡，道經尋陽，常飲淵明舍，自晨達昏。及淵明卒，延之爲誄，極其思致。」與通鑑綱目所書同一意。案：朱子綱目於宋元嘉四年十一月書「晉徵士陶潛卒」。南史立傳，非也。

【何云】卒於宋代，南史何嫌立傳？管幼安不以魏志有傳貶其高。

【元圻案】真西山跋黄瀛甫擬陶詩曰：「淵明眷眷王室，蓋有乃祖長沙公之心，獨以力不得爲，故肥遯以自絶。食薇飲水之言，銜木填海之喻，至深痛切，顧讀者弗之察爾。」

【錢氏大昕曰】淵明卒於宋時，晉中興書必未立傳，宋書入之隱逸，著其不仕之節，深得微顯闡幽之意。若依後儒議論，則前史既未有傳，新史又不可傳，必終於湮没無稱，豈通論乎？

【又曰】淵明立傳，昉於沈休文宋書，南史特因其舊耳。






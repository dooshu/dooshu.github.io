李若水　秋怀

满眼羇愁不可裁，西风楼阁独持杯。

一檠短梦寻家去，万瓦新霜逐雁来。

富贵未涯身半老，云山何处首空回。

呼儿涤砚酬佳句，试我胸中隐隐雷。

李若水

李若水　秋怀

西风响窗扉，炎火烦一扫。

天清露华滋，妍碧谢庭草。

旅怀良独难。缺月窥檐间。

呼儿漉新酒，强俗朱衰颜。

李若水

李若水　秋怀

鸥鸟恋江湖，麋鹿恋林薮。

十年异乡客，临风一搔首。

田园幸好在，三径荒稂莠。

何当惬归兴，短鉯还入手。

李若水

李若水　秋怀

破扇委高壁，病骨苏微凉。

罗阶竹千挺，秀质颀而长。

呼奴约疏箔，窗几延翠光。

欠伸睡稍足，夕影上东墙。

李若水

李若水　秋怀

疏筠易秋威，冉冉受风雨。

芙蕖抱枯香，頳颜羞不遇。

草木自衰荣，岁月谁寒暑。

老人岸乌纱，清坐阅今古。

李若水

李若水　秋怀

风高天宇寒，朝来几鸿过。

长铗诉新怀，短檠续旧课。

霜梧触阶棱，铿然警痴坐。

吾发半已白，功名况么麽。

李若水

李若水　秋怀

风细云动鳞，雨余山弄姿。

渊明短篱下，渐觉秋芳萎。

岁华任自老，酒杯亦须持。

种种愧古人，此段差可期。

李若水

李若水　秋怀

楚客赋秋风，表表千载师。

衙官生恶谤，此语将谁欺。

我欲践逸轨，每苦抽思迟。

譬彼款段足，焉能驰险巇。

李若水

李若水　秋怀

今古等朝暮，宇宙同咫尺。

安得坐忘人，相从游八极。

神仙六鳌背，富贵一蝉翼。

君其傥悟此，在在获所适。

李若水


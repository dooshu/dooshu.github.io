○赛越王神文

年月日，赛於越王之神。惟神辉焯殊姿，抑扬奇表。秦鱼既烂，则聊帝南荒；汉鹿有归，则称臣北阙。览英雄之载籍，信王霸之朋游。言念遗祠，犹存属邑。尚兴甘雨，以救公田。敢陈沼涧之毛，用报京坻之积。神其启兹土，长庇吾人。福佑柔良，驱除疫疠。今来古往，常教威著越城；万岁千秋，勿使魂归真定。神乎不昧，来鉴斯言。


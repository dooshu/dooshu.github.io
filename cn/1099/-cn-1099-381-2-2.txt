○順天府重修候氣室記 【 候氣室】

國家建日官以授時作事。占步推測之法甚密。至郡國縣道則置疇人斗食。名能習知陰陽者。顧其占候不領于日官。而順天治　都輦。制特詳慎。每盛德迎春于東郊。先五日欽天監奏遣其屬二人。往候氣。其布琯寔灰重室。略如舊法。隨方占之以氣發歛。知歲稔惡。所司奉行以為常。然其掌故莫得而詳也。府故有候氣密室。在東北陬。歲久頹圯。乃就空廒中行事。一切取文具。無有言修葺者。京兆新城王公、會稽朱公、至則相與言曰、夫占氣測時、受　命而始毖事、至重典也、而簡陋如是、甚不稱、其若京兆何、則移書大司空、言更作室便、奏　上報可、乃以公廩之羨、貿材飭工、作之故趾、為室若干楹、其費為金若干兩、訖工若干日。既成則二公儼然造余、願有述也。葢古者候氣以起鍾律。宣五行八正之令。諸史律書其至精者未嘗載也其法稍軼不傳。即心達體知。靡所承授。然火指在測知遲疾猛弱之氣。以驗災祥。察治忽。令上下側身修德。施救政而巳。漢志天子以冬夏至先後五日。令八能之士。各言候狀。效則和。否則占。其重如此。後世精智巧思之士。或各以意合法。而氣應先後往往不類。葢隋牛弘言灰飛全出為猛氣。不能出為衰氣。其應為暴君縱臣。然文帝駁之以為非事應也夫務求法而不師意。即羲和馮相而在。無所用之矣洪範有之。王省惟歲。卿士惟月。師尹惟日。今　天子冲聖宵旰求理。足以迎淑導和。消弭不然之患。設氣一不應而畿輔方千里。或旱澇螟螣札瘥為災。則卿士師尹。安所逃責。是得無省驗乎。昔稱京兆以春時和行界中、存孤老、理冤獄、勸民農桑、問所疾苦、退貪殘之吏、是數者、所以鬯宣德意順承天心。化災沴為休祥之本也。夫使閭閻不呻。嘉肺無枉。銅墨靡所為蠹。陰陽調。風雨時。則和氣應應而占候。皆合不爽。則是室之作。豈文具哉。


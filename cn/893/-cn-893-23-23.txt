对酒





劝君莫拒杯，春风笑人来。桃李如旧识，倾花向我开。流莺啼碧树，明月窥金罍。昨日朱颜子，今日白发催。棘生石虎殿，[一]鹿走姑苏台。[二]自古帝王宅，城阙闭黄埃。[三]君若不饮酒，昔人安在哉![四]

[一]《十六国春秋》：石虎飨群臣于太武前殿，佛图澄殿上褰衣而行，吟曰：“殿乎，殿乎!棘子成林，将坏人衣。”虎令发石下而视之，有棘子生焉。



[二]《汉书·伍被传》：子胥谏吴王，吴王不用，乃曰：“臣今见麋鹿游姑苏之台也。”



[三]鲍照《芜城赋》：“直视千里外，唯见起黄埃。”李善注：“埃，尘也。”



[四]又鲍照诗：“壮士皆死尽，余人安在哉!”






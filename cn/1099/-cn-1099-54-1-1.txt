○西北備邊事宜狀 【 閣試　全陝邊備】

右臣伏以比歲逆虜癿加思蘭等、嘯聚部黨、并合群類、據我河曲、擾我延綏寧夏、深入我韋秦固原諸處、近又覘我大同、逼我萬全、　朝廷命將出師、　天威所至、雉伏鼠竄、無有遺者、然其虜掠丁口、驅逐生畜、所喪巳多、况惡草難去而易生、奇疾難攻而易動、今草枯河凍。風高馬徤賊北無所獲計當復西西必復度河曲。縱今不度。明年必來。歲復一歲為患滋甚、所宜深防曲慮以消未然之釁。為永久之圖也。議者恒以為夷狄刼敓。固其本情。邊方警報。亦是常事。故以計未然者為喜事。圖永久者為迂談。沿襲因仍。莫知厎極。葢三邊去京師凡數千里。國家承平富庶。巳越百年。居中夏之豊。而論遠疆之僻。處寇裳之樂。而謀兵革之難者。無恠乎其然也。敘前事簡潔明了臣竊觀秦并天下。而長城新築。近在洮延。宋之盛時。不收幽朔而靈夏之域。旋亦棄去。漢唐疆宇雖廣。而和親歲幣所費不訾。葢匈奴盛衰不常。多至數十萬。少者亦不減其半。必有兇主黠酋而君長之。逮至于元。遂僣一統、為天所厭。極盛而衰。自我　太宗親御六師。虜益北遁。踰時累月。振旅而還。迄今虜眾離亂、交讐互噬、其數不滿數萬、不能當我一鎮、自有匈奴以來。未有裒于今日者也。夫以全盛之力。馭極裒之虜。雖草薙禽獮。亦不為難、惟　陛下本懷。以武功妨文德。有所不暇。以中國困小夷。有所不屑。以華民狥醜類。有所不忍。而職兵事者。乃或不加之意。使其窺覘紏結。為國大患。至于民罷兵弊而不解者。此臣所以夙夜而不能忘也。臣聞之書曰制治于未亂、保邦于未危、兵法曰毋恃其不來、恃吾有以待也。毋恃其不攻、恃吾之不可攻國有所恃而盛、民有所恃而安、士有所恃而力、故餽餉屯種。豫其富也。弓甲鞍馬。豫其利也。城郭溝塹。豫其固也。作止圍授。豫其習也。斥堠間諜。豫其明也。號令賞罰。豫其行也。故曰以治待亂。以靜待譁者。治其心也以近待遠。以飽待飢。以逸待勞者。治其力也。今國家經理區畫、可謂甚精。體統節目。可謂甚備。然轉輸之地。方數千里而士屢告飢。廄寺繁列。而馬無留良。武庫充牣、而用輒失措。城堡棊布。墩堠相望。賊至而不知其期。賊去而莫窮其處。是豈法之過哉。奉法者之弊也。天下之弊。起於因循。成於蒙蔽。今堡伍所聞者。方鎮莫得而什一也。方鎮所聞者。部曹莫得而什一也。如是則安。不如是則危。蒙蔽之利開陳之害于今愈甚如是則榮。不如是則辱。如是則留。不如是則去。夫人之情。豈不知所擇哉。故臣嘗夙夜反覆以求當今之弊或者其專在乎此也古之論將者曰委任。曰賞罰。故屯軍細柳。御轡不馳。授劍江南。副將失色其委任之專如此愛能遁陣。誅及裨官。曹彬成功。尚惜使相。其賞罰之審如此。今綰章而拜。秉金?戊而行。委任可謂不輕。然責其得失。則曰我不得專也。捷獲有擢。失機有律。賞罰可謂不闕。然考其勸懲。則曰意不在令也。夫國之安危。民之休戚皆繫之將。而其言如此。復何望哉。臣願　陛下嚴簡擢之法。省參督之制。覈功賞之實。奮威刑之斷。舉一將則眾議必同。任一人則群臣莫奪。賞一功則疏遠不棄。罰一罪則貴近不疑。如是則人革其心官奉其職。由是而糧芻可充。器馬可利。城塹可固。練習可閑。斥諜可明。號令可信。區區小虜。惡足為西北患哉。故臣嘗夙夜反覆、以求當今之宜、或者其無出乎此也。敢摭其大端為　陛下獻、至于形勢名數之細、亦　條具一二于後、興利除慝、則有司存、惟在　陛下斷而行之耳、

一今西北邊疆。大同萬全。皆據山阻塞。易為守禦。惟陝西自撤東勝以來。河曲內地。棄為虜巢。深山大沙。險反在彼。或乘凍度河。或經歲不出。葢自孤山至花馬池千五百餘里。自花馬池至高橋亦不减五百里。退無所據。進不可入。分兵而備。則無所不寡。載糧而運。則有所不給。遂使寧夏外險。反南備河以漢唐之全壤守宋朝之近地此自失其險故也、然虜始入寇。不過近邊。比歲得我逋降。覘我無備。頗敢深入。葢千數百里而餘。更數十年。雖在延綏。恐不易保。往時屢有建議。欲復守東勝。因河為固。東接大同。西接寧夏。以為聲援者。事不果行。或以為虜眾在內。未易深圖。或以為中界沙地。餽運難繼。或以為剏立城堡。民力不堪。葢分地出鎮。止限本區。邊事之無遠慮其患亦在乎此受命出征。不踰年歲。誰肯任此事者。臣謹按張仁愿城受降。乘默啜之虗范仲淹。城大順籍遊兵之力。大順固不必論。受降遠在河外尚不聞缺食之困必有其說今宜專委大將一人。統領邊事。訓厲士卒。使賊勢挫衄。乘間而入。何患無時。節財省用。假五年之積。何患無費。移近就遠言之甚易行之甚難去內邊之給。并力外供。俟成屯田。漸省其半。何患無食。七年之病、三年之艾、苟為不畜、終身不得、一勞永逸、以為長久計、惟此為宜、若當今攻守之宜、則如別議、

一屯田之制。古今所重。論守備者必先焉。今沿邊諸衛所良田美地。多歸長官。壯夫餘丁。半為服役不能不仰給于餽輓。山西河南諸道並進。自綏德至榆林。屯兵之地。幾二百里。及諸堡分給。又倍蓗之。山谷陿隘車轂不通。驢所負芻米。多至狼籍石米之費。或踰一兩。束芻之費。或至三錢。民勞兵困而財不足。遠不能致者。則輕齎銀課。而重其入價歐陽永叔論西事欲通水陸物力不專困秦人亦此意也大抵士所食者皆陝西之米馬所食者皆陝西之芻銀價既賤芻米益高。為之長者。又加侵竊。卒所當得。不及其半。此其為弊。又有不可勝言者。豈經久之利哉。臣謹按趙充國之於湟中、諸葛亮之於渭南、皆以擾攘之際。責有成效、今宜嚴責課、督均餘壯之役、廣加開墾、謹防鈔掠、其目前所給、取之三藩、其所屯獲、寖以收積、五歲之內可省其一、十歲之內、可省其二、雖推之天下可也。一馬者士之所資况與虜戰。尤為急務。今太僕所俵。苑馬所牧。名存而實耗。孳息既寡。其種亦消。必欲嚴督馬政。非假數年之力。未易充足。茶馬之制。其上馬為斤八十。中者六十。下者四十。最為西邊大利。自金牌制廢。私茶盛行。有司又屢以敝茶紿蕃族。甚或有賊殺其人者蕃既憾於失信又利於私易亦往往以羸馬應故事使蕃地多良馬。而西邊闕於用。甚為非便。臣謹按王忠嗣在朔方河東互市。欲爭疆場之□□不當惜小得失也高估馬價。諸胡爭賣馬於唐胡馬少唐兵益壯今宜敕巡茶御史。及陝西布按二司。揭榜招諭。明立恩信。復金牌之制。嚴收良茶。頗增舊價。上者二百。下者亦不減一百。彼貪於高價則私市不得行我便於多馬則微利不足卹以一歲八十四萬之課。所得亦不減千五百匹。此亦修馬政之一端也。

一臣謹按宋西邊三路、東兵三十萬、土兵之募、亦十五六萬、今河曲兵不過二萬有奇。強健者不及其半。營堡之間。多者數百。少者數十而巳。較之於宋。二十而一。况日减一日。雖欲增置。其道無由。惟土兵之制。猶有古之遺法。常時召募。甚得其用。邇者驅之版築。編之衛所。即成真軍。甚乃坐名僉補。使為世役故召募雖勤而應者不至夫自兵民既判。則籍農為兵。猶非得巳。况驅迫維縶。使同罪人。誰肯為之。今宜厚加優卹。罷其衛所。除其補代。無事則歸守令。有闕則增其召募。則應者必多。而保障可固矣。

一兵家之勢。擊首則尾應。擊尾則首應。擊其中則首尾俱應。以一鎮論之。具自有首尾。以天下論之。則諸鎮相為首尾。如一鎮所轄。少者不下數十城堡。相去多者或至百里。兩鎮相接。必有所分。其所分地。非請命于主將。則不敢妄動。其所主將。非受命于　朝廷則不敢遠遣。或有緊急。各幸其不值。閉城坐視。或當其分界。則互為諉託。以避罪辜。至有經數城而入寇者。其為玩事甚不細。臣謹按趙充國在邊。西則張掖酒泉。北則鴈門代郡。東則漁陽上谷。皆其所統。故其任不分。張仁愿在邊城。東西中三受降城。相距八百里。斥堠之所。千有八百。故其援不絕。今陝西之地。以鎮名者三。河曲二千餘里。以堡計者纔二十有三而巳。今宜總置大將一人。統領三鎮。增置城堡。使不過三二十里令百里之內雖不同鎮亦相捄援若有所失。罪及其隣。則兵勢不離。而邊患可弭矣。

一胡虜之性。本無遠圖。在於得利。其所以能死其眾者。亦以利。戰勝而獲。利歸其身。故其來也不勸。其喪也不悔。中國之兵。上下有統。有所俘獲。必聞于帥。然帥遂責而取之。或供公需。或為私畜。其在官之利甚微。而在下之觖望甚重。人有遺力。亦此之由。夫細人之情。孰不為衣食計。以死易食。在彼猶難。軍富兵疆。利固在我。臣謹按晁錯。胡人入驅。而能止其所驅者。以其半予之。縣官為贖。今有所獲。計籍紀功。惟子女歸其家。自餘鎧仗駝馬。使得用之。牛羊財貨。使得有之。而官不與焉。則士卒之氣。不勸而自倍矣。

一比年命將出討。多領官軍掾史動數百人。往往怙寵恃勢。所過州縣需索百端。臨戎接戰、則耎縮不前。報捷紀功。則爭奔恐後。使邊民興怨。邊士離心京軍戌邊有騷擾之弊然亦習勞可用自世廟以來京軍不復出而營卒遂至冗冐不堪矣至或陽稱賊退以幸其早還或陰匿邊情以弭其復出其為弊也何可勝言。况制勝則所費不訾。失利則損威不細。邊兵生長疆塞。能寒苦。習戰鬪。誠為可用。但以筋力則困於驅使。以田產則窮於朘削。得首級則苦於需奪。殞鋒鏑則蔽於申報。故無肯致死命者。臣謹按陳貫言、禁旅當衛京邑。不宜戌邊。不如募土人。今宜省行賚以增邊賜。節餽運以益邊儲。操養作厲以專其用。則財不徒費。功不虗成。在內則邦本不搖。在外則國威不失。其輕重利害可坐而辨也。

一功以首計。自古為然。比年以來。南則鄖襄廣東西。東則遼陽、西則延綏諸處出討官軍。或以賄取。或以勢脅、或以老稚。或以婦女。甚者邀殺被虜之人、夫功不以實。巳非懲勸。若吾民被虜者。去而從賊。尚可得生。反逆我軍。顧不脫死。孤窮困厄。實可哀憐。傷天地之和。壞國家之體。雖以死償死。其損巳多。今罪惡暴露。而主事者尚蒙遷敘。造罪者不過贖功。夫罰而弗果。則如勿罰。勿罰猶懼其罰。罰而弗果。則無復有所憚矣。臣謹按魏尚差上。不免縶囚。石鑒虗張。竟行罷黜。此古之所已行者。宜嚴敕邊將。戒飭官士。敢有仍蹈前惡者。以軍法狥于軍中。用謝百姓。主將不舉者。御史劾之。雖有功寵。亦不相掩。以戒將來。則民怨獲信。士氣始振。不然臣恐頗牧為將。未易成破虜之功也。

一臣謹按春秋傳曰、王者不治夷狄、葢必操之得其要。處之盡其宜。此理也。亦勢也。吐魯番近我甘肅境外。今虐奪哈密。怙其桀驁。又假貢獻。以覘我動靜。置之度外。似為良策。恐小人者投抵釁隙。邀功利。損威命。以啟覬覦之心。繼今以往。不宜輕遣信使。來則容之。去則遣之。慎固封守。以消未然之患。此所謂操之得其要也。哈密之使。還自京師者。既無所歸則羈于甘肅葢至數十百人。既費廩給。又煩防範。日復一日不可不慮。今宜擇近邊隙地置為官司給田授種。使之居作。彼感我恩惠。憤其仇讐或有外患可使盡力不然則分置天下諸郡。優其力役。使為編民其願歸本地者。縱而勿禁。此所謂處之盡其宜也。


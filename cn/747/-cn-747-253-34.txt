○洗涤官吏负犯制

黄门：朕闻颜回知过，不无过也；蘧瑗知非，不无非也。孔子曰：“过则勿惮改，过而能改，善莫大焉。”此则古之贤人，所未能（阙一字）。朕膺骏命，光阐鸿猷，思革风，以清贪吏。作程者不要於密，贵於必行；行令者不要於严，贵於适中。比岁或使者廉按，或宪司绳纠，未能发明大体，颇亦委曲小疵：殊异恢恢之言，遂行察察之事。一从过误，永点彝伦，铨管不许其弃瑕，簿书宁容其刷耻，怀才则每岁见斥，登用则终身蔑闻，静言思之，诚未为得。夫学以从政，禄以代农，代农不可易业，从政不可紊序。永鉴前弊，当无废人，改而更张，朕之志也。官人负犯，经洗涤赦（阙一字）者，宜并除痕，选日量旧资依选例处分。诸使通状，事或有枉，断岂无失？承前要须却累通状人，然始为雪，各惧罪及，致有冤人。其诉枉屈人，任申牒刑部；事状似枉者，为氇镁使勘问，尽其道理；无本使者，追本案为其寻究；应雪者，本司断後，委左右丞更审详覆，然後牒所由（阙一字）司除痕，并牒紫微黄门附簿。诸处百姓，若被勾徵，数纤贪功，既不纳理，州县承敕，又不敢放。或已输已役，重被徵收；或先死先逃，勒出邻保：欲令贫弱，何以安存？自今以後，有隐欺须勾者，宜勾当年；若事连去年者，亦通任勾；隔年以去，更不在勾限。其官黄及前官隐赃在腹内者，不在此例。布告天下，咸使闻知。


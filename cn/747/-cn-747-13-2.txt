○敕建明堂诏

首出万物，实显崇高之位；曾览八纮，无违响明之道。合宫听朔，阐皇轩之茂范，灵符通神，敷帝勋之景化。殷人阳馆，青珪备礼；姬氏元堂，彤璋合献。虽运殊骊翰，时变质文，至於立大中，建皇极，轨物施教，其归一揆。暨乎西京创历，驳政逾繁；东汉开基，旧章犹阙。考图汶上，仅存公玉之仪；度室圭躔，才纪中元之制。三方鼎据，祚倾於金马；五胡尘起，道丧於苍鹅。自此相仍，时经板荡，遂使陟配之典，久沦於绵载；端扆之化，允属於隆平。

朕恭膺宝命，肃奉瑶图，昧旦求衣，仄景忘食。赖上元垂祐，宗社降灵，幽明宅心，中外禔福。封金岱岭，昭累圣之鸿勋；勒石九都，成文考之先志。功标偃革，时会委裘，固可以作化明台，显庸太室。备机之历，既表於嘉名；布政之宫，式崇於美制。是用求中测景，取则阴阳，考广袤於裁圭，定卑高於置槷。傍罗八柱，周建四墉。架序仪天，疏基象地，窗闼齐布，应路并兴，导辟水以环阶，应旋衡而结极。重阿复道，用循测管之模；上圆下方，仍准分蓍之数。木工不琢，土事无文，丰约折衷，经始勿亟。勾芒候序，入春辅而司仪；蓐收戒时，下秋园而奉职。事符神造，钩绳之用毕陈；义叶子来，衅落之期非远。将以肃禋清祀。展殷荐於皇灵；施号法宫，畅休声於太帝。百神执贽，咸尊孝飨之风；万国来庭，共睹太平之政。阙文斯备，大礼聿修。制作之规，可依别敕。宜颁示天下，就垂来叶。


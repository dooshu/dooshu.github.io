◇让改封观王表

臣早逢兴运，预班末属。有命有时，藉风云之会，无才无德，滥公卿之首。蒙先皇不次之赏，荷陛下非分之恩，久紊台槐，常虑盈满。岂可仍叨匪服，重窃鸿名？臣实面墙，敢缘往例。臣诚昧宠，交惧身责。昔刘贾封王，岂备三阶之任？曹洪上将，宁超五等之爵？况臣衮章逾于帝子，京尹亚于皇枝，锡土作藩，钮金开国，于臣何以自处，在物谓其乖分！是以露款执愚，祈恩固守。伏愿陛下曲留慈照，特鉴丹诚。频触宸严，伏增流汗。（《隋书·观德王雄传》）


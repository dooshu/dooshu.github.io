○送三从弟长孺擢第後归徐州觐省序

吾尝思天下之理，必求其端於士行博厚，人文昭明，则理道从之。孤卿大夫，皆由士而进，得不谨於初以自重耶？然则镆干之刃，骥之步，百炼千里，必俟知者，此长孺所由获进於左君之门也。左君尝贰六官之半，复以纲辖再临仪曹，锋绝足，於是乎得。且尔龆岁秀发，好学不迁，迨乎弱冠，馀勇可贾。修词体物，讲贯习复，发镞中的，观者伟之。夫每岁登名者，四方之人，皆属耳目以评其当否，不可诬也。若尔之敬逊务时敏，沛然得之，异时远至，如在步武矣。吾与长孺曾王父在就徽开耀之间，继以贤能之书来献於王庭，德名家法，华萼相辉。暨吾早岁，亦将砥砺充赋，而先友过听，遽以名闻，蓬茅之中，未筮而仕。既而中外族姻，有以前心见勉者，吾以为虽冗员解巾，亦君所命也。岂可更名越礼，以孟晋求售耶？循性所安，游寓湖海，或辱宾召，亦尝从之。顷岁以礼官徵在阙下，因级朝奖，忝冒清近，既非所宜，居常缺然。岁时易过，道义难就，视尔之年，犹前日耳。每思孔孟不惑不动心之言，以为元龟，而未能也。然则举於乡者，士君子之本，尔能聿修，其慰如何？叔父以廷尉评典城於蕲，里有课最，家有教义，驾言归宁，拜庆上堂，青纯被体，桂枝在手，服名教者相贺，况吾之心耶？宗门单，群从之登仕次者不十数辈，相爱以诚，惜别为甚，因尔之文艺，徵吾之出处，故词虽繁而不能已也。噫！风水之积厚也，方可以负大舟大翼，尔其勉之。馀则节食慎夏，寓书而已。十四年四月，从曾祖兄德舆序。


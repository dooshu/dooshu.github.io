○答王奥问



琅邪王为前太宰武陵王服，郎中令王奥问徐邈曰：“昆弟俱仕，一人为大夫，一人为士，便降。太宰是为庶人，诸侯而全持庶人之服乎？元皇帝入承大宗，孝王出嗣宗国，殿下出後孝王，于元帝故得为子不？”邈答曰：“议者多谓琅邪孝王应从出为人後，例降一等。今琅邪当为武陵王服大功。案礼，受重必以尊服服之，而降本亲，此诚然矣。今所疑者，元皇帝本琅邪嗣王，既光启中兴，命孝王委重传祀，实受之于元皇，非别有承继者。不旁继而内自夺，是无所天也。今孝王犹以子道嗣位本国，岂与出为人後者同哉？案汉宣帝虽上继昭帝，而史皇孙犹称皇考，父子之道全，即一代成事。”（《通典》八十二）



始疑武陵出嗣，既以废放，不成为人後，则当还服本亲，若以武陵先王祀不宜绝，自应更命承继。（同上）




◎李神俊

神俊名挺，以字行，小名提，冲兄子。释褐奉朝请，转司徒祭酒、从事中郎，拜骁骑将军、中书侍郎、太常少卿。出为前将军、荆州刺史，徵拜大司农。孝昌末，除镇军将军、行相州事。未之任。孝庄即位，拜散骑常侍、殿中尚书。封千乘县侯，转中书监、吏部尚书。以忤尔朱荣，除卫将军、右光禄大夫。孝武即位，拜散骑常侍、骠骑大将军、左光禄大夫、仪同三司。孝静初，行并州事。寻除肆州刺史。入为侍中。兴和二年卒，赠都督雍秦泾三州诸军事、骠骑大将军、尚书左仆射、司徒、雍州刺史。


余家海上有林园山墅之乐自逢多故仅有存者十年之间未尝一日栖焉岁时遒尽眷我旧居作故山诗

其一


东郭接平畴，柴荆事事幽。
苔痕偏染屐，云气欲成楼。
荒草螽斯集，乔林熠耀流。
田家新黍熟，款款独相留。

其二

稻畦临水面，椒圃隔山陲。
浊酒开桑落，寒衣织檿丝。
问鱼潮退后，驱马雪晴时。
社日东邻会，招邀不我遗。

其三

田事经营毕，蹲鸱足禦冬。
嫩宜崖蜜滑，香与石脂浓。
比舍寒相饷，庵僧到自供。
十年忘此味，逋客笑周颙。

其四

客从乡里至，再拜问松筠。
为说俱无恙，相看又一春。
渔竿元故物，燕子劝归人。
游矣吾将老，柴车尚可巾。
录者按：稿本此题十首，此为其五、八、九、十。


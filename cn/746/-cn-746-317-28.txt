卷317_35【冬日，汉江南行将赴夏口，途次江陵界，寄裴尚书】  武元衡

五部拥双旌，南依墨客卿。关山迥梁甸，波浪接湓城。

烟景迷时候，云帆渺去程。蛤珠冯月吐，芦雁触罗惊。

浦树凝寒晦，江天湛镜清。赏心随处惬，壮志逐年轻。

舟楫不可驻，提封如任情。向方曾指路，射策许言兵。

兰渚歇芳意，菱歌非应声。元戎武昌守，羊祜幸连营。


○对元日悬象税千亩竹判

〈甲悬政象之法阙下，金吾不许。曰职在佐天子以平邦国，浃日而敛之。又乙家渭滨有竹千亩，京兆府什一税之。辞云：非九谷。〉

司马之职，悬政一时；封君之富，比竹千亩。高标魏阙，事昭晰於周官；近数渭滨，理详明於汉典。所以平邦国之度，通货殖之宜。传称百王，其道不易；著乎三代，厥义难渝。方今区宇义宁，刑辟不用，百工以理，庶绩其凝。实由悬法有孚，执古以道；宁从变俗之礼，以紊守官之政。敛在浃日，孰云其非？至如什一而取，井田遗制；九谷之外，均输未闻。苟修篁之可率，且丹橘其何赋？金吾不许，实懵大猷。乙也有云，雅符旧典。两端是扣，自言斯折。


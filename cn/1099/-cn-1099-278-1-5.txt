○與姚畫溪方伯論田賦 【 革一條鞭】

聞以敝省賦役、集眾屬講求其便、此必見法之有未宜於土俗者、思恤民瘼甚大惠也、然求便之方、莫如本復舊規、葢祖宗立法簡當、上易知而下易從、如田賦每畝起科伍升三合三勺、婦人童子知之、其坐派倉口有輕重、上戶納重、下戶納輕、婦人童子亦知之、此雖書手欲為上下人人得而究詰若非條鞭則小民完納頭緒益紛雜費愈多萬世不可易之法也、後不知何故、變為一條鞭法。無復斗升之數、倉口之別、及又以黃蠟顏料柴炭等項加派於中、歲歲不同。則雖官府。亦不能纖悉查算。鄉人何從知之。只聽書手道其多少而巳。竊謂窮民之田皆鬻賣、所餘之瘠薄、非沙即鹻、畝收不過斗升、且多有不毛者、比於富民糞治之田、不能什一、一槩納糧、豈能取給乎、不給則傭身以辦、何其苦也、而又加之黃蠟等項、其又何堪、迯亡相踵、逋負累積、轉相包賠、牽連俱走、一里絕煙者無數也、可憐哉、計上戶得减三之一、而下乃加倍之三、夫立法固欲便窮民也、而適病之、然則守為經常豈可乎、如防士夫得輕、亦當別限以法、不以併累下戶、寬减富民可也、若下戶得派輕糧、更不加差於中、則省力可辦、至於迯糧得輕、則雖令人包賠、費亦不多。糧艸易完。人又何故迯乎。古人取譬、謂大弦急者小絃絕、言小之不能隨大也、故一切之法非所以施於九等之戶也。或謂周文襄曾以此均蘇松。然水土異齊。天淵之勢。豈可比而同乎。往聞柴炭等項。俱於均徭內出辦。極貧者免。似為得之葢北方土瘠正糧外一毫不可加也見今地日益荒。賣無所售。甚至白與人、亦無肯應承者、農人至此、亦誠可哀而念之也、往在部已嘗具疏得允、未見施行、茲目擊民艱、慘不可忍、因便敢復及、


梓材


这也是武王诰康叔之书，因其中有“梓材”二字，史臣遂以名篇。





王曰：“封！以厥庶民暨厥臣达大家，以厥臣达王，惟邦君。

上臣字，是国中群臣。达，是通达其情。大家，是巨室。下臣字，兼庶民及大家言。

武王呼康叔而告之说道：“欲治国者，必以通上下之情为先务。诸侯国中，有大家巨室，乃国人之所观望，不得其心，何以为治。必使国中庶民及群臣，皆得以其情达于大家，而后一国之中，欢欣交洽，无有抑遏而不通者矣。诸侯有国，受之天子，天子为天下之共主，上下不交，何以为治。必使国中庶民及大家，皆得以其情达于天子，而后四海之内，欢欣交洽，无有阻隔而不通者矣。若此者，谁则任之？惟是邦君藩屏一方，上焉有天子之当事，下焉有大家臣民之相临，以一身处乎上下之间，必使其情通达而无间隔，乃为尽职也。邦君责任之重如此，尔小子封可不勉哉！”





“汝若恒，越曰：‘我有师师：司徒、司马、司空、尹、旅。曰：予罔厉杀人。’亦厥君先敬劳，肆徂厥敬劳。肆往奸宄、杀人、历人宥。肆亦见厥君事，戕败人宥。

恒，是常。越，是发。师师，是相师为善的意思。尹，是正官之长。旅，是众大夫。敬劳，是恭敬劳来。徂，是往。乱在外为奸，在内为宄。历人，是罪人所过，知情藏匿资给者。戕，是伤人支体。败，是毁人生业。

武王又告康叔以宽刑辟的道理，说：“汝若常常发令以晓谕群臣说道：‘凡我师师之官，有司徒、司马、司空，有正官之长，有众大夫，如或用刑，皆当仰体我意。盖我之意亦曰，民命至重，不欲厉威虐以杀人也。’然以意示人，不若以身倡之。亦惟尔为君者，先恭敬劳来其民，常务哀矜慎重，不肯轻忽，但见三卿尹旅，往后都效君所为，思尽其敬劳之职，而不敢敷虐于民矣。如刑辟之中，有奸宄、杀人、历人的，皆罪之大者；有戕败人的，乃罪之小者。尔自今以往，能于罪之大者，察其情果矜疑，即宥而不诛，许令自新，则群臣见其君之行事，亦能宥夫小罪之可矜疑者，以仰承好生之德矣。此可见清刑之源，在上不在下；化臣之道，以身不以言也。”





“王启监，厥乱为民，曰：‘无胥戕，无胥虐，至于敬寡，至于属妇，合由以容。’王其效邦君越御事，厥命曷以引养、引恬。自古王若兹监，罔攸辟。

启，是开。监，是监国，即下邦君御事。乱，是治。属，是联属。合，是保合。容，是容蓄。效，是责效。恬，是安。辟，是刑辟。

武王又推先王命诸侯之意以告康叔，说：“王者所以开置监国，立君而辅之以臣者，其治本以为民，使俱得生养安全而已。考其命监之词有云：‘凡尔君臣，无相与戕杀其民，使陷死地；无相与虐害其民，使被荼毒。至于人之寡弱者，当哀敬之，无敢狎侮；妇之穷独者，当联属之，无令离散。又推而保合一国之民，率由是哀敬联属之道而容蓄之，使人人各得其所焉。’其命监之词如此。夫先王所以谆谆告谕责效于邦君、御事者，亦惟欲行罚无滥，务引诱斯民，使其得遂生养而不至穷困，得就安全而不至颠危耳。自古王者之命监，其意不过若此。尔今为诸侯以统群臣，若过用刑辟，戕虐其民，而不思安养之道，则与王者命监之意相背矣。尚务以德临民，而无专用刑辟可也。”





“惟曰：若稽田，既勤敷菑，惟其陈修，为厥疆畎。若作室家，既勤垣墉，惟其涂茨。若作梓材，既勤朴斫，惟其涂丹雘。

稽，是治。敷菑，是广去草莱。疆，是畔。畎，是通水的沟渠。涂塈，是泥饰。茨，是苫盖。梓材，是梓木良材，可为器用者。雘，是采色之名。

武王又告康叔说：“为国之道，就如治田、造屋、制器的一般为之，皆期于有成而后可。且如治田的，先已勤劳用力，广去了草莱，不使为禾稼之害，还须陈列修治那田之疆畔，与通水的沟渠，使足以备旱涝，而后治田之功有成也。又如造屋的，先已勤劳用力，筑起四围的垣墙，定了规模基址，还须用泥去墁饰，用草去苫盖，使足以蔽风雨，而后作室之功有成也。又如把良木去制器用，先已勤劳用力，做一个粗朴又加些雕斫的工夫了，还须装饰采色，使文质相称，足以备观美，而后制器之功有成。”盖武王除恶去暴，如治田之敷菑；建邦启土，如作室之垣墉；创制立法，如梓材之朴斫，皆有已成之策，可继之功。其疆畎、塈茨、丹雘之事，则在康叔善成其终，不可变成规而隳前功也，故其告戒谆切如此。





“今王惟曰：先王既勤用明德，怀为夹，庶邦享作，兄弟方来。亦既用明德，后式典集，庶邦丕享。

此以下皆周臣进戒嗣王之词，简编错乱，误缀于此。

先王，是文王、武王。夹字，解做近字。享，是奉承的意思。兄弟，是友爱的意思。后，是君。式，是用。典，是旧典。集，是和辑。

周臣告君说道：“今我嗣王，惟当曰文王、武王，深念藩屏之重，尽勤用明德，推诚加礼以怀服天下之诸侯，使远方都相亲近，情谊不至于间隔，其厚如此。由是庶邦诸侯，感发兴起，而敬奉其上，其友爱之情，就如兄弟。凡遇朝觐会同之事，各以其方而来，个个都循礼守法，无有不遵用文武之明德者。夫上以明德而怀其下，下亦以明德而享其上，先王之世，上下相与如此。今王嗣位，不必他求，惟能用先王明德怀远之常典，以和辑天下之诸侯，则诸侯亦感德效顺，来享来王，无敢有不敬应者矣。此怀服诸侯当法先王也。”





“皇天既付中国民越厥疆土于先王。

付，是与。越，是及。疆土，是疆界土地。

周臣进戒其君说：“比先中国人民土地都是商家所有。商纣暴虐，得罪于天，于是皇天上帝鉴我周之德，尽把中国的人民及其疆土，付我文王、武王，使代商而有天下，昔日商家之盛，转而属之我周矣。嗣王可不思保守先王之业乎？”





“肆王惟德用，和怿先后迷民，用怿先王受命。

肆字，解做今字。怿，是悦。先后，是劳来的意思。迷民，是迷惑染恶的百姓。

周臣又说：“上天以中国人民土地付与先王者，以先王能用明德故耳。今王缵承历服，治先王所受之民，亦当惟德是用，不在乎法制禁令之末也。彼迷惑染恶之民，有忿戾不肯率教的，则以德而和悦之，使他都欢欣鼓舞，乐于趋善；有昏弱不能从化的，则以德而劳来之，使他都振作兴起，果于为善，则百姓每都从服教化，翕然有顺治之风。是先王所受之天命可以常保，而在天之灵亦必安慰喜悦，无复顾虑矣。此化服殷民，当法先王也。”





“已！若兹监，惟曰欲至于万年，惟王子子孙孙永保民。”

已，是语辞。监，是视。

周臣既告戒于君，其意犹未已也，故又说：“凡我所陈用德的说话，王其监视于此，不可轻忽。盖以诸侯者，国家之藩屏；人民者，国家之本根。藩屏既固，本根不摇，则可以绵历数于悠久，自今日以至于万年，惟我王之子子孙孙，长膺保民之任，其庶邦之丕享，天命之眷绥，虽万年如一日也。我所祝愿于王，如此而已。然则王可不监我之言，以为子孙久远计哉！”盖古大臣之于君，既告之以明德，又期之以万年，其惓惓忠爱之心如此。






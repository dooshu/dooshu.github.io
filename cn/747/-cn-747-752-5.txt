○与浙西卢大夫书

某顿首再拜。某年二十六，由校书郎入沈公幕府。自应举得官，凡半岁间，既非生知，复未涉人事，齿少意锐，举止动作，一无所据。至於报效施展，朋友与游，吏事取舍之道，未知东西南北宜所趋向。此时郎中六官一顾怜之，手携指画，一一诱教，丁宁纤悉。两府六年，不嫌不怠，使某无大过而粗知所以为守者，实由郎中之力也。去岁乞假，路由汉上，员外七官以某尝获知於郎中，惠然不疑，推置於肺肝间。某恃郎中之知，亦敢自道其志，公私谋议，各悉所怀，一俯一仰，如久而深者。久欲资郎中、员外之为阶级，远千尊重，欲望收恤，舐笔伸纸，以复逾於三四。因曰既阶级矣，步欲升堂，与排闼而入者事不同日。《式微》诗曰：“何其处也，必有与也。”言必有仁义与我，所以处而不去也。进退计忖，不宜得罪。今敢谨写所为文十四首，编为一卷，继进於後，爱之不倦，为之不已，不至於工，今以为献，无任惭惶。然特为进说之端，非敢因此求知，不胜攀恋惕惧之至。某再拜。


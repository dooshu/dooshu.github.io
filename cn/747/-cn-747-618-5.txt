○春秋例统序

啖先生讳助，字叔佐，关中人也，聪悟简淡，博通深识。天宝末客於江东，因中原难兴，遂不还归，以文学入仕，为台州临海尉，复为润州丹阳主簿。秩满，因家焉，陋巷狭居，晏如也。始以上元辛丑岁集三传释《春秋》，至大历庚戌岁而毕。赵子时宦於宣歙之使府，因往还浙中，途过丹阳，乃诣室而访之。深话经意，事多向合。期反驾之日，当更讨论。呜呼！仁不必寿，是岁先生即世，时年四十有七。是冬也，赵子随使府迁镇於浙东，淳痛师学之不彰，乃与先生之子异躬自缮写，共戴以诣赵子。赵子因捐益焉，淳随而纂会之，至大历乙卯岁而书成。


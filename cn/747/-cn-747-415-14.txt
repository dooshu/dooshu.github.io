○代宗让皇太子表

臣某言：臣闻君父之命，诚不合辞，臣子之心，固无所隐。隐之则有累天鉴，辞之则有负国贞，在无隐而不言，虽禀命而非孝。臣所以省躬审分，让德推贤，沥恳上闻，冒严亟请，丹诚罔感，皇眷未昭，战兢失图。精爽飞越，臣某诚惶诚恐顿首顿首。伏以国之上嗣，古曰元良，观象於天，应前星之环极；取法於地，视少海之朝宗。必访蓍龟，以承主鬯。臣幼非乐善，长未好儒，慈奖特深，愚蒙不易。教之羽，有昧乐章，训以诗书，终迷义府。游亏四老，才乏五官，人莫系心，德非守器。顷者外统群帅，内录尚书，窃惧任崇，以忧官谤。今谬尘博望，猬辱寿春，位登青宫，礼绝朱邸。且乖人望，载黩朝经，循名责实，未足承天之序，舍长立贤；亦犹行古之道。伏惟陛下博求公议，允纳微诚，更择温文，俾膺继绍。远想伯夷之让，用升季历之材，则至公大行，天下幸甚。无任恳迫屏营之至，谨奉表陈让以闻。臣诚惶诚恐顿首顿首。


万竹园醉歌赠邓元昭同年

城隅别墅结茅屋，千亩阴森尽修竹。
同心握手此开尊，竹色客衣相与绿。
五千南北成别离，昨岁干戈乱心曲。
鲥鱼芦笋杂莼羹，百觞劝我苦不足。
昔时侍从官长安，对客挥毫人共看。
意气风流天下重，五侯七贵争交欢。
一朝特简拥千骑，未许淹留问丛桂。
岁星忽厌隐金门，便拟墙东长避世。
羡君蹑屐临东山，清歌白苧长欢颜。
羡君藏书馀万卷，鸟篆龙文时在眼。
丈夫功成须拂衣，扁舟新买系渔矶。
飘摇万事君休问，惟有浮云无是非。



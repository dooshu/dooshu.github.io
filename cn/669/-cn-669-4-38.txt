38　日永星火非指心星　詩七月正義引吴志誤


鄭志十一卷，魏侍中鄭小同撰。此隋書經籍志文。詩七月正義：「吴志：孫皓問月令季夏火星中，答曰：『日永星火，舉中而言，非心星也。』是鄭以『日永星火』與心星别。」今按康成答問，蓋鄭志所載，孫皓乃康成弟子，後人因孫皓名氏，遂改鄭志爲吴志。康成不與吴孫皓同時，吴志亦無此語。

【全云】小同，鄭康成孫。

【元圻案】七月流火傳：「火，大火也。」箋云：「大火者，寒暑之候也。火星中而寒暑退。」正義曰：「昭三年左傳張趯曰：『火星中而寒暑退。』服虔云：『火，大火，心也。』吴志孫皓問：『月令季夏火星中，前受東方之體，「體」當作「禮」，即謂月令也。盡以爲火星季夏中心也，不知夏至中星名。』答曰：『日永星火，此謂大火也。大火次名，東方之次有壽星、大火、析木，三者大火爲中，故尚書云「舉中以言焉」。季夏火中，猶謂指心火也。如此言中，則日永星火，謂大火之次，非心星也。』是鄭言日永星火，大火之次，與此火之心星别。」〇四庫全書總目五經總義類：「鄭志三卷，補遺一卷。案隋志：『鄭志十一卷，魏侍中鄭小同撰。鄭記六卷，鄭玄弟子撰。』後漢書鄭玄本傳則稱『門生相與撰玄答弟子，依論語作鄭志八篇』。劉知幾史通亦稱『弟子追論師説及應答，謂之鄭志。分受門徒，各述師言，更不問答，謂之鄭記』。其説不同。然范蔚宗去漢未遠，其説當必有徵。隋志根據七録，亦阮孝緒等所考定，斷無移甲入乙之事。疑追録之者諸弟子，編次成帙者則小同也。此本三卷，莫考其出自誰氏。」〇康成本傳：「建安元年，自徐州還高密，以書戒子益恩曰：『萍浮南北，復歸邦鄉。入此歲來，已七十矣。』五年春，夢孔子告之曰〔一〕：『起，起，今年歲在辰，來年歲在巳。』既寤，以讖合之，知命當終。其年六月卒，年七十四。」獻帝建安元年，歲在丙子，五年，歲在庚辰，故合辰巳之讖。吴亡於孫皓，在晉武帝太康元年庚子。五年甲辰，皓死于洛陽，時年四十二，當生於漢後主延熙六年癸亥，距康成之卒四十年。〇成十二年左傳正義亦引鄭答孫皓問，不云吴志，則七月正義作吴志，是傳刻之誤。

〔一〕「之」，原作「子」，據中華本後漢書卷三五鄭玄傳改。






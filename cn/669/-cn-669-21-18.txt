18　臨淄有服官　齊俗之侈自景公始


志謂：「齊俗彌侈，織作冰紈綺繡純麗之物，號爲冠帶衣履天下。」案：師古注曰：「冰，謂布帛之細，其色鮮潔如冰者也。純，精好也。麗，華靡也。言天下之人，冠帶衣履，皆仰齊地。」「臨淄屬齊郡。有服官。」齊三服官，見漢書平帝紀五年詔。説苑：「墨子曰：『錦繡絺紵，亂君之所造，其本皆興於齊景公喜奢而忘儉。幸有晏子以儉鐫之，然猶幾不能勝。』」集證：「説苑反質篇引墨子。檢今墨子無之，疑是節用中下兩篇佚文。」齊俗之侈，蓋自景公始。

【全云】今世織造在江、浙蘇、杭二府，而東人之技無聞。

【集證】漢書元帝紀：「初元五年，詔罷齊三服官。」注：李斐曰：「齊國舊有三服之官，春獻冠幘縰爲首服，紈素爲冬服，輕綃爲夏服。」師古曰：「縰，即今之方目紗也。紈素，今之絹也。輕綃，今之輕紗也。」






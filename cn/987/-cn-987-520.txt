苏轼　读孟郊诗二首

夜读孟郊诗，细字如牛毛。

寒灯照昏花，佳处时一遭。

孤芳擢荒秽，苦语余诗骚。

水清石凿凿，湍激不受篙。

初如食小鱼，所得不偿劳。

又似煮彭蛁，竟日持空螯。

要当斗僧清，未足当韩豪。

人生如朝露，日夜火消膏。

何苦将两耳，听此寒虫号。

不如且置之，饮我玉色醪。

苏轼

苏轼　读孟郊诗二首

我憎孟郊诗，复作孟郊语。

饥肠自鸣唤，空壁转饥鼠。

诗从肺腑出，出辄愁肺腑。

有如黄河鱼，出膏以自煮。

尚爱铜斗歌，鄙俚颇近古。

桃弓射鸭罢，独速短蓑舞。

不忧踏船翻，踏浪不踏土。

吴姬霜雪白，赤脚浣白紵。

嫁与踏浪儿，不识离别苦。

歌君江湖曲，感我长羁旅。

苏轼


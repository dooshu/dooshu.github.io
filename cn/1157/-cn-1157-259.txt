●卷二百五十九　帝系考十

○皇族

黄帝二十五子，其得姓者一十四人。

《国语》："司空季子曰：'同姓为兄弟。黄帝之子二十五人，其同姓者二人而己，唯青阳与夷鼓皆为己姓（此二人相与同德，故俱为己姓。青阳，金天氏帝少皥）。青阳，方雷氏之甥也。夷鼓，彤鱼久甥也（方雷，西陵氏之祖姓。彤鱼，国名。《帝系》曰："黄帝娶西陵氏之子，曰嫘祖。实生青阳。"姊妹之子曰甥。声，雷、嫘向也）。其同生而异姓者，四母之别为十二姓，凡黄帝之子二十五宗（唐尚书曰："继别为小宗。"非也。继别为大宗，别之庶孙乃为小宗耳）其得姓者一十四人，为十二姓（得姓，以德居官而初赐之姓。谓十四人而十二人为姬，二人而己，故十二姓：）姬、酉、祁、己、滕、箴、任、荀、僖、佶、儴、依是也。唯青阳与苍林氏同於黄帝，故皆为姬姓（二十五宗唯青阳与苍林德及黄帝，同姓为姬也）。同德之难也如是（言德自帝同之，其难也如是哉）。

昔高阳氏有才子八人（高阳氏，颛顼之号。八人，其苗裔）：苍舒、隤敳、檮戭、大臨、厖降、庭堅、仲容、叔達（此即垂益、禹、臯陶之倫。庭堅即臯陶字。隤，徒回反。敳，五才反，一音五回反，韦昭音瑰。檮，直曲反，韦昭音桃。戭，以善反。漢書作〈寅夂〉，韦昭己震反。龙，莫江反。降，下江反。陶音遥）。齐、圣、广、渊、明、允、笃、诚，天下之民，谓之"八恺（齐，中也。渊，深也。允，信也。笃，厚也。恺，和也。恺，开在反）。"高辛氏有才子八人（高辛氏，帝喾之号。八人亦其苗裔。喾，苦毒反）：伯奋、仲堪、叔献、季仲、伯虎、仲熊、叔豹、季貍（此即稷、契、朱虎、熊罴之伦。奋，甫问反。熊首音雄，貍，力之反。契，息列反，依字当作偰，古文作卨。罴，彼皮反）。忠肃共懿，宣慈惠和，天下之民，谓之"八元（肃，敬也。懿，美也。宣，徧也。元，善也。徧音遍），"此十六族也，世济其美，不陨其名（济，成也。陨，坠也。陨，於敏反。坠，直频反），以至於尧，尧不能举。舜臣尧，举八恺，使主后土（后土，地官。禹作司空，平水土，即主地之官），以揆百事，莫不时序，地平天成（揆，度也。成，亦平也。揆，葵癸反）；举八元，使布五教於四方（契作司徒，五教在宽，故知契在八元之中），父义、母慈、兄友、弟共、子孝、内平、外成（内，诸夏。外，夷狄。夏，户雅反）。昔帝鸿氏有不才子（帝鸿，黄帝），掩义隐贼，好行凶德，醜类恶物、顽傊不友，是与比周（醜亦恶也。比，近也。周，密也。好，呼报反。傊，鱼己反。心不则德义之经为顽，口不道忠信之言为傊。比，毗志反），天下之民，谓之"浑敦（谓驩兜。浑敦，不开通之貌。浑，户本反。敦，徒本反。驩，呼端反。兜，都侯反）。少皥有不才子（少皥，金天氏之号，次黄帝。少，诗照反，《注》同。皥，胡老反），毁信废忠，崇饰恶言，靖谮庸回，服谗蒐慝，以诬盛德（崇，聚也。靖，安也。庸，用也。回，邪也。服，行也。蒐，隐也。慝，恶也。盛德，贤人也。蒐，所留反。慝，他得反。邪，似嗟反），天下之民谓之"穷奇（谓共工。其行穷，其好奇。奇，其宜反。共音恭。行，下孟反。好，呼报反）。"颛顼氏有不才子，不可教训，不知话言（话，善也。话，户快切），告之则顽（德义不入心），舍之则傊（不道忠信。舍音赦），傲狠明德，以乱天常，天下之民谓之"檮杌（谓鲧。檮杌，顽凶无俦匹之貌。傲，五报反。狠，户垦反。檮，徒刀反。杌，五忽反。鲧，古本反）。"此三族也，世济其凶，憎其恶名，以至於尧，尧不能去（方以宣公比尧，行父比舜，故言尧亦不能去，须贤臣而除之。去，起吕反。注及下皆同）。缙雲氏有不才子（缙雲，黄帝时官名），贪於饮食，冒於货赂，侵欲崇侈，不可盈厌，聚敛积实，不知纪极，不分孤寡，不恤贫匮（冒，亦贪也。盈，满也。实，财也。厌，於艳反。匮，其媿反），天下之民，以比三凶（非帝王之子孙，别以比三凶），谓之"饕餮（贪财为饕，贪食为餮。饕，他刀反。餮，他结反）。"舜臣尧（为尧臣），宾於四门（辟四门，达四聪，以宾礼众贤。辟，婢亦反。聪本亦作窻，七工反），流四凶族（案四凶罪状而流放之），浑敦、穷奇、檮杌、饕餮，投诸四夷，以御魑魅（投，弃也。裔，远也。放之四远，使当魑魅之灾。魑魅，山林异气所生，为人害者也。御，鱼吕反。魑，敕知反，山神兽形。魅，亡备反，《说文》作魈，云老精物也。魅或从未），是以尧崩而天下如同，一心戴舜以为天子，以其举十六相，去四凶也。

按：八恺出自高阳，八元出自高辛，驩兜出自帝鸿，共工出自少皥，鲧出自颛顼，皆黄帝之裔也。虽贤否不同，而皆以帝王者子孙为显官於唐、虞之世。盖古之仕者世禄，而五帝、三代之世系，未有不出自黄帝者，故叙此段以备唐、虞以来公族世系之本末云。

周武王克商，光有天下，兄弟之国十有五人，姬姓之国，四十人。

《传》，富辰曰："昔周公吊二叔之不咸，故封建亲戚，以蕃屏周（吊，伤也。咸，同也。周公伤夏、殷之叔世，疏其亲戚，以至灭亡，故广封其兄弟）。管、蔡、郕、霍、鲁、卫、毛、聃、郜、雍、曹、滕、毕、原、酆、郇，文之昭也（十六国，皆文王子）邘、晋、应、韩，武之穆也（四国皆武王子）。凡蒋、邢、茅、胙、祭，周公之允也。"

《礼记　文王世子》："庶子之正於公族者，教之以孝悌睦友孝爱，明父子之义，长幼之序（正者，政也。庶子，司马之属，掌国子之倅，为政於公族者）。其朝於公，内朝则东面北上，臣有贵者以齿（内朝，路寝庭）。其在外朝，则以官，司士为之（外朝，路寝门之外庭。司上，亦司马之属也，掌群臣之班、王朝仪之位也）。其在宗庙之中，则如外朝之位。宗人授事，以爵以官（宗人，掌礼及宗庙也。以爵，贵贱异位也；以官，官各有所掌也。若司徒奉牛，司马奉羊，司空奉豕）。其登餕、献、受爵，则以上嗣（上嗣，君之適长子。以特牲馈食礼言之，受爵，谓上嗣举奠也。献，谓举奠洗爵酌人也。餕，谓宗人遣举奠盥祝命之餕也。大夫之嗣无此礼。辟君也）。庶子治之，虽有三命，不逾父兄（治之，治公族之礼也。唯於内朝则然，其馀会聚之事，则与庶姓同。一命齿於乡里，再命齿於公族，三命不齿。不齿者，特为位不在父兄行列中）。其公大事，则以其丧服之精粗为序，虽於公族之丧亦如之，以次主人（大事，谓死丧也。其为君虽皆斩衰，序之必以本亲也。主人，主丧者。次主人者，主人恒在上，主人虽有父兄，犹不得下齿之）。若公与族燕，则异姓为宾（同宗无相宾客之道）。膳宰为主人（君尊不献酒），公与父兄齿（亲亲也），族食降一等（亲者稠，疏者希。稠，直由反，密也）。其在军则守於公祢（谓从军者。公祢，行以也，所以迁主，言祢在外，亲也）。公若有出疆之政（谓朝觐、会同）庶子以公族之无事者，守於公宫，正室守於太庙（正室，適子也。太庙，太祖之庙也），诸父守贵宫贵室（谓守路寝。"守贵室"，本或作"守贵宫贵室"），诸子诸孙守下宫下室（下宫，亲庙也。下室，燕寝。或言宫，或言庙，通异语）。五庙之孙，祖庙未毁，虽为庶人，冠、娶妻必告，死必赴，练祥则告（赴，告於君也。实四庙孙，而言五庙者，容显考为始封子也）。族之相为也，宜吊不吊，宜免不免，有司罚之（吊谓六世以往，免谓五世。）至於賵赙承含，皆有正焉（承，读为赠，声之误也。正，正礼也。賵，芳凤反，下同。赙音附，承音赠，出注。含，胡暗反。本又作含。賵、赙、唅、禭，皆赠丧之物也。车马曰賵，布帛曰赙，珠玉曰含，衣服曰遂，总谓之赠。赙，犹送也）。公族其有死罪，则磬於甸人（不於市朝者，隐之也。甸人，掌郊野之宫，县缢杀之曰磬。甸，天遍反。县音元。缢，一智反）。其刑罪则纤剸，亦告於甸人（纤读为歼。歼，刺也。剸、割也。刺、割、膑、墨、劓、刖，皆以刀锯刺割人体也。告读为鞠，读书用法曰鞠。纤，依注音针，之林反；徐子兼反。注本或作"纤"者，是依徐音而改也。剸，止免反。告，依注作鞠，久六反。刺，七以反，又七智反，下同。膑，频忍反；徐扶忍反。劓，鱼器反。锯，徐音据）。公族无宫刑（宫，割淫刑）。狱成，有司谳於公，其死罪则曰：'某之罪在大辟。'其刑罪则曰：'某之罪在小辟（成，平也。谳之言曰白也。辟，亦罪也）。'公曰：'宥之（宥，宽也，欲宽其罪，出於刑也）。'有司又曰：'在辟。'公又曰：'宥之（又，复也）。'有司又曰：'在辟。'及三宥不对，走出，致刑於甸人（对，答也。先者，君每言宥，则答之，以将更宽之。至於三，罪定，不复答，走往刑之，为君之恩无已）。公又使人追之曰：'虽然，必赦之'。有司对曰：'无及也（罪既正，不可宥，乃欲赦之，重刑杀其类也）。'反命於公（白己刑杀），公素服不举，为之变，如其伦之丧。无服（素服，於凶事为吉，於吉事为凶，非丧服也。君虽不服，臣卿大夫死，则皮弁锡衰以居往吊之。当事则弁絰。於士盖疑於，同姓则缌衰以吊之。今无服者，不往吊也。伦，谓亲疏之比也。素服，亦皮弁矣），亲哭之（不往吊，为位哭之而已。君於臣，使司哭之）。公族朝於内朝，内亲也。虽有贵者，以齿，明父子也（谓以宗族事会）。外朝以官，体异姓也（体，犹连结也）。宗庙之中，以爵为位，崇德也（崇，高也）。宗人授事以官，尊贤也（官各以能）。登餕受爵以上嗣，尊祖之道也（上嗣，祖之正统）。丧纪以服之轻重为序，不夺人亲也（纪，犹事也）。公与族燕则以齿，而孝弟之道达矣（以至尊不自异於亲之列）。其族食世降一等，亲亲之杀也（杀，差也）。战则守於公祢，孝爱之深也（行主，君父之象）。正室守太庙，尊宗室，而君臣之道著矣（以其不敢以庶守君所重）。诸父诸兄守贵室，子弟守下室，而让道达矣（以其贵者守贵，贱者守贱。上言父子孙，此言兄弟，互相备也）。五庙之孙，祖庙未毁，虽及庶人，冠，娶妻必告，死必赴，不忘亲也。亲未绝而列於庶人，贱无能也。敬吊、临、赙、賵，睦友之道也。古者，庶子之官治，而邦国有伦。邦国有伦，而众乡方矣（乡方，言知所乡）。公族之罪，虽亲不以犯有司，正术也，所以体百姓也（犯，犹干也。术，法也。"百姓"，本或作"异姓"非）。刑於隐者，不与国人虑兄弟也。弗吊，弗为服，哭於异姓之庙，为忝祖远之也。素服居外，不听乐，私丧之也，骨肉之亲无绝也。公族无宫刑，不翦其类也（翦，割截也。远，于方反）。

《左传》：襄公十二年，吴子寿梦卒，临於周庙，礼也（周庙，文王庙也。周公出文王，故鲁立其庙。吴始通鲁）。凡诸侯之丧，异姓临於外（於城外，向其国），同姓於宗庙（所出王之庙），同宗於祖庙（始封君之庙），同族於祢庙（父庙也。同族，谓高祖以下），是故鲁为诸姬，临於周庙；为邢、凡、蒋、茅、胙、祭，临於周公之庙（即祖庙也。六国皆周公之支子，别封为国，其祖周公）。

秦商鞅立法，宗室非有军功，不得论为属籍。

汉高祖七年，置宗正官，以叙九族。

文帝四年，复诸刘有属籍，家无所与。赐诸侯王子邑名二千户。

孝武元光元年，复七国宗室前绝属者。

按：孝景三年诏："楚元王子蓻等与吴王濞等为逆，朕不忍加法，除其籍，毋令污宗室。"是年，始诏复之。

後元二年正月，朝诸侯於甘泉宫，赐宗室。

孝昭始元二年，以宗室无在位者，举茂材刘辟疆、刘长乐皆为光禄大夫，辟疆守长乐卫尉。

武帝时，刘辟疆以宗室子随二千石议，论冠诸宗室。清宁少欲，尝以书自娱，不肯仕。昭帝即位，或说大将军光曰："将军不见诸吕之事乎？处伊、周之位，摄擅权，而背宗室，不与共职，是以天下不信，卒至灭亡。今将军当盛位，帝春秋富，宜纳宗室，又多与大臣共事，反诸吕道，如是可以免患。"光然之，乃择宗室可用者。辟疆子德待诏丞相府。

孝宣地节元年，诏曰："盖闻尧亲九族，以和万国。朕蒙遗德，奉承圣业，惟念宗室属未尽而以罪绝，若有贤材，改行劝善，其复属，使得自新。"

孝成建始二年，罢博望苑，以赐宗室朝请者。

刘向上封事言："王氏一姓，朱轮华毂者二十三人。大将军秉事用权，五侯骄奢。排摈宗室，孤弱公族，其有智能者，尤非毁而不进。远绝宗室之任，不令得给事朝省，恐其与己分权。事势不两大，王氏与刘氏且不并立。宜发明诏，吐德音，援近宗室，亲而纳信，黜远外戚，毋授以政，所以褒睦内外之姓，子孙无疆之计也。"

哀帝即位，赐宗室王子有属者马各一驷（《本纪》）。

平帝元始元年诏，宗室属未尽而以罪绝者，复其属。其为吏举廉佐史，补四百石（《本纪》。师古曰："宗室为吏者，皆令举廉，各从本秩。而以廉吏迁之为佐史者，例补四百石。"）。

四年二月，赐宗室有属籍者爵，自五大夫以上各有差（《本纪》）。

五年正月，祫祭明堂。宗室子九百人召助祭。礼毕，皆益户，赐爵及金帛，增秩补吏各有差。诏曰："盖闻帝王以德抚民，其次亲亲以相及也。昔尧睦九族，舜厚叙之。朕以皇帝幼年，且统国政，惟宗室子皆太祖高皇帝子孙及兄弟吴项、楚元之後，汉元至今，十有馀万人，虽有王侯之属，莫能相糾，或陷入刑罪教训不至之咎也。《传》不云乎？'君子笃於亲，则民兴於仁'。其为宗室自太上皇帝以来族亲，各以世氏，郡国置宗师以糾之，致教训焉。二十石选有德义者以为宗师。考察不从教令有冤失职者，宗师得因邮亭书言宗伯，请以闻。尝以岁正月赐宗师帛各十匹。"

西汉初宗室封王（帝子王己见《皇子门》，更不录）

楚元王交（高帝弟）代王喜（高帝兄）荆王贾（高帝从父弟）燕敬王泽（高帝从祖昆弟各王受封传国本末见《封建考》，此更不录，後同）

△西汉宗室王子侯

高帝时封三人　高后时封三人　孝文时封十四人　孝景时封七人孝武时封一百七十七人　孝昭时封十二人　孝宣时封六十三人　孝元时封四十八人　孝成时封四十三人　孝哀时封九人　孝平时封二十七人

各侯姓名及受封传国本末，并见《封建考》，此更不录。後同。

东汉世祖建武二年十二月戊午，诏曰："惟宗室列侯为王莽所废，先灵无所依归，朕愍之。其并复故国。若侯身已殁，属所上其子孙见名尚书，封拜（《纪》）。"

十三年二月丙辰，诏曰："长沙王兴、真定王得、河间王邵、中山王茂皆袭爵为王，不应经义。其以兴为临湘侯，得为真定侯，邵为乐成侯，茂为单父侯。"其宗室及绝国封侯者凡一百三十七人。丁已，降赵王良为赵公，太原王章为齐公，鲁王兴为鲁公。

汉置宗正卿，掌序录王国嫡庶之次，及诸宗亲属远近，郡国岁因计上宗室名籍。若有犯法当髡以上，先上诸宗正，宗正以闻，乃报决（胡广曰："又岁一治诸王世谱差序秩。"）。

和帝元兴元年，宗室以罪绝者，悉复属籍（以後屡有此诏，不悉录）。

魏文帝黄初二年制，封王之庶子为卿公，嗣王之庶子为亭侯，公之庶子为亭伯。

明帝太和五年诏，令诸王及宗室公侯各将適子一人朝。

齐王时，宗室曹冏上书曰："大魏之兴，二十四年矣，子弟王空虚之地，君有不使之民，宗室窜於闾阎，不闻邦国之政，权均匹夫，势齐凡庶，内无深根不拔之固，外无磐石宗盟之助，非所以安社稷为，万世之业也。且今之州牧、郡守，古之方伯、诸侯，皆跨有千里之土，兼军武之任，或比国数人，或兄弟并据；而宗室子弟曾无一人闲其间，与相维制，非所以强幹弱枝，备万一之虞也。今之用贤，超为名都之主，或为偏师之帅；而宗室有文者必限之小县之宰，有武者必致百人之上，非所以劝进贤能，褒异宗室之礼也。语曰'百足之虫，至死不僵'，以其扶之者众也。此言虽小，可以譬大。是以圣王安不忘危，存不忘亡，故天下有变而无倾危之患矣。"冀以此论感寤曹爽，爽不能用。

△魏宗室

曹仁（太祖从弟，仕至车骑将军，封陈侯）曹洪（太祖从弟，仕至骠骑将军，封都阳侯）曹休（太祖族子，仕至大司马、扬州都督，封长平侯）曹真（太祖族子，仕至大司马，封东乡侯）

晋武帝惩魏氏孤立之敝，故大封宗室，授以职任。又诏诸王皆得自选国中长吏、卫将军。齐王攸独不敢，皆令上请。又诏除魏宗室禁锢。

晋置宗正，统皇族宗人谱牒。

△晋宗室王侯

安平献王孚（宣帝弟）彭城穆王权（宣帝弟）高密文献王泰（宣帝弟）范阳城王绥（宣帝弟）济南惠王遂（宣帝弟）谯逊王刚（宣帝弟）任城景王陵（宣帝弟）平原王幹（宣帝弟）汝南文成王亮（宣帝子）琅琊武王佃（宣帝子）清惠亭侯京（宣帝子）扶风武王骏（宣帝子）梁王肜（宣帝子）赵王伦（宣帝子）齐献王攸（文帝子）城阳哀王兆（文帝子）辽东悼惠王定国（文帝子）广汉殇王广德（文帝子）乐安平王鉴（文帝子）燕王机（文帝子）

△宋宗室诸王侯

长沙景王道怜（武帝中弟）临川烈武王道规（武帝季弟）营浦侯遵考（武帝族弟，始武帝辅政时，诸子并弱，宗室唯有遵考云）

孝武制，帝室期亲官非禄官者，月给钱十万。

△齐宗室诸王侯

晁阳元王道度（高帝长兄）始安道王生（高帝次兄）南丰伯赤斧（高帝从祖弟）临汝侯坦之（高帝绝服族子）

△梁宗室王侯

吴平侯景（武帝从父弟）长沙宣武王懿（武帝兄）永阳昭王敷（武帝兄）衡阳宣王畅（武帝弟）桂阳简王融（武帝弟）临川静惠王弘（武帝弟）南平元襄王伟（武帝弟）安成康王秀（武帝弟）始兴忠武王憺（武帝弟）鄱阳忠烈王恢（武帝弟）

梁置宗正卿，位视列曹尚书，主皇室外戚之籍，以宗室为之。

△陈宗室王侯

永修侯拟（武帝疏属）遂兴侯详　宜黄侯慧纪（武帝从孙）南康愍王昙朗（武帝母弟）

△後魏宗室王侯

上左公纥罗（神元帝曾孙）武陵侯因　长乐王寿乐（并章帝後）望都侯颓（昭帝後）六修（穆帝长子）曲阳侯素延　顺阳公郁　宜都王目辰（并桓帝後）吉阳男比干　江夏公吕（道武帝族弟）高凉王孤（平文帝第四子）西河公敦（平文帝曾孙）司徒石（平文帝元孙）武卫将军谓（烈帝第四子）河间公齐（烈帝元孙）扶风公处真（烈帝後）文安公泥（魏疏族）实君（昭武帝子）秦王翰（昭武帝子）阏婆　寿鸠　纥根　地干　力真　窟咄（并昭成帝子）

明帝时，京兆王遥夫功昆弟，皆是景穆之孙，至明帝而本服绝，故除遥等属籍。遥表曰："窃闻圣人所以南面而听天下，其不可得变革者，则亲也，尊也。四世而缌服穷，五世而袒免，六世而亲属竭矣。去兹以往，犹系之以姓而弗别，缀之以食而弗殊。又《律》曰：'议亲者非唯当世之属亲，历谓先帝之五世。'谨寻斯旨，将以广帝宗，重磐石。先皇所以变兹事条，为此别制者，太和之季，方有意於五、属，经始之费，虑深在初，割灭之起，暂出当时也。且临淮王提分属籍之始，高祖赐帛三千疋，所以重分离；乐良王长命，亦赐缣二千疋，所以存慈眷。此皆先朝殷勤克念，不得已而然者也。古人有言"百足之虫，至死不僵"者，以其辅已者众。臣诚不欲妄亲太阶，苟求润屋，但伤大宗一分，则天子属籍不过千数人而已。在汉，亲王之子不限多少，皆列土而封，谓之曰侯，至於魏晋，莫不广胙河山，称之曰公者，盖恶其大宗之不固，骨肉之恩疏也。臣去皇上虽是五世之远，於先帝便是天子之孙，高祖所以国秩禄赋，复给衣食，后族唯给其赋，不与衣食者，欲以别内外，限异同也。今诸庙之感，在心未忘，行道之悲，倏然己及。其诸封者，身忘之日，三年服终，然後改夺。今朝廷犹在遏密之中，便议此事，实用未安。"诏付尚书博议以闻。尚书令任城王澄、尚书左仆射元晖奏同遥表，灵太后不从。

先是，皇族有谴，皆不持讯，时有宗士元显当犯罪须鞫，宗正约以旧制。尚书李平奏以宗室磐石，周布天下，其属籍疏远，荫官卑末，无良犯宪，理须根究，请立限断，以为定式。诏曰："雲汉绵远，蕃衍代滋，植籍宗氏而为不善者，良亦多矣。先朝既无不讯之格，而空相矫恃，以长为暴，诸在议请之外者，可悉依常法。"

△北齐宗室王侯

赵郡王琛（神武帝弟）清河王岳（神武从父弟）广平公盛（神武从叔祖）扬州公永乐（神武从祖兄子）上洛王思宗（神武从子）平秦王归彦（神武族弟）武兴王普（归彦兄子）长乐太守灵山（神武族弟。神武诸子已见《皇子门》）

齐置大宗正寺，掌宗室属籍，统皇子、王国、诸长公主家。

周宗室无封爵贵显者。周文帝诸子已见《皇子门》，更不重叙。

△隋宗室诸王

蔡景王整（文帝次弟）滕穆王瓒（文帝弟）道宣王嵩（文帝弟）卫昭王爽（文帝弟）河间王弘（文帝从弟）义城公处纲（文帝族父）离石太守子崇（武元帝族弟）

△唐宗室四十一房

一曰定州刺史（名乞豆，仕後魏。太祖景皇帝虎之次弟），二曰南阳公（景帝子，名延伯），三曰谯王（景帝子，名真），四曰葵王（景帝子，名冈），五曰毕王（景帝子，名璋），六曰雍王（景帝子，名珪），七曰郇王（景帝子，名禕），八曰大郑王（景帝子，名亮），九曰蜀王（代祖元皇帝昺之子，名湛），十曰巢王（高祖子元吉），十一曰大楚王（高祖子智雲），十二曰荆王（高祖子元景），十三曰徐王（高祖子元礼），十四曰韩王（高祖子元嘉），十五曰彭王（高祖子元则），十六曰小郑王（高祖子元懿），十七曰霍王（高祖子元轨），十八曰虢王（高祖子凤），十九曰道王（高祖子元庆），二十曰邓王（高祖子元裕），二十一曰舒王（高祖子元名），二十二曰鲁王（高祖子灵夔），二十三曰江王（高祖子元祥）二十四曰密王（高祖子元晓），二十五曰滕王（高祖子元婴），二十六曰恒山王（太宗子承乾），二十七曰吴王（太宗子恪），二十八曰濮王（太宗子泰）二十九曰蒋王（太宗子恽），三十曰越王（太宗子真），三十一曰纪王（太宗子慎），三十二曰曹王（太宗子明），三十三曰泽王（高宗子上金），三十四曰章怀太子（高宗子贤），三十五曰湖阳郡王（睿宗子范），三十九惠宣太子（睿宗子叶），蜀王房（睿宗子），又有陇西、渤海二房，附见其谱，定著三十九房。自元宗以後，诸王不出閤，不分房，子孙阙而不见。

太宗贞观元年初，上皇欲疆宗室以镇天下，故皇再从、三从弟及兄弟之子，虽童孺皆为王，王者数十人，上从容问群臣："遍封宗子於天下，利乎？"封德彝对曰："前世唯皇子及兄弟乃为王，自馀非有大功，无为王者。上皇敦睦九族，大封宗室，自两汉以来，未有如今日之多者。爵命既崇，多给力役，恐非示天下以至公也。"上曰："然。朕为天子，所以养百姓也，岂可劳百姓以养己之宗族乎？"乃诏降宗室郡王，皆为县公，惟有功者数人不降。

元宗先天之後，皇子幼则居内，东封後，以年渐长成，乃於安国寺东附苑城同为大宅，分院居之，名为十王宅，令中官押之，於夹城中起居，每日家令进膳，又引词学工书之人入教，谓之侍读。十王谓庆、忠、棣、鄂、荣、光、仪、颖、永、济，盖举全数。其後盛、寿、仪、陈、丰、恒凉六王，又就封入内宅。开元二十五年，鄂、光得罪，忠王继大统。天宝中，庆、棣又殁，唯荣、仪十四王居内。而府幕列於外坊，岁时通名起居而己。外诸孙长成，又於十宅外置百孙院。每岁幸华清宫侧亦有十王宅、百孙院，十王宫人每院四百馀人，百孙院三四十人。又於宫中置维城库，诸王月俸物纳之以给用。诸孙纳妃嫁女，亦就十院中。太子不居於东宫，但居於乘舆所幸之别院。太子之子亦分院而居，婚嫁则同亲王、公主，於崇仁里之礼院。

唐宗正寺掌天子族亲属籍。亲有五等，先定於司封：一曰皇帝周亲、皇后父母，视三品；二曰皇帝大功亲、小功尊属，太皇太后、皇太后、皇后周亲，视四品；三曰皇帝小功亲、缌麻尊属，太皇太后、皇太后、皇后大功亲，视五品。四曰皇帝缌麻亲、袒免尊属，太皇太后、皇太后、皇后小功亲；五曰皇帝袒免亲，太皇太后小功卑属，皇太后、皇后缌麻亲，视六品。皇帝亲之夫妇男女，降本亲二等，馀亲降三等，尊属进一等，降而过五等者不为亲。诸王、大长公主、长公主亲，本品；嗣王、郡王非三等亲者，亦视五品。选举制，凡馆有二：门下省有弘文馆，生三十六人；东官有崇文馆，生二十人。以皇缌麻以上亲，皇太后、皇后大功以上亲，宰相、贵官之子为之。

△唐宗室王侯

南阳公延伯（太祖长子）谯王真（太祖次子）毕王璋（太祖子）江夏王道宗（璋之孙）雍王绘（太祖子）淮阳壮王道元（绘之孙）郇王禕（太祖子）长平肃王叔良（禕子）新兴郡王德良（禕子）长乐郡王幼良（祖子）蔡烈王蔚（太祖子）西平怀王安（蔚子）襄武郡王琛（安子）河间元王孝恭（安子）济北郡王瑊（安子）汉阳郡王怀（安子）济南郡王哲（蔚子）卢江郡王抃（哲子）郑孝王亮（太祖）子淮安靖王神通（亮子）胶东郡王道彦　高密王孝虓　淄川王孝同　广平王孝慈　河间王孝友　清河王孝节　胶西王孝义（并祖通子）梁王澄（世祖子）蜀王湛（世祖子）陇西恭王博乂（湛子）渤海敬王奉慈（湛子）

△唐宗室宰相凡十一人

林甫　回（系郇王房）石　程　福（系郑王房）勉　夷简　宗闵（系小郑王房）適之（系恒山王房）岘（系吴王房）知柔（系宣惠太子房）

王氏《挥尘录》曰："《唐书》特立《宗室传》，赞乃云'宰相以宗室进者九人。林甫奸谀，几亡天下。程、知柔在位无所发明。'林甫在《奸臣传》，知柔相昭宗，附《宣惠太子业传》後（第五卷），止叙七人（適之、岘、勉、程、夷简、石、回）然李麟乃懿祖後，李逢吉、李蔚俱陇西同系，李宗闵出郑王房，李揆亦出陇西。宰相共一十三人也，不同作一传，何邪？"

△宋宗室王

邕王光济（宣祖长子、太祖兄，早卒，追封）夔王光赞（宣祖幼子、太祖弟，早卒，追封）秦王廷美（宣祖第三子。廷美十子，太宗笃亲，不欲太祖及廷美诸子异其称谓，故属籍皆曰皇子、皇女，及廷美得罪，乃正名称皇侄、皇侄女）

仁宗景祐中，下诏："度玉清昭应宫旧地建宫，合宗室十位聚居，赐名曰瞻亲院。於祖宗後选一人为宗正，以司训导，糾违失，凡宗族之政令皆令掌之，奏事毋得专达，先详视可否以闻。"

初，诸王邸散居京师，过从有禁，非朝谒、从祠，不得时会见。仁宗立瞻亲院，以寿春郡王允让知大宗正事，总领辑睦，甚有恩意，务以身先之。教养子孙，崇向艺学，不率则正其罪，故更相责厉，莫不劝服。故事，内朝谒宗妇不预，因曰"託姻皇属，而不得一望禁闼，非所以显荣之也。"奏通其籍。又宗妇少丧夫，虽无子，不许更嫁。曰："此非人情。"乃为请，使有归。

神宗熙宁二年，中书枢密院言："祖宗受命百年，皇族日以蕃衍，而亲疏之施，未有等杀，甄序其材，未能如古。献议之臣，谓宜有所釐正，请参酌先王典制、时事之宜，条具闻奏。诏同议以闻。臣等今谋定方今可行之制：宣祖、太祖、太宗之子，皆择其後一人为宗，世世封公，补环卫官，以奉祭祀，不以服属尽故，杀其恩礼。祖宗袒免亲将军以下愿出官者听，仍先经大宗正司陈请。大宗正择本官宗长与大学教授，使学才行堪任使者，然後审察以闻。就试武官者，试读律，习书；就文官者，说试一中经，或论一首。将军换诸司副使、太常丞。正率换内殿崇班、太子中允，并与州郡监当一次，任满与亲民。副率换西头供养官。大理评事与监当一次，任满有州郡监司保举者与亲民，否则即依外官。祖宗袒免亲未赐名授官者，除右班殿直，年十五与请给，年二十许出官。愿换文官者，与试衔知县，并令监当考试，及任满有无保任如前法。出官日并特与优赐。愿锁厅应举者依外官。其非袒免亲，不赐名授官。许应举应进士者，只试策论；明经者，习一大经，试大义及策。初试不成文理者，退黜，馀令覆试，取合格者以五分为限，人数虽多，不得过五十人。累经覆试不中，年长者当特推恩，量材录用。已上出官者，给俸依在京分数，许依审官三班铨法指拟注授，不以远近为限。授文官者，与进士出身，同锁厅就进士、明经举，有出身人至员外郎，与转左曹。宗室不出官者，祖宗元孙转官至正任观察使止，袒免亲至遥郡刺史止。祖宗袒免亲见任官合奏荐子孙者，许依外官，祖宗袒免亲以下，见有官不愿出官、父祖俱亡者，许在京居止，随处置产，其出官者，置田宅如外官法。祖宗袒免女嫁，赐钱减半，婿与三班奉职；非袒免女量加给赐，更不与婿官，有官者与免入远，许依审官三班流内铨法指拟，注授班行，免指使。其袒免亲娶妇，量加给赐；其非袒免亲嫁娶，依庶姓，仍不得与非士族家为婚姻。祖宗袒免亲以外两世贫无官者，量赐田。孤幼无依及尤贫失所者，不拘世数，随所在官司具名闻奏，当职特加存恤。"奏上，诏曰："自我祖宗惇叙邦族，大则疏封於爵土，次则通籍於阁台，并留京师，参奉朝请。然而世绪浸远，皇枝益蕃。属有亲疏，则恩有隆杀；才有贤否，则禄有重轻。今而一贯於周行，是亦奚分於流别，虽敦睦之道诚广，而德施之义未周。故廷臣数言，宰司继请，谓宜定正限以等夷。朕惟亲戚之间，经史有训，汉、唐之世，故事具存，或以九族辨尊卑，或以五宗纪远近，或听推恩而分子弟，或许自试而效才能，或宗子之贤得从科举，或诸王之女自主婚姻，尽前世之所行，顾当今之未备。况我朝制作，动法先王，岂宗室等杀，乃无定著？因俾群公之合议，将立一代之通规。载览奏封，具陈条目，以谓祖宗昭穆，是宜世世之封，王公子孙，抑有亲亲之杀，若乃服属之既竭，洎於才艺之并优，在随器以甄扬，使当官而勉懋。至於任子之令，通婚之仪，凡曰有司之常，一用外官之法。佥言既允，朕意何疑。告於将来，用颁明命，宜依中书枢密院所奏施行。"

宗正寺言："每岁写《仙源积庆图》、《宗藩庆绪录》送龙图天章、宝文阁，今宗室非袒免亲，既不赐名授官，一依外官之法，请定所修图册。"诏下礼院详定。礼官言："六世亲属既竭，系之以姓而弗别，则礼有其义；皇宗祖庙虽毁，子孙皆於宗寺附籍，则今有其文。况朝廷釐改皇族授官之制，而袒免外亲统宗袭爵，进预科选，迁官给俸，恩礼优异，悉不与外官匹庶同法，属虽疏而恩数不绝。若图籍湮落，则无审其所从证。其宗正寺所修图录，并请仍旧。"从之。

元丰官制行，诏大宗正司不隶六曹，大宗正以宗室团练以上有德望者为之，次一人为同知。位高属尊者为制，掌纠合族属而训之以德行、道艺，受其词讼而纠正其愆违，有罪则先劾以闻；法例不能决者，同上殿取裁。凡宗室服属远近之数及其赏罚规式，皆总之。属有记室一人，掌笺奏；讲书、教授十有二人，讲授兼领小学之事。渡江後，颇用南班，多不得其人，无以表率，更生刻削，宗室皆患之。置宗学及学官本未，见《职官门》。

哲宗绍圣元年，礼部言："诸宗室系袒免以外两世，祠父俱亡而无官，虽有官而未釐务，贫不能给者，委大宗正司及所在官司奏给钱米。"从之。

徽宗崇宁元年，诏曰："神宗尝诏宗室年长者推恩，又尝诏袒免外两世贫无官者赐田，又尝诏外任者许居於两京，今宜遵先志。"宰臣蔡京等言："宗室旧来在宫有出入之限，有不许外交之禁，宫门有讥察之令。今疏属外居，仅遍都下，积日滋久，殆不能容。若不居之两京，散之近郡，立关讥察之令，或一有非意犯法，则势有不可己者。今请非袒免亲以下两世，除北京外，欲分於西京、南京近辅，或沿流便郡居止，各随州郡大小创置居宇。仍先自两京为始，每处置敦宗院，命文武官各一员管幹，参酌在京宫院法禁，不可行者颁下。"从之。

大观二年正月，诏："自我英宗起於濮邸，入继大统，濮王之後，於属虽亲，於服己远。如'不'字之子，论正服则犹是缌麻，视正统则己非袒免，无赐名授官之制，无禄廪赐予之法。比闻贫乏匮困，或不能自存。朕富有天下，而五服内亲仅同民庶，非强本之道；欲尽亲亲之礼，而承统之重，义所不敢。夙夜以思，当使恩义两得，然後为称。应濮王孙，'士'字可依'仲'字，'不'字及'不'字之子并依'士'字恩数条例。宗女随其字行等第施行。庶不失承统之义，而曲尽人伦之亲。"

八月：诏：'保州皇族子孙於属虽远，然未有仁而遗其亲者。比闻皇族之孙未官者馀三十人，或贫乏不能自存，己令置敦宗院，其六房内各择最长年二十已上者，与三班奉职二人，一房及六人已上加一人，并与添差监当。"

宣和五年，诏："今後内外宗室并不称姓。"七年後，诏依熙宁法并著姓。

先是，宗正少卿赵子崧赐对，帝问宗子何以著姓，子崧以熙宁之法为对，遂诏宗室并不著姓。其後有司不复考故事，官职无高下，皆名别之。至是子崧复为帝言，故寝前诏。

宋朝宗室侍从，自宣和至嘉泰凡十九人。太祖下：令铄（宝文閤待制）、令垠（户部侍郎）、子崧（端明殿学士）、子昼、子直、子栎（并宝文阁学士）、子潚、子厚（户吏部侍郎）；伯圭（端明殿学士）、师训（工部侍郎）、师[B196]（敷文阁待制）、师睪（户部侍郎）；太宗下：不弃、不流、善坚（并工部侍郎）、不迹（华文阁待制）；魏王下：彦中（中书舍人）、彦操（焕章阁待制）、彦逾（工部侍郎）。宗室为状元者，乾道初，汝愚。中词科者，淳熙初，彦中。中童子举者，庆元中，崇襚。三年六月巳卯，崇襚以能诵六经免文解。

宗正寺《仙源类谱》：太祖下，"德"字行四人，"惟"字行八人，"从"子"守"字行二十四人，"世"字行一百二十九人，"令"字行五百六十四人，"子"字行一千二百二十一人，"伯"字行一千六百四十五人（孝宗同此行），"师"字行一千四百九十人，"希"字行一千一百四十人，"与"字行一百十人，凡六千三百六十五人。"孟"字行、"由"字行未见数。大宗下"元"字行九人，"允"字行十九人，"宗"字行七十五人（英宗同此行），"仲"字行三百八十八人，"士"字行一千四百九十九人，"不"字行二千一百三十人，"善"字行二千四百三十一人，"汝"字行一千二十二人，"崇"字行四百一十三人，"必"字行一十九人，凡八千五人。"良"字行、"友"字行未见数。魏悼王下"德"字行十人，"承"字行三十二人，"克"字行一百二十七人，"叔"字行五百六十一人，"之"字行一千四百二十五人，"公"字行一千七百七十四人，"彦"字行一千八百二十四人，"夫"字行一千六百六十六人，"时"字行二百五十三人，"若"字行二十四人，"嗣"字行未见数其见数，者凡七千二百九十六人。以淳熙八年计之，三祖下合二万一千六百六十有六人。英宗子吴王益下"孝"字行十三人，"安"字、"多"字、"居"字行皆为南班官，未见数。淳熙初，诏"多"字行之子连"自"字。绍熙初，诏"自"字行之子连"甫"字，徽宗子棣华宅诸王下连"卿"字，"卿"字下连"茂"字，"茂"字下连"中"字，"中"字下连"孙"字。然棣华子孙自靖康以来，皆隔异域，但遥为排连而已。保州宗室者，翼祖皇帝後也。建炎初隔绝。绍兴九年渡江者数十人，有官四人而已。上念之，诏注官如两京例。今"广"字、"继"字、"夫"字行者是也。故事，宗女適人，皆内侍与有司主之。熙宁後，以昭穆益疏，乃给奁具。祖宗元孙女五百千，五世三百五十千，六世三百千，七世二百五十千，八世百五十千。绍兴七年冬诏，元孙减五之二，六世、八世减三之一，五世、七世减七之二，己適而再行者各减半。然有司不时给，宗女贫不能行，多自称不愿出適者。三十二年，惠靖襄王子子游知南外宗正事，请於朝，下泉州以经总制司钱支给云。建炎末，上以天属避地者少，诏南班宗妇无子孙食禄者，廪给有差。凡祖宗缌麻亲，岁给钱九十六千、米三十六斛、帛二十八疋，袒免亲，钱米减三之一，绵帛并减半（四年六月己卯）。故事，宗室近臣，吉凶皆有赐予。绍兴初，以军兴财匮罢之（六年正月己巳）。十一年秋，皇叔祖右监门卫大将军仲〈搖，去“扌”〉卒於临安，至无以敛。判大宗正事、齐安郡王士〈亻褭〉言於朝，绍缌麻、亲任环列以上亡者，赐钱三百千，袒免减三之一（九月，甲辰）。今以为例焉。本朝宗室皆聚於京师，熙宁间，始许居於外。蔡京为政，即河南、应天置西南二敦宗院，设宗官主之。靖康之祸，在京宗室无得免者，而睢、洛二都得全。建炎初，上将南幸，先徙诸宗室於江淮，於是大宗正司移江宁，南外移镇江，西外移扬州（元年八月戊午）。明年春，又移西外於泰州及高邮军（正月甲午）。三年冬，又移於福州，而南外移泉州以避狄（十二月甲子）。绍兴元年秋，嗣濮王仲湜请合西南外宗正为一司，以省财用，有司以泉州乏财不许（九月壬子）。是时，两外宗子女妇合五百馀人，岁费缗钱九万（南外三百四十九人，岁费钱六万缗。西外一百七十六人，岁费钱约三万缗）。绍兴府宗正司者，绍兴三年，以行在未有居第，权分宗子居之。三十年春，恩平郡王出居会稽，遂以为判大宗正事（三月丙子）乾道七年，虞丞相秉政，言蜀中阙大宗正司，上欲移绍兴府宗正司於成都（五月戊寅），既而不行，但省会稽一司而已。今蜀中宗子甚众，既无亲贤领之，但每州以行尊者一员检察钱米请受，由是往往蹈於非彝，而不可训焉。东都故事，宗子皆筑大舍聚居之。太祖、太宗九王後曰睦亲，秦王後曰广亲，英宗二王曰亲贤，神宗五王曰棣华，徽宗诸王曰蕃衍。渡江後，宗子始散居郡邑，惟亲贤子孙为近属，则聚居之。孝宗子四人，邵悼肃王无後，庄文太子、魏惠宪王早薨。庄文之妃、惠宪之夫人皆别居赐第。初，庄文既大祥，议者欲皇孙出居於外，或以为不可。又逾年，竟以知枢密院府为外第焉。绍熙初，宁宗封嘉王，将以所藉富民裴氏之居为府第，而议者以为非宜，乃改筑。盖自绍兴以来，天属鲜少，故不复赐宅名云。

容斋洪氏《随笔》曰："吏部员多阙少，今为益甚，而选人当注职官簿尉，辄为宗室所夺，盖以尽压己到部人之故。案宣和七年八月，臣僚论：'祖宗时，宗室无参选法。至崇宁初，大启侥倖，遂使任意出官，又优为之法。参选一日，即在阖选名次之上。以天支之贵，其间不为无人，而膏粱之习，贪淫纵恣，出为民害者不少。议者颇欲惩革，罢百十人之私恩，为亿万人之公利，诚为至当。若以亲爱未忍，姑乞与在部人通理名次。'从之。靖康元年八月，又奏云：'祖宗时未有宗室参部之法。神宗时，始选择差注一二。崇宁初，立法太优，宗室参选之日，在本部名次之上，既压年月深远、劳效显著之人，复占名州大县优便丰厚之处。议者颇欲惩革，不注郡守、县令，在部人通理名次。'有旨从之。此二段未尝冲改，不知何时复紊也。"

又曰："本朝宗室袒免亲女出嫁，如婿系白身人，得文解者为将仕郎，否则承节，承信郎。妻虽死，夫为官如故。案唐正元中，故怀泽县主婿、检校臡善大夫窦克绍状言：'臣顷以国亲，超受宠禄，及县主薨逝，臣官遂停。陪位出身，未授检校官，自有本官。伏乞宣付所司，许取前衔婺州司户参军，随例调集'。诏许：'许付集，仍委所司比类前任正员官依资注拟。自今以後，郡县主婿除丁忧外，有曾任正员官停检校官俸料後者，准此处分。'乃知婿官不停者，恩过唐世多矣。绍兴中，高士轰尚为福国长公主，至观察使，及公主事发诛死，犹得故官，可谓优渥。"

又曰："寿皇圣帝登极赦恩，凡宗子不以服属远近人数多少，其曾获文解两次者，并直赴殿试，略通文墨者，所在州量试，则补承信郎，由是入仕者过千人已上。淳熙十六年二月，绍熙五年七月，二赦皆然，故皇族得官不可以数计。偶阅《唐昭宗实录》载一事云，宗正少卿李克助奏：'准去年十一月赦书，皇三等以上亲无官者，每父下放一人出身；皇五等以上亲未有出身陪位者，与出身。寺司启请承前旧例，九庙子孙陪位者，每父下放一人出身，共放三百八十人；其诸房宗室等各赴陪位纳到文状，共一千二十七人，除元不赴陪位及不纳到状，及违寺司条流，不取宗室克系落下外，系三百八十人，合放出身。'敕淮赦书处分。予案昭宗以文德元年即位，次年十一月南郊礼毕肆赦，其文略云：皇三等以上亲，委中书门下各择有才行者量与改官，无官者每父下放一人出身；皇五等以上亲未有出身陪位者，与出身。然则亦有三等、五等亲，陪位与不陪位之差别也。"








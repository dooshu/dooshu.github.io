●卷二百七十七　封建考十八

○五代诸王

◎梁亲王

广王全昱，太祖兄也。太祖受禅封。贞明二年卒。

友谅，全昱子。初封衡王，後嗣广王，坐弟友能反，废囚京师。唐师入汴，见杀。

友能，昱子，封惠王，後为宋、滑二州留後。举兵反，败死。

友诲，昱子，封邵王。坐友能反，废，後为唐兵所杀。

安王友宁，太祖兄存子。受禅後封。

密王友伦，太祖兄存子。受禅後封。

彬王友裕，太祖子。为忠武节度使，卒。受禅後追封。

博王友文，本姓康名勒，太祖养以为子。受禅後封。郢王友珪弑逆，并杀友文。

郢王友珪，太祖子。受禅後封。乾化二年，弑太祖篡位，均王以兵讨之，自杀，追废为庶人。

福王友璋，太祖子。受禅後封。

贺王友雍，太祖子。受禅後封。

建王友徵，太祖子。受禅後封。

康王友孜，太祖子。末帝即位後封。後以反诛。

◎唐亲王

邕王存美，太祖子。同光三年封。庄宗败，不知所终。

永王存霸，太祖子。同光三年封。庄宗败，为军卒所杀。

薛王存礼，太祖子。同光三年封。庄宗败，不知所终。

申王存渥，太祖子。同光三年封。庄宗败，与刘皇后同奔太原，为部下所杀。

睦王存义，太祖子。同光三年封。後以郭崇韬婿，为庄宗所杀。

通王存确，太祖子。同光三年封。庄宗败，为霍彦威所杀。

雅王存纪，太祖子。同光三年封。庄宗败，为霍彦威所杀。

魏王继岌，庄宗长子，同光三年封。将兵伐蜀，取之，师回至渭南，闻庄宗败，师徒溃散，自缢死。

继湩　继嵩　继蟾　继嶢，并庄宗子，同光三年拜光禄大夫、检校司徒，未封，庄宗败，并不知所终。

秦王从荣，明宗子。长兴元年封。後举兵反，败死，废为庶人。

许王从益，明宗子。长兴四年封。晋天福四年，封郇国公，为二王後，奉唐帝祀。开运三年，契丹犯京师，复封许王，寻为番将萧翰立为帝，知南朝军国事。汉高祖入洛，遇害。

雍王重美，末帝子。清泰三年封。晋兵入，与末帝俱自焚死。

洋王从璋，明宗从子。长兴四年封。晋时，降封陇西郡公。

兖王从温，明宗从子。晋时，为忠武军节度使。

泾王从敏，明宗从子。晋时，降封秦国公。

◎晋亲王

韩王敬晖，高祖弟。为曹州防御使，卒，天福八年追封。子曦嗣。

楚王重信，高祖子。天福初，为河阳三城节度使。范延光反，遇害，追封。

陈王重景，高祖子。蚤卒，追封。

寿王重义，高祖子。张从宾反，遇害，追封。

◎汉亲王

魏王承训，高祖子。蚤卒，追封。

陈王承勋，高祖子。隐帝即位，为开封尹。周广顺元年追封。

◎周亲王

郯王侗，太祖子。汉末遇害，显德时追封。

杞王信，太祖子。汉末遇害，显德时追封。

越王宗谊，世宗长子。汉末遇害，显德时追封。

曹王宗让，世宗子。显德六年封。

纪王熙谨，世宗子。显德六年封。宋乾德二年卒。

蕲王熙诲，世宗子。显德六年封。

封爵之差，唐制：王食邑五千户；郡王、国公，三千户；开国郡公，二千户；县公，千五百户；县侯，千户；伯，七百户；子，五百户；男，三百户。又有食实封者，给缣帛，每赐爵，递加一级。唐末及五代始有特加邑户，而罢实封之给，又去县公之名，封侯以郡。宋朝沿其制，文臣少卿、监以上，内职崇班以上，有封爵；丞、相、学士、刺史、大将军、诸司使以上，有实封。但以增户数为差，不系爵级，邑过其爵，则并进爵焉，止於开国郡公。每加食邑自千户至二百户，实封自六百户至百户，皆六等。亲王、重臣或特加，有逾千户者（郡公食邑有累加至万馀者，实封至数千者。又於王爵之上有国王及西平、南平之号，皆非常典所加）。凡加食邑，宰相千户，实封四百户；馀降麻官七百户，实封三百户；直学士以上五百户，实封二百户；舍人、待制、散尚书至少卿监以上，实封一百户，食邑三百户。封县开国男五百户、封子七百户、封伯千户、封郡侯二千户、封公千五百户以上，始加实封。惟将相食邑万户即开国，亦或谦而不就者。仁宗庆历七年郊，淮夏竦满万户，中书请封英国公，因诏使相未满万户皆得封。皇属有特封郡公、县公，或赠侯者，无"开国"字（侯无"开国"字在开国郡公之上）。开宝以来，伐国降主及外臣叛命赦不诛者亦封侯，皆因名以著罪焉（开宝四年，刘鋹封恩赦侯；九年，李煜封违命侯；淳化五年，赵保忠封宥罪侯）。又采秦制，赐民爵曰"公士"，其王公以下封国之名，旧有大次小三等，以为进封之叙，然每或封拜，又有权升次小国为大国者（淳化五年九月，诏升寿为大国，羽於晋之下、燕之上。咸平六年八月，故兖王追封安王，升安为大国。景德二年八月，故雍王追封郓王，仍升郓为大国。大中祥符七年五月，故舒王追封曹王，仍升曹为大国。乾兴元年三月，进封邓、申、冀三大长公主，并升为大国）。景祐中，诏春秋、秦、汉以来下及皇朝所封旧名，别分大次小三等，以为定制焉。太祖时，诏晋王（太宗）、齐王（廷美）、武功郡王（德昭）朝会班宰相上。太宗太平兴国八年，诏："自今宰相序立，宜在亲王上。"宰相宋琪、李昉等顿首言："汉法，丞相在诸侯王下，请入旧制。"不许。王府讲官有翊善一人，直讲一人，赞读二人，记室一人，又有诸王宫大小教授。

○宋诸王（王子侯）

邕王光济，宣祖长子，太祖兄。蚤亡，建隆三年赠中书令，封邕王。

秦王廷美，宣祖第四子，太祖弟。建隆元年，授嘉州防御使，进同平章。太宗即位，封齐王，继封秦王。後以罪降封涪陵县公，房州安置，卒於房陵。真宗即位，追复官封。

廷美十子

德恭，为左武卫大将军，封乐平县公。

德隆，赠宁远军节度使，追封临沂郡公。

德彝，右千牛卫大将军，封长宁郡侯，累迁保信军节度留后，追封信都郡王。

德均，左监门卫大将军，追封安乡侯。

德钦，雲州观察使，追封雲中侯。

德润，右羽林将军，追封金城侯。

德愿，右武卫将军，追封姑城侯。

德存，左羽林将军，追封洮阳侯。

德文，昭武军节度使，东平郡王。

夔王光赞，宣祖第五子，太祖幼弟。早卒，乾隆三年赠侍中，追封。

右，宣祖之世。

魏王德昭，太祖子。乾德二年出閤，授贵州防御史，迁同平章事。太平兴国元年，封武功郡王。四年，以谴自杀，赠中书令，追封魏王。

止斋陈氏曰："谨按《国史》，乾德二年，以皇子德昭为贵州防御使，时年十七。前代皇子出閤即封王，上以德昭未冠，特杀其礼，非旧典也。夫贵州属广西下州，防御使从五品耳，皇子始命以此。《礼》曰：'天子之元子，士也。天下无生而贵者也。'储君，副主，犹云士，明人有贤行著德乃得贵也。先王以家人不惮自贬，如此损益，教道行矣，故国人观之曰：'世子将君我，而齿我於学。'然後众知父子之道、君臣之义、长幼之节。出閤封王，後世之夸心也。艺祖起百世之後，独追古意，自王礼杀而为防御使，非圣人能之乎？"绍圣中，皇子初命，便封国公，遂为故事。

惟正，德昭长子。建宁军节度使，追封同安郡公。

从谠，惟正子。温州团练使。坐罪死，赠济南侯。

世程，从谠子。洛州防御使，赠荣国公。

世智，从谠子。桂州观察使，赠申国公。

世繁，从谠子。袁州防御使，赠信都郡公。

惟吉，德昭次子。蚤卒。

守节，惟吉子。彰化军节度留後，追封丹阳郡王。

守巽，惟吉子。和州防御使，赠楚国公。

守度，惟吉子。英州团练使，赠庐江侯。

世延，惟吉孙。绛州防御使，赠彭城郡公。

世静，惟吉孙。均州防御使，赠北海郡公。

世长，惟吉孙。解州防御使，赠济阳郡公。

世茂，惟吉孙。凤州刺史，赠东阳侯。

惟忠，德昭子。早卒。

从恪，惟忠子。赠磁州刺史、东莱侯。

从蔼，惟忠子。齐州防御使，追封韩国公。

世纲，惟忠孙。澧州刺史，赠南康侯。

从质，惟忠子。信州团练使，赠博陵侯。

从信，惟忠子。雄州防御使，赠楚国公。

惟和，德昭子。早卒。

从审，惟和子。复州防御使、宣城郡公。

从诲，台州团练使、襄阳侯。

岐王德芳，太祖子。开宝九年出閤，授防御使。太平兴国中，进同平章事。六年薨。

惟叙，德芳子。怀州防御使，追封河南侯。

从煦，惟叙子。归州团练使、齐国公。

世逸，从煦子。耀州观察使，赠惠国公。

惟宪，德芳子。资州团练使，赠英国公。

从演，惟宪子。登州防御使，赠遂宁侯。

从郁，惟宪子。赠金州观察使，新兴侯。

世奕，惟宪孙。永州团练使，赠南康侯。

惟能，德芳子。右羽林将军，赠张掖侯。

从古，惟能子。登州观察使、楚国公。

从贽，惟能子。温州团练使、赠南阳侯。

世瑞，惟能子。嘉州刺史，赠华阴侯。

安定郡王从式，太祖曾孙、岐王德芳次子英国公惟宪之子。神宗熙宁元年，诏以太祖肇造区夏，令中书门下，考太宗之属籍，近行尊者一人，裂地王之，使常从献於郊庙。於是从式最长，乃拜彰化军节度观察留，後封安定郡王。薨，追封荣王。

世清，熙宁五年嗣封。

世准，元丰七年嗣封。

世开，绍圣元年嗣封。

世雄，建中靖国元年嗣封。

世福，崇宁五年嗣封。

令荡，宣和二年嗣封。

令话，绍兴元年嗣封。

令畤，二年嗣封。

令矼，五年嗣封。

令応，六年嗣封。

令誏，二十五年嗣封。

令衿，二十六年嗣封。

令德，乾道元年嗣封。

令檯，八年嗣封。

子栋，淳熙七年嗣封。

子肜，九年嗣封。

子恭，庆元元年嗣封。

子觌，嘉泰二年嗣封。

伯栩，嘉泰四年嗣封。

伯柷，嘉定元年嗣封。

伯泽，八年嗣封。

熙宁所封安定郡王从式，乃秦王德芳之孙。从式薨，乃更封燕王德昭曾孙世清为嗣安定郡王。绍兴初，燕、秦二王後争袭封，礼部员外郎王居正言："燕王，太祖长子，其後当袭封。"议遂定。自绍兴至嘉定，袭封者并燕王後。自孝宗後，受封者率自下僚承袭，且多癃老疾病，不能起跪。嘉定十二年，臣僚言："自今有该封袭之人，先行下所居州郡审验，委堪拜跪，方与保明申奏，仍遣赴都堂察审，然後取旨除授。或序当承袭，本州宗司见其不能拜跪，与特转一官及一子恩泽，以华其老，却於次行内更行选袭。"从之。

秀安僖王子偁，太祖六世孙，岐王德芳之後。德芳生英国公惟宪，惟宪生新兴侯从郁，从郁生华阴侯世将，世将生东头供奉官令绘，令绘生子偁。以舍试合格，调嘉兴丞。生子，是为孝宗，六岁选入宫。绍兴十四年，子偁卒。孝宗既正储宫，诏赠子偁中书令、秀王。

伯圭，子偁子。封荥阳郡王。光宗时，嗣秀王。

师夔，伯圭子。永兴军节度使，开府仪同三司，赠新安郡王。

师揆，伯圭次子。奉国军节度使，赠澧王。

师禹，伯圭季子。保康军节度使，赠和王。

信王璩，太祖七世孙，父子彦。高宗绍兴四年，育孝宗於宫中；明年，诏再选璩入宫，宪圣慈烈皇后以为已子。九年，封崇国公；五年，封恩平郡王；孝宗既正储宫，璩始称皇侄；三十年，出居绍兴府；淳熙十四年薨，追封信王。

右，太祖之世。

楚王元佐，太宗长子。初封卫王，後徙封楚，坐罪废为庶人。真宗即位，复封爵。仁宗初薨。

允升，元佐子。封延安郡王。

宗礼，允升子。虔州观察使、成国公。

宗道，允升子。常州团练使、赠高密侯。

宗楷，允升子。康州刺史、汉东侯。

宗回，沂州防御使、汉东郡公。

宗默，昭州刺史、安康侯。

宗秀，左武卫、华阴侯。

仲翘，允升孙。眉州防御使、通义侯。

昭成太子元僖，太宗次子。太平兴国七年，初封广平郡王，後封许王，尹开封。淳化三年薨，追赠太子。

陈王元份，太宗子。太平兴国八年，初封冀王。景德二年薨，追封陈王。

允宁，元份子。武定军节度使、信安郡王。

宗敏，允宁子。文州刺史、会稽侯。

宗盂，允宁子。汝州防御使、临汝侯。

允让，元份子。知大宗正事、汝南郡王，赠濮安懿王。

宗懿，允让子。宿州观察使、和国公。

宗咏，洪州观察使、豫章侯。

宗师，密州观察使、高察侯。

宗邈，陇州防御使、济阳侯。

沔，望洛州防御使、广平侯。

宗望，舒州防御使、高密郡公。

安王元杰，太宗子。太平兴国八年，初封益王。咸平六年薨，无子。

密王元偓，太宗子。端拱元年，封徐国公。真宗即位，封彭城郡王。天禧元年，封徐王。二年薨。

曹王元偁，太宗子。初封泾国公。真宗即位，封安定郡王。大中祥符七年薨，赠曹王。

镇王元俨，太宗子。景德初，封广陵郡王。仁宗即位，拜太尉、尚书令。天圣七年，封镇王，後改荆王。庆历四年薨。

允迪，元俨子。安静军节度使，赠永嘉郡王。

允熙，元俨子。滁州刺史、博平侯。

允初，元俨子。宁国军节度使，赠博平郡王。

代国公元亿，太宗子。早薨，至道三年追封。

嗣濮王宗郓，太宗曾孙，安懿王元让之子、英宗之亲兄。神宗时，嗣封濮王。绍圣元年薨。

宗晟，安懿王子。绍圣元年嗣封。

宗愈，绍圣二年嗣封。

宗绰，绍圣二年嗣封。

宗楚，绍圣三年嗣封。

宗祐，绍圣四年嗣封。

宗汉，绍圣五年嗣封。

仲增，安懿王孙，大观三年嗣封。

仲御，政和五年嗣封。

仲爰，宣和四年嗣封。

仲理，靖康时袭封，北迁。

仲良，建炎二年嗣封。

仲儡，建炎八年嗣封。

士俴，安懿王曾孙，绍兴二十五年嗣封。

士輵，隆兴初嗣封。

士歆，淳熙时嗣封。

不秸，安懿王元孙，庆元二年嗣封。

不亹，庆元六年嗣封。

不俦，开禧三年嗣封。

不嫖，嘉定十一年嗣封。

不凌，嘉定十五年嗣封。

右，太宗之世。

按：诸侯王与列侯，皆以其嫡子嫡孙世袭。其所受之封爵，自非有罪者与无後者，则爵不夺而国不除，此法汉以来未之有改也。至唐则臣下之封公侯者，始止其身而无以子袭封者，然亲王则子孙袭封如故。虽所谓茅土食邑多为虚名，然始受封之国与爵，则父殁子继，世世相承。如吴王恪、曹王明，俱太宗之子，受封於贞观时，中更武氏、禄山之祸，皇族歼夷陵替之馀，然其苗裔苟存，则嗣吴王、嗣曹王尚见於肃、代、德、顺之间。至宋则皇子之为王者，封爵仅止其身，而子孙无问嫡庶，不过承荫入仕为环卫官，廉车节钺以序，而迁如庶姓贵官荫子入仕之例，必须历任年深，齿德稍尊，方特封以王爵，而其祖父所受之爵则不袭也。《国朝会要》载庆历四年七月制，封宗室乃以皇叔冯翊郡公德文为东平郡王、皇兄允让为汝南郡王、皇弟允良为华元郡王、皇侄从蔼为颍国公、从煦为安国公、宗说为祁国公、昭成太子孙宗保为建安郡王、华王孙宗达为恩平郡王、邢王孙宗望为清源郡公。自燕王薨，而祖宗之後未有封王爵者，议者以为自三代以来，皆建宗戚，用自承助，於是次第封拜之。盖仁宗鲜兄弟，享国既久，又无皇子，艺祖、太宗之子为王者皆已物故，是时宗姓几无一王，故择其行尊齿宿者王之。至濮安懿王以英宗之故，安定郡王以艺祖之故，方令世世承袭，然又不以昭穆相承，嫡庶为别，每嗣王殁，则只择本宗直下之行尊者承袭。於是濮安懿王有二十七子，而得嗣封者七人，四十六孙，而得嗣封者亦七人，盖嗣濮王凡十四人，才更两代耳。安定郡王之後，"世"字行嗣封者五人，"令"字行嗣封者九人，"子"字行嗣封者四人，"伯"字行嗣封者三人，盖嗣安定郡王凡二十一人，才更四代耳，此例亦古所无也。又按蔡元道《祖宗官制旧典》称，皇子生，百晬命名，初除美军额节度使，两遇大礼移镇，再遇封国公，出閤拜使相、封郡王、纳夫人、建外第，方除两镇封王。然则皇子虽在所必王，然其迁转亦有次第，不遽封也。

周王元祐，真宗子。咸平五年，封信国公。六年薨，追封王。

右，真宗之世。

褒王昉，仁宗子。蚤薨，追封。

豫王昕，仁宗子。蚤薨，追封。

鄂王曦，仁宗子。蚤薨，追封。

右，仁宗之世。

吴王颢，英宗子。初封东阳郡王，神宗立，封昌王。哲宗立，徙楚王。绍圣初薨。

孝骞，颢子。宁国军节度使、豫章郡王。

益王頵，英宗子。初封樂安郡王。進封嘉王。元祐三年薨。

润王颜，英宗子。蚤薨，追封。

右，英宗之世。

成王佾，神宗子。蚤薨追封。

惠王仅，神宗子。蚤薨追封。

唐王俊，神宗子。初封永国公，薨，追封王。

褒王伸，神宗子。蚤薨，追封。

冀王僴，神宗子。初封景国公，薨，追封王。

豫王价，神宗子。初封建国公，薨，追封王。

徐王倜，神宗子。蚤薨，追封。

吴王佖，神宗子。初封仪国公，哲宗即位，封太宁郡王。徽宗即位，封陈王。崇宁五年薨。

仪王伟，神宗子。蚤薨，追封。

燕王俣，神宗子。初封成国公，哲宗即位，封咸宁郡王。徽宗时，积封至燕王。靖康从北狩，不知所终。

楚王似，神宗子。初封和国公，哲宗即位，封普宁郡王。徽宗时，封蔡王。崇宁五年薨。

越王偲，神宗子初封祈国公，後积封至越王。靖康从北狩，不知所终。

右，神宗之世。

献愍太子茂，哲宗子。蚤薨，初赠越王，再赠太子。

右，哲宗之世。

兖王檉，徽宗子。蚤薨，追封。

郓王楷，徽宗子。初封魏国公，进封高密郡王。政和八年，策进士，居第一，积封至郓王。靖康从北狩。

荆王楫，徽宗子。初封楚国公，进封南阳郡王。崇宁三年薨。

肃王枢，徽宗子。初封吴国公，积封至肃王。靖康中，与张邦昌同质於金国，北去。

景王杞，徽宗子。初封冀国公，积封至景王。靖康从北狩。

济王栩，徽宗子。初封鲁国公，积封至济王。靖康从北狩。

济阳郡王棫，徽宗子。初封杨国公，进封济阳郡王。

邠王材，徽宗子。初封魏国公，薨，追封。

祁王谟，徽宗子。初封镇国公，积封至祈王。靖康从北狩。

莘王植，徽宗子。初封吴国公，积封至莘王。靖康从北狩。

华原郡王朴，徽宗子。初封雍国公，进爵华原郡王。

徐王棣，徽宗子。初封徐国公，积封至徐王。靖康从北狩。

沂王〈木咢〉，徽宗子。初封冀國公，積封至沂王。靖康從北狩

郓王栱，徽宗子。初封定国公，薨，追封王。

和王棫，徽宗子。初封广国公，积封至和王。

信王榛，徽宗子。初封福国公，积封至信王。靖康从北狩，至河北得脱，马广以乡兵保庆源五马山寨，奉榛为主。建炎二年，诏为河外兵马都元师。後虏破山寨，不知所终。

汉王椿，徽宗子。初封庆国公，薨，追封王。

安康郡王楃，徽宗子。初封卫国公，进封安康郡王。

广平郡王楗，徽宗子。初封韩国公，靖康时追封。

陈王机，徽宗子。蚤薨，追封。

相国公樾，徽宗子。政和四年封。

瀛国公梴，徽宗子。政和五年封。

建安郡王横，徽宗子。初封惠国公，宣和时追封。

嘉国公椅，徽宗子。政和八年封。

温国公栋，徽宗子。政和八年封。

英国公橞，徽宗子。宣和二年封。

仪国公桐，徽宗子。宣和三年封。

昌国公柄，徽宗子。宣和四年封。

润国公枞，徽宗子。宣和七年封。

右，徽宗之世。

元懿太子旉，高宗子。初封魏国公，苗傅、刘正彦为逆，立旉为帝，改元明受。上复辟，立为皇太子。其年薨，赠元懿太子。

右，高宗之世。

庄文太子愭，孝宗子。绍兴三十二年，封邓王。乾道元年，立为皇太子。三年薨，年二十四，追谥。

挺，愭子。武当军节度使、豫国公。

魏惠献王恺，孝宗子。初封庆王，继封魏王。乾道七年薨。

晁，恺子。昭庆军节度使、吴兴郡王，赠沂王，谥靖惠。

右，孝宗之世。

景献太子询，艺祖十世孙、燕懿王後，宁宗庆元四年育於宫中。嘉泰二年，封卫国公。开禧元年，为皇子，封荣王。三年，立为皇太子。嘉定十三年薨，年二十八，追谥。

华冲穆王怛，宁宗子。蚤薨，追封。

申冲懿王〈忄庶〉，宁宗子。蚤薨，追封。

顺冲怀王忻，宁宗子。蚤薨，追封。

肃冲昭王〈忄自〉，宁宗子。蚤薨，追封。

济阳郡王玪，沂靖惠王子。嘉定十四年，立为皇子，封祁国公，再封济国公。十七年，进封济阳郡王。

右，宁宗之世。








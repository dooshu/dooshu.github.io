○遣使赈恤河南道诏

朕自临御天下，介於人上，万邦在念，百姓为心。慎日以兢，因时载惕，眷兹茂育，宁忘鉴寐。今岁河南诸州，颇多水潦，稼穑不稔，闾阎阻饥。方属西巡，更深东顾，不加存问，孰副优轸。宜令工部尚书刘知柔驰驿充使，往河南道巡历简问，应免租庸及赈恤，并量事便处分，兼察人民冤苦，官吏善恶，还日奏闻。宋、亳、陈、许之间，遭涝尤甚，其应缘赈恤，宜倍优赏。


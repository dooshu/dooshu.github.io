○为崔仆射谢恩赐表

臣某言：某官某至，伏奉敕书，仍赐手诏，并诸锡赍等。宸聪睿眷，一以及臣；举族同欢，致身无据。臣某诚欢诚喜顿首顿首。臣闻自古明哲之君以化天下也，莫不乘时制变，因弊立法。既资体国，亦在便人。常准大端，不失其道。伏惟宝应元圣文武皇帝陛下隐旒思理，宵衣布政，临万物而含宏不测，明四察而英断非常。去邪勿疑，则涤除污俗；渴贤致理，则振拔时淹。纳强谏而如流，伫沃心而不足。微臣何幸？属会昌期。今四罪咸伏，八蛮慕义；禄有所及，刑无所冤。再鼓登闻，申明理匦，发令而雍熙日洽，推心而反侧自安。何负阻而不来，何假威而不败？太宗圣化，复见於今。文命赓歌，讵惭希古。日宣九德，千载难逢。然则靡偿有初，前史攸诫，知始知卒惟圣能之。今陛下发自宸衷，殷勤诏命，克念作圣，期於必然。无任拜舞欢欣之至！谨遣某官奉表陈贺以闻。


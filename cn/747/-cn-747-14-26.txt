○册杞王上金鄜州刺史文

维显庆四年，岁次己未，七月景子朔四日己卯，皇帝若曰：於戏！昔尧分四岳，汉总六条，所以光阐帝猷，式调萌俗者也。爰自近古，尤为重任，襟带之地，非亲不居；形胜之藩，惟贤是处。咨尔益州都督上柱国杞王上金，岐嶷幼彰，英徽早茂，仁慈表性，爱敬因心。磐石之固攸归，分符之寄斯在。是用命尔为使持节鄜州诸军事鄜州刺史，馀如故。夫道德齐礼，为政之良规；践义基忠，立身之要道，必恭谦而下士，无骄矜以傲法。勉务农之（阙），勤恤隐之方。往，钦哉！其祗朕命，缉谐令绩，可不慎哉！


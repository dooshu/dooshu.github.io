卷五 明末五王世家（有总论）

我明自靖难之后，待宗室，其制愈严愈刻。在诸王之中，乐善好书者，固百不得一；而即有好饮醇酒、近妇人，便称贤王，遂加奖励矣。当其一出藩封，两长史、一承奉，如古之三监，王不得纵意自为。而一藩宗禄，出于本郡太守；故见太守如见严师畏友，得其和颜悦色，便属异数。而本郡乡绅，亦畏之如虎；受其欺凌，不敢与校。所属宗人，不许其擅离境外。有住居乡村者，虽百里之外，十日必三次到府画卯；一期不到，即拘墩锁下审理所，定罪议罚。故宗室之人，大略皆幸灾乐祸；国家稍有变故，无不怀「时日曷丧，予及汝偕亡」之愿矣。甲申北变之后，诸王迁播，但得居民拥戴，有一成一旅，便意得志满，不知其身为旦夕之人，亦只图身享旦夕之乐。东奔西走，暮楚朝秦，见一二文官，便奉为周、召；见一二武弁，便倚作郭、李。唐王粗知文墨，鲁王薄晓琴书，楚王但知痛哭，永历惟事奔逃；黄道周、瞿式耜辈欲效文文山之连立二王，谁知赵氏一块肉，入手即臭腐糜烂。如此庸碌，欲与图成，真万万不可得之数也。余故以我朝得天下之正，无过太祖；失天下之正，无过思宗。崇祯甲申三月，便是明亡。而幸吾先帝不系子婴之组，不入景阳之井；身死社稷，决烈光明！四海之内，无不痛心疾首，思与先帝同日死者。作史于此获麟绝笔，岂不圆成我大明之天下「以正始、以正终」，轰轰烈烈，可与日月争光？而后乃缀附弘光，痴如刘禅、淫过隋炀；更有马士英为之颠覆典型、阮大铖为之掀翻铁案，一年之内贪财好杀、殢酒宣淫，诸凡亡国之事，真能集其大成。故主之思，涂抹殆尽！余故以五王之事迹，仍散见于各藩之世家；而若夫成败之始末、迁播之方隅、羁縻之岁月、拥戴之臣工，则未之详也。为作明末五王世家。

福王世家（马士英、阮大铖立于南京，年号弘光）

福世子由松，福王常洵长子也。献贼避闯贼入蜀，蹂躏河南；城破，福王殉。世子逃出，附潞王舟至淮安，寓清江浦，编户杜家。世子为人佻傝轻狂，无藩王态度；淮安人不加礼貌。

甲申北变，南都诸大老议立新主。阮大铖深恨东林，欲报复之；与马士英谋曰：“东林党人，恨入骨髓；不杀尽东林，不成世界。幸喜有一与东林为世仇者，近在淮安；若立为天子，则东林人必杀尽乃已。”士英曰：“谁与东林为世仇者？”大铖曰：“向年福王未出藩封，为东林人所排挤摧偪；妖书、梃击种种诬陷，贵妃、福王深受屠毒。今世子在淮，若迎正大位，必报复旧仇；则东林可杀也。”士英曰：“国变之后，桂、惠、瑞三王未有消耗，而福世子又非人望所归，如何得立？”大铖曰：“南都兵柄，在君掌握。第以军中欲立福王，以此为辞，人皆箝口矣。”士英曰：“非君智囊，孰能办此！”于是集朝中文武公侯、巨卿大老，备卤簿迎福世子于淮甸。及至南京，即欲正位。京畿道御史祁彪佳言：“今当草昧，名位未定；暂受监国，此是正理。”于是暂称监国。不踰旬日，即朝贺称尊，改元弘光。以马士英为东阁大学士兼理戎政尚书事，兵部尚书史可法等升迁有差。起王铎、姜曰广与钱谦益等入内阁办事。祁彪佳以巡抚出守苏、松、常、镇。

北京破，各镇统兵官黄得功、刘良佐、高杰、刘泽清皆拥兵南下。高杰先至，欲寄家眷于扬州；百姓闭门抗拒，杀伤多人。朝命史可法以阁部至扬，分汛立营，安插四镇。事平之后，即以可法坐镇淮、扬，以为北门锁钥。

马士英在朝，即剡荐阮大铖；有旨赐冠带，召对平台。诸朝臣交章劾之，留中不省。大铖以沿江要害备陈入告，遂以操江部院委任大铖。大铖进疏，请以六等定罪，察核北京投降闯贼诸臣；遂逮周铨、周钟、项煜、光时亨等，置之重辟，决不贷。时朝臣股栗。

为时无几，高杰以伪皇后童氏送至南京；弘光不认，下狱论死。又无几，有伪太子王子明事，命内外诸臣及曾任东宫讲官者严加识认。诸臣以其应对舛错，皆斥为假冒。独问官刑部主事钱凤览上疏力争，谓看验皆实；上怒，下狱。法吏讽之曰：“苟易汝言，则生矣！”凤览抵死争之，坚不可易，竟坐诛死；而王子明坐死，待决。靖南伯黄得功飞疏奏曰：“太子真，固不可杀；假，尤不可杀。若真，则诸奸趣承阿附，皆无实言；若假，则留置狱中，事久论定。俟东宫确有下落，杀之未迟。如若糊模妄杀，本镇提兵到阙，必尽诛杀吾半信半疑之太子者！慎之，毋忽！”王子明得留系狱中，不敢即杀。马士英以夙憾，遣缇骑逮湖广巡按御史黄澍。澍以宁南伯左良玉兵势，杀缇骑；即发檄诋士英之奸邪，提兵向阙以「除君侧之恶」。士英大惧，悉发南部精锐，屯匝芜湖；复命靖南伯黄得功移镇芜湖，截关死守以御左兵。此时清兵南下，淮、扬告急，马士英但以堵截芜关为第一急务；史可法羽檄星驰，置之不理。扬州一失，门户尽毁；南京一路，如入无人，马士英携家口辎重、歌儿舞女潜遁江南。弘光力追士英不及，误走芜湖，遂投靖南营内。

是时弘光既遁，南都百姓拥太子王子明出狱，舁居大内。途遇王铎，群起殴之；曰：“是主杀先帝皇太子者！”奋拳毒殴，遍体受伤，须尽落；忻城伯赵之龙拘系去，收之狱中，乃得免死。清王子到教场，匝营天坛，百官朝见；子明含璧出降，坐之席次。九王子责弘光无道，贪位灭亲，欲妄杀太子；自罹天诛，无所逃死。

花马刘率先降清，诡言逃至芜湖，与得功合兵以图恢复。得功裨将田雄，潜发一矢，中得功咽喉；得功拔矢叹曰：“吾部下小子如此，不可为矣！”遂拔刀自刎。田雄缚弘光同花马刘献俘南京；时正炎暑，弘光向忻城伯索一蚊帐，不可得。解至燕京，看守太医院。逢节日，赐宴一席，弘光畅饮极乐；随赐弓弦，勒令自尽。

石匮书曰：我朝天下，不亡于正德，应亡于天启。若我先帝，勤俭精明、锐意图治，宵衣旰食、惕厉焦劳；其奈有君无臣，社鼠城狐，共亡其国：实是中兴之令主，反为亡国之孱王。天道至此，颠倒极矣！但其正命殉亡，身死社稷；千秋抱痛，万姓悲思。汉、唐、宋末代之君，所不能效其万一者也。余故于甲申三月，遂痛明亡。乃以弘光、永历仅列世家，不入本纪；此则痛思先帝，真同鹃泣。世有罪我，窃附麟书。

唐王世家（黄道周、郑鸿逵立于福建，年号隆武）

唐王聿键，为唐定王第七世孙袭封也。先是，崇祯间，贼四讧，王忧之。丁丑，上书请特奉敕收诸砦义勇以靖乱；廷议以为非所当言，从谋叛例，发南京高墙。王在禁，益读书；博极今古，走笔数千言。如是八年，所著书盈尺。性剀挚推诚，人乐为用。甲申国变，出高墙。乙酉，南都复陷，王抱愤南走。遇户部郎中苏观生于嘉禾，观生说以大计，宜称尊号以收人心，图恢复。会郑鸿逵师溃镇江，以所部潜归闽，便护王行。于是尚书黄道周等率诸臣劝进，以闰六月之一日行监国礼；遂于次月即皇帝位，改元隆武，驻跸福州称行在，改福州府为天兴府。首下登极、分封、亲征三诏，皆出自御笔；远近捧读，无不流涕，愿为效死。群臣进爵有差，以原任大学士何吾驺为首辅。拜观生为大学士，开储贤馆。而以封疆剿恢尽委三郑，皆封侯。复设兰台馆，特开乡试；又覆试，得一百数十人，御定叶瓒为元。封介弟聿为唐王。

先是，鲁王以海避难台州，亦于七月受起义诸臣之请，监国绍兴，当清战力。而靖江王傲，擅弄兵，絷巡抚瞿式耜，以总兵杨国威为先锋；上命两广总制丁魁楚讨平之，更立靖江王亨歅，而封魁楚平粤伯。寻杀知县朱健之弃城者。令兵科给事中刘中藻奉尺一诏书下鲁。鲁文武咸以势当敌，不宜内自哄，且鲁未有大号；而唐以叔父尊，叔父未有子，可以监国为后，合力以御清兵：开诏便。而阁部熊汝霖及国舅张国俊、中书谢龙震数人又以唐、鲁皆我高皇帝初分封支等，闽僻安遽大，未尝以一矢相助，乘厄而欲下之，不可以为名；且唐何忍撤蔽，以自露于清；吾宁独瘁，以听天之所与：不开诏便。适唐镇郑芝龙密表于鲁，愿释唐而私驰驱鲁；识者曰：“彼私于鲁，何必不私于清；贰唐者，不可信！”而监国误听之，击案曰：“有如言开诏者，与众弃之！”遂令道臣王绍美、沈彩往，与叔父平；而江上文武，则大率密表潜称臣于八闽矣。

丙戌三月，闽令御史陆清源赉饷三万两，犒江上诸师，猝为马士英中军张体元所劫；杀清源，复遣诸科部来监水营师。总之，不以闻监国，而监国亦故不知也。诸文武颇以一家事，恐外唐势必前后踬；而唐乃尽取鲁温、台之粟，以官郡邑。江上师不下二十万，逡巡饥。五月，不战溃。

先是，闽京尚讲门户；阁臣黄道周素与郑芝龙不协，每事抵牾。于是诸臣交章论芝龙逗遛以附道周；而道周论事固执，不能善用郑氏。阁臣观生力劝上出师赣州，以信天下。科臣金堡至，请上仿汉高皇帝故事，自称使者，单骑走赣杨、万军，并敕诸路并进；不省。乃芝龙果与清约，俟挤鲁钱江，当尽撤岭上以待；固不欲帝出，且挟以自重。阁部道周同定卤侯郑鸿逵不进，道周以二十余骑前导，被执；至南京，死之。而兵科给事中张家玉同永胜伯郑彩师出杉关，向江右；甫解抚州之围，辄入关自保。上不得已，移跸延平，以示车驾且旦发；阁臣观生领诸部兵先出南安，以声慰赣州。时总兵黄志志独治战舰三百余号，令游击罗明为先锋，顺流下；清牵缆纵焚之，明大败，赣州竟无援。

清既走鲁，且跨仙霞岭如无人，下浦城。八月，清兵将至延平，上乃微服走汀州；为清镇李成栋所逐，遂遇害。上无子，弟唐王聿走广州；广州立之，国号绍武。甫四十余日，城破，见害。

上才长于文辞，恭己俭约如韦布。内无妃媵，止皇后曾氏相随；每有大事，辄商之。不设监寺，尝呼内庭，便衣冠与群臣语，尔汝如家人。特好古今典略；开兰台馆，命礼部尚书曹学佺主之，修「先帝实录」。所赐姓朱成功，郑芝龙子也；芝龙降清，成功独不从，断洛阳桥，称兵以拒父兵，出没海上。

石匮书曰：唐王任意竟行，未免受卤莽决裂之报。当其请缨御贼，则径自出境；流离入闽，则径自称尊；敌未临城，则径自逃窜。登极三诏，徒自夸张，毫无实际；则所筹皆纸上空言、所行则蒙皮弱质，欲以羁縻天下、恢复皇图，盖断断不能者也。是以在闽之日，亦受制强藩，几同汉献；称制之后，欲并吞鲁地，妄效祖龙。中途受缚，国破家亡，则何所拯救哉！唐王多读书史，倘见「北地王传」，自应媿死矣！

（附）唐王聿传（顾元镜、王应华立于广东，年号绍武）

唐王聿，隆武第四弟也。隆武改元，封聿为唐王，主唐祀。

丙戌闽败，王浮海至东粤。十月，桂王已监国端州；大学士苏观生素不能于平粤伯丁魁楚，遂拟尊王以抗桂。于是倡言唐介弟宜立，与布政使顾元镜及乡官侍郎王应华、吏部郎中关捷先等，以十一月之朔，请王监国。使主事陈邦彦奉笺观肇庆，未返；五之日，辄称尊号，改元绍武。群臣朝贺，以军国专任观生。及邦彦奉谕示观生，观生不省。于是超拜主事，简知遇，为兵部戎政尚书；王应华为右佥都御史。督所抚石、徐、郑诸姓水师，与肇庆之师战三水。肇庆败，续杀其巡抚林佳鼎及监军夏四敷、总兵龙伦，王冲厚无所裁。观生洁清，寡远略。元镜、捷先时以推立功，拜东阁大学士兼兵部侍郎。覃恩无数，滥及不率，而号令不出四门；诸豪健闭围，傲未服。

清抚督佟养甲及镇将李成栋自闽下潮、惠，率开门降；随用两府符印，伪邮广州，报清骑不至以解其疑。观生顾信之。十二月望，王方视学阅射，群臣朝服候。行礼未毕，俄报清兵至；观生曰：“潮方奉启颇安，此妄言为贼间惑众，斩之！”三报，斩三人，则清李成栋以十七骑斩东门入。或告观生：此花山义砦就抚来；观生喜。须臾，清兵满塞道。王急变服，从后庭踰垣出走，匿大学士王应华家；嗣恐迹至，复间走洛□里，为逻者所得。时宿卫可万人，变起仓卒，不及呼；而市民犹执槊摧清骑二人。剃发令下，不如令数百人，皆见杀；妇女以贞自裁，不可数。于是大学士元镜独先缴印露顶，谕居民称：「逆藩授首，百姓安枕」云云。是日殉难，为大学士苏观生、太仆卿霍子衡——一家九人、国子监司业梁朝钟、行人司行人梁万爵，各有传。十八日，凡诸王之附居广州者，皆见害于演武场。而唐王独拘系东察院，清使人馈酒食；王曰：“吾若饮汝一勺水，何以见先帝地下！”竟不食；因逼令自尽。

石匮书曰：死一君，复立一君，践祚继统，视为儿戏。亦如文天祥所谓「立君以存宗社，存一日则尽臣子一日之责。蕞尔须臾，所不计也」；益王既殂，卫王继立。苏观生得其死所以了生平，则亦已矣；若以成败利钝责备观生，是犹责文天祥以燕馆徒生、责张世杰以崖山空死也。设身处地，亦复奈何！

桂王世家（丁魁楚、瞿式耜立于肇庆，年号永历）

永明王由榔，桂王第四子也。神宗五子：泰昌嗣立，福王常洵封河南，桂、惠、瑞三王同日出封；桂，国于楚之衡州。癸未，贼张献忠惧闯自成之逼，南走，遂陷武昌；故辅贺逢圣死之。贼自长沙、岳州，取路入蜀。时桂、惠二王并避难梧州，桂王薨于梧。王长子早夭，三子安仁王由亦夭。四子由榔，初封永明王。永明有弟二人，未封；尝陷贼营，献忠逼之朝，且拟易己姓官之，一曰「张龙」、一曰「张虎」。二人不肯拜，大骂；见害。

丙戌九月，闽败，寻赣州亦不守。两广总制丁魁楚及广东巡抚王化澄、升任广州知府严起恒、都指挥使马吉祥等檄广西巡抚瞿式耜，率诸臣笺请永明诣肇庆；于十月之十日午刻，先行监国礼。闻广州苏观生等奉唐王称尊，即于十一月之十有八日即皇帝位，受群臣朝贺，以明年丁亥为永历元年。尊嫡母张、生母王并皇太后，册封王妃为皇后；诸臣进爵有差。上谦仁浑大，丰姿冲远。时使给事中彭耀通情于广州，唐杀耀，而遣兵部侍郎汤来贺致书肇庆，且曰：“让为上，和次之，战最下矣！”上不报，而因唐使陈邦彦袖敕观生。监军道林佳鼎、总兵龙伦轻与广州战，全军没。会广州为清兵所袭；十二月之十八日，上释肇庆，走粤西。清镇李成栋追至峡江，适巡抚瞿式耜方练兵峡江，壁垒望驾，得保桂林；已而峡江战败，清兵益进。

元年（丁亥）二月之望，上复释桂林，奔全州；而式耜与参将焦琏留守桂林。时平乐、阳朔等处皆望风降清，清收我叛卒合攻桂林，众寡不敌，城且破；琏独巷战胜清,清兵退去，城全。诏加式耜吏、兵二部尚书，封临桂伯；封琏为新兴俟。时总兵刘承胤者号「铁棍」，驻武冈州，迎跸。上至武冈仓皇，有周老者以布衣为日进膳，上颇甘之。承胤挟势骄蹇，政事傍落；督师何腾蛟露章劾之，请移跸，不果。久之，承胤将劫驾降清；皇太后藏密诏于面中，驰赐腾蛟。腾蛟救至，上出走；承胤辄叛归清，以清蹑驾。武冈陷，兵部侍郎傅作霖、吏部郎中侯伟死之，都御史米寿图、吏部郎中李若星为乱兵所杀。幸斗门陈将军与清战，上得离武冈，几为所及；从靖州憩南宁，依征蛮将军陈邦傅。封邦傅庆国公，邦傅复骄蹇抗制。

二年（戊子），皇子生。清金声桓反正于南昌；未几，李成栋亦反正于广州，诏封声桓豫国公、成栋惠国公。已，清陈友龙反正于靖州、郝尚久反正于潮州。成栋恭表迎驾；八月，上诣端州。成栋提兵踰岭攻赣州，不利；退走信丰，渡河沈水卒。中权杜永和总其军；追者至，与仗，大败。时死于乱军者，为兵部侍郎张调鼎、监军道姚生文等四人。诏封成栋养子元胤为南阳伯，扈驾；而使杜永和督守广州。

三年（己丑），清使平南王尚可法、定南王耿仲明合攻东粤。冬十二月，清兵至南、韶，总兵罗成耀弃城走；清顺流而下，诸城不固。朝议：出师三水挠兵，以便驾行。

四年（庚寅）正月十有七日，帝释端州西奔，而以李元胤留守。二月，上至梧州。永和守广州力，清不得入。时□□伯张月总陆师、总兵吴文敏统水师，连与清战，皆胜；迄十阅月，为仲冬之二日，力竭城陷。永和与大将李明忠、张月、吴文敏等航海保琼州，总兵杨有光没水卒；独总兵范承恩被执降清。未几，肇庆亦陷；李元胤见执于钦州，死之。久之，杜永和亦以琼州降。乃是月之五日，广西亦陷。先是，清定南王孔有德兵出广西，王令大镇马蛟别路入，先破平乐，总兵朱旻如扼战不克，杀妻子、自刭；而有德自提大兵抵桂林。留守瞿式耜，初与开国公赵应选、卫国公胡一清等同镇桂林；适二镇并移屯柳州，式耜单不可守。翰林院侍读兼兵部侍郎张同敞知桂林必败，泅水入城，与式耜共难；及城破，咸赋诗从容就死。靖江王与世子亦被执，见害。上释梧州，历浔州，庆国公陈邦傅半道间起，欲劫上为功于清；上猝以宫眷先去，邦傅窜皇嫂安仁王妃，劫百官眷属及赀囊尽。而上踉跄，颇又为交趾境上人所拦；邦傅疾通清兵逼驾，交趾释驾而与清仗，上得从容保南宁。邦傅遂叛，杀新兴侯焦琏降清。时秦王（孙）可望使人护帝于南宁。先是，献忠之踞蜀也，盗尊号，设官属，颇自制。丁亥，清发奋王以兵攻之，献忠中箭死。其部养子十人皆冒张姓；孙可望等四人功多，辄伪自称王以拒清；发奋王终不能有其地——可望为平东王、王某为抚南王、刘文秀为定北王、李定国为安西王。时刘文秀守蜀城，战胜吴三桂于叙州；而可望与安西窥云南。抚南早卒，裨将冯双鲤统其军。可望既下云南，以沐天波为中军，定国颇为所制。时闻桂藩正位肇庆，移跸桂林；己丑，可望以兵出富州，令其侍郎杨畏知、尚书龚彝致书桂林，不称臣、不奉年号，署平东王字号，书中以合师剿寇为名，意在请封。陈邦傅方驻南宁，怯可望，请封秦王。阁臣严起恒等十三人力争，谓“可望从贼，大乱所由始；且未建尺寸功，倔强如故。不可许。”邦傅竟擅作伪敕，封可望为秦王；意以恃可望，即得罪无虑。敕中有云：“朕将率天下臣民，尊礼如古仲父。秦王总统天下兵马钱粮，节制诸文武，以监国亲王体统行事”；仍伪铸秦王印以给之。可望亦知出邦傅不真，故令礼部誊黄；始用永历年号，自称「监国秦王臣」表谢；仍布告云、贵、楚、粤诸勋镇。朝廷不敢问。至兵驻贵州，遣总兵郝九仪等即南宁护驾，实欲借以詟众自大。此时朝廷尚有朋党，都御史袁彭年、吏科给事中丁时魁、工科给事中金堡、兵科给事中蒙正发、礼部侍郎刘湘客好弹射，不顾情面；举朝惮之，目以为「五虎」。后上夺于群议，以彭年掌案久，反正有功，免议；而四臣皆下狱，堡与时魁皆戍而余俱徒。可望所遣九仪骄恣；居数月，忽称秦王令旨，清君侧十三人及内官；意实衔沮封故事也。上不得已曰：“朕实未知之。”九仪乃擅使人伺阁臣，起恒方刺舟拜客，击之落水死；礼部尚书郭之奇逃，兵部侍郎杨鼎和、吏都给事中刘尧珍及科臣吴霖、张载述皆见杀，内监张福禄、全为国皆凌迟，而兵科金堡以先得罪遣免。帝内悼者数日。冬十月，清有德以兵破柳州；赵应选、胡一清弃城走，合保南宁。清乘胜攻南宁急，上释去；清追之，距三十里而近，忽烈风起，摧林木房屋，人不能正立，追者疑不进。上得所谓土司安龙所者，以其名善，改为安龙府居焉。安龙无险，上居此，再凤凰见，土兵畏不敢犯。于是可望至土司，将入朝，拥二百甲士从，中怀叵测；上传谕曰：“可望来意，朕已悉知。今日晡矣，须明日。”明日，可望入，局促中乱，不知所云，成礼而出；叹曰：“吾见此公，未免气尽！”尝请国宝至其府；上曰：“姑与！”令中书捧至。可望猝索观；中书曰：“必斋戒设坛而后观宝！”可望色变曰：“如是乎！”中书惧，退而自缢死。明日，可望遽观宝，忽雷震殿角，如欲临其首者；可望惊，使人护还之。时安西李定国方征缅及小西天资其粮仗，未及扈驾。

六年（壬辰），可望出师，敕李定国率鄂国公马进忠等战清黄沙，大胜之，杀清将李养性等；壁大榕江，与清有德复战严关。时清将李虾头发矢，会定国裨将炮发而毙；有德势大促，退保桂林。七月之二日，定国围桂林；有德亲登城观营，见近城顶高，两旗矗，知定国据险厄，举止失措。定国用象阵，以象攻城门，门开；有德遽杀其妻，举火焚，亦自刭。定国俘其母子以归；获叛将陈邦傅父，剥其皮为寝具。于是平乐、南乐等处，传檄定。有德枭将线国安、金节等皆惊退去，而清守梧将士亦登舟东去。八月，定国进攻楚，冯双鲤领前军已至湘潭；十一月，清谨亲王以兵援楚过洞庭，双鲤畏避，入可望军。而定国战衡州败绩，走竹山；谨亲王追之，定国军返射，洞王喉而死。清师败，军中得遗盔，始知之。清法，王死，一军无生者；多罗贝勒定远大将军鼓其余众，力御定国；定国释衡州，退武冈，保永州。时桂林闻定国退去，藩臣蒋先达、镇将徐天佑、臬臣徐定国咸弃城走；久之，清不至，定国复入守之。清线国安至，城空，复陷。可望以定国失事具罪之，定国不敢归。

七年（甲午），定国锐师间道疾驰东粤，直抵肇庆，袭清远；清坚壁以老之，定国完师退。而可望方撤安龙，烟火数百里，上几危；定国至，乃免。定国复拔平乐，退南隘。复攻桂林，中军文武材筑火于地，方欲崩城，而误药发自焚；国安乘势进击，定国复保南隘。

八年（乙未），可望使人召定国；定国疑，必不应。可望遣冯双鲤以兵三千名曰助战，实阴图之也；定国知其意，走浔州。将渡湖，冯师追及；定国曰：“汝等总以效死我明；果不失初意，从我入粤东，功不朽。必欲相逼，定国先自沈以明无他！”众感泣，遂以三千人为先锋，疾下清高、雷、廉三府。分兵三道：一令天威营攻肇庆，清守坚，不破；一令义胡营攻高明，擒郭虎；而亲率兵攻新会，困数月，城垂陷者数，城中人相食几尽。适清兵援者至，且即休；两王力尽即出，出定国后。定国师老气惰，且内顾，恐可望有变；中疑，一战败归。清兵追至南宁，定国一夜开门走，即安龙；与百官奉上跸间道直走云南，即可望居故黔南府为宫殿。戒备已宁，可望知之，以兵反战定国，不胜；可望兵益散，走武冈。进封定国为晋王，屯贵州，设要害以扼清兵。

十年（丁酉），清突入贵州，定国不战弃去，尽以其民入云南；而令大将漳平伯周

金汤固南宁，墐户墉。

十一年（戊戌），可望愤失权，阴窃定南孔之子庭训降清；降表犹尊明主，但欲控大国以报仇。清受其降，故不令督师复出而他遣；明将军营云南，遂阴通于可望所最亲为内间，开门纳清兵。定国不及战，以上脱走。清于己亥三月之二日入城，屠六日乃已。

石匮书曰：甲申北变之后，遂有唐、鲁、楚起于闽、浙；而此时遂有谚曰：“唐楚鲁（糖醋卤），甜酸苦。”曾不移时，而三藩皆灭；而自两粤流移，相持日久，无过永历。而总记永历所盘桓之处，席不暇暖，又即迁移；守不多时，又即旋失：困苦流离，亦已极矣！然闻其多畜常侍、流配谏官，犯颜直谏毫无二心如金堡者，亦遭斥逐；他可知矣。迨后走遍天涯，仍为俘馘；欲如海外鲁王考终正命，不可得已！为之三叹。

鲁王世家（张国维、朱大典立于浙东，年号鲁监国）

鲁王以海，鲁王干山弟也。干山殉难，鲁王袭封。甲申北变，鲁王迁播至越，疏请安置台州。

乙酉，清兵至武林，鲁王于是年六月至绍兴监国，画江死守一年。江上兵散，遂弃绍兴，走依张名振于石浦。

已而闽事大坏，唐王走汀州，不返。郑彩以舟师自保海上，名振乃以监国诣彩；且曰：“隆武一家，好为之！”彩乃扶监国复起，恢建宁、兴化二府及福州诸下县，困省围垂破；而清以其督陈锦援之，复破建宁，而福围亦解。是时沈宸荃、刘沂春、吴钟峦、朱永佑、李向中同张名振、阮俊扈监国航至舟山；舟山为黄斌卿汛地，请曰：“主诚即次则可；恐久居，接壤宁波与清兵近，恐不安！”众疑斌卿为唐不与鲁，势必不利监国；于是平西将军王朝先与荡胡侯阮俊，且将私起攻斌卿夺其地，安监国。监国为敕劝谕之，令毋内自残，语极温；斌卿感泣，方拜敕倒地，而朝先已使人伺间举刀陷斌卿背，离其体矣。监国心伤之，不言。遂以参将府作行宫，进张肯堂同沈宸荃皆大学士。初，熊汝霖以阁部扈驾，为郑彩所劫，随拜钱肃乐为大学士。肃乐病卒琅琪山，继以马思理；亦病卒，而拜宸荃、沂春二人。时沂春子苦请沂春去，监国放沂春。而肯堂者，以唐都察院左都兼吏、兵二部尚书加少保，奉命督斌卿西征之师；唐败，留舟山。监国心怜斌卿，乃特相肯堂，与宸荃同事。以朱永佑为吏部尚书、吴钟峦为礼刑二部尚书，兵部尚书李向中、户部尚书孙嘉绩。平西伯王朝先，统陆师；荡胡侯阮俊，统水师；定西侯张名振，总统水陆两师。是后，边海郡县咸弄兵遥应，舟山暗出粟接济；苏、松、宁、绍等处郭外一二里，清不及问。至居民，岁两输不怨。

辛卯，清乃大举治舰，分三路入海：一从吴淞、一从台温、一正出定海关。监国以八月之朔，亲出视师而又祭海，严以待战。十七日，清兵出定海，阮俊令水师江天保以四水船迎击，败清；沈其十三舟、掳十余人，断其右臂而归之曰：“俾知我王师之不杀也！”俊易清，以为不复出定海，而分其劲师应南北二路，诫半月可复还协城守；俊自当定海之冲。阅五日，清兵复出定海，天大雾，迷咫尺不能辨，不意其猝接。阮俊傍哨舟，兵少不能战，急呼奋所坐最大船压之；而风止，船不可动。俊负奇力，兼有四长：一观桅之毫发，准所向无不的；一乘风犁船，其法最捷；一连炮四、五，一发水中；一手掷火桶，桶之发无不立焚。时清兵尽裹俊船，不敢上，俊乃手举火桶；仓猝触清桅，激反入俊舟，俊急跃水以解。清兵争钓起之，盖犯火以水淬之无生者。俊被缚，瞪目无一言；三日卒——为此月二十有一日也。于是清兵直薄城下，城中守御力，炮伤清卒千人。相持十日为九月之朔，清布云梯杂进。城上以鸟鎗的取之，无不立倒；投火焚云梯，清兵退。次日，乃去城六、五里，埋大炮十二门，环发。初以裸妇厌之，不甚中；久之，西门崩城丈余，急筑板塞，塞复陷数丈。城中火药不继，遂陷。时水师之御吴淞，得胜归；方拟协力，而势不及矣。定西侯张名振扶监国南泛，宫嫔不及从。初，张后既失所，张国柱以献于清；随有张妃、陈妃侍。监国生世子二：长三岁，弘□；次二岁，弘。二妃与宫眷十余人，抱二孤投井。一内官失其名，观宫人入井尽，而自扼其傍。大学士张肯堂守北门，同一妾投缳雪交亭。先一日，门人苏兆人依肯堂园亭，自缢死；肯堂降四揖，因自题「绝命词」二首，有「传与后人青史笔，衣冠二字莫轻删」之句，遂举火焚其家人二十余口。名振家东门，有母七十余岁，及至亲戚属共五十余人皆自焚。其幕下士顾心复，南直人，以诸生自缢学宫。大学士沈宸荃，先与同官李长祥不合，挂冠走舟山乡僻；不见害。礼、刑二部吴钟峦服酒不死，乃冠带拜文庙，投缳死。吏部尚书朱永佑被执，清劝之降；永佑曰：“肯降，不俟今日！”语不择音。胁间先洞一槊，然后砍其首去；家人不逃，伺间收其尸，葬舟山。兵部侍郎李向中亦被执，清帅曰：“李兵部高谊，归我，可得复理舟师。”向中不肯，毒骂见害；家口俱絷至杭，其门人某为捐重资赎回。通政司参议郑遵俭，遵谦从兄也；被执，不屈死。兵部职方司郎中李开国，绍兴人，亦以诸生起；时以公务出外，念母，追入城，与母俱自缢。礼部主事董玄亦以越诸生起，先一日自缢，家人救苏；次日城陷，潜走学宫，与钟峦同义。又刑部主事林瑛，福建人；兵科给事中董志宁，宁波人；皆以诸生起，同缢学宫。又温人林伟远，以儒士起义其乡；事败，脱走舟山——失记其官，亦缢学宫。刘世勋，丁丑武进士，为挂印安洋将军；城守时身被数箭，城陷，自刭。子诸生炳，历官兵部主事，不屈见杀；家人俱自焚死。张名扬，定西名振之兄，为屯田总镇；不屈，见杀。又总镇马泰，台州人，任城守，督战力；城陷，阖门焚死。百姓皆忠义，无一室不自焚。或持槊于道，清曰：“弃槊活汝！”必迎刃冲数武，自尽死；余不及尽记。独户部尚书孙嘉绩，先以病死；其子延龄降清，皆归里。

石匮书曰：从来求贤若渴、纳谏如流，是帝王美德；若我鲁王，则反受此二者之病。鲁王见一人，则倚为心膂；闻一言，则信若蓍龟：实意虚心，人人向用。乃其转盼则又不然；见后人，则前人弃若弁毛；闻后言，则前言视为冰炭。及至后来，有多人而卒不得一人之用，闻多言而卒不得一言之用。附疏满廷，终成孤寡；乘桴一去，散若浮萍。无柁之舟，随风飘荡，无所终薄矣！鲁王之智，不若一舟师；可与共图大事哉！

（附）楚将军华堞传

楚王护国将军华堞，字用章；读书审大义。性慈恺，以至诚与人；凡伪进肝膈，亦涕泣从之。崇祯中，流贼张献忠破陷楚地，狼藉郡县，官兵不振。华堞叩阙上疏，自请联络山砦义勇，身先击贼；诏授宣谕将军。北都陷，与楚通城王盛澄东避吴之洞庭。

乙酉，南都失守，苏、松次第开门降。华堞间道走杭，谒潞藩，说以城守之计；曰：“我太祖高皇帝廓清之功，度越前代；德泽深美，二百八十年未厌也。大王以大国之遗，作屏皇家，休戚共之。而国祚悯至于此，抚膺北睇，何以为生！今以大王之贤，远近所共闻；天下绝智殊力，方将凭附以勤其效死之义。周之子孙，能无眷然！嘉、湖为武林门户，水陆呼吸，可通金陵；而背负钱江，以为险阻。宋人半壁，亦尝有年。而况闽、粤、滇、蜀延袤万里，犹吾故物。大王诚檄下三吴，与父老并奋；选将搴旗，勿谓中兴绝业，非大王指顾事也！念先帝劳苦国事，卒以身殉；海内必有怀思而起者。而吾支姓万亿，既属公事，敢不同心！吾见大王朝秉钺而夕马棰从耳。失今不为，时事一去，万世不姓朱矣！他日求尺寸地为死所，岂可得哉？”王不省，顾以不扰民、全城为义。华堞又曰：“理有大小，务有缓急。今日之事，不宜以杀人为讳，以取誉为能；当顾其大者、急者矣！屠妻子，任盗贼，犹当为之。持踵而泣，妇人之义也；非所望于大王！”时陈洪范久为清间，舣舟北关外，以待清兵；力说王无战，封府库、籍户口，北出郊迎便。王因曰：“公休矣，余匪其才。此百姓之心，已不可任；吾谁与为之！”华堞作色曰：“忠义虽性成，在乎鼓舞之而已。朱家子孙谢勿力，彼何望而不跂向他氏。果提三尺剑，誓与国俱亡存；即孱弱可遣，此谁非衣食吾祖者哉！”王曰：“兵弱矣，糗馈且何从？吾为此，不失为知几。”华堞呜咽曰：“勤大义者，成败非可逆料。今总兵方国安所部数万，屯御教场；而郑鸿逵溃卒，尚可呼集。发布政司存金，益以盐运司所贮；即不足，贷商钱、敛急公，犹可支数月之用。此五营旧额出东、义，皆健；又召募良人，当一日至。线索在手，控纵间耳。毋以兵食阻大计！”语久，王意惓，终不悟。华堞出，叹曰：“王不观古事，有诸王以其国奉人而得长世者哉！有可为之势，顾自弃此国仇，何足与论事！”拂袖起，裂冠带，掷地下；易缞麻，誓曰：“不复中原，以此见先帝！”旁观者皆为涕泣。王果降清，至北都，见害。

闰六月，各郡乡鄙不约，一日称兵，与清逆；大江以南，不下数千部。有王教主起海宁，领数百人，最先指武林，屯东门三十里外；华堞潜出迎之，下拜：“公等为江南反戈第一，二祖列宗之灵，式凭之矣！”及教主夜袭城，孤无援；次日，辄坏。华堞闻之，抚手曰：“嗟乎！吾必以其众也，而寡失之！”

时通城王盛澄兵起湖州，华堞往共事；恢复郡县，旋复失之。华堞战不利，单身走江东。闻徽州初陷，金声、温璜死之，清守不固；华堞至徽，鼓创残战，恢复诸县。郑遵谦欲称制王之，不果。久之，诸县旋复陷。

鲁王监国绍兴，华堞入谒；诏以原衔出督浙直陆师。华堞招贤硕、募勇士，以忠节感人，故慕从者众。久之，为监国诸臣所忌。十月，钱、冯诸部咸议合从，各割兵就其节制，进浙西，出敌背项，奉华堞为盟主，已移屯瓜沥。御史陈潜夫疏上，止之；华堞复还萧山。寻封新安王，华堞不拜。唐藩称帝闽中，驰敕封华堞为楚王，亦不拜；曰：“臣无功，无以王为！”

明年六月，清兵渡钱塘，华堞亡走长兴山中；欲复有所为，不果。清兵迹之，愤，自刭北岕山石磴之上；至今犹有血迹存者，盖缞麻如故。

石匮书曰：楚王见人粗布麻衣，惟有恸哭；盖欲效申包胥之以泪存国，此其意也。奈孤掌独拍，不能成声。及见劲敌，束手无措；怒螳当辙、逐鹊争巢，亦何益哉！但其耸涌潞王，语语硕画；此时一失，后不及为。存其议论，亦见平林白水，尚亦有人；事之无成，盖天数也！












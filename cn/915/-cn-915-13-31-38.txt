◇梁东宫行雨山铭

山名行雨，地异阳台，春人无数，神女羞（《文苑英华》作「看」）来。翠幔朝开，新妆旦起，树入床前，山（《文苑英华》作「头，花」）来镜里。草色（《文苑英华》作「绿」）衫同，花红面似，开年寒尽，正月游春。俱除锦帔，并脱红纶，天丝剧藕，蝶粉多（《文苑英华》作「生」）尘。横藤碍路，垂柳系人（《文苑英华》作「弱柳低人」），谁论洛水（《文苑英华》作「谁言洛浦」），一个河神。（《艺文类聚》七，《文苑英华》七百八十七）


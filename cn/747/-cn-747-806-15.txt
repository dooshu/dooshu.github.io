○五龙堂记

在天莫如龙。龙之德，佐天地，养万物，百谷赖以生，四海所共尊者也。社祭土，稷祈谷，国之重典也。既立坛以享其神矣，则龙之灵，翔风洒雨，泽枯稿，滋稼穑，可不严奠酹之所哉？余受命牧明人，四月戾止，六月大旱。俾吏具香酒，敬祈於五龙之神。有蜥蜴状者，跃入杯中饮酒，复出缘器上顾吏，久之跳踯而去？吏未返，雨已大注。由是生植茂遂，阖邑丰衍。思所以崇祀事答神休者，乃建宇爽垲，依方塑像，以时荐飨，谓之五龙祠堂云。时咸通六年季秋之末也。








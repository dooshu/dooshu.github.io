○释疾文（并序）

余羸卧不起，行已十年，宛转匡床，婆娑小室。未攀偃蹇桂，一臂连卷；不学邯郸步，两足铺匐。寸步千里，咫尺山河。每至冬谢春归，暑阑秋至，壑改色，烟郊变容，辄舆出户庭，悠然一望，覆焘虽广，嗟不容乎此生，亭育虽繁，恩已绝乎斯代。赋命如此，几何可凭？今为《释疾文》三篇，以贻诸好事。盖作《易》者其有忧患乎？删《书》者其有栖遑乎？国语之作，非瞽叟之事乎？骚文之兴，非怀沙之痛乎？吾非斯人之徒欤，安可默而无述？故作颂曰：


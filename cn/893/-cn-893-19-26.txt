酬裴侍御留岫师弹琴见寄





君同鲍明远，[一]邀彼休上人。[二]

鼓琴乱《白雪》，[三]秋变江上春。

瑶草绿未衰，攀翻寄情亲。

相思两不见，流泪空盈巾。

[一]鲍照，字明远，与休上人以诗相赠答，见十二卷注。



[二]《锦绣万花谷》：“内有德智，外有胜行。在人之上，名上。”



[三]《初学记》：《琴历》曰：琴曲有《幽兰》、《白雪》。《乐府诗集》：谢希逸《琴论》曰：刘涓子善歌琴，制《阳春白雪》曲。《琴集》曰：《白雪》，师旷所作，商调曲也。《唐书·乐志》曰：《白雪》，周曲也。张华《博物志》曰：《白雪》者，太帝使素女鼓五十弦瑟曲名也。






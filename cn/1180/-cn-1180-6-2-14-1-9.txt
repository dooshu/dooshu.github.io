九


元年之秋，九月二十日，幸从诸公奉寿觞于左右，今忽忽已历四秋。每当此日，但东望斗台所烛，一翘首以寄其庆祝之诚而已。感今怀往，可任依依！不敢走介，畏行多露。敬因朱使之便，百拜奉币门下，少将微忱，伏冀鉴纳。

鄙怀种种，亦噤不敢言，临楮惆怅而已，统惟台原。

答松江兵宪蔡春台

讳国熙

惟公昔在姑苏有惠政，士民所仰，故再借宪节以临之。乃近闻之道路云：存翁相公家居，三子皆被重逮。且云吴中上司揣知中玄相公有憾于徐，故为之甘心焉。此非义所宜出也。夫古人敌惠、敌怨，不及其子。中玄公光明正大，宅心平恕，仆素所深谅；即有怨于人，可一言立解。且中玄公曾有手书奉公，乃其由中之语，必不藏怒蓄恨而过为已甚之事者也。且存翁以故相终老，未有显过闻于天下，而使其子皆骈首就逮，脱不幸有伤雾露之疾，至于颠陨，其无乃亏朝廷所以优礼旧臣之意乎！亦非中玄公所乐闻也。

仆上惜国家体面，下欲为朋友消怨业，知公有道君子也，故敢以闻，惟执事其审图之。

答河南巡抚梁鸣泉

松江事，高老先生业已寝之，似不必深究。仲尼不为已甚，报怨亦自有当。牵牛以蹊人之田，而夺之牛。蹊者固有罪矣，而夺之牛，无乃过乎？今全吴亦所以爱郑也。公有道者，故敢以此言告，幸惟裁之。

答应天抚院

往者奉书云云，盖推玄翁之意以告公也。辱回示，业已施行，自难停寝。但望明示宽假，使问官不敢深求，早与归结，则讼端从此可绝，而存老之体面、玄翁之美意，两得之矣。仆于此，亦有微嫌，然而不敢避者，所谓老婆心切也。望公亮之。

辱教，有欲告我者，此所乐闻也，倾耳以承，幸勿终靳。






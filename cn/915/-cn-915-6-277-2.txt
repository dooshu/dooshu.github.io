◇神女赋（并序）

世之言神女者多矣，然未之或验也。至如弦氏之妇，（案，《搜神记》云「东郡人，姓成公名智琼」。）则近信而有证者，夫鬼魅之下人也，无不羸疾损瘦。今义起（案：《搜神记》云「济北弦超」，此则其字也。）平安无恙，而与神女饮宴寝处，纵情极意，岂不异哉！余览其歌诗，（案：「《搜神记》有智琼赠超诗。）辞旨清伟，故为之作赋。

皇览余之纯德，步朱阙之峥嵘。靡飞除而入秘殿，侍太极之穆清。帝愍余之勤肃，将休余于中州。托玄静以自处，是夫子之好仇。于是主人怃然而问之曰：「尔岂是周之褒姒、齐之文姜，孽妇淫鬼，来自藏乎？傥亦汉之游女、江之娥皇，厌真乐愆，倦仙侍乎？」于是神女乃敛袂正襟而对曰：「我实贞淑，子何猜焉？且辩言知礼，恭为令则。美姿天挺，盛饰表德，以此承欢，君有何惑？尔乃敷茵席，垂组帐。嘉旨既设，同牢而飨，微闻芳泽，心荡意放。于是寻房中之至燕，极长夜之欢情。心眇眇以忽忽，想北里之遗声。既澹泊于幽默，扬觉寐而中惊。（二语从《文选》谢灵运《拟邺中集诗》注补。）赋斯时之要妙，进伟服之纷敷。俯抚衽而告辞，仰长叹以欷吁。乘云雾而变化，遥弃我其焉如。（《艺文类聚》七十九）


【内七司三院】


（清）宦官机构总称。清顺治十八年（1661），裁撤十三衙门，其事隶内务府，下设广储司、都虞司、掌仪司、会计司、营造司、庆丰司、慎刑司七司，上驷院、武备院、奉宸院三院。清王庆云《石渠余纪》卷三《纪裁十三衙门》：“顺治十八年圣祖仁皇帝即位，罢十三衙门，仍以其事隶内务府。……于是内七司三院之职粲然大备，与外廷六部、九卿相表里，所谓宫中、府中，具为一体者。”同前书《纪立内务府》：“七司，一曰广储司，掌银、皮、瓷、缎、衣、茶六库之藏物，相类者兼贮焉，稽其出纳，掌银、铜、染、衣、皮、绣、花七作之匠，以供御用，及宫中冠服、器币、三织造，及内织染局属焉。二曰都虞司，掌府属武职之铨选，官名之俸饷。凡佃渔采捕之政，咸属焉。三曰掌仪司，掌大内之祀，紫禁城内之祭祀。凡宫中朝贺筵燕、嘉礼大事，咸掌之。设陵寝及赞礼官属，辨内监之叙。设太监六十四人，以与敬事房接，兼管景山及果园。四曰会计司，掌京外皇庄之入，以供内祭祀之粢盛、内府之粮饩。掌管三仓之物。凡选宫女、太监，选乳母、保、姥，皆掌之。五曰营造司，掌宫禁之缮修。其属有木、铁、房、器、薪、炭之六库，铁、漆、炮之三作。凡匠役辨其在官在民者，入宫匠作，则令司设太监领之。门吏长夫给其饩。六曰庆丰司，掌牛羊之群牧供其用。七曰慎刑司，掌内府所属之处分及审谳。收狱之政，缉捕番役属焉。右七司之大略也。……曰上驷院，掌御马、内马，凡牧场之政、舆马之用。曰武备院，掌进御武备，弓矢鞍辔之属，凡官用皆给焉。曰奉宸院，掌苑囿之禁令，时其修缮，供花木、禽鱼。稻田厂及景山、西苑、南苑等属焉。三者皆长以三品卿，是为内三院。”






搭连袋


江南茶酒之肆，触目皆是，行路者各从所嗜而就之，藉以少息而解饥渴，取值亦廉，他处所不及也。

有就酒肆饮者，遗一囊以去，酒博士得之于桌桁之上。囊横不过三寸，直将倍之，即俗之所谓搭连袋者也。启视之，中有洋银二枚、铜钱数十文。乃置之以俟其人。未几，其人果至，酒博士出以返之。其人忽诬赖曰：“吾囊中固有洋银四十元、铜钱且二百余，何仅得此？”酒博士无以自明，呼冤而已。旁座有饮客，起问其人曰：“君囊遗于何所？犹忆之否？”曰：“吾搭于桌桁之上，如之何不忆？”问博士，博士曰：“吾固得之于桌桁之上也。”客使复置原处，视之，则两端下垂。因问其人曰：“是置此否？”其人曰：“然。”客曰：“吾有一法，可以立剖此疑。疑剖，则公论自在众人，吾亦不赞一词也。”旁饮之人均应曰：“善善。”

客乃诃博士曰：“若伺客者，客有遗物，自当返诸其人。今客有洋银四十元，若何得匿其三十八？客有铜钱二百余，若何得匿其二百？”博士大呼冤。客曰：“无已，吾代若偿之。”即自探囊取三十八元、铜钱二百，内之其人之囊中，充塞盈溢，几不能容，膨脝之状可掬。乃笑谓其人曰：“已偿君愿否？”其人唯唯，便欲取去。客曰：“未也。子其复以搭置桌桁之上，使众视之，然后取。”置之，则横亘桁上，两端不复下垂。客曰：“天下有如此之置其囊者乎？且充盈如是，动即有所泄，而囊之外不裹以帕者，天下宁复有此人？”其人气结不能答。客对众曰：“吾固先宣言之，公论在众人，吾不赞一词也。疑而既剖矣，诸公其谓之何？”众皆曰：“子既能破之，即当有以处之。彼如不服，吾众自在也。”客乃谓其人曰：“君囊中有洋银四十元、铜钱二百余，而独能搭置桌桁之上者，其囊必大。今兹小囊，如君言以内之，竟不能置，此众所同见者，吾以是知必非君物。君之囊不知遗失何所，请于他处求之，此囊仍当还之博士也。”乃自取还原物，而以囊授博士。众为鼓掌称快。其人忸怩遁。

野史氏曰：人心狡诈，鬼蜮百端，路不拾遗之风，竟不能复容于今日，可慨也夫！虽然，如客者，可谓明察之甚者矣。使侦探名家见之，吾知其亦必免冠鞠躬曰：“佩服！佩服！”

某年冬夜，尝偕友观剧，既出，寒甚，乃沽饮于宝善街之春申楼，饮已遂行。行且远矣，始忆遗一风帽于彼处，亟返求之。博士乃细叩余：“共食者几人？食何物？饮何酒？酒价若干？一一答之，乃出风帽返余。此博士可谓古道可风矣。附记于此，以励薄俗。






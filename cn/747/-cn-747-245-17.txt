○为武攸宁辞夺礼表

臣攸宁言：伏奉恩制起臣为春官尚书。曲降芝泥，俯收草土，承命哀震，扣心号绝，臣攸宁诚惶诚恐顿首顿首死罪死罪。诚孝莫纪，咎殃所锺，过隙永辞，倚闾奚望？不自灰灭，偷视光阴，尚何心灵，得齿人类？陛下爱结敦叙，慈深宴逸，免之苫块，锡以衣簪：葭莩之恩，饮泽诚厚，荼蓼之戚，胡颜以宽？况天地同节，宗伯是经；尊卑共仪，达丧有典。使臣外掌邦礼，内亏庭训，何以奉宣名教，克弭讪谤？臣之愚蒙，夙夜揆鉴，平居畴日，废职旷官，况识乱匪莪，情荒植柏，宁可仪刑八座，损益万机，虚玷元猷，上秽清鉴？伏冀哀其穷恳，惠以至德，用伸犬马之愿，获遂乌鸟之情，则地义所宏，弥文於永锡；人伦所咏，实光於孝理。无任荒迫之至，谨奉表陈请以闻，臣攸宁诚惶诚恐顿首顿首。


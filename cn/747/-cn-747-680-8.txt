○醉吟先生传

醉吟先生者，忘其姓字、乡里、官爵，忽忽不知吾为谁也。宦游三十载，将老，退居洛下。所居有池五六亩，竹数千竿，乔木数十株，台榭舟桥，具体而微，先生安焉。家虽贫，不至寒馁，年虽老，未及昏耄，性嗜酒，耽琴淫诗，凡酒徒、琴侣、诗客，多与之游。游之外栖心释氏，通学小中大乘法，与嵩山僧如满为空门友，平泉客韦楚为山水友，彭城刘梦得为诗友，安定皇甫朗之为酒友，每一相见，欣然忘归。洛城内外六七十里间，凡观寺邱墅有泉石花竹者靡不游，人家有美酒鸣琴者靡不过，有图书歌舞者靡不观。自居守洛川洎布衣家以宴游召者，亦时时往。每良辰美景，或雪朝月夕，好事者相遇，必为之先拂酒，次开诗箧，诗酒既酣，乃自援琴，操宫声弄《秋思》一遍，若兴发，命家僮调法部丝竹，合奏《霓裳羽衣》一曲，若欢甚，莹铧小妓歌《杨柳枝》新词十数章，放情自娱，酩酊而后已。往往乘兴履及邻，杖於乡，骑游都邑，肩舁适野。舁中一琴一枕，陶谢诗数卷，舁竿左右悬双酒壶，寻水望山，率情便去，抱琴引酌，兴尽而返。如此者凡十年，其间赋诗约千馀首，岁酿酒约数百斛，而十年前后赋酿者不与焉。

妻孥弟侄虑其过也，或讥之，不应，至於再三，乃曰：“凡人之性鲜得中，必有所偏好。吾非中者也，设不幸吾好利而货殖焉，以至於多藏润屋，贾祸危身，奈吾何？设不幸吾好博奕，一掷数万，倾财破产，以致於妻子冻馁，奈吾何？设不幸吾好药，损衣削食，炼铅烧汞，以至於无所成有所误，奈吾何？今吾幸不好彼，而自适於杯觞讽咏之间，放则放矣，庸何伤乎？不犹愈於好彼三者乎？此刘伯伦所以闻妇言而不听，王无功所以游醉乡而不还也。”

遂率子弟入酒房，环酿瓮，箕踞仰面，长吁太息曰：“吾生天地间，才与行不逮於古人远矣，而富於黔娄，寿於颜渊，饱於伯夷，乐於荣启期，健於卫叔宝。幸甚幸甚！馀何求哉？若舍我所好，何以送老？”因自吟《咏怀》诗云：“抱琴荣启乐，纵酒刘伶达。放眼看青山，任头生白发。不知天地内，更得几年活。从此到终身，尽为闲日月。”吟罢自哂，揭瓮拨醅，又饮数杯，兀然而醉。既而醉复醒，醒复吟，吟复饮，饮复醉，醉吟相仍，若循环然。繇是得以梦身世，云富贵，幕席天地，瞬息百年，陶陶然，昏昏然，不知老之将至。古所谓得全於酒者，故自号为“醉吟先生”。於时开成二年，先生之齿六十有七，须尽白，发半秃，齿双缺，而觞咏之兴犹未衰。顾谓妻子云：“今之前吾适矣，今之后吾不自知其兴何如？”


曹氏一家言序

澹斋先生出守新安之五年自辑其诗歌文辞合其三子之作为曹氏一家言移书余曰吾疲於官而寄兴於此也盖将老焉余谓先生起家翰林天固以文人待之先生非独以文辞见者也到郡之日修紫阳天都两书院刻朱子小学数与宾僚士大夫讲学歌诗而郡以无事余尝叙其新都近草文章政事略着於篇汉史称良牧以经术饰吏治窃谓先生不愧斯语其子靖远宾及冲谷油油然孝友也每有赋咏三人逓奏埙箎协而金石鸣也昔张载兄弟称三张陆惠晓之子称三陆以今视昔殆相伯仲而先生之为诗文不事鈎棘掀髯盘礴挥翰成风有足乐者徽故大郡也古称膏腴地兵兴以来素封巨贾皆挟赀走四方闤闠空虚村落雕敝而实去名存供亿支吾吏尝救过不给复何文墨之暇为而公於是时张弛文武修举缺坠常殱婺饶诸山数十年逋诛之寇为未雨绸缪之计可谓劳矣又能从容寛绰与三子肆力於文辞岂不远出於人哉夫家挟猗顿之富不若藏名山之书岁有九迁之官不如成一家之言子桓氏之论文也以为年夀有时而尽荣乐止乎其身文章为不朽盛事传之无穷而人多不强力忽焉与万物迁化诚为大痛士大夫能自树立以庶几传远而无为子桓所痛则亦豪矣复何外物之足动其心哉


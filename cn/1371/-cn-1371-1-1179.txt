感寓

人生堂堂七尺身，本与圣哲均称人。



唐虞乃可让天下，光被万世常如新。



哀哉末俗去古远，斫丧太朴浇全淳。



豆羹箪食辄动色，攘窃乃至忘君亲。

锱铢必先计利害，讵肯冒死求成仁？



不欺当从一念始，自古孝子为忠臣。



感寓

人生难控抟，古谓七十稀。



寿夭虽小异，要亦同所归。



君看衔山日，耿耿有余晖。



投床方息偃，晨起复求衣。



万家同一役，负水关门扉。



知叟与愚公，毕竟孰是非？



感寓

老氏有至言，所贵知我稀。



鄙夫急自衒，岂复择所归！



君看珠在渊，草木借光辉；所以古达人，怀玉被褐衣。



吾庐大泽中，岁苦水半扉。



朱门固自好，我亦未必非。


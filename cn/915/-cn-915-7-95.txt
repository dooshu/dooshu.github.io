◎萧思话

思话，南兰陵人，孝懿皇后弟子。义熙末除琅邪王大司马参军。转相国参军，永初初，丁父忧去职，服阕，拜羽林监，袭爵，封阳县侯，转宣威将军彭城沛二郡太守。元嘉初，谢晦为荆州，请为司马，不就，迁中书侍郎、振武将军、青州刺史，以避虏征下廷尉，起为横野将军梁南秦二州刺史，加节进号宁朔将军，迁临川王义庆平西长史南蛮校尉，又除衡阳王义季安西长史，迁宁蛮校尉、雍州刺史、襄阳太守。入为侍中，领太子右卫率，寻改领左卫将军南徐州大中正，复出为宁蛮校尉雍州刺史，迁护军将军，代孝武为抚军将军兖徐二州刺史，免。元凶弑立，复先职。孝武即位，以为散骑常侍、中书、丹阳尹，出为镇西将军郢州刺史，孝建二年卒，赠征西将军开府仪同三司，谥曰穆侯。


○答刘系之问为殇後者服



刘系之问荀讷：“《礼·丧服小记》‘为殇後者，服以其服’。案郑玄云：‘言为後者，据承之也。殇无为人父之道，以本亲之服服之。’案礼取後，或可缌麻之亲，或五服之内。若如郑旨，各从本亲，则为殇後者，可有无服之理。殇虽无为人父之道，今既承之，不得不称之为父。称之为父而无服之处丧，即情寻义，无服之理有疑。”讷答曰：“今相承继，在殇者既殁之後，主人近亲，皆以殇服服之，疏族为後，更当斩衰三年，轻重殊驳，非称情立文也。且後大宗，当为祭主，于先人轻降之服，不可久废祭祀，若应重服者，《记》当曰服斩，文约而旨明。今之所服，似非服重也。当以为後之故，本施成人，而不从殇耳。”（《通典》八十二）




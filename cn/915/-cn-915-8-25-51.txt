◇皇太子妃哀策文

肇惟初识，芳猷夙就。翩翻礼园，徘徊乐囿。视秋齐明，方春等茂。伊宋之季，天衢荐阻。咨我储贰，缔胥江浒。卫女事齐，樊姬赞楚。美著嫔嗣，徽音踵武。数盈则反，否极斯昌。肃膺灵命，经纬三光。往仪衡馆，来式椒堂。纟川组咸事，象服有章。八演仰则，六幽望景。悠悠草昧，如何不永。方中委曜，先秋落颖。世有遗尘，庭无馀影。呜呼哀哉！遵三兆之嘉日，迨九筮之灵期。澄金波而映銮旆，命飞廉而拂琼辎。扬清笳於汉表，动嘶挽於云基。（《艺文类聚》十六）


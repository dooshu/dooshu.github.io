○春夜令狐正字田子过弊庐序

田二官考室颍阳，令狐九闲居渭：徵君太守，世业相亲，洛邑秦京，道游非远。春山采药，揖二子之高踪；夜月回车，入故人之穷巷。辟书幌，卷琴帷，绿竹一丛，清风三尺。幽吟所托，游仙招隐之诗；嘉话伊何？丹邱白之事。焚枯未荐，饱我以老氏之言；举白无哗，醉予以胡邱之说。池塘润於时雨，衣巾渐於和气，兰欲芳而逼人，林将曙而催鸟。嗟乎！语默恒理，聚散何常？请挥翰写心，用旌厥事。使嵩高洞里，记兹夕之当歌；太白岩中，念今宵之秉烛。共编四韵，贻诸好事云。


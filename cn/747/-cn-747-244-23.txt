○为武攸暨让官封表

臣某言：臣频布款诚，庶蒙矜遂，而由衷之请，空竭於肝胆；临下之鉴，未察於庸愚。集木非兢，临泉罔惧，臣某诚惶诚恐顿首顿首死罪死罪。臣历窥前志，详考旧闻，莫不以有道兴邦家，不才替社稷。汉武帝纲罗群士，惟伫俊贤；周成王训迪庶官，不求庸保。臣行能近浅，识性凡陋，难化之质，非八音所陶；不移之愚，岂六艺能饰？往缘戚属，叨奉恩私，遂得地列齐封，门开鲁馆，承敦叙於九族，被微章於五等。今光华始旦，品物维新，三代典章，理遵於旧式；二京恩泽，宜革於权制。方就散秩之辈，幸沾朝请之流，宁可以冒践槐庭，更增茅土？况班彝锡瑞，执揆提衡，法垂复象於三台，视隆班於四渎：实司邦教，是曰藩维。岂臣馀喘残生，所合尸忝？非臣荒情菲质，所宜叨据。陛下悬旌访逸，刻象求才，朝有白驹之贤，野无黄犊之彦：方使思皇多士，必明於至公，岂令或朴能官，近废於亲昵？臣自审量，实所不堪，屋之灾，岂惟於身咎？折鼎之责，方贻於国患。伏冀回光敛霭，寝绂收纶，察臣不移之心，矜臣非饰之请，特停过误，改命才良，则白马丹书，不惭於异姓；和羹作砺，不逮於凡庸。无任惭惧屏营之至，谨重诣朝堂奉表陈请以闻。


○为魏州成使君贺白狼表

臣某言：某月日得所部魏县申称，得令孟神符牒称，某日得佐吏长寿乡单守中状称：隆周、长寿两乡界有白狼见。臣等尝恐是虚，未敢即申，因处分诸乡，若有见者，辄令系取。某日长寿乡致仕前游击将军上柱国朱佛儿，於长寿乡界内逢白狼，驯狎无惧人意，遂以绳络头系得随送者。臣谨按《瑞应图》云：“白狼者金狼精也，殷汤时衔钩入於庭，王者仁智明哲即至，动准法度即见，周宣王时见而犬戎服。”伏惟皇帝陛下元期兆朕，灵命氤氲，物类有感而必通，符祥不召而总集。金精累烁，鼓铸於阴阳；玉毳霜翘，腾倚於郊甸。应时出，野心狎而无惊；有道则游，贪性驯而不搏：亦何必兕豹可履，元蛇可弄者哉？徵故事於璇钤，考异闻於玉册，出自神符之县，显符命之通神；来於长寿之乡，明久长之益寿。重以陛下独尊三界，高视四天，身运明哲，动循法度，既合周王之时，仍彰犬戎之服。上元潜惊，佛儿来送，天尊若曰，陛下养众生，其如二乎？善守其中，亦可知矣。谨寻令式，唯合申台。臣以尊号初加，神聪显应，守文不奏，恐爽灵心。无任跃悚之至，谨冒死遣官奉表称贺以闻。其白狼既非常兽，臣未敢即放之山野，见令佛儿养饲，伏听进止。


刘克庄　再和二首

包羞羊借皋比盖，饰貌狙将衮服披。

妾去绿衣裳以曲，佗乘黄屋髻犹椎。

方开元际唐风盛，自建安来汉道衰。

举世纷纷学姚贾，老夫持此欲安之。

刘克庄

刘克庄　再和二首

旨蓄元无可御冬，薄醪欣与故人同。

蜀珍乃肯临闽聚，韩富何尝笑孟穷。

旧事回头梦中蝶，浮荣过眼雨馀虹。

惟公出处关时运，堪谷年荒玉岁丰。

刘克庄

刘克庄　再和二首

借屋城中又一春，桃符万口说清新。

向来曾上庆历颂，老去甘为元祐人。

健论真堪惊谄子，固穷不肯媚钱神。

吾评此士西塘比，后进纷纷谩效颦。

刘克庄

刘克庄　再和二首

荥阳相昔独当朝，曾忝弓旌第一招。

无力不能救房琯，有书安敢托洪乔。

如闻徒步轻千驷，未觉堂厨胜一瓢。

邓禹封侯子陵钓，君看二者孰风标。

刘克庄

刘克庄　再和二首

新岁凝严过旧冬，微和初扇八州同。

固知使者获五福，应念天民先四穷。

政召嘉祥平地雪，诗腾光怪亘天虹。

祝公相业追元佑，二虏来王九扈丰。

刘克庄

刘克庄　再和二首

古柏每经寒耸秀，朝花不待夕离披。

举扬壹似德山棒，摧拉过于力士椎。

化鹤仙归见孙老，感麟翁泣叹吾衰。

楚狂难和薰风句，聊自歌之舞蹈之。

刘克庄

刘克庄　再和二首

与君未得便安闲，边警偏能恼涧槃。

草地枣红犹索斗，田家稻白可能餐。

谁将铁绠横江锁，莫造琵琶出塞弹。

处处冲梯楼上舞，不应诸老自巍冠。

刘克庄

刘克庄　再和二首

少小从军事裦韞，只今庙算主通和。

胡来复去兔三窟，民散未收蜂一窝。

病觉风光于我薄，老知书册误人多。

罪言著就深藏取，自笑狂生壮志蹉。

刘克庄


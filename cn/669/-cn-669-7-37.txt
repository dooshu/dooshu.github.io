63　得夏時坤乾可見夏殷禮　見易魯春秋知周禮在魯


夏時、坤乾，何以見夏、殷之禮？易象、魯春秋，何以見周禮？此三代損益大綱領也，學者宜切磋究之。

【元圻案】禮運：「言偃復問曰：『夫子之極言禮也，可得而聞與？』孔子曰：『我欲觀夏道，是故之杞而不足徵也，吾得夏時焉。我欲觀殷道，是故之宋而不足徵也，吾得坤乾焉。坤乾之義，夏時之等，吾以是觀之。』」〇衞湜集説五十四：「金華應氏鏞曰：『觀其義與等者，聖人之觀異乎他人之觀也。夫上天下澤，所以爲禮，而坤乾之書〔一〕，顧以坤爲首者，有其義也。陰陽循環，更相爲始，而夏時必以寅爲首者，有其等也。玩乾、坤之自下而上，則知禮之交際者無不通，且又有卑法地之意焉。玩四時之自始而終，則知禮之秩序者不可紊，且又有無窮之象焉。』」昭公二年左傳：「晉侯使韓宣子來聘，觀書於太史氏，見易象與魯春秋曰：『周禮盡在魯矣。』」杜注：「春秋遵周公之典以序事，故曰周禮在魯。」〇方氏慤禮記解：「易之所見者象，禮之所形者器。繫辭曰『以制器者尚其象』，則觀易固可以知禮矣。」〇史記太史公自序：「故春秋者，禮義之大宗也。」

〔一〕「坤乾」，原作「乾坤」，據四庫本禮記集説卷五四禮運乙正。






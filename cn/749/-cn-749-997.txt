叶阊


阊字史君，号秋台，又号直庵，金华人。咸淳间，守南康。元军至，迎降。

摸鱼儿

倚薰风、画阑亭午。采莲柔舻如语。红裙溅水鸳鸯湿，几度云朝雨暮。游冶处。最好是、小桥芳树寻幽趣。绣帘低护。任凉入霜纨，月侵冰簟，长夏等闲度。

都如梦，怅望游仙旧侣。遗踪今在何许。愁予渺渺潇湘浦。槛竹空敲朱户。黯无绪。念多情文园，会草长门赋。酒酣自舞。笑满袖缁尘，数茎霜鬓，羞杀照溪鹭。








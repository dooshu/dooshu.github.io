○谢手诏表

臣某言：今月日，中使郭忠政至，伏奉手诏。以臣微疾，尚轸圣怀，日月私临於幽虫，雨露曲沾於旱草，感戴所迫，若无精魂，臣某中谢。臣初中风疾，状候颇剧，自蒙圣泽，特赐神方，酌和剂之宜，备甘辛之味，曾不信宿，已觉痊平。伏以圣意缠绵，此方神异，思虑超古今之表，重轻得损益之中，故以药攻病，如水灌火。且以鸿恩为汤饵，何荣卫之不调，以造化为岐和，何膏肓之不去？丘山至重，草芥极微，报恩之分，杀身後已。不胜激切危恳之至，谨奉表陈谢以闻。


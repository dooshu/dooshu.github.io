卷九



卷之九

辛丑春正月癸丑朔。

辛酉，以佥院邓愈为中书省参政仍兼佥行枢密院事，总制各翼军马。

以左右司员外郎侯原善为金华府知府。

院判朱亮祖率兵击陈友谅平章王溥于饶州安仁之石港，不利而还。

元帅朱文辉及饶州降将左丞余椿等引兵次池之建德，令元帅罗友贤攻东流贼垒，擒其将李茂、仲文辉，又追袭其守将赵同佥，走之。

二月癸未朔，改分枢密院为中书分省。

甲申，始议立盐法置局，设官以掌之。令商人贩鬻每二十分而取其一，以资军饷。

己亥，置宝源局，铸“大中通宝”钱。先是，中书省议以国家新立，钱法未定。民以米麦与钱相贸易，每米一石官直钱千，而民间私易加至三千。然钱货低昂，岂能久而不变？今请置宝源局于应天府，铸“大中通宝”钱，使与历代钱兼行。以四百为一贯，四十为一两，四文为一钱，其物货价直一从民便，设官以主其事，上从之。是岁，铸钱凡四百三十一万。

丙午，议立茶法。时中书省议以为榷茶之法，历代资之以充国用。今疆宇日广，民物滋盛，商贾懋迁者众，而茶法未行，惟兴安等处旧有课额，其他产茶郡县并宜立法征之。其法：“官给茶引，付诸产茶郡县。凡商人买茶，具数赴官，纳钱请引，方许出境。贸易每引茶百斤，输钱二百，郡县籍记商人姓名，以凭勾稽。茶不及引者，谓之‘畸零’，别置由帖付之。量地远近，定其程限，由引不许相离。茶无由引及相离者，听人告捕。而于宁安府及溧水州置茶局，批验引由，称较茶货。茶引不相当而羡余者，即为私茶，并听执问。商人卖茶毕就，以原给由引，赴所在官司投缴。如引不即缴展转影射者，论同私茶。”法令府、州、县委官一员，掌其事从之。

升佥院俞通海同知枢密院事。

三月壬子朔。

丁丑，改枢密院为大都督，命枢密院同佥朱文正为大都督节制中外诸军事，中书省参议李善长兼司马事，宋思颜兼参军事，前检校谭起宗为经历掾史，汪河为都事。文正，上兄南昌王子也。时枢密院虽改为大都督府，而先任官在外者尚仍其旧。

以枢密院同知邵荣为中书省平章政事，同佥常遇春为参知政事。

泗州守将薛显以城降。

戊寅，方国珍遣检校燕敬来谢夏煜之命，且以金玉饰马鞍辔来献。上曰：“吾有事四方，所需者文武材能，所用者榖粟布帛，其他宝玩非所好也。”却其献。

夏四月辛巳朔。

是月，改宁国府为宣城府。

以中书省参议李善长为参知政事。

五月辛亥朔。

甲戌，以枢密佥院胡大海为中书分省参知政事，镇金华，总制诸郡兵马；都事王恺为左右司郎中，掾史史炳为照磨。

命同佥枢密院事朱文忠城严州。时杭州为张士诚所据，严距杭密迩，故命筑城为守备。

陈友谅将李明道寇信州，闻胡大海在浙东，惧其来援，乃遣兵据玉山之草平镇，以遏我师。元帅夏德润出兵争之，遂战死。

六月庚辰朔。

乙巳，永兴翼元帅耿炳文言其地邻敌境，乞留广兴翼兵相为应援，上不许。令练饰军士，自为镇守。

丙午雄峰翼分院元帅王思义克番易之利阳镇，擒贼首王文友及其部属，戮之，遂会佥院邓愈兵于三洞源，议取浮梁。

李明道攻信州益急，守将胡德济以兵少，闭城固守，遣人求援于胡大海，大海即率兵由灵溪以进。德济闻援兵至，乃引兵出城与明道力战。大海遂纵兵夹击，大破之，擒明道及其宣慰王汉二，并部卒千余人，得战马器械甚众。大海还金华，送明道、汉二于朱文忠。文忠令二人为书招王溥，复送之建康，上命皆仍旧职，用为乡道，以取江西。汉二，溥之弟也。

秋七月己酉朔。

丁巳，皇第五子生，孝慈皇后出也。

甲子，以范常为太平府知府，谕之曰：“太平，吾股肱郡，其民数罹兵革，疲劳甚矣。今命尔往，当有以安辑之，使各得其所，庶几尽职。”常，滁州人。初，上定滁州，即召见礼遇之。及取太平，定建康，常皆预谋议。至是，命知太平。

上视事东阁，时天热，坐久汗湿衣，左右更以衣进，皆经浣濯者。参军宋思颜曰：“臣见主公躬行节俭，旧衣皆浣濯更进。禹之恶衣服，诚无以加矣，真可以示法于子孙也。臣恐主公今日如此，而后或不然，愿始终如此。”上喜曰：“思颜之言甚善。他人能言，或惟及于目前，而不能及于久远；或能及其已然，而不能及于将然。今思颜见我能行于前，而虑我不能行于后，信能尽忠于我也。”乃赐之币，以彰其直。复谓思颜曰：“汝在前朝，颇有善誉。为主者不能知汝，及归于我，数进谠言，斯诚可嘉。”思颜又曰：“近句容有虎为害，主公既遣人捕获之。今豢养民间，饲之以犬，无益也。”上欣然，即命取二虎并一熊皆杀之，分其肉赐百官。

枢密佥院邓愈兵攻浮梁不下，上命理问谷继先、院判刘文旺率兵往助之。

壬申，陈友谅知院张定边陷安庆。守将余元帅等战败，奔还建康，上怒俱斩之。

八月己卯朔，遣使至汴梁，与元将察罕帖木儿通好。时察罕帖木儿用兵山东，招降东平田豊、乐安俞宝等，其势颇盛。上谓左右曰：“察罕帖木儿虽假义师，图恢复，乃与孛罗帖木儿兵争不解，屡格君命，此岂忠臣之为乎？夫忠臣，先国家之急而已私，讐顾所重，在此不在彼也。又闻其好名，如田豊为人倾侧，察罕待以腹心，则昧于知人矣。古之名将，识察几微，智谋宏远，使人不可测度。察罕岂知此乎？吾今遣人往与通好，观其所处，何如？”然后议焉。

甲申，邓愈克浮梁，陈友谅守将侯邦佐等弃城走。院判于光复攻乐平州，友谅总管萧明率众拒战，光击败之，擒其万户彭寿等六十余人，遂克之。

胡大海率兵攻绍兴，部将总管张英恃勇轻进，至城下遇伏兵，被执，死之。大海围城，久不下，乃还师。

庚寅，上亲帅舟师伐陈友谅。先是，朱文忠送李明道至建康。上问“陈氏如何”，明道具言“友谅自弑徐寿辉，将士皆离心，且政令不一，擅权者多，骁勇之将如赵普胜者又忌而杀之。虽有众，不足用也。”及安庆之陷，上遂决意伐之，召诸将谕之曰：“陈友谅贼杀徐寿辉，僣称大号，天理人情所不容。乃不度德量力，肆骋凶暴，侵我太平，犯我建康。既自取祸败，不知悔悟，今又以兵陷安庆。观其所为，不灭不已，尔等各厉士卒以从。”徐达进曰：“师直为壮。今我直而彼曲，焉有不克？”刘基亦言于上曰：“昨观天象，金星在前，火星在后，此师胜之兆。愿主公顺天应人，早行吊伐。”上曰：“吾亦夜观天象，正如尔言。”至是，遂率徐达、常遇春等各将舟师，发龙湾。上御龙骧巨舰，建大旗于前，署曰：“吊民伐罪，纳顺招降。”诸军乘风溯流而上，有乌数万夹上舰而飞，又有蛇自西北浮江趋蟠于舵，视其状甚异。明日，至采石泊牛渚矶，复有龟蛇于急流中旋绕舵后竟日，众喜以为神物之相。时友谅江上斥候望风奔遁。戊戌，至安庆，敌固守不战。上以陆兵疑之，敌兵动，乃命廖永忠、张志雄以舟师击其水寨，破敌舟八十余艘，获战船二十有七，遂克安庆。长驱至小孤，友谅守将傅友德及丁普郎迎降。壬寅，师次湖口。遇友谅舟出江侦逻，上命遇春击之，敌舟退走，乘胜追至江州。友谅亲率兵督战，上分舟师为两翼，夹击友谅，又大破之，获其舟百余艘。友谅穷蹙，夜半挈妻子弃城，走武昌。癸卯，我师入江州，获马二千余匹，粮数十万。上复遣徐达进兵追之，闻友谅欲出沔阳，战舰拒战，达乃屯于汉阳之沌口以遏之。

改安庆府为宁江府，以儒士吴去疾同知府事，复立宁江翼。

改池州路为九华府，以刘行任为知府，寻改为池州府。

甲辰遣兵取南康，克之。改为西宁府，以星子县尹陈子亨守之，又分遣将士取各城之未下者。

乙巳，池州东流县乡兵头目许山降。山自壬辰兵起，聚众二万余人，以捍乡里。至是，闻大军西讨，遂来降。

丙午，蕲黄广济降。

戊申，陈友谅平章吴宏以饶州降，命仍其官，守饶州。

九月己酉朔。

辛亥，陈友谅平章建昌王溥降。时溥以其弟汉二兵败被执，又闻友谅失九江，败走势孤，不能自支。汉二又以书招之，溥遂与同知郭敬、总管孟兴、元帅孙德寿等遣万户罗康荣奉书来请降，上命各复其官，俾仍守建昌。

壬子，以左右司员外郎陶安为黄州府知府。

甲寅，星源翼判官俞茂攻德兴，克之。

壬戌，建昌王溥复遣检校刘巨川以南丰州及临川金溪等八县来献。

丁卯，皇从孙守谦生，皇侄文正之长子也。

冬十月戊寅朔，增置大都督府左右都督同知、副使、佥事、照磨各一人。

乙酉，以都护府断事官马世熊、严达、陈汉、知事何士龙为大都督府断事官。

戊子，命理问谷继先率兵讨陈友谅之兴国路石榴山寨，克之，获寨首严院使及其官属军士三百余人，马骡百余匹。

十一月戊申朔。

戊午，命参政常遇春救长兴。先是，张士诚遣司徒李伯昇寇长兴，众十余万，水陆并进，直薄城下。城中兵仅七千，敌势甚盛。上在江州闻报，命帐前都先锋陈八、元帅王国宝等率建康兵，元帅沈友仁、华高率宜兴、宁国兵，总管彭某、万户费聚率广兴、安吉兵往援之。寇兵夜劫营，诸军皆溃，耿炳文婴城拒守。明日，遣左副元帅刘成出西门迎击，败之，禽其将宋元帅等。成追至东门，敌反兵力斗，炳文不能救，成遂战死，禆校李崇亦中流矢死。于是，寇复围城，结九寨、为楼车下瞰城中，运土石填濠隍，放火船烧水关，攻城益急。城中昼夜应敌，凡月余内外不相闻。上以其围久不解，故复命遇春往救之。

己未，命平章吴宏等率兵取抚州。时陈友谅右丞邓克明据城拒守，宏遣人招之。克明意欲缓师以疑我，闻佥院邓愈驻兵临川之平塘，乃遣人诣愈，诈献其地请降。愈察其意非诚，即率兵由渔阳叚鼓间道夜袭之。黎明至其城下，兵由东、西、北三门入。克明不意我师至，仓卒计无所出，单骑出南门走，又自度不能免，乃遣其员外罗天鍚以分省印及所掠抚州、建昌、临江、汀州等四路，南豊、宁都、富三州，临川、乐安等十八县印诣愈降。愈留克明于军中，令其弟志明还新淦收其故部曲。克明因请往九江见上，愈以兵送之。至中途，克明复逃归新淦。

甲戌，常遇春兵至长兴，李伯昇弃营遁。遇春追击之，俘斩五千余人。

十二月戊寅朔，改淮海府为维扬府。

己亥，陈友谅江西行省丞相胡廷瑞、平章祝宗遣宣使郑仁杰诣九江纳款。仁杰因以廷瑞之意言于上曰：“明公英武盖世，海内豪杰皆延颈倾心，乐为任使。廷瑞等欲归命久矣，然无路以请，今特遣仁杰输款。但所领将校久居部曲，人情相安，恐既降而以此辈属之他人，则非所愿，故预陈本意。”上以书报之曰：“郑仁杰至言足下有效顺之诚，此足下之明达也。又恐分散所部，属之他将，此足下之过虑也。吾起兵以来十年于兹，奇才英士得之四方多矣。其有能审天时，料事机，不待交兵，挺然委身而来者，盖其意亦欲立功当时，垂名后世。大丈夫相遇磊磊落落，一语契合，洞见肺腑，故尝赤心以待之。随其才而任使，兵少则益之以兵，位痹则隆之以爵，财乏则厚之以赏，初无彼此之分，此吾待将士之心也。安肯散其部属，使人自疑而负其来归之心哉？且以陈氏诸将，观之如赵普胜骁勇善战以疑，见僇猜忌，若此事竟何成？近建康龙湾之役，予所获长张、梁铉、彭指挥诸人，用之如故，视吾诸将恩均义一，无有所闻。及长张破安庆水寨，梁铉等攻江北，功绩茂著，并膺厚赏。此数人者，其自视无复生理，尚待之如此，况如足下不劳一卒，以完城来归者耶？然得失之机，间不容发，足下当早为之计。又闻彼守御诸将，相持累岁，彼此之际，各怀嫌疑，不能自安。书至，宜以昔日相疑之心，一时解释，同其和好，作磊落大丈夫，岂不可以保全富贵，光荣祖宗，贻及子孙哉！若各持己见,不察事机,是非同异,焉能免祸？足下其审之。”

是岁，以枢密院同知徐达为中书右丞。

以亲军左副都指挥使康茂才为亲军副都指挥使。

升按察副使单安为提刑按察使。








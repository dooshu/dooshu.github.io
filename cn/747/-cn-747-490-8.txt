○暮春陪诸公游龙沙熊氏清风亭诗序

暮春三月，时物具举，先师达贤，或风于舞雩，或禊于兰亭。所以畅性灵，涤劳苦，使神王道胜，冥人天倪。吾徒束支体於府署，以簿书为梏有日矣，故因休沐之暇，考近郊之胜。郭北五里有古龙沙，龙沙北下，有州人秀才熊氏清风亭。盖故容州牧戴，幼公前仓部郎萧元植，贤熊氏之业文，尚兹境之幽旷，合资以构之，创名以识之，五年矣。初入环堵，中有琴书，披篁跻石，忽至兹地。鄱章二江，分派于趾下；匡庐群峰，极目於枕上。或澄波净绿，相与无际；或孤烟归，明灭变化。耳目所及，异乎人寰。志士得之为道机，诗人得之为佳句，而主人生於是，习於是，其修身学文，固加於人一等矣。况其志励於萤雪之下，业成於薪水之馀，则甲科令名，如在指顾。是会也，有御史府杨君薛君环列崔君校理魏君，皆以文发身，或再战再克。子与皇甫君，不繇是进，亦陪其欢，虚中旷然，取乐名教。而主人趋隅拜下，敬恭得礼请酌古道，遍徵歌诗。因曰：“自十数年间佐是府者，腾陵杳冥，离会靡常，众君子用牵乎时，未始有极。然异日之适，非今日之适也。至若心同於内，迹吻於外，交臂瞪视，吾丧我於此亭者，一生几何？是不可以不纪。”乃次诗于屋壁，各疏爵里，以为清风亭故事云。


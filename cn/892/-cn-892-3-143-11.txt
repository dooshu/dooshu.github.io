蔡使君传


使君讳道恭，字怀俭，南阳冠军人也。父讳那，宋益州刺史。使君少宽厚，有大量，仕齐为西中郎中兵参军加辅国将军。梁武帝起兵，萧颖胄以使君素著威略，专任以事。齐和帝即位，为右卫将军，出为司州刺史。梁天监初，论功封汉寿县伯，进号平北将军。三年，魏围司州，时城中众不满五千，食裁半岁。魏人攻之昼夜不息，作大车载土，四面俱前，欲以填堑。使君于堑内作艨艟斗舰以待之，魏人不得进，潜作伏道以决堑水，使君以土㹠塞之。相持百余日，前后斩获不可胜计。魏人大造梯冲，攻围日急。使君用四石乌漆大弓射之，所中皆洞甲饮羽，一发或贯两人，魏人望弓皆靡。又于城内起土山，多作大矟，长二丈五尺，施长刃，使壮士执以刺魏人。魏人将退。会使君病笃，乃呼兄子僧勰、从弟灵恩及将帅，谓曰：“吾所苦势不能久，汝等当以死固节，无令吾没有遗恨。”又令取所持节授僧勰曰：“禀命出疆，既不得奉以还朝，意欲与之俱逝，可以是殉我。”众皆流涕。其年五月卒。魏人知使君没，攻之愈急。初，朝廷遣郢州刺史曹景宗援之，景宗不前。八月粮尽，城陷。赠镇西将军，且购其丧。八年，魏人归其丧，葬襄阳。传国至孙固。固早卒，国除。卷一三







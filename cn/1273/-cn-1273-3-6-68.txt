游灵山护国禅院作　十首


十月虹桥买棹行，临昆山色眼中横。更无东晋残碑在，一抹寒芜故县城。去和平桥十里，为临昆山，故潮阳县治也，再十里为灵山。

漠漠荒山仗佛开，千年古木半摧颓。惟应一勺灵泉水，曾照元和太守来。山向有束香树，大数抱，今无。运木池水有泉脉，入冬不竭。

便访山僧亦偶然，何曾同证石头禅？三书难定儒林案，笑看中天北斗悬。大颠曾问法于石头和尚。文公三书或以为僧徒伪造。

铜壶水竭荔无阴，镜塔荒凉古藓深。妙法莲华随劫尽，萧萧落叶写经心。大颠手植荔枝，今无存。铜壶久亡，惟古镜塔在。若手写《法华》诸经及所注《金刚经》则已不可问矣。

唐颠宋蹶电中过，佛法其如世运何。一例称师更称祖，可怜人拜大峰多。潮人于大颠、大峰皆称祖师。大峰，即造虹桥者，今香火盛于大颠。

难振宗风似昔年，两山狮象卧寒烟。佛门各斗无边法，僧讼传家袖影田。左右曰狮象山。袖影田即寺前田也。时僧方分房，结讼未休。

无复山神护法时，萧条赐额冷云楣。重扶一片空山石，来读先朝运使碑。寺盛时，有三平山神最灵。宋赐额曰护国，又曰昭善。有景祐元年许申碑，在田中寻出。

山钟飞作郡楼声，访古人来百感生。叶叶莲花开怪石，留衣亭畔独题名。寺有元大定三年所铸钟，移郡署楼。留衣亭上有奇石，如莲花，拟镌名其上。

闲向山僧理旧闻，佛楼携客话秋云。谁知八部天龙力，曾护昌黎谏佛文。寺向有昌黎文集板，今无存。

寒钟声送暮云飞，铜绣桥边客棹归。极目隔江烟树里，峡山孤塔上斜晖。去山十里曰铜绣桥，可望见峡山塔。






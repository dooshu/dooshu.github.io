○正沈约评诗论

周诗曰：“驷原彭彭。”《注》曰：“骝马白腹曰原。”议者言上周下殷。沈约又云：“原者盖三家之色相胜，又示周殷相代也。”日休曰：“天之命也，必以二德，则文王自信矣，何为不受殷禅哉？”《诗》曰：文王受命作周。又曰：文王有明德。俾其率天下之义师，取一隅之凶主，南面於殷，其能昭昭矣。然非人事不可也，天时未可也。岂不可谓殷之贤人尚众，冀匡纣而易政也，岂能以驷原之色示乎代殷哉？呜乎！禅代之事，符於天命，必不可以驷原之色胜之也。谓尧之运为火欤？则车服一当从其色，则尧不当乘白马冠黄收衣纯衣也。故圣人继运以德，受禅以仁。如以马之色示於代殷，则吾以圣人用於左道矣。或曰：“若然者奚著？”曰：“毛公误笺，沈约过释。”


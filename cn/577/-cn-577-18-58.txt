草堂诗笺逸诗拾遗


瞿唐怀古见吴若本，又见《英华》。


西南万壑注，勍敌两崖开。地与山根裂，江从月窟来。削成当白帝，空曲隐阳台。疏凿功虽美，陶钧力大哉。





送司马入京见吴若本


群盗至今日，先朝忝从臣。叹君能恋主，久客羡归秦。黄阁长司谏，丹墀有故人。向来论社稷，为话涕沾巾。





惜别行送刘仆射判官见陈浩然本，又见《英华》。


闻道南行市骏马，不限匹数军一作官中须。襄阳幕府天下异，主将俭省忧艰虞。只收壮健胜铁甲，岂因格斗求龙驹。而今西北自反胡，骐荡尽一匹无。龙媒真种在帝都，子孙永落西南隅。向非戎事备征伐，君肯辛苦越江湖。江湖凡马多憔悴，衣冠往往乘蹇驴。梁公富贵于身疏，号令明白人安居。俸钱时散士子尽，府库不为骄豪虚。以兹报主寸心赤，气却西戎回北狄。罗网群马籍一作鸟藉马多，气在一作用驱驰出金帛。刘侯奉使光推择，滔滔才略沧溟窄。杜陵老翁秋系船，扶病相识长沙驿。强梳白发提胡卢，手把一作兼菊花路旁摘。九州兵革浩茫茫，三叹聚散临重阳。当杯对客忍流涕一作涕泪，君一无此字不觉老夫神内伤。





呀鹘行见陈浩然本，又见《英华》。


病鹘孤陈作卑飞俗眼丑，每夜江边宿衰柳。清秋落日《英华》作月已侧身，过雁归鸦错回首。紧脑雄姿迷所向，疏翮稀毛不可状。强神迷复皂雕前，俊才早在苍鹰上。风涛飒飒寒山阴，熊罴欲蛰一作絷龙蛇深。念尔此时有一掷，失声溅血非其心。





狂一作短歌行赠四兄见陈浩然本，又见《英华》。


与兄行年校一岁，贤者是兄愚者弟。兄将富贵等浮云，弟切功名好权势。长安秋雨十日泥，我曹鞴马听晨鸡。公卿朱门未开锁，我曹已到肩相齐。吾兄睡稳方舒膝，不袜不巾踏晓日。男啼女哭莫我知，身上须缯腹中实。今年思我来嘉州，嘉州酒重一作香花绕一作满楼。楼头吃酒楼下卧，长歌短咏一作歌还相酬。四时八节还拘礼，女拜弟妻男拜弟，幅巾鞶带不挂身，头脂足垢何曾洗。吾兄吾兄巢许伦，一生喜怒长任真。日斜枕肘寝已熟，啾啾唧唧为何人浩然本作何为人。

右五篇，乃苏州太守裴煜如晦所收。见旧集补遗。





逃难见陈浩然本


五十头白翁，南北逃世难。疏布缠枯骨，奔走苦不暖叶去声。已衰病方入，四海一涂炭。乾坤万里内，莫见容身畔。妻孥复随我，回首共悲叹。故国莽丘墟，邻里各分散。归路从此迷，涕尽湘江岸。





寄高适


楚隔乾坤远，难招病客魂。诗名惟我共，世事与谁论。北阙更新主，南星落故园。定知相见日，烂熳倒芳尊。





送灵州李判官


羯胡腥四海，回首一茫茫。血战乾坤赤，氛迷日月黄。将军专策略，幕府盛材良。近贺中兴主，神兵动朔方。





与严二郎奉礼别

与严二郎奉礼别〔一〕


别君谁暖眼，将老病缠身。出涕同斜日，临风看去尘。商歌还入夜，巴俗自为邻。尚愧微躯在，遥闻盛礼新。山东群盗散，阙下受降频。诸将归应尽，题书报旅人。

〔一〕奉礼：《唐志》：太常寺奉礼二人。





巴西驿亭观江涨呈窦使君二首


转惊波作怒，即恐岸随流。赖有杯中物，还同海上鸥。关心小剡县，傍眼见扬州。为接情人饮，朝来减半一作片愁。

向晚波微一作犹绿，连空岸脚青。日兼春有暮，愁与醉无醒。漂泊犹杯酒，踌躇此驿亭。相看万里外，同是一浮萍。





遣忧


乱离知又甚，消息苦难真。受谏无今日〔一〕，临危忆古人顾作伤故臣〔二〕。纷纷乘白马，攘攘着黄巾。隋氏留顾作营宫室，焚烧何太频。

〔一〕受谏：谓代宗还京，太常博士柳伉上疏切谏也。

〔二〕临危：至德初，上皇在蜀，思九龄之先觉，下诏褒赠，遣使就韶州致祭。《剧谈录》：明皇幸蜀，妃子既死。一日登高山，望秦川，谓高力士曰：“吾取张九龄言，不至于此！”遣使祭之，吹笛为曲，号《谪仙怨》。公不斥言而曰古人，其词婉矣。吴曾《漫录》：唐顾陶大中丙子岁编《唐诗类选》，载此诗，世所传杜集皆无之。





早花


西京安稳未，不见一人来。腊日一作月巴江曲，山花已自开。盈盈当雪杏，艳艳待春一作香梅。直苦风尘暗，谁忧容一作客鬓催。





巴山


巴山遇中使，云自峡一作陕城来。盗贼还奔突，乘舆恐未回。天寒邵伯树〔一〕，地阔望仙台〔二〕。狼狈风尘里，群臣安在哉。

〔一〕邵伯树：《海录》：《诗·甘棠》注云：棠，杜也。一名杜梨而小也。召伯不欲劳民，止舍于甘小棠树之下而断讼焉。

〔二〕望仙台：《三辅黄图》：望仙台，汉武帝所建，在华州华阴县。





收京


复道收京邑，兼闻杀犬戎。衣冠却扈从，车驾已还宫。克复成如此，安危一作扶持在数公。莫令回首地，恸哭起悲风。





巴西闻收宫阙送班司马入京


闻道收宗庙，鸣銮自陕归。倾都看黄屋，正殿引朱衣。剑外春天远，巴西敕使稀。念君经世乱，匹马向王畿。





花底


紫萼扶千蕊，黄须照万花。忽疑行暮雨，何事入朝霞。恐是潘安县，堪留卫玠车。深知好颜色，莫作委泥沙。





柳边


只道梅花发，那知柳亦新。枝枝总到地，蕊蕊自开春。紫燕时翻翼，黄鹂不露身。汉南应老尽，霸上远愁人。





送窦九归成都


文章亦不尽，窦子才纵横。非尔更苦节，何人符大名。读书云阁观，问绢锦官城。我有浣花竹，题诗须一行。





赠裴南部闻袁判官自来欲有按问


尘满莱芜甑，堂横单父琴。人皆知饮水，公辈不偷金。梁狱书因上一作应作，秦台镜欲临。独醒时所嫉，群小谤能深。即出黄沙在，何须白发侵。使君传旧德，已见直绳心。





奉使崔都水翁下峡


无数涪江筏，鸣桡总发时。别离终不久，宗族忍相遗。白狗黄牛峡，朝云暮雨祠。所过频问讯，到日自题诗。





题郪县郭三十二明府茅屋壁


江头且系船，为尔独相怜。云散灌坛雨，春青彭泽田。频惊适小国，一拟问高天。别后巴东路，逢人问几贤。





遣闷戏呈路十九曹长


江浦雷声喧昨夜，春城雨色动微寒。黄鹂并坐交愁湿，白鹭群飞大剧干。晚节渐于诗律细，谁家数去酒杯宽。惟吾最一作君醉爱清狂客，百遍相看一作过意未阑。





随章留后新亭会送诸君


新亭有高会，行子得良时。日动映江幕，风鸣排槛旗。绝荤终不改，劝酒一作醉欲无词。已堕岘山泪，因题零雨诗。





东津送韦讽摄阆州录事


闻说江山好，怜君吏隐兼。宠行舟远泛，怯别酒频添。推荐非承乏，操持必去嫌。他时如按县，不得慢陶潜。





客旧馆


陈迹随人事，初秋别此亭。重来梨叶赤，依旧竹林青。风幔何一作前时卷，寒砧昨夜声。无由出江汉，愁绪一作秋渚月冥冥。





阆州奉送二十四舅使自京赴任青城


闻道王乔舄，名因太史传。如何碧鸡使，把诏紫微天。秦岭愁回马，涪江醉泛船。青城漫污杂，吾舅意凄然。





愁坐


高斋常见野，愁坐更临门。十月山寒重，孤城月水昏。葭萌氐种迥〔一〕，左担犬戎存〔二〕一作屯。终日忧奔走，归期未敢论。

〔一〕葭萌：《十道志》曰：利州益昌郡，土地所属，与文州同。春秋战国时并属蜀汉葭萌县地。《华阳国志》曰：昔蜀王封其弟于汉中，号曰苴侯，因命其地曰葭萌。

〔二〕左担：任豫《益州记》：江由左担道，按图在阴平县北，于成都为西。其道至险，自北来者，担在左肩，不得度担也。邓艾束马悬车之处。《华阳国志》：降贾子，左担七里。





陪郑公秋晚北池临眺


北池云水阔，华馆辟秋风。独鹤元依渚，衰荷且映空。采菱寒刺上，踏藕野泥中。素楫分曹往，金盘小径通。萋萋露草碧，片片晚旗红。杯酒沾津吏，衣裳与钓翁。异方初艳菊，故里亦高桐。摇落关山思，淹留战伐功。严城殊未掩，清宴已知终。何补参卿事一作参军乏，欢娱到薄躬。





去蜀


五载客蜀郡，一年居梓州。如何关塞阻，转作潇湘游。世一作万事已黄发，残生随白鸥。安危大臣在，不一作何必泪长流。





放船


收帆下急水，卷幔逐回滩。江市戎戎暗，山云淰淰寒〔一〕。村荒一作荒林无径入，独鸟怪人看。已泊城楼底，何曾夜色阑。

〔一〕淰：吟上声，鱼吹水貌。





哭台州郑司户苏少监


故旧谁怜我，平生郑与苏。存亡不重见，丧乱独前途。豪俊何人一作人谁在，文章扫地无。羁游万里阔，凶问一年俱。白首中原上，清秋大海隅。夜台当北斗，泉路着东吴。得罪台州去，时危弃硕儒。移官蓬阁后，谷贵没潜夫。流恸嗟何及，衔冤有是夫。道消诗兴废，心息酒为徒。许与才虽薄，追随迹未拘。班杨名甚盛，嵇阮逸相须。会取君臣合，宁铨品命殊。贤良不必展，廊庙偶然趋。胜决风尘际，功安造化炉。从容拘一作询旧学，惨淡阴符。摆落嫌疑久，哀伤志力输。俗依绵谷异，客对雪山孤。童稚思诸子，交朋列友于。情乖清酒送，望绝抚坟呼。疟病一作痢餐巴水，疮痍老蜀都。飘零迷哭处，天地日榛芜。

右二十七篇，朝奉大夫员安宇所收。





送王侍御往东川放生池祖席


东川诗友合，此赠怯轻为。况复传宗近，空然惜别离。梅花交近野，草色向平池。傥忆江边卧，归期愿早知。





惠义寺送王少尹赴成都

得峰字


苒苒谷中寺，娟娟林表峰。阑干上处远，结构坐来重。骑马行春径，衣冠起晚钟。云门青寂寂，此别惜相从。

右二篇，见王原叔本。





避地


避地岁时晚，窜身筋骨劳。诗书遂墙壁，奴仆且旌旄。行在仅闻信，此生随所遭。神尧旧天下，会见出腥臊。

右一篇，见赵次翁本。题云：至德二载丁酉作。





惠义寺园送辛员外


朱樱此日垂朱实，郭外谁家负郭田。万里相逢贪握手，高才仰望足离筵。





又送


双峰寂寂对春台，万竹青青照一作送客杯。细草留连侵坐软，残花怅望近人开。同舟昨日何由得，并马今朝未拟回。直到绵州始分首，江边树里共谁来。

右二篇，见卞圜本。并见吴若本。

《滹南遗老诗话》：世所传十注杜诗，有曰“新添”者四十余篇。吾舅周君德卿尝辨之云：惟《瞿唐怀古》《呀鹘行》《送刘仆射》《惜别行》，为杜无疑。其余皆非真本，盖后人依放而作，欲窃盗以欺世者。其中一二虽稍平易，亦不免蹉跌。至于《逃难》《解忧》《送崔都水》《闻惠子过东溪》《巴西观涨》及《呈窦使君》等，尤为无状。吾舅自幼为诗，便祖工部，尝与余语及新添之诗，则颦蹙曰：“人才之不同，如其面焉。耳目鼻口，相去亦无几矣，然谛视之，未有不差殊者。诗至少陵，他人岂得而乱之哉？”公之持论如此，其中必有所深得者。表而出之，以俟明眼君子云。






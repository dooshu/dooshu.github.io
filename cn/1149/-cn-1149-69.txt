卷六十九上

<史部,别史类,郝氏续後汉书>

钦定四库全书

续後汉书卷六十九上　　　元　郝经　撰

列传第六十六上

高士

汉

郭泰【左原　茅容　孟敏　庾乘　贾淑史叔宾　黄允　谢甄　王柔】

符融　　仇览　陈寔【子纪　谌锺皓】

黄宪　　徐穉　　姜肱　　申屠蟠

张玄【兄陵】　袁闳

屈伸隐显天之道也惟其时而已矣故易曰时止则止时行则行进退不失其时其道光明又曰遯世无闷不见是而无闷乐则行之忧则违之确乎其不可拔又曰遯而亨也与时行也遯之时义大矣哉好遯君子吉嘉遯贞吉肥遯无不利圣人作易於进退隐显之时谆谛切如此欲人之审之而不违也盖世治而君子道长宜信而显进之时也世乱而小人道长宜屈而隐退之时也时之进也道行而得其泰时之退也道全而得其高故立朝则为贤臣在野则为高士其道一也殷周之衰隐者衆矣称於仲尼之门者曰箕子泰伯伯夷叔齐虞仲夷逸朱张柳下惠少连长沮桀溺丈人石门荷蒉仪封人楚狂接舆秦汉而下见诸载籍者则夏黄公东园公绮里季甪里先生邵平鲁两生郑子真【原注汉书邵平故秦东陵侯秦破为布衣贫种瓜长安城东瓜美故世谓之东陵瓜　叔孙通使徵鲁诸生三十余人共起朝仪鲁两生不肯行曰公所事者且十主皆面谀亲贤今天下初定死者未葬伤者未起又欲起礼乐礼乐所由起百年积德而後可兴也吾不忍为公所为不合古吾不行公往矣毋污我　谷口郑子真修身自保非其服弗服非其食弗食成帝时元舅大将军王凤以礼聘子真子真遂不诎而终三辅决録子真名朴子真其字】新莽之世着称者则梅福两龚郭钦蒋诩逢萌【原注汉书梅福为南昌尉居家常以读书养性为事元始中王莽专政福一朝弃妻子去九江至今传以为仙其後人有见福於会稽者变姓名为吴市门卒云　郭钦哀帝时为丞相司直蒋诩为兖州刺史王莽居摄钦诩皆以病免归乡里卧不出户卒于家　後汉书王莽杀其子宇北海逢萌谓友人曰三纲絶矣不去祸将及人即解冠挂东都城门归将家属浮海客於辽东】皆遭逢衰乱避世长往称为逸民或推国而去或不食而死或佯狂以免或闭关而遯或蒙垢以自愚或洁已以全操逃山林放沧海被髪烟霞之表浪迹江湖之上超然以求其志不息其明不失其真不违其时遂为一世高人视患失之徒奔走於形势之间者若粪壤然建武初严光周党【原注後汉书严光少冇高名与光武同游学及光武即位光乃变姓名隐身不见帝思其贤乃令以物色访之後齐国上言一男子披羊裘钓泽中帝疑其光乃备安车元纁遣使聘之三反而後至舍於北军驾即日幸其馆光卧不起帝因共偃卧光以足加帝腹上除为谏议大夫不屈乃耕於富春山建武十七年复特徵不至周党饰身修志州里称其高及王莽窃位托疾杜门建武中徵为议郎遂将妻子居黾池复被徵不得已乃着短布单衣榖皮绡头待见尚书及引见党伏而不谒自陈愿守所志帝乃许焉诏曰伯夷叔齐不食周粟太原周党不受朕禄亦各有志焉其赐帛四十匹党遂隐居而终】以孔光张禹之徒依违无耻扬雄刘歆脂腆禄仕【原注汉书孔光哀帝时为丞相封博山侯平帝立太后委政於王莽莽以光旧相名儒备礼事光所欲搏击辄为草以太后指风光令上之莽权日盛光凡为御史大夫丞相各再一为大司徒太傅太师历三世居公辅位前後十七年　张禹授太子论语成帝即位以师赐爵关内侯拜光禄大夫帝舅王凤为大将军辅政专权而禹与凤并领尚书代王商为丞相封安昌侯永始元年之间日蚀地震上书者皆讥切王氏车驾至禹第问禹以天变因以吏民所言王氏事示禹禹自见年老子孙弱恐为所怨乃谓上曰灾变之意深远难见故圣人罕言命不语怪神何况浅见鄙儒之所言陛下宜修政事以善应之新学小生乱道误人宜无信用上由此不疑王氏　扬雄成哀间与莽贤同官莽贤为三公而雄三世不徙官以耆老久次转为大夫莽簒位雄复事之作剧秦美新文称莽曰周公以来未有汉公之懿也勤劳则过於阿衡汉兴二百一十载而中夭其庶矣乎辟雍以本之学校以教之礼乐以容之舆服以表之复其井刑勉人役唐矣夫及莽诛甄丰父子投刘棻四裔连及雄时雄校书天禄阁上治狱使者来欲收雄雄恐不能自免乃从阁上自投下几死问其故乃刘棻尝从雄学作奇字有诏勿问然京师为之语曰惟寂寞自投阁爰清静作符命雄以病免复召为大夫　刘歆少与王莽俱为黄门郎及莽持政迁中垒校尉义和京兆使治明堂辟雍封红休侯典儒林史卜之官考定律历着三统历谱莽簒位以为国师加信公】宗室列侯公卿将军二千石守关而献符命者动以万数计使莽坐移神器莫有谁何风节不立故也方世祖中兴偃然不屈轻万乘蔑富贵引而自高激成东汉风节以维统体为天下大闲则又异乎曩时逸民伯夷不独为圣之清而师百世矣厥後帝德下衰邪孽专政公卿大臣争大义於上处士抗愤持清议于下犯难而行不以为悔而郭泰诸贤隐然其间不受爵禄不为激絶洁已怀道凛凛高气倚薄天日小人亦知敬仰而不敢加害社稷增重者犹六七十年曹丕已簒而管宁濯足辽海却三公而弗顾独为汉室遗老严光之力也故范晔作东汉书特为逸民篇以着光之事今继晔史断自郭泰而下复为高士篇以明时止光明之道云

郭泰字林宗太原介休人也家世贫贱早孤母欲使给事县廷泰曰大丈夫焉能处斗筲之役乎遂辞就成臯屈伯彦学三年业毕博通坟籍善谈论美音制乃游於雒阳始见河南尹李膺膺大奇之遂相友善於是名震京师後归乡里衣冠诸儒送至河上车数千两泰惟与李膺同舟而济衆宾望之以为神仙焉司徒黄琼辟太常赵典举有道或劝泰仕进者对曰吾夜观乾象昼察人事天之所废不可支也遂并不应性明知人好奬训士类身长八尺容貌魁伟褒衣博带周游郡国尝於陈梁间行遇雨巾一角垫【原注丁念反】时人乃故折巾一角以为林宗巾其见慕如此与陈留夏馥河南尹勲泰山羊陟东郡刘儒【谨案後汉书八頋有范滂而无刘儒刘儒在八厨中】陈国蔡衍渤海巴肃南阳宗慈天下号为八顾【原注後汉书顾者言能以德行引人者也三郡八俊録夏馥字子冶陈留圉人官至太常天下慕雅夏子冶尹勲字伯元河南巩人官至尚书令天下英藩尹伯元羊陟字嗣祖泰山梁父平阳人官至河南尹天下清苦羊嗣祖刘儒字叔林东郡发千人徵为议郎天下瑶金刘叔林蔡衍字孟喜陈国项人官至冀州刺史天下雅志蔡孟喜巴肃字恭祖渤海高城人官至颍川太守天下卧虎巴恭祖宗慈字孝初南阳安衆人徵为议郎天下通儒宗孝初其称林宗天下和雍□林宗】或问汝南范滂曰郭林宗何如人滂曰隐不违亲贞不絶俗天子不得臣诸侯不得友吾不知其他後遭母忧有至孝称【原注谢承汉书遭母忧呕血发病历年乃瘳】泰虽善人伦而不为危言核论故宦官擅政而不能伤也及党事起知名之士多被其害惟泰及汝南袁闳得免焉遂闭门教授弟子【谨案後汉书作子弟】以千数建宁元年太傅陈蕃大将军窦武为阉人所害泰哭之恸既而叹曰人之云亡邦国殄瘁瞻乌爰止不知于谁之屋尔明年春卒于家时年四十二四方来会葬者千余人【原注谢承汉书泰以建宁二年正月卒自弘农函谷关以西河内荡隂以北二千里负笈荷担弥路柴车苇装塞涂盖有万数来赴】同志者乃共刻石立碑蔡邕为其文既而谓涿郡卢植曰吾为碑铭多矣皆有慙德惟郭有道无愧色尔【原注蔡邕郭有道碑先生讳泰字林宗太原介休人其先出自有周王季之穆有虢叔者实有懿德文王咨焉建国命氏或谓之郭即其後也先生诞应天衷聪睿明哲孝友温恭仁笃慈惠夫其器量弘深姿度广大浩浩焉汪汪焉奥乎不可测已若乃砥节厉行直道正辞贞固足以干事隐括足以矫时遂考覧六经探综图纬周流华夏随集帝学收文武之将坠拯欲言之未絶于时缨緌之徒绅佩之士望行表而影附聆嘉声而响和者犹百川之归巨海鳞介之宗龟龙也尔乃潜隐衡门收朋勤诲童蒙赖焉用衭其蔽州郡闻德虚已备礼莫之能致羣公休之遂辟司徒掾又举有道皆以疾辞将蹈鸿崕之遐迹绍□许之絶轨翔区外以舒翼超天衢以高峙禀命不融享年四十有二以建寜二年正月乙亥卒凡我四方同好之人永怀哀悼靡所寘念乃相与惟先生之德以谋不朽之事佥以为先民既没而德音犹存者亦赖之於见述也今其如何而阙斯礼於是树碑表墓昭铭景行俾芳烈奋于百世令问显於无穷其辞曰於休先生明德通玄纯懿淑灵受之自天崇壮幽浚如山如渊礼乐是悦讨书是敦匪惟摭莘乃寻厥根宫墙重仭允得其门懿乎其纯确乎其操洋洋搢绅言观其高栖迟泌丘善诱能教赫赫三事几行其招委辞召贡保此淸妙降年不水民斯悉悼爰勒兹铭摛其光耀嗟尔来世是则是效】其奬拔士人皆如所鍳【原注谢承汉书泰之所铭人品乃定先言後验衆皆服之故适陈留则友符伟明游太学则师仇季智之陈国则亲魏德公入汝南则交黄叔度】後之好事或附益增张故多华辞不经又类卜相之书今録其章章效於事者着之篇末左原者陈留人也为郡学生犯法见斥郭林宗尝遇诸路为设酒肴以慰之谓曰昔颜涿聚梁甫之巨盗段干木晋国之大驵卒为齐之忠臣魏之名贤【原注吕氏春秋曰顔涿聚梁父大盗也学於孔子左传曰晋伐齐战于黎丘齐师败绩亲禽顔庚杜预注曰黎丘隰也顔庚齐大夫顔涿聚也又曰晋荀瑶伐郑请救于齐齐师将兴陈成子属孤子三日朝设乘车两马系五邑焉召顔涿聚之子晋曰隰之役而父死焉以国之多难未汝恤也今君命汝以是邑也服车而朝无废前劳　吕氏春秋曰段干木晋国之驵说文曰驵会也谓合两家之卖买如今之度市也新序曰魏文侯过段干木之闾而轼之遂致禄百万而时往问之国人皆喜相与诵之曰吾君好正段干木之敬吾君好忠段干木之隆秦欲攻魏司马唐谏曰段干木?者也而魏礼之天下莫不闻无乃不可加兵乎秦君以为然也驵于朗反】蘧瑗颜囬尚不能无过况其余乎【原注论语曰蘧伯玉使人於孔子问之曰夫子何为对曰夫子欲寡　其过而未能也又曰顔回好学不贰过】慎勿恚恨责躬而已原纳其言而去或有讥林宗不絶恶人者对曰人而不仁疾之已甚乱也【原注论语孔子之言也郑玄注云不仁之人当以风化之若疾之已甚是益使为乱也】原後忽更怀忿结客欲报诸生其日林宗在学原愧负前言因遂罢去後事露衆人咸谢服焉茅容字季伟陈留人也年四十余耕於野时与等辈避雨树下衆皆夷踞相对【原注夷平也说文曰踞蹲也】容独危坐愈恭郭林宗行见之而奇其异遂与共言因请寓宿旦日容杀鸡为馔林宗谓为已设既而以供其母自以草蔬与客同饭【原注草麤也】林宗起拜之曰卿贤乎哉因劝令学卒以成德孟敏字叔达钜鹿杨氏人也【原注十三州志曰杨氏县在今魏郡北也】客居太原荷甑堕地不顾而去郭林宗见而问其意对曰甑已破矣视之何益林宗以此异之因劝令游学十年知名三公俱辟并不屈云庾乘字世游颍川鄢陵人也少给事县廷为门士郭林宗见而拔之劝游学宫遂为诸生佣後能讲论自以卑第每处下坐诸生博士皆就讐问由是学中以下坐为贵後徵辟并不起号曰徵君【谨案目录此下有贾淑传今阙】史叔宾者陈留人也少有盛名林宗见而告人曰墙高基下虽得必失後果以论议阿枉败名云黄允字子艾济隂人也以隽才知名郭林宗见而谓曰卿有絶人之才足成伟器然恐守道不笃将失之矣後司徒袁隗欲为从女求姻见允而叹曰得壻如是足矣允闻而黜遣其妻夏侯氏妇谓姑曰今当见弃方与黄氏长辞乞一会亲属以展离诀之情於是大集宾客三百余人妇中坐攘袂数允隐匿秽恶十五事言毕登车而去允以此废於世【谨案目录此下有谢甄今阙】王柔字叔优弟泽字季道郭泰同郡晋阳县人也兄弟总角共候泰以访才行所宜泰曰叔优当以仕进显季道当以经术通然违方改务亦不能至也後果如其言柔为护匈奴中郎将泽为代郡太守【谨案後汉书郭泰传此下有识张孝仲于刍牧之中云云七十余字又此书郭泰传目録所附诸人次第与後汉书同惟庾乘下缺宋果疑目録脱也今仍之】符融字伟明陈留浚仪人也少为都官吏耻之委去後游太学师事少府李膺膺夙性高简每见融辄絶他宾客听其言论融幅巾奋褏谈辞如云膺每捧手叹息郭泰始入京师时人莫识融一见嗟服因以介於李膺由是知名【原注谢承汉书融见林宗便与之交又绍介於膺以为海之明珠未耀其光鸟之凤凰羽仪未翔膺与林宗相见待以师友之礼遂名振天下融之致也】时汉中晋文经梁国黄子艾并恃其才智炫燿上京卧托养疾无所通接雒中士大夫好事者承其声名坐门问疾犹不得见【原注谢承汉书文经子艾曜名远近声价已定徵辟不就疗病京师不通宾客公卿将相大夫遣门生旦暮问疾郎吏公府掾属杂坐其门不得见也】三公所辟召者辄以询访之随所臧否以为与夺融察其非真乃到太学见李膺曰二子行业无闻以豪杰自置遂使公卿问疾王臣坐门融恐其小道破义空誉违实特宜察焉膺然之二人自是名论渐衰宾徒稍省旬日之间慙叹逃去後果为轻薄子并以罪废弃融益以知名州郡礼请举孝亷公府连辟皆不应太守冯岱有名称到官请融相见融一往荐达郡士范冉韩卓孔伷等三人【原注谢承汉书冯岱字德山性慷慨有文武异才既到官融往相见荐范冉为功曹韩卓为主簿孔伷为上计吏袁山松书卓字子助腊日奴窃食祭其先卓义其心即日免之】因辞病自絶会有党事亦遭禁锢妻亡贫无殡敛乡人欲为具棺服融不受曰古之亡者弃之中野惟妻子可以行志但即土埋藏而已【原注谢承汉书颍川张元祖志行士也来存融吊其妻亡知其如此谓言足下欲上古道非不清妙且礼设棺椁制杖章孔子曰吾从周便推所乘羸车牛命融以给殡融受而不辞也】融同郡田盛字仲向与郭泰同好亦名知人优游不仕并以寿终

仇览字季智一名香陈留考城人少为书生淳默乡里无知者年四十县召补吏选为蒲亭长【原注谢承汉书览为县阳遂亭长】劝人生业为制科令至於果菜为限鸡豕有数农事既毕乃令子弟羣居还就黉学其剽轻游恣者皆役以田桑严科罚躬助丧事赈恤穷寡期年称大化览初到亭人有陈元者独与母居违养道忤母母诣览告元不孝览惊曰吾近过舍庐整顿耕耘以时此非恶人当是教化未至尔母守寡养孤苦身投老奈何肆忿於一朝欲致子以不义乎母闻感悔涕泣而去览乃亲到元家为陈人伦孝行譬以祸福因贻孝经一卷使诵读之元深自悔责拜母牀下曰元少孤为母所骄谚曰孤犊触乳骄子骂母元今自改母子更相向泣元遂修孝道卒成佳士乡邑为之谚曰父母何在在我庭化我鸣枭哺所生时考城令河内王涣政尚严猛闻览以德化人署为主簿谓览曰主簿闻陈元之过不罪而化之得无少鹰鸇之志邪览曰以为鹰鸇不若鸾凤涣谢遣曰枳棘非鸾凤所栖百里岂大贤之路今日太学曳长裾飞名誉皆主簿後尔以一月奉为资勉卒景行览入太学时诸生同郡符融有高名与览比宇宾客盈室览常自守不与融言融观其容止心独奇之乃谓曰与先生同郡壤邻房牖今京师英雄四集志士交结之秋虽务经学守之何固览乃正色曰天子修设太学岂但使人游谈其中高揖而去不复与言後融以告郭泰因与融齎刺就房谒之遂请留宿泰嗟叹下牀为拜览学毕归乡里州郡并请皆以疾辞虽在宴居必以礼自整妻子有过辄免冠自责妻子庭谢候览冠乃敢升堂家人莫见喜怒声色之异後徵方正遇疾而卒三子皆有文史才少子玄最知名【谨案大典绩後汉书符融传後有仇覧传其文与後汉书循吏传所载畧有增改而日録脱漏今仍列於符融传後】

陈寔字仲弓颍川许人也出於单微自为儿童虽戏弄为等类所归少作县吏常给事厮役後为都亭刺史佐而有志好学坐立诵读县令邓邵试与语奇之聼受业太学後令复召为吏乃避隐阳城山中时有杀人者同县扬吏以疑寔县遂逮系考掠无实而後得出及为督邮乃密托许令礼召扬吏远近闻者咸叹服之家贫复为郡西门亭长寻转功曹时中常侍侯览托太守高伦用吏伦教署为文学掾寔知非其人怀檄请见言曰此人不宜用而侯常侍不可违寔乞从外署不足以尘明德伦从之於是乡论怪其非举寔终无所言伦後被徵为尚书郡中士大夫送至轮氏传舍伦谓衆人言曰吾前为侯常侍用吏陈君密持教还而於外白署比闻议者以此少之此咎由故人畏惮强御陈君可谓善则称君过则称已者也寔固自引愆闻者方叹异由是天下服其德司空黄琼辟选理剧补闻喜长旬月以期丧去官复再迁除太丘长修德清静百姓以安邻县人户归附者寔辄训导譬解发遣各令还本县司官行部吏虑有讼者白欲禁之寔曰讼以求直禁之理将何申其勿有所拘司官闻而叹曰陈君所言若是岂有怨於人乎亦竟无讼者以沛相赋敛违法乃解印绶去吏人追思之及後逮捕党人事亦连寔余人多逃避求免寔曰吾不就狱衆无所恃乃请囚焉遇赦得出灵帝初大将军窦武辟以为掾属时中常侍张让权倾天下让父死归葬颍川虽一郡毕至而名士无往者让甚耻之寔乃独吊焉及後复诛党人让感寔故多有全宥寔在乡闾平心率物其有争讼辄求判正晓譬曲直退无怨者至乃叹曰宁为刑罚所加不为陈君所短时岁荒民俭有盗夜入其室止於梁上寔隂见乃起自整拂呼命子孙正色训之曰夫人不可不自勉不善之人未必本恶习以性成遂至於此梁上君子者是矣盗大惊自投于地稽颡归罪寔徐譬之曰视君状貌不似恶人宜深克已反善然此当由贫困令遗绢二疋自是一县无复盗窃太尉杨赐司徒陈耽每拜公卿羣僚毕贺赐等常叹寔大位未登愧於先之及党禁始解大将军何进司徒袁隗遣人敦厚欲特表以不次之位寔乃谢使者曰寔久絶人事饰巾待终而已时三公每缺议者归之累见徵命遂不起闭门县车栖迟养老中平四年年八十四卒于家何进遣使吊祭海内赴者三万余人制衰麻者以百数共刋石立碑諡为文范先生【原注先贤行状大将军何进遣官属吊祠为諡】六子纪谌最贤【原注蔡邕陈太丘碑先生讳寔字仲弓颍川许人也含元精之和应期运之数兼资九德总修百行於乡党则恂恂焉彬彬焉善诱善导仁而爱人使夫少长咸安怀之其为道也用舍行藏进退可度不徼讦以干时不迁贰以临下四为郡功曹五辟豫州六辟三府再辟大将军宰闻喜半岁太丘一年德务中庸教敦不肃政以礼成化行有谧会遭党事禁锢二十年乐天知命澹然自逸交不謟上爱不渎下见机而作不俟终日及文书赦宥时年已七十遂隐丘山悬车告老四门备礼闲心静居大将军何公司徒袁公前後招辟使人晚谕云欲特表便可入践常伯超补三事纡佩金紫光国垂勲先生曰絶望已久饰巾待期而已皆遂不至弘农杨公东海陈公每在衮职羣僚贺之皆举手曰颖川陈君絶世超伦大位未跻慙於臧文窃位之负故时人高其德重乎公相之位也年八十有四中平三年八月丙午遭疾而终临没顾命留葬所卒时服素棺椁财周榇丧事惟约用过乎俭羣公百僚莫不咨嗟岩薮知名失声挥涕大将军吊祠锡以嘉諡曰徵士陈君禀岳渎之精苞灵曜之纯天不愸遗老俾屏我王梁崩哲萎于时靡宪搢绅儒林论德谋迹諡曰文范先生传曰郁郁乎文哉书曰洪范九畴彛伦攸叙文为德表范为士则存诲没号不亦宜乎三公遣令史祭以中牢刺史敬吊太守南阳曹府君命官作诔曰赫矣陈君命世是生舍光醇德为士作程资始既正守终又令奉礼终没休矣清声遣官属掾史前後赴会刋石作铭府丞舆比县会葬荀慈明韩元长等五百余人缌麻设位哀以送之远近会葬千人已上河南尹种府君临郡追叹功德述录高行以为远近鲜能及之重部大掾一时成铭斯可谓存荣没哀死而不朽者也乃作铭曰峩峩崇岳吐符降神於皇先生抱宝怀珍如何昊穹既丧斯文徵言圮絶来者曷闻交交黄鸟爰集于棘命不可赎哀何有极】纪字元方亦以至德称兄弟孝养闺门雍和後进之士皆推慕其风及遭党锢发愤着书数万言号为陈子党禁解四府并命无所屈就遭父忧每哀至辄呕血絶气虽衰服已除而积毁消瘠殆将灭性豫州刺史嘉其至行表上尚书图像百城以厉风俗董卓入雒阳乃使就家拜五官中郎将不得已到京师迁侍中出为平原相往谒卓时欲徙都长安乃谓纪曰三辅平敞四面险固土地肥美号为陆海今关东兵起恐雒阳不可久居长安犹有宫室今欲西迁何如纪曰天下有道守在四夷宜修德政以怀不附迁移至尊诚计之末者愚以为公宜事委公卿专精外任其有违命则威之以武今关东兵起民不堪命若谦远朝政率师讨伐则涂炭之民庶几可全若欲徙万乘以自安将有累卵之危峥嵘之险也卓意甚忤而敬纪名行无所复言时议欲以为司徒纪见祸乱方作不复办严即时之郡玺书追拜太仆又徵为尚书令建安初袁绍为太尉让於纪纪不受拜大鸿胪年七十一卒於官子羣为魏司空【原注魏志鲁国孔融才高倨傲年在羣纪之间先与羣交更为纪拜由是显名】天下以为公慙卿卿慙长弟谌字季方与纪齐德父子并着高名时号三君每宰府辟召常同时旌命羔鴈成羣当世荣之谌早终【原注范晔论曰汉自中世以下阉竪擅恣故俗遂以遁身矫洁放言为高士有不谈此者则芸夫牧竪已叫呼之矣故时政弥惛而其风愈往为陈先生进退之节必可度也?於德则物不犯安於仁故不离羣行成乎身而道训天下故凶邪不能以权夺王公不能以贵骄所以声教废於上而风俗清乎下也】锺皓字季明颍川长社人也为郡着姓世善刑律皓少以笃行称公府连辟为二兄未仕避隐密山以诗律教授门徒千余人同郡陈寔年不及皓皓引与为友皓为郡功曹会辟司徒府临辞太守问谁可代卿者皓曰明府欲必得其人西门亭长陈寔可寔闻之曰锺君似不察人不知何独识我皓顷之自劾去前後九辟公府徵为廷尉正博士林虑长皆不就时皓及荀淑并为士大夫所归慕李膺常叹曰荀君清识难尚锺君至德可师皓兄子瑾母膺之姑也瑾好学慕古有退让风与膺同年俱有声名膺祖太尉修常言瑾似我家性邦有道不废邦无道免於刑戮复以膺妺妻之瑾辟州府未尝屈志膺谓之曰孟子以为人无是非之心非人也弟何期不与孟轲同邪瑾常以膺言白皓皓曰昔国武子好招【原注音揺】人过以致怨本卒保身全家尔道为贵其体训所安多此类也年六十九终於家诸儒颂之曰林虑懿德非礼不处悦此诗书弦琴乐古五就州招九膺台辅逡巡王命卒岁容与【谨案後汉书此下有皓孙繇建安中为司隶校尉十一字此书繇自有传故从删节】

议曰尝读蔡邕所作郭有道陈太丘二碑高风絶迹邈不可及有伯夷之清而不隘有柳下惠之和而不流鸾凤翻翥而不忤于枭虺兰桂芬烈而不蔽於樲棘国无道至死不变怡然而不戚戚焉天下莫不高之则颜氏之徒也范滂谓泰隐不离亲贞不絶俗天子不得臣诸侯不得友范煜谓寔据於德故物不犯安於仁故不离羣行成乎身而道训乎天下故凶邪不能以权夺王公不能以贵骄可谓知二子矣呜呼方帝栋弗隆戚宦构难亟去疾走犹惧厌焉愤然矫激与之角死党人之所以及也其视二子远矣哉张让之吊或以病寔夫人而不仁疾之已甚则乱孔子之所以见南子及阳虎也丧纪不废不恶而严夫何病哉

黄宪字叔度汝南慎阳人也世贫贱父为牛医颍川荀淑至慎阳遇宪於逆旅时年十四淑竦然异之揖与语移日不能去谓宪曰子吾之师表也既而前至袁阆所【原注阆旧作闵非也案阆字奉高阆字夏甫下言奉高则阆也】未及劳问逆曰子国有顔子宁识之乎阆曰见吾叔度邪是时同郡戴良才高倨傲而见宪未尝不正容及归罔然若有失也其母问曰汝复从牛医儿来邪对曰良不见叔度不自以为不及既覩其人则瞻之在前忽然在後固难得而测矣同郡陈蕃周举常相谓曰时月之间不见黄生则鄙吝之萌复存乎心及蕃为三公临朝叹曰叔度若在吾不敢先佩印绶矣太守王龚在郡礼进贤达多所降致卒不能屈宪郭泰少游汝南先过袁阆不宿而退进往从宪累日方还或以问泰【原注郭泰别传时林宗过薛恭祖恭祖问曰闻足下见袁奉高车不停轨銮不辍泥从叔度乃弥信宿也】泰曰奉高之器譬诸氿滥虽清而易挹叔度汪汪若千顷陂澄之不清淆之不浊不可量也宪初举孝亷【原注杜预女戒宪与同郡周子居艾伯坚邽伯向封武兴盛孔叔号汝南六孝亷太守张伥选此六人以应岁举受版未行伥死子居等遂驻行丧伥妻於柩侧下帷见之厉以宜行子居叹曰不有行者莫宣公不有止者莫恤居於是与伯坚即日辞行封黄四人留随柩车】又辟公府友人劝其仕宪亦不拒之暂到京师而还竟无所就年四十八而终天下号曰徵君【谨案通监纲目汉安帝延光元年书汝南黄宪卒以史家限断论不当入三国此特因郭泰等牵连入之耳】

徐穉字孺子豫章南昌人也少为诸生学严氏春秋京氏易欧阳尚书兼综风角河图七纬推步变易恭俭义让闾里服其德化家贫常自耕稼非其力不食四察孝亷五辟公府三举茂才皆不起时陈蕃为太守以礼请署功曹穉不免见之【谨案後汉书不免下无见字】既谒而退蕃在郡不接宾客惟穉来特设一榻去则县之後举有道家拜太原太守皆不就延熹二年尚书令陈蕃仆射胡广上疏荐穉等曰臣闻善人天地之纪政之所由也诗云思皇多士生此王国天挺俊乂为陛下出当辅弼明时左右大业者也伏见处士豫章徐穉彭城姜肱汝南袁闳京兆韦着【原注谢承汉书着为三辅冠族少修节操治京氏易韩传博通术艺】颍川李昙德行纯备着于人听若使擢登三事协亮天工必能翼宣盛美增光日月矣桓帝乃以安车玄纁备礼徵之并不至帝因问蕃曰徐穉袁闳韦着孰为先後蕃对曰闳生公族闻道渐训着长於三辅礼义之俗所谓不扶自直不镂自雕至於穉者爰自江南卑薄之域而角立杰出宜当为先穉尝为太尉黄琼所辟不就及琼卒归葬穉乃负粮徒步到江夏豫炙一鸡以緜絮一两渍酒以裹鸡至冢外以水渍緜使有酒气白茅藉饭置鸡而酹哭毕即去不告姓名时会者四方名士郭泰等数十人闻之疑其穉也乃选能言生茅容轻骑追之及於涂容为设饭共言稼穑之事临诀去谓容曰为我谢郭林宗大树将颠非一绳所维何为栖栖不遑宁处及泰有母忧穉往吊之置生刍一束於庐前而去衆怪不知其故泰曰此必南州高士徐孺子也诗不云乎生刍一束其人如玉吾无德以堪之灵帝初欲蒲轮聘穉会卒年七十二子胤字季登笃行孝弟亦隐居不仕太守华歆礼请相见固病不诣汉末寇贼纵横皆敬胤礼行转相约敇不犯其闾建安中卒李昙字云少孤继母严酷昙事之愈谨为乡里所称法养亲行道终身不仕与徐孺子等海内称为五处士焉

姜肱字伯淮彭城广戚人也家世名族【原注谢承汉书祖父豫章太守父任城相】肱与二弟仲海季江俱以孝行着闻其友爱天至常共被卧起及各娶妻兄弟相恋不能别寝以系嗣当立乃递往就室【原注谢承汉书肱性笃孝事继母恪勤既年少又严厉肱感凯风之孝兄弟同被而寝不入房室以慰母心也】肱博通五经兼明星纬士之远来就学者三千余人诸公争加辟命皆不就二弟名声相次亦不应徵聘肱尝与季江谒郡夜於道遇盗欲杀之肱兄弟更相争死盗遂两释之【原注谢承汉书肱与季江俱乘车行过野庐为贼所刼取其衣物欲杀其兄弟肱谓盗曰弟年幼父母所怜愍又未聘娶愿自杀身济弟季江言兄年德在前家之珍宝国之英俊乞自受戮以代兄命盗戢刃曰二君所谓贤人吾等不良妄相侵犯弃物而去肱车中尚有数千钱盗不见也使从者追以与之亦不复受肱以物经历盗手因以付亭吏而去】但掠夺衣资而已既至郡中见肱无衣服怪问其故肱托以他辞终不言盗盗闻而感悔後乃就精庐求见肱与相见皆叩头谢罪而还所畧物肱不受劳以酒食而遣之後与徐穉俱徵不至桓帝乃下彭城使画工图其形状肱卧於幽闇以被韬面言感眩疾不欲出风工竟不得见之中常侍曹节等专执朝事新诛太傅陈蕃大将军窦武欲借宠贤德以释衆望乃白徵肱为太守肱得诏告其友曰吾以虚获实遂籍声价明明在上犹当固其本志况今政在阉竪夫何为哉乃隐身遯命远浮海滨再以玄纁聘不就即拜太中大夫诏书至门【原注谢承汉书灵帝手笔下诏曰肱抗凌云之志养浩然之气以朕德薄未肯降志昔许由不屈王道为化夷齐不挠周德不亏州郡以礼优顺勿失其意】肱使家人对云久病就医遂羸服闲行窜伏青州界中卖卜给食召命得断家亦不知其处历年乃还年七十七熹平二年终于家弟子陈留刘操追慕肱德共刋石颂之

申屠蟠字子龙陈留外黄人也九岁丧父哀毁过礼服除不进酒肉十余年庐于墓侧致甘露白雉每忌日辄三日不食同郡缑氏女玉为父报讐杀夫之从母兄李士吏执玉以告外黄令梁配配欲论杀玉蟠时年十五为诸生进谏曰玉之节义足以感无耻之孙激忍辱之子不遭明时尚当表旌庐墓况在清听而不加哀矜配善其言乃为谳得减死论家贫佣为漆工郭泰见而奇之同郡蔡邕深重蟠及被州辟乃辞让曰申屠蟠禀气玄妙性敏心通丧亲尽礼几於毁灭至行美义人所鲜能安贫乐潜味道守真不为燥湿轻重不为穷达易节方之於邕以齿则长以德则贤後郡召为主簿不行前後徵辟文书悉挂於树不复顾盻遂隐居精学博贯五经兼明图纬始与济隂王子居同在太学子居临殁以身托蟠蟠乃躬推辇车送丧归乡里遇司隶从事於河巩之间从事义之为封传护送蟠不肯受投传於地而去事毕还学太尉黄琼辟不就及琼卒归葬江夏四方名豪会帐下者六七千人互相谈论莫有及蟠者惟南郡一生与相酬对既别执蟠手曰君非聘则徵如是相见於上京矣蟠勃然作色曰始吾以子为可与言也何意乃相拘教乐贵之徒邪因振手而去不复与言再举有道不就【原注谢承汉书诏书令郡以礼发遣蟠到河南万岁亭折辕而旋】先是京师游士汝南范滂等非讦朝政自公卿以下皆折节下之太学生争慕其风以为文学将兴处士复用蟠独叹曰昔战国之世处士横议列国之王至於拥篲先驱卒有坑儒烧书之祸今之谓矣乃絶迹於梁砀之间因树为屋自同佣人居二年滂等果罹党锢或死或刑者数百人蟠确然免於议论後蟠友人陈羣冯雍坐事系狱豫州牧黄琬欲杀之或劝蟠救雍蟠不肯行曰黄子琰为吾故邪未必合罪如不用吾之言虽往何益琬闻之遂免雍罪大将军何进连徵不诣进必欲致之使蟠同郡黄忠书劝曰前幕府初开至如先生特加殊礼优而不名申以手笔设几杖之坐经过二载而先生抗志弥高所尚益固窃论先生高节有余於时则未也今颍川荀爽载病在道北海郑玄北面受署彼岂乐覊牵哉知时不可逸豫也昔人之隐遭时则放声灭迹巢栖茹薇其不遇也则裸身大笑被髪狂歌今先生处平壤游人间吟典籍袭衣裳事异昔人而欲远蹈其迹不亦难乎孔氏可师何必首阳蟠不答中平五年复与爽玄及颍川韩融陈纪等十四人并博士徵不至明年董卓废立蟠及爽融纪等复俱公车徵唯蟠不到衆人咸劝之蟠笑而不应居无几爽等为卓所胁迫西都长安京师扰乱及大驾西迁公卿多遇兵饥室家流散融等仅以身脱惟蟠处乱末终全高志年四十七终于家

议曰林宗仲弓高标跨世表表焉终而莫不则焉叔度孺子渊懿宏远林宗尤所敬而盛为称道且自愧焉则又高矣伯淮子龙见几而作虽近乎闭关絶世其不滓世汚亦其次也诗曰潜虽伏矣亦孔之昭易曰箕子之贞明不可息也诸子有焉议者往往以叔度为顔子夫顔子具圣人之体发仲尼之藴仁为德之全仲尼与其不违复为易之几仲尼与其不远是以道冠七十子而独称入室言其出处则孟子以为与禹稷易地孔孟而下数千年孰与斯人也叔度资质虽美使问学圣门庶几厠游夏之列一间地位恐未易至也

张玄字处虚蜀郡成都人也祖霸治严氏公羊春秋博览五经永元中为会稽太守删严氏春秋名张氏学父楷传霸学性好道术能作五里雾兄陵官至尚书元嘉中岁首朝贺大将军梁冀带劔入省陵呵叱之令出敇羽林虎贲夺冀劔冀跪谢陵不应即劾奏冀请廷尉论罪有诏以一岁俸赎而百僚肃然初冀弟不疑为河南尹举陵孝亷不疑疾陵之奏冀因谓曰昔举君适所以自罚也陵对曰明府不以陵不肖误见擢序今申公宪以报私恩不疑有愧色玄沈深有才畧以时乱不仕司空张温数以礼辟不能致中平二年温以车骑将军出征凉州贼边章等将行玄自田庐被褐带索要说温曰天下贼寇云起岂不以黄门常侍无道故乎闻中贵人公卿以下当出祖道於平乐观明公总天下威重握六师之要若於中坐酒酣鸣金鼓整行阵召军正执有罪者诛之引兵还屯都亭以次翦除中官解天下之倒悬报海内之怨毒然後显用隐逸忠正之士则边章之徒宛转股掌之上矣温闻大震不能对良久谓玄曰处虚非不悦子之言顾吾不能行如何玄乃叹曰事行则为福不行则为贼今与公长辞矣即欲仰药温前执其手曰子忠於我我不能用是吾罪也子何为然且出口入耳之言谁今知之玄遂去隐居鲁阳山中及董卓秉政辟以为掾举侍御史不就卓临之以兵不得已强起至轮氏道病终

议曰孟子谓浩然之气至大至刚以直养而无害则塞乎天地之间是集义所生者夫义之所在气之所充也靡不胜之而天下莫强焉观陵之叱冀至冀跪谢而不贷卒劾致廷尉方逆戚强横视天子蔑如而陵执之如狐兎玄劝温诛锄阉秽以正朝廷温震惧却走而不敢闻方宦?专朝囬天倒海锢戮一世而玄视为几上肉义之所激强有力者不与如此故苟能集义以生气扩而充之则大守而用之则刚存而养之则直引而去之则邈乎其高也玄卒隐而不就卓命前日之刚乃今日之高也欤

袁闳字夏甫司徒安之孙也少励操行父贺为彭城相闳往谒变姓名徒行无旅既至府门连日吏不为通会阿母出见闳入白夫人乃密呼而见之既而辞去贺遣车送之闳称眩疾不肯乘反郡界无知者及贺卒闳兄弟迎丧不受赙賵縗絰扶柩冒犯寒露体貌枯毁手足血流见者莫不伤之服阕累徵举皆不应居处侧陋耕学为业从父隗贵盛数馈之无所受闳见时方险乱而家富盛常对兄弟叹曰吾先公福祚後世不能以德守之而竞为骄奢与乱世争权此即晋之三郤矣延熹末党事将作闳遂散髪絶世投迹深林以母老不宜远遁乃筑土室四周於庭不为户自牖纳饮食而已旦於室中东向拜母母思闳时往就视母去便自掩闭兄弟妻子莫得见也及母殁不为制服设位时莫能名或以为狂生潜身十八年黄巾贼起攻没郡县百姓惊散闳诵经不移贼相约语不入其闾乡人就闳避难皆得全免年五十七卒於土室临终敕其子曰勿设殡棺但着褌衫疏布单衣幅巾亲尸於版牀之上以五百?为藏二弟忠弘节操皆亚於闳忠字正甫与同郡范滂为友俱证党事得释初平中为沛相乘苇车到官以清亮称及天下大乱忠弃官客会稽上虞一日见太守王朗徒从整饰心嫌之遂称病自絶後孙策破会稽忠等浮海南投交趾献帝都许徵为卫尉未到卒弘字邵甫耻其门族贵埶乃变姓名徒步师门不应徵辟终于家忠子秘为郡门下议生黄巾起秘从太守赵谦击之军败秘与功曹封观等七人以身扞刃皆死於陈谦以得免诏秘等门闾号曰七贤封观者有志节当举孝亷以兄名位未显耻先受之遂称风疾喑不能言火起观屋徐出避之忍而不告後数年兄得举观乃称损而仕郡焉

议曰族大而侈单毙於乱尚矣故书曰世禄之家鲜克由礼以荡陵德实悖天道是以越椒竞於楚而灭伯有汰於郑而亡袁氏四世五公骄奢而与乱世争权卒之尺口尽赤于西京而术绍强僭为世大戮遂祝袁宗闳独闭关自絶竟免於难智氏虽灭辅果犹在易曰见几而作不俟终日夏甫有焉







卷六十九中

钦定四库全书

续後汉书卷六十九中　　　元　郝经　撰

列传第六十六中

高士

汉

龎公　徐干　管宁【王烈　张珔胡昭】　李密【子赐兴】

龎公者名德公南郡襄阳人也居岘山之南未尝入城府夫妻相敬如宾诸葛亮每至德公家独拜牀下德公初不令止司马德操尝诣德公值其渡沔上先人墓德操径入其室呼德公妻子使速作黍徐元直向云当来就我与公谈其妻子皆罗拜堂下奔走供设须臾德公还直入相就不知何者为客也德操年小德公十岁兄事之呼作龎公故俗人遂称为龎公荆州刺史刘表数延请不能屈乃就候之曰夫保全一身孰若保全天下乎公笑曰鸿鹄巢於高林之上暮而得所栖鼋鼍穴於深渊之下夕而得所宿夫趣舍行止亦人之巢穴也各得栖宿而已天下非所保也因释耕於垄上而妻子耘於前表指而问曰先生若居畎亩而不肯官禄後世何以遗子孙乎公曰世人皆遗之以危今独遗之以安虽所遗不同未为无所遗也表叹息而去後遂携其妻子登鹿门山因采药不反子山民【谨案後汉书作子字山人】有令名娶诸葛亮姊为魏黄门吏部郎早卒子涣晋太康中为牂牁太守议曰孔明见公辄拜公不为之止非厌德之深能若是乎伏龙凤雏皆出其门卒拨乱世反之正以存汉公之为人可知已昭烈三顾孔明始得一见表乃亟欲屈公而且让之宜乎见诮携妻子而去也公往鹿门孔明起隆中见龙在田利见大人公虽隐而迹益彰矣

徐干字伟长北海人也聪识洽闻操翰成章笃行体道委谢荣宠曹操特加旌命辟为司空军谋祭酒掾属转五官将丕文学辄告休假除上艾长复称疾不行以着述自娱着法象论曰夫法象立所以为君子法象者莫先乎正容貌慎威仪是故先王之制礼也为冕服采章以旌之为佩玉鸣璜以声之欲其尊也欲其庄也焉可以懈慢也容貌者人之符表也容貌正故情性治情性治故仁义存仁义存故盛德着故可以为法象斯谓之君子矣君子者无尺土之封而民尊之无刑罚之威而民畏之无羽龠之乐而民乐之无爵禄之赏而民怀之其所以致之者一也故孔子曰君子威而不猛泰而不骄诗云敬慎威仪惟民之则若夫惰其威仪恍其瞻视忽其辞令而望民之则我者未之有也莫之则者必慢之者至矣小人见慢也而致怨乎人患已之卑而不思其所以焉哀哉故书曰惟圣罔念作狂惟狂克念作圣人性之所简也存乎幽微人情之所忽也存乎孤独夫幽微者显之原孤独者见之端也胡可简也胡可忽也是故君子敬孤独而慎幽微虽在隐蔽鬼神不见其隙耳诗云肃肃兔置施于中林处独之谓也又有颠沛而不可乱者则成王季路其人也昔成王将崩体被冕服然後发顾命之辞季路遭乱正冠结缨而後死白刃之难【原注尚书顾命惟四月哉生魄王不怿甲子王乃洮頮水相被冕服凭玉几乃同召太保奭　左氏传太子迫孔悝於厠遂劫以登台季子曰食焉不辟其难乃入曰太子焉用孔悝虽杀之必或继之太子闻之惧下石乞孟黶敌子路以戈击之断缨子路曰君子死冠不免结缨而死】夫以弥留之困白刃之难犹不忘敬况於游宴乎故诗曰就其深矣泳之游之言必济也君子者无戏谑之言言必有防无戏谑之行行必有检言必有防行必有检故虽妻妾不得而黩也虽朋友不得而狎也是以不愠怒而教行于闺门不谏论而风声化乎乡党传称大人正已而物正者盖此之谓也以匹夫之居犹然况得志而行於天下乎唐尧之帝允恭克让而光被四表成汤不敢怠遑而奄有九域文王祗畏而造彼区夏易曰观盥而不荐有孚顒若言下观而化也祸败之所由也则有媟嫚以为阶可无慎乎昔宋闵碎首於棊局陈灵被矢於戏言【原注公羊传宋万尝与庄公战获乎庄公庄公归散舍诸宫中数月然後归之归反为大夫於宋与闵公博妇人皆在侧万曰甚矣鲁侯之淑鲁侯之美也天下诸侯宜为君者唯鲁侯耳闵公矜此妇人妬其言顾曰此虏也尔虏焉故鲁侯之美恶乎至万怒博闵公絶其脰　左氏传陈灵公与孔宁仪行父饮酒於夏氏公谓行父曰徵舒似汝对曰亦似君徵舒病之公出自其廐射而杀之二子奔楚】阎邴造逆於相诟子公生杀於尝鼋【原注左氏传齐懿公之为公子也与邴歜之父争田弗胜乃掘而刖之而使歜仆纳阎职之妻而使职骖乘夏五月公游于申池二人浴于池歜以朴抶职职怒歜曰人夺女妻而不怒一抶汝庸何伤职曰与刖其父而弗能病者何如乃谋弑懿公纳诸竹中归舍爵而行　楚人献鼋於郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒深指於鼎尝之而出公怒欲杀子公子公与子家谋先子家曰畜老犹惮杀之而况君乎反譛子家子家惧而从之夏弑灵公】是故君子居身也谦在敌也让临下也庄事上也敬四者备而怨咎不作福禄从之诗云靖恭尔位正直是与神之听之式谷以汝君子之交人也欢而不媟和而不同好而不佞诈学而不虚行易亲而难媚多怨而寡非故其絶交其误畔书曰愼始而敬终终以不困夫礼也者人之急也可终身思而不可须臾忘也须臾离则慆慢之行臻焉须臾忘则慆慢之心生焉况无礼而可以终始乎夫礼也者敬之经也敬也者礼之情也无敬无以行礼无礼无以节敬道不偏废相须而成是能尽敬以从礼者谓之成过则生乱乱则灾及其身昔晋惠公以慢瑞无嗣文公以肃命典国【原注左氏传天子使召武公内史过赐晋侯命受玉惰过归告王曰晋侯其无後乎王赐之命惰於受瑞先自弃也已其何继之有　王命尹氏及王子虎内史叔兴父策命晋侯为侯伯曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命受策以出出入三觐】郤犨以傲享徵亡冀缺以敬妻受服【原注左氏传卫侯飨苦成叔甯惠子相苦成叔傲甯子曰苦成叔其亡乎古之为享食也以观威仪省祸福也故诗曰兕觥其觩旨酒思柔彼交匪傲万福来求今夫子傲取过之道也　初臼季使过冀见冀缺耨其妻饁之敬相待如宾与之归言诸文公曰敬德之聚也能敬必有德德以治民君请用之遂命缺为卿】子围以大明招乱薳罢以既醉保禄良霄以鹑贲丧家子展以草虫昌族【原注左氏传令尹享赵孟赋大明之首章赵孟谓叔向曰令尹自以为王矣　楚薳罢如晋涖盟晋侯享之将出赋既醉叔向曰薳氏之有後於楚国也宜哉承君命不忘敏　郑伯飨赵孟于垂陇伯有赋鹑之贲贲赵孟曰?第之言不踰阈况在野乎非使人之所得闻也子展赋草虫赵孟曰善哉民之主也卒享文子告叔向曰伯有将为戮矣诗以言志志诬其上而公怨之以为宾荣其能久乎幸而後亡子展其後亡者也在上不忘降】君子感凶怀之如彼见吉德之如此故立必磬折坐必抱鼓周旋中规折旋中矩视不离於襘结之间言不越乎表着之位声气可聼精神可爱俯仰可宗揖让可贵作事有方动静有常帅礼不荒故为万夫之望也又着书二十余篇曰中论文多不能具载其治学篇曰民之初载其蒙未祛譬如宵在玄室所求不获白日照焉则羣物斯辨学者之心白日也又曰君子之於学也其不懈如上天之动犹日月之行终身亹亹没而後已又曰学者所以緫羣道也羣道统乎已心羣言一乎已口惟所用之故出则元亨处则利贞又曰夫独思则滞而不通独为则困而不就人心必有困焉必有寤焉如火得风而炎炽水赴下而流速故太昊观天地而画卦燧人察辰心而鑚火帝轩聆凤鸣而调律仓颉视鸟迹而作书则大圣之学矣贤不能学於远乃学於近故圣人为师修本篇曰君子之向道也止则隅坐行则骖乘上悬乎冠緌下系乎带佩昼与之游夜与之休此之谓日新又曰故君子修德始乎羁丱终乎鲐背创乎夷原成乎乔岳易曰升元亨云云积小致大之谓也小人朝为而夕求其成坐施而立望其反行一日之善而求终身之誉誉不至则曰善无益虚道篇曰目也者能远察天际而不能近见其背心亦如之君子诚知心之似目也是故物鉴於人以观得失故视不过垣墙之间而见邦国之表听不过阈之内而闻千里之外贵验篇曰水之寒也火之热也金石之刚也此数物未尝有言而人莫不知其然者信着乎其体也使吾所行之信若彼数物谁其疑我哉又曰伊尹放太甲展季覆寒女商鲁之民不称淫簒焉【原注韩诗外传曰鲁有男子独处夜暴风雨至妇人趋而托之男子闭户不纳曰吾闻男女不六十不同居妇人曰子何不学柳下惠然妪不见门之女国人不称其乱焉】何则积之於素也又曰小人耻其面之不如子都君子耻其行之不如舜禹是皆治心养性修身之要言也曹丕着论称之曰伟长独怀文抱质恬澹寡欲有箕山之志可谓彬彬君子者矣着中论成一家言辞义典雅足传於後此子为不朽矣建安二十二年卒于家世咸宗其道德云

议曰尧舜始言中以为传心之典列圣授受统理根极至子思子着中庸而其义备矣历秦汉五百有余岁诸儒驰说偏倚駮杂不复及是干乃杰然着论推本尧舜之初非有所得能若是乎观其切於畏敬笃於力行其辞缓其旨远无非诚信为已之学进德修业之方则真知夫中者也不事操丕父子不食簒朝之禄与幼安比高而儒雅过之传曰国无道至死不变强哉矫伟长有焉

管宁字幼安北海朱虚人齐大夫管仲之後也田氏有齐而管氏分处他国汉初管少卿者为燕令始家朱虚世有名德九世而生宁宁年十六丧父中表愍其孤贫咸共赠賵悉辞不受宁长八尺美须眉与平原华歆同县邴原相友俱游学异国并敬善陈仲弓尝与歆共鉏菜见地有金宁挥鉏不顾与瓦石无异歆捉而掷之人以是知其优劣後与歆同席读书有乘轩过门者歆推书出观宁曰大丈夫富贵当自致而窥他人乎遂割席分坐曰子非吾友也天下大乱闻公孙度令行海外遂与邴原及平原王烈等至辽东度虚馆以候之既见度语惟经典不及世事乃营居山谷间因山为庐凿坏为室时避难者多居郡南而宁居北示无迁志越海避难者皆来就之旬月而成邑遂讲诗书陈俎豆饰威仪明礼义非学者弗见也由是度安其贤民化其德宁所居井汲者男女鬭阋宁多买汲器分置井傍汲以待之争汲者知宁所为各相诮责不复鬬讼邑有逸牛暴宁田者宁系牛茂隂自为饮食牛主至大慙若犯严刑宁躬行内恕礼让兴於辽海邴原性刚直清议以格物度以下心不安之宁谓原曰潜龙以不见成德言非其时皆招祸之道也宁令西还度父子代居海外【谨案陈志作度庶子康代居郡外】以将军太守为号而内实欲自王卑已崇礼欲官宁以自镇辅而终莫敢发言曹操为司空辟宁度子康絶命不宣中国小安客人皆还惟宁晏然若将终焉黄初四年诏公卿举独行君子司徒华歆荐宁曹丕下诏徵宁时康死舍嫡子而立弟恭恭懦弱而康孽子渊有隽才宁曰废嫡立庶下有异心乱将作矣乃即受徵恭送之南郊加赠服物自宁之东度康恭前後所资遗皆受而藏诸已西渡【谨案志作既已西渡宋本无既字与此合】尽封还之将家属浮海还郡海中遇暴风船几没宁乘船自若时夜风晦冥莫知所泊忽见火光趣之得岛岛无居人又无火人咸异之宁在辽东三十七年乃归其後渊果夺恭位叛魏连吴僭号称王曹叡使司马懿讨平之死者以万数皆如宁言诏以宁为太中大夫固辞不受上书曰臣闻傅说发梦以感殷宗吕尚啓兆以动周文以通神之才悟於圣主用能匡佐帝业克成大勲臣之器朽实非其人虽贪清时释体蝉蜕内省顽病日薄西山惟陛下听野人山薮之愿使一老者得尽微命从之曹叡立太尉华歆逊位让宁司空陈羣又荐宁曰臣闻王者显善以消恶故汤举伊尹不仁者远伏见徵士北海管宁行为世表学任人师清俭足以激浊贞正足以矫时前虽徵命礼未优备昔司空荀爽家拜光禄大夫【谨案陈志无大夫二字】先儒郑玄即受司农若加备礼庶必可致至延西序坐而论道必能昭明古今有益大化遂下诏曰太中大夫管宁耽怀道德服膺六艺清虚足以侔古亷白可以当世曩遭王道衰缺浮海遁居大魏受命则襁负而至斯盖应龙潜升之道圣贤用舍之义而黄初以来徵命屡下每辄辞疾拒违不至岂朝廷之政与生殊趣将安乐山林往而不能反乎夫以姬公之圣而耉德不降则鸣鸟弗闻以秦穆之贤犹思询乎黄髪况朕寡德曷能不愿闻道于子大夫哉今以宁为光禄勲礼有大伦君臣之道不可废也望必速至称朕意焉又诏青州刺史曰宁抱道怀真潜翳海隅比下徵书违命不至盘桓利居高尚其事虽有素履幽人之贞而失考父兹恭之义使朕虚心引领历年其何谓邪徒欲怀安必肆其志不惟古人亦有翻然改节以隆斯民乎日逝月除时方已过澡身浴德将以曷为仲尼有言吾非斯人之徒与而谁与哉其命别驾从事郡丞掾奉诏以礼发遣宁诣行在所给安车吏从茵蓐道上厨食上道先奏宁称草莽臣上疏曰臣海滨孤微罢农无伍禄运幸厚横蒙陛下纂承洪绪德侔三皇化溢有唐久荷渥泽积祀一纪不能仰答陛下恩养之福沈委笃痾寝疾弥留逋违臣隶颠倒之节夙宵战怖无地自厝臣元年十一月被公车司马令所下州郡八月甲申诏书徵臣更赐安车衣被茵蓐以礼发遣光宠并臻优命屡至怔营竦息悼心失图思自陈闻申展愚情而明诏抑割不令稍修章表是以鬰滞讫于今日诚谓乾覆恩有纪极不意灵润弥以隆赫奉今年二月被州郡所下三年十二月辛酉诏书重赐安车衣服别驾从事与郡功曹以礼发遣又特被玺书以臣为光禄勲躬秉劳谦引喻周秦损上益下受诏之日精魄飞散靡所投死臣重自省揆德非园绮而蒙安车之荣功无窦融而蒙玺封之宠楶棁驽下荷栋梁之任垂没之命获九棘之位惧有朱博鼔妖之眚【原注汉书御史大夫朱博为丞相少府赵玄为御史大夫临延登受策有大声如钟鸣殿中郎吏陛者皆闻焉上以问黄门侍郎扬雄李寻寻对曰洪范所谓鼔妖者也其後博玄坐为奸谋博自杀玄减死论】又年疾日侵有加无损不任扶舆进路以塞元责望慕阊阖徘徊阙庭谨拜章陈情乞蒙哀省抑恩听放无令骸骨填於衢路自黄初至于青龙徵召相仍常以八月赐牛酒诏书问青州刺史程喜宁为守节高乎审老疾尫顿邪喜上言宁有族人管贡为州吏与宁邻比臣常使经营消息贡说宁常着皂纱帽【谨案陈志作着皂帽无纱字】布襦袴布裙随时单复出入闺庭能自任杖不须扶持四时祠祭辄自力强改加衣服着絮巾故在辽东所有白布单衣亲荐馔馈跪拜成礼宁少而丧母不识形像常特加觞泫然流涕又居宅离水七八十步夏时诣水中澡洒手足闚於园圃臣揆宁前後辞让之意独自以生长潜逸耆艾智衰是以栖迟每执谦退此宁志行所欲必全不为守高正始二年太仆陶丘一永宁卫尉孟观侍中孙邕中书侍郎王基荐宁曰臣闻龙凤隐耀应德而臻明哲潜遁俟时而动是以鸑鷟鸣岐周道隆兴【原注国语周文王时鸑鷟鸣於岐说文曰鸑鷟凤属神鸟也】四皓为佐汉帝用康伏见太中大夫管宁应二仪之中和总九德之纯懿含章素质氷洁渊清玄虚澹泊与道逍遥娱心黄老游志六艺升堂入室究其阃奥韬古今於胷怀包道德之机要中平之际黄巾陆梁华夏倾荡王纲弛顿遂避时难乘桴越海羇旅辽东三十余年在乾之姤匿景藏光嘉遯养浩韬韫儒墨潜化傍流畅於殊俗黄初四年高祖文皇帝畴咨羣公思求隽乂故司徒华歆举宁应选公车特徵振翼遐裔翻然来翔行遇屯厄遭罹疾病即拜太中大夫烈祖明皇帝嘉美其德登为光禄勲宁疾弥留未能进道今宁旧疾已瘳行年八十志无衰倦环堵荜门偃息穷巷饭鬻餬口并日而食吟咏诗书不改其乐困而能通遭难必济经危蹈险不易其节金声玉色久而弥彰揆其终始殆天所祚当赞大魏辅亮雍熙衮职有阙羣下属望昔高宗刻象营求贤哲周文啓龟以卜良佐况宁前朝所表名德已着而久栖迟未时引致非所以奉遵明训继成前志也陛下践阼纂承洪绪圣敬日跻超越周成每发德音动谘师傅若继二祖招贤故典宾礼隽迈以广缉熙济济之化侔於前代宁清高恬泊拟迹前轨德行卓絶海内无偶历观前世玉帛所命申公枚乘周党樊英之俦【原注汉书武帝自为太子闻乘名及即位乘年老乃以安车蒲轮徵乘道死　後汉书樊英隐於壶阳之山安帝徵为搏士不至顺帝策书备礼玄纁徵之而不得已到京师天子为英设坛令公车令导尚书奉引赐几杖待以师傅之礼延问得失无奇谋深策谈者以为失望周党申公见前注】测其渊源览其清浊未有厉俗独行若宁者也诚宜束帛加璧备礼徵聘仍授几杖延登西序敷陈坟索坐而论道上正璇玑协和皇极下阜羣生彞伦攸叙必有可观光益大化若宁固执匪石守志箕山追迹洪崖【原注神仙传卫叔卿与数人博其子度曰向与博者为谁叔卿曰洪崖先生也】参踪巢许斯亦圣朝同符唐虞优贤扬历垂声千载【原注裴松之曰今文尚书优贤扬历谓扬其所历试左思魏都赋优贤着於扬历】虽出处殊涂俯仰异体至於兴治美俗其揆一也於是特具安车蒲轮束帛加璧聘焉会宁卒时年八十四拜子邈郎中後为博士初宁妻先卒知故劝更娶宁曰每省曾子王骏之言意常嘉之岂自遭之而违本心哉【原注韩诗外传曾参丧妻不更娶人问其故曾子曰以华元善人也汉书王骏妻死不复娶或问之骏曰德非曾参子非华元亦何敢娶】宁自越海及还常坐一木榻积五十余年未尝箕股榻上当膝处皆穿以衰乱之世多妄变氏族违圣人之制非礼命姓之意故着氏姓论以原本世系所居姻亲知旧邻里有困乏者家虽不盈担石必分以赡效之与人子言教以孝与人弟言训以悌言及人臣诲以忠貌恭言逊其行邈然不可及即之则熙然而温因事导人於善故见之者无不化处险谲之世而独不汚伪命天下莫不高之王烈字彦方【谨案後汉书本传注云魏志烈字彦考】通识达道秉义不回师事颍川陈仲弓与其二子纪谌为友时荀慈明贾伟节李元礼韩元长皆就仲弓学咸称烈器业由是知名海内声闻在邴原管宁之右行成德立还归旧庐遭父丧泣血三年岁大饥分釡庾以救邑里途有饥殍辍食以活之以典籍自娱从之学者甚衆善诱能教化行州闾里中有盗牛者主得之盗谢罪曰邂逅迷惑罪戮是甘幸蒙赦宥请自今改过乞不使王彦方知烈闻而使人谢之遗布一端或问此人为盗反与之布何也烈曰昔秦穆公人盗其骏马食之乃赐之酒盗者不爱其死以救穆公之难今此盗能悔其过惧吾闻之是知耻恶知耻恶则善心将生故与布劝之为善也岁终行路老父担重人为代担行数十里欲至家置而去问姓名不告顷之老父复行遗劒於路一人守之至暮老父还寻付之乃前代担人也老父擥其袂问曰子前者代吾担不得姓名今子复守吾劒於路未有若子之仁不可使子之名没而不闻竟不言而去老父以告烈烈推问之乃昔盗牛人也烈叹曰能改过者君子也亲诣其门表其闾巷卒为善士时有争讼曲直将质於烈或至涂而反或望庐而还皆相推以直不敢使烈闻之郡举孝亷二府并辟皆不就会董卓作乱与邴原管宁避地辽东躬耕陇亩匿名编户公孙度知之命为长史固辞不应遂为啇贾以自秽乃免曹操累徵辟辽东为解而不遣建安二十三年卒年七十八时钜鹿张臶字子明颍川胡昭字孔明亦养志不仕张臶少游太学学兼内外後归乡里袁绍前後辟命不应移居上党高干表除乐平令不就徙遁常山门徒数百人迁居任县曹操为丞相辟不诣太和中诏求隐学之士能消灾复异者郡累上臶发遣老病不行广平太守卢毓到官三日纲纪白承前致版谒臶毓教曰张先生所谓上不事天子下不友诸侯者也岂此版谒所可光饰哉但遣主簿奉书致羊酒之礼青龙四年辛亥诏书张掖郡玄川溢涌激波奋荡宝石负图状象灵龟宅于川西嶷然盘峙苍质素章麟凤龙马焕炳成形文字告命粲然着明太史令高堂隆上言古皇圣帝所未尝蒙实有魏之祯命东序之世宝事班天下任令于绰连齎以问臶臶密谓绰曰夫神以知来不追已往祯祥先见而後废兴从之汉已久亡魏已得之何所追兴徵祥乎此石当今之变异而将来之祯瑞也正始元年戴鵀【原注如林反】鸟巢臶门阴臶告门人曰夫戴鵀阳鸟而巢门隂此凶祥也乃援琴歌咏作诗二篇旬日而卒时年一百五岁是冬广平太守王肃至官教下县曰前在京都闻张子明来至问之会其已亡致痛惜之此君笃学隐居不与时竞以道乐身昔绦县老人屈在泥涂赵孟升之诸侯用睦愍其耄勤好道而不蒙荣宠书到遣吏劳问其家显题门户务加殊异以慰既往及劝将来胡昭字孔明颍川人也亦养志不仕始避地冀州亦辞袁绍之命遁还乡里曹操为司空丞相频加礼辟昭往应命既至自陈一介野生无君国之用归诚求去操曰人各有志出处异趣勉卒雅尚义不相屈眧乃转居陆浑山中躬耕乐道以经籍自娱闾里敬而爱之初司马懿与昭有旧同郡周生等谋害懿昭闻而邀之於崤渑之间以义喻之生乃止因斫枣树共盟而别竟不以语懿百姓避马超乱入山者千余家饥乏相刼略昭逊辞譬解皆感服改行所居部落中三百里无相侵暴者建安二十三年陆浑长张固被书调丁夫给汉中百姓惮远役并怀扰乱孙狼等因兴兵杀县主簿作为叛乱县邑残破固率将十余吏卒依昭住址招集遗民安复社稷狼等南附关羽羽授印绶给兵还为寇贼至陆浑南长乐亭自相约誓言胡居士贤者也一不得犯部落居民赖昭无虞後徙居宜阳【原注高士传幽州刺史杜恕尝过昭所居草庐之中言事伦理辞义谦敬恕甚重焉】太尉蒋济辟不就正始中骠骑将军赵俨尚书王休郭彜散骑常侍荀顗锺毓太仆庾嶷【原注裴松之曰案庾氏诣嶷字邵然颍川人子?字玄默晋尚书阳翟子嶷弟遁字德先太中大夫遁胤嗣克昌为世盛门侍中峻河南尹纯皆遁之子豫州牧长史顗遁之孙太尉文康公亮司空氷皆遁之曾孙贵逹至今】弘农太守何桢等【原注文士传桢字元干庐江人有文学器干容貌甚伟历幽州刺史廷尉入晋为尚书光禄大夫桢子龛後将军朂车骑将军恽豫州刺史其余多至大官自後累世昌阜司空文穆公充恽之孙也贵逹至今】逓荐昭曰天真高洁老而弥笃玄虚静素有夷皓之节宜蒙徵命以励风俗时方用兵议格不行後顗休复与庾嶷荐昭有诏访於本州评议侍中韦诞駮曰礼贤徵士王政之所重也古者考行於乡今顗等位皆常伯纳言嶷为卿佐足以取信附下罔上忠臣之所不行也昭宿德耆艾遗逸山林【谨案今志此下有世所高尚四字宋本无与此合】诚宜嘉异乃从诞议嘉平二年【谨案今志作熹平二年熹平汉灵帝年号为误无疑宋本作嘉平与此合】公车特徵会卒年八十九拜子纂郎中初昭善史书与锺繇邯郸淳卫觊韦诞并有名尺牍之迹动见模楷焉【原注傅子曰胡徵君怡怡无不爱也虽仆隶必加礼焉外同乎俗内秉纯洁心非其好王公不能屈年八十而不倦书籍者吾於胡徵君见之矣】

议曰邈乎高哉宁之所为乎皭焉霁月光风而不滓焉者也乾之初九潜龙之德宁有之矣虽与之天下弗顾也岂三公能浼之哉汉季人材昭烈而下秪有诸葛亮及宁二人方其龙卧不可起等为一世高人亮遇昭烈幡然而改宁蹈海外终身不屈时见则见时潜则潜易地则皆然矣伯夷避纣太公相武王而诛之道岂异乎哉各得其仁而已尔王烈之独行张臶胡昭之渊静皆能全身远害不汚于乱亦宁之次也

李密字令伯犍为武阳人也一名?【谨按华阳国志作宓又作虙晋书作?恐是虙字之讹】祖父光朱提太守父某早亡母何氏更适人密年数岁养於祖母刘氏【原注晋书列传曰父早亡母何氏改醮密时年数岁感恋弥至烝烝之性遂以成疾刘氏躬自抚养】密事祖母以孝闻有疾则泣涕恻息日夜不解衣带膳饮汤药必自尝【原注晋书列传曰有暇则讲学忘疲】及长师事谯周周门人以方游夏治左氏春秋博综艺学善属文州辟从事为尚书郎转大将军主簿太子洗马奉使聘吴吴主问蜀马多少对曰官用有余人间自足遂与羣臣论伦类之义或谓愿为人弟密曰愿为人兄吴主曰何以为兄密曰为兄供养之日长吴主及羣臣皆称善汉亡征西将军邓艾闻其名请为主簿以祖母年老志在致养不应晋武立太子徵为洗马诏书累下郡县逼遣於是密上疏曰臣以险衅夙遭闵凶生孩六月慈父见背行年四岁舅夺母志祖母刘愍臣孤弱躬亲抚养臣少多疾病九岁不行零丁孤苦至于成立既无叔伯终鲜兄弟门衰祚薄晩有儿息外无朞功强近之亲内无应门五尺之童??孑立形影相吊而刘夙婴疾病常在牀褥臣侍汤药未尝废离逮奉圣朝沐浴清化前太守臣逵察臣孝亷後刺史臣荣举臣秀才臣以供养无主辞不赴命诏书特下拜臣郎中寻蒙国恩除臣洗马猥以微贱当侍东宫非臣陨首所能上报臣具以表闻辞不就职诏书切峻责臣逋慢郡县逼迫催臣上道州司临门急如星火臣欲奉诏奔驰则刘病日笃欲苟顺私情则告诉不许臣之进退实为狼狈伏惟圣朝以孝治天下凡在故老犹蒙矜育况臣孤苦特为尤甚且臣少仕伪朝历职郎署本图宦达不矜名节今臣亡国贱俘至微至陋过蒙拔擢宠命优渥岂敢盘桓有所希冀但以刘日薄西山气息奄奄人命危浅朝不虑夕臣无祖母无以至今日祖母无臣无以终余年母孙二人更相为命是以区区不能废远臣密今年四十有四祖母刘今年九十有六是臣尽节於陛下之日长报刘之日短也乌鸟私情愿乞终养臣之辛苦非徒蜀之人士及二州牧伯所见明知皇天后土实所共鉴愿陛下矜愍愚诚聼臣微志庶刘侥幸卒保余年臣生当陨首死当结草臣不胜犬马怖惧之情帝览表曰密不空有名也赐奴婢二人下郡县供养及祖母卒服终复以洗马徵至雒司空张华问之曰安乐公何如密曰可方齐桓华问其故对曰齐桓得管仲则霸用竪刁则亡安乐公得诸葛亮则存汉任黄皓则丧国其致一也【原注晋书列传齐桓得管仲而霸用竪刁而虫流安乐公得诸葛亮而抗魏任黄皓而丧国是知成败一也】又问孔明言教何碎密曰昔舜禹臯陶相与语故得简大雅诰【谨案晋书作雅大诰监本作大雅诰与此合】与凡人言宜碎孔明与言者大抵皆凡人言教是以碎尔华善之以为尚书郎未几出为温令政化严明中山诸王每过温必责求供给吏民患之及密至诸王过县徵求无艺密笺引高祖过沛宾礼老幼桑梓之供中无烦扰伏惟明王孝思惟则动式先戒本国望风式歌且舞诛求之苛未敢闻命自後诸王过不敢扰县时郡从事贪冒密恶之尝与人书言庆父不死鲁难未已意在贾充辈也从事白其书司隶司隶以密节高弗劾也密去官为州大中正性方直不曲意势位与人交每公议其得失而切责之常言吾独立於世顾影无俦然而不惧者以无彼此於人故也【原注姓氏遥华録曰凡与人交责善曰吾独立於世顾影无俦宾僚文章善者令姬雪儿歌以协音律】荀朂等恶之出为汉中太守【原注晋书密有才能常望内转而朝廷无援乃迁汉中太守自以失分怀怨及赐饯东堂诏令赋诗其卒章曰人亦有言有因有缘官中无人不如归田明明在上斯语岂然意谓朝廷党与固结无势援者不得进也武帝忿之都官从事奏免密官】未几复免官年六十四卒于家着述理论十篇安东将军胡烈与皇甫谧并善之密二子赐兴赐字宗石能属文尝为玄鸟赋见称於时州辟别驾举秀才未行而卒兴字儁石亦有文学益州刺史罗尚辟为别驾尚为李雄所攻使兴诣镇南将军刘弘求救兴因愿留为弘参军尚白弘弘即夺其手板而遣之兴之在弘府弘立诸葛孔明羊叔子碣使兴为其文甚有辞理【谨案诸葛亮碣文见亮传注】议曰密纯孝也挺特不挠国亡而不苟禄仕有汉之遗直当汉之季孔明出师一表尽天下之忠及汉之亡令伯陈情一表尽天下之孝四百年仁义公恕犹在兹乎观其表辞虽切於养母其秽曹马而自洁之志凛然不可揜亦管宁田畴之流亚也其视荀贾之叨附逆乱犹粪壤尔【谨案李密陈情一表为世所称道晋书入之孝友传宜矣此书以密入高士传考密服终仕晋非终於隐遯者经乃谓其秽曹马而自洁之志凛然不可揜与管宁田畴并称未免失实】







卷六十九下

<史部,别史类,郝氏续後汉书>

钦定四库全书

续後汉书卷六十九下　　　元　郝经　撰

列传第六十六下

高士

魏

范粲【子乔】　皇甫谧　王衰

吴

石伟　范平

范粲字承明陈留外黄人汉莱芜长丹之孙也粲高亮贞正博涉强记州府交辟初不就久之乃应命为治中转别驾辟太尉掾尚书郎出为征西司马历职皆有声称迁武威太守到郡选良吏立学校劝农桑明设防备戎夷不犯西域流通郡壤富实珍玩充积粲检制之不为华侈以母老辄弃官归左迁乐涫【原注音官】令顷之起为太宰从事中郎遭母忧以至孝称服阕复为太宰中郎司马师废曹芳于金墉城粲素服拜送哀恸左右师召羣官会议粲又不到遂称疾阖门不出特诏为侍中持节使雍州粲因阳狂不言寝所乘车足不履地子孙有婚宦大事密为谘请合者则色无变不合则眠寝不安以此知其旨晋武帝簒代同郡孙和为太子中庶子表荐粲称其操行高洁久婴疾病可使郡县舆致京师赐医药若遂瘳除必有益於政化乃诏郡县给医药又以二千石禄养病岁以为常加赐帛百匹子乔以父疾笃辞不敢受诏不许以太康六六年卒年八十四不言三十六载终於所寝之车乔字伯孙谨敏夙成九岁受学言无媟辞及长淹贯经术光禄大夫李铨尝论扬雄才学优於刘向乔以为向定一代之书正羣籍之篇使雄当之故非所长遂着刘扬优劣论以父粲阳狂不言乃与二弟并絶人事侍疾家庭粲没居丧毁瘠服阕亦不出邑里司隶校尉刘毅抗论於朝曰使范武威疾若不笃是为伯夷叔齐复存於今如其信笃圣主亦宜哀矜其子久侍父疾名德着茂不加叙用深为朝廷惜之元康中诏求廉让冲退履道寒素者尚书郎王琨荐乔曰乔秉德贞粹立操高洁儒学精深含章内奥安贫乐道栖志穷巷箪瓢咏业长而弥坚诚当今之寒素着厉俗之清彦时张华领司徒天下所举凡十七人於乔特发优论除乐安令辞疾不拜凡一举孝亷八荐公府再举清白异行又举寒素一无所就初乔邑人腊夕盗斫其树人有告者乔如不闻邑人愧而归之乔曰卿节日取柴欲与父母欢娯尔又何归也外黄令高頵叹曰诸士大夫未有不及私者而范伯孙恂恂率道名讳未尝经於官曹士之贵异於今而见大道废而有仁义信矣皇甫谧字士安一名静汉太尉嵩之曾孙也出後叔父徙居新安年二十六不好学游荡无度或以为痴尝得瓜果进所後叔母任氏任氏曰日用三牲之养犹为不孝汝今年踰二十目不知书心不入道昔孟母三徙以成仁曾父烹豕以存教岂我居不卜邻教有所阙邪因对之泣涕谧乃感激就乡人席坦学家贫躬自稼穯带经而鉏遂博综典籍自号玄晏先生着礼乐圣真论後得风痹疾犹手不释卷或劝谧修名广交谧以为非圣人孰能兼存出处居田里之中亦可以乐尧舜之道何必崇接世利事官鞅掌然後为名乎作玄守论以答之曰或谓谧曰富贵人之所欲贫贱人之所恶何故委形待於穷而不变乎且道之所贵者理世也人之所美者及时也先生年迈齿变饥寒不赡转死沟壑其谁知乎谧曰人之所至惜者命也道之所必全者形也性形所不可犯者疾病也若扰全道以损性命安得去贫贱存所欲哉吾闻食人之禄者怀人之忧形强犹不堪况吾之弱疾乎且贫者士之常贱者道之实处常得实没齿不忧孰与富贵扰神耗精者乎又生为人所不知死为人所不惜至矣喑聋之徒天下之有道者也夫一人死而天下号者以为损也一人生而四海笑者以为益也然号笑非益死损生也是以至道不损至德不益何哉体足也如回天下之念以追损生之祸运四海之心以广非益之病岂道德之至乎夫惟无损则至坚矣夫惟无益则至厚矣坚故终不损厚故终不薄苟能体坚厚之实居不薄之真立乎损益之外游乎形体之表则我道全矣耽翫典籍忘寝与食时人谓之书淫或有箴其过笃将损耗精神者谧曰朝闻道夕死可矣况命之修短悬之天乎叔父有子既冠谧年四十还归其宗城阳太守梁柳谧从姑子也当之官人劝谧饯之谧曰柳为布衣时过吾吾送迎不出门食不过盐菜贫者不以酒肉为礼今作郡而送之是贵城阳太守而贱梁柳也正始中魏郡召上计掾举孝亷景元初相国辟及武帝簒代复徵皆不行宗旧劝令应命谧为释劝论以喻其志曰相国晋王辟余等三十七人及泰始登禅同命之士莫不毕至皆拜骑都尉或赐爵关内侯进奉朝请礼如侍臣惟余疾困不及国宠宗人父兄及我寮类咸以为天下大庆万姓赖之虽未成礼不宜安寝纵其病笃犹当致身余惟古今明王之制事无巨细断之以情实力不堪岂慢也哉乃伏枕而叹曰夫进者身之荣也退者命之实也设余不疾执高箕山尚当容之况余实笃故尧舜之世士或收迹林泽或过门不敢入咎繇之徒两遂其愿者遇时也故朝贵致功之臣野美全志之士彼独何人哉今圣帝龙兴配名前哲仁道不远斯亦然乎客或以常言见逼或以逆世为虑余谓上有寛明之主必有听意之人天网恢恢至否一也何尤於出处哉遂究宾主之论以解难者名曰释劝客曰盖闻天以悬象致明地以含通吐灵故黄锺次序律吕分形是以春华发萼夏繁其实秋风逐暑冬冰乃结人道以之应机乃发三材连利明若符契故士或同升於唐朝或先觉於有莘或通梦以感主或释钓於渭滨或叩角以干齐或解褐以相秦或冒谤以安郑或乘驷以救屯或班荆以求友或借术於黄神【原注汉书张良尝间从容步游下邳圯上有一老父衣褐至良所出一编书曰读是则为王者师後十年兴十三年孺子见我济北谷城山下黄石即我也遂去不见旦视其书乃太公兵法良因异之常习诵以说沛公沛公喜常用其策後十三岁从高帝过济北果得谷城山下黄石取而宝祠之及良死并葬黄石每上冢伏腊祠黄石　余事皆见前注】故能电飞景拔超次迈伦腾高声以奋远抗宇宙之清音由此观之进德贵乎及时何故屈此而不伸今子以英茂之材游精於六艺之府散意於衆妙之门者有年矣既遭皇禅之朝又投禄利之际委圣明之主遇知已之会时清道真可以冲迈此真吾生濯髪云汉鸿渐之秋也韬光逐薮含章未曜龙潜九泉?焉执高弃通道之远由守介人之局操无乃乖於道之趣乎且吾闻招揺昏回则天位正五教班叙则人理定如今王命切至委虑有司上招迕主之累下致骇衆之疑达者贵同何必独异羣贤可从何必守意方今同命并臻饥不待飱振藻皇涂咸秩天官子独栖迟衡门放形世表逊遯丘园不睨华好惠不加人行不合道身婴大疚性命难保若其羲和促辔大火西颓临川恨晚将复何阶夫贵隂贱璧圣所约也颠倒衣裳明所箴也子其鉴先哲之洪范副圣朝之虚心冲灵翼於云路浴天池以濯鳞排阊阖步玉岑登紫闼侍北辰翻然景曜杂沓英尘辅唐虞之主化尧舜之人宣刑错之政配殷周之臣铭功景锺参叙彛伦存则鼎食亡为贵臣不亦茂哉而忽金白之辉曜忘青紫之斑瞵辞容服之光粲抱敝褐之终年无乃勤乎主人笑而应之曰吁若宾可谓习外观之晖晖未覩幽人之髣髴也见俗人之不容未喻圣皇之兼爱也循方圆於规矩未知大形之无外也故曰天玄而清地静而宁含罗万类旁薄羣生寄身圣世托道之灵若夫春以阳散冬以隂凝泰液含光元气混蒸衆品仰化诞制殊徵故进者享天禄处者安丘陵是以寒暑相推四宿代中隂阳不治运化无穷自然分定两克厥中二物俱灵是谓大同彼此无怨是谓至通若乃衰周之末贵诈贱诚牵於权力以利要荣故苏子出而六主合张仪入而横势成亷颇存而赵重乐毅去而燕轻公叔没而魏败孙膑刖而齐宁【原注战国策魏公叔痤病惠王往问之曰公叔病即不可讳将奈社稷何公叔痤对曰痤有御庶子公孙鞅愿王以国事听之也为弗能听勿使出竟王弗应出而谓左右曰岂不悲哉以公叔之贤而谓寡人必以国事听鞅不亦悖乎公叔痤死公孙鞅闻之已葬西之秦孝公受而用之秦果日以强魏日以削此非公叔之悖也惠王之悖也悖者之患固以不悖者为悖　史记孙膑尝与龎涓俱学兵法龎涓既事魏得为惠王将军而自以为能不及孙膑乃隂使召孙膑膑至龎涓恐其贤于已疾之则以法刑断其两足而黥之欲隐勿见齐使使者如梁孙膑以刑徒隂见说齐使齐使以为奇窃载与之齐齐将田忌善而客待之魏伐赵赵请救于齐齐威王以田忌为将而以孙子为师疾走大梁魏去邯郸与齐战于桂陵大破梁军後十五年杀龎涓于马陵尽破其军虏魏太子申以归】蠡种亲而越霸屈子疎而楚倾是以君无常籍臣无定名损义放诚一虚一盈故冯以弹劒感主女有反赐之说【原注战国策齐人有冯谖者贫乏不能自存使人属孟尝君愿寄食门下孟尝君曰客何好曰客无好也客何能曰客无能也孟尝君笑而受之曰诺左右以君贱之也食以草具居有顷倚柱弹其劒歌曰长铗归来乎食无鱼左右以告孟尝君曰食之比门下之客居有顷复弹其铗歌曰长铗归来乎出无车左右皆笑之以告孟尝君曰为之驾比门下之车客于是乘其车揭其劒过其友曰孟尝君客我後有顷复弹其铗歌曰长铗归来乎无以为家左右皆恶之以为贪而不知足孟尝君问冯公有亲乎对曰有老母孟尝君使人给其食用无使乏于是冯谖不复歌　韩诗外传孔子南游适楚至于阿谷之隧有处子佩瑱而浣者孔子抽觞以授子贡曰善为之辞以观其语子贡曰北邻之人也将南之楚逢天之暑思心潭潭愿乞一饮以表我心妇人对曰阿谷之隧隐曲之汜其水载清载浊流而趋海欲饮则饮何问妇人乎吾年甚少子不早行窃有狂夫守之者矣诗曰汉有游女不可求思此之谓也】项奋拔山之力蒯陈鼎足之埶【原注汉书项羽歌曰力拔山兮气盖世　蒯通说韩信令背汉曰当今之时两主悬命足下为汉则汉胜与楚则楚胜臣愿披心腹堕肝胆效愚忠恐足下不能用也方今为足下计莫若两利而俱存之三分天下鼎足而立其势莫敢先动夫以足下之贤圣有甲兵之衆据强齐从燕赵出空虚之地以制其後因民之欲西乡为百姓请命天下孰敢不听足下接齐国之故有淮泗之地怀诸侯以德深拱揖让则天下君王相率而朝齐矣盖闻天与弗取反受其咎时至不行反受其殃愿足下熟图之】东郭刼於田荣顔阖耻於见逼【原注汉书齐悼惠王时曹参为相礼下贤人请叔孙通为客初齐王田荣怨项羽谋举兵畔之刼齐士不与者死齐处士东郭先生梁石君在刼中强从及田荣败二人丑之相与入深山隐居客谓通曰先生之与曹相国拾遗举过显贤进能齐国莫若先生者先生知梁石君东郭先生世俗所不及何不进之于相国乎通曰诺乃见相国曰妇人有夫死三日而嫁者有幽居守寡不出门者足下即欲求妇何取曰取不嫁者通曰然则求臣亦犹是也彼东郭先生梁石君齐之俊士也隐居不嫁未尝卑节下意以求仕也愿足下使人礼之曹相国曰敬受命皆以为上宾淮南子顔阖鲁君欲相之而不肯使人以帛先焉凿坯而遁】斯皆弃礼丧真苟荣朝夕之急者也岂道化之本欤若乃圣帝之创化也参德乎三皇齐风乎虞夏欲温温而和畅不欲察察而明切也欲混混若玄流不欲荡荡而名发也欲索索而条解不欲契契而绳结也欲芒芒而无垠际不欲区区而分别也欲闇然而内章不欲示白若冰雪也欲醇醇而任德不欲琐琐而执法也是以见机者以动成好遯者无所迫故曰一明一昧得道之槩一弛一张合礼之方一浮一沈兼得其真故上有劳谦之爱下有不名之臣朝有聘贤之礼野有遁窜之人是以支伯以幽疾拒唐李老寄迹于西邻【原注庄子舜让天下于子州支伯子州　支伯曰予有幽忧之病方且治之未暇治天下　史记老子见周之衰乃遂去至关不知其所终】顔氏安陋以成名原思娯道于至贫荣期以三乐感尼父黔娄定諡于布衾【原注列子孔子游于泰山见荣启期行乎邾之野鹿裘带索鼓琴而歌孔子曰先生何以为乐曰天地万物惟人为贵吾得为人一乐也男贵女贱吾得为男二乐也生有不见日月不充繦緥者吾年九十三乐也贫者士之常死者人之终处常得终复何忧乎孔子曰能自寛也　刘向列女传鲁黔娄先生死曾子与门人往吊之至其闾闾无人至其门门无人隐门而入立其堂下有间其妻出户曾子吊之上堂见尸在牖下枕?席槀褞袍不表覆以布被手足不尽敛覆头则足见覆足则头见曾子曰斜引其被则敛矣妻曰斜而有余不如正而不足也先生以不邪之故至于此生时不邪死而邪之非先生之意也曾子不能应遂哭之毕哀曰嗟乎先生之终也何以为諡其妻曰以康为諡曾子曰先生在时食不充口衣不盖形死则手足不敛旁无酒肉生不得其美死不得其荣何乐于此而諡为康乎其妻曰昔先生君尝欲授之政以为国相辞而不为是有余贵也君尝赐之粟三十锺先生辞而不受是有余富也彼先生者甘天下之淡味安天下之卑位不戚戚于贫贱不忻忻于富贵求仁而得仁求义而得义其諡为康不亦宜乎】干木偃息以存魏荆莱志迈於江岑【原注列女传莱子逃世耕于蒙山之阳或言之楚楚王遂驾至老莱之门楚王曰守国之孤愿烦先生老莱曰诺妻曰妾闻之居乱世为人所制能免于患乎妾不能为人所制投其畚而老莱乃随而隐】君平因蓍以道着四皓潜德于洛滨郑真躬耕以致誉幼安发令乎今人【原注此事皆见前注及本传】皆持难夺之节执不回之意遭拔俗之主全彼人之志故有独定之计者不借谋于衆人守不动之安者不假虑于羣宾故能弃外亲之华通内道之真去显显之明路入昧昧之埃尘宛转万情之形表排托虚寂以寄身居无事之宅交释利之人轻若鸿毛重若泥沈损之不得测之愈深真吾徒之师表余迫疾而不能及者也子议吾失宿而骇衆吾亦怪子较论而不折中也夫才不周用衆所斥也寝疾弥年朝所弃也是以胥克之废丘明列焉【原注左氏传晋胥克有蛊疾却缺为政秋废胥克使赵朔佐下军】伯牛有疾孔子斯叹若黄帝创制于九经岐伯剖腹以蠲膓扁鹊造虢而尸起文挚徇命於齐王【原注史记扁鹊过虢虢太子死扁鹊乃使弟子子阳厉鍼砥石以取外三阳五会有间太子苏乃使子豹为五分之熨以八减之剂和煮之以更熨两脇下太子起坐更适隂阳但服汤二旬而复故天下尽以扁鹊为能生死人扁鹊曰越人非能生死人也此自当生者越人能使之起耳司马贞索隐案传云虢是晋献公所灭先此百二十余年此时焉得有虢则此云虢太子非也然案虢後改称郭春秋有郭公盖虢之太子也　吕氏春秋齐闵王病?往宋迎文挚文挚视王疾谓太子曰王疾得怒当愈愈则杀挚如何太子曰臣当与母共请于王必不杀子矣挚往不解屦登牀履衣问王之疾王怒叱而起病即瘳将生烹文挚太子与后请不得遂烹文挚】医和显术于秦晋仓公发秘于汉皇【原注左氏传晋侯求医于秦秦伯使医和视之曰疾不可为也是谓近女室疾如蛊非鬼非食惑以丧志良臣将死天命不佑　史记太仓公者姓淳于氏名意少而喜医方术高后八年更受师同郡元里公乘阳庆庆年七十余无子使意尽去其故方更悉以禁方予之传黄帝扁鹊之脉书五色诊病知人死生决嫌疑定可治及药论甚精受之三年为人治病决死生多验】华佗存精于独识仲景垂妙于定方徒恨生不逢乎若人故乞命诉乎明王求絶编于天籙亮我躬之辛苦冀微诚之降霜故俟罪而穷处其後武帝下诏敦逼不已谧上疏自称草莽臣曰臣以尫弊违迷于道辄因病抽簪散髪林阜人纲不闲鸟兽为羣陛下披榛采兰并收蒿艾是以臯陶振褐不仁者远臣惟顽蒙备食晋粟犹识唐人击壤之乐【原注帝王世纪帝尧之时天下太和有八九十老人击壤而歌于康衢辞曰日出而作日入而息凿井而饮耕田而食帝何力于我哉艺经壤以木为之前广後鋭长尺四寸阔三寸其形如履将戏先侧一壤于地远于三四十步以手中壤击之中者为上盖古戏也】宜赴京城称夀阙外而小人无良致灾速祸久婴笃疾躯半不仁右脚偏小十有九载又服寒食药违错节度辛苦荼毒于今七年隆冬裸袒食冰当暑烦闷加以咳逆或苦温疟或类伤寒浮气流肿四肢酸重于今困劣救命呼噏父兄见出妻息长诀仰迫天威扶舆就道所苦加焉不任进路委身待罪伏枕叹息臣闻韶卫不并奏雅郑不兼御故却子入周祸延王叔虞丘称贤樊姬掩口【原注却子事见前注　列女传樊姬者楚庄王之夫人也王尝听朝而罢晏樊姬曰何罢之晏也王曰今旦与贤者语樊姬曰王之所谓贤者诸侯之客与将国中士也王曰虞丘子也樊姬掩口而笑曰妾幸得充後宫妾所进者九人今贤于妾者二人与妾同列者七人今夫虞丘子之相楚十余年矣其所荐者非其子孙则族昆弟未尝闻其进贤而退不肖夫知贤而不进是不忠也若不知贤是无知也岂可谓贤哉】君子小人礼不同器况臣糠?【原注古猛反】糅之雕胡庸夫锦衣不称其服窃闻同命之士咸以毕到惟臣疾疚抱衅牀蓐虽贪明时惧毙命路隅设臣不疾已遭尧舜之世执志箕山犹当容之臣闻上有明圣之主下有输实之臣上有在寛之政下有委情之人惟陛下留神垂恕更旌瓌俊索隐于傅岩收钓于渭滨无令泥滓久浊清流谧辞切言至遂见听许岁余又举贤良方正并不起自表就帝借书帝送书一车谧虽羸疾披閲不怠初服寒食散而性与之忤每委顿悲恚叩刃欲自杀叔母止之济隂太守蜀人文立表以命士有贽为烦请絶其礼币诏从之谧闻而叹曰亡国之大夫不可与图存而以革历代之制其可乎夫束帛戋戋易之明义玄纁之贽古之盛典故孔子称夙夜强学以待问席上之珍以待聘士于是乎三揖而进明致之难也一让而退明去之易也若殷汤之于伊尹文王之于太公或身即莘野或就载而归惟恐礼之不重岂吝其烦费哉且一礼不备贞女耻之况命士乎孔子曰赐也尔爱其羊我爱其礼弃之如何国之失贤于此乎在矣咸宁初又诏曰男子皇甫谧沈静履素守学好古与流俗异趣其以谧为太子中庶子谧固辞笃疾帝初虽不夺其志寻复发诏徵为议郎又召补着作郎司隶校尉刘毅请为功曹并不应太康三年卒年六十八谧所着诗赋诔颂论难甚多又撰帝王世纪年历高士逸士列女等传玄晏春秋并行于世门人挚虞张轨牛综席纯皆为名臣

议曰呜呼人臣而放弑其君三纲絶矣可复立于其朝乎力能讨贼则讨之可也不能讨贼则去之可也腼然事之而叨禄弗顾则与闻乎故也自操丕簒代天下大变习以为常莫不以汉公卿为魏佐命及懿师父子蹈履逆规以为当然相与叶比转移鼎命大抵皆贾充之徒也孰以为非哉惟粲倡明大义恸哭而去寝魏之车不践晋地垂四十年卒于车中至于子乔亦终身不仕虽伯夷之采?叔肹之织屦无以尚已三代以来所未有也谧之终身不受辟命不仕簒朝有粲之风槩焉其耽玩书籍着述自娯亦小畜之懿文德也【原注易小畜象曰风行天上小畜君子以懿文德】

王裒字伟元郎中令修之孙也父仪高亮雅直为安东将军司马昭司马东关之败昭问于衆曰近日之事谁任其咎仪对曰责在元帅昭怒曰司马欲委罪于孤邪引出斩之裒少有操尚长八尺四寸仪状伟异辞气温雅博学多能痛父非命未尝西向而坐示不臣于朝也隐居教授三徵七辟皆不就庐于墓侧旦夕于墓所拜跪攀栢悲号涕泪着树树为之枯母性畏雷母没每雷辄抚墓曰裒在此及读诗至哀哀父母生我劬劳未尝不三复流涕门人受业者为废蓼莪之篇家贫躬耕计口而田度身而蚕或欲助之不听诸生密为刈麦裒遂弃之知旧有致遗者皆不受门人为本县所役告裒求属令裒曰卿学不足以庇身吾德薄不足以?卿属之何益且吾不执笔已四十年矣乃步担乾饭儿负盐豉草屫送所役生到县门徒随从者十余人安丘令以为诣已整衣迎之裒乃下道至土牛旁磬折而立云门生为县所役故来迎别因执手流涕而去令即放罢一县以为耻乡人管彦少有才学而未知名裒与之友男女各始生便共许为婚彦後为西夷校尉卒而葬于雒阳裒更嫁其女彦弟馥问裒裒曰吾薄志毕愿山薮昔嫁姊妹皆远吉凶断絶每以此自誓今贤兄之子葬父于雒阳此则京邑之人也岂吾取友之意哉馥曰嫂齐人也当还临淄裒曰安有葬父河南而随母还齐用意如此何婚之有北海邴春原之後也少立志操寒苦自居负笈游学乡邑佥以为邴原复出裒以春性险狡慕名终必不成其後春果无行学业不终裒常以为人之所行期归善道何必以所能而责人所不能哉雒阳倾覆寇贼蜂起亲族悉欲度江裒恋坟垄不去遂为贼所害议曰仪之对昭政如陈泰之请诛贾充有进无退之意也得春秋诛首恶之义矣昭以为讦而杀之甚哉其不仁也公羊子曰父不受诛子复雠可也父受诛子复雠可乎父受诛子复雠推刃之道也昭以簒弑之贼悖大义而诛仪裒之义弗共戴天虽手诛昭可也顾力不能以为终天之痛不食其禄不向朝廷而坐得子道矣宋司马光曰舜诛鲧而禹事舜不敢废至公也嵇康王仪死皆不以其罪二子不仕晋室可也绍苟无荡隂之忠殆不免君子之讥乎

石伟字公操南郡人也少好学尚节槩介然独立有不可夺之志举茂材贤良方正皆不就孙休立特徵伟累迁光禄勲及孙皓立朝政昏乱伟乃辞老耄痼疾乞身就拜光禄大夫吴亡晋建威将军王戎亲诣伟辟之不从太康二年诏曰吴故光禄大夫石伟秉志清白皓首不渝虽处危乱亷节可纪年已过迈不堪远涉其以伟为议郎加二千石秩以终厥世伟遂阳狂及盲不受晋爵年八十三太熙元年卒

范平字子安吴郡钱塘人也其先銍侯馥避王莽之乱适吴因家焉平研览坟索遍该百氏姚信贺邵之徒皆从受业孙亮时举茂材累迁临海太守政有异能孙皓立谢病还家吴亡晋太康中频徵不起年六十九卒有诏追加諡号曰文贞先生贺循勒碑纪其德行三子奭咸泉并以儒学至大官泉子蔚关内侯家有书七千余卷远近来读者恒百余人蔚为办其衣食使卒业焉议曰伟平不仕暴朝终不犯难非惟明哲保身至使暴君致敬就加爵秩国亡而不苟禄仕不降其志不陨其节有吴高士二人而已亦汉季幼安承明之流亚江南吴越之清风至今可攀也彼二陆之贪冒权宠至於杀身夷宗视伟平能无愧乎

赞曰坤翕乾阖莽无人道君子好遯长往高蹈性全神逸弄月吟风深山野人木石不同邈矣仲弓渊乎叔度乡邻尽鬬我方闭户幼安矫矫海外独步岂视三公天下弗顾林宗孺子既清且哲粲乔之义迈世烈烈








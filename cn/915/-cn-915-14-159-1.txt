◇与智ダ书论毁寺

奉诚寺慧文、龙光寺法令、光宅寺智胜等稽首和南：伏见使人赍符，坏诸空寺。若如即目所睹，全之与破，及有僧无僧，毁除不少。伏惟大王菩萨植信崇明，兴建三尊，慈仁化物，岂不弘护佛法，留心塔寺？但此处僧徒，忽见毁废，咸怀忧恐。大王虽照同朝日，而圣德高远，众情倾仰，无因简彻。伏惟智者禅师道俗归止，有所言劝，悉善为先。文等不揆庸微，驰来奉告。必愿运大慈悲，垂为申达，冀未坏之寺，庶得安全。敢藉护持，辄此祈仰。谨和南。开皇十二年二月八日。（《释藏》起二，《国清百录》二）


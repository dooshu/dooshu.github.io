方岳　次韵方教采芹亭

手劚风烟不占多，春来物物是阳和。

极知山与诗为地，老去无诗奈若何。

方岳

方岳　次韵方教采芹亭

亭与樵岚一样新，诗书不受世间尘。

清风明月来无尽，不在溪山只在人。

方岳

方岳　次韵方教采芹亭

竹外清溪溪外峰，谁搴薜荔采芙蓉。

所思渺渺隔何许，我欲从之骑九龙。

方岳

方岳　次韵方教采芹亭

终日看山自一奇，寒溪更与月相宜。

采芹人去夜岑寂，政是先生得意时。

方岳

方岳　次韵方教采芹亭

莫问秋风八月槎，一蓑欲老水之涯。

笔床茶灶肯同住，毕竟吾宗是作家。

方岳

方岳　次韵方教采芹亭

客怀老去向谁开，白雪茎茎不用栽。

只有爱书余习在，持携残藁过溪来。

方岳

方岳　次韵方教采芹亭

默坐焚香尽自佳，莫随俗眼乱空花。

古今人物不相及，元只中间隔一些。

方岳

方岳　次韵方教采芹亭

山自西来玉作层，千峰住处一溪萦。

宜晴宜雨乍明灭，不是老天无十成。

方岳

方岳　次韵方教采芹亭

山是乌山落一支，径烦诗眼相亭基。

舞雩人在春风里，清坐不言山更奇。

方岳

方岳　次韵方教采芹亭

研朱滴露月三更，见说群书作堵环。

君自苦於经传癖，不如借我去看山。

方岳


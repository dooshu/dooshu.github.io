○加恩被擒将士诏

李希烈负恩作乱，刦胁平人，朕念生灵无辜，务欲息兵舍罪，累行赦令，皆许自新。言必再三，事出诚素，此朕含垢忍耻，屈法为人之心，天下所明知也。希烈又固执凶图，驱胁将士，违我诏命，犯我军兵。今月三日，遗伪署申随唐邓四州都知兵马使杜文朝率马步五千人入襄州北界。山南东道节度使樊泽勒兵马与战，大破其徒，斩级擒生，荡除略尽。又於阵上生擒杜文朝及大将马坦然等，此皆朕德不昭感，教未敷行，致使平人，胁从逆命。其帅有罪，其人何辜？朕所以省表悼心，感事增叹，犹冀改过，尚可息兵。明称屈已之心，式洽好生之义。其阵上生擒将士马坦然等七百九十人，宜令樊泽给衣服粮食，并却放还，并写前后赦文敕命宣示，淮西将士等有能向化者，准赦令一切不问，官爵如初，其伤痍未尽复者，并委医疗，令其得所。其阵上所杀人，宜差所繇官於侧近埋瘗，兼立碑记，无使暴露，郁吾春和，其杜文朝，身领全军，事得繇已，不能归顺，力屈就擒，待到日当有处分。


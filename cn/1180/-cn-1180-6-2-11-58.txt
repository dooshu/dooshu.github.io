答两广刘凝斋计处海贼


辱示，罗旁两山渐次平定，慰甚。龙川、河源抚贼，既冥顽不悛，法当芟除。且粤中安插各抚民，将视此为向背，除去此种，余即破胆矣。

闻林贼近已为暹罗招致，或可因而图之。顷已寄语闽中当事者，言此贼在柬埔则属之闽人，广中不必措意；在暹罗则属之广人，闽中不必为谋：恐两处争功，如昔年也。






○代杜司徒谢妻封邑表

臣佑言：伏奉恩制，封臣小男母李氏密国夫人。臣某中谢，伏以《礼经》明文，妇人本无爵命。秦汉以降，优贤以宠闺门，固无谬及，有紊彝典。臣小男母李氏，本非主馈；若贵云因子，臣男尚自贱微；礼有从夫，臣妻又早逝殁。岂伊末品，忽被殊私。此盖陛下念臣齿发渐衰，宾祭无主，俾立家而有裕，遂开国以疏封。《诗》美鹊巢，惧无德而自处；《礼》荣翟，恐负乘以贻灾。瞻上天而以惧以惭，顾中阃而载荣载跃。不任荷惧屏营之至。


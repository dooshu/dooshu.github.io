素冠

三章，章三句


首章讲：当时不能行三年之丧，贤者庶几见之，而作此诗曰：





庶见素冠兮，棘人栾栾兮，劳心兮。

庶，是幸。素冠，缟素之冠。棘人，急也居丧之。素冠者，大祥之后，而禫服之冠也。今人不能行三年之丧，其不见此素冠也久矣。我当此希阔之时，安得见此服素冠之人？其哀遽之状，栾栾然有毁瘠之形乎！我也愿见之切，至于此心，而忧劳之甚焉。盖三年之丧，人道之纪，而当时不行，我固不能不为人道而深伤之焉耳！

二章讲：





庶见素衣兮，我心伤悲兮，聊与子同归兮。

素衣，亦既祥后之衣。子，指归丧之人。夫冠素，则衣亦素矣，我也冀见素衣之人。其望之之切，我心至于伤悲之愈甚矣。使其苟得见之，是固守礼之君子也。我也聊与子同归兮，而行事之间，必与之相似而不违也。不知今果得以见之否乎？

末章讲：





庶见素韠兮，我心蕴结兮，聊与子如一兮。

韠，蔽膝者。蕴结，思不可解也。夫衣素，则韠亦素矣，我也冀见素韠之人。其望之之切，我心至于蕴结而不伸矣。使其苟得见之，是固秉礼之君子也。我也聊与子如一兮，而意气之间，必与之相孚而罔间也。不知今果得见之否乎？

吁！歌是诗者，其欲复天下之大经乎？其欲挽世道之颓坏乎？思深哉，反古之志也。






王侍中怀德

汉道闇不章，豺虎屯西京。
委身别故国，行旅滞南荆。
亲戚不敢问，征马相向鸣。
白骨生荒烟，野蒿隐孤城。
但见狐与乌，翔风多悲声。
回首灞陵岸，伤哉客子情。
幸有贤主人，缦服缥华缨。
耿耿九渊下，复见日月明。
四座振徽音，度曲凄以清。
人生非金石，奄忽若舜英。
明德何巍巍，愧我素餐诚。
愿君绥福履，亿年垂令名。


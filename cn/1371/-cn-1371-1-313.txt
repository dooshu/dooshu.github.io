成都书事

剑南山水尽清晖，濯锦江边天下稀。



烟柳不遮楼角断，风花时傍马头飞。



芼羹笋似稽山美，斫脍鱼如笠泽肥。



客报城西有园卖，老夫白首欲忘归。



成都书事

大城少城柳已青，东台西台雪正晴。



莺花又作新年梦，丝竹常闻静夜声。



废苑烟芜迎马动，清江春涨拍堤平。



尊中酒满身强健，未恨飘零过此生。




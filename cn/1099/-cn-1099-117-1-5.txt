○為諮訪群策以禆邊務事 【 邊務】

臣惟固原為防胡重鎮、乃陜西根本之地、地里寬漫、通賊隘口數多、分兵而守、則無所不寡、賊至發兵則有所不及、數十年來、大虜竊伏河套。寧夏邊墻。不能捍禦。必從固原深入平鳳臨鞏地方搶掠。生意蕭索。戶口凋耗。實由于此。但防邊之要。據險為先。設險之策。必資城守。成化年間都御史余子俊建議於預望城葫蘆硤口二處、添設鎮戎平虜二所、甚為得策、後止設鎮戎所、其平虜所、因循未舉、弘治十四年、大虜侵犯固原、總制尚書秦紘、查奏舉行、旋即去任、臣接管總制、始奏銓官降印、召募軍人、設倉積糧、又於舊紅古城。修葢營房、募軍積糧、委官操守於是兩城。遂為扼虜要地。虜賊畏避。不敢由此而入。卻從東路騾子川毛居士井一帶。在於白馬井趁水草劄營。分散搶掠、固原平凉村寨城堡直抵涇邠地方。所以固原兵備副使成文、守備都指揮劉文、俱要於舊撒都城。即白馬池地方。修築城堡。添設官軍。并展築白馬墩堡。占據水頭。斷賊出入之路。似為有見。臣親詣閱視、及行委布按二司官參政韓士奇等、照例召募、願投本城軍人、及又委令將應給軍人耕種地土丈量四至分撥外、但有城有軍、必湏得官管束、固原衛見任官員數少、委的不敷差用、及照召募軍人。止可尋常備禦。若大虜入寇。必湏分調官軍。在此按伏。供應糧草。亦當預備。再照前項地方。係在靈武監清平苑草塲之內。與萬安苑草塲相隣。因地土荒遠。自來無有官馬在此牧放。葢係虜賊出沒之衝。牧軍亦不敢來此牧馬。及又查得靈武監清平苑原額、實有草塲地共一萬九千七百九十四頃二十六畝二分、見養馬軍人、止是二百八十三名、見養馬并駒四百三十七匹、萬安苑原額、實有草塲地一萬七千四百五十二頃三十八畝、養馬軍人三百二十三名、見養馬并駒一千四百八十八匹、地土甚廣。牧馬不多。不致顧此失彼。但恐牧軍。因見築有城池。足堪保障。事定之後。或起爭端况前項城堡之設不止保障地方亦欲防護官馬乞敕該部計議、合無行延綏寧夏二鎮。查取新任空閑官員、每鎮各五員、改調填註固原衛所分、分撥白馬城紅古城二處、每城五員管隊領軍、并行陝西布政司將原坐附近城堡、該徵民糧、量撥白馬城脩葢倉廒收貯、以備兵馬支用、再乞行陝西苑馬寺禁約、該苑牧軍草塲地土、在今分撥給軍耕種界至之內者。向後不許混爭告擾。及行總兵參將兵備操守等官、禁約本城軍人、不許於界至之外、侵越耕種、如違各依法究治、待安插既定、軍彊食足之日、與紅古城應該設立所分、俱聽後來總制等官奏請定奪、


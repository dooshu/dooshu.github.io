○为何给事进亡父所著书表

臣言：臣父某官某名，往历枢近，志勤忠益。至於霸王大略，军国要务，事关兴替，言涉箴规，因著十篇，名曰《帝图秘》，将欲献纳，才加撰次。寻属臣私门殃衅，夙遘闵凶，手泽所存，心瞿不忍，遂未奏御，犹在缄滕，二纪及兹，遗言将坠。诚愚臣不克负荷，丕扬休烈，俾亡父之业，圣代莫传，虽忝掖垣，若冰。伏惟陛下听政中昃，观书乙夜，思上皇而合道，恨古人於同时。而臣亡父所论君臣之际，必欲验之行事，非直垂於空文，诚宣上感宸衷，由没代而匡补；下藏秘府，因圣君以发明：竟未上闻，伏增悲惧。臣不胜感惕之至，谨缮写封进以闻。谨言。


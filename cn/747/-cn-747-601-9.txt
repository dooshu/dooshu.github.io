○为容州窦中丞谢上表

臣某言：伏特奉某月日制书，授臣容州刺史兼御史中丞，充本管经略招讨等使。臣发开州日，已差某官某乙奉表陈谢。伏以道途遐阻，水陆萦纡，臣以今月某日，到本任上讫。谨宣圣旨，慰谕远人。臣某中谢。臣本书生，素无吏术。顷因多幸，贲自邱园。累沐圣慈，骤居清贯。识昧通变，动乖事宜。惭无善状，以塞公责。伏惟睿圣文武皇帝陛下，凝旒穆清，洞照寰海。推共理之义，分寄股肱；念蒸人之勤，溥沾遐迩。察臣前任事实，恕臣本性朴愚。赐以恩辉，拔於废弃。远辞偏郡，重委方隅。捧印绶以为荣，望阙庭而增恋。虽到官之始，惠未及人；而率下之诚，务先克已。凡施政教，皆禀诏条。参以土宜，遂其物性。可行必守，有弊必除。使蛮夷生梗之风，慕臣子尽忠之道。力诚不足，心实在兹。伏乞圣明，俯赐昭鉴。无任感戴屏营之至。


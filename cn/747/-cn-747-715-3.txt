○代裴度论淮西事宜表

臣某言。臣伏以方岳之任，职主分忧，苟事涉安危，利深社稷，词得专达，臣敢备言，是用轻冒上闻。

伏惟少纾仅逾数月，朝廷未议所伐。臣恐日长奸谋，彼将胶固士心，必希侥幸，啖利滋蔓，事则难图。当其神情尚摇，足以观衅。臣自闻少阳权主留务，众未甚宁。昨知少诚之子，诱扇其军，又以诛戮。天其或者剿绝奸类，大振皇纲，陛下得不上顺天心，乘时废置，而又谋之迟久，臣窃为陛下惜之。何则？夫以少诚怙兵偷安，二十馀载，恩惠自己，人知素怀，众之所怀，必厚其子弟，其势以分。臣度具闻不与者半，所以人心持两，至有动摇。以斯观之，或未尽附少阳。又以新杀其子，必有疑众之心。今若及未宁，出其不意，择四方节制之臣可为其帅者，使驰而入之，移少阳於他镇以待之，彼得所安，必效顺承，而无固众之志，则其党自离心矣。因其所离，而制其命，何求而不克哉！《易》所谓“见几而作，不俟终日”。然以方布大信，不宜隐情，若先命中贵奉明诏，将告易位，以诚谕之，从而後行，事可以济。臣又度当今节制可以处淮西任者，莫若河中节度使王锷，宽厚慎重，练识军情，必能悦慰群心，镇抚疑党。若将移锷於淮西，而俾与少阳不远矣。朝廷立迁授之权，而内足以除奸蠹之本，使少阳感恩以效命，王锷推诚以莅众，是淮西绝继代之业，朝廷存宏贷之德，亦将以息河北狐鼠之势，示去逆效顺之利，自然风靡以成化，从此不希於苟得矣。斯事体大，伏惟陛下行之。

议者以为少阳兵戎贼臣，曾居叛党，若将易处於关辅之地，宠任以兵戎之权，何异夫朝四暮三，而终不离其数。是不然也。夫根深者难拔，源长者难绝。彼深结众根其人久矣，我能绝之使安，植施於他，以变其所，庸非至计乎？且事不先渐化之道，而欲顿归於大政，亦难矣。方今征承宗以名闻於天下者，岂不恃众违命邀爵乎？若使少阳复而行之，则其罪均矣，不可独赦，则必分师以讨之。当淮楚灾旱之馀馀，徵赋耗竭之日，是使苍生兴流亡之叹，甲兵无暂息之时。上以伤陛下子育之心，下以竭邦赋资用之费，得不审慎其举而保其成算哉？伏以国家艰难已来，何北戎臣，窃据州郡，父殁子代，兄终弟及，皆朝廷稽缓其事，不时即谋，使生人之心，率以沿习，为患久矣。陛下神略独断，超冠百王，事当其机，宜以时革。臣不胜诚恳悃款之至。


○授李林甫特进制

门下：王度以贞，实寄於良辅；天秩有礼，允归於盛德。光禄大夫尚书左仆射兼右相吏部尚书集贤院学士修国史上柱国晋国公李林甫，应期致用，命代生才，礼乐形於物范，文章表於王佐。自登衮职，一纪於兹，启沃之谟，酌泉源而不竭；忠公之节，贯霜雪而罔改：彝伦攸叙，庶绩其凝。实赖予弼，用熙帝载，犹且谦冲夕惕，兢慎日严，问温树而不言，履薄冰而逾励：久而益著，德则茂焉。近者礼属交神，恩当进秩，虽允恭克让，徒有固辞，而惟器与名，本无虚授：宜昭宠数，以镇崇班。可特进行尚书左仆射兼吏部尚书，主者施行。


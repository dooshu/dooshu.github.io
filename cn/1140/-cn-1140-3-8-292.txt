一涤砚

粤富人喜椟大砚不着墨中土人喜藏宋砚不求适用用砚但数洗濯不留宿墨爲佳谚云宁可三日不洗面不可三日不洗砚余友有癖砚者每晨盥面水移注木盆涤以莲房浸良久取出风乾水气滋渍积久有光俗所名包浆也忌柬帖纸揩拭能伤砚锋【砚留宿墨重磨则减黑或磨墨在砚黑光浮动停食顷用之光色顿减惟试以金扇立见】

砚有初发墨久而钝者亦如刀剑须磨淬用杉木松炭磨一遍则石锋焕发名为发砚药地老人常用此法【按砚谱石爲墨渍汚以烰炭磨洗如新米砚史亦云以柔石发之】

包孝肃守端州秩满不持一砚余初至柬沈佥宪索砚云莫学龙图一砚无及得水岩大石方直可尺余琢砚二十片又重购得二三石子鸜鹆眼絶奇者拊不离座客目爲砚淫载归次平乐会贼陷桂林尽弃舟箧脱身东踰梅岭归笥中砚十亡其六七矣始自笑曰拙於书而劳於砚不亦惑与人生当着几两屐於砚亦云亲交过存将去都尽既十许年发敝簏得此稿追次而録之以志余所得於端江者若此贮之巾箱即?为石友可也

甲辰正月八日愚山居士施闰章漫记于双溪之寄云楼

学余堂外集卷一







学余堂外集卷二

钦定四库全书

学余堂外集卷二

翰林院侍读施闰章撰


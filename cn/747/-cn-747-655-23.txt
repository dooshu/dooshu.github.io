○祭亡友文

呜呼！英英君子，汲汲仁义。寿则道亨，夭亦德炽。滔滔众人，没没名利。材不称官，老不识事。紫绶荣身，黄发垂穗。徒掷天年，窃耀名器。石顽慧明，亦有何贵。君虽促龄，实大其志。呼吸风云，摆落尘腻。泥氵尽珠玉，粪土名位。瞪目凡流，倾心俊异。誉如不闻，毁亦不忌。不求近效，直诣殊致。圈槛豺狼，笼御鹏骥。堑山堙海，吞河喷渭。岳立英髦，粉碎庸媚。德我者煌煌，虐我者惴惴。赫赫其门，扬扬其气。念昔日之尽言，此唯君之大意。天不降年，志亦没地。我辈犹在，尚可希冀。故曰交本乎道，道通乎类。身没类存，道则不坠。信後图之未忘，奈目前之欷。昔江之送君，每重宵而叠醉。曾不易其津涯，忽莫陈於丧次。孀妇号呼，哀彻提稚。拜我者曩日之旧童，示我者绝时之遗字。埋万恨於深心，洒终天之别泪。呜呼哀哉！尚飨。








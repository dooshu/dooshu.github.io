36　三國鼎峙正統主蜀主魏　三國君殂皆應天象


三國鼎峙，司馬公通鑑以魏爲正統，【原注】本陳壽。朱子綱目以蜀漢爲正統。【原注】本習鑿齒。然稽於天文，則熒惑守心，魏文帝殂，而吴、蜀無他，此黄權對魏明帝之言也，若可以魏爲正矣。月犯心大星，王者惡之，漢昭烈殂，而魏、吴無他，案：此論本唐庚三國雜事上篇。權將何辭以對？

【何云】宋書天文志曰：「案三國史並無熒惑守心之文。黄初六年五月十六日壬戌，熒惑入太微。至二十七日癸酉，乃出。宜是入太微。」

【全云】此亦扶漢之言耳。其後月三犯心大星，而魏明帝殂，吴、蜀無他。熒惑逆行，而吴主殂，蜀、魏無他。總之均稱帝王，亦均應天象耳。

【元圻案】三國志蜀黄權傳注：「蜀記曰：魏明帝問權：『天下鼎立，當以何地爲正？』對曰：『當以天文爲正。往者熒惑守心而文皇帝崩，吴、蜀二主平安，此其徵也。』」魏文帝紀：「黄初四年三月，月犯心中央大星。」晉書天文志：「占曰：心爲天王位，王者惡之。」〇昭烈以是年四月殂於永安宫。〇余兄静軒先生曰：「『有雲如衆赤鳥，夾日以飛』，卜以爲楚昭當之，是以日爲楚昭也，豈正統在楚乎？專諸刺王僚，白虹貫日，是以日爲吴僚也，豈正統在吴乎？子産曰『天道遠，人道邇』，偶中者有之，可盡信乎？」〇蕭山王穀塍曰：「宋藝祖以受禪開基，通鑑自不得以魏爲篡；高宗以宗枝再造，綱目自不得以蜀爲僞。讀二書者當論其世。」






○放姜皎归田敕

西汉诸将，多以权贵不全；南阳故人，并以优闲自保。观夫先后之迹，吉凶之数，较然可知，良有以也。太常卿上柱国楚国公监修国史姜皎，衣缨奕代，忠谠立诚。精识比於桥元，密私方於朱祐。朕昔在藩邸，早申款洽。当谓我以不遗，亦起予以自爱。及膺大位，屡锡崇班，茅土列爵，山河传誓，备蒙光宠，特冠等夷。朕每欲其戒盈，用克终吉，未若避荣公府，守靖私第，自宏高尚之风，不涉嚣尘之境，沐我恩贷，庇尔子孙。宜放归田园，以恣娱乐。散官勋封并如故。


贵州按察司题名记

贵州按察司重刻题名碑成宪使王公佥事朱公属粲记之粲获寓目焉而叹曰盛哉是其史之遗意乎史莫大于春秋矣辞不费而劝惩之防备后之作者其孰能违之今夫题名古未有也殆昉于近世乎自姓氏邑里之外不加一辞而劝惩之道亦森然昭矣曰史之遗意也非欤贵故夷境我文皇帝时始诏以郡县置又设方岳重臣董临之与内地等乃圣虑所及则大且逺矣顾今之吏于兹土者其自视则以为弗内地若也虽用人者视之亦弗内地若也是故绵厯百年而王泽犹壅习俗弗移则岂独其民之罪哉夫宪司群吏之表也政之废兴恒必由之题名虽浅事往迹存焉观所以得谤誉亦太史迁所谓当世得失之林矣因是以儆夫在位者庶有益乎君子谓劝惩之大者将于是乎在其谁曰非史也二公闻之咸曰善夫子之言也已盍书之遂书以冠碑首


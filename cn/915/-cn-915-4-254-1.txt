◇建康元年举贤良方正对策

陛下圣德钦明，闻灾责躬，咨嗟群僚，招延敢谏，臣得践天庭，承大问，此诚臣写愤毕命之期也。臣伏惟孝顺皇帝初勤王政，纲纪四方，天下欣然，几以获治。自後遭奸伪，威分近习，中常侍小黄门凡数十人，同气相求，如市贾焉，竞思作变，导上以非，畜货聚马，戏谑是闻。又因缘嬖幸，受赂卖爵，轻使宾客，交错其间，分脏解罪，以攘大威。公卿以下，至于佐史，交私其门，终无纪极。顽凶子弟，布列州郡，并为豺狼，暴虐群生。天下扰扰，从乱如归。至今风败俗坏，招灾致寇。故每有征战，鲜不挫伤，官民并竭，上下穷虚。臣在关西，窃听风声，未闻国家有所先後，而威福之来，咸归权幸。陛下体兼乾坤，聪哲纯茂。摄政之初，拔用忠贞，其馀维纲，多所改正。远近翕然，望见太平。而地震之後，雾气白浊，日月不光，旱魃为虐，大贼从横，血流川野，庶品不安，谴诫累至，殆以奸臣权重之所致也。今宜庭问百寮，常侍以下尤无状者，亟便黜遣，与众共之，披埽凶党，收入财贿，（《袁宏纪》作「荡涤其贿」。）以塞痛怨，以答天诫。《大雅》曰：「敬天之怒，无敢戏豫。」此之谓也。今大将军梁冀河南尹不疑，处周、邵之任，为社稷之镇，加与王室世为《（袁宏纪》作「旧有」。）姻族，今日立号虽尊可也。而天下区区，愿其霈然增修谦节，省去游娱不急之费，割减庐第无益之饰，□近儒术，考论经书，辅佐日月，宜有至效。夫君者舟也，民者水也。朝之群臣，乘舟者也。大将军兄弟，操楫者也。虽曰众也，在所欲之。苟能卒志毕力，守遵常轨，以度元元，所谓福也。或乃怠驰中流，而捐楫放棹，将沦波涛，归咎受愆，可不慎乎！夫德不称禄，犹凿墉之趾，以益其高，岂量力审功安固之道哉！凡诸宿猾、酒徒、戏客，皆耳纳邪声，口出谄言，甘心逸游，唱造不义。亦宜贬斥，以惩不轨。令冀等深思得贤之福，失人之累。又在位素餐，尚书怠职，有司依违，莫肯纠察，故使陛下专受谄谀之言，不闻户牖之外。臣诚知阿谀有福，深言近祸，岂敢隐心以避诛责乎！臣生长边远，希涉（《袁宏纪》作步。）紫庭，怖慑失守，言不尽心。（袁宏《后汉纪》十九，《后汉·皇甫规传》，各有删节，合录成篇。）


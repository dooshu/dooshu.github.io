○送家令祁丞序

祁丞公表微造理之士也，尝精其思而深於诗，警其神而存乎象。深於诗者，得之於《风》、《雅》，存乎象者，受之於丹青。非奇峰绝壑，则不能运其机；非缘情体物，则不能动其兴。机兴之作为，达者多之。去年八月，闽越纳贡，而吾子实董斯役。水陆万里，寒暄浃年，三江五湖，然复游。远与为别，故人何情？虞部郎中岑公赠诗一篇，情言兼至，当时之绝也。凡叙所以广意，既先见我，又何载焉？送君都门，举手千万。


先考观澜公行略


先君讳文明，字治卿，别号观澜。高祖唐，妣沈氏。曾祖旺，妣王氏。祖怀葛公诚，妣聂氏。父东湖公镇，妣李氏。怀葛公以下，俱赠特进光禄大夫云云、大学士。聂以下，俱赠一品夫人。

其先，凤阳定远人也。始祖关保，国初以军功授归州守御千户所千户。至怀葛公，以别支徙居郡城。怀葛公阴行善，施德于人，不食其报。身自作苦，得钱即以周贫乏，或施僧供，家无余财。有识鉴，虽口吃，而其言皆足为训。里中父老称为謇子。每举其言以训戒诸子弟，必曰张謇老云云。其见敬信如此。謇祖生三子：长钺，仲即镇，季。钺能治生，饶于财。业儒，为邑庠生。镇豪宕任侠，不事生产，又弗业儒。然謇祖顾独爱之，逾于伯、季远甚。

及镇生先君，謇祖乃曰：“吾平生济人多矣，后世必有兴者，其在此儿乎？”长而白晳修美，宗室有欲以女妻之者。謇祖曰：“吾以此儿大吾宗，何用妇人贵乎？”卒不许。弱冠补郡庠。关西少华许君，督学楚中，试居高等。选郡中士才质尤异者，别居书院肄业。先君与焉。其后院中士先后皆取科甲，贵显于时。先君乃独七举不第。嘉靖癸丑，不肖以翰林编修，三年秩满，例得封。先君乃叹曰：“吾束发业儒，四十年矣。自视非后于人也，今困厄至此，命也夫？”遂就封。为书语不肖曰：“吾所未遂者，尽属汝矣。”

甲寅，不肖以病谢归，前后山居者六年，有终焉之志。先君居忽忽不乐，日见憔悴。不肖窃怪之，因亲友以探意。先君言：“吾平生志愿未遂，望吾儿树立，用显吾祖。今顾若此，吾复何望？”不肖不得已复出，先君乃大喜，为益一餐焉。然自是不复奉晨夕矣。后不肖幸以先君所训经术，得侍穆宗于潜邸。继入中书，参大政。先君又为书戒不肖：“汝平生恒以古人自期，今既遇明时，辅英主，勉之，毋负夙心。”隆庆庚午，以不肖一品，三年满考益封。久之，凡三益封至今官。今上践祚之三年，忽一日问左右曰：“张先生父母在乎？”左右对言：“先生父母俱年七十余，固无恙也。”上喜甚，以玺书谕不肖曰：“闻先生父母俱存，年各古稀，康健荣享，朕心喜悦。特赐大红蟒衣一袭，银钱二十两。又玉花坠七件，彩衣纱六匹，乃奉圣母恩赐，咸宜钦承。着家僮往赍之。”先君捧读圣谕，叩头流涕曰：“吾儿非吾有矣。”病中犹手自作家书，遣使来京。对之强饮食以示健。然语及不肖，未尝不流涕也。每书言：“吾非不思汝，但人臣之义，鞠躬尽瘁。况汝膺先帝顾托之重，皇上眷倚之隆，阖门千指，咸受国恩，非捐糜此身，何用为报？矧吾尚健，慎勿念也。”不肖因是不敢言归，拟俟大礼告成，当请告一省觐。乃竟弗逮，以至抱憾终天。呜呼，痛哉！

先君幼警敏，为文下笔立就，不复改窜。口占为诗，往往有奇句。然不能俯首就绳墨，循榘矱，以是见诎于有司。性任真坦率。与人处，无贵贱贤不肖，咸平心无竞。不宿仇怨，人亦无怨恨之者。尝诵邵尧夫诗云：“‘半生不作皱眉事，世上应无切齿人。’吾殆庶几焉。”喜饮酒，善谈谑。里中燕会，得先君即终席尽欢。自荐绅大夫，以至齐民，靡不爱敬。有佳酒必延致之，或载至就饮。其自奉甚约，每食未尝过二器。不肖岁时或间奉绮丽，才一着，即藏之箧中不复用。凡服食器物，虽至敝坏，不以分给诸子。妾媵皆不得衣帛。不肖尝讽之曰：“大人老矣，何自苦如此？且今藏之，不过以贻后人耳。大人且不敢用，彼为子孙者，何福可以消之？”先君言：“吾性适尔，岂为后人计乎？且令后世师吾俭，乃所以贻之也。”然以周贫困，济艰急，则又无所惜云。

先君生以弘治甲子十二月十五日，卒万历丁丑九月十三日，时年七十有四矣。配封一品夫人赵氏。子男四：长即不肖；次居敬，郡庠生，早卒；次居易，荆州右卫指挥佥事，四川都司军政佥书；次居谦，癸酉举人。女一，适郡庠生刘允桂。孙男十人：嗣文，癸酉举人；嗣修，丁丑一甲第二人，翰林编修；嗣允，郡庠生；嗣哲，荫锦衣卫正千户；嗣弼，嗣澜，嗣宽，嗣信，嗣敏，嗣惠，俱幼。曾孙男□。以戊寅四月十六日，敕葬山。






韩世忠


世忠字良臣，晚号清凉居士，延安人。生于元祐四年（1089）。南渡，历太保、封英国公、兼河北诸路招讨使。秦桧收三大将权，拜枢密使。连疏秘骸，罢为醴泉观使、奉朝请。进封福国公。改封咸安郡王。绍兴二十一年（1151）卒，年六十三。进太师、通义郡王。孝宗时，追封蕲王，谥忠武。

临江山

冬看山林萧疏净，春来地润花浓。少年衰老与山同。世间争名利，富贵与贫穷。

荣贵非干长生药，清闲是不死门风。劝君识取主人公。单方只一味，尽在不言中。

南乡子

人有几何般。富贵荣华总是闲。自古英雄都如梦，为官。宝玉妻男宿业缠。

年迈衰残。鬓髮苍浪骨髓干。不道山林有好处，贪欢。只恐痴迷误了贤。

满江红

万里长江，淘不尽、壮怀秋色。漫说道、秦宫汉帐，瑶台银阙。长剑倚天氛雾外，宝弓挂日烟尘侧。向星辰、拍袖整乾坤，难消歇。

龙虎啸，风云泣。千古恨，凭谁说。对山河耿耿，泪沾襟血。汴水夜吹羌笛管，鸾舆步老辽阳月。把唾壶敲碎问蟾蜍，圆何缺。








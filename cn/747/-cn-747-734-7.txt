○对省试策第一道

问：教化赏罚，政之大端。固并行而不相悖，在交修而底于道。汉文以恭默致理，式合古风；郑产以刑鼎兴讥，是称叔代。昭然薄厚，岂俟敷陈。然则驭时，自有宜急。《礼》云：“不从其所行，斯不亦教化之功乎！”又云：“使人有所愧耻，斯不亦赏罚之羞乎！”若曰澄其源而清其流，端其本而正其末。陶然而臻福寿，薰然而化暴戾。体则盛矣，如宽舒何？是黜幽陟明为瞰察也。其或举一善而众皆劝，惩一恶而众皆惧。进犹加膝，辱过挞市。效则有矣，如削刻何？是道德齐礼为虚说也。今圣上思理，股肱宣力。有司登选茂异，同观材器。酌时而行，必有所先；原始要终，行能精辨。幸陈其要，无或蔓词。

对：赏罚所以禁弊也，不可使其弊也。夫太宽则上逸而下偷，太急则上劳而下怨。下偷则怠慢生，下怨则暴乱作。故殷周之王，因其弊而更张之，因人利而改作之。是以不相袭制。而秦骄霸嗜利，吞天下以入咸阳，鞭百国之货以富宫室。当是时，秦法行乎四海，天下之人，侧足而立。汉兴，悉荡其烦苛，与天下更始，树可守之法。使赏必能，刑必罪。至於文帝，汉天下已四十年矣。文帝躬节俭，务简易。因其时而若子产者，当微诸侯争霸，礼让流丧，盗贼群起，铸鼎著刑，以救时耳。今可法之理，於近莫如太宗。龙兴革乱隋之残政，修法度，立中庸。图尧舜为镜於前，用以为明白之理，使房杜为之相，以辅不及。当时之风，一化天下。流乎开元，井闾之人反朴，若先古然。夫既理之代，理之在中而已矣。猛则救以仁，宽则辅以毅。孔子亦曰：“从容中道，圣人也。”亚之虽不肖，然读其书，见三代之作如此，秦汉亦如此，太宗中庸之理又如此。且贞观之来非远，而乡中之老，往往犹有咏其事者。伏惟明徵之，可从容言於上前。


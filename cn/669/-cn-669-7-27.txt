53　穹天論作者辨　凡説天地形狀有六等


月令正義：「穹天，虞氏所説，不知其名。」按天文録云：「虞昺作穹天論。」隋書經籍志：「梁天文録三十卷，祖暅撰。」晉天文志云：「虞聳立穹天論。」聳、昺，皆虞翻子也。虞喜安天論云：「族祖河間立穹天。」聳爲河間相，然則非昺也。

【閻按】三國志虞翻傳：「聳，第六子；昺，第八子也。」

【元圻案】月令正義曰：「凡説天地形狀之殊有六等：一曰蓋天；二曰渾天；三曰宣夜；四曰昕天，昕讀曰軒，是吴時姚信所説；五曰穹天，云穹隆在上，虞氏所説，不知其名也；六曰安天，是晉虞喜所論。」〇宋書天文志：「晉成帝咸康中，虞喜造安天論。喜族祖河間太守聳又立穹天論，云：『天形穹隆，當如雞子幕，其際周接四海之表〔一〕，浮乎元氣之上。』」〇太平御覽二：「虞喜安天論曰：『言天體者三家，渾、蓋之説具存，而宣夜之説絶滅，有意續之而未遑也。近見姚元道造昕天論，又覩族祖河間相立穹天論，鄙意多嫌。喜以爲天確乎在上，有常安之形，地魄焉在下，有居静之體，當相覆冒，方則俱方，圓則俱圓，無方圓不同之義也。』」〇虞翻傳注，會稽典録曰：「聳，字世龍，翻第六子。在吴歷清官，入晉除河間相。昺，字子文，翻第八子，吴尚書侍中。晉在濟陰，抑强扶弱，甚著威風。」〇晉書儒林傳：「虞喜，字仲寧，會稽餘姚人。專心經傳，兼覽讖緯，乃著安天論，以難渾、蓋。」〇唐盧肇海潮賦序：「六曰穹天。」自注云：「虞聳作。」

〔一〕「接」，原作「按」，據中華本宋書卷二三天文志一改。






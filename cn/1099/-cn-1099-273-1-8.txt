○議築簡便墩城疏 【 墩城】

臣惟腹裡城堡、固當為堂室之圖、沿邊墻塹、尤當先門戶之計、於是不避艱險、周歷諸隘、以次經略、除一切軍務事宜、各另具題外、復念蠢茲醜虜、擁眾遠來、其志原在搶掠、不遂其欲、不能但巳、必然極力攻墻、萬一我兵力竭、一處不支、別墻盡属無用、如嘉靖二十九年既過黃榆溝潮河川、突入密雲懷柔一帶、但有城堡去處。苦不來攻。至于散居村落。任其殺擄、如入無人之境。事後雖嘗分遣僉事張鐸等修築城堡、於時倉卒舉事、計處未周、總合數村。築一空堡。有相去十餘里者。甚至有二三十里者。堡內既無井泉。理難持久。窮民各有家緣。豈肯輕棄。虜未至而先行收歛、妨廢不貲。虜巳至而方行收歛。緩不及事。臣往年巡撫甘肅之時、嘗創為墩城之法、即如五七家之村、令其近村合力築一小城。周廻止二十八丈。底闊一丈二尺。今北邊官民築樓以防盜意亦訪此高連垛口二丈。收頂七尺。於中各築一墩。每座周圍八丈。高連垛口二丈五尺。實臺上盖房一層。架樓一層。最上盖天棚一層。此外更有欄馬墻壕二道。近墩又有漫道將至墩門懸置板橋。防賊循道而上。大村則令其左右夾峙。各築二墩。或四墩六墩。盖守禦之方。大則為城。其次則為堡。城非萬金不能成。堡非千金不能成惟此墩城。通計不過百金。為費甚少隨處可築大城必湏數千人。堡湏千人。方能拒守。惟此墩城。十數人可以守虜少則勢力單弱。料彼不能攻穵。此法不特拒守兼之烽火周密虜多則人馬稠密。懼我乘高擊打。縱使攻破一墩必先自傷數十百人所得不足以償其所失。虜必不肯為之。况我之墩城。隨在皆設。虜勢雖重。豈能一一攻之。不煩收保之勞。坐收障蔽之益。此之謂家自為守。且賊既入邊。勢必散搶若各城之中。不獨可以藏人且使地形高下錯雜虜騎不能以大隊馳驟矣分置步兵。與土人相兼按伏。俟有零騎到墩邀而擊之自然可以成功。此之謂人自為戰。先年大舉達虜嘗犯凉州彼時墩城告完。臣適在彼調度既無毫毛疏失。且有斬獲微功。是乃明效大驗。臣今奉命月餘。所過州縣。見其閭里蕭條。財匱民勞。以故不敢輕率建議。徐而思之。利害有輕重。關係有大小。土木之害。較之搶殺為小。殘破之患。比之勞費為大。若使得人綜理。激勸有方。是雖不可慮始之民。亦當翕然感動。近日民間苦虜侵暴。亦有自為之者。但與臣之規制少異。一二豪強之徒。又為其私築。因而挾制。臣切痛之。如蒙乞敕兵部計議、如果相應、容臣畫一圖式責成都御史吳嘉會艾希淳王輪、督同兵備及府州縣等官、將薊保二鎮地方。審時度勢。不限以時。不拘以地。勸民以次修築。不宜過於嚴急。反致騷動。沿邊去處、就行總兵徐珏成勳張琮一體整理。中間或有土脉疏鹻不堪修築。必須多用磚石包砌以圖經久。難以惜費。其昌平懷柔順義密雲三平谷曾經被虜州縣。仍乞不為常例、量發官銀三四萬兩。如內帑不便。或于真順等府解到民夫銀內。准其如數動支。聽吳嘉會王輪審其人力果有十分不能自處者、量為補助以仰副我　皇上日勤宵旰愛護元元之意、然此雖有小費。果得民命曲全。比之調發客兵。日費千金。無益有損者萬萬不侔。臣無任懇切覬望之至


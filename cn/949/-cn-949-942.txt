范成大　殊不恶斋秋晚闲吟五绝

好风入帘图画响，斜照穿隙网丝明。

檐间双雀有时斗，壁下一蛩终日鸣。

范成大

范成大　殊不恶斋秋晚闲吟五绝

旁若无人鼠饮砚，麾之不去蝇登盘。

天凉睡起枕痕暖，日晚慵来香字寒。

范成大

范成大　殊不恶斋秋晚闲吟五绝

就食迁居蚁坟壤，随风作舍蛛袅丝。

百年何处用三窟，万事信缘安一枝。

范成大

范成大　殊不恶斋秋晚闲吟五绝

市声汹汹鼓催阵，日影駸駸潮涨痕。

消磨意气默数息，把耫光阴牢闲门。

范成大

范成大　殊不恶斋秋晚闲吟五绝

中秋昨已等闲过，重九今还如梦来。

霜鬓数茎羞堕帻，黄花三度笑空杯。

范成大


【亳州第三表】

臣某言：臣近者再贡封章，乞从致仕，伏奉诏书，宜不允者。窃稽典礼，退止一辞；上黩睿慈，臣今三请。虽未忍弃捐之意，曲烦再谕以丁宁；而不胜迫切之诚，尚冀终蒙于开可。臣某〈中谢。〉伏念臣禀生至陋，力学不强。徒以略诵仁义之言，粗知廉耻之节，早缘一艺，擢自诸生。智非先见之明，材无适用之敏，但知报国，不敢谋身。惟枉寻直尺之不为，故圆凿方枘而难合，以至被侵凌于群小，遭诋毁之百端。而臣忍辱强颜，逾时历岁，盖思责任之方重，顾于去就而难轻。今者幸蒙宽恩，获保孤拙，脱于死地，优以便藩。既无效于勤劳，徒坐尸于宠禄。加以艰危备历，忧患已多，老将疾以偕来，形与神而俱瘁。昔而少健，黔驴之技已殚；今也病衰，驽马之疲难强。始露肺肝之恳，乞收骸骨而归。迹臣前后之心，可见迟徊之久。不敢为于妄举，盖幸冀于必从。伏望皇帝陛下，推天地之仁，垂日月之照。察臣既非狷愤，以肆一朝之忿；又非矫激，而希高世之名。本由多难之余，诚以不能而止。矜其朽惫，赐以哀怜，许上印章，退居田里。使病樗拥肿，尽尔天年；斥逍遥，遂其物性。幸克成于素志，惟仰赖于鸿私。


○虚舟赋（以“浩然任触，君子之心”为韵）

元理可得，真宗可寻。惟虚舟之不系，同大道之无心。每悠悠而去住，恒泛泛而浮沈。寂虑为徒，必澄淡而方息。在物无竞，信风涛而莫侵。体合道枢，来凭积水。本流谦以处顺，宁遇坎而斯止。类善行之无迹，似至人之虚己。或沿或溯，非假功於楫师。载沈载浮，亦奚劳於舟子。若乃景绝游氛，川息波文。荡漾无阻，逍遥不群。则鼓者未足与议，摧撞者不得而云。故曰动以贞胜，而静为躁君。观其浮广川之洋洋，混长澜之浩浩。不拘同放旷之怀，无著体希夷之道。殊青翰之见重，等元珠之为宝。惟斯道全，谁曰不然。任东西之漂荡，随风水之推迁。中含虚而自若，外守正以无偏。逢流则行，靡惊鼋鼍之穴。安波自往，空思李郭之仙。动息靡常，去留不禁。以虚而受，殊乎小器易盈。可济不通，非曰不胜其任。处静安卑，乘流任时。浩然独逝，邈矣谁追。想好风於曲岸，避巨浪於中坻。且没迹於寂寥，楫棹何从喧矣。是无争於触击，绋纟丽焉得维之。是则虚其舟川得以宁，虚其心人寡於欲。既与道而合契，亦无情於相触。苟思理之未忘，谅无惊於宠辱。


小除日与晓沧游开元寺遂西过叩齿庵傍城根园池扺南门登楼晚眺作　四首







小除日与晓沧游开元寺[84]遂西过叩齿庵傍城根园池扺南门登楼晚眺作　四首


江城春气晓冥冥，腊鼓声中酒未醒。扶醉寻碑唐代寺，碧桃花蚀石幢经。

叩齿庵空客话禅，东风酿暖祭诗天。竟输岛佛才名瘦，懒把黄金铸大颠。

满城忙趣迫年终，翻笑禅门与俗同。小结闲缘谈半日，种花园叟钓鱼翁。

眼看烂熳好年光，城上高楼野趣长。斜日细吟南磵句，蓣薯花紫菜花黄。“南徼年光偏烂熳，蓣薯花紫菜花黄”，李南磵大令句也。






【庆历三年癸未公年三十七】

是岁，仁宗广言路，修政事，人多荐公宜为台谏。三月，召还。癸巳，转太常丞、知谏院。〈宣德郎、守太子中允、充集贤校理、骑都尉欧阳某：右可特授守太常丞、依旧充集贤校理、知谏院事，散官、勋如故。敕：国家广辟言路，崇设谏垣，择方严之荩臣，登争谏之清列。责任尤重，眷怀亦深。向非练达民彝，精详国体，利权不能易所守，贵势无以摇其心，则安可劭厥清芬、补予阙政？以尔朝奉郎、侍御史、判三司都理分司、轻车都尉、赐绯鱼袋周询等，风猷鲠亮，器范冲深。并繇博古之文，皆擢髦之选。清心莅局，交负干才；议事飞章，第扬风采。剑询朝论，亟简朕心。宜进官联，往参谏列。尔其勤乃节行，厉于忠诚。姑务罄谔谔之辞，敷陈而亡挠；岂宜持庸庸之计，畏避以自安。勉膺宠光，式迟明效。可依前件。〉四月，至京。九月戊辰，赐绯衣银鱼。己巳，同详定国朝勋臣名次。丙戌，同修三朝典故。十月戊申，擢同修起居注。十二月己亥，召试知制诰，公辞。辛丑，有旨不试，直以右正言知制诰，仍供谏职。〈敕：夫出纳朕命，裁成典诰，号令风采，布为法度，所以炳焕皇业，羽仪近著。匪我俊，曷膺是选？宣德郎、守太常丞、充集贤校理、同修起居注、知谏院事、骑都尉、赐绯鱼袋欧阳某：高才敏识，照于当世，特立不倚，拔乎其伦，秉心粹中，履道夷坦。学探击象之表，文穷述作之源。而自抱椠书林，簪笔螭陛，词皆体达，虑不及私。俾之代言，必能复古。用进七人之列，遂参四禁之严，岂惟序升，断自余志？其于发挥藻润之业，坦明深厚之体，皆汝素蕴，不烦训词。可特授右正言、知制诰，依旧修起居注、知谏院事，散官、勋、赐如故。〉丁未，同详定编敕。是月立春，祭西太一宫，为献官，循例赐紫章服。


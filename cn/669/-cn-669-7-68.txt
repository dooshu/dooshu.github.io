94　天稟仁孝詎限華夷


孔子曰：「少連、大連善居喪，東夷之子也。」雜記文。唐扶餘璋之子義慈，號海東曾子；頡利之子疊羅支，其母後至，不敢嘗品肉。孰謂夷無人哉！

【元圻案】衞氏集説一百三引馬氏晞孟曰：「論語謂柳下惠、少連『言中倫，行中慮』。少連之行，可與柳下惠爲徒，則豈特如孟獻子之流加人一等而已哉！」〇唐書東夷傳：「百濟，扶餘别種也。武德四年，王扶餘璋卒，册其子義慈爲柱國，紹王。義慈事親孝，與兄弟友，時號『海東曾子』。」又突厥傳：「頡利子疊羅支，有至性，既舍京師，諸婦得品供，羅支預焉；其母最後至，不得給，羅支不敢嘗品肉。帝聞，歎曰：『天稟仁孝，詎限華夷哉！』厚賜之，遂給母肉。」






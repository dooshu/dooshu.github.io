构象台

曰上妙兮道之精，道之精兮俗爲名。名可宗兮圣风立，立圣风兮兹教生。写经记兮寄图刹，画影象兮在丹靑。起净法兮出西海，流梵音兮至东溟。纲紫宙兮洽万品，冠璇?兮济羣生。余汩阻兮至南国，迹已徂兮心未扃。立孤台兮山岫，架半室兮江汀。累靑杉於涧构，积红石於林棂。云八重兮七色，山十影兮九形。金灯兮江蓠，环轩兮匝池。相思兮豫章，戴雪兮抱霜。栽异木而同秀，种杂草而一香。苔藓生兮绕石户，莲华舒兮绣池梁。伊日月之寂寂，无人音与马迹。耽禅情於云迳，守息心於端石。永结意於鹫山，长憔悴而不惜。


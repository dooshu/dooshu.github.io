【钓竿】

〖古钓竿行。汉铙歌二十二曲无钓竿。古今乐录曰：钓竿。言圣皇德配尧舜。又有吕望之佐。以济天功。致太平也。〗

钓竿何冉冉。甘饵芳且鲜。临川运思心。微纶沈九渊。（《晋书》作泉。）太公宝此术。乃在灵秘篇。机变随物移。精妙贯未然。游鱼惊著钓。潜龙飞戾天。戾天安所至。抚翼翔太清。太清一何异。两仪出浑成。玉衡正三辰。造化赋群形。退愿辅圣君。与神合其灵。我君弘远略。天人不足并。天人初并时。昧昧何芒芒。日月有徵兆。文象兴二（《诗纪》作三。）皇。蚩尢乱生（《诗纪》作山。）民。（《晋书》作灵。）黄帝用兵征万方。逮夏禹而德衰。三代（《晋书》作世。）荷百禄。保无极。永泰平。（○同上○逯案。各题下小注引古今乐录语与《宋书》乐志同。）


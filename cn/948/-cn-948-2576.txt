陆游　秋雨叹

点点滴滴雨到明，凄凄恻恻梦不成。

窗间残灯暗欲灭，匣中孤剑铿有声。

少年读书忽头白，一字不试空虚名。

公车自荐心实耻，新丰独饮人所惊。

太行千仞插云立，黄流万里从天倾。

遗民久愤污左衽，孱虏何足烦长缨。

霜风初高鹰隼击，天河下洗烟尘清。

投笔急装须快士，令人绝忆独孤生。

陆游

陆游　秋雨叹

淙淙雨声泻高秋，稻粱浸澜雨不休。

志士仁人万行泪，孤臣孽子无穷忧。

一身穷困未暇恤，如此无事理有不？

圣言古训举不验，简编可用汗马牛？

呜呼有粟吾得食，夜睡何时得安席？

我生犹及宣和年，建炎以来身所历。

高皇一言感天地，盗贼千群扫无迹。

疽囊虽惨固可医，谁为圣代施鎝石！

陆游


答张操江


辱教“远嫌防伺”之说，深荷道谊知己。今国家之事，无巨无细，皆必面奉意旨而行。缘主上日御便殿，得以造膝，从容尽其诚款。专擅之嫌，庶几可免。但仆以绵薄，受顾托之重，今内外所倚，惟仆一人，谊当以死报国，远嫌避怨，心有不忍，惟不敢以一毫己私与焉尔。

顷奸人挟刃入内，诬指新郑所使。上自两宫主上，下至闾阎细民，一闻此语，咸以为信；而抵隙者，遂欲甘心焉。中外汹汹，几成大狱。仆窃心知其不然，未有以明也。乃面奏主上，斯事关系重大，窃恐滥及无辜。又委曲开导，以国法甚严，人臣不敢萌此念，请得姑缓其狱，务求真的，乃可正法。荷主上面允。而左右中贵人，亦皆雅相尊信，深谅鄙心，不敢肆其钩距之巧。伏念六七日，至于旬时，果得真情。新郑之诬，始从辩释，国家元气，乃得无损。不然，此公之祸，固不待言，而株连蔓引，流毒缙绅，今不知作何状矣。

嗟乎！如仆苦心，谁则知之？日来为此，形神俱瘁，须发顿白，啖荼茹蘖，又谁与怜之？耿耿丹心，只自怜耳。

丈初闻此，必重惊骇。恐远，不详其颠末，特以奉闻。南中士大夫有欲知者，亦可略示其概，俾得安意无恐。外奏对近稿，奉览。






卷六十六

钦定四库全书

怀麓堂集卷六十六

明　李东阳　撰

文後稿六

记

进士题名记

国朝殿试之制取会试之选於乡者策於廷而亲第其等谓之进士既板刻为登科录以传又刻其名氏於石寘之国学以示後世是制也在宋之时始不赐黜遡而唐已有之又遡而晋魏若李秀之科亦或亲试又遡而汉则有贤良方正之举武帝始赐策试之其所询者大抵皆治天下之道其文至今传焉然不独是也上自唐虞黎献之举敷言之奏虽无事乎文而非治道则莫之言也顾时殊事异不得不求之文字之间而其为法详且劳若是亦其势然尔我朝洪武初置科举法既而中辍十七年始复为定制凡殿试读卷则用翰林及诸文臣之长提调监试受卷弥封诸务皆各有分职及传胪放榜赐宴冠服宝钞皆各有定期列圣相承莫之或易今天子嗣统之三年庚戌始展读卷之期为制加密乃九年丙辰之试赐朱希周等三百人及第出身有差臣东阳滥与读卷又奉勅为记于题名之石臣闻明主劳於求才而逸於任贤故凡天下事各有所任而不侵其职若科举之事乡试则付之藩臬以为未信也会试则以名籍付礼部考试付翰林暨於亲试则有殿最而无黜陟盖以为是可信矣而必亲之不以为劳者固求贤事也夫所谓贤者言足以益乎治则行之行足以称其其言则用之今日所求固他日所为任天下事者也於是礼乐刑罚兵戎钱谷百凡之务皆有所付而享其成然则今日之事诚恶可苟哉贤者之出将以为天下用天下事皆能言之若无不可为者及其既用则各以所得为者为之人各尽其所为则天下之大可不劳而治然循名而责之其实不能以皆副也夫使行违其言职不称任或又举而隳之则名之着於籍者不过为爵禄之梯阶有司之文具亦非所谓循而责焉者也君之所为劳者顾若是哉圣天子文德诞敷治化日盛而求贤如不及忠良硕大足以任天下事成天下治者宜於是出焉兹石之传他日必有指其名而称之者矣若恩荣次第则求贤之礼固当然者臣不佞谨推本其大者言之

重建诸葛武侯祠堂记

君子之用世必心存乎正则其猷为功业光明俊伟天下信之後世知之苟所存不正则其所为虽偶合幸中而疵纇罅漏掩匿之不暇纵使欺于一人不能逃千万人之目诳於一时不能免千万世之口此诸葛武侯之忠所以通天地贯金石历今古而犹存也昔侯当汉祚倾危之日虽在畎亩扶颠拨乱己预定乎胸中顾献帝之身方堕於曹贼之手失国寄命无复有可为之势而帝胄之贤无出昭烈右者故委身而从之当是时苟可以存汉虽万乘有不暇顾一刘璋宜无足恤璋固拥兵坐视遣使致敬於贼者也及魏丕篡立昭烈顾命侯益自奋激佐庸主而不隳其志累蹶累进至於毙而後已焉是其心终始存没无一日而不在汉也可谓正矣若泣廖立死李严屈司马懿而不敢动者岂独其摧强制胜之力邪亦生平忠义激发而讋伏之耳彼荀彧者以沟渎之经为成仁取义之举虽幸免於洓水之论而竟黜於考亭之笔岂非自失其正以贻天下後世之议哉彧不足道也以张留侯之贤报韩复汉世所并称然究其心论之亦不免以术济正未若侯之纯乎正也程子谓侯有王佐之心者其以是夫故後之学者当以武侯为正南阳府城西五里卧龙岗为草庐旧址汉史称侯躬耕南阳又曰寓居襄阳隆中盖秦南阳郡郎今邓州而襄阳实在其界故也元建祠祀侯又置书院设山长聚徒讲学给田数百顷国初祠毁宣德间知府某某相继修葺岁以八月二十一日为侯忌辰而致祭焉成化间颓圮过半弘治乙卯河南参政顾君福分守兹地乃檄诸属吏鸠工市材复为堂六楹中肖侯像左右庑楹亦如之其後为亭覆以茅扁以草庐庐之後又为堂六楹曰卧龙祠之左为堂庑各四楹曰书院始事於戊午夏四月成於秋八月又归其故田四顷以供祀事先是顾君夜梦侯访之若世所传画像者适草庐结构日也夫忠义之在天下人心所同而君好古勤政向慕独至故形诸寤寐如此然则学於此者亦可以监矣君比以书来请记东阳亦慕侯深者故乐为之役云

山西布政司修造记

唐虞建官外有十二牧其命官之辞以民食为重而用人制夷之道具焉盖兼兵民之寄而畀之也三代相继虽离合稍殊而责任无改自罢侯置守以来汉唐之州牧刺史建置不常大抵皆以民事兼戎务元立行中书省以应内治其重有加焉国朝於两畿外置十三布政司分领府州县以治民事又置都指挥使领卫所以治兵又置按察司以纠察官吏刑兵民之不法者其势若专而不威然分方之守会官之议虽兵与刑未始有不获预者盖布政之重如此世之昧者或但知为财赋之官而不知为民社之主岂设官之意固然哉顾必有方域以为统会有廨舍以为居止有堂宇以为发政出令之地於此阙一焉虽有官为政亦将安所施哉山西布政司建置既久堂廨倾仄垣墉颓圯官前後幸代则屣脱以去莫有为置虑者左布政使陈公亷夫始筑周垣三百余丈高丈余重构官舍百余间谓之西公廨复构五五十余间谓之东公廨又为左衙堂室三十余间又重建後堂为间五堂东隙地为斋浴之室又修理问所为间十余前为门二重为厢余二十之数以及门之外承宣通会二绰楔皆撤而新之自弘治甲寅之春已己未之秋六年而後成凡为木石瓦甓之费若干万皆得之区画不烦於官民之藏凡为陶冶斵筑髹彩之工若干万皆责之於隶役不取诸闾亩之夫行伍之士及其成而观之则规制宏伟顔采焕耀称藩会之名号宜吏民之瞻仰信西北一巨丽也惟古之官署制作因革皆托之文章以纪成事於是乎有厅壁之记有题名之记有修造之记载诸简牒往往而然山西为国右藩内拱京辅外扞戎狄所系甚重其修建之举岁月姓氏名物之实不纪而传之则後来者安所据以为承继修葺之地哉虽然利不十者不易业功不百者不变常使无陈公亷直干固之能节用爱民之惠谋深虑远之计而任劳举重苟焉而为之只见其烦未见其益也世之君子尚思所以监之哉相公之役者若干人观者按而考之足矣公名清青之益都人也

孙家渡神祠记

弘治壬子都御史刘公大夏既受治河之命实荐河南按察佥事张君鼐之才分厥任焉公躬相原隰下上数百里以张秋镇之上流为黄陵冈黄陵冈之上流为孙家渡此而不治水势且不杀功何由成乃督兵民夫七千疏之未几张秋大决夺汶以入海运河遂坏上命大监李公兴平江伯陈公鋭往与共事於是刘公分治所谓孙家渡者既又以荆隆等六口皆黄陵上流复以万夫塞之功既并举张秋适塞而运道始复其旧朝廷易镇名曰安平建二神庙以为之镇在黄陵者赐名昭应令有司春秋修祀事三公者既以成功皆录功进禄秩有差而张君迁副使专理运事踰年孙家渡渐壅弗泄奔流横溃张君虑其复为黄陵害以及安平曰是吾责也其不可复玩丙辰春请於廵抚都御史陈公道以五千人疏之畚锸云集卷埽山委橛杙鳞次盖取治决之余策遗力而用之六旬而举自是水势复通由朱仙镇以复项城故道张君复建庙于渡之堤上祀其水神会某上京师以陈公意告予请为记夫鬼神者二气之良能也气之自二为五生克制化相寻於无穷水之为物?微而极盛得其性则利及万类失其性则害亦随之所以翕张变化者神为之也至於巨川大泽渊源之所滙灵秀之所聚则其神最灵其有能利害福祸人者焯乎不可诬也然见於此复见於彼随所寓而无不在如苏子所谓掘地得泉者固於水有取焉顾其经画区处之方疏涤障塞之力财成辅相之事则神必有待乎人而祝愿之诚报飨之礼人亦不能已於神也河之神既列于四渎兮坛而飨专坛而报为天子所有事又有因事特置如所谓昭应之祠者兹渡之祠又派别而支分之亦独非礼之以义起者哉若其象设之容名号之称吾则不得而详也且天下之事功必前後相继乃能长存而不坏二都宪之志宜乎其同矣使继张君者玩时怠力不亟修之而徒恃乎神岂务民之义之智哉予喜张君之义为务民之举也是用记其事始以告於後之人且系以诗曰河水最大粤有要害或溃於夷或阻於隘溃则涨之阻则淤之虽人之劳神则将之有冈在原有渡其上载疏载堙复决其障厥性既安岐为两流曷镇其冲中有崇丘厥功告成乃秩神祀为此祠者维有司事宫墙丽空象设在中秋菊春兰暮鼔晨钟神之至喜簸浪掀风神之归与水与天通愿河之平神亦宁止中台有丞外台有贰功昭无穷祀亦终始其或怠事有如此水

重修宿松县庙学记

学旧在县治东南百武许僻隘圯剥为流潦所坏弘治乙卯冬朱公巡抚南畿頋而叹曰是不可以不治乃檄县重建发公帑银五百余两工未半朱子告归彭君礼继之曰是不可以不卒则督府以下亟修厥事念其用犹弗给募富民以私财助之镪而至者道相属总之得若干缗会连至月校而事程之而知府张君冕又躬定条约以授於溥徙庙就高中为大成殿重檐广?亷陛县絶旁为左右庑庑尽则环属于谒圣二门而中为戟门前峙又左右峙为祗肃二门及集禧之室又环而属之棂星门而止皆栋宇森耸象设魏焕於是庙制有加于旧庙之西为明伦堂高逊殿数尺而敞不减旁为进德修业二斋少杀其三之二而坐立进退之间绰然而有余东为奎星楼以庋经籍其高略与殿等下为师生廪馔之地又旁为号舍若干以居讲习而学之制亦有加焉教谕某训导某某相与议曰是而不记不可也乃寓书属介以请于予予惟君子之学必以时而其成则有其序自秉彛之性梏於形气之私旧染污俗不容以不亟去此易所谓欲及时者也所谓不远复者也及其崇德广业则非一蹴所能至博学以聚之集义以生之真积实践而使之不移优游涵泳以俟其自化盖久而後成焉孔孟所谓譬如为山不成章不达者也学而至于成则由体达用推已而及之人惟所之而无不当矣故为学而失其时则病於愒进而不以其序则病於躐二者有一焉其学之成者吾弗信也盍观於兹役乎敝于数十年而修之一旦可谓得其时更于数人积数千万工而後毕其序固若是也观于是而为学之道得矣苟居于斯萃于斯若传舍涂路或愒或躐而不知致力之地则欲成其身且弗能何以推而达之用哉夫学之设有司所以敎乎人者也修之若是其亟成之若是其难而士之学不成?成而弗济於用亦何所益而为之也宿松之士其亦知所勉哉其亦副诸大夫作人兴教之意哉因书以为劝

重修季子庙记

常州府季子庙在府治东一里刑部尚书白公昂尝读书其间慨其敝陋谓居守道徒曰吾他日必修之公举天顺丁丑进士历官两京不暇葺治每询诸子弟及乡之人闻其益敝恒慨然於怀越四十余年为弘治戊午始以属诸巡按御史曰此有司祀典所载第公赋方殷未易旁及乃会诸官得赢财若干简材治籍庀物督工撤其旧构而重新之堂庑庭祀以次继作屹然为隆焕然为华象设昭布礼器具列回视昔之颓垣败宇者异矣按吴封於延陵实今之武进县县西七十里暨阳乡有季子庙後其地属於江隂孔子所书石刻在焉唐玄宗时命殷仲容摹刻之代宗时润州刺史萧寀宋徽宗时知常州朱彦逓传刻之国朝洪武间始毁其後修之又摹旧刻置於庭侧自季子没二千余年庙几兴废几迁徙而其名号风节固未泯也夫称季子者谓其执节让国不以千乘动其心聘鲁观乐而知列固之故聘齐郑卫晋而知其政见其臣而知其所可与者其明睿通博出於人远甚故以孔子之圣与其合礼至题辞以表之非其人之贤宜不得比议季子者乃以来聘书名之义疑其让国之过为贤者累殆亦有说焉然春秋所书其隐然者也礼之所载与墓题之所识其显然者也隐然者既未能以尽识显然者不据而信之奚可哉夫让德之美也苟知让之为美德则於处家必无秦越人相视之患於羣居必无触蛮氏交战之耻兹庙之祀固亷贪立懦之端其於世教不为无助也秉彞好德人心所同况私淑景仰出乎其地者哉白公壮而用世老能完名慕古力学盖其素志而於好德审尚之义亦有合焉兹庙之修若有待於今日不可以不识也东阳楚人虽殊地异境亦有感乎斯义因纪成事告诸来者俾时修之且为楚歌以祀神其辞曰朝弭节兮江东暮搴芳兮水中迟公子兮不来郁余怀兮忡忡兰堂兮桂宫襜裀兮数重兮子兮归来乐予心兮融融吴之国兮姬之宗纷伯仲兮让侯封彼美兮公子缵太伯兮遗风时震撼兮舂撞鬬雄雌兮竞衡从矻砥柱兮不动见东流兮淙淙眇千乘兮一毫亦何心兮鼎锺生好古兮若渴匪斯人兮曷从神之居兮俗龎神之锡兮年丰愿千秋兮百世永报祀兮无终穷

重建茶陵州学记

茶陵在宋元为州州有学毁於兵燹洪武间始降州为县建学於县西郭外成化间复升县为州知州俞君荩迁学於州治西偏弘治间李君永珍复迁郭外学屡迁而科目士愈疎阔弗继丙辰之岁董君豫来知州事考诸图籍知宋元旧学在城西南二里其地曰狮子口与茶陵卫指挥王侯廷爵往相遗蹟半没於民家於是白其事於长沙知府王君瑀又白之湖广布政参议夏公昂按察佥事汤公全又白之巡抚都御史沈公晖巡按御史曾君昂既报许且檄府通判李君某暨董其事则以隙地易诸旧主又募州卫诸义民多效财力籍诸佃作得千数百人乃役之除其旧基果得断阶败础於下盖其冈脉自云阳山而来汹涌奔放结为是区左右山水交拱环抱不见其际信吾州胜地也顾旧学堂殿皆狭隘移其故材拓而新之规制闳敞轮奂辉丽亦加於昔经始於丁巳十二月迨戊午七月告成自入国朝百有余年而州始复其名又二十余年而学始复其地殆亦非偶然者矣予闻而叹曰人禀天地之性以生其善同也或为气质所限又移於习俗之偏则不能以不异惟学者能变其气质愚可使明柔可使强苟明而强则其性无弗复者矣及得位以行政教则能变其习俗齐可以至鲁鲁可以至道苟至於道则人之性无弗复者矣若不克变而徒致力於事物土地之间以求之奚益哉吾州文献地其在前朝登巍科跻膴仕树功立业者相望也既久而不振岂非学与教之责哉今复而州名复而学地亦振起作厉之机而明彞伦正风化之义固於是乎在士之学於是者必澡志洁虑择善而力行使德崇业广足以济一世利万物则非独为一时一乡之士而称为天下之英才千古之豪杰可也使徒挟名邦矜胜地而不知所以学非徒无益又适以损之固非贤有司教士之心亦岂吾士之所以自处者哉予因学正江海章及诸乡士之请特纪成绩以告後人且以期复古之效不止乎宋元之盛而已

重建深州庙学记

弘治戊午夏四月深州知州郭君骞重建庙学始修大成殿六楹增筑灵台十有二丈次建左右庑各增为十楹庙之东为省牲所为神库各四楹前为灵星门亦如之内门则增其楹二又次为明伦堂为後堂又次为左右三斋楹各四旁为肄业之房楹四十余为东西仓共十二楹又於学之西为亭於射圃如堂之数自台庑以下皆出新构不因於旧越明年己未秋八月既望告成相与议曰学废之久而成之若是难苟无以识之安保其不复废於是以记请予予为之言曰道人之所同也惟圣人能尽且以为教故君子举而归之学圣人者赖所为教以复其性而报本反始之义生焉故建学者必有庙庙与学兼置而後得其所为学者圣人之道万世不废则所谓庙与学亦将至於无穷焉然後之学者或不知所为学其所致力不过口耳皮肤之间甚者徒为之美观文具而无所事学故并其所当祀者失之若所为祀亦止乎象设礼器声容文物之末而不能祀者又弗论也今庙学遍天下而圯坏过半为有司者勤勤汲汲蚤作而夜思非钱谷之出入则狱讼之曲直钱谷狱讼亦岂非道之所有事者乎而其本不专在是也於是知职教化者不可不於此焉尽也深州畿辅地去京师不数百里衣冠礼乐得於教者宜先士之渐染圣道非遐陬僻地比贤有司又从而辅翼之指其向方而示其本始兹学之修固立教兴化之端也苟徒囿於壤地宫室之中由之而不知习矣而不察或不知之艰而行之艰亦恶贵乎修建为哉羣进曰先生之言非独可以纪岁月亦足以资斆学矣因复诸儒师俾刻之石以为记

金华府乡贤祠记

金华府乡贤祠浙江布政参议吴君纪所建也府旧多贤宋宗忠简梅节愍潘然成三公祀於学宫东莱吕成公祀於丽泽书院元以何玉祀於四贤书院皆毁於火国朝成化初按察佥事辛君访请立正学祠以祀东莱四贤而诸贤皆未及祀吴君稽古问俗慨其遗阙乃取旧所传敬乡録贤达传及诸史籍择其德业文艺之卓然者分为五类合五十二人相地得废寺於城南隅构祠堂一区名之曰乡贤祠经始於弘治丙辰之冬而成於丁巳之秋岁春秋帅寮属生徒修祀事又志诸名贤姓爵諡事行述作之暨各着义例以见其所为祭者其用心亦勤矣古者功宗之秩盖取人臣之施法定国御灾扞患者祀於国而乡先生则祭於社夫所谓乡先生者不必皆仕於时用於天下而其言与行足以范世厉俗虽谓之法施於民可也韩子谓句龙弃以功孔子以德故徧祀於天下然则德之及於乡者比功於社各於其乡祔而祭之岂礼之所得已者乎社之祭固有民者所同乡贤之祀亦视其地之有无而已无德而祀者谓之淫有德而不祀者谓之阙淫与阙皆不可以为礼是一乡之祀固不容已而亦奚容以苟乎哉今所谓大儒者惟以明道为尚而无取乎词章训诂之能所谓名臣必功德及人而不徒取乎爵位之显所谓忠孝宁以敢谏比死节而事之不系安危者不与至若録孝子而抑过中録名儒而黜失行其选不可谓不严东莱已从祀孔庭固不俟论若诸贤者虽一乡之评而亦天下之公论也彼生於斯学於斯闻其姓名覩其庙貌知其非苟祀者仰慕效法之心其能已於俎簋尸祝之间哉故予谓是祠得祭义而志得史法一举而二善备矣志有前後序而子以参议君之请为记序由志以及祠记则由祠以及志故各举其重云

三锡堂记

庐州府治有堂曰三锡知府马汝砺燕居之所也初汝砺以成化甲辰进士历官刑部员外郎弘治癸丑左迁于庐为通判越三年丙辰迁同知又三年己未始擢知府间忆宋陈尧佐三守庐州名其堂曰三至今不离郡治而三沐锡命因仿其意略为异同而兹堂名焉且是岁孟春汝砺之父良佐公以戊戌进士累官南京翰林侍读学士方被诰命进阶奉直大夫其母加封为宜人祖父母皆加赠如其父母其弟龠以季春复举进士而汝砺之擢则在仲春之月虽以是称三锡无不合者盖汝砺世学易故取诸王三锡命之义云尔夫人臣之锡於君者曰科第曰爵秩曰封赠顾非文学之中选才行之应格阶资之合典式则不得与三者有一焉犹足以为难若萃於一门集於一时者实奇事嘉会非可以理执而势料也汝砺之在庐旌於当事者累数皆以为勤慎岂弟有良吏风故资累望积愈升而愈进若其父子相授受昆弟相师友旧恩叠至而新宠益加渊源之深长模范之真正盖亦有由然者矣以川蜀之僻远西充之简朴而得之岂不诚难乎哉然则名堂纪实比之於陈氏之盛以附乡邦故事亦恶乎不可也抑观尧佐之父省华虽未甚显而封秩特隆史称其家教严肃不以贵富废礼法今学士公方以文行向用无俟其子之贵而汝砺辈又踵而成之使其策励增益久而不懈以益致乎爵秩封赠之盛宁不为兹堂之光也哉故不可以已於记

留耕轩记

少詹事兼学士新都杨君介夫尝言其父留耕先生所居有轩焉乃其所取以自号者也先生蚤从父宦贵州有陟岵之变奉母大孺人间关归其乡贫不能具修贽以从外傅惟旧藏周易一部手自披诵遂以取乡举居京师弟子数十人及举进士授行人司正擢湖广按察司佥事专督学政其所造就跻华要者甚衆而先生亟致其事以去其教子亦以易学介夫之举进士实先先生诸子廷仪亦继举廷平廷宣又连举於乡一门科第之盛莫之或过比廷仪为兵部主事考最当封先生以品高例得进阶给诰命命未给而介夫迁今秩复以两宫尊号恩封公且从高者改给如其官则异数也方先生之就学固未尝自必於显庸盛大如今日而大孺人独心期之以为祖父之泽留以遗後人者固在而先生式克成之又将以遗其子若孙此轩之所以名也凡祖父之於子孙必有所遗德则欲其修业则望其成自隂启豫养之余以至於庭趋面命之际皆是也是虽不可以隃度遐卜而实其身自为之譬之田焉秋之所获即其春之所耕者也经有之厥父菑厥子乃弗肯播矧肯获史不云十岁种之以树百岁来之以德近世赋咏有方寸留耕之说其亦本诸此乎杨氏之先积义累仁而弗究於用於先生焉发之硕德懿行力自植立内以教其子而外以淑其诸生虽晚达早退而荣封显锡骈臻叠至可谓播而获矣介夫当先生授徒时方及齓聆诵读声即闇记若素业者入翰林博涉经史用以供讲筵史局之职敷衍明畅纂述精当才望揭揭在人耳目廷仪亦表出郎署而来者尚未艾则先生所以为後遗也又岂可以丈尺斗斛计哉世之不种而获者殆有其人然非天下之恒理君子所不谓闻先生之名亦可以劝矣族祖云阳先生尝作方寸地说予读而识之兹於先生有感焉弘治乙丑先生夀七十介夫居禁密且有日讲之命不克躬奉觞斚请记名轩之义为先生夀适廷仪以奉使归因函而致之以揭诸轩中其亦先生之意也夫

松岩记

夫松植物之夀者也鲁论叹其後凋戴记称其不易历岁月经冰雪殿草木而孤存者其恒也然或不幸而生於通衢坦地不出为梁栋器用则为人之所薪其获保质完节终乎天年者亦鲜矣惟深山重岩之中人迹之所不能及斤斧之所不得加其生焉者乃可以终其年而不夭视诸羣卉衆木或以月或以岁或倍焉或蓰焉而皆莫之及於是松之夀始见是物之夀者固存乎质亦未始不系乎其地也歙地多岩谷其产宜松轮囷盘虬动数百年有可望而不可挹者孙封君有容顾而乐之曰吾将於是比德焉盖自弃举业以来一游吴越再游金陵兴极志倦归其乡而不复出及其子忠显为大理评事获沾锡典虽有名秩命服自处与韦布无异徜徉容与於所谓松岩者因取以自号人之尊礼而不敢字者亦以是称之予闻君敦孝强义动多利济倾囷庾治桥道费数千百计其三世祖尝以赘冒程姓程为歙望大夫士争附托之而君命其子请复孙姓必遂乃已其知本务实不堕流俗尤人所难是宜其培积深厚飨有优裕膺夀考於方隆质其所自喻无愧也君既教忠显举进士累官右寺副守身效绩足徵家训仲子忠弼为郡庠生季子忠振及诸孙皆就学而君之夀犹足以待之则所以培其身以及其後人者又可知也君夀跻七十诞辰在九月之末忠显方奉命録刑两浙期以竣事过家称庆念礼部之试见知於予请记松岩之义以寓颂祝期且至走价京师俟於门者再閲月予弗能置也诗人祝夀者不云如松柏之茂请并以是致意云

怀麓堂集卷六十六








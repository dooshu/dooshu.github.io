陈造　别俞君任通判三首

客舍不宜久，黄尘翳衣缨。

非君此解后，孰使老眼明。

握手杂谈笑，洗醆共浊清。

已烬铜炉烟，倏听丙夜更。

清诗相劳苦，凛然见高情。

珠璧眩璀璨，珩璜竞鎗铿。

宁惟老眼明，亦使病骨轻。

语离信所重，未敢促归程。

陈造

陈造　别俞君任通判三首

一代石湖翁，韩欧或其似。

当时出门下，如君屈几指。

论定难为才，我乃辈多士。

惟成方未器，正赖君礲砥。

师友系魂梦，栩栩辄千里。

惊见得此客，乾鹊预为喜。

一笑破千忧，天幸宁有此。

石湖倏眼中，此翁真不死。

陈造

陈造　别俞君任通判三首

房陵望毗陵，计舍六十余。

今我从远役，羡君方逸居。

逸劳不足道，会合嗟愈痚。

向来江南北，二年能几书。

残山剩水地，诗题当不虚。

得句茹不吐，思君定愁予。

遡江日千里，岂无红尾鱼。

交情傥未忘，与问今何如。

陈造


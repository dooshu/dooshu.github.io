生活用品


【原文】

枕有方如圭者，有圆如轮而连以细轴者，有如文具藏数层者，制特精，皆以木为之。率宽三寸，高五寸。漆其外，或黑或朱。立而枕之，反侧则仆。

按《礼记·少仪》注：“颖，警枕也。谓之颖者，颖然警悟也。”又司马文正公，以圆木为警枕，少睡则转而觉，乃起读书。此殆警枕之遗。

衣制皆宽博交衽，袖广二尺，口皆不缉，特短袂，以便作事。襟率无纽带，总名衾。男束大带，长丈六尺，宽四寸以为度。腰围四五转，而收其垂于两胁间。烟包、纸袋、小刀、梳、篦之属，皆怀之，故胸前襟带皱起凸然。其胁下不缝者，惟幼童及僧衣为然。僧别有短衣如背心，谓之断俗，此其概也。

帽以薄木片为骨，叠帕而蒙之，前七层，后十一层。花锦帽，远望如屋漏痕者，品最贵，惟摄政王叔国相得冠之。次品花紫帽，法司冠之。其次则纯紫。大略紫为贵，黄次之，红又次之，青绿斯下。各色又以绫为贵，绢为次。国王未受封时，戴乌纱帽，双翅，侧冲上向，盘金，朱缨垂颔，下束五色绦。至是冠皮弁，状如中国梨园演王者便帽，前直列花瓣七，衣蟒腰玉。

肩舆如中国饼桥，中置大椅，上施大盖，无帷幔，辕粗而长，无绊，无横木，以八人左右肩之而行。



【注释】

司马文正公：司马光（1019-1086），字君实，号迂叟。陕州夏县（今山西夏县）人。北宋政治家、史学家。谥号文正。官至尚书左仆射。主持编撰有《资治通鉴》。著有《涑水记闻》《稽古录》等。



交衽（rèn）：衣服前襟相交。



缉（qī）：连接。



法司：主管的司法官长。



皮弁（biàn）：皮帽。一种古代冠名。用白鹿皮制成。






东坡书传卷十五


君奭第十八


召公为保，周公为师，相成王，为左右。

三公论道，左右相任事，周公、召公以师、保为左、右相。

召公不悦，周公作《君奭》。

旧说，或谓召公疑周公，陋哉，斯言也！方周公摄政，管、蔡流言，周公晏然不自疑，当时大臣亦莫之疑者，何独召公也？今已复子明辟，召公复何疑乎？然则何为不悦也？功成身退，天之道也，故伊尹既复政则告归，而周公不归，此召公所以不悦也。然则周公何以不归也？察成王之德，未可以舍而去也。周公齐百官以从王，而王之所用，悉其私人受教于王者，此其德岂能离师辅而弗反也哉？故召公之不悦，为周公谋也，人臣之常道也；而周公之不归，为周谋也，宗臣之深忧也。召公岂独欲周公之归哉！盖亦欲因复辟之初，而退老于厥邑，特以周公未归，故不敢也。何以知之？此书非独周公自言其当留，亦多留召公语，以此知召公欲去也。

周公若曰：君奭！弗吊，天降丧于殷，殷既坠厥命，我有周既受，我不敢知曰。厥基永孚于休，若天棐忱，我亦不敢知曰。其终出于不祥。呜呼！君已，曰：时我。我亦不敢宁于上帝，命弗永远；念天威，越我民，罔尤违惟人。

周公昔尝告召公曰：天其将使周室永孚于休欤？抑将终出于不祥欤？皆未可知也。于时召公答曰：是在我而已，我若能祗上帝命，不敢荒宁，则天永孚于休。若其以念我天威，及使我民无所尤违，则天将终出于不祥，此皆在人而已。今我不去，正为此耳。故举其昔言以喻之。

在我后嗣之孙，大弗克恭上下，遏佚前人光，在家不知。天命不易，天难谌，乃其坠命，弗克经历，嗣前人，恭明德。

此皆罪成王之言。在，察也。遏，绝也。佚，失也。经历，历年长久。言我察成王之德，大未能事天地，遏绝放失，前人之光明，盖生于深宫之中，不知天命不易。我若去之，其将弗永年矣。周公盖以丕视功载，知其如此。

在今予小子旦，非克有正迪，惟前人光，施于我冲子。

冲子之不正，吾亦安能正之哉？独示之以前人光明之德，使不习于下流。其为正也大矣。

又曰：天不可信，我道惟宁王德延。天不庸释于文王受命。

天命不常，我所以辅成王之道，惟以延武王之德，使天下不舍文王所受之命也。

公曰：君奭，我闻在昔，成汤既受命，时则有若伊尹，格于皇天。在太甲，时则有若保衡。

即伊尹也。

在太戊，时则有若伊陟、臣扈，格于上帝，

汤初克夏，欲迁夏社，作《臣扈》之篇。汤享国十三年。又七年而太甲立，太甲享国三十二年。又更四帝，乃至太戊，而臣扈犹在，岂非寿百余岁哉！

巫咸乂王家。在祖乙，时则有若巫贤。

贤，亦巫咸之子孙。

在武丁，时则有若甘盘。

殷有圣贤之君七，此独言五，下文云“殷礼陟配天”，岂配祀于天者，止此五王，而其臣皆配食于庙乎？在武丁时，不言傅说，岂傅说不配食于配天之王乎？其详不可得而闻矣。

率惟兹有陈，保乂有殷，故殷礼陟配天，多历年所。

陈，久也。陟，升遐也。言此诸臣为政不久，则不能保乂有殷，且使其王升遐则配天，致殷有天下，多历年所。此周公所以久留之意也。

天惟纯佑命，则商实百姓王人，罔不秉德明恤小臣，屏侯、甸，矧咸奔走，惟兹惟德称，用乂厥辟。故一人有事于四方，若卜筮，罔不是孚。

此明主、贤臣为政既久，则天乃为纯佑者是命。商之百族大姓，及王臣之微者，实皆秉德明恤，以至于小臣，藩屏侯甸者，皆得其人。况于奔走执事之臣，皆以此道此德举，用乂厥辟。以上下同德，故有事于四方，则民信之若蓍龟然。此又周公久留之意也。

公曰：君奭，天寿平格，保乂有殷，有殷嗣天灭威。

天寿此中宗、高宗、祖甲，和平至道之王，使保乂有殷。此三王，皆能继天灭威。灭威者，除害也。

今汝永念，则有固命，厥乱明我新造邦。

汝若忧思深长，则天命乃可坚固。汝其念有以济明我邦者。

公曰：君奭，在昔上帝，割申劝宁王之德，其集大命于厥躬。

宁王，武王也。天降割丧文王，申劝武王之德，而集天命也。

惟文王尚克修和我有夏。

诸夏也。

亦惟有若虢叔，

王季子，文王弟。

有若闳夭，有若散宜生，有若泰颠，有若南宫括。

五人，皆贤臣有道德者。不及太公望者，太公专治兵事功臣，非周公所法也。

又曰：无能往来，兹迪彝教文王，蔑德降于国人。

此五人者，文王疏附，先后奔走御侮之友也。故曰：文王若不能与此五人者往来，使以常道教文王，则无德以降于国人也。

亦惟纯佑，秉德迪知天威。乃惟时昭文王，迪见冒闻于上帝。惟时受有殷命哉！

迪见者，以道显也。冒闻者，以德被天下闻也。

武王惟兹四人，

虢叔亡矣。

尚迪有禄。后暨武王，诞将天威，咸刘厥敌。惟兹四人，昭武王，惟冒丕单称德。

凡周德之所被及者，其民尽称诵武王也。

今在予小子旦，若游大川。予往暨汝奭，其济小子，同未在位，诞无我责。

游大川者，必济而后已。今予与汝奭同济，小子其可以中流而止乎？

收罔勖不及，耇造德不降，我则鸣鸟不闻，矧曰其有能格。

周人以鸑鷟鸣于岐山，为文王受命之符，故其《诗》曰：“凤皇鸣矣，于彼高冈。”我与汝奭皆文王旧臣，同闻鸣鸟者也。我与汝同闻见受命之符，而今又同辅孺子，其可以不俟王业之大成，而言去乎？我当收蓄成王不勉不及之心，又当留汝奭耇老成人以自助，汝若不降意小留，则是天不欲我终王业、定天命也。天如不欲我终王业、定天命，则当时必不使我与汝同闻鸣鸟矣。况能格于皇天乎？

公曰：呜呼！君，肆其监于兹，我受命无疆惟休，亦大惟艰。告君乃猷裕我，

谋广我意。

不以后人迷。公曰：前人敷乃心，乃悉命汝，作汝民极。曰，汝明勖偶王，在亶乘兹大命。惟文王德，丕承无疆之恤。

周公与召公同受武王顾命，辅成王，故周公曰：前人敷其心腹，以命汝，位三公，以为民极。且曰：汝当明勖孺子，如耕之有偶也。在于相信，如车之有驭也，并力一心，以载天命。念文考之旧德，以丕承无疆之忧。武王之言如此，而可以求去乎？

公曰：君，告汝朕允。

告汝以我诚心。

保奭，其汝克敬以予，监于殷丧大否。

殷之丧，其否塞大乱，至于如此，可不惧乎？

肆念我天威，予不允惟若兹诰。予惟曰：襄我二人。

襄，成也。予本不欲如此告也，予惟曰王业之成，在我与汝二人而已。

汝有合哉，言曰：在时二人，天休滋至，惟时二人弗戡。

汝闻我言，而心有合也，曰：信如我言，在我二人而已。然今，天方保周，王室日昌大，在我二人受此福乎？德胜福则安，福胜德则危。今天休滋至，恐二人德不能胜也。由此知召公之不悦，盖以满溢为忧也。

其汝克敬德，明我俊民在让，后人于丕时。

周公言，汝奭以满溢为忧乎？则当求俊民而显明之，他日让此后人，惟昌大之时而去，未晚也。

呜呼！笃棐时二人，我式克至于今日休。

以我二人厚辅之故，周室乃有今日之休。

我咸成文王功于不怠，丕冒海隅出日，罔不率俾。

我以今日之休为未足也，惟至于日月所照，莫不祗服乃已也。

公曰：君，予不惠若兹多诰，

惠若，言愿也。

予惟用闵于天越民。

予惟哀天命之不终及民之无辜也。

公曰：呜呼！君，惟乃知民德，亦罔不能厥初，惟其终，祗若兹，往敬用治。





蔡仲之命第十九


蔡叔既没，王命蔡仲践诸侯位，作《蔡仲之命》。

蔡叔死于囚，不得称“没”。仲为卿士，无囚父用子之理，盖释之矣。

仲践蔡叔之旧国，以鲜为始封之君，则周既赦其罪矣，故得称“没”。

惟周公位冢宰，正百工，群叔流言，乃致辟管叔于商；囚蔡叔于郭邻，

郭，虢也。《周礼》六遂，五家为邻。

以车七乘；降霍叔于庶人，三年不齿。

周公不以流言杀骨肉，若管叔不挟武庚以叛，亦不诛也。蔡叔囚而不诛，至子乃封。霍叔降而不囚，三年复封之霍。此周公治亲之道也。

蔡仲克庸祗德，周公以为卿士。叔卒，乃命诸王，邦之蔡。

蔡叔未卒，仲无君国之理。蒯聩在而辄立，卫是以乱。孔子将为政于卫，必以正名为先，则周公封蔡仲，必在叔卒之后也。

王若曰：小子胡，惟尔率德改行，克慎厥猷。肆予命尔侯于东土。往即乃封，敬哉！尔尚盖前人之愆，惟忠惟孝。尔乃迈迹自身，

迈德自己，使人可以循迹而法汝也。

克勤无怠，以垂宪乃后。率乃祖文王之彝训，无若尔考之违王命。皇天无亲，惟德是辅；民心无常，惟惠之怀。为善不同，同归于治；为恶不同，同归于乱。尔其戒哉！慎厥初，惟厥终，终以不困。不惟厥终，终以困穷。懋乃攸绩，睦乃四邻，以蕃王室，以和兄弟。康济小民，率自中，无作聪明乱旧章。

中，情也。治国济民皆以情，不以伪也。中不足则必强诸外，故作聪明。而实聪明者，未尝乱旧章也。

详乃视听，罔以侧言改厥度。

以一偏之言而改其常度，非其本心也，生于视听之不审尔。故患在欲速，不在缓，缓则视听审，而事无不中矣。

则予一人汝嘉。王曰：呜呼！小子胡，汝往哉，无荒弃朕命。

成王东伐淮夷，遂践奄，作《成王政》。

践，灭也。

成王既践奄，将迁其君于蒲姑，周公告召公，作《将蒲姑》。

晏子谓齐景公：“古之居此者，有蒲姑氏。”乐安县北有蒲姑城。二篇，亡。





多方第二十


成王归自奄，在宗周，诰庶邦，作《多方》。

自《大诰》《康诰》《酒诰》《梓材》《召诰》《洛诰》《多士》《多方》八篇，虽所诰不一，然大略以殷人不心服周而作也。予读《泰誓》《牧誓》《武成》，常怪周取殷之易。及读此八篇，又怪周安殷之难也。《多方》所告不止殷人，乃及四方之士，是纷纷焉不心服者，非独殷人也。予乃今知汤已下七王之德深矣。方纣之虐，人如在膏火中，归周如流，不暇念先王之德。及天下粗定，人自膏火中出，即念殷先七王如父母。虽以武王、周公之圣，相继抚之，而莫能禁也。夫以西汉道德比之殷，犹珷玞之与美玉也，然王莽、公孙述、隗嚣之流，终不能使人忘汉，光武之成功若建瓴然。使周无周公，则殷之复兴也必矣。此周公之所以畏而不敢去也。

惟五月丁亥，王来自奄。至于宗周，周公曰：王若曰：猷告尔四国多方，惟尔殷侯尹民，

周公以王命告诸侯及凡尹民者。

我惟大降尔命，尔罔不知。

大降尔命，谓诛三监，黜殷时也。

洪惟图天之命，弗永寅念于祀。

图天之命，犹曰徼福于天。小人之求福者，必以祭祀，念汝殷人。大惟徼福于天，而不念敬祀，是求非望也。

惟帝降格于夏，有夏诞厥逸，不肯戚言于民。

帝非不降格于夏，而夏乃大厥逸，无忧民之言。虽无忧民之心，而有其言，民犹不怒，天犹赦之，犹贤于初无言者。弃民之深也。

乃大淫昏，不克终日，劝于帝之迪。

桀未尝肯以一日之力，勉行顺天之道。

乃尔攸闻。厥图帝之命，不克开于民之丽。

丽，著也。奠民之居，王政之本。民不土著，虽尧舜不能使无乱。桀之所以徼福于天者，皆非其道，未尝开衣食之源，以定民居也。

乃大降罚，崇乱有夏，因甲于内乱。

甲，始也。乱自内起。

不克灵承于旅，罔丕惟进之恭，洪舒于民。

古者谓大祭祀曰旅。言不能承祀天地鬼神，又不知进德之恭，而大慢于民也。

亦惟有夏之民叨，日钦劓割夏邑。

叨，贪也。，忿也。尊用此人，使劓割夏邑。

天惟时求民主，乃大降显休命于成汤，刑殄有夏。惟天不畀纯，

不与桀者，亦大矣。

乃惟以尔多方之义民，不克永于多享。

义民，正人也。桀所害者皆正人，天以此故，不可使桀永年而多享也。

惟夏之恭多士，大不克明保享于民。

桀之所尊用者，皆不能知保享于民之道也。

乃胥惟虐于民，至于百为，大不克开。

开，明也。

乃惟成汤，克以尔多方，简代夏作民主。

简，至也。

慎厥丽乃劝，厥民刑用劝。以至于帝乙，罔不明德慎罚，亦克用劝。

要囚，殄戮多罪，亦克用劝。开释无辜，亦克用劝。

自汤以来，皆谨土著之政，民既奠居，则刑罚可以劝，而况于赏乎。

今至于尔辟，弗克以尔多方，享天之命。呜呼！王若曰：诰告尔多方，非天庸释有夏，非天庸释有殷，乃惟尔辟，以尔多方，大淫图天之命，屑有辞。

屑，轻也。纣责命于天，轻出怨天之辞。

乃惟有夏图厥政，不集于享，天降时丧，有邦间之。

夏政不享于天，则其诸侯间而取之，亦如今殷之为周取也。

乃惟尔商后王，逸厥逸，图厥政，不蠲烝，天惟降时丧。

蠲，洁也。烝，升也。其升闻于天者，不洁也。

惟圣罔念作狂，惟狂克念作圣。

世未尝有自狂作圣、自圣作狂之人，而有自圣作狂、自狂作圣之道，在念不念之间耳。

天惟五年，须暇之子孙，诞作民主，罔可念听。

须，待也。暇，间也。武王服丧三年，还师二年，天佑殷之子孙，以此五年暇以待之。夫圣狂之间，如反覆手，而况五年之久，足以悔祸复天命矣。纣惟曰：我，民主也，其若我何？其言无可念听者。

天惟求尔多方，大动以威，开厥顾天，惟尔多方，罔堪顾之。惟我周王，灵承于旅，克堪用德，惟典神天。天惟式教我用休，简畀殷命，尹尔多方。今我曷敢多诰？我惟大降尔四国民命。尔曷不忱裕之于尔多方？尔曷不夹介乂我周王，享天之命？

夹，辅也。介，助也。

今尔尚宅尔宅，畋尔田。尔曷不惠王熙天之命？尔乃迪屡不静，尔心未爱。

道尔而数不静者，以尔心未仁也。

尔乃不大宅天命，尔乃屑播天命。

轻弃天命也。

尔乃自作不典，图忱于正。我惟时其教告之，我惟时其战要囚之。

我欲汝信于正，故教告之，不改则战恐要囚之。

至于再，至于三。乃有不用我降尔命，我乃其大罚殛之。非我有周秉德不康宁，乃惟尔自速辜。王曰：呜呼！猷告尔有方多士，暨殷多士。今尔奔走臣我监五祀。

汝奔走事我，我监视汝所为，五年于此矣。

越惟有胥伯小大多正，尔罔不克臬。

伯，长也。汝自有相君、相长者，至于小大众正之人，皆汝所能作止也。

自作不和，尔惟和哉！尔室不睦，尔惟和哉！尔邑克明，尔惟克勤乃事。

家不和则邑不明，虽勤于事，无益也。

尔尚不忌于凶德，亦则以穆穆在乃位，

服凶人，莫如和敬。

克阅于乃邑谋介。

简邑人以自介副。

尔乃自时洛邑，尚永力畋尔田。天惟畀矜尔，我有周惟其大介赉尔。

介，助也。

迪简在王庭，尚尔事，有服在大僚。王曰：呜呼！多士，尔不克劝忱我命，尔亦则惟不克享，凡民惟曰不享。

尔不我享，民亦不尔敬矣。

尔乃惟逸惟颇，大远王命。

迪简之命也。

则惟尔多方，探天之威，我则致天之罚，离逖尔土。

将远徙之。

王曰：我不惟多诰，我惟祗告尔命。又曰：时惟尔初，不克敬于和，则无我怨。

今既戒汝以和敬，汝不能用，则他日又举今言以告汝，无怨也。






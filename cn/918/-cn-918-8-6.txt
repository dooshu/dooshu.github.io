○救护日月

日者、众阳之宗、君象也、月者、太阴之精、臣象也、日有蚀月掩日也、朔而正于黄道。是谓臣拥君明。则阳为之食。月有蚀、日近月也、望而正于黄道。是谓臣干君明。则阳斯食。周礼鼓人救日月则诏王鼓、胡安国曰、诸侯用弊于社、伐鼓于朝、皆扶阳抑阴之义。所以强君而弱臣也。又曰、退而自责。皆恐惧修省以答天意。葢谓君稍有失德。而天见之象以示警。故人君敬天威而恐惧悔己过而修省以仰答天心仁爱人君之意也唐开元十二年、七月戊午朔、于历当食大半、皇帝彻膳不举乐、不葢素服、日不食。羣臣称庆。以为德之动天。不俟终日此与宋景公一言协德营惑遂移三舍何异哉。凡州邑当日月之食。斋心素服、于厅事之左、设坛陈香币、行叩头礼亲击鼓师儒寮属赞之释、道耆老亦叩首于阶下、击鼓、庶民皆鼓于衢巷、俟复明圆乃已亦所以扶阳抑阴。且日为君象譬之君有急难。而臣子有不急切救御者乎又所以教忠之道也迩者州县、因守候良久、设酒殽共饮、谑笑无忌、甚为不敬且于救御之意。殊未脗合宜亟禁之


答周鹤川乡丈论禅


费生至，辱翰教。以值秋试，仆虽久辞却，犹以远嫌却扫。故诸生至者，皆不敢通。至九月，始得发函读之。

远道之怀，出世之想，启我愚蒙。中世以后，大雄之法，分为宗、教二门。凡今吾辈之所讲研穷究，言语印证，吾教也。若夫宗门之旨，非略象忘诠，真超玄诣，讵可易言？然宗由顿契，教可依通，譬之法雨普沾，随根领受。而今之学者，皆舍教言宗，妄意揣量，执之为是。才欲略象，而不知已涉于象；意在忘诠，而不知已堕于诠。此竖拳喝棒、狗子矢橛之徒，所以纷纷于世也。

狂瞽之谈，伏惟裁教。费生志向甚佳，足以占门下高风之所振起也。






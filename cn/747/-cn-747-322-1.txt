○爱而不见赋（丙辰岁待诏京邑贻旧知作）

嗟乎！或爱之而不见者有之矣。何必周秦异代，夷夏殊轨，阻严城之九重，限方舟之一水？苟时事之多怨，故人遐而室迩；关山起於足下，堂上远乎千里；耸专专之目成，遽将逝而复止。诗人所以思婉娈而搔首、赋城隅之有俟，吁不得其已也。惟夙昔之良会，梦佳期於北方；款渤之三山，吸流霞之景光。含芳词以况予，云惠好之不忘；愿报义於永日，陪游宴於帝乡。广莫忽而号怒，鲸波汹而腾张；俄惊魂以辍寐，问穷之茫茫。将揭厉以复从，骇风涛之匪量；思投躯以靡吝，抚遗体以兢惶。晨切切以凄凄，夕屏营以彷徨；追前欢之俯迩，叹此恨之悠长。於是收神返虑，澄澹静默；冥然就寝，兀若无识。冀良宵之复遇，希旧游之可即；徒有愿兮且未克，忧深沈兮萃胸臆。风兮雨兮，思君子兮何极！


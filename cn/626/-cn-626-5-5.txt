张修撰泰四十首

【伤春曲】

东风吹春染柳条，晴花卷雪烘不消。

陌头小辇轻遥遥，绿波无情漫蓝桥。

小雨生寒暖犹薄，尽日无眠倚朱阁。

昨夜梨云入梦香，腰肢舞困秋千索。

【春寒曲】

秋千索上颠风生，侬家小院寒轻轻。

柳眼低徊晓凝碧，花颜欲破春无情。

半卷朱帘罗袖薄，芳尘妒绣窗间落。

安得巫山十二屏，飞入瑶台护香幕。

【河仙谣】

银河迢迢界秋昊，碧沙两岸生瑶草。

冰轮半浸练影寒，兔杵声干桂花老。

锦鸡宫对乌鹊桥，鸾车辗云天女娇。

河西郎君双髻小，牵牛耕烟种兰苕。

翠帔仙裙笑相遇，星罗斗帐秾香护。

嬴女吹箫庆合欢，羿姬独宿啼清露。

天上恩情惟此夕，求巧女儿那刺促。

踆乌不管经年思，须臾入上扶桑枝。

【初寒曲】

金钱弄霜寒浅浅，小阁云帘朝不卷。

飘风赴闺罗袂单，翠袄出箱香冉冉。

薰炉试手龙媒温，半床衾被愁黄昏。

芙蓉落瓣荷干秃，幽凫还傍南塘宿。

【雨沙】

老鲲呼乾北溟水，烛龙衔火烧余滓。

一片狂沙乘断飙，飞度江南数千里。

谁言天上无行人，空中乱落车马尘。

青皇严令禁不得，掩却人间明媚春。

羲和想迷西崦路，午景徘徊愁作暮。

鼎湖神后拟重来，鬼蚩妒口吹黄雾。

阴气野霾韬百灵，烟埃眯眼花冥冥。

海天月浪洗一夜，明朝水绿山还青。

【采莲曲】

翡翠楼临鸂鶒水，朱帘卷晓香风起。

靓妆摇荡湖色澄，一样芙蕖镜光里。

蒲深柳暗人迹稀，麦歌声里双凫飞。

攀红采绿日易晚，夕灯愁对文君机。

金羁白马谁家醉，桂楫迎秋减芳意。

荷叶经霜缺旧圆，藕肠欲断丝还系。

【元旦】

天上寒星敛曙钟，海隅佳气溢晴空。

东华涌出瞳眬日，南极吹来长养风。

丹凤历端观夏正，瑶华枝上见春工。

体元天子调元相，管领民归玉烛中。

【和武季丈早春游宴】

日满寒塘冰渐开，细泉声里觉春来。

物华天与新双眼，酒量吾应长一杯。

野色放青回冻草，暗香凝雪上晴梅。

病躯方藉风光慰，敢问朝簪染素埃。

【游仙词（十七首）】

扶桑帝子快弯弓，百发金丸赤水东。

惊起北溟双巨翮，等闲飞到九光宫。

十二琼楼丽紫清，银河隔座泻秋声。

翠鸾扶起瑶台月，人在仙家第五城。

海风吹绉蔚蓝天，山涌芙蓉月涌莲。

对对凌波尘袜小，相逢多是水中仙。

蓬莱水浅不容舠，欲借瑶池养六鳌。

王母裁书报龙伯，仙源只好灌蟠桃。

龙女携筐到日南，扶桑摘叶饲冰蚕。

缫丝倩得鲛人手，为织红绡制舞衫。

仙人天上好楼居，门外离离种白榆。

一曲洞箫吹向月，夜深惊起海中乌。

鱼轩碾破水中天，雾鬓风鬟从列仙。

鼍鼓冬冬敲向月，洞庭君女嫁泾川。

碧沙瑶草带银潢，天女停梭夜采香。

也觉九霄风雾冷，不裁云锦寄牛郎。

熊盈娘子董双成，王母前头一对行。

天陌偶逢秦弄玉，相将凤管和鸾笙。

蟠桃熟酝九华浆，阿母临池不自觞。

已赚穆王驰八骏，又教青鸟报刘郎。

广寒宫殿月中开，谁奉君王到上来。

朝士无缘攀逸驾，只听归唱紫云回。

二妃天上遇重华，锦瑟瑶琴乐帝家。

世上狂夫休浪想，对樗蒲斗紫兰花。

鹤笙鸾驾隔苍烟，天上那知更有天。

不向九霄歌《白雪，怕人知是小诗仙。

金阙西厢玉案前，众中谁是掌书仙。

欲披小券支风月，借与琅函五色笺。

紫泥坛上火流红，夜半天神降竹宫。

玉器七千陈湛露，翠蛾三百舞灵风。

白雀主人乘白龙，老刘翻领太山封。

天翁亦自让捷足，莫怪凡夫争长雄。

杨回不嫁倪君明，东岛西池各自行。

从女九千公有伴，任他青鸟自逢迎。

【吹笛士女图】

冰簟银床倚石屏，芭蕉凉露湿秋庭。

贞心试托湘江竹，吹向流云与凤听。

【长门月】

昭阳歌吹晚风移，金屋春寒独睡迟。

何事西宫杨柳月，一弯犹似妒娥眉。

【海城春望】

一带浮光界远田，数村花柳簇春烟。

谁家酒幔招人醉，摇荡东风出树颠。

【长门春思】

露重花垂泣，烟深柳暗颦。

如何清禁里，有此断肠春。

【春日睡起】

春眠仍值酒初酣，奈可梁间燕二三。

好梦断来何处续，落花风雨满江南。

【足梦中句】

挟笙吹鹤度瀛州，雾湿云窗玉女留。

夜半酒醒人不见，满庭明月桂花秋。

【东风】

最是东风管别离，年年吹发绿杨枝。

行人去日曾攀折，每到春来有所思。

【宿雁图】

理卷霜毛宿晚汀，旅魂应自绕秋冥。

西风莫搅蒹葭水，月苦沙寒易得醒。

【汉宫词】

被寒烧尽郁金香，侍女无言立近床。

一样玉壶传漏点，南宫夜短北宫长。

【舟中暮归】

断柳残沙不掩堤，苇丛幽称水禽栖。

半江斜照将秋色，相送归船到竹溪。

【若耶溪】

南风雨过若耶深，莲女菱歌乱别心。

后夜繁霜凋绿盖，洞房归去理秋砧。

【二陆来酌闻邻家弦索声（二首）】

夜阑烧烛对残樽，欲罢犹怜客未醺。

邻舍儿童能解事，琵琶声里惜离群。

酒浅灯寒醉不成，隔墙弦语若为情。

太平儿女中原乐，不是蛾眉出塞声。

【溪上】

溪上闲行日未斜，石桥南北见桃花。

避人鱼入深深水，傍母凫眠浅浅沙。

渡口孤舟依野店，矶头一径到渔家。

何时谢却尘中事，来就田围学种瓜。

【江南春和杜牧韵】

细雨轻烟酿翠红，年年川谷自春风。

伤心莫话南朝寺，多在吴王禁苑中。


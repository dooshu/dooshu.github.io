6　禹至九陽山羽人裸民處　屈原遠遊之地


吕氏春秋：「禹南至九陽之山，羽人、裸民之處，不死之鄉。」此屈子遠遊所謂「仍羽人於丹丘兮，留不死之舊鄉。朝濯髮於湯谷兮，夕晞余身兮九陽」。

【集證】文選孫綽天台山賦：「仍羽人於丹丘兮，尋不死之福庭。」注：「楚辭曰：『仍羽人於丹丘兮，留不死之舊鄉。』王逸注曰：『因就衆仙於光明也。丹丘晝夜常明。山海經有羽人之國，不死之鄉。』」

【元圻案】吕氏春秋慎行論求人篇高誘注曰：「南方積陽，陽數極於九，故曰九陽之山也。羽人，鳥喙，背上有羽翼。裸民，不衣衣裳也。鄉，亦國也。」






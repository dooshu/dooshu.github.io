○答桓玄书



大道渊玄，其理幽深，衔此高旨，实如来谈。然后道出家，便是方外之宾，虽未践古贤之德，取其一往之志，削除饬好，落名求实。若使幽冥有在，故当不谢于俗人。外似不尽，内若断金，可谓见形不及道，哀哉哀哉！带索枕石，华而不实，管见之人，不足羡矣。虽复养素山林，与树木何异？夫道在方寸，假练形为真，卞和号恸于荆山，患人不别故也。昔闻其名，今见其人。故庄周悲慨人生天地之间，如白驹之过隙。以此而寻，孰得久停？岂可不为将来作资！言学步邯郸者新无功，失其本质，故使邯郸人匍匐而归，百代之中，有此一也，岂混同以通之？贫道已乖世务，形权于流俗，欲于其中化未化者，虽复沐浴踞傲，奈疑结何？一世之荣，剧若电光，聚则致离，何足贪哉！浅见之徒其惑哉！可谓下士闻道而大笑之，真可谓迷而不反也。贫道形不出人，才不应世，是故毁其陋质，被其割截之服，理未能心冥玄化，远存大圣之制，岂舍其本怀，而酬高诲？贫道年与时，所患未痊，乃复曲垂光慰，感庆交至。檀越信心幽当，大法所寄，岂有一伤毁其本也？将非波旬试娆之言！辞拙寡闻，力酬高命，盖是不逆之怀耳。（《弘明集》十一。）




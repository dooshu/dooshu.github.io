醉歌送吴锦雯孝廉归武林

西陵词客多如麻，腾踏开元有数家。
吴郎杰出晚相见，吸尽天台山上霞。
长安出门尘十斛，一日孤眠意亦足。
如君不厌往来频，肯把新诗借我读。
君今年已四十强，须髯如戟鬓毛苍。
谁使燕台困天马，商歌慷慨摧中肠。
我有一言君勿忘，穷愁万事缘文章。
不如拂袖草堂去，短棹西湖荷芰香。



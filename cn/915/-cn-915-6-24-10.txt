◇皇后铭旌议（魏景初元年）

魏明悼后崩，议书铭旌，或欲去姓而书魏，或欲两书。孚以为：「经典正义，皆不应书。凡帝王皆因本国之名以为天下之号，而与往代相别耳，非为择美名以自光也。天称皇天，则帝称皇帝；地称后土，则后称皇后。此乃所以同天地之大号，流无二之尊名，不待称国号以自表。不俟称氏族以自彰，是以《春秋》隐公三年经曰『三月庚戌天王崩』，尊而称天，不曰周王者，所以殊乎列国之君也。『八月庚辰宋公和卒』，书国称名，所以异乎天王也。襄公十五年《经》曰「刘夏逆王后于齐」，不云逆周王后姜氏者，所以异乎列国之夫人也。至乎列国，则曰：『夫人姜氏至自齐』，又曰『纪伯姬卒」，书国称姓，所以异乎天王后也。由此考之，尊称皇帝，赫赫无二，何待於魏乎，尊称皇后，彰以谥号，何待於姓乎？议者欲书魏者，此以为天皇之尊，同於往古列国之君也。或欲书姓者，此以为天皇之后，同於往古之夫人也。乖经典之大义，异乎圣人之明制，非所以垂训将来，为万世不易之式者也。（《晋书·安平王孚传》）


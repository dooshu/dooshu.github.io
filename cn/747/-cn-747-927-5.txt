○唐东京道门威仪使圣真元元两观主清虚洞府灵都仙台贞元先生张尊师遗烈碑

先生讳探元，字体微。家世南阳。正一真人道陵师君之胄也。真人光上清之版，盖中古之仙，眄睐而驱驰鬼神，指麾而震动河岳。仙支流乎百代，真气降於三天。元元将斧缋妙门，光传法印，兴复乃烈，是生贞元。曾祖俨，周襄国紫州剌史。大父，随平州司马，袭封朝阳县开国子。父睿，遭季世乱离，终身向晦。莅州也，政符於德儒；司武也，才叶於文若；避世也，道邻於仲御。盛矣哉！其先自沛迁邓，朝阳因官徙广平，令为临人也。

先生童而逊悌，冠而贞愿。劲若修篁之节，和如浮磬之声。正衣冠而冰雪在容，离坚白而却游刃，师君之施远矣！文明初，天皇下席，国家延庆於道，度为仙官，隶本郡明山观道士。开元初，辅西京景龙观大德，恩诏供奉，将授谏官。先生执心坚明，守道纯固，固辞见许。十年，朝廷增崇大圣祖元元庙。祠庭有亻血，密迩宫坦，择贤才以时洁。天子精选黄褐，亲垂紫书。先生与峨眉王仙卿、青城赵仙甫、汉中梁虚舟、齐国田仙寮等，允膺宸鉴。有司备礼，冠盖荩纷迎，登邙山，俯河洛，飘飘明霞之外，凝元之际，望者以为神仙之会也。廿一年诏为东都道门威仪使，与洞元先生司马秀同拜於玉清元坛。冠重叠之五，佩离罗之九色。霜临绛府，冰鉴元都，邈登仙阶，永执天宪。自是采真游者，知证向之所存焉。俄兼圣真元元两观主，清飚不弭，令望如初。

先生异时靡然叹曰：“始吾擢德缮性，矜仁宿名，将以迹混人间，心存应帝，殊不知外内扌建，已滑真焚和。大丈夫当神动天随，披然（阙）”是因历选海岳，至止乎兹山焉，入清虚洞宫，得皇人秘记曰：“凡初跻道位，必先诣阳台，即此山是也。”先生乃考卜幽胜，荐辞明灵，至诚元通，若遇神授。虽子真谷口，远游邙中，亦一时也。古老相传曰：“仙人台也。”昔周王仙，太子朝天坛於此台上，有憩笙鹤之迹。

我唐玉真公主於台下构馆，为集灵仙之都，元风嘉声，信万古之同德。其地即是古奉仙观，前有投钟泓，为桓之潘。每至阴凝黛碧，则霜韵常闻。虽千载之湮沦，亦九州之殊异者也。公主以天人之贵，帝子之尊，玉镜清悬，琼华洞照。自夫署真官於金格，列仙位於瑶台。曰“大洞三景法师”，四纪於兹矣。顷年摇羽节，吟凤箫，真相光煌於九天，风驭周游於群岳。以为此地青溪万仞，碧洞千门，烟萝嘶风，金涧生月。可冥八秘，滋五牙，朝会丹田，豫游冲漠。皇上奉尊祖之孝，穆友于之仁，恩降紫宸，光融碧落。题上方公主幽居曰“平阳洞府小有仙台”，又於山门别署金榜为“灵都观”。贵主又罄散汤沐，首事增修，先生亦德契言从，道同心一。尽以天恩所赐巾裘器服，及私居庄碾园野，资营缮焉。惜乎厥功未就，而奄然体逝，享年七十有六。默迁於山口泉之业，时天宝元年七月丙寅也。

先生将示疾也，豫修金法事，躬奠河图醮礼。倏有二仙光降，百神昭明。其景象灵命，及遗诫元歌，志传详焉，文多不载。及乎解蜕也，非烟覆寝，异香盈室。老龙之户，疏子鹤之茔。邻人见先生紫衣白马，俄亡所在，烈风迅雷，晏而後息。八月壬寅，封树之际，赤气被於元宫，信夫仙之验也。奉仙观主段抱质、圣真观监斋寇含光，夙奉主恩，经始灵都之役。道士席守元、冯若水（阙一字）绚、朱运、刘意，并承天泽，服御元牝之门。犹子庭芝、门人灵应，或感怆泉洞，或凄伤竹林，相与叹霓之不归，望松贾之增慕。玮也肃尚其德，悦闻其风，敬谥曰“贞元先生”，颂崖略於幽石。

溥博泉源，清璋孕灵。沦激波怒，如雷如霆。於昭乎贞元，才全而德形。端若表，炯若星。嶷岳峙，潜泉氵亭。同乎而来，委天和而出宁；修然而往，混元化以归冥。乘日之车兮驭之，飞霞丹霄兮流金火铃。小有空洞兮清虚明庭，层峨峨兮上震下炯，浩劫洋洋兮厥德弥馨。

杨砺俗

砺俗，天宝时丹阳郡紫阳观道士。


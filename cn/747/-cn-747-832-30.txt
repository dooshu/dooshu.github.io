○授窦回凤翔节度副使崔澄观察判官韩节度掌书记等制

敕。具官窦回等。汉诏子弟理郡国，必择诸儒有材行者以左右之。故韩安国王尊之徒，皆能守法相导，炯然可观。而显位高名，终亦自得。今朕以岐奥壤，而辅京师。推择统临，重在藩邸。用乃命丞相选宾介於朝，而回以术业克官。丞相先绪，澄以礼义端已。实禀天成，致用於文，甚多强力。举是三美，济於一方。苟务同心，必闻善政。吾欲保任亲戚，表率诸侯。往赞理声，日当倾听。尔等亮直勤敬，如在谏省郎署时。则安国王尊之贤，与古相望。迁秩命服，诚未足多。可依前件。


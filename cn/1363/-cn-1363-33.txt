温太真玉镜台


温太真玉镜台杂剧（元）关汉卿撰

●温太真玉镜台杂剧目录

第一折

〔音释〕

第二折

〔音释〕

第三折

〔音释〕

第四折

〔音释〕

题目　王府尹水墨宴　正名　温太真玉镜台

第一折

〔老旦扮夫人引梅香上诗云〕花有重开时。人无再少日。生女不生男。门户凭谁立。老身姓温。夫主姓刘。早年辞去。别无儿男。止生得一个女儿。小字倩英。年长一十八岁。未曾许聘他人。夫主在日。教孩儿读书。老身如今待教他写字抚琴。只是无个好明师。我有个侄儿温峤。见任翰林学士。今将老身子母。搬取来京旧宅居住。说道要来拜望老身。梅香。门首觑者。只等学士来时。报复我知道。〔梅香云〕理会的。〔正末扮温峤上云〕小官姓温名峤。字太真。官拜翰林学士。小官别无亲眷。止有一个姑娘。年老寡居。近日取来京师居住。连日公衙事冗。不曾拜候。今日稍闲。须索拜候一遭。我想方今贤臣登用。际遇圣主。觑的富贵容易。自古及今。那得志与不得志的多有不齐。我先将这得志的说一遍则个。〔唱〕

【仙吕点绛唇】车骑成行。诣门稽颡。来咨访。无非那今古兴亡。端的是语出人皆仰。

【混江龙】也只为平生名望。博得个望尘遮拜路途傍。出则高牙大纛。入则峻宇雕墙。万里雷霆驱号令。一天星斗焕文章。威仪赫奕。徒御轩昂。喜时节鹓鸾并簉。怒时节虎豹潜藏。生前不惧獬豸冠。死来图画麒麟像。何止是析圭儋爵。都只待拜将封王。

〔云〕却说那不得志的。也有一等。〔唱〕

【油葫芦】还有那苦志书生才学广。一年年守选场。早熬的萧萧白发满头霜。几时得出为破虏三军将。入为治国头厅相。只愿的圣主兴。世运昌。把黄金结作漫天网。收俊杰揽贤良。

【天下乐】当日个谁家得凤凰。翱也波翔。在那天子堂。争知他朝为田舍郎。傅说呵在版筑处生。伊尹呵从稼穑中长。他两个也不是出胞胎便显扬。

〔云〕虽然如此。那得志不得志的。都也由命不由人。非可勉强。〔唱〕

【那咤令】他每都恃着口强。便仪秦呵怎敢比量。都恃着力强。便贲育呵怎敢赌当。元来都恃着命强。便孔孟呵也没做主张。这一个是王者师。这一个是苍生望。到底捱不彻雪案萤窗。

【鹊踏枝】只落的意彷徨。走四方。昨日燕陈。明日齐梁。若不是聚生徒来听讲。怎留得这诗书万古传芳。

〔云〕我今日也非敢擅自夸奬。端的不在古人之下。〔唱〕

【寄生草】我正行功名运。我正在当贵乡。俺家声先世无诽谤。俺书香今世无虚诳。俺功名奕世无谦让。遮莫是帽檐相接御楼前。靴踪不离金阶上。

【幺篇】不枉了开着金屋。空着画堂。酒醒梦觉无情况。好天良夜成疎旷。临风对月空惆怅。怎能彀可情人消受锦幄凤凰衾。把愁怀都打撇在玉枕鸳鸯帐。

〔云〕一头说话。早来到姑娘门首。梅香。报复去。说温峤特来问候。〔梅香报科云〕报的妳妳得知。有温峤在于门首。〔夫人云〕老身恰纔说罢。学士真个来了。道有请。〔梅香云〕请进。〔正末做见科〕〔夫人云〕学士王事勤劳取个坐儿来。教学士稳便。一面将酒来与学士递一杯。〔梅香云〕酒在此。〔夫人云〕学士满饮一杯。〔正末接饮科〕〔夫人云〕梅香。绣房中叫小姐来拜见学士咱。〔梅香云〕小姐有请。〔旦扮倩英上云〕妾身倩英。正在房中习针指。梅香说母亲在前厅呼唤。不知有甚事。须索走一遭去。〔做见科云〕母亲。叫孩儿有甚事。〔夫人云〕孩儿。唤你来无别事。只为温家哥哥在此。你须拜见。〔旦云〕理会的。〔夫人云〕且住着。休拜。梅香。前厅上将老相公坐的栲栳圈银交椅来。请学士坐着。小姐拜见。〔正末云〕老相公的交椅。侄儿如何敢坐。〔夫人云〕学士休谦。恭敬不如从命。〔正末云〕谨依尊命。〔夫人云〕小姐。把体面拜哥哥者。〔旦做拜科〕〔正末做欠身科〕〔夫人云〕妹妹拜哥哥。岂有欠身之理。〔正末云〕礼无不答。焉可坐受。〔夫人云〕好一个有道理的人也。〔正末背云〕是好一个女子也呵。〔唱〕

【六幺序】兀的不消人魂魄。绰人眼光。说神仙那的是天堂。则见脂粉馨香。环佩丁当。藕丝嫩新织仙裳。但风流都在他身上。添分毫便不停当。见他的不动情你便都休强。则除是铁石儿郎。也索恼断柔肠。

【幺篇】我这里端详。他那模样。花比腮厖。花不成妆。玉比肌肪。玉不生光。宋玉襄王。想象高唐。止不过魂梦悠扬。朝朝暮暮阳台上。害的他病在膏肓。若还来此相亲傍。怕不就形消骨化。命丧身亡。

〔夫人云〕梅香。将酒来。小姐与哥哥把盏。〔旦奉酒科〕〔云〕哥哥满饮一杯。〔做递酒科〕〔正末唱〕

【醉扶归】虽是副轻台盏无斤两。则他这手纤细怎擎将。久立着神仙也不当。你待把我做真个的哥哥讲。我欲说话别无甚伎俩。把一盏酒淹一半在阶基上。

〔夫人云〕老身欲教小姐写字弹琴。争奈无个明师。学士肯看老身薄面。教你妹妹弹琴写字。〔正末云〕姑娘在上。据你侄儿所学。怎生教的小姐。〔夫人云〕学士休谦。梅香取历日来。教学士选个好日子。教小姐弹琴写字。〔正末云〕温峤今日出来时。有别勾当。也曾选日子。来日是个好日辰。〔唱〕

【金盏儿】来日不空亡。没相妨。天生壬申癸酉全家旺。不比那长星赤口要提防。大纲来阴阳偏有准。择日要端详。岂不闻成开皆大吉。闭破莫商量。

〔夫人云〕既如此。就是明日要劳动学士者。〔正末云〕谨依尊命。明日温峤自来。但温峤无学。怎生教的小姐。〔夫人云〕学士休得推辞。只看你下世姑夫的面皮。教训女孩儿则个。〔正末唱〕

【醉中天】白日短无时晌。兼夜教正更长。便误了翰林院编修有甚忙。我待做师为学长。??的个十分应当。再无推让。早收拾幽静书房。

〔夫人云〕梅香。伏侍小姐。辞别了哥哥。回绣房去。〔旦云〕理会的。〔拜科下〕〔夫人云〕多谢学士。幸不违阻。是必明日早来。〔正末云〕敢不惟命。〔唱〕

【赚煞尾】恰纔立一朵海棠娇。捧一盏梨花酿。把我双送入愁乡醉乡。我这里下得阶基无个顿放。画堂中别是风光。恰纔则挂垂杨一抹斜阳。改变了黯黯阴云蔽上苍。眼见得人倚绿窗。又则怕灯昏罗帐。天那。休添上画檐间疎雨滴愁肠。〔下〕

〔夫人云〕学士去了也。梅香便收拾万卷堂。来日是吉日良辰。请学士来教你小姐弹琴写字。收拾的停当时。可来回我话。〔诗云〕只因爱女要多才。收拾书堂待教来。〔梅香诗云〕从来男女不亲授。也不是我把引贼过门胡乱猜。〔同下〕

〔音释〕

倩浅去声　行音杭　稽音岂　颡桑上声　纛音毒　簉初救切　儋道蓝切　翱音敖　长音掌　贲音奔　诽音非　诳去声　离去声　栲音考　栳音老　绰超上声　馨音兴　强音绛　厖音忙　肪音方　肓音荒　俩音两　晌音赏　推退平声　酿泥降切　黯衣减切　檐与檐同

第二折

〔老夫人上云〕昨日选定今日是吉日良辰。梅香。门首觑者。则怕学士来时。报我知道。〔梅香云〕理会的。〔正末上云〕姑娘选定今日好日辰。不曾衙门里去。肯分的姑娘又来请。便不来请我也索去。可早来到门首。梅香。报复去。道温峤来了也。〔梅香报科云〕温学士来了。〔夫人云〕道有请。〔梅香云〕请进。〔正末做见科〕〔夫人云〕今日学士怎生来的恁早。〔正末云〕为领尊命。教小姐琴书。就不曾到衙门去。〔夫人云〕因为老身薄面。误了学士公事。老身知感不尽。梅香。快请小姐出来。拜学士者。〔梅香云〕小姐有请。〔旦上云〕妾身正在绣房中。听的母亲呼唤。须索见去。〔做见科〕〔夫人云〕倩英。你拜哥哥。今日为始。便是你师父了也。〔旦做拜科〕〔正末背云〕小姐比昨日打扮的又别。真神仙中人也。〔唱〕

【南吕一枝花】藕丝翡翠裙。玉腻蝤蛴颈。妲己空破国。西子枉倾城。天上飞琼散下风流病。若是寝正浓梦乍醒。且休问斜月残灯。直睡到东窗日影。

〔云〕将琴过来。教小姐操一曲咱。〔旦学操琴科〕〔正末唱〕

【梁州第七】兀的不可喜煞罗帏绣幕。风流煞金屋银屏。这七条弦兴亡祸福都相应。端的个圣贤可对。神鬼堪惊。俗怀顿爽。尘虑皆清。一弄儿指法泠泠。早合着古操新声。金徽弹流水潺湲。冰弦打余音齐整。玉纤点逸韵轻盈。聪明。怎生得口诀手未到心先应。海棠色蕙兰性。想天地全将秀结成。一团儿智巧心灵。

〔夫人云〕再操一遍。则怕还有不是处。教学士听。有不是处再教。〔正末唱〕

【牧羊关】纵然道肌如雪。腕似冰。虽是一段玉却是几样磨成。指头是三节儿琼瑶。指甲似十颗水晶。稳坐的有那稳坐堪人敬。但举动有那举动可人憎。他兀自未揎起金衫袖。我又早先听的玉钏鸣。

〔夫人云〕小姐。弹琴不打紧。须装香来请哥哥在相公抱角床上坐着。小姐拜哥哥。一日为师。终身为父。学士教小姐写字者。〔旦写字科〕〔正末云〕腕平着。笔直着。小姐。不是这等。〔正末起把笔捻旦手科〕〔旦云〕是何道理。妹子根前捻手捻腕。〔正末云〕小生岂有他意。〔夫人云〕小鬼头。但得哥哥捻手捻腕。你早十分有福也。〔旦云〕男女七岁不可同席。〔夫人笑科云〕哥哥根前调书带儿。〔正末唱〕

【隔尾】你便温柔起手里须当硬。我呆想望迎头儿撇会清。恰纔轻掿着春葱尽侥幸。〔带云〕似这等酥密般抢白。〔唱〕遮莫你骂我尽情。我断不敢回你半声。也强如编修院里和书生每厮强挺。

〔云〕小姐。不是了也。腕平着。笔直着。〔旦怒云〕哥哥。你又来也。〔正末唱〕

【四块玉】兀的紫霜毫烧甚香。斑竹管有何幸。倒能勾柔荑般指尖擎。只你那纤纤的手腕儿须索平正。我不曾将你玉笋汤。他又早星眼睁。好骂我这泼顽皮没气性。

〔夫人云〕小姐。辞了哥哥。回绣房去。〔旦拜科下〕〔正末云〕温峤更衣去咱。〔做行科云〕见小姐下的阶基。往这里去了。我只见小姐中注模样。不曾见小姐脚儿大小。沙土上印下小姐脚踪儿。早是我来的早。若来的迟呵。一阵风吹了这脚迹儿去。怎能勾见小姐生的十全也呵。〔唱〕

【牧羊关】妇人每鞋袜里多藏着病。灰土儿没面情。除底外四周围并无余剩。几般儿窄窄狭狭。几般儿周周正正。几时迤逗的独强性。勾引的把人憎。几时得使性气由他跐。恶心烦自在蹬。

〔带云〕小姐去了也。几时得见。着小官撇不下呵。〔唱〕

【贺新郎】你便是醉中茶一啜曛然醒。都为他皓齿明眸。不由我使心作幸。待寻条妙计无踪影。老姑娘手把着头稍自领。索什么嘱付叮咛。似取水垂辘轳。用酒打猩猩。到这里惜甚廉耻敢倾人命。休休休做一头海来深不本分。使一场天来大昧前程。

【隔尾】他藉妆梳颜色花难并。宜环佩腰肢柳笑轻。一对不倒踏窄小金莲尚古自剩。想天公是怎生。这世情。教他独占人间第一等。

〔正末回科〕〔夫人云〕学士稳便。老身有句话。想小姐年长一十八岁。不曾许聘他人。翰林院有一般学士。烦哥哥保一门亲事。〔正末背云〕小官暗想来只得如此。若不恁的呵不济事。〔做向夫人云〕姑娘。翰林院有个学士。才学文章。不在侄儿之下。〔夫人云〕似你这般才学少有。那学士多大年纪。怎生模样。哥哥你说一遍。〔正末唱〕

【红芍药】年纪和温峤不多争。和温峤一样身形。据文学比温峤更聪明。温峤怎及他豪英。保亲的堪信凭。搭配的两下里相应。不堤防对面说才能。远不出门庭。

【菩萨梁州】古人亲事把闺门礼正。但得人心至诚。也不须礼物丰盈。点灯吃饭两分明。缑山无梦碧瑶笙。玉台有主菱花镜。更有场大厮并。月夜高烧绛蜡灯。只愁那烦扰非轻。

〔云〕温峤与那学士说成。择定日子同来。〔夫人云〕多劳学士用心。〔正末做出门笑科云〕温峤。你早则人生三事皆全了也。〔虚下将砌末上科〕〔做见夫人科云〕告的姑娘得知。适纔侄儿径去与那学士说了。今日是吉日良辰。将这玉镜台权为定物。别使官媒人来通信。央您侄儿替那学士谢了亲者。〔唱〕

【煞尾】俺待麝兰腮粉香臂鸳鸯颈。由你水银渍朱砂斑翡翠青。到春来小重楼。策杖登。曲阑边。把臂行。闲寻芳。闷选胜。到夏来追凉院。近水庭。碧纱厨。绿窗凈。针穿珠。扇扑萤。到秋来入兰堂。开画屏。看银河。牛女星。伴添香。拜月亭。到冬来风加严。雪乍晴。摘疎梅。浸古瓶。欢寻常。乐余剩。那时节。趁心性。由他娇痴。尽他怒憎。善也偏宜。恶也相称。朝至暮不转我这眼睛。孜孜觑定。端的寒忘热饥忘饱冻忘冷。〔下〕

〔官媒上诗云〕析薪如何。匪斧弗克。娶妻如何。匪媒弗得。自家是个官媒。温学士着我去老夫人家说知。选吉日良辰。娶小姐过门。可早来到也。无人报复。我自过去。〔做见科云〕老夫人磕头。〔夫人云〕媒婆何来。〔官媒云〕奉学士言语。着我见老夫人选日辰娶小姐过门。〔夫人云〕是那个学士。〔官媒云〕是温学士。〔夫人云〕他是保亲的。〔官媒云〕他不是保亲的。则他是女壻。〔夫人云〕何为定物。〔官媒云〕玉镜台便是定礼。〔夫人云〕有这等事。我把这玉镜台摔碎了罢。〔官媒云〕住住。这玉镜台不打紧。是圣人御赐之物。不争你摔碎了。做的个大不敬。为罪非小。〔夫人云〕嗨。吃他瞒过了我也。梅香。便说与小姐知道。收拾停当。选定吉日。送小姐过门去罢。〔下〕

〔音释〕

翡肥去声　腻宁计切　蝤音由　蛴音齐　妲当加切　琼渠盈切　泠音凌　潺锄山切　湲音袁　揎音宣　钏川去声　捻音聂　掿音闹　荑音啼　剩音盛　迤音移　逗音豆　音此　蹬音登　啜枢说切　辘音鹿　轳音卢　窄斋上声　缑音钩　渍音恣　萤音盈　摔音洒

第三折

〔正末引赞礼鼓乐上〕〔赞礼唱科诗云〕一枝花插满庭芳。烛影摇红昼锦堂。滴滴金杯双劝酒。声声慢唱贺新郎。请新人出厅行礼。〔梅香同官媒拥旦上〕〔正末唱〕

【中吕粉蝶儿】怕不动的鼓乐声齐。若是女孩儿不谐鱼水我自拖拽。这一场出丑扬疾。安排下佯小心。妆大胆。丹方一味。他若是皱着双眉。我则索牙床前告他一会。

〔云〕媒婆。你遮我一遮。我试看咱。〔官媒云〕我遮着你看。〔正末做看科〕〔旦云〕这老子好是无礼也。〔正末唱〕

【红绣鞋】则见他无发付氲氲恶气。急节里不能勾步步相随。我那五言诗作上天梯。首榜上标了名姓。当殿下脱了白衣。今夜管洞房中抓了面皮。

〔云〕媒人。待咱大了胆过去来。〔唱〕

【迎仙客】到这里论甚使数。问甚官媒。紧逐定一团儿休厮离。和他守何亲。等甚喜。一发的走到跟底。大家吃一会没滋味。

〔旦云〕兀那老子。若近前来我抓了你那脸教他外边去。媒婆。你来。我和你说。这老子当初来时节。俺母亲教小姐拜哥哥。他曾受我的礼来。〔官媒云〕学士。小姐说起初时他曾拜你做哥哥。你受过他礼来。〔正末云〕我那里受他礼来。你与小姐说去。〔官媒云〕小姐。学士说那里受你礼来。〔旦云〕在俺先父银栲栳圈交椅上坐着受我的礼来。〔官媒云〕小姐说学士在他老相公栲栳圈银交椅上。受他礼来。〔正末唱〕

【醉高歌】我见他姿姿媚媚容仪。我几曾稳稳安安坐地。向傍边踢开一把银交椅。我则是靠着个栲栳圈站立。

〔旦云〕媒婆你来。他又受我的礼来。〔官媒老〕学士。小姐说你又受他的礼来。〔正末云〕我那里又受他礼来。〔官媒云〕小姐。学士说。他那里又受你的礼来。〔旦云〕这老子。俺母亲着我弹琴写字。他坐在俺先父抱角床上。我拜他为师来。〔官媒云〕学士。小姐说学弹琴写字。拜你为师。你在老相公抱角床上。受他礼来。〔正末唱〕

【醉春风】我坐着窄窄半边床。受了他怯怯两拜礼。我这里磕头礼拜却回席。刬地须还了你。你便得些欢娱。便谈些好话。却有那般福气。

〔旦云〕媒婆。你说与他去。我在正堂中做卧房。教他再休想到我根前。若是他来时节。我抓了他那老脸皮。看他好做得人〔官媒云〕学士。小姐说来。他在正堂中做卧房。教你休想到他根前。若是你来时节。他抓了你老脸皮。教你做人不得。〔正末唱〕

【红绣鞋】正堂里夫人寝睡。小官在书房中依旧孤恓。遮莫待尽世儿不能勾到他这罗帏。人都道刘家女被温峤娶为妻。落得个虚名儿则是美。

〔云〕将酒来。我与小姐把盏咱。〔正末把酒科〕〔旦云〕我不吃。〔官媒云〕小姐接酒。〔正末唱〕

【普天乐】初相见玉堂中。常想在天宫内。则索向空间偷觑。怎生敢整顿观窥。得如今伏侍他。情愿待为奴婢。厨房中水陆烹炮珍羞味。箱柜内无限锦绣珠翠。但能勾与你插戴些首饰。执料些饮食。则这的我早福共天齐。

〔旦做瀽酒科云〕我不吃。〔正末唱〕

【满庭芳】量这些直个甚的。忒斟得金杯潋滟。因此上把宫锦淋漓。大人家展污了何须计。只要你温夫人略肯心回。便瀽到一两瓮香醪在地。浇到百十个公服朝衣。今夜里我早知他来意。酒淹得袖湿。几时花压帽檐低。

〔官媒云〕这小姐则管不就亲。做的个违宣抗敕哩。〔正末云〕媒婆休说这般话。〔唱〕

【上小楼】休题着违宣抗敕。越逗的他烦天恼地。你则说迟了燕尔。过了新婚。误了时刻。你说领着省事。掌着军权。居着高位。又道会亲处倚官挟势。

〔云〕我则索哀告你个媒婆做个方便者。〔做跪科〕〔官媒云〕学士。你为何在老身跟前下礼。〔正末唱〕

【幺篇】我求灶头。不如告灶尾。为甚我今日媒人根前。做小伏低。教他款慢里。劝谏的俺夫妻和会。兀的是罗帏中用人之际。

〔官媒云〕天色明了也。学士。你先往衙门中去。我自夫人根前回话去也。〔正末云〕夫人。你的心事。我已知道了。你听我说。〔唱〕

【耍孩儿】你少年心想念着风流配。我老则老争多的几岁。不知我心中常印着个不相宜。索将你百纵千随。你便不欢欣我则满面儿相陪笑。你便要打骂我也浑身儿都是喜。我把你看承的。看承的家宅土地。本命神祇。

【四煞】论长安富贵家。怕青春子弟稀。有多少千金娇艳为妻室。这厮每黄昏鸾凤成双宿。清晓鸳鸯各自飞。那里有半点儿真实意。把你似粪堆般看待。泥土般抛掷。

【三煞】你攒着眉熬夜阑。侧着耳听马嘶。闷心欲睡何曾睡。灯昏锦帐郎何在。香烬金垆人未归。渐渐的成憔悴。还不到一年半载。他可早两妇三妻。

【二煞】今日咱。守定伊。休道近前使唤丫鬟辈。便有瑶池仙子无心觑。月殿嫦娥懒去窥。俺可也别无意。你道因甚的千般惧怕。也只为差了这一分年纪。

【煞尾】我都得知都得知。你休执迷休执迷。你若别寻的个年少轻狂壻。恐不似我这般十分敬重你。〔同下〕

〔音释〕

疾精妻切　氲于君切　抓庄瓜切　立音利　席星西切　空去声　炮音袍　饰伤以切　食绳知切　潋离店切　滟音艳　瀽音蹇　敕音耻　刻康美切　的音底　祇音其　室伤以切　掷征移切

第四折

〔外扮王府尹引祗从上诗云〕龙楼凤阁九重城。新筑沙堤宰相行。我贵我荣君莫羡。十年前是一书生。老夫王府尹是也。今有温学士亲事一节。老夫奏过官里。特设一宴。叫做水墨宴。又叫做鸳鸯会。专请学士同夫人赴席。筵宴中间则教他两口儿和会。等学士夫人到时。自有主意。这早晚敢待来也。〔正末同旦上云〕今日府尹相公设宴请客。不知何意。须索走一遭去也呵。〔唱〕

【双调新水令】则为凤鸾失配累了苍鹘。今日个玳筵开专要把鸳鸯完聚。我前面骑的是五花骢。他背后坐的是七香车。人都道这村里妻夫。直恁般似水如鱼。两口儿不肯离了一步。

【驻马听】想当日沽酒当垆。??了个三不归青春卓氏女。今日膝行肘步。招了个百般嫌皓首汉相如。偏不肯好头好面到成都。■〈忄敝〉的我没牙没口题桥柱。谁跟前敢告诉。兀的是自招自揽风流苦。

〔云〕可早来到也。左右报复去。道温学士和夫人来了也。〔祗从报科云〕温学士和夫人到于门首。〔府尹云〕道有请。〔见科府尹云〕小官奉圣人的命。设此水墨宴。请学士夫人吟诗作赋。有诗的学士金锺饮酒。夫人插金凤钗。搽官定粉。无诗的学士瓦盆里饮水。夫人头戴草花。墨乌面皮。〔旦云〕学士。你听者。大人说你若有诗便吃酒。无诗便吃冷水。你用心着。〔正末唱〕

【乔牌儿】自从不应举。何尝对两字句。昨日会宾朋饮到遥天暮。今日酒渴的我没是处。

【挂玉钩】恨不的巴到咽喉咽下去。井坠着朱砂玉与咱更压瘴气凉心经。解脏毒。夫人呵他自有通仙术。至如肿了面皮。疮生眉目。也索蘸笔挥毫。咒水书符。

〔府尹云〕若无诗呵。学士罚水。夫人头戴草花。墨乌面皮。〔正末唱〕

【川拨棹】这官人待须臾。休恁般相逼促。你道是傅粉涂朱。妖艳妆梳。貌赛过神仙洛浦。怎好把墨来乌。

〔旦云〕学士着意吟诗。无诗的吃水。墨乌面皮。甚么模样。〔正末云〕休叫学士。你叫我丈夫。〔旦云〕无计所奈。则索唤丈夫。丈夫须要着意者。〔正末唱〕

【豆叶黄】你在黑阁落里欺你男儿。今日呵可不道指斥銮舆。也有禁住你限时。降了你乖处。两个月方纔唤了我个丈夫。虽不曾彻胆欢娱。汤着皮肤。刚听的这一声娇似莺雏。早着我浑身麻木。

〔旦云〕丈夫。你知道么。倘或罚水乌墨搽面。教我怎了。〔正末唱〕

【乔牌儿】如今便面上笔落处。也则是浮抹不生住。咱自有新合来澡豆香芬馥。到家银盆中洗面去。

〔旦云〕丈夫。着意吟诗。〔正末唱〕

【挂玉钩】我从小里文章不大古。年老也还有甚词赋。则道我沉醉黄公旧酒垆。怎知我也有妆幺处。见他害恐惧。我倒身无措。且等他急个多时。慢慢的再做支吾。

〔府尹云〕学士请吟诗者。〔正末云〕小官就吟。〔旦云〕丈夫。你要着意者。〔正末云〕夫人放心。〔唱〕

【水仙子】须闻得温峤不尘俗。明知道诗书饱满腹。那里是白头把你青春误。就嫌的我无地缝钻入去。少甚么年少儿夫。这一个眼灌的白邓邓。那一个脸抹的黑突突。空恁般绿鬓何如。

〔旦云〕学士。吟诗波。休似吃凉水的。〔正末云〕夫人。我吟的诗好呵。你肯随顺我么。〔旦云〕你若吟得诗好。我插金钗。饮御酒。我便依随你。〔正末云〕夫人。你请放心者。〔唱〕

【甜水令】我如今举起霜毫。舒开茧纸。题成诗句。待费我甚工夫。冷眼偷看。这盆凉水。何须忧虑。只当做醒酒之物。

【折桂令】想着我气卷江湖。学贯珠玑。又不是年近桑榆。怎把金马玉堂。锦心绣口。都觑的似有如无。则被你欺负得我千足万足。因此上我也还他佯醉佯愚。〔旦云〕丈夫。着意吟诗。倘罚水。墨乌面皮。教我怎了。〔正末唱〕他如今做了三谒茅庐。勉强承伏。软兀刺走向前来。恶支煞倒退回去。

〔正末吟诗科云〕不分君恩重。能怜玉镜台。花从仙禁出。酒自御厨来。设席劳京尹。题诗属上才。遂令鱼共水。由此得和谐。〔府尹云〕温学士。不枉了高才大手。吟得好诗。赐金锺饮酒。夫人插凤头钗。搽官定粉。〔旦喜科云〕学士。这多亏了你也。〔正末云〕夫人。我温峤何如。〔府尹云〕夫人。你肯依随学士么。〔旦云〕妾身愿随学士。〔府尹云〕既然夫人一心依随学士。老夫即当奏过官里。再准备一个庆喜的筵席。〔正末唱〕

【雁儿落】你常好是吃嬴不吃输。亏的我能说又能做。你只要应承了这一首诗。倒被我勒掯的情和睦。

【得胜令】呀。兀的不是一字一金珠。煞强似当日吓蛮书。你着宝钗簪云鬓。我着金杯饮醁醑。山呼。共谢得当今主娇姝。早则不嫌我老丈夫。

〔府尹云〕人间喜事。无过夫妇会合。就今日杀羊造酒。安排庆喜筵席。送学士夫人还宅去。〔诗云〕金尊银烛启华筵。一派笙歌彻九天。若非恩赐鸳鸯会。焉能夫妇两团圆。〔正末拜谢科〕〔唱〕

【鸳鸯煞】从今后姻缘注定姻缘簿。相思还彻相思苦。剩道连理欢浓。于飞愿足。可怜你窈窕巫娥。不负了多情宋玉。则这琴曲诗篇吟和处。风流句。须不是我故意亏图。成就了那朝云和暮雨。

〔音释〕

鹘红姑切　■〈忄敝〉音鳖　揽音览　玉干句切　毒东卢切　术绳朱切　目音暮　蘸知滥切　促音取　降奚江切　朮音暮　馥房夫切　俗词疽切　腹音府　突东卢切　物音务　足臧取切　伏房夫切　褪吞去声　做租去声　掯肯去声　睦音暮　醁音路　醑音胥　姝音朱　剩音盛

题目　王府尹水墨宴　

正名　温太真玉镜台

温太真玉镜台杂剧终





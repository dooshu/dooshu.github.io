晓思

暮年多感怆，孤梦久不成。



残灯暗无焰，宿雨滴有声。



食少夜常饥，展转空肠鸣。



老鸡虽三号，山窗终未明。



默诵旧记书，更觉负平生。



披衣搔短发，壮志浩纵横。



晓思

昏昏断梦带余酲，散发披衣坐待明。

城角吹残河渐隐，海氛消尽日初生。



老农自得当年乐，痴子方争後世名。



莫怪闭门常嬾出，即今车盖为谁倾？




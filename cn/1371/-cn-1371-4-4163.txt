游山

四序虽悉佳，莫若新秋时；已脱烹煮厄，未兴摇落悲。



鹭集水落渚，鹊争风堕枝。



烟村乌臼丹，晚日望最奇。



岂无一舴艋，往赴幽人期。



婆娑下堂迎，坏衲颠倒披。



丹果垂中庭，碧花蔓疏篱。

秋高财一来，怪我今年衰。



游山

萧散湖山路，天教脱馽羁。



蝉声入古寺，马影度荒陂。



樵唱时倾耳，僧谈亦解颐。

偏门灯火闹，不敢恨归迟。



游山

一生万里著行縢，抖擞尘埃尚未能。



不怕语音时带剡，敢辞生计略如僧。



疏梅渐动清溪曲，霁雪遥看古塔层。

唤起故年清绝梦，数声柔橹下巴陵。



游山

久客喜归舍，况逢秋气新。



聊乘行艓子，闲觅住庵人。



道士青芒屦，高僧白毛巾。



更须苔井水，一为濯京麈。



游山

萧然破帽伴枯藤，逢著青山不厌憎。



家似江淮归业户，身如湖岭罢参僧。



煨柴夜宿寒炉火，洗釜晨敲古涧冰。

果向此中能得趣，宦途捷径不须曾。



游山

南出平桥十里余，湖山处处可成图。



水边更觉梅花瘦，云外谁怜雁影孤。



时唤行僧同煮茗，亦逢樵叟问迷途。



破裘不怕春寒峭，小市疏灯有酒垆。



游山

病退行犹倦，山坡每少休。



高枝闻鹊语，浅濑见鱼游。



偶有堪乘兴，元无可遣愁。



悠然又终日，争路有归牛。



游山

九十衰翁心尚孩，幅巾随处一悠哉！



偶扶拄杖登山去，却唤孤舟过渡来。



酒市拥途观嵬峨，僧庐借榻寄咍台。



吾生清绝烦君看，不枉人间梦一回。



游山

古寺不来久，入门空叹嗟。



僧亡犹见塔，树老已无花。



世事虽难料，吾生固有涯。



殷懃一梳月，十里伴还家。




卷481_18「杭州天竺、灵隐二寺顷岁亦布衣一游…追思为诗二首」李绅

翠岩幽谷高低寺，十里松风碧嶂连。

开尽春花芳草涧，遍通秋水月明泉。

石文照日分霞壁，竹影侵云拂暮烟。

时有猿猱扰钟磬，老僧无复得安禅。

人烟不隔江城近，水石虽清海气深。

波动只观罗刹相，静居难识梵王心。

鱼扃昼锁龙宫宝，雁塔高摩欲界金。

近日尤闻重雕饰，世人遥礼二檀林。


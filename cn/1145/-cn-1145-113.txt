诟食

齐人有好诟食者，每食必诟其仆，至坏器投匕箸，无空日。馆人厌之，忍弗言，将行，赠之以狗，曰：“是能逐禽，不腆以赠子。”行二十里而食，食而召狗与之食。狗嗥而后食，且食而且嗥。主人诟于上，而狗嗥于下，每食必如之。一日，其仆失笑，然后觉。郁离子曰：“夫人必自侮，而后人侮之。”又曰：“饮食之人，则人贱之。”斯人之谓矣。


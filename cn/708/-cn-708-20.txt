卷二十 定数部


定数一（此卷多载科名禄位贫富之事）

豆卢署（出《前定录》）【眉批】以下科名定数。

豆卢署，本名辅真。贞元六年，举进士下第，将游信安，以文谒郡守郑式瞻。瞻甚礼之，因谓署曰：“子复姓，不宜两字为名。”署起谢，且求其改。式瞻书数字，若著、助、署者，俾自择之。其夕梦一老人谓曰：“闻使君与子更名。子当四举成名，四者甚佳。后二十年，为此郡守。”因指郡隙地曰：“此可以建亭台。”既寤思之，四者，署字也，遂以为名。既二年，又下第，以为梦无徵矣。后二年，果登第，盖自更名后四举也。大和九年，署自秘书少监为衢州刺史。既至，周览郡内，得梦中所指隙地，遂构一亭，名曰：“徵梦亭。”

李（出《前定录》）

贞元中，有举人李，方就举，声价极振。忽梦一人紫衣云：“当礼部侍郎顾少连下及第。”寐觉，省中朝并无姓顾者，及顷，有人通刺，称进士顾少连谒。惊而见之，具述当为门生。顾曰：“某才到场中，必无此事。”来年，果落第。至贞元九年，顾少连自户部侍郎权知贡举，犹未第，因潜往造焉。临放榜，时相特嘱一人，又落，但泣而已。来年秋，少连拜礼部侍郎，乃登第。

郑氏三榜（出《野史》）

河中少尹郑复礼，始应进士举，十上不第，困厄且甚。千福寺僧弘道者，人言昼闭关以寐，夕则视事于阴府，十祈叩者，八九拒之。复礼方蹇踬愤惋，乃择日斋沐候焉。道曰：“知茂才抱积薪之叹，勉旃进取，终成美名。然其事类异，不可言也。”郑拜请其期。道曰：“须四事相就，然后遂志。四缺其一，则复负冤。如是者，骨肉相继三榜。三榜之前，犹梯天之难。三榜之后，则反掌之易也。”郑愕视不可喻，则又拜请四事之目。道持疑良久，则曰：“慎勿言于人。君之成名，其事有四，亦可以为异矣。其一，须国家改元之第二年。其二，须是礼部侍郎再知贡举。其三，须是第二人姓张。其四，同年须有郭八郎。四者阙一，则功亏一篑矣。如是者，贤弟侄三榜，率须依此。”郑大疑其说，郁郁不乐，以为无复望也。长庆二年，人有导其名姓于主文者，郑以非再知贡举，意甚疑之，果不中第。直至改元宝历一年，新昌杨公再司文柄，乃私喜其事，未敢泄言。来春，果登第，第二人姓张名知实，同年郭八郎名言扬，郑奇叹且久，因纪于小书之杪，私自谓曰：“道言三榜率须如此，一之已异，可用三乎？”次至故尚书右丞宪应举，太和二年，颇有籍甚之誉，以主文非再知举，试日果有期周之恤。后太和九年，举败于垂成。直至改元开成二年，高锴再司文柄，明年果登上第，第二人姓张名棠，同年郭八郎名植，因又附于小书之末。三榜虽欠其一，两榜且无小差。闺门之内私相谓曰：“岂其然乎？”时僧弘道已不知所往矣。次至故驸马都尉颢应举，时誉转洽。至改元会昌之二年，礼部柳侍郎璟再司文柄，都尉以状头及第，第二人姓张名潜，同年郭八郎名京，弘道所说无差焉。【眉批】事大奇！

陆宾虞（出《前定录》）

陆宾虞举进士，在京师，有僧惟瑛知术数，宝历二年春，宾虞欲罢举归吴，告惟瑛以行计。瑛曰：“来岁成名，不必归矣。但取京兆荐送，必在高等。”宾虞曰：“某曾三就京兆，未始得事。今岁之事，尤觉甚难。”瑛曰：“不然，君之成名，不以京兆荐送，他处不可也。至七月六日，若食水族，则殊等与及第必矣。”【眉批】食水族亦数定，况他乎？宾虞乃书于晋昌里之牖，日省之。数月后，因于靖恭北门候一郎官，适遇朝客，遂回，憩于从孙闻礼之舍。既入，闻礼喜迎曰：“有人惠双鲤鱼，方欲烹之。”宾虞素嗜鱼，便令作羹共食。后日因视牖间所书字，则七月六日也，遽命驾诣惟瑛，且绐之曰：“将游蒲关，故以访别。”瑛笑曰：“水族已食矣，游蒲关何为？”宾虞深信之，因取荐京兆府，果得殊等，明年登第。

王显（出《朝野佥载》）【眉批】以下禄位定数。

唐王显与文皇有严陵之旧，微时常戏曰：“王显抵老不作茧。”及帝登极而显谒，因奏曰：“臣今日得作茧耶？”帝笑曰：“未可知也。”召其三子，皆授五品，显独不及。谓曰：“卿无贵相，朕非谓卿惜也。”曰：“朝贵，夕死足矣。”时仆射房玄龄曰：“陛下既有龙潜之旧，何不试与之？”帝与之三品，取紫袍金带赐之，其夜卒。

杜鹏举（出《处士萧时和传》）

景龙末，韦庶人专制。杜鹏举时尉济源县，为府召至洛城修籍，一夕暴卒。亲宾将具小殓，夫人尉迟氏，敬德之孙也。性通明强毅，曰：“公算术神妙，自言官至方伯，今岂长往耶？”安然不哭。洎三夕，徐苏。数日方语云，初见两人持符来召，遂相引徽安门出。门隙容寸，过之尚宽。直上北邙山，可十余里，有大坑，视不见底。使者令入，鹏举大惧。使者曰：“可闭目。”执手如飞，须臾足已履地。寻小径东行，凡数十里，天气昏惨，如冬凝阴，遂至一廨，墙字宏壮。使者引入。碧衣者踞坐，命鹏举前。旁有一狗人语云：“误姓名同，非此官也。”笞使者，改符令去。有一马，半身两足，跳梁而前曰：“往为杜鹏举杀，令请理冤。”鹏举亦醒然记之，诉云：“曾知驿，敕使将马令杀，非某所愿。”碧衣命吏取按审，然之，马遂退。旁见一吏，挥手动目，教以事理，意相庇脱。所证既毕，遂揖之出。碧衣拜送门外云：“某是生人，安州编户。少府当为安州都督，故先施敬，愿自保持。”言讫，而向所教之吏趋出云：“姓韦名鼎，亦是生人，在上都务本坊。”自称向来有力，祈钱十万。鹏举辞不能致。鼎云：“某虽生人，今于此用纸钱，易致耳。”遂许之。亦嘱云：“焚时愿以物籍之，幸不著地，兼呼韦鼎，某即自使人受。”鼎又云：“既至此，岂不要见当家【眉批】当家，犹云主翁。簿书？”遂引入一院，题云“户部”。房廊四周，簿帐山积。中三间，架阁特高，覆以黄帕，金字榜曰“皇籍”。余皆露架，往往有函，紫色盖之。韦鼎云：“宰相也。”因引指杜氏籍，书签云“濮阳房”，有紫函四。发开卷，鹏举三男，时未生者，籍名已具，遂求笔书其名于臂。意愿踟蹰，更欲周览。韦鼎云：“既不住，亦要早归。”遂引出，令一吏送还。吏云：“某苦饥，不逢此，便无因得出，愿许别去，冀求一食。但寻此道自至其所，留之不可。”鹏举遂西行，道左忽见一新城，异香闻数里，环城皆甲士持兵。鹏举问之，甲士云：“相王于此上天子，有四百天人来送。鹏举曾为相王府宫，欣闻此说。墙有大隙，窥见分明，天人数百，围绕相王，满地彩云，并衣仙服，皆如画者。相王前有女人，执香炉引行。近窥帝衣裙带状似剪破，一如雁齿状。相王戴一日，光明辉赫。近可丈余，相王后凡有十九日，累累成行，光明皆如所戴。须臾，有绨骑来迎。甲士令鹏举走，遂至故道，不觉已及徽安门。门闭，过之亦如去时容易。至家，见身在床上，跃入身中，遂寤。臂上所记，如朽木，书字尚分明。遂焚纸钱十万，呼赠韦鼎。心知卜代之数，中兴之期，遂以假故来谒睿宗。上握手曰：“岂敢忘德。”寻求韦鼎，适卒矣。及睿宗登极，拜右拾遗。词云：“思入风雅，灵通鬼神。”敕宫人妃主数十，同其妆服。令视执者，鹏举遥识之，乃太平公主也。问裙带之由，公主云：“方熨龙衮，忽为火迸带，仓惶不及更服。”乃知圣人之兴，固自天也。鹏举所见，先睿宗龙飞前三年，后果为安州都督。

【总评】一说，鹏举之父尝梦有所之，见一大碑，云是“宰相碑，”已作者，金填其字，未者，刊名于柱上。问：“有杜家儿否？”曰：“有。”任自看之，记得姓下有鸟偏旁曳脚，而忘其字，乃名子为鹏举，而谓之曰：“汝不作相，即世世名字当鸟旁而曳脚也。”鹏举名子曰鸿渐，竟拜相。

张嘉贞（出《明皇杂录》）

开元中，上急于为理，尤注意宰辅，尝欲用张嘉贞为相，而忘其名。夜令中人持烛，于省中访其直宿者，还奏中书侍郎韦抗。上即令召入寝殿。上曰：“朕欲命一相，常记得风标为当时重臣，姓张而重名，令为北方侯伯。不欲访左右，【眉批】凡受欺者，皆□访左右误事。旬日念之，终忘其名，卿试言之。”【夹批】圣主。抗奏曰：“张齐丘，今为朔方节度。”上即令草诏，仍令宫人持烛。抗跪于御前，援笔而成。【眉批】想见古时君臣亲密景象。上甚称其敏捷典丽，因促命写诏敕。抗归宿省中。上不解衣以待旦，将降其诏书。【夹批】圣主。夜漏未半，忽有中人复促抗入见。上迎谓曰：“非张齐丘，乃太原节度张嘉贞。”别命草诏。上谓抗曰：“虽朕志先定，可以言命矣。适朕因阅近日大臣章疏，首举一通，乃嘉贞表也。因此洒然，方记得其名。”【眉批】开元初。政之勤如此。复叹用舍如有人主张。

薛邕（出《嘉话录》）

薛邕侍郎有宰相望。时有张山人善相，崔造方为兵部郎中，与前进士姜公辅同在薛坐中。薛问张山人：“坐中有宰相否？”意在自许。张答云：“有。”薛曰：“几人？”曰：“有两人。”薛意其一必己矣，问：“何人？”曰：“崔、姜二公必宰相也，同时耳。”薛忿然不悦。既而崔郎中徐问张曰：“何以同时？”意谓姜公今披褐，我已正郎，势不相近也。张曰：“命合如此，郎中且在姜之后。”后姜为京兆功曹，充翰林学士。时众知泾将姚令言入城取朱泚，泚曾帅泾，得军人心，姜乃上疏请察之。疏入十日，德宗幸奉天，悔不纳姜言，遂于行在擢姜为给事中平章事。崔后姜半年，以正郎拜相，果同时而在姜后。薛竟终于列曹。

【总评】观薛侍郎之邈崔、姜，知前辈不可忽后辈。观陈通方之侮王播，知后辈不可忽前辈。

李揆（出《前定录》）

李相国揆以进士调集在京师，闻宣平坊王生善易筮，往问之。王生每以五百文决一局，而来者云集，自辰及酉，有空反者。揆持一缣晨往，生为之开卦曰：“君非文章之选乎？当得河南道一尉。”揆负才华，不宜为此，变色而去。王生曰：“君无怏怏，自此数月，当为左拾遗，前事固不可涯也。”揆怒未解。生曰：“若果然，幸一枉驾。”揆以书判不中第，补汴州陈留尉，始以王生之言有徵。后诣之，生于几下取一缄书，可十数纸，以授之曰：“君除拾遗，可发此缄。不尔，当大咎。”揆藏之。既至陈留，时采访使倪若水以揆才华族望，留假府职。会郡有事，须上请，择于中朝通者，无如揆，乃请行。开元中，郡府上书姓李者，皆先谒宗正。时李璆为宗长，适遇上尊号，揆既谒璆，璆素闻其才，请为表三通，以次上之。上召璆曰：“百官上表，无如卿者，朕甚嘉之。”璆顿首谢曰：“此非臣所为，是臣从子陈留尉揆所为。”【眉批】不攘善。乃召见揆，命宰臣试文词。时陈黄门为题目三篇，其一曰《紫丝盛露囊赋》，二曰《答吐蕃书》，三曰《代南越献白孔雀表》。揆自午及酉而成，既封，请曰：“前二首无所遗恨，后一首有疑，愿得详之。”乃许拆缄，涂八字，旁注两句封进。翌日，授左拾遗。旬余，发王生之缄视之，三篇皆在其中，而涂注者亦如之。遽命驾往宣平坊访王生，竟不复见矣。

崔元综（出《定命录》）

崔元综，则天朝为宰相。令史奚三儿【眉批】奚三儿，当时精于命者。云：“公从今六十日内，当流南海。六年三岁合死，然竟不死。从此更作官职，后还于旧处坐。寿将百岁，终以馁死。”经六十日，果得罪，流于南海之南。经数年，血痢百日，至困而不死。【夹批】一度。会赦得归，乘船渡海，遇浪漂没，同船人并死，崔公独抱一板，随波上下，漂泊至一海渚，入丛苇中。【夹批】两度。板上一张钉刺脊上，深入数寸，其钉板压之，在泥水中昼夜忍痛，呻吟而已。【夹批】三度。忽遇一船人来此渚中，闻其呻吟，哀而救之，扶引上船，与拔钉，良久乃活。问其姓名，云是旧宰相。众人哀之，济以粮食。随路求乞，于船上卧。见一官人著碧，是其宰相时令史，唤与语，又济以粮食，得至京师。六年之后，收录乃还，选曹以旧相奏上，则天令超资与官，自赤尉累迁至中书侍郎。九十九矣，子侄并死唯独一身，病卧在床。顾令奴婢取饭粥，奴婢欺之，皆笑而不动。【眉批】颐寿不如善殀。崔公既不能责罚，奴婢皆不受处分，乃感愤不食，数日而死。

裴谞（出《前定录》）

宝应二年，户部郎中裴谞出为卢州刺史。郡有二迁客，其一曰武彻，自殿中侍御史贬为长史；其一曰于仲卿，自刑部员外郎贬为别驾。谞至郡三日，二人来谒。谞方与坐话旧，俄而吏持一刺云：“寄客前巢县主簿房观请谒。”谞辞以他日。观自陈与使君有旧，吏又入白谞。谞曰：“吾中外无有房氏为旧者。”乃令疏其父祖官讳，观具以对。又于怀中探一纸旧书，以授吏。谞览之愀然，遽命素服，引于东庑而吊之，甚哀。既出，未及易服，顾左右问曰：“此有府职月请七八千者乎？”左右曰：“有名逐要【眉批】名甚新。者是也。”遽命吏出牒以署观。时二客相顾，甚异之，而莫敢发问。谞既就榻叹息，因谓二客曰：“君无为复患迁谪，事固已前定。某开元七年，罢河南府文学时，至大梁。有陆仕佳为浚仪尉，某往候之。仕佳座客有陈留尉李揆、开封主簿崔器方食，有前襄州功曹参军房安禹继来。时坐客闻其善相人，皆请。安禹无所让，先谓仕佳曰：‘官当再易，后十三年而终。’次谓器曰：‘君此去二十年，当为府寺官长，有权位而不见曹局，亦有寿考。’次谓揆曰：‘君今岁名闻至尊，十三年间，位极人臣。后十二年，废弃失志，不知其所以然也。’次谓谞曰：‘此后历践清要，然无将相，年至八十。’言讫将去，私谓某曰：‘少间有以奉托，幸一至逆旅。’安禹既归，某即继往，至则言款甚密，曰：‘君后二十八年，当从正郎为江南郡守。某明年当有一子，后合为所守郡一官。君至三日，当令奉谒。然此子命薄，不可厚禄，愿假俸十千已下。’【眉批】世间那有此善相，当别受异术。此即安禹子也。”彻等咸异其事。仕佳后再受监察御史卒。器后为司农丞，肃宗在灵武，以策称旨，骤拜大司农，及归长安，累奉使，后十余年，竟不至本曹局。揆其年授左拾遗，累至宰相，后与时不协，放逐南中；二十年，除国子祭酒，充吐蕃会盟使，既将行而终。皆如其言。安禹开元二十一年进士及第，官止南阳令。

张去逸（出《纪闻》）

肃宗张皇后祖母窦氏，玄宗之姨母也。玄宗先后早薨，窦有鞠养之恩，景云中，封邓国夫人，帝甚重之。其子去惑、去盈、去奢、去逸，依倚恩宠，颇极豪华。一日，弟兄同猎渭曲，忽有巨蛇长二丈，腾赶草上，迅捷如飞。去逸因纵辔弯弧，一发而中，则命从骑挂之而行。俄顷雾起于渭上，咫尺昏晦，骤雨惊电，无所遁逃。偶得野寺，去逸即弃马，径依佛庙。烈火震霆，随而大集。方霆火交下之际，则闻空中曰：“勿惊仆射。”霆火遽散。俄而复臻，又闻空中曰：“勿惊司空。”霆火顿止。俄复骤集，又闻空中曰：“勿惊太尉。”既而阴翳廓然，终无所损，然死蛇从马，则已失矣。去逸自负坐须富贵，不数年，染疾而卒，官至太仆卿。天宝中，其女选东宫，充良媛。及肃宗收复两京，良媛颇有辅佐之力。至德二载，册为淑妃。乾元元年，诏中书令崔圆持节册为皇后。而去逸以后父，前后三赠官，皆如空中之告耳。【眉批】死后之赠，已预定，况生前乎？

吴少诚（出《续定命录》）

吴少诚贫贱时，为官健，逃去，至上蔡，冻馁求丐于侪辈。上蔡县猎师数人于中山得鹿。本法获巨兽者，先取其腑脏祭山神。祭毕，猎人方欲聚食，忽闻空中有言曰：“待吴尚书。”众人惊骇，遂止。良久欲食，又闻曰：“尚书即到，何不且住？”逡巡，有一人是脚力，携小袱过，见猎者，揖而坐。问之姓吴，众皆惊。食毕，猎人起贺曰：“公即当贵，幸记某等姓名。”具述本末。少诚曰：“军健儿，苟免擒获足矣，安有富贵之事？”大笑而别。后数年，为节度使，兼工部尚书，使人求猎者，皆厚以钱帛赍之。

魏征（出《朝野佥载》）

唐魏征为仆射，方寝，有二典于窗下平章。一人曰：“我等官职，总由此老翁。”一人曰：“总由天上。”征闻之，遂作一书，遣由此老翁人送至侍郎处云：“与此人一员好官。”其人不知，出门心痛，凭由天上者送书。【眉批】书中不著名，犹想前代之疏。明日引注，由老翁者被放，由天者得留。征怪之，问焉，具以实对。乃叹曰：“官职禄料由天者，盖不虚也。”

狄仁杰（出《定命录》）

狄仁杰之贬也，路经汴州，欲留半日医疾。开封县令霍献可追逐当日出界。狄公甚衔之。及回为宰相，霍已为郎中，狄欲中伤之而未果。则天命择御史中丞，凡两度承旨皆忘。后则天又问之，狄公卒对无以应命，唯记得霍献可，遂奏之，恩制除御史中丞。后狄公谓霍曰：“某初恨公，今却荐公，乃知命不由人也。”【眉批】献可之人品可知矣，虽记得，可妄对乎？狄公大错。

麴思明（出《会昌解颐》）

赵冬曦任吏部尚书。往例，每年铨曹人吏，各合得一官，或荐亲族。众人皆悉论请。有令史麹思明者，二年之内，未尝有言。冬曦怪之，一日召谓曰：“以某今日之势，三千余人选客，贫富贱贵，皆自吾笔。人皆有请，而子独不言，何也？”思明曰：“夫人一官一名，皆是分定，只假尚书之笔。思明自知命未亨通，不敢以闲事挠于尚书。”冬曦曰：“如子之言，乃贤人也，兼能自知休咎耶？”思明曰：“贤不敢当，思明来年，始合于尚书下授一官，所以未能有请也。”冬曦曰：“来年授何官？”思明请于阶下书来年授官月日，亦请尚书同封记，藏厅壁中泥封之，再拜而去。冬曦虽不言，心怪其妄，常拟与注别异一官。忽一日，上幸温泉，见白鹿升天，遂改会昌县为昭应，敕下吏部，令注其官。冬曦遂与思明注县，乃召而问之曰：“子且妄语，岂能先知此乎？”思明曰：“请尚书坏壁验之。”遂拆壁开封，题云：“来年某月日，萦注昭应县官。”冬曦大惊异，自后凡事皆发使问之，莫不神验。

孟员外（出《逸史》）

贞元中，有孟员外者，少时应进士举，久不中第。将罢举，又无所归，托于亲丈人省郎殷君宅，为殷氏贱厌。瘴疟日甚，乃白于丈人曰：“某贫薄，疾病必不可救，恐污丈人华宇，愿委运，乞待尽他所。”殷氏亦不与语，赠三百文。出门，不知所适。街西有善卜者，每以清旦决卦，昼后则闭肆下帘。孟君乃谒之，具陈羁蹇，将填沟壑，尽以所得三镮为卜资。卜人遂留宿，为决一卦，卦成惊曰：“郎君更十日，合处重职，俸入七十千钱，何得言贫贱？”卜人遂留，厚供给。已至九日，并无消息，又却往殷君宅。殷氏见，甚薄之，亦不留连，寄宿马厩。至明，有敕，以禁兵将为贼境观察使。其人与殷友善，驰扣殷氏之门。武人都不知书，云：“便须一谢表，兼镇抚寇。事故颇多，公有亲故文士，颇能相助否？”殷良久思之，无可应者，忽记得孟君久曾应举，可以充事，遽引见之。令草一表，词甚精敏，因请为军中职事，月俸正七十千，乃卜后十日也。

杜思温（出《前定录》）

贞元初，有太学生杜思温，善鼓琴，多游于公侯门馆。尝从宾客夜宿城外苟家嘴，中夜，山月如昼，而游客皆醉，思温独携琴，临水闲泛。忽有一叟支颐来听，思温谓是座客，殊不回顾。及曲罢，乃知非向者同游之人，遽置琴而起。老人曰：“少年勿怖，余是秦时河南太守梁陟也，遭难，身没于此中。平生好鼓琴，闻君弦轸清越，故来听耳。知音难遇，无辞更为我弹之。”思温奏为沉湘，老人曰：“此弄初成，吾尝寻之，其间音指稍异此。”思温因求其异，随而正之，声韵涵古，又多怨切，时人莫之闻也。叟因谓思温曰：“君非太学诸生乎？”曰：“然。”叟曰：“君何不求名誉，而常为王门之伶人乎？”思温竦然受教，且问穷达之事。臾曰：“余之少子主管人间禄籍，当为君问之。此后二日，当再会于此。”至期而思温往见，叟亦至焉，乃告曰：“惜哉！君终不成名，亦无正官，然有一段禄在巴蜀，一十九年，俸入不绝。但慎勿为武职，当有大祸，非禳所免，志之志之！”言讫，遂不见。思温明年又下第，遂罢举西游，抵成都，以所艺谒韦令公。公甚重之，累署要籍。随军十七八年，所请杂俸，月不下二万。又娶大将女，车马第宅甚盛。而妻父尝欲思温在辕门，思温记老人之言，辄辞不就。后二日，密请韦令公，遂补讨击使，牒出方告。不敢复辞，而常惧祸至，求为远使，竟不果。及刘辟反，思温在鹿头城，城陷，为官军所杀。【眉批】虽知之，亦不可免，人果不能胜天哉！

李敏求（出《河东记》）

李敏求屡举不第，栖栖丐食。太和初，长安旅舍中，因暮夜愁惋而坐。忽觉形魂相离，其身飘飘如云气而游，渐涉丘墟荒野之外。山川草木，无异人间。良久，望见一城，即趋就之。复见人物甚众，呵呼往来，车马繁闹。俄有白衣人走来拜敏求，敏求曰：“尔非我旧佣耶？”其人曰：“小人即二郎十年前所使张岸也。是时随从二郎泾州，岸不幸身先犬马耳。”又问曰：“尔何所事？”岸对曰：“自到此，便事柳十八郎，甚蒙驱使。柳十八郎，今见在太山府君判官，非常贵盛。二郎岂不共柳十八郎往来？今须见之。”岸请先白。须臾，岸复出，引敏求入大衙门。正北有大厅屋，丹楹粉壁，壮丽穷极。又过西庑下一横门，门外多是著黄衫惨绿衫人，又见著绯紫端简而侦立者，披白衫露髻而倚墙者，有被枷锁牵制于人而俟命者，有抱持文案窥觑门中而将入者，如丛约数百人。【眉批】叙事如画。敏求将入门，张岸挥手于其众曰：“官客来。”其人一时俛首开路。俄顷，谒者揖敏求入，见著紫衣官人，具公服立于阶下。敏求趋拜讫，仰视之，即故柳澥秀才也。澥熟顾敏求大惊：“未合与足下相见！”乃揖登席，绸缪叙话，不异平生。澥曰：“幽显殊途，今日故人此来，大是非意事！莫有所由妄相追摄否？仆幸居此处，当为故人理之。”【眉批】大有故人情，不似阳世薄道。敏求曰：“所以至此者，非有人呼也。”澥沉吟良久曰：“此固有定分，然宜速返。”敏求曰：“受生苦穷薄，故人当要路，不能相发挥乎？”澥曰：“假使公在世间作官职，岂可将他公事从其私欲乎？【眉批】世间正不必然。苟有此图，谪罚无逃矣。然要知禄命，庶可施力。”因命左右一黄衫吏曰：“引二郎至曹司，略示三数年行止之事。”敏求即随吏却出，过大厅东，别入一院。院有四合大屋，约六七间，窗户尽启，满屋唯是大书架，置黄白纸书薄，各题签榜行列，不知纪极。其吏止于一架，抽出一卷文，似手叶，却数十纸，即翻卷十余行，命敏求读之。其文曰：“李敏求至太和二年罢举。其年五月，得钱二百四十贯，侧注朱字，其钱以伊宰卖庄钱充。又至三年，得官，食禄张平子。”【眉批】冥中亦巧言。读至此，吏复掩之。敏求恳请见其余，吏固不许，即被引出。又过一门，门扇斜开，敏求倾首窥之，见四合大屋，屋内尽有床榻，上各有铜印数百颗，杂以赤斑蛇，大小数百余，更无他物。敏求问吏用此何为，吏笑而不答。遂却至柳判官处。柳谓敏求曰：“更欲奉留，恐误足下归计。”握手叙别，即顾谓张岸：“可将鞍马，送二郎归。”敏求乘马如风，张岸控辔，须臾到一处，天地昏黑。张岸曰：“二郎珍重。”似被推落大坑中，即如梦觉。于时向曙，身乃在昨宵愁坐之所。敏求从此，遂不复有举心。后数月，穷饥益不堪。敏求数年前，曾被伊慎诸子求为妹婿，时方以修进为己任，不即纳之。至是，有人复语敏求。敏求欣然，不旬，遂成婚娶。伊氏有五女，其四皆已适人，敏求妻其小者。其兄宰方货南城一庄，得钱一千贯，悉将分给五妹为资装。敏求既成婚，即时领二百千。其姊四人曰：“某娘最小，李郎又贫，盍各率十千以助焉。”由是敏求获钱二百四十贯，无差矣。敏求先有别色身名，久不得调，其年，乃用此钱参选。三年春，授邓州向城尉。任官数月，闲步县城外，坏垣蓁莽之中，见一古碑，文字磨灭，不可识。敏求偶令涤去苔藓，细辨其题，篆云“晋张衡碑”，囚悟食禄张平子。

李君（出《逸史》）

江陵副使李君，尝自洛赴进士举，至华阴，见白衣人在店。李与语，围炉饮啜甚洽。同行至昭应，曰：“某隐居西岳，甚荷郎君相厚之意。有故，明旦先径往城中，不得奉陪也。莫要知向后事否？”李再拜恳请，乃命纸笔于月下，凡书二封，次第缄题之，甚急则开之，乃去。五六举下第，欲归无粮食，将住，求容足之地不得，曰：“此为穷矣，仙兄书可以开也。”乃沐浴，清旦焚香启之，曰：“某年月日，以困迫无资用，开一封，可青龙寺门前坐。”见讫，遂往。到已晚矣，望至昏时，不敢归。心自笑曰：“此处坐，可得钱乎？”少顷，寺主僧领行者至，将闭门，见李君，曰：“何人？”曰：“某驴弱居远，前去不得，将寄宿于此。”僧曰：“门外风寒，且向院中。”遂邀入，牵驴随之，具馔烹茶。夜艾，熟视李君，问何姓，曰：“姓李。”僧惊曰：“松滋李长官，识否？”李起蹙曰：“某先人也。”僧垂泣曰：“某久故旧，适觉郎君酷似长官，然奉求已多日矣，今乃遇。”李君涕流被面，因曰：“郎君甚贫，长官比将钱物到求官，至此狼狈，有钱二千贯，寄在某处。自是以来，如有重负，今得郎君分付，老僧此生无事矣，明日留一文书，便可挈去。”【眉批】老僧亦高人，但不知留一文书何用，所谓未能免俗也。李君悲喜，及旦，遂载镪而去，鬻宅安居，遽为富室。又三数年不第，尘土困悴，欲罢去，思曰：“乃一生之事，仙兄第二缄可以发也。”又沐浴，清旦启之，曰：“某年月日以将罢举，开第二封，可西市鞧辔行头坐。”见讫复往，至即登楼饮酒，闻其下有人言：“教他郎君平明即到此，无钱，即道：‘元是不要钱及第。’”李君惊而问之，客曰：“侍郎郎君有切故，要钱一千贯，致及第。昨有共某期不至者，今欲去耳。”【眉批】此风自唐已然矣。李君问曰：“此事虚实？”客曰：“郎君见在楼上房内。”李君曰：“某是举人，亦有钱，郎君可一谒否？”曰：“实如此，何故不可？”乃却上，果见之。云：“主司是亲叔父。”乃面定约束，明年果及第。后官至殿中江陵副使，患心痛，少顷数绝，危迫颇甚，谓妻曰：“仙师第三封，可以开矣。”妻遂灌洗开视之，云：“某年月日，江陵副使忽患心痛，可处置家事。”更两日卒。

尉迟敬德（出《逸史》）【眉批】以下贫富定数。

隋末有书生，居太原，苦于家贫，以教授为业。所居抵官库，因穴而入。其内有钱数万贯，遂欲携挈。有金甲人持戈曰：“汝要钱，可索取尉迟公帖来。此是尉迟敬德钱也。”【夹批】按尉迟名敬德，字恭，乃双名单字，人多不知。书生访求不见，至铁冶处，有锻铁尉迟敬德者，方袒露蓬首，锻炼之次，书生伺其歇，乃前拜之。敬德问曰：“何故？”曰：“某贫困，足下富贵，欲乞钱五百贯，得否？”敬德怒曰：“某打铁人，安有富贵，乃侮我耳！”生曰：“若能哀悯，但赐一帖，他日自知。”敬德不得已，令书生执笔，曰：“钱付某乙五百贯。”具月日，署名于后。书生拜谢辞去。敬德与其徙拊掌大笑，以为妄也。书生既得帖，却至库中，复见金甲人呈之。笑曰：“是也。”令系于梁上高处，遣书生取钱，止于五百贯。后敬德佐神尧，立殊功，请归乡里，敕赐钱一库。阅簿，欠五百贯，将罪主者，忽于梁上得帖子，敬德视之，乃打铁时书帖，累日惊叹。

王无（出《朝野佥载》）

唐王无，好博戏，善鹰鹞。文皇微时，与无蒲戏争彩，有李阳之宿憾焉。帝登极，藏匿不出。帝令给使将一鹞子于市卖之，索钱二十千。不之知也，酬钱十八贯。给使以闻，帝曰：“必王无也。”遂召至，惶惧请罪，帝笑而赏之，令于春明门待诸州庸车三日，并与之。坐三日，属灞桥破，唯得麻三车。

卢怀慎（出《独异志》）

卢相怀慎无疾暴卒，夫人崔氏止其儿女号哭曰：“公命未尽，我得知之。公清俭而洁廉，蹇进而谦退，四方赂遗，毫发不留。与张说同时为相，今纳货山积，其人尚在，奢俭之报，岂虚也哉？”及宵分，公复生，左右以夫人之言启陈。怀慎曰：“理固不同，冥司有三十炉，日夕为说鼓铸横财，我无一焉，恶可并哉？”言讫复绝。

王叟（出《原化记》）

天宝中，相州王叟者，家邺城，富有财，唯夫与妻，更无儿女。积粟近至万斛，而夫妻俭啬颇甚，常食陈物，才以充肠，不求丰厚。庄宅尤广，客二百余户。叟尝巡行客坊，忽见一客方食，盘飡丰盛。叟问其业，客云：“唯卖杂粉香药而已。”叟疑其作贼，问：“汝有几财而衣食过丰也？”此人云：“唯有二千之本，逐日食剩，但存其本，不望其余，故衣食常得足耳。”叟遂大悟，归谓妻曰：“彼人小得其利，便以充身，可谓达理。吾今积财巨万，而衣食陈败，又无子息，将以遗谁？”【眉批】有聚必散，世上悭贪之辈，正不知为何人守财耳？遂发仓库，广市珍好，恣其食味。不数日，夫妻俱梦为人所录，枷锁禁系，鞭挞俱至，云：“此人妄破军粮。”觉后数年，夫妻并卒，官军围安庆绪于相州，尽发其廪以供军焉。








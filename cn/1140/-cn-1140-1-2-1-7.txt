嵩山志序

平生五岳之游盖得嵩山而有其二焉始视学齐鲁登泰岱尝为岱志再易其藁书成而秩满不及刻以去今游嵩山登封长叶君慕庐方修辑嵩志属为序夫嵩山以峰名者太室二十有四少室三十有六今可得而指数者才数峰耳汉唐宋封禅辙迹相寻坛畤宫观穷极土木铭金鑱石以垂示无穷今漠然为榛壤无复瓦砾賸碑残碣百无二三登封故山县风尚质简士大夫不好游樵牧之人无所记述向微旧志则所谓某某峰者其名亦已亡矣故竹素之夀不及金石万一迨被兵火改陵谷往往金石销陨竹素犹存则是志不可阙也夫山志有三难前人碑篆多埋土藓虎穴间吏士足迹所不至又断剥多阙文摹録者以意傅会或弃取失重轻又不载撰文年月率难核考其诗文滥登近作动苦芜陋余序庐山志论之详矣昔傅君元鼎令登封作嵩书十三篇近者乡先生焦君汝将有嵩高志捃拾既富叶君又出私钱命工穷搜石记徧搨以备甄采余杖屐所到君辄问何碑善数举以对所赏略同因相眎而笑君以名进士理延平有名绩改尹是邑与民息肩无余事日把卷望二室长啸其旧着诗文皆行於世知所辑必良书故不待其志成而预为序之虽然愿君亟成之毋留予向者岱志之憾也


卷二百四十八



卷之二百四十八

十一月乙卯朔，上御武英殿，谓侍臣曰：“夫好憎者，人情所不能无也。然好得其正，憎得其实，斯不陷于一偏，至于喜怒，莫不皆然，一有所偏，则人得而中之矣。大抵人能不偏于好憎喜怒，则此心廓然大公，不为物累，是以耳目聦明、志气如神矣。”

免国子监生朔望朝参。

辰州卢溪铅场等寨蛮酋石答踵等三十五人入朝，贡方物。初，石答踵等恃险不服，卢溪主簿孙应隆招谕之，石答踵等皆听命，应隆因率之来朝，诏赐衣服、文绮、钞锭。

壬戌，增设詹事府属官：左、右春坊清纪郎各一人，从八品；司谏各二人，通事舍人各五人，皆从九品；改詹事府录事为从九品。

蠲北平霸州大城县田租。初，洪武二十五年秋，县大水，明年夏，复如之，没稻田五百五十余顷，至二十七年，水始平。事闻，上谓户部臣曰：“大城之民，连被水灾，其饥窘可知。凡田之租赋，悉免勿徵。”于是免其租凡二千九百七十余石。

甲子，镇星犯罚星。

乙丑，复以孙应隆为卢溪县主簿。初，辰州府卢溪县主簿林彦聦以事被逮，命应隆往代之。应隆到官，即招附高岩等砦苗蛮二千六百四十户。及彦聪事白，当复官，适应隆率蛮酋石答踵等朝贡至京师，答踵等以应隆招集有方，乞留镇抚新附百姓。上嘉之，遂可其奏。

广西太平府龙英州知州赵武雄来朝，贡方物。

丙寅，赐在京武官绮、帛各二疋，钞五锭。

丁卯冬至，上御奉天殿受朝贺，大宴群臣。

己巳，诏颁《稽古定制》。先是，上以诸功臣之家不循礼法，往往奢侈自纵，以致覆亡，虽屡加诫敕，终莫之省，乃命翰林儒臣取唐宋制度及国初以来所定礼制，参酌损益，编类成书。凡勋旧之家坟茔碑碣丈尺、房屋间架及食禄之家货植禁例，皆有定制，命颁之功臣之家，俾遵行之。

月食于井。

壬申，命刑部主事邓文铿署都察院事。文铿，延平沙县人，始以国子监生登洪武乙丑进士第，知高州茂名县，为政平恕，人称之，后以考最升户部主事，逾年改刑部。至是，遂超任之。

甲戌，锦衣卫有百户坐法当死者，欲自陈于上前，指挥使宋忠为言，上弗许。监察御史因劾忠市恩沽名，请罪之。上曰：“忠率直无隐，不计祸福，为人请命，何为罪之？”诏弗问，百户亦得减死戍边。

戊寅，琉球国山北王攀安知遣其臣善佳古耶等，中山王世子武宁遣其臣蔡奇阿勃耶等，贡马三十七匹及硫黄等物，并遣其寨官之子麻奢理、诚志鲁二人入太学。先是，山南王遣其侄三五郎亹入太学，既三年归省。至是，复与麻奢理等偕来，乞入太学。诏许之，仍赐衣巾靴袜。

壬午，改设四川盐课提举司所属罗泉等二井盐课司为罗泉等五井盐课司。

十二月乙酉朔，遣行人陈诚、吕让使安南。先是，思明府土官知府黄广成奏言：“本府自故元设置思明州，后改思明路军民总管府，所辖左江一路州县洞寨东至上思州，南至铜柱。元兵征交趾，去铜柱百里，立永平寨军民万户府，置兵戍守，而命交人供具军饷。元季扰乱，交人以兵攻破永平寨，遂越铜柱二百余里，侵夺思明属地丘温、如嶅、庆远、渊托等五县，逼民附之，以是五县岁赋皆令土官代输。前者，本府失理于朝，遂致交人侵迫益甚，及告礼部任尚书立站于洞登，洞登实思明府地，而交人乃称属铜柱界。臣尝具奏，蒙朝廷遣刑部尚书杨靖核实其事，况今建武志尚有可考，乞令安南以前五县还臣旧封，仍止铜柱为界，庶使疆域复正，岁赋不虚。上令户部具其所奏，遣诚等往安南谕还之。”

庚寅，皇第四十七孙悦劭火生，蜀王第五子也。

壬辰，福建泉州府地震。

甲午，赐锦衣等卫武臣命妇五千二百余人帛九万九千八百余疋。

丙申，赐在京文臣绮帛各二疋、钞二锭。

己亥，有流星大如杯，青白色，起自翼宿，东南行至游气没。

庚子，赐在京致仕武官米：指挥二十五石，千户卫镇抚十五石，百户所镇抚十石；江淮济川监工官俸给外，如例赏之；监工指挥、千百户、卫所镇抚正赏外，加米十石；致仕都督赏如指挥例，监工试百户赏与见任同。

广西龙州知州薛继贤等遣弟薛忠等来朝谢恩，贡马。

养利州土官赵芳、思陵州土官黄善政、太平州土官李圆泰等各遣使来朝，贡方物。

壬寅，命赵璟署左军都督府都督佥事。璟父清为后军都督佥事，璟资荫得指挥使。上以其勋旧，特超任之。

癸卯，荧惑守太微垣。

朝鲜国王李旦遣门下赞成事安翊等贡方物，贺明年正旦。

乙巳，诏定靖江王庶子镇国将军以下禄秩仪礼。先是，王国礼秩俱有定制，上以镇国而下，降杀太甚，故命更定之。于是兵部尚书茹瑺等奏曰：“臣闻天子不以天下私其亲，其镇国将军等禄秩仪礼，宜如旧制。”从之。

丙午，命礼部会议镇国将军与驸马、公侯、文武官相见礼及其出入称呼之宜。礼部会诸儒臣议：“凡相见，镇国将军居左，驸马、仪宾、公侯居右，平行两拜礼，若文武一品至三品官见之，亦行两拜礼，镇国将军居中答拜，四品以下官行礼，镇国将军坐受之；若相遇于道，驸马、仪宾、公侯向右让道而行，文武一品至三品官引马侧立，候其过乃行，四品以下则下马；其于内庭出入，皆由左门，称呼则曰‘官人’，言语则曰‘裔旨’。”从之。

丁未，太阴行房宿中。

己酉，乌思藏都指挥答里巴等遣僧琐南里监藏、卫镇抚班竹儿藏卜等贡剑及甲胄等物。

湖广保靖宣慰等司、广西金筑安抚等司、云南安顺等州西堡等长官司各贡方物。

癸丑，享太庙。

是月，置南丹卫军民指挥使司，复增中左、中右、中中三千户所。

永宁州土贼卜八如加等劫杀军民，前军都督佥事何福遣指挥李荣等领兵讨之，其子阿沙遁入革失瓦都寨，官军赍三日粮，深入追之。会天大雪，众饥疲，贼据险不下，军乃还。

肇庆府泷水县猺蛮李敬宗等作乱，率其党四百余人袭神电卫，指挥郭昂战死，广东都指挥使司发兵讨之。

复永州府知府余彦诚等十人官。初，彦诚与齐东知县郑敏、定远知县高斗南、义真知县康彦民、岳池知县王佐、安肃知县范志远、当涂知县孟廉、县丞赵森、怀宁县丞苏益、休宁县丞甘镛等，先后坐事逮狱。至是，其耆民具列各官善政，诣阙以请。上嘉之，赐彦诚等袭衣靴钞，遣还，仍给耆民道里费。

顺宁府土酋阿罗等伏诛。先是，其土官知府子丘与其叔父猛丘以兵相讎杀。至是，猛丘死，其把事阿罗、火头、宇求等复梗化相攻击，西平侯沐春遣大理卫指挥郑祥、李荧等领兵分道征之，阿罗等率众拒战，祥等攻讨之甚力，遂擒阿罗、宇求等诛之。

是岁，以金筑安抚司上马桥长官司隶贵州军民指挥使司。

赏宁番卫军士一千一百余人布帛绵花。初，夷寇攻宁番，将士婴城固守，间出兵击走之，故有是命。

赐辽东、定辽左等卫并广宁三护卫军士及辽府仪卫司校尉等十万三千五百余人布，凡三十四万一千八百疋、绵花十五万五千二百斤。








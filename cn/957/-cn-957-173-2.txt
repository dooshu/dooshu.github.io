王山　吊盈盈三首

烛花红死睡初醒，一枕孤怀病客情。

海上有山应大梦，人间无路可长生。

乾坤意入凭栏阔，风月人归似旧情。

汉殿香销春寂寂，夕阳无语下西城。

王山

王山　吊盈盈三首

弦绝秦筝镜任尘。细腰休舞凤凰茵。

一枝浓艳埋香土，万颗珍珠泾袖巾。

行雨不归魂梦断，落花难伴绮罗春。

汉皇甲帐当年意，纵有芳魂不似真。

王山

王山　吊盈盈三首

小巷朱桥花又春，洞房何事不归云。

二年前过曾携手，今日重来忽见坟。

香魄已飞天上去，凤箫犹似月中闻。

纵然却入襄王梦，会向阳台忆使君。

王山


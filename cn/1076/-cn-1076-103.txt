卷一百三

钦定四库全书

历代名臣奏议卷一百三

明　杨士奇等　撰

都邑

晋侯谋去故绦诸大夫皆曰必居郇瑕氏之地沃饶而近盬国利君乐不可失也韩献子将新中军公揖而入曰何如对曰不可郇瑕氏土薄水浅其恶易觏易觏则民愁民愁则垫隘於是乎有沈溺重膇之疾不如新田土厚水深居之不疾有汾浍以流其恶且民从教十世之利也夫山泽林盬国之宝也国饶则民骄逸近宝公室乃贫不可谓乐公说从之迁於新田

汉高帝五年刘敬戍陇西过洛阳高帝在焉刘敬脱挽辂衣其羊裘见齐人虞将军曰臣愿见上言便事虞将军欲与之鲜衣刘敬曰臣衣帛衣帛见衣褐衣褐见终不敢易衣於是虞将军入言上上召入见赐食已而问刘敬刘敬说曰陛下都洛阳岂欲与周室比隆哉上曰然刘敬曰陛下取天下与周室异周之先自后稷尧封之邰积德累善十有余世公刘避桀居豳太王以狄伐故去豳杖马箠居岐国人争随之及文王为西伯断虞芮之讼始受命吕望伯夷自海滨来归之武王伐纣不期而会孟津之上八百诸侯皆曰纣可伐矣遂灭殷成王即位周公之属傅相焉廼营成周洛邑以此为天下之中也诸侯四方纳贡职道里均矣有德则易以王无德则易以亡凡居此者欲令周务以德致人不欲依阻险令後世骄奢以虐民也及周之盛时天下和洽四夷乡风慕义怀德附离而并事天子不屯一卒不战一士八夷大国之民莫不宾服効其贡职及周之衰也分而为两天下莫朝周不能制也非其德薄也而形势弱也今陛下起丰击沛收卒三千人以之径往而卷蜀汉定三秦与项羽战荥阳争成皋之口大战七十小战四十使天下之民肝脑涂地父子暴骨中野不可胜数哭泣之声未絶伤痍者未起而欲比隆於成康之时臣窃以为不侔也且夫秦地被山带河四塞以为固卒然有急百万之衆可具也因秦之故资甚美膏腴之地此所谓天府者也陛下入关而都之山东虽乱秦之故地可全而有也夫与人鬬不搤其肮拊其背未能全其胜也今陛下入关而都案秦之故地此亦搤天下之肮而拊其背也高帝问群臣群臣皆山东人争言周王数百年秦二世即亡不如都周上疑未能决及留侯明言入关便即日车驾西都关中

刘敬说上都关中上疑之左右大臣皆山东人多劝上都洛阳雒阳东有成皋西有殽渑背河向雒其固亦足恃张良曰雒阳虽有此固其中小不过数百里田地薄四面受敌此非用武之国夫关中左殽函右陇蜀沃野千里南有巴蜀之饶北有胡苑之利阻三面而固守独以一面东制诸侯诸侯安定河渭漕挽天下西给京师诸侯有变顺流而下足以委输此所谓金城千里天府之国刘敬说是也於是上即日驾西都关中

晋简文帝时桓温欲经纬中国以河南粗平将移都洛阳朝廷畏温不敢为异而北土萧条人情疑惧虽并知不可莫敢先谏着作郎孙绰乃上疏曰伏见征西大将军臣温表便当躬率三军讨除二寇荡涤河渭清洒旧京然後神旗电舒朝服济江反皇居於中土正玉衡於天极斯超世之宏图千载之盛事然臣之所怀窃有未安以为帝王之兴莫不藉地利人和以建功业贵能以义平暴因而抚之怀愍不建沦胥秦京遂令胡戎交侵神州絶纲土崩之衅诚由道丧然中夏荡荡一时横流百郡千城曾无完郛者何哉亦以地不可守投奔有所故也天祚永革中宗龙飞非惟信顺协於天人而已实赖万里长江画而守之耳易称王公设险以守其国险之时义大矣哉斯已然之明效也今作胜谈自当任道而遗险校实量分不得不保小以固存自丧乱已来六十余年苍生殄灭百不遗一河洛丘墟圅夏萧条井堙木刋阡陌夷灭生理茫茫永无依归播流江表已经数世存者长子老孙亡者丘陇成行虽北风之思感其素心目前之哀实为交切若迁都旋轸之日中兴五陵即复?成遐域泰山之安既难以理保烝烝之恩岂不纒於圣心哉温今此举诚欲大览始终为国远图向无山陵之急亦未首决大谋独任天下之至难也今发愤忘食忠慨亮到凡在有心孰不致感而百姓震骇同怀危惧者岂不以反旧之乐賖而趋死之忧促哉何者植根於江外数十年矣一朝拔之顿驱踧於空荒之地提挈万里踰险浮深离坟墓弃生业富者无三年之粮贫者无一飡之饭田宅不可复售舟车无从而得舍安乐之国适习乱之乡出必安之地就累卵之危将顿仆道涂飘溺江川仅有逹者夫国以人为本疾寇所以为人衆丧而寇除亦安所取哉此仁者所宜哀矜国家所宜深虑也自古今帝王之都岂有常所时隆则宅中而图大势屈则遵养以待会使德不可胜家有三年之积然後始可谋太平之事耳今天时人事有未至者矣一朝欲一宇宙无乃顿而难举乎臣之愚计以为且可更遣一将有威名资实者先镇洛阳於陵所筑二垒以奉卫山陵扫平梁许清一河南运漕之路既通然後尽力於开垦广田积谷渐为徙者之资如此贼见亡徵势必远窜如其迷逆不化复欲送死者南北诸军风驰电赴若身手之救痛痒率然之应首尾山陵既固中夏小康陛下且端委紫极增修德政躬行汉文简朴之至去小惠节游费审官人练甲兵以养士灭寇为先十年行之无使隳废则贫者殖其财怯者先其勇人知天德赴死如归以此致政犹运诸掌握何故舍百胜之长理举天下而一掷哉陛下春秋方富温克壮其猷君臣相与弘养德业括囊元吉岂不快乎今温唱高议圣朝互同臣以轻微独献管见出言之难实在今日而臣区区必闻天听者窃以无讳之朝狂瞽进说刍荛之谋圣贤所察所以不胜至忧触冒干陈若陛下垂神温少留思岂非屈於一人而允亿兆之愿哉如以干忤罪大欲加显戮使丹诚上逹退受刑诛虽没泉壤尸且不朽

宋孝武帝大明二年朝议欲依古制置王畿扬州移治会稽犹以星变故也尚书吏部郎沈怀文曰周制封畿汉置司隶各因时宜非好相反安民宁国其揆一也苟民心所安天亦从之未必改今追古乃致平壹神州旧壤历代相承异於边州或罢或置既物情不说容亏化本上不从

梁元帝承圣二年下诏将还建康将军胡僧佑黄罗汉宗懔刘瑴谏曰建业王气已尽与虏止隔一江若有不虞悔无及也上令朝臣议之朱买臣上言曰建康旧都山陵所在荆镇边疆非王者之宅愿陛下勿疑以致後悔臣家在荆州岂不愿陛下居此但恐是臣富贵非陛下富贵耳

後魏孝文帝外示南讨意在谋迁斋於明堂左人诏太常卿王谌亲令龟卜易筮南伐之事其兆遇革帝曰此是汤武革命顺天应人之卦也羣臣莫敢言任城王澄进曰易言革者更也将欲应天顺人革君臣之命汤武得之为吉陛下帝有天下重光累叶今曰卜征乃可伐叛不得云革命此非君人之卦未可全为吉也帝厉声曰象云大人虎变何言不吉也澄曰陛下龙兴既久岂可方同虎变帝勃然作色曰社稷我社稷任城而欲沮衆也澄曰社稷诚知陛下之社稷然臣是社稷之臣子豫参顾问敢尽愚衷高祖既锐意必行恶澄此对久之乃解曰各言其志亦复何伤车驾还宫便召澄未及升阶遥谓曰向者之革卦今更欲论之明堂之忿惧衆人竞言阻我大计故厉色怖文武耳想解朕意也乃独谓澄曰今日之行诚知不易但国家兴自北土徙居平城虽富有四海文轨未一此间用武之地非可文治移风易俗信为甚难崤函帝宅河洛王里因兹大举光宅中原任城意以为何如澄曰伊洛中区均天下所据陛下制御华夏辑平九服苍生闻此应当大庆帝曰北人恋本忽闻将移不能不惊扰也澄曰此既非常之事当非常之人所知惟须决之圣怀此辈亦何能为也高祖曰任城便是我之子房加抚军大将军太子少保又兼尚书左仆射

隋文帝嫌长安城制度狭小将迁都夜与高熲苏威二人定议散骑常侍?季才旦而奏曰臣仰观玄象俯察图记龟兆允袭必有迁都且尧都平阳舜都冀土是知帝王居止世代不同且汉营此城经今将八百岁水皆咸卤不甚宜人愿陛下协天人之心为迁徙之计高祖愕然谓熲等是何神也遂发诏创新都於龙首山唐武后时麟台正字陈子昂上谏灵驾入京书曰臣闻明主不恶切直之言以纳忠烈士不惮死亡之诛以极谏故有非常之策者必待非常之时有非常之时者必待非常之主然後危言正色抗议直辞赴汤镬而不回至诛夷而无悔岂徒欲诡世夸俗厌生乐死者哉实以为杀身之害小存国之利大故审计定议而甘心焉况乎得非常之时遇非常之主言必获用死亦何惊千载之迹将不朽於今日矣伏惟大行皇帝遗天下弃群臣万国震惊百姓屠裂陛下以徇齐之圣承宗庙之重天下之望喁喁如也莫不冀蒙圣化获保余年太平之主将复在於今日矣况皇太后又以文母之贤叶轩宫之辉军国大事遗诏决之唐虞之际於斯盛矣臣伏见诏书梓宫将迁西京銮舆亦欲陪幸计非上策智者失图庙堂未闻骨鲠之谋朝廷多有顺从之议愚臣窃惑以为过矣伏自思之生圣日沐皇风摩顶至踵莫非亭育不能历丹凤抵濯龙北面玉阶东望金屋抗音而正谏者圣王之罪人也所以不顾万死乞见一言愿蒙听览甘就鼎镬伏惟陛下察之臣闻秦据咸阳之时汉都长安之日山河为固天下服矣然犹北假胡苑之利南资巴蜀之饶自渭入河转关东之粟踰沙絶漠致山西之宝然後能削平天下弹压诸侯长辔利策横制宇宙今则不然燕代廹匈奴之侵巴陇婴吐蕃之患西蜀疲老千里赢粮北国丁男十五乘塞岁月奔命其弊不堪秦之首尾今为阙矣即所余者独三辅之间耳顷遭荒馑人被洊饥自河而西无非赤地循陇已北罕逢青草莫不父兄转死妻子流离委家丧业膏原润莾此朝廷之所备知也赖以宗庙神灵皇天悔祸去岁薄稔前秋稍登使羸瘵之余得保性命天下幸甚可谓厚矣然则流人未返田野尚芜白骨纵横阡陌无主至於蓄积犹可哀伤陛下不料其难贵从先意遂欲长驱大驾按节秦京千乘万骑何方取给况山陵初制穿复未央土木工匠必资徒役今欲率疲弊之衆兴数万之军徵发近畿鞭扑羸老凿山采石驱以就功但恐春作无时秋成絶望凋瘵遗噍再罹饥【一作艰】苦倘不堪其弊必有逋逃子来之颂其将何词以述之此亦宗庙之大机不可不深【一作审】图也况国无兼岁之储家鲜匝时之蓄一旬不雨犹可深忧忽加水旱人何以济陛下不深察始终独违群议臣恐三辅之弊不止如前日矣且天子以四海为家圣人包六合为宇宙历观邃古以至於今何尝不以三王为仁五帝为圣故虽周公制作夫子着明莫不着述尧舜宪章文武为百王之鸿烈作千载之雄图然而舜死陟方葬苍梧而不返禹会群后殁稽山而永终岂其爱蛮夷之郷而鄙中国哉实欲将示圣人之无外也故能使坟籍以为美谈帝王以为高范况我巍巍大圣轹帝登皇日月所照莫不率俾何独秦丰之地可置山陵河洛之都不堪园寝陛下岂不察之愚臣窃为陛下惜也且景山崇丽秀冠羣峯北对嵩邙西望汝海居祝融之故地连太昊之遗墟帝王图迹纵横左右园陵之美复何加焉陛下曾未察之谓其不可愚臣鄙见良足尚矣况瀍涧之中天地交会北有太行之险南有宛叶之饶东压江淮食湖海之利西驰崤渑据关河之宝以圣明之主养淳粹之人天下和平恭已正南面而已陛下不思瀍洛之壮观关陇之荒芜遂欲弃太山之安履焦原之险忘神器之大宝徇曾闵之小节愚臣暗昩以为甚也陛下何不览谏臣之策采行路之謡谘谟太后平章宰辅使【一作协】苍生之望知有所安天下岂不幸甚昔者平王迁周光武都洛山陵寝庙不在东京宗社坟茔并居西土然而春秋美为始王汉书载为代祖岂其不愿孝哉何圣贤褒贬於斯滥矣实以时有不可事有不【一作必】然盖欲遗小存大去祸归福圣人所以为贵也夫小不忍而乱大谋仲尼之至诫愿陛下察之若以臣愚不用朝议遂行臣恐关陇之忧无时休息臣又闻太原蓄巨万之仓洛口积天下之粟国家之宝斯为大矣今欲舍而不顾背以长驱有识震惊天下失望倘鼠窃狗盗万一不图西入陕州之郊东犯武穴之镇盗敖仓一抔之粟陛下何以预遏之此天下之至机不可不深惧也虽则盗未旋踵诛刑已及灭其九族焚其妻子泣辜虽恨将何及焉故曰先谋後事者逸先事後图者失国之利器不可以示人斯言不徒设也固愿陛下念之臣西蜀野人本在林薮幸属交泰得游王国故知不在其位者不谋其政亦欲退身岩谷灭迹朝廷窃感娄敬委辂干非其议图汉策於万全取鸿名於千古臣何独怯而不及之哉所以敢触龙鳞死而无恨庶万有一中或垂察焉臣子昂诚惶诚恐死罪死罪

代宗时郭子仪为京城留守自变生仓卒赖子仪复安故天下皆咎程元振羣臣数论奏元振惧乃说帝都洛阳帝可其计子仪奏曰雍州古称天府右陇蜀左崤函襟冯终南大华之险背负清渭浊河之固地方数千里带甲十余万兵强士勇真用武之国秦汉所以成帝业也後或处而泰去而亡者不一姓故高祖先入关定天下太宗以来居洛阳者亦鲜先帝兴朔方诛庆绪陛下席西土戮朝义虽天道助顺亦地势则然比吐蕃冯陵而不能抗者臣能言其略夫六军皆市井人窜虚名逃实赋一日驱以就战有百奔无一前又宦竖掩迷庶政荒夺遂令陛下彷徨暴露越在陕服斯委任失人岂秦地非良哉今道路流言不识信否咸谓且都洛阳洛阳自大盗以来焚埃略尽百曹榛荒寰服不满千户井邑如墟豺狼羣皥东薄郑汴南界徐北绵怀卫及相千里萧条亭舍不烟何以奉万乘牲饩供百官次舍哉且地狭阸裁数百里险不足防适为鬬场陛下意者不以京畿新罹剽蹂国用不足乎昔卫为狄灭文公庐於曹衣大布之衣冠大帛之冠卒复旧邦况赫赫天子躬俭节用宁为一诸侯下哉臣愿陛下斥素餐去冗食抑阉寺任直臣薄征弛役恤隐抚鳏委宰相以简贤任能付将臣以训兵御侮则中兴之功日月可冀惟时迈亟还见宗庙谒园陵再造王家以幸天下帝得奏泣谓左右曰子仪固社稷臣也朕西决矣乘舆还子仪顿首请罪帝劳曰用卿晚故至此乃赐铁劵图形淩烟阁

昭宗乾宁初朱朴擢国子毛诗博士上书言当世事议迁都曰古王者不常厥居皆观天地兴衰随时制事关中隋家所都我实因之凡三百岁文物资货奢侈僭伪皆极焉广明巨盗陷覆宫阙局署帑藏里閈井肆所存十二比幸石门华隂十二之中又亡八九高祖太宗之制荡然矣夫襄邓之西夷漫数百里其东汉舆凤林为之关南菊潭环屈而流属於汉西有上洛重山之险北有白崖聨络乃形胜之地沃衍之墟若广浚漕渠运天下之财可使大集自古中兴之君去已衰之衰就未王而王今南阳汉光武虽起而未王也臣视山河壮丽处多故都已盛而衰难可兴已江南土薄水浅人心嚣浮轻巧不可以都河北土厚水深人心强愎狠戾不可以都惟襄邓实惟中原人心质良去秦咫尺而有上洛为之限永无夷狄侵轶之虞此建都之极选也不报宋仁宗时陕西四路安抚沿边招讨使范仲淹上论修建北京状曰臣危言孤立久荷圣知当此旰昃之忧岂可循默自守虽以言而取罪亦以尽臣子之心臣先於景佑三年五月初在开封府曾进劄子言西洛帝王之宅絶无储备乞圣慈以将有朝陵为名使东道有余则运而西上西道有余则运而东下数年之间庶几有备太平则居东京舟车辐辏之地以便天下急难则守西洛山河之宅以保中原当时臣言西洛可营者以备急难也今北事既动营洛已晚臣今别有愚见请一二以陈之臣窃闻修建北京以御大敌以臣料之可张虚声未可为倚何哉河朔地平去边千里敌骑豪健昼夜兼驰不十数日可及澶渊陛下乘舆一动千乘万骑非数日可办仓卒之间敌骑已近欲进北京其可及乎此未可一也又承平已久人不知战闻敌大至羣情忧恐陛下引忧恐之师进涉危地或有惊溃在爪牙之臣谁能制之此未可二也又北京四面尽平絶无险厄之地傥乘舆安然到彼而敌骑旁过直趋河南於澶渊四面乘冻而渡京师无备将何以支宗庙社稷宫禁府库皇宗戚里之属千官百辟之家六军万民血属尽在无金城汤池可傍无坚甲利兵可御陛下行在河朔心存京师岂无囘顾之大忧乎此未可三也假使大河未冻敌不得渡而直围守澶渊声言向阙以割地会盟为请当此之时京师无备烽尘俯逼陛下能坚守不动而拒请乎唐明皇时禄山为乱旧将哥舒翰以四十万兵屯守潼关请不出战且以困贼杨国忠促令进讨一战大败遂陷长安今京师无备敌或南牧朝廷必促河朔诸将出兵截战万一不胜则有天宝之患朝廷将安往乎昔炀帝盘游淮甸违远关中唐祖据之隋室遂倾明皇出幸西蜀非肃宗立於朔方天下不复为唐矣德宗欲幸益郡李晟累奏乞且幸山南以系人心乃知朝廷万邦之根本今陕西河北聚天下之重兵如京师揺动违远重兵则奸雄奋飞祸患四起臣闻天有九阍帝居九重是以王公法天设险以安万国也易曰天险不可升地险山川丘陵王公设险以守其国正在今日矣臣请陛下速修东京高城深池军民百万足以为九重之备乘舆不出则圣人坐镇四海而无烦动之劳銮舆或出则大臣居守九重而无回顾之忧矣彼或谋曰边城坚牢不可卒攻京师坦平而可深犯我若修固京师使不可犯则伐彼之谋而沮南牧之志矣寇入之浅则边垒已坚寇入之深则都城已固彼请割地我可弗许也彼请决战我可弗出也进不能为患退不能亡归然後因而挠之返则追之纵有钞掠可邀可夺彼衰我振未必不大胜岂非陛下保社稷安四海之全策哉或曰京师王者之居高城深池恐失其体臣闻後唐末契丹以四十万衆送石高祖入朝而京城无备闵宗遂亡石晋时叛臣张彦泽引契丹犯阙而京城无备少主乃陷此皆无备而亡何言其失体哉臣但忧国家之患而不暇顾其失体也若以修筑城隍为失体不犹愈於播迁之祸哉朝廷百辟必晓此事但惧议者谓其失体而不敢言臣任在西陲非当请间而言此事诚罪人也然臣子之心岂敢忘君亲之忧况臣素来愚拙唯知报国而不知其受谤矣昔奉春君负贩之夫劝高祖都关中而张良赞之翌日命驾臣叨预近列而辄建言比之奉春君之僭未甚为过至於西洛帝王之宅太祖营修有意在子孙表里山河接应东京之事势连属关陕之形胜又河阳据大川之险当河东之会要为西洛之北门又长安自古兴王之都天下胜地皆愿朝廷留意常委才谋重臣天下幸甚

宋庠论封畿上奏曰谨按周制王者都畿千里千里之地谓之寰内井田百万是之自出兵强地正以制诸侯汉都关中亦分京兆冯翊扶风为三辅又取河南河内河东弘农四郡合三辅之剧遣司隶校尉以督之虽地非幅员侈於周制若其包山河之固冠郡国之首置使持节不与部刺史为等亦王畿之意也魏晋而下始以司隶之治为司州南北分争名实始替然江左建国常以宰相带扬州刺史朝廷根本此焉是赖至唐有天下复都长安乃因关河形便分州郡为十道而关内一道全是王畿虽无司隶之名犹以华同岐三州为上辅河南为东都而京畿都畿并置观察使此皆强干据极统御庶邦国家因循五代即都於汴地非京邑之旧州无辅畿之实自祖宗以圣武神略剗平僭伪万方臣妾会於京师虽城阙雄尊闾里繁衍而诸县之外便属他州州虽密迩即为别路畿内十六县才置提点官二员人琐位卑降於漕运之局宁所谓尊甸服重王官者哉臣欲望略依周汉旧章以三京所环之州画为畿内曹濮单陈蔡郑滑等八州辅开封为中畿以孟汝二州辅河南为西畿以宿亳二州辅应天为东畿并三畿之州升曰近辅通置畿内观察使一人以统之取台省给舍为出入之资凡辅州并乞正除刺史取待制官以下正郎以上为出入之资俸秩班品异於列郡除去今日虚名之弊且示圣朝正官之渐然後举畿内之籍均其租税轻其繇役踵汉故事徙天下豪族内实三畿之州四面设关梁讥出入以严王制应禁兵营府分据寰内如此则海内震服而王室安矣

高宗时赵元镇论西幸事宜状曰臣昨奉圣训条具目今事宜除已奏闻外臣窃惟东晋渡江全有淮甸羣贤协力仅保一隅亦以其外无陵侮之忧故也今强敌南侵视大江如履平地淮南故非我有而江左郡县凡都会形势之地?经蹂践其视东晋万万不侔矣虽欲立国於此其可得乎况能平定齐鲁恢复晋赵定建极宅中之计惟关中奥区兵民可恃太祖皇帝时已有迁都之议陛下必欲经营中原当自关中始今关中半失之矣欲经营关中当自蜀中始欲幸蜀中当自荆南始虽然汉中邻长安而兴利邻秦凤太平之久负贩往来山谷险絶皆成蹊径昨长安溃兵径趋兴元全无阻遏自兴元趋劒门更无栈道而劔门两间亦有捷路可至成都然则蜀中所恃之险尚须措置使絶不通行然後可保张浚之行专委召集西兵未闻营度守蜀也今岳鄂路通可择使臣三两人齎诏付浚及选除利州夔峡等路监司守臣委之协谋为守蜀之备俟浚回报然後决意西行且驻荆南徐图所向为今日计无踰於此者谨具条画下项臣尝谓天下之事必有一定之论匹夫之谋一身商贾之谋一家亦不可缪悠然转徙终无所守况欲立国为久远之业去岁四月初陛下发临安幸建康慨然有克复中原之意臣尝上言欲守江南当以淮为外户乞早发诸将屯守淮南委杜充节制之兵既不遣充亦不行淮卒不守也後欲守江以民丁为兵以王羲叔为使臣尝上言民不足恃羲叔不可用言卒不行而江亦不守也始议廵幸不敢为战守之策艰关水陆栖泊会稽及洪州失守复幸平江为决战之议已而兴国有警进不能前则移跸四明自始及终元无定论傥林之平所遣海船不到则束手端坐更无脱免之计每思及此为之寒心故臣谓廵幸之宜愿以今岁为戒也今秋既不可再登海舡则舍上流荆襄之行无术矣臣区区愚陋不足仰承睿训惟陛下决择

元镇又奏曰臣已具愚见仰渎圣聪尚虑所言未究所藴重为陛下陈之且车驾驻跸所在天下之根本也外设藩篱之固中严堂陛之居然後从中制外运动得宜譬之人身有腹心有手足不可易置也今舍二浙泽国险阻之区而都建康显敞冲要四逹交争之地修饬宫城移置官府悉库藏金帛随之不鉴维扬仓卒之祸而为久远安居之计实臣所未谕也若谓建康古帝王之宅得形势之利然自尧舜三代秦晋而下建都不一各便其所宜而未尝相因不闻後王之兴必居前王之地也若谓北临淮甸足以系中原之心便於进取之势然移跸已复半年矣进取之计果如何中原之人归者几何响应而起者又几何若谓易於号令然前此两经扞敌车驾进临鼓作士气诸将奋励承命即前倘朝廷威令不行驾驭无术虽在营垒中无益也不考利害之实不度时措之宜采书生之高谈按史册之故事而先自致於颠危之地乃曰欲图恢复臣窃以为不可虽然臣知定都建康未为得策而陛下苟因臣说遽议回銮臣亦以谓不可也自朝廷南渡中外臣民莫不以恢复之说献於陛下臣自郎官历台谏至践宰辅前後进计於陛下亦以此为先陛下笃於孝悌固亦未尝不在是也然而臣所期於陛下者不忘恢复之念常为恢复之谋仰顺天心俯鉴人事度德量力观衅而动不敢轻举而易彂也今恢复之势已张恢复之名已正凡平日献议之人以谓恢复之功可跂而待乃欲旋幸二浙偷安目前自为退缩削弱之计必以陛下为不孝不悌之主以臣为不忠不义之人夫不孝不悌之名固陛下不可受而不忠不义之罪臣亦安敢当之此议论之臣他日必不见贷者臣所谓欲议回銮亦不可也盖一动移之间便有强弱之势不可遽也呜呼采虚名忘实利张虚声受实祸其利害为如何而浮言易动主听易揺使任责者难於致力而天下之事所以易败而无功也今为陛下计唯是委任羣臣不责近效俾尽前日措置之策必取今日规模之利用副陛下孝悌之心不难也如臣怯懦愚闇实不足以及此人有能不能前日之规模措置臣之所能也今日之规模措置非臣之所能也不强其所不能古人所取也今以不能之事责人以必能其人杀身不顾也赤族不恤也其如国事何进读帷幄虽不预国论万一陛下谘访见及臣之所言不过如此其言非今日之宜则其人难语以今日之责矣然则何所用之臣所以不避雷霆之怒仰干斧钺之诛披写血诚控告陛下诚不敢愉悦取容以欺聪听耳伏幸察臣哀切之恳曲垂恻隐之仁恢廓网罗保全腰领投之於无用之地臣虽死之日犹生之年

两浙西路安抚使叶梦得上奏曰右臣伏闻朝廷已命翁彦国经理建康以备廵幸窃惟国家定鼎汴阳固万世无穷之计然而圣虑深远以为万一之备或有不得已者则形势所在不可不考建康居东南要津实恃大江以为险然自豫章而东长沙而北江陵而西江行数千里控扼之会皆以武昌为襟带孙权建鼎足三方之势抗魏制蜀倚为用武之地故周瑜吕蒙因之以破曹操擒关羽晋元帝南迁首命陶侃以龙骧将军为太守故苏峻之乱卒赖其效宋齐之後专事陇蜀不以为意侯景长驱无所忌惮遂致梁祸唐以鄂岳为一道观察尝委以重人至牛僧孺罢相文宗复以鄂州为武昌军置节度使特命僧孺守之则历代兼制江湖之意形势大略可见唐虽都关中与吴晋异亦不敢忽也至於所以夹辅建康者又环之有五城曰石头城曰冶城曰台城曰苑城曰新城盖大江之险特可为之限隔而所以守江者必有为之扞御今惟新城在扬州之境利害所系差轻其余四城皆不可废韩滉镇浙西当朱泚之乱潜修石头城人疑其异志亦可知石头城之为利臣愚窃谓鄂州宜建为帅藩宿以重兵以为建康之西门石头城当寻其故址兴辑之分备屯戍以谨大江之守然後建康可恃以固伏望圣慈特命大臣参议施行臣职忝论思虽事非所部顾在今日匹夫愿自竭以冀秋豪之补不敢以犯分为嫌辄献其愚干冒天威臣无任惶惧激切屏营之至

梦得为江南东路安抚制置大使又上宫室议曰臣闻古者帝王宫室之制不尽载於经而略见於周官与礼为门者五为朝者三为寝与宫者皆六所谓五门者曰臯门曰库门曰雉门曰应门曰路门臯门先儒谓王城之门库门次之宗庙社稷其内雉门王宫之门故旁设两观此五门之别也所谓三朝者曰外朝曰内朝曰燕朝周官朝士掌外朝之法凡公卿大夫公侯伯子男三公皆有定位是为外朝司士掌朝仪之位三公卿大夫王族故士?士太仆太右皆有定位是谓内朝太仆掌王之服位王眂治朝则前王位而退入亦如之是谓燕朝礼玉藻言王朝服以日视朝於内朝退适内寝听政先儒谓外朝在库门之外凡国有大事致万民而询焉则御之内朝在路门之外凡日视朝见羣臣则御之燕朝在路门之内凡日退而听政则御之此三朝之别也所谓六寝六宫者先儒以周官宫人掌王之六寝之修为言谓路寝一小寝五盖在路门之内而六宫王后之居又在其後视王之六寝此六寝六宫之制也秦汉而下沿革不同即唐之近制考之唐以宣政为前殿谓之正衙即周之内朝也以紫宸为便殿谓之阁即周之燕朝也而无外朝日御正衙见羣臣谓之常参朔望荐食诸陵寝有思慕之心不能临前殿即唤仗入紫宸谓之入阁至五代其礼寖废常参不复日见羣臣惟大臣一朝便殿而已後唐明宗即位始诏百官五日一随宰相入见便殿谓之起居本朝因唐之旧参酌古制更为增损今汴都南薰朱雀门宜为古之雉门以大庆殿为外朝故岁旦大朝会则御之而其门即应门也以文德殿为内朝故月朔合六参官入见则御之而其门即路门也谓之过殿其旁设东西合门则仿唐制以紫宸垂拱为合也遇朔不过殿则唤仗入合而御紫宸与望及五日百官一起居皆御之以垂拱为燕朝则日御以听政盖相仍唐室旧内增修不得不然今陛下既以建康为别都则视周洛邑与汴京岁大朝会见百官御大庆月朔过殿御文德望与六参御紫宸日御垂拱此四殿有不可阙而忌前不坐垂拱与吏部引见选人军头司呈试武艺等本朝所增盖又有崇政後殿讲筵有迩英殿亦不可废此典礼所在将以垂後经远固宜参备端门亦当增为三门以正天子之礼则朝羣臣莅四夷赋政出令行礼正名上拟洛邑次不失祖宗之意若夫高下之度广狭之数则先王初不为定制各视时而为之商之重屋堂高三尺周之明堂堂高九尺若禹卑宫室则夏之世室其高一尺而已其高下固不等也周之路门不容乘车之五个为丈有六尺五寸应门二彻三个为二丈四尺其广狭固不同也恭惟陛下以寛仁信兆民以惇朴先天下圣志固自有定今宫城之内其地有限若有司推明德意但取典礼所不可废者而不为观美则与其大而有阙不若狭而能备惟六寝六宫在内中周礼既不详祖宗成法见於汴京者因时便宜当出圣裁非臣所敢及谨昩死上宫室议伏惟陛下垂意采择梦得又奏缴行宫图并宫室劄子曰臣近准尚书省劄子备奉圣旨以本府行宫昨缘临时修盖不如法及百司等屋宇亦因旋行修造致多苟简专委臣相度措置立定规摹画图缴进逐旋如法营葺务要可以经久臣衰陋不材误蒙重寄实非所能任承命震恐不敢辄辞退考之古昔周文武既定都於丰谓之宗周至成王欲宅洛邑乃复营之谓之成周亦曰东都以为四方道里远近之中使朝觐贡赋取均焉及宣王遭犬戎之难会诸侯於东都选车马备器械因还以居周遂中兴则有正都有别都自周而然也晋重耳败楚城濮迨齐小白正天下之义合诸侯於践土周襄王廵守临之春秋书天王狩于河阳鲁僖公朝于王所而左氏记重耳作王宫於衡雍则天子廵狩亦作宫焉然洛诰称用牲于郊乃社于新邑有郊有社庶邦冢君皆在则别都之礼宜略与正都同而廵狩之宫止以朝见方岳则宜从约也今陛下廵幸东南临安盖廵狩之宫而以建康为别都则车驾未即还汴建康行宫受朝四方赋政出令视临安宜有当增备者孔子颂禹之德曰卑宫室而尽力乎沟洫然则宫室虽在所备要以不侈大而卑为美汉高祖入关命萧何治未央宫见其壮丽而怒曰天下汹汹劳苦数岁成败未可知是何治宫室过度也世以高祖为贤晋孝武时宫室弊坏谢安修之皆仰模玄象合体宸极後世讥焉恭惟陛下宏济艰难圣猷恢远勤俭之意天下耸闻臣顷者获侍清光亲所目击虽服食器用之间有臣庶不堪者陛下皆安之今中原初定渐图经理始用成周之制因时便事营创别都以兴王业臣愚敢不上体圣志无费财无妄役无扰民参酌古今典礼所必不可阙者然後为之惟是今宫室地步昨来营缮禁中与外庭分擘去处参差不齐若止据见在地步相度即偏曲窄小其合添殿宇官府等难以安排若欲参备以为经远持久之计则须有禁中空地那融去处非臣所敢专决今先次各草立规模措置画到图二本各行贴说并臣参酌古今典礼沿革制度撰成宫室议一篇头连在前同共缴进伏望圣慈取自睿断行下付臣重具定本进呈所有图内增添殿宇官府移改安排事理及那融禁中地步丈尺数目与内外防守利害合奏禀事各别具劄子画一开陈臣学术浅陋思虑不远闻见不广无以仰称陛下委使之意尘犯天威臣无任惶惧激切屏营之至

梦得又奏营葺行宫制度画一劄子曰臣遵奉圣训先次草具到营葺行宫图二本并宫室议一篇缴进所有图内参考古制所当增添殿宇官府事理并那融禁中地步丈尺数目及宫城外门制度合详具奏禀今具画一开陈下项一周官王国皆旁为三门此天子之制也盖五门皆取正中一门名之其旁又为两门通为三门至雉门为王宫之门每正月之吉以垂治象则又有象魏设於门之左右谓之两观亦或谓之阙诸侯则不得备三门而无两观故独鲁以周公之赐得有两观则新作南门与新作雉门及两观见书於春秋今行宫但因建康府旧制为两门其上增展门屋九间而已此诸侯之制也恐非典礼今打量旧城两门各阔一丈七尺其两间相去有地步六丈若於中间就开一门即不须改作可就立三门门前东西仗舍各有地步可以增设两观一行宫见今有朝殿一所并两廊屋其朝殿两柱已损烂中空见行计置修换其余廊屋等并多损漏逐时八作司不住检计补葺未尝有虚日今契勘宫城内地步东西南北相去各一百九十余丈东除去年淮西宣抚使张俊展套新城五十余丈南北内教场五十余丈皆属禁中在外东西相去止有九十余丈南北自朝殿至宫门虽有九十余丈其西面却有禁中曲尺侵过地步除外南至宫墙止有四十余丈东面内东门小殿外即是禁中墙直至旧几筵殿後其南自旧几筵殿至宫墙亦止有二十八丈五尺今来若以朝殿为正就移向南为大庆殿却以其後基地盖紫宸殿於紫宸殿西通禁中曲尺侵过地内盖垂拱殿与紫宸殿作一排其前盖文德殿即可略仿汴京旧制其那融禁中旧曲尺侵过空地西五十余丈北三十余丈其垂拱殿西止有十余丈一内诸司及内藏库军器库等中书门下两省枢密学士院职事皆在内庭汴京并於皇城内建置其往来通行路皆有门为限断其与禁中相接处非隔殿宇则为行廊今行宫除内藏库等散於四旁隙地建造各不相连接外其御厨御药院翰林司入内内侍讲筵所等并分设於朝殿中门外两廊两省枢密同为一省与学士院并在外皆是一时权宜之制其通行路处并无别门内东门小殿东及内教场三面并张俊所展新城与禁中分隔处止是筑墙恐不可以示尊严若依前项措置正中盖紫宸殿西盖垂拱殿接连空地创建行廊一条直彻内教场东墙即其南余剩地可以依仿汴京旧制减损作两省枢密学士院东面将小殿东旧墙改造行廊一条直彻南面可以分设御厨等紧要应奉局次二项不惟可以略备所添屋宇实外护禁中却将旧几筵殿基通南面空地直至宫墙可以建置内藏库等凡经由行路并可度要会处创立别门其东面改作廊须那融过禁中六七丈一祖宗旧制崇政殿迩英殿皆在皇城东北内崇政即讲武殿盖试习武事之所应军头引见司呈试武艺及忌前不坐前殿吏部引见选人等皆坐崇政殿讲筵则坐迩英殿今宫城东北别无空闲地步其西北内教场射殿逐时引见诸军乃祖宗讲武之意若就为崇政殿即其後空地可以就建迩英殿若其地不可那融垂拱殿西改造行廊内禁中亦有空闲地步可以修建缘事并属宫禁非臣所得干预不敢拟定右具进呈

章谊乞於临安驻跸上奏曰臣窃见东南四五月间地气蒸润渡淮而南土多咸卤尤更卑湿今来千乘万骑驻跸之所宜择形势爽垲之地虽回銮汴京固已戒期然暑暍方兴理宜少缓臣契勘臣所管杭州东南俯瞰大江西揽湖山之秀北通大路引漕江淮荆湖之物通彻川广京东京西诸路比之镇江常州苏湖等处特为雄大自顷钱氏有国?不被兵近年虽遭方腊残破陈通攘据皆藉国威灵旋即收复兼之州廨官舍稍稍寛宏道路城郭亦易修治水泉甘香民不病暑咫尺闽越山川巩固方兹首夏届辰如蒙警跸南路鷁首神舟以时顺动长河如带无风涛之恐鞍马暂休无箠策之劳比之淮南地势高爽实可以挥却炎暑蹔驻六师臣与本州官吏不胜拳拳瞻望之诚伏乞宣示宰执相度施行

孝宗即位欲成高宗之志首诏经理建业以图进取而大臣幸安计未决王阮试礼部对策曰临安蟠幽宅阻面湖背海膏腴沃野足以休养生聚其地利於休息建康东南重镇控制长江呼吸之间上下千里足以?视吴楚应接梁宋其地利於进取建炎绍兴间敌人乘胜长驱直捣而我师亦甚惫也上皇遵养时晦不得已与平廼驻临安所以为休息计也三十年来阙者全坏者修弊者整废者复较以曩昔倍万不侔主上独见远览举而措诸事业非固以临安为不足居也战守之形既分动静进退之理异也古者立国必有所恃谋国之要必负其所恃之地秦有函谷蜀有劒阁魏有成臯赵有井陉燕有飞狐而吴有长江皆其所恃以为国也今东南王气锺在建业长江千里控扼所会辍而弗顾退守幽深之地若将终身焉如是而曰谋国果得为善谋乎且夫战者以地为本湖山回环孰与乎龙盘?踞之雄胥潮奔猛孰与乎长江之险今议者徒习吴越之僻固而不知秣陵之通逹是犹富人之财不布於通都大邑而匣金以守之愚恐半夜之或失也倘六飞顺动中原在跬步间况一建康耶古人有言千里之行起於足下人患不为尔知贡举范成大得而读之叹曰是人杰也隆兴中起居郎胡铨上建都疏曰臣闻与人闘不搤其亢拊其背未能全胜何则其势不便也汉高五年都雒阳是时方有山东之乱而秦之故地又未能全有危亦甚矣傥不先都四塞之地则天下非汉有也王郎反河北独钜鹿信都为世祖坚守此天下之根本在焉苟释此不守则天下非汉有也故臣尝论之项羽得关中而不能守是不搤其亢拊其背也高帝决都关中所以搤其亢拊其背也王郎得钜鹿信都不能守是不搤其亢拊其背也世祖留意河北所以搤其亢拊其背也项羽不搤其亢拊其背所以失天下也高帝能搤其亢拊其背所以得天下也王郎不能搤其亢拊其背所以失天下也世祖能搤其亢拊其背所以得天下也此两汉存亡之决娄敬邳肜可谓社稷之臣矣臣窃观今日天下大势自淮以北则天下亢与背也建康则搤亢拊背之要地也钱塘则燕安酖毒之危地也安处钱塘是与人闘而不搤其亢拊其背也此项羽王郎入牛角之计也若据建康下临中原此高帝世祖兴王之计也况今西北欲归之人如汉民之讴吟思汉亦已久矣苟不决策移跸定都何以系西北延颈思归之心乎冒渎天听不胜激切屏营之至

历代名臣奏议卷一百三








◎吴祭酒

吴谷人先生（锡麟）初通籍时，其家适以七月放盂兰会。事毕，老仆搬携杂物进内，有供寒林大士一半桌尚置门外，偷儿乘闲窃负而去。仆出，求桌不得，询诸家人，先生默坐厅事侧，应曰："适见一人负去矣。"仆曰："何以不呼？"先生曰："其人已负去，呼之奈若人何？"于是举家皆窃笑先生为不了事。先生负儒林重望，此其一端小节，已与青坡吾家故物同一风味。其后领成均、享耆寿，哲词或登鼎甲，或入枢廷，谓非厚德之报哉？先生与先叔祖太常公为乙未同年，家大人以所闻于太常公者为余述之如此。


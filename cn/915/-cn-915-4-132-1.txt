◇疾笃上书

臣东野顽暗，本无尺寸之功，横蒙大恩，仍登上司，中夜怵惕，惧有折足之戒。自揆愚薄，无益国家之事，虽有杀身，焉可谢责？是以不敢雷同。指陈窦宪奸，不惯漏露，言出患入。窦宪之奸恶，贯天达地，毒流八荒，虐闻四极，海内疑惑，贤愚疾恶。宪何术以迷主上？流言尊沓，深可叹息。昔田氏篡齐，六卿分晋。汉事不远，炳然可见。陛下处天子之尊，自谓保万世之祚，无复累卵之危，信谗佞之臣，不计存亡之机。臣虽弱疾，命在移晷，身没之日，死不忘忠。愿陛下为尧、舜之君，诛四凶之罪，以素厌人鬼愤结之望。（袁宏《后汉纪》十二「元和三年」）


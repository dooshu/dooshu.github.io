○续荥泽尉崔君墓志

太傅公既志荥泽君之葬，明年，为中书侍郎同中书门下平章事以卒。荥泽君之嗣曰膺，备物具货入于汴，汴陷于戎，丧焉不果行。会世难，不幸膺亦死。膺之亚曰太素，仕至云阳令，求其志，将行，谪南海上。元和九年，移信州，犹有累，不克如其乡。大惧缓慢滋久，哭命其子某，以某月日启君之丧，至于某，葬用某月甲子，志用太傅公之辞。又命河东柳某书缓故，且志终事之年月日。


○为荥阳公上史馆白相公状

不审自经哀苦，尊体如何？王丞相之还台，不无深感；潘黄门之归路，谅有馀悲。然访以元言，推之大观，苟陶埏於庄惠，岂蒂芥於彭殇。伏惟上答皇私，下裁沈痛，俯安寝膳，以定枢机。不以锺情，或亏常理。东门吴向无之说，则近伤慈。魏阳元自损之言，实存深旨。某早承恩瞩，方此辞离，忧望之诚，顷刻无喻。伏惟俯收卑款，以慰遐藩，下情云云。


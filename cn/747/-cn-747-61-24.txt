○诛杀武元衡贼张晏等敕

敕：张晏、李惠嵩、李宇、严清，受命孽臣，害我良弼，凶虐之甚，古今所无。虽奸源不穷，而天网难漏，擒捕斯获，兵刃具存，自相证明，遂得情实。宜从极法，以快众心。并康少贲，造端合谋，不可异等，宜处斩。张公佐、李少宁、徐良季、胡弟奴、高志巡、田再兴、杨日晖、华季进、胡抱直、刘宪生（阙）奉诠及李惠嵩妻阿马等，产合从坐，况乃同情，宜付京兆府决痛杖一顿处死。苏表藏蓄兵器，衒耀军谋，朋游悉无赖之徒，取受多不轨之物，属当（阙）索，爰得其人。京辇之下，岂容此辈，宜决杖八十，配流费州。其妻阿康奴、绿耳等，不识阴情，难书罪罚。赵环等妻阿樊、阿唐、张晏女二，初则不知，终然同恶，悉付京兆府，各决二十放。其镇州进奏赵环并官健，及王承宗行官家人魏昇朝等一十八人，并赴京兆府收管，待后疏理处分。侯伦、李英，虽言已归本道，欲於何处逃刑？待投获日，准例处分。张晏、赵环等七人如更有亲族，并合搜检，准今年八月敕处分。其刀剑器械等，并付所由，准法处分。


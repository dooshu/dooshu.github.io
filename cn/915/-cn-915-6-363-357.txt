○奏定王昌前母服



设令有人于此，父为敦煌太守，而子後任于洛，若父娶妻，非徒不见，乃可不知，及其死亡，不得不服，但鞠养已者情哀，而不相见名制，虽戚念之心殊，而为之服一也。又两后匹嫡，自谓违礼，不谓非常之事，而以礼处之也。昔子思二哭出母于庙，其门人曰：庶氏之母死，何谓哭于孔氏之庙？子思惧，改哭于他室。若昌不制服，不得不告其父母，掘其前母之尸，徙之他地。若其不徙，昌为罪人，何则异族之女，不得于先姑，藏其墓次故也，且夫妇人牵夫，犹有所尊，赵姬之举，礼得权通，故先史详之，不讥其事耳。今昌之二母，各已终亡，尚无并主轻重之事也。昌之前母，宜依叔隗为比。若亡在昌未生之前者，则昌不应复服，生及母存，自应如礼，以名服三年，辄正定为文章，草下太常，报奉行。（《晋书·礼志》中，泰康元年，尚书八座以为云云。案，王昌事详前竟陵王文。）




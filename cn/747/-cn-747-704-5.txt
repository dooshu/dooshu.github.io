○论两京及诸道悲田坊状

臣等闻┰贫宽疾，著於《周典》，无告常饩，存於《王制》，国家立悲田养病，置使专知。开元五年，宰臣宋、苏奏，所称悲田，乃关释教，此是僧尼职掌，不合定使专知，请令京兆按此分付其家，元宗不许。至二十二年十月，断京城乞儿，悉令病坊收管，官以本钱收利以给之。今缘诸道僧尼，尽已还俗，悲田坊无人主管，必恐病贫无告，转致困穷。臣等商量，缘悲田出於释教，并望更为养病坊，其两京及诸州，合於子录事耆年中，拣一人有名行谨信为乡闾所称者，专令勾当。其两京望给寺田十顷，大州镇望给田七顷，其他诸州，望委观察使量贫病多少，给田五顷三二顷，以充粥饭。如州镇有羡馀官钱，量与置本收利，最为稳便。若可如此方圆，不在更望给田之限。各委长吏处置讫闻奏。


清脾汤

治胃疟发作有时。先觉伸欠，乃作寒栗，鼓振颐颔，中外皆寒，腰背俱痛，寒战既已，内外皆热，头疼如破，渴欲饮冷；或痰聚胸中，烦满欲呕；或先热后寒，先寒后热，寒多热少，寒少热多；或寒热相半；或但热不寒，但寒不热；或隔日一发，一日一发；或三日五日一发者，悉主之。

浓朴（四两，姜制炒） 乌梅（打去仁） 半夏（汤去滑） 青皮 良姜（各二两） 草果（去皮，一两） 甘草（炙，半两）上为锉散。每服四钱，水二盏，姜三片，枣一枚，煎七分，去滓，未发前并三服。忌生冷油腻时果。此药温脾化痰，治胸膈痞闷，心腹胀满，噫醋吞酸，自可常服。

疟病不内外因证治


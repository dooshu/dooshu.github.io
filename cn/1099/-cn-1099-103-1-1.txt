○會議王祿軍糧及內府收納疏 【 王祿軍糧收納】

看得詹事霍韜奏陳致災之由、弭災之畧、皆切中時弊、中間祿米軍糧收納數事、係該本部職掌、為照藩府之需、每稱不足、繼今支???益行、食祿日增、不可不豫、以善圖其後、諸鎮飛輓、不謂不勤、連年告乏頻仍、多出公帑、不可不籌、以拯救其急、貪暴中官、橫索使用、收受留難、重為民患、不可不思以釐革其弊、而本官所奏調。停宗藩祿米、處分官軍俸糧、改正內府收納、深切時艱、相應議處、但事體重大、必須會同各官熟計詳審斟酌停當、請自　上裁、題奉　聖旨、臣等會同後軍都督府等衙門掌府事都督同知等官桂勇等、逐一從長議擬開坐、伏乞　聖裁

一王府祿米、查得洪武年間、如山西初封晉府一王歲支祿米一萬石、今增郡王鎮輔奉國將軍中尉、郡縣等主君、并儀賓等至一千八百五十一位員、共歲支祿米八十七萬二千三百六石零、河南初封周府一王、歲支祿米一萬石、今增郡王鎮輔奉國等將軍中尉郡縣等主君并儀賓等至一千四百四十位員、共歲支祿米六十九萬二百五十石、山東初封魯府一王、歲支祿米一萬石、今增郡王鎮輔奉國等將軍中尉郡縣等主君并儀賓等至三百六十一位員、共歲支祿米一十三萬九千二百三十七石零、湖廣初封楚府一王、歲支祿米一萬石、今增郡王鎮輔奉國等將軍中尉郡縣等主君、并儀賓等至五百八十七位員、共歲支祿米二十五萬九千八百三十石、百姓稅糧有限。而宗枝蕃衍無窮。舉此五府。則天下王府可知也。若不早為議處、委難善圖其後、誠如本官之所議者、伏望　皇上俯從所言、特用　御札行天下親王、使知洪武初年。各王府祿米、止該如此之數。是時雖奉旨移書各親王令自擇便宜條上然亦竟無成說至神庙時方勒成宗藩條例一書亦間有例外陳乞不盡歸于畫一者今日所增至于如此之多。將來　聖子神孫。相傳萬世以有限之土地。增無算之祿糧作。何處以善其後。各令從長敷陳上請。國祚億萬年無疆之休、天下不勝幸甚、

一軍官俸糧、國初設立衛所、官有定員、屯有定額、故一歲之入、足供一歲之用、以後傳乞陞授、日漸加多、而夤緣冗雜、為弊滋甚、祖制軍官襲職先行比試合式而後承襲比試不中不准襲職再試不中仍替祖職降充軍役舊官者開國時軍職也新官者靖難時軍職也以成祖恩例故特優之然比試之法亦属虛文是以軍職日濫人才不出且舊官比試不嚴、而新官得免比試、真才日少、冗員日增、賢愚混淆、何策善圖其後、誠如本官之所議者、加以屯政廢弛、住俸朦朧補支、而犯贓不行降革、見任閒住。勤惰不分。致俸糧欠缺。無從處補。臣等查得洪武二十七年、令子弟未及二十歲者襲職、至年二十乃比試、年及者即與試、初試不中、襲職署事、食半俸、二年後再比試中者食全俸、仍不中者降充軍、是我　皇祖于軍職。雖行世襲之制。實寓考選之典。故後之有功者。可以陞授。而不才者可以汰减。萬世不易之法也。自此以後皆革除之年仍稱洪武其時立功者正靖難之功也永樂初令洪武三十一年至三十五年、奉　天征討獲功陞職者為新官、子孫年十六出幼襲替免比試、此太□時立功者也三十一年以前者為舊官、子弟年十五出幼襲替俱比試、永樂元年以後雖係成祖時然不係靖難之功故仍比舊官比試而後襲替也永樂元年以後獲功出幼比試、與舊官同、永樂六年、令比試一次不中者、發開平、再試不中者發交趾、三試不中者烟瘴地面俱充軍、別選子弟襲職永樂十年復舊制、再比不中、仍令食半俸、優一次比試矣三試不中者、發充軍、正統年間、比試違限、係無力者、自此以後雖比試不中仍得襲替矣三年以上住俸、二年半二年以上住俸一年、一年以上住俸半年、弘治六年令比試不中者、悉照永樂十年例施行、十二年、令武職自來不曾比試者、子孫襲職、俱住俸三年、欽此、該兵部題奉欽依、准令新官比試、而臣等公同再議、別無異詞、亦作養將材之盛舉也、各該衛所、額有屯田、專為供給軍餉而設、近來因循怠惰、不肯盡心、及至俸糧缺乏、往往仰給有司、　祖宗良法美意、豈應如此、查得見行事例、凡用強占種屯田、問罪官調邊衛帶俸差操、旗軍軍丁人等、發邊衛充軍、民發口外為民、管屯等官不行用心清查者、糾奏治罪、又為陳民便以答明詔事、該本部議擬、合行內外撫按衙門、轉行各該掌印管屯官員、自嘉靖八年為始、俱要照依律限開倉、依期收足衛所管屯官職專其詳、延至次年正月終以十分為率、拖欠一分以上者住俸、刻期徵解、管屯旗甲拏問、三月終不行完報者衛所管屯官革去冠帶、戴罪徵納、首領官吏拏問、各該掌印官事摠其要、通計所屬拖欠三分以上者、亦擬住俸催徵、五月終仍復不行完報者、衛所掌印官革去冠帶戴罪徵納、管屯官參問、各降一級都司管屯官并按察司管屯官通計所屬拖欠三分以上、亦住俸催徵、前項降級官員、如果改過自新廉勤公謹、三年之後、奏請定奪、未完屯糧、仍令經該各官完報、其有悉心幹理、依期完納者、聽撫按并管屯衙門保舉旌擢、或量行獎勵、內有侵欺包攬、受財枉法、并迷沒霸占水坍沙壓等項情弊、亦聽各官參究拏問、查處分豁、題奉欽依訖、又大明律內一款、若軍官有犯私罪該笞者附過收贖、杖罪解見任降革敘用、該罷職不敘者、降充摠旗、該徒流者、照依地里遠近發各衛充軍、若建立事功、不次擢用、今軍官公事住俸、事完仍復補支、私罪例該降級者、立功等項發落、見任如故、非惟人心慢不知警。且使錢糧因而蠹耗、深為未便。各行內外衙門查照前項律例、轉行各該衛所、申嚴比試之法、修舉屯田之政、凡有公事不完、例該住俸者、文書到日、即便截日住支以後止以事完之日為始開支、不許將住過月日。一槩朦朧補支。違者以盜倉糧律坐罪。其犯私罪、律該降革者、即行依律降革、免其立功、仍敕法司再加查議明白、上請施行、至于曾經推選見任管事、並著伍差操者、應得俸糧、本折照舊關支外、其罷軟老疾帶俸閒住者、應得原支本色俸米、每月止支一半。其餘俱准折色。如此則法令嚴明。人知畏憚。比試者不得倖免。而有罪者降革。則冗員可以漸少。閒住者减給。而住俸者不許補支。則錢糧不致妄費。亦節財裕國之一端也。

一各邊軍餉、此世廟初年邊餉之數潘司農潢所載則世廟末年之數也查得延綏甘肅寧夏宣府大同、各有額設民屯糧草、并京運年例等銀、延綏屯糧六萬六千九十七石、屯草七萬三千二百一十一束、陝西民運稅糧二十八萬九千六百七十三石、馬草五十萬六千四百七十束、河南折布并料豆銀、共一萬五千兩京運年例銀三萬兩、甘肅屯糧二十一萬三千三百八十石、屯草五十四萬九千七百零三束、陝西民運稅糧三十一萬六千六百一十六石八斗零、馬草一百五十萬四千束、年例京運銀六萬兩、寧夏屯糧一十萬七千七百三十石、屯草二十三萬五千二百束、陝西民運稅糧一十三萬四千三百零五石、馬草一十八萬五千七百七十束、京運年例銀四萬兩、宣府屯糧六萬二千三百零二石、屯草一十六萬七百三十二束、秋青草六百八十萬八千五十束、山東河南山西北直隸民運稅糧共七十四萬五千二百七十二石三斗、草七十萬束、鹽鈔銀四千六百八十六兩五錢、京運年例銀八萬兩、河東運司年例鹽價銀八萬兩、大同屯糧一十二萬四千六百餘石、屯草一十七萬七千一百餘束、秋青草三十三萬九千五百餘束、山東河南民運稅糧共五十八萬六千四百七十五石、草二百四十四萬四千八百五十束、京運年例銀七萬兩、又各邊每遇地方有警、動調官兵奏討糧餉、戶部查議、將兩淮兩浙山東長蘆運司額鹽、題准開中、或五萬十萬引、或二三十萬引、或四五十萬引、召納本色糧料于緊要城堡上納。以備官兵支用。又為處置拖欠邊儲事、該提督三邊軍務今任大學士楊一清題稱、各該官員輕視邊務、不行用心催徵、以致稅糧過違律限、州縣掌印管糧官、及各府管糧官、職專其詳、以十分為率、拖欠一分以上者、除依律提問外、仍住俸催徵至三分者、照例起送降級、其各府掌印官、并布政司管糧官、事總其要、通計所屬拖欠三分以上者、亦擬住俸、至五分者參問降級、各該守廵亦有督察之責若該道拖欠數多、各官坐視不理者、一體參奏、量為罰治、俱奏行吏部、遇缺不與推陞若罷軟無為太甚者、即指名劾奏黜退、毋容曠職、有能悉心幹理、完納無欠者、亦聽提督撫按、及戶部委官保舉旌擢獎勵等因、題奉　聖旨、又為修舉屯種事、該大學士楊一清題稱、欲廣興屯種、必先補助屯丁、今各衛見在軍伍、巳非原額、守城有數、撥屯無人宜令布按二司清軍官、清理各衛軍戶應斷軍伍、俱令選解精壯軍人、真正軍妻并添帶軍餘一名、大族眾者二名、俱隨伍住坐、正軍差操、餘丁屯種。使其來即可以為侶。而至即可以為家、有親屬相依之勢。有生理相安之心。庶幾久長利便。不致隨到隨逃矣。又恐戶多消乏。清解無人亦可倣古人募民以實塞下之意。出榜召募附近隴右關西一帶人民。令其納糧以資口食而不當差。以足屯額之數。屯額之外。有能盡開可耕之田者。俱聽其便。仍待成熟三年之後。乃徵其應納之糧。而不令其當別項差役等因。題奉　聖旨、又為夷情事、該詹事府詹事霍韜奏為安邊足用之長策、莫善于　太宗皇帝之鹽法乞敕戶部要見甘肅邊糧累年缺乏、若何而為目下賑救之策、若何而為經久饒贍之策、該部議得國家于淮浙長蘆山東等處、設有額鹽、專以接濟邊餉、如遇地方有警、邊儲告乏、就于各邊開中召商上納、圖其飛輓芻粟、賴以緊急應用、其利甚多、其效甚速、百有餘年、著為成典、甘肅延綏寧夏等邊、設有屯田、專以供給軍餉、永樂年間、邊備振舉、夷虜不敢侵犯、故人得以肆力農畝。收成頗多。一遇開中引鹽。易于上納糧草。官商兩便。以後邊備漸弛。夷虜不時侵犯。以致屯種失業田土拋荒。糧額虧欠。加以民運稅糧。有司追徵不力。逓年積欠數多。邊糧缺乏。皆非一朝一夕之故。乞敕兵部轉行總制等官、各要修舉武備、威服遠夷、毋得仍前退縮損威、貽害屯堡、本部備行各邊廵撫管屯等官、務要遵照前例、興復屯田、積糧養兵、毋致邊儲匱乏等因、具題奉　旨、俱經通行欽遵去後、今本官奏稱邊糧日匱、何策賑救其急等因議得各邊前項糧料草束、不為不多、開中引鹽、不為不廣、歲用之數既足、客兵之費亦盈、但以邊備日廢、屯地益荒、逋欠相因、追徵不力、經收侵剋、而督察欠嚴、將領誅求、而軍士受害、無怪乎邊糧之日匱也、為今之計、宜再申明前例、通行提督撫按等官、選擇將帥、振揚武備之威、清查召募修復屯田之政、嚴徵收之法、而住俸降級之類、必在舉行、究侵漁之弊、而發遣掊剋之例、毋事姑息、至于各邊有警、開中鹽引、召納本色糧草、寬以斗頭斤重、則本末兼舉、而經久可行、倉庫既充、而緩急有備矣、

一內府糧料、查得內府承運供應甲丁等庫內官等監酒醋麵等局、并御馬倉收受一應錢糧料物、使費浩大需索多端、往往負累解戶、破產蕩家、深為民害、正德十六年四月二十二日詔書內一款、一各處解納錢糧到京、內外管收人員、刁蹬需索使用之數、多于本物、以致上納不敷、重復徵解、貽累小民、該部申明禁約、許被害之人、指實奏告、治以重罪、嘉靖六年二月十三日、詔書內一款、一解到糧料草束白熟粳米等項、俱係小民脂膏、收受官員、不肯體念、加倍多收、又有歇家車腳錢、大賊小賊錢、木板蓆苫錢、各有索取常例、以致解戶借債添賠、輕則破產傾家、重則妻孥累死、小民之害、此為最甚、今後有仍前故違、分外需求科擾、及監收官不行查革、一體治罪、又為議處疊見非常災變乞特嚴警畏痛加修省務崇實德急回天意事、該禮部尚書等官席書等題、各處大戶解到內府一應錢糧、戶部給付、單文上納、必取獲長單、方給批廻、今納完聽單大戶有延至三箇月者、有延至五六月者、始得回籍、葢緣各監局不拘多寡。俱索使用等錢。一處不到不肯通押。計其所費。將倍所納。以致在京大戶守候艱難。原籍州縣監併家屬。合將各官嚴加戒飭、今後錢糧一完之日、即便僉押、給與長單、如違、聽各大戶赴部告明勘實、奏請處治、奉聖旨各處大戶解到內府錢糧。納完之日、務要即便給與長單、不許遲延、以致守候艱難、又該南京禮部尚書等官沈文魁等題為災異條陳興革事宜、開稱內府白糧。計船腳耗、必用三四石、方完得正糧一石、又有司多般取辦、糧長應役一番、上等之家、資囊巳費大半、中人之產、蕩費無遺、江南大家、十室九空、皆坐于是、乞要痛加裁革等因、該部題奉　聖旨、又為陳愚忠以救積弊事、該刑部尚書李承勛題稱國家稅糧、仰給東南、糧長之設、責在收納州縣不才官。以糧長為囊橐。視糧長為寇讐。凡軍糧之類。每石大畧包貱米七八斗者有之。起軍白糧、每石包貱二三石者有之。家有千金之產。當糧長一年。即為乞丐者矣一家壯丁十餘。當糧長一年。即為絕戶者矣。以致民避糧長。甚于謫戍。伏乞通行兩京內外等官上下一心、同卹民隱、敢有故違、指實查參等因、該戶部議擬具題奉　聖旨、內府白糧、每石照前旨止許加耗一斗、敢有分外需索的、你部裏并科道指實參奏、又為傳奉事、節奉　聖旨、內外衙門、各項錢糧、因無官查理、積弊多端、且如後府柴炭銀兩、及團營子粒銀、該管官員收受之際、多方掊剋、比其支用、漫無查考、多有侵盜私用、夫以軍民膏血之餘、而徒為奸豪漁獵之資、深可痛恨、你戶兵工三部、即便通行查議、但係有錢糧衙門、俱要差委科道官監收查理、通行歲報、庶革官弊以裕國用該戶部議擬具題奉　聖旨、這內外各衙門、原有科道廵視的照舊、象馬牛羊等倉塲、承運等庫、并各監局、及府部等衙門、收受俸米、一體奏差科道官分投廵視監收、禁革奸弊、南京內外各衙門錢糧、著南京戶部照例奏差南京科道官監收督察、俱經通行欽遵外、今詹事霍韜奏稱、臣聞成化以前、糧長解戶上納白糧、及各料物、戶工二部委官同科道騐收、乃運送內府、糧長解戶不與內官見面故軍挍不得勒脇。內臣不得多取。小民不致虧害。弘治以後、部官避嫌、各款糧料、不肯騐收復責小民、運送內府、是致內臣軍較詐害小民、有白糧一石、加至二石八斗、乃能上納者矣、各項料物、有索銀四百八十兩、乃得批廻者矣、蘇松糧戶有一年傾覆數家者矣、各省解戶有久累旅死游魂無歸者矣、但查有前項節次題奉欽依詔旨、并近日差科道官督理監收、正與本官所見相合、難再別議、合候　命下戶部、再加申明、備行內府監收科道官、逐一查照、著實舉行、內外人員、敢有刁蹬需索、仍蹈前弊者、悉聽指實參奏、拏送法司從重問擬發落、望　皇上法行自近令出惟行、則民心既悅、天意可回、而　祖宗億萬年無疆之業、端在是矣、

霍文敏公所條諸事本集中亦巳載之此以部覆故畧載其本末


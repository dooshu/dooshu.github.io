●卷三百三十七　四裔考十四

○于阗

于阗，汉时通焉。都葱岭之北二百馀里，去长安九千七百里。户三万二千。东北至都护治所三千九百里，南与婼羌接，北与姑墨接，东北去龟兹千四百里，东去鄯善千五百里，西通皮山国四百里，去东朱俱波国千里，西北至疏勒国千五百里。其国之西，水皆流注西海；其东，水东注盐泽（即蒲昌海）。国有阿耨达山，据《汉书》，河源出焉（名首拔河，亦名树拔河，或云即黄河也。此海七百里，入计戌水，一名计首水，即葱岭南河，同入盐泽，或云阿耨达即昆仑山）。风俗物产与龟兹略同。後汉建武末，莎车王贤强盛，攻并于阗，徙其主俞林为骊归王，以莎车将军居德为于阗王。明帝永平中，居德死後，于阗将休莫霸自立为王。休莫霸死，兄子广德立，後遂灭莎车，其国转强盛。从精绝西北至疏勒十三国皆服从。而鄯善王亦始强盛。自是南道自葱岭以东，唯此二国为大。顺帝时遣侍子诣阙贡献。元嘉时，汉所遣长史王敬入于阗，矫诏杀其王建，为于阗将输僰等所杀，将讨之。後竟不能出兵，于阗恃此遂骄。後魏真君中，太武讨吐谷浑慕利延，慕利延遂西入于阗，杀其王，死者甚众。献文末，蠕蠕寇于阗，于阗遣使上表曰："西方诸国，今皆己属蠕蠕，奴世奉大国，至今无异，故遣使奉献，遥望救援。"自後每使朝献。梁武帝时，凡四遣使通江左，献方物及琉璃甖、刻玉佛。周建德三年，遣使献名马。隋大业中，频遣使朝贡。时其王姓王氏，锦帽，金装冠，髪不令人见，俗云，见王髪，年必俭。国地方亘千里，所都城方八九里。部内有大城五，小城数十，山多美玉。有好马驼骡。其刑法与中国略同。风俗物业与龟兹同。俗重佛法，寺塔僧尼甚众，王尤信尚，每设斋日，必亲自洒扫馈食。于阗西五百里有比摩寺，云是老子化胡成佛之所（云老子至此白日昇天，与群胡辞诀，言我暂游天上，寻当下生。其後出天竺国，化为胡王太子，自称曰佛，因立此寺）。俗无礼义，多盗贼淫纵。自高昌以西，诸国人等深目高鼻，唯此一国，貌不甚胡，颇类华夏。其後并有汉戎卢、杆弥、渠勒、皮山、精绝五国故地。其居曰西山城。胜兵四千人。有玉河，国人夜祖月光盛处，必得美玉。王居绘室。俗机巧，言迂大，喜事價神浮屠法，然貌恭谨，相见皆跪。以木为笔，玉为印，凡得问遗书，戴於首乃发之。自汉武帝以来，中国诏书、符节，其王传以相授。人喜歌舞，工纺织。西有沙碛，鼠大如猬，色类金，出入群鼠为从。初无桑蚕，丐邻国不肯出，其王即求婚，许之。将迎，乃告曰："国无帛，可持蚕自为衣。"女闻，置蚕帽絮中，关守不敢验，自是始有蚕。女刻石约无杀蚕，蛾飞尽得治茧。王姓尉迟氏，名屋密，本臣突厥，唐贞观六年，遣使者入献。後三年，遣子入侍。阿史那社尔之平龟兹也，其王伏闍信大惧，使子献橐驼三百。其後随使者入朝，请以子弟宿卫。上元初，身率子弟酋领七十人来朝。击吐蕃有功，帝以其地为毗沙都督府，析十州，授伏闍雄都督。死，子璥立。开元时，献马、驼、豽。璥死，复立尉迟伏师战为王。死，伏闍达嗣立。死，子珪嗣。珪死，子胜嗣。至德初，以兵赴难，因留宿卫。乾元三年，以其弟叶护曜权知本国事。以後绝，不复至。晋天福三年，其王李圣天自称唐之宗属，遣使来贡。高祖遣供奉官张匡邺、高居诲等入其国，册圣天为大宝于阗国王。匡邺等自灵州行二年至于阗。七年乃还。颇记其往来所见山川，而不能道圣天世次也。

居诲记曰："自灵州过黄河，行三十里，始涉沙入党项界曰细腰沙、神树沙。至三公沙、宿月支都督帐。自此沙行四百馀里，至黑堡沙，沙尤广，遂登沙岭。沙岭，党项牙也，其酋曰捻崖天子。渡曰亭河至凉州凉州，西行五百里至甘州。甘州，回鹘牙也。其南，山百馀里，汉小月支之故地也，有别族号鹿角山沙陀，云朱邪氏之遗族也。自甘州西，始涉碛，碛无水，载水以行。甘州人教晋使者作马蹄木涩，木涩四窍，马蹄亦作四窍而缀之，驼蹄则包以釐皮乃可行。西北五百里至肃州，渡金河，西百里出天门关。又西百里出玉门关，经吐蕃界。男子冠中国帽，妇人辫髪，戴瑟瑟珠，云珠之好者，一珠易一良马。西至瓜州、沙州，二州多中国人，闻晋使者来，其刺史曹元深等郊迎，问使者天子起居。瓜州南十里鸣沙山，云冬夏殷殷有声如雷，云《禹贡》流沙也。又东南十里三危山，云三苗之所窜也。其西，渡都乡河曰阳关。沙州西曰仲雲族，其牙帐居胡卢碛。云仲雲者，小月支之遗种也，其人勇而好战，瓜、沙之人皆惮之。胡卢碛，汉明帝时征匈奴，屯田於吾卢，盖其地也。地无水而尝寒多雪，每天暖雪销，乃得水。匡邺等西行入仲雲界，至大屯城，仲雲遣宰相四人，都督三十七人候晋使者，匡邺等以诏书慰谕之，皆东向拜。自仲雲界西，始涉〈酉廉〉碛，无水，掘地得湿沙，人置之胸以止渴。又复，渡陷河，伐檉置水中乃渡，不然则陷。又西，至绀州，绀州，于阗所置也，在沙州西南，云去京师九千五百里矣。又行二日至安军州，遂至于阗。圣天衣冠如中国，其殿皆东向，曰金册殿，有楼曰七凤楼。以葡萄为酒，又有紫酒、青酒，不知其所酿，而味尤美。其食，粳沃以蜜，粟沃以酪。其衣，布帛。有园圃花木。俗喜鬼神而好佛。圣天居处，尝以紫衣僧五十人列侍，其年号同庆二十九年，其国东南曰银州、卢州、湄州，其南千三百里曰玉州，云汉张骞所穷河源出于阗，而山多玉者此山也。"

汉乾祐元年，复遣使入贡。宋建隆二年十二月，圣天遣使贡圭一，以玉为柙。使者言国城东有白玉河，西有绿玉河，次西有乌玉河，源出昆仑山，去国城西千三百里。每岁秋，水小之後，国人取玉於河，谓之捞玉。官取之後，方许私取。以葡萄酝为酒，味极醇美。乾德三年五月，于阗僧善名、善法来朝，赐紫衣。其冬，又有朝使至。四年，贡方物。开宝二年，遣使来贡，且言本国有玉一块，凡二百三十七斤，愿以上进，乞遣使取之。四年，其国王书来，言破疏勒国，得舞象一，欲以为献。诏俱许之。大中祥符二年，其国黑韩王遣回鹘罗厮温等以方物来贡，跪上寿。上询其在路几时，去此几里。对曰："涉道一年，昼行暮息，不知里数。昔时道路尝有剽劫，今自瓜、沙至于阗，道路清谧，行旅如流，愿遣安抚远俗。"上曰："路远命使，益以劳费尔国。今降诏书，汝赍往，亦与命使无异也。"天圣三年，遣使来贡玉鞍辔、白玉带、胡锦、独峰橐驼、乳香、硇砂。诏给还其直，别赐袭衣、金带、银器。嘉祐八年八月，遣使贡方物。十一月，以其国王为特进、归忠保顺〈石后〉麟黑韩王。于阗谓金翅鸟为"〈石后〉麟"，"黑韩"盖可汗之讹。使言其王乞此号云。熙宁以来，远不逾一二岁，近则岁再至。所贡珠玉、珊瑚、翡翠、象牙、乳香、木香、琥珀、花蕊布、硇砂、龙盐、胡锦，玉秋辔马、腽肭脐、金星石、水银、安息鸡舌香，有所持无表章者，每赐以晕锦旋襴衣、金带、器币。宰相则盘球雲锦夹襴。地产乳香，来辄群负，私与商贾牟利；不售，则归诸外府得善价，故其来益多。元丰初，始诏唯赍表及方物马驴乃听诣阙，乳香以无用不许贡。四年，遣蕃部阿辛上表称"于阗国偻儸有福力知文法黑汗王，书与东方日出处大世界田地主汉家阿舅大官家"，大略云路远倾心相向，前三遣使入贡未回，重复数百言。董毡使道至熙州，译其辞以闻。诏前三辈使人皆己朝见，锡赉遣发，赐敕书谕之。神宗尝问其使去国岁月，所经何国及有无钞掠。对曰："去国四年，道途居其半，历黄头回纥、达靼、青唐，唯惧契丹钞掠耳。"因使之图上诸国距汉境远近，为书以授李宪。八年九月，遣使入贡，使者为神宗饭僧追福。赐钱百万，还其所贡狮子。元祐中，以其使至无时，令熙河间岁一听至阙。八年，请讨夏国，不许。绍圣中，其王阿忽都董娥密竭笃又言，缅药家作过，别无报效，己遣兵攻甘、沙、肃三州。诏厚答其意。知秦州游师雄言："于阗、大食、拂菻等国贡奉，般次踵至，有司惮於供赉，抑留边方，限二岁一进。夷狄慕义，万里而至，此非所以来远人也。"从之。自是讫於宣和，朝贡不绝。

○疏勒

疏勒，汉时通焉，王治疏勒城，去长安九千三百里。户千五百。都白山南百馀里，东至都尉所二千二百里，南有河，西带葱岭，亦名雪山，在国西北百馀里，河所出。东去龟兹千五百里，西去拨汗国（一名判汗）千里，当大月氏、大宛康居道，南去莎车五六百里，去朱俱波八九百里（《隋史》云："东北去突厥牙帐千馀里，东南去瓜州四千六百里。"），在于阗国北千五百里。土多稻、粟、蔗、铜、铁、绵、锦、雌黄。後汉明帝永平中，龟兹王建攻杀疏勒王成，自以龟兹左候兜题为疏勒王。汉遣班超劫缚兜题，而立成之兄子忠为疏勒王。忠後叛反，超击斩之。耿恭为戊己校尉，屯车师後王金满城，为匈奴所攻，恭引众入疏勒城中，乏水，穿井十五丈，不得水，恭整衣冠向井拜，拔刀刺山，飞泉涌出。贼遂退。安帝元初中，疏勒王安国死，舅臣盘立为王，渐以强盛，户至二万一千。顺帝永建二年，遣使奉献。至灵帝建宁初，为季父和得所杀，自立为王。其後连相杀害，汉不能复禁。至後魏文成末，其王遣使送释迦牟尼佛袈裟一，长二丈馀。帝以其审是佛衣，当有灵异，命焚之，置猛火上，终日不燃。其王戴金狮子冠。每岁尝供送於突厥。其都城方五里，国内有大城十二，小城数十。人手足皆六指，产子非六指一即不育。胜兵有二千人。地多沙碛，少壤土。俗尚诡诈，生子亦束头取匾。其人文身碧瞳。王姓裴氏，自号阿摩支，居迦师城，突厥以女妻之。隋大业中，又遣使来。唐贞观九年，献名马。又四年，与朱俱波、甘棠贡方物。仪凤时，吐蕃破其国。开元十六年，遣大理正乔梦松等册其君安定为疏勒王。天宝十二载，首领裴国良来朝，授折冲都尉，赐紫袍，鱼袋（杜环《经行记》云："拔汗那国，在但逻厮南千里，东隔山，去疏勒二千馀里，西去本国千馀里，城有数十，兵有数万。唐天宝十载，嫁和义公主於此国。土有波罗林，林下有球场。又有野鼠，遍满山谷。偏宜葡萄、馣罗果、香枣、桃、李。从此国至西海，尽居土室，衣羊皮、叠布，男女皆着靴，妇人不饰铅粉，以青黛涂眼而已。"馣音谙）。

○乌孙

乌孙国，大昆弥治赤谷城（乌孙於西域中其形最异。今之胡人，青眼、赤须，状类弥猴者，本其种），去长安八千九百里。户十二万，口六十三万，胜兵十八万八千八百人。相，大祥，左右大将二人，侯三人，大将、都尉各一人，太监二人，大吏一人，舍中大吏二人，骑君一人。东至都护治所千七百二十一里，西至康居蕃内地五千里。地莽平。多雨，寒。山多松樠（莽平，谓有草莽而平也。樠，木名，其心似松）。田作种树，随畜逐水草，与匈奴同俗。国多马，富人至四五千匹。民刚恶，贪狠无信，多寇盗，最为强国。故服属匈奴。後盛大，取羁属，不肯往朝会。东与匈奴、西北与康居、西与大宛、南与城郭诸国相接。本塞地也，大月氏西破走塞王，塞王南越悬度，大月氏居其地。後乌孙昆莫击破大月氏，大月氏徙西臣大夏，而乌孙昆莫居之，故乌孙民有塞种、大月氏种云。始张骞言乌孙本与大月氏共在燉煌间，今乌孙虽强大，可厚赂招，令东居故地，妻以公主，与为昆弟，以制匈奴。乃令骞赍金币往。昆莫见骞如单于礼（谓自比以单于），骞大惭，谓曰："天子致赐，王不拜，则还赐（谓将赐物还归汉也）。"昆莫起拜，其他如故。初，昆莫有士馀子，中子大禄强，善将，将众万馀骑别居。大禄兄太子，太子有子曰岑陬（子侯反）。太子蚤死，谓昆莫曰："必以岑陬为太子。"昆莫哀许之。大禄怒，乃收其昆弟，将众叛，谋攻岑陬。昆莫与岑陬万馀骑，令别居，昆莫亦自有万馀骑以自备。国分为三，大总羁属昆莫。骞既致赐，谕旨曰："乌孙能东居故地，则汉遣公主为夫人，结为昆弟，共距匈奴，不足破也。"乌孙远汉，未知其大小，又近匈奴，服属日久，其大臣皆不欲徙。昆莫年老，国分不能专制，乃发使送骞，并献马数十匹报谢。其使见汉人众富厚，归言其国。其国後乃益重汉。匈奴闻其与汉通，怒欲击之，又汉使乌孙，乃出其南，抵大宛、月氏，相属不绝。乌孙於是恐，使使献马，愿得尚汉公主，为昆弟。天子问群臣，议许，曰："必先纳聘，然後遣女。"乌孙以马千匹聘。汉元封中，遣江都王建女细君为公主以妻焉。赐乘舆服御物，为备官属宦官侍御数百人，赠送甚盛。乌孙昆莫以为右夫人。匈奴亦遣女妻昆莫昆莫，以为左夫人（其国谓王曰昆弥，亦曰昆莫）。公主至其国，别治宫室而居，岁时一再与昆莫会，置酒饮食，昆莫年老，言语不通，公主悲愁，自作歌以述意。天子闻而怜之，间岁遣使者赠遗。昆莫年老，欲使其孙岑陬尚公主。公主不听，上书言状，诏从其俗，岑陬遂妻公主。昆莫死，岑陬立。岑陬者，官号也，名军须靡。公主死，汉复以楚王戊之孙解忧为公主，妻之。岑陬死，季父子翁归靡立，号曰肥王，复尚解忧公主。宣帝初，公主及昆弥上言："匈奴连岁侵击，欲发国中精兵，自给人马五万骑，尽力击匈奴。唯天子出兵以救。"本始三年，汉发十五万骑，五将军分道并出。遣校尉常惠持节护乌孙兵，昆弥将五万骑从西方入，至匈奴右谷蠡王庭，获四万级，马牛羊骡橐驼七十馀万。元康二年，昆弥上书，愿以汉外孙元贵靡为嗣（解忧主子），得令复尚公主。诏下公卿议。萧望之等以为"乌孙绝域，变故难保，不可许"。上美乌孙新立大功，难重绝故业，许其婚。会翁归靡死，国人共立岑陬子泥靡代为昆弥，元贵靡不得立，乃不复与婚。泥靡既立，号狂王，复尚解忧，生一男鸱靡，王不与主和，又暴恶失众。汉使卫司马魏和意、副候任昌送侍子，公主言狂王为乌孙所患苦，易诛也。遂谋置酒会，罢，使士拔剑旁下，狂王伤，上马驰去。其子细沈瘦会兵围和意、昌及公主於赤谷城。数月，城中困急，都护郑吉发诸国兵救之，乃解去。初，肥王翁归靡胡妇子乌就屠，狂王伤时惊，与诸翎（音翕）侯俱去，居北山中，扬言母家匈奴兵来，故众归之。後遂袭杀王，自为昆弥。宣帝诏立肥王之子元贵靡为大昆弥，乌就屠为小昆弥。元贵靡後孙雌栗靡立国，乱。段会宗立其季父伊秩靡为大昆弥。哀帝元寿二年，伊秩靡与匈奴单于（乌珠留名橐如牙斯，呼韩邪之子）并入朝，汉以为荣。自乌孙分立两昆弥後，汉用忧劳，且无宁岁（言或镇抚之，或威制之，故多事）。其後无闻。至後魏时，亦朝贡。其国数为蠕蠕所侵，西徙葱岭。

○姑墨

姑墨，汉时通焉，王治南城，去长安八千一百里。户三千五百。东至都护治所二千里，南至于阗马行十五日，北界接乌孙。出铜、铁、雌黄。东通龟兹六百里。王莽时，其王丞杀温宿王，并其国。至後魏时，役属龟兹。

○温宿

温宿，汉时通焉，王治温宿城（今京兆府醴泉县北有山名温宿岭者，本因汉时温宿国人令居此地田牧，因以名山），去长安八千三百馀里。户二千二百。东至都护治所二千三百馀里，西至尉头三百里，北至乌孙赤谷六百馀里。土地物类所有与鄯善诸国同。通姑墨东二百馀里。至後魏时，亦役属龟兹。

○乌秅

乌秅（上一加反，下直加反），汉时通焉，王治乌秅城，去长安万里。户五百。东北至都护治所四千九百里，北与子合、蒲犁，西与难兜接。山居，田石间。有白草。累石为室。人接手饮（自高山下溪涧中饮水，故接连其手，如猿饮）。出小步马（小，细也。细步，言其能蹀足，所谓百步千足），有驴无牛。西有悬度（石山也，溪谷不通，以独索相引而度），去阳关五千九百里，去都护治所五千里。其国後魏又通，谓之於摩国。

○难兜

难兜，汉时通焉，去长安万一百里。户五千。东北至都护治所二千八百里，西南至罽宾三百里，南至婼羌，北与休屠、西与大月支接。种五榖、葡萄诸果。有银铁铜，作兵与诸国同，属罽宾。

○大宛

大宛，汉时通焉，主治贵王山城，去长安万二千五百里。户六万。东至都护治所四千里，北至康居于阗城千五百里，西南至大月氏七百里，北与康居，南与大月氏接。土地、风气、物类、人俗与大月氏、安息同。大宛左右以葡萄为酒，富人藏酒至万馀石，久者至数十年不败。人嗜酒，马嗜苜蓿。多善马，汗血，言其先天马子（大宛国中有高山，其土有马，不可得，因取五色母马置其下与集，生驹，其汗血，因号为天马子）。始张骞为武帝言之，帝遣使者持千金及金马，以请宛善马。宛王以汉绝远，大兵不能至，遂杀汉使。于是，太初元年拜李广利为贰师将军，则至贰师取善马，率数万人至其境，攻郁城不下，引还。往来二岁，至燉煌，士卒存者十不过一二。帝怒其不克，使遮玉门，不许入。贰师因留屯燉煌。又遣贰师率六万人，负私从者不与焉，牛十万，马三万匹，驴橐驼万数。天下骚然。益发戌甲卒十八万，置居延、休屠（今武威、张掖郡界）以卫酒泉。贰师至宛，宛人斩王母寡首，献马，汉军取其善马数十匹，中马以下牝牡三千匹。而立宛贵人昧蔡为王，约岁献马，遂采葡萄、苜蓿种而归。贰师再行，往返凡四岁。自宛以西至安息，虽颇异言，然大同，自相晓知也。其人皆深目，多髭髯。善贾。其俗贵女子，女子所言，丈夫乃决正。其地无丝漆，不知铸器。及汉使亡卒降，教铸作兵器。後汉明帝时，宛又献汗血马。至後魏文成帝和平六年、孝文太和三年，并遣使献马。隋时苏对沙那国即汉大宛也（宋膺《异物志》："大宛马有肉角数寸，或有解人语及知音，舞与鼓节相应者。"隋《西域图记》云："其马，骝马、乌马多赤耳，黄马、赤马多黑耳，唯耳色别，自馀毛色与常马不异。"又云："王姓苏色匿，字底失槃陀，积代承袭不绝。"按今王即底失槃陀之後也）。

○莎车

莎车国，治莎车城，去长安九千九百五十里。户二千三百三十九，口万六千三百七十三，胜兵三千四十九人。辅国侯、左右将、左右骑君、备西夜君各一人，都尉二人，译长四人。东北至都护治所四千七百四十六里，西至疏勒五百六十里，西南至蒲犁七百四十里。有铁山，出青王。汉宣帝时，乌孙公主小子万年，莎车王爱之。莎车王无子死，死时万年在汉。莎车国人计欲自託於汉，又欲得乌孙心，即上书请万年为莎车王。汉许之，遣使者奚充国送万年。万年初立，暴恶，国人不说。莎车王弟呼屠徵杀万年，并杀汉使者，自立为王，约诸国背汉。会卫候冯奉世使送大宛客，即以便宜发诸国兵击杀之，更立他昆弟子为莎车王，诸国悉平，威振西域。奉世至大宛，大宛闻其斩莎车王，敬之异於他使，得名马象龙而还（马形似龙）。帝甚说，下议封奉世。少府萧望之以奉世擅发诸国兵，虽有功，不可为後法，後奉使者争发兵，要功万里外，为国生事於夷狄。渐不可长，不宜受封。帝善其议，拜奉世光禄大夫。匈奴单于因王莽之乱，略有西域，唯莎车王延最强，不肯附属。元帝时，尝为侍子，长於京师，慕乐中国，亦复参其典法。常敕诸子，当世奉汉家，不可负也。天凤五年，延死，谥忠武王，子康代立。光武初，康率傍国拒匈奴，拥卫故都护吏士妻子千馀口，檄书河西，问中国动静，自陈思慕汉家。建武五年，河西大将军窦融乃承制立康为汉莎车建功怀德王、西域大都尉，五十五国皆属焉。九年，康死，谥宣成王，弟贤代立。攻破拘弥、西掖国，皆杀其王，而立其兄康南子为拘弥、西掖王。十四年，贤与鄯善王安并遣使诣阙贡献，於是西域始通，葱岭以东诸国皆属贤。十七年，贤复遣使奉献，请都护。天子以问大司空窦融，以为贤父子兄弟相约事汉，款诚又至，宜加号位以镇安之。帝乃因其使，赐贤西域都护印绶，及车旗黄金锦绣。燉煌太守裴遵上言："夷狄不可假以大权，又令诸国失望。"诏书收还都护印绶，更赐贤以汉大将军印绶。其使不肯易，遵迫夺之，贤由是始恨。而犹诈称大都护，移书诸国，诸国悉服属焉，号贤为单于。贤浸以骄横，重求赋税，数攻龟兹诸国，诸国恐惧。二十一年冬，车师前王、鄯善、焉耆等十八国俱遣子入侍，献其珍宝。及得见，皆流涕稽首，愿得都护。天子以中国初定，北边未服，皆还其侍子，厚赏赐之。是时贤自负兵强，欲并兼西域，攻击益甚。诸国闻都护不出，而侍子皆还，大忧恐，乃与燉煌太守檄，愿留侍子以示莎车，言侍子见留，都护寻出，冀且息其兵。裴遵以状闻天子，许之。二十二年，贤知都护不至，遂遗鄯善王安书，令绝通汉道。安不纳而杀其使。贤大怒，发兵攻鄯善，安迎战，兵败，亡入山中。贤杀掠千馀人而去。其冬，贤复攻杀龟兹王，遂兼其国。鄯善、焉耆诸国侍子久留燉煌，愁思，皆亡归。鄯善王上书，愿复遣子入侍，更请都护。都护不出，诚迫於匈奴。天子报曰："今使者大兵未能得出，如诸国力不从心，东西南北自在也。"於是鄯善、车师复附匈奴，而贤益横。妫塞王自以国远，遂杀贤使者，贤击灭之，立其国贵人驷鞬为妫塞王。贤又自立其子则罗为龟兹王。贤以则罗年少，乃分龟兹为鸟垒国，徙驷鞬为鸟垒王，又更以贵人为妫塞王。数岁，龟兹国人共杀其王则罗、驷鞬，而遣使匈奴，更请立王。匈奴立龟兹贵人身毒为龟兹王，龟兹由是属匈奴矣。贤以大宛贡税减少，自将诸国兵数万人攻大宛，大宛王延留迎降，贤因将其还国，徙拘弥王桥塞提为大宛王。而康居数攻之，桥塞提在国岁馀，亡归，贤复以为拘弥王，而遣延留还大宛，使贡献如常。贤又徙于阗王俞林为骊归王，立其弟位侍为于阗王。岁馀，贤疑诸国欲叛，召位侍及拘弥、姑墨、子合王，尽杀之，不复置王，但遣将镇守其国。莎车将在于阗者暴虐，为其国人所杀，贤乃引兵攻于阗，兵败而走。于阗大人休莫霸进围莎车，中流矢死，兵乃退。于阗立休莫霸兄子广德为王。匈奴与龟兹诸国共攻莎车，不能下。贤连被兵革，乃与广德和。後广德虏贤妻子而并其国。匈奴遣兵将贤质子不居微立为莎车王，广德又攻杀之，更立其弟齐黎为王。章帝元和三年，长史班超发诸国兵击莎车，大破之，由是遂降汉矣。

班固论曰："孝武之世，图制匈奴，患其兼从西国，结党南羌，乃表河西列四郡，开玉门，通西域，以断匈奴右臂，隔绝南羌、月支。单于失援，自是远遁，而幕南无王庭。因文景元默，养人五代，天下殷富，财力有馀，士马强盛。故能睹犀布、玳瑁则建珠崖七郡，感蒟酱、竹杖则开〈牜羊〉牱、越嶲，闻天马、葡萄则通大宛、安息。自是之後，万里相奉，师旅之费，不可胜计。至於用度不足，乃榷酒酤，筦盐铁，铸白金，造皮币，算至车船，租及六畜。人力屈，财货竭，因之以凶年，群盗并起。是以末年遂弃轮台之地，且下哀痛之诏，岂非仁圣之所悔哉！且通西域，近有龙堆，远则葱岭，身热、头痛、悬度之厄。淮南、杜钦、扬雄之论，皆以为此天地所以界别区域，绝外内也。《书》云"西戎即序"，禹就而序之，非上威服致其贡物也。西域诸国，各有君长，兵众分弱，无所统一，虽属匈奴，不相亲附。匈奴能得其马畜旃罽，而不能统率与之进退。与汉隔绝，道路又远，得之不为益，弃之不为损。盛德在我，无取於彼。自建武以来，西域思汉盛德，咸乐内属。唯其小邑鄯善、车师，界迫匈奴，尚为所拘。而其大国莎车、于阗之属，数遣使请都护置质。圣上远览古今，因时之宜，羁縻不绝，辞而未许。虽大禹之序西戎，周公之让白雉，太宗之却走马，义兼之矣，亦何以尚兹！"

○罽宾

罽宾国治循鲜城，去长安万二千二百里。不属都护。户口胜兵多，大国也。东北至都护治所六千八百四十里，东至乌秅国二千二百五十里，东北至难兜国九日行，西北与大月氏、西南与乌代山离接。昔匈奴破大月氏，大月氏西君大夏，而塞王南君罽宾。塞种分散，往往为数国。自疏勒以西北，休循、捐毒之属，皆故塞种也。罽宾地平，温和，有苜蓿，杂草奇木，檀、櫰（即槐之类，叶大而黑）、梓、竹、漆。种五榖、葡萄诸果，粪治园田。地下湿，生稻，冬食生菜。其民巧，雕文刻镂，治宫室，织罽，刺文绣，好治食。有金银铜铁以为器。市列（市有列肆，亦如中国也）。以金银为钱，文为骑马，幕为人面（钱文面作骑马形，幕面作人面目。幕音漫，谓平而无文也）。出犎牛、水牛、象、大狗、沐猴、孔爵（犎牛，项上隆起者也。罽宾大狗大如驴，赤色，数里姻以呼之。沐猴，即猕猴也）、珠玑、珊瑚、琥珀、璧琉璃（孟康曰："琉璃青色如玉。"师古曰："《魏略》云大秦国出赤，白、黑、黄、青、绿、缥、绀、红、紫十种琉璃。此盖自然之物，采泽光润，异於众玉，其色不恒。今俗所谓皆销治石汁，加以众药，灌而为之，尤虚脆不真，实非其物也）。他畜与诸国同。自汉武帝始通罽宾，自以绝远，汉兵不能至，其王乌头劳数剽汉使。乌头劳死，子代立，遣使奉献。汉使关都尉文忠送其使。王复欲害忠，忠觉之，乃与容屈王子阴末赴共合谋，攻罽宾，杀其王，立阴末赴为罽宾王，授印绶。後军候赵德使罽宾，与阴末赴相失（相失意也），阴末赴锁琅当德（琅当，长锁也，若今之禁系人锁）杀副以下七十馀人，遣使者上书谢。孝元帝以绝域不录，放其使者於悬度，绝而不通。成帝时，复遣使献谢罪，汉欲遣使者报送其使，杜钦说大将王凤曰："前罽宾王阴未赴本汉所立，後卒畔逆。夫德莫大於有国子民，罪莫大於执杀使者，所以不报恩，不惧诛者，自知绝远，兵不至也。有求则卑辞，无欲则骄慢，终不可怀服。凡中国所为通厚蛮夷，惬快其欲者，为壤比而为寇。今悬度之厄，非罽宾所能越也。其向慕，不足以定西域；虽不附，不能危城郭（城郭，总谓西域诸国）。前亲逆节，恶暴西域，故绝而不通；今悔过来，而无亲属贵人，奉献者皆行贾贱人，欲通货市买，以献为名，故烦使者送至悬度，恐失实见欺。凡遣使送客者，欲为防护寇害也。起皮山南，更不属汉之国四五，斥候士百馀人，五分夜击刁斗自守（夜有五更，故分而持之也），尚时为所侵盗。驴畜负粮，须诸国廪食，得以自赡。国或贫小不能食，或桀黠不肯给，拥强汉之节，馁山谷之间，乞丐无所得，离一二旬则人畜弃捐旷野而不反。又历大头痛、小头痛之山，赤土、身热之阪，令人身热无色，头痛呕吐，驴畜尽然。又有三池、盘石阪，道隘者尺六七寸，长者径三十里。临峥嵘不测之深，行者骑步相持，绳索相引，二千馀里乃到悬度。畜坠，未平阬谷尽靡碎；人堕，势不得相收视。险阻危害，不可胜言。圣王分九州，制五服，务盛内，不求外。今遣使者承至尊之命，送蛮夷之贾，劳吏土之众，涉危难之路，罢敝所恃以事无用，非久长之计也。使者业已受节，可至皮山而还（言已立计遣之，不能即止，可至皮山也）。"於是凤白从钦言。罽宾实利赏赐贾市，其後数年而一至云。自後无闻。至後魏始通之，都善见城。隋时谓之漕国，在葱岭之西南（《隋史》曰："即汉罽宾国。"）。其王姓昭武，康国之宗族。胜兵万馀人。国法严整，杀人及贼盗皆死。其俗淫祀。葱岭山有顺天神者，仪制极华，金银为屋，以银为地，祠前一鱼脊骨，其孔中通，马骑出入。国王戴金牛头冠，坐金马座。土多稻、粟、豆、麦；有朱砂，青黛，安息、青木等香，石蜜、黑盐、阿魏、没药、白附子。北去帆延七百里，东去劫国六百里，南去瓜州六千六百里。大业中，遣使贡物。唐武德二年，遣使贡宝带、金锁、水精醆、玻璃状若酸枣。贞观中献名马，遣使厚赍赐其国，并抚慰天竺。何处罗拔至罽宾，遣使导至天竺。十六年，又入贡。国人共传王始祖曰馨孽，至曷襭支传十二世。显庆三年，以其地为修鲜都督府。神龙初，拜其王修鲜等十一州诸军事、修鲜都督。开元七年，遣使献天文及秘文奇药。其王请以子拂林罽婆嗣，听之。天宝四载，册其子勃匐准袭王。乾元初，使者入贡。

○吐呼罗

吐呼罗，去代一万二千里。东至范阳国西，至悉万斤国，中间相去二千里；南至连山，不知名；北至波斯国，中间相去一万里。薄提城周匝六十里。城南有大水西流，名汉楼河。土宜五榖，有好马、駞、骡。其王曾遣使入贡。

○拔豆

拔豆国，去代五万一千里。东至多勿当国，西至旃那国，中间相去七百五十里；南至罽陵伽国，北至伏那伏且国，中间相去九百里。国中出金、银、杂宝、白象、水牛、氂牛、葡萄、五榖。

○谢〈風日〉（帆延石汗那）

谢〈風日〉居吐火罗西南，本曰漕矩吒。唐显庆时，谓诃达罗支，武后改今号。东距罽宾，东北帆延，皆四百里。南婆罗门，西波斯，北护时健。其王居鹤悉那城，七千里。多郁金，瞿草。粪泉灌田。国中有突厥、罽宾、吐火罗种人杂居，罽宾取其子弟持兵以御大食。景雲初，遣使朝贡，後遂臣罽宾。开元八年，天子册葛达罗支颉利发誓屈尔为王。至天宝中数来朝献。帆延者，或曰望衍，曰梵衍那。居斯卑莫运山之旁，西北与护时健接，东南距罽宾，西南诃达罗支，与吐火罗连境。地寒，人穴居。王治罗烂城，有大城四五。水北流入鸟浒河。贞观初，遣使者入朝。显庆三年，以罗烂城为写凤都督府，缚时城为悉万州，授王卜写凤州都督，管内五州诸军事，自是朝贡不绝也。石汙那或曰斫汙那。自缚野底南入雪山行四百里得帆延，东临鸟浒河，多赤豹。开元、天宝中，一再朝献。

○识匿似没役槃俱蜜护蜜附

识匿，或曰尸弃尼，曰瑟匿。东南直京师九千里，东五百里踞葱岭守捉所，南三百里属护蜜，西北五百里抵俱蜜。初治苦汗城，後散居山谷。有大谷五，酋长自为治，谓之五识匿。地二千里，无五榖。人喜攻剽，劫商贾。播蜜川四谷稍不用王号令。俗窟室。唐贞观二十年，与似没、役槃二国使者偕来朝。开元十二年，授王布遮波资金吾卫大将军。天宝六载，王跌失伽延从讨勃律战死，擢其子都督、左武卫将军，给禄居蕃。似没者，北接石。土俗与康同。役槃亦与康邻。出良马。俱蜜者，治山中。在吐火罗东北，南临黑河。其王突厥延陀种。贞观十六年，遣使者入朝。开元中，献胡旋舞女。其王那罗延颇言为大食暴赋，天子但慰遣而已。天宝时，王伊悉烂俟斤又献马。护蜜者或曰达摩悉铁帝，曰护偘。元魏所谓钵和者，亦吐火罗故地。东南直京师九千里而赢，横千六百里。王居塞迦审城，北临鸟浒河。地寒沍堆阜曲折沙石流，漫有豆麥，宜木果出，善馬人碧瞳。显庆时，以其地为鸟飞州。王沙钵罗颉利发为刺史。地当四镇入吐火罗道，故役属吐蕃。开元八年，册其王罗旅伊陀骨咄禄多毗勒莫贺达摩萨尔为王。十六年，与米首领米忽汗同献方物。明年，大酋鸟鹘达于复朝。王死，册其从弟护真檀嗣王。二十六年，身入朝，宴内殿，拜左金吾卫将军，赐紫袍、金带。天宝初，请绝吐蕃，赐铁券。八载，真檀来朝，请宿卫，诏可。授右武卫将军，久乃遣。又遣首领朝贡。乾元元年，王纥设伊俱鼻施来朝，赐氏李。

○鸟弋山离

鸟弋山离，汉时通焉。去长安万二千二百里。不属都护。户口多，大国也。东北至都护治所六十日行，东与罽宾、北与扑桃、西与犁靬、条支接（犁靬即大秦也。犁与骊同。靬，巨连反）。行可百馀日，乃到条支（魏时，其国名排持）。

○条支

条支，汉时通焉，去阳关二万二千一百里，在葱岭之西。城在山之上，周回四十馀里。临西海，水曲环其南及东、北，三面路绝，唯西北隅通陆道。土地暑湿，田宜稻。出犎牛、孔雀，有大鸟，卵如瓮。人众甚多，往往有小君长，安息役属之，以为外国（安息以条支为外国，如言蕃国）。善眩。其草木，畜产、五榖、果菜、食饮、宫室、布列钱货、兵器、金珠之属皆与罽宾同，而有桃拔、狮子、犀牛（桃拔一名符拔，似鹿，长毛，一角者或为天鹿，两角者或为辟邪。拔狮子似大虫，正黄有髯耏，尾端茸毛大如斗。《尔雅》亦谓之狻猊。拔音步葛反。耏亦颊旁毛也，髯音而占反。耏音而）。其钱独文为人头，幕为骑马。绝远。汉使希至。自玉门、阳关出南道，历鄯善而南行，鸟弋山离，南道极矣。转北而东，马行六十馀日至安息。後汉和帝永元中，班超遣掾甘英使大秦，抵条支。临大海欲渡，而安息西界船人谓英曰："海水广大，往来者逢善风三月乃得渡，若遇恶风雨，亦有三岁者，故入海人皆赍三岁粮。海中善使人思土恋慕，数有死亡者。"英乃止。安息长老传闻条支有弱水、西王母，亦未尝见也（《元中记》云："昆仑之弱水，鸿毛不能起也。《尔雅》云：觚竹、北户、西王母、日下，谓之四荒也）。自条支乘水西行百馀日，近日所入云。

○安息

安息，汉时通焉，王治蕃兜城（蕃音盘），去长安万一千六百里。在葱岭之西，大宛之西可数千里。不属都护，北与康居、东与鸟弋山离、西与条支接。土地、风气、物类、人俗，与鸟弋、罽宾同。亦以银为钱，文独为王面，幕为夫人面。王死辄更铸钱。有大马、大爵（大爵，颈长鹰身，蹄似橐驼，色苍，举头高八九尺，张翅丈馀，食大麦）。地方数千里，最大诸国。地临妫水（今谓鸟浒河）商贾车船行旁国。画革，旁行为书记（今西方胡书皆横行，不直下。革谓皮不柔者）。武帝始遣使至安息，其王令骑迎於东界。木鹿城号为小安息，去王都数千里。行比至，过数十城，人户相属。因发使随汉使以大鸟卵及犁靬眩人献。至後汉章帝时，治和犊城，遣使献狮子、符拔。符拔形似麟而无角。自安息西行三千四百里至阿蛮国。从阿蛮西行三千六百里至罽宾国。从罽宾南行渡河，又西至于罗国九百六十里，安息西界极矣。自此南乘海，乃通大秦。其土多海西珍奇异物。至後周武帝天和二年，其王治蔚搜城，遣使贡献。至隋大业五年，安息国遣使朝贡，三姓昭武，与康国王同族，都在那蜜水南，城有五重，环流水。宫殿皆为平头，王坐金駞，座高七尺。风俗同於康国，唯妻其姊妹，及母子递相禽兽，此为异也。








求通親親表


臣植言：臣聞天稱其高者，以無不覆；地稱其廣者，以無不載；日月稱其明者，以無不照；江海稱其大者，以無不容。故孔子曰：「大哉，堯之為君。惟天為大，惟堯則之。」夫天德於萬物可謂弘廣矣。蓋堯之為教，先親後疏，自近及遠。其《傳》曰：「克明俊德，以親九族。九族既睦，平章百姓。」及周文王亦崇厥化。其《詩》曰：「刑于寡妻，至於兄弟，以御於家邦。」是以雍雍穆穆，風人詠之。昔周公吊管、蔡之不鹹，廣封懿親以藩屏王室。《傳》曰：「周之宗盟，異姓為後。」誠骨肉之恩，爽而不離，親親之義，實在敦固。未有義而後其君，仁而遺其親者也。

伏惟陛下資帝唐欽明之德，體文王翼翼之仁，惠洽椒房，恩昭九族。群臣百僚，番休遞上。執政不廢於公朝，下情得展於私室。親理之路通，慶弔之情展，誠可謂恕己治人，推惠施恩者矣。至於臣者，人道絕緒，禁固明時，臣竊自傷也。不敢乃望交氣類，修人事，敘人倫。近且婚媾不通，兄弟永絕，吉凶之問塞，慶弔之禮廢，恩紀之違甚於路人，隔閡之異殊於胡越。今臣以一切之制，永無朝覲之望，至於注心皇極，結情紫闥，神明知之矣。然天實為之，謂之何哉。退惟諸王常有慼慼具爾之心，願陛下沛然垂詔，使諸國慶問，四節得展，以敘骨肉之歡恩，全怡怡之篤義。妃妾之家，膏沐之遺，歲得再通，齊義於貴宗，等惠於百司。如此則古人之所嘆，風雅之所詠，復存於聖世矣。

臣伏自惟省，豈無錐刀之用？及觀陛下之所拔授，若以臣為異姓。竊自料度，不後於朝士矣。若得辭遠遊，戴武弁，解朱組，佩青紱，駙馬、奉車，趣得一號，安宅京室，執鞭珥筆，出從華蓋，入侍輦轂，承答聖問，拾遺左右，乃臣丹情之至願，不離於夢想者也。遠慕《鹿鳴》君臣之宴，中詠《棠棣》匪他之誡，下思《伐木》友生之義，終懷《蓼莪》罔極之哀。每四節之會，塊然獨處。左右唯僕隸，所對唯妻子，高談無所與陳，發義無所與展，未嘗不聞樂而拊心，臨觴而嘆息也。臣伏以為犬馬之誠不能動人，譬人之誠不能動天。崩城隕霜，臣初信之，以臣心況，徒虛語耳。若葵藿之傾葉，太陽雖不為之回光，然終向之者，誠也。臣竊自比葵藿，若降天地之施，垂三光之明者，實在陛下。

臣聞文子曰：「不為福始，不為禍先。」今之否隔，反於同憂，而臣獨唱言者，竊不願於聖世使有不蒙施之物。有不蒙施之物，必有慘毒之懷。故《柏舟》有天只之怨，《穀風》有棄予之嘆。伊尹恥其君不為堯舜，孟子曰：「不以舜之所以事堯事其君者，不敬其君者也。」臣之愚蔽固非虞伊，至於欲使陛下崇光，被時雍之美，宣緝熙章明之德者，是臣慺慺之誠。竊所獨守，實懷鶴立企佇之心。敢復陳聞者，冀陛下儻發天聰而垂神聽也。






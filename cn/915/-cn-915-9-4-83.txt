◇与刘智藏书

菩萨萧法车置邮大士刘智藏侍者，自林宗遄反，玄度言归，以结元礼之心，弥益真长之叹。故以临风望美，对月怀贤；有劳寤寐，无忘兴寝。方今玄冥在节，岁聿云遒；日似青缇云浮红蕊。清台炭重，北宫井溢。想禅说为娱，稍符九次；成诵之功，转探三密。山间芳杜，自有松竹之娱；岩穴鸣琴，非无薜萝之致。修德之暇，差足乐也！昔韩梅两福，求羊二仲；郑林腾名於冯翊，周党传芳於太原。或有百镒可捐，千金非贵；松子为餐，蒲根是服。未有高蹈真儒，归宗法海。梵王四鹤，集林御而相鸣；帝释千马，经丘园而步。有一於此，犹或称奇；兼而总之，何其盛也！故知南临之水，已类吕梁之川；北眺之山，弥同武安之岭。岂复还思溆浦，尚想强台；卷彼汉池，载怀荒谷。以此相求，心可知矣。仆久厌尘邦，本怀人外，加以服膺常住，讽味了因，弥用思齐，每增求友。常欲登却月之岭，荫偃盖之松，挹璇玉之源，解莲华之剑。藩维有限，脱履无由。每坐向诩之床，恒思管宁之榻。梦匡山而太息，想桓亭而延伫。白云间之，苍江不极；未因抵掌，我劳如何。想无金玉，数在邮示。弱水难航，犹致书於青鸟；流川弗远，伫芳音於赤玉。鹤望还信，以代萱苏；得志忘言。此宁多述。法车叩头叩头。（《广弘明集》二十八上）


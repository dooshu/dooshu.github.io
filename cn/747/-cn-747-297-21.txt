○请缘河置仓纳运疏

伏惟陛下仁圣至深，忧勤庶务，小有饥乏，降诏哀矜，躬亲支计，救其危急。今既大驾东巡，百司扈从，诸州及三辅先有所贮，且随见在发重臣，分道赈给，计可支一二年。从东都广漕运，以实关辅，待稍充实，车驾西还，即事无不济。臣以国家帝业，本在京师，万国朝宗，百代不易之所。但为秦中地狭，收粟不多，傥遇水旱，即便匮乏。往者贞观、永徽之际，禄廪数少，每年转运，不过一二十万石，所用便足，以此车驾久得安居。今升平日久，国用渐广，每年陕雒漕运，数倍於前，支犹不给。陛下幸东都以就贮积，为国大计，不惮劬劳，皆为忧人而行，岂是故欲来往？若能更广陕运，支入京仓廪，当有三二年粮，即无忧水旱。今日天下输丁，约有四百万人，每丁支出钱百文充陕洛运脚，五十文充营窖等用，贮纳司农及河南府陕州，以充其费，租米则各随远近，任自出脚送纳。东都至陕，河路艰险，既用陆脚，无繇广致，若能开通河漕，变陆为水，则所支有馀，动盈万计。且江南租船，所在候水，始敢进发，吴人不便河漕，繇是所在停留，日月既淹，遂生隐盗。臣请於河口置一仓，纳江东租米，便令江南船回，其从河口即分入河雒，官自雇船载运者；至三门之东置一仓，既属水险，即於河岸傍山车运十数里；至三门之西又置一仓，每运至仓，即般下贮纳，水通即运，水细便止；渐至太原仓，氵斥河入渭，更无停留，所省巨万。臣尝任济定冀等三州刺史，询访故事，前汉都关内，年月稍久，及隋亦在京师，缘河皆有旧仓，所以国用常赡。若依此行用，利便实深。


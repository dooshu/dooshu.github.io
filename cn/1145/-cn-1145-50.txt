自讳自矜

郁离子曰：“讳者欺之媒乎，矜者谄之宅乎，媒以招之，宅以纳之，奸其不至乎？故舟必漏也，而后水入焉，土必湿也，而后苔生焉，奸人伺隙以图进其身，奚暇为人国家计哉？故因其矜也，而施之谄；因其讳也，而投以欺。然后昭然，知其为谄与欺，而弗之拒也。繇是而贯，贯而后宠生焉，宠生慕，慕生效，夫奸人之得志于人国家也，一且不能堪也，而况于慕效之相承乎？腐肉之致蝇，蝇蛆相生而不穷，夫何以当之？是故君子之修慝辨惑，如良医之治疾也，针其膏肓，绝其根源，然后邪氵㸒不生。苟知谄与欺之能丧人心，亡人国也，屏其媒，坏其宅，奸者熄矣。”


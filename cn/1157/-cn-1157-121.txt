●卷一百二十一　王礼考十六

○国恤

汉高祖十二年夏四月甲辰，帝崩於长乐宫。丁未发丧，大赦天下。五月丙寅，葬长陵。巳下（巳下棺也），皇太子群臣皆反至太上皇庙。群臣曰："帝起细微，拨乱世反之正，平定天下，为汉太祖，功最高。"上尊号曰高皇帝。丙寅，太子即皇帝位即（葬日也），赐给丧事者，二千石钱二万，六百石以上万，五百石、二百石以下至佐史五千。视作斥上者，将军四十金（斥上，圹上也），二千石以下有差。

《汉旧制》：皇帝崩三日，小敛室中牖下。作栗木主，长八寸，前方後圆，围一尺，置牖中，望外，内张绵絮以彰外，以皓木大如指，长三尺，四枚，缠以皓皮四方置牖中，主居中央。七日大敛棺，以稻粝饭羊舌祭之牖中。巳葬，收主。为木函，藏庙太室中西墙壁埳中。去地六尺一寸。当祠，则设座於埳中。下，祠之，出主置箧盖上、立之牖中。高皇帝主长九寸。上林给栗木，长安祠庙作神主，东园秘棺则梓棺，素木长丈三尺，崇广四尺。高皇帝崩，含以珠，缠以缇缯十二重。以玉为襦，如铠状，连缝之，以黄金为缕，腰以下玉为札，长一尺，广二寸半，为柙，下至足，亦缝以黄金为缕。请诸衣衾敛之。凡乘舆衣服，已御，辄藏之，崩皆以敛，不制裁一尺新缯帛也。

帝初登遐，朝臣称曰"大行皇帝"。

魏孙毓曰："大行之称，起於汉氏，《汉书》曰'大行在前殿'，又曰'大行无遗诏'。谥法，大行受大名，小行受小名。初崩未谥，而嗣帝巳立，臣下所称辞宜有异，故谓之大行，言其有大德行，必受大名若称谥也。"

文帝後七年夏六月，帝崩於未央宫。遗诏曰："朕闻之，盖天下万物之萌生，靡不有死。死者，天地之理，物之自然，奚可甚哀？当今之世，咸嘉生而恶死，厚葬以破业，重服以伤生，吾甚不取。且朕既不德，无以佐百姓；今崩，又使人重服久临，以罹寒暑之数（师古曰："罹音离，遭也。"），哀人父子，伤长老之志，损其饮食，绝鬼神之祭祀，以重吾不德，谓天下何！朕获保宗庙，以眇眇之身託於天下君王之上，二十有馀年矣。赖天之灵，社稷之福，方内安宁（臣瓒曰："方，四方也。内，中也。犹云中外。"），靡有兵革。朕既不敏，常畏过行，以羞先帝之遗德；惟年之久长，惧於不终。今乃幸以天年得复供养於高庙，朕之不明与嘉之，其奚哀念之有（师古曰："帝自言或者岂朕见之不明乎，以不可加为嘉耳。然朕自谓得终天年，供养高庙，为可嘉之事，无所哀念也。今俗语犹然，其意可晓。"）！令天下吏民，令到出临三日，皆释服。无禁取妇嫁女祠祀饮酒食肉。自当给丧事服临者，皆无践（伏俨曰："践，翦也，谓无斩衰也。"孟康曰："践，跣也。"晋灼曰："《汉语》作跣。跣，徒跣也。"师古曰："孟、晋二说是也。"）。絰带无过三寸。无布车及兵器（应劭曰："无以布衣车及兵器也。"服虔曰："不施轻车介士也。"师古曰："应说是也。"）。无发民哭临宫殿中。殿中当临者，皆以旦夕各十五举音，礼毕罢，非旦夕临时，禁无得擅哭。（临）以下（师古曰："为下棺也。音义与《高纪》同。"），服大红十五日，小红十四日，纤七日，释服（服虔曰："皆当言大功、小功布也。纤，细布衣也。"应劭曰："红者，中祥、大祥以红为领缘。纤者，禫也。凡三十六日而释服矣。此以日易月也。"晋灼曰："《汉书》例以红为功也。"师古曰："红与功同。服、晋二说是也。此丧制者，文帝自率己意创而为之，非有取於《周礼》也。何为以日易月乎！三年之丧，其实二十七月，岂有三十六月之文！禫又无七月也。应氏既失之於前，而近代学者因循谬说，未之思也。"）。他不在令中者，皆以此令比类从事。布告天下，使明知朕意。霸陵山川因其故，无有所改。（应劭曰："因山为藏，不复起坟，山下川流不遏绝，就其水名以为陵号。"）归夫人以下至少使（应劭曰"夫人巳下有美人、良人、八子、七子、长使、少使，皆遣归家，重绝人类。"）。"令中尉亚夫为车骑将军，属国悍为将屯将军（师古曰："典屯军以备非常。"），郎中令张武为复土将军（如淳曰："主穿圹窴瘗事。"师古曰："穿圹，出土下棺也。已而窴之，又即以为坟，故云复土。复，反还也，音扶自反。"），发近县卒万六千人，发内史卒万五千，臧郭穿复土属将军武（师古曰："即张武也。"）。赐诸侯王以下至孝悌力田金钱帛各有数。乙巳，葬霸陵。

公非刘氏曰："文帝制此丧服断自巳葬之後，其未葬之前服斩衰。汉诸帝自崩至葬有百馀日者未葬，则服不除矣。按《翟方进传》，後母终，既葬三十六日起视事。以身备汉相，不敢逾国家之制，此其证也。说者遂以日易月又不通，既葬之日，皆大缪也。考之文帝意，既葬，除重服，制大红、小红，所以渐即吉耳。"

致堂胡氏曰："文帝减节丧纪，负万世讥责，以小仁害大仁，固有罪矣。然遗诏所谕者，谓吏民耳。太子嗣君，岂吏民欤？而景帝冒用此文，乃自短三年之制，是不为君父服斩縗自景帝始也。且天子之所以不遂服三年者何谓哉？谓妨政事邪？谓费财用邪？谓防摄政之人邪？谓妨政事，孰先於国家之大忧也？谓费财用，即不得不可，以为悦财用，固所以行礼也。谓防摄政之人？则自尧、舜至周末，未闻有摄政之人而夺丧君之国者。至於为臣民嫁娶祠祀之故，则用轻废重，尤为不伦。揆之以理，稽之以事，无一而可。不法尧、舜、三代，乃安然以刻薄之景帝为师，而无所戒惧，特谓位尊势隆，得以自便，是不知理义之为大也。寥寥千载，惟晋武欲行古制，而尼於裴、杜之邪说，独魏孝文天性仁厚，断以不疑，虽不尽合礼文，而哀戚之情溢於杖絰。读其史者，犹恻然感动，想见其为人，可谓夷狄之有君，不如诸夏之亡也，岂不惜哉！"

按：後之儒者，皆以为短丧自孝文遗诏始，以为深讥。然愚考之三年之丧，自春秋战国以来，未有能行者矣。子张问曰："《书》云高宗谅阴，三年不言，何谓也？"子曰："何必高宗？古之人皆然。"盖时君未有行三年丧者，故子张疑而问之。而夫子答以古礼皆然，盖亦叹今人之不能行也。滕文公问丧礼於孟子，欲行三年之丧，父兄百官皆不欲，曰："吾宗国鲁先君莫之行，吾先君亦莫之行也。"鲁最为秉礼之国，夫子称其一变，可以至道，而尚不能行此，则他国可知。汉初礼文大率皆承秦旧。秦，无礼义者也，其丧礼固无可考，然杜预言秦燔书籍，率意而行，亢上抑下。汉祖草创，因而不革，乃至率天下皆终重服，旦夕哀临，经罹寒暑，禁塞嫁娶饮酒食肉，制不称情，是以孝文遗诏，敛毕便葬，葬毕制红禫之文。以是观之，则孝文之意，大概欲革秦之苛法耳。盖古人所谓方丧三年所谓为天王斩衰者，亦以资於事父以事君，其义当然。然《檀弓》言天子崩，三日祝先服、五日官长服，七日国中男女服，三月天下服。又言君之丧，诸达官之长杖。则亦未尝不因其官之崇卑、情之浅深而有所隆杀。秦务欲尊君卑臣，而驱之以一切之酷法，意其所以令其臣民者哭临之期、衰麻之制，必有刻急而不近人情者，是以帝矫其敝，释其重服，而为大功、小功，纤释其久临，而为三十六日。诏语忠厚恳恻，与异时振货劝课等诏，皆仁人之言，岂可訾也？帝之诏，固不为嗣君而设，而景帝之短丧，亦初不缘遗诏也。何也？盖古者天子七月而葬，诸侯五月而葬，虽通丧必以三年，然亦以葬後为即吉之渐。宋桓公卒，未葬，而襄公会诸侯於葵邱，故书曰宋子，贬之也。晋悼公卒，既葬，未终丧而平公会诸侯於溴梁，则书以晋侯矣。晋献公卒，奚齐未葬而遇杀，则称君之子卓。既葬而遇弑，则称君，明未葬，则不可明其为君也。自春秋以来，诸侯多不能守五月之制，盖欲急於从吉也（滕文公五月居庐，未有命戒，盖孟子虽诲以三年之丧，而文公仅能五月，未葬之前，守谅阴之制耳，然亦当时所无也）。至秦始皇，以七月崩於沙邱，九月葬；汉高祖崩，凡二十二日而葬。葬之一日，而惠帝即位。文帝崩，凡七日而葬，葬之三日，而景帝即位，盖葬期愈促矣。必葬而即位者，可知其以吉礼即位也。必促葬期者，可知其决不能谅阴三年也。景帝之所遵者，惠帝之法；惠帝之所遵者，春秋以来至亡秦之法耳，岂孝文遗诏为之乎？刘公非言翟方进後母死，葬後三十六日起视事。以身备汉相，不敢逾国家之制，以为明证。然详孝文之诏。既不为嗣君而设，亦未尝以所谓三十六日者为臣下居私丧之限制也。俗吏薄孝敬而耽荣禄，是以并缘此诏之语，遂立短丧之法，以便其私。至方进之时，遂指为汉家之法耳。

平帝元始五年，崩於未央宫。大赦天下。有司议曰："礼，臣不殇君。皇帝年十有四岁，宜以礼敛，加玄服。"奏可。王莽欲眩惑天下，示忠孝，使吏六百石以上皆服丧三年。

《东汉志》：皇帝不豫，太医令丞将医入，就进所宜药。尝药监、近臣中常侍、小黄门皆先尝药、过量十二。公卿朝臣问起居无间。太尉告请南郊，司徒、司空告请宗庙，告五岳、四渎，群祀，并祷求福。疾病，公卿复如礼。登遐皇后诏三公典丧事。百官皆衣白单衣，白帻不冠，闭城门、宫门。近臣中黄门持兵，虎贲、羽林郎中署皆严宿卫，宫府各警，北军五校绕宫屯兵，黄门令、尚书、御史、谒者昼夜行陈。三公启手足色肤如礼。皇后、皇太子、皇子哭踊如礼。沐浴如礼。守宫令兼东园匠将女执事，黄绵、缇缯、金缕、玉柙如故事（《汉旧仪》曰："帝崩，含以珠，缠以缇缯十二重，以玉为襦，如铠状，连缝之，以黄金为缕。腰以下以玉为札，长一尺，二寸半，为柙，下至足，亦缝以黄金缕。（请）诸衣衾敛之。凡乘舆衣服，已御，辄藏之，崩皆以敛。"）。饭含珠玉如礼（《礼稽命徵》曰："天子饭以珠，含以玉。诸侯饭以珠，含以珠。卿大夫、士饭以珠，含以贝。"）。槃冰如礼（《周礼》："凌人，天子丧，供夷槃冰。"郑元曰："夷之言尸也，实冰於槃中，置之尸床之下，所以寒尸也。"《汉礼器制度》："大槃广八尺，长一丈二尺，深三尺，漆赤中也。"）。百官哭临殿下，是日夜，下竹使符告郡国二千石、诸侯王（应劭曰："凡与郡国守相竹使符，皆以竹箭五枚，长五寸，镌刻篆书第一至第五。"张晏曰："符以代古之珪璋，从简易也。"此下大丧符，木犹斯比）。竹使符到，皆伏哭尽哀（汉旧制，发兵皆以铜虎符，其馀徵调，竹使而已。符第合会为大信，见《材诗傅》）。小敛如礼。东园匠、考工令奏东园秘器，表里洞赤，虞文画日、月、鸟、龟、龙、虎、连璧、偃月、牙桧梓宫如故事。大敛於两楹之间。五官、左右虎贲、羽林五将，各将所部，执虎贲戟，屯殿端门陛左右厢，中黄门持兵陛殿上。夜漏，群臣入。昼漏上水，大鸿胪设九宾，随立殿下。谒者引诸侯王立殿下，西面北上；宗室诸侯、四姓小侯在後，西面北上。治礼云三公就位，殿下北面；特进次中二千石；列侯次二千石；六百石、博士在後；群臣陪位者皆重行，西上。位定，大鸿胪言具，谒者以闻。皇后东向，贵人、公主、宗室妇女以次立後；皇太子、皇子在东，西向；皇子少退在南，北面；皆伏哭。大鸿胪传哭，群臣皆哭。三公升自阼阶，安梓宫内珪璋诸物，近臣佐如故事。嗣子哭踊如礼（《周礼》："驵珪、璋、璧、琮、琥、璜之渠眉，疏璧、琮以敛尸。"郑司农曰："驵，外有捷卢也。谓珪、璋、璧、琮、琥、璜皆为开渠。为眉瑑，沙除以敛尸，令汁得流去也。"郑元曰："以敛尸者，以大敛焉加之也。渠眉，玉饰之沟瑑也，以组穿联六玉沟瑑之中以敛尸。珪在左、璋在首，琥在右，璜在足，璧在背，琮在腹，盖取象方明神之也。疏璧，琮者，通於天地。"）。东园匠、武士下钉衽，截去牙（《丧大记》曰："君盖用漆，三衽三束。"郑元注曰："衽，小要。"）。太常上太牢奠，太官食监、中黄门、尚食次奠，执事者如礼。太常、大鸿胪传哭如仪。三公奏《尚书　顾命》，太子即日即天子位於柩前，请太子即皇帝位，皇后为皇太后。奏可。群臣皆出，吉服入会如仪。太尉升自阼阶，当柩御坐北面稽首，读策毕，以传国玉玺绶东面跪授皇太子，即皇帝位。中黄门掌兵以玉具、随侯珠、斩蛇宝剑授太尉，告令群臣，群臣皆伏称万岁。或大赦天下。遣使者诏开城门、宫门，罢屯卫兵。群臣百官罢，入成丧服如礼（文帝遗诏："无布车及兵器。"应劭曰："不施轻车介士。"）。三公、太常如礼。故事：百官五日一会临，故吏二千石、刺史、在京都郡国上计掾史皆五日一会。天下吏民发丧临三日（文帝遗诏）。先葬二日，皆且晡临。既葬，释服，无禁嫁娶、祠祀（文帝遗诏文有"饮食酒肉自当给，丧事服临者皆无践"。践，徒洗也）。佐史以下，布衣冠帻，絰带无过三寸。临庭中（文帝遗诏）。武吏布帻大冠。大司农出见钱榖，给六丈布置。以葬，大红十五日，小红十四日，纤七日，释服（应劭曰："红者，中祥、大祥以红为领縁。纤，禫也。凡三十六日而释。"）。部刺史、二千石、列侯在国者及关内侯、宗室长吏及因邮奉奏，诸侯王遣大夫一人奉奏，吊臣请驿马露布，奏可。

太皇太后、皇太后崩。司空以特牲告谥事於祖庙如仪．长乐太仆、少府、大长秋典丧事，三公奉制度，他皆如礼仪。

光武中元二年二月戊戌，帝崩於南宫前殿。遗诏曰："朕无益百姓，皆如孝文皇帝制度，务从省约（文帝葬皆以瓦器，不以金银铜锡为饰，因其山，不起坟）。刺史、二千石长吏皆无离城郭，无遣吏及因邮奏（《说文》曰："邮，境上行书舍也。"）。"

光武崩，赵熹为太尉，受遗诏典丧礼。时藩王皆在京师，自王莽篡乱，旧典不存，皇太子与东海王等杂上同席，熹乃正色，扶下诸王以明尊卑。显宗崩，熹复典丧事，再奉入行礼事脩奉。

显宗永平十八年八月壬子，帝崩。遗诏无起寝庙，藏主於光烈皇后更衣别室。

冲帝崩，太后以扬、徐盗贼强盛，恐惊扰至乱，欲须所徵诸侯王到，乃发丧。李固对曰："帝虽年幼，犹天下之父，今日崩亡，人神感动，岂有臣子反共掩匿乎？昔秦皇亡於沙邱、胡亥、赵高隐而不发，卒害扶苏以亡国。近北乡侯薨，阎后兄弟及江京等亦共掩蔽，遂有孙程手刃之事。此天下大忌，不可之甚也。"太后从之。

赵典为厨亭侯。帝崩时，禁藩国诸侯不得奔吊，典独慨然解印绶，符策赴县而驰到京师。州郡及大鸿胪并执处其罪，公卿百僚嘉典之义，表请以租自赎。诏书许之。

魏武王以礼送终之制，袭称之数，繁而无益，俗又过之，先自制送终衣服四箧，题识其上，春秋冬夏，曰有不讳，随时以敛，金珥珠玉铜铁之物，一不得送。遗命百官当临殿中者，十五举音，葬毕便除。

文帝黄初三年，作终制（见《山陵门》）。帝崩，国内服三日。

明帝时，毛皇后崩，未葬，诏"宜称大行"。尚书孙毓奏："武宣皇后崩，未葬时，称太后。文德皇后崩，侍中苏林议：'皇后皆有谥，未葬宜称大行。'以为古礼无称大行之文。按汉天子称行在所，言不常居。崩曰大行者，不返之称也。未葬未有谥，不言大行，则嫌与嗣天子同号。至於后崩未葬，礼未立后，宜无所嫌，故汉氏诸后不称大行。谓未葬宜直称皇后。"诏曰："称大行，所以别存亡之号。故事亦然，今当如称议，称大行。"

晋文帝之丧，臣民皆从权制，三日除服。既葬，武帝亦除之，然犹素冠蔬食，哀毁如居丧者。秋八月，帝将谒崇阳陵。群臣奏言，秋暑未平，恐帝悲感摧伤。帝曰："朕得奉瞻山陵，体气自佳耳。"又诏曰："汉文不使天下尽哀，亦帝王至谦之志。当见山陵，何心无服？其议以縗絰从行，群臣自依旧制。"尚书令裴秀奏曰："陛下既除而复服，义无所依。若君服而臣不服，亦未之敢安也。"诏曰："患情不能跂及耳。衣服何在？诸君勤勤之至，岂苟相违？"遂止。中军将军羊祜谓傅玄曰："三年之丧，虽贵遂服，礼也。而汉文除之毁礼伤义。今主上至孝，虽夺其服，实行丧礼。若因此复先王之法，不亦善乎？"玄曰："以日易月，巳数百年，一旦复古，难行也。"祜曰："不能使天下如礼，且使主上遂服，不犹愈乎？"玄曰："主人不除，而天下除，之此为但有父子，无复君臣也。"乃止。戊辰，群臣奏请易服复膳。诏曰："每感念幽冥，而不得终苴絰之礼，以为沈痛。况当食槄衣锦乎！適足激切其心，非所以相解也。朕本诸生家，传礼来久，何至一旦便易此情於所天！相从巳多，可试省孔子答宰我之言，无事纷纭也。"遂以疏素终三年。

司马公曰："三年之丧，自天子达於庶人，此先王礼，经百世不易者也。汉文师心不学，变古坏礼，绝父子之恩，亏君臣之义，後世帝王不能笃於哀戚之情，而群臣谄谀，莫肯釐正。至於晋武，独以天性矫而行之，可谓不世之贤君。而裴、傅之徒，固陋庸臣，习常玩故，不能将顺其美，惜哉！"

泰始四年，皇太后崩，有司奏："前代故事，倚庐中施白缣帐、蓐、素床，以布巾裹块草，轺（音遥）辇、版轝、细犊车皆施缣裹。"诏不听，但令以布衣车而巳，其馀居丧之制，不改礼文。有司又奏："大行皇太后当以四月二十五日安厝。故事，虞著衰服，既虞而除。其内外官僚皆就朝晡临位，御除服讫，各还所次除衰服。"诏曰："夫三年之丧，天下之达礼也。受终身之爱，而无数年之报，柰何葬而便即吉，情所不忍也。"有司又奏："世有险易，道有洿隆，所遇之时异，诚有由然，非忽礼也。方今戎马未散，王事至殷，交须听断，以熙广绩。昔周康王始登翼室，犹戴冕临朝。降於汉魏，既葬除释，谅阴之礼，自远代而废矣。惟陛下割高宗之制，从当时之宜。"诏曰："夫三年之丧，所以尽情致礼，葬巳便除，所以不堪也。当叙吾哀怀、言用断绝，柰何！柰何！"有司又固请。诏曰："不能笃孝，勿以毁伤为忧也。诚知衣服未事耳，然今思存草土，率当以吉物夺之，乃所以重伤至心，非见念也。每代礼典质文皆不同耳，何为限以近制，使达丧阙然乎！"群臣又固请，帝流涕久之乃许。然犹素冠蔬食，以终三年，如文帝之丧。

十年，武元杨皇后崩。既葬，帝及群臣除丧即吉。先是，尚书祠部奏从博士张靖议，皇太子亦从制俱释服。博士陈逵议，以为"今制所依，盖汉帝权制，兴於有事，非礼之正。皇太子无有国事，自然终服。"有诏更详议。尚书杜预以为："古者天子诸侯三年之丧始同齐斩，既葬除丧服，谅阴以居，心丧终制，不与士庶同礼，汉氏承秦，天下为天子脩服三年。汉文帝见其下不可久行，而不知古制，更以意制祥禫，除丧即吉。魏氏直以讫葬为节，嗣君皆不复谅阴终制。学者非之久矣，然竟不推究经传，考其行事，专为王者三年之丧，当以縗麻终二十五月。嗣君苟若此，则天子群臣皆不得除丧。虽志在居笃，更逼而不行至今世主皆从汉文经典，由处制者非制也。今皇太子与尊同体，宜复古典，卒哭除縗麻，以谅阴终制。於义既不应不除，又无取於汉文，乃所以笃丧礼也。"於是尚书仆射卢钦、尚书魏舒问杜预证据所依。预云："传称三年之丧自天子达，此谓天子绝期，惟有三年丧也。非谓居丧縗服三年，与士庶同也。故后、世子之丧，而叔向称有三年之丧二也。周公不言高宗服丧三年，而云谅阴三年，此释服心丧之文也。叔向不讥景王除丧，而讥其燕乐巳早，明既葬应除，而违谅阴之节也。《春秋》，晋侯享诸侯，子产相郑伯，时简公未葬，请免丧以听命，君子谓之得礼。宰咺来归惠公仲子之賵，传曰'吊生不及哀'。此皆葬除服谅阴之证，先儒旧说，往往亦见，学者未之思耳。《丧服》，诸侯为天子亦斩縗，岂可谓终服三年邪！上考七代，未知王者君臣上下縗麻三年者论证，下推将业，恐百世之主其理一也。非必不能，乃事势不得，故知圣人不虚设不行之制。仲尼曰'礼所损益虽百世可知'此之谓也。"於是钦、舒从之，遂命预造议，奏曰："《礼记》，'三年之丧，自天子达'。又云：'父母之丧，无贵贱一也。'又云，'端縗丧车皆无等'。此通谓天子居丧，衣服之节同於凡人，心丧之礼终於三年，亦无服丧三年之文。然继体之君，犹多荒宁。自从废谅阴之制，至令高宗擅名於往代，子张致疑於当时，此乃贤圣所以为讥，非讥天子不以服终丧也。秦燔书籍，率意而行，亢上抑下。汉祖草创，因而不革。乃至率天下皆终重服，旦夕哀临，经罹寒暑，禁塞嫁娶饮酒食肉，制不称情。是以孝文遗诏，敛毕便葬，葬毕制红禫之除。虽不合高宗谅阴之义，近於古典，故传之後嗣。於时预脩陵庙，故敛葬得在浃辰之内，因以定制。近至明帝，存无陵寝，五旬乃葬，安在三十六日。此当时经学疏略，不师前圣之病也。魏氏革命，以既葬为节，合於古典。然不垂心谅阴，同讥前代。自泰始开元，陛下追遵谅阴之礼，慎终居笃，允臻古制，超绝於殷宗，天下歌德，诚非靖等所能原本也。天子诸侯之礼，当以具矣。诸侯恶其害已而削其籍，今其存者惟《士丧》一篇，戴圣之记杂错其间，亦难以取正。天子之位至尊，万几之政至大，群臣之众至广，不同之於凡人。故大行既葬，祔祭於庙，则因疏而除之，巳不除则群臣莫敢除，故屈已以除之。而谅阴以终制，天下之人皆曰我王之仁也。屈已以从宜，皆曰我王之孝也。既除而心丧，我王犹若此之笃也。凡等臣子，亦焉得不自勉以崇礼。此乃圣制移风易俗之本，高宗所以致雍熙，岂惟縗裳而巳哉！若如难者，更以权制自居，疑於屈伸厌（一业反）降，欲以职事断，则父在为母期，父卒三年，此以至亲屈於至尊之义也。出母之丧，以至亲为属，而长子不得有制，体尊之义，升降皆从，不敢独也。况皇太子配贰之至尊，与国为体，固宜远遵古礼，近同时制，屈除以宽诸下，协一代之成典。君子之於礼，有直而行，曲而杀；有经而等，有顺而去之，存诸内而巳。礼云非玉帛之谓，丧云惟縗麻之谓乎？此既臣等所谓经制大义，且即实近言，亦有不安。今皇太子至孝烝烝，发於自然，号咷之慕，匍匐殡宫，大行既奠，往而不反，必想像平故，仿偟寝殿。若不变从谅阴，则东宫臣仆，义不释服。此为永福官属，当独衰麻从事，出入殿省，亦难以继。今将吏虽蒙童二十五月之事宁，至於大臣，亦夺其制。昔翟方进自以身为汉相，居丧三十六日，不敢逾国典，而竞於皇太子？臣等以为皇太子宜如前奏，除服谅阴制。"於是太子遂以厌降之议，从国制除縗麻，谅阴终制。

晋尚书问："今大行崩含章殿，安梓宫宜在何殿？"博士卞榷、杨雍议曰："臣子尊其君父，必居之以正，所以尽孝敬之心。今太极殿，古之路寝，梓宫宜在太极殿，依周人殡於西阶。"又问："既殡之後，别奠下室之馔，朝夕转易，诸所应设祭，朔望牲用，宜所施行，按礼具答。"榷、雍议："按礼，天子日食少牢，月朔太牢。丧礼下室之馔，如他日，宜随御膳朝夕所常用也。朔望则奠，用太牢备物。"又问："按景帝故事，施依庐於九龙殿上东厢。今御倚庐为当在太极殿不，诸王庐复应何所？"权琳议："按《尚书　顾命》，成王崩，康王居於翼室。先儒云'翼室於路寝'。今宜於太极殿上，诸王宜各於其所居为庐，朝夕则就位哭临。"

成帝咸康七年，皇后杜氏崩。诏外官五日一入临，内官朝一人而巳。

康帝建元元年正月晦，承恭杜皇后周忌，有司奏，至尊期年应改服。诏曰："君亲，名教之重也，权制出於近代耳。"於是素服如旧，固非汉魏之典也。

咸康中，恭皇后山陵，司徒西曹属王濛议立奔赴之制，曰："三代垂文，观时损益。今服教之地，远於古之九服，若守七月之断，远近一概者违实，惧非通制。请王畿以外，南极五岭，非守见职，周年不至者，宜勤注黄纸，有爵土者削降。永嘉中，江统议不奔山陵，但三年不叙，於义为轻。今更立如牒。若方伯授用，虽未有王命，犹不与停散同。今见在官即吉之後去职，不及凶事，无所贬责。万里外以再周为限，自此以内，明依前牒，虽在父母丧，其责不异。"黄门郎徐众等驳濛云："若如濛议，见在官者巳拘於制度，不得奔赴。至於既去，虽不及哀，臣子之情，何得不暂致身哉！臣谓丧纪虽过，去职者故宜还赴。"诏可。濛又申述前议曰："丧纪有数，吉凶有断，岂可当於缟素既终而制无限之责哉？若除丧使奔，当以何服？素服叙哀，则在廷巳吉。陵无哭礼；若玄冠致敬，宜曰朝谒，非奔丧之谓；若服外更立限断，则不知所准；若不计远近同服内，则立制漫而无断。"诏又付尚书左丞王彪之议，云："昔太宁之难，奔赴无过三年之限。恭皇后不宜逾先制。《礼》，为君之母、妻，居处饮食衎尔。'君巳除丧而後闻丧，不税'，而责其奔，此臣所疑也。且宜一依濛所上。"诏曰："令轻此制，於名教为不尽矣。今直以或者众致于此事，不必改先制，宜依濛所上施行。"八年，成帝崩，尚书殷融上言："司徒西曹属王濛以周年为限，不及者除名，付之乡论。臣以为夫名教兴於义厚，忠孝发於自然，不严而著，不肃而成者也。旧礼，国有大讳，外任不得离部，冗散之人，发哀公巷，初无课限有不奔之制。按永平初，先帝称宣帝遗诏，乃不得令子弟诣陵。惟荡阴奔赴，多不逮及，始为其制，以笃一时。顾观人情，未有肃婢，徒兴简默，正足以彰至道之不弘，表臣子之不义。宜遵前代，闻凶行丧三日而巳。"诏曰："孝慈起於自然，忠厚发於天成。若道不丧，岂有今弊。弊至醨薄，反之何期？况以今日之弊，而欲废准式於颓俗，求自仁於吾朝，其於理化也，无乃迂乎？"融曰重启，依王濛所上为条制。康帝建元初，融又议定不应奔赴山陵："据周鲁有丧，而鲁人不吊。孔子所答曾子，当谓国内卿大夫耳，非如今日见在方外者也。"尚书仆射顾和议："按《礼记　曾子问》：'父母之丧，既引及涂，闻君薨，如之何？'《榖梁传》曰：'周人鲁人各有丧，周人吊，鲁人不吊。'周人虽有丧，遣可也；鲁人当亲行事，故不吊也。"

哀帝章皇太妃薨，帝欲服重。江彪启："先王制礼，应在缌服。"诏欲降期。彪又启："厌屈私情，所以上严祖考。"於是制缌麻三月。

孝武帝宁康二年七月，简文帝崩再周而遇闰，博士谢攸、孔粲议："鲁襄二十八年十二月乙未，楚子卒，实闰月而言十二月者，附正於前月也。丧事先远，则应用博士吴商之言，以闰月祥。"谢安、王邵、郑袭、殷康、袁宏、殷茂、车胤、刘遵、刘耽意皆同。康曰："过七月而未及八月，岂可谓之逾期。必所不了，则当从其重者。"宏曰："假值闰十二月而不取者，此则岁未终，固不可得矣。《汉书》以闰为後九月，明其同体也。"袭曰："中宗、肃祖皆以闰月崩，祥除之变皆用闰之後月，先朝尚用闰之後月。今闰附七月，取之何疑，亦合远日申情之言。又闰是後七而非入也，岂逾月之嫌乎！"尚书令王彪之、侍中王混、中丞谯王恬、左丞戴谥等议异，彪之曰："吴商中才小官，非名贤硕儒、公辅重臣为时所准则者。又取闰无证据，直揽远日之义，越祥忌，越祥忌，限外取，不合卜远之理。又丞相桓公尝论云，礼二十五月大祥，何缘越期取闰，乃二十六月乎？"於是启曰："或以闰附七月，宜用闰月馀者。或以闰名虽附七月，而实以三旬别为一月，故应以七月除者。臣等与中军将军冲参详，一代大礼，宜准经典。三年之丧，十三月而练，二十五月而毕，《礼》之明文也。《阳秋》之义，闰在年内，则略而不数。明闰在年外，则不应取之以越期忌之重，礼制祥除必正期月故也。"己酉晦，帝除缟即吉。

徐广论曰："凡辨义详礼，无显据明文可以折中，则礼疑从重，丧易宁戚，顺情通物，固有成言矣。彪之不能徵援正义，有以相屈，俱以名位格人，君子虚受，心无適莫，岂其然哉！执政从之，过矣。"

武帝以来，国有大丧，辄废乐终三年。惠帝太安元年，太子丧未除，及元会亦废乐。穆帝永和中，为中原山陵未脩复，频年元会废乐。是时太后临朝，后父褚裒薨，元会又废乐。孝武太元六年，为皇后王氏丧，亦废乐。孝武崩，太傅录尚书事会稽王道子议："山陵之後，通婚嫁不得作乐，以一期为断。"孝武宁康中，崇德太后褚氏崩。后於帝为从嫂，或疑其服。博士徐藻议，以为："资父事君而敬同。又，《礼》，其夫属父道者，其妻皆母道也。则夫属君道，妻亦后道矣。服后宜以资父之义。鲁讥逆祀，以明尊尊。今上躬奉康、穆、哀皇及靖后之礼，致敬同於所天，岂可敬之以君道，而服废於本亲。谓应服齐縗期。"於是帝制期服。

孝武帝太元十五年，淑媛陈氏卒，皇太子所生也。有司参详母以子贵，赠淑媛为夫人，置家令典丧事。太子前卫率徐邈议："《丧服传》称与尊卑者为体，则不服其私亲。又，君父所不服，子亦不敢服。故王公妾子服其所生母，练冠麻衣，既丧而除，非五服之常，则谓之无服。"从之。

安帝隆安四年，孝武太皇太后李氏崩，疑所服。何澄、王雅、车胤、孔安国、徐广议："太皇太后名位允正，体同皇极，理制备尽，情礼弥申。《阳秋》之义，母以子贵，既称夫人，礼服从政，故成风显夫人之号。昭公服三年之丧，子於父之所生，体尊义重。且礼，祖不厌孙，固宜遂服无屈，而缘情立制。若嫌明文不存，则疑斯从重，谓应同於为祖母後齐衰期。永安皇后无服，但一举哀，百官亦一期。"诏可。

宋武帝永初元年，黄门侍郎王准之议："郑玄丧制，二十七月而终，学者云得礼。按晋初用王肃议，祥禫共月，遂以为制。江左以来，唯晋朝施用缙绅之士，犹多遵郑义，宜使朝野一体。"诏可。

永初三年，武帝崩，萧太后制三年之服。

文帝元嘉十七年七月，元皇后崩。兼司徒给事中刘温持节监丧。神武门设凶门柏历至西上閤，皇太子於东宫崇正殿及永福省并设庐。诸皇子未有府第者，於西廨设庐。太子心丧三年。心丧，有禫无禫，礼无成文，代或两行。皇太子心丧毕，诏使博议。有司奏："丧礼有禫，以祥变有渐，不宜便除即吉，故其间服以綅缟也。心丧巳经十三月，大祥十五月，祥禫变除，礼毕馀情一期，周不应复有再禫。宜下以为永制。"诏可。

後魏自道武以来及诸帝，悉依汉魏之制，既葬公除。

孝文帝太和十四年，太皇太后冯氏殂，帝勺饮不入口者五日，哀毁过礼。中部曹华阴杨椿谏曰："陛下荷祖宗之业，临万国之重，岂可同匹夫之节，以取僵仆？群下惶灼，莫知所言。且圣人之礼，毁不灭性，纵陛下欲自贤於万代，其若宗庙何！"帝感其言，为之一进粥，於是诸王公等皆诣阙表请。时定兆域，及依汉、魏故事，并太皇太后终制。既葬公除。诏曰："自遭祸罚，慌惚如昨，奉侍梓宫，犹希仿佛，山陵迁厝，所未忍闻。"冬十月，王公复上表固请，诏曰："山陵可依典册，衰服之宜，情所未忍。"帝欲亲至陵所，戊辰，诏诸常从之具，悉可停之。其武卫之官，防侍如法。癸酉，葬文明太皇太后於永固陵。甲戌，帝谒陵，王公固请公除，诏曰："比当别叙在心。"己卯，又谒陵。庚辰，帝出至思贤门右，与群臣相慰劳。太尉丕等进言曰："臣等以老朽之年，历奉累圣，国家旧事，颇所知闻。伏惟远祖有大讳之日，唯侍送梓宫者凶服，左右皆尽从吉。四祖三宗，因而不改。陛下以至孝之性，哀毁过礼，伏闻所御三食，不满半溢，昼夜不释絰带。臣等叩心绝气，坐不安席。愿少抑至慕之情，奉行先朝旧典。"帝曰："哀毁常事，岂足关言。朝夕食粥，粗可支任，诸公何足忧。祖宗情专武略，未脩文教。朕今仰禀圣训，庶习古道，论时此事，又与先世不同。朕且以所怀，别问尚书游明根、高闾等，公可听之。"帝因谓明根等曰："圣人制卒哭之礼，授服之变，皆夺情而渐。今则旬日之间，言及即吉，特成伤理。"明根对曰："臣等伏寻金册遗旨，逾月而葬，葬而即吉。故於下葬之初，奏练除之事。"帝曰："朕惟中代所以不遂三年之丧，盖由君上违世。继主初立，君德未沇，臣义不洽，故身袭衮冕，行即位之礼。朕诚不德，在位过纪，足令亿兆知有君矣。於此之日，而不遂哀慕之心，使情礼俱失，深可痛恨。"高闾曰："杜预，晋之硕学，论自古天子无有行三年之丧者，以为汉文之制，暗与古合。虽叔世所行，事可承踵，是以臣等慺慺干请。"帝曰："窃寻金册之旨，所以夺臣子之心。令早即吉者，虑废绝政事故也。群公所请，其志亦然。朕今仰奉册令，俯顺群心，不敢暗默不言，以荒庶政。唯欲縗麻，废吉礼，朔望尽哀，诚情在可许，故专欲行之，如杜预之论，於孺慕之君，谅阴之主，盖亦诬矣。"秘书丞李彪曰："汉明德马后，保养章帝，母子之道，无可间然。及后之崩，葬不淹旬，寻巳从吉。然汉章不受讥，明德不损名。愿陛下遵金册遗令，割哀从议。"帝曰："朕所以眷恋縗絰，不从所议者，实情不能忍，岂徒苟免嗤嫌而巳哉？今奉终俭素，一巳遵仰遗册，但痛慕之心，事系於予，庶圣灵不夺至愿耳。"高闾曰："陛下既不除服於上，臣等独除服於下，则为臣之道不足。又亲御縗麻，复听朝政，吉凶事杂，臣窃为疑。"帝曰："朕今逼於遗册，唯望至期，虽不尽礼，蕴结差申，群臣各以亲疏贵贱远近为除服之差，庶几稍近於古，易行於今。"群臣又言"春秋烝尝，事难废阙。"帝曰："自先朝以来，恒有司行事，朕赖蒙慈训，常亲致敬。今昊天降罚，人神丧恃，想宗庙之灵，亦辍歆祀，脱行飨荐，恐乖冥旨。"群臣又言："古者葬而即吉，不必终礼，此乃二汉所以经论治道，魏晋所以纲理庶政也。"帝曰："既葬即吉，盖季俗多乱，权宜救世耳。二汉之盛，魏晋之兴，岂曰简略丧礼，遗忘仁孝哉。平日之时，公卿每称当今四海晏安，礼乐日新，可以参美唐、虞，比盛夏商。及至今日，即欲苦夺朕志，使不逾於魏晋。如此之意，未解所由。"李彪曰："今虽治化清晏然，江南有未宾之吴，漠北有不臣之虏，是以臣等犹怀不虞之虑。"帝曰："鲁公带絰从戎，晋侯墨衰败敌，固圣贤所许。如有不虞，虽越绋无嫌，而况衰麻乎？岂可於晏安之辰，豫念军旅之事，以废丧纪哉！"帝曰："古人亦有称王者除縗而谅阴终丧者，若不许朕縗，服则当除衰拱默，委政冢宰。二事之中，惟公卿所择。"游明根曰："渊默不言，则大政将旷，仰顺圣心，请从衰服。"太尉丕曰"臣与尉元，历事五帝，魏家故事，尤讳之後三月，必迎神於西，禳恶於北，具行吉礼。自皇始以来，未之或改。"帝曰："若能以道事神，不迎自至。苟失仁义，虽迎不来，此乃平日所不当行，况居丧乎？朕在不言之地，不应如此喋喋。但公卿执夺，朕情未忍从，遂成往复，追用悲绝。"遂号恸，群官亦哭而辞出。

致堂胡氏曰："孝文慕古力行，尤著於丧礼，其始终情文，亦粲然可观矣。自汉以来，未之有也。後世孺慕之君，可不景仰而先王是宪乎！方孝文之欲三年也，在廷之臣，无一人能将顺其美者，莫不沮遏帝心，所陈每下，若非孝文至情先定，几何不为邪说所惑邪！礼曰：'百官备，百物具。'不言而事行者，扶而起齐縗之丧，盖对而不言也。若夫八事之权，非经礼也。今孝文百官备矣，百物具矣，是宜三日而粥，三月而沐期、三月而练冠，三年而祥，使礼废而复起，如古之高宗焉。而群臣狃於汉制，杂以国俗，使其君不得自由，其初守礼违众，欲行通丧甚力，其终也不能三年，於是期而祥，改月而禫，是用古者父在为母之服，不中节矣。无乃不得其本遂杀其末邪？夫礼，惟其当而巳。施之当，则如被衮冕而执镇圭；施之不当，是衣狐白裘而坐诸草莽也，岂不惜哉？"

宣武帝延昌四年正月，帝崩於式乾殿。侍中、中书监、太子少傅崔光等奉迎太子於东宫，入自万岁门，至明阳殿，哭踊久之。欲待明乃行即位之礼，太尉崔光曰："天位不可暂旷，何待至明？"光等请太子止哭，立於东序。于忠、元昭扶太子西面哭十数声，止。光奉册进玺绶，太子跪受，服皇帝衮冕之服，御太极前殿。光等降自西阶，夜直群臣立於庭中，北面稽首称万岁。

按：先儒言古者天子崩，太子即位，其别有四。始死，则正嗣子之位，《顾命》所谓"逆子钊于南门之外，延入翼室"是也。既殡，则正继体之位，《顾命》所谓"王麻冕黼裳入即位"是也。逾年，正改元之位，《春秋》所书"公即位"是也。三年，正践祚之位，"舜格于文祖，及伊尹以冕服奉太甲归于亳"是也。汉以来，遵短丧之制，废谅阴之说，以日易月则逾年，三年即位之礼不复闻，大概於縗絰之中，行嗣服之吉礼矣。然汉高祖以四月甲辰崩，五月丙寅葬，其日惠帝即位，则在崩後二十三。日文帝以六月己亥崩，乙巳葬。景帝以丁未即位，则在崩後九日，葬後三日。盖西都人主，皆预为陵寝，故升遐之後，不复循古者七月之制。盖有自崩至葬，不及旬日者，是以嗣君即位，多在既葬之後。至东汉则葬斯渐迟，於是始制令以大行柩前即位，而历代遵之，盖犹在既殡之後也。今魏宣武方崩，而太子不俟明即位，毋乃太促乎！且当时魏传世既久，时属承平，有何急迫之虞，而於亲肉未寒之时，不待旦而袭其位乎？孝文贤主，力追古道，以行亲丧。肃宗幼冲，辅臣无识，不能导之，以率乃祖攸行，而有此过举。魏德告终，有由矣。

後周武帝母叱奴太后崩，帝居倚庐，朝夕供一溢米。群臣表请，累旬乃止。及葬，帝袒跣之陵所，诏曰："三年之丧，达於天子。但军国务重，须自听朝。縗麻之礼，率遵前典，百僚宜依遗令，既葬而除。"公卿固请依权制，周主不许，卒由三年之制，五服之内亦令依礼。

致堂胡氏曰："自汉文短丧之後，能断然行三年者惟晋武帝、魏孝文、周高祖，可谓难得矣。然《春秋》之义，责备贤者。晋武既为裴杜所惑，行礼不备；魏孝文之礼若备矣，而服非所服；周高祖縗麻苦块，卒三年之制，最为贤行，然推明通丧，止於五服之内，不及群臣，非所以教天下、著於君臣之义也。而又在丧频出游幸，无门庭之寇，兴师伐邻，此皆礼所不得为者。由高祖不学，左右无稽古之臣，以辅成之也。使高祖至心如魏晋二君，而讲礼如孝文之详，训臣下以方丧三年不出游幸，不动兵革以终礼制，虽三代何以加诸？"








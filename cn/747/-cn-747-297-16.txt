○请减宁王圹内食味奏

尚食所料水陆等味一千馀种，每色瓶盛，安於藏内，皆是非时瓜果，及马牛驴犊獐鹿等肉，并诸药酒三十馀色，仪注礼料，皆无所凭。臣据礼司所科，尊祭相次，事无不备，典制分明。天恩每申让帝之志，务令俭约，礼外加数，窃恐不安。又非时之物马驴犊等，并野味鱼雁鹅鸭之属，所用铢两，动皆宰杀，盛夏胎养，圣情所禁。又需造作什物，动馀千计，求徵市井，实谓烦劳。千味不供，礼无所阙，伏望依礼减省，以取折衷。


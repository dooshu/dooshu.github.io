○为韦京兆祭杜河中文

（注具本篇。）

维年月日甲子，京兆尹韦夏卿，（夏卿，字云客，京兆万年人。贞元十七年十月，自吏部侍郎为京兆尹。）谨以清酌之奠，敬祭于故河中节度赠礼部尚书杜公之灵。（贞元十五年十二月，以同州刺史杜确为河中尹、河中晋绛观察使。）自古谋帅，恒在诸儒，晋登却，亦以《诗》、《书》。（《左传》僖公二十七年：晋作三军，谋元帅。赵衰曰：“却可。臣亟闻其言矣，说《礼》、《乐》而敦《诗》、《书》。”）爰及近代，二柄殊途，授钺之臣，率由武夫。时惟明灵，道冠学徒，天子有命，总其戎车。何以邦之？维绛及蒲。（即谓河中。）有山有河，殿此大都。耀昌时，（，音混。耀，音耀。）振宣后学，命服之盛，光于列岳。谓保丰福，永縻王爵，寿如何期，神不可度。呜呼哀哉！

大历之岁，诏征茂才，时忝同道，（一作“科”。）俱起草莱。怀策既陈，纶言焕开，考第居甲，（大历二年，夏卿与弟正卿及确，同举贤良方正高弟。）自天昭回。分命邦畿。（夏卿为高陵主簿。）步武获陪，同志为友，星霜屡回。长我十年，礼宜兄事，周游欢洽，莫不如志。于后多幸，谬列周行，（户刚切。《诗》：彼周行。注：行，列也，置周之列位。笺：谓朝廷臣也。《左传》襄十五年注：周，遍也，言遍于列位。“周”，一作“同”。）又同制书，并命文昌。及余稍迁，吏部为郎，公属中兵，此焉分行。（夏卿为吏部员外郎。确为兵部员外郎。）再获联事，东西相望，（音忘。）出处同道，乐惟其常。（“惟”，一作“谨”。）后余出刺，九载南服，（夏卿自给事中出为常、苏二州刺史，前后九年。）公自左辅，遂膺推毂。（左辅，谓同州。自同帅河中，故云遂膺推毂也。冯唐曰：“王者遣将，跪而推毂。”）我勤魏阙，（“勤”，一作“觐”。）爰总九流。（贞元十六年，夏卿为吏部侍郎。九流，谓九品也。）谁谓河广？愿言莫由。（《诗》：谁谓河广？一苇杭之。言自京至河中甚近，欲往而不能也。）烹鱼之问，往复相寿，（《文选》古诗：客从远方来，遗我双鲤鱼。呼儿烹鲤鱼，中有尺素书。）惠好斯厚，惟以绸缪。余弟宗卿，获芘仁宇，命佐廉问，（宗卿为河中从事。）忘其愚鲁。（《论语》：柴也愚，参也鲁。）假以羽翼，俾之骞翥，（章恕切。飞举也。）惠文峨峨，（惠文，冠也。《汉·张敞传》：秦时法吏，冠柱后惠文。峨峨，高貌。）赤绂在股。（《诗》作“芾”。《小雅》：赤芾在股，邪幅在下。注云：芾，赤韦为之，古蔽膝之象也。）荣映斯极，从容何补？承庆惟深，报恩无所。呜呼哀哉！

天子震悼，哀我良臣，密印追赠，尚书礼殷。（殷，盛也。）四方兴嗟，况此故人，循念平昔，徘徊悲辛。卜葬斯及，礼仪毕陈，敬荐行潦，（《左传》：潢污潦之水，可荐于鬼神。）泄哀兹辰。呜呼哀哉！


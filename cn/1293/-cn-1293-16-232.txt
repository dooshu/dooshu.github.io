○屈大均词

番禺屈翁山［大均］，国初披缁为僧，继返初服。所著道援堂集，颇近青莲，顾多触犯本朝语，嘉庆以来书禁弛，其集始行。然如戊辰元日、壬戌清明、广州吊古、酌贪泉、猛虎行诸作，几类醉汉骂街。至咏古中谓管蔡之叛为忘亲殉国，而责微箕不为羽翼，持论尤谬。後人刻其集，删之为是。集後附词一卷，远不如诗，可存者数词而已。蝶恋花云：“蓦地榆飞片片。雨湿梨花，珠泪无人见。愁绪宛如江水满。茫茫直与长天远。已过清明风未转。此处春寒，何处春先暖。惆怅金炉朱火断。水沉多日无香篆。”冬夜与李天生宿雁门关长亭怨慢云：“正烧烛、雁门高处。积雪封城，冻云迷路。添尽香煤，紫貂相拥，夜深语。苦寒如许，谁如尔、凄凉句。一片望乡愁，饮不醉、炉头驼乳。无处。问长城旧主，但见武灵遗墓。沙飞似箭，多少、草间狐兔。欣此後、口北关南，不须峻、并州门户。更莫射黄獐，收拾楚弓归去。”


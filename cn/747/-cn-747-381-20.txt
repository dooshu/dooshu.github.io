○箧中集序

元结作《箧中集》，或问曰：“公所集之诗，何以订之？”对曰：“风雅不兴，几及千岁，溺於时者，世无人哉。呜呼！有名位不显，年寿不终，独无知音，不见称颂，死而已矣，谁云无之？近世作者，更相沿袭，拘限声病，喜尚形似，且以流易为辞，不知丧於雅正。然哉，彼则指咏时物，会谐丝竹，与歌儿舞女生惑之声於私室可矣。若令方直之士、大雅君子，听而诵之，则未见其可矣。吴兴沈千运，独挺於流俗之中，强攘於已溺之後，穷老不惑，五十馀年，凡所为文，皆与时异。故朋友後生，稍见师效，能似类者，有五六人。於戏！自沈公及二三子，皆以正直而无禄位，皆以忠信而久贫贱，皆以仁让而至丧亡。异於是者，显荣当世。谁为辩士，吾欲问之。天下兵兴，於今六岁，人皆务武，斯焉谁嗣？已长逝者，遗文散失；方阻绝者，不见近作。尽箧中所有，总编次之，命曰《箧中集》，且欲传之亲故，冀其不亡。於今凡七人，诗二十二首，时乾元三年也。


○犀浦县令杨府君墓志铭

唐益州犀浦县令宏农杨府君，春秋三十九，以大历十四年冬十月，卒於郫县之私第。且迫多故，权窆於是县之近郊。有才子衡，衡进士擢第，官曰左金吾卫仓曹参军，为桂阳部从事，以贞元十五年十月某日，启护於成都，以十六年春二月某日，归葬於凤翔之陈仓某乡某原，从先茔也。

府君讳鸥，安叔仪，汉太尉次子复之裔，羽林卫大将军袭观国公之曾孙，金吾卫大将军汉润夔濮等六州刺史令深之孙，朝请大夫绛州司马昭献之子。发绪洪流，丕承和粹，世嗣厥德，休有光耀。府君涵五气之英华，挺九流之上才，端睦孝慈，勇义而文。年甫弱冠，俦朋推揖，乡里举秀士。未果铨试，遭司马揖馆，崩迫归绛营邱。三年服除，承顺遗命，再射羿彀，以制科登第，补修前绩，怏怏有遗意也。解褐授陇州陇县尉，会大盗入国，上皇南巡，地冲贼要，云急完御。公以一尉之柄，推挽令长，驱徒走吏，摧沮横猾，用张我师。天子闻而嘉之，诏授大理评事，参佐汾阳公幕府，谟猷硕画，实询我焉。是时公年未三下，声华隐发，青萍出匣，霜照人。人既心畏，我复自负，繇是有《贝锦》之诗焉。遂除成都府户曹，参军事。

太夫人在堂，公养志气，奉遗体，动无违颜，唯疾之忧，故州闾称其孝也。孤寡稚弱，族居百口，饣褐齐一，莫间我尔，故朋友尚其义也。有从祖父，误沦罪网，家为奴隶，宗属顾视，咄嗟而已，公破鬻田产，露坐佛寺，不计旦夕，悉以赀赎，世母与太夫人重联绨姒之欢，眇焉室妹，奋出泥滓，嘉耦於吉士，故乡党服其仁也。於风流兴咏，高标远，妻嫂姑姊妹群从子弟，又雅为文，每良辰美景，指烟月，眄琴酒，未尝不操觚拂砚，搜拾奇丽，不出庭户，璨如琼瑶，亦一门之盛。永泰三载，蜀将乱，迫公，不从之，筑塞门户，视死不应。相国杜公鸿渐景行操履，奏授犀浦县令。函牛之鼎，用烹小鲜，一邑之理，固不待歌颂而知矣。时视僚友杜员外甫、岑郎中参、郄舍人昂，闻公风声，望公飞翔，谓青冥寥廓，举翼而至。不幸殒落，邻乎短祚，远迩承风，失声咨嗟。与善降祥，其安在哉？

夫人李氏，赵郡之望族也，祖崇，饶州司马，考撰，成都府法曹。夫人贞懿文淑，风度明茂，奉上抚下，闺门穆然。天宝十四载，春秋十七而归於我，在蜀前公二岁而殁，故至是而合焉。仓曹少孤露，始在龆孺，荼蓼辛螫，厚自砥砺，攻文种誉，树身须时，克荷家声，君子以为孝嗣矣。某与仓曹为山林之友二十年矣，迢递万里，见托为志，故得备采风烈，衔┰为铭，刻於墓门之石。铭曰：

宝鸡古地，郁穹崇兮。高山大泽，气所锺兮。神归卜宅，安其中兮。延休发祉，方未穷兮。


○舞赋

陈思王荣分帝子，宠列天孙，集贤东阁，追宴西园。使赵女携琴，文君送酒，刘桢吮墨而作赋，王粲称觞而献寿。乐者所以节宣其意，舞者所以激扬其气，不乐无以调风俗，不舞无以摅情志。王乃奏长歌，登舞阁，徵绝伎於行宫，命夭姬而走索，同曳绪之翩联，状跳丸之挥霍。即使燕姬抚琴，秦女吟笙，楚妃歌《防露》之曲，陈后唱《结风》之声。媛巴儿，齐童郑女，蹑凌波之缓步，曳飞蝉之薄缕。掩长裒以徐吟，顿纤腰而起舞，低凤鬟於绮席，听鸾歌於促柱。烛若蓉，折波而涌出；婉若鸿鹄，凌而欲举。其为体也，似流风回雪而相应；其为势也，似野鹤山鸡而对镜。总众丽以为资，集群眸而动咏，观其蹑影赴节，体若摧折。将欲来而不进，既似去而复辍，回身若春林之动条，举袂若寒庭之流雪。乃其指顾彷徨，神气激昂，竦轻体以鹤立，若将飞而未翔。作之者不知其所，观之者恍若有亡。别有邱园羁旅，簪缨无序，擢高枝於芳桂，挺茂干於长楚。顿雌雄於飞伏，卜行藏於虎鼠，思擢太常之第，求奉扬庭之举。

李彻

彻，密贞王元晓再从孙，初封东莞郡王，徙封濮阳郡，历宗正卿。


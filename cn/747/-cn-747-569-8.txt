○囚山赋

楚越之郊环万山兮，势腾涌夫波涛。纷对回合仰伏以离兮，若重墉之相褒。争生角逐上轶旁出兮，其下坼裂而为壕。欣下颓以就顺兮，曾不亩平而又高。沓雨而渍厚土兮，蒸郁勃其腥臊。阳不舒以拥隔兮，群阴Ё而为曹。侧耕危获苟以食兮，哀斯民之增劳。积林麓以为丛棘兮，虎豹咆代狴牢之吠嗥。予胡井眢以管视兮，穷坎险其焉逃。顾幽昧之罪加兮，虽圣犹病夫嗷嗷。匪兕吾为柙兮，匪豕吾为牢。积十年莫吾省者兮，增蔽吾以蓬蒿。圣日以理兮贤日以进，谁使吾山之囚吾兮滔滔？


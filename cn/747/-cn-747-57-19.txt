○授韦贯之中书侍郎平章事制

门下：地拱宸居，任膺宰执，宣明大号，佐佑丕图。失其道而庶事靡陈，得其道而彝伦攸叙，成吾柱石，在乎钧衡。况今戎役方殷，庙谋为切，利用既彰於历试，崇名宜允於佥谐。右丞韦贯之，代秉廉清，天资贞白。奇文包於五色，茂德体於千钧。含和抱公，居易求己。徊翔礼闼，坚明以辨其妍媸；纲辖仙台，密静克修其班制。动有直气，居无流心。洎权登衮职，参任枢务，平章庶事，屡入三台。远猷是经，中立不倚，元成之庆灵斯集，山甫之恭勤日闻。俾重辉於相门，爰正位於台座。於戏！宰相者，实执人柄，以为国桢。化有未孚於休，物有不遂其性，伫尔高议，副予虚怀。予欲惠於兆庶，尔思均赋之宜，庸观在位式序，品物咸亨。鼓时风以淳厚吾人，流王泽以光昭乃辟，服我成命，仰而行之。可守中书侍郎平章事。








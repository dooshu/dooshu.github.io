列传第二十一 朮赤台〔怯台　哈答〕　畏答儿〔博罗欢　伯都〕



朮赤台，兀鲁特氏。其先纳臣拔都，太祖八世祖蔑年土敦第七子也。生二子，长曰兀鲁特，次曰忙兀特，子孙遂以名为氏。朮赤台为兀鲁特之六世孙。兀鲁特与忙兀特、札剌儿、宏吉剌、亦乞列思归附太祖最早，号为五投下。朮赤台有胆略，勇冠一时。始附札木合，后见札木合残暴，与忙兀特部长畏答儿各率所部归于太祖。

王罕袭太祖于卯温都儿山，太祖仓卒闻变，阵于合剌合勒只沙陀。王罕问札木合：“帖木真部下诸将，勇敢者为谁？”札木合曰：“兀鲁特、忙兀特二部人健斗。兀鲁特花纛，忙兀特黑纛，当者慎之。”于是王罕使其骁将合答黑失当二部，而以阿赤黑失伦、豁里失列门继之。

是时，王罕之众数倍于我，其子桑昆有智勇，人畏之。将战，诸将见众寡不敌，言于太祖，请使朮赤台为前锋，太祖从之。畏答儿亦愿为前锋，遂各率所部以进，败合答黑失等。阿赤黑失伦以土棉秃别干之众援之，剌畏答儿堕马，忙兀特人还救之。朮赤台率兀鲁特一军，转战而前，连败土棉秃别干、斡栾董合亦特及豁里失烈门所领护卫千人，直入王罕中军。桑昆见事亟，亲来搏战，朮赤台射中其颊。桑昆创甚，王罕始敛兵而退。是役也，微朮赤台力战，几败。

王罕已退，太祖引军至答兰捏木儿格，仅有二千六百骑。太祖自将其半，循合泐合水西岸，朮赤台与畏答儿将其半，循东岸而行。使朮赤台说宏吉剌部降之，太祖遂驻于董嘎淖尔脱儿哈火鲁罕。后太祖袭王罕于彻彻儿温都尔，复以朮赤台与阿儿孩合撒儿为前锋，昼夜兼行，出其不意攻之。王罕父子方酌马湩于金帐，不设备，其部众悉为太祖所俘，王罕父子走死。又从太祖伐乃蛮，朮赤台为第二军队，乃蛮平，王罕之弟札合敢不降而复叛，朮赤台以计诱执之。太祖尝谕之曰：“朕望朮赤台如高山前之日影。”其见重如此。

太祖称尊号，授千户，命统兀鲁特部，世世勿替。又赐宫嫔亦巴合以赏其功，即札合敢不之女也，仍命亦巴合位下之岁赐依旧给之。太祖谓亦巴合曰：“昔汝父媵汝二百人，且使阿失黑帖木儿、阿勒赤黑二人为汝主膳。今以其半从汝往兀鲁特氏，留阿失黑帖木儿及其余百人为记念。”或云太祖一日得恶梦，不怿，遂以亦巴合赐朮赤台云。十一年，朮赤台与合撒儿、脱仑徇女真故地，攻大宁城，克之。后卒。弟察乃亦封千户，为怯薛长，领侍卫千人。

朮赤台子怯台，有材武，与父同时封千户。从太祖伐金，与宏吉剌人薄察别将疑兵，屯居庸北口。者别绕攻南口，克之，遂入居庸。及攻中都，怯台与哈台将三千骑驻近郊，以断援兵之路。怯台以父佐命功，封郡王。二子，曰端真，曰哈答。怯台卒，端真嗣封。太宗八年，赐端真德州二万户为食邑。至元十八年，又增二万一千户，肇庆路连州及德州属邑俱隶焉。世祖讨阿里不哥，哈答与畏答儿之曾孙忽都忽跪言：“臣祖父幸在先朝屡立战功，今北讨，臣等又幸少壮，愿如祖父以力战自效。”世祖允之。从诸王合丹、驸马纳陈为右翼，战于昔木土，又战于失烈延塔兀之地。以功赐黄金，将士受赏有差。李璮叛，世祖遣诸王哈必赤等讨之，哈答亦在军中。

哈答三子，曰脱欢，曰庆童，曰亦怜真班。脱欢从诸王彻彻都讨宏吉剌叛者只儿瓦台，获之；又从破昔里吉、药木忽儿于野孙河。世祖征乃颜，庆童扈从，力疾以战，卒于军中。二子：曰塔失帖木儿，曰朵来。塔失帖木儿一子，曰匣剌不花。自怯台以下凡九人，皆袭爵，加封号，为德清郡王。

畏答儿，忙兀特氏，纳臣拔都次子忙兀特六世孙也。与兄畏翼俱事太祖。时泰亦兀赤部落强盛，与太祖有隙，畏翼率其众叛附泰亦赤兀。畏答儿力劝之，不听，追之又不肯还。畏答儿乃还事太祖，太祖曰：“汝兄去，汝何为独留？”畏答儿无以自明，取矢折而誓之，太祖遂与畏答儿约为按答，又呼为薛禅。

太祖拒王罕，虑众寡不敌，先谓朮赤台曰：“伯父，欲使汝为前锋，何如？”朮赤台以鞭拂马鬣，未及答。畏答儿自奋请行，谓：“我犹凿，诸君犹斧，斧非凿不入。我请先之，当出敌背，树我帜于奎腾山上。不幸战殁，有三子，惟上怜之。”遂怒马陷阵，败王罕骁将合答黑失。其后援阿赤黑失伦骤至，剌畏答儿坠马，朮赤台继进，大败之。畏答儿创甚，太祖亲为傅药，留宿帐中。后月余，自合泐合水移营，资粮匮乏，畏答儿力疾出猎，太祖止之，不可，遂创发而死。太祖痛惜之，葬于合泐合水上斡而讷兀山。太祖灭王罕，获其将合答吉，使领只儿斤降众百人，役属于畏答儿妻子。

太祖即位，大封功臣，追封千户，又别封其子忙哥合勒札为千户，命收集忙兀特族人之散亡者。太宗思其功，复以北方万户封忙哥合勒札为郡王。九年，大料汉民，分城邑以赐诸王、贵戚。失吉忽都虎主其事，定畏答儿薛禅位下岁赐五户丝，授忙哥合勒札泰安州万户。太宗讶其少，忽都虎对曰：“臣今差次，惟视旧数多寡。忙哥合勒札旧裁八百户。”太宗曰：“不然。畏答儿本户虽少，战功则多，其增封为二万户，与十功臣皆异其籍。”朮赤台之孙端真争曰：“忙哥合勒札旧兵不及臣家之半，今封户顾多于臣。”太宗曰：“汝忘而先人横鞭马鬣事耶？”端真遂不敢言。忙哥合勒札卒，孙只里瓦、乞答鲁，曾孙忽都忽、兀乃忽里、哈赤，先后袭郡王。畏答儿曾孙博罗欢最知名。

博罗欢，畏答儿幼子醮木曷之孙，琐鲁火都之子也。年十六，为本部札鲁忽赤。中统初，从世祖讨阿里不哥，以功赐马四百匹，金帛称是。寻诏入宿卫，谕近臣曰：“是勋阀诸孙，从其出入禁闼，无禁止之。”李璮反，命将忙兀特一军围济南，分兵略定益都、莱州。又奉诏谳狱燕南，以明允赐衣一袭。

至元八年，皇子云南王忽哥赤为省臣宝合丁毒杀，事闻，敕中书省择治其狱者。凡奏四人，皆不称旨。丞相线真举博罗欢，且言：“设败事，臣请从坐。”遂命之。博罗欢辞曰：“臣不敢爱死，但年少，目不知书。”乃以吏部尚书别帖木儿辅其行。谓博罗欢曰：“别帖木儿知书，可使主簿责。其事是否，一以委卿，他日慎无归咎副使也。且闻卿不善饮，彼土多瘴，宜少饮敌之。”未至四五驿，宝合丁迎，馈金六籝。博罗欢以云南去朝廷远，不安其心，将惧而生变，乃为好语遣之。既至，尽以金归行省，而竟其狱，论如法。归报，世祖顾线真曰：“卿举得人。”诏凡忙兀部事无巨细，悉统于博罗欢，如札剌亦儿事统于安童者比。授右卫亲军都指挥使，赐虎符，大都则专右卫，上都则兼总三卫。

十一年，授中书右丞。伐宋，分军为二，诏右受伯颜、阿朮节度，左受博罗欢节度。俄兼淮东都元帅，军下邳，罢山东经略司，而以其军隶之。博罗欢召诸将谋曰：“清河城小而固，与泗州、昭信、淮安相犄角，未易卒拔。海州、东海、石秋，至此数百里，守必懈，轻骑倍道袭之，其守将可擒也。”师至，三城果下，清河闻之亦降。及宋主奉表内附，淮东诸州犹城守。诏博罗欢进军，拔淮安南堡，战白马湖，又战宝应，释高邮不攻，由西小河达漕河，据涛头堡，断通、泰援兵，遂拔扬州。淮东平，益封桂阳、德庆二万一千户，赐西域药及蒲桃酒、介胄、弓矢、鞍勒。

十四年，讨只儿瓦台于应昌，败之。赐玉鞶带、币帛，与博罗欢同署枢密院事。以中书右丞行省北京，未几召还。时江南新附，尚多反侧，诏募民能从征讨者，使自为一军，其百户、千户惟听本万户节度，不役他军，制命、符节，一与正同。博罗欢方寝疾，闻之，附枢密董文忠奏言：“今疆土浸广，胜兵百万，指挥可集，何假无赖侥幸之徒。此曹一践南土，肆为贪虐，斩刈平民，奸其妇女，橐其货财，贾怨益深，叛将滋众，非便。”召舆疾入对，赐坐，与语，帝悟。适常德人诉唐兀带一军残暴其境，如博罗欢所策，敕斩以徇。凡所募军皆罢。帝以哈剌思、博罗思、斡儿洹、薛凉格四水上屯田军与戍军不相统属，遣博罗欢往监之。

十八年，又以右丞行省甘肃。时西北防军仰哺于省者十数万人，十石不能致一，米石百缗。博罗欢馈餫不绝，军以无饥。二十一年，拜龙虎卫上将军、御史大夫，江南诸道行御史台事。黄华反，征内地兵进讨，平之。贼多虏良民，博罗欢令监察御史、提刑按察司随在检察，遣还故土。以疾罢归。

乃颜叛，帝将亲征，博罗欢曰：“昔太祖分封东诸侯王，其地与户，臣皆知之。以二十为率，彼得其九，忙兀、兀鲁、札剌亦儿、宏吉剌、亦乞列思五诸侯得其十一。辜较息秏，彼此宜同。然要其归，五部之力，终赢彼二。今但征兵五部，自足当之，何烦乘舆。臣疾且愈，请事东征。”时帝计已决，赐博罗欢甲胄、弓矢、鞍勒，命督五诸侯兵从驾行。次撒里秃鲁，叛党塔不带逼行在，会久雨，王师乏食，诸将请退。博罗欢曰：“两阵之间，勿作事先。”已而彼军先动，博罗欢悉众乘之，转战二日，身中三矢，斩其驸马忽伦，遂擒诛乃颜。

既而哈丹复叛，诏与诸王乃蛮台讨之。从三骑轻出，遇敌游兵，返走，抵绝涧，广可二丈，深加广之半。追兵垂及，博罗欢跃过，三骑皆没。未几，哈丹自引去，斩其子老的于阵。往返凡四载。凯旋，俘其二妃，敕以一赐乃蛮台，一赐博罗欢。世祖陈金银器于延春阁，召东征诸侯王将帅分赐之。博罗欢辞，帝曰：“卿虽善让，岂可听徒手归。”始拜受。

河南宣慰司改行中书省，拜平章政事。濒行，赐以海东白鹘。寻有诏括马，毋及勋臣家。博罗欢曰：“吾家群牧连坰，不出马佐国，无以为方三千里官民倡。”乃先入马十有八匹。河流迁徙无常，民讼退滩，连岁不绝。或献诸王，求为佃民自蔽，博罗欢奏正之，仍著为令。元贞二年，改陕西行省平章政事。未行，奉命仍留河南。

寻入朝，奏：“忙兀一军戍北，岁久衣敝，请以位下泰安州五户丝岁入一斤，积四千斤，输内库，易缯帛，分赉所部。”从之，敕递车送达军中。陛辞，赐世祖所佩弓矢鞶带。中书平章剌真、宣政院使大食蛮合奏：“往年伐宋，分军为二。右属伯颜、阿术，左属博罗欢。今伯颜、阿术皆有田民，而博罗欢独不及。”帝曰：“胡久不言，岂彼耻于自白邪？其于高邮州已籍之民，赐五百户，以上中下率之，上一而中下各二。”并赐圈背银椅。大德元年，叛王药木忽儿、兀鲁思不花来归，博罗欢闻之，遣使驰奏曰：“诸王之叛，皆由其父，此辈幼弱无所与知。今兹来归，宜弃其前恶，以劝未至。”成宗深然之。

改湖广行省，赐鞍勒。行次汝宁，会并福建行省入江浙，在道授江浙行省平章政事，赐白玉带。部民张省四恃富，陵轹府县，肆为奸利，自刻木牌与交钞杂行，又盗海堤石筑其私居。博罗欢欲斩之，中书刑曹当以杖，然由是豪姓始畏法敛迹。

大德四年卒，年六十有五。累赠推忠宣力赞运功臣、太师、开府仪同三司、上柱国，追封泰安王，谥武穆。四子：浑都，山东宣慰使；次伯都；次也先帖木儿，河南行省参知政事；次博罗。

伯都幼颖悟嗜学，不以家世自矜。大德五年，擢江东道廉访副使。十年，改江南行台侍御史。岁大饥，奏请以十道赃罚钞赈之。入为佥书枢密院事，领舍儿别赤。至大二年，拜江南行台御史大夫。四年，换陕西行台，进阶荣禄大夫，赐玉带一、钞五万缗。

延祐元年，拜甘肃行省平章政事。时米价腾涌，陆挽每石费二百缗，伯都修除运道，省四百余万缗。诏赐名鹰、甲胄、弓矢及钞五千缗以劳焉。四年，换江浙行省，入为太子宾客。奏陈正心修身之道，帝嘉纳之。复除江南行台御史大夫，皇太后以东宫官留之。未几，以目疾告归，寓于高邮。至治元年，起为御史大夫，辞不拜，赐平章禄，养疾于家。敕内臣购空青于江南，治其疾。二年春，来朝，赐金文衣及药。三年，赐钞五万缗及西域酒药，伯都辞，并归平章禄于有司。

泰定元年，再征入朝。卒，赠银青荣禄大夫、江浙行省左丞相、上柱国，追封鲁国公，谥元献。朝廷知其贫，赙钞二万五千贯，御史台又奏赙三万五千贯，仍还其赐禄。伯都妻宏吉剌氏曰：“始吾夫仕于朝，不敢虚受廪禄，今没而受之，非吾夫意也。”卒辞之。子笃尔只，将作院判官。

史臣曰：太祖初兴，兵力尚弱，是以十三翼之战，败于札木合。朮赤台、畏答儿独不论胜败，诚心归附，可谓有择君之识矣。太祖拒王罕，朮赤台、畏答儿俱为元功，不幸畏答儿以创死，人遂疑朮赤台迁延不进。夫势有利钝，知兵者当因其势乘之，岂必以敢死为勇决乎！太宗訾朮赤台横鞭马鬣，非知兵者之言也。




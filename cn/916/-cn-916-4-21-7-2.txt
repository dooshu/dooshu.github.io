【郭四朝叩船歌四首】

〖真诰曰：掾写今舍前有塘。乃郭四朝所造也。高其墙岸。盖水得深。但历代久远。塘墙颓下耳。四朝常乘小船游戏其中。每叩船而歌曰云云。定录言。又曰：四朝。燕国人也。兄弟四人。并得道。四朝是长兄也。真法其司三官者六百年。○《诗纪》云苻秦时人。见《云笈七签》。逯案。此人乃道士所假托。《云笈七签》引洞仙传。谓四朝秦时得道。非苻秦人。〗

清池带灵岫。长林郁青葱。玄鸟翔（真诰作藏。）幽野。悟（真诰作晤。）言出从容。鼓楫乘神波。稽首希（洞仙传作乘。）晨风。未获解脱期。逍遥丘（茅山志作兵。）山中。（○真诰稽神枢三。茅山志八。洞仙传。《云笈七签》九十六。《诗纪外集》三。）

浪神九陔外。研道前全真。戢此灵凤羽。藏我华龙鳞。高举方寸物。万吹皆垢尘。顾哀朝生蟪。（○真诰作惠。洞仙传作辈。《诗纪》云。一作辈。）孰尽汝车轮。（○同上）

游空落飞飚。灵步无形方。圆景焕明霞。九凤唱朝阳。挥翮扇天津。ㄙ（真诰作庵。）蔼（茅山志作霭。）庆（茅山志作卿。）云翔。遂造太（真诰作大。茅山志同。）微宇。（洞仙神作户。）挹此金梨浆。逍遥玄陔表。不存亦不亡。（○同上）

驾飚（洞仙传作□。《云笈七签》、《诗纪》同。）舞神霄。披（真诰作振。茅山志同。）霞带九日。高皇齐龙轮。遂造九（真诰作北。茅山志、《云笈七签》同。）华室。神虎洞琼林。风云（洞仙传作香风。《诗纪》云。一作香风。）合成一。开阖幽门户。灵变玄迹灭。（○同上）


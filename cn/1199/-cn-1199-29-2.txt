昭陽殿

趙飛燕女弟。居昭陽殿。中庭彤朱。而殿上丹漆。砌皆銅沓黃金塗。白玉階。璧帶往往為黃金缸。含藍田璧。明珠翠羽飾之。上設九金龍。皆銜九子金鈴。五色流蘇。帶以綠文紫綬。金銀花鑷。每好風日。幡眊光影。照耀一殿。鈴鑷之聲。驚動左右。中設木畫屛風。文如蜘蛛絲縷。玉儿玉牀。白象牙簟。綠熊席。席毛長二尺餘。人眠而擁毛自蔽。望之不能見。坐則沒膝。其中雜熏諸香。一坐此席。餘香百日不歇。有四玉鎭。皆達照無瑕缺。窗扉多是綠琉璃。亦皆達照。毛髮不得藏焉。椽桷皆刻作龍蛇。縈繞其間。鱗甲分明。見者莫不兢慄。匠人丁緩李菊。巧為天下第一。締構旣成。向其姊子樊延年說之。而外人稀知。莫能傳者。


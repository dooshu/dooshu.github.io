与秘阁刘校理启

窃以中秘之府实藏王者之书简策相沿规模咸在是以麒麟之阁西京典於校雠蓬莱之山东汉徵於比象乃至薛夏建议内外始分郑默励精朱紫斯别既备三阁之制度且列四部之籖题施及圣朝申明前典直太微之左掖飞观云连购先秦之旧编缥囊山积详延俊乂崇树官司义府攸归卿材是育修书仙殿远侔置使之雄待诏公车用显得人之盛自非髦彦岂预佥谐某官德茂温良词标典丽爰自命乡观国筮仕策名县道临民适动徒劳之叹铨衡课吏荐登尤异之科属慎柬之方初俾有司而试可及服勤之云毕果明诏以畴庸迁棘寺之要官掌兰台之秘记步武石渠之近署讨论金匮之羣言扈跸甘泉即献从臣之嘉颂紬书天禄伫期太一之下观乃眷方隆雄飞莫测


蜀山行


君不见蜀山巀嶪侵青天，悬崖栈阁相绵连。
猿鸟欲度心茫然，下有江水出没鸣潺湲。
阳平将吏皆晏眠，烟尘惨澹通秦川，褒斜骆谷如风旋。
此等岂有五丁力，攀林越涧无中坚。
但传长吏弃印绶，更闻大将亡旗旃。
西南谁人司锁钥，坐拥雄兵守剑阁。
贼师已渡枕席上，翻遣材官救城郭。
呜呼，益州本沃野，中有锦官城。
楼台十万春鸣筝，美人濯锦江水明。
三月三日渠口平，千里粳稻万宝成。
即今岷峨气萧索，豺狼塞路无人耕。
瞿塘东，阆山北。
其中富贵华阳国，前有子阳后李特。
可怜此辈皆庸奴，谁人为抽金仆姑。
扫清井络民赐租，勒铭绝巘消雄图。





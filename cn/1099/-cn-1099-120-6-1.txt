○恭題何都御史廵撫南直隸敕 【 江南廵撫】

右刑部侍臣鑑、為副都御史、廵撫江南時所被敕也、間錄一通以示臣鏊、臣鏊稽首再拜、題其後曰、今天下財賦、仰給東南、故　朝廷特命重臣理之。夫財生於地、成於天、而理之存乎人理之有法。則以不足為有餘。無法則以有餘為不足其張弛羸縮。豈不存其人乎。若文襄周公忱真所謂其人哉。故綸音每舉以為廵撫之法。昔者江南諸郡、數苦大水、公私罄縣。比歲豊稔相仍。粒米狼戾。亦嘗究其故乎。此人事非天時也。當臣鑑廵撫之時江南大飢。上捄荒十二策。得兌軍留州祿米軍儲諸費八十餘萬。於是江南諸府在在充牣。時　朝議濬吳松白茅等河。眾方持其議。以費無所出也。鑑內請以兌軍諸費充焉。其事始濟又議治其地。即役其地之人。分地程功。分功賦糧。官賴民之力。故用米至二十八萬而不為費。民賴上之濟。故用人至五萬而不為勞。此役成而東南無水患矣。則歲之豊凶。率歸之天時。可乎不可也。所謂不足為有餘者。非是之謂歟、使得久於職、則忱之功、尚可繼乎、惜乎不久以憂去矣、詩曰肅肅王命。仲山甫將之。臣鑑有焉。


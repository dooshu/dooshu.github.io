第一出 先声

〔天仙子〕

蠢煞男儿乖煞妇，酸是蜜来甜是醋。只愁两妇不同乖，智一路，愚一路，非类如何牵得附？

若使两才俱足妒，貌可并驱争独步。能保参商不到头，始则怒，终相慕，醋味变来甘似露。

〔意难忘〕

吕子才容，虑风流太过，敛锐藏锋。青楼人不舍，绣户意偏钟。谋反间，设牢笼，无计不纵横；乔输许，高才捷足，好事成空。

曹姬坐享乘龙，悔无端漏泄，暗里兴戎。一番乔做作，头脑忽冬烘。消妒癖，酿和风，三美并中宫；效《关雎》，不淫而乐，事在伦中。

绝风流的少年偏持淫戒。

最公道的神明忽钟私爱。

极矛盾的女子顿结痴盟。

至乖巧的媒人反遭愚害。








本纪第七 世祖一


世祖圣德神功文武皇帝，讳忽必烈，睿宗第四子，宪宗同母弟也。以太祖十年乙亥秋八月乙卯生。太祖十九年春，自西域班师至乃蛮境阿拉马克委之地，帝与皇弟旭烈兀来迎，帝射一兔，旭烈兀射一山羊。国俗，童子初猎禽兽，以血染长者拇指，旭烈兀持太祖手用力重，太祖曰：“尔用力如此，吾为尔耻之。”帝则捧太祖之手轻拭之，太祖甚悦。及长，仁明英睿，事庄圣皇后以孝闻。在潜邸，征名儒窦默、姚枢、许衡等询以治道，思大有为于天下。蒙古兴垂六十年，至帝始延揽文学之士，待以殊礼焉。

宪宗即位，诏漠南汉地军国之事悉听帝裁决，开府于金莲川，得专封拜。邢州为帝分地，后又分二千户为功臣食邑，民不堪命，诣王府诉之。刘秉忠、张文谦言于帝曰：“邢州户本万余，军兴以来不满数百，得良吏抚之，责以成效，使四方取法，则天下皆受王之赐矣。”帝从之。以脱兀脱、张耕为邢州安抚使，刘肃为商榷使，轻徭薄赋，期年户增数倍。自是帝益以儒者为可用。

二年，帝移驻桓、抚二州。时牙剌洼赤、布智儿等行燕京中书省事，一日杀二十八人，其一人已杖而释之，有献环刀者，复追还斩其人以试刃。帝闻其事，召布智儿责之曰：“凡死罪宜详谳而后行刑，今一日杀二十八人，必多冤滥，况既杖而后斩之，此何刑也？”布智儿惶恐谢罪。帝请置经略司于汴京，以图宋，置都转运司于新卫，以济军储，宪宗并从之。夏六月，觐宪宗于曲先脑儿，奉命征云南。秋七月丙午，祃牙出师。

三年，宪宗大封同姓，敕帝河南、京兆自择其一，帝愿受京兆分地，奏割河东解州盐池供军饷，令民受盐入粟，转漕嘉陵。又奏置宣抚司于京兆，以孛兰奚、杨惟中为使，关陇大治。秋八月，帝自六盘山次临洮。九月壬寅，帝次忒剌，分三道以进，大将兀良合台出西道，诸王抄合、也只烈出东道，帝自将大军出中道，留辎重于满陀城。冬十月，经西番界至金沙江，乘革囊以济。摩娑二部酋唆火脱因塔里马迎降。十一月辛卯，遣玉律朮、王君侯、王鉴等谕大理。辛丑，白蛮酋阿塔剌降。十二月丙辰，围大理城。初，大理酋段兴智微弱，国事皆决于高祥。是夜祥率所部遁去，帝入城，谓左右曰：“城破而玉律朮等不出，其人必死矣。”诸将以大理杀使者欲屠城，张文谦言于帝曰：“此高祥所为，非民之罪，请宥之。”帝乃使姚枢裂帛为旂，书止杀之令，由是一城获免。辛酉，分兵攻龙首关，次赵脸。癸亥，获高祥，祥不屈，斩之。时白日当午，云起雷震，帝曰：“忠臣也。”命以礼葬之。帝承制以刘时中为大理金齿等处宣抚使，留兀良合台讨鲁鲁厮阿伯诸部，自率诸将班师。

四年夏五月，帝辟暑于六盘山。秋八月，驻桓、抚二州。冬，驻金莲川。

五年冬，驻奉圣州。

六年春三月，命刘秉忠建城郭于桓州东泺水北，后名为开平府。冬，移驻合剌八剌合孙之地。

七年春，宪宗命阿蓝答儿、刘太平钩考京兆、河南财赋，推验经略、宣抚两司官吏。帝闻之不悦，用姚枢言，率妃主以下入朝。冬十二月，觐宪宗于也可迭烈孙之地。宪宗与帝皆泣下，不令帝有所白而止。遂议分道伐宋。

八年冬十一月戊午，帝祃牙于开平。

九年春二月，会诸王于邢州。夏五月，次小濮州。征宋子贞、李昶，访问得失。秋七月甲寅，次汝州。以大将拔都儿为前锋，戒勿妄杀。以杨惟中、郝经宣抚江淮，乌古论贞督饷蔡州。兵有犯法者，贞缚送有司，帝即斩之，由是将士肃然，无敢违命者。八月丙戌，渡淮。辛卯，入大胜关。分遣张柔入虎头关。壬辰，帝次黄陂。时淮民被俘者众，帝悉宥之。庚子，诸将茶忽得宋沿江制置司榜，有云：“今夏谍者闻北兵会议取黄陂民船，由阳逻堡济江，会于鄂州。”帝曰：“吾前无此意，能如其言，吾所愿也。”辛丑，帝次于江北。九月壬寅，诸王穆哥自合州遣使以宪宗凶问告，且请北归。帝曰：“吾奉命南征，岂可无功而返。”甲辰，登香炉山，俯大江，江北为阳逻堡，其南岸曰许黄洲。宋人严兵守之，列战船江中，军容甚盛。董文炳率死士鼓棹疾趋，诸将分三道继之，宋兵败遁。文炳麾众登南岸，使其弟文用轻舟报捷。帝问战胜状，因举鞭仰指曰：“天也。”丁未，帝济江，驻许黄洲。己酉，次鄂州。庚戌，围城。帝谓张柔曰：“吾犹猎者，不能禽圈中豕，野猎以供汝食，汝破圈取之可也。”柔作鹅车，洞火其城，别遣勇士先登，城垂克，会宋将高达来援，引兵入，复坚守不下。冬十月辛未朔，帝驻龟山。十一月丙辰，移驻牛头山。兀良合台至潭州，遣使来告。命也里蒙哥以兵援之，且加劳问。时宪宗用事大臣阿蓝答儿、浑都海、脱火思、脱里赤等惮帝英明，谋立皇弟阿里不哥。阿蓝答儿乘传发兵，去开平百余里。皇后遣使谓之曰：“发兵大事也，太祖皇帝曾孙真金在此，何故不令知之？”阿蓝答儿不能对。后又闻脱里赤已至燕京，乃遣脱欢、爱莫干驰告于帝，请早还。丁卯，发牛头山，声言以大兵趋临安，留大将拔都儿围城。闰月庚午朔，还驻青山矶。辛未，张文谦获降民二万北归。宋制置使贾似道遣使求和，请输岁币，帝令赵璧等语之曰：“汝以生灵之故来求和好，其意甚善。然我奉命南征，岂能中止。果有事大之心，请命于朝廷可也。”是日，帝班师。及至襄阳，高丽世子倎来迎，帝曰：“唐太宗亲征高丽，不能服，今其世子自来归我，此天意也。”己丑，车驾至燕京，脱里赤方括民兵，帝悉纵之，民大悦。

中统元年春三月戊辰朔，车驾至开平府，哈丹、阿只吉率西路诸王，塔察儿、也先哥、忽剌忽儿、爪都率东路诸王来会，偕文武大臣劝进，帝三让，诸王大臣固请。辛卯，即皇帝位。遣高丽世子倎归，以兵送之，仍赦高丽境内。

夏四月戊戌朔，八春、廉希宪、商挺为陕西四川等路宣抚使，赵良弼参议司事，粘合南合、张启元为西京等处宣抚使。己亥，诏谕高丽国，归其俘与逃户。辛丑，诏曰：

朕惟祖宗肇造区宇，奄有四方，武功迭兴，文治未洽，五十余年于此矣。盖时有先后，事有缓急，天下大业，非一圣一朝所能兼备也。先皇帝即位之初，风飞雷厉，将大有为。忧国爱民之心虽切于己，尊贤使能之道未得其人。方董夔门之师，遽遗鼎湖之泣。岂期遗恨，竟弗克终。肆予冲人，渡江之后，盖将深入焉。乃闻国中重以佥军之扰，黎民惊骇，若不能一朝居者。予为此惧，驿骑驰归。目前之急虽纾，境外之兵未戢，乃会群议，以济良规。不意宗盟，辄先推戴，咸谓国家之大统，不可以久旷，神人之重寄，不可以暂虚，求之今日，太祖嫡孙之中，先皇母弟之列，以先以长，止予一人。虽在征伐之间，每存仁爱之念，博施济众，实可为天下主。天道助顺，人谋与能，祖训传国大典于是乎在，孰敢不从。朕峻辞固让，至于再三，祈恳益坚，誓以死请。于是俯徇舆情，勉登大宝。自惟寡昧，属时多艰，若涉渊冰，罔知攸济。爰当临御之始，宜新宏远之规，祖述变通，正在今日。虽承平未易遽臻，而饥渴所当先务。禁约诸路管军头目人等，凡事一新，毋循旧弊。若军前立功者，速行迁赏，例从优渥。外用进奉军前克敌之物，及斡脱拜见撒花等物，并行禁绝。今后应科敛差发，斟酌民力，期于均平安静，俾吾民共享室家之乐。鳏寡孤独不能自存者，所在官司于官仓内优加赈恤。五岳四渎名山大川，历代帝王及忠臣烈士载于祀典者，官吏岁时致祭。呜呼！历数攸归，钦应上天之命，勋亲斯托，敢忘列祖之规。建极体元，与民更始。朕所不逮，更赖我远近宗亲，中外文武，同心协力，献可替否之助也。诞告多方，体予至意。

丁未，遣翰林侍读学士郝经、礼部郎中刘人杰使于宋。丙辰，帖木儿、李舜钦等行部，考课各路诸色工匠。乙丑，征诸道兵宿卫京师。置互市于涟水军，禁私商越境，犯者死。是月，阿里不哥僭号于和林。

五月戊辰，命燕帖木儿、忙古带节度黄河以西诸军。丙戌，建元中统，诏曰：

祖宗以神武定四方，淳德御群下。朝廷草创，未遑润色之文，政事变通，渐有纲维之目。朕获缵旧服，载扩丕图，稽列圣之洪规，讲前代之定制。建元表岁，示人君万世之传，纪时书王，见天下一家之义。法《春秋》之正始，体大《易》之乾元，炳焕皇猷，权舆治道，可自庚申年五月十九日，建元为中统元年。惟即位体元之始，以立纲陈纪为先。朕宵衣旰食，孜孜求治。然天下之大，万事之众，岂能遍知。自今凡政令之未便，人情之未达，朝廷得失，军民利害，有上书陈言者，皆得实封呈献。若言不可采，并无罪责，如其可用，朝廷优加迁赏，以旌忠直。军人临阵而亡，及被伤而死者，仰各管头目，用心照管，仍仰各路宣抚使，量给衣粮，优恤其家。百姓犯死刑者，州府审问狱成，便行处断，则死者不可复生，断者不可复续，万一差误，悔将何及。今后仰所在官司，推问得实，具事情始末，及断定招款，申宣抚司，再行审复无疑，呈省闻奏，待报处决。

甲午，以阿里不哥反，赦天下，诏曰：

朕获承丕祚，已降德音。不期同气之中，俄有阋墙之侮。顾其冲幼，敢启兹谋，皆被凶谗，相济以恶。朕惟父子兄弟之亲，宗庙社稷之重，遣使敦谕，至于再三。乱党执迷，曾无少革，以致宗族咸怒，戈甲载兴。重念兵方弭而复征，民甫休而再扰，危疑未释，反侧不安，诖误者至及于无辜，拘囚者或生于不测，非朕本意，尽然伤心。宜推旷荡之恩，普示哀矜之意。于戏！悛心或启，忍加管蔡之刑，内难既平，式续成康之治。

乙未，立十路宣抚司：赛典赤、李德辉为燕京路宣抚使，徐世隆副之；宋子贞为益都济南等路宣抚使，王磐副之；河南路经略使史天泽为河南宣抚使；杨果为北京等路宣抚使，赵昺副之；张德辉为平阳太原路宣抚使，谢瑄副之；孛鲁海牙、刘肃并为真定路宣抚使；姚枢为东平路宣抚使，张肃副之；张文谦为大名彰德等路宣抚使，游显副之；粘合南合为西京路宣抚使，崔巨济副之；廉希宪为京兆等路宣抚使。汪惟正为巩昌等处便宜都总帅，虎阑箕为巩昌元帅。敕科放差发分三限送纳，其三限宽期展日务令百姓易输。

六月戊戌，李璮为江淮大都督。刘太平等谋反，事觉伏诛。浑都海举兵反。壬子，诏陕西四川宣抚司八春节制诸军。乙丑，信苴段实为大理国总管。是月，召真定刘郁，邢州郝子明，彰德胡祗遹，燕京冯渭、王光益、杨恕、李彦通、赵和之，东平韩文献、张昉等，乘传至开平府。高丽王倎遣其子僖来贺即位，赐倎国王印及虎符。

秋七月癸酉，立行中书省于燕京，行六部祃祃为中书丞相，王文统、赵璧为平章政事，张易为参知政事，王鹗为翰林学士承旨兼修国史，河南路宣抚使史天泽兼江淮诸翼军马经略使。丙子，造中统元宝交钞。立互市于颍州、涟水、光化军。帝自将讨阿里不哥。

八月丁未，诏都元帅纽璘所过毋擅捶官吏。己酉，立秦蜀行中书省，廉希宪为中书右丞，行省事。

九月丁卯，帝驻跸转都儿哥，以阿里不哥违命，诏谕中外。己巳，高丽国遣使贺改元。阿蓝答儿举兵反，与浑都海兵合。壬午，诸王合丹、合必赤与汪良臣等合兵讨阿蓝答儿、浑都海。丙戌，阿蓝答儿、浑都海伏诛，陇右悉平。

冬十月癸丑，初行中统宝钞。

十二月丙申，遣礼部郎中孟嘉、礼部员外郎李文俊使安南。乙巳，帝至自和林、驻跸燕京近郊。赐亲王末哥等及先朝皇后帖古伦、兀鲁忽乃妃子银币有差，自是岁以为常。

二年春正月己丑，李璮败宋兵于涟水。

二月己亥，宋兵复攻涟水，李璮失利，诏阿朮等援之。丁酉，诏行中书省丞相祃祃及平章政事王文统等率各路宣抚使赴开平。丙午，车驾幸察罕脑儿。高丽王倎遣其世子愖来朝。减民间差发，陕西借民钱以今年税赋偿之。丁巳，李璮败宋兵于沙湖堰。己未，车驾至开平府。

三月壬戌朔，日有食之。

夏四月己亥，祀天于旧桓州之西北郊。丙午，诏军中所俘儒士听赎为民。金齿蛮来贡方物，遣兵部郎中刘芳赍玺书谕金齿蛮。乙卯，诏十路宣抚使量免民间课程。命宣抚司官劝农桑，抑游惰，礼高年，问民疾苦，举文学才识可以从政及茂才异等，列名上闻，以听擢用，其官职污滥及民之不孝不悌者，量轻重议罚。丁巳，命平章政事王文统举读史一人，文统以中书详定官周止应其选。辛酉，敕大理合剌章兵扈从北上者还其本国。

五月乙丑，崔明道、李全义为详问官，诣宋淮东制置司，访问国信使郝经等所在，仍以稽留信使、侵扰疆埸诘之。丙寅，命宣抚使姚枢赴省同议军国调度。戊辰，发浪国来贡方物，赐金币遣之。庚午，封皇弟末哥世子昌童为永宁王。乙亥，东平路管民总管严忠济罢。丙子，东平路经历邢衡坐诬告张易论死。己卯，召见前济南宣抚使宋子贞、真定宣抚使刘肃、河东宣抚使张德辉、北京宣抚使杨果。庚辰，不花、史天泽为中书右丞相，忽鲁不花、耶律铸为左丞相，塔察儿、廉希宪为平章政事，张文谦为右丞，杨果、商挺为参知政事，粘合南合为平章政事，行省北京。庚寅，李昶为翰林侍读学士。壬辰，封诸王木苑为建昌王。

六月癸巳，罢诸路拘孛兰奚，禁诸王擅招民户及征民户私钱。戊戌，诏十路宣抚司并管民官定盐酒税课。己亥，高丽王倎奏请改名禃，遣其世子愖来朝。癸卯，严忠范为东平路行军万户兼管民总管，仍谕达鲁花赤等官并听节制。乙卯，诏宣圣庙及管内书院，有司岁时致祭，月朔释奠，禁军民侵扰亵渎，违者罪之。丙辰，汪良臣同佥巩昌路便宜都总帅，凡军民官并听节制。戊午，诏毋收卫辉、怀孟赋税，以偿官借刍粟。庚申，宋泸州安抚使刘整以城降，以整行夔府路中书省兼安抚使，佩虎符。罢金、银、铜、铁、丹粉、锡碌坑冶，所役民夫及河南舞阳姜户、藤花户还之州县。赐大理国总管段实虎符，优诏抚谕之。命李璮领益都路盐课。放工局绣女，听其婚嫁。

秋七月辛酉朔，立军储都转运使司。癸亥，立翰林国史院，王鹗为翰林学士承旨。乙丑，遣使者分祀五岳四渎及后土，凡十有九处，分五道每岁代祀自此始。万家奴为安抚高丽军民达鲁花赤，赐虎符。丁丑，大司农、左三部尚书赛典赤为中书平章政事。壬午，翰林学士阔阔为中书左丞。遣纳速剌丁、孟甲等使安南。乙酉，谕将士大伐宋，诏曰：“朕即位之后，深以戢兵为念，故遣使于宋，以通和好。宋人不务远图，伺我小隙，反起边衅，东剽西掠，曾无宁日。诸大臣皆以举兵南伐为请，朕重以两国生灵之故，犹待信使北还，庶有悛心，以成和议。今留而不至者，又半载矣。往来之礼遽绝，侵扰之暴不已。彼尝以衣冠礼乐之国自居，当如是乎！曲直之分，灼然可见。今遣王道贞往谕，卿等约会诸将，秋高马肥，水陆分道而进，以为问罪之举。尚赖宗庙社稷之灵，其克有勋。卿等宣布朕心，明谕将士，各当自勉，毋替朕命。”

八月丁酉，命开平府官释奠于宣圣庙。庚子，封王禃为高丽国王。辛丑，征李冶为翰林学士。乙巳，颁中统权定条法，诏曰：

事匪前定，无以启臣民视听不惑之心，政岂徒为，必当奉帝王坦白可行之制。我国家开建之始，禁网疏阔，虽见施行，不免阙略，或得于此而失于彼，或轻于昔而重于今，以兹奸猾之徒，得以上下其手。朕惟钦恤期底宽平，乃立九章，用颁十道。据五刑之内，流罪似可删除，除犯死罪者依条处置外，其余递减一等，决杖不得过一百七，著为令。

初立劝农司，陈邃、崔斌、成仲宽、粘合从中为滨棣、平阳、济南、河间劝农使，李士勉、陈天锡、陈膺武、忙古带为邢洺、河南、东平、涿州劝农使。封万户张柔为安肃公，张荣为济南公。诏陕西四川行省存恤归附军民。诏自今使臣有矫称上命者，有司不得听受；诸王、后妃、公主、驸马非闻奏，不许擅取官物。颁斗斛权衡。命刘整招谕夔府、嘉定等处军民。宥宋私商七十五人，还其货，听榷场贸易。仍檄宋边将还北人留南者。

九月丙子，谕诸王、驸马，凡部民词讼勿擅决，听朝廷处置。癸未，遣阿沙、焦端义抚恤甘肃等路军民。置诸路提举学校官，诏曰：“诸路学校久废，无以作成人才。今拟选博洽多闻之士，以教导之，据王万庆、敬铉等三十人，可充诸路提举学校官。仍选高业儒生教授，严加训诲，务使成材，以备他日选擢之用。”是月，阿里不哥袭败诸王亦孙哥，遂入和林，逾沙漠而南。

冬十月庚寅朔，帝自将讨阿里不哥。庚子，张启元为中书右丞，行中书省于平阳、太原等路。命平章政事赵璧、左三部尚书怯烈门率蒙古、汉军屯燕京近郊。河南屯田万户史权为江汉大都督。壬寅，亳州张柔、归德邸浃、睢州王文幹、水军解成、张荣实、东平严忠嗣、济南张宏七万户，各率所部兵赴行在。乙巳，指挥使郑江率千人赴开平，指挥使董文炳率善射者千人由鱼儿泊赴行在。丙辰，平章政事塔察儿率万人由古北口赴行在。

十一月壬戌，诸王合丹等与阿里不哥战于昔木土脑儿，大败之，阿里不哥遁。辛未，复败阿里不哥于阿儿忒之地，其将阿速等降，阿里不哥弃和林西走。癸酉，帝驻跸帖买和来之地。尚书怯烈门、平章政事赵璧兼大都督，率诸军从塔察儿驻北边。罢十路宣抚使，惟存开元一路。丁丑，征诸路宣抚使赴中都。帝移跸速木合打之地。鹰坊阿里沙及其弟阿散坐擅离扈从，论死。

十二月庚寅，封皇子真金为燕王，领中书省事。甲午，帝至开平。放诸路新佥军，中外解严。

三年春正月庚午，罢高丽互市。癸酉，以军兴敕停公私逋赋毋征。丙戌，江汉大都督史权、鄂州万户张宏彦将兵八千人赴燕京。

二月己丑，李璮举兵反，以涟、海三城献于宋。庚寅，宋兵攻新蔡县。辛卯，始定中外官俸。甲午，李璮陷益都。乙未，诏诸道以今岁民赋市马。辛丑，李璮寇蒲台。癸卯，平章政事赵璧兼大都督，统诸军讨李璮。甲辰，命水军万户解成、张荣实、大名万户王文幹、东平万户严忠范，会济南万户张宏、归德万户邸浃、武卫军炮手元帅薛胜会滨、棣二州。张柔及其子宏范将二千人赴开平。丙午，命诸王合必赤总督诸军，阿只爱不干、赵璧行中书省事于山东，宋子贞参议行省事，中书左丞阔阔、尚书怯烈门、宣抚使游显行宣慰司事于大名。己酉，王文统坐与李璮同谋伏诛，仍诏谕中外。辛亥，都元帅阿海分兵戍平滦、海口及东京、广宁、懿州。壬子，李璮陷济南府。癸丑，宋兵攻滕州。

三月己未，括木速蛮、畏兀儿、也里可温、答失蛮等为兵。庚申，括北京鹰房等户为兵，以赵炳将之。辛酉，郑鼎、瞻思丁、答里带、三岛行宣慰司事于平阳，祃祃、廉希宪、商挺、麦肖行中书省事于陕西。壬申，撒吉思、柴桢行宣慰司事于北京。癸酉，阿朮、史枢等败李璮兵于济南。乙亥，宋将夏贵寇符离。戊寅，韩世安等败李璮兵于高苑。乙酉，宋夏贵寇蕲县。

夏四月丁亥，诏博兴、高苑等处军民为李璮胁从者，并释其罪。丙申，宋兵寇徐、邳二州。癸卯，宋兵寇亳州。乙巳，命诸路详谳冤狱。乙卯，诏史天泽讨李璮，诸将皆受节度。

五月戊午，宋兵陷蕲县，权万户李义、千户张好古死之。甲子，宋兵寇利津。戊辰，左丞相忽鲁不花兼中书省都断事官，赐虎符；平章政事赛典赤兼领工部及诸路工作。丁丑，徐、邳总管李景让坐宋兵前攻邳州以城降，论死。大司农姚枢与左三部尚书刘肃依前商议中书省事。

六月乙酉，宋兵寇沧州。戊子，韩世安败宋兵于滨州丁河口。丙申，高丽国遣使来贡方物。癸卯，太原总管李毅奴哥、达鲁花赤戴曲薛坐受李璮伪檄伏诛。壬子，申严军官及部卒扰民之禁。

秋七月甲戌，史天泽等克济南，获李璮诛之。戊寅，夔府行省兼安抚使刘整入觐，以整行中书省于成都、潼川两路。

八月戊申，命翰林学士王鹗纂太祖皇帝实录。

九月戊午，亳州万户张宏略败宋兵于蕲县，复蕲县、宿州。己未，安南国王陈光昺遣使来贡方物。壬申，授陈光昺及达鲁花亦讷剌丁虎符。庚子，中翼千户久住败宋兵于虎脑山。

冬十月壬戌，以刘人杰不附李璮，擢益都路总管。乙丑，分东西川都元帅府为二，以帖的、刘整等为都元帅。丙寅，赐高丽国新历，且责国王欺慢之罪。戊寅，诏益都路官吏军民为李璮胁从者，并赦其罪勿问。

十一月乙巳，谕左丞相史天泽：“朕或乘怒欲有诛杀，卿等宜迟留一二日，覆奏行之。”

十二月丙辰，立河南、山东统军司，塔剌浑火儿赤为河南路统军使，卢癉副之；茶不花为山东路统军使，武秀副之。丁巳，立十路宣慰司。癸亥，享列祖于中书省，以大礼使摄祀事。壬申，杨大渊为东川都元帅。

四年春正月乙酉，宋贾似道遣杨琳以蜡书诱杨大渊南归，为大渊部将所执，诏诛之。丙戌，姚枢为中书左丞。改诸路监榷课税所为转运司。甲午，立十路奥鲁总管。癸卯，召商挺、赵良弼入觐。

二月甲子，车驾幸开平。遣王德素、刘公谅使于宋，致书宋主，诘其稽留郝经等之故。

三月癸卯，初建太庙。己酉，高丽王禃遣使入贡，并上表谢恩。

夏四月戊寅，召窦默、许衡赴开平。改沧、清、深三州盐提领所为转运司。

五月乙酉，初立枢密院，以皇子燕王兼判枢密院事。戊子，改开平府为上都，达鲁花赤兀良吉为上都路达鲁花赤，总管董铨为上都路总管兼开平府尹。

六月癸酉，线真为中书右丞相，塔察儿为左丞相。

秋七月乙未，以故东平权万户吕义死事，赐谥忠节。

八月辛亥，置大理金齿等路都元帅府。以淄、莱、登三州为总管府。戊午，阿脱、商挺行枢密院于成都。壬申，车驾至自上都。

九月，释宋谍王立、张达等十八人，给衣服遣还。

冬十一月丙戌，享于太庙，合丹、塔察儿、王盘、张文谦为大礼使，摄祀事。高丽王禃遣使贡方物，命禃入朝。

十二月丁未，四川都元帅钦察戍虎啸山。




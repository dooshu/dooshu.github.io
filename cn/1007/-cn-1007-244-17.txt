张元干　次钱申伯游东山韵二首

东麓坡陀尽梵宫，我来泉上照衰容。

解衣又作茶瓜客，倚槛同看烟雨峰。

何用苦吟凌鲍谢，要须高节配乔松。

海水永閟锥沙画，绝叹故人遗墨浓。

张元干

张元干　次钱申伯游东山韵二首

扫榻开轩走寺宫，吾曹终日得从容。

夕阳初落鱣溪路，云气半遮狮子峰。

试问丹砂回白发，何如瀑布煮枯松。

暮年纵有壮心在，归意已胜山色浓。

张元干


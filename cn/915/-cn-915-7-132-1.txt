◇上表请议读秋令服色



谨案晋博士曹弘之议，立秋御读令，上应著缃帻，遂改用素，相承至今。臣浅学管见，窃有惟疑。伏寻《礼记·月令》，王者四时之服正云驾仓龙，载赤，衣白衣，服黑玉。季夏则黄，文极於此，无白冠则某履某舄也。且帻又非古服，出自後代。上附於冠，下不属衣。冠固不革，而帻岂容异色。愚谓应恒与冠同色，不宜随节变彩。土令在近，谨以上闻。如或可采，乞付外详议。（《宋书·礼志》二，元嘉六年六月，驸马都尉奉朝请徐道娱上表。）




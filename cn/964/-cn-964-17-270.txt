韩维　和微之

庭讼萧然昼景清，每因闲暇接耆英。

言诗屡奉从容论，对酒常怀淡泊情。

解秩尚思嵩峤色，入朝还听禁钟声。

怜君壮岁多留滞，不尽鹏搏九万程。

韩维

韩维　和微之

早接忠贤论，常钦古学风。

何期华发后，更得绿樽同。

远水秋光外，高亭夕照中。

芡盘凋晚翠，菊艳夺春红。

歌放聊娱老，谈精本代工。

欢余笑张翰，迢递想江东。

韩维

韩维　和微之

风骚宿将勇于行，白日堂堂整旆旌。

再鼓未甘衰战气，千毫犹可奉诗情。

忘机始验朋欢浃，受恶方知酒令明。

了得本来常寂灭，一尘何足累无生。

韩维


【与费县苏殿丞二通】

△一〈皇年间〉

某启。特承书问，兼惠篆碑。滁阳山泉，诚为胜绝，而率然之作，文鄙意近。乃烦隽笔以传于远，既喜斯亭之不朽，又愧陋文莫掩，感仰之抱，宁复宣陈。专人还，谨此叙谢。

旧用龙尾砚一枚，凤茶一斤，聊表意。

△二

某启。前者辱见顾，属苦多事，不得少申款曲。比奉讠，则承已归县矣，但深怏怏也。辱惠书，窃审经春体气清裕。某衰病疲惫，日自强勉，未知报效，不敢言劳。咫尺阻阔，惟多爱。


○礼部为文武百寮请听政第二表

臣某等言：臣闻圣凡殊途，邦家异礼。故王者舍己从物，用身许天，虽居达丧，犹以事夺。伏以大行皇帝道成铸鼎，仙等御龙，万姓长号，九有望。陛下以聪明睿圣，嗣守宝图，爰及宅忧，迨兹累日。而孝思罔极，尚辍乃雍之言；庶政未厘，颇阙如丝之命。臣等尝览载籍，粗知丧纪，若成周《顾命》，历代犹遵；西汉诏音，前王所奉。我国家以孝理天下，文明应期，上用此法，胥以传授。盖事归至当，则不可不遵；礼贵从宜，则不得不守，理固然也。臣等是以上陈愚恳，轻渎宸严，冀遂血诚，俯亲国政。而陛下执丧逾切，听理未闻，亿兆嗷嗷，不知所诉。臣以为天子之孝，在于保安社稷，司牧黎，功超百王，庆流万代。亦何必守臣下之小节，蔑皇王之大猷，固阻群情，务成谦德。伏愿以遗诏为念，夺在疚之怀，就临轩之制，天下幸甚。


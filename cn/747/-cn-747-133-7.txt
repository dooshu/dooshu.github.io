○谏以舞人安叱奴为散骑常侍疏

臣谨按周礼，均工乐胥，不预於仕伍。虽复才如子野，妙等师襄，皆身终子继，不易其业。故魏武使祢衡击鼓，衡先解朝服，露体而击之，云不敢以先王法服，为伶人之衣。唯齐高纬封曹妙达为王，授安马驹为开府，既招物议，大ル彝伦，有国有家者以为殷鉴。方今新定天下，开太平之基，起义功臣，行赏未遍。高才硕学，犹滞草莱，而先令舞人致位五品，鸣玉曳组，趋驰廊庑，故非创业垂统、贻则子孙之道也。伏惟陛下听察之。


○册东海神为广德王文

维天宝十载，岁次辛卯，三月甲申朔十七日庚子，皇帝若曰：於戏！四瀛宅日，百谷称王。望祀之礼虽申，崇名之典犹缺。惟东海浴日浮天，纳来宏往，善利万物，以宗以都。朕嗣守睿图，式存精享，神心允穆，每叶休徵。今五运惟新，百灵咸秩，思崇封建，以展虔诚，是用封神为广德王。其光膺典册，保乂寰宇，永清坤载，敷佑邦家。可不美欤？（此文下有“惟南海荡条炎州，包括溟涨，涵育庶类，以成厥德。惟西海汜滥，疏名清晏，表德成兹润泽。奠彼金方。惟北海限蛮阻夷，实资坎德，含奇蕴粹，实曰天池。”似非一篇。今从《唐大诏令》附注篇末。）








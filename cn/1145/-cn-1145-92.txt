治圃

公仪子谓鲁穆公曰：“君知圃人之为圃乎？沃其壤，平其畦，通其风日，疏其水潦，而施艺植焉。窊隆干湿各随其物产之宜，时而树之，无有违也。蔬成而后撷之，相其丰瘠，取其多而培其寡，不伤其根，撷已而溉，蔬忘其撷，于是庖日充，而圃不匮。今君之有司取诸民不度，知取而不知培之，其生几何，而入于官者倍焉。君之圃匮也已，臣窃为君忧之。”


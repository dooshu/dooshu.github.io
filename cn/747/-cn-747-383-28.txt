○张处士表

永泰丙午中，处士张秀卒。於戏！尝验古人将老死岩谷远迹时世者，不必其心皆好山林。若非介直方正与时世不合，必识高行独与时世不合。不然，则刚褊傲逸与时世不合。彼若遭逢不容，则身不足以为祸，将家族以随之，至於伤污毁辱，何足说者！故使之矫然绝世，逃其不容，直为逸民，竟为退士，枕石饮水，终身而已。当时之君，欲以禄位招之；有土之官，欲以厚礼处之。彼惊惧抗绝而去，时之见能如此，所以尤高尚焉。呜呼处士！与时不合者耶？而未能矫然绝世，遭以礼法相检不见容，悲夫！








○招谕剑南诸州诏

门下：朕闻皇祖元元之诫曰：“兵者凶器也，不得已而用之。”恭惟圣谟，常所祗服。故虽文诰有所不至，诚信有所未孚，姑务安人，必能忍耻。朕之此志，亦可明徵。近者德宗皇帝举柔远之规，授宰衡之杰，宏我庙胜，遂康巴庸，故得南诏入贡，西戎寝患。成绩始著，元臣丧亡，刘辟乘此变故，坐邀符节。朕以枉成命者，虽乖於理体；从权变者，所冀於辑宁。竟违卿士之谋，遂允侥求之志，朕之於辟，恩亦宏矣。曾不知负牛羊之力，饱则逾凶；畜枭獍之心，驯之益悖。诳惑士伍，围逼梓州，诱陷戎臣，塞绝剑路。师徒所至，烧掠无遗，干纪之辜，擢发难数。朕为人司牧，育彼元，如辟之罪，非朕敢舍。是用叶群率之谋，除百姓之害，永清妖孽，厎定一方，伐罪吊人，於是乎在。其逆贼刘辟在身官爵，并宜削除。今王师鼓行，寻济天险，梓潼城守，已解攻围，压卵注萤，坐看扑灭。其西川将士，如有乘此声势，翻然改图，枭斩凶魁，以效诚节者，必当特加爵秩，高位重赏，朕无爱焉。其馀将吏等，便能去逆效顺，以所领归降者，超三资授官；以一身降者，亦与改转。长行官健归顺者，并与叙录，仍加赏给。其西川管内刺史等，当其阻乱，孰克静戈，虽章表未通，而衷诚可见，今能归款，亦仍旧职。如或乘机立效，因事建功，并特加酬赏，务极优厚。夫皇王之道，吊伐所加，义在除残，情非乐战。故胁从罔理，必诫於徂征；焚溺是哀，俾兴於徯怨。禁暴止乱，其在兹乎。况有迹陷凶徒，心非党恶，归我无路，遂至沦胥，言念斯流，尤深轸恻。所以明谕将帅，罪止渠魁，其馀染汙，一切勿问。布告遐迩，咸怀朕意。


送张舍人之江东





张翰江东去，正值秋风时。[一]

天清一雁远，海阔孤帆迟。

白日行欲暮，沧波杳难期。

吴洲如见月，千里幸相思。[二]

[一]《晋书》：张翰为大司马东曹掾，因见秋风起，乃思吴中菇菜、莼羹、鲈鱼脍，曰：“人生贵得适意，何能羁宦数千里，以要名爵乎?”遂命驾而归。



[二]杨素诗：“千里悲无驾，一见杳难期。”颜延年诗：“振楫发吴洲。”谢庄《月赋》：“隔千里兮共明月。”






115　宇文泰弑君罪甚高歡　宇文泰自擬周公


宇文泰弑君之罪，甚於高歡之逐君，乃以周公自擬，亦一莽也。

【方樸山云】具一隻眼。

【錢氏大昕曰】此是公論。善見，歡所立；寶炬，泰所立。强名爲君，政之不由元氏久矣。後儒必左袒關西，非持平之論。

【元圻案】通鑑梁武帝紀中大通六年：「七月，魏高歡引兵渡河，魏主西奔長安。八月〔一〕，宇文泰使趙貴、梁禦帥甲騎二千奉迎。十二月，魏孝武帝閨門無禮，從妹不嫁者三人，平原公主明月，南陽王寶炬之同産也，從帝入關，丞相泰使元氏諸王取明月殺之，帝由是與泰有隙。癸巳，帝飲酒，遇酖而死。」〇魏書出帝紀：「帝爲宇文黑獺所害。」〇通鑑梁元帝承聖三年：「正月，魏太師泰廢魏主，立其弟齊王廓。四月，泰酖殺廢帝。」又承聖元年〔二〕：「魏丞相泰問劉璠曰：『我於古誰比？』對曰：『璠常以公爲湯、武，今日所見，曾桓、文之不如！』泰曰：『我安敢比湯、武，庶幾望伊、周，何至不如桓、文！』」

〔一〕「八月」，原脱，據中華本資治通鑑卷一五六梁紀武帝中大通六年補。

〔二〕「承聖元年」，原作「簡文紀大寶三年」，據中華本資治通鑑卷一六四梁紀元帝承聖元年改。






章楶


楶字质夫，浦城人。生于天圣五年（1027）。治平二年（1065）进士。哲宗朝，历集贤殿修撰，知渭州，进端明殿学士。徽宗建中靖国元年（1101），除同知枢密院事。崇宁元年（1102），以资政殿学士、中太乙宫使卒，谥庄简。

水龙吟

燕忙莺懒花残，正堤上、柳花飘坠。轻飞点画青林，谁道全无才思。闲趁游丝，静临深院，日长门闭。傍珠帘散漫，垂垂欲下，依前被，风扶起。兰帐玉人睡觉，怪春衣、雪沾琼缀。绣床旋满，香毯无数，才圆却碎。时见蜂儿，仰粘轻粉，鱼吹池水。望章台路杳，金鞍游荡，有盈盈泪。

声声令

帘移碎影，香褪衣襟。旧家庭院嫩苔侵。东风过尽，暮云锁，绿窗深。怕对人、闲枕剩衾。

楼底轻阴。春信断，怯登临。断肠魂梦沉沉。花飞水远，便从今。莫追寻。又怎禁、蓦地上心。








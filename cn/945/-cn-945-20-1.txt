代驸马王都尉谢赐宅表

臣某言今月某日中使某至奉宣圣旨赐臣安远门外永宁坊宅一区者恩宠便蕃心魂战栗臣某中谢窃以功宣带砺方闻赐第之荣业绍箕裘乃孚高门之庆如臣者家承阀阅性剧颛蒙早违怙恃之慈靡及义方之训每进修而自励期孝谨之不衰俄被天光获参戚里顾惟荣忝实越常伦敢谓俯降纶言特颁甲第栋宇式彰於轮奂堂皇更极於高明渥泽所加方增华於鲁馆孱微何幸谬席宠於沁园愈怀氷谷之忧曷报乾坤之施臣无任感天荷圣激切屏营之至


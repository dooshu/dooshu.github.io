○論聖政疏 【 法聖政】

竊惟天下之事。有輕有重。有緩有急。得其序則治。不得其序則亂。而所不當為者弗論也。夫事之重且急者、不過親賢愛民、賞功罰罪而巳、近時以來、奏事之期、日漸遲晚、散本不及、禁門巳閉、內外章疏、動經累日、甚者或延至半年、或終留不出、因循積習、遂以為常、仰惟　皇上於聲色貨利。無所嗜好。宮禁嚴密。臣等所不敢知。但恐佛老鬼神之事。有妨　聖政耳。夫神之所當祭者。不過　天地　宗廟　社稷山川及古昔聖賢而巳。其禮有時而不妨於政。其用有節而無害於民。若佛老之教。邪妄不經。空虛無益。蠹政病民。非所當務者也。竊聞寺院宮觀、齋醮無時、佛書道經、刊寫相繼、甚者或累歲掛袍於千里之外。或白晝散燈於大市之間朝野傳聞。無不駭異。夫寵尚僧道。則親賢之禮疏。耗費錢糧。則愛民之意闕。此等皆奸人借以消果斷之心剛毅之氣以方便為仁厚則冐功求進者得蒙濫賞以慈悲為寬容則壞法失機者得迯重罰是當急者反緩。當重者反輕。凡政之弊。皆由於此。孔子曰、務民之義、敬鬼神而遠之、葢謂當祭之鬼也。而况非所當祭者乎、老子亦自曰、明王在上、其鬼不神、葢謂邪之不能以干正也。而况為吾聖人之教者乎。伏願　皇上法孔子之正言。原老子之初意。洞啟　聖聰。奮行乹徤。以萬幾為重務。而速賜施行。以異端為蠹政。而不勞　聖慮。務使紀綱大震、德化旁通下結人心。上回天意。實　宗社萬萬年無疆之慶也


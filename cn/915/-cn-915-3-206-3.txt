◇奏免陈咸逢信

咸与逢信，邪枉贪污，营私多欲。皆知陈汤奸佞倾覆，利口不轨，而亲交赂遗，以求荐举。后为少府，数馈遗汤。信、咸幸得备九卿，不思尽忠正身，内自知行辟亡功效，而官媚邪臣，欲以徼幸，苟得亡耻。孔子曰：「鄙夫可与事君也与哉！」咸、信之谓也。过恶暴见，不宜处位，臣请免以示天下。（《汉书·翟方进传》：新为丞相，陈咸内惧不安。居亡何，方进奏。）

咸前为郡守，残酷毒螫，加於吏民，主守盗受所监，而官媚邪臣陈汤，以求荐举，苟得无耻，不宜处位。（《汉书·陈万年传》。案此即前奏，互有删节，故并载之。）


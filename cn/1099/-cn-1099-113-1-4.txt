○請定大本疏 【 定大本】

謹題為定大本以繫人心事、仰惟　陛下嗣登大寶十有二年、敬天法祖、愛民任賢、謹兵戎之練、以制夷狄、奮威行之施、以懲奸宄、如正德五年以前、賊臣擅權、毒流天下、　陛下一變色。而大奸伏誅矣。正德八年以前、羣盜稱亂、遠近騷然、　陛下一指示。而地方底寧矣。今萬姓仰德、四夷向風、臣等承望清光之不暇、夫復何言、顧事有至大至急、中外臣民同懷隱憂而不能一日釋然者、不敢不冐死言之、　陛下儲嗣未建、宮坊尚虗、比年以來、兩京大小羣臣、屢以為請、雖蒙涵納、未見施行、臣等備員輔導、獨未敢言及者、葢以　祖宗功德深厚。慶祉延綿。　陛下以鼎盛之年。綏方至之福。螽斯麟趾之兆。行將見之。未足為晚荏苒因循、又復數歲、而椒寢之慶未徵、甲觀之祥未著臣民憂惶、日甚一日、臣等若復忌避不言、則是負君悞國、罪不容誅矣、切惟自古帝王既纘大業、即建儲貳、上以承乎宗廟社稷、而下以繫屬天下之心、絕覬覦之念。塞禍亂之源。實在乎此。其或儲嗣未育。則必求同姓親賢以為之輔。詩曰宗子維城。故儲貳者天下之根本。而同姓者　朝廷之屏翰也。今大夫士庶。叨一命之榮。席百金之產。如未有嗣。必圖所以繼其後。　陛下富有四海之廣。貴膺萬乘之尊。而左右無屬籍之親。京師無藩屏之託。比者妖言不軌之徒往往藉以為詞雖旋即事露伏法。而意外之虞。不可不慮。此臣等之心。所以食不下咽而寢不貼席也。然此事重大秘密。臣下固當言之。若夫慎而行之。則在君上。非人臣所敢與聞。伏願　陛下斷自　聖衷、祗循　成憲、遠念前朝巳行之故事。近采兩京臣下之進言。宜早擇宗藩近屬之賢者二三人。召至京師。置諸左右。使之供問安視膳之禮。代奉先晨謁之勞。簡謹厚之人與之尸?立。命儒宿之臣以導之學。使萬方臣庶知　朝廷有屬籍之親。有磐維之重。是時寧藩有窺伺之心交結之迹故閣臣進言暗指此事憂疑之心。自此而釋。覬覦之姦。無自而萌。且　聖德格天。多男有頌。必當不遠。待　皇子誕育。主鬯有人。然後優其禮遇。使各歸藩邸。事體無嫌。理義俱順。如此則天地豫悅。百神歆饗。　宗廟社稷。並受其福。况百官兆民。有不懽呼舞蹈于光天化日之下者乎。　陛下所以延萬年統緒之傳。而迓四海平康之治者。莫急于此矣。


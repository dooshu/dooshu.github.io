·原跋十一

吾郡南屏山麓，张忠烈遗墓在焉。庚、辛两劫，几于湮没。匪贼既平，余访其遗址，言于四明诸君而重修焉。顾茔域距城稍远，岁时瞻仰，人以为艰。于是公之乡人，卜地于众安桥南岳鄂王祠之侧，醵资别建一祠；春秋奉祀，士女来者连袂接踵，所以成公志也。

顾公集先无刻本，为人所秘；全谢山竭力搜罗，仅得八卷。当日传钞，亦鲜遗本。余不忍公集湮没，求之故家，偶得旧钞数册，喜而欲狂。顾编录失次，孴杂不可整理。因寄示傅节子太守，太守与余同有志于刊校公集者也。太守费数月之力，编成十二卷，因并「经义」及「年谱」、「墓志」合成一集；而公之诗文所遗者寡矣。篇章未泯，光燄万丈；世有阐扬忠烈者，知必有亟刊是集以慰后学景仰之志者，余将拭目俟之！

光绪乙酉辜月，松存老人丁丙谨识。


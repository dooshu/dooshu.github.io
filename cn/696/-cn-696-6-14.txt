春昼独坐感怀


昼静不厌长，春风满阛市。
荒庭蔓深草，摇曳弄晴戺。
瘦桑光尚沃，邻家蚕脱纸。
白云过我居，残花烂馀紫。
啧啧决墙鸟，历历缘树蚁。
秋毫涉微心，沉吟度舒晷。
幽情怀新寂，寡营学远累。
戒饮时忘机，谢客翻倒屣。
奋意难骤息，志士古如此。
干戈日夜多，黎元色如燬。
兵气照文登，逆谋起越巂。
用事臣益骄，植根有表里。
魑魅影太清，钩陈注枉矢。
时良尽三木，贞夫终朝褫。
悽恻太平业，不见耕凿喜。
江南寂寞人，浩歌荡无纪。
宿好卧龙名，勉负莘野耻。
二十颇有馀，空林老兰芷。
忍看豺狼横，俯身默成痞。
远患翔凤凰，乘时驾騄骐。
天运屡通塞，英雄达其理。
谅非閒散姿，何难混鹿豕。





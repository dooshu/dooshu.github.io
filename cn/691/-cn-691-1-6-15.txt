◎盗报恩

甲与乙皆福州南台人，素相善。乙偶辞甲去，不知所往，甲思之甚。甲精于贾，家渐裕，广厦连云，食指数百。门前开酒店，日坐其中稽出入焉。一日，乙过其门，甲大喜，挽入店中叙契阔，且曰："比余家计日繁，必须相助为理。"乙难之，强而后可。甲优待之如亲兄弟，亦日坐店中。有挈磁瓶来沽酒者，就垆头饮，瓶将罄，复沽益之，而已入醉乡。乃携瓶去，不数武跌于墙边，瓶碎酒泼墙，不顾而去。乙熟视之，问曰："墙内有室否？"曰："有"。曰："今夜须防贼。渠之醉跌皆伪也，墙土得酒而松，易于掘耳。"乃篝灯于室伺之。夜过半，果闻墙外登登声，俄而墙穿，一腿先进。遽持其腿，而开门捉贼，则一无头人横卧墙外，众皆骇。乙令速将死人碎为数段，装大酒坛中，连夜抬至江边沉之，仍关门睡至天明。乙告甲曰："此三日内宅中人不许擅出，外来者无论何人，作何事干，皆须一一告我。"越三日，甲告乙日："前两日并无人出入，惟今晨有村农来议赚粪事，缘宅墙尽处有一厕坑，约明日早晨来盘粪，已许之矣。"乙默然。待至夜深，即率宅中人先盘粪，粪尽而人头见。乃取头出，尽复其粪，而以囊盛头，加石而投之江。翼日，果有村农五六人来盘粪，事毕，无所见，相率去。于是乙告甲曰："此后可高枕无忧矣。"居无何，乙复辞去，苦留之不可，诘其所往，则模糊以应。时吾乡海寇正炽，被获者辄斩，每案至少亦十余人。一日有押海案赴市曹者，则乙在焉。甲大惊愕，就抱之而哭，押者皆侧目。乙忽举脚踢甲曰："便宜了汝，我正想诬攀汝，今无及矣。"甲被踢，晕绝仆地，久而始苏，徐悟乙以一踢数言救之，否则海寇之党，鲜不被逮矣。乃感乙之恩，越日，私往收其尸，而经纪其家室焉。古言盗亦有道，信矣。而如乙之智术，乃能救人，何不能自救？此盗之所以为盗欤。


◇京陵女公子王氏哀辞

猗欤公子，委女惟王。生自洪胄，廪兹义方。盼倩粲丽，窈窕淑良。如彼春兰，吐葩含芳。葩以霜陨，芳以歇尽。彼苍者天，胡宁斯忍？曾未弱笄，无疾而陨。官朝震惊，靡人不愍。嗟尔母氏，劬劳抚鞠。恩斯勤斯，是长是育。帷屏媚子，奄离顾复。哀无废心，涕不辍目。于以祖之？于掖闺庭。于以送之？陵冈崔嵬。仆马回眷，旗旋飞。夕阳失映，晴鸟忘归。皎皎宵月，载盈载微。冥冥公子，一往不追。长夜无旦，孤魂曷依。


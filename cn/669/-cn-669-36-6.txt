清陳詩序


據清嘉慶十六年刻萬希槐困學紀聞集證合注

王伯厚尚書以博學雄文，晚歲飛遯，矻矻手一編不釋，著困學紀聞二十卷。其間引事徵文，間自疏解。逮於國朝閻百詩徵君輒推其意注之，何義門又推其意續注之，而猶以爲徵引之書未能盡悉，牟隆山所歎爲該邃淵綜，不有信然者與？昔人謂注書之難較著書更倍，蓋著書者據其心力所鑽研，見聞所逮及，閲時既久，取精自多，而古今載籍或昔存而今亡，或昔時盛行而今日不甚流布，欲從數百年後一一焉疏而通之，證而明之，勢有所不能，然則義門之所謂未能悉者，非欺人語也。

黄岡萬子蔚亭因閻、何二君之舊，慨然思廣其所未及，乃盡取王氏諸門敂關啓鑰，用以昭示學者。凡夫九經諸子之旨趣，歷代史傳之事要，制度名物之原委，與夫宗工鉅儒之詩文議論，罔不攷同以證異，尋流而討源，勒爲一書，名之曰集證。蒙莊有言，「其作始也簡，其將畢也必巨」。雖謂是書爲王氏之功臣而閻、何之諍友，亦奚不可也哉！抑余聞之三峰門丈云：「蔚亭家寒，素少積書，顧乃左右采獲，閲十數寒暑而其事始竣。」力莫若好，好莫若一，所謂平生精力盡在是書者。三峰於蔚亭爲從昆弟，三餘隨筆若干卷，余嘗序之。今觀是書，益歎注書之難，知蔚亭用力之精，而又以見萬氏兄弟師友之勤學於無既也。於是乎言。

嘉慶六年歲在辛酉十有一月朔，愚弟蘄州陳詩拜撰。






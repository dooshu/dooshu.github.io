○加张宏靖中书门下平章事制

门下：赞天地之化，阜成万物；正邦国之纪，康於群生。梦寐旁求，精诚上达，况乎明诚以久，嘉猷日闻。股肱之任，耳目所注。具官宏靖，实天生德，惟岳降神。端方静深，信厚温霁。质抱荆山璞，光含魏国之宝，错尔素履，穆然清风。出备爪牙，总近关之纪律；入膺喉舌，练中台之法制。从容宰辅，密勿鼎司，诚惟在公，虑必经国。济川舟楫，人望具瞻，和羹盐梅，朕志先定。宜登右弼之任，用正中台之曜，纂乃祖考，光於家邦。於戏！天工人代，予违汝翼，必当悉乃力，同乃心。役天下之才，以贞百度；通天下之志，以佐万几。唯直道是行，唯谠言是进。内怀亲附，拯黎元之方困；外思镇抚，偃兵甲於将兴。勿优养以崇名，无逡循而避事，对扬成命，时乃之休。可守中书门下平章事。


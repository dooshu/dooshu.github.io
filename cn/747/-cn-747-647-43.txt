○追封李逊等母制

敕：检校礼部尚书使持节许州刺史李逊母赠义封县太君崔氏等：昔康公贵为诸侯，而念母之词甚悲，悲亲之不逮也；曾参仕三釜而其心甚乐，乐及於亲也。今逊等有地千里，有禄万锺，颐指气使，无不随顺；所不足者，其惟风树寒泉之思乎？朕方推广孝，岂吝加恩，并封启邑之荣，咸慰循陔之念。可依前件。


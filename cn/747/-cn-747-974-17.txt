○立二王三恪状（开平二年十二月南郊礼仪使）

《诗》称有客，《书》载虞宾，实因禅代之初，必行兴继之命。俾之助祭，式表推恩，兼垂恪敬之文，别示优崇之典。徵於历代，袭用旧章。谨按唐朝以後魏元氏子孙韩国公为三恪，以周宇文氏子孙为介国公，隋朝杨氏子孙为阝国公，为二王後。今伏以国家受禅，封唐朝子孙李从为莱国公。今参详合以介国公为三恪，阝国公、莱国公为二王後。

覆论周知微奏状（长兴二年四月中书省）

周知微践扬华省，献纳明廷，所贡谠言，深符治道。盖虑细微之物，便为赃贿之名，遂致刑章，过行深刻。须知撙节，务守廉隅，或是监临之司，或因公事之际，凡关取与，便涉阿私。物若显属货财，并宜为赃罪。其馀不是监临，不因公事，不在此限。应推断科条，不得有违格律。


58　王起五位圖


王起廣五位圖，舊史云五運圖。

【元圻案】新唐書藝文志「史部編年類」：「王氏五位圖十卷王起，廣五運圖卷亡。」〇王播傳：「播弟起，字舉之。文宗上文好古，鄭覃以經術進，起以敦博顯。詔使廣五位圖，俾太子知古今治亂。開成三年，入翰林爲侍講學士。擢山南西道節度使、同中書門下平章事。」〇玉海一百二十九儲官門：「唐藝文志有王氏五位圖十卷，又有五運圖，蓋編年書也。中興館閣書目：『王氏五位圖三卷，唐開成初判太常卿事王起撰。自開闢至唐，以五運爲序。』」






得道长生颂


臣闻黄、虞以来，英君谊辟，应运而兴者，载之史册，班班可考。臣窃以为皆有圣人之资，而未备圣人之道也。

夫道包络宇宙，涝漉群生。恢之弥形想之外，总之会太乙之先。是万物之始，经纬之纪也。

圣人者，本始以知万物之源，治纪以知经纬之端。故虚愉恬靖，湛然守一，知常袭明，渊乎若得而窥焉。以此养生，则抱一含虚，摄有归真，与天地同其悠久矣。以此治天下，则执简握机，因应随化，使知者效其画，材者毕其能，而明主不劳而治功成矣。

故岩栖谷饮，绝粒噏精者，守形之士也，虽苦而无成；探策岱宗，驰驭昆仑者，荒唐之辙也，或诞而不经。自非至圣，孰能与之？

恭惟我皇上，履运中兴，抚世立极。躬禀神圣之资，而又兼备神圣之道。澄心於穆，握纪于精微，受命以来，修政一度，厘典饬工，制作轶百王，谟烈光列圣，文德昭矣；法太乙以命将，按五雷以治兵，南戡北扫，玄武布昭，虽有小丑孽逆，旋起旋灭，武功定矣。黄祇效顺，幽明叶应，虔修大典，以昭事上帝。薄海内外，无不仰庇玄庥，道化成矣。

然皇上身不出乎轩陛，而化已行于域中；机独运于玄冥，而应已响于寰宇。赏一行，则雨露均濡；威一振，则飚霆同迅。人但知神功伟烈，超载百代，夫孰知皇上渊衷之默宰乎？盖圣人之道，内以养生，外以治天下。其要甚微，而其功甚逸。我皇上盖独得之矣。是以天寿平格，神降之休，高真拥佑，景福茂增。神芝灵草，遍满五岳。扬光献瑞而来者，不可缕数。由此推之，则天之保艾我圣躬，岂有既乎？

臣末学浅陋，管窥蠡测。蒙皇上简擢，置之近地，仰赞玄修。臣诚惶恐，虑无以报称者。敬因诞圣之吉，敢拜手稽首而献颂曰：

维明聿兴，昊天有命。笃生我皇，膺历启运，电绕虹流，楚分光映。厥祥伊何，曰“维诞圣”。

右一章，圣人出

龙飞清汉，矫翼天阊。肆焕其大号，改度易章。肆九伐七伐，肃彼远方。海外有截，荒服来王。

右二章，御六龙

皇在九五，神道设教，得一惟贞，同玄体妙。机运高清，功施海徼。譬彼日月，幽岩朗照。

右三章，合神符

受千福百祥，自天降康。繄我后靡怠，昭事皇皇。对越伊迩，肸蠁孔彰。惟此明德，格于穹苍。

右四章，告成功

惶惶灵芝，万年一秀。今独何为，光遍宇宙。曰“天子万年，受天子祜。何以媲之，昔唯轩后”。

右五章，永玄庥






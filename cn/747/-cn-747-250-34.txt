○授源乾曜等尚书右丞等制

黄门：二辖之重，百官取则，苟非其人，何以成务？正议大夫行尚书户部侍郎上柱国安阳县开国男兼御史中丞源乾曜，清深密静，有弥纶之识；正议大夫行紫微舍人上柱国倪若水，刚正明断，有精核之才：并果行育德，以文饰吏事，闲达旧章，发挥大体。南台执简，动中规模；西掖毫，举成伦要。必能主其禁令，肃此纲维，宜膺郄诜之宠，更叶杨乔之拜。乾曜可尚书左丞，勋封如故；若水可尚书右丞，散官勋如故，主者施行。


王希吕　湖山十咏

瑟瑟轻冰拆御沟，沟边柳色弄春柔。

数声啼鸟破幽梦，断送西湖寻旧游。

王希吕

王希吕　湖山十咏

石罅微泉咽浅沙，沙头细草换年华。

疏篱酒旆管春事，倚马短檐梅著花。

王希吕

王希吕　湖山十咏

山南山北异阴晴，雨脚垂垂日脚明。

落尽桃花春事退，柔桑深处一鸠鸣。

王希吕

王希吕　湖山十咏

冥冥细雨不成泥，十里平沙快马蹄。

总为好山牵醉眼，不知纵辔过西溪。

王希吕

王希吕　湖山十咏

雨挟东风作嫩寒，短墙围水柳藏烟。

游人不出西湖静，白鹭飞来在画船。

王希吕

王希吕　湖山十咏

雨后桃花脱瘦红，钩窗平揖竹閒风。

文书满案不经意，心在西湖山水中。

王希吕

王希吕　湖山十咏

山光拥翠落杯中，水色天容上下同。

身入蓬山人不悟，碧桃无数倚春风。

王希吕

王希吕　湖山十咏

露葵抱蕊未全开，翠竹阴凉蔽绿苔。

贪看青林飞白鸟，丁丁啄木又惊回。

王希吕

王希吕　湖山十咏

荷花过眼作鲜妍，小艇初疑久自便。

日日孤山山下路，红菱白藕不论钱。

王希吕

王希吕　湖山十咏

窗外平畴交无风，豆花成实谷苗丰。

向来河朔经行地，尽在江南烟雨中。

王希吕


前编卷二 前纪二元至正十九年已亥至二十三年癸卯


33 明通鉴前编卷二
明通鉴前编卷二
前纪二起屠维大渊献，尽昭阳单阙，凡五年。
太
祖 元至正十九年
春，正月，乙巳，太祖既克婺州，将以次徇浙东未下诸路，集诸将谕之曰：“克城以武，戡乱以仁。吾比入集庆，秋毫无犯，故一举而定。今新克婺州，正宜抚绥，使民乐于乡附，则彼未下诸路，亦必闻风而归。吾每闻诸将下一城，得一郡，不妄杀人，辄喜不自胜。盖为将者能以不杀为武，岂惟国家之利，即子孙实受其福。”
乙卯，方国珍遣使奉书于太祖。
方刘辰之至庆元也，国珍与其下谋曰：“方今元运将终，豪杰并起，惟江左号令严明，所向无敌，今又东下婺州，恐不能与抗。况今与我为敌者，西有吴，南有闽，莫若姑示顺从，藉为声援，以观其变。”于是遣使随辰来，进黄金五十斤，白金一百斤，文绮百匹。太祖复遣镇抚孙养浩报之。【考异】诸书记国珍奉金币及献地遣子为质，并系之三月丁巳，毕《鉴》则正月遣使，三月遗子，分为两次。证之《明史·国珍传》，遣子为质在孙养浩报书之后，是前次遣使随辰来、后次遣子随养浩来，灼然为二事也，今从毕氏分书之。诸书所记国珍语，皆云：“西有张士诚，南有陈友定。”按友定是时在闽，不过一总管34
前纪二
耳。至正二十一年，破陈友谅将邓克明于汀州，始迁左丞，又三年始授平章，开省延平，此时安得便与国珍为敌？故《明史·国珍传》别据他史，改云：“西有吴，南有闽。”西指士诚，南指友谅，盖友谅在江西，去国珍尚远。迨十八年遣人人闽，破汀州，逾年陷杉关，攻邵武、延平诸郡，则逼近浙东。国珍所谓与我为敌者，乃正指友谅，野史讹“谅”为“定”耳，今从《国珍传》。
庚申，枢院胡大海攻诸暨州，守将先期宵遁，万户沈胜以城
降，既而复叛，大海击败之，生禽四千余人。改诸暨日诸全州。
【考异】《元史·顺帝纪》，系大明攻诸暨州于甲午之下，辛丑之前。《明史·太祖纪》作“庚申”。按是年正月甲午朔，庚申二十七日也。诸书皆作“庚申”，今从之。
是月，乐平儒士许瑷谒太祖于婺州。瑗以元末两举于乡，皆第一，会试不第，至是见太祖曰：“方今元祚垂尽，四方鼎沸，足下欲扫平僭乱，安定黎民，非延揽英雄、难以成功。”太祖曰：“予用英雄，有如饥渴，方广揽群策，救民涂炭，共成康济之功。”瑗曰：“如此，天下不难定也。”太祖喜，留参军事。已，复授瑗为太平知府。
时又有诸暨人王冕者，辟地隐九里山、尝仿《周官》著书一卷，曰：“持此遇明主，伊、吕事业不难致也。”太祖下婺州，物色得之，置幕府，授咨议参军。冕自谓得行其志，未几，病卒。
二月，甲子朔，张士诚大举兵人寇江阴，艨艟蔽江而下。枢院判官吴良与其弟祯谋曰：“彼众我寡，宜分道设奇以御之。”时士诚将苏同金方驻君山，指麾进兵，良令祯出北门迎战，潜遣元帅王子明帅壮士驰出南门夹击，大破之，禽其将士五百人，杀溺死者甚众，敌遂宵遁。
癸酉、平章邵荣攻湖州，士诚将李伯升敛兵退守，攻之不克，乃还屯临安。伯升复来攻，荣设伏败之。
三月，甲午，赦大逆以下。
35 明通鉴前编卷二
丁巳，方国珍遣郎中张本仁以温、台、庆元三路来献，且以其次子关为质。太祖曰：“古者虑人不从，则为盟誓，盟誓不信，易而为质子。此衰世之事，吾岂蹈之！夫质以释疑，不疑何质！”乃厚赐关而遣之。然国珍方觇士诚胜负，仍阴持两端不决。
是月，陈友谅由信州略衢州，复遣其将赵普胜寇宁国太平县，总管胡惟贤遣万户陈允、义士汪炳等击败之，获其粮万余石。普胜复寇青阳、石埭等县，佥院张德胜与战于栅江口，破走之。
陈友谅将赵普胜既陷池州，遣别将守城，而自据枞阳水寨。时太祖方经略浙东，虑其乘下游之势以窥太平、应天，命徐达会院判俞通海舟师亟攻之，遂大破普胜栅江营，普胜弃舟陆走。
夏，四月，癸酉，达等遂复池州，禽伪将洪钧等，尽获其巨舰艨艟。太祖闻之，大喜，进达奉国上将军，同知枢密院事，通海佥枢密院事，令乘胜亟攻安庆。
是月，张士诚遣兵寇常州，汤和击败之。寻士诚复攻建德，驻兵大浪滩。李文忠遣部将何世明帅精锐出乌龙岭，循屯口而上，击破之。士诚复遣兵屯分水岭以窥建德，世明复击走之，斩首五百余级。
胡大海既克诸全，太祖令移兵攻绍兴，不下。亲军都指挥冯国用卒于军，时年三十六。太祖哭之恸，归其丧。既定天下，追赠郢国公，赐谥。【考异】据《纪事本末》，系此事于三月之末，言“太祖自将取绍兴，以冯国用守之，国用卒于军，士诚复遣兵陷绍兴”。按太祖亲征绍兴，《本纪》不载，证之《冯国用传》，但言“攻绍兴，卒于军”，既不言取绍兴，亦无从太祖往征之语。又证之《士诚传》，言：“士诚数以兵攻常州、江明、建德、长兴、诸全，辄不利去。而太祖遣邵荣攻湖州，胡大海攻绍兴，常遇春攻杭州，亦皆不能下。”据此，则攻绍兴既未下，而所遣之将为胡大海，太祖未尝亲征也。《大海传》亦但言其“自诸全移兵攻绍兴、再破上诚兵”，亦不言其取绍兴也。又证以是年五月太祖召大海守宁36
前纪二
越，谕以绍兴为士诚将吕珍所据，是绍兴彼时并未下，非既下而复陷也。毕氏《通鉴》系之四月，但叙大海再破士诚兵，不言其下，而国用卒于军中，正在是时，毕氏亦遗之。今据《国用传》增入，而删去“太祖亲征”语。
五月，辛亥，太祖将还应天，召胡大海于绍兴。既至，谕之曰：“宁越为浙东重地，必得其人守之。吾以尔为才，故特命之，其衢、处、绍兴进取之宜，悉以付尔。宋巴延布哈旧作伯颜不花在衢，其人多智略；舒穆噜伊逊守处州，善用士；绍兴为士诚将吕珍所据。数郡密迩宁越，宜与常遇春同心协力，伺间取之。此三人皆劲敌、未可轻也。”仍命左司员外侯原善、都事王恺，管勾栾凤综理钱粮军务事。未几，有导大海再攻绍兴，请为内应者，太祖知其诈，命法司拷问、则士诚间也，遂并其家属诛之。
六月，壬戌朔，太祖还应天。
甲子，张士诚将吕珍围诸全，大海自宁越帅兵援之。珍堰水灌城，大海夺堰，反以灌珍。珍势蹙，乃于马上折箭誓解兵，大海许之。都事王恺曰：“贼狡猾难信，不如因而击之。”大海曰：“彼果来，吾有以待之。且言出而背之，不信；既纵而击之，不武。”遂引兵还。
陈友谅之弟友德帅兵围信州，元江东廉访使巴延布哈德克津旧作伯颜不花的斤自衢引兵来援，与镇南王子大圣努、旧“努”作“奴”。枢密判官席闰、参谋该里丹旧作海鲁丁等共入城守。凡六阅月，粮尽，军民唯食草苗茶纸，既尽，括靴底煮食之；又尽，则罗掘鼠雀及杀老弱以食，然犹出兵屡却贼。
是月，伪将王奉国来攻城，昼夜不息者逾旬，德克津登城麾兵拒之。已而士卒力疲不能支，万户顾马儿以城叛，城遂陷。闰出降，大圣努、该里丹皆死之。德克津力战不胜，遂自刎。部将蔡诚，尽杀妻子，与蒋广奋力巷战，诚遇害。广为奉国所执，爱其勇，欲降之，广曰：“我宁为忠死，不为降生。汝等一草中盗
37
明通鉴前编卷二
耳，吾岂屈汝乎？”奉国怒，磔广于竿，广大骂而绝。义兵陈受，亦被禽不屈，贼焚之。
初，德克津之赴援也，自念天子司宪，不忍坐视信州危急，所不忍者有太夫人在。即入拜其母鲜于氏曰：“儿今不得事母矣。”母曰：“尔为忠臣，吾即死何憾！”德克津乃命其子额森布哈旧作也先伯花奉其母间道入闽，以江东廉访使印送行御史台，遂力守孤城而死。事闻，元赠官，谥曰桓毅。
秋，七月，故濠党赵均用被杀。初，均用与彭大之子早住，既陷盱眙、泗州，遂自泗州寇淮安，陷之。以至正十七年据淮，均用称永义王，早住称鲁淮王。未儿，均用失淮，奔山东。会刘福通之党毛贵连陷山东诸路，据益都，声势大振。均用往依之，既而互相猜忌，均用遂袭杀贵，据益都，欲并其众。贵党续继祖闻之，自辽阳人益都，遂杀均用，由是其党互相仇敌。彭早住不知其所终。【考异】彭早住为彭大之子，毕氏据《实录辩证》之说是也。然彭、赵称王，则在十三年濠围既解之后，未几大死，早住代之，然无名号也。据《元史·顺帝纪》，则称永义，称鲁淮者，乃在十七年踞淮安时，毕氏遂移之十四年，似彭大在时未尝称王，而称王实始于早住，与《元》、《明》二史皆不合，今不从。余详前卷《考异》中。
八月，庚午，命朱文逊、秦友谅攻无为州，陷之。文逊，太祖义子也。
是月，元陕西行省左丞察罕特穆尔旧作帖木儿帅兵攻汴梁，复之。
察罕系出北庭，其祖父徙河南，为颍州沈邱人，居平慨然有大志。及汝、颖兵起，奋义起师，沈邱子弟愿从者数百人。与信阳州罗山人李思齐同设奇计袭破罗山县。事闻，元授察罕为汝宁府达噜噶齐，知府事。于是集义兵得万入，自成一军，数讨贼有功。十七年，以援陕西报捷，行台御史王思诚言于朝，请令察罕专守关、陕，仍许便宜行事，从之，于是授陕西行省左丞，并以38
前纪二 思齐为四川左丞。
至是谋复汴梁，率归、毫、陈、蔡之师水陆并下，又大发秦、晋兵会汴城下，围之三月。侦知汴梁城中食且尽，乃与诸将分门而攻。夜，帅将士鼓勇登城，斩关而人，遂拔之。刘福通奉韩林儿从数百骑出东门遁走，退保安丰。不旬日，河南悉定，献捷元京。以功拜河南行省平章政事，兼知河南行枢密院事，陕西行台御史中丞，仍便宜行事。诏告天下。察罕乃以兵分镇关、陕、荆、襄、河、洛、江、淮，而重兵屯太行，营垒旌旗相望数千里，于是遂谋大举以复山东。
九月，癸巳、奉国上将军徐达、佥院张德胜等克潜山。达等既克无为州，遂自州登陆，夜至浮山寨，败赵普胜别将于青山，追至潜山。友谅遣参政郭泰渡沙河逆战，德胜复大破之，斩泰，遂拔潜山，命将守之。
乙未，陈友谅杀其将赵普胜。先是普胜据安庆，诸将攻之，不克。佥院俞廷玉卒于军中。诸将患之，太祖曰：“普胜勇而寡谋，友谅骄而忮功，若用间以离之，一夫之力耳。”时普胜有门客，数为普胜画策，见亲任，乃使人阳与客交而阴间之。又致书与客，故误达普胜，客见疑，不自安，遂来归，尽得普胜阴事，乃重以金币啖客，潜往友谅所间普胜。普胜不知，见友谅使者，辄自言其功，悻悻有德色，友谅遂忌之。至是愤潜山之败，疑普胜贰于己，乃诈以会师为期，自江州猝至。普胜不虞见图，且烧羊出迎于雁汊。甫登舟，友谅遂执而杀之，并其军。
丁未，同佥枢密院常遇春克衢州。先是遇春攻衢，建奉天旗，树栅围其六门，造吕公车、仙人桥、长木梯、懒龙爪，拥至城下，高与城齐，欲乘之以登，又穴地攻其大西门。元守将宋巴延布哈等悉力捍御，以束苇灌油烧吕公车，架千斤秤钩懒龙爪，用长斧砍木梯，筑夹城以防穴道。遇春攻之凡两月余，不能克。至是以奇兵掩其不意，突人南门瓮城，毁其战具，城中遂蹙。院
39 明通鉴前编卷二
判张斌度不能守，潜出小西门迎降，宋巴延布哈不知，尚督兵拒战。俄而城中火起，我师入城，众遂溃。总管马浩赴水死，宋巴延布哈被执。【考异】马浩死，见《明史·陈友定传》、毕氏《通鉴》马浩”作“冯浩”。改衢州路曰龙游府，寻改日衢州府、进遇春金枢密院，以王恺为衢州总制。
是月，张士诚复遣兵寇常州，汤和遣统军元帅吴复督兵出忠节门奋击，大败之。院判吴良复遣万户聂贵、蔡显帅众出间道，
歼其援兵于无锡之三山，守将莫天佑遁去。【考异】毕氏《通鉴》系
之十月，今据《纪事本末》。又，是时攻常州，非江阴也，证之《明史》吴复，吴良传皆同。毕《鉴》作“江阴”，今不从。
冬，十月，太祖遣浙东分省博士夏煜授方国珍福建行省平章，其弟国瑛参政，国珉枢密分院佥事，各给符印，仍以所部兵马城守，俟命征讨。煜既至，国珍欲不受，业已降；欲受之，恐见制.乃诈称疾，自言“老不任职”，唯受平章印诰而已。是时元亦以国珍为江浙行省平章政事，征海运粮于张士诚，令国珍治运岁漕十万石于京师。【考异】据《明史·本纪》系之十月。毕《鉴》作“九月甲寅”，盖据煜奉使月日也。
十一月，金院胡大海与枢判耿再成合兵攻处州。初，再成从太祖取婺州，为前锋。太祖命屯兵于缙云之黄龙山以遏敌冲，谋取处也。黄龙四面陡绝，再成树栅其上。元处州守将舒穆噜伊逊遣兵分据要害，而令元帅胡深守龙泉以拒我师，时将士皆怠弛，无斗志。会大海出军抵樊岭，再成与之合，连拔桃花岭、葛渡二寨，进薄城下。伊逊战败，弃城走，将士皆溃散。壬寅，遂克处州.大海分兵略定诸县，遣使谕深曰：“吾王天授也，士之欲立功名者，不以此时自附，将谁与僇力！且去年尔战则败，今年我不战而胜，天意亦可见矣。”深然之，遂以龙泉、庆元、松阳、遂昌四县先降，余相继下之。以再成统兵镇守句容，孙炎为总制。太祖素知深名，召见，授左司员外郎，遣还处州，招集部曲以俟征40
前纪二 讨。
戊申，陈友谅遣兵陷福建之杉关。
十二月、甲子，张士诚以分水之败，复遣其将据新城、三溪结寨，数出寇掠。李文忠遣元帅何世明击之，斩其将陆元帅、花将军等，焚其垒。自是士诚不敢窥严、婺。
初，陈友谅破龙兴，徐寿辉欲徙都之，友谅恐其来不利于已，遣人尼其行。至是友谅据江州，寿辉遂引兵发汉阳，次州城下。友谅阳遣使出迎，而阴伏兵于城西门外，寿辉既入，门闭，尽杀其部属。居寿辉于江州，自称汉王，置官属。自是事权一归友谅，寿辉拥虚位而已。
是岁，陈友谅遣兵入闽，寇邵武、汀州。元总管陈友定御之，战于黄土寨，尽获其部众，伪将邓克明遁去。友定，一名有定，福清人。至正十二年，盗起海上，汀州判蔡公安募人击之。友定时以明溪驿卒，好谈军事，公安奇之，授为黄土寨巡检，从讨延平、邵武诸山寇，平之，积功擢为清流县尹。为入沉勇，喜游侠，众惮服之。至是行省授为总管，以御寇功奏闻，友定名始著云。
二十年
春，正月，已亥，夏煜自庆元还应天，言方国珍奸诈状，非兵威无以服之。太祖曰：“吾方致力姑苏，未暇与校。”乃遣都事杨宪、傅仲章复往谕之曰：“吾始以汝豪杰识时务，故命汝专制一方。汝顾中怀叵测，欲觇我虚实，则遣侍子；欲却我官爵，则称老病。夫智者转败为功，贤者因祸成福，及今能涤心改过，则三郡之地庶几可保，其审图之！”国珍得书，不省。
是月，以冯国胜为帐前都指挥使，典亲军。先是国用卒，子诚幼，而国胜先已积功为元帅，太祖乃命袭其兄职。国胜后更名
·宗异，最后始以胜名。
41 明通鉴前编卷二
二月，庚申、元福建行省参政袁天禄以福宁归附、请降。时友谅兵入杉关，群盗窃发，闽中大扰。天禄见国势不振，闻太祖师下浙东，方国珍降，乃遣古田县尹林文广以书纳款，而福清州同知张希伯亦遣人请降。太祖皆纳之，赐书褒谕。【考异】福宁请降，《明史·本纪》系之正月，无日，《明史稿》系之二月，亦无日，惟《潜庵史稿》书“二月庚申”，与《纪事本末·平闽条》下合，按是月戊午朔，庚申为二月初三日，是《明史·本纪》据其遣人纳款之月，亦无不合.惟汤氏兼具日分，毕《鉴》同，今从之。
三月，戊子朔，征刘基、宋濂、章溢、叶琛至建康。溢，龙泉人；琛，丽水人。
先是太祖下婺州，召见濂，而是时基、溢、琛尚在处州元舒穆噜伊逊幕中，故太祖谓“伊逊善用士”。及胡大海克处州，基已先弃官归，而溢与琛自伊逊败后，避入建宁，大海乃并濂荐之。时郎中陶安亦屡为太祖道四人之贤，太祖因遣使以书币征之。孙炎方总制括苍，承命招基，使者再往返，不起。寻以宝剑赠炎，炎作诗贻基，谓：“剑当献之天子，斩不顺命者，我人臣，岂敢私受？”封还之。卒为基开陈天命，而安赠基及濂劝驾之诗踵至，于是与溢等同至京师。至是太祖召见，喜，赐坐，劳之曰：“我为天下屈四先生。”因问：“今天下纷争，何时定乎？”溢对曰：“天道无常，惟德是辅，惟不嗜杀人者能一之。”太祖称善。基陈《时务十八策》、悉嘉纳焉。
濂长基一岁，皆起东南，负重名。基雄迈有奇气，而濂自命儒者，以文学受知，皆备顾问，太祖为筑礼贤馆处之。
一日，从容问安曰：“此四人者，于汝何如？”对曰：“臣谋略不如基，学问不如濂，治民之才不如溢、琛。”太祖多其能让云。【考异】伯兄弢甫撰《陶学士年谱》，证以《集》中有《送孙伯融赴括苍诗》，又有《寄刘伯温宋景濂二公诗》，中有“东山好慰苍生望，南国那容皓发安”之语，以其时考之，则至正十九年太祖征基等四人，而先生为之劝驾
42
前纪二
也。又，二十年，四人既至，《集》中有《喜伯温景濂辈至诗》，有“摅才要济邦家用，为治当调鼎鼐和“及”当朝辅佐侔伊吕，汗简芳名耿不磨”之语，盖以命世期之也。当太祖起兵之初.中原未定，刘，宋诸老佚处浙东，隐而不出，先生远道贻诗，殷殷趣驾，其后云集帝都，卒成王业，史以征聘属之孙炎，推荐归之李善长，而不知先生启蛰之功尤不可没。予谓太祖得此四人，独以向安、则安与此四人相知之深，其数称道于太祖之前可知也。《集》中所载，皆当日之实录，今据增之，若孙炎封还赠剑之事，据《明史·炎传》。又《逊志斋集·孙伯融传》同。
时李文忠亦荐诸儒许元、王天锡及义乌王祎，元即婺州所召十三人中之一也，并见征用，置之馆中。而祎以文章名世，太祖雅爱重之。【考异】王天锡”，《皇明通纪》、《纪事本末》皆作“黄天锡”，今据《明史·王祎传》。
是月，召常遇春于杭州。遇春之出师也，太祖戒之曰：“克敌在勇，全胜在谋。昔关侯号万人敌，为吕蒙所破，为无谋也。尔宜深戒之！”及攻杭州，战不利，故召还，仍命从徐达攻安庆。
夏，五月，丁亥，徐达，常遇春等败陈友谅于池州。
赵普胜之死也，枞阳水寨不能守，达等遂拔之。友谅盛兵来援，声言出安庆，遇春策其必攻池州，乃与达谋，伏锐兵于九华山下，而以赢弱守城。明日、友谅兵果至，直造城下，锋锐不可当。须臾，城上扬旗鸣鼓，伏兵悉起，缘山而出，循江而下，绝其归路，城中出兵夹击，大破之，斩首万余级，生禽三千人。遇春曰：“此劲旅，不杀将为后患。”达不可，以状闻，而遇春辄以夜掩杀过半、太祖令使者亟还，谕勿纵杀，绝归附心。使者返，仅存三百人，太祖闻之，不怿，乃命达尽护诸将兵，禁妄杀者。【考异】《纪事本末》作“四月”，今据《明史·本纪》。其日分据《潜庵史稿》。
是月，陈友谅挟徐寿辉东下，攻太平。守将行枢密院判花云帅戏下三千人结陈迎战，元帅朱文逊力战，死之。友谅攻城三
43 明通鉴前编卷二
日、不能拔，乃引舟师薄城西南，士卒缘舟尾攀堞而登，闰月丙辰朔，陷之。贼缚云，云奋身大呼，缚尽裂，起夺守者刀，杀五六人，骂曰：“贼奴！尔缚吾，吾主行至，斫尔为脍也！”贼怒，碎其首，缚云于舟樯，丛射之，云至死骂贼不绝口。院判王鼎、知府许瑷，俱被执不屈死。云自濠州隶麾下，每战辄立奇功，因命宿卫，常在左右。至是以太平为建康上游重地，命云守之，遂死于难，年三十九。
方云之与贼战也，势急，其妻郜氏祭家庙，挈三岁儿泣语家人曰：“城破，吾夫必死，吾义不独生。然不可使花氏无后，若等善抚之。”云被执，郜赴水死。侍儿孙氏，瘗毕抱儿行，被掠至九江。孙夜投渔家，脱簪珥，属养之。及汉兵败，孙复窃儿走。渡江，遇溃军夺舟弃江中，浮断木人苇洲，采莲实哺儿，七日不死。夜半，有老父自称雷老，挈之行。逾年，达太祖军中，孙抱儿拜泣，太祖亦泣，置儿膝上，曰：“将种也。”命赐雷老衣，忽不见。
太祖赐儿名炜，及长、累官水军卫指挥佥事。追封云东邱郡侯，瑷高阳郡侯，鼎太原郡侯，立忠臣祠，并祀之。炜传五世，请于朝，追赠郜贞烈夫人，孙安人，立祠致祭。【考异】据《明史·本纪》，“闰五月丙辰”，《花云传》亦云“闰五月”。《三编》、《辑览》皆系之五月。据友谅攻太平之月分，牵连并记。盖以五月攻，闰月陷也。丙辰为闰五月之朔口，证之《云传》，友谅攻城二日不得下，则来攻在五月明矣。今分别书之、
戊午，陈友谅弑其主徐寿辉而自立。友谅既陷太平，亟谋僭伪号，乃进驻采石矶，遣部将佯白事寿辉前，乘间持铁挝击杀之。遂以采石五通庙为行殿，称皇帝，改元大义。以邹普胜为太师，张必先为丞相、张定边为太尉。会大风雨，群臣班沙岸称贺，不能成礼。方遣使约张士诚同人寇、士诚以连败，龌龊不敢应。于是友谅欲乘胜攻应天、江东大震。
44 


前纪二
初，刘基见太祖，留参军事，从容问征取计，基对曰：“士诚自守虏、不足虑。今友谅方劫主胁下，据我上游，宜先图之。陈氏既灭、张氏亦孤，一举可定。然后北向中原，王业可成也。”太祖大悦，曰：“先生有至计，勿惜尽言！”
会友谅将东下，诸将献计者，或议降，或议奔据钟山，基独张目不言。太祖召入内问计，基对曰：“主降及奔者可斩也！”太祖曰：“先生计安出？”对曰：“贼骄矣、待其深人，伏兵邀取之，易耳。且天道后举者胜，以逸待劳，何患不克！取威制胜以成王业、在此举矣。”太祖意益决。时诸将议先复太平，太祖曰：“不可。彼居上游，舟师十倍，我猝难复也。”或请太祖自将迎击，太祖曰：“不可。彼以偏师缀我，而全军趋金陵，半日可达，吾步骑急难引还。百里趋战，兵法所忌，非策也。”乃驰谕胡大海以兵捣信州，牵其后，而密召指挥康茂才语之曰：“汝与友谅雅游，吾欲以计速之来，非汝不可。可亟作书遣使约降为内应，且给以虚实，使分兵三道以弱其势。”茂才应声曰：“诺。”时参政李善长在侧，曰：“今方忧寇来，何为诱致之？”太祖曰：“迟则二寇将合，为害益人，何以支？今先破此贼，则东寇胆落矣。”善长称善。友谅得茂才书，大喜，问使者曰：“康公安在？”曰：“守江东桥。”问：“桥何如？”曰“木桥。”乃与酒食，遣之还，令归语茂才：“至则呼老康为验。”太祖闻使者归，喜曰：“贼入吾彀中矣！”乃命善长亟撤江东桥，易以铁石。
友谅果引兵东。于是常遇春率帐前五翼军三万入，伏石灰山侧，徐达陈兵南门外，杨璟屯兵大胜港，张德胜等以舟师出龙江关，太祖亲督军卢龙山以待。
乙丑，友谅帅舟师泊大胜港，杨璟整兵御之。港狭，仅容三舟入，友谅令引退，直出入江，径趋江东桥，见桥皆石愁、知已受绐，乃连呼老康，无应者。亟率舟师趋龙江，先遣万人登岸立栅，势甚锐。时太祖预戒山上：“左右各偃赤帜、黄帜一，约以寇
45 明通鉴前编卷二
至举赤帜，兵交则举黄帜。伏兵见黄帜即起，诸军应之。”会烈日，张盖督兵。友谅至龙湾，众欲战，太祖曰：“天且雨，诸军辄食，会当乘雨击之。”须臾，果大雨。雨少止，赤帜举，士卒竞进拔其栅。友谅方麾众争栅，太祖命发鼓举黄帜，遇春等伏兵起，徐达兵亦至。于是水军张德胜、朱虎等率舟师毕集，内外夹击，汉兵大溃。其乘舟遁者，值潮落舟胶，杀溺死者无算，生禽七千余人，获巨舰百余艘，战船数百。
友谅乘别舸脱走，院判张德胜以舟师追至慈湖，焚其舟。又追之采石，友谅复麾兵迎战，德胜陷阵，死之。指挥廖永忠，冯国胜等大呼而入，右副元帅华云龙捣其中坚。奇兵元帅王铭突阵入，被敌兵攒搠，伤其颊，铭三出三入，杀伤过当，遂大败之。友谅遁还江州。
徐达乘胜攻太平，守太平者闻友谅败，皆无固志，遂复之。【考异】据《元史·顺帝纪》，友谅弑伪主徐寿辉于太平路，在五月丁亥朔之下，又云：“已而回驻于江州。”按《明史·本纪》，陷太平在闰五月丙辰，弑寿辉无日。《潜庵史稿》作“戊午”，是陷太平之第三日也。又，龙湾之败，《明史》及《史稿》皆作“乙丑”，去戊午仅七日。是月丙辰朔，乙丑初十日也。《元史》误以为前五月，因有“回驻江州”之语。若《龙飞纪略》、《纪事本末》等书皆作“闰五月丙辰陷太平”，而其下叙采石僭号之后，率众还江州，又自江州引兵东下，此误也。戊午尚在采石，乙丑便败，若还至江州，然后东下，安得有往返七日，神速如此？况还江州系上溯之程，又值南风司令，必不然也。盖友谅在采石时，初意欲约张士诚人寇，及得康茂才书，则以速趋金陵为得计，而太祖遣茂才绐之，亦正恐其久则与士诚合而欲其速来，故其败不过数日间。证之《明史》纪.传，并无“回至江州”之语，则野史仍沿《元史·顺帝本纪》之误也，今不取。复太平，取安庆，皆在大破友谅之后。《潜庵史稿》以为“乘胜”者是也。《纪事本末》系复太平于辛酉，辛酉去戊午仅三日，正友谅在采石谋东下之时，故是时诸将有先复太平之议，而太祖以为不可、此可见矣。今从《史稿》、《明46
前纪二 史》，系于闰月乙丑之后。
丁卯，置儒学提举司，以宋濂为提举，太祖命长子标从受经学。
戊寅，胡大海克信州路。先是大海奉命捣信州，遣元帅葛俊往，道过衢州，总制王恺亟止之，至金华，谓大海曰：“广信为友谅门户，彼既倾国入寇，宁不以重兵为守！非大将统全军临之不可。”大海然之，乃亲帅兵攻信州。至灵溪，城中步骑数千出迎战，大海击败之。督兵攻城、守者不能支，众溃，遂克之。【考异】《纪事本末》系之六月戊寅。按戊寅乃闰五月二十三日，六月无戊寅也。盖据《元史·顺帝纪》，而《纪》中本无日。今从毕《鉴》。改信州曰广信府。
六月辛亥，筑太平城。初，太平城西南俯瞰姑溪，故为陈友谅舟师所陷，至是常遇春移筑，去姑溪二十余步，增置楼堞，守御遂完。
壬子，元舒穆噜伊逊攻庆元，不克，死之。
初、伊逊既失处州，以数十骑出走，至建宁，欲图恢复，而所至人心已散，知事不可为，叹曰：“处州，吾守地也。今势穷无所往，不如仍还处州，死亦为处州鬼耳！”遂以兵攻庆元，耿再成击败之。伊逊众溃，走竹口，欲还福建，道经桃花坑，为乡兵所邀击，伊逊力战死。总制孙炎以闻，太祖嘉其尽忠死事，遣使祭之。【考异】《明史》，伊逊败死系之六月无日，今椐《潜庵史稿》。
是月，诸军追友谅至池州，遂克安庆。
先是有赵普胜部将张志雄者，帅兵从友谅东下，颇以普胜故怏快，及龙湾之败，遽帅众来降，因献取安庆之策，遂克之。太祖命佥院赵仲中守之。【考异】据《明史·赵庸传》，仲中，即庸之兄也，明年，张定边复陷安庆，仲中弃城奔还，太祖斩之。《纪事本末》作“伯仲”。惟毕氏《通鉴》作“余元帅”，《皇明通纪》作“俞伯仲”，俟考。
秋，七月，乙丑，浮梁守将于光降。光，徐寿辉旧将也。闻
47 明通鉴前编卷二
友谅弑寿辉、寻败、遂帅众击走汉将，取饶州，遣使降于邓愈。愈遂移镇饶州。
九月，戊寅，徐寿辉将欧普祥降。普祥守袁州。友谅弑寿辉，征兵于普祥，普祥遂叛，乃以袁州来降。友谅遣其弟友仁攻之，普祥击败其众，遂禽友仁。友谅惧，与之约和，始释友仁归。
是月，张士诚遣其将吕珍、徐义等帅舟师自太湖入陈渎港，分三路寇长兴。耿炳文击败之，获甲仗舟舰甚众。
寻士诚复遣兵寇诸全，守将袁实战死。
冬，十二月，复遣夏煜以书谕方国珍曰：“福基于至诚，祸生于反覆，隗嚣、公孙述故辙可鉴。大军一出，不可虚词解也。”国珍虽不省，然始稍稍惧。
二十一年
春，正月，癸丑朔，江南行中书省设御座，奉小明王行庆贺礼。参谋刘基怒曰：“彼牧竖耳，奉之何为！”不拜。太祖召基人，问之，基遂陈天命有在。太祖大感悟，乃定西征之计。【考异】事见《明史·基传》。然《传》言“岁首”，当在二十年败陈友谅之后。《传》中记其不拜小明王，叙于友谅东下之前，标以“初”字，牵连并记、本非编年之体，然据此以为二十年之岁首，则彼时基尚未至，何缘有斥为牧竖之语？故《皇明通纪》、《纪事本末》皆系之二十一年之正月朔者近之。若毕氏《通鉴》系之至正二十四年，未知何据。惟时太祖已平友谅，击走士诚兵于安丰，以林儿归，居之滁州，遂以二十四年正月即吴王位。无论彼时不得有奉小明王之事，即谓中书省循前例仍设御座，而林儿之为牧竖，人皆知之，何待基之斥而后知其无能为耶！惟郎瑛《七修类稿》以为即至正二十年龙湾之捷后事，盖奏捷行庆贺礼也。征之《诚意伯集》首《行状》所载，调“友谅既败，中书省设御座，将以明年正月朔奉小明王行庆贺礼”，正与《明史》传中语合，而史家牵连记事，偶倒置耳，然非二十四年48
前纪二 之正月则无疑也，今不取。
辛酉，以邓愈为中书参政，仍佥枢密院事，总制各翼军马。二月，甲申，始立盐茶课，令商人贩鬻以资军饷。
己亥，置宝源局，定钱钞法。【考异】《明史·本纪》作“乙亥”，按是年二月癸未朔，有已亥，无乙亥也。《潜庵史稿》作“己亥”，而《明史》系之二月甲申之下，则“乙”字乃“已”字之误。今据《史稿》。
三月，丁丑，改枢密院为大都督府，以朱文正为大都督，节制中外诸军事，参议宋思颜参军事。
元泗州守将薛显以城降。初，赵均用据徐州，以显为元帅，守泗州。均用既死，显遂以泗州来降，授观军指挥使，使从征江西。
戊寅，方国珍遣使来谢，且饰金玉马鞍以献。太祖命却之，谕曰：“今有事四方，所需者人材，所用者粟帛，其它宝玩非所好也。”
夏，四月，辛巳朔，以李善长兼领大都督府司马，进行省参知政事。
五月，甲戌，命胡大海移镇金华。时大海既克信州，使其子德济守之。友谅遣其将李明道进攻，据草坪镇以遏浙东援兵。大海至婺，遣部将缪美帅兵来援，而贼已保玉山。德济将夏德润拒战，不克，死之。明道遂进围信州。
六月，李明道围信州急，胡德济以兵少，闭城固守，遣人求援于大海。大海即帅兵由灵溪以进，德济乃引兵出城，与明道战。大海纵兵夹击，丙午，大破之，禽明道及其宣慰王汉二。
初，汉二有兄曰溥，安仁人，仕友谅为平章，守建昌。太祖命将攻之，不克。又遣院判朱亮祖击于饶之安仁港，亦失利。而太祖必欲招之降，以绝友谅之援。至是大海禽其弟，遂送之行省李文忠。文忠令汉二为书以招溥，复送之建康，太祖命仍其旧职，用为乡导，以取江西。
49 明通鉴前编卷二
秋，七月，甲子，以范常为太平知府，谕之曰：“太平，吾股肱郡，其民数困于兵，宜令得所。”常以简易为治，兴学恤民。官廪有谷数千石，请给民乏种者，秋稔输官，公私皆足，民亲爱之。
太祖视事东阁，时天热，坐久，汗湿衣，左右更衣以进，皆经浣濯者。参军事宋思颜进曰：“主上躬行节俭，真可示法子孙，惟愿终始如一。”太祖嘉其直，赐之币。它日又言：“句容虎为害，既捕获，宜除之。今豢养民间，何益！”太祖然之，即命杀虎，分其肉饲百官。【考异】事见《明史·思颜传》。证之《洪武宝训》，在是年七月甲子，今据之。
壬申，友谅将张定边复陷安庆。守将赵仲中遁归，太祖怒，按以军法。常遇春以渡江勋旧，请赦其死，太祖曰：“将不能坚守城池，败则逃之，不杀，何以惩后！”乃诛仲中，而官其弟庸行枢密佥事。
八月，己卯，太祖遣使通好于元平章察罕特穆尔。时察罕谋复山东，舆疾抵陕、洛，大会诸将议师期，分兵五道，水陆并进。而自帅铁骑渡孟津，逾覃怀而东，复冠州、东昌，遣其子库库特穆尔旧作扩廓粘木儿捣东平。
东平伪丞相田丰者，刘福通之党也，据山东久，军民附之，察罕乃先遗书，谕以逆顺之理，丰遂降，从大军东讨。一时群贼皆在济南，察罕分遣奇兵由间道出贼后，南略泰安，逼益都，北徇济阳、章邱及濒海郡邑，乃自将大军渡河，大破贼党，鲁地悉定。
太祖闻之，欲徐察其所为以觇其变。而是时，察罕方攻益都未下，太祖乃决计先讨陈友谅。
方李明道之降也，太祖询以友谅虚实，乃言：“友谅自弑徐寿辉后，将士离心，政令不一，骁勇如赵普胜，又忌而杀之，虽有众，不足恃也。”太祖乃召诸将，谕曰：“友谅弑主僭号，犯我近50
前纪二
疆，殒我名将，观其所为，不灭不已，尔等各厉士卒以从！”于是命徐达、常遇春等先发。
庚寅，太祖亲御龙骧巨舰，帅舟师乘风溯流而上。戊戌，师次安庆。敌坚守不战，乃以陆兵疑之，寻命廖永忠、张志雄以舟师拔其水寨。攻城，自旦至暮不下。刘基请弃安庆径趋江州，直捣友谅巢穴，太祖然之。【考异】据《明史·本纪》，戊戌克安庆。而《龙飞纪略》云：“攻安庆不拔，至是冬始拔安庆。”陈氏《通纪》、《纪事本末》，皆云“克江州，旋师攻安庆，下之”。又证之《明史·基传》，亦云“攻安庆自旦至暮不下，基请径趋江州”云云。今谓江州之役，制胜全在舟师，故破其水寨，基请疾趋以掩其不意，岂待城之下哉！今于戊戌下删去“克安庆”语，仍据《基传》。遂帅舟师西上。过小孤，友谅将丁普郎、傅友德帅所部来归。
友德，宿州人，初从刘福通之党，自山东入蜀，归明玉珍。玉珍不能用，帅所部走武昌从友谅，无所知名，常郁郁不乐。至是闻太祖来，喜曰：“吾得真主矣！”太祖一见，奇之，擢为将，使从常遇春徇地。
壬寅，次湖口。遇友谅舟师出江侦逻，击败之，乘胜直薄江州。友谅大惊，以为神兵自天而下，仓卒不能军。维时廖永忠以舟师前导，见州城临江，守御甚固，乃预度城高下，造桥于船尾、名曰“天桥”，以船乘风倒行。桥傅于城，我师攀堞而上。癸卯，克江州。友谅挈妻子夜奔武昌。
甲辰，进拔南康，分兵徇蕲、黄、黄梅、广济，皆下之。九月，辛亥，友谅将王溥以建昌来降，太祖命溥仍守建昌。是月，友谅守将余干吴宏、龙泉彭时中、吉安曾万中，孙本立等，闻友谅败，皆遣使纳款，请以城降，乃遣行省参政邓愈徇临川、抚州，后翼元帅赵德胜徇瑞州、临江等郡。
冬，十月，张士诚闻我军西上，遣其将李伯升寇长兴，众十余万，水陆并进。城中兵少，不能御。太祖在江州，遣诸将陈德
51 明通鉴前编卷二
华、高费聚等分三路兵往援，皆不利。耿炳文婴城固守，副元帅刘成出战死。于是敌复围城，结九寨，为楼车下瞰城中，取土石填濠堑，放火烧水关。城中昼夜应敌，凡月余，内外不相闻，复遣人求援于江州。
十一月，戊午，太祖闻长兴围急，命行省参政常遇春亟帅兵往援。
已未，邓愈克抚州，时友谅将邓克明据城拒守，愈驻师于临川之平塘，遣吴宏进攻抚州，败之。克明佯遺使通款于愈，愈知其无降意，由间道卷甲夜驰二百里，比明，入其郛。克明单骑出南门走，自度不得免，乃诣愈降。愈留克明于军中，令其弟志明还新淦，收其故部曲。克明因请诣太祖于江州，愈以兵送之。中途，克明复遁归新淦。
甲戌，常遇春兵至长兴。李伯升素惮遇春，弃营遁。遇春追击，俘斩五于余入。太祖闻之，不悦。
诸将还师攻安庆，下之，命遇春甓其城。
时太祖谋取龙兴，友谅伪行省丞相胡廷瑞守之。太祖遣使招谕，使以城降。廷瑞闻友谅败，亦内惧，十二月，己亥，廷瑞遣使郑仁杰诣九江纳款，具言：“将校部曲，请勿解散改属它人。”太祖有难色。刘基蹴所坐胡床，太祖悟，报以书曰：“仁杰至，言足下有效顺之诚，此足下明达也；又恐分散所部，此足下过虑也。吾起兵十年，奇才英士，得之四方多矣。有能审天时，料事几，不待交兵，挺然委身来者，皆推赤心以待，随其才任使之。兵少则益之以兵，位卑则隆之以爵，财乏则厚之以赏，安肯散其部曲，使人自危疑，负来归之心哉！且以陈氏诸将观之，如赵普胜骁勇善截，以疑见僇，猜忌若此，竟何所成！近建康、龙湾之役，所获长张、梁铉诸人，用之如故，视吾诸将恩均义一。长张破安庆水寨，铉等攻江北，并膺厚赏。此数人者，自视无复生理，尚待之如此，况如足下以完城来归者邪！得失之机，间不容52
前纪二
发，当早自为计。”长张，即志雄也。廷瑞得书，意释，乃遣部将康泰诣江州请降。【考异】胡廷瑞以龙兴降，《明史·本纪》系之二十二年正月，据其迎降及太祖至龙兴之月日也。太祖既得江州，即遣人招谕廷瑞，故诸书多系之八九月间。至廷瑞遣郑仁杰及太祖贻书事，毕《鉴》系之是年十二月已亥，证之《明史稿》，亦分书之，但稿中无日分耳。已亥乃十二月二十一日，今据之。
二十二年
春，正月，辛亥，胡廷瑞以龙兴降。
乙卯，太祖发江州。已未，次樵舍，廷瑞遣人赍陈氏所授丞相印及军民粮储之数来献。辛酉，太祖如龙兴，廷瑞帅行省僚属祝宗、康泰等迎谒于新城门。壬戌，太祖人城，首谒孔子庙，开仓库，振贫乏，悉除陈氏苛政，放友谅所蓄麋鹿于西山。民大悦。改龙兴曰洪都府。
时袁、瑞、临江、吉安等府皆相继下。【考异】太祖如龙兴，《明史·本纪》书“正月乙卯”，《潜庵史稿》书“正月壬戌”，盖一据其发江州之日，一据其至南昌之日也。樵舍事见《明史·胡美传》，毕氏《通鉴》系之己未，而《元史·顺帝纪》书“正月庚申，大明取江西龙兴诸路”。以次第考之，毕《鉴》所记干支皆不误，今据之。据《顺帝纪》.是年正月戊申朔，则辛亥为正月初四日，以后皆可考也。
二月，太祖还应天，命邓愈以行省中书参政镇洪都。
癸未，金华苗兵作乱，行中书省参政胡大海、郎中王恺死之。初，苗帅杨鄂勒哲死，其部下蒋英、刘震、李福等自桐庐来归，大海喜其骁勇，留置戏下，待之不疑。至是三人谋叛，以书通衢、处苗帅李祐之等，约以月之七日起事。是日，大海晨在分省署中，英等人，请观弩于八咏楼。大海出，遣其党遮跪马前，诉英等将杀己。大海未及答，反顾英，英出袖中椎击大海，中脑仆地，又杀大海子关住及总管高子玉。
53 明通鉴前编卷二
时恺方佐大海治省事，其帅多德恺，欲拥之而西，恺正色曰：“吾守土，义当死，宁从贼耶！”遂杀恺及其子寅，掾史章诚亦死之。【考异】据《明史·本纪》，苗兵作乱，系之二月辛未，证之《元史·顺帝纪》，二月丁丑朔，是月无辛未也。《纪事本末》言“英等约衢.处苗帅以是月七日起事”，以丁丑朔推之，七日当为癸未。《潜庵史稿》系之是年二月癸未，是《明史》“辛”字为“癸”字之误明矣，今据《潜庵史稿》改正.
大海善用兵，而严于纪律，尝自诵日：“吾武人，不知书、惟知三事而已：不杀人，不掠妇女，不焚毁庐舍。”以是军行，远近争附，及死，闻者无不流涕，后追封越国公.太祖既定天下，复赐谥。大海等七人赐谥事见后。
初，太祖克婺州，禁酿酒，大海子首犯之，太祖怒，欲行法。时大海方征越，王恺请勿诛以安大海心。太祖曰：“宁可使大海叛我，不可使我法不行。”竟手刃之。及关住被杀，遂无后云。
恺，当涂人。以克太平，召为掾，累官至郎中，善谋断。常白事不听，却立户外，抵暮不去，太祖怪问之，恺谏如初，卒从其议。后赠奉直大夫、飞骑尉，追封当涂县男。
丁亥，处州苗帅李祐之、贺仁德一作得遥应金华将英等，相继作乱，杀行省枢密院判耿再成。总制孙炎、知府王道同、元帅朱文刚皆死之。再成方与客对饭，闻变上马，收战卒，不及二十人，迎战，不克，骂曰：“贼奴！国家何负汝，乃反耶！”贼攒槊刺再成，再成挥剑连断数槊，中伤坠马，大骂不绝口死。炎等三人皆被执，置之空室，胁之降，不屈。仁德燖雁，斗酒啖炎，炎且饮且骂。贼怒，拔刀叱炎解衣。炎曰：“此紫绮裘，主上所赐，吾当服以死。”遂与道同、文刚皆遇害。
再成持军严，士卒出人民间，蔬果无所取。炎谈辨风生，雅负经济，有诗名。后再成追封泗国公，炎赠丹阳县男，命建像再成祠，与道同、文刚皆祔祀。文刚，太祖养子名柴舍者也。
54
前纪二
金华之乱，典史李斌怀省印缒城走严州，告变于李文忠、文忠遣元帅何世明、掾史郭彦仁等率兵讨之。至兰溪，蒋英等惧，乃驱掠城中子女西走，降于张士诚。
大海养子德济闻难，引兵奔赴，文忠亦率将士至，镇抚之，民乃定。
辛卯，拓江西洪都城。先是太祖既定洪都，相度形势，以旧城西南临水，不利守御，命移人三十步，又以东南空旷，复展二里余，至是成之。
壬寅，命平章邵荣率兵讨处州苗。三月，癸亥，降人祝宗、康泰叛。
先是洪都之降，廷瑞主之，宗与泰浸不悦。及太祖还应天，以廷瑞从，廷瑞度二人必叛，密言于太祖。时上将徐达方追友谅于武昌，营于汉阳之沌口，太祖发使诣洪都，令宗、泰帅所部兵往湖广从达昕征调。二人舟次女儿港，遂以其众叛。遇商人布船，因掠其布为旗号，进劫洪都。是日暮，至城下，发鼓举火，攻破新城门。都事万思诚、知府叶琛皆被执，不屈，死之。邓愈闻变，仓卒以数十骑出走，数与贼遇，从骑死且尽。愈窘甚，连易三马，马辄踣，最后遇养子马乘之，始得夺抚州门出，洪都遂陷。愈奔趋应天，太祖以其功多，弗罪也。寻遣使诣汉阳，命达等还师讨之。
是月，明玉珍陷云南。
初，玉珍据蜀，闻徐寿辉为陈友谅所弑，谋讨之，命以兵塞瞿塘，绝不与通。立寿辉庙于城南隅，遂自称陇蜀王，至是拓地至滇。参谋刘桢谓西蜀自古形胜之地，劝其建都称号，以系入心。玉珍善之，乃僭称皇帝于重庆，国号夏，建元天统。【考异】《明史·本纪》系玉珍称帝于三月，无日。《通鉴辑览》则于是年三月书玉珍陷云南，五月称陇蜀王，至二十三年正月始称帝，盖据《元史·顺帝纪》。毕《鉴》据《平夏录》，改人是年三月已酉，今捡《平夏录》云“三月
-
55 明通鉴前编卷二
戊辰”，并非“己酉”。盖玉珍陷云南在三月甲寅，则称帝在甲寅之后者似之。若作已酉，则似先称帝，后陷云南，未知毕氏何据，抑偶误记《平夏录》，而以“戊辰”讹作“已酉”欤？至其称陇蜀王，据《平夏录》在至正二十年，友谅弑寿辉之后，证之《明史·玉珍传》，亦云“至正二十年，友谅弑寿辉，玉珍与之绝，自立为陇蜀王”，然则《明史》纪、传，皆本之《平夏录》也，今从之，亦系于三月之末，并追叙称王事。
婺州之乱，张士诚遣其弟士信乘间帅兵万余围诸全。守将谢再兴预遣将设伏城外，自引兵出战。战既合，伏起，大败之，禽其将上千余人。士信愤，益兵攻城，再兴度不能支，告急于李文忠。
时金华叛寇初定，而严州逼近敌境，处州又为叛苗所据、文忠自度兵少，不能应援，闻邵荣讨处州之兵将至，文忠乃揭榜义乌古朴岭，扬言：“平章邵荣引兵五万出江右，右丞徐达引兵五万出徽州，约会金华，刻日抵诸全。”士信兵见之，大惊，谋夜遁。会胡德济自信州率兵来援，与再兴分门而守。夜半，令诸军蓐食，帅死士开门突击。贼众惊溃，士信遂脱围遁去。
夏，四月，已卯，平章邵荣帅诸军复处州。
先是李文忠闻处州乱，遣将屯兵于缙云山中。会耿再成子天壁方奉命征发苗兵，中途闻变，遂驰至文忠所，得再成旧部朱绚等，会荣攻之。荣帅元帅王佑、胡深等烧其东北门，军士乘城入，李祐之自杀。贺仁德战败，走缙云，耕者缚之，槛送建康伏诛。处州遂平。
方二郡之煽乱也，衢州兵谋翻城应之，守将夏毅惧甚。会刘基丁母忧归，过衢州，迎之入城，一夕遂定。
事闻，授文忠浙东行省左丞，总制严、衢、处、信、诸全军事。【考异】克处州，毕《鉴》系之己丑，今据《明史·本纪》。又《纪事本末》作“癸酉”，按四月丙子朔，癸酉则三月也。盖处州以三月攻，四月复，故诸书所记互异。
56
前纪二
甲午，徐达复洪都，祝宗、康泰俱败。宗走新淦依邓克明，后为志明所杀。志明，克明之弟，泰走信州，为追兵所获，送建康。太祖以廷瑞甥，特宥之。廷瑞以避太祖字，改名美。
五月，丙午，太祖念洪都重地，非骨肉重臣不可守，乃以大都督朱文正统副元帅赵德胜、亲军指挥薛显同、参政邓愈镇之。
德胜攻陈友谅将于南昌之西山，破其寨，俘斩三千余人。
是月，元陈友定复汀州路。先是友谅将邓克明复寇汀州，友定击败之，迁左丞。至是命守汀州，进参知政事，行省平章雅克布哈旧作燕只不花拥虚位而已。
六月，戊寅，元平章察罕特穆尔遣使报书太祖，言“已奏朝廷，授以行省平章事”，太祖不答，谓左右曰：“察罕徒以甘言诱我耳。且以书来而不反我使者，其情伪可见也。今张士诚据浙西，陈友谅据江汉，方国珍、陈友定又梗于东南，天下纷纷未有定日，惟徐以俟之。”
是月，察罕以攻益都久不下，遂为叛将田丰、王士诚等所害。
初，丰之降也，察罕推诚待之，数出入帐中。及丰既谋变，乃请察罕行观营垒，左右皆以为不可往，察罕曰：“吾推心待人，安得人人而防之！”左右请以力士从，又不许。至是察罕从轻骑十一人，行至丰营，士诚遂刺之，与丰走人益都。众乃推察罕子库库特穆尔为总兵官，复围益都。
事闻，元赠察罕河南行省左丞相，追封忠襄王，谥献武。寻授库库特穆尔中书、平章政事，兼知河南、山东行枢密院事。
库库，姓王，小字保保，察罕甥也。养以为子。至是力图报仇，与益都兵战，生禽六百余人，斩首八百余级。太祖闻察罕死，叹曰：“天下无人矣！”【考异】《明史·本纪》系察罕被杀于报书之下，是同月事也。证之《元史·顺帝纪》，乃六月戊子，则去报书时仅十日耳。库库败益都之兵，系之已亥，仍是六月之下旬，今并系之是月下。
57 明通鉴前编卷二
平章邵荣，自克处州归、骄蹇有异志，与参政赵继祖谋伏兵为变。秋，七月，丙辰，事觉，伏诛。
太祖自起兵，所任将帅最著者，徐达.常遇春与荣为三，而荣尤宿将善战。太祖以勋旧，欲宥其死，遇春直前曰：“人臣以反名，尚何可宥，臣义不与共生。”太祖乃饮荣酒，流涕而僇之。自此益爱重遇春。
八月，癸巳，陈友谅将熊天瑞寇吉安，守将孙本立战败，走永新。天瑞复攻破永新，执本立，杀之，遂陷吉安。友谅遗其知院饶鼎臣守之。【考异】《纪事本末》系之是年十二月，盖因朱文正之复吉安牵连并记也。《潜庵史稿》，陷吉安在八月癸巳，今据之。
冬十月，戊子，池州元帅罗友贤据神山寨作乱，谋通张士诚，杭、歙震动，命常遇春帅兵讨之。【考异】《纪事本末》作“十一月”，它书皆作“十月”。证之毕氏《通鉴》，则十月戊子也，今从之。惟毕《鉴》是月壬寅朔，“寅”字乃“申”字之误也。《元史·顺帝纪》，十月壬申朔，且毕《鉴》系癸卯朔于九月，则十月为壬申朔尤可证，盖“寅”字转写误也。
辛卯，设关市批验所官，主通百货，盐十分而税其一，它物十五分税一。
十一月，乙巳，元平章库库特穆尔复益都，田丰等伏诛。库库既袭父职，身率将士，誓不共之仇，奋力攻城，贼悉众拒守，乃遣壮士穴地通道而人，遂克之，尽诛其党，取田丰、王士诚之心以祭其父。庚戌，遗关保以兵复莒州，山东悉平。
庚申，元诏授库库特穆尔太尉，余官并如故，将校士卒论赏有差。
初，察罕特穆尔平山西晋、冀之地，而是时河南行省平章博啰特穆尔，以捍蔽京师，移兵镇大同，因欲并据晋、冀，遂与察罕兵争，元帝屡下诏令罢兵，终不听。及察罕克汴梁，平山东，兵势日盛，朝廷方倚之以为安。及其没也，库库复修其职，振其58
前纪二
军。干是东至淄、沂、西逾关、陕，皆晏然无事，乃驻兵于汴、洛，令以次进兵江、淮。而博啰特穆尔复数以兵争晋、冀，朝廷虽屡解谕之，而仇隙日深。
十二月，丁亥，大都督朱文正遣兵复吉安，饶鼎臣出走，遂以参政刘齐、陈海同、李明道、曾万中、粹中共守之，以朱叔华知府事。
太祖威名日重，元帝乃遣户部尚书张昶等赍龙衣、御酒、八宝顶（冒）［帽］、荣禄大夫、江西行省平章政事（使）宣［命］诏书，航海至庆元。盖方国珍之计，欲两以为功也，乃遣其检校燕敬报太祖，太祖不之答。
敬还，国珍惧，乃送昶于福建元平章雅克布哈所。时左丞王溥在建昌，闻之，以告，太祖命溥招之，昶遂偕郎中玛哈木特旧作马合谋至建康。时太祖已闻察罕死，遂不受，杀玛哈木特，以昶才，留之，并授以官。
元库库特穆尔既还河南，造尹焕章致书于太祖，并归我使人。
宁海布衣叶兑，以经济自负，闻太祖已定宁越，规取张士诚、方国珍，而察罕恃其兵强名顺，欲招太祖为助，兑乃列一纲三目，言天下大计。
其略曰：“愚闻取天下者，必有一定之规模；韩信初见高祖，画楚、汉成败；孔明卧草庐，与先主论天下三分形势者是也。今之规模，宜北绝李察罕，南并张九四，抚温、台，取闽、越，定都建康，拓地江、广，进则越两淮以规中原，退则画长江而自守。夫长江天堑，所以限南北也。金陵古称龙蟠虎踞，帝王之都，诚宜建都于此，守淮以为藩屏，守江以为门户，如高祖之关中，光武之河内。以此为基，藉其兵力资财，以攻则克，以守则固，百察罕能如我何哉！且江之所备，莫急上流。吴、魏所争，在蕲春与皖，即今江州之境。今义师已克江州，足蔽全吴。况自
59 明通鉴前编卷二
滁、和至广陵皆吾有，又足以遮蔽建康，襟带江州，匪直守江，兼可守淮矣。张氏倾覆，可坐而待，淮东诸军，亦将来归，北略中原，李氏可并，孙权不足为也。今闻察罕妄自尊大，致书明公，如曹操之招孙权。窃以元运将终，人心不属，而察罕欲效操所为、事势不侔。宜如鲁肃计，鼎足江东以观天下之衅，此其大纲也。
至其目有三：张九四之地，南包杭、越，北跨通、泰、而以平江为巢穴。昔田丰说袁绍袭许以制曹公，李泌欲先取范阳以倾禄山，殷羡说陶侃急攻石头，以制苏峻，皆先倾敌巢穴。今欲攻张氏，莫若声言掩取杭、嘉、湖、越，而大兵直捣平江。平江城固，难以骤拔，则以锁城法困之。锁城者，于城外矢石不到之地，别筑长围，环绕其城，长围之外、分命将卒，四面立营，屯田固守，断其出人之路。分兵略定属邑，收其税粮以赡军中，彼坐守空城，安得不困！平江既下，巢穴已倾，杭、越必归，余郡解体，此上计也。
张氏重镇在绍兴，悬隔江海，所以数攻而不克者，以彼粮道在三江，斗门也。若一军攻平江，断其粮道，一军攻杭州，绝其援兵，绍兴必拔.所攻在苏、杭，所取在绍兴，所谓＇多方以误之＇者也。绍兴既拔，杭城势孤，湖、秀风靡，然后进攻平江，犁其心腹，江北余孽随而瓦解，此次计也。
方国珍狼子野心，不可驯狎。往年大兵取婺州，彼即奉书纳款；后遣夏煜、陈显道招谕，彼复狐疑不从；顾遣使从海道报元，谓江东委之纳款，诱令张昶赍诏而来，且遺韩叔义为说客，欲说明公奉诏。彼既降我，而反欲招我降元，其反覆狡狯如是，宜兴师问罪。然彼以水为命，一闻兵至，挈家航海，中原步骑无如之何。彼则寇掠东西，捕之不得，招之不可。夫上兵攻心，彼言杭、越一平，即当纳土，不过欲款我师耳。攻之之术，宜限以日期，责其归顺。彼自方国璋之殁，自知兵不可用。又，叔义60
前纪二
还，称我师之盛，气已先挫，今因陈显道以自通，正可胁之而从也。事宜速，不宜缓。宣谕之后，更置官吏，拘集舟舰，潜收其兵权以消未然之变，三郡可不劳而定。福建本浙江一道，倚山濒海，兵脆城陋。两浙既平，彼心计浙江四道，三道既已归附，吾孤守一道安归哉！下之，一辩士力耳。如复稽送款，则大兵自温、处人，奇兵自海道人，福州必不支。福州下，旁郡迎刃解矣。威声已震，然后进取两广，犹反掌耳。”
太祖奇其言，欲留用之，兑力辞，赐银币袭衣以归。后数岁，太祖削平天下，其规模次第大略如兑言。【考异】事见《明史·叶兑传》。毕氏《通鉴》系之是年六月察罕遣使下，按兑书中已有张昶至庆元及方国珍遣人说太祖奉诏之语，则在是年十二月以后所上可证也。今改系之昶奉使至金陵之后。
二十三年
春，正月，壬寅朔，以汤和为中书左丞。
丙寅，太祖遣都事汪河报书于元库库特穆尔，并送其使人尹焕章归汴。
初，太祖命诸将分军于龙江等处屯田，惟康茂才积谷充物，它皆不及。二月，壬申朔，谕诸将曰：“屯田数年，未见功绪。惟康茂才所屯，得谷一万五千余石，以给军饷，尚余七千石。分地均而所得有多寡，由人力勤惰不齐耳。今宜督军及时开垦，以尽地利。庶几兵食充足，国有所赖。”
癸酉，张上诚发兵攻安丰，以吕珍为前锋，士信帅大兵继之。珍至安丰，围其城。久之，城中乏食，刘福通遣人告急于建康。太祖曰：“安丰破，则士诚益张，不可不救。”时方召刘基至京，基谏曰：“汉、吴伺隙，吴，即士诚。见后，未可动也。”不听。未几，珍破安丰，杀福通。
戊寅，移置浙江行省于严州。
61 明通鉴前编卷二
时士诚屡寇诸全，李文忠应援不及，于是、徙省治于严，留总制徐司马守金华。司马，太祖养子，名马儿者也。
是月，陈友谅将张定边复陷饶州。
时守将于光与吴宏等不协，都昌盗江爵等乃导定边等入寇，仓卒无备、皆出走，惟理问穆燮死之。郎中杨宪走还建康。
三月，辛丑朔，太祖帅右丞徐达、参政常遇春等援安丰。时吕珍水陆连营，据城树栅，外掘重堑。会左右军失利，阻于堑，不得出。太祖命遇春以兵横击其阵，三战三捷，俘斩无算。庐州左君弼出兵助珍。遇春又击败之，珍、君弼皆遁去。以韩林儿归，居之滁州。复命达等移师讨庐州。达等既去，元将珠展旧作竹贞、实都旧作忻都遂乘间入安丰。
是月，太祖还应天。
闰月，处州总制胡深言：“关市之征，旧例二十取一，今令盐货十取其一，税额过重，则商贩不通，军储缺乏。且使江西、浙东之民艰于食用。又它物十五分取一，亦恐稍重，请仍循二十取一之例。”从之。
是月，太祖自撰《朱氏世德碑》，遣官祗诣凤阳，泗州告祭先陵，并称龙风制，赠三代右丞相、平章政事、吴国公。【考异】此据郎氏《七修类稿》所载，《朱氏世德碑》益太祖自撰也。碑中称“龙凤九年三月十四日，降制赠曾祖祖及考”云云，又言“以闰三月十一日祗诸先垅，焚香告祭”云云，正至正二十三年之闰三月也。《洪武实录》不载，盖既得天下讳之耳，今叙人。
夏，四月，陈友谅闻太祖援安丰，果大举兵入寇洪都。
先是友谅自忿其疆土日蹙，乃治巨舰，高数丈，外饰以丹漆，上下三级，级置走马棚，下设板房为蔽，置橹数十，其中、上、下人语不相闻，橹箱皆裹以铁。载其家属百官，空国而至，兵号六十万。壬戌，薄城下，友谅欲以大舰乘水涨傅城而登。至是城移去江三十步，舰不得近，乃大为攻具，势甚张。都督朱文62
前纪二
正与诸将谋分门拒守，于是参政邓愈守抚州门，金院赵德胜等守宫步、士步、桥步三门，指挥薛显守章江、新城二门，元帅牛海龙、赵国旺、许珪、朱潜、程国胜等守琉璃、蒲台二门。文正居中节制，自将精锐二千往来策应。
乙丑，诸全守将谢再兴叛，降于张上诚。
初，再兴有心腹二人，常往来贩鬻杭州。太祖怒其泄军事，禽二人，诛之。召再兴赴应天，别遣参军李梦庚总制诸全，已，复遣再兴归。至是愤梦庚出己上，遂作乱，杀知州栾风，执梦庚赴绍兴，降于张士诚。总管胡士明，弃妻子，单骑走应天。时左丞李文忠闻变，遣同佥胡德济屯兵五指山下，自将精骑二千往来援应。
凤，高邮人，知诸全，有能声。被杀时，其妻王氏以身蔽凤，并杀之。已而梦庚亦不屈死。太祖以再兴数有功，叛非其志，故凤与梦庚皆不得恤。
丙寅，陈友谅攻抚州门。其兵各载竹盾如箕状以御矢石，并力攻城，坏二十余丈。邓愈以火铳击退其军，随树木栅，贼争栅，朱文正督诸将死战，且战且筑，通夕复完。于是总管李继先及海龙、国旺、珪、潜等皆先后战没。
五月，己已朔，友谅分遣诸将陷吉安。时值守将李明道与曾万中兄弟不协，谋为内应，遂开门纳汉兵。参政刘齐、朱叔华被执。
寻陷临江，同知赵天麟被执。
癸西、分陷无为州，知州董曾死之。
谕置礼贤馆，集刘基、陶安等诸人讲论经史。
丙子，友谅复攻新城门。指挥薛显将锐卒开门突战，斩其平章、副枢各——人，敌兵乃退。百户徐明被执，死之。明有胆略，尝出劫友谅营，获其良马以归，故见杀。
六月，辛亥，友谅增修攻具，欲拔栅自水关人，朱文正遣壮
63 明通鉴前编卷二
士以长槊迎刺之.敌夺槊更进。乃命锻铁戟铁钩，穿栅复刺，敌复来夺，手皆灼烂不得进。友谅见城中备御万方、坚不可拔，乃欲以计胁之，命执吉安、临江被获之刘齐、朱叔华、赵天麟以徇于城下。文正等不为动，三人者亦不屈死之。【考异】《明史·本纪》、《潜庵史稿》皆记刘齐等四人之死于五月。证之《纪事本末》，则刘齐，朱叔华，赵天麟三人者，皆死于南昌城下，盖执之以徇城，不屈，又杀之，欲以胁城中之降也，此似得之。考南昌忠臣之祀，独此三人在殉难十五人之数，而董曾不预，盖曾非死于南昌者，故别祀之。若刘、朱、赵三人皆江西守土之官，又以其同死于南昌城下，故得人南昌忠臣（祀）〔祠〕中。今据《纪事本末》书之.
乃复遣兵攻宫步、士步二门。金院赵德胜，暮坐城门楼指麾士卒，弩中腰膂，镞深入六寸，拔之出，叹曰：“吾自壮岁从军，伤矢石数矣，无重此者。丈夫死无所恨，恨不能扫清中原耳。”言毕而绝，年三十九。后追封梁国公，复赐谥。
洪都被围久，内外隔绝。文正遣千户张子明走应天告急。子明取渔舟夜从水关出，潜至石头口，宵行昼止，凡半月始至。太祖问：“友谅兵势何如？”对曰：“友谅兵虽盛，战死亦不少。今江水日涸，巨舰将不利，又师久粮乏，援兵至，必可破也。”太祖曰：“汝归语文正，但坚守一月，吾当自取之。”子明还，至湖口，为友谅兵所执。”友谅曰：“若能诱之降，非但不死，且富贵。”子明阳许之，至城下，大呼曰：“主上令诸公坚守，大军行至矣。”友谅怒，杀之。
时徐达、常遇春方围左君弼子庐州。州三面阻水，君弼自城上为钓桥、谋夜劫达等营，击败之，遂人城敛兵拒守，凡三月不克。至是太祖遣人谕曰：“为庐州而失南昌，非计也。”于是达、遇春皆解围还。
秋，七月，癸酉，太祖自将救洪都，祃牙于龙江。凡舟师二十万，刻期并发，达、遇春及枢院冯国胜、俞通海、右丞廖永忠64
前纪二
等及儒臣刘基、陶安、夏煜等皆从。【考异】据《明史·夏煜传》言：“太祖亲征陈友谅，儒臣惟刘基与煜侍，草檄赋诗。”今证之《陶学士集》，有《康郎山应制诗》。又《龙江阅兵诗序》云：“癸卯七月，阅兵龙江，臣安忝侍从。”又，《大明铙歌曲引》云：“安忝侍从，亲睹大战于彭蠡湖。”锯此，则儒臣侍从，安固预焉，今据《学士集》增入。
癸未，师次湖口，先遣指挥戴德以一军屯于九江口，复以一军屯南湖嘴，以遏友谅归师。又遣人调信州之兵扼之于武阳渡，防其奔逸。
陈友谅围洪都凡八十五日，闻太祖至，即解围、东出鄱阳湖逆战。太祖帅诸将由松门入湖，丁亥，与友谅师遇于康郎山。太祖见友谅列巨舟当前，顾谓诸将曰：“彼巨舟首尾连接，不利进退，可破也。”乃命舟师排十一队，火器弓弩以次鳞列，戒诸将：“近寇舟，先发火器，次弓弩，及其舟，则短兵击之，”
戊子，徐达、常遇春、廖永忠等进兵薄战，达身先诸将、击败其前军，杀一千五百人，获一巨舰还。俞通海复乘风发火炮，焚寇舟二十余艘，杀溺死者甚众。徐达等搏战良久，火延及达舟，敌乘之，达扑火更战。太祖亟遣舟援，达力战，敌乃退。
俄，友谅骁将张定边直前犯太祖舟，舟胶于沙，汉兵绕三匝。我军左右奋击，身先捍蔽，定边不得前，于是指挥韩成首以冲锋堕水死，元帅宋贵、陈兆先继之，万户程国胜继之，皆陷阵死焉。事急，遇春飞矢射定边，通海、永忠复飞舸夹击，定边负重创，始遁去。太祖舟甫脱，而遇春舟亦胶浅，亟麾兵救之。值诸舟骤进，水涌乃解。会日暮，太祖命鸣钲收军，集诸将申明约束。又虑张士诚乘虚入寇，命徐达还守应天。
是役也，诸将皆殊死战。而程国胜者，先以守抚州门被创落水，得不死，复从太祖御友谅于湖东，卒死之。而南昌城中先以阵亡抚州门闻，故豫章、康山两祀之云。【考异】诸书皆言“康郎山忠臣之祀凡三十五人”，证之《明史·赵德胜传》，言“凡赠公一人，侯十二
65
明通鉴前编卷二
人，伯二人，子十五人，男六人”，实三十六人也，盖《明史》传中言“三十五人”者，除程国胜数之故。《传》末复记“国胜守南昌，与牛海龙夜劫友谅营，海龙中流矢死，国胜泅水得脱，抵金陵，从太祖战鄱阳，张定边直前犯太祖舟，国胜与韩成.陈兆先驾舸左右奋击，太祖舟脱，国胜等绕出战舰后，援绝，力战死。而南昌城中谓国胜已前死，故豫章、康山两祀之”云，此事本之朱善所撰《国胜神道碑》。盖国胜至金陵一节，惟太祖知之，故南昌城中调其已死，遂人之豫章忠臣中，后经太祖更正，改祀国胜于康郎山，特命朱善述其事于《碑》中，而野史但据《实录》三十五人之语，遂遗国胜，又见豫章更正祀典，去国胜之名，遂两遗之，毕氏《通鉴》于康郎山之战，不知据《明史·赵德胜传》考其颠末，特以国胜已死于抚州门，不应更有死于康郎山之程国胜，故不知据何野史而增人万国胜之名，实所不解。惟《龙飞纪略》、《七修类稿》所载康郎山之祀三十六人，连程国胜数之，为得其实，今据之。
已丑，太祖命鸣角，师毕集，乃亲布陈，复与友谅战。友谅悉巨舟连锁为陈，旌旗楼橹，望之如山。我舟小，不利仰攻，太祖亲麾之不前，右师却，命斩队长十余人，犹不止。元帅濠人郭兴谏曰：“非人不用命，舟大小不敌也。此非火攻不可。”太祖然之，命常遇春等分调渔舟，载荻苇，置火药其中。至晡，东北风起，命以七舟束草为人，饰以甲胄，各持军器，若斗敌状，令敢死士操之，备走舸于后。将迫敌舟，乘风纵火，风急火烈，须臾而至，焚其水寨数百艘，烟焰涨天，湖水尽赤，死者大半，友谅弟友仁、友贵及其平章陈普略等皆焚死。师乘之，又斩首二千余级。
友仁，即所称“五王”也，眇一目，有智略，枭勇善战，至是死，友谅为之夺气。普略，即“新开陈”也。
先是我军方对敌，忽院判张志雄舟樯折，为敌所觉，以数舟攒兵钩刺之，志雄窘迫自刎。枢院同知丁普郎，从援南昌有功，又从人湖，至是战不利，身被十余创，首脱，犹植立舟中不仆，66
前纪二
持兵若战状。太祖闻而义之。时元帅余昶、右元帅陈弼、徐公辅皆同日战没，并祀康郎山忠臣庙。
初，太祖所乘舟樯白，友谅觉，谋并力来攻.太祖知之，庚寅夜，令诸舟尽白其樯，旦视莫能辨，敌益骇。
辛卯，太祖复联舟与友谅战，自辰至已不决。太祖方坐胡床指麾，刘基侍侧，忽跃起大呼，趣太祖急更舟，仓卒徙别舸。坐未定，汉兵飞炮奋击，所御舟立碎。友谅乘高见之方喜甚，而太祖麾舟更进，皆失色。廖永忠、俞通海等以六舟深人缀汉军，若起若没。友谅初无所见，我军亦盱眙，意已陷没。须臾，六舟绕汉舟而出，势如游龙，诸将见之，勇气百倍，呼声震动、波涛立起。于是环攻汉舰，杀其士卒殆尽，而操舟者犹不知，尚呼号摇橹如故，已而焚其舟，皆死。至午，友谅兵大败，弃旗鼓甲仗，浮蔽湖面。通海等还，太祖劳之曰：“今日之捷，诸君之力也。”
时张定边见战不利，欲挟友谅退保鞋山，而我军已先截罂子口。友谅不得出，乃敛舟自守，不敢更战。是日，移舟泊柴棚，去敌五里许，遣人挑战，敌不敢应。诸将欲退师，少休士卒。太祖曰：“两军相持，先退非计也。”通海以湖水浅，请移舟扼江上流，而基亦密言，期以金木相犯日决胜，太祖从之。时水路狭隘，舟不得并进，恐为敌所乘，至夜，令舟置一灯，相随渡浅，比明，皆衔尾至，乃泊于左蠡。友谅亦移舟出泊渚矶，相持者三日。
友谅有左、右金吾二将军，咨之计，其右金吾曰：“今战不利，出湖实难，莫若焚舟登陆，直趋湖南，谋为再举。”左金吾曰：“今虽不利，而我师尚多，僇力一战，胜负未可知，何至自焚以示弱！万一舍舟登陆，彼以步骑蹑我，进不及前，退失所据，一败涂地，岂堪再举邪！”友谅犹豫不决。既而曰：“右金吾言是也。”于是左金吾闻之，惧及祸，遂率所部来降，右金吾见势急，亦率所部降。
67 明通鉴前编卷二
友谅既失二将，兵益衰，太祖乃倚舟贻之书曰：“吾欲与公约从以安天下，公失计，肆毒于我，我是以下池阳，克江州，奄有公龙兴十一郡。今犹不悔，复启兵端，一困于洪都，再败于康郎，杀其弟侄，残其兵将，捐数万之命，无尺寸之功，此逆天理、悖人心之所致也。公乘尾大不掉之舟，顿兵敝甲，与吾相持，逞其狂暴之性，正宜亲决一战，何至徐徐随后，若听吾指挥者，无乃非丈夫乎？公早决之！”友谅得书，怒，留使者不遣。犹建金字旗，周回巡寨，令所获我将士尽杀之。太祖闻之，命悉出所俘友谅军，视其伤者，赐药疗之，悉遣还，下令曰：“自今但获彼军，皆勿杀。”又令祭其弟侄及将士之战死者。
师出湖口，命遇春、永忠诸将统舟师横截湖面，邀其归路，又令——军立栅于岸，控湖口者旬有五日，友谅不敢出。
八月，太祖复移友谅书曰：“昨吾船对泊渚溪，尝遣使赍记事往，不见使回，公度量何浅浅哉！丈夫谋天下，何有深仇！江、淮英雄，唯吾与公耳，何乃自相吞并。公之土地、吾已得之，纵欲力驱残兵来死城下，不可再得也。即公侥幸逃还，亦宜却帝号，坐待真主。不然，丧家灭姓，悔之晚矣。”友谅忿恚不答。乃分兵克靳州、兴国。
友谅食尽，遣舟掠粮于都昌，朱文正使人燔其舟。友谅益失据，进退狼狈，谋奔还武昌，乃率楼船百余艘趋南湖嘴，我军辄列栅江南、北岸，阻遏不得前。
是月，壬戌，友谅计穷，乃冒死突出，欲由湖口绕江下流而遁。太祖麾诸军邀击，以火舟火筏冲之，追奔数十里。自辰至酉，战不解，至泾江口，泾江之兵复击之。
未几，有降卒来奔，言“友谅在别舸中，流矢贯睛及颅面死”。诸军闻之，大呼喜跃，益争夺，禽其太子善儿、平章姚天祥等。明日，平章陈荣等悉舟师来降，得士卒五万余人。惟张定边乘夜以小舟载友谅尸及其次子理奔还武昌，复立理为帝，改元68
前纪二 德寿。
太祖既平汉，顾谓刘基曰：“不听卿言，致有安丰之行。使友谅乘我之出，建康空虚，顺流而下，我进无所成，退无所归，大事去矣。今友谅不攻建康而围南昌，计之下者，不亡何待！友谅亡，天下不足定也。”【考异】太祖两致友谅书，见《明史·友谅传》。按初次移书在七月，二次移书则八月也。是年七月戊辰朔，辛卯为二十四日，又相持数日，则七月已尽。计友谅之死在八月壬戌。是年八月丁酉朔，壬戌则二十六日也。中间太祖初致书之后，又相持旬有五日，则二次致书之在八月中明矣，今叙于八月壬戌之前。
九月，丁卯朔，太祖发湖口，壬申，还应天，论功行赏，赐常遇春、廖永忠田，余将士金帛有差。
壬午，命李善长、邓愈留守应天，复帅常遇春、康茂才、廖永忠、胡美等亲征陈理干武昌。
诸全叛将谢再兴，以张士诚兵犯东阳。左丞李文忠帅兵御之，以行省郎中胡深为先锋。是日，遇贼于义乌，击败之，再兴遁去。深建议，以“诸全为浙东屏蔽，失之，则衢州不支”。文忠然之，乃度地去诸全五十里，于五指山下筑新城，分兵戍守。太祖初闻再兴叛，急驰使谕文忠，别为城守计，至则工已竣，嘉深，赐之名马。未几，士诚将李伯升大举入寇，兵号六十万，顿干城下，不可拔，乃引去。
是月，张士诚乘太祖西征之间，胁元江浙丞相达实特穆尔，求请封王，达实不得已为闻于朝，至再三，不报。士诚遂自称王，改国号日吴，即姑苏治宫室，置官属。
时士诚尚奉元正朔，元遣使征其粮，不与。淮省郎中俞思齐言于士诚曰：“向为贼，不贡犹可，今为臣，其可乎？”士诚怒，抵案扑地而入。思齐知不可为，弃官归，遂杜门谢病以卒。
郎中参军事陈基，以谏止士诚称王，士诚欲杀之，不果，已而超授内史，迁学士。凡飞书、走檄、碑铭、传记，多出其手。
69 明通鉴前编卷二
基每以为忧，而未能去也。
冬，十月，壬寅，太祖至武昌，马步舟师水陆并进。命常遇春分兵四门，立栅围之，又于江中联舟为长寨以绝其出人之路，分兵徇汉阳、德安。于是湖北诸郡皆降。
十二月，丙申朔，太祖发武昌，命常遇春总督诸将守营栅，谕之曰：“彼犹孤独，处牢中久，困当自服。若来冲突，慎勿与战。但坚守营栅以乘其敝，无患其城之不下也。”
甲寅、太祖至应天。戊午，阅武于鸡笼山。




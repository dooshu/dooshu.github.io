如梦令·离情四首

刚到凤凰臺上。无那驪驹三唱。愿作博山炉，魂逐沉烟游颺。罗帐。罗帐。高筑愁城千丈。

织女黄姑月月。偏受天公磨折。正尔拜双星，驀地燕南越北。新月。新月。乍缺乍圆似妾。

小胆空房多悸。那更鸟啼蛩嚏。帘卷看银河，心与繁星俱碎。红泪。红泪。长浸合欢翠被。

别后云鬟慵整。蛛网鞶囊金镜。罗袜步空阶，几曲雕栏独凭。花影。花影。满地月明清冷。


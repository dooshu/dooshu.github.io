○命有司举行郊庙大礼诏

皇王俯仰，应协於灵祗；典礼废兴，式存於禋告。盖重成命，以崇祗肃。朕获嗣鸿猷，敢志虔敬。顷以三代正朔，所尚不同，百王徽号，无闻异称。顾兹薄德，思创常规。爰因行庆之日，将务惟新之典，而建元立则，制命膺符，受於天地祖宗，申於百辟卿士。今既循诸古法，让彼虚名，革故之宜，已宣於臣下，昭报之道，未展於郊庙。因时备礼，择日陈诚，克明恭己之心，庶降庇人之福，至诚斯感，其在兹乎。宜取今月二十八日朝献太清宫，二十九日享太庙元献庙，来月一日祭圆丘及太一坛。


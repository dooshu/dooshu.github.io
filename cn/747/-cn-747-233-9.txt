○祭崔侍郎文

维神龙三年月朔日，兵部郎中员外曹良史等，谨以清酌少牢之奠，敬祭故侍郎崔公之灵：位以行成，名以才起，天临明代，是生君子。长戟高门，层堂峻趾，孝友仁爱，衣冠标轨。清通正直，省阁条理，束带立朝，惟国之俊。抑扬吐纳，金声玉振，器不滞方，神无留韵。厚奉外不为假，坦率内不违真，交而容博，好施而能均。欲人规已，恕已及人，故者不遗其故，亲者不失其亲。历否泰能全其节，故令名不离其身，方齐六相，助明三辰。何孤我德？何负兹神？抟空落羽，中驾摧轮，昔时寮列，今为吊宾。凡二三子，夙承惠眷，联务七兵，岁阳三变，分与时积，事由更练。謇謇公庭，申申私宴，恸音徽之永掩，怀仪范之不见，戢容止於缀足，潜眉目於蒙面。哀哉柰何？涕零如霰。缅惟初疾，以迄将亡，意气精爽，乾乾自强。顾瞻宾客，勉勉矜庄，几不侧弁，衾无解裳。话言静密，忧公不忘，犹看骏马，尚听名倡。靡神不祷，靡药不尝，倏然信宿，魂归渺茫。岁初置酒，春中酹觞，何吉凶之共域？同歌哭於此堂。自古及今，人谁不没？岂叹生死，所嗟仓卒。修途未半，壮志先伐，茕子龀年，遗允数月。在亲亲与怀旧，孰不伤心而痛骨？灵奠易收，深悲难歇。尚飨。


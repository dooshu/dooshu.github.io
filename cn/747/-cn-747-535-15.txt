○祭伏波神文

呜呼！伏波之生，好兵自喜。幼有壮节，腾声出仕。定册归汉，谟俞帝旨。算无失画，功伐可纪。破斩徵侧，实平交趾。来征蛮溪，未卒而死。小人赤口，曷本於理。薏苡南还，明珠谤起。乃收侯印，爵不及子。唯德不忘，爱留社里。筑庙以祭，人敬其鬼。久而若新，千载不毁。诂诂嗤嗤，易白成缁。孔子义失，勋华不慈。曾氏杀人，母投於机。居窃厥嫂，陈平不疑。申生毒，晋有骊姬。是以无极巧舌，伍奢族夷。孟子伤谗，凄兮作诗。公失其所，梁松实为。何独将军，自昔如斯。故士有历百代而不灭者，尝被讪於当时。苟窥心而不怍，虽弃置其奚悲。赫赫圣帝，嘉贤命祠。酒既列，神乎降思。尚享。








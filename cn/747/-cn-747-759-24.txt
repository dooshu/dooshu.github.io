○奏九经字样状

准太和七年十二月五日敕，覆定九经字体者。今所详覆，多依司业张参《五经文字》为准。其旧字样，岁月将久，点画参差，传写相承，渐致乖误。今并依字书，参详改正讫。诸经之中，别有疑阙，旧字样未载者，古今体异，隶变不同。如总据《说文》，即古体惊俗；若依近代文字，或传写乖讹。今与校勘官同商较是非，取其适中。纂录为《新加九经字样》一卷。或经典相承，与字义不同者，具引文以注解。今刊削有成，请附於《五经字样》之末，用证纰误。


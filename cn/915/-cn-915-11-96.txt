◎源怀

怀，本名思礼，后赐名，贺次子。文成末，为侍御中散。孝文时，以父辞老受父爵，拜征南将军。寻屯漠南。还，除殿中尚书，出为长安镇将、雍州刺史。复为殿中尚书，加侍中，参都曹事。迁尚书令。例降为公。除司州刺史。从驾南征，加卫大将军，领中军事。除征北大将军、夏州刺史，转征西大将军、雍州刺史。宣武时，徵为尚书右仆射，加特进，除车骑大将军、凉州大中正。授冯翊郡开国公，使持节，加侍中、行台，巡行北边。迁骠骑大将军都，督平氐诸军事。正始三年六月卒，赠司徒、冀州刺史，谥曰惠公。


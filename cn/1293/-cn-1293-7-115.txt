○朱松词

朱子父韦斋公松，尉尤溪时，醉宿郑氏阁，蝶恋花云：“清晓方塘开一镜。落絮飞花，肯向春风定。点破翠奁人未醒。馀寒犹倚芭蕉劲。拟行云医酒病。帘卷闲愁，空占红香径。青鸟呼君君莫听。日边幽梦从来正。”见南溪书院志。词综及补遗均未录。尤溪为朱子降生所，後人即其地建祠，宋理宗赐额南溪书院。明弘治中，邑令钱塘方溥复裒公遗文，及士大夫记咏之有关於祠者，为书院志。录公答庄德灿书云：“礼记多诸儒馀说，独中庸出孔子家学一篇，乃入道之门。”今大学、中庸与论语、孟子为四子书，始自朱子章句，其端实公启之。


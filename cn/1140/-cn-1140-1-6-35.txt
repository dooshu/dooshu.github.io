高母石太君墓志铭

湖西领三郡而蕲人高君尚孚为临江廉平不扰郡赖以宁居岁余以母忧将去予愕然若夺左右臂已而请代不得命强以墨衰视事视其睫常涔涔有泪痕久之徒跣再拜泣曰培不获奉母丧以归死不塞责今行有日矣愿得公一言以志母幽宫死且无恨予请徵其状呜咽不能语有间乃起曰母姓石氏年七十有二逮事先府君仅六载称未亡人时母年二十生不孝孤三月耳当是时狼狈零丁内外无所倚高氏不絶如缕母誓以身殉孤从旁睥睨者佥谓不可终日而母卒之死靡他其拮据荼蓼以鞠以教虽百其口弗能状也培既官豫章母就养布衣蔬食箧中萧然子妇或以为言母叹曰视昔糟糠不厌时何如吾所耗侈矣培是以无敢渔民也培旦出厅事母倚杖侧耳闻脱人械则悦或箠楚声盈庭则愀然不食培是以无敢滥刑也襁褓而哺之不有其身及长大有过庭跪而责之督诸妇若孙也亦然培是以无敢傲且惰也夫母之早年苦节艰瘁百端培幼不及知而粥粥晨昏以庶几无陨越则母实使然培待罪考绩例当受封蕲之士大夫合请之学使者将以节行闻於朝用旌其闾而母已不待言及此遂大恸於乎有是母厥有是子信哉会顾子赤方至自蕲於母为通家子具言石太君苦节事藉藉州里间盖实而可徵也乃次而为之志太君为处士玉华公女年十五归高赠君讳自见为诸生才而不永母尝吁以身代事继姑邓氏生死尽力有子培即尚孚官江西临江府知府孙二长曰克绍州庠生次曰克綋并有文行曾孙曰朝生元生碧生凡三人康熙壬寅九月母终於临江之官舍今葬於某山某原铭曰

陵谷可移石亦可泐惟母心之匪石更终古其不磨灭


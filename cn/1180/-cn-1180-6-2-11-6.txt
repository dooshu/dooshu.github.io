又


叠辱翰示，处置番虏机宜，具见雄略。重镇得人，朝廷可逭西顾之忧也，在鄙心允切敬仰。

比者，主上方加意驿传，而怪有司之不奉法。适会有纠举之疏，遂触上怒。不肖虽极力调停，犹不免有近日处分。然此乃公差遣不得人，非贤郎之过。且公在镇功劳，自当勒之旂常，一眚不足相掩也。俟后有机会，仍当为公光复荫典。恐执事者不达朝廷所以重令之意，而过为疑畏，或于展布有妨，故道其本末如此。肝胆之要，唯公谅原。






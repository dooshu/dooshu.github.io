鲜于侁　杂兴三首

幽居观物变，天道固虚盈。

炎取日方炽，微阴一已生。

凉风动野草，桃李先飘零。

蜩螗集高柳，络纬响空庭。

愁心独耿耿，宵梦竟难成。

鲜于侁

鲜于侁　杂兴三首

一气斡元造，为功未尝烦。

群生自委化，天地亦何言。

凫胫不可增，楮叶不可镌。

欲益固为损，劳心非自然。

不见平阳侯，醇酒聊终年。

鲜于侁

鲜于侁　杂兴三首

三王贵养老，取重在乞言。

酒醴副佳淆，黄发斯皤然。

朝廷本忠厚，风俗亦变迁。

岂意汉道微，侍中惟少年。

耆旧无备问，李公所以难。


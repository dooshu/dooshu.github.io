◇安般守意经序

夫安般者，诸佛之大乘，以济众生之漂流也。其事有六，以治六情。情有内外，眼、耳、鼻、舌、身、心，谓之内矣；色、声、香、味、细、滑、邪念，谓之外也。经曰诸海十二事，谓内外六情之受邪行，犹海受流，饿夫受饭，盖无满足也。心之溢荡，无微不浃，恍惚仿佛，出入无间。视之无形，听之无声，逆之无前，寻之无后；深微细好，形无丝发，梵释仙圣，所不能照。明默种子，此化生乎？彼非凡所睹，谓之阴也。犹以晦а种未粢芬，（一作「深芬」。）手覆种，孳有万亿，旁人不睹其形，种家不知其数也。一朽乎下，万生乎上。弹指之间，心九百六十转，一日一夕十三亿意。意有一身，心不自知，犹彼种夫也。是以行寂，系意著息，数一至十，十数不误。意定大之，小定三日，大定七日，寂无他念，怕然（一作泊然。）若死，谓之一禅。禅，弃也。弃十三亿秽念之意，已获数定，转念著随，蠲除其八，正有二意，意定在随，由在数矣。垢浊消灭，心稍清净，谓之二禅也。又除其一，注意鼻头，谓之止也。得止之行，三毒四走，五阴六冥，诸秽灭矣。[B17]顽心明，逾明月珠；淫邪污心，犹镜处泥；秽垢污焉，偃以照天，覆以临土。聪圣达，万土临照，虽有天地之大，靡一夫而能睹。所以然者，由其垢浊。众垢污心，有逾彼镜矣。若得良师，划刮莹磨，薄尘微а，荡使无余，举之以照毛发面理，无微不察，垢退明存。使其然矣，情溢意散，念万不识一矣。犹若於市，驰心放听，广采众音，退宴存思，不识一夫之言，心逸意散，浊翳其聪也。若自闲处，心思寂寞，志无邪欲，侧耳靖听，万句不失，片言斯著，心靖意清之所由也。行寂止意，悬之鼻头，谓之三禅也。还观其身，自头至足，反覆微察，内体恶露，森楚毛竖，犹睹脓涕，于斯具照天地人物，其盛若衰，无存不亡。信佛三宝，众冥皆明，谓之四禅也。

摄心还念，诸阴皆灭，谓之还也。秽欲寂尽，其心无想，谓之净也。得安般行者，厥心即明；举明所观，无幽不睹；往无数劫，方来之事，人物所更，现在诸刹，其中所有，世尊法化，弟子诵习，无遐不见，无声不闻。恍惚仿佛，存亡自由，大弥八极，细贯毛；制天地，住寿命，猛神德，坏天兵，动三千，移诸刹；入不思议，非梵所测，神备无限，六行之由也。世尊初欲说斯经时，大千震动，人天易色，三日安般，无能质者。于是世尊化为两身，一曰何等，一曰尊主，演于（一作「千」。）斯义出矣。大士上人六双十二辈，靡不执行。

有菩萨者安清，安世高，安息王嫡后之子，让国与叔，驰避本土，翔而后集，（一作「进」。）遂处京师。其为人也，博学多识，贯综神模，七正盈缩，风气吉凶，山崩地动，针脉诸术，睹色知病，鸟兽鸣啼，无音不照。怀二仪之弘行，愍黎庶之顽暗，先挑其耳，却启其目，欲视听之明也。徐乃陈演正真之六度，译安般之秘奥，学者尘兴，靡不去秽浊之操，就清白之德者也。余生末踪，始能负薪，考妣徂落，三师凋丧，抑瞻云日，悲无质受，卷言顾之，潸然出涕。宿祚未没，会见南阳韩林、颖川皮业、会稽陈慧，此三贤者，信道笃密，执德弘正，进进，志道不倦。余从之请问，规同矩合，义无乖异，陈慧注义。余助勘酌，非师不传，不敢自由也。言多鄙拙，不究佛意，明哲众贤，愿共临察！义有月尤，加圣删定，共显神融矣。（《释藏·敬》一，又《迹》六，又略见《辇》四）


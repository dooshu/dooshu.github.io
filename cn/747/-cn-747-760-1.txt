○李肇东林寺碑阴记

元和初，武阳公廉刺江西，和惠多暇。叹二林精舍之最，佛书阙如，以月俸家财，经始大藏。庐岳师资，坐阅贝教，皆怀德於公也。昭肃皇帝患僧繁滥，诏省其居，以严其人。因是林藏毁经逸，先帝即位，许胜地复寺，东林振焉。僧行言立心至勤，完集经教，走丐历岁，克就无期。大中十二年，洪、广、潭、宣四镇兵扰，先帝以中丞韦公英果多知，诏驰镇旧地。先德在人，咏歌不忘，江湖老叟，有怀惠泣下者。闻公至，皆愿缚贼出迎，故公未至而人已安，才至而贼遂平，皆如先帝之策。（阙）莅访旧事，德绩尽在，独经藏阙焉。因召行言，倾俸使复。不一岁而藏成，经备如初，继先志也。

吕受

受，大和中乡贡进士。


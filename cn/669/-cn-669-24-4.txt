4　齊王不用即墨大夫而亡　即墨多君子多良士


齊威王封即墨大夫。注見上卷。燕取齊七十餘城，唯莒、即墨不下。田單以即墨破燕。齊王建將入秦，即墨大夫入見，畫臨晉、武關之策，建不聽而亡。吁，何即墨之多君子也！建能聽即墨大夫之謀，則齊可以勝秦矣，國未嘗無士也。

【何云】是故趙襄子曰：「尹鐸之所寬也。」

【全云】此亦有慨於汪、文諸公策略之不用。

【元圻案】燕策〔一〕：「燕昭王以樂毅爲上將軍，與秦、楚、三晉合謀以伐齊。齊兵敗，閔王出走於外。燕兵獨至臨淄。齊城之不下者，唯獨莒、即墨。」〇史記田單列傳：「燕引軍東圍即墨，即墨大夫敗死。城中相與推田單曰：『安平之戰，田單宗人以鐵籠得全，習兵。』立以爲將軍，以即墨距燕。昭王卒，惠王立，田單縱反間，燕使騎劫代樂毅。單遣使約降，燕軍益懈。擊之，而齊七十餘城皆復爲齊。乃迎襄王於莒，入臨淄而聽政。」〇齊策：「齊王建入朝于秦，即墨大夫入見齊王曰：『齊地方數千里，帶甲數十萬。夫三晉之大夫，皆不便秦，而在阿、鄄之間者以百數，王收而與之十萬之衆，使收三晉之故地，即臨晉之關可入矣；鄢、郢大夫，不欲爲秦，而在城南下者百數，王收而與之十萬之師，使收故地，即武關可以入矣。如是則齊威可立，秦國可亡矣。』齊王不聽，遂入秦。處之共松柏之間〔二〕，餓而死。」〇馮琦宋史紀事本末：「度宗咸淳十年，京湖制置使汪立信移書賈似道曰：『内都何事乎多兵，宜盡出之江干，以實外禦。算兵帳見兵可七十餘萬人〔三〕，而沿江之守，則不過七千里，若距百里而屯，屯有守將，十屯爲府，府有總督，其尤要害處，輒三倍其兵。無事則屯舟長淮，往來游徼，有事則東西齊奮，戰守並用。刁斗相聞，餽餉不絶，互相應援，以爲聯絡之固〔四〕。選宗室大臣忠良有幹用者，立爲統制，分東西二府，以涖任得其人，率然之勢，此上策也。』似道得書，抵之地，尋中以危法罷免之。」又：「帝德祐元年七月，元主詔伯顔直趨臨安。八月，文天祥至臨安，上疏言：『宜分境内爲四鎮，建都統居中：以廣西益湖南，而建閫于長沙；以廣東益江西，而建閫于隆興；以福建益江東，而建閫于番陽；以淮西益淮東，而建閫于揚州。責長沙取鄂，隆興取蘄、黄〔五〕，番陽取江東，揚州取兩淮。地大力衆，乃足以抗敵，約日齊奮，有進無退，日夜以圖之。彼備多力分，疲于奔命。而吾民之豪傑者，又伺間出于其中，如此則敵不難卻也。』時議以爲迂闊，不報。」

〔一〕「燕策」，原作「齊策」，據上古本戰國策卷二九燕一改。

〔二〕「共」，原脱，據上古本戰國策卷一三齊六補。

〔三〕「見」，原作「現」；「固」，原作「因」；「黄」，原脱，皆據中華本宋史紀事本末卷一〇六蒙古陷襄陽校正。

〔四〕「見」，原作「現」；「固」，原作「因」；「黄」，原脱，皆據中華本宋史紀事本末卷一〇六蒙古陷襄陽校正。

〔五〕「見」，原作「現」；「固」，原作「因」；「黄」，原脱，皆據中華本宋史紀事本末卷一〇六蒙古陷襄陽校正。






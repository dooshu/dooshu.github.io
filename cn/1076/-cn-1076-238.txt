卷二百三十八

钦定四库全书

历代名臣奏议卷二百三十八

明　杨士奇等　撰

任将

宋英宗时知谏院传尧俞上奏曰风闻有朝旨令中外臣僚选举班行渐择堪充将领者实朝廷经远御备之急务也臣辄有短见庶裨万一惟陛下详择臣伏以小廉小谨或非壮夫所长使贪使愚固亦兵家旧说故古人取跅弛之士信史纪不羁之材若使论荐者保其清廉深虑豪勇者有所遗落欲望将来所降指挥只取材武纵有痕累不甚重者皆得充举仍但云若不如举状甘当降黜更不云如犯正入已赃甘当同罪则采择益广而可以尽人之材力或有可取乞赐施行

尧俞又上奏曰臣闻有备无患古之善经今则不然直患至而後为之耳臣向闻泾原路数奏边事於是易置官吏为备颇急近日书奏稍止即不闻更有张皇边徼之心顾不窥揣轻重向若谅祚猝然长驱又岂容遽为之备哉况其奸诡未易可量今朝廷之虑转而在鄜延矣臣窃料敌人若不遂为患者亦将威胁边吏以逞其无厌之欲其所以待之者苟为未具则又将徇其求矣臣谓宜及其未然讲修戎备凡将吏之轻易老疾罢騃未更事者一切换去度敌至足以恃而无恐有请得以拒而不疑则庶几其可矣傥因循且已他日又或仓黄猝遽恐遗悔遂大至於临事易帅兵家常忌昨知渭州施昌言之罢人不谓之非者以为犹愈於必败事耳此岂独昌言之过固亦付授之失宜今庆州孙长卿颇知钱谷材非将帅轻易寡识西道共知平居固已乖方缓急岂能办事未敢画一条其迹伏望陛下置之他处姑任其长毋俾异时为边防之误臣又闻董毡谅祚屡有解仇之约赖天之力奸好未成传闻相政莫审虚实见利忘义远人之常万一翻然改图合从东向则为患不测惟陛下数谋於大臣思所以间离之而务为维御之术则天下幸甚

神宗熙宁元年殿中侍御史里行钱顗乞择将久任状曰臣窃以朝廷之患莫患於无将帅也盖承平日久中外臣寮唯能孜孜讲及文法不及於武备岂所谓安不忘危之意也而况北敌犹梗西戎未宾非朝廷无事之时也陛下试环视中外可为将者谁耶可为帅者谁耶陕西河东河北三路九十余州军见边任有谋略有果勇威望可以压服西北者复何人哉此宜为国者预谋而深虑也臣闻祖宗之时外多名将皆委之久任而责其成效若李汉超之守关南赵赞之守延安皆十余年倚若长城着立功勲无西北之患者将帅得人也国家求将之心虽切选将之路不广近臣虽曾奉诏举将领奈何限以资品武勇智略之在下位者无由而进虽有颇牧之才焉得而用之今之命帅则唯用侍从贵官遣将则多以阀閲子弟素不谙练兵术一旦委之要地授以重柄前日横山之谋为国生事盖失於不久任也臣愿陛下诏二府大臣两制近侍及中外文武监司知州已上各举堪充将领者二人不以官职高下果敢有武勇者为一等沈厚有方略者为一等籍其名而用之分布三路法祖宗之久任责其成效有功则不次迁擢厚加赏赉激将帅之心沮蛮夷之气天下久安之策不过此也朝廷裁择施行

哲宗元佑元年侍御史刘挚论祖宗不任武人为大帅用意深远状曰臣昨者去年十一月二十四日访闻有旨除刘昌祚知渭州臣窃闻刘昌祚尝以小功先朝用之管军知延州中外不以为允先朝升遐召入宿卫物议稍以慰惬今者渭州之命羣议复骇臣窃闻祖宗之法不以武人为大帅专制一道必以文臣为经略以总制之武人为总管领兵马号将官受节制出入战守唯所指挥国家承平百有二十余年内外无事以其制御边臣得其道也臣常伏念御边御戎深得上策所以为後世者久而不可以改此其一也唐先天开元中薛讷郭元振张嘉正王晙张说萧嵩杜暹李适之自节度入相李林甫疾儒臣以边劳至大任欲杜其渐以固已权说明皇曰以陛下雄才国家富强而西北未靖者由文吏为将惮矢石不身先不如用蕃将彼生长鞍马矢石间陛下用之必尽死力明皇然之以安思顺代李林甫领节度擢安禄山高仙芝哥舒翰等为大将林甫利其武人无入相之资故安禄山得兼三道劲兵卒称兵荡覆天下唐室遂微臣窃谓祖宗之法不任武人为大帅用意深远非浅见者所能测之如昌祚人材未为难得诚使卓然过人可以付属而祖宗之法由此废矣伏愿选内外文臣从官可以守边者使之帅守则祖宗之法常存而不废不幸後世有引此时为比使武人帅边而不虞之祸如前世之甚者岂可不预防其渐乎

右谏议大夫孙觉乞熙河选将如折氏世守状曰臣窃闻熙河困陕西以及天下几十五余年矣臣闻其岁费数百万略以十年计之为四千万以朝廷本为熙河举西师不能断羌人之臂径可以复灵夏而包贺兰前日大举西师不得羌人一级而坐费数百万於黠羌兵马驮乘死者不可胜数器仗弃捐如山边人至今为国寒心自朝廷开熙河以来负罪官吏无赖游客冒名入仕与拥高资为富人者不知其几百家矣吮啜生灵之膏血以厌饫无赖之人何欤臣愚习闻祖宗时河西折氏置之最为得策今天下一百三十余年而折氏祖父子孙相继皆忠顺劲勇为国扞守此实措置得其道也今熙河之地使帅守得人为朝廷无穷之计蕃将之中如折氏者得一人或两人渐为措置三五年後择其可付属者付之计朝廷不爱官爵以宠之但为我守能扞外寇则世世如折氏可也其他经营久远之策密院臣寮必有能为朝廷谋者

二年孙觉为给事中又论帅臣当使便宜行事状曰臣窃闻陕西诸帅臣皆朝廷夙所选擢及被边稍有警急事事闻於朝廷从来仓猝又须应副臣恐委任帅臣之道为未尽也臣以为诸路帅臣之中唯陕西五路朝廷之所留意万一有警帅臣自有所处则朝廷无事矣今御帅臣之法太急不敢以便宜行事故帅臣凡边事不以大小悉闻於朝廷臣谓宜稍略其法使帅臣便宜於边境之间然後责以边事事之小者不以闻於朝廷稍习用祖宗御边之道则帅臣悉心朝廷无事矣

贴黄臣闻定州韩忠彦时有请於朝廷不敢以边事为任帅臣之中不任责朝廷又不责之如此则帅臣虚设矣

五年中书舍人王岩叟论不可以走马一言轻易元帅状曰臣伏覩初六日除目延安赵卨太原滕元发皆进职臣当行制忽得指挥收还臣不知所以固已疑之今日乃以頴昌范纯仁易元发窃闻用本路走马奏章遂有此除臣谓朝廷进退大帅固当重谨不可轻用一人之言而行之或其言出於爱憎喜怒之私意而欺罔公议岂不损主上之明误国家之事果若可疑自当令本路监司公共体量信如其言行之未晚况闻元发在河东颇有显效为士大夫所称按本路每岁入秋即自近里州发马兵往戍河外涉春乃还坐耗刍粮於难得之地不知几万计前此帅臣度知无事未有敢不遣戍者去秋元发独能不遣为国惜费其利甚博盖其明见事机以身任责故为之不疑衆论莫不嘉元发有大帅之略臣计陛下必不知之知之宜不遽易也今言者蔽其所长而不以告摘其所不足而暴之则其爱憎之情自己可见夫有显效不録而言亟行四方闻之又谁为陛下尽心者既以走马一言易元帅元帅将人人畏惮此曹有不自保之忧此曹将人人侵侮其帅有骄横之势陛下不可不察也此风浸长非朝廷美事昔季布为河东守孝文常召至京师留邸一月而罢还布进曰臣待罪河东陛下无故召臣此人必有以臣欺陛下者今臣至无所受事罢去此人必有毁臣者矣陛下以一人誉召臣一人毁去臣恐天下有识者闻之有以窥陛下孝文谢焉臣愿陛下思季布之言察元发之事勿蹈孝文之失以为识者叹惜臣愚忠不胜惓惓

贴黄一元发不足惜所惜者朝廷进退帅臣之事体尔如臣言可采伏望指挥少留告命速召大臣别加详议施行陛下以方面属人毁誉之听不可不审善恶之实不可不考若其人材略足以当事虽小有疾何苦害於卧理如其无能虽壮安用

八年御史中丞李之纯上奏曰臣 伏以西戎未附边鄙用兵守土之臣不宜屡易盖欲责其实效必须假以岁月况帅臣总握中权指授规画日久而後士心信服料敌折冲立威制胜日久而後敌心知畏未有岁月浅近施设尚疏而可立武事也近者庆渭二帅召还移替皆未成资若以护边有功犹宜增秩以久任若以备敌亡状岂当免过而优迁欲望精选才臣付以阃外应机制变得以专行明示三载考绩之限非以功进以罪黜更不先期除代庶几边事整备而戎人款服

绍圣三年陕西路转运使张舜民请内外臣寮各举堪任将帅状曰臣伏见近年以来宿将凋零今岁为甚虽询其人才固有精粗是皆自英考神宗识拔切磨收养出生入死之人也使其分有修短何独至於今日摧颓剥落之为甚也臣虽愚昧隂以为惧臣窃观自古守边选将未必专以攻战为事要在精神折冲而已如必欲战而取胜则是兵家之下策故有中朝而兴叹侧席而为忧在赵则强秦不敢加兵在汉则鲜卑不敢南牧者此岂皆战之功其闻望精神有以服人者也其闻望精神有以服人岂一朝一夕之事哉必有素养乃可至此方今边孽未殄疆场屡骚天怒未加而爪牙先缺此何理也传云内无良将外有敌国此秦之君臣犹以为忧况以天下之大者乎臣窃惟天之降才地之生物其杶干栝栢何时而乏然自毫末以至凌云培之植之以充梁柱又非一朝一夕之事也唯其先几有备之实能免仓卒不及之患臣今欲乞圣慈详酌指挥内则侍从台谏管军臣寮外则帅臣监司各举所知堪任帅者三两人不限出身要在人才实有谋勇然後朝廷面加审择其所降指挥乞严立条式以示朝廷必用之意非若常举之泛泛臣之瞽言若蒙采听然其验犹在十数年之後

贴黄臣今所言若蒙朝廷采纳其所举人已经选任若路分都监已上更不在奏举之限所贵人才在下者皆得上达近日兰州种宜身亡臣常默计其代者两日而无所得窃惟庙堂遴选之际亦已为难矣当平时择一边州守臣犹尔难得况一旦应急任人从而可知臣所以出位进言其在於此

哲宗时翰林学士范祖禹论曹诵劄子曰臣伏见枢密副都承旨曹诵权马军司事候姚麟回日依旧虽非正授止是暂权然於事理有二不可祖宗制兵之法天下之兵本於枢密有发兵之权而无握兵之重京师之兵总於三帅有握兵之重而无发兵之权上下相维不得专制此所以百三十余年无兵变也自唐室衰季以及五代枢密之权偏重动为国患由手握禁旅又得兴发也今副都承旨为枢密属官权任管军是本兵之地又得握兵合而为一非祖宗制兵之意其不可一也自英宗以来不用外戚管军盖以管军之臣止有三人而外戚素非将领又无勲劳止缘恩泽遂为统帅岂得将士心服哉神宗时曹佾虽为中书令封郡王止奉朝请而已今陛下初听政而开外戚管军之渐示人以私非所以为後法其不可二也臣无言责然备位侍从国家事有未便无所不当言与其言之於大不若言之於小言之於着不若言之於微伏以先太皇太后九年之中内外无毫发之私天下未尝有间言陛下总揽庶政四海方属耳目臣之愚诚不欲使有识之人指某事不善曰此先太皇太后时无之今陛下有之思某事善曰此先太皇太后时有之今陛下无之所以拳拳而不能已也伏望圣慈特降指挥改正庶不违祖宗故事

时御史中丞苏辙论张颉不可用疏曰臣伏见朝廷以置渠阳军为不便议欲弃之者久矣然自去年以来欲弃而不得羣蛮猖獗南边至今为梗者何也任非其人而弃之无术故也唐义问文俗吏耳无他才略昔被朝命直入羣蛮之中欲弃此城既为蛮衆所围用胡田之计诈欺羣蛮苟脱性命既归不敢以其实闻凡有寇盗皆指挥边城不得申报朝廷不察其实而任之不替则既一失之矣及今夏以来蛮寇大作以至覆军杀将臣屡以为言而朝廷属任义问之意不衰访闻大臣但以临敌不可易将为词终欲庇义问不恤边人肝脑涂地之苦及今已将半年则既再失之矣今者朝廷除张颉知荆南颉自瀛徙荆诚不为超迁然近降朝旨令单马赴任外人始知朝廷欲以颉代义问盖义问之所以败者闇而自用狼而失衆今颉猜嶮闇愎又甚於义问而朝廷复加委任则又三失之矣臣窃悲湖北之人外遭羣蛮骚扰不安其居内蒙用人三失未知息肩之所是以不避烦渎冒进瞽言昔元佑二年朝廷除颉户部侍郎臣时为谏官前後具颉罪恶八事乞行罢免时虽不从然用颉未逾年知其不可卒黜之外任及今未几而遂付以边事边事重害又与户部不同盖临敌统衆兵民性命所系不可不慎窃闻大臣谓颉本贯鼎州意其习知蛮事是以遣之然不知人才各有短长未必生於其乡必善其事臣但恐颉任情恣行出於天性老而不改必致败事颉昔为桂州经略使始因靳吝小费终以措置乖方遂致宜州夷人背叛贼杀本州兵官颉寻遣费万王奇二将继往攻讨率皆陷没先帝震怒差官取勘遂落职夺官降知均州又元丰三年除颉知熙州是时臣僚上言颉天资褊躁动多猜忌顷在广南忿争互论州郡官吏为之不安乞赐追寝新命寻奉圣旨令依旧知沧州然则颉之不可付以边事着自先朝非独今日臣言之矣所有臣昔具颉八事皆非虚言并有案据谨别具开録奏闻乞令大臣看详罢颉新命或但无令预闻边事别?谙练用兵之人责之成效

贴黄张颉资任已深除知荆南不为过当臣今所言但以颉为性猜嶮所至不得衆情不可令管边事

李荐上论曰臣闻牛羊欲其茁壮也必其善牧车马欲其习服也必其善御矧军旅之事将帅之职畀之以师律付之以疆塲内欲重吾国外欲克吾敌顾不慎哉不可以三军之元帅姑且备其员两国之民命聊且试其技不考其可必为国祸不求其良必为民殃故当筑坛告庙之始必观是人果足以称此礼乎至推毂授钺之际又观是人果足以胜吾任乎昔在战国之纷纷不惟君可以择臣而臣亦可以择君当时英雄挟其长游眎诸侯能用我者然後仕之故欲求将不可遽得今天下为家四海为畿罔匪臣仆英雄尽入於彀中多士咸在衆技自献惟君王所择所谓能称筑坛告庙之礼能胜推毂受钺之任者固亦有之在所选而已昔之论将者其材有五曰勇曰智曰仁曰信曰忠将何以贵乎勇盖直以养气威以克爱刚以致其敢义以致其必蔑视敌国而砥砺三军吾之所指曷敢不从死吾之所麾曷敢不从移非勇则不可犯矣将何以贵乎智盖使贪使愚各求其所须使勇使智各効其长技俾敌常为客而不足我常为主而有余我常致人而人必应人不可致我而我自如为胜败之政如神人默运制奇正之术如环无端非智不能也智则不可乱将何以贵乎仁盖以慈养其惠以惠养其威寛以御衆衆罔不尽其心悦以使民民罔不尽其力忘劳而供武服犯难而图战多欲与之可赴深溪必自我视之如婴儿欲与之可俱死必自我视之如爱子则非仁何以怀之仁则能爱人故也人不可无信而将之信为重盖方其莅师也国不自外理国容於是乎不入军军不从中御军容於是乎不入国将军之权专矣如之何交厥孚於上下布至诚於远迩故贵乎信信则不欺人故也事君皆以忠而将之忠为大盖方其用师也上不制於天中不制於地下不制於人将军之志自用矣如之何惟君是图而忘其身惟国是忧而忘其家故贵乎忠忠则无二心故也夫有爵有戮士心所属可安可危君虑所随士心所属以赏刑之柄系焉赏刑之所系成败如转掌君虑所随爱憎之变会焉爱憎之所会祸福如发机惟信惟忠乃为建立勋名之权舆杜塞危疑之关键也以是五材泛观於朝如持度以揆长短如操量以较多寡其分别差等殆无遗形大材如罍小材如盃以盃受罍过则溢以罍受盃绰乎兼容故古之人论将有妻子之将有十人之将有百人之将有千人之将有十万人之将有百万人之将其材相去远甚然不离乎五者之间也虽然材必适其用用必适其宜执方而无权守一而不变虽用良材覆为累德故太公之论将有十过孙武之论将有五危观其过之所生究其危之所自其初皆五材之良其失皆五材之蔽有材而不能用至於军败国辱家残身戮吁可哀也故为将之道既有五材以御三军欲揽英雄之心则又当行之以三礼断之以三至欲重庙堂之胜算则又当持之以五慎审之以五权达事宜则有九变能通九变则寘敌于全囚泥法制则有九拘毋执九拘则立我於全胜古之人论良将有曰刚则法天可望而不可干柔则像渊可观而不可玩去如收电可见而不可追留如丘山可瞻而不可动有将如此则筑坛告庙之礼推毂受钺之任为不愧矣故初作三军欲谋元帅惟郤縠说礼乐而敦诗书於是用於晋秦伐阿鄄而燕侵河上惟穰苴文附衆而武胜敌於是用於齐孙武十三篇之说阖闾试之以妇人卒以强吴吴起七十六战之功魏武始於论兵器卒以强魏先轸以下军之佐而超将中军不以卑踰尊为疑郤氏狐氏以族人从军不以亲同职为间韩信奋於亡虏魏尚拔於囚徒充国自举任之而不违伏波求用试之而不拒谢安荐侄而不沮其挟亲窦宪请行而曲听其补过所用者材也材可用焉不当牵左右近习之好恶不当狥士卒国人之议论挺然不疑断以已意夫贤将之徒类皆英雄豪杰之士观人君用已如此其重当如之何图报哉谷永曰楚有子玉得臣文公为之侧席而坐赵有廉颇马服强秦不敢窥兵井陉国有贤将所恃如此惟陛下注意焉陆贾曰天下安注意相天下危注意将必至天下危然後注意将则不亦晚乎惟天下安乃注意将之时是谓治不忘乱安不忘危

李廌又上言曰臣闻有君子将有小人将君子将天下之将也小人将亡国之将也古之贤将原兵之意可以为仁术察武之用可以广德心故以杀止杀非所以好杀以战去战非所以好战司马法曰杀人安人杀之可也攻其国爱其民攻之可也孙子曰全国为上破国次之全军为上破军次之何古人终始以爱存心欤故君子之将能师古人之意不以战屈人兵为心小人之将违古人之意以嗜杀人为事以不战屈兵之为心以天下为心者也非天下之将乎以嗜杀人为事亡国而不恤者也非亡国之将乎夫尉缭当梁惠王之时为兵之说曰善用兵者能杀士卒之半其次杀十之三其次十之一能杀其半者威加海内能杀其十之三者力加诸侯能杀十之一者今行士卒信此说也则兴师二十万可自诛其十万兴师十万可自诛其五万矣且夫将军心也士卒支指也心诚则支指应心危则支指卫士乐附则将威今敺无罪之人以犯难悦以使之犹恐不得其心忍罗置罪罟以快意於刑戮乎诛其半欲其半之用命孰若全军抚爱皆使之亲其上死其长乎杀半用半虽胜何益孟子曰不仁哉梁惠王也糜烂其民而战之争地以战杀人盈野争城以战杀人盈城呜呼惨酷至此尉缭有以啓之欤臣於是於古之君子善抚士卒而爱之者私窃慕焉其惟战国之李牧蜀之诸葛亮唐之李靖乎臣请言其用兵之意夫李牧之居鴈门也罄军市之租以养士力椎牛犒燕以养士心谨烽燧多间谍以养严入保示怯佯伏致人以养气谋熟勇於全皆愿一战於是选车余千选骑余万百金之士五万彀者十万一举而灭襜褴走单于破东胡降林明向使自杀其士卒之半则莫不怨毒矣孰肯自献其勇以求一战乎诸葛亮之御张合合之衆号四十万而亮之衆不满一军衆寡既不敌而强弱又相远两军既阵而幡兵适交亮以用兵行师大信为本乃悉遣之且曰去者束装以待期妻子企踵而计日则原其情而闵其劳怀以仁而厉以义可谓周矣故去者感激愿留一战住者愤怒人百其勇杀合走懿以成其功向使自杀其士卒之半则闻声而还矣孰肯忘死衔恩以决一战乎李靖之与太宗论兵也太宗以严刑峻法使人畏我不畏敌为疑靖以卒未附而罚不行不可用为说太宗以爱克威威克爱为问靖以爱设於先威设於後为对则君臣之心何视卒如婴儿乎又曰顷讨突厥总蕃汉之衆出塞千里未尝戮一杨干斩一庄贾夫卫公於艰难草创之初剪刈凶渠以扫欃枪备延陀於关内伐突厥於定襄荡吐浑於西海夷萧铣於江陵向使自杀其士卒之半则危国亡师之不暇况宣威信於异域乎呜呼安得今日守边之将爱育士卒如此三子者乎夫天子之兵以仁为本以义为御天下之将以慈为主以勇为决却视尉缭之说非亡国之兵小人之将乎秦以残忍虎狼之思务杀伐屠戮以强天下又有残忍虎狼之将能杀伐屠戮以快其意蒙骜王剪之父子世为秦人之民贼攻城克敌固已衆矣然未若白起之甚夫白起之为将也战必胜攻必取诚莫可及以书考之凡攻某国拔之伐某所取之不言斩首若干坑卒若干者置而勿论论其直书斩首若干坑卒若干而计之凡杀敌国之兵八十四万人然起战卒死於敌者又当几十万总两国供军之民其诛求裒敛因以失业而死者又当几十万矣何晏曰白起降赵卒而坑岂徒酷暴之谓乎後亦难得志矣又曰裁四十万之命而适足以强天下之战要一日之功而更坚诸侯之守又曰杀降之祸大於剧战然则兵胜未几而被戮国强未几而为墟良以此乎臣於是乎求於古之君子能制阃外而怀柔者私窃慕焉其惟战国之荀吴晋之羊祜唐之郭元振乎臣请言其用兵之说夫荀吴之伐鲜虞而围鼓也鼓人欲叛其君而附已矣曰吾不可以欲城而市奸所丧滋多鼓人请降而有食色吴曰吾焉用邑以贾怠不如完旧食竭力尽克鼓而还不戮一人贤哉羊叔子之为荆州也慨然有平吴之心开布大信专修德义纵俘释虏以示至仁归禽偿谷以示不扰潘景来寇追斩而厚葬之美其死节陆抗对垒抗病而馈之药抗饮不疑内则授良谋於张华外则付成算於杜预卒能平吴贤哉郭元振之镇西域也抚驭诸蕃专尚忠义走吐蕃之衆开凉州之围会兵百万以集湟川分兵十道以进青海赞普屈膝而请和突厥畏威而入贡跪质勒而至於霣身吊婆葛而为之流涕贤哉呜呼安得今日守边之将绥抚敌国如此三子者出乎夫天子之兵至信为主至公为辅天下之将附衆以文威敌以武却视白起之功非亡国之兵小人之将乎夫为政至用兵棘矣用兵至於杀人可哀矣以可杀而以杀为事乃嗜好也嗜杀人者其心何如孟子曰始作俑者其无後乎为其象人而用之也惧後世以象人为未足有徇之以人者矣故必推原其理而深罪之奈何尉缭之法使後世藉口以残忍乎孟子曰尽信书不如无书吾於武成取其二三策而已何其流血之漂杵也惧後世以漂杵则忍心於屠殄矣故必推原其书而深诋之奈何白起之事诱後世快意於杀伐乎陛下以仁政为重孝治为先则将之心术亦可戒矣彼一夫向隅而泣满堂为之不乐东海杀一孝妇天降累年之旱以罚之惟人命为可重也陛下念哉

徽宗时左正言任伯雨上言曰臣风闻外议皆言朝廷以西北诸帅阙人议欲益以武臣纷纷累日事虽未详臣为谏官敢不先虑万一果如此行今日虽未有害异日便为祸阶此唐室方镇之患所由起也唐自开元以前诸边帅多用儒将缉绥怀附内外帖然及至李林甫作宰相欲久其位恶儒臣有劳入为辅弼乃建议悉用蕃将武人遂召禄山之乱肃代以後大盗略平武夫悍将皆已有力强藩巨镇以次分授既有其土地又有其人民又有其甲兵重权在手唇齿相依跋扈自恣遂不可制终唐之世以此乱亡本朝太祖太宗时四方未平西北未服乃用武臣分主要地时势所系不得不然及至太宗已後迤逦悉用儒将至於并边小郡始用武人此祖宗深思远虑鉴唐室藩镇之弊以为子孙万世之计也今若因阙帅臣遂用武人自此以後人人皆有作帅之望苟其才不相上下功不相先後有得有不得则内有怨心外有慙色悻悻不服以朝廷轻已及其临事岂肯用心如其已得则位尊权重奓然自大有贪功名之心则生事邀功有黩货财之心则侵剥夷汉跋扈骄蹇不循法度朝廷若不体问则养成其恶为祸愈深若便体问则畏祸惧罪必不顺命或有移徙非其所欲胁衆留已以干朝廷从之则损威违之则生乱彼此视效结党相庇伸缩进退莫不掣肘翫习既久人人以为当然则方镇之患自此成矣况朝廷阙帅自可於省寺卿少郎官外路转运使副有才望资序深者权试其才平时守边苦无大事万一不任亦止一时外患若用武臣渐成方镇之势则国家内患非止一朝一夕之故也或谓朝廷盛强虽用武臣未必为患前此间有武臣为帅矣臣谓不然且前此虽有乃卓然有才非同辈所敢比者是以人不侥幸且规事建议必图万世之固预防未然之祸方李林甫建议不用儒将岂知後世有方镇之患耶臣愿陛下深思远虑鉴前代之事遵祖宗之制慎所处置以安万世无穷之基天下幸甚

中书舍人兼崇政殿说书袁甫经筵进讲论李允则疏曰臣闻帅阃以真才为重以善谋为主有才而无谋不足以为真才矣李允则之守边也胷中之谋愈出愈奇惧敌人疑已而扬言护岳祠修城筑也引水作石梁聚舟为竞渡寓水战也撤楼夷阬而植榆塞下设险固也上元旧不然灯特结山张乐使民纵游陷敌将也不救火灾密运器甲以补所焚安衆心也此犹易能耳未足以见允则之奇谋敌遣间谍刺我兵数而能使谍者转为我用此一奇也敌敺吾民将以为质验而我能反其锋而用之又一奇也云翼卒伍之逃敌以不知所在为辞而允则指言某处运智如神又一奇也天下多事之秋使得任阃外之寄者善谋如此可以寛顾忧矣虽然设谋易用谋难自信易为上所信难李牧纵匈奴数侵赵边而终不肯出战谋则善矣然其迹似乎养寇陆抗与羊祜边境交和谋亦善矣然其迹似乎卖国必也上之人寛洪大度听其所为而无掣肘之患则谋成而功立不然信任不专谗间入之则所以挠其谋者多矣臣是以深取李允则之善谋而又三叹真庙之善听也钦宗靖康元年中书舍人胡安国论四道置帅状曰臣准中书省兵房送到録黄一道臣僚上言天下之势治平则宜重内遭变则宜重外乞分置四道帅臣以都总管为名付之一面为卫王室御强敌之计以臣愚见自古及今内外之势适平则安偏重则危昔东汉季年王室多故刘焉建议以为四方兵寇由刺史威轻宜改置州牧及焉求益郡刘表出襄阳袁绍得冀曹操取兖争相割据自此不复有王室矣唐僖宗时黄巢入寇用高骈为都统急令讨贼及巢入长安诏骈举兵而骈恃甲兵财赋之强终不奉诏自太祖鉴观前弊削夺藩镇之权行至於今州郡太轻理宜通变然一旦遽以数百州之地二十三路之广分为四路各统一面事得专决财得通用吏得辟置兵得诛赏其事权太重又非特州牧之比也使此四人者果皆尽忠君父心在王室仓卒之际合从救援则固善矣假令万一抗衡跋扈号召不至如刘焉表操绍高骈之所为又何以待之乎五大在边古人所戒以身使臂於理乃宜臣之愚计欲乞只据见今二十三路所置帅司选择重臣付以都总管之权专治军旅之事每岁终按察其部内或有警急京城戒严即各帅所属守将逐急应援如此则既有拥卫王室之势又无尾大不掉之虞一举两得伏望圣慈更赐裁酌特降圣旨施行

右谏议大夫杨时上疏曰臣比闻尼雅满三月中自太原分兵入汾州界至四月复还太原往来二州之间如在无人之境所经县镇焚劫屠戮殆无孑遗王师坐视不救若非已事至四月半敌离汾州还太原统制林良器等四人方至汾州入城十余日坐糜廪粟无敢向敌者姚古节制诸将拥重兵躬自逗遛不进宜诸将皆无肯用命也臣尝论姚古逗遛以军法从事久未蒙施行今太原围闭累月危急甚矣访闻大兵尚在威胜军无一人一骑入太原境者惟范琼不受姚古节制独能引兵稍进诸将逗遛古实为之也奈何惜一姚古不诛坐视要害之地而不救乎万一太原之民以王师不救必谓朝廷弃之别生异心则祸起肘腋非金人之比不可不虑也自金人残灭契丹人人知其必有南窥之意郭药师逆贼也包藏祸心亦人人知其必反王安中见祸乱已形觊幸脱归不复以告蔡靖抗章论奏而白时中李邦彦蔡攸蔡懋等蔽蒙苟安恬不加恤浸成大患今太原危急如此朝廷当以前事为监不可缓也一失太原则大事去矣臣愿陛下明诏大臣悉力措画速正姚古逗遛之罪诛之以肃军政遴柬有武略可任者代之偏裨犹有不用命者一以军法从事庶几士气稍振使敌人有所忌惮若朝廷未欲遽诛大将姑用唐故事尽行削夺使白衣从军以责後效犹之可也不尔则秋冬之交风劲草衰强敌长驱而南益无忌惮悔无及矣惟陛下留神而幸听之

御史中丞许翰上言曰臣伏见宣制罢枢密宣抚使种师道提举中太乙宫中外闻之怅然失色按师道名将沈毅有余山西将士人人信服臣以台制不得身见师道然素闻其贤如此兵兴以来臣所询访数十百人皆言师道虽已老疾智虑不衰而独闻诸朝廷以为老无计策不可复用异於国人臣考古进贤之法在易之晋其六三曰衆允之志上行也夫人各有私合衆则公故必衆允其贤也而後可进此孟子所谓国人皆曰贤而後察之者人君之所听察如此可谓较且易矣是以用无不当後世不稽於衆而欲恃一已之明以周知人之所藴是以抜十得五尚曰比肩谓其黯闇艰难失人之多也陛下欲求知人之术则观诸易象而质诸孟子其亦可矣臣恐左右诸大夫之一旦论种师道不如国人素信之审也昔秦始皇老王翦而用李信兵辱於楚乃自驰见王翦谢之曰将军虽病独忍弃寡人乎其後王翦卒以持重破楚军略定荆地汉宣帝老赵充国使问充国谁可将者对曰无踰於老臣者矣充国与羌相拒坚守不战羌豪相数责曰语汝无反今天子遣赵将军来年八九十矣善为兵今请一鬭死可得耶後终汉之世无西戎之患者充国之力也前世自吕望以来用将收功如此者难一二数至於赵用赵括蜀用马谡宋用王玄谟皆见其平日论兵智略从横使之当敌制变卒皆折北不救以古揆今则师道之老而木讷未当谓不可用也今师道复统河朔之师委制阃外之重将吏素服士卒素信敌国素畏易以定功此上策也处之枢府选将将兵威名方略可以折冲此次策也今无故解其兵权委之道馆使士气消沮民心疑惑臣窃恨之金人此行存亡所系令一大创使失利去则中原可保四夷可服失此机会则非特方来再举必有不救之忧臣恐西戎南夷共知中国大弱争图深入为金人之所为则我困於奔命必不支矣廷臣间愦愦不晓者固不足道至於仅有识者多能知之然知之者莫肯力言言之者莫肯疏奏是何人也人为身谋畏执其咎一有疏奏形迹可接不如容容成败不与鄙夫事君自古而然臣遭陛下休明之运衔陛下知遇之恩自顶至踵已许国矣又当言责不敢不尽窃闻台臣谏官屡劾宇文虚中朝廷重去虚中而轻罢师道此非特臣所不喻也或谓师道足不良行害於驰驱朝谒奏事此与国之安危孰为重轻若孙膑坐辎车中为齐军师田千秋得小车至汉殿贪贤尚能古有之矣伏望圣慈哀臣拳拳忧国之计更与大臣参之不惮改命天下幸甚

许翰又上言曰臣闻耕当问奴织当问婢老马识道巢鸟知风此言物各有所习也是以金革之事必资宿将臣累言种师道知虑未衰边疆素畏藉其威名犹可折冲今纵未能置之枢府谓宜使之领制置司示不闲废俾得尽心虎豹在山藜藿不采非虚语也臣既论兵之不可不用故遂论将不惮喋喋上渎圣聪者诚以为兵待将而後胜又谓方多故时国之虎臣未宜投闲急而求之非所以明朝廷也今敌行已远遣议三镇之使尚未发轸臣恐将帅牵制使指旷日持久遂失事机今日之势当如救火不得少缓缓则无及望先明告将帅使得阃外便宜制胜委任而责成功此自古用将之法也兵交使在其间盟亦何害且料兵威未振敌情未讋遣使礼请未易下也故今日之事恃兵之力多而恃使之谋少乃可为矣

翰又言曰臣伏见艰难以来用将不专禀命朝廷故使大帅节制难一机会屡失敌势益张欲苟无事而变更愈繁欲姑休息而息肩无日此忠愤忧国之士所以中夜慨叹抚枕而兴也今既明示天下以弱是以河东之兵深入而不忌陕西之寇内侮而方兴情势至此亦已棘矣若不一大变前所为恐不复可济为今计者独有起种师道听以大计朝廷但责成功而已昔汉高帝取魏但问大将骑将步将为谁知非韩信等敌遂决不疑以是知用兵之法要在论将而议者以种师道姚古有怨故罢师道而用古然臣窃观汉高祖始用陈平护军诸将不服更使尽护诸将诸将乃不敢言韩信初拜大将一军皆惊高祖不恤也光武之时贾复常欲手杀寇恂光武躬譬解之曰天下未定两虎安得私鬭今朕分之卒使二人结欢而去今陛下欲正天下则宜如高祖欲和调将帅则宜如光武方乏材时诸将臣至少岂得使之一废一植至於勤王之师虽已罢遣今恐事棘不免复召但使河朔敌破则河东敌势自绌要之非一大劳恐无休息之时伏愿陛下更与大臣反覆熟虑早定大计今日之事已难於前日安知後日不又难於今日也而议者犹欲循前之姑息前之得失亦可监矣高宗绍兴四年王之道上奏曰臣闻自古良将用兵其谋定於数年之前其功成於数年之後与其始之所言所为莫见少异者故在国无屈力殚货之患在已有料敌制胜之名若汉之赵充国晋之羊祜可谓得此道矣充国之制先零也专以先计後战为事今年上书曰善战者致人而不致於人明年上状曰帝王之兵以全取胜故先为不可胜以待敌之可胜其後乃以屯田金城益积蓄省大费而遂破先零羊祜之讨孙皓也专以开布大信为事今年有略吴二儿为俘者遣而归之明年有禽兽先为吴人所伤而为晋兵所得者封而与之其後吴遂罢守石城故祜得以分其戍卒垦田八百余顷而遂禽孙皓不知今日之所用以待敌者果出何策其所委以制敌人之命者果属何人惟陛下日夜焦劳不忘尝胆以刷二帝北狩之耻固当有万全之至计然以臣观诸将之所施设未见其髣髴也为今之策莫若择三大将寘之三路东屯扬楚中屯庐寿西屯襄汉俾其势如常山之蛇击其首则尾应击其尾则首应击其中则首尾俱应一切取法赵充国之制先零羊祜之讨孙皓屯田境上务在先计後战开布大信期於一举而空朔庭然後为胜传曰隂阳不和拔士为相疆场不宁拔卒为将臣前所谓择三大将寘之三路者要不可以文武资格为限其诏中外侍从将帅之臣有才略絶伦者各举二人以闻召赴都堂命二三大臣穷之诡道以观其谋试之危事以观其勇然後陛下亲择而用之曰谁为我守扬楚谁为我守庐寿谁为我守襄汉如汉高之用韩信晋武之用马隆授以方略令其自効如是将见人人输忠奋力为国家用陛下垂拱仰成而中兴之功可日月以冀矣

绍兴间张浚议坚忍立事曰臣尝观汉祖因思归之兵与项籍力战荥阳成臯间大小七十余战身困兵溃者数矣然则良平之计谋曾不预其败乎是不然也夫高祖东向以争天下良实啓之平多奇画高祖数赖之以免至於不幸而用兵未利则亦上下同心姑为善後之图耳何至纷纷然自为离间乎此其所以能终有天下也燕退乐毅秦用孟明可以为监而况不为乐毅孟明者耶

浚又上言曰论者谓人主之御将当结之以恩待之以礼此固是也然臣窃以为服将帅之心莫若一循理道而加以至诚则何事不济若一有不归於正彼虽逊顺伏从而其心已窥测怀望矣唐自肃宗之後藩镇跋扈终至於亡岂非有以啓其心者乎

张浚又上言曰甚矣明皇之於禄山爱宠而亲信之也虽妃子之贵为之执爵以饮之岂非欲得其诚心而托其扞御疆塲耶然其终也不能免其不叛至使六龙蒙尘四海肇乱其故何哉御之不以心也呜呼人主以一身而临亿兆衆庶之上所恃以承祖宗之业建百世之基者惟道理所在耳得之则治失之则乱傥惟此之行如圭玉之纯略无瑕汚如日月之明曾无掩蔽王道不难成也夫今日之为将帅者忠义之质出於所性盖天实生之以佐陛下中兴且久与书生从处於古是非得失之计亦耳闻而心熟之臣愿陛下待之以正礼遇之以直道不复少有间隙俾之或得而窥伺则君臣享福垂美无穷岂不为千载之盛事乎

浚又上言曰臣契勘韩世忠每以恢复自任慷慨负气不许同辈之出其右今诸帅列屯并进实自世忠发之欲望陛下因召问之际曲加抚劳以驻军承楚始自世忠淮东盐利之赡给诸军者岁不下千万向非世忠力为此行则诸帅因循玩日安肯渡江自来凡遇敌兵率多望风而遁惟世忠力破精鋭以少击衆异时中兴之功当责望世忠臣每与之欵言世忠亦深以此自负故愿陛下委曲及之干冒天威不胜惶惧之至

浚又上言曰臣尝谓握重兵被隆委者其过失常闻於天下而事不任责言可惑衆者未有不获美名此何故耶人情恶人之在已上而患已之不能有所成立凡有血气者皆然也是以纷纷之论莫可究正岂独将帅哉然则人主何从而辨之要当学古之道酌今之情苟於吾心未见有所见之实勿轻以畀付也知之而後用之用之而勿疑天下之事可不劳而定矣

浚又上言曰臣辄具危恳上渎圣聪区区至情仰祈睿照再念事干大计利害非轻臣而言之惟恐违拂朝廷之意微臣孤远之踪无所逃责臣而不言终致上误国家非臣捐身以事陛下之意也臣近奉圣旨差王似充宣抚处置副使臣伏思圣意高远所以为天下之计者至厚虑臣一有犬马之疾或误使令远方无副将士失归此盖甚善计也然臣熟知王似平生最详镇重寛厚於民不扰似之所长於驾御将帅裁处机事不为身谋以图事功缓急之间恐未可仗若臣蒙陛下圣恩得请而去事有不可胜言者矣此其一也臣又伏思陛下之意欲委似招徕未附之人臣窃惟天下之患独在金人金未退听难将不已何暇抚叛又况似任环庆日尝为制置使行檄诸路皆不奉从如张中孚之徒昔有深隙今又安能怀之使来乎此其二也臣被命川陕外而刘子羽吴玠之徒蹈万死一生之地与敌为雠内而张深程唐日夜谋议此辈皆以侍从高选尝立破敌之功其意各望陛下天日照知寖加任用今事将就绪一旦以无功侍从骤处副任人情谓何此其三也臣去岁差似知兴元府兼节制吴玠王彦彦与玠各有论列遂复以刘子羽代之今似为副使必不安职此其四也臣最单微独荷陛下知遇屡经大谤悉荷保全凡所委任莫非亲付今似未尝得对天日之表有此除擢恐自此臣之过失日闻於陛下之前矣此其五也臣之区区肝胆毕露於此伏乞陛下念臣尝有微绩曲赐保全俾之退归遂养疾臣之未死尚当图後日之报臣无任祈恳之至贴黄契勘臣所陈事理上干国家臣非不知含糊苟且自为身谋特虑刘子羽张深程唐吴玠王彦之徒必自引去而似之才能庸常终至败事臣虽万死无以塞责兼事之利害又有至切者伏见蜀之士大夫及流寓侍从官以下贻书至臣及朝廷执事皆以自守安静为言彼非为陛下国家计乃自为家属及一身计者也曾不知将士所以舍伪从正数至十五余万彼於臣何有哉特以上念祖宗恩德之厚次戴陛下养育之仁各欲奋力以求平定今若按兵自固能保其不离散而为乱乎此特其一耳又况敌为不道必欲倾揺我社稷翦除我民人而我乃委靡自困终必为敌所灭为此说者盖不思之甚也臣每与刘子羽吴玠王彦等日夜治兵储粮食备器械其一盖欲张大声势使敌知我必与为敌不敢萌意南行其二亦欲激励将士讲明战阵为陛下兴大利除大害奉迎车驾以福中原而或者区区独为身谋遂起怨谤相为朋党求挠臣权在臣去就利害甚轻而国家之计恐有未便伏望陛下谋之於心断之於已以惠天下臣之此言天日鬼神实所照知伏望陛下留臣章疏於中恐大臣不安其职求为进退益烦圣虑臣无任恳切之至

江西安抚制置大使李纲上言曰臣伏覩陛下驾驭将帅恩礼兼隆至有不远千里召赴行阙者燕射锡与优渥此诚足以得其心而用其力也将帅荷眷遇之厚争先望天光而聆玉音竭蹷造朝惟恐居後此亦臣子之至情然臣闻古之善为将帅者非有大事不去屯所文帝欲劳棘门灞上细柳之军则亲临之凡以三军之命系於主帅机事之来间不容发使帅不在军敌人觇而知之卒有警急何以应敌今将帅既轻千里而入觐又有进对燕犒之留连边境有虞诚不可不虑伏望圣慈留神深念自今非有大谋议不必远召将帅如有燕赐之恩遣近臣即其军中可也庶几将帅得以毕精尽虑为陛下敌忾御侮以图恢复将来武功告成中国乂安之後念功赏劳出於曲赐朝夕进见体貌有加钟鼓不作则遣使以访之惟陛下所幸耳愚虑所及冒昧以闻死有余罪惟陛下裁察

知洪州赵元镇上奏曰臣契勘襄阳府在江淮上流当川陕襟喉之地自三国用武之际未尝不先留意於此晋武帝平吴羊祜杜预亦由此以成大功昨以李横为襄阳府路镇抚使盖因其衆据此要害增重荆襄之势诚为得策缘朝廷方遣使和议已曾戒饬边臣不得用兵今据探报李横牛臯约起兵往东京以来收复州县又闻伪齐亦会合金人及遣李成领衆西去窃虑缘此纷扰不定遂有并吞之意是时岂李横乌合之衆所能备御不能备御则襄阳决至失守襄阳不守则川陕路絶荆湖震动自江以南皆顺流可至之地其利害有不可胜言者近有人自襄阳来臣因询访横用兵之状云止是军中阙乏兼冬寒在近欲擘画些少冬衣然则横之出兵固非得已臣窃思朝廷既以襄阳为上流要害之地以横忠义曾有劳効遂付以一路镇抚之权不可使窘急如此以至引惹重生边患臣愚欲望陛下特诏有司时有以资给之使横衣粮足备不假他图即严降诏旨丁宁约束责其谨守疆场缮修城垒休兵牧马养鋭待敌为持久之计自非敌人侵犯及奉朝廷指挥不得辄因小利出兵生事臣以不才误蒙委寄而上流利害实有相关者今兹所陈亦臣之职并乞圣聪加察吏部侍郎洪遵荐刘汜状曰臣准绍兴二十九年四月十九日勅节文令侍从各岁荐智谋深远镇静严明兼通儒学可充将帅者武艺超絶骁勇猛鸷争先敢死可率士衆大小使臣以上贰员臣伏见合门宣赞舍人充荆湖北路兵马副都监兼荆南驻劄御前効用统领刘汜西州将种克副家声勇鸷能谋济以儒雅使当一队必有可观处之偏裨未究其用欲望圣慈特赐陞擢遵为中书舍人又荐李宝状曰臣等伏见武功大夫贵州团练使兼合门宣赞舍人两浙西路兵马副都监李宝尺籍奋身屡书功最双刀贾勇冠出辈流仁足以抚摩师徒严足以训齐纪律置之散地实为非宜欲望圣慈特赐陞擢

遵又荐刘泽奏状曰臣窃见武功大夫侍卫马军司後军统制刘泽昨从刘錡在顺昌立功最多驭衆有恩治军有律公忠廉直无毫厘取於下继在太平州屯驻缘都统制王进忌其能遂罢兵职离军之日部曲不忍其贫欲敛衆供亿泽谊不肯受独与其子徒步造朝径赴吏部注拟会侍卫马军辟为统制其治军驭衆与在顺昌太平等不置回易以剥下裒利所部窘乏割已俸賙之为之下者感悦誓死乐为之用中外士大夫皆知其贤不独□□於武夫之闻而已臣於今年五月内尝与给事中周麟之等列衔保荐乞赐擢用续於六月间面奉圣训欲遣往江州将屯未蒙施行间今来又准前项诏旨臣与刘泽素不相识而闻其为将着绩章章可考高可以为万夫之长下可以当一队之用於上二者择一处之方太平无事固不失为安边良将一有缓急决可倚伏伏望睿慈特加旌擢以示明诏求人不为虚设则英杰之士为时而出将不可胜用实为今日急务

历代名臣奏议卷二百三十八








○金刚经报应述（并序）

洪州牧刑部尚书兼御史大夫魏公，身挂元冕，心冥真如。昔尝奉般若法，以宏正见，虽颠沛造次，心与经俱，十有若干年矣。皇帝中元年冬十月，车驾有避狄之师，百僚仓皇，南驰商於。公为盗所攘，而亡其经。其往也，匪家之念，惟经是悼。行与其获七宝也，宁见经；生与其亡四句也，宁舍身。明年王正月，大驾返正，公为京兆尹。痛宏誓之未从也，则惟经是图，末於元法寺之藏。藏人以送，公发函披卷，乃商於所亡之本也。问守藏者，亦曰不知其所自而能得。公瞻礼悲喜，捧持而泣，然後知精专感达，故随心而至。昭报，其疾若答，顾谓孟子太常博士友顺志之。或曰：“得与丧，偶然尔，何必谓诚感乎？”及对曰：“诚於此者形於彼，故出其言善，千里之外应之，此仁义忠信感於物者也。”况第一义谛，超贯仁义，自在慧力，不啻忠信。则因发而果从，心诚而经还，是法味幽赞，非思议所可及。岂佛以般若之雨，启公善牙，使因相以次获顾，进启乎无愿法之法欤？不然，何心境元合，若律吕相召？岁在乙酉，公以异见告，及跪而述之曰：

上士勤道，精应若驰。愿形於心，报亦随之。至感无碍，经斯来归。护公身田，俾公断疑。公之善根，畴可度思。








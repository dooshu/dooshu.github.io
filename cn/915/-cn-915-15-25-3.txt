◇三辅黄图序

《易》曰：上古穴居而野处，後世圣人，易之以宫室，上栋下宇，以待风雨，盖取诸《大壮》。三代盛时，未闻宫室过制。秦穆公居西秦，以境地多良材，始大宫观。戎使田余适秦，穆公示以宫观，由余曰：使鬼为之，则劳神矣；使人为之，则古人矣。是则穆公时，秦之宫室已壮大矣。惠文王初都咸阳，取岐、雍巨材，新作宫室，南临渭，北逾泾，至于离宫三百，复起阿房，未成而亡。始皇并灭六国，凭藉富强，益为侨侈，殚天下材力，以事营缮。项羽入关，烧宫阙，三月火不灭。汉高祖有天下，始都长安，实曰西京，欲其子孙长安都于此也。至孝武皇帝，承文、景匪薄之馀，恃邦国阜繁之资，土木之役，倍秦越旧，斤斧之声，畚插之劳，岁月不息，盖骋其邪心，以夸天下也。昔孔子作《春秋》，筑一台，新一门，必书于经，谨其废农时，夺民力也。今裒采秦汉以来宫殿、门阙、楼观、池苑在关辅者，著于篇，曰《三辅黄图》云。东都不与焉。


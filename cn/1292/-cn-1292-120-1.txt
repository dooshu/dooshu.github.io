◇　上书理太子

臣闻父者犹天，母者犹地，子犹万物也。故天平地安，阴阳和调，物乃茂成；父慈母爱，室家得中，（《汉书》误作「之中」，从《汉纪》改。）子乃孝顺。阴阳不和则万物夭伤，父子不和则室家丧亡。故父不父则子不子，君不君则臣不臣，虽有粟，吾岂得而食诸！昔者虞舜，孝之至也，而不中於瞽叟；孝己被谤，伯奇放流，骨肉至亲，父子相疑。何者？积毁之所生也。由是观之，子无不孝，而父有不察。今皇太子为汉适嗣，承万世之业，体祖宗之重，亲则皇帝之宗子也。江充，布衣之人，闾阎之隶臣耳，陛下显而用之，衔至尊之命以迫蹴皇太子，造饰奸诈，群邪错谬，是以亲戚之路鬲塞而不通。太子进则不得上见，退则困於乱臣，独冤结而亡告，不忍忿忿之心，起而杀充，恐惧逋逃，子盗父兵以救难自免耳，臣窃以为无邪心。《诗》云：「营营青蝇，止於樊；恺悌君子，无信谗言；谗言罔极，交乱四国。」往者江充谗杀赵太子，天下莫不闻，其罪固宜。

（《汉纪》作固宜诛戮。）陛下不省察，深过太子，发盛怒，举大兵而求之，三公自将，智者不敢言，辩士不敢说，臣窃痛之。臣闻子胥尽忠而忘其号，比干尽仁而遗其身，忠臣竭诚不顾□钺之诛，以陈其愚，志在匡君安社稷也。《诗》云：「取彼谮人，投畀豺虎。」唯陛下宽心慰意，少察所亲，毋患太子之非，亟罢甲兵。无令太子久亡，臣不胜□□，出一旦之命，待罪建章阙下。

（《汉书·武五子传》：征和二年，太子兵败，亡，不得，上怒甚。壶关三老茂上书云云。书奏，天子感悟。师古曰：「荀悦《汉纪》云令狐茂。案今本《汉纪》但作壶关三老上书，并无「茂」字，师古所据，乃古本也。又案《续汉郡国志》五上党长子县注补引《上党记》曰：「令狐征君隐城东山中」，即壶关三老令孤茂，上书讼戾太子者也。）




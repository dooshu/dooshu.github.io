○幸洛都御札

朕自承天命，肇启帝图，期四海之混同，法五载之巡狩，眷惟全魏，实曰奥区，人物殷繁，山河雄壮，地虽於都邑，民未识於乘舆，皆倾望幸之情，宜展省方之义。取今月五日暂幸洛都，沿路供顿，并委所司以官物排比，州县官不得科率人户，其随驾内外官员并马步兵士等，不得扰人，践踏苗稼。中外遐迩，宜体朕心。


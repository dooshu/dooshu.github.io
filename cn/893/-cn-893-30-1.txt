杂言用投丹阳知己兼奉宣慰判官





唐时丹阳郡即润州也，属江南东道。肃宗至德元载十一月，以崔涣为江南宣慰使，所谓“宣慰判官”乃涣之僚属也。太白有《上崔相涣诗》数首，此诗乃与其僚属者欤?



客从昆仑来，遗我双玉璞。[一]云是古之得道者西王母食之余，食之可以凌太虚。爱之颇谓绝今昔，求识江淮人犹乎比石。如今虽在卞和手，□□正憔悴，了了知之亦何益。恭闻士有调相如，始从镐京还，复欲镐京去。能上秦王殿，何时回光一相盼?欲投君，保君年，幸君持取无弃捐。无弃捐，服之与君俱神仙。

[一]《抱朴子》：玉亦仙药。经曰：服金者寿如金，服玉者寿如玉也。又曰：服元真者其命不极。元真者，玉之别名也。令人身轻飞举，不但地仙而已。不可用已成之器，伤人无盆，当得璞玉乃可用也。



此诗多有缺文讹字，与下八首萧氏本皆不录，唯姑苏缪氏依宋本所刊者有之。






55　小人道消與小人道憂


苕谿劉氏上殿論用君子小人劄子云：「夬以五君子決一小人，不曰『小人道消』，而曰『道憂』，蓋上下交而志同，如泰之時，然後小人之道不行。若以五君子臨一小人，徒能使之憂而已。惟其有憂，則將圖之無不至矣。」愚謂「小人道消」，嘉祐是也；「小人道憂」，元祐是也。

【全云】劉一止，字行簡。

【元圻案】宋王得臣麈史載李翱易詮云：「自古小人在上，最爲難去，蓋得位得權而勢不能摇奪，以四凶尚歷堯至舜而後能去。嘗玩易之夬，一陰在上，五陽並進，以剛決柔，宜若易然。然爻辭俱險而肆，蓋小人在上，故繇辭曰『剛長乃終』是也。」與劉氏之説可以參看。〇嘉祐，仁宗三十四年改元。時文潞公、富鄭公、韓魏公同平章事，趙清獻爲殿中侍御史，包孝肅副樞密，司馬温公知諫院，歐陽公參知政事，衆正盈廷，群邪屏跡，小人道消之象。元祐，哲宗初元。魏鶴山奏疏曰：「哲宗踐阼，崇慶垂簾，於是司馬光、文彦博、吕公著在相位，吕大防、韓維、劉摯、范純仁在政府，鮮于侁、孫覺、蘇轍、梁燾、范祖禹、朱光庭、傅堯俞、吕陶爲臺諫，蘇軾在翰苑，范百禄、曾肇、劉攽在詞掖，而經筵講讀官則傅堯俞、韓維、范祖禹、趙彦若，崇政殿説書則程頤，召而不至則范鎮也。史官則陸佃、黄庭堅。自餘此類，不可殫記。」又曰：「紹聖親政之後，首相章惇〔一〕，繼以李清臣、鄧温伯、蔡卞、曾布登二府，而司馬以下諸賢，死者追責，生者貶竄，於是熙、豐之政事盡復，元祐之黨人皆黜。」〇方司馬文正當國之日，惇、京方假紹述之説以惑人主，假朋黨之名以傾正人，小人道憂之象。惟其有憂，則將圖之無不至矣。此夬之彖辭，所以有「有厲」之戒，而姤之所以次夬也。〇吕成公己丑課程曰：「小畜九二『牽復，吉』，易傳云：『二五皆陽剛，爲陰所畜，俱欲上復。陽之復，其勢必强。二以處中，故雖强於進，亦不至於剛。』元祐諸賢，似當深體此義。」〇四庫全書總目别集類：「苕溪集五十五卷，宋劉一止撰。一止，字行簡，湖州歸安人。宣和三年進士。紹興初召試，除秘書省校書郎，以敷文閣直學士致仕。事蹟具宋史本傳。」

〔一〕「章惇」，原作「章厚」，據四庫本鶴山集卷一八應詔封事改。按章惇字子厚。






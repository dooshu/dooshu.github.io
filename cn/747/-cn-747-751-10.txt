○上门下崔相公书

天生相公辅仁圣天子，外齐武事，内治文教。被权衡称量者，不失铢黍；受威烈慑怛者，蚓缩鱼藏。百职率治，中外平一，伏惟相公功德，无与为比。往者彭城骄强，顽卒数万，联三齐旧风，振天下饷道。重弓束矢，大刀长矛，不受指挥，自有信誓。王侍中生於其间，称为健黠，奔马潜出，不敢回顾。高仆射宽厚闻名，能治军事，举动汗流，拜於堂下。及乎不受李司徒，脔食其使者，风波不回，气势已去。自淮北渡，由洛东下，漕挽行役，出泗上者，稚长相贺。藩镇欲生事树功者，横激旁构，庙堂谋议，不知所出。相公殿一家僮，驰入万众，无不手垂目瞪，露刃弦弓，偶语腹非，或离或伍。相公气压其骄，文诱其顺，指示叛臣贼子覆灭之踪，铺陈忠臣义士荣显之效，皇威坌涌於言下，狼心顿革於目前。然後剔刮根节，销磨顽矿，日教月化，水顺雪释。吐饭饱之，解衣暖之，威驱恩收，礼训法束。一年人畏，二年人爱，三年化成，裁成一邦，俗同三辅。当此之时，迟回之间，有勇力者一唱而起，徵後数十万，大小且百战，我然后傅其垒，钩其垣，得其罪人，天下固已困矣。而天下议者必曰：“某名将也，某善用兵也，虽疏爵上公，裂土千里，其酬尚薄。”此必然之说也。故曰：见胜不过众人之所知，非善之善者也；战胜而天下曰善，非善者也；百战百胜，非善之善者也；能不战而屈人之兵，乃善之善者也。是相公手携暴虎贪狼，化为耕牛乘马，退数十万兵，解天下之缚，於谈笑俯仰燕享笔砚之间耳。以此校之，斯过古人万万远矣。复自持统大相，开张教化，外制四夷，内循百度，长育人材，兴起颓弛，心迎志释，罔有怨嗟。是以天下帖泰，蝗死灾去，饥人复饱，流人复安，内外远近，率职奉法，不闻其他。如周有召穆公、仲山甫，汉有魏相、邴吉，国朝姚、宋二公，文事武事，居中处外，罔不是倚。国家有天下二百三十馀年，盛溢两汉，功侔三代，今复生相公辅佐仁圣天子，天时人事，即自将来，福禄昌炽，卜之无穷，天下孰不幸甚。某僻守荒郡，亦被陶钧，齿发甚壮，志尚未衰，敢不自强。冀得天造，无任感激悃恳之至。某恐惧再拜。


○李演除左卫上将军制

敕：王者法钩陈，设环列，非勋勤之将，信近之臣，则何以久张爪牙，转致肘腋者也。某官李演，常从德宗皇帝南於梁，籍名功臣，谓之“定难”。洎出分戎律，入拱宸居，内外周旋，不懈於位，交戟之下，周庐肃然。今之转迁，示益亲信，移领左广，仍参夏卿。夫八屯之警巡，七萃之勤惰，尔为其正，久察之，宜惜前劳，无隳乃力。可依前件。


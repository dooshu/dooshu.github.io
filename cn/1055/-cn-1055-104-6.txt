【论梁举直事封回内降札子〈嘉二年〉】

臣勘会本府见勘内臣梁举直公事，两曾执奏，三准内降，特与放罪。臣伏见近年权幸之臣，多是公然作过，不畏宪法，恃干求内降，紊乱纪纲。所以前后臣寮，累具论述。陛下特降明诏，许承受官司执奏，不得施行，布告天下，著为信令。今梁举直累烦睿听，干求不已，本府遵依前后诏敕，再具执奏，未许公行。伏以曲庇小臣，挠屈国法，自前世帝王苟有如此等事，史册书之，以著人君之过失。今梁举直不欲受过于其身，宁彰陛下之过于中外，举直此罪，重于元犯之罪。今纵未能法外重行，以戒小人干求内降者，其元犯、本罪，岂可曲恕？举直苟为爱身之计，不思爱君之心，乃是小人全无知识尔。如臣忝被恩宠，列于侍御，职在献纳，合思裨补。岂可阿意顺旨，为陛下曲法庇纵小臣，以彰圣君之失？其内降，臣更不敢下司，谨具状缴连进纳。今取进止。


○故御史周君碣

有唐贞臣汝南周氏，讳某字某。以谏死，葬于某。贞元十二年，柳宗元立碣于其墓左。在天宝年，有以谄谀至相位，贤臣放退。公为御史，抗言以白其事，得死于墀下，史巨书之。公死，而佞者始畏公议。於！古之不得其死者众矣。若公之死，志匡王国，气震奸佞，动获其所，斯盖得其死者与！公之德之才，洽于传闻，卒以不试，而独申其节，犹能奋百代之上以为世轨者也。若令生于定、哀之间，则孔子不曰‘未见刚者”；出于秦楚之后，则汉祖不曰“安得猛士”。而存不及兴王之用，没不遭圣人之叹，诚立志者之所悼也。故为之铭。铭曰：

忠为美，道是履。谏而死，佞者止。史之志，石以纪，为臣轨兮。


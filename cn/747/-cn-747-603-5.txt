○为裴相公进东封图状

集贤殿御书院《开元东封图》一面。右，臣谨桉开元十三年，元宗皇帝以天下太平，登封东岳。声名文物，振耀古今。伏惟陛下丕承耿光，再阐鸿业。祖宗盛事，绍复有期。臣所以写成此图，辄敢上献。至於绘画，躬自指。征史氏之文，纂礼容之要。山川气象，悉拟真形；羽卫威仪，咸稽故实。所冀睿情一览，遐想元踪。臣叨荣过深，抱疾已久。望陛下告成之日，心必前知；嗟老臣将谢之年，身恐不见。疲羸之际，感激倍深。前件图差某官乙谨诣光顺门奉进。谨奏。


○论御史台诬谤表

臣某言：前月十七日八陵礼毕，臣议以为不合贺宰相，御史台罚臣一月俸。至十九日，宰相奉宣圣旨，不须罚者。臣以愚直守职，造次执文宪司，班列失仪，委典书罚。圣慈照鉴，特恩释放兢惧战越，不知所图。臣某中谢。臣伏以昨者八陵之礼，百王未行，特由陛下发於孝思，成此盛典。祉归圣祚，庆属皇家，惟当称贺殿廷，岂合推美臣下？事关谄渎，礼近嫌疑。臣忝职司，岂敢苟且？又详郊庙之礼，与臣愚见亦同，但缘李汶性褊而刚，不敢封众陈白，所以入咨宰相，冀其无迹而停，岂图智小虑深，竟以徇公招咎。陛下察臣等守直，免臣罚俸，惩劝斯在，陨越何酬？臣某中谢。臣素庸虚，叨蒙奖擢，身则诚为贱品，官是陛下九卿。台司理在持纲，臣则职当执理；纲失是一时之误，礼失为终古所非。书罚已擅台威，放罚特闻圣造。诚合各守职分，上答恩私。宏陛下太和之仁，示朝廷至公之道。岂以蓄愤未泄，求过转深，数日已来，众情共悉。臣昨自缘公事，频诣延英。李汶疑臣别，有披陈，遂欲曲生瑕。责臣不贺宰相，则上引班列失仪；恶臣专守礼文，则旁说河南残破。其牒已公行组织，欲杜臣之口。近闻又有谮说，拟隐臣之身，不敢缕有尘烦，自当渐布行路。臣孤立无援，行公奉职，惟圣盟在上，微臣必不及冤，但恐诬构日深，慈母亦当动听。臣今不敢避李汶之怒，惟惧失人臣之和，夙夜不宁，忧惕成病。若更请对，转恐生疑战汗彷徨，不知所处？无任兢惧感恩之至！


○贺文单国进驯象表（大历六年十一月宰臣）

臣闻春秋二百四十年，不纪祥瑞，而载异国之朝，其在周书，亦美西旅之献。盖重其德化及远，天下大同也。伏惟宝应元圣文武皇帝陛下以至敬事天地，以至孝奉宗祀，武功以定大难，文德以怀远人。故旧史未载之邦，前王不宾之长，声教所隔，言语莫通，悠南溟，几千万里，瞻望中国知有圣人，逾海而来，历年方至。绵邈重阻，奔波载驰，黄金饰冠，白充耳，服柔群象，牵致阙前，低徊驯扰，稽颡屈膝，随万国而来庭，与百兽而率舞，如知礼乐之节，益盛羽仪之容。有以彰仁化元通，醇源溥畅，至和大顺，以兆昌期，事轶於轩皇，迹超於汉代矣！臣等谬尘枢近，获睹洪休。伏请宣付史官，光昭简册。


○敕柘静等州首领书

敕柘静等州部落：昨王承训去，缘当州百姓，有相扇动，故令宣旨，告示彼人。如卿柘静等州，种落各异，本自宁帖，何复为言？比者采访使处置，或未得所，朕既知之，已有处分。卿等祖父忠赤，输诚国家，既是子孙，久袭冠带，各守先业，是得听匣，何所忧虞，而云惊惧？宜各递相告语，勿使更然。夏中已热，首领百姓并平安好，遣书指不多及。


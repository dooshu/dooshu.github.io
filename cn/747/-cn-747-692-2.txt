○垂衣治天下赋（以“圣理无为，道光前古”为韵）

天眷唐帝，恭承永命。守无事为至德，彰不言为大令。当宁而百蛮是宾，垂衣而八极居正。当书轨以混合，系祖宗而作圣。始契无外，人羞有为。戴北极以定位，比南山而不移。皇皇焉俨六服以御宇，烛烛焉虚四聪而听卑。备其文，火龙回带以如动；藏乎用，天地成功而不知。与区夏再造，俾古今同道。静以虚襟，固其大宝。储精而云郁冠盖，恭己而耀生黼藻。故能追轩皇，蹑陶唐。文物周卫，邦家有光。飒祥云乎五彩，蟠瑞气於六章。岂徒具饰乎领袖，亦已权量乎圆方。是知垂拱者古之难，委裘者圣之旨。盖与神合，宁将智使？不然，何以配天心，安地纪。一家之大，无烦车马以巡游；九重虽深，尽见山川之疆理。所尚者，形神不拘，清净为徒。体安以一袭，道洽於三无。俟时不在於颠倒，致美何伤於曳娄？於时天净泰阶，城开外户。应星精以列将，动岳神而生辅。楚制者分阃而守封，缝掖者坐帷而论古。纩未周而如挟，衮有阙而咸补。德既昌焉，不亦宜然。出岂劳於问历，山呼无待於卜年。凝旒而惠泽潜布，敛衽而皇风靡前。与三五争步骤，微臣亦迷其後先。


○與藩司 【 救荒】

頃者　朝廷以淮西告災蠲其常稅、命守臣存撫賑貸、此　主上俯念元元之意、惠甚渥也、今郊廛鄉鄙之民捐室廬、去田畮、訣兄弟、叛父母而出者、聞皆賣其妻子、身為奴婢、甚者棄尸道路。百不存一。其未徙者、又皆覆釜闔室。坐以待斃。有快於速死。自經樹枝者。夫死者不收、而生者未哺。往固無及矣來可不念乎往事巳鑒而來勢方迫此正執事者所宜控竭知慮、紓遐猷、布隆惠、以寬民生、承　上意之日也然而利害之實不省緩急之端昧序內無存變之卹。而外無應務之策、甚非所以謹生齒之大命。彰　主上之實澤者也。竊於執事有不取焉。誠使僕開其利害。執事試聽之、今為民計、大率利一。而其害有三、徵求之擾。工役之勤。寇盜之憂此為三害。而所利於民者。獨發倉廩一事耳。利害不並施。而多寡不相敵、今徵鷹犬者、使吏執箠、索民出錢又胡椒馬布枲鞶纓諸物、屢下于民、需價償之、價倍而民實不得。又屢取絺絡、使女無餘葛此皆非賦之歛不貢之供、猶日繼不絕。是徵求之擾尚在也。王府黃河之役、築城修塋之夫、丁連老羸、扶顛起廢、褁粮數百里、死者巳半而莫為中止。工役之勤。如替也。前者因民刼掠為盜、下令各鄉、置捕詰之役、似為便宜、然捕者乘機生奸。深察旁逮。平日無賴子弟為之爪牙羽翼。家歷戶至。殺人牛馬、取人貨財、盜未及除。而良者蒙禍。有司因循。莫為之省。是寇盜之憂尚在而又倍之也發倉廩。本以利民。而其弊反甚。倉舍一啟。豪強駢集。里胥鄉老。匿貧佑富。公家之積。祗以飽市井遊食之徒。而野處之民。曾不得見糠粃。富者連車方輿。而貧者曾不獲斗升。又鄉民有入城待給者。資粮巳盡。日貨餅餌。而卒不得與此。其少得不足償貸反因是等死。耳聞目覩。可為痛扼。此可入管子語夫欲有所與必先為去其所奪養馴菟者不蓄獵犬。植茂樹者。不伐斧柯。以其近害也。故止沸不損其薪。徒酌水浥之。沸不見止。飬人飼其口腹。而刲其股肉。終不得活。今三害未去。而欲興一利。以收民之凶。何以異此也。


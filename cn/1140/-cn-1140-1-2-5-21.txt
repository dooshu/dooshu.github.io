赵五弦诗序

丈夫生而读书负志略屈首牖下郁不得一骋如莫邪之剑弢刃未试常呜呜鸣鞘中及驱驰既勌能已少暴於天下而志大涂艰终不得究用所谓孔融鲁国男子便当拂衣去矣吾友赵君五弦守庆远不期月辄移疾归岂徒以其地荒恶不可理耶五弦尝司刑兖州强果明辨遇事无难色或大狱连数十百人推勘累岁以属君则烛照刃解巡按御史为之倚重累疏荐其才当入为京朝官会格他例不行迁南安郡丞督府以下诸大吏皆优重之如在兖时以其才何施不可况太守得专制一方邪然观其在郡之作多咨嗟局蹐悄然以忧既谢免家居南登京岘北眺淮海其神逾王其诗愈雄健而郁苍殆以弃官为乐者往尝喜读香山放翁诸家近则专意杜陵举旧刻十余种将彚而删之存其五六余适过刋江相见贺无恙执其手曰君故有元龙湖海气今尚咄咄逼人其能从田间人游邪五弦笑不言徐谢曰君姑序吾诗嗟乎诗固不足以尽五弦也故略论其人之梗槩焉


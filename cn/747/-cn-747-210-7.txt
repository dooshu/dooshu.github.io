○为义兴公求拜扫表

臣祸衅所锺，早日孤露，坟茔莫扫，松柏凋荒，臣之不天，实有由咎，死罪死罪！昔先臣下代，遗训未忘，而殃罚不图，家祸潜构，兄弟无故，并为参商，中之言，所不可道。孤臣不孝，万死馀责，死罪死罪！然臣之负谴，实陷无辜，吏议不明，以投魑魅。自泣血去国，寄命南荒，历年被病，再以生死，炎山涨海，气瘴穷天，戴白之老，俗无闻者，孤臣疲{艹尔}，岂望须臾？分谓委骨穷溟，饵身鱼鳖狼荒之鬼，永悲长逝。不意庆垂泽，在涣宏流，拂拭雾露，生见白日，踊跃昭泰，情何以胜？死罪死罪！而馀殃未泯，凶故荐臻：亡兄济江，合家沦溺，嫂侄俱逝，一不生存；寻途未中，臣妻又殒，重叠亡没，契阔山川，至止之日，生意尽矣。誓将守死陵墓，殁齿家园，不图恩幸曲成，宠章仍及，题舆别驾，职是恩州，再造生涯天实为德。死罪死罪！臣自归日浅，茔庙未修，荆棘荒然，祭祀无主，今即便皇命，远职边夷，岁月方赊，拜扫何日？瞻言出涕，感贶崩摧。伏惟陛下仁养群生，孝理天下，万物咸遂，各得其宜，臣独向隅，有以长戚。伏愿天慈恺悌，怜悯孤穷，宽以简书之刑。赐其告归之请，使得骏奔西土，长号北陵，获申存没之悲生谒园茔之树。稽颡松关，谢不睦之辜；肉袒山门，祈自新之路。刻誓肌骨，奉以周旋，然後退死蛮夷，沈骸粪土，甘心朽灭，庶无遗恨。傥昊天鉴照，孤诚可哀，则臣之鲰生，志毕今日。不胜崩迫之至。


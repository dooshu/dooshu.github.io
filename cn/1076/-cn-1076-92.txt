卷九十二

<史部,诏令奏议类,奏议之属,历代名臣奏议>

钦定四库全书

历代名臣奏议卷九十二

明　杨士奇等　撰

经国

宋孝宗时着作郎王十朋上疏曰臣闻国犹身也强国与身者气也医者观身之气而知其人之夀夭识者观国之气而知其世之兴衰自古帝王图维天下虽谋之以智办之以才必以气为之主然後大业以济刘项之争雄也项自谓力拔山气盖世非也要之项之失天下也盖以力而刘之得天下也盖以气夫百战百胜一不胜而自谓天亡者气何在哉屡战屡败而不为之屈卒之易败为胜转弱为强者气也蜀先主英姿大度有高帝风兵虽屡挫而终不为曹操屈吴孙权闻周瑜之言拔刀斫案遂成赤壁之隽功吴蜀之势非魏敌也然而能霸有一方鼎足而立者气使之然也臣来自草茅得之道路谓庙堂之上谋议之臣和战守之议閧然未决兹理固洞然易晓议者何不思之耶臣谓养今日之气莫如守伸今日之气莫如战挫今日之气莫如和今我兵寡力弱国威未振固未能与之决雌雄於一战以伸天下之气也正须养之使壮俟时而动宜於荆襄江淮要害之地如人身之可以御风寒者数处命大将屯重兵以固守之纵未能得志於中原亦足以据长江之险都帝王之宅保吴蜀万里之故疆何故屈己买和蹈前日之覆辙耶大抵天下之势强弱均而和则彼此受其利晋与诸戎和我与契丹和是也强弱不均而和则强者得其利弱者被其害六国与秦和契丹与女真和是也敌以和议谲契丹而灭契丹矣又以和议谲中国而困中国矣耿南仲主和议而致靖康之祸秦桧主和议而弱国家之势太上皇知敌之无厌而和之不可保也去岁下亲征之诏而天下二十年湮欝之气亦少舒矣虽淮上之师不利而敌之被毒亦甚矣陛下应天受禅天下罔不欢欣鼓舞咸谓真主既出恢复指日可期也陛下宜亲御鞍马如汉文帝慨然发愤如唐宪宗抚循六师以作将士之气以图进取之计况陛下之圣德可以动天陛下之节俭可以丰财陛下之英武可以定乱江淮有重臣以为长城川陕有良将以为爪牙亦何患事之不济耶不然宜因天设之险以为城池与民守之可也苟或复用和议则军民解体虽苟一时之安而气已为之索矣百万之岁币固有所不惜也至尊之名分其可自贬损於嗣登大宝之初乎诸将用命血战新复数路其可复捐而与之乎西北之民襁负来归者不知其几又可复委之敌人而使之甘心乎况讲和之後举天下唯敌之命是听无厌之求难塞之请当不止此陛下将何以应之乎臣谓今日之计战固未可轻和决不可议守以养气俟时而伸乘机而投而已

十朋为侍御史上疏曰臣闻圣人之德无以加孝天子之孝莫大乎光祖宗而安社稷因前王盈成之业而守之者孝也周之成康汉之文景是也承前世衰微之绪而兴之者孝也商之高宗周之宣王是也国有耻而雪之者孝也汉宣帝臣单于以雪高帝平城之耻唐太宗俘颉利以雪高祖称臣之耻是也先君有雠而复之孝也夏少康灭浇以复后相之雠汉光武诛王莽以复刘氏中絶之雠是也历代帝王虽守成中兴雪耻复雠之迹不同其功光祖宗孝安社稷则一而已我艺祖皇帝应天受命肇造大业亲平僭伪一统万方圣子神孙继继承承可谓盛矣不幸运厄阳九勍敌侵陵靖康之祸有不忍言者国雠世耻自古无之记曰君父之雠不共戴天春秋讥不讨贼以谓国无臣子齐襄复九世之雠仲尼贤之楚以六千里之国事雠荀卿罪之圣贤立言垂训责後世之为君臣为子孙者可谓至矣恭惟太上皇帝躬尧舜至圣之德有禹文知子之明断自宸衷以社稷付之陛下圣意端有在焉陛下天资英武慨然以兴复为念窃闻每对羣臣论天下事则曰当如创业时又曰当以马上治之又曰某事当俟恢复後为之臣比因宣召语及祖宗陵寝圣容恻然曰四十年矣臣仰知陛下之心真夏少康商高宗周宣王汉光武之心也奈何在位之臣不知忠孝大节不能仰副圣心之万一复欲蹈昔日奸臣之覆辙屈己以和仇雠之人且指祖宗中原之境土为金人之土谓不当取指祖宗中原之人民为金之人民谓不当纳又取秦陇已复之故地无故而弃之以资寇雠以絶生灵归附之望闻有说进取者则羣嘲而聚笑之大臣唱之於上小臣和之於下并为一谈牢不可破自非陛下刚明果断不惑羣议则社稷大计其谁与谋有君无臣真可以长太息也臣愿陛下推诚尽孝终始如一言动之间不忘社稷食息之顷必念祖宗侧身修行上以承天意兴衰拨乱下以慰民心任贤勿贰去邪勿疑以革前日图任之失有善必赏有恶必罚以振今日纪纲之敝乃下诏音戒饬有位无小无大咸怀忠良去和附之私心赞国家之大计陛下既率之以孝羣臣咸应之以忠如是则可以动天地通神明慰祖宗在天之灵无负太上皇付托之意矣中原何患乎不复中兴何待乎以日月冀耶

十朋又上疏曰臣恭惟陛下以英武之姿奋刚明之断不惑羣议任用忠谋遣二将臣出征淮甸首平灵壁败敌将萧琦而降之又平虹县降富察及穆大周仁归附者以万计又败敌人于宿而得其州可谓日百里以辟国月三捷以奏功矣投机而进势如破竹恢复有期神人交庆正勇者效力智者献谋时也况臣误蒙亲擢为耳目之官可无愚者一得之虑以裨庙谟雄断之万一乎臣窃谓王者仁义之兵为吊伐而举况中原本吾土地人民本吾赤子正宜谕之以恩信先之以招纳不得已而战伐随之臣虑诸将或不知此临阵之际未必无过有杀伤捷获之後又未必无秋毫之犯恐伤陛下好生之德失中原来苏之望欲乞陛下密诏张浚深戒敕之昔李晟平长安李愬入蔡国朝曹彬平金陵皆得王师吊伐之意宜谕诸将以此为法庶几富贵可以及子孙功名可以垂竹帛也又此三将既降宜速加封爵以劝来者昔沛公入关留围宛城陈恢说以莫若约降封其守因使止守诸城未下者必闻声争开门而待之沛公从其言南阳守齮降封为商侯封陈恢千户引兵西无不下者今中原列城为敌守者闻皆有离心非不欲降但未知吾所以待之者何如耳彼闻萧琦富察之徒降而受赏亦何惮而不来不然则其心愈疑而其守愈坚矣今日之事正宜若沛公用陈恢策则可以不战而屈人兵也臣又闻汪彻被召已至中途未知谁摄其任臣谓宜令张浚并节制荆襄庶得令出于一轻重不偏将士协心远近同体缓急可以相闻胜负可以相援况荆襄将士素怀浚恩德皇甫倜之徒尤服浚威名若使浚兼制之则人必乐於用命矣又吴璘退师保蜀陛下亦宜以进取事诏之且明谕以前日退保由建议者之失不惜为悔过语以慰将士及三路人心令璘观时度势以图进取如秦陇可复得宜即进兵以相犄角以牵制敌人南牧之患如是则敌数处受敌救覆亡之不暇纵未必来臣附亦将自归故国矣此数者皆今日之所甚急臣愿陛下与一二大臣速议如臣言可采乞赐施行今正是天以机会受陛下时不可失也

十朋论用兵事宜劄子曰臣窃以今日之事有不可轻改者曰用人有不可不决策者曰进跸有不可不深虑者曰荆襄有不可不急治者曰兵赋自古人君相与图进取之计必有一定不易之规模知一胜一负为兵家常势故小胜不为之喜小败不为之沮秦穆用孟明三败而後霸西戎汉高争天下屡败而後擒项羽诸葛亮才兼文武而有马谡街亭之败至於上表自劾蜀主不废之卒能与吴魏抗衡而功盖三分之国国朝范仲淹韩琦皆一代名臣俱有材略其经略西夏也而亦有任福三川之败仁祖不废之卒能臣元昊而安中国此皆规模素定於胷次故能收异日之大功臣闻前日淮甸之师一月三捷宿州不利盖亦兵家胜负常势也异议者遂从而揺撼将帅之臣且谓大将不还以贻圣虑今李显忠邵宏渊及诸统制军马已回濠泗矣亦足见小人幸灾乐祸扇为浮言务在中伤不可不察也恭闻陛下遣中使给御札慰安张浚抚劳将士仍放显忠等罪悯其血战之劳而赦其一眚之愆真得前古帝王御将之道矣然外议汹汹谓陛下宣召杨存中欲用为主帅臣窃料圣意必不然然当人情纷扰之际不能无市虎之惑既而闻之初欲除荆襄宣抚又改御营使及闻边报稍宁其议遂寝疑者虽稍息而不能无虑焉存中为将罔功天下皆知之黩货无厌交结中外爵位已极而求进不已彼其心但幸国家之有祸遂欲投隙而进亦何求而不得耶御营使不已必将有大於此者命令一出必失军民之心使江淮荆襄陇蜀将士闻之必致解体且谓朝廷因王师小衂而遽欲变易大帅非所以安人情威域外也臣所谓不能无患者在此建炎绍兴间太上皇廵幸止用宰相枢密为御营使李纲朱胜非等尝为之陛下将为视师之举宜遵用故事以两府大臣兼之足矣朝廷虽乏才其可以此轻处存中辈耶此事尤在圣心素定不可变易於仓卒之间此臣所谓不可轻改者曰用人也臣闻天下之势不在国之强弱而在气之如何气振则转弱而为强气沮则变强而为弱股至强而惧则栗气馁之也发至弱而怒则冲气激之也景德间契丹举国南寇王钦若请幸金陵陈尧叟请幸蜀以避其锐真宗以问寇准准曰谁为陛下画此策者罪可斩也今敌骑近迫四方危心当励衆御敌以卫社稷惟当进尺不可退寸奈何欲委弃宗庙远之楚蜀銮舆回转一步则万衆云散四方瓦解楚蜀尚可至耶真宗善其计乃幸澶渊将士鼓勇射杀敌将其衆遂退此作气以破敌转弱而为强之尤大者也前年太上皇下亲征之诏为建康之幸作士气以走敌骑盖得策矣惜乎议者不建远大之计而遽囬临安也陛下前日下诏视师中外鼓舞秋凉进发或者犹以为迟今王师退保濠泗督府远在盱眙陛下宜速进跸以幸建康居六朝帝王之宅据东南形势之胜可以援吴蜀可以控四方可以远海道之虞可以壮淮甸之势四方闻之孰不增气至若百司之衆在今宜省犒劳之费比旧宜节庶几万骑易动如圣训所谓当如创业时此臣所谓不可不决策者曰进跸也臣闻荆襄居天下形势之中乃古今必争之地万一敌人乘虚而入使川陕隔絶则东南之势孤矣近闻朝廷既罢汪彻命张浚兼都督之使令出於一固已得策又用王彦知襄阳议者以为得人又闻以彦节制赵撙则或以为不可撙久在荆襄得士卒心彦自外来遽令受其节制恐武臣气不相下或生衅端兼张浚在淮去荆襄远甚或有机会恐关报失期臣谓宜於前两府侍从中择一重臣威名稍着者以为宣抚既以浚督之又以重臣制之使彦与撙辈各当一面则荆襄可以无虞矣今朝廷知备淮甸而远荆襄此臣所谓不可不深虑者此也今国家大则为进取之图次则为守御之计然议论及兵则其言必怯者以其所乏者兵与财也则兵不可以不招财不可以不理窃闻西北归附之民其有可以为兵者衆督府及诸将不敢多募之者惧国家有养之之费也然今日之势有不得不招宜命张浚谕江淮荆襄诸将招其可用者而籍之汰其无用者而民之纵未至多亦可补填折伤之额又东南之民亦有可用者如江西福建及台之仙居婺之东阳诸处其人皆健而善鬪往往曹聚於茶商塩贾间可令守帅之臣重其直以招之必有应募者广海诸寇有就招安者可从而籍之州县有犯茶塩禁者贷其罪而兵之亦可以少补军籍也至如财者臣以为生之不如节之今国家比天下全盛太平无事时非不节约比祖宗创业艰难时则可省非一也乾德开宝间宫人不满二百犹以为多左右内臣止有五十余员止令掌宫掖未尝干预政事宫殿内帷挂青布缘帘绯绢帐紫紬褥今宫人之数内臣之员岂能尽如艺祖时乎臣前日曾奏欲圣躬亲率之者盖欲以艺祖为法也近日台谏所议裁减虽日计不足而岁计有余亦不为无补然奏已上而未行者岂以衆怨所在而朝廷不敢当耶今疆场未静上下同忧权宜裁减以纾国用台谏既以身任怨大臣何避之有至如理财之术莫如遴选板曹臣前日与谏臣共留赵子潚者诚恐今日理财之臣未必贤於子潚也似闻海寇稍息不若别择代者而还子潚不唯可以理财如旦夕车驾进发辇毂之下谋议之寄议者谓非子潚不可也此臣所谓不可不急治者此也臣所陈四事愿陛下付大臣议之如有可采乞赐施行

陈亮上五论曰臣闻治国有大体谋敌有大略立大体而後纪纲正定大略而後机变行此不易之道也仰惟陛下以睿圣神武之资充硕大光明之学留神政事属志恢复罔敢自暇自逸而大欲未遂大业未济意者大体之未立而大略之未定欤臣尝为陛下有忧於此矣常欲输肝胆効情素上书於北阙之下又念世俗道薄献言之人动必有觊心虽不然迹或近似相师成风谁能不疑既已疑矣安能察其言而明其心此臣之所大惧而卒以自沮也今年春随试礼部侥幸一中庶几俯伏殿陛毕写区区之忠以彻天听有司以为不肖竟从黜落不得进望清光以遂昔愿束手东归杜门求志因以为功名之在人犹在已也怀愚负计而不以裨上之万一是忿世也有君如此而忠言之不进是匿情也已无他心而防人之疑是自信不笃也故书其中兴论一千八百余言大体大略於斯见矣并论开诚执要励臣正体之道合五篇上干天听惟陛下寛其万死不以为草茅之言而留神裁察是天下社稷之福也於臣何有其一论中兴曰臣窃惟海内涂炭四十余载矣赤子嗸嗸无告不可以不拯国家凭陵之耻不可以不雪陵寝不可以不还舆地不可以不复此三尺童子之所共知曩独畏其强耳韩信有言能反其道其强易弱况今敌人微弱政令日弛舍其俗鞍马之长而从事中州浮靡之习君臣之间日趋怠惰自古远裔之强未有四五十年而无变者稽之天时揆之人事当不远矣不於此时早为之图纵有他变何以乘之万一敌人惩创更立令主不然豪杰并起业归他姓则南北之患方始又况南渡已久中原父老日以殂谢生长於敌岂知有我昔宋文帝欲取河南故地魏大武以为我自生发未燥即知河南是我境土安得为南朝故地故文帝既得而复失之河北诸镇终唐之世以奉贼为忠义狃於其习而时被其恩力与上国为敌而不自知其为逆过此以往而不能恢复则中原之民乌知我之为谁纵有倍力功未必半以俚俗谕之父祖质产於人子孙不能继赎更数十年时事一变皆自陈於官认为故产吾安得言质而复取之则今日之事可得而更缓乎陛下以神武之资忧勤侧席慨然有平一天下之志固已不惑於羣议矣然犹患人心之不同天时之未顺贤者私忧而奸者窃笑是何也不思所以反其道故也诚反其道则政化行政化行则人心同人心同则天时顺天不远人人不自反耳今宜清中书之务以立大计重六卿之权以总大纲任贤使能以清官曹尊老慈幼以厚风俗减进士以列选能之科革任子以重荐举之实多置台谏以肃朝纲精择监司以清郡邑简法重令以澄其源崇礼立制以齐其习立纲目以节浮费示先务以斥虚文严政条以核名实惩吏奸以明赏罚时简外郡之卒以充禁旅之数调度总司之赢以佐军旅之储择守令以滋户口户口繁而财自阜柬将佐以立军政军政明而兵自强置大帅以总边陲委之专而边陲之利自兴任文武以分边郡付之久而边郡之守自固右武事以振国家之势来敢言以作天下之气精间谍以得敌人之情据形势以动中原之心不出数月纪纲自定比及两稔内外自实人心自同天时自顺有所不往一往而民自归何者耳同听而心同服有所不动一动而敌自鬪何者形同趋而势同利中兴之功可翘足而须也夫攻守之道必有奇变形之而敌必从冲之而敌莫救禁之而敌不敢动乖之而敌不知所往故我常专而敌常分敌有穷而我常无穷也夫奇变之道虽本乎人谋而常因乎地形一纵一横或长或短缓急之相形盈虚之相倾此人谋之所措而奇变之所寓也今东西弥亘绵数千里如长蛇之横道地形适等无所参错攻守之道无他奇变今朝廷鉴守江之弊大城两淮虑非不深也能保吾城之卒守乎故不若为术以乖其所之至论进取之道必先东举齐西举秦则大河之南长淮以北固吾腹中物齐秦诚天下之两臂也奈敌人以为天设之险而固守之乎故必有批亢捣虚形格势禁之道窃尝观天下之大势矣襄汉者敌人之所缓今日之所当有事也控引京洛侧睨淮蔡包括荆楚襟带吴蜀沃野千里可耕可守地形四通可左可右今诚命一重臣德望素着谋谟明审者镇抚荆襄辑和军民开布大信不争小利谨择守宰省刑薄敛进城要险大建屯田荆楚奇才劔客自昔称雄徐行召募以实军籍民俗剽悍听於农隙时讲武艺襄阳既为重镇而均随信阳及光一切用艺祖委任边将之法给以州兵而更使自募与以州赋而纵其自用使之养士足以得死力用间足以得敌情兵虽少而衆建其助官虽轻而重假其权列城相援比邻相和养锐以伺触机而发一旦敌人玩故习常来犯江淮则荆襄之帅率诸军进讨袭有唐邓诸州见兵於颍蔡之间示必截其後因命诸州转城进筑如三受降城法依吴军故城为蔡州使唐邓相距各二百里并桐栢山以为固扬兵捣垒增陂深堑招集土豪千家一堡兴杂耕之利为久驻之基敌来则婴城固守出奇制变敌去则列城相应首尾如一精间探明斥堠诸军进屯光黄安随襄郢之间前为诸州之援後依屯田之利朝廷徙都建业筑行宫於武昌大驾时一廵幸敌知吾意在京洛则京洛陈许汝郑之备当日增而东西之势分矣东西之势分则齐秦之间可乘矣四川之帅亲率大军以持凤翔之敌别命骁将出祁山以截陇右偏将由子午以窥长安金房开建之师入武关以镇三辅则秦地可谋矣命山东之归正者往说豪杰隂为内应舟师由海道以捣其脊彼方支吾奔走而大军两道并进以戡其胷则齐地可谋矣吾虽示形於唐邓上蔡而不再谋进坐为东西形援势如猨臂彼将愈疑吾之有意京洛特持重以示不进则京洛之备愈专而吾必得志於齐秦矣抚定齐秦则京洛将安往哉此所谓批亢捣虚形格势禁之道也就使吾未为东西之举彼必不敢离京洛而轻犯江淮亦可谓乖其所之也又使其合力以压唐蔡则淮西之师起而禁其东金房开达之师起而禁其西变化形敌多方牵制而权始在我矣然荆襄之师必得纯意於国家而无贪功生事之心者而後付之平居无事则欲开布诚信以攻敌心一旦进取则欲见便择利而止以禁敌势东西之师有功则欲制驭诸将持重不进以分敌形此非陆抗羊祜之徒孰能为之夫伐国大事也昔人以为譬拔小儿之齿必以渐揺撼之一拔得齿必且损儿今欲竭东南之力成大举之势臣恐进取未必得志得地未必能守邂逅不如意则吾之根本撼矣此岂谋国万全之道臣故曰攻守之间必有奇变臣謏人也何足以明天下之大计姑疏愚虑之崖略曰中兴论惟陛下裁察

其二论开诚曰臣尝观自古大有为之君慷慨果敢而示之以必为之意明白洞达而开之以无隐之诚故天下雄伟英豪之士声从响应云蒸雾集争以其所长自効而不敢萌欺罔之心截然各职其职而不敢生不满之念故所欲而获所为而成而卓乎其不可及也仰惟陛下英睿神武出於天纵嗣承大统于今八年天下咸知其为真英主矣而所欲未获所为未成虽臣亦为陛下疑之也夫慷慨果敢陛下固示之以必为之意矣而天下之气索然而不吾应或者明白洞达开之以无隐之诚者容有未至乎夫任人之道非必每事疑之而後非无隐之诚也心知其不足任而姑使之以充吾位使之既久而姑迁之以慰其心身尊位大而大责或不必任职亲地密而密议或不得闻听其言与之以位而不责其实责其实廹之以目前而不待其成陛下自度任人之际颇亦有近於此者乎如或近之则非所谓明白洞达开之以无隐之诚也故天下懦庸委琐之人得以自容而无嫌而狂斐妄诞之流得以肆言而无忌中实无能而外为欺罔位实非称而意辄不满平居则何官不可为缓急则何人不退缩是宜陛下当宁而叹天下人才无一之可用而谓书生诚不足以有为则非陛下之过也天下之士有以致之耳虽然何世不生才何才不资世天下雄伟英豪之士未尝不延颈待用而每视人主之心为如何使人主虚心以待之推诚以用之虽不必高爵重禄而可使之死况於其中之计谋乎人主而有矜天下之心则虽高爵重禄日陈于前而雄伟英豪之士有穷饿而死尔义有所不屑於此也夫天下之可以爵位诱者皆非所谓雄伟英豪之士也陛下勿以其可以爵位诱奴使而婢呼之天下固有雄伟英豪之士惧陛下诚心之不至而未来也臣愿陛下虚怀易虑开心见诚疑则勿用用则勿疑与其位勿夺其职任以事勿间以言大臣必使之当大责迩臣必使之与密议才不堪此不以其易制而姑留才止於此不以其久次而姑迁言必责其实实必要其成君臣之间相与如一体明白洞达豁然无隐而犹不得雄伟英豪之士以共济大业则陛下可以斥天下之士而不与之共斯世矣不然臣恐孤陛下必为之心沮天下愿为之志两相求而不相值也以陛下英睿神武之资视古之贤主无所不及而有过之者而其效乃尔此臣所以区区爱君之心不能自已而辄献其愚忠惟陛下裁察

其三论执要曰臣窃惟陛下自践阼以来亲事法宫之中明见万里之外发一政用一人无非出於独断下至朝廷之小臣郡县之琐政一切上劳圣虑虽陛下聪明天纵不惮劳苦而臣窃以为人主之职本在於辨邪正专委任明政之大体总权之大纲而屑屑焉一事之必亲臣恐天下有以妄议陛下之好详也自祖宗以来军国大事三省议定面奏获旨差除即以熟状进入获可始下中书造命门下审读有未当者在中书则舍人封缴之在门下则给事封駮之始过尚书奉行有未当者侍从论思之台谏劾举之此所以立政之大体总权之大纲端拱於上而天下自治用此道也今朝廷有一政事而多出於御批有一委任而多出於特旨使政事而皆善委任而皆当固足以彰陛下之圣德而犹不免好详之名万一不然而徒使宰辅之避事者得用以藉口此臣忧君之心所不能以自已也臣愿陛下操其要於上而分其详於下凡一政事一委任必使三省审议取旨不降御批不出特旨一切用祖宗上下相维之法使权固在我不蹈曩日专权之患而怨有所归无代大臣受怨之失此臣所以为陛下愿之也臣闻之故老言仁宗朝有劝仁宗以收揽权柄凡事皆从中出勿令人臣弄威福仁宗曰卿言固善然措置天下事正不欲专从朕出若自朕出皆是则可有一不然难以遽改不若付之公议令宰相行之行之而天下不以为便则台谏公言其失改之为易大哉王言此百世人主之所当法而况於圣子神孙乎史之称光武曰明谨政体总揽权纲政体者政之大体也权纲者权之大纲也臣愿陛下立政之大体总权之大纲辨邪正专委任以宰天下得操要之实而鉴好详之弊则天下雄伟英豪之士必有能奋然出力以办今日之事者矣臣不胜大愿

其四论励臣曰臣闻上下同心君臣戮力者事无不济上下相蒙君臣异志者功无不隳春秋之时晋伐楚深入不止大夫请击之庄王曰先君之时晋不伐楚及孤之身而晋伐楚是寡人之过也如何其辱诸大夫也大夫曰先君之时晋不伐楚及臣之身而晋伐楚是臣之罪也请击之庄王俛泣而起拜晋师闻而夜还越王求成於吴而归抱柱而哭承之以啸羣臣闻之曰君王何愁心之甚也夫复雠谋敌非君王之独忧乃臣下之急务也其後越父兄请报耻越王曰昔者我辱也非二三子之罪也寡人何敢劳国人以塞吾雠父兄曰四封之内尽吾君子子报父仇谁敢不力越王卒用以灭吴区区楚越有臣如此而谓堂堂大国反无君忧臣辱君辱臣死之义乎今陛下慨念国家之耻励复雠之志夙夜为谋相时伺隙而羣臣邈焉不知所急毛举细事以乱大谋甚者侥幸苟且习以成风陛下数降诏以切责之厉天威以临之而养安如故无复趋事赴功念雠报耻之心岂羣臣乐於负陛下哉亦玩故习常势流於此而不自知也臣愿陛下慨然兴怀不御正殿减膳彻乐夕惕若厉立羣臣而语之曰朕承太上皇帝付托之重念国家之深耻志在复雠八年于兹若涉渊水未知攸济而羣臣玩故养安无肯戮力是朕不明不德不足以承大宝图大业其何顔以临於王公士民之上况敢即安以自取辱羣臣震惧顿首请罪然後徐谕之曰朕固未敢即安羣臣犹以朕可与有为其各共厥职勉趋厥事上率其下下勉其上自度其力之不逮者无尸厥官朕将明赏罚以厉其後由今以往羣臣咸为朕思所以畏天爱民求贤发政富国强兵复雠谋敌之道无以小事塞责无以小谋乱大相与熟讲惟新之政使内外有序则朕即安之日陛下惕然侧席图济大业而羣臣不能惕然承意竭力以报其上是人而禽兽者也诛之杀之何所不可诚使上下同心君臣戮力则何事之不济哉

其五论正体曰臣闻君以仁为体臣以忠为体徧覆包含如天地之大仁也公家之事知无不为忠也故君行恩而臣行令庆历间杜衍辅政遇有内降辄封还之仁宗以杜衍不可告之而止者又多於所封还治平初任守忠离间两宫韩琦乘间开悟上心斥之远方仍放谢辞即日押出国门君当其善臣当其怨君臣之体也澶渊之役自寇准而下均欲追战章圣皇帝独恻然许和及其议岁币也章圣不欲深较而准戒曹利用以不得过三十万天圣初契丹借兵伐高丽明肃太后微许其使吕夷简坚以为不可而塞之其後刘六符来求割地夷简召至殿庐以言折之君任其美臣任其责君臣之体也今则不然陛下锐意於有为不頋浮议而羣臣持禄固位多务收恩陛下慨然立计不屈于敌而羣臣动欲随顺图塞谿壑使陛下孤立以主大计羣臣安坐而窃美名是尚为得君臣之体乎臣愿陛下总揽大柄端已责成畏天爱民以德自护明诏大臣使当大任不惮小怨不辞大艰使天下戴陛下之恩而严大臣之执守敌人服陛下之德而惮大臣之忠果则何事之不济何功之不成此祖宗养人心以行德义正君臣之体而为百世不易之家法也故愿陛下仰法祖宗而大臣以寇准吕夷简杜衍韩琦为法天下有不足为者矣

亮又上书曰臣窃惟中国天地之正气也天命之所锺也人心之所会也衣冠礼乐之所萃也百代帝王之所以相承也岂天地之外更有邪气之所可奸哉不幸而能奸之至於挈中国衣冠礼乐而寓之偏方虽天命人心犹有所系然岂以是为可久安而无事也使其君臣上下苟一朝之安而息心於一隅凡其志虑之所经营一切置中国於度外如元气偏注一肢其他肢体往往萎枯而不自觉矣则其所谓一肢者又何恃而能久存哉天地之正气欝遏於偏方而久不得骋必将有所发泄而天命人心固非偏方之所可久系也东晋自元帝息心於一隅而胡羯鲜卑氐羌迭起中国中国无岁不寻干戈而江左卒亦不得一日宁然渊勒遂无遗种而愍怀之痛犹有所诿以自安也晋之植根本无可言者而江左诸臣若祖逖周访陶侃庾翼之徒皆有虎视河洛之意而桓温之师西至灞上东至枋头又於其间修陵寝於洛阳盖犹未尽置中国於度外也故刘裕竟能一平河洛而後晋亡百年之间其事既已如此而天地之正气固将有所发泄矣元魏起而承之孝文遂定都洛阳以修中国之衣冠礼乐而江左衣冠礼乐之旧非复天命人心之所系矣是以一天下者卒在西北而不在东南天人之际岂不甚可畏哉一日之苟安数百年之大祸也恭惟我国家二百年太平之基三代之所无也二圣北狩之痛汉唐之所未有也金瓯无缺而致令敌人安坐而据之以二帝三王之所都而五十年为敌人之所据国家之耻不得雪臣子之愤不得伸天地之正气不得而发泄也方南渡之初君臣上下痛心疾首誓不与敌俱生卒能以奔败之余而胜百战之敌及秦桧倡邪议以沮之忠臣义士斥死南方而天下之气惰矣三十年之余虽西北流寓皆抱孙长息於东南而君父之大雠一切不复关念自非敌人震动淮南亦不知兵戈之为何事也况望其愤中国之陆沈而相率北向以发一矢哉丙午丁未之变距今尚以为远而靖康皇帝之祸盖陛下即位之前一年也独陛下奋不自頋志在复雠而天下之人安然如无事时方口议腹非以陛下为喜功名而不恤後患虽陛下亦不能以崇高之势而独胜之隐忍以至于今又十有七年矣昔者春秋之时君臣父子相戕杀之祸举一世皆安之而孔子独以为三纲既絶则人道遂为禽兽夷狄皇皇奔走义不能以一朝安然卒於无所遇而发其志於春秋之书犹能以惧乱臣贼子今者举一世而忘君父之大雠此岂人道之所可安乎使学者知学孔子当廹陛下以有为决不沮陛下以苟安也南师之不出於今几年矣河洛沈沦而天地之正气抑欝而不得泄岂以堂堂中国而五十年之间无一豪杰之能自奋哉其势必有时而发泄矣苟国家不能起而承之必将有承之者矣不可恃衣冠礼乐之旧祖宗积累之深以为天命人心可以安坐而久系也皇天无亲惟德是辅民心无常惟惠之怀自三代圣人皆知其为甚可畏也春秋之末齐晋秦楚皆衰诸侯往往困於陪臣而不自振当此之时虽如鲁卫之邦苟能举大义以正诸侯则天下可以一指麾而定也孔子惓惓斯世而卒莫能用吴越起於蛮夷之小邦而举兵以临齐晋如履无人之地遂伯诸侯黄池之会孔子之所甚痛也天地之气发泄於蛮夷之小邦可以明中国之无人矣王通有言夷狄之德黎民怀之三才其舍诸此今世儒者之所未讲也今金人之植根既久不可以一举而遂灭国家之大势未张不可以一朝而大举而人情皆便於通和者劝陛下积财养兵以待时也臣以为通和者所以成上下之苟安而为忘庸两售之地宜其为人情之所甚便也自和好之成十有余年凡今日之指画方略者他日将用之以坐筹也今日之击球射鵰者他日将用之以决胜也府库充满无非财也介胄鲜明无非兵也使兵端一开则其迹败矣何者人才以用而见其能否安坐而能者不足恃也兵食以用而见其盈虚安坐而盈者不足恃也而朝廷方幸一旦之无事庸愚龌龊之人皆得以守格令行文书以奉陛下之使令而陛下亦幸其易制而无他也徒使度外之士摈弃而不得骋日月蹉跎而老将至矣臣故曰通和者所以成上下之苟安而为妄庸两售之地也东晋百年之间未尝与虏通和也故其臣东西驰骋而多可用之才今和好一不通而朝野之论常如敌兵之在境惟恐其不得和也虽陛下亦不得不和矣昔者敌人草居野处往来无常能使人不知所备而兵无日不可出也今也城郭宫室政敎号令一切不异於中国点兵聚粮文移往返动涉岁月一方有警三边骚动此岂能岁出师以扰我乎是固不知势者之论也然使朝野常如敌兵之在境乃国家之福而英雄所用以争天下之机也执事者胡为速和以惰其心乎晋楚之战於邲也栾书以为楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无後晋楚之弭兵於宋也子罕以为兵所以威不轨而昭文德也圣人以兴乱人以废废兴存亡昏明之术皆兵之由也而求去之是以诬道蔽诸侯也夫人心之不可惰兵之不可废故虽成康之太平犹有所谓四征不庭张皇六师者此李沆之所以深不愿真宗皇帝之与敌和亲也况南北角立之时而废兵以惰人心使之安於忘君父之大雠而置中国於度外徒以便妄庸之人则执事者之失策亦甚矣陛下何不明大义而慨然与敌絶也贬损乘舆却御正殿痛自克责誓必复雠以励羣臣以振天下之气以动中原之心虽未出兵而人心不敢惰矣东西驰骋而人才出矣盈虚相补而兵食见矣狂妄之辞不攻而自息懦庸之夫不却而自退缩矣当有度外之士起而惟陛下之所欲用矣是云合响应之势而非可安坐而致也臣请为陛下陈国家立国之本末而开今日大有为之略论天下形势之消长而决今日大有为之机伏惟陛下试幸听之唐自肃代以後上失其柄而藩镇自相雄长擅其土地人民用其甲兵财赋官爵惟其所命而人才亦各尽心於其所事卒以成君弱臣强正统数易之祸艺祖皇帝一兴而四方次第而平藩镇拱手以趋约束使列郡各得自达於京师以京官权知三年一易财归於漕司而兵各归於郡朝廷以一纸下郡国如臂之使指无有留难自管库微职必命於朝廷而天下之势一矣故京师常宿重兵以为固而郡国亦各有禁军无非天子所以自守其地也兵皆天子之兵财皆天子之财官皆天子之官民皆天子之民纲纪总摄法令明备郡县不得以一事自专也士以尺度而取官以资格而进不求度外之奇才不慕絶世之隽功天子蚤夜忧勤於其上以礼义廉耻励士大夫之心以仁义公恕厚斯民之生举天下皆由於规矩凖绳之中而二百年太平之基从此而立然远裔遂得以猖狂恣睢与中国抗衡俨然为南北两朝而头目手足混然无别微澶渊一战则中国之势浸微根本虽厚而不可立矣故庆历增币之事富弼以为朝廷之大耻而终身不敢自论其劳盖外域征令是主上之操也天子供贡是臣下之礼也外域之所以卒胜中国者其积有渐也立国之初其势固必至此故我祖宗常严庙堂而尊大臣寛郡县而重守令於文法之内未尝折困天下之富商臣室於格律之外有以容奨天下之英伟奇杰皆所以助立国之势而为不虞之备也庆历诸臣亦尝愤中国之势不振矣而其大要则使羣臣争进其说更法易令而庙堂轻矣严按察之权邀功生事而郡县又轻矣岂惟於立国之势无所助又从而朘削之虽微章得象陈执中以排沮其事亦安得而不自沮哉独其破去旧例以不次用人而劝农桑务寛大为有合於因革之宜而其大要已非矣此所以不能洗远裔平视中国之耻而卒发神宗皇帝之大愤也王安石以正法度之说首合圣意而其实则欲籍天下之兵尽归於朝廷别行敎阅以为强也括郡县之利尽入於朝廷别行封桩以为富也青苗之政惟恐富民之不困也均输之法惟恐商贾之不折也罪无大小动辄兴狱而士大夫缄口畏事矣西北两边至使内臣经画而豪杰耻於为役矣徒使神宗皇帝见兵财之数既多锐然南征北伐卒乖圣意而天下之势实未尝振也彼盖不知朝廷立国之势正患文为之太密事权之太分郡县太轻而委琐不足恃兵财太关於上而重迟不易举祖宗惟用前四者以助其势而安石竭之不遗余力不知立国之本末者真不足以谋国也元佑绍圣一反一覆而卒为敌人侵侮之资尚何望其振中国以威敌人哉南渡以来大抵遵祖宗之旧虽微有因革增损不足为轻重有无如赵鼎诸臣固已不究变通之理而况秦桧尽取而沮毁之忍耻事雠饰太平於一隅以为欺其罪可胜诛哉陛下愤王业之屈於一隅励志复雠而不免籍天下之兵以为强括郡县之利以为富加惠百姓而富人无五年之积不重征税而大商无巨万之藏国势日以困竭臣恐尺籍之兵府库之财不足以支一旦之用也陛下早朝晏罢以冀中兴日月之功而以绳墨取人以文法莅事圣断裁制中外而大臣充位胥吏坐行条令而百司逃责人才日以闒茸臣恐程文之士资格之官不足以当度外之用也艺祖皇帝经画天下之大略太宗皇帝已不能尽用臣不敢尽具之纸墨今其遗意岂无望於陛下也陛下苟推原其意而行之可以开社稷数百年之基而况於复故物乎不然维持之具既穷臣恐祖宗之积累亦不足恃也陛下试幸令臣毕陈於前则今日大有为之略必知所处矣夫吴蜀天地之偏气也钱塘又吴之一隅也当唐之衰而钱鏐以闾巷之雄起王其地自以不能独立常朝事中国以为重及我宋受命俶以其家入京师而自献其土故钱塘终始五代被兵最少而二百年之间人物日以繁盛遂甲於东南及建炎绍兴之间为六飞所驻之地当时论者固已疑其不足以张形势而事恢复矣秦桧又从而备百司庶府以讲礼乐於其中其风俗固已华靡士大夫又从而治园囿台榭以乐其生於干戈之余上下晏安而钱塘为乐国矣一隙之地本不足以容万乘而镇压且五十年山川之气盖亦发泄而无余矣故谷粟桑麻丝枲之利岁耗於一岁禽兽鱼鳖草木之生日微於一日而上下不以为异也公卿将相大抵多江淛闽蜀之人而人才亦日以凡下塲屋之士以十万数而文墨小异已足以称雄於其间矣陛下据钱塘已耗之气用闽淛日衰之士而欲鼓东南习安脆弱之衆北向以争中原臣是以知其难也荆襄之地在春秋时楚用以虎视齐晋而齐晋不能屈也及战国之际独能与秦争帝其後三百余年而光武起於南阳同时共事往往多南阳故人又二百余年遂为三国交据之地诸葛亮由此起辅先主荆楚之士从之如云而汉氏赖以复存於蜀周瑜鲁肃吕蒙陆逊陆抗邓艾羊祜皆以其地显名又百余年而晋氏南渡荆雍常雄於东南而东南往往倚以为强梁竟以此代齐及其气发泄无余而隋唐以来遂为偏方下州五代之际高氏独常臣事诸国本朝二百年之间降为荒落之邦北连许汝民居稀少土产庳薄人才之能通姓名於上国者如辰星之相望况至於建炎绍兴之际羣盗出没於其间而被祸尤极以迄于今虽南北分画交据往往又置於不足用民食无所从出而兵不可由此而进议者或以为忧而不知其势之足用也其地虽要为偏方然未有偏方之气五六百年而不发泄者况其东通吴会西连巴蜀南极湖湘北控关洛左右伸缩皆足为进取之机今诚能开垦其地洗濯其人以发泄其气而用之使足以接关洛之气则可以争衡於中国矣是亦形势消长之常数也陛下慨然移都建业百司庶府皆从草创军国之仪皆从简略又作行宫於武昌以示不敢寜居之意常以江淮之师为敌人侵轶之备而精择一人之沈鸷有谋开豁无他者委以荆襄之任寛其文法聼其废置抚摩振厉於三数年之间则国家之势成矣至於相时弛张以就形势者又非书之所能尽载也石晋失卢龙一道以成开运之祸盖丙午丁未岁也明年艺祖皇帝始从郭太祖征伐卒以平定天下其後契丹以甲辰败於澶渊而丁未戊申之间真宗皇帝东封西祀以告太平盖本朝极盛之时也又六十年而神宗皇帝实以丁未岁即位国家之事於是一变矣又六十年而丙午丁未遂为靖康之祸天独啓陛下於是年而又启陛下以北向复雠之志今者去丙午丁未近在十年间尔天道六十年一变陛下可不有以应其变乎此诚今日大有为之机不可苟安以玩岁月也臣不佞自少有驱驰四方之志常欲求天下豪杰之士而与之论今日之大计盖尝数至行都而人物如林其论皆不足以起人意臣是以知陛下大有为之志孤矣辛卯壬辰之间始退而穷天地造化之初考古今沿革之变以推极皇帝王伯之道而得汉魏晋唐长短之由天人之际昭昭然可察而知也始悟今世之儒士自以为得正心诚意之学者皆风痹不知痛痒之人也举一世安於君父之雠而方低头拱手以谈性命不知何者谓之性命乎陛下接之而不任以事臣於是服陛下之仁又悟今世之才臣自以为得富国强兵之术者皆狂惑以肆叫呼之人也不以暇时讲究立国之本末而方扬眉伸气以论富强不知何者谓之富强乎陛下察之而不敢尽用臣於是服陛下之明陛下厉志复雠足以对天命笃於仁爱足以结民心而又仁明足以临照羣臣一偏之论此百代之英主也今乃驱委庸人笼络小儒以迁延大有为之岁月臣不胜愤悱是以忘其贱而献其愚陛下诚令臣毕陈於前岂惟臣区区之愿将天地之神祖宗之灵实与闻之干冒天威罪当万死

亮又上书曰臣尝叹西周之末犬戎之祸盖天地之大变国家之深耻臣子之至痛也平王东迁以来使其痛内切於心必将因臣子之愤藉晋郑之势以告哀於天下之诸侯以大义责其兴师以奨王室其不至者天下共诛之则可以扫荡犬戎洗国家之耻而舒臣子之愤矣然後正纪纲修法度亲鲁卫以和柔中国命齐晋为方伯以纠合天下之诸侯文武之迹可寻东周之业可兴也今乃即安於洛邑虽周民赖以粗安宗祀赖以不絶然使其臣子忘君父之大雠而置天下之诸侯於度外周之名号虽存而其实则眇然一列国耳当平王在位之时世之君子尚意其犹有待也及待之四十九年而士君子之望亦衰矣天子之命令不足以制诸侯则其互相吞灭盖其势之所必至也天下不明於复雠之义则其君臣父子相贼杀习以为常而不之恠也孔子伤宗周之无主痛人道之将絶而作春秋其书天王之义严矣书其出入之地者示天王不可置中国於度外也书其有所求者明天王之不可失其柄也其书讨贼之义严矣贼不讨不书葬者明一国之无臣子也一人讨贼而以衆书者示夫人之皆可得而讨也天子既不能以保天下之民而一国各自有其民其君之有志於民而闵雨者必书无志於民而不闵雨者必书土功必书饥馑必书孔子之心未尝不庶几天下之民一日之获瘳也是君道之大端而圣人望天下与来世者可谓深切着明矣臣恭惟皇帝陛下厉志复雠不肯即安於一隅是有大功於社稷也而天下之经生学士讲先王之道者反不足以明陛下之心陛下笃意恤民每遇水旱忧见顔色是有大德於天下也而天下之才臣智士趋当世之务者又不足以明陛下之义论恢复则曰修德待时论富强则曰节用爱人论治则曰正心论事则曰守法君以从谏务学为美臣以识心见性为贤论安言计动引圣人举一世谓之正论而经生学士合为一辞以摩切陛下者也夫岂知安一隅之地则不足以承天命忘君父之雠则不足以立人道民穷兵疲而事不可已者不可以常理论消息盈虚而与时偕行者不可以常法拘为天下之正论而不足以明天下之大义宜其取轻於陛下也论恢复则曰精间谍结豪望论富强则曰广召募括隐漏论治则曰立志论事则曰从权君以驾驭笼络为明臣以奋励驱驰为?察事见情自许豪杰举一世谓之奇论而才臣智士合为一辞以撼动陛下者也夫岂知坐钱塘浮侈之隅以图中原则非其地用东南习安之衆以行进取则非其人财止於府库则不足以通天下之有无兵止於尺籍则不足以兼天下之勇怯为天下之奇论而无取於办天下之大计此所以取疑於陛下者也三光五岳之气分而人才之高者止於如此经生学士既揆之以大义而取轻才臣智士又权之以大计而取疑陛下始不知所仗而有独运四海之意矣故左右亲信之臣又得以窥意向而效忠欵陛下喜其颐指如意而士大夫亦喜其有言之易达也是以附会之风浸长而陛下之大权移矣寻常无过之人安然坐庙堂而奉使令陛下幸其易制无他而天下之人亦幸其苟安而无事也是以迁延之计遂行而陛下大有为之志乖矣陛下励志复雠有大功於社稷笃意恤民有大德於天下而卒不免笼络小儒驱委庸人以迁延大有为之岁月此臣之所以不胜忠愤而斋沐裁书择今者丁已而献之阙下愿得望见顔色陈国家立国之本末而开大有为之略论天下形势之消长而决大有为之机务合於艺祖皇帝经画天下之本旨然八日待命而未有闻焉夫匹夫匹妇不获自尽民主罔与成厥功使天下之言者越月踰时而後得报在安平无事之时犹且不可今者当陛下大有为之际陈天下之大义献天下之大计而八日不得命焉臣恐天下之豪杰得以测陛下之意向而云合响应之势不得而成矣陛下积财养兵志在复雠而不免与之通和以俟时固已不足以动天下之心矣故既和而聚财人反以为厉民既和而练兵人反以为动衆举足造事皆足以致人之疑议者惟其不明大义以示之而後大计不可得而立也苟又无意於臣之言则天下愈不知所向矣张浚始终任事竟无一功可论而天下之童儿妇女不谋同辞皆以为社稷之臣彼其誓不与敌俱生百败而不折者诚有以合於天人之心也秦桧专权二十余年东南赖以无事而天下之童儿妇女不谋同辞皆以为国之贼彼其忘君父之雠而置中国於度外者其违天人之心亦甚矣陛下将以办天下之大计而大义未足以震动天下亦执事者之所当蚤正而预计也臣区区之心皆已具之前书惟陛下裁察

亮又上书曰臣窃惟艺祖皇帝经画天下之大略盖将上承周汉之治太宗皇帝一切律之於规矩准绳之内以立百五六十年太平之基至於今日而不思所以变而通之则维持之具穷矣举江浙闽广之士无虑十四五万数蜀不与焉而龌龊拘挛日甚於一日选人之在铨者殆以万计而侥幸之源未有穷已财用之入倍於承平之时而费於养兵者十之九兵不足用而民日以困非必道微俗薄而至此也盖本朝维持之具二百年之余其势固必至此艺祖皇帝固已逆知之矣使天下安平无事犹将望陛下变而通之而况版舆之地半入於金人国家之耻未雪臣子之痛未伸天锡陛下以非常之智勇而又启陛下以北向复雠之志乃欲因今之势而有为焉此所以十又七年之间圣虑愈劳而取效愈远也羣臣既不足以望清光而草茅贱士不胜忧国之心私以为陛下春秋五十有二经天下之事变为己多阅天下之义理为己熟举足造事必不伤国家之大体扣囊底之智犹足以办此事若六十以往頋将望一日之安而亦何忍遗患於後人乎臣以为拘挛龌龊之中其势当有卓然自奋於草茅而开悟圣聪者臣不自量其力之不足而窃有志焉是以具国家社稷之大计质之天地鬼神而献之阙下陛下亦卓然拔之羣言之中特命大臣察其所欲言之意臣?意国家维持之具至今日而穷而艺祖皇帝经画天下之大指犹可恃以长久苟推原其意而变通之则恢复不足为矣然而变通之道有三有可以迁延数十年之策有可以为百五六十年之计有可以复开数百年之基事势昭然而效验殊絶非陛下聪明度越百代决不能一二以听之臣不敢泄之大臣之前而大臣拱手称旨以问臣亦姑取其大体之可言者三事以荅之而草茅亦不自知其开口触讳也其一曰二圣北狩之痛盖国家之大耻而天下之公愤也五十年之余虽天下之气销铄颓惰不复知雠耻之当念正在主上与二三大臣振作其义以泄其愤使人人如报私雠此春秋书卫人杀州吁之意也若只与一二臣为密谋是以天下之公愤而私自为计恐不足以感动天人之心恢复之事亦恐茫然未知攸济耳其二曰国家之规模使天下奉规矩准绳以从事羣臣救过之不给而何暇展布四体以求济度外之功哉故其势必至於委靡而不振五代之际兵财之柄倒持於下艺祖皇帝束之於上以定祸乱後世不原其意束之不已故郡县空虚而本末俱弱今不变其势而求恢复虽一旦得精兵数十万得财数万万计而恢复之期愈远就使敌人尽举河南之地以还我亦恐不能守耳其三曰艺祖皇帝用天下之士人以易武臣之任事者而五代之乱不崇朝而定故本朝以儒立国而儒道之振独优於前代今天下之士烂熟委靡诚可厌恶正在主上与二三大臣反其道以敎之作其气以养之使临事不至乏才随才皆足有用则立国之规模不至戾艺祖皇帝之本旨而东西驰骋以定祸乱不必专在武臣也前汉以军吏立国而用儒辄败人事要之人各有家法未易轻动惟在变而通之耳天下大势之所趋非人力之所能移也臣之所以为大臣论者其大略如此而所谓数十年之策百五六十年之计数百年之基与夫恢复之形势事大体重苟未决之圣心则不可泄之大臣之前也故止陈其大略之可言者三事以荅之二三大臣已相頋骇然而臣亦皇恐而退踈远草茅宁复有路以望清光乎马周一时琐琐之才也太宗喜其为常何陈事召使面对未至之间使者连数辈趣之使有能为太宗开礼乐法度者其召之当不容喘矣陛下聪明迈越太宗而拔臣於羣言混殽之中孤立以行一意卒不免泯默而止其罪在臣之踪迹不明有以误陛下也臣本太学诸生自忧制以来退而读书者六七年矣虽早夜以穷皇帝王伯之略而科举之文不合於程度不止也去年一发其狂论於小试之间满学之士口语纷然至腾谤以动朝路数月而未已而为之学官者迄今进退未有据也臣自是始弃学校而决归耕之计矣旋复自念数年之间所学云何而陛下之心臣又独知之苟徒恤一世之谤而不为陛下一陈国家社稷之大计将得罪於天地之神与艺祖皇帝在天之灵而不可解是故昧於一来旧名已在学校之籍於法不得以上书言事使臣有一毫攫取爵禄之心以臣所习科举之文更一二试而考官又平心以考之则亦随例得之矣何忍假数百年社稷之大计以为一日之侥幸而徒以累陛下哉世固有却万锺之禄而不受者亦有争一钱以至於相杀者人情相去之远何啻於十百千万也而臣欲持空言以自明亦浅矣审察十日而不得自便之命臣将无以自见於山林之士徒以伤陛下招致天下豪杰之道臣今更待罪三日而後渡江誓将终老田亩以弭羣论以报陛下拔臣言於衆中之恩故昧死拜书以辞於阙下臣阖门数十口去行都无四百里当席藁私室以听雷霆之诛干冒天威罪当万死

亮又上书曰臣闻有非常之人然後可以建非常之功求非常之功而用常才出常计举常事以应之者不待智者而後知其不济也前史有言非常之原黎民惧焉古之英豪岂乐於惊世骇俗哉盖不有以新天下之耳目易斯民之志虑则吾之所求亦泛泛焉而已耳皇天全付予有家而半没於敌人此君天下者之所当耻也春秋许九世复雠而再世则不问此为人後嗣者之所当愤也中国圣贤之所建置而悉沦於金人此英雄豪杰之所当同以为病也秦桧以和误国二十余年而天下之气索然而无余矣陛下慨然有削平宇内之志又二十余年而天下之士始知所向其有功德於宗庙社稷者非臣区区之所能诵说其万一也高宗皇帝春秋既高陛下不欲大举以惊动慈顔抑心俯首以致色养圣孝之盛书册之所未有也今者高宗皇帝既已祔庙天下之英雄豪杰皆仰首以观陛下之举动陛下其忍使二十年间所以作天下之气者一旦而复索然乎天下不可以坐取也兵不可以常胜也驱驰运动又非年高德尊者之所宜也东宫居曰监国行曰抚军陛下近者以宅忧之故特命东宫以监国天下之论皆以为事有是非可否而父子之际至难言也东宫聪明睿智而四十之年不必试以事也故东宫不敢安而陛下亦知其难矣陛下何不於此时命东宫为抚军大将军岁廵建业使之兼统诸司尽护诸将置长史司马以专其劳而陛下於宅忧之余运用人才均调天下以应无穷之变此肃宗所以命广平王之故事也兵虽未出而圣意振动天下之英雄豪杰靡然知所向矣天下知所向则吾之驰驱运动亦有所凭藉矣臣请为陛下论天下之形势而後知江南之不必忧和议之不必守敌人之不足畏而书生之论不足凭也臣闻吴会者晋人以为不可都而钱鏐据之以抗四邻盖自毗陵而外不能有也其地南有浙江西有崇山峻岭东北则有重湖沮洳而松江震泽横亘其前虽有戎马百万何所用之此钱鏐所恃以为安而国家六十年都之而无外忧者也独海道可以径达吴会而海道之险吴儿习舟楫者之所畏敌人能以轻师而径至乎破人家国而止可用其轻师乎书生以为江南不易保者是真儿女子之论也臣尝疑书册不足凭故尝一到京口建业登高四望深识天地设险之意而古今之论为未尽也京口连冈三面而大江横陈岸傍极目千里其势大略如虎之出穴而非若穴之藏虎也昔人以为京口酒可饮兵可用而北府之兵为天下雄盖其地势当然而人善用之耳臣虽不到采石其地与京口股肱建业必有据险临前之势而非止於靳靳自守者也天岂使南方自限於一江之表而不使与中国通而为一哉江傍极目千里固将使谋夫勇士得以展布四体以与中国争衡者也韩世忠顿兵八万於山阳如老罴之当道而淮东赖以安寝此守淮东之要法也天下有变则长驱而用之耳若一一欲堑而守之分兵而据之出奇设险如兔之护窟势分力弱反以成戎马长驱之势耳是以二十年间纷纷献策以劳圣虑而卒无一成虽成亦不足恃者不知所以用淮东之势者也而书生便以为长淮不易守者是亦问道於盲之类耳自晋之永嘉以迄于隋之开皇其在南则定建业为都更六姓而天下分裂者三百余年南师之谋北者不知其几北师之谋南者盖亦甚有数而南北通和之时则絶无而仅有未闻有如今日之岌岌然以北方为可畏以南方为可忧一日不和则君臣上下朝不能以谋夕也罪在於书生之不识形势并与夫逆顺曲直而忘之耳高宗皇帝於敌有父兄之仇生不能以报之则死必有望於子孙何忍以升遐之哀告诸仇哉遗留报谢三使继遣金帛宝货千两连发而敌人仅以一使如临小邦闻诸道路哀祭之辞寂寥简慢义士仁人痛切心骨岂以陛下之圣明智勇而能忍之乎意者执事之臣忧畏万端有以误陛下也南方之红女积尺寸之功於机杼?以输敌人固已不胜其痛矣金宝之出於山泽者有限而输诸敌人者无穷十数年後岂不遂就尽哉陛下何不翻然思首足之倒置寻即位之初心大泄而一用之以与天下更始乎未闻以数千里之地而畏人者也刘渊石勒石虎苻坚皆远裔之雄曾不能以终其世而阿固达之兴於金近八十年中原涂炭又六十年矣上下衰敝之渐具在眼中而方畏其为南方之患岂不误哉陛下傥以大义为当正抚军之言为可行则当先经理建业而後使临之今之建业非昔之建业也臣尝登石头锺阜而望今城直在沙觜之傍耳锺阜之支陇隐隐而下今行宫据其平处以临城市城之前则逼山而斗絶焉此必後世之读山经而相宅者之所定江南李氏之所为非有据高临下以乘王气而用之之意也本朝以至仁平天下不恃险以为固而与天下共守之故因而不废耳臣尝问之锺阜之僧亦能言台城在锺阜之侧大司马门适当在今马军新营之傍耳其地据高临下东环平冈以为固西城石头以为重带玄武湖以为险拥秦淮清溪以为阻是以王气可乘而运动如意若如今城则费侯景数日之力耳曹彬之登长干乌珠之上雨花台皆俯瞰城市虽一飞鸟不能逃也臣又尝问之守臣以为今城不必改作若上有北方之志则此直寄路焉耳臣疑其言虽大而实未切也据其地而命将出师以谋中国不使之乘王气而有为虽省目前经营之劳乌知其异日不乘得而复失哉纵今岁未为北举之谋而为经理建康之计以震动天下而与敌絶陛下即位之初志亦庶几於少伸矣第非常之事非可以常人谋也陛下即位之初喜怒哀乐是非好恶皦然如日月之在天雷动风行天下方如草之偃惟其或失之太快故书生得拘文执法以议其後而其真有志者私自奋励以求称圣意之所在则陛下或未之知也陛下见天下之士皆不足以望清光而书生拘文执法之说往往有验而圣意亦少衰矣故大事必集议除授必资格才者以跅弛而弃不才以平稳而用正言以迂濶而废巽言以软美而入奇论指为横议庸论谓有典则陛下以雄心英略委曲上下於其间机会在前而不敢为翻然之喜隐忍事雠而不敢奋赫斯之怒朝得一才士而暮以当路不便而逐心知为庸人而外以人言不至而留泯其喜怒哀乐杂其是非好恶而用依违以为仁戒喻以为义牢笼以为礼关防以为智陛下聪明自天英武盖世而何事出此哉天下非有豪猾不可制之奸敌人非有方兴未艾之势而何必用此哉夫喜怒哀乐爱恶人主之所以鼓动天下而用之之具也而皇极之所谓无作者不使加私意於其间耳岂欲如老庄所谓槁木死灰与天下为婴儿而後为至治之极哉陛下二十七年之间遵养时晦示天下以乐其有亲而天下归其孝行三年之丧一成不变示天下以哀而从礼而天下服其义陛下以一身之哀乐而鼓天下以从之其验如影响矣乙巳丙午之间敌人非无变故而陛下不独不形诸喜而亦不泄诸机密之臣近者非常之变敌人略於奉慰而陛下不独不形诸怒而亦不密其简慢之文陛下不以喜示天下而天下恶知机会之可乘陛下不以怒示天下而天下恶知雠敌之不可安弃其喜怒以动天下之机而欲事功之自成是闭目而欲行也小臣之得对陛下有卓然知其才者外臣之奉公陛下有隐然念其忠者而已用者旋去既去者无路以自进是陛下不得而示天下以爱也大臣之弄权陛下既知其有塞路者议臣之多私陛下既知其有罔我者而去之惟恐伤其意发之惟恐其怅恨而不满是陛下不得而示天下以恶也陛下翻然思即位之初心岂知其今日至此乎臣犹为陛下怅念於既往而天生英雄岂使其终老於不济乎长江大河一泻千里苟得非常之人以共之则电扫六合非难致之事也本朝以儒道治天下以格律守天下而天下之人知经义之为常程科举之为正路法不得自议其私人不得自用其智而二百年之太平由此其出也至於艰难变故之际书生之智知议论之当正而不知事功之为何物知节义之当守而不知形势之为何用宛转於文法之中而无一人能自拔者陛下虽欲得非常之人以共斯世而天下其谁肯信乎臣於戊戌之春正月丁巳尝极论宗庙社稷大计陛下亦慨然有感於其言而卒不得一望清光以布露其区区之诚非廷臣之尽皆见恶亦其势然耳臣今者非以其言之小验而再冒万死以自陈实以宗庙社稷之大计不得不决於斯时也陛下用其喜怒哀乐爱恶之权以鼓动天下使如臣者得借方寸之地以终前书之所言而附寸名於竹帛之间不使邓禹笑人寂寂而陛下得以发其雄心英略以与四海才臣智士共之天生英雄殆不偶然而帝王自有真非区区小智所可附会也干冒天威罪当万死

历代名臣奏议卷九十二








持守

凡吾平日持身之道，无优伶进狎之失，无酣歌夜饮之欢；正宫无自纵之权，妃嫔无宠恣之专幸。朕以乾清宫为正寝，后妃宫院各有其所，每夕进御有序。或有浮词之妇，察其言非，即加诘责，故宫无妬忌之女。至若朝堂决政，众论称善，即与施行；一官之语，未可以为必然。或燕闲之际，一人之言，尤加审察，故朝无偏听之弊。权谋与决，专出於己，察情观变，虑患防微，如履薄冰，心胆为之不宁。晚朝毕而入，清晨星存而出，除有疾外，平康之时，不敢怠惰。此所以畏天人而国家所由兴也。


卷四十二


【元好问：词作374首】

○水调歌头

少室玉华谷月夕，与希颜钦叔饮，醉中赋此。玉华诗老，宋洛阳耆英刘几伯寿也。刘有二侍妾，名萱草芳草，吹铁笛骑牛山间，玉华亭榭遗址在焉。金堂玉堂嵩山事，石城琼壁少室山三十六峰之名也。

山家酿初熟，取醉不论钱。清溪留饮三日，鱼鸟亦欣然。见说玉华诗老，袖有忘忧萱草，牛背稳於船。铁笛久埋没，雅曲竟谁传。坐苍苔，敧乱石，耿不眠。长松夜半悲啸，笙鹤下遥天。天上金堂玉室，地下石城琼壁，别有一山川。把酒问明月，今夕是何年。

○水调歌头

与李长源游龙门

滩声荡高壁，秋气静云林。回头洛阳城阙，尘土一何深。前日神光牛背，今日春风马耳，因见古人心。一笑青山底，未受二毛侵。问龙门，何所似，似山阴。平生梦想佳处，留眼更登临。我有一卮芳酒，唤取山花山鸟，伴我醉时吟。何必丝与竹，山水有清音。

○水调歌头

缑山夜歌

石坛洗秋露，乔木拥苍烟。缑山七月笙鹤，曾此上宾天。为问云间嵩少，老眼无穷今古，夜乐几人传。宇宙一丘土，城郭又千年。一襟风，一片月，酒尊前。王乔为汝轰饮，留看醉时颠。杳杳白云青嶂，荡荡银河碧落，长袖得回旋。举手谢浮世，我是饮中仙。

○水调歌头

庚辰六月，游玉华谷，回过少姨庙，壁间得古仙词，同希颜钦叔谱词中语，为之赋仙人词，今载於此。梦入云山宫阙幽。鸑鷟同侣鸳凤流。桂月竟夜光不收。世俗扰扰成嚣湫。醉飞星驭鞭金虬。八仙浪迹追真游。龟玉笙蹄四十秋。摩霄注壑须人求。觅剑如或笑刻舟。阳燧非无鹿里俦。元鼎以来虚昆丘。东井徒劳冠带修。松餐竹饮度蜃楼。嵩顶坐笑垂直钩。只应惭愧刘幽州。又题知音者无惜留迹。

云山有宫阙，浩荡玉华秋。何年鸾鷟同侣，清梦入真游。细看诗中元鼎，似道区区东井，冠带事昆丘。坏壁涴风雨，醉墨失蛟虬。问诗仙，缘底事，愧幽州。知音定在何许，此语为谁留。世外青天明月，世上红尘白日，我亦压嚣湫。一笑拂衣去，嵩顶坐垂钩。

赵郡李献能。同游玉华谷，将历嵩前诸刹，因过少姨祠，遂周行廊庑，得古仙人词於壁间。然其首章，直屋漏雨，为所漫剥殆不能辨。磴木石而上，拂拭淬涤，迫视者久之，始可完读。观其体则柏梁，事则终始二汉，字画在锺王之间。东井又元鼎所都，幽州必贤子虞也。夫眷眷不忘幽州者，非吾田畴尚谁欤。田复所事之雠，却曹瞒之赏，衰俗波荡中，挺挺有烈丈夫语气，其死而不忘，盖无疑，其能道此语亦无疑。观者不当以文体古今之变而疑仙语也。噫，仙山灵岳，宜有闳衍博大真人，往来乎其间，而世人莫之识也。予三人者，乃今见之，夫岂偶然哉。再拜留迹，以附知音者之末云。浑源雷渊题。

○水调歌头

赋德新王丈玉溪，溪在嵩前费庄，两山绝胜处也

空蒙玉华晓，潇洒石淙秋。嵩高大有佳处，元在玉溪头。翠壁丹崖千丈，古木寒滕两岸，村落带林丘。今日好风色，可以放吾舟。百年来，算惟有，此翁游。山川邂逅佳客，猿鸟亦相留。父老鸡豚乡社，儿女篮舆竹几，来往亦风流。万事已华发，吾道付沧洲。

○水调歌头

赋三门津

黄河九天上，人鬼瞰重关。长风怒卷高浪，飞洒日光寒。峻似吕梁千仞，壮似钱塘八月，直下洗尘寰。万象入横溃，依旧一峰间。仰危巢，双鹄过，杳难攀。人间此险何用，万古秘神奸。不用然犀下照，未必佽飞强射，有力障狂澜。唤取骑鲸客，挝鼓过银山。

○水调歌头

长源被放，西归长安，过予内乡，置酒半山亭，有诗见及，因为赋此

相思一尊酒，今日尽君欢。长歌一写孤愤，西北望长安。郁郁阊门轩盖，浩浩龙津车马，风雪一家寒。钟鼓催人老，天地为谁宽。丈夫儿，倚天剑，切云冠。可能封塞包□，驱去复来还。清庙千金康瓠，短褐连城双璧，行路古来难。枯柏在南涧，留待百年看。

○水调歌头

史馆夜直

形神自相语，咄诺汝来前。天公生汝何意，宁独有畸偏。万事粗疏潦倒，半世栖迟零落，甘受众人怜。许汜卧床下，赵壹倚门边。五车书，都不博，一囊钱。长安自古歧路，难似上青天。鸡黍年年乡社，桃李家家春酒，平地有神仙。归去不归去，鼻孔欲谁穿。

○水调歌头

长寿新斋

苍烟百年木，春雨一溪花。移居白鹿东崦，家具满樵车。旧有黄牛十角，分得山田一曲，凉薄了生涯。一笑顾儿女，今日是山家。簿书丛，铃夜掣，鼓晨挝。人生一枕春梦，辛苦趁蜂衙。竹里蓝田山下，草阁百花潭上，千古占烟霞。更看商於路，别有故侯瓜。

○水调歌头

汜水故城登眺

牛羊散平楚，落日汉家营。龙拿虎掷何处，野蔓罥荒城。遥想朱旗回指、万里风云奔走，惨澹五年兵。天地入鞭箠，毛发懔威灵。一千年，成皋路，几人经。长河浩浩东注，不尽古今情。谁谓麻池小竖，偶解东门长啸，取次论韩彭。慷慨一尊酒，胸次若为平。

○摸鱼儿

正月二十七日，予与希颜陪冯内翰丈游龙母潭。韩吏部钓於龙潭，遇雷事，见天封题名，即此地也。既归，宿於近潭田舍翁家。是夜雷雨大作，望潭中火光烛天。明日，旁近言龙起大槐中。父老云，正月龙起，前此未见也。龙潭寺南洼尊，冯丈所名

笑青山、不解留客，林丘夜半掀举。萧萧暮景千山雪，银箭忽传飞雨。还记否。又恐似、龙潭垂钓风雷怒。山人良苦。料只为三年，长安道上，来与浣尘土。清阴渡。渺渺风烟杖屦。名山元有佳处。山僧乞我溪南地，十里瘦藤高树。私自语。更须问、窪尊此日谁宾主。朝来暮去。要山鸟山花，前歌後舞，从我醉乡路。

○摸鱼儿

乙丑岁赴试并州，道逢捕雁者云，今旦获一雁，杀之矣。其脱网者悲鸣不能去，竟自投於地而死。予因买得之，葬之汾水之上，累石为识，号曰雁丘。时同行者多为赋诗，予亦有雁丘辞，旧所作无宫商，今改定之

恨人间、情是何物，直教生死相许。天南地北双飞客，老翅几回寒暑。欢乐趣。离别苦。是中更有痴儿女。君应有语。渺万里层云，千山暮景，只影为谁去。横汾路。寂寞当年箫鼓。荒烟依旧平楚。招魂楚些何嗟及，山鬼自啼风雨。天也妒。未信与、莺儿燕子俱黄土。千秋万古。为留待骚人，狂歌痛饮，来访雁丘处。

此下附李仁卿同赋另录

○摸鱼儿

泰和中，大名民家小儿女，有以私情不如意赴水者，官为踪迹之，无见也。其後踏藕者得二尸水中，衣服仍可验，其事乃白。是岁，此陂荷花开无不并蒂者。沁水梁国用时为录事判官，为李用章内翰言如此。此曲以乐府双蕖怨命篇，咀五色之灵芝，香生九窍，咽三清之瑞露，春动七情，韩偓香奁集中自叙语

问莲根、有丝多少，莲心知为谁苦。双花脉脉娇相向，只是旧家儿女。天已许。甚不教、白头生死鸳鸯浦。夕阳无语。算谢客烟中，湘妃江上，未是断肠处。香奁梦，好在灵芝瑞露。人间俯仰今古。海枯石烂情缘在，幽恨不埋黄土。相思树。流年度、无端又被西风误。兰舟少住。怕载酒重来，红衣半落，狼藉卧风雨。

此下附李仁卿同赋另录

○木兰花慢

孟津官舍，寄钦若钦用昆仲并长安故人

流年春梦过，记书剑，入西州。对得意江山，十千沽酒，著处欢游。兴亡事，天也老，尽消沈、不尽古今愁。落日霸陵原上，野烟凝碧池头。风声习气想风流。终拟觅菟裘。待射虎南山，短衣匹马，腾踏清秋。黄尘道，何时了，料故人、应也怪迟留。只问寒沙过雁，几番王粲登楼。

○木兰花慢

拥都六冠盖，瑶圃秀，转春晖。怅华屋生存，丘山零落，事往人非。追随。旧家谁在，但千年、辽鹤去还归。系马凤凰柱，倚弓玉女窗扉。江头花落乱莺飞。南望重依依。渺天际归舟，云间汀树，水绕山围。相期。更当何处，算古来、相接眼中稀。寄与兰成新赋，也应为我沾衣。

○木兰花慢

赋招魂九辩，一尊酒，与谁同。对零落栖迟，兴亡离合，此意何穷。匆匆。百年世事，意功名、多在黑头公。乔木萧萧故国，孤鸿澹澹长空。门前花柳又春风。醉眼眩青红。问造物何心，村箫社鼓，奔走儿童。天东。故人好在，莫生平、豪气减元龙。梦到琅邪台上，依然湖海沈雄。

○木兰花慢

对西山摇落，又匹马，过并州。恨秋雁年年，长空澹澹，事往情留。白头。几回南北，竟何人、谈笑得封侯。愁里狂歌浊酒，梦中锦带吴钩。岩城笳鼓动高秋。万灶拥貔貅。觉全晋山河，风声习气，未减风流。风流。故家人物，慨中宵、拊枕忆同游。不用闻鸡起舞，且须乘月登楼。

○木兰花慢

游三台二首

拥岧岧双阙，龙虎气，郁峥嵘。想暮雨珠帘，秋香桂树，指顾台城。台城。为谁西望，但哀弦、凄断似平生。只道江山如画，争教天地无情。风云奔走十年兵。惨澹入经营。问对酒当歌，曹侯墓上，何用虚名。青青。故都乔木，怅西陵、遗恨几时平。安得参军健笔，为君重赋芜城。

○木兰花慢

渺漳流东下，流不尽，古今情。记海上三山，云中双阙，当日南城。黄星。几年飞去，澹春阴、平野草青青。冰井犹残石甃，露盘已失金茎。风流千古短歌行。慷慨缺壶声。想酾酒临江，赋诗鞍马，词气纵横。飘零。旧家王粲，似南飞、乌鹊月三更。笑杀西园赋客，壮怀无复平生。

○水龙吟

从商帅国器猎於南阳，同仲泽鼎玉赋此

少年射虎名豪，等闲赤羽千夫膳。金铃锦领，平原千骑，星流电转。路断飞潜，雾随腾沸，长围高卷。看川空谷静，旌旗动色，得意似，平生战。城月迢迢鼓角，夜如何、军中高宴。江淮草木，中原孤兔，先声自远。盖世韩彭，可能只办，寻常鹰犬。问元戎早晚，鸣鞭径去，解天山箭。

此下原附仲泽同赋另录

○水龙吟

旧家八月池台，露华凉冷金波涨。宁王玉笛，霓裳仙谱，凉州新酿。一枕开元，梦恍犹记，华清天上。对昆明火冷，蓬莱水浅，新亭泪，空相向。烂漫东原此夕，夜如何、高秋空旷。一杯径醉，凭君莫问，今来古往。万里孤光，五湖高兴，百年清赏。倩何人唤取，飞琼佐酒，作穿云唱。

○水龙吟

素丸何处飞来，照人只是承平旧。兵尘万里，家书三月，无言搔首。几许光阴，几回欢聚，长教分手。料婆娑桂树，多应笑我，憔悴似，金城柳。不爱竹西歌吹，爱空山、玉壶清昼。寻常梦里，膏车盘谷，拏舟枋口。不负人生，古来惟有，中秋重九。愿年年此夕，团栾儿女，醉山中酒。

○水龙吟

同德秀游盘谷

接云千丈层崖，古来此地风烟好。青山得意，十分浓秀，都将倾倒。可恨孤峰，几回空见，松筠枯槁。自都门送别，膏车秣马，谁更问，盘中道。我爱陂塘南畔，小川平、横冈回抱。野麋山鹿，平生心在，长林丰草。婢织奴耕，岁时供我，酒船花灶。把人间万事，从头放下，只山中老。

○水龙吟

陈希夷睡歌，有契予心，因衍之

百年同是行人，酒乡独有归休地。此心安处，良辰美景，般般称遂。力士铛头，舒州杓畔，不妨游戏。算为狂为隐，非狂非隐，人谁解，先生意。莫笑糊涂老眼，几回看、红轮西坠。一杯到手，人间万事，俱然少味。范蠡张良，尽他惊怪，陈抟贪睡。且陶陶兀兀，今朝醉了，更明朝醉。

○沁园春

除夕二首

腐朽神奇，梦幻吞侵，朝昏变迁。怅残灯旧岁，鸡声竞早，春风归兴，雁影相先。南渡崩奔，东屯留滞，世事悠悠白发边。虚名误，遍人间浪走，恰到求田。青红花柳争妍。意醉眼、天公也放颠。更云雷怒卷，颓波一注，冰霜冷看，老桧千年。园令家居，陶潜官罢，无酒令人意缺然。从教去，付青山枕上，明月尊前。

○沁园春

再见新正，去岁逐贫，今年逐穷。算公田二顷，谁如元亮，吴牛十角，未比龟蒙。面目堪憎，语言无味，五鬼行来此病同。齑盐里，似杨雄寂寞，韩愈龙锺。何人炮凤烹龙。且莫笑、先生饭甑空。便看来朝镜，都无勋业，拈将诗笔，犹有神通。花柳横陈，江山呈露，尽入经营惨澹中。闲身在，看薄批明月，细切清风。

○贺新郎

箜篌曲为良佑所亲赋

赴节金钗促。爱弦间、泠泠细语，非琴非筑。别鹤离莺云千里，风雨孤猿夜哭。只雌蝶、雄蜂同宿。汀树诗成归舟远，认宫眉、隐隐春山绿。歌宛转，泪盈掬。吴儿越女皆冰玉。恨不及、徘徊星汉，流光相属。破镜何年清辉满，寂寞佳人空谷。人世事、寻常翻覆。入塞新声愁未了，更伤心、听得开元曲。呼羯鼓，醉红烛。

○最高楼

商於鲁县北山

商於路，山远客来稀。鸡犬静柴扉。东家欢饮薑芽脆，西家留宿芋魁肥。觉重来，猿与鹤，总忘机，风浪里，竟安归。云山既不求吾是，林泉又不责吾非。任年年，藜藿饭，芰荷衣。

○玉漏迟

壬辰围城中，有怀淅江别业

淅江归路杳。西南仰羡，投林高鸟。升斗微官，世累苦相萦绕。不入麒麟画里，又不与、巢由同调。时自笑。虚名负我，平生吟啸。扰扰马足车尘，被岁月无情，暗消年少。钟鼎山林，一事几时曾了。四壁秋虫夜语，更一点、残灯斜照。青镜晓。白发又添多少。

○满江红

嵩山中作

天上飞鸟，问谁遣、东生西没。明镜里、朝为青鬓，暮为华发。弱水蓬莱三万里，梦魂不到金银阙。更几人、能有谢家山，飞仙骨。山鸟弄，林花发。玉杯冷，秋云滑。彭殇共一醉，不争毫末。鞭石何年沧海过，三山只是尊中物。暂放教、老子据胡床，邀明月。

○满江红

内乡作

老树荒台，秋兴动、悠然独酌。秋也老、江山憔悴，鬓华先觉。人到中年原易感，眼看华屋归零落。算世间、惟有醉乡民，平生乐。凌浩荡，观寥廓。月为烛，云为幄。尽百川都酿，不供杯杓。身外虚名将底用，古来已错今尤错。唤野猿、山鸟一时歌，休休莫。

○满江红

内乡半山亭浮休居士张芸叟洼尊石刻在焉

江上窪尊，人道有、浮休遗迹。尊俎地、江山如画，百年岑寂。白鹤重来城郭在，山花山鸟浑相识。便与君、载酒半山亭，追畴昔。人易老，时难得。欢未减，悲还及。身前与身後，杳无终极。一笑何须留故事，千年复知今日。拌醉来、横卧陇头云，林间石。

○满江红

方城商帅国器军中寄同年李钦用，时钦用为西台掾在长安

汉水方城，今古道、几回投迹。留滞久、浩歌狂醉，此心谁识。渭北清光摇草树，故人对酒相应识。记雨窗、相对话离忧，秋风夕。风月笛，烟霞屐。身易老，时难得。鸟飞天不尽，野春平碧。我梦秦东亭上饮，举头但见长安日。便与君、重结入关期，明年必。

○满江红

关希颜之官徐州

元鼎诗仙，知音少、喜君留迹。还有恨、故山飞去，石城琼壁。万里征西天有意，四方问舍今何日。便金虬、飞驭解移文，知无及。淮海地，云雷夕。自不负，髯如戟。望幕中谈笑，隐然勍敌。此老何堪丞掾事，佳时但要江山笔。向楚王、台上酒酣时，须相忆。

○满江红

郝仲纯使君守坊州，枉道过予於登封，同宿县西峻极寺。会予以事当往山中，仲纯留兵骑见候，且约别於洛阳。明日大雨三日，辕辙不可行，作此寄之。使君以贵胄起家，风流有文词，仕至凤翔治中南山安抚使，先保陕州有功，故篇中及之

画戟清香，谁得似、韦郎诗笔。还又见、从容车骑，待州西北。竹马儿童应有语，使君姓字人人识。是往时、曾护国西门，金汤壁。千日醉，三更席。事已去，寻无迹。对暮凉灯火，怅然如失。万里功名知未免，中年离别万堪惜。恨洛阳、风雨暗旌旗，空相忆。

○满江红

枕上吴山，隐隐见、宫眉修碧。人好在、断浑似，画图相识。罗袜尘香来有信，玉箫声远寻无迹。恨不将、春色醉仙桃，迷芳席。婵娟月，韶华日。梦已尽，愁仍积。江花共江草，几时终极。锦树摧残胡蝶老，冰绡翦破鸳鸯只。拌楚云、湘雨一生休，休相忆。

○满江红

一枕馀醒，厌厌共、相思无力。人语定、小窗风雨，暮寒岑寂。绣被留欢香未减，锦书封泪红犹湿。问寸肠、能著几多愁，朝还夕。春草远，春江碧。云暗澹，花狼藉。更柳绵闲扬，柳丝谁织。入梦终疑神女赋，写情除有文星笔。恨伯劳、东去燕西归，空相忆。

○念奴娇

钦叔钦用避兵太华绝顶，以书见招，因为赋此

云间太华，笑苍然尘世，真成何物。玉井莲开花十丈，独立苍龙绝壁。九点齐州，一杯沧海，半落天山雪。中原逐鹿，定知谁是雄杰。我梦黄鹤移书，洪崖招隐，逸兴尊中发。箭筈天门飞不到，落日旌旗明灭。华屋生存，丘山零落，几换青青发。人间休问，浩歌且醉明月。

○永遇乐

梦中有以王正之乐府相示者。予但记其末云，莫嫌满镜，星星白发，中有利名千丈。待明朝有酒如川，自歌自放。然正之未尝有此作也，明日以示友人希颜钦叔，谓可作永遇乐补成之。因为赋此，二公亦曾同作

绝壁孤云，冷泉高竹，茅舍相忘。留滞三年，相思千里，归梦风烟上。天公老大，依然儿戏，困我世间羁鞅。此身似、扁舟一叶，浩浩拍天风浪。中台黄散，官仓红腐，换得尘容俗状。枕上哦诗，梦中得句，笑了还惆怅。可怜满镜，星星白发，中有利名千丈。问何时、有酒如川，自歌自放。

○声声慢

内乡淅江上作

林间鸡犬，江上村墟，扁舟处处经过。袖里新诗，买断古木苍波。山中一花一草，也留教、老子婆娑。任人笑，甚风云气少，儿女情多。不待求田问舍。被朝吟暮醉，惯得蹉跎。百尺高楼，更问平地如何。朝来斜风细雨，喜红尘、不到渔蓑。一尊酒，唤元龙、来听浩歌。

以上强村丛书校明弘治高丽刊三卷本遗山乐府卷上

○石州慢

赴召史馆，与德新丈别於岳祠西新店，明日以此寄之

击筑行歌，鞍马赋诗，年少豪举。从渠里社浮沈，枉笑人间儿女。生平王粲，而今憔悴登楼，江山信美非吾土。天地一飞鸿，渺翩翩何许。羁旅。山中父老相逢，应念此行良苦。几许虚名，误却东家鸡黍。漫漫长路，萧萧两鬓黄尘，骑驴漫与行人语。诗句欲成时，满西山风雨。

○石州慢

儿女篮舆，田舍老盆，随意林壑。三重屋上黄茅，赖是秋风留著。旧家年少，也曾东抹西涂，鬓毛争信星星却。岁暮日斜时，尽栖迟零落。如昨。青云飞盖追随，倾动故都城郭。叠鼓凝笳，几处银屏珠箔。梦中身世，只知鸡犬新丰，西园胜赏惊还觉。霜叶晚萧萧，满疏林寒雀。

○洞仙歌

超化蘸碧轩得钦叔书，有相调之语，因代书以寄。寺有长明灯龛即所见而言

青钱白璧，自买愁肠绕。更恨欢狂负年少。记阳关图上，尊酒流连，儿女泪，输与闲人坐钓。茂陵多病後，懒尽琴心，无复求凰与同调。似清风古殿，风动幡摇晴昼永，惟有龛灯静照。看胡蝶飞来澹无情，问墙角茙葵，为谁凝笑。

○洞仙歌

黄尘鬓发，六月长安道。羞向清溪照枯槁。似山中远志，漫出山来，成个甚，只是人间小草。升平十二策，丞相封侯，说与高人应笑倒。对清风明月，展放眉头长恁地，大醉高歌也好。待都把功名付时流，只求个天公，放教空老。

○满庭芳

遇仙楼酒家杨广道赵君瑞皆山後人，其乡僧号李菩萨者，人颇以为狂。尝就二人借宿，每夜客散乃从外来，卧具有闲剩则就之。不然赤地亦寝。一日天寒，杨生与之酒，僧若愧无以报主人者。晨起持碗出，同宿者闻噀酒声，少之，僧来说云，增明亭前花开矣。公等往观之。人熟其狂不信也。已而视庭中牡丹，果开两花，是後僧不复至。京师来观者车马阗咽，醉客相枕藉，酒垆为之一空。赵礼部为雷御史希颜所请，即席同予赋之，时正大四年之十月也。

妆镜韶华，牙签名品，惯看培养经年。何年曾见，槁叶散芳妍。知是毗耶坐客，三生梦、犹有情缘。熏香手，融霞晕雪，来占百花前。嫣然。谁为笑，珠围翠绕，且共流连。待诗中偷写，画里真传。绣帽拥霜凝紫塞，琼肌莹，春满温泉。新声在，梁园异事，并记玉堂仙。

此下原附闲闲公同赋另录

○八声甘州

同张古人观许由冢，古人名潜，字仲升，燕人

许君祠、层崖上峥嵘，幽林入清深。坐嵩丘少室，风烟浓澹，百态变晴阴。山下一溪流水，不受是非侵。寂寞悬瓢地，黄屋无心。木杪巑岏石冢，见人闲几度，夕鼎朝鍖。问五兵谁作，天地更生金。百年来、神州万里，望浮云、西北泪沾襟。青山好、一尊未尽，且共登临。

○八声甘州

玉京岩、龙香海南来，霓裳月中传。有六朝图画，朝朝琼树，步步金莲。明灭重帘画烛，几处锁婵娟。尘暗秦王女，秋扇年年。一枕繁华梦觉，问故家桃李，何许争妍。便牛羊丘陇，百草动荒烟。更谁知、昭阳旧事，似天教、通德见伶玄。春风老、拥鬟颦黛，寂寞灯前。

○江城子

效花间体咏海棠

蜀禽啼血染冰蕤。趁花期。占芳菲。翠袖盈盈，凝笑弄晴晖。比尽世间谁似得，飞燕瘦，玉环肥。一番风雨未应稀。怨春迟。怕春归。恨不高张，红锦百重围。多载酒来连夜看，嫌化作，彩云飞。

○江城子

赋牡丹（原无题，据凌张诸本补）

姚家池馆魏家邻。上番春。姓名新。倾国倾城，为雨复为云。水北水南无别物，金屑粉，麝香尘。折枝图上看精神。见来频。画来真。办作黄徐，无负百年身。也待不来花下醉，嫌笑杀，洛阳人。

○江城子

醉来长袖舞鸡鸣。短歌行。壮心惊。西北神州，依旧一新亭。三十六峰长剑在，星斗气，郁峥嵘。古来豪侠数幽并。鬓星星。竟何成。他日封侯，编简为谁青。一掬钓鱼坛上泪，风浩浩，雨冥冥。

钓坛见岩光传

○江城子

寄德新丈

春风花柳日相催。淅江梅。腊前开。开遍山桃，恰到野酴醿。商岭东来三百里，红作阵，绿成堆。半山亭下钓鱼台。拂层崖。坐苍苔。林影湖光，佳处两三杯。寄语玉溪王老子，因个甚，不同来。

○江城子

草堂潇洒淅江头。傍林丘。买扁舟。隔岸红尘，无路近沙鸥。枕上有书尊有酒，身外事，更何求。暮云归鸟仲宣楼。敝貂裘。为谁留。千古书生，那得尽封侯。好在半山亭下路，闻未老，去来休。

○江城子

赋芍药杨州红

司花著意压春魁。绿云堆。拥香来。冉冉红鸾，十步一徘徊。花到扬州佳丽种，金作屋，玉为阶。门前腰鼓揭春雷。倚妆台。尽人催。莺语丁宁，空绕百十回。不道惜花人欲去，看直待，几时开。

○江城子

内乡县廨芳菊堂前，大酴醿架香绝异。当年开时，人有见素衣美妇，迫视之无有也。或者以为花神，故并记之。

纤条袅袅雪葱笼。翠阴重。暖香融。想是春工，满意与薰醲。百畹种兰千亩蕙，都办作，一帘风。花间人似玉芙蓉。月明中。下瑶宫。只恐行云，归去卷花空。剩著琼杯斟晓露，留少住，莫匆匆。

○江城子

嵩山中作

众人皆醉屈原醒。笑刘伶。酒为名。不道刘伶，久矣笑螟蛉。死葬糟丘珠不恶，缘底事，赴清泠。醉乡千古一升平。物忘情。我忘形。相去羲皇，不到一牛鸣。若见三闾凭寄语，尊有酒，可同倾。

○江城子

二更轰饮四更回。宴繁台。尽邹枚。谁念梁园，回首便成灰。今古废兴浑一梦，凭底的，寄悲哀。青天荡荡镜奁开。月光来。且徘徊。何用东生，西没苦相催。世事悠悠吾老矣，歌一曲，尽馀杯。

○江城子

梦德新丈因及钦叔旧游

河山亭上酒如川。玉堂仙。重留连。犹恨春风，桃李负芳年。长记莺啼花落处，歌扇後，舞衫前。旧游风月梦相牵。路三千。去无缘。灭没飞鸿，一线入秋烟。白发故人今健否，西北望，一潸然。

○江城子

刘济川来别，同宿康庵，梦与予过田家饮，行及太原，作此为寄

来鸿去燕十年间。镜中看。各衰颜。恰待蒙泉，东畔买青山。梦里邻村新酿熟，携竹杖，款柴关。人生谁得老来闲。记清欢。见君难。长路悠悠，回首暮云还。断岭不遮南望眼，时为我，一凭阑。

济川阜昌诸孙，在濦上时，及与伯玉知几游从。

○江城子

观别

旗亭谁唱渭城诗。酒盈卮。两相思。万古垂杨，都是折残枝。旧见青山青似染，缘底事，澹无姿。情缘不到木肠儿。鬓成丝。更须辞。只恨芙蓉，秋露洗胭脂。为问世间离别泪，何日是，滴休时。

○江城子

河堤烟树渺云沙。七香车。更天涯。万古千秋，幽恨入琵琶。想到都门南下望，金缕暗，玉钗斜。津桥春水浸红霞。上阳花。落谁家。独恨经年，培养牡丹芽。寒雁归时凭寄语，莫容易，损容华。

○江城子

行云冉冉度关山。别时难。见时难。怅望南风，早晚送云还。心事情缘千万劫，无计解，玉连环。夕阳人影小楼间。曲阑干。晚风寒。料得而今，前後望归鞍。寂寞梨花枝上雨，人不见，与谁弹。

○三奠子

同国器帅良佐仲泽置酒南阳故城

上高城置酒，遥望舂陵。兴与废，两虚名。江山埋玉气，草木动威灵。中原鹿，千年後，尽人争。风云寤寐，鞍马生平。锺鼎上，几书生。军门高密策，田亩卧龙耕。南阳道，西山色，古今情。

○三奠子

离南阳後作

怅韶华流转，无计留连。行乐地，一凄然。笙歌寒食後，桃李恶风前。连环玉，回文锦，两缠绵。芳尘未远，幽意谁传。千古恨，再生缘。闲衾香易冷，孤枕梦难圆。西窗雨，南楼月，夜如年。

○行香子

漫漫晴波，澹澹云罗。傍春江、是处经过。桃花解笑，杨柳能歌。尽百年身，千古意，两蹉跎。酒恶无聊，诗苦成魔。只闲情、不易消磨。几人樵径，何处山阿。恨夕阳迟，芳草远，落红多。

时在淅江

○感皇恩

洛西为刘景玄赋秋莲曲

金粉拂霓裳，凌波微步。瘦玉亭亭倚秋渚。澹香高韵，费尽一天清露。恼人容易被、西风误。微雨岸花，斜阳汀树。自惜风流怨迟暮。珠帘青竹，应有阿溪新句。断魂谁解与，烟中语。

○感皇恩

梦寐见并州，今朝身到。未怕清汾照枯槁。百年狂兴，尽与家山倾倒。黑头谁办得、归来早。梁苑绿波，长安春草。惆怅行人暗中老。故人相送，记得临行曾道。故园行乐地、依然好。

末後乡人王怀玉乐府语也

○促拍丑奴儿

学闲闲公体

朝镜惜蹉跎。一年年、来日无多。无情六合乾坤里，颠鸾倒凤，撑霆裂月，直被消磨。世事饱经过。算都输、畅饮高歌。天公不禁人间酒，良辰美景，赏心乐事，不醉如何。

此下原附闲闲公同赋另录

○促拍丑奴儿

皇甫季真汤饼局，二女则牙牙学语，五男则雁雁成行，见司空表圣一鸣集障车文

朱麝掌中香。可怜儿、初浴兰汤。灵椿未老丹枝秀，东邻西舍，排家助喜，沽酒牵羊。天与读书郎。便安排、富贵文章。高门自有容车日，明年且看，青衫竹马，雁雁成行。

○促拍丑奴儿

乡邻会饮，有请予增损旧曲者，因为赋此

无物慰蹉跎。占一丘、一壑婆娑。闲来点检平生事，天南地北，几多尘土，何限风波。花坞与松坡。尽先生、少小经过。老来诗酒犹堪任，家山在眼，亲朋满坐，不醉如何。

○青玉案

落红吹满沙头路。似总为、春将去。花落花开春几度。多情惟有，画梁双燕，知道春归处。镜中冉冉韶华暮。欲写幽怀恨无句。九十花期能几许。一卮芳酒，一襟清泪，寂寞西窗雨。

○青玉案

代赠钦叔所亲乐府郓生

苎萝坊里青骢驻。爱鹦鹉、垂帘语。一捻娇春能几许。寒梅欲动，小桃初放，恰是关心处。西城流水东城雨。绿叶成阴惯相误。只恐韶华容易去。一声金缕，一卮芳酒，且为花枝住。

○婆罗门引

望月

素蟾散彩，九秋风露发清妍。常娥尽有情缘。留著三五盈盈，永夜照凭肩。看晚妆临镜，若个婵娟。寻常月圆。恨都向、别时偏。几度邮亭枕上，野店尊前。珠明玉秀，算一日、相看一日仙。人共月、长似今年。

○江梅引

泰和中，西州士人家女阿金，姿色绝妙。其家欲得佳婿，使女自择。同郡某郎独华腴，且以文采风流自名。女欲得之，尝见郎墙头数语而去。他日又约於城南，郎以事不果来，其后从兄官陕右，女家不能待，乃许他姓。女郁郁不自聊，竟用是得疾，去大归二三日而死。又数年，郎仕驰驿过家，先通殷勤者持冥钱告女墓云，郎今年归，女知之耶，闻者悲之。此州有元魏离宫，在河中潬，士人月夜踏歌和云，魏拔来，野花开。故予作金娘怨，用杨白花故事。词云，含情出户娇无力，拾得杨花泪沾臆。春去秋来双燕子，愿衔杨花入窠里。郎中朝贵游，不欲斥其名，借古语之道。读者当以意晓云。骨化形销，丹诚不泯，因风委露，犹托清尘，是崔娘书词，事见元相国传奇

墙头红杏粉光匀。宋东邻。见郎频。肠断城南，消息未全真。拾得杨花双泪落，江水阔，年年燕语新。见说金娘埋恨处。蒺藜沙，草不尽，离魂一只鸳鸯去，寂寞谁亲。惟有因风，委露托清尘。月下哀歌宫殿古，暮云合，遥山入翠颦。

此下原附李仁卿同赋另录

○玉楼春

吹台萧瑟行云暮。一带雨声连禁树。正当潘岳感秋时，又到杜陵怀古处。百年同是红尘路。行近醉乡差有趣。坐中谁是独醒人，我醉欲眠卿可去。

○定风波

白水青田万顷秋。风烟平楚散羊牛。莫放相公黄阁去。留取。笑谈尊俎也风流。华表仙人人不识。今夕。鹿车也到百花洲。好把襄江都酿酒，为寿。寿星光彩动南州。

邓帅漆水公寿筵辽东大使君在焉大有道术时年九十三矣

○定风波

杨叔能归淄川，予别於山阳，作鹧鸪天词留赠云。邂逅梁园对榻眠。旧游回首一凄然。当时好客谁为最，李赵风流两谪仙。居接栋，稼邻田，与君诗酒度残年。飘零南北如相避，开岁还分陇上泉。因用其意答之。李赵谓闲闲公与屏山也

白发相看老弟兄。恨无一语送君行。至竟交情何处好。向道。不如行路本无情。少日龙门星斗近。争信。凄凉湖海寄馀生。耆旧风流谁复似。从此。休将文字占时名。

○蝶恋花

戊辰岁长安作

一片花飞春意减。雨雨风风，常恨寻芳晚。若个花枝偏入眼。尊前细问春风拣。醉里看花云锦烂。只记莺声，不记红牙板。留著佳人鹦鹉盏。明朝剩把长条换。

○蝶恋花

甲申岁南都作

牢落羁怀愁有信。流水浮生，几见中秋闰。千古诗坛将酒阵。一轮明月消磨尽。八月人间秋满鬓。桂树扶疏，更与秋风近。天上姮娥应有恨。骑鲸人去无人问。

○蝶恋花

白鹿原新斋作

负郭桑麻秋课重。十角黄牛，分去声得山田种。乡社鸡豚人与共。春风渐入浮蛆瓮。绕屋清溪醒午梦。一榻翛然，坐受云山供。四海虚名将底用。一声啼鸟岩花动。

○临江仙

自洛阳往孟津道中作

今古北邙山下路，黄尘老尽英雄。人生长恨水长东。幽怀谁共语，远目送归鸿。盖世功名将底用，从前错怨天公。浩歌一曲酒千锺。男儿行处是，未要论穷通。

○临江仙

饮昆阳官舍，有怀得新

世故迫人无好况，酒杯今日初拈。昆阳城下酹苍蟾。乾坤悲永夜，笳鼓觉秋严。梦寐玉溪溪上路，竹枝斜出青帘。故人白发未应添。浩歌风露下，相望一掀髯。

○临江仙

寄德新丈

自笑此身无定在，北州又复南州。买田何日遂归休。向来元落落，此去亦悠悠。赤日黄尘三百里，嵩丘几度登楼。故人多在玉溪头。清泉明月晓，高树乱蝉秋。

○临江仙

与钦叔饮二首

邂逅一尊文字饮，春风为洗愁颜。花枝入鬓笑诗班。登临千古意，天澹夕阳间。南去北来行老矣，人生茅屋三间。何人得似谢东山。紫箫明月底，高竹倚风鬟。

○临江仙

明月清风无尽藏，平生老子南楼。阎闾谈笑说封侯。谁能知许事，一笑去来休。旧见辋川图画里，十年孤负欢游。百金早晚得菟裘。与君成二老，来往亦风流。

○临江仙

相下与王以道饮，席间走笔为赋。王予东曹掾时同舍郎也

一段江山英秀气，风流天上星郎。烟花故国五云乡。只知心事在，争问鬓毛苍。千古西陵歌舞地，兴来忘却悲凉。相逢一醉莫停觞。东山看老去，湖海永相忘。

○临江仙

西山同钦叔送溪南诗老辛敬之归女几，兼简刘景玄。敬之留别词，并录於此。谁识虎头峰下客，少时有意功名。清朝无路到公卿。萧萧茅屋下，白发老书生。邂逅对床逢二妙，挥毫落纸堪惊。他年联袂上蓬瀛。春风莲烛影，莫问此时情。

自笑此身无定在，风蓬易转孤根。羡君归意满离尊。眼中茅屋兴，稚子已迎门。回首对床灯火处，万山深裹孤村。故人天末赋招魂。新诗凭寄取，憔悴不须论。

○临江仙

世事悠悠天不管，春风花柳争妍。人家寒食尽藏烟。不知何处火，来就客心然。千里故乡千里梦，高城泪眼遥天。时光流转雁飞边。今春看又过，何日是归年。

○临江仙

醉眼纷纷桃李过，雄蜂雌蝶同时。一生心事杏花诗。小桥春寂寞，风雨鬓成丝。天上鸾胶寻不得，直教吹散胭脂。月明千里少姨祠。山中开较晚，应有北阴枝。

○临江仙

李辅之在齐州，予客济源，辅之有和

荷叶荷花何处好，大明湖上新秋。红妆翠盖木兰舟。江山如画里，人物更风流。千里故人千里月，三年孤负欢游。一尊白酒寄离愁。殷勤桥下水、几日到东州。

此下原附李辅之和篇另录

○临江仙

对花怀洛阳旧游

紫玉双华相照映，锦儿仍是琼儿。天边谁与慰相思。洗妆无别物，只有断肠诗。水北水南浑一梦，眼中红袖乌丝。春风同是可怜枝。争教歌酒兴，不似洛阳时。

○临江仙

赠仲经女子楚楚

阿楚新来都六岁，掌中一捻娇春。诗中有笔画难真。芝香云作朵，鱼细锦为鳞。旧说张门多静女，更和灵照情亲。夸谈体遣孔兄瞋。异时看小妹，林下谢夫人。

○临江仙

内乡寄嵩前故人

昨夜半山亭下醉，洼尊今日留题。放船直到淅江西。冰壶天上下，云锦树高低。世上红尘争白日，山中太古熙熙。外人初到故应迷。桃花三百里，浑是武陵溪。

○临江仙

内乡北山

夏馆秋林山水窟，家家林影湖光。三年间为一官忙。簿书愁里过，笋蕨梦中香。父老书来招我隐，临流已盖茅堂。白头兄弟共论量。山田寻二顷，他日作桐乡。

○临江仙

孟津河山亭同钦叔赋，因寄希颜兄

试上古城城上望，水光天影相涵。都将形胜入高谈。河山君与我，独恨少髯参。造化戏人儿女剧，狙公暮四朝三。百年都合付薰酣。人家谁有酒，吾与典春衫。

○江月晃重山

初到嵩山时作

塞上秋风鼓角，城头落日旌旗。少年鞍马适相宜。从军乐，莫问所从谁。候骑才通蓟北，先声已动辽西。归期犹及柳依依。春闺月，红袖不须啼。

○虞美人

题苏小小图

桐阴别院宜清昼。入坐春山秀。美人图子阿谁留。都是宣和名笔内家收。莺莺燕燕分飞后。粉澹梨花瘦。只除苏小不风流。倒插一枝萱草凤钗头。

○虞美人

樱桃元是仙郎种。次第芳菲动。开残山杏没都红。一树梨花如雪月明中。三生蝶化南华梦。只有情缘重。曲阑幽径小帘栊。好共扫眉才子管春风。

○小重山

醉尽春风意未阑。缠头双凤锦、觅端端。多情胡蝶送归鞍。扬州梦，芍药荐金盘。罗幌酒醒寒。灯前朱麝浅、翠螺残。一春心事苎衣宽。青鸾客，楼外日三竿。

○小重山

酒冷灯青夜不眠。寸肠千缕、两相牵。鸳鸯秋雨半池莲。分飞苦，红泪晓风前。天远雁翩翩。雁来人北去、远如天。安排心事待明年。无情月，看待几时圆。

○鹊桥仙

同钦叔钦用赋梅

孤根渐暖，芳魂乍返，待吐檀心又懒。未先拈出一枝香，算只是、司花会拣。情缘未断，韶华易减，早去寻芳已晚。东风容易莫吹残，暂留与、何郎慰眼。

○鹊桥仙

梨花春暮，垂杨秋晚，归袖无人重挽。浮云流水十年间，算只有、青山在眼。风台月榭，朱唇檀板，多病全疏酒盏。刘郎争得似当时，比前度、心情又减。

○鹊桥仙

乙未三月，冠氏紫微观桃符上，开花一枝。予与杨焕然共叹，以为此亦当却一春耶，因取此意作此以自喻云

槐根梦觉，瓜田岁暮，白发新来无数。长安迁客望朱崖，未唤得、烟霄失路。西州芍药，南州琼树，香满云窗月户。蒺藜沙上野花开，也算却、春风一度。

○惜分飞

戏王鼎玉同年

人见何郎新来瘦。不见天寒翠袖。绣被熏香透。几时却似鸳鸯旧。九十日春花在手。可惜欢缘未久。去去休回首。柔条去作谁家柳。

○南乡子

一雨浣年芳。燕燕莺莺满洛阳。梨雪渐空桃李过，风光。恰到风流睡海棠。何处最难忘。杨柳高楼近苑墙。唤取分司狂御史，何妨。暂醉佳人锦瑟傍。

○南乡子

烟草人西州。暮雨千山独倚楼。不似秦东亭上饮，风流。翠袖春风两玉舟。事去重回头。却是多情不自由。为向河阳桃李道，休休。青鬓能堪几度愁。

○南乡子

风雨送春忙，烂醉花时得几场。枝上桃花吹尽也，残芳。一片春风一片香。少日为花狂，老去逢春只自伤。回首十年欢笑处，难忘。一曲悲歌泪数行。

○南乡子

少日负虚名。问舍求田意未平。南去北来今老矣，何成。一线微官误半生。孤影伴残灯。万里灯前骨肉情。短发抓来看欲尽，天明。能是青青得几茎。

○南乡子

幽意曲中传。总是才情得处偏。唱到断肠声欲断，还连。一串骊珠个个圆。画扇绮罗筵。韩马风流在眼前。坐上有人持酒听，凄然。梦里梁园又一年。

○踏莎行

微步生尘，残妆晕酒。朱门如海空回首。东风正有去年花，柔条去作谁家柳。细雨春寒，青灯夜久。孤衾未暖还分手。梦中见也不多时，怎生望得长相守。

○桃园忆故人

代赠良佐所亲

楚云不似阳台旧，只是无心出岫。竹外天寒翠袖。寂寞啼妆瘦。弦声宛转春风手。殢得行人病酒。明日西城回首。肠断江南柳。

以上强村丛书本遗山乐府卷中间以凌张诸本校订

○鹧鸪天

隆德故宫，同希颜饮叔知几诸人赋

临锦堂前春水波。兰皋亭下落梅多。三山宫阙空瀛海，万里风埃暗绮罗。云子酒，雪儿歌。留连风月共婆娑。人间更有伤心处，柰得刘伶醉后何。

○鹧鸪天

木犀

桂子纷翻浥露黄。桂华高韵静年芳。蔷薇水润宫衣软，婆律膏清月殿凉。云岫句，海仙方。情缘心事两难忘。衰莲枉误秋风客，可是无尘袖里香。

○鹧鸪天

零落栖迟感兴多。酒杯直欲卷银河。人间清镜悲华发，世外仙棋烂斧柯。长袖舞，抗音歌。月明人影两婆娑。醉来知被旁人笑，无柰风情未减何。

○鹧鸪天

莲

瘦绿愁红倚暮烟。露华凉冷洗婵娟。含情脉脉知谁怨，顾影依依定自怜。风送雨，水连天。凌波无梦夜如年。何时北渚亭边月，狼藉秋香拂画船。

○鹧鸪天

孟津作

总道忘忧有杜康。酒逢欢处更难忘。桃红李白春千树，古是今非笑一场。歌浩荡，墨淋浪。银钗缟袂满邻墙。百年得意都能几，乞与儿曹说醉狂。

○鹧鸪天

与钦叔京甫市饮

楼上歌呼倒接＊。楼前分手却相携。雨前雨后花枝减，州北州南酒价低。怜木雁，笑醯鸡。鹤长凫短几时齐。醒来门外三竿日，卧听春泥过马蹄。

○鹧鸪天

中秋夜饮倪文仲家莲花白，醉中赋此

月窟秋清桂叶丹。仙家酿熟水芝残。香来宝地三千界，露入金茎十二盘。天澹澹，夜漫漫。五湖豪客酒肠宽。醉来独跨苍鸾去，太华峰高玉井寒。

莲为水芝见崔豹古今注此下原附李仁卿同赋二首另录

○鹧鸪天

效朱希真体

十步宫香出绣帘。恼人帘底月纤纤。五花骄马垂杨渡，孤负仙郎侧帽檐。秋澹澹，酒厌厌。新诗和恨入香奁。相思恰似鸳鸯锦，一夜新凉一夜添。

○鹧鸪天

效东坡体

煮酒青梅入坐新。姚家池馆宋家邻。楼中燕子能留客，陌上杨花也笑人。梁苑月，洛阳尘。少年难得是闲身。殷勤昨夜三更雨，胜醉东城一日春。

○鹧鸪天

读李崖州诗有感，何处新生黄雀儿，飞来直上最高枝。侧头撼脑南园里，将谓春光总属伊

姚宋光明到此家。争教老作贾长沙。碧山也要崖州住，百帀千遭绕郡衙。南苑月，曲江花。青云轩盖满京华。新生黄雀君休笑，占了春光却被他。

○鹧鸪天

宫体八首

候馆灯昏雨送凉。小楼人静月侵床。多情却被无情恼，今夜还如昨夜长。金屋暖，玉炉香。春风都属富家郎。西园何限相思树，辛苦梅花候海棠。

○鹧鸪天

憔悴鸳鸯不自由。镜中鸾舞只堪愁。庭前花是同心树，山下泉分两玉流。金络马，木兰舟。谁家红袖水西楼。春风殢杀官桥柳，吹尽香绵不放休。

○鹧鸪天

天上腰枝说馆娃。眼中金翠有芳华。行去著意留歌扇，远柳无情隔钿车。周昉画，洛阳花。一枝浓艳落谁家。春寒恨杀如年夜，庭树阴阴欲暮鸦。

○鹧鸪天

小字缭绫写欲成。印来眉黛绿分明。水流刻漏何曾住，玉作弹棋尽未平。愁易积，梦频惊。闲衾敧卧觉霜清。月明不放寒枝稳，夜夜乌啼彻五更。

○鹧鸪天

自在晴云覆苑墙。徘徊明月驻清光。已看红袖沾芳酒，犹认宫螺映绮窗。金翡翠，绣鸳鸯。春风花暖柳绵香。殷勤未数闲情赋，不愿将身作枕囊。

○鹧鸪天

复幕重帘锦作天。金荷银烛夜如年。汉皋解佩终疑梦，缑岭吹笙恰是仙。花一梦，柳三眠。春风无意惜芳妍。罗裙细看轻盈态，元在腰肢婀娜边。

○鹧鸪天

八茧吴蚕剩欲眠。东西荷叶两相怜。一江春水何年尽，万古清光此夜圆。花烂锦，柳烘烟。韶华满意与欢缘。不应寂寞求凰意，长对秋风泣断弦。

○鹧鸪天

好梦初惊百感新。谁家歌管隔墙闻。残灯收罢空明月，腊雪消融更暮云。莺有伴，雁离群。西窗寂寞酒微醺。春寒留得梅花在，剩为何郎瘦几分。

○鹧鸪天

少日骊驹白玉珂。灵砂犀角费频磨。西城灯火长安梦，满意春风似两坡。流素月，澹秋河。百年狂兴一声歌。醉归扶路人应笑，头上花枝柰老何。

○鹧鸪天

拍塞车箱满载书。梁鸿元与世相疏。只缘携手成归计，不恨埋头屈壮图。苍玉研，古铜壶。坐看儿辈了耕锄。年年此日如川酒，千尺青松尽未枯。

○鹧鸪天

长恨箫声隔粉墙。争教移住五云乡。一溪春水关何事，流水桃花赚阮郎。风搅梦，月侵床。情缘消得海生桑。鸳鸯不锁黄金殿，雌蝶雄蜂枉断肠。

○鹧鸪天

酒兴浓於琥珀浓。争教相望水西东。人家寒食清明后，天气轻烟细雨中。花不尽，柳无穷。赏心难是此时同。阿连近日歌喉稳，唱得春窗烛影红。

○鹧鸪天

短发如霜久已拚。无冠可挂更须弹。初闻古寺多伥鬼，又说层冰有热官。闲处坐，静中看。时情天意酒杯干。篱边老却陶潜菊，一夜西风一夜寒。

○鹧鸪天

华表归来老令威。头皮留在姓名非。旧时逆旅黄梁饭，今日田家白板扉。沽酒市，钓鱼矶。爱闲真与世相违。墓头不要征西字，元是中原一布衣。

○鹧鸪天

抛却浮名恰到闲。却因猥懒得颟顸。从教道士夸悬解，未信禅和会热谩。山院静，草堂宽。一壶浊酒两蒲团。题诗寄与王夫子，乘兴时来看药阑。

○鹧鸪天

只近浮名不近情。且看不饮更何成。三杯渐觉纷华近，一斗都浇块磊平。醒复醉，醉还醒。灵均憔悴可怜生。离骚读杀浑无味，好个诗家阮步兵。

○鹧鸪天

枕上清风午梦残。华胥东望海漫漫。湖山似要闲身管，花柳难将病眼看。三径在，一枝安。小斋容膝有馀宽。鹿裘孤坐千峰雪，耐与青松老岁寒。

○鹧鸪天

总道狙公不易量。朝三暮四尽无妨。旧时邺下刘公干，今日家中白侍郎。歌浩荡，酒淋浪。浮云身世两相忘。孤峰顶上青天阔，独对春风舞一场。

村里黄幡绰，家中白侍郎，石曼卿诗

○鹧鸪天

白白红红小树花。春风满意与铅华。烟霄自属千金马，月旦真成两部蛙。诸葛菜，邵平瓜。白头孤影一长嗟。南园睡足松阴转，无数蜂儿趁晚衙。

○鹧鸪天

偃蹇苍山卧北冈。郑庄场圃入微茫。即看花树三春满，旧数松风六月凉。蔬近井，蜜分房。茅斋坚坐有藜床。傍人错比扬雄宅，笑杀韩家昼锦堂。

○鹧鸪天

薄命妾辞三首

复幕重帘十二楼。而今尘土是西州。香云已失金钿翠，小景犹残画扇秋。天也老，水空流。春山供得几多愁。桃花一簇开无主，尽著风吹雨打休。

○鹧鸪天

薄命妾辞

颜色如花画不成。命如叶薄可怜生。浮萍自合无根蒂，杨柳谁教管送迎。云聚散，月亏盈。海枯石烂古今情。鸳鸯只影江南岸，肠断枯荷夜雨声。

○鹧鸪天

薄命妾辞

一日春光一日深。眼看芳树绿成阴。娉婷卢女娇无柰，流落秋娘瘦不禁。霜塞阔，海烟沈。燕鸿何地更相寻。早教会得琴心了，醉尽长门买赋金。

○鹧鸪天

玉立芙蓉镜里看。铅红无地著边鸾。半衾幽梦香初散，满纸春心墨未乾。深院落，曲阑干。旧欢新恨苎衣宽。几时忘得分携处，黄叶疏云渭水寒。

○鹧鸪天

百啭娇莺出画笼。一双蝴蝶殢芳丛。葱茏花透纤纤月，暗澹香摇细细风。情不尽，梦还空。欢缘心事泪痕中。长安西望肠堪断，雾阁云窗又几重。

○鹧鸪天

澹澹青灯细细香。四更人语在幽窗。西风数点迎秋雨，六尺芙蓉满意凉。秦树远，楚天长。绿娇红小负年芳。鸳鸯莫道无离恨，锁向金笼恰是双。

○鹧鸪天

著意寻春苦未迟。无情风雨妒芳期。青楼天远无书到，绣被寒多只梦知。云澹泞，月低迷。洛阳山色见愁眉。何时重解香罗带，细看春风玉一围。








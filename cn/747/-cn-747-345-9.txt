○剑赋

代有剑兮，物之至珍。精钢百炼，处匣千春；含光匿耀，守静全真。蕴切玉之姿，咸称往岁；呈斩蛇之锐，幸在今辰。至如欧冶素蕴，风胡久委；许提拔而非遥，期磨砻而在迩。莲锷荧煌，思绿水之是投。霜锋煜，谅碧天之可倚。孰云巨阙？亦曰龙泉。借卫身而用光眉寿，将行佩而永保流年。俯而察，乃白光略地；仰而观，则紫气射天。若乃取舍从人，沈沦委质；埋厚地之声有年，望司空之来何日。击兕之名已影，决之势不失。大哉宝剑之神用，等天地而齐毕。


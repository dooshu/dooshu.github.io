○绘事後素赋（以“瑟彼玉瓒，黄流於中”为韵）

穆彼作绘，闻诸色工，增乎华谅以文为质，分乎像示非素不终。惟绘也成文不乱，惟素也允执厥中。盖以昭圣人微论，喻君子饰躬，岂分黑黄与苍赤，列山龙与华虫？已哉古人！以盼倩之姿，彰敦朴之俗。知女得其礼，不专於舜华；士有其容，或同於冠玉。虽言词为藻绘，威仪为朱绿，自可果行不回，持礼自勖。亦犹布采者以质相从，为素者以绚相属。借如叶公之绘飞蚪也。蟠蜿腾骧，非素则其势不扬；汉氏之图明妃也，婵娟窈窕，非素则其容不彰。是以间其文彩，布厥元黄，譬瀑布之界道，如沟塍之画疆。然後五色成文，班简而不杂；遐方图物，赋鼎而可详。且无文无质，其比如栉，何贵专一之琴瑟？不离不乱。其间如伞，自同流中之圭瓒，既点缀而无遗，亦联绵而不断。原夫染人献色，工人始谋，巧心方逞，濡翰方流，似刃地之无碍，疑茧绪之方抽。入众色之中，自分文质；发群象之表，如别薰莸。且殊受采之性，宁有夺朱之忧。则知素之体也真，绘之色也侈，守厥贞白，杂乎丽靡。理众惟寡，既以一而处多；守朴不雕，遂出此而入彼。将黼黻而夺丽，匪组织之所拟。别有彬彬向就，屑屑行诸，志惟厉乃，仁则依於，期霄汉之振拔，假词赋为蘧庐。读孔圣之言，虽云由已；承卜商之问，终愧起予。


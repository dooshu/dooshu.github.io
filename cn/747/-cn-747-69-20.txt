○授贾餗中书侍郎平章事制

寅亮皇猷，丹青景化，爰从选众之举，乃得非常之才。前浙西道都团练观察处置等使朝议大夫检校礼部尚书持节润州诸军事兼润州刺史御史大夫上柱国姑臧县开国男食邑三百户赐紫金鱼袋贾餗，识达韵孤，学深行直，贞和自立，介特不群。能操至公，每契中道，声逸群听，善谐朕心。自尹京师，尤彰望实，亟召便殿，屡陈嘉谋。罄肝膈以纳忠规，推诚明而无外饰，察言考事，深用得之。近命列藩，益闻佥论，固可以参我大政，陟於中枢，天启予怀，赉此良弼。尔其守法制，平钧衡，贞王度以振国经，厘百工以凝庶绩，举直错枉，当官而行。於戏！为君之戒，在知贤而不任；为臣之患，在保位而不言。罔或依违，亏吾则哲。可守中书侍郎同中书门下平章事，散官勋封如故。


卷二百九十五

钦定四库全书

历代名臣奏议卷二百九十五

明　杨士奇等　撰

灾祥

殷帝太戊立伊陟为相【陟伊尹之子】亭有祥桑榖共生於朝一暮大拱【祥妖怪也二木合生不恭之罚郑玄曰两手搤之曰拱】帝惧问伊陟陟曰臣闻妖不胜德帝之政其有阙与帝其修德太戊从之是时史请卜之汤庙卜者曰吾闻之祥者福之先者也见祥而为不善则福不生殃者祸之先者也见殃而能为善则祸不至於是乃早朝而晏退问疾吊丧三日而桑榖自亡

周幽王二年西周三川皆震【泾渭洛也】伯阳甫曰周将亡矣【伯阳父周柱下史老子也】夫天地之气不失其序若过其序民乱之也【过失也言民不敢斥王者也】阳伏而不能出隂廹而不能蒸【蒸升也】於是有地震今三川实震是阳失其所而填隂也【为隂所镇笮也】阳失而在隂【在隂下也】原必塞原塞国必亡夫水土演而民用也【水土气通为演演獝润也演则生物民得用之】土无所演民乏财用不亡何待昔伊洛竭而夏亡河竭而商亡今周德若二代之季矣其川原又塞塞必竭夫国必依山川山崩川竭亡国之徵也川竭必山崩若国亡不过十年数之纪也天之所弃不过其纪是岁三川竭岐山崩十一年幽王乃灭周乃东迁

晋平公问於士文伯曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时

平公以石言于魏榆问於师旷曰石何故言对曰石不能言或冯焉不然民听滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎

齐景公时彗星见景公坐柏寝叹曰堂堂谁有此乎【服?曰景公自恐德薄不能久享齐国故曰谁有此也】羣臣皆泣晏子笑公怒晏子曰臣笑羣臣谀甚景公曰彗星出东北当齐分野寡人以为忧晏子曰君高台深池赋敛如弗得刑罚恐弗胜茀星将出彗星何惧乎公曰可禳否晏子曰使神可祝而来亦可禳而去也百姓苦怨以万数而君令一人禳之安能胜衆口乎是时景公好治宫室聚狗马奢侈厚赋重刑故晏子以此谏之公使祝禳之晏子曰无益也秖取诬焉天道不谄不贰其命若之何禳之也且天之有彗以除秽也君无秽德又何禳焉若德之秽禳之何损诗云惟此文王小心翼翼昭事上帝聿怀多福厥德不囘以受方国君无违德方国将至何患於彗诗曰我无所监夏后及商用乱之故民卒流亡若德之囘乱民将流亡祝史之为无能补也公说乃止

齐太旱景公召羣臣问曰天不雨久矣民且有饥色吾使人卜之祟在高山广水寡人欲少赋敛以祠灵山可乎羣臣莫对晏子进曰不可祠此无益也夫灵山固以石为身以草木为发天久不雨髪将焦身将热彼独不欲雨乎祠之无益景公曰不然吾欲祠河伯可乎晏曰不可祠此无益也夫河伯以水为国以鱼鼈为民天久不雨水泉将下百川将竭国将亡民将灭矣彼独不欲雨乎祠之何益景公曰今为之柰何晏子曰君诚避宫殿暴露与灵山河伯共忧其幸而雨乎於是景公出野暴露三日天果大雨民尽得种树景公曰善哉晏子之言可无用乎其惟有德也

宋景公时荧惑在心惧召子韦而问曰荧惑在心何也子韦曰荧惑天罚也心宋分野也祸当君身虽然可移於宰相公曰宰相所使治国也而移死焉不祥寡人请自当也子韦曰可移於民公曰民死将谁君乎宁独死耳子韦曰可移於岁公曰岁饥民人必死为人君欲杀其民以自活其谁以我为君乎是寡人之命固尽矣子无复言矣子韦还走北面再拜曰臣敢贺君天之处高而听卑君有仁人之言三天必三赏君今夕星必徙舍君延寿二十一岁公曰子何以知之对曰君有三善故三赏星必三舍舍行七星星当一年三七二十一故曰延寿二十一年臣请伏於陛下以司之星不徙臣请死之公曰可是夕也星三徙舍

魏文侯御廪灾文侯素服辟正殿五日羣臣皆素服而吊公子成父独不吊文侯复殿公子成父趋而入贺曰甚大善矣夫御廪之灾也文侯作色不悦曰夫御廪者寡人宝之所藏也今火灾寡人素服辟正殿羣臣皆素服而吊至於子大夫而不吊今已复殿矣犹入贺何为公子成父曰臣闻之天子藏於四海之内诸侯藏於境内大夫藏於其家士庶人藏於箧椟非其所藏者不有天灾必有人患今幸无人患乃有天灾不亦善乎文侯喟然叹曰善

汉武帝建元六年六月丁酉辽东高庙灾四月壬子高园便殿火董仲舒对曰春秋之道举往以明来是故天下有物视春秋所举与同比者精微眇以存其意通伦类以贯其理天地之变国家之事粲然皆见亡所疑矣按春秋鲁定公哀公时季氏之恶已孰【孰成也】而孔子之圣方盛夫以盛圣而易孰恶季孙虽重鲁君虽轻其势可成也故定公二年五月两观灾两观僭礼之物天灾之者若曰僭礼之臣可以去已见辠徵而後告可去此天意也定公不知省至哀公三年五月桓宫厘宫灾二者同事所为一也若曰燔贵而去不义云尔哀公未能见故四年六月亳社灾两观桓厘庙毫社四者皆不当立天皆燔其不当立者以示鲁欲其去乱臣而用圣人也季氏亡道久矣前是天不见灾者鲁未有贤圣臣虽欲去季孙其力不能昭公是也至定哀廼见之其时可也不时不见天之道也今高庙不当居辽东高园殿不当居陵旁於礼亦不当立与鲁所灾同其不当立久矣至於陛下时天廼灾之者殆亦其时可也昔秦受亡周之敝而亡以化之汉受亡秦之敝又亡以化之夫继二敝之後承其下流兼受其猥难治甚矣又多兄弟亲戚骨肉之连骄扬奢侈恣睢者衆所谓重难之时者也陛下正当大敝之後又遭重难之时甚可忧也故天灾若语陛下当今之世虽敝而重难非以太平至公不能治也视亲戚贵属在诸侯远正最甚者忍而诛之如吾燔辽东高庙廼可视近臣在国中处旁昃及贵不正者忍而诛之如吾燔高园殿廼可云尔在外而不正者虽贵如高庙犹灾燔之况诸侯乎在内而不正者虽贵如高园殿犹燔灾之况大臣乎此天意也辠在外者天灾外辠在内者天灾内燔甚罪当重燔简罪当轻承天意之道也

宣帝时大将军霍光薨兄子山领尚书亲属皆宿卫内侍地节三年夏京师雨雹东海萧望之上疏愿赐清闲之宴口陈灾异之意帝下少府宋畸问状无有所讳望之奏曰臣以为春秋昭公三年大雨雹是时季氏专权卒逐昭公乡【音向】使鲁君察於天变宜亡此害今陛下以圣德居位思政求贤尧舜之用心也然而善祥未臻隂阳不和是大臣任政一姓擅埶之所致也附枝大者贼本心私家盛者公室危唯明主躬万机选同姓举贤材以为腹心与参政谋令公卿大臣朝见奏事明陈其职以考功能如是则庶事理公道立奸邪塞私权废矣奏对天子拜望之为谒者

元帝时地震弘恭石显许史子弟侍中诸曹皆侧目於萧望之等刘向惧焉乃使其外亲上变事言窃闻故前将军萧望之等皆忠正无私欲致大治忤於贵戚尚书今道路人闻望之等复进以为且复见毁谗必曰尝有过之臣不宜复用是大不然臣闻春秋地震为在位执政太盛也不为三独夫动亦已明矣【谓萧望之周堪及向独夫犹言匹夫也】且往者高皇帝时季布有罪至於夷灭後赦以为将军高后孝文之间卒为名臣孝武帝时儿寛有重罪系按道侯韩说谏曰【说读曰悦】前吾丘夀王死陛下至今恨之今杀寛後将复大恨矣上感其言遂贳寛复用之位至御史大夫御史大夫未有及寛者也又董仲舒坐私为灾异书主父偃取奏之下吏罪至不道幸蒙不诛复为太中大夫胶西相以老病免归汉有所欲兴常有诏问仲舒为世儒宗定议有益天下孝宣皇帝时夏侯胜坐诽谤系狱三年免为庶人宣帝复用胜至长信少府太子太傅名敢直言天下美之若乃羣臣多此比类难一二记有过之臣无负国家有益天下此四臣者足以观矣前弘恭奏望之等狱决三月地大震恭移病出後复视事天隂雨雪由是言之地动殆为恭等臣愚以为宜退恭显以章蔽善之罚进望之等以通贤者之路如此太平之门开灾异之源塞矣

永光元年刘向见周堪张猛在位几【音冀】已得复进惧其倾危乃上封事曰臣前幸得以骨肉备九卿奉法不谨乃复蒙恩窃见灾异并起天地失常徵表为国欲终不言念忠臣虽在甽亩犹不忘君惓惓之义也况重以骨肉之亲又加以旧恩未报乎欲竭愚诚又恐越职然惟二恩未报忠臣之义一摅愚意退就农亩死无所恨臣闻舜命九官济济相让和之至也衆贤和於朝则万物和於野故萧韶九成而凤凰来仪击石拊石而百兽率舞四海之内靡不和宁及至周文开基西郊杂遝衆贤罔不肃和崇推让之风以销分争之讼文王既没周公思慕歌咏文王之德其诗曰於穆清庙肃雍显相济济多士秉文之德当此之时武王周公继政朝臣和於内万国驩於外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也诸侯和於下天应报於上故周颂曰降福穰穰又曰饴我厘麰厘麰麦也始自天降此皆以和致和获天助也下至幽厉之际朝廷不和转相非怨诗人疾而忧之曰民之无良相怨一方衆小在位而从邪议歙歙相是而背君子故其诗曰歙歙訿訿亦孔之哀谋之既臧则具是违谋之不臧则具是依君子独处守正不挠衆枉勉疆以从王事则见憎毒谗愬故其诗曰密勿从事不敢告劳无罪无辜谗口嗸嗸当是之时日月薄蚀而无光其诗曰朔日辛卯日有蚀之亦孔之丑又曰彼月而微此日而微今此下民亦孔之哀又曰日月鞠凶不用其行四国无政不用其良天变见於上地变动於下水泉沸腾山谷易处其诗曰百川沸腾山冢崒崩高岸为谷深谷为陵哀今之人胡憯莫惩霜降失节不以其时其诗曰正月繁霜我心忧伤民之讹言亦孔之将言民以是为非甚衆大也此皆不和贤不肖易位之所致也自此之後天下大乱簒杀殃祸并作厉王奔彘幽王见杀至乎平王末年鲁隐之始即位也周大夫祭伯乖离不和出奔於鲁而春秋为讳不言来奔伤其祸殃自此始也是後尹氏世卿而专恣诸侯背叛而不朝周室卑微二百四十二年之间日食三十六地震五山陵崩弛二彗星三见夜常星不见夜中星陨如雨一火灾十四长狄入三国五石陨坠六鷁退飞多麋有蜮蜚鸜鹆来巢者皆一见昼冥晦雨木冰李梅冬实七月霜降草木死八月杀菽大雨雹雨雪雷霆失序相乘水旱饥蝝螽螟螽午并起当是时祸乱辄应弑君三十六亡国五十二诸侯奔走不得保其社稷者不可胜数也周室多祸晋败其师於贸戎伐其郊郑伤桓王戎执其使卫侯朔召不往齐逆命而助朔五大夫争权三君更立莫能正理遂至陵夷不能复兴由此观之和气致祥乖气致异祥多者其国安异衆者其国危天地之常经古今之通义也今陛下开三代之业招文学之士优游寛容使得并进今贤不肖浑殽白黑不分邪正杂糅忠谗并进章交公车人满北军朝臣舛午谬戾乖剌更相谗愬转相是非传授增加文书纷纠前後错谬毁誉混乱所以营惑耳目感移心意不可胜载分曹为党往往羣朋将同心以陷正臣正臣进者治之表也正臣陷者乱之机也乖治乱之机未知孰任而灾异数见此臣所以寒心者也夫乘权藉势之人子弟鳞集於朝羽翼隂附者衆辐凑於前毁誉将必用以终乖离之咎是以日月无光雪霜夏陨海水沸出陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹却行而求及前人也初元以来六年矣案春秋六年之中灾异未有稠如今者也夫有春秋之异无孔子之救犹不能解纷况甚於春秋乎原其所以然者谗邪并进也谗邪之所以并进者由上多疑心既已用贤人而行善政如或譛之则贤人退而善政还夫执狐疑之心者来谗贼之口持不断之意者开羣枉之门谗邪进则衆贤退羣枉盛则正士消故易有否泰小人道长君子道消君子道消则政日乱故为否否者闭而乱也君子道长小人道消小人道消则政日治故为泰泰者通而治也诗又云雨雪麃麃见晛聿消与易同义昔者鲧共工驩兜与舜禹杂处尧朝周公与管蔡并居周位当是时迭进相毁流言相谤岂可胜道哉帝尧成王能贤舜禹周公而诮共工管蔡故以大治荣华至今孔子与季孟偕仕於鲁李斯与叔孙俱宦於秦定公始皇贤季孟李斯而诮孔子叔孙故以大乱汚辱至今故治乱荣辱之端在所信任信任既贤在於坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能踰时而反是反汗也用贤未能三旬而退是转石也论语曰见不善如探汤今二府奏佞讇不当在位历年而不去故出令则如反汗用贤则如转石去佞则如拔山如此望隂阳之调不亦难乎是以羣小窥见间隙缘饰文字巧言丑诋流言飞文譁於民间故诗云忧心悄悄愠于羣小小人成羣诚足愠也昔孔子与顔渊子贡更相称誉不为朋党禹稷与臯陶传相汲引不为比周何则忠於为国无邪心也故贤人在上位则引其类而聚之於朝易曰飞龙在天大人聚也在下位则思与其类俱进易曰拔茅连茹以其彚征吉在上则引其类在下则推其类故汤用伊尹不仁者远而衆贤至类相致也今佞邪与贤臣并在交戟之内合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然後圣化可得而行也今以陛下明知诚深思天地之心迹察两观之诛览否泰之卦观雨雪之诗历周唐之所进以为法原秦鲁之所诮以为戒考祥应之福省灾异之祸以揆当世之变放远邪佞之党坏散险詖之聚杜闭羣枉之门广开衆正之路决断狐疑分别犹豫使是非炳然可知则百异消灭而衆祥并至太平之基万世之利也臣幸得托肺附诚见隂阳不调不敢不通所闻窃推春秋灾异以救今事一二条其所以不宜宣泄

元帝因日蚀地震之变问匡衡以政治得失衡上疏曰臣闻五帝不同乐三王各异教民俗殊务所遇之时异也陛下躬圣德开太平之路闵愚吏民触法抵禁此年大赦使百姓得改行自新天下幸甚臣窃见大赦之後奸邪不为衰止今日大赦明日犯法相随入狱此殆导之未得其务也盖保民者陈之以德义示之以奸恶观其失而制其宜故动之而和绥之而安今天下俗贪财贱义好声色上侈靡廉耻之节薄淫辟之意纵纲纪失序疏者踰内亲戚之恩薄婚姻之党隆苟合徼幸以身设利不改其原虽岁赦之刑犹难使错而不用也臣愚以为宜壹旷然大变其俗孔子曰能以礼让为国乎何有朝廷者天下之桢干也公卿大夫相与循礼恭让则民不争好仁乐施则下不暴上义高节则民兴行寛柔和惠则衆相爱四者明王之所以不严而成化也何者朝有变色之言则下有争鬭之患上有自专之士则下有不让之人上有克胜之佐则下有伤害之心上有好利之臣则下有盗窃之民此其本也今俗吏之治皆不本礼让而上克暴或忮害好陷人於罪贪财而慕埶故犯法者衆奸邪不止虽严刑峻法犹不为变此非其天性有由然也臣窃考国风之诗周南召南被贤圣之化深故笃於行而廉於色郑伯好勇而国人暴虎秦穆贵信而士多从死陈夫人好巫而民淫祀晋侯好俭而民畜聚太王躬仁邠国贵恕由此观之治天下者审所上而已今之伪薄忮害不让极矣臣闻教化之流非家至而人说之也贤者在位能者布职朝廷崇礼百僚敬让道德之行由内及外自近者始然後民知所法迁善日进而不自知是以百姓安而隂阳和神灵应而嘉祥见诗曰商邑翼翼四方之极夀考且宁以保我後生此成汤所以建至治保子孙化异俗而怀鬼方也今长安天子之都亲承圣化然其习俗无以异於远方郡国来者无所法则或见侈靡而放效之此教化之原本风俗之枢机宜先正者也臣闻天人之际精祲有以相荡善恶有以相推事作乎下者象动乎上隂阳之理各应其感隂变则静者动阳蔽则明者晻水旱之灾随类而至今关东连年饥馑百姓困乏或至相食此皆生於赋敛多民所共者大而吏安集之不称之效也陛下祗畏天戒哀闵元元大自减损省甘泉建章宫卫罢珠崖偃武行文将欲度唐虞之隆絶殷周之衰也诸见罢珠崖诏书者莫不欣欣人自以将见太平也宜遂减宫室之度省靡丽之饰考制度修外内近忠正远巧佞放郑卫进雅颂举异材开直言任温良之人退刻薄之吏显絜白之士昭无欲之路览六艺之意察上世之务明自然之道博和睦之化以崇至仁匡失俗易民视令海内昭然咸见本朝之所贵道德弘於京师淑问扬乎疆外然後大化可成礼让可兴也上说其言迁衡为光禄大夫太子太傅

初元元年翼奉上封事曰臣闻之於师曰天地设位悬日月布星辰分隂阳定四时列五行以视圣人名之曰道圣人见道然後知王治之象故画州土建君臣立律历陈成败以视贤者名之曰经贤者见经然後知人道之务则诗书易春秋礼乐是也易有隂阳诗有五际春秋有灾异皆列终始推得失考天心以言王道之安危至秦乃不说伤之以法是以大道不通至於灭亡今陛下明圣深怀要道烛临万方布德流惠靡有阙遗罢省不急之用振救困贫赋医药赐棺钱恩泽甚厚又举直言求过失盛德纯备天下幸甚臣奉窃学齐诗闻五际之要十月之交篇知日蚀地震之效昭然可明犹巢居知风穴处知雨亦不足多适所习耳臣闻人气内逆则感动天地天变见於星气日蚀地变见於奇物震动所以然者阳用其精隂用其形犹人之有五藏六体五藏象天六体象地故藏病则气色发於面体病则欠伸动於貌今年太隂建於甲戌律以庚寅初用事历以甲午从春历中甲庚律得参阳性中仁义情得公正贞廉百年之精岁也正以精岁本首王位日临中时接律而地大震其後连月久隂虽有大令犹不能复隂气盛矣古者朝廷必有同姓以明亲亲必有异姓以明贤贤此圣王之所以大通天下也同姓亲而易进异姓疏而难通故同姓一异姓五廼为平均今左右亡同姓独以舅后之家为亲异姓之臣又疏二后之党满朝非特处位埶尤奢僭过度吕霍上官足以卜之甚非爱人之道又非後嗣之长策也隂气之盛不亦宜乎臣又闻未央建章甘泉宫才人各以百数皆不得天性若杜陵园其已御见者臣子不敢有言虽然太皇太后之事也及诸侯王园与其後宫宜为设员出其过制者此损隂气应天救邪之道也今异至不应灾将随之其法大水极隂生阳反为大旱甚则有火灾春秋宋伯姬是矣唯陛下财察明年夏四月孝武园白鹤馆灾奉自以为中又上疏曰臣前上五际地震之效曰极隂生阳恐有火灾不合明听未见省荅臣窃内不自信今白鹤馆以四月乙未时加於卯月宿亢灾与前地震同法臣奉廼深知道之可信也不胜拳拳愿复赐闲卒其终始上复延问以得失奉以为祭天地於云阳汾隂及诸寝庙不以亲疏迭毁皆烦费违古制又宫室苑囿奢泰难供以故民困国虚亡累年之畜所繇来久不改其本难以末正廼上疏曰臣闻昔者盘庚改邑以兴殷道圣人美之窃闻汉德隆盛在於孝文皇帝躬行节俭外省繇役其时未有甘泉建章及上林中诸离宫馆也未央宫又无高门武台麒麟凤皇白虎玉堂金华之殿独有前殿曲台渐台宣室温室承明耳孝文欲作一台度用百金重民之财废而不为其积土基至今犹存又下遗诏不起山坟故其时天下大和百姓洽足德流後嗣如令处於当今因此制度必不能成功名天道有常王道亡常亡常者所以应有常也必有非常之主然後能立非常之功臣愿陛下徙都於成周左据成臯右阻黾池前乡崧高後介大河建荥阳扶河东南北千里以为关而入敖仓地方百里者八九足以自娱东厌诸侯之权西远氐羌之难陛下共已亡为按成周之居兼盘庚之德万岁之後长为高宗汉家郊兆寝庙祭祀之礼多不应古臣奉诚难亶居而改作故愿陛下迁都正本衆制皆定亡复缮治宫馆不急之费岁可余一年之畜臣闻三代之祖积德以王然皆不过数百年而絶周至成王有上贤之材因文武之业以周召为辅有司各敬其事在位莫非其人天下甫二世耳然周公犹作诗书深戒成王以恐失天下书则曰王母若殷王纣其诗则曰殷之未丧师克配上帝宜监于殷骏命不易今汉初取天下起於丰沛以兵征伐德化未洽後世奢侈国家之费当数代之用非直费财又乃费士孝武之世暴骨四夷不可胜数有天下虽未久至於陛下八世九主矣虽有成王之明然亡周召之佐今东方连年饥馑加之以疾疫百姓菜色或至相食地比震动天气溷浊日光侵夺繇此言之埶国政者岂可以不怀怵惕而戒万分之一乎故臣愿陛下因天变而徙都所谓与天下更始者也天道终而复始穷则反本故能延长而亡穷也今汉道未终陛下本而始之於以永世延祚不亦优乎如因丙子之孟夏顺太隂以东行到後七年之明岁必有五年之余蓄然後大行考室之礼虽周之隆盛亡以加此唯陛下留神详察万世之策书奏天子异其意

成帝建始三年冬日食地震同日俱发诏举方正直言极誎之士太常阳城侯刘庆忌举太常丞谷永待诏公车永对曰陛下秉至圣之纯德惧天地之戒异饬身修政纳问公卿又下明诏帅举直言燕见紬绎以求咎愆使臣等得造明朝承圣问臣材朽学浅不通政事窃闻明王即位正五事建大中以承天心则庶徵序於下日月理於上如人君淫溺後宫盘乐游田五事失於躬大中之道不立则咎徵降而六极至凡灾异之发各象过失以类告人乃十二月朔戊申日食婺女之分地震萧墙之内二者同日俱发以丁宁陛下厥咎不远宜厚求诸身意岂陛下志在闺门未恤政事不慎举错屡失中与内宠大盛女不遵道嫉妒专宠上妨继嗣与古之王者废五事之中失夫妇之纪妻妾得意谒行於内埶行於外至覆倾国家惑乱隂阳昔褒姒用国宗周以丧阎妻骄扇日以不臧此其效也经曰皇极皇建其有极传曰皇之不极是谓不建时则有日月乱行陛下践至尊之祚为天下主奉帝王之职以统羣生方内之治乱在陛下所执诚留意於正身勉强於力行损燕私之间以劳天下放去淫溺之乐罢归倡优之笑絶却不享之仪慎节游田之虞起居有常循礼而动躬亲政事致行无倦安服若性经曰继自今嗣王其毋淫于酒毋逸于游田惟正之共未有身治正而臣下邪者也夫妻之际王事纲纪安危之机圣王所致慎也昔舜饬正二女以崇至德楚庄忍絶丹姬以成伯功幽王惑於褒姒周德降亡鲁桓胁於齐女社稷以倾诚修後宫之政明尊卑之序贵者不得嫉妒专宠以絶骄嫚之端抑褒阎之乱贱者咸得秩进各得厥职以广继嗣之统息白华之怨後宫亲属饶之以财勿与政事以远皇父之类损妻党之权未有闺门治而天下乱者也治远自近始习善在左右昔龙筦纳言而帝命惟允四辅既备成王靡有过事诚敕正左右齐栗之臣戴金貂之饰执常伯之职者皆使学先王之道知君臣之义济济谨孚无敖戏骄恣之过则左右肃艾羣僚仰法化流四方经曰亦惟先正克左右未有左右正而百官枉者也治天下者尊贤考功则治简贤违功则乱诚审思治人之术欢乐得贤之福论材选士必试於职明度量以程能考功实以定德无用比周之虚誉母听浸润之譛愬则抱功修职之吏无蔽伤之忧比周邪伪之徒不得即工小人日销俊乂日隆经曰三载考绩三考黜陟幽明又曰九德咸事俊乂在官未有功赏得於前衆贤布於官而不治者也尧遭洪水之灾天下分絶为十二州制远之道微而无乖畔之难者德厚恩深无怨於下也秦居平土一夫大呼而海内崩析者刑罚深酷吏行残贼也夫违天害德为上取怨於下莫甚乎残贼之吏诚放退残贼酷暴之吏锢废勿用益用温良上德之士以亲万姓平刑释寃以理民命务省繇役母夺民时薄收赋税毋殚民财使天下黎元咸安家乐业不苦踰时之役不患苛暴之政不疾酷烈之吏虽有唐尧之大灾民无离上之心经曰怀保小人惠于鳏寡未有德厚吏良而民畔者也臣闻灾异皇天所以谴告人君过失犹严父之明诫畏惧敬改则祸销福降忽然简易则咎罚不除经曰飨用五福畏用六极传曰六沴作见若不共御六罚既侵六极其下今三年之间灾异锋起小大毕具所行不享上帝上帝不豫炳然甚着不求之身无所改正疏举广谋又不用其言是循不享之迹无谢过之实也天责愈深此五者王事之纲纪南面之急务唯陛下留神对奏天子异焉特召见永又奏曰臣前幸得条对灾异之效祸乱所极言关於圣聦书陈於前陛下委弃不纳而更使方正对策背可惧之大异问不急之常论废承天之至言角无用之虚文欲末杀灾异□谰诬天是故皇天勃然发怒甲乙之间暴风三臻拔树折木此天至明不可欺之效也上复问永永对曰日食婺女九度占在皇后地震萧墙之内咎在贵妾二者俱发明同事异人共掩制阳将害继嗣也亶日食则妾不见亶地震则后不见异日而发则似殊事亡故动变则恐不知是月后妾当有失节之邮故天因此两见其变若曰违失妇道隔远衆妾妨絶继嗣者此二人也

永始二年二月晦日有食之永以京房易占对曰元年九月日蚀酒亡节之所致也独使京师知之四国不见者若曰湛湎于酒君臣不别祸在内也今年日食赋敛不得度民愁怨之所致也所以使四方皆见京师隂蔽者若曰人君好治宫室大营坟墓赋敛兹重而百姓屈竭祸在外也

永迁凉州刺史奏事京师讫当之部时有黑龙见东莱上使尚书问永受所欲言永对曰臣闻王天下有国家者患在上有危亡之事而危亡之言不得上闻如使危亡之言辄上闻则商周不易姓而迭兴三正不变改而更用夏商之将亡也行道之人皆知之晏然自以若天有日莫能危是故恶日广而不自知大命倾而不寤易曰危者有其安者也亡者保其存者也陛下诚垂寛明之听无忌讳之诛使刍荛之臣得尽所闻於前不惧於後患直言之路开则四方衆贤不远千里辐凑陈忠羣臣之上愿社稷之长福也汉家行夏正夏正色黑黑龙同姓之象也龙阳德由小之大故为王者瑞应未知同姓有见本朝无继嗣之庆多危殆之际欲因扰乱举兵而起者邪将动心冀为後者残贼不仁若广陵昌邑之类臣愚不能处也元年九月黑龙见其晦日有食之今年二月己未夜星陨乙酉日有食之六月之间大异四发二而同月三代之末春秋之乱未尝有也臣闻三代所以陨社稷丧宗庙者皆由妇人与羣恶沈湎於酒书曰乃用妇人之言自絶于天四方之逋逃多罪是崇是长是信是使诗云燎之方阳宁或灭之赫赫宗周襃姒烕之易曰濡其首有孚失是秦所以二世十六年而亡者养生泰奢奉终泰厚也二者陛下兼而有之臣请略陈其效易曰在中馈无攸遂言妇人不得与事也诗曰懿厥哲妇为枭为鸱乱匪降自天生自妇人建始河平之际许班之贵倾动前朝熏灼四方赏赐无量空虚内藏女宠至极不可上矣今之後起天所不飨什倍于前废先帝法度听用其言官秩不当纵释王诛骄其亲属假之威权纵横乱政刺举之吏莫敢奉宪又以掖庭狱大为乱阱搒箠?於炮烙絶?人命主为赵李报德复怨反除白罪建治正吏多系无辜掠立廹恐至为人起责分利受谢生入死出者不可胜数是以日食再既以昭其辜王者必先自絶然後天絶之陛下弃万乘之至贵乐冢人之贱事厌高美之尊号好匹夫之卑字崇聚僄轻无义小人以为私客数离深宫之固挺身晨夜与羣小相随乌集杂会饮醉吏民之家乱服共坐流湎媟嫚溷殽无别闵免遁乐昼夜在路典门户奉宿卫之臣执干戈而守空宫公卿百僚不知陛下所在积数年矣王者以民为基民以财为本财竭则下畔下畔则上亡是以明王爱养基本不敢穷极使民如承大祭今陛下轻夺民财不爱民力听邪臣之计去高敞初陵捐十年功绪改作昌陵反天地之性因下为高积土为山发徒起邑并治宫馆大兴繇役重增赋敛徵发如雨役百乾谿费疑【音儗】骊山靡敝天下五年不成而後反故又广盱【大也】营表发人塜墓断截骸骨暴扬尸柩百姓财竭力尽愁恨感天灾异屡降饥馑仍臻流散冗食馁死於道以百万数公家无一年之畜百姓无旬日之储上下俱匮无以相救诗云殷监不远在夏后之世愿陛下追观夏商周秦所以失之以镜考已行有不合者臣当伏妄言之诛汉兴九世百九十余载继体之主七皆承天顺道遵先祖法度或以中兴或以治安至於陛下独违道纵欲轻身妄行当盛壮之隆无继嗣之福有危亡之忧积失君道不合天意亦已多矣为人後嗣守人功业如此岂不负哉方今社稷宗庙祸福安危之机在於陛下陛下诚宜发明圣之德昭然远寤畏此上天之威怒深惧危亡之徵兆荡涤邪辟之恶志厉精致政专心反道絶羣小之私客免不正之诏除悉罢北宫私奴车马媠游之具克已复礼母贰微行出饮之过以防廹切之祸深惟日食再既之意抑损椒房玉堂之盛宠毋听後宫之请谒除掖庭之乱狱去炮烙之陷穽诛戮佞邪之臣及左右执左道以事上者以塞天下之望且寝初陵之作止诸缮治宫室阙更减赋尽休力役存恤振捄困乏之人以弭远方厉崇忠直放退残贼无使素餐之吏久尸厚禄以次贯行固执无违夙夜孳孳屡省无怠旧愆毕改新德既章纎介之邪不复载心则赫赫大异庶几可销天命去就庶几可复社稷宗庙庶几可保唯陛下留神反覆熟省臣言臣幸得备边部之吏不知本朝失得瞽言触忌讳罪当万死

元延元年永为北地太守时灾异尤数当之官上使卫尉淳于长受永所欲言永对曰臣永幸得以愚朽之材为太中大夫备拾遗之臣从朝者之後进不能尽思纳忠辅宣圣德退无被坚执鋭讨不义之功猥蒙厚恩仍迁至北地太守絶命陨首身膏野草不足以报塞万分陛下圣德寛仁不遗易忘之臣垂周文之听下及刍荛之愚有诏使卫尉受臣永所欲言臣闻事君之义有言责者尽其忠有官守者修其职臣永幸得免於言责之辜有官守之任当毕力遵职养绥百姓而已不宜复关得失之辞忠臣之於上志在过厚是故远不违君死不忘国昔史鱼既没余忠未讫委柩後寝以屍逹诚汲黯身外思内发愤舒忧遗言李息经曰虽尔身在外乃心无不在王室臣永幸得给事中出入三年虽执干戈守边陲思慕之心常存于省闼是以敢越郡吏之职陈累年之忧臣闻天生蒸民不能相治为立王者以统理之方制海内非为天子列土封疆非为诸侯皆以为民也垂三统列三正去无道开有德不私一姓明天下廼天下之天下非一人之天下也王者躬行道德承顺天地博爱仁恕恩及行苇籍税取民不过常法宫室车服不踰制度事节财足黎庶和睦则卦气理効五徵时序百姓夀考庶草蕃滋苻瑞并降以昭保右失道妄行逆天暴物穷奢极欲湛湎荒淫妇言是从诛逐仁贤离逖骨肉羣小用事峻刑重赋百姓愁怨则卦气悖乱咎徵着邮上天震怒灾异屡降日月薄食五星失行山崩川溃水泉踊出妖孽并见茀星耀光饥馑?臻百姓短折万物夭伤终不改寤恶洽变备不复谴告更命有德诗云乃眷西顾此惟予宅夫去恶夺弱迁命贤圣天地之常经百王之所同也加以功德有厚薄期质有修短时世有中季天道有盛衰陛下承八世之功业当阳数之标季涉三七之节纪遭无妄之卦运直百六之灾厄三难异科杂焉同会建始元年以来二十载间羣灾大异交错蜂起多於春秋所书八世着纪久不塞除重以今年正月己亥朔日有食之三朝之会四月丁酉四方衆星白昼流陨七月辛未彗星横天乘三难之际会畜衆多之灾异因之以饥馑接之以不赡彗星极异也七精所生流陨之应出於饥变之後兵乱作矣厥期不久隆德积善惧不克济内则为深宫後庭将有骄臣悍妾醉酒狂悖卒起之败北宫苑囿街巷之中平安之家幽闲之处徵舒崔杼之乱外则为诸夏下土将有樊并苏令陈胜项梁奋臂之祸内乱朝暮日戒诸夏举兵以火角为期安危之分界宗庙之至忧臣永所以破胆寒心豫言之累年下有其萌然後变见于上可不致慎祸起细微奸生所易愿陛下正君臣之义无复与羣小媟黩燕饮中黄门後庭素骄慢不谨尝以醉酒失臣礼者悉出勿留勤三纲之严修後宫之政抑远骄妒之宠崇近婉顺之行加惠失志之人怀柔怨恨之心保至尊之重秉帝王之威朝觐法出而後驾陈兵清道而後行无复轻身独出饮食臣妾之家三者既除内乱之路塞矣诸夏举兵萌在民饥馑而吏不恤兴於百姓困而赋敛重发於下怨离而上不知易曰屯其膏小贞吉大贞凶传曰饥而不损兹谓泰厥灾水厥咎亡訞辞曰关动牡飞辟为无道臣为非厥咎乱臣谋簒王者遭衰难之世有饥馑之灾不损用而大自润故凶百姓困贫无以共求愁悲怨恨故水城关守国之固固将去焉故牡飞往年郡国二十一伤於水灾禾黍不入今年蚕麦咸恶百川沸腾江河溢决大水泛滥郡国五十有余此年丧稼时过无宿麦百姓失业流散羣辈守关大异较炳如彼水灾浩浩黎庶穷困如此宜损常税小自润之时而有司奏请加赋甚缪经义逆於民心布怨趋祸之道也牡飞之状殆为此发古者谷不登亏膳灾屡至损服凶年不暨涂明王之制也诗云凡民有丧扶服捄之论语曰百姓不足君孰予足臣愿陛下勿许加赋之奏益减大官导官中御府均官掌畜廪犠用度止尚方织室京师郡国工服官发输造作以助大司农流恩广施振赡困乏开关梁内流民恣所欲之以救其急立春遣使者循行风俗宣布圣德存恤孤寡问民所苦劳二千石敕劝耕桑毋夺农时以慰绥元元之心防塞大奸之隙诸夏之乱庶几可息臣闻上主可与为善而不可与为恶下主可与为恶而不可与为善陛下天然之性疏通聪敏上主之姿也少省愚臣之言感寤三难深畏大异定心为善捐忘邪志毋贰旧愆厉精致政至诚应天则积异塞於上祸乱伏於下何忧患之有窃恐陛下公志未专私好颇存尚爱羣小不肯为耳对奏天子甚感其言

成帝因日蚀地震之变诏举贤良方正能直言士合阳侯梁放举武库令杜钦钦上对曰陛下畏天命悼变异延见公卿举直言之士将以求天心迹得失也臣愚不足以奉大对臣闻日蚀地震阳微隂盛也臣者君之隂也子者父之隂也妻者夫之隂也夷狄者中国之隂也春秋日蚀三十六地震五或吴楚侵中国或政权在臣下或妇乘夫或臣子背君父事虽不同其类一也臣窃观之事以考变异则本朝大臣无不自安之人外戚亲属无乖剌之心关东诸侯无强大之国三垂蛮夷无逆理之节殆为後宫何以言之日以戊申蚀时加未戊未土也土者中宫之部也其夜地震未央宫殿中此必适妾将有争宠相害而为患者惟陛下深戒之变感以类相应人事失於下变象见於上能应之以德则异咎消亡不能应之以善则祸败至高宗遭雊雉之戒饬已正事享百年之夀殷道复兴要在所以应之应之非诚不立非信不行宋景公小国之诸侯耳有不忍移祸之诚出人君之言三荧惑为之退舍以陛下圣明内推至诚深思天变何应而不感何揺而不动孔子曰仁远乎哉惟陛下正后妾抑女宠防奢泰去佚游躬节俭亲万事数御安车由辇道亲二宫之饔饍致晨昏之定省如此即尧舜不足与比隆咎异何足消灭如不留听於庶事不论材而授位殚天下之财以奉淫侈匮万姓之力以从耳目近谄谀之人而远公方信谗贼之臣以诛忠良贤俊失在岩穴大臣怨於不以虽无变异社稷之忧也天下至大万事至衆祖业至重诚不可以逸豫为不可以奢泰持也惟陛下忍无益之欲以全衆庶之命鸿嘉二年三月博士行大射礼有飞雉集于庭历阶登堂而雊又集大常宗正丞相御史大夫大司马车骑将军之府又集未央宫承明殿屋上时大司马车骑将军王音待诏宠等上言天地之气以类相应【师古曰以经术待诏其人名宠不记姓也】谴告人君甚微而着雉者听察先闻雷声故月令以纪气经载高宗雊雉之异以明转祸为福之验今雉以博士行礼之日大衆聚会飞集於庭历阶登堂万衆睢睢【呼惟反】惊怪连日经历三公之府太常宗正典宗庙骨肉之官然後入宫其宿留告晓人具备深切【宿先就反留力救反】虽人道相戒何以过是後帝使中常侍鼂闳诏音曰闻捕得雉毛羽颇摧折类拘执者得无人为之音复对曰陛下安得亡国之语不知谁主为佞讇之计诬乱圣德如此者左右阿谀甚衆不待臣音复讇而足公卿以下保位自守莫有正言如令陛下觉寤惧大祸且至身深责臣下绳以圣法臣音当先受诛岂有以自解哉今即位十五年继嗣不立日日驾车而出泆行流闻海内传之甚於京师外有微行之害内有疾病之忧皇天数见灾异欲人变更终已不改天尚不能感动陛下臣子何望独有极言待死命在朝暮而已如有不然老母安得处所尚何皇太后之有高祖天下当以谁属乎【师古曰不然者谓不如所谏而自修改也老母帝之母即太后也言帝不自修改国家危亡太后不知处所高祖天下无所付属也属之欲反】宜谋於贤知克已复礼以求天意继嗣可立灾变尚可销也

定陶共王来朝太后与上承先帝意遇王甚厚大将军王凤心不便共王在京师会日蚀凤因言日食隂盛之象为非常异定陶王虽亲於礼当奉藩在国今留侍京师诡正非常故天见戒宜遣王之国上不得已而许之京兆尹王章素刚直敢言廼奏封事言日蚀之咎天子召见章延问以事章对曰天道聪明佑善而灾恶以瑞异为符效今陛下以未有继嗣引近定陶王所以承宗庙重社稷上顺天心下安百姓此正义善事当有祥瑞何故致灾异灾异之发为大臣颛政者也今闻大将军猥归日蚀之咎於定陶王建遣之国苟欲使天子孤立於上颛擅朝事以便其私非忠臣也且日蚀隂侵阳臣颛君之咎今政事大小皆自凤出天子曾不壹举手凤不内省责反归咎善人推远定陶王且凤诬罔不忠非一事也前丞相乐昌侯商本以先帝外属内行?有威重位历将相国家柱石臣也其人守正不肯诎节随凤委曲卒用闺门之事为凤所罢身以忧死衆庶愍之又凤知其小妇弟张美人已尝适人於礼不宜配御至尊托以为宜子纳之後宫苟以私其妻弟闻张美人未尝任身就馆也且羌俗尚杀首子以荡肠正世况於天子而近已出之女也此三者皆大事陛下所自见足以知其余及他所不见者凤不可令久典事宜退使就第选忠贤以代之自凤之白罢商遣定陶王也上不能平及闻章言乃感寤纳之谓章曰微京兆尹直言吾不闻社稷计

王凤专政灾异寖甚中垒校尉刘向上奏曰臣闻伯禹戒帝舜毋若丹朱傲周公戒成王毋若殷王纣诗曰殷监不远在夏后之世亦言汤以桀为戒也圣帝明王常以败乱自戒不讳废兴故臣敢极陈其愚唯陛下留神察焉谨按春秋二百四十二年日蚀三十六襄公尤数率三岁五月有奇而一食汉兴讫竟宁孝景帝尤数率三岁一月而一食臣向尝数言日当食今当三年比食自建始以来二十岁间而食率二岁六月而一发古今罕有异有小大希稠占有舒疾缓急而圣人所以断疑也易曰观乎天文以察时变昔孔子对鲁哀公并言夏桀殷纣暴虐天下故历失则摄提失方孟陬无纪此皆易姓之变也秦始皇之末至二世时日月薄食山陵沦亡辰星出於四孟太白经天而行无云而雷枉矢天夜光荧惑袭月?火烧宫野禽戏廷都门内崩长人见临洮石陨于东郡星孛大角以亡观孔子之言考暴秦之异天命信可畏也及项籍之败亦孛大角汉之入秦五星聚于东井得天下之象也孝惠时有雨血日食於冲灭光星见之异孝昭时有泰山卧石自立上林僵柳复起大星如月西行衆星随之此为特异孝宣兴起之表天狗夹汉而西久隂不雨者二十余日昌邑不终之异也皆着於汉纪观秦汉之易世览惠昭之无後察昌邑之不终视孝宣之绍起天之去就岂不昭昭然哉高宗成王亦有雊雉拔木之变能思其故故高宗有百年之福成王有复风之报神明之应应若景向世所同闻也臣幸得托末属诚见陛下有寛明之德冀销大异而兴高宗成王之声以崇刘氏故貇貇数奸死亡之诛今日食尤屡星孛东井摄提炎及紫宫有识长老莫不震动此变之大者也其事难一二记故易曰书不尽言言不尽意是以设卦指爻而复说义书曰伻来以图天文难以相晓臣虽图上犹须口说然後可知愿赐清燕之闲指图陈状上辄入之然终不能用也

哀帝即位召李寻待诏黄门使侍中卫尉傅喜问寻曰间者水出地动日月失度星辰乱行灾异仍重极言无有所讳寻对曰陛下圣德尊天敬地畏命重民悼惧变异不忘疏贱之臣幸使重臣临问窃见陛下新即位开大明除忌讳博延名士靡不并进臣寻位卑术浅过随衆贤待诏食大官衣御府久污玉堂之署比得召见亡以自效复特见延问至诚自以逢不世出之命愿竭愚心不敢有所避庶几万分有一可采唯弃须臾之间宿留瞽言考之文理稽之五经揆之圣意以参天心夫变异之来各应象而至谨条陈所闻易曰县象着明莫大乎目夫日者衆阳之长煇光所烛万里同晷人君之表也故日将旦清风发羣隂伏君以临朝不牵於色日初出炎以阳君登朝佞不行忠直进不蔽障日中辉光君德盛明大臣奉公日将入专以一君就房有常节君不修道则日失其度晻昧亡光各有云为其於东方作日初出时隂云邪气起者法为牵於女谒有所畏难日出後为近臣乱政日中为大臣欺诬日且入为妻妾役使所营间者日尤不精光明侵夺失色邪气珥蜺数作本起於晨相连至昏其日出後至日中间差瘉小臣不知内事窃以日视陛下志操衰於始初多矣其咎恐有以守正直言而得罪者伤嗣害世不可不慎也惟陛下执乾刚之德强志守度毋听女谒邪臣之态诸保阿乳母甘言悲词之托断而勿听勉强大谊絶小不忍良有不得已可赐以货财不可私以官位诚皇天之禁也日失其光则星辰放流阳不能制隂隂桀得作间者大白正昼经天宜隆德克躬以执不轨臣闻月者衆隂之长消息见伏百里为品千里立表万里连纪妃后大臣诸侯之象也朔晦正终始弦为绳墨望成君德春夏南秋冬北间者月数以春夏与日同道过轩辕上后受气入太微帝廷扬辉光犯上将近臣列星皆失色厌厌如灭此为毋后预政乱朝隂阳俱伤两不相便外臣不知朝事窃信天文即如此近臣已不足仗矣屋大柱小可爲寒心唯陛下亲求贤士无强所恶以崇社稷尊强本朝臣闻五星者五行之精五帝司命应王者号令为之节度岁星主岁事为统首号令所纪今失度而盛此君指意欲有所为未得其节也又填星不避岁星者后帝共政相留於奎娄当以义断之荧惑往来无常周历两宫作态低卬【音昂】入天门上明堂贯尾乱宫太白发越犯库兵寇之应也贯黄龙入帝庭当门而出随荧惑入天门至房而分欲与荧惑为患不敢当明堂之精此陛下神灵故祸乱不成也荧惑厥?佞巧依埶微言毁誉进类蔽善太白出端门臣有不臣者火入室金上堂不以时解其忧凶填岁相守又主内乱宜察萧墙之内毋忽亲疏之微诛放佞人防絶萌芽以荡涤浊秽消散积恶无使得成祸乱辰星主正四时当效於四仲四时失序则辰星作异今出於岁首之孟天所以谴告陛下也政急则出早政缓则出晩政絶不行则伏不见而爲彗茀四孟皆出为易王命四季皆出星家所讳今幸独出寅孟之月盖皇天所以笃右陛下也宜深自改治国故不可以戚戚欲速则不达经曰三载考绩三考黜陟加以号令不顺四时既往不咎来事之师也间者春三月治大狱时贼隂立逆恐岁小收季夏举兵法时寒气应恐後有霜雹之灾秋月行封爵其月土湿奥恐後有雷雹之变夫以喜怒赏罚而不顾时禁虽有尧舜之心犹不能致和善言天者必有效於人设上农夫而欲冬田肉袒深畊汗出种之然犹不生者非人心不至天时不得也易曰时止则止时行则行动静不失其时其道光明书曰敬授民时故古之王者尊天地重隂阳敬四时严月令顺之以善政则和气可立致犹枹鼓之相应也今朝廷忽於时月之令诸侍中尚书近臣宜皆令通知月令之意设羣下请事若陛下出令有谬於时者当知争之以顺时气臣闻五行以水为本其星玄武婺女天地所纪终始所生水为准平王道公正修明则百川理落脉通【落谓经络】偏党失纲则涌溢为败书云水曰润下隂动而卑不失其道天下有道则河出图洛出书故河洛决溢所为最大今汝颍畎浍皆川水漂涌与雨水并为民害此诗所谓爗爗震电不宁不令百川沸腾者也其咎在於皇甫卿士之属唯陛下留意诗人之言少抑外亲大臣臣闻地道柔静隂之常义也地有上中下其上位震应妃后不顺中位应大臣作乱下位应庶民离畔震或於其国国君之咎也四方中央连国历州俱动者其异最大间者关东地数震五星作异亦未大逆宜务崇阳抑隂以救其咎固志建威闭絶私路拔进英儁退不任职以强本朝夫本强则精神折冲本弱则招殃致凶为邪谋所陵闻往者淮南王作谋之时其所难者独有汲黯以为公孙弘不足言也弘汉之名相於令无比而尚见轻何况亡弘之属乎故曰朝廷无人则为贼乱所轻其道自然也天下未闻陛下奇策固守之臣也语曰何以知朝廷之衰人人自贤不务於通人故世陵夷马不伏攊不可以趋道士不素养不可以重国诗曰济济多士文王以宁孔子曰十室之邑必有忠信非虚言也陛下秉四海之衆曾亡柱干之固守闻於四境殆开之不广取之不明劝之不笃传曰土之美者善养禾君之明者善养士中人皆可使为君子诏书进贤良赦小过无求备以博聚英儁如近世贡禹以言事忠切蒙尊荣当此之时士厉身立名者多禹死之後日日以衰及京兆尹王章坐言事诛灭智者结舌邪伪并兴外戚颛命君臣隔塞至絶继嗣女宫作乱此行事之败诚可畏而悲也本在积任母后之家非一日之渐往者不可及来者犹可追也先帝大圣深见天意昭然使陛下奉承天统欲矫正之也宜少抑外亲选练左右举有德行道术通明之士充备天官然後可以辅圣德保帝位承太宗下至郎吏从官行能亡以异又不通一艺及博士无文雅者宜皆使就南亩以视天下明朝廷皆贤材君子於以重朝尊君灭凶致安此其本也臣自知所言害身不辟死亡之诛唯财留神反覆愚臣之言

哀帝与宜陵侯息夫躬议事躬因言往年荧惑守心太白高而芒光角星茀於河鼓其法为有兵乱是後讹言行诏筹经历郡国天下骚动恐有非常之变可遣大将军行边兵敇武备斩一郡守以立威震四夷因以厌应变异上然之以问丞相丞相王嘉对曰臣闻动民以行不以言应天以实不以文下民微细犹不可诈况於上天神明而可欺哉天之见异所以敕戒人君欲令觉悟反正推诚行善民心说而天意得矣辨士见一端或妄以意傅着星历【傅音附着治略反】虚造匈奴乌孙西羌之难谋动干戈设为权变非应天之道也守相有辠车驰诣阙交臂就死恐惧如此而谈说者云动安之危辩口快耳其实未可从夫议政者苦其讇谀倾险辩慧深刻也讇谀则主德毁倾险则下怨恨辩慧则破正道深刻则伤恩惠昔秦穆公不从百里奚蹇叔之言以败其师悔过自责疾诖误之臣思黄发之言名垂於後世唯陛下观览古戒反覆参考无以先入之语为主上不听

哀帝以郡国地震民讹言行筹又正月朔日蚀乃徵孔光免孙宠息夫躬罢侍中诸曹黄门郎鲍宣上书言陛下父事天母事地子养黎民即位已来父亏明母震动子讹言相惊恐今日蚀於三始诚可畏惧小民正月朔日尚恐毁败器物何况於日亏乎陛下深内自责避正殿举直言求过失罢退外亲及旁仄素餐之人徵拜孔光为光禄大夫发觉孙宠息夫躬过恶免官遣就国衆庶歙然莫不说喜天人同心人心说则天意解矣乃二月丙戍白虹虷日连隂不雨此天有忧结未解民有怨望未塞者也侍中驸马都尉董贤本无葭莩之亲但以令色谀言自进赏赐亡度竭尽府藏并合三第尚以为小复坏暴室贤父子坐使天子使者将作治第行夜吏卒皆得赏赐上冢有会辄太官为供海内贡献当养一君今反尽之贤家岂天意与民意邪天不可久负厚之如此反所以害之也诚欲哀贤宜为谢过天地解雠海内免遣就国收乘舆器物还之县官如此可以父子终其性命不者海内之所仇未有得久安者也孙宠息夫躬不宜居国可皆免以视天下复徵何武师丹彭宣傅喜旷然使民易视以应天心建立大政以兴太平之端高门去省户数十步求见出入二年未省欲使海濒仄陋自通远矣愿赐数刻之闲极竭毣毣之思退入三泉死亡所恨上感大异纳宣言徵何武彭宣旬月皆复为三公

元夀元年正月朔上以皇后父孔乡侯傅晏为大司马卫将军而帝舅阳安侯丁明为大司马骠骑将军临拜日食诏举方正直言扶阳侯韦育举杜邺方正邺对曰臣闻禽息忧国碎首不恨卞和献宝刖足愿之臣幸得奉直言之诏无二者之危敢不极陈臣闻阳尊隂卑卑者随尊尊者兼卑天之道也是以男虽贱各为其家阳女虽贵犹为其国隂故礼明三从之义虽有文毋之德必系於子春秋不书纪侯之母隂义杀也昔郑伯从姜氏之欲终有叔段簒国之祸周襄王内廹惠后之难而遭居郑之危汉兴吕太后权私亲属又以外孙为孝惠后是时继嗣不明凡事多晻昼昏冬雷之变不可胜载窃见陛下行不偏之政每事约俭非礼不动诚欲正身与天下更始也然嘉瑞未应而日食地震民讹言行筹传相惊恐案春秋灾异以指象为言语故在於得一类而达之也日食明阳为隂所临坤卦乘离明夷之象也坤以法地为土为母以安静为德震不隂之効也占象甚明臣敢不直言其事昔曾子问从令之义孔子曰是何言与善闵子骞守礼不苟从亲所行无非理者故无可间也前大司马新都侯莽退伏弟家以诏策决复遣就国高昌侯宏去藩自絶犹受封土制书侍中驸马都尉迁不忠巧佞免归故郡间未旬月则有诏还大臣奏正其罚卒不得遣而反兼官奉使显宠过故及阳信侯业皆缘私君国非功义所止诸外家昆弟无贤不肖并侍惟幄布在列位或典兵卫或将军屯宠意并於一家积贵之埶世所希见所希闻也至乃并置大司马将军之官皇甫虽盛三桓虽隆鲁为作三军无以甚此当拜之日晻然日食不在前後临事而发者明陛下谦逊无专承指非一所言辄听所欲辄随有罪恶者不坐辜罚无功能者毕受官爵流渐积猥正尤在是欲令昭昭以觉圣朝昔诗人所刺春秋所讥指象如此殆不在它由後视前忿邑非之逮身所行不自镜见则以为可计之过者疏贱独偏见疑内亦有此类天变不空保右世主如此之至柰何不应臣闻野鸡着怪高宗深动大风暴过成王怛然愿陛下加致精神思承始初事稽诸古以厌下心则黎庶羣生无不说喜上帝百神收还威怒祯祥福禄何嫌不报

哀帝以日蚀後十余日傅太后崩乃徵孔光诣公车问日蚀事光对曰臣闻日者衆阳之宗人君之表至尊之象君德衰微隂道盛强侵蔽阳明则日蚀应之书曰敬用五事建用皇极如貌言视听思失大中之道不立则咎徵洊臻六极屡降皇之不极是为大中不立其传曰时则有日月乱行谓朓侧匿甚则薄蚀是也又曰六沴之作岁之朝曰三朝其应至重廼正月辛丑朔日有蚀之变见三朝之会上天聪明苟无其事变不虚生书曰惟先假王正厥事言异变之来起事有不正也臣闻师曰天右与王者故灾异数见以谴告之欲其改更若不畏惧有以塞除而轻忽简诬则凶罚加焉其至可必诗曰敬之敬之天惟显思命不易哉又曰畏天之威于时保之皆谓不惧者凶惧之则吉也陛下圣德聪明兢兢业业承顺天戒敬畏变异勤心虚已延见羣臣思求其故然後敕躬自约总正万事放远谗说之党援纳断断之介退去贪残之徒进用贤良之吏平刑罚薄赋敛恩泽加於百姓诚为政之大本应变之至务也天下幸甚书曰天既付命正厥德言正德以顺天也又曰天棐谌辞言有诚道天辅之也明承顺天道在於崇德博施加精致诚孳孳而已俗之祈禳小数终无益於应天塞异销祸兴福较然甚明无可疑惑书奏上说赐光束帛拜为光禄大夫秩中二千石给事中位次

历代名臣奏议卷二百九十五








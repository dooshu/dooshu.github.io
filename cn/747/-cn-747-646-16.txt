○贺德音状

伏以圣恩缘时稍愆旱，特发德音，诚意忧勤，每事节俭，停罢进奉，降免囚徒，厩马宫人，既从减省，私率公债，又悉蠲除，戒长吏之贪求，禁远人之驱掠，大革时弊，特出圣怀，下感人心，上符天意，实帝王之盛事，为史策之辉光。斯则唐尧虞舜之明，未过於此；贞观开元之盛，复睹於今。鼓舞亿兆之欢心，丕降至诚之德意。泽以周地，阴阳之候自和；德既动天，云雨之施何远？臣等叨居近地，获奉圣时，感忭忻劝，实倍常品。


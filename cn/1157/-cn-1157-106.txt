●卷一百六　王礼考一

○朝仪

周制：天子有四朝（恒言三朝者，以询事之朝者非常朝，故不言之）：一曰外朝（在皋门内，决罪听讼之朝也），秋官朝士掌之。左九棘，孤卿大夫位焉，群士在其後。右九棘，公卿伯子男位焉，群吏在其後。面三槐，三公位焉，州长众庶在其後。左嘉石，平罢人焉。右胏石，达穷人焉（斯听狱之时，所列位也。树棘以为位者，取其赤心而外刺，象以赤心三刺也。槐之言怀也，怀来人於此，欲与之谋也。嘉石，文石也。平，成也，成人之善也。肺石，赤石也。罢人，不昏作劳，有似於疲，谓惰慢人。穷人，天民之穷无告者。群吏，州长，乡遂之官也。王之五门，雉门为中门，雉门设两观，与宫门同，阍人讥出入者，穷人盖不得入。罢音疲）。二曰中朝（在路门外），夏官司士正其位，辨其贵贱之等。朝夕视政，公卿大夫辨色而入应门，北面而立，东上。王揖，孤卿以上特揖，大夫旅揖，士傍三揖，各就位（特揖，一一揖之也。旅，众也。大夫爵同者众揖之。公卿大夫，王揖之乃位。群士及故士、太仆之属，发在其位。群士东面，王西南面而揖之。三揖者，士有上中下）。王南向，三公北面东上，孤东面北上，卿大夫西面北上。王族故士、武士，在路门之右，南面东上，太仆、太右、太仆从者在路门之左，南面西上（此王视朝之事於路门之位。王族故士，故为士，免退留宿卫者。未尝为士，虽同族不得在王宫。太右，司右也。太仆从者，小臣祭仆、御仆、隶仆也）。三曰内朝，亦谓路寝之朝。人君既从正朝视事毕，退適路寝听政。使视大夫，大夫退，然後適燕寝释服（释服服元端也）。四曰询事之朝（在雉门外），小司寇掌其政，以致万人而询焉。一曰询国危，二曰询国迁，三曰询立君（国危谓兵寇，国迁谓徙都。立君谓君无冢嫡，选於庶子，则聚万人而询谋焉）。其位王南向，三公及州长百姓北面，群臣西面，群吏东面（群臣，卿大夫士也。群吏，府史也。其孤不见者，孤从群臣。卿大夫在公後）。小司寇傧，以序进而问焉，以众辅志而蔽谋（傧谋揖之使前。序，更也。辅志，尊王贤明也。蔽，断也）。

《通典》说曰："天子路寝门有五焉：其最外曰皋门，二曰库门，三曰雉门，四曰应门，五曰路门。路门之内则路寝也。皋门之内曰外朝，朝有三槐，左右九棘，近库门有三府九寺。库门之内有宗庙、社稷。雉门之外有两观、连门。观外有询事之朝，在宗庙、社稷之间。雉门内有百官宿卫之廨。应门内曰中朝。中朝东有九卿之室，则九卿理事之处。《考工记》曰：'有九室，九卿理之'，朝则入而理事，夕则归於库门外。外朝之法，朝有疑狱，王集而听之，故《礼》云王命三公会其朝者，诸侯未去，亦於此也。广问之义，询於刍荛之谋，三刺三问以定其法。燕朝者，路寝之朝。群公以下，常日於此朝见君，位其位，太仆掌之。初入之时，亦门右，北面东上，王揖之，三公则皆前北面东上，孤东面，卿大夫西面，皆北上。士则门外之西，北面东上。凡射，先用燕礼，其位亦然。所以每朝列位所向不同者，皆以事异，故变其位。三公之位常北面不变者，以三公内臣，位尊，故屈之使常北面。其馀诸侯孤卿大夫，皆以地道尊右，故尊者东面，卑者西面，是以於外朝之时，诸侯东面，尊於孤、卿也。故於内朝，孤、卿东面，尊於卿、大夫也，时亦无诸侯故也。唯询事之朝，非常朝之限，故不与三朝同。或云：客有诸侯之位，故孤卿在东也。"

陈氏《礼书》曰："《周官》：太仆掌燕朝之服位，宰夫掌治朝之法，司士掌朝仪之位，朝士掌外朝之法。《文王世子》：公族朝於内朝，庶子掌之。其在外朝，司士掌之。《玉藻》：朝服以日视朝於内朝，退適路寝听政。然则《文王世子》与《玉藻》所谓朝者，诸侯之朝也。盖天子库门之外，外朝也，朝士掌之。路门之外，治朝也，宰夫司士掌之。路寝燕朝，太仆掌之。诸侯亦有路寝，有外朝。则《文王世子》所谓内朝者，《玉藻》所谓路寝也。《玉藻》所谓内朝者，《文王世子》所谓外朝也。《玉藻》於路寝之外言内朝，则又有外朝明矣。诸侯内朝，司士掌之，其官与天子同。燕朝，庶子掌之，其官与天子异。《鲁语》曰：'天子及诸侯合民事於外朝，合神事於内朝，自卿以下，合官职於外朝，合家事於内朝。'然则卿大夫亦二朝也。王燕朝之位虽太仆掌之，然其位之所辨不可考。《文王世子》曰：'公侯朝於内朝，东面北上。臣有贵者以齿。'则王之燕朝宜亦然也。太仆：'建路鼓於大寝之门外（《传》称尧设敢谏之鼓，禹设箴规之鞀。乃周建路鼓之意），而掌其政，以待达穷者与遽令。'郑氏曰：'路寝门外，则内朝之中。'盖穷者达其情於外朝之胏石，朝士又达穷者之情於内朝之路鼓。遽令，传遽之令也。行夫，掌邦国传遽之小事，则遽令非行夫之所掌者而已。郑康成以公食大夫拜赐於朝，不言宾入，聘礼以柩造朝，不言丧入，则谓诸侯之朝在大朝外。然大门外则径涂尔，非朝位也。又曰：'《玉藻》曰：朝辨色始入。君日出而视之。退適路寝听政，使人视大夫，大夫退，然後適小寝释服。'则朝辨色始入，所以防微；日出而视之，所以优尊。《诗》曰：'夜乡晨言，观其旂臣。'辨色始入之时也。又曰：'东方明矣，朝既盈矣。'君日出而视之之时也。盖尊者体盘，卑者体蹙，体蹙者常先，体盘者常後。故视学，众至然後天子至。燕礼，设宾筵然後设公席。则朝礼臣入然後君视之，皆优尊之道也。然朝以先为勤，以後为逸；退以先为逸，以後为勤。朝而臣先於君，所以明分守；退而君後於臣，所以防怠荒。此所以使人视大夫，大夫退，然後適小寝释服也。然则公卿诸侯之朝王，其有先後乎，《诗》云：'三事大夫，莫肯夙夜。邦君诸侯，莫肯朝夕。'夫夙先於朝，夜後於夕，则公卿朝常先至，夕常後退，诸侯朝常後至，夕常先退。"

右周家朝君臣之仪。

周制：大行人掌大宾之礼及大客之仪，以亲诸侯（大宾，要服以内诸侯也。大客谓其孤卿）。春朝诸侯，而图天下之事，秋觐以比邦国之功，夏宗以陈天下之谟，冬遇以协诸侯之虑（此以王见诸侯为文也，图、比、陈、协皆考绩之言）天子当駞而立，诸侯北面而见天子曰觐。天子当宁而立，诸公东面、诸侯西面曰朝（《尔雅》曰："户牖之间谓之駞，门屏之间谓之宁。"）。邦畿方千里，其外五百里曰侯服，岁一见；又其外五百里曰甸服，二岁一见；又其外五百里曰男服，三岁一见；又其外五百里曰采服，四岁一见；又其外五百里曰卫服，五岁一见；又其外五百里曰要服，六岁一见（要服，蛮服也。此六服相距方七十里，公侯伯子男封焉。其朝贡之岁，四方各四分，趋四时而来，或朝春，或宗夏，或觐秋，或遇冬。每朝觐皆有贡物。具《赋税上篇》）。九州之外，谓之蕃国，代一见，各以其所贵宝为贽（九州之外，夷服、镇服、蕃服。按《曲礼》曰："其在东夷、北狄、西戎、南蛮，虽大曰子。"父死子立，及嗣王即位，乃一来。各以其所贵宝为贽，则蕃国之臣无执玉瑞者也）。到天子之境，先谒关人，关人报王。王使小行人逆劳於畿，又使大夫致积。及郊，使大行人服皮弁，用璧以劳授之（皮弁者，天子之朝服。璧无束帛者，天子主尊也。诸侯傧王使者，用束帛乘马。积音子四反）。及国，天子赐舍，使司空致舍。将受朝，上公执桓圭九寸缫藉九寸，缫冕九寸。衮冕九章。其春、夏朝宗，各乘所受上辂，建常九斿，繁缨九就（若春，诸侯各服裨冕，释币於祢。各乘所受上辂者，以阳气仁恩，尚文，故车服得与王同）。侯执信圭，伯执躬圭，七寸，缫藉七寸。鷩冕七章，建常七斿，繁缨七就。子执榖璧，男执蒲璧，皆五寸，缫藉五寸。毳冕五章，建常五斿，繁缨五就。王则服皮弁登於路门外，正朝当宁而立。诸侯改服於舍，服朝服，各执瑞玉。至於朝，公东面，诸侯西面，伯子男从侯而朝。末摈承命，告於天子。天子曰："伯父实来，予一人嘉之；伯父其入，予将受之（天子於同姓大国则曰伯父，小邦则曰叔父。异姓大国则曰伯舅，小邦则曰叔舅。嘉之者，美之也。受玉先书同姓，次及异姓。上傧又传，下至啬夫也。信音身）。"诸侯序进，入门右，坐奠珪，再拜稽首（入门而右，执臣道，不敢由宾客之位。卑者见尊，奠贽而不授）。傧者谒（谒犹告也。上傧告以天子前辞，欲亲受之如宾客也。其词曰："伯父其升。"）。侯氏坐取珪，升，致命。王受之玉。侯氏降阶东，北面再拜稽首。傧者延之曰："升！"升，成拜乃出，各还其舍。

司几筵设黼駞於朝駞前，南乡。设莞席，纷纯；加缫席画纯，加次席黼纯。左右玉几（斧之谓黼，其绣白黑采也。以采白为质。駞制如屏风，绣以斧形。駞前设席，左右有几，优至尊也。郑元谓纷如绶，有文而狭者。缫席，削蒲蒻，展之，编以五采，若今合欢矣。画纯画为雲气也。次席，桃枝席，有次列成文）。天子服衮冕，负黼駞而立。诸侯裨冕，一一而入，以行三享。奉束帛加璧，庭实唯国所有（随国所有，或马，或虎豹皮、龟，金，丹漆，丝纩，竹箭，分为三享矣）。奉束帛匹马卓上，九马随之中庭，西上，奠币再拜（卓犹的也。以素的一马为上。书其国名，後当识其所产也。必十匹者，不敢斥王所乘，用成数，敬也）。

其秋冬觐遇之时，将朝之早，诸侯裨冕释币於祢（将觐，质明时告将觐也。裨之为言婢也。天子六服，大裘为上，其馀为裨。以事尊卑诸侯亦服焉。其释币，如聘大夫将受命释币於祢之礼）。皆乘墨车，载龙旂弧韣，瑞玉有缫。至大门外（交龙为旂，诸侯所建。墨车，大夫制也。弓衣曰韣），上傧自与诸侯相揖而入；至庙门外，之舍。王服衮冕负斧駞而受朝享之礼。诸侯入门右，皆奠玉，再拜。王命将受之。诸侯更取玉，升堂致命。王亲受之。诸侯降堂，又再拜稽首。傧者延之曰："升！"升，成拜乃出。然後行三享玉，王皆抚之。诸侯降堂，自授宰，如朝宗之法。觐遇之时，天子不下堂（《礼记》云："天子觐诸侯，下堂自夷王始也。"）。

其朝宗觐遇行朝享礼毕（三享讫也），诸侯皆右肉袒於庙门之东，乃入门右，北面立，告听事（右肉袒者，刑宜施於右也。凡以礼事者右袒。告听事者，告王以国所用为罪之事。）傧者谒诸天子。天子辞於侯氏曰："伯父无事，归宁乃邦（谒，告也）。"侯氏再拜稽首，出，自屏南，適门西，改袒还袭，遂入门左，北面立。王乃劳之。再拜稽首，傧者延之曰："升！"升，成拜，降出（王辞之不即入者，当出隐於屏而袭也。天子外屏。劳之，劳其道路劳苦也）。王遂更延诸侯入而礼之。王使宗伯以珪瓒酌郁鬯祼之。礼毕还馆，诸侯公卿皆就馆见之。

若有功者，天子赐以车服，皆使公就馆致之。诸侯迎於外门外，再拜。诸公奉箧服，加命书於其上，升自西阶，东面，太史居右（言诸公者，王同时分命之而使赐侯氏）。侯氏升，西面立。太史述命（读王命书）。侯氏降两阶之间，北面，再拜稽首（受命也），升，成拜（太史辞之降也）。太史加书於服上，侯氏受（受箧服也）。使者出，侯氏送，再拜。

时会以发四方之禁，殷同以施天下之政。其法：诸侯既至天子之国，必先朝天子於其国内，然後为坛於国外，更行朝礼（时会无常期，诸侯有不顺服者，王将征讨，合诸侯而发禁令焉。禁，谓九伐之法也。会之法，为坛於国外。崔灵恩曰："古者诸侯朝天子，四时礼外，有时会殷同之法。殷同者，十二年王不巡狩，则六服诸侯，各当方面来赴四时见王也。殷，众也。四方诸侯众来见王，此有十二年之期，故不得谓时会也。殷同之礼，东方则以春，南方则以夏，西方则以秋，北方则以冬，皆如巡狩之时。"）春为坛於国东，夏与秋冬各於其方（坛制度，已具《巡狩篇》）。将时会殷同之朝，天子乘龙（马八尺曰龙），载大旂，象日月，升龙降龙。春则拜日於东门之外，夏则礼日於南门之外（变拜言礼者，祭祀也），秋则礼月与山川邱陵於西门外，冬则礼月与四渎於北门之外（礼者，谓祭之。巡狩之时，山川之神各当方而祭。今不巡狩，故山川随其时而祭之。阳则祭於阳方，阴则祭於阴方），加方明於坛上而祭之（方明者，木也。方四尺，设六色，东青，南赤，西白，北黑，上元，下黄。四方神明之象，所谓方明也）。设六玉：上珪下璧，南方璋，西方琥，北方璜，东方珪以祭之（六色象其神。六以玉礼之。上宜以苍璧，下宜以黄琮；而不以此者，则上下之神，非天下之至贵。设玉者，刻其木以著之）。去方明以朝诸侯（其朝位、授玉、傧介之仪，已具《巡狩篇》）。

《明堂位》：昔者周公朝诸侯於明堂之位（周公摄王位，以明堂之礼仪朝诸侯，不於宗庙，辟王也。《疏》：按《觐礼》"诸侯受次於庙门外"，觐在庙，今在明堂，故云辟王也），天子负斧依，南向而立（负，背也。斧依为斧文屏风於户牖间，周公於前立焉）。三公中阶之前，北面东上。诸侯之位，阼阶之东，西面北上。诸伯之国，西阶之西，东面北上。诸子之国，门东，北面东上。诸男之国，门西，北面东上。九夷之国，东门之外，西面北上。八蛮之国，南门之外，北面东上。六戎之国，西门之外，东面北上。五狄之国，北门之外，南面东上。九采之国，应门之外，北面东上。四塞，世告至。此周公明堂之位也（朝之礼不於此，周公权用之也。朝位之上，上近主位，尊也。九采，九州之牧典贡职者也。正门谓之应门，二伯率诸侯而入，牧居外，纠察之也。四塞谓夷服、镇服、蕃服，在四方为蔽塞者。新君即位乃朝。《周礼》："蕃国世一见。"应氏曰："自公而下列为四等，各以其序。近则序立於阶，远则序立於门，而各分东西焉。夷蛮戎狄之君，随方环列於四门之外。分列四门，则内为五室可知。既有南门而又有应门者，南门洞启，不止於一。而应门则当中而相应。《尔雅》：'正门谓之应门。'故当中而北面东上，帝亦同於中阶之三公焉。前之三公，外之九采，内之诸侯，外之四夷，四面而立，虽各塞其方隅，而还列相向。无一人不得以对扬，涉级面上，虽各殊其阶所，而趋进序升，无一人不与之拱揖。"）

石林叶氏曰："天子三朝，外朝以大询，内朝以日视朝，燕朝退而听政。诸侯来朝，则见於太庙，明堂以颁朔而已。周公摄政七年，成王既冠，将复辟而归以天下，知周公摄政之久，未知成王之尊，於是因六年五服之朝，合九夷、八蛮、六戎、五狄之君而并见，然犹不敢正太庙之朝，是以即明堂而权制其位。盖天子无事，四时之朝见於庙，岁以一服。有事而会，不巡狩而同，则为宫於郊，设方明而祭之。蕃服世一见，未有与诸侯并朝者也。司士所掌朝仪之位。与朝士所掌外朝之法，皆自有定著。明堂位盖周公之为，故记礼者以为周公朝诸侯之位。其曰负斧駞南向而立，是虽仍摄政之称，谓周公曰天子，然负駞而立，则周成王自不失南面而坐，周公但从成王立於其侧尔。中间言武王崩，成王幼弱，周公践天子之位者，亦谓成王同坐立於斧駞之间。周公曷尝正天子之位而居之乎。礼所记甚明。陋儒初不悟，虽荀卿犹云周公履天子之籍，若固有之。学者由是纷纷有异言，何周公之不幸也。"

◎右周家诸侯来朝之仪

汉高祖七年，长乐宫成，诸侯群臣朝十月（適会长乐宫新成，汉时尚以十月为正月，行朝岁之礼）。仪（叙下仪法）：先平明（未明之前），谒者治礼，引以次入殿门，廷中陈车骑戍卒卫官，设兵，张旗志（志与帜同）。传曰"趋"（传声教入者皆令趋，谓疾行为敬也）。殿下郎中侠陛，陛数百人（侠与挟同。挟其两旁，每陛者数百人）。功臣、列侯、诸将军、军吏以次陈西方，东乡；文官丞相以下陈东方，西乡。大行设九宾，胪句传（上传告下为胪，下告上为句也。大行掌宾客之礼，今之鸿胪也。九宾则九卿也，谓公、侯、伯、子、男、孤、卿、大夫、士也）。於是皇帝辇出房，百官执戟传警（传声而唱警），引诸侯王以下至吏六百石以次奉贺。自诸侯王以下至吏六百石以次奉贺。自诸侯王以下莫不振恐肃敬。至礼毕，尽伏，置法酒（法酒者，犹言礼酌，谓不饮之至醉），诸侍坐殿上皆伏抑首（抑，屈也。谓依礼法不敢平坐而视）。以尊卑次起上寿。觞九行，谒者言"罢酒"。御史执法举不如仪者，辄引去。

初，帝既即位，去秦仪法，为简易。群臣饮争功，醉或妄呼，拔剑击柱，上患之。叔孙通曰："儒者难与进取，可与守成。臣愿徵鲁诸生，与臣弟子共起朝仪。"上曰："得无难乎？"通曰："礼者，因时世人情为之节文，臣愿颇采古礼与秦仪杂就之。"上曰："可试为之，令易知，度吾所能行。"於是通徵鲁诸生二十馀人，及上左右为学者（左右，谓近臣也，为学，谓素有学术），与其弟子百馀人，为绵蕞野外（应劭曰："立祈及茅索营之，习礼仪其中也。"如淳曰："谓以茅翦树地，为纂尊卑之次也。"《春秋传》曰："置茅蕝。"师古曰："蕞与蕝同，并音子说反。"）。习之月馀，通曰："上可试观！"上使习礼，曰："吾能为此。"乃令群臣习肄，以十月长乐宫成，行之。竟朝置酒，无敢讙譁失礼者。於是上曰："吾乃今日知为皇帝尊也。"拜通为奉常，赐金五百斤。诸儒弟子共为仪者，悉拜为郎。

致堂胡氏曰："帝王之礼，因革损益，至周而大备。周八百年，虽柄移祚迄，其朝廷所用者，无利害於争战从横之事。虽秦火书灭籍，亦必有知其略者。诚能深知询求，草创而润色之，纵不得其全，亦当参互有见，使圣帝明王，制仪立度，文章物采，寓法象形，禁戒之意，後犹有考，不亦美哉！惜乎汉高智不及此，而叔孙通委已从人，谐世而取宠也。夫吕、政所为，无一可以垂世立法者，自汉兴，议论之臣祸败之戒，有所不言，言则必借秦为谕，岂有朝廷之上，君臣之仪，所以表正百官，观示列辟者，乃独可用乎。遂使周室礼文，泯不复见，而秦礼得传，通之罪大矣。鲁二生未必能制此礼也，然恶通面谀而不肯从，亦贤矣哉！至谓礼乐必积德百年而後可兴，则几乎迂矣。"

武帝虽用夏正，然每月朔朝，至於十月朔，犹尝享会。其仪：夜漏未尽七刻而钟鸣，受贺及贽，公、侯璧，二千石羔，千石、六百石雁，四百石以下雉。百官贺正月（《决疑要注》云："古者朝会皆执贽，侯伯执珪，子男执璧，孤执皮帛，卿执羔，大夫执雁，士执雉。汉、魏粗依其制，正朝大会，诸侯执玉璧，荐以鹿皮，公卿以下所执如古礼。古者衣皮，皆用皮帛为币。玉以象德，璧以称事）。二千石以上，上殿称万岁（《独断》曰："三公奉璧上殿，向御座，北面。太常赞曰：'皇帝为兴'，三公伏。皇帝坐，乃进璧。古语曰'御座则起'，此之谓也。"）举觞御食前。司空奉羹，大司农奉饭，奏食举之乐，百官受赐宴享，大作乐（《白虎通》曰："有丧不朝，吉凶不相干，不夺孝子恩也。大庙火，日食，后之丧，雨霑服失容，并废朝。"）。

褚先生曰："诸侯王朝见天子，汉法当四见。始到，入小见；到正月朔旦，奉皮荐璧玉贺正月，法见；後三日，为王置酒，赐金钱财物；後二日，复入小见，辞去。凡留长安不过二十日。小见者，燕见於禁门内，饮於省中，非士人之所得入也。梁孝王西朝，因留，且半载。入与人主同辇，出与同车。示风以大言而实不与，令出怨言，谋叛逆，乃随而忧之，不亦远乎。非大贤人不知退让。今汉之仪法，朝见贺正月者，常一王与四侯俱朝见，十馀岁一至。今梁王常比年入朝见，久留。鄙语曰'骄子不孝'非恶言也。"

右褚先生为郎时闻於宫殿中老郎吏好事者之语，然足以见汉诸侯朝见之典云。

後汉岁首正月，为大朝受贺。其仪：夜漏未尽七刻，钟鸣，受贺及贽（《献帝起居注》："旧典：市长执雁。建安八年始令执雉。"）。百官二千石以上，上殿称万岁，举觞御食前，司空奉羹，大司农奉饭，百官受赐宴享，大作乐。其每朔，唯十月旦从故事者。高祖定秦之月，元年岁首也。

蔡邕曰："群臣朝见之仪，视不晚朝十月朔之故，以问胡广。广曰：'旧仪，公卿以下每月常朝，先帝以其频，故省。唯六月、十日朔朝。後复以六月朔盛暑，省之。'"

蔡质《汉仪》曰："正月旦，天子幸德阳殿，临轩。公、卿、将、大夫、百官各陪朝贺。蛮、貊、胡、羌朝贡毕，见属郡计吏，皆陛觐，庭燎。宗室诸刘杂会，万人以上，立西面。位公既定，上寿。群计吏中庭北面立，太官上食，赐群臣酒食。西入东出。御史四人执法殿下，虎贲、羽林张弓挟矢，陛戟左右，戎头逼胫陪前向後，左右中郎将住东南，羽林、虎贲将住东北，五官将住中央，悉坐就赐。作九宾彻乐。舍利从西方来，戏於庭极，乃毕入殿前，激水化为比目鱼，跳跃漱水，作雾鄣日。毕，化成黄龙，长八丈，出水遨戏於庭，炫燿日光。以两大丝绳系两柱中头间，相去数丈。两倡女对舞，行於绳上，对面道逢，切肩不倾。又蹋局出身，藏形於斗中。钟磬并作，倡乐毕，作鱼龙曼延。小黄门吹三通，谒者引公卿群臣以次拜，微行出，罢。卑官在前，尊官在後。德阳殿周旋容万人。陛高一丈，皆文石作坛。激沼水於殿下。画屋朱梁，玉阶金柱，刻镂作宫掖之好，厕以青翡翠，一柱三带，縚以赤缇。天子正旦节，会朝百僚於此。自到偃师，去宫四十三里，望朱雀五阙、德阳，其上郁律与天连。"《雒阳宫阁簿》云："德阳宫殿南北行七丈，东西行三十七丈四尺。"

班固《东都赋》："春王三朝，会同汉京。是日也，天子受四海之图籍，膺万国之贡珍。内抚诸夏，外接百蛮。尔乃盛礼乐，供帐置乎雲龙之庭，陈百僚而赞群后，究皇仪而展帝容（端门东有崇贤门，次外有雲龙门。赞，引也）。於是庭实千品，旨酒万锺，列金罍，班玉觞。嘉珍御，太牢享。尔乃食举《雍》彻，太师奏乐，陈金石，布丝竹，钟鼓铿鍧，管弦晔煜。抗五声，极六律；歌九功，舞八佾。《韶》、《武》备，太古毕。四夷间奏，德广所及，伶佅兜离，罔不俱集（四夷之乐：东方曰《韎》，南方曰《任》，西方曰《佅离》，北方曰《禁》。禁，字书作伶。渠禁反。佅，摩葛反）。万乐备，百礼暨。皇懽浃，群臣醉。降烟煴，调元气。然後撞钟告罢，百僚遂退（《尚书大传》曰："天子将入，撞蕤宾之钟，左右之钟皆应。"）。"

蔡邕《独断》："正月朝贺，三公奉璧上殿，向御座，北面，太常赞曰：'皇帝为君兴。'三公伏，皇帝坐，乃进璧。古语曰'御坐则起'，此之谓也。旧仪：三公以後月朝，後省。当以六月朔、十月朔旦朝。後又以盛暑省六月朝，故今独以为正月、十月朔朝也。冬至阳气始动，夏至阴气始起，麋鹿角解，故寝兵鼓，身欲宁志欲宁，志欲静，故不听事，可送迎五日腊者，岁终大祭。纵吏民宴饮。非迎气，故但送不迎。正月岁首，亦如腊仪。冬至阳气起，君道长，故贺。夏至阴气起，君道衰，故不贺。鼓以动众，钟以止众，故夜漏尽，鼓鸣则起，昼漏尽，钟鸣则息。"

安帝永初元年春正月元日，会，彻乐，不陈充庭车。

每大朝会，必陈乘舆、法物、车辇於庭，故曰充庭车。以年饥，故不陈。

魏武帝都邺，正会文昌殿，用汉仪。又设百华灯。

文帝受禅後，修洛阳宫室，权都许昌，宫殿狭小。元日於城南立坛殿，青帷以为门，设乐。享会後，还洛阳，依汉旧事。

魏制：藩王不得朝觐。明帝时有朝者，由特恩，不得为常。

晋武帝咸宁中，定仪：先正月一日，有司各宿设王公卿校便坐於端门外，大乐鼓吹又宿设四厢乐於殿前。夜漏未尽十刻，群臣集到，庭燎起火上贺，谒报，又贺皇后。还，从雲龙、中华门入谒，诣东閤下便坐。漏未尽七刻，群司乘舆车百官及受贽郎，下至计吏，皆入，诣阶部，立其次，其阶卫者如临轩仪。漏未尽五刻，谒者仆射、大鸿胪各奏"群臣就位定。"漏尽，侍中奏外办。皇帝出，钟鼓作，百官皆拜伏。太常导皇帝升御座，钟鼓止，百官起。大鸿胪跪奏"请朝贺"。掌礼郎赞"皇帝延王登"。大鸿胪跪赞"蕃王臣某等奉白璧各一，再拜贺。"太常报"王悉登"谒者引上殿，当御座。皇帝兴，王再拜。皇帝坐，复再拜，跪置璧御座前，复再拜。成礼讫，谒者引下殿，还故位。掌礼郎赞"皇帝延太尉等"。理礼等引公、特进、匈奴南单于、金紫将军当大鸿胪西，中二千石、二千石、千石、六百石当大行令西，阶北面伏。鸿胪跪赞"太尉、中二千石等奉璧、皮、帛、羔、雁、雉，再拜贺。"太常赞"皇帝延公等登"。掌礼引公至金紫将军上殿，当御座。皇帝兴，皆再拜。皇帝坐，又再拜。跪置璧皮帛御座前，复再拜。成礼讫，谒者引下殿，还故位。王公置璧成礼时，大行令并赞殿下，二千石以下同。成礼讫，以贽授贽郎，郎以璧帛付谒者，羔、雁、雉付太官。太乐令跪奏雅乐，乐以次作。乘黄令乃出车，皇帝罢入，百官皆坐。昼漏水六刻，诸蛮夷朝客以次入，皆再拜讫，坐。御入後三刻又出，钟鼓作。谒者仆射跪奏"请群臣上。"谒者引王公二千石上殿，千石、六百石停本位。谒者引王诣樽酌寿酒，跪授侍中。侍中跪置御座前，王还。自酌置位前，谒者跪奏"蕃王臣某等奉觞，再拜上千万岁寿。"侍中云"觞已上"，百官伏称万岁。四厢乐作，百官再拜。已饮，入再拜。谒者引王等还本位。陛下者传就席，群臣皆跪诺。侍中、中书令、尚书令各於殿上上寿酒。登歌乐升，太官令又行御酒。御酒升阶，太官令跪授侍郎，侍郎跪进御座前。乃行百官酒。太乐令跪"奏登歌"，三终乃降。太官令跪请具御饭，到阶，群臣皆起。太官令持羹跪授司徒，持饭跪授大司农，尚书持案并授持节持郎，侍郎跪进御座。群臣就席。太乐令跪奏"奏食举乐。"太官行百官饭按遍。食毕，太乐令跪奏"请进舞"，乐以次作。鼓吹令又前跪奏"请以次进妓"。乃召诸郡计吏前，受敕戒於阶下。宴乐毕。谒者一人跪奏"请罢退"。钟鼓作，群臣北面再拜，出（未尽七刻谓之晨贺，昼漏上三刻更出，百官奉寿酒。谓之昼会。别置女乐三十人於黄帐外，奏房中之歌。其王公以下入朝者，四方各为二番，三岁而周，周则复之）。

《晋　礼乐志》：武帝受命，更定元会仪，《咸宁注》是也。傅元《元会赋》曰："考夏后之遗训，综殷周之典艺；采秦汉之旧仪，定元正之嘉会。"此则兼采众代可知矣。

太始中，有司奏："诸侯之国，其王公以下入朝者，四方各为二番，三岁而周，周则更始。临时有故，则明年来朝。明年朝後，更满三岁乃朝，不得依恒数。朝礼皆执璧如旧朝之制。不朝之岁，各遣卿奏聘。"诏可。

东晋江左多虞，不复晨贺。夜漏未尽十刻，开宣阳门，至平明始开殿门。昼漏上水五刻，皇帝乃出受贺。皇太子出会者，则在三恪下王公上。正朝元会，设白兽樽於殿庭，若有能献直言者，则发此樽饮酒（樽，盖施以白兽，形似名焉。按礼，白兽樽乃杜举之遗式，白兽盖，示後世所为有忌惮也）。

东晋王侯不之国，其有受任居外，则同方伯刺史二千石之礼，亦无朝聘之制。

宋因晋制，无所改易。唯朝至十刻乃受朝贺，升皇太子在三恪之上。

齐因之。

梁元会之礼：未明，庭燎设，文物充庭。台门辟，禁卫皆严，有司各从其事。太阶东置白兽樽。群臣及诸蕃客并集，各从其班而拜。侍中奏中严，王公卿尹各执珪璧入拜。侍中乃奏"外办"，皇帝服衮冕，乘舆以出。侍中扶左，常侍扶右，黄门侍郎一人，执曲直华盖从。至阶，降舆，纳舄，升御座。前施奉珪藉。王公以下，至阼阶，脱舄剑，升殿，席南奉贽珪璧。礼毕下殿，纳舄佩剑，诣本位。主客郎徙珪璧於东厢。帝兴，入，徙御座於西壁下，东向。设皇太子、王公以下位。又奏中严，皇帝服通天冠，升御座。王公上寿，礼毕，食。食毕，乐伎奏。太官进御酒，主书付黄甘，逮二品以上。尚书驺骑引计吏，郡国各一人，皆跪受诏。侍中读五条诏，计吏更应诺讫，令陈便宜者，听诣白兽樽，以次还座。宴乐罢，皇帝乘舆以入。皇太子朝，则远游冠服，乘金辂，卤簿以行，与会则剑履升座，会讫，先兴。

天监六年，诏曰："顷代以来，元日朝毕，次会群臣，则移就西壁下，东向坐。求之古义，王者宴万国，唯应南面，何更居东面。"於御座南向，以西方为上。皇太子以下，在北壁坐者，悉西边东向。尚书令以下在南方坐者，悉东边西向。旧元日，御座东向，酒壶在东壁下。御座既南向，乃诏壶於南栏下。又诏："元日受五等贽，珪璧并量所付司。"周舍按："《周礼》冢宰，大朝觐，赞玉币。尚书，古之冢宰。顷王者不亲抚玉，则不复须冢宰赞助。寻尚书主客曹郎，既冢宰隶职，今元日五等奠玉既竟，请以主客郎受。郑元注《觐礼》云：'既受之後，出付玉人於外。'汉时少府，职掌珪璧，请主客受玉，付少府掌。"帝从之。又尚书仆射沈约议："《正会仪注》御出，乘舆至太极殿前，纳舄升阶。寻路寝之设，本是人君居处，不容自敬宫室。按汉氏，则以小车升殿。请自今元正及大公事，御宜乘小舆至太极阶，仍乘板舆升殿。"制可。

陈制：先元会十日，百官并习仪注，令仆以下，悉公服监之。设庭燎，街阙、城上、殿前，皆严兵，百官各设部伍而朝。宫人皆於东堂，隔绮疏而观。宫门既无藉，外人但绛衣者亦得入观。是日，上事人发白兽樽，自馀多依梁礼云。

北齐元正大享，百官一品以下，流外九品以上与会。一品以下，正三品以上，开国公侯伯，散品公侯及特命之官、刺史并升殿。从三品以下、从九品以上及奉正使人比流外官者，在阶下。勋品以下端门外。侍中宣诏慰劳郡国使（诏牍长一尺三寸，广一尺，雌黄涂饰，上写诏书三。计会日，侍中依仪劳郡国计吏，问刺史、太守安不及榖价麦苗善恶，人间疾苦）。又班五条诏书於诸州郡国使人（写以诏牍一枚，长二尺五寸，广一尺三寸，亦以雌黄涂饰，上写诏书，正会日，依仪宣示使人，归以告刺史二千石。一曰，政在正身，在爱人，去残贼，择良吏，正决狱，平徭赋。二曰，人生在勤，勤则不匮。其劝率田桑，无或烦扰。三曰，六极之人，务加宽养，必使生有以自救，没有以自给。四曰，长吏华浮，奉客以求小誉，逐末舍本，政之所疾，宜谨察之。五曰，人事意气，干乱奉公，外内溷淆，纲纪不设，所宜纠劾）。正会日，侍中黄门宣诏劳诸郡上计（劳讫付纸，遣陈土宜。字有脱误者，呼起席後立。书迹滥劣者，饮墨水一升。文理孟浪无可取者，夺容刀及席。既而本曹郎中考其文迹才辞可取者，录牒吏部，简同流外三品叙）。

隋制：正朝及冬至，文物充庭。皇帝出西房，即御座。皇太子卤簿至明阳门外，入贺。复诣皇后御殿，拜贺讫，还宫。皇太子朝讫，郡官客使入就位，再拜。上公一人，诣西阶，解剑，升贺；降阶，带剑，复位而拜。有司奉诸州表，群官在位者又拜而出。皇帝入东房，有司奏行事讫，乃出西房。坐定，群官入就位，上寿讫，上下俱拜。皇帝举酒，上下舞蹈，三称万岁。皇太子与会，则设座於御东南，西向。群臣上寿毕，入位，解剑以升。会讫，先兴。

开皇四年正月，梁王萧岿朝於京师，次於郊外。诏广平王杨雄、吏部尚书韦世康，持节以迎。卫尉设次於驿馆。雄等降就便幕。岿服通天冠，绛纱袍，端珽，立於东阶下，西面。文武陪侍如其国。雄等立於门右，东面。岿摄内史令柳顾言出门请事。世康曰："奉诏劳於梁王。"愿言入告。岿出，迎於馆门之外，西面，再拜。持节者导雄与岿俱入，至於庭下。岿北面再拜受诏讫。雄等乃出，立於馆门外道右东向，岿送於门外，西面再拜。及奉见，高祖冠通天冠，服绛纱袍，御大兴殿，如朝仪。岿服远游冠，朝服以入，君臣并拜，礼毕而出。

自秦兼天下，朝觐之礼遂废。及周封萧虓为梁王，讫於隋，恒称藩国，始有朝见之仪。梁王之朝周，入畿，大冢宰命有司致积：其饩五牢，米九十莒，醯、醢各三十五瓮，酒十八壶，米、禾各五十车，薪、刍各百车。既至，大司空设九傧以致馆。梁王束帛乘马，设九介以待之。礼成而出。明日，王朝，受享於庙。既致享，大冢宰又命公一人，元冕乘车，陈九傧，以束帛乘马，致食於宾及宾之从各有差。致食讫，又命公一人，弁服乘车，执贽，设九傧以劳宾。王设九介，迎於门外。明日，朝服乘车，还贽於公。公皮弁迎於大门，授贽受贽，并於堂之中楹。又明日，王朝服，设九介，乘车，备仪卫，以见於公。事毕，公致享。明日，三孤一人，又执贽劳於梁王。明日，王还贽。又明日，王见三孤，如见三公。明日，卿一人执贽劳王。王见卿，又如三孤。如是三公、三孤、六卿，又各饩宾，并属官之长为使，牢米束帛同三公。

唐旧制：元日，大陈设。皇太子献寿。次上公献寿，次中书令奏诸州表。黄门侍郎奏祥瑞，户部尚书奏诸州贡献，礼部尚书奏诸蕃贡献，太史奏雲物。侍中奏礼毕，然後中书令又与供奉官献寿。时殿上皆呼万岁。冬至亦然。

太宗贞观元年十一月，梁州都督窦轨请入朝。上曰："君臣共事，情犹父子。外官久不入朝，情或疑惧。朕亦须数见之，问以人间风俗。"许令入朝。

至十五年正月，上谓侍臣曰："古者诸侯入朝，有汤沐邑，刍禾百车，待以客礼。汉家故事，为诸州刺史、郡守创立邸舍於京城。顷闻都督、刺史充考使至京师，皆赁房，与商人杂居。既复礼之不足，必是人多怨叹。"至十七年十月一日下诏，令就京城间房，为诸州朝集使造邸第三百馀所。上亲观焉。至永淳中，关中饥乏，诸州邸舍渐渐残毁。至神龙元年，司农卿赵履温希权要，奏请出卖并尽。至建中元年十月二十九日，敕每州邸舍，各令本州量事依旧营置。至二年五月十四日，户部奏："若令州府自买，事又烦费，伏请以官宅二千所，分配共住，过事却收。"敕旨"宜依"。

四年，诏所司於外廊置食一顿。

十三年十月，尚书左仆射房元龄奏：天下太平，万机事简，请三日一临朝。许之。

二十三年九月，太尉长孙无忌等奏，请视朝坐日。上报曰："朕登大位，日夕孜孜，犹恐拥滞众务。自今已後，每日常坐。"又令百官寮朔望日服袴褶以朝。

高宗永徽二年八月，下诏来月一日太极殿受朝。此後每五日一度太极殿视事，朔望朝，即永为常式。京官文武五品依旧五日一参。

显庆二年，太尉长孙无忌等奏，以天下无虞，请隔日视事。许之。

中宗神龙元年初，令文武官五品以上每朔望参日，升殿食。四月，上以时属炎暑，制令每隔日不坐。右拾遗靳恒上疏谏曰："臣闻昔汉制反支日亦通奏事。又光武在军，躬自览疏。明帝抚运，夜必读书。岂以四气炎寒，妨於政理。窃为陛下不取。"

元宗先天二年，敕文武官朝参，应著袴褶珂伞者。其有不著入班者，各夺一月俸。若无故不到者，夺一季禄。其行香拜表不到，亦准此。频犯者量事贬降。其衣冠珂伞仍许著到曹司。十月，敕诸蕃使都府管羁縻州，其数极广，每州遣使朝集，颇成劳扰，应须朝贺，委当蕃都督与上佐及管内刺史自相通融，明为次第，每年一蕃，令一人入朝，给左右不得过二人，仍各分领诸州贡物於都府点检，一时录奏。








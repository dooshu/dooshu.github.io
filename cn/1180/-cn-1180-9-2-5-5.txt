何人斯

八章，章六句


首章讲：暴公为卿士而谮苏公，苏公作此诗以绝之。托为指其从行者而言曰：君子置身天地，内必存公平之心，外必昭正直之行；若中怀倾险，而使人莫测其踪迹，则非所以待同寅之义也。吾今有惑于斯人者矣。





彼何人斯？其心孔艰。

何人斯，阳为不知其姓名。孔，是甚。艰，是险。彼何人斯，其姓名吾不得而知也。其立心则甚险，而肆其倾人之计矣。





胡逝我梁，不入我门？

我，苏公自我。我门，苏公之家。使其不逝我梁，无望其入我门也。今胡为逝我之梁，而不入我之门乎？





伊谁云从？维暴之云。

从，是从行。暴，是暴公。夫逝梁而不入门，则其人谅必有故，但我未知其为何人耳。既而问其云从，则惟从暴公之云也。以从暴公而不入我门，则我今日被谮之祸，不能无所疑矣。

二章讲：





二人从行，谁为此祸？

二人，暴公与其徒。祸，谮己之祸。故此暴公也，暴公之徒也，二人相从而行，不知谁谮己而祸之乎？





胡逝我梁，不入唁我？

吊失位曰唁。夫既使我失位矣，苟入而唁我，犹不失故人恋恋之意，而我亦不深伤其薄也。今胡乃逝我之梁，而不入而唁我乎？





始者不如今，云不我可。

始者，是相与之初。今，乃谮己之时。可，乃可与。原子之意，不过以我为不可与耳，然岂其始则然哉？尔始者与我亲厚之时，固尝以我为可，不如今日之云不我可也。可于昔而不可于今，何为其然耶？意者谁为之祸，有难于入言者乎？

三章讲：





彼何人斯？胡逝我陈？

陈，是堂下至门之途。彼何人斯，何为逝我之陈乎？则视适梁又近矣。





我闻其声，不见其身。

声，行之声。顾乃不入唁我，使我徒闻其声，而不见其身踪迹，何诡秘耶？





不愧于人，不畏于天。

夫尔之踪迹诡秘，固以人为可欺，而不愧于人矣。然人可欺，而天不可欺。尔虽不愧于人，独不思天之临下有赫，无隐弗彰，而不畏于天乎，奈何其谮我也？

四章讲：夫人而不畏天，则何事不可为，我亦奚乐有斯人哉？





彼何人斯？其为飘风。

飘，暴也。彼何人斯，其往来之疾若飘风然。





胡不自北？胡不自南？

“胡不自北，胡不自南”，二句言不他适而与己遇也。使其自北自南，则与我不相值，心无所触，犹可忘情于斯人也。今胡不自北？胡不自南？





胡逝我梁？祇搅我心。

搅，扰乱也。而又胡逝我之梁，使我闻声之下，反惑于不见之故。而感念之间，深伤乎情义之薄，只以搅乱我之心而已矣。然则何有于尔之适梁为耶？

五章讲：夫尔之逝我梁，而不入见我，则必有故矣，而岂其亟行则然哉？





尔之安行，亦不遑舍。

安，是徐。遑，暇也。舍，止也。盖尔之于平时安行，犹不遑息。





尔之亟行，遑脂尔车。

亟，急也。脂，是车涩而以膏涂之也。况今亟行，则何暇脂其车乎？今脂其车，则非亟也。





壹者之来，云何其盱？

壹，作一字。盱，是张目而望之。何不一来见我，如何使我望汝之切乎？

六章讲：





尔还而入，我心易也。

还，往而返也。易，悦也。然尔之往也，既不入我门矣，倘还而入，则我心犹庶乎其悦也。





还而不入，否难知也。

还而不入，则尔之心，我不可得而知也。





壹者之来，俾我祇也。

祇，是安。何不还而一来见，使我望尔之心，由之以安乎？一往一返，竟不得尔之一见，得非我今日之谮，自尔为之，而有难于见乎！

七章讲：然尔之所以谮我者，岂我与女无相知之素哉？





伯氏吹埙，仲氏吹箎。

伯，是兄。土者曰埙，乐器。仲，是弟。竹曰箎，乐器。不知我与尔同为王朝之官，则有兄弟之义焉。但见心相亲爱，而声相应和，亦犹伯氏吹埙以唱之，而仲氏吹箎以和之矣。





及尔如贯，谅不我知。

尔，言此暴公。贯，如绳串物。谅，是诚。夫义为兄弟，情若埙箎，则在我与尔势相联属，有如物之在贯也，岂诚不我知而谮我哉。





出此三物，以诅尔斯。

三物，犬、豕、鸡。诅，是盟誓。若曰诚不我知，则当出此三物，以诅之可也，则其相知之素，盖有不可得而掩者矣。

末章讲：夫以相知之人，而为相谮之行，则尔之反侧甚矣。我之作歌，岂容已乎？





为鬼为蜮，则不可得。

彼天下之至不可测者，莫鬼蜮若也。使尔为鬼为蜮，则不可得而测矣。





有面目，视人罔极。

面见为。今尔乃人也，然有面目与人相视，无穷极之时，岂其情终不可得而测哉？





作此好歌，以极反侧。

歌，即《何人》之诗。极，穷也。反侧，反覆不止。是以我也作此好歌，叙其平日之情，与夫今日之谮，以究极尔反侧之心焉。使尔能悔悟前非，而回其心之孔艰，更以善意从我，则是歌之作为不徒矣。

吁！苏公与暴公，既作诗以绝之，又有不终绝之意焉。可谓厚以处己，而恕以待人者矣。






苏泂　有感

滞不求通任布衣，山阴道上玩春晖。

每逢到处花开谢，转觉人生万事非。

苏泂

苏泂　有感

众木晓森森，孤松自百寻。

绝知根气大，能受雪霜深。

草草供时役，悠悠匪力任。

春风遍红紫，啼鴂便惊心。

苏泂

苏泂　有感

隆冬都门归，偃息殊未尝。

搔头不知痒，心事但荒荒。

频年借人居，主者来在堂。

飘然十五口，露处悲风霜。

而予行无从，宁知弃不将。

安巢燕飞来，定穴鱼蛰藏。

天地非不宽，一身信难量。

扰扰复扰扰，天子诛黠羌。

区区复区区，早饭炊绝粮。

庭闱蜕骨久，兄弟糊口忙。

亲戚亦岂无，所过门如汤。

朋友非不多，熟视第感伤。

欲生生无涯，欲死死无方。

弱妻叫欲绝，三子病在床。

汝哭乱我耳，汝痛割我肠。

父母亦念我，陶山永相望。

苏泂


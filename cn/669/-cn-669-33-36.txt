36　賦息嬀留侯詩足訂是非　杜牧題息夫人廟詩　王安石詠張良詩


真文忠公龔德莊詠古詩序曰：「杜牧之、王介甫賦息嬀、留侯等作，足以訂千古是非。」

【元圻案】杜牧之題桃花夫人廟詩云：「細腰宫裏露桃新，衇衇無言幾度春。至竟息亡緣底事，可憐金谷墮樓人。」息嬀事，見莊十四年左傳。〇列女傳曰：「息夫人者，息君夫人也。楚滅息，虜其君，使守門，妻其夫人而納之於宫。楚王出游，夫人送出，見息君，謂之曰：『人生要一死而已，何至自苦，終不以身更貳醮！』遂自殺。」〇王介甫詠張良詩曰：「留侯美好如婦人，五世相韓韓入秦。傾家爲主合壯士，博浪沙中擊秦帝。脱身下邳世不知，舉國大索何能爲。素書一卷天與之，穀城黄石非吾師。固陵解鞍聊出口，捕取項羽如嬰兒。從來四皓招不得，爲我立棄商山芝。洛陽賈誼才能薄，擾擾空令絳灌疑。」






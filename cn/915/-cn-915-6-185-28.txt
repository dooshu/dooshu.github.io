◇丞相王导碑

公胄兴姬文，氏由王乔，玄圣陶化以启源，灵仙延祉以分流，贤俊相承，世冠海岱。二仪交泰，妙气发晖，醇曜所钟，公实应之。玄性合乎道旨，冲一体之自然，柔协乎春风，温而侔于冬日，信人伦之水镜，道德之标准也。惠、怀之际，运在大过，皇德不建，神辔再绝，猃狁孔炽，凶类焱起。公见机而作，超然玄悟，遂扶翼蕃王，室协东岳，弘大顺以一群后之望，仗王道以应天人之会。于时乾维肇振，创制理物，中宗拱己，雅仗贤相，尚父之任，具瞻在公。存烹鲜之义，殉易简之政，大略宏规，卓然可述。公雅好谈咏，恂然善诱。虽管综时务，一日万机，夷心以延白屋之士，虚己以招岩穴之俊，逍遥放意，不峻仪轨。公执国之钩，三十余载，时难世故，备经之矣。夷险理乱，常保元吉，匪躬而身全，遗功而勋举，非夫领鉴玄达，百炼不渝，孰能莫忤于世而动与理会者哉？（《艺文类聚》四十五）


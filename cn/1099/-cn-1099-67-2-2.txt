○與少司馬李公勉 【 蠲除科徵】

臨鎮以來、邊務方殷、加以歲歉民饑、公私匱竭茲因條陳救荒事宜、及地方急務、其救荒本內、軍職比試一事、議事本內、禁冐襲設軍站二事、皆屬貴部掌行、會議之際、萬望維持、倘得准行、山西軍民之幸也、　前者因奏事人去、巳曾奉書想達左右矣、區區備員巡撫、材薄識劣、無足為年兄道者、山西列郡凋弊極矣、荒歉之餘、加以疫癘、而戶部催徵粮草正急、軍民流亡、不知其數、死者相枕藉于道、殆不忍言、嚮者屢陳救荒事宜、及　請蠲除科徵、當道以私忿、每事沮抑、馴至今日、公私匱乏、所謂末如之何矣、萬一飢民嘯聚、攻剽刼奪、僕之罪、固不容辭、其如一方不靖何、今　王府祿米尚欠二十三萬、鎮西潞州瀋陽等衛、并儒學驛逓、俱無升合之儲、太原城中、有粮十萬石、不足供一歲之用、布政司庫僅有銀八萬餘兩、戶部行令買金解京、不敢動支、此外惟有闊布三十餘萬疋、及戶口食鹽、尚多未關者、夫捐三十萬疋之帛、與數十萬引之鹽、而使軍民獲生、一方獲寧、其為利害孰為輕重、不待智者而後知也、茲特具以上　聞兼乞蠲除科徵、但恐權奸沮撓、則異日之患、有不勝言者、伏惟閣下為　天子之股肱、為　朝廷之蓍蔡、諫則行而言則聽者也、萬望維持而施行焉、


○班师诏

朕闻之，圣人慎罚，观兵於再驾，明王举事，制胜於三年。合诸侯以讨逆。既擒而且纵；总海内以除残，临行而止杀。其故何哉？信繇上天之德曰生，王者之师曰义。是以网开三面，干舞七旬。岂有恣欲棱威，取鲸鲵而竭泽；覆巢探穴。罄麛卵以涂原者乎？

憬彼岛夷，僻居鳀壑，晋皇淹驾，才克一城；隋帝频师，沦兵百万，朕光承宝历，司牧普天。陶化紫宸。法两仪而导俗；推心黔首，徇万宇以劳神。纤介不安，终宵辍寝，蛮陬未艾。日旰忘餐。是以远涉天涯，比焦原而未险；长驱若木，譬平圃以非遥。愤角辽阳。躬亲节度，摐金海表，震曜威灵。克其元菟横山盖牟磨米辽东白岩卑沙麦谷银山后黄等合一十城。凡获户六万口十六有八万。覆其新城，驻跸建安。合三大阵前后斩首四万馀级。降其大将二人，裨将及官人酋帅子弟三千五百，兵士十万人，并给程粮放还本土。又获牛马各五万。馆谷十旬，不假赢粮之费；徒兵累万，咸发兼乘之歌。自夏涉秋，系虏相次；繇燕及雍，襁负不绝。缅维汤文取乱，尝怀偃伯之心；虔夏胜残，实宏光被之美。有怀戢武，造次何忘。但以贼帅莫离支犹不授首，本图未果，志无旋旆。忽属徼外霜严，海滨寒沍，念兹兆众，便命班师。朕所向必摧，上灵之祐也。所攻无敌，勇夫之力也；方且仰酬元泽，展大礼於郊禋；赉此勤劳，录摧锋於将士。有勋者别颁荣命，无勋者并加卹。诸渡辽海人应加赏命及优复者，所司宜明为条例，具状奏闻，朕将亲为详览，以申后命。


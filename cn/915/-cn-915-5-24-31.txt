◇孔子家语解序

郑氏学行五十载矣，自肃成童，始志于学，而学郑氏学矣。然寻文责实，考其上下，义理不安，违错者多，是以夺而易之。世未明其款情，而谓其苟驳前师，以见异于人，乃慨然而叹曰，岂好难哉？予不得已也。圣人之门，方壅不通；孔氏之路，枳棘充焉。岂得不开而辟之哉？若无由之者，亦非予之罪也。是以撰经礼申明其义，及朝论制度，皆据所见而言。孔子二十二世孙有孔猛者，家有其先人之书，昔相从学，顷还家，方取以来，与予所论，有若重规叠矩。昔仲尼曰：「文王既没，文不在兹乎？天之将丧斯文也！後死者不得与于斯文也！天之未丧斯文，匡人其如予何。」言天丧斯文，故令已传斯文于天下，今或者天未欲乱斯文，故令从予学，而予从猛得斯论，已明相与孔氏之无违也。斯皆圣人实事之论，而恐其将绝，故特为解，以贻好事之君子。语云：「牢曰：『子云：吾不试，故艺。』」谈者不知为谁，多妄为之说。《孔子家语》：「弟子有琴张，一名牢，字子开，亦字张，卫人也。宗鲁死，将往吊，孔子止焉。」《春秋外传》曰：「昔尧临民以五。」说者曰：「尧五载一巡狩。」五载一巡狩，不得称临民以五。经曰「五载一巡狩」，此乃说舜之文，非说尧。孔子说论五帝，各道其异事，于舜云「巡狩天下，五载一始」，则尧之巡狩年数未明。周十二岁一巡，宁可言周临民以十二乎？孔子曰：「尧以土德王天下，而色尚黄。」黄，土德；五，土之数。故曰「临民以五」，此其义也。（毛晋重刻北宋本《家语》）


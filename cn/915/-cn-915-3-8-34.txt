◇赦甘延寿陈汤矫制罪诏（建昭四年正月）

匈奴郅支单於背畔礼义，留杀汉使者、吏士，甚逆道理，朕岂忘之哉？所以优游而不征者，重动师众，劳将率，故隐忍而未有云也。今延寿、汤睹便宜，乘时利，结城郭诸国，擅兴师，矫制而征之。赖天地宗庙之灵，诛讨郅支单於，斩获其首，及阏氏、贵人、名王以下千数。虽逾义干法，内不烦一夫之役，不开府库之臧，因敌之粮，以赡军用，立功万里之外，威震百蛮，名显四海，为国除残，兵革之原息，边竟得以安。然犹不免死亡之患，罪当在於奉宪，朕甚闵之。其赦延寿、汤罪，勿治。（《汉书·陈汤传》）


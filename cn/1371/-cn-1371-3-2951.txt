书叹

人生如春蚕，作茧自缠裹，一朝眉羽成，钻破亦在我。



少年不自珍，妄念然烈火，眼乱舞腰轻，心醉笑齿瑳。



余龄幸早悟，世味无一可；但忆唤山僧，煎茶陈饼果。



书叹

三代藏宝器，世守参河图。

埋湮则已矣，可使列市区。



文章有废兴，盖与治乱符。



庆历嘉佑间，和气扇大炉。



数公实主盟，浑灏配典谟。



开辟始欧王，菑畲逮曾苏。



大驾初渡江，中原皆避胡。



吾犹及故老，清夜陪坐隅。



论文有脉络，千古著不诬。



俯仰四十年，绿发霜蓬枯。



孤生尊所闻，秉节不敢渝。

久幽士固有，速售理则无。



世方乱珉玉，吾其老江湖！



书叹

齐民困衣食，如疲马思秣。



我欲达其情，疏远畏强聒。



有司或苛取，兼并亦豪夺；正如横江纲，一举孰能脱！



政本在养民，此论岂迂阔？



我今虽退休，尝缀廷议末。



明恩殊未报，敢自同衣褐？



吾君不可负，愿治甚饥渴。

书叹

高庙衣冠月出游，中原父老泪交流。



诸公谁效回天力？

散吏空怀恤纬忧。



雨细渔庵晨举网，月明耕陇夜驱牛。



神州克复知何日？

北望飞蓬万里秋。

书叹

世态秦欺楚，交情越视秦。



宁教待羝乳，不耐望车尘。



书积高围坐，花繁乱插巾。



那须散人号，已是葛天民。



书叹

多病文园苦滞留，时时浩叹揽貂裘。



纵无夜雨何曾寐，不为秋风也自愁。



今岁顿惊丝鬓改，此生难继锦江游。



欲谈旧事无人共，日落鸦归又倚楼。



书叹

髧髦承学绍兴前，历看人间七十年。



扑满终归弃道侧，鸱夷犹得载车边。



钓船夜泛吴江月，醉眼秋看楚泽天。



造物未容书鬼录，残春又藉落花眠。



书叹

尘甑炊畲粟，羸僮策蹇驴。



自从行卷日，直至挂冠余。



揣分元知止，求官实抱虚。



园蔬幸无恙，父子日携锄。

书叹

濩落非时用，栖迟送此生。



只知求醉死，何惮得狂名。



伏枥天涯老，吞舟海澨横。



眼前交旧尽，有泪对谁倾！



书叹

夜深青灯耿窗扉，老翁稚子穷相依。



齑盐不给脱粟饭，布褐仅有悬鹑方，偶然得肉思共饱，吾儿苦让不忍违。



儿饥读书到鸡唱，意虽甚壮气力微；可怜落笔渐健快，其奈瘦面无光辉！

布衣儒生例骨立，纨裤市儿皆瓠肥。



勿言学古徒自困，吾曹舍此将安归？

作诗自宽亦慰汝，吟罢抚几频歔欷。



书叹

无能自号痴须老，尚健人惊矍铄翁。



未向松根藏病骨，尚寻花底醉春风。

翩翩孤影如归鹤，冉冉流年付断蓬。



曾谒高皇识隆准，伤心无复一人同！



书叹

少年志欲扫胡尘，至老宁知不少伸！



览镜已悲身潦倒，横戈空觉胆轮囷。

生无鲍叔能知己，死有要离与卜邻。

西望不须揩病眼，长安冠剑几番新。

书叹

只道才高始不容，无才也堕骇机中！



市朝回首已陈迹，日月催人成老翁。



仗马自贪三品料，云鹏方驾九天风。



今朝有喜君知否，拣得烟汀下钓筒。



书叹

早得虚名翰墨林，谢归忽已岁时侵。



春郊射雉朝盘马，秋院焚香夜弄琴。

病酒闭门常兀兀，哦诗袖手久愔愔。



浮沉不是忘经世，後有仁人识此心。



书叹

世事纷纭汝所知，欣然领略尚何疑。



穷居自是长年术，魔境常为定力资。



人但与游无德怨，酒皆可醉略醇醨。



兰亭宾主今何在？

修竹依然似曩时。



书叹

尺椽不改结茅初，薄粥犹艰卒岁储。



猧子解迎门外客，狸奴知护案间书。



深林闲数新添笋，小沼时观旧放鱼。

自笑从来徒步惯，归休枉道是悬车。



书叹

遗蝗出境乐秋成，多稼登场喜雨晴。



暗笑衰翁不解事，犹怀万里玉关情。



书叹

雨夜孤舟宿镜湖，秋声萧瑟满菰蒲。



书生有泪无挥处，寻见祥符九域图。




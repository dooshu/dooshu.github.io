68　治朝燕朝外朝　唐六典之三朝


王有三朝：「一曰治朝，在路門之外，宰夫、司士掌之；案：天官太宰：「王眂治朝，則贊聽治。」注：「治朝在路門外，群臣治事之朝。」〇「宰夫之職，掌治朝之法。」〇夏官司士：「正朝儀之位，辨其貴賤之等。」注：「此王日視朝於路門外之位。」二曰燕朝，在路門之内，大僕掌之；夏官大僕：「王眂燕朝，則正位。」注：「燕朝，朝於路寢之庭，王圖宗人之嘉事，則燕朝。」〇秋官朝士注：「周天子、諸侯皆有三朝，外朝一，内朝二。内朝之在路寢門内者，或謂之燕朝。」三曰外朝，在皋門之内，庫門之外，朝士掌之。」【原注】内朝二，外朝一。〇秋官朝士：「掌建邦外朝之法。」注：「外朝在庫門之外，皋門之内。今司徒府有天子以下大會殿，亦古之外朝哉。」唐六典：「承天門，古之外朝；太極殿，古之中朝；兩儀殿，古之内朝。」

【閻按】此則蔡氏書傳「外朝在路門外，内朝在應門之内」之説，全非。

【元圻案】唐六典七：「宫城南面三門，中曰承天，若元正、冬至，大陳設燕會，赦過宥罪，除舊布新，受萬國之朝貢，四夷之賓客，則御承天門以聽政。」注：「蓋古之外朝也。」「其北曰太極門，其内曰太極殿，朔望則坐而視朝焉。」注：「蓋古之中朝也。」「又北曰兩儀門，其内曰兩儀殿，常日聽朝而視事焉。」注：「蓋古之内朝也。」〇晁氏讀書志職官類：「唐六典三十卷，唐玄宗撰，李林甫、張説等注。以三公、三師、三省、九司、五監、十二衞等列其職司官佐，敘以品秩，擬周禮六官云。蓋唐極治之書也。」






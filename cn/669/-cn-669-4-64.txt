64　韓詩箌字釋


韓詩：「『箌彼甫田』，箌，卓也。」爾雅釋詁：「箌，大也。」郭璞注云：「箌，義未聞。」豈未見韓詩故耶？【原注】疏引韓詩。

【元圻案】釋文：「甫田『倬彼』，陟角反，明貌。韓詩作箌，音同。云：箌，卓也。」〇余友奉新周邵蓮曰：「説文有『菿』字，無『箌』字。玉篇『菿』、『箌』兩收。『菿』字注云：『都角反。韓詩「菿彼甫田」，毛作倬。』『箌』字注云：『豬效反，捕魚具也。與罩同。』是菿當从艸，从竹者誤。」






33　田分等級之制　諸籍論田制


禹貢之田九等，蔿掩别楚地亦九等，孟子、王制爲五等，而周官止三等。解者謂：大司徒不易、一易、再易三等，都鄙之制也；小司徒上、下、中地三等，六鄉之制也；遂人上、中、下地三等，有萊者，六遂之制也；大司馬上、中、下地三等，諸侯之制也。

【元圻案】此三山鄭氏諤周禮全解之説。〇襄二十五年左傳：「蔿掩書土田，度山林，鳩藪澤，辨京陵，表淳鹵，數疆潦，規偃豬，町原防，牧隰皋，井衍沃。」杜注：「度量山林之材，以供國用。鳩，聚也，聚成藪澤，使民不得焚燎壞之，欲以備田獵之處。辨，别也。絶高曰京，大阜曰陵，别之以爲冢墓之地。淳鹵，埆薄之地，表異輕其賦税。疆界有流潦者，計數減其租入。偃豬下濕之地，規度其受水多少。廣平曰原。防，隄也，隄防閒地，不得方正如井田，别爲小頃町。隰皋，水涯下濕，爲芻牧之地。衍沃，平美之地，則如周禮制以爲井田。」〇王制「制農田百畝，百畝之分，上農夫食九人」云云，與孟子同。鄭注：「田之肥墝有五等，收入不同。」又正義曰：「案周禮地有九等，故司徒『上地家七人，中地家六人，下地家五人』，注云：『自二人以至於十人爲九等。一家男女七人以上，則授之以上地，所養者衆也。五人以下，則授之以下地，所養者寡也。止以七人、六人、五人爲率者，舉中而言。』以此推之，下地之上家四人，下地之中家三人，下地之下家二人；即上地之上家十人，上地之中家九人，上地之下家八人，是有九等。案大司徒『不易之地家百畮，一易之地家二百畮，再易之地家三百畮』，地惟有三等者，大司徒言其大綱，其實不易、一易、再易各爲三等，則九等也。」






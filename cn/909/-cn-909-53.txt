《答周总兵书》

1 	仆辱知爱有数十载故旧所不如者此当何如其为报竭心思穷艺能至力有所弗克而后已其于报称尚歉然以为怀况文章小技乃仆之所素业而先大夫之丰功茂绩又有所不容不揄扬者乎是则此不当有所予而彼不当有所受亦明矣且使尝见今之馆阁诸公为人表墓志圹于故人知已或僚寀门生俱无享多仪之例则仆之敢再辞多仪亦非无所受而故为此不恭也伏惟亮察不具

2 	简何大理仲衡同年

3 	仆伏自念平生所深交号为知己者执事及仰进卿两公今进卿在外执事在内遇善则从臾仆使为之遇不善则戒止仆使不得为古人谓士为知己者死如二公一死安足惜耶是则立朝视为蓬麻在野视为茅茹用是敢布腹心仆顷在上谷抚巡无状告病而归前月一日抵家杖屦之逸差胜节钺之劳幸老病无恙亲属满前田园之息足办饔飧之具于仆志愿毕矣所恨者钧阳大司马知遇之厚无由报耳虽然裴晋公韩魏公皆贤宰相勋名载在信史世所共知而雅怀高趣史不尽录者则往往于韩白苏黄诸集中见之晋公魏公益为不朽是则仆于此老常欲窃附区区然无韩白苏黄之文之诗亦徒狂妄自诿而已会间幸为仆多谢自馀诸公俱不及通问非慢也退休者之体也亮●幸甚

4 	简朱朝用方伯同年

5 	承命见索陕西己酉试录年久不可多得偏检旧箧仅获此本敬用奉上外短箑一握将意秋高本非奉扇之时欲录小词其上以见作宦之劳不若休官之乐耳然我辈皆秋扇也取以自况良宜噫凉飙夺热弃捐巾笥岂独一班姬哉

6 	示师言

7 	费绣衣去寄汝衣服旧吏陈林去寄汝通鉴纲目俱未审到否汝游学一年课业无一字寄归恐近虚度视唐人秋卷呈亲者何如文学已是末事举业又其末者务此末学尚不能持以悦亲本将如之何俗学事口耳不事身心其所由来远矣以是语汝必以为迂然学者终身受用恐在此而不在彼也取晦庵小学时阅之庶几有得或于学古入宫两有所资纲目一书经筵劝讲则资治道书生务之则妨经学况少年小子披阅之际苟昧所择适长奸伪此考亭所以不满于东莱以史学教人者也若以记诵典故之资则上蔡初见伊川又已取玩物丧志之讥吾儿审之夫为学之道有本有末有后有先愿吾儿为有本之君子不愿吾儿为无行之文人慎之勉之吾言不再又汝素安豢养气习骄惰接人之顷坐易欠伸立易跛倚不知近来何似须痛自以礼检束使肌肤筋骸日益就固则威仪自著人必起敬及凡语言亦要安详畅达于古人所谓修辞所谓择言者一一究心然后与人接谈不至嗫嚅而懦粗鄙而蠢人亦恶得狎而侮之此二事修身切务辄复言之努力努力焚膏继晷汝自知勉不汝渎也

8 	又

9 	近时公卿之子鲜有不败家辱亲者盖由安于豢养不知稼穑之艰难习于骄恣不遵礼义之轨度故尔至登科第作美官亦有愈肆放纵卒至丧其名检陨其家声贻笑于世反不如白身人贫家子犹有一节一行之可观也此时法禁严峻入京应试时须谨慎韬晦不令人知为某人之子甚善凡衣服之华丽饮易之丰腴交游之轻佻言语之夸诞皆足以贾祸招尤要当深警而痛绝之以纾吾忧不为吾累可也听之戒之毋怠毋忽


卷十七　碑记


撰碑记

扬州建隆寺碑

滁州全椒县宝林寺重修大殿碑

黄州齐安永兴禅院记

野兴亭记

江州广宁监记

潭州岳麓山书院记

黄州重修文宣王庙壁记

涟水军王御史庙碑

无愠斋记

黄州新建小竹楼记

扬州建隆寺碑

唐贞观中制以天下战阵处为寺且命虞世南李百药岑文本之徒刋勒碑铭纪述功业传诸简册灿然可观盖圣人不欲无罪而杀一夫无名而荒寸土及乎诸侯阻兵百姓徯后驱人以战事不获已矢石之所死伤则多徇义効忠有足哀者虽复赠官爵録子孙诚有劝於生惧无益于死以为汉明之後释教诞兴谓冥漠之中有轮回之数能使精魄复生人天其道如何事佛诵经而已繇是交兵之地舍为梵宫田不耕而有名也死事之人尽离鬼趣士捐生而无恨也帝王所尚今古攸同虽有服儒冠而执名教者又安知其果不然耶我太祖皇帝授禅於周啓封在宋朱旗所指黔首乂安惟李重进作帅江都婴城构逆时建隆元年九月也乃命故中书令石公统王师以讨之十有二月傅於城下於是建行宫迎法驾是月十一日太祖至大仪驿距广陵六十里夜半而城陷诏宣徽北院使李公知军府事寻以行在立为梵宫取僧之有德行者处焉是时光主事道晖本居孝先衆所推择李公列状以闻即可其奏仍改法名为道坚以纪年为寺额垦田四顷隶省一庄咸以赐之供香积而饭缁流也道坚既没智速嗣之智速又没义幽继之义幽超化大师也以淳化二年归寂义隆颢仁监而主焉皆超化大师之弟子也自国初至今凡四十载日供僧不减六十人像设庄严经敎具备礼佛有殿演法有堂斋寝在东僧庖在右奥有室供汤沐焉外有亭给登眺焉廊庑翼舒门扉洞啓修竹交映碧流萦回寔藩服之胜游淮海之福地耳先是太祖将返銮舆留其御榻忌晨供帐於今尚存呜呼战伐所亡人骨已朽乘兹胜果皆出冥涂岂知不再事朝廷复为臣子欤义隆等谓修建以来碑志未立以某出从翰苑守是郡条宜为斯文理不可让是时大行晏驾圣主承祧至道四年三月也铭曰

神道设教儒所崇佛法度人释之宗王者草昧多屯蒙乃有征伐扬武功野必死战城必攻出入矢石亲梯冲殒身丧元争效忠圣人念尔心所恫诏舍战地为梵宫游魂精气或感通拔尔出离冥涂中恩异文王枯骨葬事殊楚子京观封香灯钟磬飘天风四十余年僧憧憧止戈偃伯文轨同三华重光自建隆佑我圣祚垂无穷

滁州全椒县宝林寺重修大殿碑

寺名花山县牒所传坏於会昌缁徒散亡兴於大中层构崇崇显德沙汰兹名独在聚并阖县凡十六院我皇御极始赐今额嘉号宝林用光布金有庄隶属桑柔土沃岁取稼穑以供香积靡夏靡冬僧来憧憧大殿岁久基顷柱朽有僧德缘革而修焉录事张载同兹大愿化於邑郭施及村落得钱百万吾事斯办全椒林麓材惟朴樕西走山砀号大云谷伐木编桴栋梁栾栌荡岐而来厥惟良材其谁运斧维曹维吕翬飞翼张望之堂堂既成栋宇彩绘无取有晓贞师先师从依衣盂遗留愿舍而修乃备丹雘晶荧交错殿堂肯构佛事犹陋戭复化率能始能卒塑释迦像金容可仰菩萨善神各三其身对侍拱立金碧耀熠矢谟雍熙蚤夜孜孜僝功淳化檐楹梡奼令佐经营曰彀曰桢政平颂息兹出余力有范百宗成名泽宫为赋曹掾旧识吾面聿来诣郡拜恭恳曰公词臣久司帝纶兹殿之碑非公而谁健毫不抽实寺之羞顾其敬勤敢恡斯文直书事实词句鲁质庶几胜缘垂乎亿年

後序

雍熙中予为大理评事知长洲县范以进士见予於姑苏今年予自翰林学士出守滁上范为属邑吏碑之请也不得而拒矣因效元相桐栢观体韵而书之一挥而成不复加点盖任其役而不系乎文也时至道二年十月日记

黄州齐安永兴禅院记

齐安郡名也永兴院额也盖僧耆故老通而呼之遂以为常耳唐时旧州在齐安河上院录云因刺史杜仆射以白云观建为斯院按唐史未尝有官至端揆而刺黄者疑唐末杜洪据有鄂渚北结梁人东抗杨氏黄鄂之属郡也或以宗族典之於时皇纲弛紊官纪僭忝仆射之称不为异矣其後随郡迁徙立院於兹兵掠火燔曾无寜岁乾寜中杨行密尽有淮南之地天佑二年杨公卒其子渥称嗣吴主奉唐正朔以部将孙彦思为黄州刺史始造院宇崇佛像彦思母王氏舍粧奁铸钟於今尚在主院之僧传法之祖丧乱无纪莫得而知今所述者断自紫陵而下紫陵者郢中名山也山僧晓禅世谓之紫陵和尚其後舍兹院游凤翔从清泰入洛赐号国师次曰同一次曰行忠次曰节运次曰延具次曰自正此五僧者自前唐天佑至圣朝端拱初有若蕲州三角山龙门禅院僧自南开堂演法自南者合淝人世姓解氏住持凡七年复归蕲州四祖山淳化中有若蕲州白云广山敎院僧智雨嗣兴院事智雨者涟水人也姓朱氏以至道三年十一月一日寂灭俗夀五十一夏腊二十七临终召院衆付嘱今长老仁辩遂寜人得法於智雨者也即以其月十二日用茶毗之法葬智雨起塔於长圻村二十八日仁辩会大衆陞法堂有僧玄资问曰如何是齐安境答云後面青竹连道观前头绿水接武昌又问如何是境中人答云大似不相见此之谓住持传法僧院旧有堂厨各五间淳化二年郡人王福舍钱二百万造大殿成再与舍钱一百五十万造僧堂郡之衆户率钱二十万建老宿堂又率钱十万立方丈室左都押衙丁文燧舍钱五十万建浴室蕲州人王真舍钱四十万剏菩萨殿塑弥勒像里人周遇舍菜圃此之谓檀越知院元募掌申牒公府维那法俊堂提辖堂司供养主文遇掌化募施利典座道真掌庖厨直岁省慎掌垦种此之谓知事僧先是衆僧请院前闲田一段又请逋民麦庄一区由是麰麦蔬果丰焉住持传法僧无祖祢道高衆伏则推之知事僧无资级才堪心愿则为之故上下熙熙而纷争不作矣夫禅者儒之广达也律者士之名敎也浮图氏离而为二罕能兼之其甚者互相矛盾过於仇讐唯长老仁辩禅其心以度人律其行以伏衆有来斯应虚往实归禅其心也一衲一饭之外日诵法华经二部律其行也某筮仕以来治僧之讼多矣独爱其无亲疎无人我有贤智则尊而事之有才力则信而使之去而不强维而无竞浑然几乎道矣故继而为之记至於院宇之至向田园之广袤通具经典租庸什器请书石隂时大宋咸平二年八月十五日记

野兴亭记

昔裴晋公作緑野堂负功名而务闲适也李卫公作精思堂居密勿而彰尽瘁也虽各有趣尚而不无豪华异乎兹亭独履中道参政尚书陇西公器业宏大识度清远践三司论道之地奉两朝知已之主以为訏谟献替君子所以行道也消息盈虚达人所以养神也行道必假於权我则操钧轴而无避养神必务乎静我则营林壑以潜游帝城之南郊坛之下辟小园以树蓻敞幽亭以宴息杂以蔬果间以花卉绿野之色乱入四时之景互见至若假寜着令休沐得告绦驺騑騑言适於野公之来思几务多暇於是察物性以验政敎观民田以考丰俭其或尔牛湿湿隂阳之适叙也乳鸟喈喈飞走之蒙仁也禾麦芃芃污莱之尽辟也原田莓莓草木之被泽也公乃降邴车开曹樽金印紫绶却而不御荷衣蕙带服之无斁撷芳以侑酒赋诗以佐懽心将道宜景与神遇穷幽殚乐不夕不归又若祀昊天之神摄上公之秩斋戒於清夜燔燎於未曦公之至止遂及我私斯又胜游之一趣耳谋野则获固殊郑国之卿乘兴而来或同山隂之士命曰野兴厥义在兹夫崇高富贵非全德不能常守忧勤逸豫非上智不能兼行故诗曰赫赫师尹民具尔瞻言安危之所系也又曰或燕燕居息或尽瘁事国言劳逸之相远也唯公以王佐之才处公台之任得致君之要政行而不系得治心之方体和而自适观其奏议公直李兴元之胷怀陆忠州之辞笔也则訏谟献替从可知矣襟灵介特牛奇章之进退郑珣瑜之操履也则消息盈虚又可见也宜其居崇高富贵之上在忧勤逸豫之间优游庙堂永保无咎某辱在陶冶累尘掖垣命纪芳亭因及盛德亦万分之一尔时咸平元年二月日记

江州广寜监记

夫百货所聚必以一物主之金玉重宝也滞於流布粟帛要用也滥於湿薄权轻重而利交易者其唯钱乎考诸历代汉五铢钱於民最便既坏於王莽又破於董卓故鲜有存者唐武德中铸开元通宝钱大行天下於今赖之唐之铸钱罏冶非一今钱有益字者成都所铸也有润字者丹阳所铸也其余分布郡国不可具述然自古铜铅仰给饶信故史记言吴王即山铸钱诱聚亡命又濞云寡人金钱徧天下者是也自乾寜而後杨行密父子兄弟据有江淮晋天福初李昪僭号传子及孙至皇朝开宝末凡百余岁铸钱之利不入中国故开元钱刓缺销毁时用渐稀太祖平吴因旧制开监於鄱阳太宗即位淮海王钱俶入朝又得杭州钱监寻以铜锡不充而废至道二年某自翰林出守淮甸调民输炭自滁抵饶泝洄江涛人颇咨怨某即按唐史具罏冶数目郡国处所飞奏以闻请分监署章未报会庸州刺史杨允恭亦言其事始分铸於池州用减淮民数千里泛舟之役圣上嗣统聿修先旨以为钱刀之利军国所先将使水衡廪牺贯朽而不可较琼林大盈充牣而无虚月咸平二年夏五月诏尚书郎冯某中贵人白某乘驿而周视南土自番禺闽越吴会荆蛮相水土之宜度舟车之便设局署吏大兴鼓铸於是建阳首浔阳次焉明年勅江州广寜监奏以秘书丞知吉州太和县李某总领之右班殿直郑某佐伯之监地即榷务之旧址也湓江带其右庐阜居其前度木庀徒揆日蒇事肇四月癸亥终七月已卯曰厅曰院若库若场役夫有营王人有宅总大小若干间於是广寜之大壮具矣岁铸钱二十万贯铸钱之费八万八千三百六十贯四百五十得实钱一十万一千六百三十九贯五百四十五其为利也溥哉与夫租佣赋调之入盐铁榷酤之课相与为表里资助国用亦重事也且夫工徒无赖聚一州而非便散之则盗心不生矣钱币益多流四海而不匮用之则盗铸几息矣非吾皇顺考古道留心庶政兴九府之圜法恢二圣之永图孰能若斯之速耶资以冯白之干事李郑之办职上下恊力成兹僝功将见开蜀郡铜山革公孙铁币复汉唐之旧法与五铢开元流於无穷也岂止江南而已哉咸平三年七月日记

潭州岳?山书院记

三代而下两汉称理次叙循吏彰示後人西京首述文翁东观先书卫飒观其理蜀郡敎桂阳率以庠序为先夷落自化是知学校政之本欤崇文广武圣明仁孝皇帝嗣位之明年诏以供备库副使陇西公知武安军府事公自以当不次之用临至剧之郡思树殊迹以答奇遇下车布政比屋允怀参考吏能寻绎民病狱讼总紊决剔无留米盐靡密推行不倦属岁非大有人用阻饥减估发仓惸嫠无告者得安其业募兵置籍强梁亡赖者悉拘於军千里耕桑涸辙得水七州兵甲走丸在盘有废必兴无政不举初开宝中尚书郎朱洞典长沙左拾遗孙逢吉通理郡事於岳麓山枹黄洞下肇啓书院广延学徒二公罢归累政不嗣诸生逃解六籍散亡弦歌絶音俎豆无覩公询问黄发尽获故书诱导青衿肯构旧址外敞门屋中开讲堂掲以书楼序以客次塑先师十哲之像画七十二贤华衮珠旒缝掖章甫毕按旧制俨然如生请辟水田供春秋之释奠奏颁文疏备生徒之肄业使里人有必葺之志学者无将落之忧谁谓潇湘兹为洙泗谁谓荆蛮兹为邹鲁人存政举岂系古今道德齐礼自知耻格先是公之先公好儒术通春秋刺济州日乡士之荐不减百人讌以嘉宾之诗遣以计吏之礼举进士者钱五万袭衣以副之应学科者钱三千绨袍以遗之咸出已俸人以为难故其子孙不忘儒学某占籍济上出职禁中直承明之庐已叨三入开缑氏之学将谈六经记以斯文拙於叙事聊书兴废用纪岁时而已大宋咸平三年某月日记

黄州重修文宣王庙壁记

世之有人以儒为戏者谓文宣王庙慎不可修修之必起讼复有郡县长吏奸赃自污畏懦不治而获罪者适以修庙时契由是中人以下谓信然也故庙貌益毁黄州文宣王庙旧殿三间阽危不可入以十数柱扶持之犹惧其颠覆以至迁像设於门庑之下拆之则瓦木朽解十不存一前知州国子虞博士亷勤之吏也率同僚属官洎郡之缝掖者得数十千市木於山桴江而下屡为风涛漂泊材植仅有至者未几坐度僧过限又坐纳监不如法连被制劾非时受代留郡听命者百余日穷窘不得去或以为修庙起讼不诬矣某自西掖谪守是郡覩其事叹曰先师若是凶耶吾将试焉因其旧赀鸠工揆日命左都押衙丁文燧督其役月余而殿成素王十哲咸新其像彩绘金碧焕乎有光又取上都国学赞文请从事曾硕书之刋石镂板寘於神座俾夫春秋释奠有所瞻仰塞戏儒之口刷先圣之耻亦无媿孔门之徒也至述先师之道则孟轲所谓生民以来未有如夫子者其功不在舜禹下韩吏部曰天下通祀者三唯社稷与夫子庙某敢轻议哉故予书修建之由而已时大宋咸平二年月日记

涟水军王御史庙碑

儒家者流不语怪力乱神所以尊师而奉教也至於精诚所感通於梦思即仲尼犹言之岂曰怪乎故曰吾不复梦见周公又曰梦奠於两楹是也及述作六经其文甚着诗曰吉梦维何维熊维罴书曰高宗梦得说礼曰梦帝与我九龄是皆经夫子之手而不之去盖有益於敎不惑於民焉谓之神且怪耶吾友渤海高绅以着作佐郎领涟水军事会夏旱方祠祷请雨一夕梦神人服古衣冠而至者授诗一章既寤记诗中数字云赤岸夫若神之自谓然明日徧祭神之在境内者得唐御史王义方之祠乡人不知但云东赤岸大夫庙尔高君晓其梦因加礼而恳祷之是日雨足乃新其庙立石为文按唐史而述其事迹焉高君纯儒也不欲自言其梦入朝往往语乎公卿间执政苏公闻之曰是不可默也宜择能文者书其事刻於石隂某於高君进士同年生也以故见请尝试议之曰子产云用物精多则魂魄强是以有精爽至於神明彼伯佐尚尔况王御史者乎且欲後人见斯文也不如义方者知惧如义方者知劝又胡戾於圣人之旨哉年月日述

无愠斋记

古人三仕无喜色三已之无愠色某在先朝自左司谏知制诰左迁商州团练副使又自翰林学士出知滁上今天子即位自尚书刑部郎中知制诰出守齐安到郡之明年作书斋於公署之西偏因徵古义以无愠为名後之人治是郡者公退之暇当以琴书诗酒为娱宾之地有余力则召高僧道士煮茶炼药可矣若易吾斋为庖厨廊库者非吾徒也三年十月二十一日记

黄州新建小竹楼记

黄冈之地多竹大者如椽竹工破之刳去其节用代陶瓦比屋皆然以其价亷而工省也子城西北隅雉堞圯毁榛莽荒秽因作小楼二间与月波楼通远吞山光平挹江濑幽閴辽夐不可具状夏宜急雨有瀑布声冬宜密雪有碎玉声宜鼓琴琴调和畅宜咏诗诗韵清絶宜围碁子声丁丁然宜投壶矢声铮铮然皆竹楼之所助也公退之暇披鹤氅衣戴华阳巾手执周易一卷焚香默坐销遣世虑江山之外第见风帆沙鸟烟云竹树而已待其酒力醒茶烟歇送夕阳迎素月亦谪居之胜槩也彼齐云落星高则高矣井干丽谯华则华矣止於贮妓女藏歌舞非骚人之事吾所不取吾闻竹工云竹之为瓦仅十稔若重覆之得二十稔噫吾以至道乙未岁自翰林出滁上丙申移广陵丁酉又入西掖戊戌岁除日有齐安之命已亥闰三月到郡四年之间奔走不暇未知明年又在何处岂惧竹楼之易朽乎後之人与我同志嗣而葺之庶斯楼之不朽也咸平二年八月十五日记














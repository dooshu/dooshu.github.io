孙应时　哭东莱吕先生

恸哭斯文祝，苍茫何问天。

百年曾未半，千载忍无传。

梁木谁扶厦，狂澜莫障川。

吞声言不忍，有泪彻重泉。

孙应时

孙应时　哭东莱吕先生

往岁风云接，重霄日月开。

奏篇闻叹息，造膝谂图回。

延阁初优病，锋车又趣来。

恭惟天子圣，殄瘁岂无哀。

孙应时

孙应时　哭东莱吕先生

文献承家大，规模与世公。

典刑身任重，权度我时中。

六合清游气，诸儒辅翼功。

生贤竟何意，霜雹陨春风。

孙应时

孙应时　哭东莱吕先生

蟠际函三极，精微破一毫。

百川沧海受，五岳众山高。

退吒初何有，声名肯自豪。

谁人伤日月，用力尔徒劳。

孙应时

孙应时　哭东莱吕先生

昨岁荆州讣，江流恨未平。

天乎令后学，今又哭先生。

肃落真如此，扶持岂易成。

河汾遗体乐，谁慰九原情。

孙应时

孙应时　哭东莱吕先生

镜曲重携杖，京都再及门。

诗书窥梗概，耳目竟烦昏。

怊怅身何极，蹉跎意独存。

长途风雨晦，十驾謇追奔。

孙应时


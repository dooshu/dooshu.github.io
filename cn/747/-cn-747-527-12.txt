○答杨中丞论文书

来书论文，尽养才之道，增作者之气，推而行之，可以复圣人之教，见天地之心，甚善。

嗟乎！天地养才而万物生焉，圣人养才而文章生焉，风俗养才而志气生焉。故才多而养之，可以鼓天下之气；天下之气生，则君子之风盛。古者陈诗以观人风。君子之风，仁义是也；小人之风，邪佞是也。风生於文，文生於质，天地之性也。止於经，圣人之道也；感於心，哀乐之音也。故观乎志而知国风。逮德下衰，风雅不作，形似艳丽之文兴，而雅颂比兴之义废。艳丽而工，君子耻之，此文之病也。嗟乎！天下之才少久矣，文章之气衰甚矣，风俗之不养才病矣，才少而气衰使然也。故当世君子，学其道，习其弊，不知其病也。所以其才日尽，其气益衰，其教不兴，故其人日野。如病者之气，从壮得衰，从衰得老，从老得死，沈绵而去，终身不悟，非良医孰能知之？夫君子学文，所以行道。

足下兄弟，今之才子，官虽不薄，道则未行，亦有才者之病。君子患不知之，既知之，则病不能无病。故无病则气生，气生则才勇，才勇则文壮，文壮然後可以鼓天下之动，此养才之道也，在足下他日行之。如老夫之文，不近於道，老夫之气，已至於衰，老夫之心，不复能勇。三者无矣，又安得见古人之文，论君子之道，近先王之教？斯不能必矣。冕曰。


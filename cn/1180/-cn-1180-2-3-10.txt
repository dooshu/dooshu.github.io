乡党第十


孔子于乡党，恂恂如也，似不能言者。其在宗庙、朝廷，便便言，唯谨尔。

《乡党》一篇，都是记孔子容貌威仪，起居动静之详。虽圣人之小德细行，然亦可见其盛德积中，有动容周旋，自然中礼之妙矣。这一章是记孔子处乡党、在朝廷之容。

恂恂，是信实的模样。便便，是详辩。

门人记说：“吾夫子居乡党之间，其容貌则恭敬诚恪，略无文饰，但见其恂恂然信实而已，且谦卑逊顺，不欲以贤智先人，却似不会说话的一般。”盖乡党乃父兄宗族之所在，与尊长相处，故礼恭而辞简如此。“至于与祭而在宗庙，居官而在朝廷，则便便然与人议论，或仪节有该讲究的，则问之必审，或事体有该商榷的，则辩之必明，但言所当言，常谨慎而不放肆尔。”盖宗庙乃礼法之所在，在朝廷乃政事之所出，又与处乡党之时不同，故言之不容不尽，而辩之不容不明如此。此圣人盛德之至，故随所处而皆合乎礼之中也。





朝，与下大夫言，侃侃如也；与上大夫言，訚訚如也。

这一章是记孔子在朝之容。

侃侃，是刚直。訚訚，是和悦中有持正的意思。

门人记说：“吾夫子在朝之时与众大夫相接，每视其位之尊卑，以为礼之隆杀。如与下大夫言，其势分犹卑，言或可以直遂，则当言即言，无所隐讳，但见其侃侃如也。若与上大夫言，其体貌尊重，言不可以径情，虽理之所在，持正不阿，然每出之以从容，导之以和悦，但见其訚訚如也。”盖朝廷之上，以爵为序，故虽直道而行，亦必因人而施如此。





君在，踧踖如也，与与如也。

君在，是君上临朝之时。踧踖，是恭敬不安的模样。与与，是从容自在的意思。

“夫子遇君上临朝之时，其心敬谨，不敢一毫怠忽。看他进退周旋，却似踧踖不安的模样。但常人过于矜持，未免失之拘迫，夫子则从容和缓，自然有威仪之可观，但见其与与然中适也。”盖不惟可以见盛德之仪容，亦可以知其事君之尽礼矣。





君召使摈，色勃如也，足躩如也。

这一章是记孔子为君摈相之容。

古者列国诸侯，朝聘往来，其相见之时，都选平日礼仪习熟的人为之摈相。主谓之摈，言其接待宾客也。客谓之相，言其辅相行礼也。色勃如，是颜色变动。足躩如，是步履盘旋。

门人记说：“吾夫子当君命有召，使之为摈迎接宾客，此乃两君交好，大礼所系。故夫子一闻君命，敬慎之至，顿改常容。观其颜色，则勃然变动，不比平时之安和自如；观其步履，则盘旋退避，有似欲前进而不能的模样。”这是承命之初，其敬有如此者。





揖所与立，左右手。衣前后，襜如也。

推手向前叫作揖。所与立，是同为摈的人。襜，是整齐的模样。

“凡摈用三人，有上摈，有次摈，有末摈。摈主有命，则递传以相达。夫子此时适为次摈，则末摈、上摈居乎身之左右矣。故揖所与同为摈者，或揖左人，传命而出，则以手向左；或揖右人，传命而入，则以手向右。然手虽有左右，而身则端正自如，未尝随之而动。但见其衣之前后，襜如其整齐也。”





趋进，翼如也。

趋，是疾走。

“宾主相见之后，主君延宾而入，则为摈者当入而有事。夫子当疾趋而进之时，张拱端好，如鸟之展舒两翼然。”这二节是行礼之时，其敬有如此者。





宾退，必复命曰：“宾不顾矣。”

“行礼既毕，主君送宾以出。宾方退出之际，主君之敬未解，夫子必复命于君说道：‘宾已去，不复回头矣。’所以纾君之敬也。”这是礼毕之后，其敬有如此者。夫以为摈之事，自始至终动容周旋，无不中礼。非盛德之至，其孰能之哉？





入公门，鞠躬如也，如不容。立不中门，行不履阈。

这一章是记孔子在朝之容。

公门，是朝门。中门，是当门而立。履，是践。阈，是门限。

门人记说：“吾夫子趋朝之时，一入公门，便肃然起敬，但见其曲身而行，虽公门高大，却似容不得他的模样，何其敬之至也。其站立的去处，必不敢当门之正中，盖恐当尊而失之僭也；其行过的去处，必不敢践着门限，盖恐违礼而失之肆也。”此时尚未面君，而敬谨之心已无所不至矣。





过位，色勃如也，足躩如也，其言似不足者。

位，是人君所坐的虚位。不足，是不敢出声。

“夫子既入内朝，行过君之虚位，就如君在上面的一般，其颜色则勃然而变动，其行步则躩然而盘旋，其言语则讷讷然谨慎收敛，如不能出声者。”盖去君渐近，故其敬渐加，与入门之初不同矣。





摄齐升堂，鞠躬如也，屏气似不息者。

摄齐，是两手抠衣。屏字，解作藏字。息，是鼻息。

“夫子既已面君而行朝礼，乃两手抠衣，使之离地，以防倾跌之患。历阶升堂，曲身而行，不敢仰视，其鼻息出入亦屏藏收敛，恰似没有鼻息的一般。”盖愈近君则愈敬慎，其视过位之时又不同矣。





出，降一等，逞颜色，怡怡如也。没阶，趋进，翼如也。复其位，踧踖如也。

等，是阶级。逞，是舒放。怡怡，是和悦。没阶，是下尽阶级。进字是多了的。复位，是复班。

“夫子升堂见君，行礼已毕，出了降阶一等，则渐远于君矣，此时颜色才稍稍舒放，有怡怡然和悦之意，然其敬君之心有终不能忘者。但见其下阶而趋，则端拱如翼，而手容之恭如故也；复班之后，犹踧踖不宁，而身容之肃如故也。岂以既远于君，而遂有怠忽之心乎？”夫臣子见君，未有不敬畏者。至于未见君之先而敬已至，既见君之后而敬不忘，此所以为事君尽礼，而非常人之所能及也。





执圭，鞠躬如也，如不胜。上如揖，下如授。勃如战色，足蹜蹜，如有循。

这一章是记孔子为君聘于邻国之容。

圭，是诸侯的命圭，所受于天子者也，聘问邻国则使大夫执以通信。不胜，是力不能举。授，是以物予人。战色，是战惧之色。蹜蹜，是行步促狭。循，是缘物。

门人记说：“夫子为鲁大夫时，承君命以聘问邻国。其行礼之时，执着国君的命圭，曲身而行，如其力有不能举者。有时举手向上，则如与人相揖者然，而不失之太高；有时俯手向下，则如以物与人者然，而不失之太卑。其见于面者，则勃然变动，而有战惧之色；其见于步履者，则举足促狭，曳地而行，譬如缘物一般。”盖君之命圭乃国之大宝，圣人之心极其敬慎，故见于容色者如此。





享礼，有容色。私觌，愉愉如也。

凡聘问之后，复陈圭币舆马之类以献其君，谓之享礼。公享之后，使臣又有私礼以见其君，谓之私觌。

“夫子既聘而行享献之礼，此正展尽情意之时，故有至和之容色。既享而用私礼以见于君，所以将己之诚，又与公礼不同，故益愉愉然其和悦焉。”夫一聘礼之行也，方执圭将事，则致其敬而敬焉者，所以尽聘问之礼；及享与私觌，则致其和而和焉者，所以通聘问之情。和敬兼至，各当其可，非圣人其孰能之？





君子不以绀饰，红紫不以为亵服。

这一章是记孔子的衣服之制。

君子，就指孔子说。绀，是深青带赤色，即今之闪色也。，是青赤色。饰，是领缘。红，是浅红色。亵服，是私居之服。

门人记说：“吾夫子之衣服各有定制。如常服则不用绀二色以为领缘，盖绀乃斋服之饰，乃练服之饰，用之则恐与丧服无别也。私居之服不用红紫二色，盖正色有五，红紫皆间色不正，用之则恐以似而乱真也。”其致谨于服色之辨如此。





当暑，袗绤，必表而出之。缁衣，羔裘；素衣，麑裘；黄衣，狐裘。

袗字，解作单字。絺、绤，都是葛布，精者为，粗者为绤。表，是外见。缁，是黑色。羔，是黑羊皮。麑，是白色的小鹿。

“夫子当暑月则衣葛，或精而为絺，粗而为绤，皆单服之。然必先着里衣，表絺、绤而出之于外，盖不欲其见体而近于亵也。当冬月则衣裘，裘必有衣以裼之于外。如黑色之衣，则以裼夫黑羊之裘；白色之衣，则以裼夫白麂之裘；黄色之衣，则以裼夫黄狐之裘。盖取其色之相称也。”其致详于裘葛之制如此。





亵裘长，短右袂。必有寝衣，长一身有半。

亵裘，是私居之裘。袂，是袖。寝衣，是卧时所着之衣。

“夫子私居之裘，其制则长，取其温暖。然必短其右边之袖，盖做事常用右手，取其便于举动也。至于斋戒之时，既不可解衣而寝，又不可着明衣而寝，故必别有寝衣。其制则周身之外，仍长有一半，使其可以覆足也。”其长短各适于用如此。





狐貉之厚以居。去丧，无所不佩。非帷裳，必杀之。

狐、貉，是二兽名，其皮可以为裘。居，是私居。佩，是佩玉。朝祭之服，其下裳皆用正幅，如帷幔一般，叫作帷裳。杀，是斜裁的衣缝。

“夫子私居之裘，则用狐、貉为之，以其毛深温厚，可以御寒而适体也。居丧不用佩。若既除丧，则凡当所佩者皆佩之。盖古人凡用物皆佩之于身，如玉与刀觿之类。夫子居丧则解佩以示变，除丧乃佩之也。朝祭之服，其下裳则用正幅如帷，腰有衣折而旁无杀缝。若非朝祭之服，不用帷裳，则斜裁其幅而有杀缝。其制上窄下宽，取其省约而不妄费也。”其丰俭各有所宜如此。





羔裘玄冠不以吊。吉月，必朝服而朝。

玄，是黑色。吉月，是每月朔日。

“夫子见人有丧，则变服以往吊。若羔裘玄冠乃是吉服，必不用之以吊丧，所以致其哀也。夫子当致仕之时，虽已不在其位，至于每月朔日，犹必衣朝服以朝见鲁君，所以致其敬也。”其谨于吉凶之礼又如此。





齐，必有明衣，布。齐，必变食，居必迁坐。

这一章是记孔子谨斋之事。

明衣，是洁净的衣服。变食，是变其常日之食。迁坐，是移其常处之地。

门人记说：“夫子将祭祀而斋戒，沐浴既毕，必更明衣，而衣以布为之，不但内志之精明，而且外体之纯洁也。至于斋之所食，必变其常，不饮酒茹荤，盖淡泊以致其诚也。其居止宿歇，必别有斋居，不在平日常处之处，盖洁净以致其敬也。”圣人祭神如在，故其谨于斋戒如此。





食不厌精，脍不厌细。

这一章是记孔子饮食之节。

食，是饭。米舂的熟叫精。脍，是鱼肉之细切者。

门人记说：“吾夫子日用饮食，虽未尝必求精美，然于饭则不厌其精，于脍则不厌其细。”盖食精脍细皆足以养人，故不嫌于过也。





食饐而餲，鱼馁而肉败，不食。色恶，不食。臭恶，不食。失饪，不食。不时，不食。

饭伤于热湿叫作“饐”。餲，是味变。馁，是烂。败，是腐。色恶、臭恶，是颜色、气味变动者。饪，是烹调生熟之节。不时，是五谷果实不该成熟之时。

“夫子于饭，若伤于热湿而味变者，鱼馁烂而肉腐败者，则不食。物虽未败，而颜色已变者亦不食，气味已变者亦不食。失其烹调生熟之节者不食。五谷果实之类尚未成熟，气味不全者不食。”盖以上数者，食之皆足以伤生，故夫子谨之。





割不正，不食。不得其酱，不食。肉虽多，不使胜食气。唯酒无量，不及乱。

割，是切肉。量，是限量。乱，是醉乱。

“夫子食肉必须方正，若割切不方正者，则不食之。凡食物用酱各有所宜，若不得其酱者，则不食之。至于肉虽多，然不使之胜乎食气。盖食以谷为主，以肉为辅，若肉胜食气，则滋味太厚，反失养生之道，故必节之而不多也。有事而饮酒，则不为限量，但取其浃洽而已，而不至于醉乱。盖酒虽为人合欢，若饮之太多，则既能昏性而丧德，又能致疾而伤生，故必节之而不过也。”





沽酒市脯，不食。不撤姜食。不多食。

沽、市，都是买。脯，是干肉。

门人又记：“夫子于沽来之酒、市买之脯恐不精洁，或至伤人，故皆不食。惟姜能通神明，去秽恶，故每食常设，未尝撤去。然适可而止，亦未尝多食也。”





祭于公，不宿肉。祭肉不出三日。出三日，不食之矣。

“夫子当助祭于公廷，所得的胙肉，即以颁赐，不待经宿。盖重神惠，而尊君赐，故不敢迟。至于家之祭肉，虽可以少缓，未能当日分赐，然亦不过三日，皆以颁之于人。若过三日，则肉败而人不食之。是亵神之余矣，故亦不久留矣。”





食不言，寝不语。虽疏食菜羹，瓜祭，必齐如也。

语，是答述。言，是自言。疏，是粗。祭，是当食之时，每品各出少许，置之豆间之地，以祭先代始为饮食之人，盖古礼也。齐如，是严敬的模样。

“夫子当食之时，不与人语。盖人喉中有食、气二管，食管以纳饮食，气管以出声音。当食而语，则气管为食所碍，或致哽咽之患，故慎之也。当寝之时，不自发言，盖人脏腑虚悬，然后声气之发，出而无窒。当寝而言，或致损气，故亦慎之也。其食也，虽是粗饭菜汤，亦必每种各出少许，以祭先代始为饮食之人。其祭虽小，亦必齐如其严敬，有若神明在上者焉。这都是圣人饮食之节，无不中礼者如此，盖不止于养身，而亦所以养德。”学者能随事而体察焉，固莫非道之所在也。





席不正，不坐。

席，是坐席。古人皆席地而坐。

门人记说：“夫子心存至正，事事都整齐严肃。如设席也要端正，若少有不正，则不肯就座也。”观其一坐之不苟，而其出入起居之无不正可知矣。





乡人饮酒，杖者出，斯出矣。

这一章是记孔子居乡之事。

杖者，是年老的人。古人六十岁以上，则用杖以出入，以其血气既衰，必用扶持故也。

门人记说：“夫子居乡之时，或与乡人宴会饮酒，其中有年老的人，必加尊敬。宴毕之后，老者既出，夫子即随之而出。未出故不敢先，既出亦不敢后也。盖乡党尚齿，长幼有序，故夫子之恭谨如此。”





乡人傩，朝服而立于阼阶。

傩，是古时逐疫之礼。《周礼》方相氏，主索疫鬼而驱除之。季冬之月，则命有司大傩以驱除鬼祟，而迎纳吉祥也。阼阶，是主阶。

“夫子家居，遇乡人行大傩之礼。此时乡俗皆欲驱除鬼邪，恐家中先祖五祀之神或致惊动，乃致其诚敬，穿着朝服，立于主阶之上，使之依己而安也。”





问人于他邦，再拜而送之。康子馈药，拜而受之，曰：“丘未达，不敢尝。”

这一章是记孔子与人交之诚意。

康子，是鲁大夫季康子。达，是通晓。

门人记说：“夫子交人，一出于至诚而不欺。如所交的人在于他邦，遣使去问候他，使者临行，则必从后再拜而送之，如亲见其人一般，不以其在远而废敬也。季康子曾馈之以药，夫子因尊者有赐，则拜而受之，又对来使说：‘丘未晓此药所用何品，所疗何病，不敢尝也。’盖药有未达，自不可尝。然受而不饮，则又虚人之赐，故直以‘不敢尝’告之。”圣人交人，无往而非诚意之流通如此。





厩焚。子退朝，曰：“伤人乎？”不问马。

厩，是马房，焚，是烧。

门人记说：“夫子养马之厩为火所焚。夫子退朝，闻之，即问说：‘火得无伤人矣乎？’不复问马，是非不爱马也，心切于爱人，故不暇问马耳。”盖贵人贱畜，理当如此，而仓卒之际，尤见圣人用爱之真心也。





君赐食，必正席先尝之。君赐腥，必熟而荐之。君赐生，必畜之。

这一章是记孔子事君之礼。

腥，是生肉。荐，是献于祖考。畜，是养。

门人记说：“夫子为大夫时，鲁君或赐之以食，则俨然如对君上，必正席致敬而先尝之，然后颁之于人，所以尊君之赐也。君或赐之以生肉，则必烹调使熟而荐之于祖考，不敢私以为食，所以荣君之赐也。君或赐之以生物，如羊豕之类，则必畜之于家，无故不敢轻杀，所以仁君之赐也。”其受赐之尽礼如此。





侍食于君，君祭，先饭。

侍食，是赐食于君侧。饭，即是食。

“夫子或侍君侧而赐之以食，则其心尤加敬慎。君若已祭而置品物于豆间，则己不待君食而先食，恰似为君尝食的一般。”盖每食必祭者，礼之常，然食于君前，则不敢以客礼自处。况君已先祭，自当统于所尊，此夫子所以不祭也。为君尝食者，膳夫之职，然敬君之至，则不嫌以膳夫自居，此夫子所以先饭也。其侍食之尽礼如此。





疾，君视之，东首，加朝服，拖绅。

东首，是首在东。拖字，解作引字。绅，是大带。

“夫子时或寝疾，鲁君临视之于家，则首必居东以受生气。此时卧病不能着衣束带，则必加朝服于其身，又引大带于其上，盖不敢以亵服见君也。”其敬君之至，不以疾而废礼如此。





君命召，不俟驾行矣。

俟，是待。驾，是以马驾车。

“夫子为大夫时，或君有命召之，则其心急于趋命，即时徒步而往，不待既驾而后行也。”其敬君之命，不敢以劳而废礼如此。盖春秋之世，君臣之义不明，至于仪节简略，名分倒置，反以尽礼为谄，孔子伤之。故虽纤悉委曲，无所不用其诚敬，非独明事君之义，亦以维衰世之风也。





朋友死，无所归，曰：“于我殡。”朋友之馈，虽车马，非祭肉，不拜。

这一章是记孔子交朋友之义。

门人记说：“朋友，五伦之一。遇死丧而能收之，人情所难也。夫子于朋友不幸而死，别无亲属可以依归者，即自任说：‘当于我而殡殓之。’盖不忍其暴露而转于沟壑也。至若朋友有通财之义，常情鲜有不以物为轻重者。夫子于朋友所馈之物，虽是车马之重，若非祭祀的胙肉，则以直受而不拜。盖必祭肉然后拜者，敬其祖考同于己亲，非车马所得比也。”此可见圣人之交朋友，一于道义。义所当殡而殡，不以凶为嫌；义所不当拜而不拜，不以财为重也。





寝不尸，居不容。

这一章是记孔子容貌变于平时之事。

尸，是偃卧如尸。居，是私居。容，是容仪。

门人记说：“夫子心存庄敬，无一毫惰慢之气。虽寝处之时，亦自收敛，未尝偃卧如尸也。承祭见宾，乃修容仪。如私居之时，则申申夭夭，安舒自在，而不为容仪也。盖寝而尸则过于肆，居而容则过于拘。夫子不然，所以为有道之气象也。”





见齐衰者，虽狎，必变。见冕者与瞽者，虽亵，必以貌。

狎，是平素亲近的人。变，是变色。亵，是私见。貌，是礼貌。

“夫子见有丧而服齐衰的人，虽素所亲狎，必变色以待之。见冠冕有爵的人与无目的人，虽私居燕见，必加之以礼貌。盖有丧之人，所当哀怜；有爵之人，所当尊敬。无目之人，人每因其不见而忽之，不加礼貌，而圣人待之各中其节如此。”





凶服者，式之。式负版者。

凶服，是丧服。古人乘车时，遇有所敬，则俯而凭于车前之横木，这叫作式。版，是户口人民的版籍，如今之黄册一般。

“夫子或在车中，见有穿着凶服的，便恻然不宁而为之式，亦所以哀有丧也。见有负着版籍的，便肃然起敬而为之式，盖所以重民数也。”





有盛馔，必变色而作。迅雷风烈，必变。

盛馔，是肴馔丰盛。作，是起。迅，是疾。烈，是猛。

“夫子当宴享之时，见主人肴馔丰盛，则必变色而起，以致其敬，盖馔为己设，所以答其礼也。遇有疾雷猛风，则必变色改容，惕然恐惧，盖畏天之威，不敢逸豫也。”

夫圣人一动容之间，皆各攸当如此。至如负版必式，则知邦本之当重；风雷必变，则知天威之当畏，尤治道君德所关，读者不可以为细事而忽之也。





升车，必正立，执绥。车中，不内顾，不疾言，不亲指。

这一章是记孔子升车之容。

绥，是六辔之总索。内顾，是回看。疾，是急遽。亲指，是以手指物。

门人记说：“升车者必立而执绥，但人情容易忽略，或至偏倚。若夫子之升车，亦必庄敬严肃，正立执绥，而无所偏倚焉。其在车中，则瞻视有常，不回头观看；言语必慎，不急遽发言；手容必恭，不以手指物。”盖三者不但失己之容仪，且足以惑人之视听，故夫子谨之如此。





色斯举矣，翔而后集。曰：“山梁雌雉，时哉！时哉！”子路共之。三嗅而作。

举，是飞起。翔，是回翔。集，是栖止。山梁，是山脊。雉，是野鸡。时，是饮啄得时。共，是向。嗅字，古代戛字，雉鸣之声。

门人记说：“鸟之为物，但见人颜色不善，将欲取之，则飞而远去，必回翔审视，择可止之地，而后集焉。盖虽蠢然无知之物，而犹能见几知止如此。昔夫子偶见山脊上有个雌雉，因叹说：‘这山梁之雌雉，时哉！时哉！’言其时饮而饮，时啄而啄，能适其性之自然也。此时子路在侧，共而向之，若有取之之意，雉乃三鸣而起焉。”此正“色斯举矣”之一证也。故人必见几而作，如鸟之见色而举；审择所处，如鸟之翔而后集，则去就不失其正，而有合于时中之道矣。不然，可以人而不如鸟乎？此记者之深意也。





卷六






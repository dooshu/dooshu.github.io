○成皋铭

大野，万邦错峙。惟正守国，设险於此。呀谷成堑，崇巅若累。势轶赤霄，气吞千里。洪河在下，太室傍倚。冈盘岭蹙，虎伏龙起。锁天中区，控地四鄙。出必由户，入皆同轨。拒昏纳明，闭乱开理。昔在秦亡，雷雨晦冥。刘项分险，扼喉而争。汉飞镐京，羽斩东城。德有厚薄，此山无情。维唐初兴，时未大同。王於东征，烈火顺风。乘高建瓴，擒建系充。奄有天下，斯焉定功。二百年间，大朴既还。周道如砥，成皋不关。顺至则平，逆来惟难。敢迹成败，勒铭孱顽。


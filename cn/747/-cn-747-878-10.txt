○林仁肇浙西节度使制

门下：建侯树屏，有国之攸先。崇德报功，百王之所共。斯为令典，予敢忘之。镇海军节度浙江西道观察等使留後金紫光禄大夫检校太傅济南县开国伯食邑七百户林仁肇，禀此星芒，郁为时干。鼓鼙之气，指敌而愈高。金石之心，因时艰而益壮。故能灼殊功於南部，夷多垒於东门。元戎所行，绩用昭著。及总留务，於浙之西，成师著无犯之威，察俗有惟清之化。屹尔京口，殷然长城。子惟汝嘉，俾正藩守。因尔才略，树之风声。雄师大邦，所以屏王室。尊官盛典，所以懋官成。惟惠惟和，有严有翼。使子无东顾之虑者，ム其赖焉。克坚一心，以永百禄。可依前检校太傅兼御史大夫使持节都督润州刺史充镇海军节度使浙江西道管内营田观察处置等使，功臣散官勋封如故。


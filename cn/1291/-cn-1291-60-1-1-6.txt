【鸡鸣】

〖《诗纪》云：此曲前后辞不相属。盖采诗入乐合而成章雅邪。抑有错简紊乱邪。后多放此。〗

鸡鸣高树巅。狗吠深宫中。荡子何所之。天下方太平。刑法非有贷。柔协正乱名。黄金为君门。璧玉为轩阑堂。上有双樽酒。作使邯郸倡。刘玉碧青甓。后出郭门王。舍后有方池。池中双鸳鸯。鸳鸯七十二。罗列自成行。鸣声何啾啾。闻我殿东厢。兄弟四五人。皆为侍中郎。五日一时来。观者满足傍。黄金络马头。颎颎何煌煌。桃生露井上。李树生桃傍。虫来啮桃根。李树代桃僵。树木身相代。兄弟还相忘。

（乐府云：右一曲魏晋乐所奏。〇《宋书》乐志。乐府二十八。通志乐略。
《文选》补遗三十四。
广《文选》十二。
《诗纪》六。
《类聚》八十六作古歌辞。引傍、僵、忘三韵。
《御览》九百六十七作古歌辞。引傍、僵、忘三韵。事类赋井赋注作古诗。引傍、僵二韵。

〇逯案。

歌中刘玉碧青甓后出郭门王十字。有脱误。
《书钞》百十二引乐府歌云：名倡刘碧玉。疑即此上句原文。今本殆以上句倡字而脱去名倡二字。并倒碧玉为玉碧也。又新五代史三十七伶官传。郭门高者。名从谦。门高其优名也云云。疑此郭门王亦倡人名。上言刘碧玉。下言郭门王。所以眩邯郸倡乐之佳也。）


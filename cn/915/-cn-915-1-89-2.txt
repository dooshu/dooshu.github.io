◇为书辞句践

臣闻主忧臣劳，主辱臣死。昔者君王辱於会稽，所以不死，为此事也。今既以雪耻，臣请从会稽之诛。（《史记。越世家》：「句践以霸，而范蠡称上将军。还反国，为书辞句践。」）臣闻主忧臣劳，主辱臣死，义一也。今臣事大王，前则无灭未萌之端，後则无救已倾之祸。虽然，臣终欲成君霸图，故不辞一死一生。臣窃自惟，乃使於吴，王之惭辱蠡，所以不死者，诚恐谗於太宰，成伍子胥之事，故不敢前死，且须臾而生。夫耻辱之心，不可以大；流汗之愧，不可以忍。幸赖宗庙之神灵，大王之威德，以败为成，斯汤、武克夏、商而成王业者，定功雪耻。臣所以当席日久，臣请从斯辞矣。（《吴越春秋。句践伐吴外传》十。案即《史记》文未可合录，做别载之。）


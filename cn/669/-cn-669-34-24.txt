24　俗語皆有所本　俗語百例


俗語皆有所本，如：「利市」，出易説卦、『爲近利市三倍。』」〇方樸山云：「玉篇載説卦作『近市利三倍』。」左傳；昭十六年：「爾有利市寶賄。」「難爲人」，出表記；「君子以義度人，則難爲人。」「擔負」，出詩玄鳥箋；「百禄是荷」箋謂「擔負天之多福」。「折閲」，出荀子；修身篇：「良賈不爲，折閲不市。」「生活」，出孟子；「家數」，出墨子；尚同篇：「天下爲家數也甚多。」「服事」，出周禮大司徒；「十有二曰服事。」「伏事」，出陸士衡詩；爲吴王郎中時從陳梁作：「誰謂伏事淺，契闊踰三年。」「分付」，出漢游俠原涉傳；「分付諸客。」「交代」，出蓋寬饒傳；「及歲盡交代。」〇又白虎通義：「封禪必於泰山何？萬物之始，交代之處。」「區處」，出黄霸傳；「鄉部書言，霸具爲區處。」〇又張敞傳：「敞以耳目發起賊名區處。」師古注：「區，謂居止之所也。」「多謝」，出趙廣漢傳；「至府，爲我多謝問趙君。」「丁寧」，出詩采薇箋；「丁寧歸期，定其心也。」〇方樸山云：「丁寧字義，本借用左傳『著于丁寧』語。」〇案：後漢楊賜傳，賜上書有「災異屢見，前後丁寧」之語。「什物」，出後漢宣秉傳；「即賜布帛帳帷什物」，注：「軍法，五人爲伍，二五爲什，則共其器物，故通謂生生之具爲什物。」「自由」，出五行志；「一切事自由，初不恤録。」「曉示」，出循吏童恢傳；「吏人有違犯禁法，輒隨方曉示。」〇前漢班超傳：「令曉示康居王。」「主者」，出劉陶傳；「事付主者。」又「主者旦夕迫促。」〇閻按：「亦見劉陶傳前欒巴傳。」〇方樸山云：「已見陳丞相世家。」〇欒巴傳：「主者欲有所侵毁。」史記陳丞相世家：「各有主者。」「意智」，出鮮卑傳；蔡邕諫伐鮮卑議：「意智益生，才力勁健。」「卑末」，出欒巴傳；「雖幹吏卑末，皆課令習讀程試〔一〕。」「告示」，出荀子；【原注】仁者好告示人。〇榮辱篇。〇閻按：「今仁作人。」「布施」，出周語；【原注】布施優裕。〇淮南子主術訓：「爲惠者，尚布施也。」「比校」，出齊語；「合群叟，比較民之有道者。」「行頭」，出吴語；「百行，行頭皆官師。」「當日」，出晉語；史黯曰：「主將適螻而麓不聞，臣敢煩當日。」「地主」，出左傳、越語；閻按：「左傳止有『東道主』。」〇繼序按：「『地主歸餼』，見哀十二年。」〇越語：「四鄉地主正之。」「相於」，出晉后妃傳；左貴嬪離思賦：「況骨肉之相於兮，永緬邈而兩絶。」〇又孔融書：「閒僻疾動，不得與足下岸幘廣坐，舉杯相於，以爲悒悒。」「料理」，出王徽之傳；「卿在府日久，比當相料理。」「長進」，出和嶠傳；「太子近入朝，差長進，卿可俱詣之。」三國志吴張昭傳：「長子承勤於長進。」「消息」，出魏少帝紀；齊王芳嘉平六年，毌丘儉上言：「昔諸葛恪圍合肥新城，城中遣士劉整出圍傳消息，爲賊所得。」〇方心醇云：「易豐卦象傳曰：『天地盈虚，與時消息。』」「功夫」，出王肅傳；閻按：「王肅傳無，亦出少帝紀。」〇案：魏志王肅傳：「治道功夫，戰士悉作。」又「泰極已前，功夫尚大〔二〕。」「功夫」字凡再見。三少帝紀：「齊王芳正始七年，詔曰：『吾乃當以十九日親祠，而昨出已見治道，得雨當復更治，徒棄功夫。』」「普請」，出吴吕蒙傳〔三〕；「孤普請諸將，咨問所宜。」「手下」，出太史慈傳；注：江表傳：「策謂慈曰：『先君手下兵數千餘人，盡在公路許。』又曰：『卿手下兵，宜將多少，自由意。』」「牢固」，出陸抗傳；「吾寧棄江陵而赴西陵，況江陵牢固乎？」〇焦氏易林：「金梁鐵柱，十年牢固。」「鄭重」，出王莽傳；「非皇天所以鄭重降符命之意。」「分外」，出魏程曉上疏；程曉傳：「上不責非職之功，下不務分外之賞。」「小却」，出宋紀；閻按：「出武帝紀。」〇武紀下：「小却，可以會稽、江州處之。」「間介」，出馬融長笛賦；【原注】間介無蹊。〇見文選。「婁羅」，出南史顧歡傳；「蹲夷之儀，婁羅之辯。」〇閻按：「日知録：『婁羅，蓋聰明才敏之意。』」〇「婁羅」，一作「樓羅」。蘇鶚演義曰：「樓羅者，幹辦集事之人。」「本分」，出荀子；【原注】見端不如見本分。〇非相篇。「措大」，出五代東漢世家；「老措大，毋妄沮吾軍。」〇閻按：「已見通鑑唐文宗考異。」〇何云：「寒山詩已有『措大』字。」〇集證：「寒山子詩：『箇是何措大，時來省南院。』」〇通鑑唐紀文宗太和九年考異曰：「皮光業見聞録曰：『崔慎由寓直，有中使引至一小殿，見文宗坐於殿上，二廣徑登階，而疏文宗過惡〔四〕，上唯俛首。又曰：「不爲此拗木枕措大，不合更在此坐矣！」街談以好拗爲拗木枕。仍戒慎由曰：「事泄即是此措大也。」慎由歸，遂金縢其事。』」「假開」，出王峻傳；「俟假開當爲卿行。」「本色」，出唐劉仁恭傳；「旄節吾自可爲，要假長安本色耳。」〇晉書天文志：「凡五星不失其本色而應四時者，吉。」又唐柳仲郢傳：「醫有本色官。」「古老」，出書無逸注；「古老之人，無所聞知。」〇崔融請封中岳表曰：「宣太平之風化，聽古老之謳謡。」「商量」，出易「商兑」注；「商量裁制之謂。」「不宣備」，出楊德祖答臨淄侯；【原注】不能宣備。〇見文選。「生人婦」，出魏杜畿傳；注：「臣前所録皆亡者妻，今儼送生人婦也。」「私名」，出列子；黄帝篇：「晉范氏有子曰子華，善養私名，舉國服之。」「家公」，出莊子；【原注】主人公也。〇寓言篇：「家公執席，妻執巾櫛。」李頤集解云：「主人公也。」〇顔氏家訓風操篇：「昔侯霸之子孫，稱其祖父曰家公；陳思王稱其父曰家父，母曰家母；潘尼稱其祖曰家祖。」「致意」，出晉簡文紀；閻按：「亦出孫綽傳。」〇簡文紀：「帝謂郄超曰：『致意尊公。』」孫綽傳：「桓温曰：『致意興公，何不尋君遂初賦，知人家國事耶！』」興公，孫綽之字。「傳語」，出後漢清河王慶傳；「令慶傳語中常侍。」「收拾」，出光武紀；「吏人死亡，或在壞垣毁屋之下，而家羸弱不能收拾者。」「尋思」，出循吏劉矩傳；「以爲忿恚可忍，縣官不可入，使歸更尋思，訟者感之。」「不審」，出韓詩外傳；閻按：「不審，爲晏子語。」〇外傳八：「晏子仰而問曰：『古者明王聖主，其肢解人，不審從何肢解始也？』」〇晏子春秋作「堯、舜肢解人，從何軀始」，無「不審」二字。「世情」，出纏子；【原注】不識世情。〇文選陸機文賦注引纏子：「董無心曰：『罕得事君子，不識世情。』」「爾來」，出孔明出師表；「爾來二十有一年矣。」「朅來」，出思玄賦；閻按：「李善注引劉向七言曰：『朅來歸耕永自疎。』」〇文選張衡思玄賦：「迴志朅來從玄謀。」〇吕氏春秋：「膠鬲見武王於洧水，曰：『西伯朅來？無我欺也。』武王曰：『不子欺，將伐殷也。』膠鬲曰：『朅至？』武王曰：『將以甲子日至。』」注：「朅，何也。」司馬相如大人賦：「回車朅來兮，絶道不周。」「和買」，出左傳正義；昭十六年正義：「買諸賈人，則是和買。」「阿誰」，出蜀龐統傳；「向者之論，阿誰爲失？」「罷休」，出史記孫武傳；「將軍罷休就舍，寡人不願下觀。」「慚愧」，出齊語；「大國慚愧，小國附協。」「安排」，出莊子；大宗師：「安排而化去，乃入於寥天一。」「比數」，出周禮大司馬注；「簡稽鄉民」，注：「簡，謂比數之。」「見在」，出夏官稾人注；「亡者闕之」，注：「闕，猶除也。弓弩矢箙棄亡者除之，計今見在者。」〇見在，先見列子仲尼篇。又後漢楊震傳：「護同産弟威，今猶見在。」「孩兒」，出書康誥注；「愛養人如安孩兒赤子。」「老境」，出曲禮正義；「『七十曰老而傳』者，六十至老境而未全老，七十其老已全，故言老也。」「牽帥」，出左傳；襄十年：「牽帥老夫以至於此。」「先輩」，出詩采薇箋；「今薇生矣，先輩可以行也。」「如今」，出杕杜箋；「征夫如今已閒暇可歸也。」「居士」，出玉藻；「居士錦帶。」注：「居士，道藝處士也。」「可人」，出雜記；「子曰：『管仲遇盜，取二人焉，上以爲公臣，曰：其所與遊辟也，可人也。』」注：「言此人可也。」〇大戴禮立孝篇：「子曰：『可人也，吾任其過；不可人也，吾辭其罪。』」「道人」，出漢京房傳；「道人始去，寒，涌水爲災。」〇漢地理志：「代郡道人縣。」注：「本有仙人遊其地，因以爲名。」「寄居」，出息夫躬傳；「歸國未有第宅，寄居丘亭。」「某甲」，出周禮天官職内注；「若言某月某日某甲，詔書出某物若干，給某官某事。」〇嵇康家誡曰：「某甲昔知我事〔五〕。」「道士」，出新序；【原注】介子推云。〇新序節士篇：「介子推曰：『謁而得位，道士不居也；争而得財，廉士不受也。』」〇王莽傳：「王涉素養道士西門君惠。」兩「道士」，義似異。「主人公」，出史記范雎傳；閻按：「范雎傳作『翁』。」〇「主人翁習知之。」「小家子」，出漢霍光傳；「使樂成小家子得幸將軍。」「不中用」，出史記外戚世家王尊傳；閻按：「秦始皇本紀：『吾前收天下書不中用者。』」〇外戚世家：「武帝擇宫人不中用者，斥出歸之。」王尊傳：「其不中用，趣自避退，毋久妨賢。」「我輩人」，出晉石苞傳；「苞見吏部郎中許允，求爲小吏。允曰：『卿是我輩人，當相引在朝廷。』」「對岸」，出樂志；閻按：「出顧臻表曰：『今夷狄對岸。』『對岸』二字用於敵國，奇。」〇吴志周魴傳：「魴誘曹休曰：『今使君若從皖道進住江上，魴當從南對岸歷口爲應。」「十八九」，出漢丙吉傳；【原注】至今十八九矣。「浩大」，出後漢馬廖傳；方樸山云：「前漢匡衡疏已有『廣心浩大』語。」〇馬廖傳：「浩大之福，莫尚於此。」「兩兩相視」，出周嘉傳；閻按：「毛板脱一『兩』字。」〇獨行周嘉傳：「群賊入汝陽城，嘉從太守何敞討賊，白刃交集，嘉乃擁敞，以身扞之，請以死贖。群賊於是兩兩相視曰：『此義士也！』」「年紀」，出光武紀；「建武十五年，詔下州郡檢覈墾田頃畝及户口年紀。」〇班固兩都賦序：「神爵、五鳳、甘露、黄龍之瑞，以爲年紀。」二義不同。「雜碎」，出仲長統傳；「百家雜碎，請用從火。」「細碎事手下」，出吴吕範傳；閻按：「兩『手下』，皆出注引江表傳孫策語。」〇何云：「手下前已出『太史慈』一條。」〇吕範傳注：江表傳：「策曰：『子衡，卿既上大夫，加手下已有大衆，豈宜復屈小職，知軍中細碎事乎？』」「合少成多」，出中庸注；閻按：「中庸注無。」〇方心醇云：「『今夫天斯昭昭之多』節，注：『言天地山川，皆合少成多，積小致大。』今本注疏脱去五字耳。」〇案：衞湜禮記集説一百三十四「今夫天」節，引鄭注正有「皆合少成多」五字。「若干」，出禮記曲禮投壺；方樸山云：「禮記出於漢儒，按漢賈誼傳，陳政事疏已有『若干』二字。」〇曲禮：「問天子之年，對曰：『聞之始服衣若干尺矣。』」投壺：「某賢于某若干純。」又儀禮：數射算數曰「若干純」。賈誼政事疏：「割地定制，令齊、趙、楚各爲若干國。」「如干」，出陳文學何之元傳；見之元所作梁典自序，「如干」二字凡六見。「膠加」，出九辯；【原注】膠音豪。加，丘加反。〇宋玉九辯：「何況一國之事兮，亦多端而膠加。」「牢愁」，出揚雄傳；【原注】畔牢愁。集韻：「愁，音曹。」〇漢書揚雄傳：「旁惜誦以下至懷沙一卷，名曰畔牢愁。」注：李奇曰：「畔，離也。牢，聊也。與君相離，愁而無聊也。」「墨杘」，出列子；【原注】音眉癡。〇力命篇：「墨杘、單至、嘽喧、憋懯四人相與遊於世〔六〕。」殷敬順釋文：「音眉癡。方言：『墨杘，江、淮之間謂之无賴。』廣雅云：『墨音目，杘作欺。』自此二十人智巧才行，兩兩相背，而能相與和同終年者，各任其真性故也。」「冗長」，出陸士衡文賦；「故無取乎冗長。」「無狀」，出史記夏本紀；「鯀之治水無狀。」「擘畫」，出淮南子；要略篇：「擘畫人事之終始。」「前定」，出中庸；「細作」，出左傳釋文；宣八年陸氏釋文：「諜，間也〔七〕。今謂之細作。」〇爾雅釋言：「間，俔也。」郭注：「左傳謂之諜，今謂之細作。」「敘致」，出世説；識鑒門：「王夷甫敘致既快，事加有理。」「留連」，出後漢劉陶傳；「留連至今，莫肯求問。」「問息耗」，出竇后紀；「數呼相工問息耗，見后者皆言當大尊貴。」「已分」，出魏文帝書；魏志王粲傳注：太子與質書謂：「百年已分，可長共相保。」「物色」，出淮南子；閻按：「何不云出月令？」〇淮南時則訓：「仲秋之月，察物色，課比類。」月令：「仲秋之月，察物色，必比類。」「本師」，出史記樂毅傳；贊曰：「樂臣公學黄帝、老子，其本師號曰河上丈人。」「祖師」，出漢外戚丁姬傳；「易祖師丁將軍之玄孫。」注：「儒林傳：『丁寬，易家之始師。』」「生熟」，出莊子；天道篇：「生熟不盡於前，而積斂無涯。」「有瓜葛」，出後漢禮儀志一注；閻按：「出禮儀志注引蔡邕獨斷曰：『凡與先后有瓜葛者。』」「發遣」，出陳寔傳；「鄰縣人户歸附者，寔輒訓導譬解發遣。」〇明帝紀：「發遣邊人在内郡者。」「天然」，出賈逵傳；「陛下通天然之明，建大聖之本。」〇前書徐樂傳：「陛下天然之聖，寬仁之資。」「新鮮」，出太玄；務次二：「新鮮自求珍。」「鈍悶」，出淮南子；覽冥訓：「純温以淪，鈍悶以終。若未始出其宗，是謂大通。」高誘注：「鈍悶，無情也。」「誇張」，出列子；天瑞篇：「誇張於世。」「愺恅」，出王褒洞簫賦；「愺恅瀾漫，亡耦失疇。」注：埤蒼曰：「，寂静也。與愺恅音義同。」「近局」，出陶淵明詩；歸田園居詩：「漉我新熟酒，隻雞招近局。」〇劉熙釋名二釋言語篇〔八〕：「曲，局也，相近局也。」「提撕」，出詩抑箋；「親提撕其耳。」「本貫」，出晉江統論；閻按：「止有『本種』，無『本貫』。」〇晉書江統傳：徙戎論曰：「各附本種，反其舊土。」又曰：「申諭發遣，還其本域。」「十字街」，出北史李庶傳；閻按：「庶附李諧傳。」〇「劉家在七帝坊十字街。」〇庶，諧之子也。「見錢」，出漢書王嘉傳。「賞賜節約，外戚貲千萬者少，故少府見錢多也。」

〔一〕「試」，原作「式」，據中華本後漢書卷五七欒巴傳改。

〔二〕「大」，原作「少」，據中華本三國志卷一三魏書王肅傳改。

〔三〕「吴」，原脱，據元刊本、清嘉慶本補。

〔四〕「而」，原作「面」，據中華本資治通鑑卷二四五唐紀文宗太和九年改。

〔五〕「昔」，原作「者」，據四庫本嵇中散集卷一〇家誡改。

〔六〕「憋」，原作「」，據中華本列子集釋卷六力命篇改。

〔七〕「間」上原衍「反」字，據四庫本經典釋文卷一六春秋左氏音義删。按經典釋文原作「諜，徒協反，間也」，翁注不取反切而誤留「反」字致誤。

〔八〕按八卷本釋名，釋言語在第四卷。






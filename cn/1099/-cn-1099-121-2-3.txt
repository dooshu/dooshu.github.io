○贈都御史邃菴楊公序 【 馬政】

天下之事、窮則變、變則通、窮者時也、亦勢也、變而通之者、人也、時之所在、勢不容于不變、而必有待乎其人、若人者必道足以濟時、才足以通變、乃能起而當其任、天固若有意生之以乘其會者也。我國家邊守之務、西北為重、而陜居其半、三邊之用、兵馬為急、而馬居其半。陜之馬。或取之監牧。或取之互市。而互市之利居其半。馬政之弊。自京師以達于天下。在在有之。而陜之監牧為多。其弊尤甚。葢所謂窮而變之時也。執政者、思有以通之、乃議設憲臣一員專理其事、於是南京太常寺卿邃菴楊公、應寧擢左副都御史奉勑以往、初建議時、眾皆難其人、私擬公、或謂公久勞于外、恐非、其好也、則又相與語曰、朝廷為官擇人、當視其能不能。不當問其樂不樂也。已而命下、眾皆以為宜、夫天下未嘗無才、顧用之何如耳、天之將降大任於是人也、必抑其進于前、而大其施于後、宋英宗嘗欲驟用蘇軾而宰相韓琦不可、謂軾之才器終當大用要在培養之。使天下之士。莫不畏慕降伏。然後取而用之。則人人無異詞。公自幼時、以頴異聞于天下、用薦入翰林、讀中秘書、年十五、舉于鄉、十九成進士、授中書舍人、歷三考、待次久之、乃陞山西按察僉事、提舉學政、移陜西、又久之乃晉副使、所至以身為教、兩省士風、為之一變、自是公之名、益重于天下、天下之士、惟恐公之不大用也、尋召為太常少卿、再轉南京、以有是命、臺諫亦交薦公、文章才略、夙負時望、今日當委之專、任之久、以責其成効、公必能講求祖宗立法之意、循名責寔、修舉廢墜、而不負簡任之重、如公者所謂培養之久、天下士畏慕降伏、而惟恐其不大用者非耶。夫此一事也、疑若易然、然當積弊之後、勢巳窮矣、非公之才、則有不能變而通之者、予嘗讀衛風之詩曰、秉心塞淵、騋牝三千、魯頌之詩曰、思無疆思馬斯臧、初竊有疑焉、既而思之、則知賢者之用、無往不宜。以塞淵之心。無疆之思。雖施之牧事。其明効亦至于此。然則公之任此。正朝廷為官擇人之意。公亦何慊於此一行哉公之行也、其門人太常少卿喬君希大、春坊諭德靳君充道、諸君子、喜公之大用于時。而陜之牧政有成也。相率屬予言贈之、予辱知于公最久、且厚、故不敢以不文辭、


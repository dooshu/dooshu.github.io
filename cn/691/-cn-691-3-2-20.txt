◎医地

人生邀福之心过甚，则事之断无是理者，亦遽信之而不疑。青乌之说，自不可废，然一为所动，则必终为所愚。京中有赵八疯子者，创为医地之说，此亘古奇谈，而竟有信之者。尝为武清一曾任县令者卜地，告之曰："适得吉壤在某村某家之灶下，去其屋则得吉穴。"某令遂别购地造屋，迁其人而购其室。及毁灶，赵又熟视曰："此地惜为灶所泄，地力弱矣。"某令曰："为之奈何？"曰："医之自能复元，药当用人参一斤，肉桂半斤。俟得此二物，付我，余药我自为合之。"某令如其教，备参、桂授之。越日，掘地下药，又告曰："三日后夜半，立于一里之外，若遥见此地有火光浮起，则元气大复矣。"乃潜施火药，于地外，阴令人往，约以某夜远见有笼烛前行者即燃之。及期至，某令家邀其夜中笼烛往视。漏三下，曰："是其时矣。"遂同往。久之，遥望其地，果有火光进起，狂喜曰："君家福甚大，不意元气之复若是之速也。"某令亦大喜，然为药物故，家资以消耗过半。赵售其参、桂，家称小康。无何，赵子俱亡，赵亦得奇疾，身如已死，但能饮食而已。始大悔。平生所愚者不止某令，而所售参、桂之资亦归于尽。身受其报，天道当然。而为所愚者，绝不思理之有无，又愚之愚者也。


人主保身以保民论（辛未程）


天之立君，以为民也。人君明于天之意，则所以自爱其身者，必不轻矣。夫以天下之大，林林总总之众，而无君则孰与治之？人主以其身托于天下君王之上，而无民则孰与守之？故世之爱戴人主也，莫不愿其安富尊荣而长为君者，非独爱其君也，有之以为利故也。人主之自爱其身也，亦莫不欲其寿考宁固而长为君者，非独爱其身也，有之以为天下利故也。故贵以其身为天下者，乃可以托天下；爱以其身为天下者，乃可以保天下。善乎！宋儒魏氏之言曰：“人主保身以保民。”盖言人君子民之道也。而愚又推之于天。

今夫父母之于子也，上以属宗祊之重，而下以为昌后之图也。故其爱之也甚殷，而忧之也甚切；劳之以其所不堪，而约之使弗纳于邪。其为子者，一举足出言，而不敢忘焉，惟恐亘以其身之亏辱为父母忧。故子之爱其身也，非以自为也；体父母之爱，为久远计也。

大君者，吾父母宗子也，又天之所甚爱者也。赋之以聪明圣智之资，而畀之以崇高富贵之宝，使天下曾不得睨视而跂望焉。佐之以侯王君公之长，而授之以礼乐征伐之权，使天下曾不得矫命而雄行焉。其爱之甚，何也？以为民也。天下有强掩弱，众暴寡，怀知而不以相教，擅利而不以相分，绝国殊俗，僻远幽遐，不能以被德承泽。然后举天下而授之一人，号曰“天子”，使之齐一其乱，而均适其欲，衣食其饥寒，而拊循其疾苦，然后天之意有所寄焉。故人主之身，非一人之身，亿万兆人之身也。天以民之故而爱君，而人主不思爱其身以保民，则无乃孤天所以付托之意乎！

然而人主之爱其身也，与众庶异，不可以不察。庶民之爱其身也，常患无以养之；人主之爱其身也，常患无以制之。何也？凡人之情，有不得，则其欲有节，而用不穷；无不得，则其欲易恣，而反至于困惫。人主之于天下也，奚不得哉！其威足以怵惕，其势足以奔走，可致之欲交于前，而可畏之机伏于后。始于娱乐，终于忧患，而民与身始交病矣。

明主知其然，故常有以节之。黼黻文章，所以养目也；而冕旒蔽之，不极其观。钟鼓管磬，所以养耳也；而黈纩塞之，不淫于聪。八珍在御，侧载臭茝，所以养口也；而一餐告饱，不求其余。深宫曲房，管簟缇帷，所以养体也；而应门击柝，鼓人上堂，女史授环，彤管记过，不求其娱。负扆以居，句陈营卫，所以养安也；而虫飞会盈，辨色视朝，日中考政，日昃不遑，不求其便。张官置吏，建侯树屏，所以养尊也；而疑丞后先，卜筮左右，太史奉讳，工师诵诗，御瞽几声，士庶传谤，不求其徇。礼乐刑政，整齐约束，所以养威也；而虞宾在位，三恪助祭，夏士在廷，殷士在庙，仇民在甸，夷隶在门，不求其同。凡所以养之者，必有所制，不得极欲。譬之百官有司，事有所禀，不得专命。若然者，岂故拘挛龌龊，屈万乘而躬韦布之行哉！其节之者，正所以爱之也。夫物也者，所以养性也，非以性养也。以性徇物，养生者慎之，而况于人主乎！

是以古之帝王，善保其身者，使欲不穷于物，物不屈于欲，则其欲有节矣。欲有节则神定，神定则无越思；欲有节则气完，气完则无过动；欲有节则事简，事简则无滥费。是以慆心溢志之事，不滑其和，而烦扰掊克之政，不逮于下。精爽通于天地，而德泽洽于寰宇。含生之伦，仰上之德，象主之指，各便其性，安其居，处其宜，为其能。三光明，六符正，群生遂长，五谷蕃殖。海隅日出之邦，雕题凿齿之民，莫不重译贡琛，敛袵稽颡，以戴天子。天子者，端委恭己而南面焉。澹然无为，寂然无声，而万机咸理矣。中心悦恺，四体康豫，而寿考且宁矣。故古之圣帝明王在位久者，皆历世百千万岁而不化。其民就之如日，望之如云，爱之如父母，而归之如流水，矫手顿足，欢呼祝颂，欲万世而为君者，岂非保身以保民之明验欤！

晚近世则不然，以天下之大，奉一人之身，而常苦其不足。口厌甘脆，而天下始有藜藿不饱者矣；身厌纨绮，而天下始有裋褐不完者矣；居厌广丽，而天下始有宵啼露处者矣。其弊至于离志解体而不可收拾，则汉、唐、宋之季世是已。

嗟乎！彼其身之不保，而又何以保民乎哉！夫彼之爱其身也，亦无以异于古之帝王，而成败相反，荣辱异趋者，古之帝王以养之之道爱之也，而彼以戕之之道爱之也。故事有顺而相贼，反而相成。美疢之滋毒，不若药石之生我也；柔曼之倾意，不若奇丑之益德也。是以明主不以天之所爱为乐，而以命之靡常为惧。不以天下奉其身，而以其身为天下。使其身常有余而无不足，其民常安乐而无患难。诚以天之爱我者甚殷，而托之甚重故也。

尝观《无逸》一书，叙商、周之哲王，所以寿永命而配上帝者，不外乎抑畏恐惧，卑服康功，忠臣之爱君，固如此也。而世乃有曰：“有天下而不以恣雎，命之曰桎梏。”嗟乎！人主之欲保身以保民，岂必若拘儒所云，神农憔悴，尧瘦臞，舜黧黑，禹胼胝之为劳哉！又岂必如术家所云，吹嘘呼吸，吐故纳新，熊经、鸟伸，鸱视、虎顾之为养哉！惟不以天下与其心而已。不以天下与其心，则内者不出，而外者不入。内不出，外不入，则耳目聪明，而心志宁一。何事之不节，何功之不成，而必曰以恣雎。夫使人主无常身，而百姓无常保者，必斯言矣。

抑愚闻之，爝火之方微也，一指之所能息也；及其燎原，虽江河之水弗能救矣。鸿鹄之未孚也，可俯而窥也；及其翱翔浮云，虽蒲且之巧，弗能加矣。人心之欲，其机甚微，而其究不可穷，盖亦若此矣。是故善养心者贵豫，主敬以存之，典学以明之，亲正人君子以维持之。禁于未发，制于未萌，此豫之道也，所以保身保民者也。






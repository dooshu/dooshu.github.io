○幸新丰及同州敕

敕：虞之四朝，且编区，汉之三辅，本同京师：善於古者考於今，发乎迩者应乎远。若顺豫之事缺，则紊於王制；巡游之典备，则虑於人劳。朕受命膺期，励精设教，幸乾坤幽赞，风雨咸若，百物既阜，三农已登，同颖荐於宗庙，穗生於郡国。我无大桀，实欣於岁取；人有小康，未果於时迈。但左翊之地，近入黄图，新丰之邑，甫邻青绮，山川宫馆，咫尺相望。欲过灞亭而涉氵戏，经沙阜而临渭，见彼耆耋，问其疾苦，察长吏之政，恤黎之冤，荩所以展义陈诗，观风问俗，始自畿甸，化於天下。宜以今月二十五日，幸长春宫，停五日。缘顿所须，并令所司支备，一事以上，不得扰州县。发日唯量将飞骑万骑行，更不须别遣兵马，及妄有科唤。朕此行之处，不得进奉，在路有称冤苦，州县不能疏决者，委御史金吾妆状为进。各勉所职，副朕意焉。


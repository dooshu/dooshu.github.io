◎梁国平

广东东安县梁国平，一生忠厚正直，急人之难，多所矜全。殁后，见梦于其戚曹盈中者，谓蒙天监为他省冥官，死生路隔，难忘故情，特来作别云云。曹醒，疑信参半。逾岁，又梦与国平晤叙，如平生欢。云复荷上帝加恩，迁擢甘肃靖远县城隍，已于某月日赴任矣。曹问前任之神何以更替，国平言旧神亦系同省高州府信宜县人，姓雷名鸣邦，新升甘肃都城隍，故我得膺是选。临别作四诗为赠，记其二云：聪明正直始为神，嘱尔诸昆好敬亲。从古吉门多衍庆，和平终属一家春。处世须成大丈夫，无骄无谄是真儒。田园世守诗书业，耕读人家泽自腴。词虽浅近而义关劝勉，此嘉庆戍寅三月二十五日夜曹所记第二次梦也。


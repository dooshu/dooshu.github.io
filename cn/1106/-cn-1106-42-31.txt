○冉溪

（冉溪，即愚溪也。元和五年，公易其名为愚溪。）

少时陈力希公侯，（《论语》：陈力就列。）许国不复为身谋。风波一跌逝万里，（跌，徒结切，失足也。）壮心瓦解空缧囚。（《汉书》：徐乐曰：“天下之患，在于土崩，不在瓦解。”）缧囚于老无余事，愿卜湘西冉溪地。却学寿张樊敬侯，种漆南园待成器。（《后汉》：樊重字君云，尝欲作器物，先种梓漆，时人嗤之。然积以岁月，皆得其用。重封寿张侯，谥曰敬。）


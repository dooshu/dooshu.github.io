训子篇 第十 凡十七条

司马温公曰：“养子不教父之过，训导不严师之惰。父教师严两无外，学问无成子之罪。暖衣饱食居人伦，视我笑谈如土块。攀高不及下品流，稍遇贤才无语对。勉后生，力求诲。投明师，莫自昧。一朝云路果然登，姓名亚等呼先辈。室中若未结姻亲，自有佳人求匹配。勉旃汝等各早修，莫待老来徒自悔。”

柳屯田劝学文：“父母养其子而不教，是不爱其子也。虽教而不严，是亦不爱其子也。父母教而不学，是子不爱其身也。虽学而不勤，是亦不爱其身也。是故养子必教，教则必严，严则必勤，勤则必成。学则庶人之子为公卿，不学则公卿之子为庶人。”

白侍郎勉学文：“有田不耕仓廪虚，有书不教子孙愚。仓廪虚兮岁月乏，子孙愚兮礼义疏。若惟不耕与不教，是乃父兄之过欤！”

《景行录》云：“宾客不来门户俗，诗书不教子孙愚。”

庄子曰：“事虽小，不作不成；子虽贤，不教不明。”

《汉书》曰：“黄金满盈，不如教子一经；赐子千金，不如教子一艺。”

至乐莫如读书，至要莫如教子。

公孙丑曰：“君子之不教子，何也？”孟子曰：“势不行也。教者必以正，以正不行，继之以怒，则反夷矣。夫子教我以正，夫子未出于正也。则是父子相夷也。父子相夷，则恶矣。古者易子而教之。父子之间不责善，责善则离，离则不祥莫大焉。”

吕荣公曰：“内无贤父兄，外无严师友，而能有成者，鲜矣。”

太公曰：“男子失教，长大顽愚。女子失教，长大粗疏。”

养男之法，莫听诳言；育女之法，莫教离母。男年长大，莫习乐酒；女年长大，莫令游走。

严父出孝子，严母出巧女。

怜儿多与棒，憎儿多与食。

怜儿无功，憎儿得力。

桑条从小抑，长大抑不屈。

人皆爱珠玉，我爱子孙贤。

《内则》曰：“凡生子，择于诸母与可者，必求其宽裕慈惠，温良恭敬，慎而寡言者，使为子师。子能食食，教以右手；能言，男“唯”女“俞”；男盘革，女盘丝。六年，教之数与方名。七年，男女不同席，不共食。八年，出入门户及即席饮食，必后长者；始教之让。九年，教之数目。十年，出就外传，居宿于外，学书计。”

庞德公《诫子诗》云：“凡人百艺好随身，赌博门中莫去亲。能使英雄为下贱，解教富贵作饥贫。衣衫褴褛亲朋笑，田地消磨骨肉嗔。不信但看乡党内，眼前衰败几多人。一样人身几样心，一般茶饭一般人，同时天光同时夜，几人富贵几人贫。君子贫时有礼义，小人乍富便欺人。东海龙王常在世，得时休笑失时人。大家忍耐和同过，知他谁是百年人。瘦地开花晚，贫穷发福迟。莫道蛇无角，成龙也未知。但看天上月，团圆有缺时。”








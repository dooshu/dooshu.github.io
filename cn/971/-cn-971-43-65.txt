刘过　和大参相公

松深烟锁迳，月冷水明楼。

日涨沧溟窄，山阴古木秋。

琴书超物表，气宇识神游。

突兀东南壮，乾坤第一流。

刘过

刘过　和大参相公

气压三千界，云横百尺楼。

地灵绝兴替，木老阅春秋。

杖屦逍遥步，琴书汗漫游。

利名空役役，回首愧禅流。

刘过

刘过　和大参相公

山邃龙蟠屈，江昏蜃吐楼。

撞钟千百指，阅世八千秋。

僧笑衣冠累，天容杖屦游。

松梢清影碎，薄月带沙流。

刘过


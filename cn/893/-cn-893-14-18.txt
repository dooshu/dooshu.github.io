早过漆林渡寄万巨





西经大蓝山，南来漆林渡。水色倒空青，林烟横积素。漏流昔吞翕，沓浪竞奔注。潭落天上星，[一]龙开水中雾。峣岩注公栅，[二]突兀陈焦墓。[三]岭峭纷上干，[四]川明屡回顾。因思万夫子，解渴同琼树。[五]何日睹清光，相欢咏佳句。

[一]落星潭，见上首注。



[二]胡震亨曰：注公，疑是左公。隋末左难当筑城栅拒辅公祏于泾，与大蓝山近。



[三]《江南通志》：晋陈焦墓，在泾县五城山左。《三国志》：永安四年，安吴民陈焦，埋之六日更生，穿土中出。按：安吴，县名，旧属宣城郡，隋时并入泾县。



[四]《子虚赋》：“交错纠纷，上干青云。”宋之问诗：“放熘觌前溆，连山纷上干。”



[五]李陵诗：“思得琼树枝，以解长渴饥。”






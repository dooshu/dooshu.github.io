饶右丞介八首

【与虞山人胜伯陈山人惟寅谈及仙游事醉后赋诗三首兼呈二贤】

扫除狡狯蓄神机，开顶葫芦不置扉。

人物已从垣外见，真形渐向市中微。

杯成白鹤冲霄去，剑化双龙破浪归。

自此更无毫发累，绿毛绕体欲成衣。

独据胡床醉不移，坐深檐露滴髭眉。

萧萧风水成音乐，澹澹星河起鹭鸶。

语罢欲乘黄鹤去，兴来忽使白云驰。

火龙□傲烹茶□，不析扶桑一气炊。

幂幂松阴布网罗，鹤巢松顶吸天河。

是何道士围棋坐，若个樵夫对酒歌。

看月也知为尔好，凭风无奈欲归何。

送君直过桥西去，还记垂杨叶不多。

【病中对梅花一株欣然有作录似西塾孟载季迪两先生一笑】

病中雅量岂堪论，澄水能清挠即浑。

除却妙香无长物，只应静坐洗烦言。

几丛晚菊今耆旧，一树寒梅老弟昆。

曾住钟山安石里，旁人犹恐我争墩。

【夜坐】

学默三年漫不应，流光一去意无征。

缘如发白因循染，道似山青自在凝。

犹有形骸生影迹，却将文字寄名称。

一川月色多于水，更着秋霜见底澄。

【梦中】

流水无心竞，孤云与我同。

坐深明月下，行尽乱山中。

花落闻啼鸟，松凉爱御风。

悬知皆梦境，一笑万缘空。

【藜科（藜科丛生庭中，白露日，割而为帚。是日取藜无蚁。谚云）】

堂下生旅藜，堂上秋风起。

藜生何重重，秋风落无子。

子落尚复生，根枯为谁死？

朝乘白露降，采割辞蝼蚁。

但知伤藜根，谁治藜生地。

我非厌为羹，为帚为厥始。

【送秦文仲博士还三沙】

东望大瀛海，影落扶桑弓。

三洲直如矢，正射三山中。

三山负晓日，晓日波浪红。

仙人不骑鹤，所适多御风。

秦君家三洲，长与仙人通。

即之不可见，忽尔能相面。

翩翩头上巾，举举尘中扇。

高谈清溽暑，知子不贫贱。

闲居寡良俦，有酒不自荐。

此日亦足醉，况得邦之彦。

小醉须解酲，大醉不用醒。

平生慎许可，只有一刘伶。

太湖三万顷，七十二峰青。

颇贻山水秀，闭门修酒经。

白云生砚石，疏雨洒窗棂。

子上三洲去，手杯犹未停。


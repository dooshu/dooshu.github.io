◇上疏陈事

臣闻人非天地无以寓生，天地非人无以为灵，是故帝非民不立，民非帝不宁。夫天地之与帝，帝之与民犹头之与足，相须而行，混同一体，自然之势也。臣窃观之，今玄象错度，日月不明，地裂川溢，妖祥并兴，胤嗣仍绝，民率流亡。昔夏癸由此而废，商辛以斯而丧。若不悔寤，恐惧将无及矣。伏惟陛下年隆德茂，中天称号，袭常存之庆，循不易之制，目不视鸣条之事，耳不闻檀车之声，天灾不有痛于肌肤，震蚀不即损于圣体，故蔑三光之谬，轻上天之怒，怡民饥之忧，忽震裂之变，轻无嗣之祸，殆国家之命，非所以彰美祖业，克保天祉者也。伏念高祖之起，始自布衣，拾暴秦之敝，追亡周之鹿，合散扶伤，克成帝业。功既显矣，勤亦至矣，流福遗祚，至于陛下。陛下既不能增明烈考之轨，而忽高祖之勤，妄假利器，委授国柄，使群丑刑隶，芟刈小民，雕敝诸夏，虐流远近，故天降众异，以戒陛下。陛下不悟，而竞令虎豹窟于鹿场，豺狼乳于春圃。斯岂唐咨禹、稷，益典朕虞，议物赋土蒸民之意哉！又令牧守长吏上下交竞，封豕长蛇蚕食天下；货殖者为穷冤之魂，贫馁者作饥寒之鬼；高门获东观之辜，丰室罗妖叛之罪；死者悲于窀穸，生者戚于朝野，是愚臣所为咨嗟长怀叹息者也。且秦之将亡，正谏者诛，谀进者赏，嘉言结于忠舌，国命出于谗口，擅阎乐于咸阳，授赵高以车府。权去己而不知，威离身而不顾。古今一揆，成败同势。愿陛下远览强秦之倾，近察哀、平之变，得失昭然，祸福可见。臣又闻危非仁不扶，乱非智不救，故武丁得傅说，以消鼎雉之灾；周宣用申、甫，以济夷、厉之荒。窥见故冀州刺史南阳朱穆，前鸟桓校尉臣同郡李膺，皆履正清修，贞介绝俗。穆前在冀州，奉宪操平，摧破奸党，弹纠豪杰，埽灭饕恶，肃清万里，不仁者远，虽山甫不畏强御，诚无以逾也。膺前后历典牧守，正身率下，及掌戎马，镇抚北疆，神武扬于朔州，强胡慑于漠北。文既俎豆，武亦干戈，功遂身退，家无私积。斯实中兴之良佐，国家之柱臣也，宜还本朝，夹辅王室，上齐七跃，下镇万国，不合久屈闲曹，委于草莽。臣敢吐不时之义于讳言之朝，犹冰霜见日，必至消灭。臣恐小人道长，遂成其败，犯冒天颜言，诚非议。知必以身脂鼎镬，为海内先笑，所学之事，将复何恨。不学鬼谷子之于东齐，而习秦、仪之于周、魏，贾王孙于蜀都，交猗顿之货殖，如此，亦可以示王室之爵，置天地之位矣。臣始悲天下之可悲，今天下亦悲臣之愚惑也。（袁宏《后汉纪》二十一，《后汉·刘陶传》，合录成篇。）


168　鄭得言博士私試策問　李艮翁爲詩餞博士　幸不笑韓愈何因駡鄭虔　少陵戲簡鄭虔詩　醉則騎馬歸頗遭官長駡


鄭得言【原注】偘。馬氏校云：「『鄭得言』，元板作『鄭德言』。」爲國子博士〔一〕，私試策問師道，祭酒不悦，臺評及之。李艮翁【原注】丑父。爲詩餞之曰：「諸生幸不笑韓愈，官長何因駡鄭虔。」

【何云】宋人句法，然博士切事也。

【全云】此本荆公詩「跨馬時遭官長駡，登堂早被學生嘲」，然俱宋人句法。

【元圻案】韓退之進學解曰：「國子先生晨入太學，招諸生立館下，誨之。言未既，有笑於列者。」〇杜少陵戲簡鄭廣文詩曰：「廣文到官舍，繫馬堂階下。醉則騎馬歸，頗遭官長駡。」〇福建通志：「李丑父，字艮翁，莆田人。端平二年進士，除大學博士，遷諸王宫教授。丁大全當軸，丑父忤其意，遂罷予祠。」

〔一〕「鄭得言」，元刊本作「鄭德言」。






代宰相春社日赐御筵状

右臣今日中使至奉宣圣旨就中书赐御筵者吉日惟戊克遵命社之文退食自公忽挹当衢之味此盖皇帝陛下念方隅之底定嘉品物之载阳属勾龙之祀典唯寅且田畯之农祥始正条风启序膏雨应期玄贶荐臻丰年可冀爰顺发生之候特均慈惠之私式霈湛恩俾为盛集酌金罍而引满同怀既醉之心享玉馔以属厌更负素飡之愧仰被涵濡之泽弥坚报効之诚臣等云云


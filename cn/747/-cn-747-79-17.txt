○授崔铉淮南节度使平章事制

周用召公为桢干之臣，以正天下。故入调鼎鼐，则弼亮之道尊；出抚方国，则藩宣之功著。我有上相，天宝间生。文武之用，并高於昔贤；中外之寄，允资於硕德。爰举旌钺，仗於股肱。光禄大夫守尚书左仆射兼门下侍郎同中书门下平章事兼宏文馆大学士充太清宫使上柱国魏郡开国公食邑二千户崔铉，瑞玉凝姿，春林发秀，贞谅实德，谦虚葆光。冲用既臻於化源，达实每宏於理本，擅松桂后凋之色，劲节自高；含金石希代之音，正声特异。洎发扬令闻，辉蔼公朝，道无缁磷，言符体要。比相如之丽藻，夙侍禁林；嗣傅说之旁求，早膺台席。日者历居廉镇，尝总朝纲，令肃方隅，风行宪署。及膺我宠擢，复司化权，每正惟公，持平不挠。畅缉熙之茂典，宏经纬之明谟，功勒旂常，道光夷貉。励山甫匡周之操，竭子房佐汉之志，终始一心，周旋七年。富人斯久，伪缉（疑）愈勤，是宜载图尔庸，优尔恩宠。乃眷淮海，号为通都，控扼实据其咽喉，封部适罹其灾患，予所注意，尔其往哉！於戏！居则秉鸿钧，绍阿衡之业；动则驾长毂，图方叔之勋。苟非全才，孰膺重任？若抚封之长术，阜俗之嘉谋，一部之惨舒，三军之政令，我属良弼，则又何规？勉登将坛，敬佩相印，副是宠寄，其惟戒哉。可检校尚书左仆射同中书门下平章事兼扬州刺史大都督长史充淮南节度副大使知节度事管内营田观察处置等使。


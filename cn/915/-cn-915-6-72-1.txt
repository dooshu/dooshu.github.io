◇议郊祀不得三公行事

既殡郊祀，自是天子当阳有君存焉，禀命而行，何所辨也！齐之兴否，岂如今日之比乎？议者又云「今宜郊」，故是承制所得命三公行事。又郊天极尊，唯一而已，故非天子不祀也。庶人以上，莫不蒸尝，嫡子居外，庶子执事，礼文炳然，未有不亲受命而可祭天者。又武皇受禅，用二月郊；元帝中兴，以三月郊。今郊时未过，日望舆驾，无为欲速而无据，使皇舆旋返，更不得亲奉。（《宋书·礼志》三：安帝元兴三年，宋高祖讨桓玄走之，已卯，告议功於南郊，是年帝蒙尘江陵未返，其明年应郊，朝议以为依周礼，宗伯摄职，三公行事，尚书左丞王纳之独云云。又见《通典》四十三。）


范言五首

【渡排市】

马怯千村雨，帆开五两风。

江山淹去住，踪迹任西东。

树深哀猿里，孤城画角中。

自深羁旅思，宁为酒杯空。

【逆浪船】

君不见李广难封侯，黄杨厄闰年。

黄杨厄闰短复短，白头李广徒称贤。

又不见章台柳枝高拂辇，今日青青明日剪。

淮阴金印大如斗，鸟尽弓藏烹猎狗。

樯乌高扬白马驰，中流失瓠知不知。

前途利钝吾何有，请君试酌松陵酒。

【酬贾实斋宪副】

水暖跃春鱼，山晴照客居。

菰蒲淮水际，松桧汉年余。

酒熟云安市，田荒邺下渠。

矫儿胜笔研，涂抹老夫书。

【湖上】

谁开湖上阁，独对晚来曛。

莺语排花出，潮声带雨分。

遥看邻牧散，闲与海鸥群。

自笑江干老，悠然卧白云。

【画眉】

宝髻蓬松锦帐垂，晓晴慵起斗花枝。

浓妆未必能承宠，何事幽禽唤画眉。


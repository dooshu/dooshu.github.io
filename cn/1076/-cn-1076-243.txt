卷二百四十三

<史部,诏令奏议类,奏议之属,历代名臣奏议>

钦定四库全书

历代名臣奏议卷二百四十三

明　杨士奇等　撰撰

荒政

殷王成汤为天子大旱七年太史占之曰当以人祷汤曰吾所为请者民也若必以人祷吾请自当遂斋戒剪爪断髪素车白马身婴白茅以身为牺牲祷于桑林之野以六事自责曰政不节欤民失职欤宫室崇欤女谒盛欤苞苴行欤谗夫昌欤言未巳大雨方数千里汉武帝即位汲黯为谒者东越相攻上使黯往视之不至至吴而还报曰越人相攻固其俗然不足以辱天子之使河内失火延烧千余家上使黯往视之还报曰家人失火比屋延烧不足忧也臣过河南河南贫人伤水旱万余家或父子相食臣谨以便宜持节发河南仓粟以振贫民臣请归节伏矫制之罪上贤而释之

宣帝时丞相魏相数条汉兴以来国家便宜行事及贤臣贾谊晁错董仲舒等所言请施行之奏曰臣闻明主在上贤辅在下则君安虞而民和睦臣相幸得备位不能奉明法广教化理四方以宣圣德民多背本趋末或有饥寒之色为陛下之忧臣相罪当万死臣相知能浅薄不明国家大体时用之宜惟民终始未得所繇窃伏观先帝圣德仁恩之厚勤劳天下垂意黎庶忧水旱之灾为民贫穷发仓廪振乏餧遣谏大夫博士廵行天下察风俗举贤良平寃狱冠盖交道省诸用寛租赋弛山泽陂池禁秣马酤酒贮积所以賙急继困慰安元元便利百姓之道甚备臣相不能悉陈昩死奏故事诏书凡二十三事臣谨按王法必谨於农而务积聚量入制用以备凶灾亡六年之畜尚谓之急元鼎二年平原渤海太山东郡溥被灾害民饿死於道路二千石不豫虑其难使至於此赖明诏振救乃得蒙更生今岁不登谷暴腾踊临秋收敛犹有乏者至春恐甚亡以相恤西羌未平师旅在外兵革相乘臣窃寒心宜蚤图其备惟陛下留神元元率由先帝盛德以抚海内上施行其策後汉明帝时王望迁青州刺史甚有威名是时州郡灾旱百姓穷荒望行部道见饥者裸行草食五百余人愍然哀之因以便宜出所在布粟给其廪粮为作褐衣事毕上言帝以望不先表请章示百官详议其罪时公卿皆以为望之专命法有常条锺离意独曰昔华元子反楚宋之良臣不禀君命擅平二国春秋之义以为美谈今望怀义忘罪当仁不让若绳之以法忽其本情将乖圣朝养育之旨帝嘉意议赦而不罪

魏文帝欲徙冀州士家十万户实河南时连蝗民饥羣司以为不可而帝意甚盛侍中辛毗与朝臣俱求见帝知其欲谏作色以见之皆莫敢言毗曰陛下欲徙士家其计安出帝曰卿谓我徙之非邪毗曰诚以为非也帝曰吾不与卿共议也毗曰陛下不以臣不肖置之左右厕之谋议之官安得不与臣议耶臣所言非私也乃社稷之虑也安得怒臣帝不答起入内毗随而引其裾帝遂奋衣不还良久乃出曰佐治卿持我何太急邪毗曰今徙既失民心又无以食也帝遂徙其半

晋武帝咸宁三年诏曰今年霖雨过差又有虫灾颍川襄城自春以来略不下种深以为虑王者何以为百姓计促处当之镇南将军杜预上疏曰臣辄思惟今者水灾东南特剧非但五稼不收居业并损下田所在停污高地皆多硗塉此即百姓困穷方在来年虽诏书切告长吏二千石为之设计而不廓开大制定其趣舍之宜恐徒文具所益盖薄当今秋夏蔬食之时而百姓已有不赡前至冬春野无青草则必指仰官谷以为生命此乃一方之大事不可不豫为思虑者也臣愚谓既以水为困当恃鱼菜螺蜯而洪波泛滥贫弱者终不能得今者宜大坏兖豫州东界诸陂随其所归而宣导之交令饥者尽得水产之饶百姓不出境界之内旦暮野食此目下日给之益也水去之後填淤之田亩收数锺至春大种五谷五谷必丰此又明年益也臣前启典牧种牛不供耕驾至於老不穿鼻者无益於用而徒有吏士谷草之费岁送任驾者甚少尚复不调习宜大出卖以易谷及为赏直诏曰孳育之物不宜减散事遂停寝後魏明元帝神瑞二年秋谷不登太史令王亮因华隂公主等言?书国家当治邺应大乐三十年劝太宗迁都博士祭酒崔浩与特进周澹言於太宗曰今国家迁都於邺可救今年之饥非长久之策也东州之人常谓国家居广汉之地民畜无算号称牛毛之衆今留守旧都分家南徙恐不满诸州之地参居郡县处榛林之间不便水土疾疫死伤情见事露则百姓意沮四方闻之有轻侮之意屈丐蠕蠕必提挈而来云中平城则有危殆之虑阻隔恒代千里之险虽欲救援赴之甚难如此则声实俱损矣今居北方假令山东有变轻骑南出燿威桑梓之中谁知多少百姓见之望尘震服此是国家威制诸夏之长策也至春草生乳酪将出兼有菜果足接来秋若得中熟事则济矣太宗深然之曰唯此二人与朕意同复使中贵人问浩澹曰今既餬口无以至来秋来秋或复不熟将如之何浩等对曰可简穷下之户诸州就谷若来秋熟年愿更图也但不可迁都太宗从之於是分民诣山东三州食出仓谷以廪之来年遂大熟

孝文帝太和十一年京都大饥韩麒麟表陈时务曰古先哲王经邦立治积储九稔谓之太平故躬籍千亩以励百姓用能衣食滋茂礼教兴行逮於中代亦崇斯业入粟者与斩敌同爵力田者与孝弟同赏实百王之常轨为治之所先今京师民庶不田者多游食之口三分居二盖一夫不耕或受其饥况於今者动以万计故顷年山东遭水而民有馁终今秋京都遇旱谷价踊贵实由农人不劝素无储积故也伏惟陛下天纵钦明道高三五昩旦忧勤思恤民弊虽虞帝一日万几周文日昃不暇食蔑以为喻上垂覆载之泽下有冻馁之人皆由有司不为明制长吏不恤其本自承平日久丰穰积年竞相矜夸遂成侈俗车服第宅奢僭无限丧葬婚娶为费实多贵富之家童妾侈服工商之族玉食锦衣农夫餔糟糠蚕妇乏短褐故令耕者日少田有荒芜谷帛罄於府库宝货盈於市里衣食匮於室丽服溢於路饥寒之本实在於斯愚谓凡珍玩之物皆宜禁断吉凶之礼备为格式令贵贱有别民归朴素制天下男女计口受田宰司四时廵行台使岁一按捡勤相劝课严加赏赐数年之中必有盈赡虽遇灾凶免於流亡矣往年较比户贯租赋轻少臣所统齐州租粟才可给俸略无入仓虽於民为利而不可长久脱有戎役或遭天灾恐供给之方无所取济可减绢布增益谷租年丰多积岁俭出赈所谓私民之谷寄积於官官有宿积则民无荒年矣十四年秋七月尚书中书监高闾上表曰奉癸未诏书以春夏少雨忧饥馑之方臻愍黎元之伤瘁同禹汤罪已之诚齐尧舜引咎之德虞灾致惧询及卿士令各上书极陈损益深恩被於苍生厚惠流於后土伏惟陛下天啓圣姿利见纂极钦若昊天光格宇宙太皇太后以叡哲赞世稽合三才高明柔克道被无外七政昭宣於上九功咸序於下君人之量逾高谦光之旨弥笃修复祭仪宗庙所以致敬饰正器服礼乐所以宣和增儒官以重文德简勇士以昭武功虑狱讼之未息定刑书以理之惧蒸民之奸宄置隣党以穆之究庶官之勤剧班俸禄以优之知劳逸难均分民土以齐之甄忠明孝矜贫恤独开纳谠言抑絶谗佞明训以体率土移风虽未胜残去杀成无为之化足以仰答三灵者矣臣闻皇天无私降鉴在下休咎之徵咸由人召故帝道昌则九畴叙君德衰而彛伦斁休瑞并应享以五福则康于其邦咎徵屡臻罚以六极则害於其国斯乃洪范之实徵神只之明验及其厄运所纒世锺阳九数乖於天理事违於人谋时则有之矣故尧汤逢历年之灾周汉遭水旱之患然立功修行终能弭息今考治则有如此之风计运未有如彼之害而陛下殷勤引过事迈前王从星澍雨之徵指辰可必消灾灭祸之符灼然自见虽王畿之内颇为少雨关外诸方禾稼仍茂苟动之以礼绥之以和一岁不收未为大损但豫备不虞古之善政安不忘危有国常典窃以北镇新徙家业未就思亲恋本人有愁心一朝有事难以御敌可寛其往来颇使欣慰开云中马城之仓以赈恤之足以感德致力边境矣明察畿甸之民饥甚者出灵丘下馆之粟以救其乏可以安慰孤贫乐业保土使幽定安并四州之租随运以溢其处开关弛禁薄赋贱籴以消其费清道路恣其东西随丰逐食贫富相赡可以免度凶年不为患苦又闻常士困则滥窃生匹妇馁则慈心薄凶俭之年民轻违犯可缓其使役急其禁令宜於未然之前申敇外牧又一夫幽枉王道为亏京师之狱或恐未尽可集见囚於都曹使明折庶狱者重加究察轻者即可决遣重者定状以闻罢非急之作放无用之兽此乃救荒之常法且以见忧於百姓论语曰不患贫而患不安苟安而乐生虽遭凶年何伤於民庶也愚臣所见如此而已

孝文帝时秘书丞李彪上封事曰记云国无三年之储谓国非其国光武以一亩不实罪及牧守圣人之忧世重谷殷勤如彼明君之恤人劝农而相切若此顷年山东饥去岁京师俭内外人庶出入就丰既废营产疲困乃加又於国体实有虚损若先多积谷安而给之岂有驱督老弱餬口千里之外以今况古诚可惧也臣以为宜析州郡常调九分之二京都度支岁用之余各立官司年丰籴於仓时俭则加私之二粜之於人如此人必事田以买官绢又务贮财以取官粟年登则常积岁凶则直给又别立农官取州郡户十分之一以为屯人相水陆之宜料顷田之数以赃赎杂物余财市牛给科令其肆力一夫之田岁责三十斛甄其正课并征戍杂役行此二事数年之中则谷积而人足虽灾不害

隋文帝开皇三年度支尚书长孙平见天下州县多罹水旱百姓不给奏令民间每秋家出粟麦一石已下贫富差等储之闾巷以备凶年名曰义仓因上书曰臣闻国以民为本民以食为命劝农重谷先王令轨古者三年耕而余一年之积九年作而有三年之储虽水旱为灾而人无菜色皆由劝导有方蓄积先备故也去年亢阳关内不熟陛下哀愍黎元甚於赤子运山东之粟置常平之官开发仓廪普加振赐少食之人莫不丰足鸿恩大德前古未比其强宗富室家道有余者皆竞出私财逓相賙赡此乃风行草偃从化而然但经国之理须存定式於是奏令诸州百姓及军人劝课当社共立义仓收获之日随其所得劝课出粟及麦於当社造仓窖贮之即委社司执帐检校每年收积勿使损败若时或不熟当社有饥馑者即以此谷振给自是诸州储峙委积

唐太宗贞观初上入苑中见蝗掇数枚祝之曰民以谷为命而汝食之宁食吾之肝肠欲吞之左右谏曰恶物或成疾上曰朕为民受灾何疾之避遂吞之是岁蝗不为灾後关中大饥上谓侍臣曰水旱不调皆朕失德朕之不修天当责朕百姓何罪而多遭困穷闻有鬻男女者朕甚愍之焉乃遣御史大夫杜淹廵检出御府金宝赎之还其父母

高宗仪凤二年夏四月江南旱遣御史中丞崔谧等分道赈给侍御史刘思立上疏曰麦秀蚕老农事方殷聚集参迎妨废不少既缘赈给须立薄书本欲安存更成烦扰伏望且委州县赈给疏奏谧等遂不行

中宗时兵部尚书韦嗣立建言曰臣闻国无九年之储家无三年之蓄家非其家国非其国也故知立国立家皆资於储蓄矣夫水旱之灾关之隂阳运数非人智力所能及也尧遭大水汤遭大旱则知仁圣之君亦所不免当此时百姓不至於困弊者有积也今陛下仓库之内比稍空竭寻常用度不支一年傥有水旱人须赈给徵发时动兵要资装则将何以备之其缘仓库不实妨於政化者触类而是臣窃见食封之家其数甚衆昨略问户部云用六十余万丁一丁两匹即是一百二十万已上匹臣顷在太府知每年庸调绢数多不过百万少则七八十万以来比诸封家所入全少傥有虫霜旱潦曾不半在国家支供何以取给臣闻自封茅土裂山河皆须业着经纶功白草昩然後配宗庙之享承带砺之恩皇运之初功臣共定天下当时食封才只三二十家今以寻常特恩遂至百家已上国家租赋太半私门则资用有余国家则支计不足有余则或致奢僭不足则坐致忧危制国之方岂谓为得封户之物诸家自徵或是官典或是奴仆多挟势逞威陵突州县凡是封户不胜侵渔或输物多索裹头或相知要取中物百姓怨叹远近共知复有因将货易转更生举徵打纷纷曾下宁息贫乏百姓何以克堪若必限丁物送太府封家但於左藏请受不得辄自徵催则必免侵渔人冀苏息

代宗时关辅旱河东租庸盐铁使裴諝入计帝召至便殿问?酤利岁出内几何諝久不对帝复问曰臣有所思帝曰何邪諝曰臣自河东来涉三百里而农人愁叹谷菽未种诚谓陛下轸念元元先访疾苦而乃责臣以利孟子曰治国者仁义而已何以利为故未敢即对帝曰微公言朕不闻此拜左司郎中

德宗时中书侍郎同中书门下平章事陆贽请遣使臣宣抚诸道遭水州县状曰右频得盐铁转运及州县申报霖雨为灾弥月不止或川渎泛涨或溪谷奔流淹没田苗损坏庐舍又有漂溺不救转徙乏粮丧亡流离数亦非少臣等任处台辅职调隂阳一物失宜尸旷斯在五行愆度黜责何逃陛下德迈禹汤恕人咎己臣等每奉词旨倍益慙惶所以僶俛在公不敢频烦请罪前者面陈事体须遣使抚绥陛下尚谓询问来人所损殊少即议优恤恐长奸欺臣等旬日已来更审借访类会行旅所说悉与申报符同但恐所闻圣聪或未尽陈事实夫流俗之弊多徇谄谀揣所悦意者则侈其言度所恶闻者则小其事制备失所恒病於斯初闻诸道水灾臣等屡访朝列多云无害於物以为不足致怀退省其私言则顿异霖潦非可讳之事搢绅皆有识之人与臣比肩尚且相媚况乎事或暧昧人或琐微以利己之心希至尊之旨其於情实固不易知如斯之流足误视听所愿事皆覆验则冀言无诈欺大明照临天下之幸也昔子夏问於孔子曰何如斯可谓人之父母孔子对曰四方有败必先知之斯可谓人之父母矣盖以君人之道子育为心虽深居九重而虑周四表虽恒处安乐而忧及困穷近取诸身如一体之於四支其疾病无不恤也远取诸物如两曜之於万类其鉴照无不均也故时有凶害而人无流亡恃天听之必闻知上泽之必至是以有母之爱有父之尊古之圣王能以天下为一家中国为一人用此术也今水潦为败绵数十州奔告於朝日月相继若哀其疾苦固宜降旨优矜傥疑其诈欺亦当遣使臣廵视安可徇往来之浮说忘惠恤之大猷失人得财是将焉用况灾害已甚申奏亦频纵不蒙恩复除自当准式蠲免徒失事体无资国储恐须速降德音深示忧悯分道命使明?吊灾寛息征徭省察寃滥应家有溺死及漂没居产都尽父子不存济者各量赐粟帛便委使臣与州府以当处官物给付其损坏庐舍田苗者亦委使任与州府据所损作分数等第闻奏量与蠲减租税如此则没者蒙瘗酹之惠存者沾煦妪之恩霈泽下施孰不欣戴所费者财用所收者人心若不失人何忧乏用臣等已约支计所费亦不甚多倘蒙圣恩允从即具条件续进臣又闻圣人作则皆以天地为本隂阳为端庆赏者顺阳之功故行於春夏刑罚者法隂之气故用之秋冬事或愆时人必罹咎是以月令所载夏行秋令则苦雨数来丘隰水潦夏行冬令则後乃大水败其城郭典籍垂诫言固不诬天人同符理当必应既有系於舒惨是能致於灾祥顷自夏初大臣得罪亲党坐累其徒实繁邦宪已行宸严未解畏天之怒中外竦然若以月令推之水潦或是其应虽天所降沴不在郊畿然海内为家无论遐迩伏愿涤瑕以德消沴以和威惠之相济合宜隂阳之运行自序臣等不胜覩灾慙负之至谨奉状陈请以闻

贽又论淮西管内水损处请同诸道遣宣慰使状曰右奉进止淮西管内贡赋既阙所缘水损简择宣慰使此道亦不要遣去者臣闻圣王之於天下也人有不得其所者若己纳之於隍故夏禹泣辜殷汤引罪盖以率土之内莫非王臣或有昏迷不恭是由教化未至常以善救则无弃人自希烈乱常污染淮甸职贡废阙责当有归在於编甿岂任其咎陛下息师含垢宥彼渠魁惟兹下人久罹脇制想其翘望圣化诚亦有足哀伤倘弘善救之心当轸纳隍之虑今者遣使宣命本缘恤患吊灾诸道灾患既同朝廷吊恤或异是使慕声教者絶望怀反侧者得词弃人而固其寇雠恐非所以为计也昔晋饥乞籴于秦大夫百里奚曰天灾流行国家代有救灾恤邻道也行道有福丕豹则请因而伐之穆公用百里奚之言拒丕豹之请且曰其君是恶其人何罪遂输粟以救之其後秦饥乞籴於晋晋大夫虢射曰无损於怨而益於寇不如勿与庆郑曰幸灾不仁贪爱不祥怒隣不义不如与之惠公信虢射之谋违庆郑之义遂闭籴以絶焉是岁晋国复饥秦伯又馈之粟曰吾怨其君而恤其人终於秦穆霸强晋惠擒辱是知弃怨而施惠者可以怀敌计利而忘义者罔不失人此乃列国诸侯犹务恤邻救灾矧君临天下而可使德泽不均被者乎议者多谓淮右洊饥国家之利臣等愚见以为不然必若兴有征之师问不庭之罪因灾幸济已爽德政倘又难於用兵望其艰窘自弊利害之势或未可知夫悍兽之情穷则攫搏暴人之态急则猖狂当其迫厄之时尤资抚驭苟得招携以礼便可底宁备虑乖方亦足生患窃以帝王之道颇与敌国不同怀柔万邦唯德与义宁人负我我无负人故能使亿兆归心远迩从化犹有凶迷不复必当人鬼同诛此其自取覆亡尚亦不足含怒今因供税有阙遂令施惠不均责帅及人恐未为允伏惟圣鉴更审细裁量其所择诸道使并未敢宣行伏候进止

贽又请依京兆所请折纳事状曰京兆府先奏当管虫食豌豆全然不收请据数折纳大豆奉?宜依度支续奏称时估豌豆每斗七十价已上大豆每斗三十价已下京兆府所请将大豆替豌豆望令据估计钱数折纳则冀免损官司者求瘼救灾国之令典求瘼在知其所患救灾在恤其所无只如螟为殃豌豆全损捡覆若非虚谬地税固合免徵直道而行大体斯在府司折纳充数已为克下从权度支准估计钱乃是幸灾窥利所得无几其伤实多伤风得财非谓理道且豌豆为物入用甚微旧例所支唯充畜料准数回给大豆诸司谁曰不然计价剩徵义将安在理无所据事不可从望依前?处分未审可否

监察御史韩愈上论天旱人饥状曰右臣伏以今年以来京畿诸县夏逢亢旱秋又早霜田种所收十不存一陛下恩踰慈母仁过春阳祖赋之间例皆蠲免所徵至少所放至多上恩虽宏下困犹甚至闻有弃子逐妻以求口食拆屋伐树以纳税钱寒馁道涂毙踣沟壑有者皆已输纳无者徒被追徵臣愚以为此皆羣臣之所未言陛下之所未知者也臣窃见陛下怜念黎元同於赤子至或犯法当戮犹且寛而宥之况此无辜之人岂有知而不救又京师者四方之腹心国家之根本其百姓实宜倍加优恤今瑞雪频降来年必丰急之则得少而人伤缓之则事存而利远伏乞特?京兆府应今年税钱及草粟等在百姓腹内徵未得者并且停徵容至来年蚕麦庶得少有存立臣至陋至愚无所知识受恩思效有见辄言无任恳欵慙惧之至谨録奏闻

宪宗时翰林学士白居易上奏曰右伏以圣心忧轸重降德音欲令实惠及人无如减放租税昨正月中所降德音量放去年钱米伏闻所放数内已有纳者纵未纳者多是逃亡假令不放亦徵不得而旱损州县至多所放钱米至少百姓未经丰熟又纳今年税租疲乏之中重此徵迫人力困苦莫甚於斯却是今年伏望圣恩更与宰臣及有司商量江淮旱损州县分数更量放今年租税当疲困之际降恻隐之恩感动人情无出於此敢竭愚见以副圣心

僖宗乾符元年关东旱饥翰林学士卢携上书曰国家之有百姓如草木之有根柢若秋冬培溉则春夏滋荣今关东旱灾所至皆饥人无依投待尽沟壑其蠲免余税实无可徵而州县督趣甚急动加捶挞虽撤屋伐木雇妻鬻子止可供所由酒食之费未得至於府库也朝廷倘不抚存百姓实无生计乞?州县一切停徵仍发义仓亟加赈给敇从其言而有司竟不能行

宋太宗端拱二年冬京城旱左谏议知制诰王禹偁上疏云臣闻一谷不收谓之馑五谷不收谓之饥馑则大夫以下皆损其禄饥则尽无禄廪食而已今旱云未沾宿麦未茁既无积蓄民饥可忧望下诏直云君臣之间政教有阙自乘舆服御下至百官奉料非宿卫军士边庭将帅悉第减之上答天谴下厌人心俟雨足复故臣朝行中家最贫奉最薄亦愿首减奉以赎耗蠧之咎外则停岁市之物内则罢工巧之伎近城掘土侵塚墓者瘗之外州配隶之衆非赃盗者释之然後以古者猛虎渡河飞蝗越境之事戒敇州县官吏其余军民刑政之弊非臣所知者望委宰臣裁议颁行但感人心必召和气

真宗时杨亿上奏曰臣本州自去年已来秋稼薄熟时物虽至腾踊人户免於流离爰自今春雨水调适粟麦倍稔蚕绩颇登餱粮渐充菜色稍减然以山越之俗陆种甚微所仰者水田所食者秔稻矧又地势斗絶涂潦不停仍岁亢旱泉源罄竭傥旬浃不雨即沟渎扬尘稻畦焦枯善苗立死非三数日一降膏泽无以望於秋成伏日夏至後絶少时雨烈日流烁炎风数兴高仰之田殆至枯槁卑湿之地如沸如羮比户嗷嗷大命近止臣遂率军州僚吏精意祈求阖境之名山及大川近郭之玄宫梵刹庙貌之列祀典者罔不徧走湫潭之庇水族者亦用致祠造龙於坛聿遵古法徙市於野克体前经而云汉昭回藴隆弥甚寻於前月十六日相次降雨不及寸余清尘有余沃焦无益臣夙夜忧栗罔敢遑宁编列之民殆於殒获比至今月将半旱气益加一郡之中靡神不祷精诚备尽灵贶蔑然臣忽记忆往年在院供职日适值岁旱学士承旨宋白为臣言今御史中丞魏庠三十年前尝薄游关辅寓居佛舍会天久不雨村民数十辈诣寺祈祷僧有善胡法者捕蜥蜴十数枚置一瓮中渍之以水蒙之以杂树叶取童男数人衣青衣青涂面及手足人持柳枝沾水散洒且祝曰蜥蜴蜥蜴兴云吐雾雨今霶沲汝今归去如是者无昼夜婴绕而言明日大雨远近告足臣潜疏於牍背至是检閲得焉即以十二日初旭与知丽水县事殿中丞甄旦诣城北集福院如其法请祷少顷臣与甄旦出自北门各遵归路忽有微云自东北起良久弥漫至午未间暴雨及寸余由是隂结未解至十三日大雨连昼夜约及三四尺溪谷涨满沟塍流溢禾黍之藁然者芃芃而发秀草树之瘁然者欣欣而向荣村民荷台笠以讴耕夫奋襏襫而舞万室之安堵如故百姓之邪心不生民之幸也陛下之赐也臣忝备守土获遇有年庆拚之诚万万常品臣又念鸣吠之伎前哲不遗刍荛之言上圣斯采所陈祈请之术亲获感应之徵理近怪神事不经见颇为猥鄙有黩高明盖小道之可观表事君之无隐昔东方朔有言曰谓之为龙又无角谓之蛇又有足跂跂脉脉善缘壁是非守宫即蜥蜴雄亦云执蝘蜒而嘲龟龙又故刑部侍郎张洎尝谓臣言昔使高丽泛海忽隂曀舟人譁言龙见洎亟起视之见垂尾於云间正如蝘蜒之状良久雨大作即知蜥蜴者亦龙之类也臣既获嘉应敢不上言干冒宸严伏增战越

翰林学士李迪尝归沐忽传诏对内东门真宗出三司使马元方所上岁出入财用数以示迪时频岁蝗旱问何以济迪请发内藏库以佐国用则赋敛寛民不劳矣帝曰朕欲用李士衡代元方俟其至当出金帛数百万借三司迪曰天子於财无内外愿下诏赐三司以示恩德何必曰借帝悦

集贤院权管干通进银台司田锡上奏曰臣今月二十五日所进实封为霸州乾宁军死伤人户等自二十六日至今又据莫州奏饥死一十六口沧州奏全家饥死一十七户虽有指挥下转运司相度及减斗斛价赈粜即未见别行指挥若有司只如此行遣实未称陛下忧劳之心也陛下为民父母使百姓饥死乃是陛下孤负百姓也宰相调燮隂阳啓导圣德而惠泽不下流王道未融明是宰相孤负陛下也今陛下何不引咎如禹汤罪已略降德音下饥饿杀人处州府民心知陛下忧恤然後振廪给贷以救其死若仓廪虚而馈运边备未足即日无可给贷则是执政素不用心所致昔伊尹作相耻一夫不获今饿杀人如此所谓焉用彼相今陛下可将此事以理道略面责宰臣以下观其何辞以对视其有无怍色有无忧色待三日而後或旬浃以来不上表待罪不拜章求退是忍人也何良相之为乎既非良相而犹用之则是陛下不以百姓心为心也若不别进用贤臣恐危乱之萌将来滋蔓难图也语曰十室之邑必有忠信况今皇家富有万国岂无人焉可於常参官自来五日一转对中观其所上之言有远大谋略经纶才业者可非次擢用若有其言而无其实退之以礼亦合理体不然则臣恐国家未能早致太平也岂唯太平之未能致其忧患不独在边防而叛乱在内地也此是陛下缵嗣先帝万世基业之急务也所急之务莫先於此惟圣聪睿鉴详微臣之言陆贽云贪因循者终有大患今若因循不早为谋则虑大患至矣今臣所奏且可先降德音以禹汤责躬之意以谢天以尧舜至仁之心以待下使饥饿地分知陛下忧恤之心也臣职在深严日有见闻不敢不奏

仁宗明道二年诏议复义仓不果景佑中集贤校理王琪请复置令五等已上户随夏秋二税二斗别输一升水旱减税则免输州县择便地置仓贮之领於转运使计以一中郡正税岁入十万石则义仓可得五千石推而广之则利博矣明道中饥歉国家欲尽贷饥民则军食不足故民有流转之患是时兼并之家出粟数千石即补吏是岂以官爵为轻欤特爱民济物不获己为之尔且兼并之家占田常广则义仓所入常多中下之家占田常狭则义仓所入常少及水旱振济则兼并之家未必待此而济中下之民实先受其赐矣事下有司会议议者异同而止

景佑二年御史中丞杜衍乞详定常平制度疏曰臣闻农者国之本不可不劝其业谷者民之命不可不为之储盖岁有丰凶谷有贵贱计本量委欲及其时散滞取赢宜究其术前志曰欲人务农人有所利粟有所归谓官以法收之也今豪民富家乘时贱收拙业之人旋致罄竭及穑事不兴小有水旱则稽货不出须其翔踊以谋厚利农民贵籴才充口腹往复受弊无复穷己虽劝课之官家至日见亦奚益於事哉管子曰令有缓急物有轻重人君不治则蓄贾游市乘人不给百倍其利矣又曰万室之邑必有万锺之藏藏镪千万千室之邑必有千锺之藏藏镪百万由此言之则平籴常平之制其来久矣非始於汉宣之世也国家列郡置常平仓所以利农民备饥岁也然而有名无实者制度不立耳臣以谓立制度在乎量州郡之远迩计户口之衆寡取贱出贵差别其饥熟信赏必罚责课於官吏出纳无壅增减有制本息之数勿假以供军敛导之时禁其争利六斛四?曰锺万室之邑万锺则今万户郡常平仓可收六万四千斛已上也俟本息增赢即加其元额岁有大中小饥亦有大中小熟常谨察以出入之节今欲立制度而无赏罚则法不得行以其外计诸州县官吏宜立功过之差以示必行每趋时收籴应急出粜无令所司壅遏则利可及人也岁丰则增市价而籴所增钱每?不得过一十文饥则减市价而粜到数三分支一分与告首人籴毕则不禁至於蜀汉狭境交广寛乡或通川易地之殊或边郡岩邑之异各立条教以节盈虚限囘易之岁时虞其损败制立典之侵刻督以严科则瘠瘦可充饥馑有备也今则不然九谷散於穰岁而不能储峙兆民困於凶年而无以振业饶赡之道固若斯乎诚严敕州郡据本处有无见管常平仓钱斛今後渐令随户口趂额收籴转运司等不得以运军须为名奏乞假借其逐处合备贯石数目若有缺少令多方计度供给倘有全然少本无可圆融之处伏乞霈然下诏出府库乳香犀象真珠之类相度随处减价出卖添备仓本凡此珍异之物饥不可食寒不可衣常时则旷日可以渐次出卖速卖则虽减价数倍人亦不可取也宜及平岁鬻之以为丰国惠下之本上以章去奢崇俭之仁下以成敦本惠民之道俟州郡有本息增羡之处令外计远近均融各足其额除边远之郡及山险之地籴贮不得过定额外沿路州府亦许就贱多籴仍先乞指挥有司将见行常平仓条贯并臣此劄子重别详定具为条件务令精密经久为例并立定逐州军合籴额数画一开坐闻奏朝廷更为裁酌颁行此法之设盖以抑兼并惠贫弱苟行之必信守之必坚本息渐增则公私获利矣比夫义社之制别生赋敛官吏侵削急速假借害大利小创於隋时而唐戴胄者犹请复之颇得其利矧兼惠农末振塞利孔之术可忽其名而不务乎议者若云圣朝不当以出息为名此又不稽其实者也周公制民贷者以国服为之息又贷万泉者入息五百亦取之以其道耳必也仓储充羡国用富强虽有凶荒不至捐瘠则仁圣域民之道莫大於此也臣以狂瞽辄効涓埃冒渎威顔伏深殒越

庆历二年右正言欧阳修论乞赈救饥民劄子曰臣伏见近降大雪虽是将来丰熟之兆然即日陕西饥民流亡者衆同华河中尤甚往往道路遗弃小儿亦乞早降指挥令长吏收恤仍闻京西东大雪不止毁折桒柘不少切虑向去丝蚕税赋无所出致贫民起为盗贼亦乞特降指挥体量臣切见国史书祖宗朝每奏一两州军小有灾伤亦随多少赈恤或蠲免税租盖以所放者少不损国用又察民疾苦微细不遗所以国恩流布民不怨嗟不必须待灾伤广阔方行赈救也方今人贫下怨之际不厌频推恩惠伏望圣慈特赐矜悯

修又论救赈雪後饥民劄子曰臣风闻京城大雪之後民间饥寒之人甚多至有子母数口一时冻死者虽豪贵之家往往亦无薪炭则贫弱之人可知矣盖京师小民例无蓄积只是朝夕旋营口食一日不营求则顿至乏絶今大雪已及十日使市井之民十日不营求虽中人亦乏絶矣况小民哉雪於农民虽为利泽然农亩之利远及春夏细民所苦急在目前日夕已来民之冻死者渐多未闻官司有所赈救欲乞特降圣旨下开封府或分遣使臣遍録民间贫冻不能自存者量散口食并各於有官塲柴炭草处就近支散救其将死之命至於诸营出军家口亦宜量加存恤以示圣恩所散不多所利者衆仍令两府条件应有军士在外辛苦及民人支移税赋残零输送艰辛等处并与擘画早加存恤若使戍兵愁苦道路怨嗟饥冻之尸列於京邑则大雪之泽其利未见而数事之失所损已多伏乞圣慈特赐留意修又论救赈江淮饥民劄子曰臣伏见近出内库金帛赐陕西以救饥民风闻江淮以南今春大旱至有井泉枯竭牛畜瘴死鸡犬不存之处九农失业民庶嗷嗷然未闻朝廷有所存恤陛下至仁至圣忧民爱物之心无所不至但患远方疾苦未逹天聪苟有所闻必须留意下民疾苦臣职当言昨江淮之间去年王伦蹂践之後人户不安生业伦贼才灭疮痍未复而继以飞蝗自秋至春三时亢旱今东作已动而雨泽未沾此月不雨则终年无望加又近年已来省司屡於南方敛率钱货而转运使等多方刻剥以贡羡余江淮之民上被天灾下苦贼盗内应省司之重敛外遭运使之诛求比於它方被苦尤甚今若不加存恤将来继以凶荒则饥民之与疲怨者相呼而起其患不比王伦等偶然狂叛之贼也臣以为民怨已久民疲可哀因其甚困宜速赐惠不惟消弭盗贼之患兼可以悦其疲怨之心伏望圣慈特遣一二使臣分诣江淮名山祈祷雨泽仍下转运并州县各令具逐处亢旱次第奏闻及一面多方擘画赈济穷民无至失时以生後患

右正言余靖论借支常平本钱疏曰臣闻天下无常安之势无常胜之兵无常足之民无常丰之岁由是古先圣王守之有道制之有术倘有缓急不可无备伏覩真宗皇帝景德中诏天下以逐州户口多少量留上供钱起置常平仓付司农寺系帐三司不问出入每年夏秋两熟准市价加钱收籴其出息本利钱只委司农寺主掌三司转运司不得支拨自後每遇灾伤赈贷使国有储蓄民免流散者用此术也前三司使姚仲孙今春以来於京东等处借支司农常平仓以给和买虽然借支官钱以充官用循常视之似无妨碍若於经远之谋深所未便臣切惟真宗皇帝圣虑深远臣敢梗槩言之当今天下金谷之数诸路州军年支之外悉充上供及别路经费见在仓库更无余羡所留常平本钱及斛?等若以赈济饥荒此固常所及矣万一不幸方隅小有缓急赏给资粮仓卒可备岂非先皇暗以数百万之资蓄於四方者乎今若先为三司所支则天下储蓄尽矣伏乞特降指挥三司先借支常平本钱去处并仰疾速拨还今後不得更支拨并依景德元降敇命施行

三年靖又乞寛租赋防盗贼疏曰臣伏覩春夏以来旱势至广陛下忧劳勤恤躬行祈祷虽获佳应而夏田先已损矣臣以古者三年耕必有一年之蓄九年耕必有三年之蓄无三年之蓄曰国非其国故虽尧水汤旱民无菜色者有备灾之术也方今官多冗费民无私蓄一岁不登逃亡满道盖上下皆无储积故也臣切谓当今备灾之术最急者寛租赋防盗贼而已诚知国家边甲未解经费日广不宜更减民赋自窘财用其如农收有限当量民力而取之虽或差减尚有数分之入今若同取一旦不堪其求必致流亡之患则永失常赋矣今天府之民九重不远其诉旱者尚或半得申明半遭抑退况远方之人其无告必矣陕关已西尤须抚之伏望朝廷特降诏命应遭旱州军委清强官体量实旱损夏苗去处特与量减夏税分数不得容有侥幸此乃惠民之实效也若待有逃亡然後赈救将无及矣臣又闻衣食不足虽尧舜在上不能使民不为盗贼若水旱之後盗贼滋长势之常也近闻解州邓州羣贼入城劫掠人户此乃都监押廵检不得其人之所致也似此阶渐不宜滋蔓伏乞朝廷申明捕捉之科严赏罚之典其不获强盗贼人不得将窃盗比折特行勒停替降之法庶几戮力同心以折盗贼之势

庆历中陕西经略安抚使范仲淹奏乞差官陕西祈雨疏曰臣今月五日至华州华隂县入西岳庙烧香切见本庙有老医官一员监当其庙廷阔远舍屋甚多只有剩员一十四人尽是老年病患供应洒扫不前在国家崇奉五岳之意似非严谨今来关中大旱永兴同华陕虢以来无二三分秋苗粟米每?一百五十文足兼乡村无可收籴人心嗷嗷贼盗不少欲乞圣慈选精谨使命至西岳庙专行祭告并於陕西灵湫等处祈雨泽以救生民仍乞委转运使一员赴西岳庙点检庙貌祭器法物并添差兵士洒扫防护所贵崇奉之礼不致废坠皇佑四年集贤殿修撰知梓州何郯上奏曰臣伏闻近日累差内臣往诸路监督州郡官吏捕蝗缘内臣是出入宫掖亲信之人以事势量之州县必过有迎奉往来行李亦须要人州郡犹有兵士给使至於县邑即须差贫下人户虫蝗未能除去人民被此劳役已先起一害矣如去岁遣内臣入蜀祈雨所至差百姓五七十人担擎行李盖外方不知朝廷恤民本意苟见贵近之臣即向风承迎不顾劳扰非必使人自要如此也况捕蝗除害本系民事乃郡县守宰之职今舍守宰不任而朝廷为之遣人监捕即是容官司之慢而不责其职业也伏乞特降敕命应有蝗虫生长处专责知州通判督促属县官吏速行打捕委本路转运司严切提举部内州郡候屏除尽日具实以闻如经奏报後却致滋长为害其知州通判知县主簿并行停殿转运使黜降差遣如此严行督责官司必自能究心除害圣意如何即乞速降指挥其见在逐处内臣仍乞抽回

五年右司谏贾黯乞立民社义仓疏曰臣伏以天下无事年谷丰熟则人民安乐父子相保一遇水旱则流离死亡捐弃道路发仓廪以赈之则籴不给课粟富人则力不赡转输千里则不及事移民就谷则远近交困朝廷之臣郡县之吏仓卒不知所出则民饥而死者已过半矣夫水旱之灾虽尧汤所不能免今不思所以备灾之术而岁幸年谷之熟则是求出於尧汤之所不可必者也臣尝读隋史见所谓立民社义仓者取之以时而藏之於民下足以备凶灾而上实无利焉愿仿隋制诏天下州军遇年谷丰熟立法劝课蓄积以备灾此孟子所谓乐岁粒米狼戾多取之而不为虐者也况取之以为民邪疏既上上下其说司农寺且命李充与黯合议以闻乃下诸路度可否而以为可行者才四路余或谓税赋之外两重供输或谓恐招盗贼或谓已有常平以赡给或谓置仓烦扰於是黯复上奏曰臣尝判尚书刑部见天下岁断死刑多至四千余人其间盗贼率十六七盖愚民迫於饥寒因之水旱枉陷重辟故臣请复民社义仓以备凶岁今诸路所陈类皆妄议若谓赋税之外两重供输则义仓之意乃教民储积以备水旱官为立法非以自利行之既久民必乐输若谓恐招盗贼盗贼利在轻货不在粟麦今乡村富室有贮粟数万石者不闻有劫掠之虞且盗贼之起本由贫困臣建此议欲使民有贮积虽遇水旱不忧乏食则人人自爱而重犯法此正消除盗贼之原也若谓有常平足以振给则常平之设盖以准平谷价使无甚贵甚贱之伤或遇凶饥发以振捄既已失其本意而费又出公帑今国用颇乏所蓄不厚近岁非无常平小有水旱辄流离饿莩起为盗贼则是常平果不足仰以振给也若谓置仓廪敛材木恐为烦扰则今州县修治邮传驿舍皆歛於民岂於义仓独畏烦扰人情可与乐成不可与谋始愿自朝廷断而行之然当时牵於衆论终不果行

仁宗时秘阁校理吴及言春秋有告籴陛下恩施动植视人如伤然州郡官司各专其民擅造闭籴之令一路饥则邻路为之闭籴一郡饥则隣郡为之闭籴夫二千石以上所宜同国休戚而坐视流离岂圣朝子兆民之意哉遂诏邻路邻州灾伤而辄闭籴论如违制律监察御史包拯请救济江淮饥民疏曰臣闻天以五星为府人以九谷为命五星紊於上则灾异起於下九谷絶於野则盗贼兴於外天之於人上下相应故天变於其上则人乱於其下是天人相与之际甚可畏也若变异上着则恐惧修省以谢於下年谷不登则振贷己责而恤其困盖不使天有大变而民有饥色则人获富寿而国享安宁矣方今灾异之变尤甚臣近已论列详矣惟江淮六路连岁亢旱民食艰阻流亡者比比皆是朝廷昨遣使命安抚振贷以救其弊而东南岁运上供米六百万石近虽减一百万石缘逐路租税尽已蠲复则粮斛从何而出未免州县配籴以充其数由是民间所出悉输入官民储已竭配者未巳纵有米价率无可籴父子皇皇相顾不捄老弱者死於沟洫少壮者聚为盗贼不幸奸雄乘间而起则不可制矣当以何道而卒安之哉且国家之患未有不缘此而致可不熟虑乎欲望圣慈特降指挥应江淛六路灾伤州县凡是配籴及诸般科率一切止絶如敢故犯并坐违制庶几少释疲民倒垂之急其上供米数若不敷元额即候向去丰熟补填仍令州县官吏多方擘画捄济饥民不得失所兼委逐路提转专切提举如不用心捄济以致流亡及结成羣党即乞一例重行降黜

拯又请支义仓米赈给百姓疏曰臣访闻江浙荆湖等路自去秋亢旱田苗一例灾伤即日米价甚高民食不足若不速令捄济必致流亡强壮者起为盗贼老弱者转死沟洫因此生事为患不细缘逐州除军粮常平仓外别无大段斛斗准备切知王琪见起义仓所在现管米数稍多州县未必敢专辄支用若一取候朝廷指挥往复数月当此艰食之际恐无所及欲望特降指挥逐路转运司勘会辖下元系灾伤州县如委实人户阙食即令画时将义仓米速行赈给以济贫民如允臣所奏即乞早赐指挥

拯权三司使请免江淮两淛折变疏曰臣切见淮南江浙荆湖等州军数年以来例皆薄熟去秋亢旱尤甚可熟三二分当年夏税见钱一例科折内第一等折纳小绫每匹一贯六百六十文省官絁每匹二贯八百五十文省其第二等已下至客户并折纳小麦每斗三十四文省续据发运司准中书劄子据三司奏乞将庆历三年上供额斛六百万石内将小麦一百万石大豆十五万石折纳见钱发运司遂相度小麦每斗并耗添估九十四文省大豆每斗并耗八十八文省比逐处见粜价例两倍已上应该小麦一石纳见钱九百四十文省寻又准五月九日中书劄子据发运司奏切虑豆麦价高人户难得见钱奉圣旨宜令本司疾速指挥逐路州军据合折夏税豆麦令人户如愿纳见钱者即仰逐处依起纳日在市价例钱数送纳如只愿纳本色斛斗亦听从便虽有前件圣旨指挥本处官吏并不遵禀但一面抑令人户纳元估价钱不许纳本色斛斗以致豆麦益贱钱货难得下等人户尤更不易发运司但务岁计充盈不虑民力困竭上下相蒙无所诉告为国敛怨莫甚於此且民者国之本财用所出安危所系而横赋暴取不知纪极若因此流亡相应而起涂炭郡邑则将何道可以卒安之况已萌之兆不可不深虑耳兼自淮以南又两浙荆湖从去秋至今春并未得雨二麦不秀耕种失时民心熬熬日怀忧惧欲望圣慈特降诏勅委逐路转运提刑不住廵历体量应是诸杂科率权且停罢若向去蚕麦稍熟今年夏税诸色钱等除第一第二等户各令依旧折纳外其第三等已下并客户特与免诸般支移折变只令各纳本色庶使重困之民稍获苏息拯为三司户部副使请差灾伤路分安抚疏曰臣切闻江淮两浙荆湖南北路近岁旱涝相继粒食踊贵淮南西路蕲黄等州尤甚去秋霖雨陨霜损害苗稼今夏大水飘流居人兼又官中配籴民间之蓄尽输入官官籴既多迨今五月不雨秋苗悉已枯槁米价斗二百文纵江淮稔时米虽贱而民有饥者况遇凶年亦何卒岁为其无备故也今则民间之蓄尽为军储矣民失其赖流亡日衆故贼盗充斥聚集成羣大者近百人小亦不下数十人所在剽虏官司不能禁自光寿以南距江亦皆如是州县上下逓相蒙蔽不以上闻使朝廷无繇知之况今秋苗稼既槁则望在来夏而凋残之民朝不谋夕岂能及来夏子且天之降咎必在於凶年者盖年凶则民饥饥则盗起盗起则奸雄出奸雄出则不可制矣岂可不深惧而豫防之哉伏望圣慈申明执政大臣应江淮两浙荆湖等州军自去夏至今秋灾伤甚处选差臣寮遍令体量安抚从便宜而振贷之夫捄灾恤患国之常也若忽而不顾寖成大患得不为朝廷之深忧乎

历代名臣奏议卷二百四十三








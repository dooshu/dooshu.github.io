○贈豐潤伯曹公奉　勑總南京操江兵 【 提督操江】

自六朝五季、與宋之南、皆畫江以守、而江防重于諸鎮、我　高廟自淮西渡江、定鼎金陵、遂一中原、而江防視前代益嚴、每操江之日舳艫相衘、旌旗蔽空、所以攝姦宄、奠南服者甚盛故制總操江兵者一人、非世勳宿將、莫預茲選或難其人、則　勑南京守臣兼領、其慎之如此、弘治紀元之歲今　天子始朝羣臣以南京　帝業所基而操江之帥闕、用廷臣公議、命豐潤伯曹公　賜璽書以行、行之日、諸與公舊者、相率餞於郊、且俾予贈之言。葢聞都南者。莫利於舟師都北者。莫先於騎戰。我國家自文廟徙都北京置三營為居重馭輕之策。而南京操江之備。乃習故常。戰具弛焉莫之振。有識者恒以為憂。　先帝□用南寧伯毛公。始克修復舊規績用有成。進副居守之任。而曹公代之。公議所歸。殆不誣哉。昔漢穿昆明池以習水戰、魏作玄武池以肄舟師、勤遠略、圖非常、皆不足齒、惟我高廟櫛風沐雨、以平僣亂、作生民主、為　聖子神孫立萬世之業、率用舟師、其遺蹟尚可考也、然則操江之任重矣、矧今天子嗣大歷服之初、首以慎選而用公、當不求所以副之者邪。惟公之考莊武侯在先朝顯有儁功、藏在冊府為中興名將、而公以元孫敦尚詩書。克繩其武。居宿衛。典京營。積有年勞。非建功一時者比。吾知其往也。士心豫附。軍政修明。上足以答　聖天子授鉞之心。下足以顯其先元戎登壇之教使江防得人。過前代遠甚斯亦無負於故人之所以期公者哉。先少保襄毅公。在遼東督餫時。與莊武侯同事交好。公嘗受學舘中。故予於公有世講之雅獲預離觴之未。因序其事以贈。


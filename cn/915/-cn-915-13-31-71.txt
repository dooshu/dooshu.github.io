◇周大都督阳林伯长孙瑕夫人罗氏墓志铭

夫人讳某，恒州代郡太平县人。祖某。父协，周大将军、周阳郡公。

夫人资于事亲，躬奉训诫，教于宗室，足闻《诗》《礼》。及乎言归，肃恭如事，藻维敬，纟延是勤，内位克谐，中闺以睦。年龄不竞，霜露先侵，更无延寿之杯。遂阙长生之枕，以周天和四年二月八日薨地长安之洪固乡，时年二十有三。其年某月日葬于万年县之寿里。山非宋国，翻为节女之陵；地异荆台，遂有贤妃之墓。铭曰：

毕、狼建国，灵武开都。地接天柱，山临宝符。人资义烈，世袭雄图。葛覃维萋，棠棣早盛。既安淑德，爰从配命。四教弘宣，三星克正。霜凋桂苑，风落芝田。三从门性，五福伤年。归安永绝，言告长捐。凄切郊野，纡回隰原。风惨云愁，松悲露泣。朗月空嗟，伤神何及。（《文苑英华》九百六十三）


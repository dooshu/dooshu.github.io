○山书一十八篇（并序）

予於山上著书一十八篇。大不复物意，茫洋乎无穷。自号为《山书》。

天地之气复，则结者而为山也，融者而为川也。结於其所者，安静而不动。融於其时者，疏决以忘其及（其及一作反）。故山之性为近正，川之性为革为（革为一作融）。是以处其结者有（一作为）君子，处其融者为利人。

天地之先，未尝有形。故字其形为人民，为禽虫万物。然后受其字，据其形之动曰生，形之静曰死。呜呼！我苟不生乎天地先，而未尝用其形窍以出纳，斯非混沌之似乎？故吾以混沌不尝在天地先，而在我之不为万物凿者而已矣。坏人者天地也，使其数出。故观数以象动，则有争杀乱患。夫数始乎手足故离吾之指为五，视其指而心亦离，则数数入乎心矣。故知指生六而为有馀，生四而为不足。不足与有馀也，为体不备。呜呼！心既分身之有馀与不足也，则争杀乱患，何尝不足尽其数出。

圣人重其生，以榆出光济其用，故甘膻之臭出於榆末，而后网罟不足於野，以牢养於宫中，故天下忘身以自给。呜呼！上古食而弃其馀（一作榆），热而弃其皮，亦足矣。是知圣人欲化而更乱其死生。听凤鸣而吹管，果象也。故有象竹之声者，必有象葭之器。然则造其为（一作鸣）而耻葭学者凤也，故不世而来。造其象而耻人学者圣人也，故末世而不出。呜呼！

江河凿而山木泣，以为川既出而必伐舟也。舟既入水而蛟鱼相市，以其居泉而远於杀者也。今则造泉之具成，是大道存而异其质，大道亡而运（一作连）其祸。

利以观天下，利尽而天下畔。道以归天下，道薄而天下去。呜呼！为利物所间（一作恶），为道亦不伪。故始受其应者，终亦将以应人。然则利尽所畔者必灭其后，道薄而所去者贵不杀其孤而已。

城郭沟池，以固民也。有窃城郭沟池以盗民者，则杀人甚於不固。夫有窃固之具，必有攻固之利。苟有利之物，寇必生其下。是以太古安民以巢，故於野则无争。巢固民则相杀。

车服妾媵，所以奉贵也。然而奉天下来事贵者贱夫。有车服必有杂佩，有妾媵必有娱乐。圣人既为之贵贱，是欲鞭农父子以奉不暇。虽有杵臼，吾安得粟而舂之？呜呼！教民以杵臼，不若均民以贵贱。

古之弓矢，所以防恶也。怀恶者在内，所以能避（一作持）弓矢也。故射恶未及死，而夺械可以杀人於天下。天下从而禁畜私械者。呜呼！古之弓矢，所以防恶也。今则不然，反防人之持弓矢也。

万物无常声，而主声者定其悲欢。则听在心而耳职废也。谓雷为可畏，则以畏声听之，不知有时雷可长养也。谓瑟为可狎，则以狎声听之，不知有时瑟可流哀也。则有幽思之深，砧声之悲也；去家日远，雨声之愁也。呜呼！悲愁果在心也，雷与瑟无常声也。

为学岂有岁，故劳於农夫。以其有遇世也，故佚於使人。然而虽佚不忘学，以其劳而未尝遇。是故死而不得止（一作正）其心。古有志者，犹悲日月之易於人也，故谓飞乌走兔在其中。付大藏之钥，未必有信之友也。夫取人之钥，必荐信以入其中。受人之托，必有情以寄其内。故大信者不使人付（一作信），有道者不使人求。

棺衣之厚，葬以王礼。百姓不贪其死，以其爱名不甚于爱身。任时之重必多怨，借君之权必易死。是于名则君子爱身不甚于百姓焉。

圣人有意哉，故劝善以爵，使利爵者乐修。夫恶杀人与杀盗钧为仁人之心，则亦召盗以爵。呜呼！使圣人无意，则劝善不以爵矣。故君子为善不独乐，欲为（一作与）圣人而出是，以见仁人之术使爵以召盗乎。

食秦人之炙，则怀其妻子。闻秦妇之嫁，则垂涕悲其身。当是时，亦疑天下之妻矣。吾过富贵之门，则怀其爵矣。及闻秦人有以爵死者，则垂涕悲其身。当是时，不顾天下之贵矣。

有恶雀鹿之甚者，挥帚以驱雀，结罟以禁鹿。夫帚罟既可以骇物，则帚罟必足以取物。呜呼！执其具以逐雀鹿，安知不有学其具以取之。故善去恶者不必恶其名，善逐者不必示人以其具。

猿鸣不过薜萝，以其有蔓。蔓者必组物，夫能过其组，必自亥（一作骇）其心。呜呼！髻之组吾髻也，带之组吾腰也，线之组吾衣也，亦是矣。今蔓在天下，安得复亥（一作骇）其心哉。（谨案题云一十八篇，文十六篇，当有阙误。）


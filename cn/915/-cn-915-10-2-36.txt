◇妙法莲华经忏文

菩萨戒弟子皇帝稽首和南，十方诸佛，无量尊法，一切圣贤。窃以前佛後佛，种种因缘，已说当说，各各方便，莫非真语，翻为妙法，理无二极，起必同归；但因业因心，禀万类之识，随见随著，异群生之相，品位分浅深，觉悟有迟速，法雨一味，得之者参差，法雷一音，闻之者差别；是以小乘顿教，由此各名，声闻菩萨，因斯分路。至如鹿苑初说，羊车小乘，灰断涅盘，分段解脱，以诸佛之善巧，会众庶之根机，是曰半字，未称三点。及夫会三归一，反本还源，说大乘经，名无量义，灭化城于中路，驾宝车于四衢，衣里明珠，隐而还见，髻中真宝，于焉始得，出宝塔于空虚，踊菩萨于大地，见希有事，证微妙法，最胜最尊，难逢难值。弟子以因地凡夫，属符负荷，方欲宪章古昔，用拯黎元，窃以羲皇结网，深失大慈，成汤解罗，犹非妙善，扬旌丹水，异道树而降魔，执玉涂山，非宝坊之大集，所以凭心七觉，系念四勤，住菩萨乘，显无三之教，学如来行，开不二之门，汲引群迷，导示众惑；今谨于某处建如干僧如干日法华铁，见前大众，至心敬礼释迦如来、多宝世尊，礼妙法华大乘经典，礼普贤菩萨妙光法师，愿多宝如来，从地涌出，普贤菩萨，乘象空来，并入道场，证明功德，击大法鼓，转妙法轮，震动世间，觉悟凡品，令使尽空法界，无量声闻，无边众生，皆为菩萨，总持性相，同到无生，稽首敬礼常住三宝。（《广宏明集》二十八下。）


○敕西南蛮大首领蒙归义书

敕西南蛮大帅特进蒙归义及诸酋首领等：卿近在边境，不比诸蕃，率种归诚，累代如此，况卿等更效忠赤，朕甚知之。顷者诸酋之中，或有携贰，相率自讨，恶党悉除，即日蕃中应且安帖。然则地临外境，亦须有预，人无远虑，必有近忧：卿可思之，岂虚语也。所有蕃中事意，使者具知之。比秋凉，卿及百姓并平安好，遣书指不多及。


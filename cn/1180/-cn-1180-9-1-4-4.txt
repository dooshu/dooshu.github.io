桑中

三章，章七句


首章讲：淫奔者歌此。曰：





爰采唐矣？沬之乡矣。

沬，卫邑。沬之乡有唐生焉，我也爰采唐矣，于彼沬之乡矣。





云谁之思？美孟姜矣。

姜，齐姓。是行也，其云谁之思乎？乃彼美色之孟姜也。





期我乎桑中，要我乎上宫，送我乎淇之上矣。

期，是约。桑中，地名。上宫，地名。盖斯人也，期我于沬之桑中，故我托为采唐之行，以往会之耳。沬之地有上宫也，但见始则迎我乎上宫，而不胜其相见之喜者矣。沬之地有淇上也，既则送我乎淇之上，而不胜缱绻之情矣。如是则我之所思于是乎慰，而今日采唐之行，夫岂徒哉？

二章讲同。





爰采麦矣？沬之北矣。云谁之思？美孟戈矣。期我乎桑中，要我乎上宫，送我乎淇之上矣。

戈，杞姓。

末章讲同。





爰采葑矣，沬之东矣。云谁之思？美孟庸矣。期我乎桑中，要我乎上宫，送我乎淇之上矣。

孟、庸，皆贵族女。吁，卫之淫乱至此！所谓其政散，其民流，诬上行私而不可止者也，要皆宣公、宣姜诲淫于上，则其俗之不美有自来矣。






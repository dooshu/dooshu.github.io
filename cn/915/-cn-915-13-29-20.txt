◇太子太保中都公陆逞碑铭

公本居三吴郡三吴县，丞相逊后也。宋武匡定钟鼎，底平涵洛，公曾祖载，实赞军谋。及反旆南辕，以司武留守。赫连作乱，见拘夏州，以江右名家，为中山太守。地既鲜虞，途通灵寿，呼沲易水，仗武乘边，赵北燕南，甲威河外。祖营州使群，长于戎马，称雄朔漠。南中都督，犹缵奕世之基；西校国门，无坠承家之业。公识度深详，标尚闲远，处众谦，居简行敬，风鉴外明，潜机内敏，建章门户，张华成立，原陵松柏，虞廷尽记，昔处文房，又居内职，或傅冰华，时游甲邸。魏祖军谋，还豫南陂之宴；梁王师傅，犹对宣室之谈。出内优隆，通籍营宠，升降荣步，便颂宫禁。铭曰：

淮海维扬，具区之薮，水朝江汉，星躔牛斗。盛德遗风，神明厥后，龙章八命，鸾四牡。宾阶昔遇，风月相思，卿门今别，宿草何悲。轮环不已，零落无时，永矣元伯，长从此辞。（《艺文类聚》四十六）


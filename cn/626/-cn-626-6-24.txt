田参议汝成五首

【贵竹对雨寄焦学宪】

远道难托迹，新羁多怯魂。

况兹风雨夕，四塞山城昏。

坐令昭旷怀，颓然抱幽存。

尚冀晤才彦，清谈蠲郁烦。

高山邈旌节，何用展寒暄。

孤鸿去容与，遐心矫腾骞。

君心谅无拒，跂予伫归轩。

【西湖游览】

苏堤如带束湖心，罗绮新妆照碧浔。

翠幕浅搴怜草色，华筵小簇占花阴。

凌波人渡纤纤玉，促柱筝翻叠叠金。

月出笙歌敛城市，珠楼缥缈彩云深。

【山居杂兴二首】

芙蓉窈窕月朦胧，草阁遥怜玉殿风。

曾从龙舟西苑里，正闻莲漏百花中。

珠帘卷雾摇波绿，宝扇开云射日红。

恍向九霄重浪迹，却忘身世一飘蓬。

涧户岩扃俨未移，青山怜我似前时。

书林旧聚珠千箧，社饭新分雪一匙。

阴蚁战来规阵法，午蜂衙罢忆朝仪。

河清海晏逢休历，剩有豪怀付酒卮。

【嘉兴晚发别陈子常】

江南春尽落花天，桑柘笼烟水满田。

野店酒香新雨后，断桥人渡夕阳边。

羁怀潇洒惟歌啸，世路崎岖只醉眠。

倾盖逢君成坐久，片帆乘月下吴川。


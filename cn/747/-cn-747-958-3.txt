○对承袭称狂判

〈甲承袭称病狂，有司按以为妄。〉

建邦设都，天秩有礼；袭裘绍冶，人教攸先。甲以荣冠鼎宗，躬忝门子。对谢庭之荫蔚，玉树摇春；窥陈氏之英灵，珠光聚夜。纂乃旧服，诚宜象贤；故违正徒，而冒狂疾。伯夷去周，虽则有诸；郦生不狂，谁信其妄？若栖心让美，宜从温睦之规；如谲行沽名，须遵复礼之议。自然日蕃锡马，晋彖明受宠之文；庭有悬鹑，诗人寝《伐檀》之刺。至公之道，其在兹乎？

贺兰恒


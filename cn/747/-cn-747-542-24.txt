○降诞日为杨大夫奏修功德并进马状

右，臣伏以居至道之尊，其唯元命；助无疆之祚，亦在胜因。是以千年为庆诞之期，百福有庄严之义。伏惟皇帝陛下以文武道，为天人师。降生於纯阳之月，缵承於大宝之位。效祉而四夷奔走，流欢而万国讴歌。臣某职在监司，土无珍异，恨无以拜上元之庆，酬厚载之仁。敢伏普通，转修经戒。仰申诚恳，以就有为之功；上为圣神，庶资无量之寿。其马久令教习，颇似柔训，愿承内厩之恩，以备属车之驾。干冒尘渎，不任战汗之至。


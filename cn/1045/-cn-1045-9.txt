王洋　病眼

飞花无复数，遇物辄成双。

书画疏幽阁，屏帏恋经窗。

懒开辞俗客，写望忆秋江。

椒菊供翰饵，犹须发酒缸。

王洋

王洋　病眼

寄身虽闲念未除，敌念赖有前贤书。

如何昏花接旬月，古史散落经耘锄。

我知禀赋分量浅，费出稍泰寻空虚。

衣服饮食悉若此，耳目形体应相如。

此如用多阴困阙，不似缓节安虚徐。

解衾卧稳省开目，细琐悉悉分虫鱼。

异时意气尚换举，欲取功烈规名誉。

从天且乞一双眼，此外不敢求赢馀。

王洋


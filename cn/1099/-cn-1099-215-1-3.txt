○漕渠議 【 漕渠】

嘉靖間、山東諸泉半竭、黃流耗减漕途閼澁、顧泉源總之徂徠等七十二派。麗鉅野陽穀諸邑攷之永樂中金純濬引濟漕。肅皇帝挑新河　顯皇帝開泇河漕渠之勢又與永樂時大不同也其經理甚悉。有安馬塲諸湖以聚水。有石口通源諸閘以儲水。有挂劍柳堤諸鋪以濬水。有師家野豬諸壩以止水。澇淺有夫。監泉有官。迨於今。日久弊滋民或壅以為利。綱弛法玩。官或狃以為常。遂令泉源或散為灌溉。或絕為魚梁。而隔為沼沚。入漕河者。寧盡如昔耶。黃河分流之不至。葢有繇矣。張仲義云、黃河一石水。五斗泥其濁而易閼。性也姑論國朝洪武、河決原武、正統決滎陽、天順决開封弘治决張秋、正德决曹縣、又决孫家口、率數十年一變、葢其泥濁易沉。泥沉易積。積則流益緩。緩則積愈多。故屢淤屢洩。其勢然耳。况兗豫土性墳壚。易為衝突。舍本流而趨異壑。夫何怪焉。今者徙舊黃河復故道。出泗州。南趨於淮。由是言之。泉非竭也。民為之竭也。河非梗也。閼為之梗心。議者不察本末、務以奇論相高、近者議開別河。遠者欲漕於海。非無見也。然海運之說。有不可者五。以元史攷之、歲運之舟至干纔十七。則沒者十三矣。內漕海運各有利害言之者皆有形當其時則用之耳夫役卒孰非赤子、艘粟孰非民膏、乃驅有生之民、投必死之地、取可用之材。填不測之區、寧無惻然於心乎。不可一。尚書宋禮疏云、海運必用千料船、駕者百人、運米千石、若計河漕。則海船一可辦河船十且運卒少而鮮傾沒之患。以此相較。其不可二。元專海運、倭奴歲肆剽刼。必設瞭望之卒。備捍禦之兵。轉輾隄防、猶不獲免、國初設備倭指揮。亦為海運。及改運會通。倭乃絕覬覦矣。此為永鑒。其不可三。欲海運必濬利津膠萊河。為停泊之所。屯寶葢黑龍諸山。為望瞭之計。今久堙再修。興役無巳。與其勞民而蹈危險。孰若修漕河。安故道之便。不可四。勝國倡亂、非士誠國珍等耶。皆濳托海運。貿販聚徒。為東南患。以海為憑。法不及禁。釀成禍亂。其不可五。夫海運詘。河運不得不通。河運專。泉源不可不滌。其為計奈何。吁、難言也、史言宋開寶間。河決澶淵。防河司封郎中姚恕矺死。知州杜審肇坐斥。失事之罰。其嚴如此。漢成帝時。王延世為河隄使。隄成。爵關內侯。建武中。舉樂浪王景治河。從事諸臣。悉增秩加爵。舉職之賞。其優如此。夫賞罰所以勵世磨鈍也。舍是、唐虞不能治。今督理諸臣。自中丞曹郎而下。皆視為養望息勞之所而不切軫時耗國之憂去歲漕涸。敕遣侍郎諸臣臨視。講求經畫。但聞所至摉索供億。民不能支。每一官隨從千人。未及展一籌。夏水驟發。漕舟無阻。諸臣乃竊以為功。噫泉源未必竭。而時有時竭。水至自有時。而民怨無時。今欲上不煩宵旰。中不失漕期。下不困閭閻。長淮以北諸泉皆為漕用徐文定故有費水壞河之論其要在得泉耳。欲泉之盈。匪有他奇。其要在無分泉耳。分有盡之源、供無窮之用、豪民擅其利、國計當其虗、第能覈而清之、則地中之蓄、滔滔不匱漕渠漸盈、國課日充、必也復永樂之制乎、積水減水之閘。在支流不可不修挑淺撈淺之夫。在占役不容不覈。非得實心為國任怨之臣不可矣。濬河之術、古來無憑、千百其宜者有二焉、宋李公義鐵龍爪揚泥車其一也。河閼在泥。以鐵為爪。繫舟尾而行。急櫂乘流聯翩而下。沙動水衝深可數尺此去閼土之法也晉梁文矩。督人戶守堤。其一也。文矩請于夾河人戶。免其糧役。點充堤長。湫水瀑漲率人守之欲潰則戢。欲塞則疏。各限區里。官為廵緝。若工大則量為之助。偷惰者罰此防河滲之法也又稽先正所建議矣、天順間中丞賈銓。濬黃沁二河。都事金景輝。奏安山北抵臨清。二百五十餘里。止一沁水。雨少脉細。遂致淺澁。其汴城北陳橋。原有沁河故道。長垣歷鉅野出會通河。合汶以下臨清。此道舟通往來。止陳橋迤西。三十里淺狹耳。濬之深濶。以入運河。是沁水南出呂梁濟徐州以下。又北出安山濟臨清以下。非惟運船。可由小浮橋。以達陳橋。且免濟寧一帶閘座擠留之險。又　高皇帝。用兵梁晉。使徐中山開塌塲口、入於泗以通運道。後因河口壅塞。乃修師家石佛諸閘。以出濟寧。夫開塌塲口。即引沁水也。然不用沁水而從濟寧何也。葢出濟寧道。徑也。由陳橋達臨清道迂也然濟寧雖徑。而中高天井諸閘。一啟水則立涸。艘運為艱。陳橋雖迂。徐行安達。此實可行之今而甚利者。且又國初之遺迹。而禆漕之便計、幸鑒裁焉


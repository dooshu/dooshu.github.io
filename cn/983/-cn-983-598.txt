宋祁　偶书

悲秋葆发生，倦客厌离身。

九奏庄禽眩，千钧楚俗轻。

媒劳伤偃蹇，岁晏恨峥嵘。

谁讶游都久，方归谷口耕。

宋祁

宋祁　偶书

远作分符守，犹为持橐官。

易漂非待煦，自栗不须寒。

发变他年素，心馀即日丹。

过门休骯脏，逢路定汍澜。

忌刻殊忠告，蘧施足面谩。

直缘蜚语入，正恨饮章难。

坠后仍加石，惊初更避丸。

谗箕元有舌，伪玉嚮无瘢。

任拔终倾藿，虽憎亦佩兰。

陇云平莽莽，林露夜团团。

且欲排孤愤，还应觅暂欢。

两岐行处帢，五盏食时盘。

地善人差逸，天高纲寖宽。

恋轩嗟弃马，巢阁羡归鸾。

楚嶂横朝塞，淮波潄夕滩。

空将西望眼，随日到长安。

宋祁

宋祁　偶书

病骨岩岩怯早衰，月枝三绕寄身危。

避风宁望鶢鶋享，出卜频遭偻句欺。

烟糁蔽江怀隐伴，雨苗颓垄负耕期。

开年几许他乡泪，尽付穷途与素丝。

宋祁


王母唐孺人八十序

三百篇托始关雎言文王之求后妃也而大雅之什诵文王之德推本於大任周姜以迄太姒用能蕃其子孙而飨其先公俾无怨恫若是乎周之积德累功其原不出阃内也而其归美文王者刑于寡妻至于兄弟以御于家邦甚矣诗之善言德也非家之成其何能国苟非其人何以刑家是故其人之贤者不问其家可知也妇之德以顺为正无所表见故其事多不闻刘向博采简册为列女传而後代以妇女闻者浸衆大抵贞女烈妇及闺秀名媛或以节行或以文词或助其夫成其子以功名声誉而能忘乎贫贱之见与闻乎道德之说者则孑乎罕闻也此又妇德之所以难也自闰章受业台文先生最久故知其配唐母最详先生燕居寡言笑切责人过人皆惮而远之及其琴瑟之欢终身无间言以是知其顺而正也先生晩年始举一子应鼎甫十龄挈之就馆百里外数月一归省即遣出以是知其慈而义也先生衣虽布必澣治完洁未尝垢敝以是知其勤女红也先生嗜讲学不问生产客至则满座弦歌累日夜不散尊簋不移时具未尝乏絶以是知其敏且不倦也先生以教授为生室中不厌糟糠黾勉有无油油然忘其食贫之苦类有道者岂非其贫而乐耶虽黔娄之妻陶侃之母方之蔑如也盖先生道积於躬刑於妻子而非有贞顺勤敏之德发乎性成其淑慎不及此吾又将徵之易矣家人之上九曰有孚威如终吉先生有焉其六二曰无攸遂在中馈贞吉唐母有焉男女正位家道以成先生既捐馆数年应鼎为诸生见头角有孙能读书乃不远二千里走历下徵言为母八十夀闰章限於官守不得奉觞上母夫人夀虽不文其曷敢辞爰特书其为古列女之所难者而不为祝诵之文俾後之史氏倘有徵焉


送艾石五兄之任蜀臬

其一


迢遥宪节赴成都，清问皋陶帝曰俞。
共道一星销贯索，即看万井颂驺虞。
锦江风物花深浅，春草池塘梦有无。
小弟周南独留滞，好将双鲤寄东吴。

其二

蒹葭江上露凄凄，况复蚕崖雪岭西。
执法并州瞻旧节，勒铭剑阁待新题。
韦皋伫补中朝衮，温峤方然五夜犀。
到日相思知倍切，峨眉山月杜鹃啼（君从晋臬调蜀。）。


其三


彩鹢光辉照石头，骊歌将唱复迟留。
山川蜀道黄牛险，烟雨秦淮白雁秋。
寒月舟航须早达，衰年药物许相求。
此方蒟酱兼筇竹，莫惜飞凫托远邮。

其四

数年小草已无心，散发行歌感陆沉。
麋鹿山中甘自放，鹡鸰原上谊何深。
干霄敢望称双剑，焦尾还堪制一琴。
无那惠连偏涕泪，谢庭元自有知音。


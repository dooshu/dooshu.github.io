○禁辽东重刑诏

自莫离支为主，官以贿成，单贫之家，困於税敛。一马匹布，双兔纤鳞，或进域主，或输耨萨。其有自给，类加箠楚，编户饥寒，莫知告诉。至斯责罚，即用夷刑，反接鞭笞，下手无数，疮深快意，然后乃已。所以陈兵伐罪，兼畅皇风，使怀附之徒，同霑声教，息彼贪残，除其弊俗。今辽东之野，各置州县，或有旧法，馀风未殄。宜即禁断，令遵国宪。


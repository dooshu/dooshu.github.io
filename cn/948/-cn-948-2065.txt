陆游　露坐

残月久方上，幽花时自零。

风枝惊宿鸟，露草湿流萤。

浩气吞云梦，危途塞井陉。

菱歌何处起？及我醉初醒。

陆游

陆游　露坐

五月暑犹薄，中庭试葛衣。

蛙声经雨壮，萤点避风稀。

尘念三生误，归心半世违。

残年端有几，可复负渔矶？

陆游

陆游　露坐

此手乃可怜，经月不把酒；

著书又苦晚，何以图不朽？

空庭坐三更，磊落垂北斗。

向来历关河，万里空回首。

岂知三十年，竟作越中叟！

後生虽满眼，非复旧交友。

形体迫衰谢，妻子亦何有？

怅望怀古人，吞声死农亩。

陆游

陆游　露坐

略彴方塘北，簀簹小堑东。

荷盘倾夕露，芡觜坼秋风。

磔磔禽移树，芒芒月堕空。

诗材随处足，尽付苦吟中。

陆游

陆游　露坐

泠泠野水赴横塘，坐久松风入发凉。

月淡星疏天欲晓，未妨清啸倚胡床。

陆游

陆游　露坐

星稀避月门，河白映天青。

入夜蝉逾急，先秋叶自零。

花枝栖露蝶，帘罅度风萤。

欲唤邻翁坐，渔舟醉不醒。

陆游

陆游　露坐

旋削甘瓜进酒卮，断云漠漠斗离离。

北临积水风来壮，东恨长林月上迟。

秋近不堪闻急杵，夜凉已复怯轻絺。

天孙老抱河梁恨，岂独人生事可悲。

陆游

陆游　露坐

落月无留照，残河亦已倾。

墬枝双鹊袅，黏草一萤明。

暑令忘三伏，凉飕逼五更。

为怜荷泻露，故起绕池行。

陆游

陆游　露坐

岸帻临窗意未便，又拖筇杖出庭前。

清秋欲近露沾草，皎月未升星满天。

过埭船争明旦市，蹋车人废彻宵眠。

齐民一饱勤如许，坐食官仓每惕然！

陆游


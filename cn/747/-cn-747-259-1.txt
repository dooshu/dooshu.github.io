○石龛阿弥像铭（并序）

大周抚历，岁在癸卯，皇帝以至圣之明，宏正直之道。稽一乘之贝牒，崇七宝之花台，尧曦将佛日齐悬，阊阖与招提相拒。大哉神圣！无得而称。金紫光禄大夫行殿中监兼检校奉宸令琅琊县开国子王，安住宝心，体解尘迹，思法桥之永固，愿圣寿之无疆。爰於七宝台内，敬造石龛阿弥像一铺，相好圆明，威仪具足。金莲拥座，宝树低阴，同日月之光辉，若山河之静默。所札幌资皇祚，傍济苍生，长齐北极之（阙一字）永奉南薰之化。

贾膺福

膺福，曹州冤句人，怀州刺史敦子。武后朝官太子中舍人，先天中历左散骑常侍宏文馆学士。


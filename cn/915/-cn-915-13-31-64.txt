◇周谯国公夫人步陆孤氏墓志铭

夫人讳某字，本姓陆，吴郡人也。天子拓境，百越来庭，丞相勒兵，三江席卷高祖载，为刘义真长史，留镇关中，既没赫连，因即仕魏。临终，诫其子孙曰：「乐操土风，不忘本也。言念尔祖，无违此心。」祖政，骠骑大将军，仪同三司，恒州刺史。父通，柱国大将军、大司马、文安公。匡赞经纶，参谋揖让，名高广武，功重长平。

夫人七德含章，四星连曜，敬爱天情，言容礼典，九日登高，作铭秋菊，三元告始，或诵春椒。年十有四，娉于谯国。友其琴瑟，愈恭节俭之心；伐其条枚，实秉忧勤之德。邺地登高之锦，自濯江波；平阳采桑之津，躬劳蚕月。天和元年，册拜谯国夫人。东武亭之妻，既称有秩；南城侯之妇，还闻受封。柱国殿下以名华分照，增城峻土，扬旌道，问政邛都。白狼之溪，途艰黄牛之版；荔枝山，地险葡萄之国。夫人别离亲戚，关河重阻，夷歌一曲，未足消忧；猿鸣三声，沾衣无已。是以夭厉之疾，遂成沈痼，玉沥难开，金膏实远。建德元年七月九日，薨于成都私第，春秋二十月一。即以其年十一月二十二日归葬长安之北原。诏赠谯国夫人，礼也。殿下伤神秋月，掩泪长松。周季直之留书，更深冥漠；潘安仁之词藻，徒增哀怨。岂直西河女子，独见银台；东海妇人，先逢金阙。铭曰：

芟陵反旆，椒山止戈。金精据岭，昌阁氵波。西游卿相，东裂山河。华亭冠冕，谷水弦歌。震维徙族，燕垂从宦。塞入飞狐，关连鸣雁。策预登阜，功参临涧。宝鼎留铭，雕戈余赞。应图淑令，秉礼言归。鱼轩冯轼，泽雉文衣。明月照镜，仙石支机。行云细起，回雪轻飞。北降帝子，南麾蜀守。若水既开，灵山已镂。月峡猿啼，江神牛斗。星机北转，日辔西回。阳泉伏气，阴律沈灰。鹤辞吴市，凤去秦台。神光离合，灯影徘徊。双流反葬，百雨回旌。少女离位，夫人去城。帷堂野设，帐殿郊营。山川奇事，风月无情。摇落丘陇，荒凉封域。树树秋声，山山寒色。草短逾平，松长转直。节坟方固，园陵永植。（《文苑英华》九百六十三）


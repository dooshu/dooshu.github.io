志第三十六 食货志二


△田制　农政

元之田制，曰官田，曰民田，曰兵民屯田。官田皆仍南宋之旧，第核其影射而已。至元二十三年，以江南隶官之田多为豪强所据，立营田总管府，履亩计之。至元二十六年，诏：“亡宋，各项系官田土，每岁有额定田租折收物色。归附以后，多为权豪势要之家影占佃种，或卖于他人。立限一百日，若限内自赴行大司农并劝农营田司出首，与免本罪，其地还官，仍令出首人佃种，依例纳租；若限内不首，有人告发到官，自影占年分至今应纳之租，尽数追征。职官解现任军民人等，验影占地亩多寡，酌量断罪，仍以田租一半付告人充赏。”大德五年，中书省议准，江南现任官吏，于任所佃种官田不纳官租，及占夺百姓佃种田土，许诸人赴本管官陈告，验实追断降黜，其田付告人及原佃人佃种。至江南各路赡学田，亦官田之属也。初，南人石国秀、尹应元陈献江南学田，认办课程三千锭，官为收系。至元二十年，御史中丞崔彧极论之，始命籍于学官，官司不为理问。二十四年，立尚书省，遣詹玉、杨最等十一人分往江淮、荆湘、闽广、两浙等处，理算各路赡学田租，专以刻核聚敛迎合桑哥之意，逼吉州路学教授刘梦荐自刎，淮海书院郑山长、杭州路王学录自缢。至二十九年，桑哥伏诛，御史台臣言其扰害，请学校官管理赡学田租如故事，从之。惟各路之贡士庄田，命官司取勘焉。

民田，则经理之法最为元之稗政，所谓自实田也。延祐元年，平章政事张驴言：“经理大事，世祖已尝行之。但其间欺隐，尚多未能尽实。以熟田为荒地者有之，因科差而析户者有之，富民买田而仍以旧名输税者亦有之。由是岁入不增，小民告病。若行经理之法，使有田之家，及各投下、寺观、学校、财赋等田，一切从实自首，庶几税入无隐，差徭亦均。”于是遣官经理，以张驴等往江浙，尚书你咱马丁等往江西，左丞陈士英等往河南，仍命行御史台遣台官镇遏，枢密院以兵防护焉。其法先期揭榜示民，限四十日，以其家所有田自实于官。或以熟为荒，以田为荡，或隐占逃亡之产，或分官田为民田，指民田为官田，及僧、道以田作弊者，并许诸人首告。十亩以下，田主佃户皆杖七十七；二十亩以下，加一等；一百亩以下，杖一百七；以上流北边，所隐田没官。州县不为查勘，致有脱漏者，量事轻重论罪。然期限迫猝，贪酷用事，黠吏豪民并缘为奸，以无为有，虚登于籍者，往往有之。于是人不聊生，盗贼窃发。二年，御史台臣言：“蔡九五之变，皆由你咱马丁经理田粮，与郡县横加酷暴，逼抑至此。新丰一县，撤民庐一千九百区，夷墓扬骨，虚增顷亩，流毒居民。乞罢经理及自实田租。”仁宗乃下诏免三省自实田租。是年，又命河南自实田，自延祐五年为始，每亩止科半租。至泰定、天历间，始尽革虚增之数云。

屯田，有兵屯，有民屯。诸卫之屯田，兵屯也，永平屯田总管府、淮东淮西屯田总管府，民屯也。诸行省之屯田，兼有兵屯、民屯者也。大抵皆世祖所立，自成宗以后，间有损益改并焉。武宗至大元年，中书省臣言：“天下屯田一百二十余所，由所用者多非其人，以致废弛。除四川、甘州、应昌、云南为地绝远，余当选通晓农事者，与行省宣慰司亲历其地，可兴者兴，可废者废，各具籍以闻。”从之。泰定三年，命整理屯田，河南行省左丞姚炜请禁屯田吏蚕食屯户，及勿取羡增，不报。屯田之法，储军实，兴农业，可谓良法矣。然其后弊坏如此，故利为弊之薮也。今考其建置之地，著于篇。

凡枢密院所辖者：曰左卫屯田，在东安州南永清县东。曰右卫屯田，在永清益津等处。曰中卫屯田，在武清香河等处，后迁于河西务、杨家口、青台等处。曰前卫屯田，在霸、涿、保定等处。曰后卫屯田，在永清县，后迁于昌平县太平庄，泰定三年，以太平庄乃世祖经行之地，不宜立屯，罢之，仍于永清旧屯耕种。曰武卫屯田，在涿州、霸州、保定、定兴等处，至治元年，与左卫率府忙古歹屯田千户所互易。曰左翼屯田万户府，在霸州及河间等处。曰右翼屯田万户府，在武清县崔家口。曰中翊侍卫屯田，在燕只哥赤斤地及红城，延祐二年迁于昌平县太平庄，七年罢太平庄屯田，复立于红城。（延祐五年，给中翊府阎台顺德屯田钞，未详其地。）曰左右钦察卫屯田，在清州等处。曰左右卫率府屯田，在漷州武清县及新城县，至治元年与武卫屯田互易。曰宗仁卫屯田，在大宁等处。曰宣忠扈卫亲军屯田，在大都北。至顺元年，诏：“宣忠扈卫亲军都万户府，凡境内所有山林川泽，其鱼鳖鸟兽等供内膳私行猎捕者，罪之。”

大司农所辖：曰永平屯田，总管府在滦州。曰营田提举司，在武清县。曰广济屯田，在清、沧等州，至元二十二年，自崔黄口空城迁立。

宣徽院所辖：曰淮东淮西屯田，打捕总管府在涟海州，至元十九年，游显乞罢涟、海州屯田，以其事隶管民官，从之。（其何时复立，不可考。）曰丰润署屯田，在丰润县。曰宝坻屯田，在宝坻县。曰尚珍署屯田，在兖州至。

腹里所辖军民屯田：曰大同等处屯储总管府，在西京黄华岭。（泰定元年，罢黄花岭屯田。）曰虎贲亲军都指挥司屯田，在灭捏怯土赤纳赤、高州、忽兰若班等处（延祐二年，敕阿速卫贫乏者屯田于灭捏怯地。）曰岭北行省屯田，自和林移屯五条河。至元二十三年，移五条河屯军五百人于兀失蛮，复以五条河并称海，又罢称海，立五条河。延祐七年，称海、五条河俱设屯田。辽阳行省所辖屯田：曰大宁路海阳等处打捕屯田所，在瑞州。曰浦峪路屯田万户府，在咸平府。又于答剌罕剌怜等处立屯田。肇州蒙古万户府，在肇州附近地。曰金复州万户府，在忻都察儿哈思罕。河南行省所辖军民屯田：曰南阳府民屯，至元二年，诏：“孟州之东黄河之北，南至八柳树枯河徐州等处，令军人立屯耕种。”（中统三年，诏：“河南屯田户一百四十，赋税输之州县。”是至元以前河南已有屯田，其立屯之地不可考矣。）复又于唐、邓、申、裕等州立屯。（至元八年，中书省臣言：“河南行省阿里伯等所置南阳等处屯田，臣等以为凡屯田人户，皆内地中产之户，远徙失业，宜还之本籍。其南京、南阳、归德等民赋，自今悉折输米粮，贮于近便地，以给襄阳军食。前所屯阿里伯自以无效引伏，宜令州郡募民耕佃。”从之。）曰洪泽屯田万户府，在淮安路黄家疃等处。曰芍陂屯田万户府，在安丰县芍陂。（至元二十二年，阔阔你敦言：“先有旨遣军二千屯田芍陂，试土之肥硗，去秋已收米二万余石，请增屯丁二千人。”从之。）曰德安等处军民屯田总管府，在德安路，分置十屯。陕西行省所辖军民屯田：曰陕西屯田总管府，在栎阳、泾阳、平凉、终南、渭南及凤翔镇原、彭原等处。曰陕西等处万户府屯田，在盩厔县之孝子村、张有村、杏园庄，宁州之大昌原，文州之亚柏镇，德顺州之威戎。曰贵赤延安总管府屯田，在延安路探马赤草地。甘肃行省所辖军民屯田：曰宁夏等处新附军万户府，在宁夏等处。曰管军万户府屯田，在甘州黑山子满峪泉水渠鸭子翅等处。曰宁夏营田司屯田，在中兴。曰宁夏路放良官屯田，在本路。曰亦集乃路屯田，在本路。江西行省所辖屯田：曰赣州路南安寨兵万户府屯田，在信丰、会昌、龙南、文远等处。江浙行省所辖屯田：曰汀漳屯田，在汀、漳两州。高丽国立屯：曰高丽屯田，在王京东宁州、凤州等十处。四川行省所辖军民屯田二十九处：曰广元路民屯。曰叙州宣抚司民屯。曰绍庆路民屯。曰嘉定路民屯。曰顺庆路民屯。曰潼川府民屯。曰夔路总管府民屯。曰重庆路民屯。曰成都路民屯。曰保宁万户府军屯。曰叙州等处万户府军屯，元贞二年改叙州军屯，在叙州宣化县喁口上下。曰重庆五路守镇万户府军屯，在成都诸处。曰成都等处万户府军屯，在崇庆州义兴乡楠木园。（泰定元年，罢重庆州屯田。）曰河东陕西等路万户府军屯，在灌州之青城陶坝及崇庆州之大栅头等处。曰广安等处万户府军屯，在崇庆州之七宝坝。曰保宁万户府军屯，在晋源县之金马。曰叙州万户府军屯，在灌州之青城县。曰五路万户府军屯，在崇庆州之大栅镇孝感乡及青城县之怀仁乡。曰兴元金州等处万户府军屯，在灌州之青城温江县。曰旧附等军万户府军屯，在青城县及安庆州。曰炮手万户府军屯，在青城县龙池乡。曰顺庆军屯，在晋源县义兴乡、江源县将军桥。曰平阳军屯，在灌州青城、崇庆州大栅头。曰遂宁州军屯。曰嘉定万户府军屯。在崇庆州青城等处。曰顺庆等处万户府军屯，在沿江下流汉初等处。曰广安等处万户府军屯，在新州等处。云南行省所辖军民屯田十二处：曰威处提举司屯田。曰大理金齿等处宣慰司都元帅府军民屯。曰鹤庆路军民屯。曰武定路总管军屯。曰威楚路军民屯。曰中度路军民屯。曰曲靖等处宣慰司兼管军万户府军民屯。曰乌撒宣慰司军民屯。曰临安宣慰司兼管军万户府军民屯。曰梁千户翼屯田，在乌蒙，后迁于新兴州。曰罗罗斯宣慰司兼管军万户府军民屯。曰乌蒙等处屯田总管府军屯。（仁宗时，云南行省言：“乌蒙乃咽喉之地，别无屯戍。其地广阔，土脉膏腴，有古昔屯田之迹。乞发畏兀儿及新附汉军屯田。”从之。）湖广行省所辖屯田：曰海北海南道宣慰司都元帅府民屯。（大德三年罢，止于琼州、雷州、高州、化州、广州等路立屯。）曰广西两江道宣慰司都元帅府粮兵屯田，在上浪忠州那扶需留水口藤州等处。曰湖南道宣慰司衡州等处屯田，在衡州靖化永州乌符武冈白仓等处。

元之重农政，自世祖始。世祖以御史中丞孛罗为大司农卿，安童奏台臣兼任，前无此例，帝曰：“司农非细事，朕深喻此。其令孛罗知之。”世祖之言可谓知本矣。其劝课农桑之法度越唐、宋，岂不宜哉。中统元年，帝命十路宣抚司择通晓农事者，充随处劝农官。二年，命宣慰司官劝农桑，惩游惰。是年，立劝农司，以陈邃、崔斌、成仲宽、粘合从中为滨棣、平阳、济南、河间劝农使，李士勉、陈天锡、陈膺武、忙古歹为邢洺、河南、东平、涿州劝农使。至元七年，始立司农司，以中书左丞张文谦为司农卿，专掌农桑水利，凡滋养栽种之事，皆附而行焉。仍分遣劝农官及知水利者，巡行劝课，举察勤惰。委所在亲民长官为提点，年终第农事成否，转申司农司及户部，秩满之日注于解由，赴部照勘，以为殿最。又命提刑按察司，时加体察。是年，又改司农司为大司农司，设巡行劝农使、副使各四员。八年，命劝农官举察勤惰，高唐州达鲁花赤忽都、州尹张廷瑞、同知陈思济，以劝擢任；河南陕县尹王仔以惰降职。十年，以立大司农司已三年，再降明谕，委大司农司依旧分布劝农官，巡行劝课，务期敦本抑末，功效有成。是年，中书省以畿内秋耕妨刍牧，请禁之，帝以农事重，诏勿禁。十二年，罢随路巡行官，以事归提刑按察司。十六年，并劝农官入按察司，增副使、佥事各四员。二十三年，诏以大司农司所定《农桑辑要》书颁诸路，立行大司农司及营田司于江南。二十五年，诏行大司农司岁具府州县劝农官勤惰实迹，以为殿最，有侵官害农者，从按察司究治。二十八年，又以江南长吏劝课扰民，罢亲行之制，移文谕之。二十九年，诏提调农桑官帐册有差者，验数罚降。是年，大司农上诸路垦地一千九百八十三顷有奇，植桑枣诸树二千二百五十二万七千七百余株，义粮九万九千九百六十石。此有司劝课之成效也。

三十一年，成宗即位，颁行诏书内一款罢妨农之役，公吏人等勿辄令下乡纵畜牧，损田禾桑枣者，倍其偿而后罪之。终元之世，凡即位改元建储之德音，咸遵而效之，以为故事焉。大德三年，诏廉访司及府州县官提调点视农桑。武宗至大三年，诏大司农司总挈天下农政，年终考管民官之殿最，定夺黜陟。仁宗延祐二年，诏江浙行省印《农桑辑要》一万部，颁降有司，遵守劝课。三年，以浙东廉访司佥事苗好谦课农桑有效，赐衣一袭。文宗天历二年，各道廉访司所察，勤官内邱何主簿等凡六人，惰官濮阳县尹等凡四人。

至于劝农立社，尤一代农政之善者。先是，大司农卿张文谦奏上立社规条十五款，至元二十三年，命颁于各路，依例施行，今撮其大概载之。

一，诸县所属村疃，五十家为一社，择高年晓农事者立为社长。增至百家，别设社长一员。不及五十家者，与近村合为一社。地远人稀，不能相合，各自为社者听。社长专以教劝农桑为务，本处官司不得将社长差占别管余事。

一，社长宜奖勤罚惰，催其趁时耕作，仍于田塍树牌<*木戈，书某社某人地段，社长以时点视。

一，每丁岁植桑枣二十株，或附宅地植桑二十株，其地不宜桑枣者，听植榆柳等，其数亦如之。种杂果者，每丁限十株。仍多种苜蓿，备凶年。

一，河渠之利，委本处正官一员，偕知水利人员，以时浚治。如别无违碍，许民量力自行开引。地高水不能上者，命造水车。贫不能造者，官给车材。

一，近水村疃，应凿池养鱼，并鹅鸭之数，及种莳莲藕、芡菱、蒲苇等，以助衣食。

一，社内有疾病凶丧之家不能耕种者，众为合力助之。

一，社内灾病多者，两社助之。其养蚕者亦如之。耕牛死，令均钱补买，或两和租赁。

一，荒田除军营报定及公田外，其余投下、探马赤官之自行占冒，从官司勘当得实，先给贫民耕种，次及余户。

一，每社立义仓，社长主之。丰年验各家口数，每口留粟一斗，无粟者抵斗存留杂色物料，以备凶荒。

一，本社有孝弟力田者，从社长保甲，本处官司量加优恤。若所保不实，亦行责罚。

一，有游手好闲，及不遵父兄教令者，社长籍记姓名，俟提点官到日，审问情实，书其罪于粉壁，犹不改，罚充本社夫役。

一，每社立学校一所，择通晓经书者为学师，农隙使子弟入学，如学问有成者，申覆官司照验。

一，每年十月，委州县正官一员，巡视本管境内，有蝗虫遗子之处，设法除之，务期尽绝。

其规画详密如此，近古所未有也。

二十九年，命蒙古、探马赤军人一体入社，依例劝课。大德三年，申明社长不得差占之制，仍免其本身杂役。

六年，翰林院侍讲学士王中顺呈称：“前赈济通州一州，靖海、海门两县，次序支请，尽系社长居前，里正不预，多有少年愚骇之子，草履赤胫，语言嘲哳，怪而问之，州县同词而对通例如此。切详按察司达鲁花赤、管民官下，便列社长责任非轻，当时又立社师，教诲子弟，迁善改过，二事外似迂缓，中实要切。况《至元新格》内一款，社长有少年德薄，不为村疃信服，即听举换易。伏思自中统建元迄于今日，良法美意，莫不备举，但有司奉行不至，事久弊生。愚意以为，宜申明旧例，社长依前劝课农桑，诫饬子弟，社师依前农隙授学，教以人伦，斯为治之本也。”中书省韪其言，下诸道行之。

延祐元年，命廉访司每岁攒造农桑文册，赴大司农司考较。监察御史许有壬言：“农桑之政责之廉司者，盖欲劝课官知所警畏，初不系文册之有无。文册之设，本欲岁见种植、垦辟、义粮、学校之数，考较增损勤惰，所以见廉访司亲为之。然养民以不扰为先，害政以虚文为甚。农桑所以养民，今反扰之，文册所以核实，今实废之。各道比及年终，令按治地面依式攒造，路府行之州县，州县行之社长乡胥，社长乡胥则家至户到，取勘数目。幸而及额，则责报答之需。一或不完，则持其有罪者，恣其所求，鸡豚尽于供给，生计废于奔走，一切费用首会箕敛，率以为常。以一县观之，自造册以来，地凡若干，连年栽植有增无减，较其成数，虽屋垣池井尽为其地，犹不能容，故世有纸上栽桑之语。大司农岁总虚文，照磨一毕入架而已，于农事果何益哉！乞命廉访司，依旧巡行劝课，举察勤惰，籍册虚文，不必攒造，民既无扰，事亦两成。”其后大司农司亦言，廉访司所具栽植之数书于册者，类多不实云。

其种植之法颁于诸道者，至大二年，淮西道廉访司佥事苗好谦献莳桑法，分农民为三等，上户地十亩，中户地五亩，下户地二亩或一亩，以时收采桑椹，依法种之。其法出《齐民要术》诸书。至元十六年，江南行御史台尝采其法，通行所属。延祐三年，以好谦所至植桑有成效，命诸道仿行焉。是年，又命各社出地，共莳桑苗，以社长领之，分给诸村。四年，以社桑分给不便，令民各莳桑苗。




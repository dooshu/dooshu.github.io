方岳　答费司法

长房一青竹，阅世不知几。

下视区中人，岁月老分至。

颇闻第二泉，风烟未渠已。

谪堕修茶经，政坐一念起。

谁令哀鸿号，手足痛入髓。

秋江渴到底，安得半帆驶。

大士慈悯故，虑岂不及此。

军持乞余滴，厥德安敢倍。

愿方出岫心，慰我在原意。

归寻旧时仗，小住五百岁。

方岳

方岳　答费司法

斐然偶成章，和者盖凡几。

风骚李杜坛，可望不可至。

而况濂洛徒，每叹吾已已。

岂无愿学心，衰懦鼓不起。

何方有神医，与我三换髓。

道在一唯间，不在落笔驶。

君谈何容易，仆也敢当此。

平生一青灯，事半功则倍。

遗书亦具存，言固不尽意。

勉矣山林人，优哉聊卒岁。

方岳


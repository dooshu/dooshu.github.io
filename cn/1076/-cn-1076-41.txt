卷四十一

<史部,诏令奏议类,奏议之属,历代名臣奏议>

钦定四库全书

历代名臣奏议卷四十一

明　杨士奇等　撰

治道

宋哲宗元佑三年孙升上奏曰臣窃以威福势利人主既当独执则法度纪纲上下所以相维自古法度废纪纲坏而天下不乱者未之有也然则人主所以能擅四海之威福持天下之利势者以有法度纪纲尔夫修法度正纪纲坐庙堂持公道决是非进贤退不肖使公卿大夫各得其职者执政大臣之事也日月之有蚀圣贤之有过君不以无过为德而以改过为善是以先民询及刍荛而庶人得以议者圣人之善取诸人稽于衆而不自用也以天下之重器宗社之大业所以维持岂一人之力哉法度纪纲之所在虽人君且不敢有所私故诏令未出则论思之臣得以议之书读之臣得以駮之诏令既行则谏诤之官得以争之御史之官得以言之上下维持不可一日废此朝廷所以分职任官之意也苟非其人不可使当其任既使居其任则不可废其言庙堂之上以公平自任平一为心是非判然邪正不乱黜陟惟允进退无愧期於上下无言则可矣不可必欲使之不言也若夫是非之不分邪正之不明而论思封駮之臣不获申其议谏诤弹劾之官不得尽其言不恤天下之公议以快意於一时若是则非所以明法度正纪纲上下相维为天下万世治安之计也伏?陛下深思自古治乱兴亡之戒而以朝廷法度纪纲为意宣谕执政大臣则天下幸甚

六年侍御史贾易论天下大势可畏者五疏曰臣窃以天下大势可畏者有五而旱乾水溢日星谪见无所与焉一曰上下相蒙而毁誉不以其真二曰政事苟且而官人不任其责三曰经费不充而生财不得其道四曰人才废缺而教养不以其方五曰刑赏失中而人心不知所向夫毁誉不以其真则主听惑主听惑则邪正无别君子之道日消小人之党日进政化陵迟乱之所由生也言上下相蒙则是人君聦明壅蔽下情不上达之谓也可不畏乎夫官人不任其责则万事隳废彛伦攸斁恶吏市奸而自得良民受弊而无告愁叹不平之气充溢乎宇内以干隂阳之和灾异所从而起也言政事苟且则是无复有治道而奸吏蠧贼靡所不至也可不畏乎夫生财不得其道则公私困弊衣食之源日蹙用之於无事之时然且有患矣不幸仓卒多事则必狼狈穷迫而祸败至矣言经费不充则是一切用度皆匮乏而敛散屈伸无及时预备之计人情易摇而根本有微弱之虞也可不畏乎夫教养不以其方则士气浸弱士气浸弱则节义凋丧偷合苟容之俗滋长背公忘君之风益扇将谁与立太平之基而乂宁王国者哉言人才废缺则是士君子无贤智可用之实而愚不肖充牣於朝天下所从而否也可不畏乎夫人心不知所向则以非为是以黑为白更相贼害爵之以高位而不加贵戮之以显罚而不加惧人君之利势无以鼓动四方徼利苟免之奸冒货犯义之俗何所不有言刑罚失中则是人无所措手足奸宄由是而莫禁可不畏乎臣独恨二圣焦劳念治而天下之势乃如此之弊任事者不以为忧是犹寝於积薪之上火未及然而自以为安也然则兴废补弊救溢扶衰岂无策乎欲知毁誉真伪之情则莫若明四目达四聦使下无壅蔽之患谠言直论日至乎前而谗说殄行无以遁其情则贤佞邪正皦如白日中心湛然如止水如定鉴孰敢欺蔽以售其伪耶书曰知人则哲能官人能哲而惠何忧乎驩兜何迁乎有苗何畏乎巧言令色孔壬此之谓也欲官人皆任其责而政事修明则莫若询事考言循名责实故四郊不治则责郡邑之臣以其无敦本务农之效五品不逊则责师帅之官以其无承流宣化之绩夷狄畔涣则责之边帅狱讼烦苛则责之士师盗贼多有则责之警尉羣司百官因任而责实黜幽而陟明着以一定之制则贤能者乐运其才而疲懦不肖者不敢贪位而尸禄诗曰无竞维人四方其训之不显维德百辟其刑之此之谓也欲生财不逆其道则莫若敦本业贱末作崇俭约废奢侈使四方之民各守其业不见异物而迁讲明先王制国用量入为出之法行之天下将使公私富足而九年之食不匮大学曰生财有大道生之者衆食之者寡为之者疾用之者舒则财恒足矣此之谓也欲教养人材必以其方则莫若辟四门以广详延之路縻好爵以厉廉逊之节明诏公卿大臣使各举其所知召对延问以观其能否善者随宜而用之不善者一切报罢然则岩穴无幽隐之贤朝廷多誉髦之彦矣书曰九德咸事俊乂在官百僚师师百工惟时抚于五辰庶绩其凝此之谓也欲人心皆知向正则莫若赏以劝善罚以惩恶不以亲疎贵贱为之重轻与天下为画一故为善於家者必赏於朝为不善於幽暗者被罚於显明所以风动四方而信於天下也如此故民志一定而放僻邪侈之行不作书曰德明惟明德威惟威此之谓也举是数者一以至诚恻怛力行而无倦则太平极治之功何为而不成何求而不获

七年翰林学士梁焘上奏曰臣恭以皇帝陛下富於春秋早有天下仁圣孝爱之实蔼闻于外性资成定盛德日新太皇太后陛下拥护圣躬夙夜不倦保佑之功永福宗社臣民欢欣四海仰戴今来选正中宫已得贤淑冬至大礼自当郊见天地天意人事上下协应惟是政机之烦久劳同听归断人主不可过时此陛下今日甚盛之举也退托深宫颐神内景远光前人垂法万世岂不美欤?早赐处分以彰全圣如以臣言为然伏望明出手诏付大臣施行天下幸甚

焘为尚书右丞相又上言曰臣昨在翰苑日尝密具劄子披露肝胆冒闻圣听陛下圣明洞察不赐疎斥嘉其忠荩用之辅政臣仰体眷遇益坚臣节重以身蒙宠荣而未行其言是以夙夜不遑宁处期必补报不敢少怀不尽之意致陛下有後时之悔陛下每有宣谕必以不喜管事为言常欲安静此圣意之本也臣未尝一日不思窃惟渊宸远虑深识用臣前言适其时矣伏望检会前奏早赐诏音归断人主以全大功臣不胜激切尽言之至

八年焘又论政事之要五疏曰臣闻天之爱养生灵必命仁圣之君以为之主而又生贤人君子於四方以为人主之用使君倡臣和共修善政以代天理物而成太平之功故人君立政必求其贤人君子布列左右前後以为辅佐所以副天之爱养生灵之意也恭惟皇帝陛下以仁圣之资荷天授命太母以至公至正恭敬节俭保护清躬九年成德今陛下至明独断中外归心太母可谓有社稷大功而恩及四海矣陛下方当揽政之初正是求贤之日当举政事之要随事以任人材各用其所长则上下交修治道成矣是能敬天受命副天爱养生灵之意也臣窃惟今日政事之要凡有五事一曰人材不纯二曰命令不坚三曰朋党交通四曰百姓穷困五曰边鄙骄横此五者为敝已甚须广求贤人君子各随其材之所长而用之讲求长策以去此五敝陛下必欲人材纯一莫若明辨君子小人可用君子而使小人不可用小人而使君子也中正不倚正直公忠者此君子也奸邪阿附蔽贤营私者此小人也既知其为君子则必崇用而信任之既知其为小人则必消退而疎远之信任之谓当用於要近常令在内也疎远之谓当随才领事常令在外也又当求贤人君子於四方则天下之贤才皆得而为用矣书曰立贤无方谓不专用一方之士又曰任贤勿贰去邪勿疑谓进君子退小人在果断而不惑也陛下必欲命令坚明莫若谨於更张审於施设无以浅事辄废远虑无以辩言轻动成法盖条法频改则人情惑而不安命令二三则主威玩而不重凡造令立事必先谋於大臣讲究虽大臣以为是未可行也又示於近臣使之参考虽近臣以为是亦未可行也又行於百官使之合议须羣臣皆以为是论议详熟曲尽人情而不疑也然後可以行之一定而不可复变必使中外上下谨守敬信如日星之灿然可仰也书曰敬乃攸司谨乃出令令出惟行弗惟反谓作命所以示信於天下必谨之於初既行而不可改也又曰虑善以动动惟厥时谓不善不时者不可轻举也陛下必欲无朋党交通之患莫若判别邪正辨察真伪无惑先入之说必取衆多之议则事合公当不牵於所爱必察偏私之情则真伪自明常使君子在内小人在外则朋党自消交通之欢自无矣易之泰卦曰君子道长小人道消谓君子进小人退则邪正分而泰道成矣泰者天下安治之谓也诗曰雨雪瀌瀌见晛聿消雨雪隂也比小人晛阳也比君子谓用君子则小人自消也陛下必欲百姓无困穷之忧莫若赋敛寛平徭役轻简丰稔和平则安养富庶之使常有余力凶荒劳敝则救恤休息之使不至失所臣下有寛百姓之请者择而行之臣下有掊敛百姓之说者一切罢之郡县之吏别立举法以隔私恩如知州通判知县县令皆用公举而不得以恩例为请则多得实材可以分忧矣书曰德惟善政政在养民又曰能官人安民则惠黎民怀之谓政事必欲爱民官得人则善政行民悦而归心矣陛下必欲夷狄宾顺莫若修文德而立威制?面诏大臣精选忠实明信之士付以帅权勿用怯懦轻诈之人终误边事保守封疆寸土不可弃之爱养生灵一民不可失之如其恭顺听命可行恩信如此则文德明矣如其傲慢叛命必用诛伐如此则威制立矣不可屈从俯就损德失威养成他日之患为朝廷忧也传曰怀远以德立德以威谓御外患者必使畏威而怀德也恩威并行则可以制勍敌矣欲救此五者之弊在陛下信任左右大臣谨择侍从要近公选谏官御史也大臣者陛下同体之臣也必须精察而拣择之无牵恩私之情以絶侥幸侥幸进则悮国事既误国事必有後悔及其悔也亦已晚矣不若谨之於初也无惑左右之说以消谗间谗间进则蔽惑聦明忠直疎远辅佐失道必有後忧及其忧也亦已晚矣不若谨之於初也大臣之间而宰相尤为之重故宰相重则朝廷重宰相轻则朝廷轻是宰相之任用人得失系国家重轻社稷安危也而进退之际可不重乎?陛下照之以至明断之以至公勿为轻听勿为快意如此则忠贤得用左右得人矣既知其为贤人也无移臣下爱憎之言而或疑之又加信任使之尽忠谋国修辅上德则百官皆得其贤万事皆得其当天下可以安静陛下可以无忧也如用失其人则天下未得安静陛下未能无忧也此而一有失得在今日所系尤重当陛下用人之初是四方观政之日不可不谨也侍从要近者陛下左右献纳之臣也得贤人而在位则朝政阙失得以闻人材邪正得以知缓急於其间选用辅佐之任易而得人矣谏官御史者陛下耳目之官也尤须审任而亲信之此而得人则所闻皆得其公所行皆得其当不得其人则所闻皆得其私所行皆得其偏如所任得贤正之人则陛下视听聦明矣可以分别君子小人可以辨定是非曲直可使消除朋党交通如所任失於奸邪之人则为权臣耳目上蔽陛下聦明颠倒是非淆乱黑白以君子为小人以小人为君子使君子不得进小人日益多如此则朋党交通之私胜矣此官最为清要此地最当择人陛下聦明洞达物情不可不察也臣愚不佞窃尝留意於贤人君子思有以助陛下今日求贤之意谨以其所知及采於公论有可以为近臣者有可以为言臣者各以其材之所长条具别奏?陛下择而任之时以名字出於清衷自用三两人以耸动羣臣耳目使朋党沮丧失计忠良喜乐尽忠陛下今日欲求辅佐圣德正须用此等人也望圣心断然必用之以合天下公议则朝廷之福宗社之庆中外之幸也臣子区区报国之心惟陛下财赦而垂听焉

贴黄臣自尘侍从以至擢居近辅窃观陛下有仁圣之资望陛下行仁圣之事?陛下成仁圣之功天下之大一力不能独治自古圣帝明王必须臣下共成洪业伏望陛下用此羣贤早成大功以慰臣民之望

焘又论四者归心之道奏曰臣闻圣主之兴必敬天道以修人事故曰惟天为大惟尧则之恭惟皇帝陛下聦明仁孝得於天资兴嗣明德早有宗社天之付畀陛下者如此之重陛下必有以报天顺帝而灵承之以对万夀之福也天之所喜者在安民民之所安者在仁政仁政之道本於安静而不扰夫安静而不扰者人心之归也人主以一身之尊居四海之上必得人心之归己则享国长久安宁而成太平之功矣今陛下览政之初是四方观德之日宜有上当天心下慰人望克承祖宗之休敬用太母之训安两宫之慈垂万世之法此庙社之福天下之幸也臣?献愚忠以助聦明之万一焉夫亲近法座日侍清光莫如左右之人也人人?效腹心以副眷遇必知其所用心则可使臣节竭忠也臣?陛下戒喜怒平爱憎略小过以尽人之善录小勤以劝人之忠如臂之使指如手之扞卫头目始终责其力焉此左右所以归心也夫正朝廷明国体莫如廷臣以道佐人主者有辅弼论思献纳者有侍从拾遗补过者有谏官绳愆纠缪者有御史此王官之要也聚於朝廷各有职守不可使有交通不可使有朋党交通则蔽聦明乱国政而为奸诈欺罔朋党则害良善而隔正直此不可不察也常使君子得进小人勿用君子小人相反者也君子正小人邪君子忠小人佞君子得权则敬戒而愈恭小人得权则傲狠而难制君子可以与权小人不可以与权臣故曰常使君子得进小人勿用也陛下方以至明独断正要左右前後皆得正人以助英睿若不收擥人材何以多得公忠之人任用耶臣?陛下清心正虑以观羣臣清心在至公无偏正虑在不惑奸说辨别邪正消除朋党任贤勿贰去邪勿疑辩谗以进忠容谏以养直谨听以广谋刚断以明事信任以保功【必求忠实正直之臣以信任之】谦恭以求助【屈人主之势以感臣下之心则有亡身报国之效必有辅佐之功】此廷臣所以归心也安国家保社稷莫如百姓圣人有言曰民为邦本本固邦宁盖民定则国定民富则国富用度百索出於民间常令足衣足食无困无怨则事事乐供於公上矣君臣相与谋谟经纶者在此而已臣?陛下明信法令平易刑赏寛省赋敛轻简徭役丰穰和平则安养富庶之使有余力凶荒劳敝则救恤休息之使不失所臣下有寛爱百姓之请者面诏大臣必行之臣下有掊敛百姓之说者面饬大臣深责之此百姓所以归心也夫系中国之强弱安危者莫如外域当使其畏威怀德谨职修贡敌国则有主宾之义礼信之所接属国则有忠臣之道命令之所加常处於义信之间而後可以言中国矣自古以远人怀德畏威为强不务以辟地为强也以先制人为安不以受制於人为安此不可不察也臣?陛下面命大臣必精选忠贤材略之士付以帅权无用私爱谀从之人终悮边事谨守疆场宝有土地明信重威制贪御侮兵戢而时动不得已而用之不苟且目前无事养成後患为朝廷他日之忧必也有恩有威使之知惧服从奔走之下暇此边鄙所以归心也此四者诚得忠贤上助圣谟然後安静可成矣陛下今欲发其聦明广其仁孝上安两宫之慈下收四海之望始自於宫掖左右中逮於朝廷羣臣下至於百姓远及於四方欢然一意归心於明君可谓安静矣若夫羣心欢欣和气充塞可以致隂阳顺序风雨应节年谷丰登人民富夀帝王之能事毕矣臣蒙殊恩擢自侍从尘历辅佐窃观陛下有仁圣之资?陛下行仁圣之事望陛下成仁圣之功此老臣区区报国之心也惟陛下财赦而垂听焉

知定州苏轼朝辞上奏曰臣闻天下治乱出於下情之通塞至治之极至於小民皆能自通大乱之极至於近臣不能自达故易曰天地交泰其词曰上下交而其志同又曰天地不交否其词曰上下不交而天下无邦夫无邦者亡国之谓也上下不交则虽有朝廷君臣而亡国之形已具矣可不畏哉臣不敢复引衰世昏主之事只如唐明皇中兴刑措之君也而天宝之末小人在位下情不通则鲜于仲通以二十万人全军陷没於泸南明皇不知驯致其事至安禄山反兵已过河而明皇犹以为忠臣此无他下情不通耳目壅蔽则其弊必至此也臣在经筵数论此事陛下为政九年除执政台谏外未尝与羣臣接然天下不以为非者以谓垂帘之际不得不尔也今者祥除之後听政之初当以通下情除壅蔽为急务臣虽不肖蒙陛下擢为河北西路安抚使沿边重地此为首冠臣当悉心论奏陛下亦当垂意听纳祖宗之法边帅当上殿面辞而陛下独以本任阙官迎接人衆为词降旨拒臣不令上殿此何义也臣若伺候上殿不过更留十日本任阙官自有转运使权摄无所阙事迎接人衆不过更支十日粮有何不可而使听政之初将帅不得一面天顔而去有识之士皆谓陛下厌闻人言意轻边事其兆见於此矣臣备位讲读日侍帷幄前後五年可谓亲近方当戍边不得一见而行况疎远小臣欲求自通亦难矣易曰天行健君子以自强不息又曰帝出乎震相见乎离夫圣人作而万物覩今陛下听政之初不行乘乾出震见离之道废祖宗临遣将帅故事而袭行垂帘不得已之政此朝廷有识所以惊疑而忧虑也臣不得上殿於臣之私别无利害而於听政之始天下属目之际所损圣德不小臣已於今月二十七日出门非敢求登对然臣始者本俟上殿欲少效愚忠今来不敢以不得对之故便废此言惟陛下察臣诚心少加采纳古之圣人将有为也心先处晦而观明处静而观动则万物之情毕陈于前不过数年自然知利害之真识邪正之实然後应物而作故作无不成臣敢以小事譬之操舟者常患不见水道之曲折而水滨之立观者常见之何则操舟者身寄於动而立观者常静故也奕碁者胜负之形虽国工有所不尽而袖手旁观者常尽之何则弈者有意於争而旁观者无心故也若人主常静而无心天下其孰能欺之汉景帝即位之初首用晁错更易法令黜削诸侯遂成七国之变景帝往来两宫间寒心者数月终身不敢复言兵武帝即位未几遂欲用兵鞭挞四夷兵连祸结三十余年然後下哀痛诏封宰相为富民侯臣以此知古者英睿之君勇於立事未有不悔者也景帝之悔速故变而复安武帝之悔迟故几至於乱虽迟速安危小异然比之常静无心终始不悔如孝文帝者不可同年而语矣今陛下圣智絶人春秋鼎盛臣?虚心循理一切未有所为默观庶事之利害与羣臣之邪正以三年为期俟得利害之真邪正之实然後应物而作使既作之後天下无恨陛下亦无悔上下同享太平之利则虽尽南山之竹不足以纪圣功兼三宗之夀不足以报圣德由此观之陛下之有为惟忧太蚤不患稍迟亦已明矣臣又闻为政如用药方今天下虽未大治实无大病古人云有病不治常得中医虽未能尽除小疾然贤於误服恶药觊万一之利而得不救之祸者远矣臣恐急进好利之臣辄劝陛下轻有改变故辄进此说敢望陛下深信古语且守中医安稳万全之策勿为恶药所误实社稷宗庙之利天下幸甚臣不胜忘身忧国之心冒死进言

绍圣中殿中侍御史陈次升奏曰臣窃观易以龙名乾以马名坤盖龙者能变能化不制於物者也有君之象焉故以乾名之马者地类行而承顺者也有臣之象焉故以坤名之乾刚位乎上故能制物坤柔位乎下故制於物刚柔既立而君臣之分正矣是以古之圣王黜幽陟明惟先蔽志彰善瘅恶断出於己贤否既辨邪正自分彼虽欲崇私党尚朋比何缘而致哉後世之君间或昧此主威不立权归乎下终底危亡者以其失乾刚之道也臣试论之汉武帝外勤师旅内耗黎元非有厚德以结民心也五十年间中外无事特以威德归上奸臣不敢专国命尔唐明皇初无失德非有甚过恶也卒有播迁之祸者以李林甫专权故也以此知主威不可不立明矣主威不立虽欲去邪而失在於不断虽欲任贤而失在於不果邪不去则害忠良忠良进则邪自消二者势不两存治乱之原实辨於此唐之开成陈夷行极言奸臣干权文宗依违不决卒陷正人此失於不断者也汉成帝欲用刘歆断出於不果而问王凤凤终止之此失於不果者也去邪既疑任贤不果权臣所以执国命同己者隂相结纳寘之权要以为己助异己者则去之曾不旋踵王凤之於汉李宗闵牛僧孺之於唐是也夫朋邪萃于朝则人事失於下人事失於下则天变见於上近者正阳之月天多隂晦采之舆议咸谓奸邪蔽国之应也考之汉书元帝时郑朋杨兴?往来谗毁交鬭隂附是岁夏寒日青无光衆以谓阳蔽则明有所掩小人用事之兆恭显反归咎於更生等元帝不能察汉祚由是衰矣唐代宗初元载为相内结宦官外乃绐帝令羣臣奏事先白宰相顔真卿极论其非盖欲尊君而卑臣故也以此推之威福之柄宜在君不宜在臣收威福之要不在乎他在乎果断而已书曰惟克果断乃罔後艰致治之本其在兹乎恭惟陛下德侔天地明并日月好恶一遵於王道正邪悉判於渊衷巍巍乎二帝三王之上汉唐之君何足为陛下陈之然兴亡之事足为监戒以舜之为君禹犹纳言曰无若丹朱傲愚臣区区敢効古人引此以献狂瞽伏?陛下作威作福念箕子之惟辟勿贰勿疑稽伯益之戒禹察言邪正以别忠佞斥去奸囘以破党与则太平之基可指日致矣

次升时为左司谏又奏曰臣窃观古之君臣协心戮力兴事造业措天下於泰山之安者以和而已朝廷和於上则百官和於下衆贤和於朝则万物和於野二帝三王所以昭盛德洪治道者以此故舜典曰四门穆穆纳于大麓臯陶曰同寅协恭和衷哉伊尹曰惟和惟一诗曰济济多士文王以宁然则庙堂之上谋谟之臣不以和相济而欲致隆平召和气其可得乎恭惟陛下遹追来孝修复法度图任旧人缉熙先烈真大有为之时左右大臣宜体至德咸怀忠良一心以经纶天下之务绍成无疆之休则无负於陛下之责任矣苟怀异志持异论背公向私违善依恶无雝雝济济之德怀歙歙訿訿之谋以非为是以是为非纷争諠譁岂惟失具瞻之道实负陛下矣不独负陛下又将以眩惑陛下耳目虽大明远照洞达幽微真伪是非了然判於胷中而询事考言之际岂能与之口舌争大臣如此累国非细可不察欤伏望圣慈涣发德音亲谕大臣俾怀纯一之德而无背憎之心庶几虞典九官终共熙於帝载尹躬一德遂克享於天心乃天下之福万世之利也臣蒙陛下擢置言责智识浅陋区区管见以致治之要在朝廷和而已敢献瞽言伏望陛下少加察焉

哲宗时侍御史苏辙奏曰窃见方今天下虽未大治而祖宗纲纪具在州郡民物粗安若大臣正己平心无生事要功之意因弊修法为安民靖国之术则人心自定虽有异党谁不归心向者异同反覆之心盖亦不足虑矣但患朝廷举事类不审详曩者黄河北流正得水性而水官穿凿欲导之使东移下就高汨五行之理及陛下遣使按视知不可为犹或固执不从经今累岁囘河虽罢减水尚存遂使河朔生灵财力俱困今者西夏青唐外皆臣顺朝廷招来之厚惟恐失之而熙河将吏创筑二堡以侵其膏腴议纳醇忠以夺其节钺功未可觊争已先形朝廷虽知其非终不明白处置若遂养成边衅关陕岂复安居如此二事则臣所谓宜正己平心无生事要功者也昔嘉佑已前乡差衙前民间常有破产之患熙宁以後出卖坊场以雇衙前民间不复知有衙前之苦及元佑之初务於复旧一例复差官收坊场之钱民出衙前之费四方惊顾衆议沸腾寻知不可旋又复雇去年之秋又复差法又熙宁雇役之法三等人户并出役钱上户以家产高强出钱无艺下户昔不充役亦遣出钱故此二等人户不免咨怨至於中等昔既已自差役今又出钱不多雇法之行最为其便罢行雇法上下二等欣跃可知唯是中等则反为害且如畿县中等之家例出役钱三贯若经十年为钱三十贯而已今差役既行诸役手力最为轻役农民在官日使百钱最为轻费然一岁之用已为三十六贯二年役满为费七十余贯罢役而归寛乡得闲三年狭乡不及一岁以此较之则差役五年之费倍於雇役十年赋役所出多在中等如此条目不便非一故天下皆思雇役而厌差役今五年矣如此二事则臣所谓宜因弊修法为安民靖国之术者也臣以闻见浅狭不能尽知当今得失然四事不去如臣等辈犹知其非而况於心怀异同志在反覆幸国之失有以藉口者乎臣恐如此四事彼已默识於心多造谤议待时而发以摇撼衆听矣伏乞宣谕宰执事有失当改之勿疑法或未完修之无倦苟民心既得则异议自消陛下端拱以享承平大臣逡巡以安富贵海内蒙福上下攸同岂不休哉

辙守陈州论时事疏曰臣伏以中外臣庶各有职事越职而言国有常宪臣守土陈州非有言责而辄言之计其狂愚兹实有罪然臣伏念顷以老衰不任吏事陛下未忍废弃亲择便地以遂安养将辞之日面奉德音以为大臣之义皆当为国谋虑不宜以中外为嫌有所不尽古人有言虽尔身在外乃心罔不在王室伏惟圣德广大无所不容而臣自到任以来于今一岁心目昏眩有加无瘳故尝乞匄余生求还闾舍区区之诚久而未获陛下视臣志气一衰至此岂复有意别白是非而与世俗争议也哉是以得失之间久无所与今者窃有所怀上为陛下参之官吏下为陛下验之百姓而安危之机实在於此自惟受恩累圣邦之休戚身实同之志虑虽衰於义不可嘿已然臣之所欲言者非敢远引前古逆探未然以惑陛下之聦明也凡皆陛下之所尝试而臣愚之所与闻者耳臣伏见陛下即位之始计虑深远凡有所建动合天心始议山陵深恤费用之广推明先帝薄葬之命以诏有司四方闻之无不感泣其後一年之间诞布号令劝率宗族惇孝弟之行勉励州郡先农桑之政复转对以广言路议徭役以寛民力盛德之事不可具纪是时天下虽大变之後而无不翘然想闻德音以忘其忧两宫欢欣九族亲睦羣臣万民蒙福而安纷纭之议不至於朝廷谤讟之声不闻於里闾陛下优游无为而天下已治矣为国如此岂不乐哉陛下自今视之当日之政其可悔恨者凡有几以臣观之非独陛下无所悔恨虽天下之人亦未有以为失当者也何者政令简易而人情之所安耳易曰易则易知简则易从易知则有亲易从则有功有亲则可久有功则可大向使陛下推行此道始终不变则臣以为久大之功可得而致矣其後求治太切用意过当奸臣缘隙得进邪说始议开边以中上旨於是延安有横山之谋保安有招诱之计陛下饶之以金帛假之干戈小人贪功虑害不远轻发深入结怨西戎攘夺尺寸无用之土空竭内府累世之积大者疲弊秦雍小者身死宼雠西鄙骚然不宁而陛下始一悔矣然而陛下天姿英果有汉武宏达之量虽复兵吏失律而立功之意未尝少衰是以左右大臣测知此心复进财利之说陛下乐闻其利而未暇深究其害於是举而从之置条例司以讲求天下之遗利己酉之秋新政始出自是以来凡所变革不可悉数其最大者一出而为常平青苖再出而为拣兵并营三出而为出钱雇役四出而为保甲教阅四者并行於世官吏疑惑兵民愤怨谏诤者章交於朝诽谤者声播於市陛下不胜其烦为之当宁太息日昃而不食矣然犹幸其成功力排衆人之议而固守之天下方共厌苦而不知其所止也而拣兵并营之策其害先见武夫凶悍为怨最深为患最大陛下知其不可於是多支月粮复收退卒以顺适其意而陛下既再悔矣然军中之口犹复匈匈不靖陛下虽推恩抚之而终不以为惠反谓陛下畏之耳不幸边臣失筭再生戎患帷幄之臣谋之不臧不务安之而务挠之临遣执政付以疆事多出金豫书诰勅以成其深入之计当此之时天下之心知其必败矣而陛下与一二臣者方以为万举而万全既而出兵无人之境筑城不守之地困弊腹心以求无益之功使秦晋之民父子流离肝脑涂地戎人徼勌受屈已筑之城随即倾覆救援之兵相继溃叛四方震动君臣宵旰而後下罪已之诏投窜元宰以谢二鄙而陛下既三悔矣夫此三者方其未悔也陛下亦以为是耶非邪陛下犯逆衆心力行不顾其必以为是不以为非也然而终卒至於此然则方今陛下之所是而未悔者无乃亦类此欤臣闻衆而不可欺者民也勇而不可犯者兵也险而不可侮者隣国也今陛下既已欺民犯兵而侮隣国矣夫犯兵侮隣变速而祸小至於欺民则变迟而祸大变速而祸小者瓦解之忧也变迟而祸大者土崩之患也今瓦解之忧陛下既知悔矣而土崩之患陛下未以为意此臣之所以寒心也易曰不远复无只悔元吉事之未败也陛下不悟其非必俟其败而後悔如向三者则陛下之复已远而悔亦大矣且臣观之方今陛下之所是而未悔者亦有三而已青苖助役保甲三者之弊臣不复言矣何也言事者论其不可非一人也百姓毁坏支体燻灼耳目嫁母分居贱卖田宅以自脱免非一家也陛下其亦知之矣徘徊而不之改使民无所告诉加之以水旱继之以饥馑积憾之民奋为羣盗侵淫蔓延灭而复起英雄乘间而作振臂一呼而千人之衆可得而聚也如此而胜广之形成此所谓土崩之势也臣恐陛下至此虽欲复悔而无所及矣故臣?陛下取即位之政与今日之事而试观之天下扰扰不安孰与今日之甚羣臣交口争辩孰与今日之衆陛下听览疲勌孰与今日之多悔恨自责孰与今日之切陛下诚以此较之则不待臣言之终而得失可以自决矣且夫即位之政陛下之本心也今日之事臣下之过计也陛下弃即位之本心而徇臣下之过计臣窃以为过也虽然臣窃听之道路方今陛下则亦悔之矣悔之而不变非陛下之意也迫於建议之臣耳夫人臣进谋於其君苟事之不遂而变以从衆则人主有以测其深浅人主有以测其深浅则其用舍之命在於人主此人臣之所以不便也臣窃痛陛下为社稷之计欲改过以安天下而怙权固位之臣持之而不释陛下聦明睿智废置自我而独为此欝欝也汉宣帝与赵充国议击匈奴魏相非之以为当与平昌侯乐昌侯平息侯及有识者详议乃可此三人者非贤於赵充国也然其与国同忧乐无侥幸功名之心与希望爵赏之意则过於充国远甚充国犹不可听而况不如充国者哉陛下将安民保国而与喜功伐好权利者谋之臣不知其可也臣不胜区区忘身忧国之诚是以势疎而言切惟陛下察之

殿中侍御史吕陶奏曰臣闻天下之政皆?致治而不能无敝天下之言皆好成文而未必可以适用天下之情皆有爱而莫切於爱君天下之情皆有忧而莫大於忧国此明王睿主所以广览博听而求其阙失忠臣志士所以危辞直论而竭其恳诚也苟以不足适用之言陈不能无敝之政则辞旨浮略而意不迫切於爱君忧国之心有所未尽安能补於世哉譬如施干戚之舞以解重围讲乡饮之礼以治军旅多见其无益也昔贡禹为汉元力言治道以为尽如太古则难宜少放古以自节天生圣人盖为万民非独使自娱乐而已上嘉其质直之意多所听纳深自约损匪彛过制大半罢之至于崔寔着论根极时要则亦以为济时拯世之术期於补绽决坏枝枉倾邪随形裁割要措斯世於安宁之域而已四牡横奔皇路险倾宜以钳勒鞬輈为救岂暇及於和鸾节奏哉夫二子之言皆不泥一隅该通事变质之前世而不缪验之来今而可以为鉴臣窃慕焉恭惟国家承百王之敝当天下文治之极法度废而不立威令委而不行上下偷沮风俗雕薄四海之势如乘敝舟以涉长河而无所维御泛泛焉日就其深而不为坏败之计甚可痛也陛下天资神圣享有宝命一日纂承大业而四海之人欢然向顺无有毫发之警者岂独天命然哉乃仁宗皇帝之德泽至深至厚结於人心之坚也为人之子治人之天下而坐视若此於持盈守成之道何如哉臣资识狂愚闇於长虑第闻忠谠可以死节昔尝考六经之微言览百氏之异论推迹近事得其大端至於安危治乱之几是非邪正之渐得失兴亡之际未尝不为陛下反覆而究之中夜三思继之以日欲一发愤懑指陈要极以感悟天听扶救国体苟人主从而警惧囘心於社稷之计睿明之德无所亏损天下之大忧日渐销散则臣退就鼎镬其甘如饴而藏伏幽贱厥路无繇幸今明诏申谕虽岩穴草茅之人皆得以直言上达乃臣之志愿庶几适於今日矣敢沿科举以毕其愚臣窃以为王道之端万化之本莫大於身正以率天下故有贵始天下之大务惮而不为则德隳功丧无以光绍祖宗之休烈徇名而昧其实则习尚虚旷风化颓坠而不可振起故有究治君臣之交必亲之以至诚然後可以毕天下之能事大臣之分莫若尽道以致主故有明任设官授职者所以与天子共理法制大坏贤不肖失其别则生民安所蒙赖故有议官人君能结天下之心则邦本坚固而莫能动农夫重困国费浮冗力役不蠲疾病无养皆世之大蠧故有重民民力之耗莫甚於养兵军政不立则骄惰日长将材不任则举无成功推类以胜则渐不可长教民以战则法不可失故有制兵二边之患日甚一日而制御之道未可以经远故有虑边总其大归以尽夫终始故有策原求之於文则不足推之以用则有余臣之区区不敢默於此也

贵始上

臣闻治道有本末物理有终始王政之所施有先後如万目之附於纲衆流之出於源挈之则张澄之则洁端本者所以治末也慎始者所以图终也施之宜先者不可一日而後也此善恶邪正之所渐而安危治乱之所由生也是人主之大范也昔春秋之文谓一为元学者推明其义以为视大始而欲正本深探其本而自贵者始也又曰正次王王次春者上承天而下正己也人君正心以正朝廷正朝廷以正百官正百官以正万民则远近莫敢不一於正考於大经大法义训既白以天下国家理势而质之尤深切而着明乎夫人君之即位者天下之大本而王道之所始也公卿大臣瞻仰清光而观其注措也黎元兆庶延颈企踵而觊其惠养也外藩边衆倾耳侧目而想其威令也公卿大臣则必有以结其心黎元兆庶则必有以慰其望外藩边衆则必有以怀其情举是三者而先之夫何万事之足治哉是以古之贤君嗣守大业皆深知正本贵始之意欲治安而恶危乱就善而去恶趋正而远邪日新盛德辉光笃厚发为大政鼓舞四海人人闻之莫不耸动悦服而以为吾君之有某善则吾之幸矣君之举某事则吾将享其利焉是故人道物情无违悖之理天施地化无逆沴之变然後跻世清宁享国永久岂不休哉诗书所载抑可得而言也书称高宗之德曰作其即位不敢荒宁嘉靖商邦至于小大无时或怨称祖甲之德曰作其即位爰知小人之依能保惠于庶民不敢侮鳏寡至于成王上继文武之业下凭周召之助法度修明教化深厚天下可谓安矣然而朝庙告神谋议庶政慎微求助则其诗乃曰闵予小子遭家不造於乎悠哉朕未有艾予其惩而毖後患及其羣臣因而进戒则亦曰天维显思命不易哉而又以公刘训民事以卷阿喻求贤以立政规任人以无逸防好豫是以成王寅恭抑畏动履德义功成治定不坠祖考之洪烈永惟商周之隆贤君之初涖政其有为於天下则如此至矣其警惧诲饬於身则又如此勤矣岂非所谓正天下之本而贵王道之始欤然则三卿序进而皆有以授於天子者亦志乎此也一策言其忧之长而务除患也二策言其无事而虑则可以息祸也三策言其吉凶祸福之相倚伏当谨戒而无怠也忠臣之爱其主丁宁反覆谆谆而不倦者亦欲正本而贵始也臣窃观汉唐之衰闇君继世不贵本始废失法度大槩无以怀服天下之心於是生民失望而内外得以窥其衅覆亡败灭可不悲哉陛下受天眷命续四圣之统践阼以来恭默思道三年不言可谓孝矣吉服亲政既一岁矣公卿大臣率职听命咸愿致其忠力莫敢少懈而听任之际或异佥谐黜赏之端或殊公共此岂结其心之术哉若乃慰黎元之望则德泽有未敷怀边鄙之情则忠信有未至岂深仁厚德无迹而难明邪抑睿谋英断有发而不惮邪臣愚不能处也然臣惟恐中外之心观於初政慊慊然常若不满矣谓人道物情之无违悖乎则陛下欲举典礼追崇本亲而盈廷沸议以为失名分之正不可垂宪万古下至草茅闾巷切切偶语辄论是非由此观之天下之情可知矣谓天施地化之无逆沴乎则疠气流行万衆疫死八月大水都市漂溢秦晋诸郡同日地震星纬示变终月不没旱蝗继至赤地千里由此推之上帝之警戒可见矣陛下安得不深思而极虑哉夫天下之治莫若先之以身故臣愿陛下远览商周之盛近鉴汉唐之衰考春秋正本之义遵三卿授策之戒乘大明继照之初先治诸已以倡王道以副天下之欣戴然後条当世之务而审其所以措置云

贵始下

臣闻治已之道其始必思其次莫若慎乎渐其终无善於听纳务此三者则主德完而王道备矣天命至重思所以奉顺宗社至大思所以保守生民至衆思所以抚养万务至繁思所以处正灾异未弭思所以销去羣情未顺思所以怀服臣故曰其始必思秉心寅畏好德不怠所以奉顺天命也循袭法度惧辱祖考所以保守社稷也早夜勤政通究微隐所以抚养生民也审慎听断无任独智所以处正万务也引咎自新矫革前失所以销去灾异也推诚待物不忍有欺所以怀服羣情也此数者非高远而难见非劳苦而难行也皆附近人理切中事情不为则已为之则至也圣贤之教存乎其中而仁义之主不能出乎其外也陛下幸赦臣狂瞽而察之可也出一言而玷未败天下之大政也举一事而妄未隳天下之大法也四方无虞而宴安逸乐未为人主之大过也崇高富贵而嗜好外形未彰人主之大失也其端虽不及於彼而其渐必能至焉谓一言之玷未败大政而不虑则其渐将至於号令悖缪而中外无所取信矣谓一事之妄未隳大法而不正则其渐将至於典章废坠百度不守而後嗣无足观矣以宴安逸乐未为太过而不节则其渐将至於流连终日荒耽昏惰而万事丛脞矣以嗜好外形未彰大失而不戒则其渐将至於奸佞近习窥所欲而奉之干纪挠权而不可禁矣臣故曰莫若慎其渐是以圣君贤主制之於将然而不及於已然遏之於微而不见於着昔宣王扶衰拨乱周道复昌洪勲远业可谓盛矣而诗人乃以慎微为美由此观之则慎微者王治之本而人君之先务欤太祖决事或失虑书之史退朝不乐而有王者岂可容易之说太宗既即位不复语及音律尝谓承丧乱之後励精为治天下已安乃知劳苦有効傥以酒乐自娱则万务将壅以至伶人有请补外者真宗时宦官或以外官勤干为请而愿正其秩乃诏选部择人以代之又有以某之贪廉闻上者乃命监司按状而未尝辄听其言先帝善於持盈尤务畏戒尝远视前古得失列述百图着为至鉴其辞有曰慕令德之余芳警昏朝之失道凡此者累圣防微杜渐之大略继体守文之切训也陛下光绍丕烈始建治统固宜纯法祖宗之显懿以发挥盛德而幸天下也深思至慎济之以听纳则尧舜之盛无以先也夫朝廷设官置职而命曰谏诤者何也得非天下之务安危治乱所系甚大而人主之聪明不可自用乃责其有补邪非特循故事具常员而已也人臣直躬正色与人君争辩於正邪是非之际有至戮辱而犹不惮者何也得非以义激於心言任其责不敢循默自便而欲其感动邪亦非好犯危难以死就名也原朝廷设官之意察人臣爱君之诚则谏之为益多矣臣故曰其终无善於听纳日者御史有以言罢去而涂之人惑於传听敢以为说虽臣愚亦为朝廷惜之臣不惜数子之去而惜国家之体也昔先帝尝黜谏臣矣而天下不以为言陛下一罢御史而人敢以为说者何也盖先帝享御日久好谏之德足信於天下虽触威牾意亦或罢黜而人不疑焉今陛下初莅大政虽有纳谏之心四海之人既未能皆知其详而御史又以言去职此疑似之迹不可家至户晓臣窃忧谠直之路塞危词正论不敢辄献而盛德亏丧矣此所惜者体也虽神圣之资羣臣莫及有听从而无谏诤然仁至麛卵则凤凰有时而来择狂言恕讦辩则忠规嘉话辐凑于前而治道至矣惟陛下留神听纳实万世之幸

究治上

臣伏思国家享有天下百余年矣吾君吾相同心合德日夜孜孜营治之勤过於前古而太平未见其实者弊果安在哉好静而恶动喜无事而惮有为而然也夫静出於动无事处於有为天地之生万物其先莫不旋斡运变周流不息以极其神而後乃收功於静圣人之经纶斯世其始必剗除荡涤无所不施以平天下之多难而终乃底於无事此物化之先後治道之始终其致一也今恶动而惮有为则所谓静与无事者终不可得而犹好之喜之不亦惑乎世俗之论曰动不若静循仍易而兴作难是不究利害之深浅理势之宜如何也是执一隅之说不知适变之道也是苟一朝之乐不议千日之忧也夫人之受疾有重轻故医之为术有速缓或一寒一暑之侵烁於肤腠此其浅而易去也则治之之术不过安神静气而自固可计日以起至於腹心难治之疴则不然彼其所感者深故所苦者甚异既将隣於悴亡而吾犹使之自养以待抑亦迂矣是必力攻急逐於死生之际而决其一胜何瞑眩之足惜哉大厦之居莫不欲便安而重创建藩篱缺漏补葺之可也榱桷弊坏完治之可也若乃基构颓圯梁腐栋桡一大风雨几有摧覆之患则又岂补葺完治之可救哉势至於此而犹重创建之劳则无以享便安之逸矣天下之事固有不可已者而已之非所以振起治功而恢明国体也方今之弊岂非天下有不可已之事而朝廷有不欲为之心乎持不欲为之心当不可已之事则取过目前而未暇於长久之计臣恐国家之政日苟一日岁苟一岁而可忧之渐有甚於此时者矣夫二边盛强窥侮王室兄弟之好既结於北而王爵之封已加於西岁出金纶数十万分命赐与以为同盟之具可谓厚矣三边要地夙夜经意境守攻战非无备矣介使屡至慢书数上出无厌之语啓难塞之求以摇动吾君吾相之听亦已久矣此朝廷之公患而天下之深不平也然犹以息民为说以好战为戒未尝一议诛伐之策而与之正中国四夷之分惟默默贷忍百计应接而幸其不为南牧之寇臣窃以为未安也大河为患岁岁决溢朔方诸郡冲溃不常生民之死于垫溺者为不少幸得保其余生而力困於河者亦多矣蒸薪之积堤防之劳无时而已也大抵壅之於东则奔于南障之於西则注于北而不见其素所谓河者果安在也洪流之害可谓极矣此朝廷之共忧而天下之熟闻也然犹以开河为功以遏塞为利募富人度释子以给其费欲息寻丈之奔冲乃致千里之漂溃而未闻建定大议观水所向徙民避患而徐为之谋臣虽甚愚亦不敢有取也举今之务莫大於此两端皆其势之不可已者犹已而不为推此而下则庶政之苟简臣不得而悉数矣是以天下之人激昂奋厉之气少媮且怠惰之心多事劳而功不立政发而王道不隆由此其故也惟吾君吾相深穷利害之本而权之以时乘圣贤之会而相与讲磨淬濯於庙堂之上不惑於一偏之说而断之以力行喜动而不恶大有为而无所惮以起天下柔弱不振之态而完其坚壮全盛之体可也古所谓日中必熭操刀必割则机会之至其可失乎

究治下

臣闻人主欲有为於天下而无所惮则天下之事不足为也然而名实之辨不可不察也举天下之事而皆可以为则天下莫不知其善治也後世莫不称其难能也天下之事举皆为之者实也莫不知其善治称其难能者名也事有本末名实有先後本近於实末近於名实居其先而名处其後也好实则所务者本也无意於名而名随之好名则所逐者末也未必有其实也此名实之辨也昔之圣人施为於天下者盖非有求於名而行之及其功成事立而名自得舜举十六相诛四凶所以去天下之害而兴其利也然後有进善黜恶之名禹乘四载决九川导九河驱洪流而殄之海所以保斯民之命而粒其生也然後有扞灾御患之名三代君天下耕以井田税以什一教以学校罚以肉刑所以援斯民而纳之仁夀也然後有至治之名然则名者岂在好而求之哉王政之弊莫大於好名而不为其实好名而不为其实则事失本始而所逐者末也後世不知圣人有得名之实徒见其名之甚美窃好而欲求之乃猎取其近似者而行焉及索其实盖阙如也今日之弊信有类此矣国家尝诏司农条三?之出纳命执政议其大计者岂非古所谓冢宰以通法制用於?杪乎然而取之过艺极而横敛数下积之非有余而浮费无穷不可量入以为出也耕三年者未有一年之蓄也凶旱水溢则多菜色之民也又尝诏羣吏勉修厥职毋以簿书期会为故者岂非古所谓作兴教化以厚风俗乎然而朝廷所拟议制令颁布告期类多赋役狱讼米盐货币之请乃俗吏之为而未见其可使天下囘心向道之具也又尝诏中外臣民以密封论时政者岂非古所谓明王问道而求谏百官箴王阙乎然而公车不召对尚书不问言未闻燕见紬绎而览章引咎也凡为此者得非先名而後实欤诚能均节财用寛裕黎元矣可以命冢宰制国之经费也诚能导民以德动民以行矣可以责羣吏於簿书之外也诚能求善无厌改过不吝矣可以来天下之上封论政也凡为此者所谓先实而後名也天下方患名之浮而不见朝廷勤治之效苟人主一旦奋然揭其实而示之以耸动天下之耳目则德日起而大有功若雷霆之震日月之临照威声光耀穷极天地之表而着见万世矣所得之名岂若向之近似者哉臣敢遂道前世有为之君殊勲懿烈已验於往者以取必於睿断昔汉宣帝励精亲政综核真伪信必刑赏枢机周密品式备具上下无苟且之意於是生民安业而单于慕义来享议者以为効优於孝文而德侔於商周之贤王唐宪宗决策定议明抗国威以平数十百年方镇僭叛之势则乱阶逆本诛削几尽而国之纪律复振齐威小国之诸侯也委政不治强隣交侵及其封即墨大夫烹阿大夫发兵四出则赵魏齐之君请和国人震惧无敢饰非者此皆为之有其实也况以国家大定久安之势究其实而不夺其名则何施而不可何为而不立岂特汉唐之比耶惟陛下留神考察

历代名臣奏议卷四十一








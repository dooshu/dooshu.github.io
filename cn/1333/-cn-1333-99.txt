榆钱


一乞丐以败筐至榆树下，拾榆钱无数，携之去，未几又来拾。见者异之，迹其所往，则于深山之中，为窖以藏之也。益异之，问其窖藏此物何用。丐者曰：“非汝所知。”拾如故。未几，观者愈众，争问之。丐者曰：“此钱也，故窖藏之耳。”人疑其癫，丐者笑曰：“吾见世之守财虏，恒窖藏有用之钱而不用，甘自菲薄，而自以为巨富，何以异于我之藏榆钱哉？而尔等不以彼守财虏为异，独于我而窃窃笑之，何耶？”






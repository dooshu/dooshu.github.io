○為會集廷臣計議禦虜方略以絕大患事疏 【 禦虜方畧】

照得先該兵部題、議得胡虜為中國之患。歷代所不能免。考之史冊、若匈奴之侵漢、突厥之擾唐、而漢唐俱有謀勇之將。且得戰守之宜。所以終無大患。下至五代石晉失榆關之險。而契丹得山前五州之地。所以遺患宋室。而啟金人之禍。元因而遂有中原。洪惟我　太祖高皇帝、掃除胡元、平一四海、輿圖之廣、亘古所無、虜遁沙漠、警息邊陲、實萬萬年無疆之鴻業也、迨　太宗文皇帝。肅清內難之後、神謀睿算、有見于斯、即遷都北平、聚天下精兵于京師、此實久遠之謀、彼時將勇兵強、民富財足、所以胡虜欵塞、入貢闕庭、自正統初年、虜酋也先梟雄桀黠、收併部落、遂有南侵之志、遣人進貢。以窺我之虗實。累歲貨番。以資彼之厚利。一旦變盟、所以有十四年土木之禍、擁眾南侵、圍我京城、幸賴謀臣良將、戮力同心、卒保無虞其後也先被害、虜酋迭為雄長、自相讐殺、彼時虜眾所居地方。相去京師千有餘里。後虜酋毛里孩等。久犯甘凉。漸入河套。擾我邊方者十數餘年。既而虜酋癿加斯蘭。自西域八月渡河入于套內。部落益眾。累犯陝西。因遭凉州之敗。遂寇大同宣府地方。?凍則西入河套以圍獵。河開則東來大同以剽掠。歲以為常。時或遣人進貢。未敢大肆猖獗。其虜酋脫羅干之子火篩。比之也先。梟雄尤甚。今歲春首、以計誘殺我官軍于神木。二月以作大敗我師眾于大同。本部繕甲利兵、募軍給馬、更易將佐、振奮威武、經略半載、期于挫虜、以絕邊患、不意此虜十月擁眾侵我大同西路我之三鎮精兵戰將、約有二萬、會聚于此、儘有可乘之機、柰何將佐畏彼聲勢、嬰城自守、無敢出門與戰者、使彼得利而去、竟無擒斬之功、輕我之心、由此益肆、南侵之謀、豈肯終巳、即目彼虜先在河套。延綏守臣具奏走回人口傳說、十二月十二日會事、待月明亮時要搶榆林地方且彼聚會議事。其勢必併于一。彼之奸謀詭計。日深一日。而我之修攘戰守。或作或輟。矧今海內百姓敝困巳極。邊方軍士艱難亦甚、府庫空虗、郡縣無備、加以各邊將佐乏人、而京師武備未振彼虜往牧處所相去京師密邇。實賴大同宣府為之藩籬。今彼二鎮將佐官軍。往往不能禦虜。而啟彼之驕肆。誠恐此虜養威日久、明春過河、復來大同、舉眾南侵、將何以禦、京師未免震驚、國之安危、實係于此、臣等才識短淺、誠恐將來有誤國家大事、必湏廷臣集議、庶得禦虜奇謀、會同太師兼太子太師英國公張懋等太子少保吏部尚書倪岳等、將所議內修外攘禦虜安邊事宜、逐一開款條陳、伏乞俯賜施行

計開

一自古凡邊方侵擾之巨寇、或腹裏哨聚之強賊、其勢巳眾、為患地方必命大臣、假以重權、方克剿平、若唐之吳元濟、久據淮蔡、李愬討之連年未下、裴度一往督之而元濟就擒、宋之王則叛貝州、明鎬伐之、日久未克、文彥博一出節制、而貝州遂平我朝遼東三衛達賊為寇、欽命都御史王翱、往彼鎮守、重以軍權指揮以下、許其斬首、遼東遂靜、兩廣猺獞久叛、欽命都御史馬昂為總督、總兵憲臣、俱聽節制、而地方亦寧、成化初、虜寇久駐河套、侵犯陝西、欽命都御史王越為總制、而虜寇亦遁、是總督總制之設。總制之設或以為便或以為不便便在連絡不便在牽制也前代我朝俱有故事。今北虜數年以來。東則侵犯大同。西則剽掠延綏往往以詐敗我官軍。去冬大同西路布置三鎮精兵驍將以待賊人。期痛剿殺以絕邊患。因無總制大臣。所以將不用命。使彼未遭大挫以致勢愈猖獗。恐生異謀。後必難制。必湏照依王翱馬昂王越事例。伏望　皇上命文職大臣一員、總制大同宣府山西偏頭三關、及陝西延綏各路將官、凡軍馬錢糧邊防賞罰、俱以便宜處置、若賊入河套。本官則往延綏。若過河。即回大同。隨即所在。調度剿殺。候虜賊遠遁。地方寧靜。具奏回京。其右都御史史琳、仍作提督軍務名色、若監督太監苗逵、總兵官朱暉、如果赴邊、本官一同前去、止提督京營大同宣府二鎮軍務、總制為主。提督為客。務在協和行事、候命下之日、兵部會官、于兩京諳曉韜畧、曾經邊方文職大臣內、推舉二員上請簡命一員、照例請敕前去行事、所貴威權頗重、虜寇可滅、

一將者三軍之司命、國家安危之所係、得其人則四夷畏服而國家安、非其人則四夷猖獗而國家危、所以自古欲安中國。而懾服外夷者。必以選將為首務。今各邊主將如甘州之彭清、延綏之張安、固不為今之名將、亦頗稱其委任、其他若宣府之莊鑑、大同之張俊、遼東之蔣驥、薊州之阮興、寧夏之郭鞠、中間有或頗知謀畧、而驍勇不足者、有驍勇有餘、而謀略少聞者、內張俊士論稍不歸服、但目下卒無武官可代、謀略兼全之將、近來委的少見、然謀略可學而能驍勇可勉而進但將官員自受命之後、就以主將自尊、邊方稍寧、惟知謀營巳私、貪圖貨利、或躭晏樂、或恣邪慾、所以謀略不進。而驍勇日耗矣。合無兵部通行各邊總兵官彭清張安、益加勉勵以副委任、其莊鑑張俊阮興等。各要延訪不分軍民職官、或老師宿儒、但有諳曉韜略。曾經戰陣者。敦請至家。令其朝夕講論。武經七書。用兵大意。務在得之于心。熟之于巳。凡古兵書所載戰陣攻取。無不講求。仍要寡嗜欲養壯氣。勤操演。常以無勇為恥。而畫策欲過人。每以貪生為戒。而誓死以立功。務俾韜略騎射。卓冠一時。則驍勇日加。而謀益進矣。此雖不及古之名將、亦可少稱其閫寄、仍通行內外各該坐營副參遊擊守備把總軍政等官、各知此意、共期成功、以圖任用、不可苟安、甘於下品、及訪得閑住都督馬儀、驍勇絕倫、久經戰陣。但年踰七十、精神頗衰、劉寧謀略兼資、敢于殺賊、但久患腳疾、艱于騎射、其馬儀如果大同聲息緊急、本鎮守臣取赴軍前咨議軍事、劉寧候腳疾痊愈、另行舉用、兵部仍通行訪取軍職有過。不係敗軍誤事。及屈在下僚。并曾經保舉將材再加訪試。或令坐營坐司、使之開廣聞見蓄養威銳、遇警委任、領軍勦殺、庶謀勇之將、自此可出矣、

一照得順天及直隸保定八府、實畿內近地、陝西山西極臨邊境、河南山東、俱近京師、凡各邊有警、其糧艸馬匹、一應軍需、俱藉四省八府之民儹運供給、必湏生養休息、存恤撫摩、使其財力不匱、緩急之際、方克有賴、近年以來、修造不息、各部科派木植顏料牲口、及燒造官甎等項、歲無空月、赴京交納。使用銀兩過于所納之物。去歲買辦戰馬、打造官刀、雖係官錢終累小民。况輸納邊糧、起價過重、而山西之民、勞苦尤甚、緣今虜寇猖獗未退、各邊芻草糧米、甚不充足正在勞民儹運之際、合無行移戶禮工各部、將逓年派去前項司府州縣各色物料牲口果品等項、通行查出、斟酌上請、不係緊急之用、俱暫停止、及今後凡有所派物料、暫且分派無事布政司買辦、存省前有事司府民力、以備供邊、凡有取索、庶易辦集、

一京師天下根本、居重馭輕、武備不可不盛、雖有團營官軍十二萬、例該京衛八萬。分為兩班。每班四萬。常有一十二萬。以壯國威。以備征調。近年京軍迯亡數多。不及原數。即今除欽命聽征總兵官朱暉等所領、并奉欽命復選聽征馬隊官軍共二萬。步隊二萬。內步隊多係外衛。又該半年下班。甚不得用。除此之外。再無可用之兵。况京軍又多隻身艱難。今騰驤左等四衛月報除勇士外、見在官軍三萬有餘。多係得過之家。其各軍餘丁。自來不當差役。見今雖有四衛營操練軍士。數亦不多。養馬之外。儘有空閑。緣今虜冠猖獗邊務方殷正當增武備以防不虞之時、乞敕御馬監提督四營太監、調取四衛食糧官軍文冊、照冊查選若干名、通前見操之數、共輳一萬員名、就在本營、分為兩班、如法操練、居常拱衛京師、遇警聽調殺賊、庶武備益盛、而北虜聞之亦畏矣、

一將官奉命征討不廷、與同事官員、貴乎協和行事和則謀慮僉同、否則互相矛盾、欲望成功、葢亦難矣、近年以來、　朝廷命將出師、征討夷虜、其同事官員多有偏執巳見。各逞所長、誤致嫌疑、不相協和、徒勞王師遠出、竟不成功而還、以致虜寇恣肆猖獗、大為邊患、見今虜寇未退、終欲出師、合無兵部行移聽征監督總兵、并提督等官保國公朱暉等、如果出兵到邊之日、京兵到边與本地村官每致不和者以特遣官欲自尊大而用兵机宜或不如地方官之熟習故議論多不同也凡事務要公同裨將、從容計議行兵方略、勝虜機宜。彼言可用。則竟為用之。彼言難行。則從容止之。不可專執巳見而必于用。亦不可忌彼所長而輒為沮。平心易氣。以共成王事為念。忘勢安分。以剿滅虜寇為心。將官既和。軍士敬畏。必思奮勇以殺賊。捐生而圖報。何大虜之不滅。而大功之不成哉。

一軍令貴嚴。嚴則官軍知畏。而易以成功。否則官軍怠玩而多致敗績。昔胤侯誓師。必曰威克厥愛允濟。愛克厥威允罔功。行軍貴嚴。自古為尚。故古人之君。命將必曰閫以內寡人制之。閫以外將軍制之。葢許其官軍臨陣有不用命而退縮者徑自誅之。以肅人心。且萬人之命。係于一將。若非重以此權。誰肯捨死赴敵。近年以來、　朝廷命將、制敕所開、止曰以軍法從事、所以為將者。多避嫌疑軍士雖有退縮未敢輕誅一人以致軍令不嚴。往往失機。雖罪坐主將。無益于事。伏乞　聖明于聽征總兵官朱暉等、并凡欽命總制總兵官、制敕內、明開若官軍臨陣有不用命退縮者就陣斬之以狥妄生訛言。鼓惑人心。情罪至重者。會同審實亦就斬之其總兵官受命之後。將合行軍令。各開條欵。三令五申。使官軍曉然知軍法之嚴。各思奮勇殺賊。不敢畏縮先退。

一虜賊之來。疾如鷹鷂、或東或西。不可測度。縱馬一馳。倏忽十數里。近來各邊製造小戰車。上安神鎗銃砲。觀其規模。似有可取。施之戰陣。多不濟用。葢兵欲制人而不制于人。此車之造。軍被虜圍。以為自守之計。非臨陣可以敗賊之術。况邊方之地。非山澗則沙磧。必用人以行。倉卒之間。豈能隨馬。莫如拒馬鹿角攢竹長牌。馬上可以帶之隨軍而行。一則可以拒戰馬之衝突。一則可以遮胡矢之亂發。禦虜急務。莫先于此。昔吳璘拒金人于雞頭關。實藉此具。先該兵部奏行工部成造拒馬鹿角、計二千架、攢竹長牌計二千面、該部製造呈樣、後遂停止、今北虜之勢日熾、而我軍每不能勝、若不成造二物、臨敵何以相拒、合無仍行工部、照依兵部奏准事例、將前拒馬鹿角攢竹長牌照數成造、完日暫送九門角樓收放、如遇出征領去應用、回還照數交收、縱雖虜賊遠遁、邊方無事、亦可以備他日軍中之用

一兵不貴多而貴乎精、兵若不精、雖多何益、其精兵之要。在乎操習有法。必使兵馬熟閑。武藝超絕。坐作進退之有度。攻戰擊刺之不失。目識旌旗。耳熟金鼓。左右前後、隨將所使。如驅羣羊。方為可用。故兵法曰一人學戰。教成十人。十人學戰。教成百人。百人教千。是知兵湏學成。方可用戰。今各邊將官。多尚姑息。不肯操練軍士。使知節制。凡報有賊散亂而追。或先遣哨馬遠出。一遇伏兵。輒致潰散。去年大同遊擊將軍王杲。乃其明驗、合無兵部通行各邊將官、今後照依兵部奏行事例、各將所在軍馬、著實操練、務、使武藝精熟、騎射便捷、勇于赴敵、樂于効死、各能殺賊以除邊患、仍行在京團營、內外提督大臣、并聽征總兵等官朱暉等、各將原選聽征、并見在官軍、一體操習、以備征調、其於委託、斯無所負、

一薊州宣府大同三鎮、極臨虜境、藩屏京師、國家安危實繫于此、所在軍馬寡少。無計可增。役占數多。不能禁革。切緣三鎮既有鎮守太監。各路又有分守內臣。如薊州一鎮。分守守備內臣九員。宣府監鎗分守守備內臣八員。大同監鎗分守守備六員。三處地方。城堡關寨。相距多則一二百里。少則百里總計東西不及二千餘里今共設內臣二十三員且以每員占用軍人。少則二三百名。多則四五百名。通計役占。巳有數千。大半納銀跟用。絕不操練防邊。鎮廵等官。不能禁革。同事官員。掣肘難行。如遼東延綏寧夏甘凉。止有分守監鎗內臣。與分守副總兵參將同居行事、此外俱無。此等守備之數。委的無益于事。有擾于邊累該廷臣會議、要將前項多設守備內臣裁革、俱未蒙俞允、伏望　皇上念虜寇連年之猖獗。邊方軍士之寡少。照依遼東等處事例。通將大同宣府。除監鎗分守薊州除分守密雲古北口少監韋祥不動外。仍乞將薊州一鎮內臣九員中。簡命二員改為分守名色。照例與分守東路參將高英中路參將白琮同居一城。計議行事。其餘三鎮各城堡營寨守備內臣。斷自宸衷。俱暫取回。別項任用。庶軍免役占。而少助戰守之用。官免掣肘。而得遂行事之權。

一足邊儲查得提督軍務右都御史史琳、造報戶部文冊、大同一鎮、各處倉塲、見在糧米一百三十一萬八千一百五十石零、料豆六十一萬二千三百七石零、草九百二十二萬三千四十束零、宣府各城倉塲見在糧一百一萬二千九百石零、料豆七十四萬二千四石零、草八百五萬零、計二鎮糧料草束見在之數、頗為有積、若以本城堡主兵論之。大凡各□邊料為主兵之用本自足額惟有急調到客兵支給每每不敷必致移動主兵粮料而主兵亦不足矣多者可彀三四年之用。少者亦可彀二三年之需。况大同并各城堡。即今亦多發銀糴買糧草未巳。臣等第恐一時調集客兵久住。支費不繼。失悞事機。必湏再為斟酌措置。庶幾有備無患。查照兩淮兩浙長蘆各運司。見在存積常股引鹽開中一百五十萬引、合無行移戶部、差官前去大同宣府、會同各該廵撫、及管糧官、斟酌地方糧料草束時價定立斗斛斤束分撥要緊城堡倉塲、召商上納。俱要本色。不許折收銀兩。大同撥買鹽引之時。先其遠者後其近者務要先儘西路井坪平虜威遠左右二衛有餘。方撥天城陽和等處。以濟一時之急。臣等又看得鹽法一事。在祖宗時。專為備邊而設。發賣有地方。私販有禁例是以商人一聞各邊開中。樂于趨赴。邊儲充足。事機不悞。近年以來。各王府奏討食鹽。及織造叚疋。皆于此取給。并兩京公差官員人等馬快船隻動輒一二百號。夾帶私販。越境貨賣。不可勝言。故商人得利微細。不肯報中。鹽法阻壞。邊儲闕乏。弊皆坐此。伏望　皇上軫念邊儲之重、恪遵祖宗之法、今後凡有奏討引鹽、一切停止、非邊報緊急不開、非商人正名不支、戶部仍行移都察院等衙門、轉行各該廵鹽御史及管河管閘等項官員、但遇公差人等、及勢要之家、裝載私鹽、越界發賣、就聽各官、徑自查盤究問、照例發遣、于礙內外官員、指實參奏、置之于法、客商聞之、必然樂從、而邊儲不致難矣、

一用兵之法。自有部分。部分既定。委任得人。上下相統。自克成功。今團營聽征官軍一萬員名。每把總指揮一員。分管二百五十人。一千用指揮四員。別無總領官員。臨時難以照管。若以兵法論之。每千當用一總領指揮。庶易調度。合無行移監督提督總兵等官朱暉等、會同將所統官軍一萬員名、每千推委驍勇曾經戰陣都指揮、或指揮一員總領。四指揮俱聽管束、督令殺賊、庶上下相維、大小相統、易于成功。不致誤事、仍將選定總領官員職名徑自具奏


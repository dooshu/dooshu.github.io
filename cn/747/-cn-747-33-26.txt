○亲征安禄山诏

黄轩抚运，既统蚩尤之旅；炎汉应期，亦有陈豨之伐。虽德合仁覆，或震雷霆之威；功侔载物，匪容原野之罪。盖所以除残救暴，伐罪恤人，圣帝贤君，孰能无此？朕以菲薄，缵承丕构。乘时御宇，惭继统於百王；旰食宵衣，轸纳隍於一物。多历年所，亿兆咸知。安禄山本自细微，擢之行伍，进小忠而自售，包巨猾以贪天。予每含容，冀其迁善，列在衣冠之右，授之师旅之权。赐予无涯，邀求罔极，凡经宠任，中外毕闻。今遂窃我干戈，欺我将士，妄宣密旨，假讬妖言。人畏凶威，苟从逼胁，称兵向阙，杀掠无辜。此而可原，孰不可忍？

前所出师命将，足以除凶去孽，仍闻阻兵西路，左次南辕。朕义在救焚，情存拯溺，虽螗螂举斧，自当屠溃；而蜂虿有毒，必藉讨除。今亲总六师，率众百万铺敦元恶，巡幸洛阳，将以观风，因之扫殄。太山压卵，未可喻其轻重；洪波注萤，不暇收其光焰。宜令所司，即择日进发。其河西、陇右、朔方，除先发番汉将士及守军郡城堡之外，自馀马步军将兵健等，一切并赴行营，各委节度使统领，仍限今月二十日齐到。既缘翦除凶逆，暂赴东京，宫掖侍从，并令减省。至於供拟，都无所须，其扈从文武官及飞骑闲厩马家并诸色人等应食公粮者，并以官物支供。仍从此身赍锅幕，缘路并不须置顿，在於黎庶，固免劳烦。布告遐迩，宜知朕意。


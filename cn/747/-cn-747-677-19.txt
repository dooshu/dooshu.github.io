○绩虞人箴（元和十五年）

唐受天命，十有二圣，业业惕惕，咸勤於政。鸟生深林，兽在丰草，春冬狩，取之以道。鸟兽虫鱼，各遂其生，君民朝野，亦克用宁。在昔元祖，厥训孔章：驰骋畋猎，俾心发狂。何以验之？曰羿与康，曾不是戒，终然覆亡。故我列圣，鉴彼前王，虽有畋游，乐不至荒。高祖方猎，苏长进言，不满十旬，未足为欢，上心忽悟，为之辍畋，故武德业，垂二百年。降及宋，亦谏元宗，温颜听纳，献替从容，及趋出，鹞死握中，故开元事，播於无穷。噫！逐兽於野，走马於路，岂不快哉，衔橛可惧。噫！夜归禁苑，朝出皇都，岂不乐哉，寇戎可虞。臣非兽臣，不当献箴，辄思出位，敢谏从禽。蝼蚁命小，安危计深，苟裨万一，臣死甘心。


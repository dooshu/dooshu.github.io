鸱鸮

四章，章五句


首章讲：周公东征，而虑成王之不察其心也，故托为鸟之言。曰：





鸱鸮鸱鸮，既取我子，无毁我室。

鸱鸮，恶鸟搏鸟子而食。我子，鸟之子。室，巢也。子者，吾之所育；室者，吾之所作，皆吾之所钟爱者也。使吾子之不取，而与之相安于无事之天，以共蒙乎有室之处，固甚幸矣。今鸱鸮鸱鸮，尔既取伐之子矣，不可更毁我之室也。





恩斯勤斯，鬻子之闵斯。

鬻，养也。盖以我情爱之深，笃厚之意，育养此子，诚可怜悯。今既取之，其毒已甚矣。况又毁我之室，而益重其毒乎！

二章讲：且尔亦知我所以爱室之心乎！





迨天之未阴雨，彻彼桑土，绸缪牖户。

迨，及也。盖我之爱室也，以天之阴雨不常，而我之为计当预。故迨天未阴雨之时，往取桑根之皮，以缠绵其巢之牖户，使之坚固，有以备阴雨之患焉。





今女下民，或敢侮予？

诚如是，则今此下土之民，谁敢有乘其隙而侮予者乎？盖下民能侮我于牖户未固之先，而不能侮我于牖户既固之后也。有备可以无患，理或然也。然则我之为室，其计不至预乎？

三章讲：夫我之治室，固如此其预矣，而其劳则何如哉？





予手拮据，予所捋荼。予所蓄租，予口卒瘏。曰予未有室家。

凡我字、予字，皆鸟自言。捋，取也。荼，萑草。蓄，积也。租，聚也。卒，尽也。瘏，病也。室家，指巢言。

念我作巢之始，不特彻彼桑土也。手口并作，于以捋荼以为藉巢之资；从而蓄聚，以为后来之计。多方经营，不少休废，而手口至于尽病焉。若此者，以予未有室家也，则托身之无所，虽欲不如是之劳苦，不可得矣。

四章讲：然我之劳苦，岂持手口卒瘏哉？





予羽谯谯，予尾翛翛。

谯谯，羽之杀。翛翛，尾之敝。盖我之作巢，绸缪捋取，一身为之效劳。以予羽言之，则谯谯而杀矣；以予尾言之，则翛然而敝矣。此固予之所拟，以备阴雨之患者，故如此其尽瘁也。





予室翘翘，风雨所漂摇。

室，巢也。翘翘，危也。漂摇，吹折意。然予之室，虽幸得于垂成，而犹翘翘然其未定。斯时，所患者惟风与雨耳，孰知风雨又从而飘摇之。





予维音哓哓！

音，哀鸣。哓哓，急也。是绸缪将取之功，几于尽弃。吾身安居之谋，不得以自遂矣。予之哀鸣，安得不哓哓而急哉？

周公托讽之意，盖以武庚既败，管叔不可更毁我王室也。若己之深爱王室，则为计也预；勤劳王室，则为力也竭。惟以王室之新造，而未安故耳。岂意又有武庚流言煽乱，而多难乘之，则平日勤劳之功，几废于一旦；而平生忠爱之心，亦几于不白矣。则其作诗以贻王，亦乌得不汲汲哉？惜乎成王悟之不早，而疑虑之心，犹有侍于风雷之变而后释也。






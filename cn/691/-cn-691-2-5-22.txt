◎李副榜

浦城有李某者，与其邻嫠妇通，外人不之觉也。应某科乡试，已拟中第五名，以他故降为副榜。时邑中屡脱科，虽副榜亦足为荣，报喜者至门，乡里聚观，嫠妇亦至，不觉喜形于色，拍李肩而笑曰：我素料汝必有出息，故不惜以身相许耳。其语为人所闻，遂播于众，各匿笑而散，或谓正榜之降为副榜，职此之故。其犹得留副榜者，以其根器本深耳。余曰：倘此人不得副榜，则此事从何而破，俗谓天不藏奸，信哉。


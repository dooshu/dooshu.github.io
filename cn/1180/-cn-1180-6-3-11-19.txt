十九


祖宗旧例，凡官员有才德出众，屈在下僚者，许监司官保举拔用。本以待非常之才及淹滞下位人不知者耳，非谓贤能官员一概例保也。盖外官既有考课之典，又有考察之例，各该上司皆注考语，铨部据之以为迁转，何烦荐举？惟是才德出众，又屈在下僚者，恐上未及知，故须特荐耳。夫曰才德出众，则虽有才德而不出众者，不必举；曰屈在下僚，则虽有才德出众，而已跻通显，不在下僚者，亦不必举。今抚按官任满，不论官之大小，不辨才之常异，一概保之，多至数十人，或地连数省。耳目所不及，误采人言，至于黑白混淆，贤否倒置。是上下皆视以为常例，非祖宗收罗异才之初心也。






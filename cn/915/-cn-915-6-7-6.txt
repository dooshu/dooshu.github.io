◇手诏张（建兴四年十一月甲午）

天步厄运，祸降晋室，京师倾陷，先帝晏驾贼庭。朕流漂宛许。爰暨旧京。群巨以宗庙无主，归之於朕，遂以冲眇之身托於王公之上。自践宝位，四载于兹，不能翦除巨寇以救危难，元元兆庶仍遭涂炭，皆朕不明所致。羯贼刘载僭称大号，祸加先帝，肆杀藩王，深惟仇耻，枕戈待旦。刘曜自去年九月率其蚁众，乘虚深寇，劫质羌胡，攻没北地。麴允总戎在外，六军败绩，侵逼京城，矢流宫阙。胡崧等虽赴国难，殿而无效，围堑十重，外救不至，粮尽人穷，遂为降虏。仰惭乾灵，俯痛宗庙。君世笃忠贞，勋隆西夏，四海具瞻，朕所凭赖。今进君大都督、凉州牧、侍中、司空，承制行事。琅邪王宗室亲贤，远在江表。今朝廷播越，社稷倒悬，朕已诏王，时摄大位。君其挟赞琅邪，共济艰运。若不忘主，宗庙有赖。明便出降，故夜见公卿，属以後事，密遣黄门郎史淑、侍御史王冲赍诏假授。临出寄命，公其勉之！（《晋书·张实传》。又见《十六国春秋》七十一。）


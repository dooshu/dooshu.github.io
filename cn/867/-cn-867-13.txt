卷十三（丁丑）


聞叔度少宰復命軍營，寄懷一首

嘗羞隨陸不能武，今見終軍能係虜。萬里馳歸草奏箋，白門夾道看裘五。裘五裘五貧賤交，長安市上同遊遨。一朝致身青雲上，華嶽峰高少依傍。人驚儒者亦知兵，我怪西江還出將。聖朝神武滅高昌，車鼻窮酋遠遁藏。馬謖已誅君巘死，朝廷未免憂邊防。侍郎慷慨臣請行，十奏九合軍中情。王修侍從解機變，崔浩胸中盡甲兵。繡衣玉斧南薰殿，詔許千官設華餞。親解金袍賜狄公，戎裝強換書生面。一路龍沙持絳節，交河馬踏層冰裂。刁斗聲飛瀚海雲，刀光涼動天山雪。元帥靴邊問主安，三軍傾耳聽籌策。屈指婁闌首可傳，班超生入玉門關。將銅柱全收地，獻得金人好祭天。城南少婦寄征袍，堂上萱花露正高。誰知天外揮長劍，依舊歸心折大刀。男兒讀史長歎息，貂蟬每借兜鍪力。健士奚須枉拍張，詞臣已見歌《敕勒》。天恩朝夕下明堂，玈矢彤弓寵未央。聽說阜陽女兒隊，添唱《從軍》樂府章〈（謂采玉）〉。

仿劍南小體詩

春日山居事事宜，閉門行樂少人知。亭移舊料功成早，樹換新泥葉發遲。禿筆管仍裝麈尾，斷琴弦更拗花枝。年來悟得忘名意，除卻風懷不詠詩。

春影離離過畫廊，送春人與蝶俱忙。歌聲隔苑聽尤好，花氣隨風到始香。稚女鳴環爭白蒐，旁妻蠲忿種青棠。消除長日知何事，只有傾心美索郎。

朝煙暮雨倦登臨，閑倚危樓憶古今。螻蟻尚存封建法，圍棋時見井田心。山花受月紅成白，池水如人淺不深。中散春愁無著處，幽蘭開處去彈琴。

題李後主百尺樓

黃花水小雨潺潺，南國樓台夕照間。如此長江被量去，當年還唱《念家山》。

檀槽金屑小琵琶，姊妹承恩似趙家。聽到流珠歌舊曲，一時腸斷六宮花。

保儀不愧女相如，手掌牙簽萬萬餘。爭奈焚如學蕭繹，國亡遷怒到圖書。

草草南朝一夢過，潺潺春雨奈愁何。官家賴有重瞳子，洗面終朝眼淚多。

藥號牽機出禁宮，此人又似不相容。《檀來》歌罷江山穩，只合全家哭世宗。

六道戈船出上遊，香孩兒太不風流。關心臥榻鼾聲地，轉忘燕雲十六州。

金字《心經》手自焚，命燈竿斷九霄雲。無情最是西天佛，送過蕭梁又送君。

千年故國水雲涼，樂府歌殘曲數行。父老營齋妃薦福，何如文士弔斜陽。

舟中作

有雨行偏速，無江渡轉難。行藏須自主，莫認相風竿。

喜晤同年程聘三少司馬

揚州斜日白門煙，兩度班荊意黯然。司馬宦情談酒後，故人顏色老江邊。

應劉同調升沉異，元白無兒彼此憐。

努力青宮勤啟沃，斥蒿風味繼前賢。

贈沈南蘋畫師（有序）

吳興沈南蘋畫名藉甚。雍正間，日本國王持倭牌聘往，居其國三年，授弟子若干。老病辭歸，國王況施累萬。同舟人受簿錄之累，南蘋傾所有以償。至家竟不名一錢。

東陽隱侯畫筆好，聲名太大九州小。片紙能開異國春，鶴書遠賁東夷島。東夷之國日本強，晉唐書畫多收藏。倭人字乞蕭夫子，行賈詩歌白侍郎。將軍重幣聘高賢，高士乘舟去若仙。眼驚紅日初生處，畫到中華以外天。天風吹下三千里，行盡魚頭見魚尾。斫取扶桑作管城，揮毫更進羊皮紙。紫貝千雙國主恩，鮫珠十斛門生禮。蠅點屏風墨未幹，方諸拾淚寫牛欄。奇花增入《宣和譜》，怪石常橫粉本看。三年重作還鄉夢，侏亻離亻禁佅歌相送。金壓蕭雲行李遲，船因陸賈歸裝重。同舟人欠水衡錢，羽化銀杯意灑然。元振萬金揮手盡，長康廚內空雲煙。還家身世兩蕭條，流落江湖酒一瓢。遊子青衫餘兩袖，畫師白髮老三朝。人生意境何逼仄，盛名坎珣如一轍。但使文傳《黑水碑》，奚須家住黃金穴。春來日日鳥船通，猶道夷王遣問恭。七十二島依然在，只隔人間海一重。

題陳古漁詩卷

新詩一卷勝方幹，當作《楞伽》靜夜看。孔翠屏開花爛漫，清商琴老調高寒。地當六代悲歌易，胸有千秋下筆難。我學王戎留贈語，森森更願束長竿。

王卿華挽辭（諱復旦，杭州人，丙辰孝廉，侍御公文潛之子，會試不第，縊死長安）

琅琊公子少年日，平康意氣東阿筆。玉貌朝看鷲嶺雲，金鞭夜醉西湖月。西湖有客正垂髫，杵臼相逢遽定交。雙聲笑徹煙霄上，把袂詩歌碧樹高。蕭郎騎馬走京華，公子秋風桂亦花。此際煙波人萬里，此時別緒字如麻。流星馬遞泥金紙，大父歡呼阿父喜。寸厚家書拆忽驚，當頭祇說袁才子。袁安躡蹻撲燕塵，乞火先投御史門。鴻博已傳韓愈罷，棲身誰念趙岐貧？果然屋好烏亦好，先把牛心啖逸少。延譽真同許子將，少年我愧蕭淵藻。大被常教氣類親，風懷共取明燈照。朝朝索米向長安，身賤由來作客難。子鵝殘炙垂涎處，苦賜翳桑幾頓餐。可憐客路暫逢君，君又還家我失群。借馬送行秋夜月，含愁極目楚天雲。曾將阮籍窮途淚，痛灑羊欣白練裙。明年身忝到蓬萊，驄馬門前玉笛哀。華屋誰知一朝變，滄桑從此萬重來。八十封翁扶櫬歸，孤兒一隊繞船悲。鍾君阿鶩無人嫁，仲郢烏台有雀飛。王郎再應公車試，往日繁華如隔世。落第羞看紅杏花，還鄉怕挽青絲轡。誰雲生死見交情，任昉兒郎局已成。不學王孫依鮑氏，甘心慶父抗經。三更孤燕空梁墜，萬里書燈鬼火青。城南婦作刀頭夢，易水風吹變徵聲。白骨天涯蔓草寒，招魂誰唱《念家山》！回頭酒綠燈紅事，盡作輕塵短夢看。記儂奔走江南道，兩度逢君覺君老。路遠偏教得信遲，官卑只恨酬恩少。二十年來鬢未霜，哭君三世淚沾裳。寢門一奠知何日？金穀園空宿草荒。

哭沈補蘿

八法書亡索幼安，《蘭亭》雖在酒壚寒。欲知太古先看面，從未朝天盡作官。垂死交情秋握手，半生家難老傳餐〈（公貌奇古，七攝縣令，從未入都，老病寄膳以終。）〉。誰云遺墨千年貴，我是同時得已難。

傷心張耳鬢如絲，曾見夷門大會時。四海耆英今日盡，三朝遺事夕陽知。風摧漢代靈光殿，名重蕭梁老婢師。最晚逢君偏早別，淚痕空灑白楊枝。

題故人畫（有序）

晴江明府畫梅絕奇。怛化後，人藏者輒屬予加墨，以晴江之好予也。再來參戎與晴江同姓，甚歡。丙子秋，引例來請，值予病痁，庋置高閣。主人疑予忘之矣。今年夏五，展卷見梅花，如見宿草。與其上求巫陽，不若招魂於紙上，為書一律，質生者，質死者，並質之梅花。

幾番怕見晴江畫，今日重看淚又傾。十四幅梅春萬點，一千年事鶴三更。高人魂過山河冷，上界花輸筆墨清。聽說根盤共仙李，暗香疏影盡交情。

春草

江城三月草煙綿，有客憑闌感歲年。雪後人歸春滿地，馬頭風起影搖天。清明細雨長亭路，畫角斜陽南浦船。欲采蘼蕪歌《水調》，幾回愁過大隄邊。

誰家牧笛下牛羊，踏到蓑城舉國狂。一片綠成蝴蝶路，幾叢眠作酒人床。印來羅襪春痕軟，望去裙腰別恨長。記得斑騅嘶暮雨，青袍今已誤蕭郎。

黃驄一曲《豔陽歌》，撩亂春愁起碧波。寂寂鳥啼新院落，萋萋人感舊山河。根高自占風雲早，物賤偏沾雨露多。莫怪已芟生轉密，此身原要托烟蘿。

玉鉤斜月冷黃鸝，渺渺寒蕪夕照西。青入窮沙頒曆日，繡完平野失春泥。三生蓬海騷人老，六代雲山燕子低。說與東風合惆悵，剪刀雖好葉難齊。

十二瑤階也托根，野心祇是厭紅塵。開花自笑無名字，采藥時逢有異人。恍惚池塘尋舊夢，分明書帶認前身。年來似勸夭桃隱，遮住漁郎不問津。

栽培不仗主人翁，自立斜陽自偃風。空苑盡教隨意綠，落花借與滿身紅。千般甘苦嘗難盡，一局輸贏鬬易終。我欲踏青何處好？琴河西畔板橋東。

詠錢

誰開九府製泉刀，從此黃標又紫標。千古帝王留字去，萬般人事讓兄驕。椒房手跡傳唐代，《堯廟碑》陰記漢朝。莫說仙家最清冷，也須金液上丹霄。

不須薇蕨說高風，到底夷齊是命窮。剪紙賄能通鬼國，博梟天尚借劉翁。杖頭有處春堪買，坐上無時酒欲空。怎怪南唐癡長老，《心經》一卷寫當中。

人生薪水尋常事，動輒煩君我亦愁。解用何嘗非俊物，不談未必定清流。空勞姹女千回數，屢見銅山一夕休。擬把婆心向天奏，九州添設富民侯。

牙籌且莫惱王戎，《本草》嘗來味更濃。五福富登《洪範傳》，六官人愛大司農。分明輪廓無方寸，頃刻風波有萬重。怪我緣慳君欲去，只須臨別少從容〈（張燕公有《錢本草碑》。）〉。

五銖衣薄稱閑身，綰罷銅符早閉門。萬選盡憑詞賦力，半文不受祖宗恩。搖空撲滿心原淡，獨飲廉泉體自尊。記得清明分白打，「開元」兩字最消魂。

風吹荇葉滿池斜，老去持籌敢自誇。早買名山非壟斷，不騎仙鶴也豪華。富徒慳守貧何異，來得分明去亦嘉。我有青蚨飛處好，半尋煙水半尋花。

錢稼軒少司空奉命棲霞畫山，過訪隨園

司空工作畫，聖主教看山。感舊懷殘客，穿雲到此間。高軒紅雨染，空谷白駒閒。帶我煙霞去，仍歸侍從班。

梅雨

梅子黃時雨，潺潺最不同。慣來人意外，偏灑日光中。滑徑愁芒履，空堂躍水蟲。采蓮差可喜，處處畫船通。

題柳如是畫像

生綃一幅紅妝影，玉貌珠冠方繡領。眼波如月照人間，欲奪鸞篦須絕頂。懷刺黃門悔誤投，遺珠草草尚書收。《黨人碑》上無雙士，夫婿班中第二流。絳雲樓閣起三層，紅豆花枝枯復生。斑管自稱詩弟子，佛香同事古先生。勾欄院大朝廷小，紅粉情多青史輕。扁舟同過黃天蕩，梁家有個青樓樣。金鼓親提妾亦能，爭奈江南不出將。一朝九廟煙塵起，手握刀繩勸公死：百年此際盍歸乎？萬論從今都定矣。可惜尚書壽正長，丹青讓與柳枝娘。

靜坐

靜坐西溪上，春風白日斜。吹來香氣雜，不辨是何花。

寄徵士薛一瓢

南海有隱士，疑是青城君。道姓稱黃石，問家指白雲。精心通九略，逸氣橫三軍。棄其孫與子，孤處空江濆。獨攜天台女，飄飄金霞裙。梅花開玉窗，眾仙時一醺。我亦虱其間，芳訊聞氤氳。無端自謫落，從茲仙凡分。風車不可馭，玄理無由聞。何時青鳥來，同驂鸞鶴群。

妹夫胡書巢作宰什方，遠貽川絹，感而成詠，用答高情

一紙家書萬里情，八年人老杜鵑聲。胡威贈絹知蠶好，薛女題箋想政清。署外山光雍齒廟，馬頭月色錦官城。韋莊詩集韋皋業，珍重郎君蜀道行。

讀《王荊公傳》

青苗幾葉起風塵，孤負皋夔自待身。底事經神有緣法，《周官》偏誤姓王人？

齒痛

百年過四旬，老狀一齊赴。但願無所苦，聾盲任所付。惟茲齒兩行，朝夕待汝哺。相鼠尚有牙，飛鳥豈無嗉。編排三十二，落落晨星布。隊缺眾乃搖，左移右不固。忽弱一個焉，墳起血沮洳。臨食輒三歎，呼郤每百度。投梭嘯益悲，漱石礪如鋸。似屐入門折，為牛孺子僕。玄謨眉不伸，丞相茵屢吐。類灸十重艾，勝飲三斗醋。說士不覺甘，啖名亦無趣。讕語便聱牙，反唇如有訴。徒搖子公指，愁對亞夫箸。《噬嗑》為己占，大烹向人妬。臲卼起復行，呻吟朝至暮。五漿三飯時，隙罅難調護。狼藉小稊稗，如入大盈庫。已困楚人鉗，復作黨人捕。急命大老嫗，發難學晁錯。金簪為戈矛，冰麝為俞跗。蠕蠕黃頭蟲，擒出竟無數。客容既甚猛，尸汝猶可怖。譬如漢宦官，雖誅國已蠹。次日嚼復嚼，痛止齦恰腐。又如買臣妻，苦留終欲去。欲去未去間，勃谿終日怒。咄哉汝朽骨，無情心不恕。我雖仗汝餐，汝亦得我助。弱冠啖紅綾，韶光不汝誤。有時拈花笑，莞爾將汝露。談天吐玉屑，觀畫設寒具。似我作居停，將子亦毋斁。胡為憎酸鹹，瓜葛全不顧。三餐自作孽，四十已見惡。其餘編貝公，效尤更可慮。勸齒學宰相，伴食且餐素。毋學小丈夫，悻悻不肯住。更學古君子，絕交須念故。毋學暴富兒，登時棄瓦注。叩汝一千回，賜汝三日酺。吾將鳴天鼓，更請黃帝鑄。

偶然作

三寸鼠鬚筆，千秋爭名家。譬如一鮒魚，而祝穀百車。參軍圖作佛，毋乃願太奢。可奈日與月，已如赴壑蛇。傳名無竹帛，成仙無丹砂。賴此文字間，著作為生涯。後人就知我，卑卑已可嗟。萬一再蹉跎，輪回可恃耶。

山居無所事，遁木復遁土。東聽繩繩築，西聞丁丁斧。三百有六旬，所費亦難數。戚裏憐我貧，切切相規阻。豈知君子心，此中固有主。未能議明堂，為國造區宇。又無廈萬間，寒士同安堵。就此蝸牛廬，結構且楚楚。起伏寓文心，疏密占隊伍。栽花如養民，建亭似開府。可惜錢刀空，英雄難用武。始知諸葛公，糧盡退軍苦。

讀書不手記，一過無分毫。得句忽然忘，逐之如追逃。見書如見色，未近已心動。只恐橫陳多，後庭曠者眾。所以某日觀，手自識其腦。能著幾緉屐，此意亦苦惱。

身無活人權，不憂溺與饑；身無劾人權，莫談是與非。當時石戶農，牽羊海上遁。耿耿方寸間，隱隱萬言論。願揖眾皋夔，待儂見堯舜。

顏回無宣尼，一瓢何足算？宰相三十年，雖庸有列傳。君子愛其名，名權非我擅。但看「十七史」，遜我者大半。

太上貴道德，其次務施報。惟其本此心，所以有忠孝。快哉孔聖人，報怨稱直道。英雄萬念灰，此意終了了。矧吾少也賤，恩仇豈雲少。逝者已如斯，前途惟有老。再拜漂母祠，涕泣傷懷抱。

開卷見古人，開門見今人。古人骨已朽，情性與我親。今人乃我類，嚼蠟聞語言。寧與木石居，不與俗子俱。欲見何代人，但翻何代書。

平生多嗜欲，所憎惟樗蒱。酒味與絲竹，勉強相支吾。其餘玩好類，目擊心已慕。忽忽四十年，味盡返吾素。惟茲文字業，兀兀尚朝暮。晨起望書堂，身如渴猊赴。高歌古人作，心覺蛾眉妬。自問子胡然，不能言其故。

憶昔垂髫年，讀書葵巷中。先生出見客，弟子偷餘工。聞客有科名，仰之如華嵩。家人多窺探，嘖嘖羨其容。於今二十年，都成可憐蟲。孝廉難糊口，進士愁飄蓬。酒味減京口，米價增江東。貴爵而尚齒，吾將笑周公。

（下缺）








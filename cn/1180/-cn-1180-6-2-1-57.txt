答督学曾确庵


承示大阅事，诚为要论。今武备废弛如此，不及今图之，则衰宋之祸，殆将不远。仆于此事，颇殚心力。乃昨南科有疏，又以此非急务。今朝野喁喁，方谓朝廷举希旷之典，九边将士，亦莫不扼腕而思奋。而此君乃独持异议，人之识见，相去岂不远哉！

远贡事，不知各郡已遍试否？此与岁贡不同，但求得俊，不必取盈。近例甚严，昨楚中已黜四人矣。若诸郡尚有未起送者，幸严加甄别，合诸郡之士而试之，优劣乃见。惟其人不惟其地可也。






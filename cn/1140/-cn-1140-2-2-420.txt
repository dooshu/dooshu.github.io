岩山诗十六韵

昔有白鹿见此一名白鹿山霍子秋文学开榛辇土石益巉好有鹿巅沙洞紫谷云屏等十胜其最高一峰旧名百丈予名之曰狮子峰

高人志在山手自洗山骨拂翠凿云根抉幽地翻窟一朝破榛莽万象昭毫髪石罅贯峰腰岩虚耸庭阙紫谷洵谽谺丹炉入超忽削成列屏几棱叠森劒笏百丈作蹲狮昂首无颓蹶阴洞卧潜蛟乔柯栖俊鹘顶穴维天阊清光先日月昔传白鹿游时见朱霞发中有挂瓢翁大耋兴突兀物色遍巅崖劖题当铭碣山鬼怯逋藏巨灵愁劓刖武夷忆南闽星岩梦西粤灵蹟不可常胜事表灭没前看钓鱼台王气如未歇【前里许巨石临溪为陈武帝钓台】荅徐扬贡进士【君两过文成书院并有作又为先大父允升公作传志後序】

声诗日以竞错采如春葩壮夫耸高辔吐气成丹霞储粟不盈甔着书常满家爵服有屈伸吾道还龙蛇前贤讲习处顾望长咨嗟濡翰耀德潜陨涕纷如麻愿为河朔饮共沉南皮瓜客子骛前路畏此西日斜行行髪将素令德毋疵瑕


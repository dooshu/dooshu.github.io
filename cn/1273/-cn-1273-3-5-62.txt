谢林雪斋丰年惠画　四首


漳水东流去不回，登高慷慨赋诗才。更将绘画乾坤手，闲写山花野鸟来。

楚楚丰神尔许佳，写生聊当写吟怀。黄筌富贵徐熙逸，让出千秋置雪斋。

八幅丹青速置邮，谁知半落馆人廋。从教今古同佳话，妙书通灵顾虎头。寄画八幅，为邮局窃其四。

寻诗海外气何雄？海外尤传画笔工。花是英皇鸟俄帝，谓维多利亚花及鹫鸟。花以英女皇名，鹫则俄国旗章。不妨齐取入屏风。






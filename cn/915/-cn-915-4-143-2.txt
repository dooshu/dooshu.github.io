◇说曹公

夫兵者，凶器也，不得已而用之。鼓之以道德，征之以仁义，兼抚其民而除其害。夫然，故可与之死而可与之生。自大乱以来，十数年矣，民之欲安，甚于倒悬，然而暴乱未息者，何也？意者政失其道欤！涣闻明君善于救世，故世乱则齐之以义，时伪则镇之以朴。世异变，治国不同，不可不察也。夫制度损益，此古今之不必同者也。若夫兼爱天下，而反之于正，虽以武平乱，而济之以德，诚百王不易之道也。公明哲超世，古之所以得其民者，公既勤之矣，今之所以失其民者，公既戒之矣，海内赖公，得免于危亡之祸，然而民未知义，其唯公所以训之，则天下幸甚。（《魏志·袁涣传》，「涣得归太祖。涣言曰」云云。又见袁宏《后汉纪》二十九，「涣说操曰」。）


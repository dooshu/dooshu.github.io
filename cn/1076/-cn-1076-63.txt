卷六十三

钦定四库全书

历代名臣奏议卷六十三

明　杨士奇等　撰

治道

宋理宗时右谏议大夫徐荣叟入对言自楮币不通物价倍长而民始怨自米运多阻粒食孔艰而民益怨此见之京师者然也外而郡邑苛征横歛无所不有严刑峻罚靡所不施和籴则科抑以取赢军需则并缘而规利逃亡强令代纳蠲放忍至重催犯私贩者不问多寡槩遭黥徒逋官课者不恤有无动辄监繋囹圄充斥率是干连词讼追呼莫非枝蔓如此则民安得而不怨甚者富家巨室武断乡闾贵族豪宗侵牟民庶茹寃者不敢告负抑者不得伸怨气薰蒸天示之应此亢阳之所以为沴也迁权礼部尚书

着作佐郎高斯得轮对曰臣猥以非才滥污东观每惧尸素无补秋毫兹幸登文石之陛以望清光敢输毣毣之愚少殚忠报之分惟陛下幸垂听焉臣尝静思当世之故窃以为关乎宗社之存亡者不一而足陛下神明之虑既有所遗而二三大臣复皆视为故常莫有赤心血诚身任其责者是以大化虽更羣贤虽聚而天下之势反日趋於危亡而不可救止也且今日关乎宗社之存亡者陛下亦知之乎奸邪有覆出之忧边邮有必至之祸国计有将败之虞三者其机已兆其形已成大臣分任其责汲汲以图之犹惧弗济而可漠然不以恫瘝其身乎权凶去位以来所缔结者莫不坏散所排斥者莫不收用攻诋之疏多见施行朋比之俦悉就流窜戚里之与为姻娅者又奉诏而停昏上心若坚定国是若昭然士大夫皆举手相贺曰自今其无反覆之忧矣臣窃以为未也何则内庭之耳目故在而外邪愈急於窥觇都城之巢穴未破而奸朋犹有於依据帷幄之臣邪正混淆固有觇顔候色援助小人如郑居中之主蔡京谏宪之任忠佞错糅固有柔邪深险默伺时变如杨畏之主章厚在庭百执事出死力以排奸者百无二三希後福而中立者十盖八九甚至隂持异见以力沮草茅之公议阳附善类而甘为权孽之私人指目昭然有不可揜呜呼国之多衅如此非宰相之责乎夫成周冢宰以正百官为职者也而王之六宫亦统焉今羣臣厖杂甚矣宰相所当别其淑慝为上一分明之至於宫禁衺黩货外交人言籍籍岂可坐视而不之问顾乃幷包兼容之意多别邪辨正之虑浅忧谗避谤之心重直前迈往之志微遂使衆臣争衡大权旁落养成积轻之势以启窥觎之渐是得为知其职分矣乎罅隙之不涂几微之不察一切以虚心无我之道待诡谲变诈之人蹊术既熟羽翼既成不幸变故乘之上心一移凶渠立至使宗社有沦亡之忧衣冠遭鱼肉之祸生灵罹涂炭之厄当是时也虽洁身以去其能逃万世之清议乎故奸邪有覆出之忧宰相之责也数年以来敌攻云南传闻日骇荆蜀广右所奏略同天生斯人最能为兵批汴捣蜀咸袭其背则兵出奇道盖其常能无足恠者庙堂之上虽尚致疑而宥府之臣盖尝论建今既任主兵之责矣则向之所陈固当力守而速图之且其所谓命蜀帅抚结诸蛮邀截障蔽命广帅选邑宜守控扼险阻者陛下亦既亟从其议矣今阅数月蜀之所抚结者何族广之所控扼者亦何地招募戍卒孰任其事联结峒丁孰尸其责遣使以访境外之事终何所闻易师以任经理之寄果何所就夫古之大臣图事揆策不为空言发虑出谋动有成效不以敌国缓急为作辍不以人言有无为勤怠今既以知军戎万里之情见推於天下矣及至谋人之国任人之事当存亡关繋之秋无始终负荷之志悠悠泛泛自同衆人陛下专属之意固如是哉且臣近者闻诸上流阃幕以谓大理久已失守而朝论方在疑信之间可为痛哭幕府之言必有自来不识是说也帅阃尝以白于庙堂否乎万一有之而帅阃不以告二府不及知则亦误陛下之任使矣夫以知兵之臣居本兵之地而又专任主兵之责疆事安危衆所交属乃今勍敌谋我而不思所以待之危机将发而不图所以救之一旦铁骑长驱电发焱至江沱之间土倾瓦解任事之臣宁得不执其咎乎故敌有必至之祸主兵大臣之责也国家版图日蹙财力日耗用度不给尤莫甚於迩年闻之主计之臣岁入之数不过一万二千余万而其所出乃至二万五千余万盖凿空取办者过半而後仅给一岁之用问其取办之术则亦不过增楮而已矣呜呼造币以立国不计其末流剥烂糜灭之害而苟焉以救目前之急是饮鸩以止渴也岂有为天下阽危者若是而上不惊者陛下愍国计之屈分命大臣颛领其事盖将使之究本末源流而图惟变通之术也固当会出入之大凡察盈虚之至理破苟且之弊习为经久之远图今也不惟理之无术而反耗之日甚大农经用廪廪不继额外创给日以益多大兵之劵不询之有司一日之间而顿增三十余万淮蜀制臣以科降为请则一捐亦各千数百万其他凡所馈给视旧悉增夫军旅之费诚不宜惜然不度其力不虑其终岂不甚乎且理财无他道亦曰去其蠧财者而已矣蠧财之大者莫若军旅而宫掖次之今江淮荆蜀符籍半虚主帅务私资为囊槖根株盘结未有能穷其奸利而一清之者今主财之臣亦尝以核军旅之实为请乎六宫横费浮淫百出羣奄羽化要索无艺嬖宠祈恩赐予日繁外庭不敢问有司不得计也今主财之臣亦尝以省宫掖之用为请乎滥费之不节宿蠧之不除乃徒张官置吏日事纷更缘饰美观隳紊体统使才名之士不容而嗜进之人得售国家用度日以不给盖有如贾谊所谓大命将泛莫之振救者臣不知何以善其後乎故国计有将败之虞主财大臣之责也夫奸邪能覆人之国勍敌能亡人之国而财用空竭犹之气血凋耗亦足以毙人之国有一于此已可甚惧况三患交至而无人焉以任之可不为之寒心哉且是三者本皆宰相之所当总执政之所当与而非可以分任者亦既谋之不臧而分任尔矣则职分所在可得而辞其责乎虽然臣又窃有疑焉何则二三大臣责任虽不同而心不可以不同侧闻庙堂之上同异浸彰道路传言抑难深信然国论未固窥伺孔多纎芥一开何事不有目前百怪且将舞鰌鳝而号狐狸祸乱相寻往往出於衆人之所易宗社之忧又岂特去一位之奸而已哉故以人才言之执政当进其可进而不必望其为助宰相当用其可用而不必疑其植党以政事言之宰相所当谋诸同列毋独运以贻自用之讥执政所怀当告诸其长毋专达以取侵权之诮如同舟而期於济如共车而主於行夫如是庆历元佑之治虽未能以遽致绍圣元符之祸尚庶几其可纾乎然而臣尚有说於此请得以终陈之夫职分之不尽心志之不同二三大臣信有罪矣待遇之未诚信任之未笃愚臣妄谓陛下亦有过焉何则嘉佑之定国本任其责者韩琦也今陛下以为家事而独谋於左右之嬖御元佑之择台谏预其议者司马光也今陛下惩创太过而专决於宠幸之从臣伸国法以绳横恣庙堂责也卒压於威命而中辍内降以抑侥幸宰相之事也竟屈於宣谕而奉行彼居其位而不得行其道方赧然以冒其所愧又安能展布四体以志伊尹周公之事业哉臣愿陛下推诚以待之虚心以任之毋以小谋大毋以内图外而使大臣得以粗伸其志焉如此而独职分之不尽心志之不同以负任使则天下之责固将归之而不贷矣臣出位有言无所逃罪惟陛下幸赦

斯得又奏曰臣顷者蒙恩共贰礼闱每惟此官盖古宗伯之属以佐掌邦礼为务职分所繋至为不轻故常日夜深思欲於簠簋俎豆升降周旋之外求为有补於国家之大政者而得其说敢为陛下陈之夫礼者何也天之经地之义君人之大柄天下之大闲而禹汤文武成王周公之所谨以守其国者也故三代盛时纪纲森严法制明备尊卑有分贵贱有别车服物采各有等衰天下之人日由乎规矩绳墨之中而不敢踰越以故民志一定祸乱不生凭藉维持至於数百年之久用此道也周室既衰礼制大坏秦汉继之扫灭无余末流之弊习俗薄恶民人抵冒诸侯骄横而汉法不得行外戚颛恣而大臣不得制宦寺放纷而朝廷不得治汉之宗社遂以陵夷此贾谊仲舒王吉刘向之徒所以发愤慨叹而孜孜於述旧礼明王制以救之也我国家承五季衰乱之余知天下之祸败原於礼制不立故创业之初立经陈纪为万世法先儒程颐论历代之礼独以为本朝大纲甚正而司马光亦以为大宋受命太祖太宗能立礼之大节是以百年之间敎化兴行臣民轨道凡汉氏蕃臣阉戚坏国丧家之事一皆无之制度纪纲如此圣子神孙世世持循而弗失可也然臣观自顷以来祖宗典则之旧浸以隳废坏法乱纪之风渐不可制窃为陛下忧之宫邸无故而妄求进秩不问也嬖宠恃恩而豪夺人田不问也戚畹葬埋过於侈忲以溷有司不问也宦寺怙势颐指气使驾使者而倾之不问也而宗藩之横则又甚焉有纵恣舆台囊槖巨盗而邀求内批以免死者矣有嗾使徒卒伐人宰木而躏藉官吏以求胜者矣凡此数端奸礼犯义在崇观政宣之间固不以为恠而隆兴乾淳之世则未必有也陛下其可恬然视之而略不加警乎且上之人既已决堤坏防而听其所趋矣而台谏侍从给舍之臣复无一人敢逆遏其横流至於都司少有抵牾则加以无君之罪不旋踵而逐去其於圣德能不亏损乎恃恩犯法之徒能不踊跃而攘臂乎政和间谏官董葆光上疏请裁抑省吏朝廷方为施行忽降御笔手诏云於丰亨豫大之时为五季衰乱裁损之计诏下葆光移符宝郎堂後官醵钱入宝籙宫作千道斋以报上恩自後省吏之横不可复制臣谓今日事虽不同而纪纲陵迟豪猾得气无以大异政刑俱失远迩效尤无恠乎民挺於敓攘吏肆於豪夺而略无忌惮也臣愿陛下思圣人为国以礼之训而致行之法三代之所以得监秦汉之所以失力守祖宗之法度痛抑亲昵之私情毋使凭藉扶持之地日纵寻斧以至於衰乱而不可反宗社之忧其犹可及救乎臣以礼为职言之及此不识忌讳惟陛下恕其狂僭

黄应龙对策曰臣闻天下固有将治之时人主当坚必治之志时也者天运之已至时势之可为而不容必者也志也者心君之所主治道之从出而当先定者也志至而时未应尤当立此志以俟夫机之乘时至而志莫符将恐玩愒一生天下无可为之事矣是以圣人出而新一世之宇宙斡万化之纲维图治必有定谋致治必有定力酧酢事物果中肯綮则不变其初心恢张政理既得要领则坚持其初意不以议论纷纭而牵制不以效验悠邈而动揺虽处世道艰棘之冲而此志常明虽当国势抢攘之会而此志常锐矧乘时势之将治当应事机而亟图正宜立靠实之规模为就实之事业振士气而羞其行饬吏治而责其成外治必严邦计必裕经理地利之策苏救民瘼之方莫不因时可为随时有立坚吾志而力行之天下事可以徐就吾之条理矣傥图揆之不审或始锐而终隳把握之不牢每暂作而还辍则景象方回事功愈邈况欲自登而平以阶万方於太平也哉恭惟皇帝陛下英姿天纵圣敬日跻临位以来十有八载阅历多而世故熟涵养至而天君清以时考之适符古人再登之候以理揆之正开世道久郁之机政化更新有其时矣方且崇化尊道程能授官叹边圉之尚虚念国力之犹耗条战守之备明敛散之权不可谓无其志也犹登进臣等於庭而策之以当今之务顾臣至愚曷称明旨切谓时难得而易失志当立而不移昔武帝策士大庭欲闻至论之极上嘉古治欲致诸福之祥有臣仲舒以高明在加意告之然臣考其武功爵之置乃帝即位之十八年也若操持尚谬然帝之志不以是而衰而终遂雄材之略者唐太宗夜读周礼欲追古制之隆夙兴听理将嫓虞朝之盛有臣彦博以愿如贞观初儆之然考其辽东之行太宗在位之十八年也若喜功未忘而太宗之志不以是而衂卒成致太平之功方今事体固不可以汉唐比时虽相似志甚不侔危证稍解而病之脉犹存否道已倾而泰之基犹浅所宜奋发澡厉振迅激昂大势粗回者使日进而日新大体仅定者俾愈久而愈固则乘此将治之时可以为必治之世矣书曰时哉不可失正谓是也谨昩死上愚对臣伏读圣策曰惟天惟祖宗全付有家朕思日孜孜无坠天之降宝命以无羞祖宗之洪烈休德臣有以见陛下不以时之已至而忘上天眷佑之意列圣付托之隆也臣闻消厄运於艰棘者若非人力之强为振事势於因循者由君心之先定上天生时者也祖宗启陛下以此时者也时之未至此志果立尚可转弱而为强时之已至此志不立未免堕强而为弱臣不敢远考请以艺祖皇帝之事明之五季不纲乱离斯瘼方将跨九垠以为炉矣艺祖出而汛扫之涣屯夷蒙收拾破碎之天下曾不数载六合为一何成功之速哉观其访大臣於风雪之夜立志如此其勤也收兵权於盃酒之间用志如此其果也士卒苟犯吾法惟有劔耳藩侯不为抚养断不容之行其志如此其决也用能为我宋开亿万年之丕址岂偶然哉为天地立心为生民立命为当世开太平惟我艺祖皇帝为无愧於斯言皆此志之坚为之地也陛下果能以艺祖为法则念皇穹所降之宝命则当惕然自勉曰时方助顺予弗能爱惜力以迓续天休宁不上负皇天之眷佑乎念宁王所遗之宝龟则必凛然自愧曰时尚可为予而不能事事何以见宗庙宁不负祖宗之付托乎朝省夕惟念念不替卓然而警悟生跃然而精神奋则陛下之所以策臣者断可以致有用之实效而臣之所献言者亦不堕於空谈矣臣伏读圣策曰因惟隆古盛时三载有考绩之程三考有黜陟之法盖九岁而进业曰登又九岁而再登曰平由是三登而太平则王德流洽礼乐用成朕自临御以来今十有八年盖再登曰平之候而观时抚运图事揆策未有致平之阶今策茂异冀闻康济大略辅予于治肆垂听而问焉臣有以见陛下当可为之时而慨然有志於古者登平之治也臣闻古之为治者不患治之难成而患时之未顺不患时之未至而患志之弗立虞廷惟无怠无荒而有惟熙之志故三考黜陟遂以致雍熙之和成周惟无逸无淫而有功崇之志故王德流洽迄以跻盈成之盛後世之君卧薪之志先定故二十年生聚敎训可以沼仇人之国若复雠之志不立虽四十九年之久而西周之美竟莫克寻陛下心事固落落於十八年之前而往者不可追来者当亟图今虽未有再登之实而致平不可谓之无其阶矣在天者虽非有五风十雨之和而祝融收威象纬循轨不至於前日之灾异遝来也在地者虽未有六府三事允治而海若奉职鲸波复常不至如前日之溃决四出也在人者虽非有烟火万里之乐而边尘少息道殣稍希不至如前日之枕藉可怜也此正上天开陛下以自治之岁月而祖宗遗陛下以大有为之机会也曩者一国三公事权涣散今宰衡独运捜举宪章意外侥幸时有裁抑是已有志於守法度矣既曰守矣则当执此之政坚如金石曩者威福潜移赏罚无章今则拔去回邪登崇耆俊或用或舍稍加甄别是有志於公赏罚矣既曰公矣则当据此之公无私如天地曩政令多私朝行夕改今则上下相与检察稽违诏令所颁期於遵守是有志於信号令矣既曰信矣则当行此之令信如四时由是而粹美士风由是而淬磨吏习警边虞而裕国计讲屯田而备荒政件件葺理事事作新不尝试於苟且之谋虽覆却万变交乎其前而坚苦刻厉久益自信勇往直前无所疑碍如射者之期於必中如奕者之期於必胜意所欲为何不可者昔者艺祖皇帝尝大开宫门圣训有曰此如我心小有邪曲人皆见之陛下果能充艺祖此意而明白洞达公平广大力而行之则康济大略自有陛下之家法在而礼乐用成之治可以駸駸等而上之矣臣伏读圣策曰汉武尊经而黜百家显宗临雍而拜三老是正学所当崇朕躬教立道庶几士知向方然隽慧者剿说以饰智辨捷者浮道以譁衆将何以使之羞其行臣有以见陛下因士知所向之时而有志於新士习矣然臣切以为士习之不美非教诏之所能移而特患夫在上者表厉之未至有如三俊克即则见德之夫不期而自式三后迭用则利口之习虽靡而可移建武之罢黜百家虽有统一圣真之功而平时以跅弛取人则何恠乎自鬻之千数永平之正座自讲虽有观听圜桥之盛而异日之名节相尚则实激於桐江之一丝世之从行不从言尚矣厥今士习何如哉师道不立而乡无善俗蒙养弗端而世乏良才没身於场屋之技者剽窃词章而不究本原疾鞭於功名之途者专腾口说而弗顾理义平居而论视富贵如浮云退省其私有攫金於白昼道义安在廉耻缺然昔我艺祖当皇业初基日不暇给而即位之月欵谒先圣绘先贤先儒之像儒道复振实自此始陛下隆师重道遹遵先猷迩日於只谒原庙之次举行钜典颁九圣四贤之赞以明道统旌先儒从祀之礼而黜异端羣士向风四方易听臣愿陛下於用人之际尤加崇正大之实学而又清心寡欲以表倡於其上则又何饰智譁衆者之足虑哉臣伏读圣策曰汉宣综核吏能咸精有唐中兴实才是用是吏治所当责朕程能授官庶事知敏事然刻峭者深文巧诋叨懫者致期视成将何以使之平其政臣有以见陛下当吏道多端之时而有志於饬吏治矣臣窃以为吏治之未饬非督责之所能化而惟患夫在上者赏罚之未公有如三载考绩之法明则後之言循吏之效者称尧舜第一治行之表见则世之称循吏之实者归孝文惟其名实之必核此神爵所以有民安其业之风惟其实才之是用此开元所以有治致中兴之美上有实政则下有实吏久矣厥今吏治何如哉布宣德泽者不一二而贪黩者常接踵遵奉诏条者不多见而欺谩具文者罔悛心勇於办事者既并缘以遂其自便之私期於寡过者又懦弱而恣其奸胥之欲苍鹰之毒肆硕鼠之敛繁囊橐虽丰根本殊竭昔我艺祖当洪基肇造庶事草创而爱民一念首关圣虑县令坐赃除名为民此惩赃吏初指挥也自是廉洁风行於天下陛下施政行令动守成宪往者亦尝重赃吏之罚矣然或谓监司之按发台臣之劾奏固间见施行而夤缘牵复者未闻其必罚掊克取赢者不闻其尽斥臣愿陛下大明黜陟於程能之际不徒求其敏於集事而必欲其毋蠧吾民治行显着者则增秩赐金以久其任罪状明白者则褫爵削籍以警其余尚何峭刻叨懫者之足忧哉臣伏读圣策曰苻秦侮晋投鞭断流司马吞吴造舟流柹是边防所当饬朕坚边设候将以备不虞然沟封未缮敌有觎心伍乘未修士寡鬬志其何以固吾圉陛下之言及此岂非当边尘之少息而有申儆国人之志乎臣闻今日边备有不可以前日论也向者敌性惮暑惟防秋冬迩年敌驻河南关陇之间往来倏忽是无一日而不当备也向者哨骑窥觎惟在淮甸迩年蜀坏敌来多出开达施黔蹊迳错杂是无一处不当备也幸去冬以来羽书希警或谓彼厄於旱蝗或谓彼讧於内变理诚有此事岂信然上天有福华之心与吾自治之暇有一月之暇当为一月之工夫有一岁之暇当办一岁之备具然臣不知边烽彻候几时矣边头摆布阻险塞冲能常如对垒时否督府罢司再岁矣朝中措置蒐卒谋乘能常如开府时否也藩篱门户岂不知有捷径之冲未闻控扼有何策水舟陆步岂不知缺守把之处未闻措办何方朝廷责之列阃帅阃责之偏裨此曰作急施行彼曰画时遵禀岂庙筭之难测抑兵计之尚神第恐风尘一惊未免仓皇四顾惟是腹心之隐疾莫如将惰而兵骄恭闻建隆初将士有不用命者悉置极典此始严骄兵之法也臣愿陛下率艺祖之志而行之念金瓯之屡缺不容再错虑玉帐之乏才所当预谋谨周人绸户之防存光武包桑之戒纪律必严不可因咽而废食斥堠必谨不容视?以媮安革敌去而舞之心为冰合复来之备侧闻迩者廷绅抗疏谓敌人奸谋叵测聚衆河洛终为抢麦之谋备粟近边为诱流民之计若如所论良可深忧然则欲固边备非坚自治之志则不可臣伏读圣策曰汉增钱币以给军费唐榷茶盐以济中兴是邦计所当裕朕理财正辞将以佐经用然榷禁日密国课无裨楮法岁更民听滋惑其何以阜吾财陛下之言及此岂非当事势差定而有阜通九府之志乎臣闻今日财用又非可以平时言也昔人谓江淮财用可济中兴而比年以来沃饶之地半成沦弃所取办者仅东南之一隅自昔立国东南者充给於摘山煮海之利比年以来经济乏才法多变易蠧弊不胜其百出亦未有岁养五六十万兵而事力不屈未有岁籴米五百万斛而民力可供未有岁出十四五千万楮而国力可继者论财计於今日是诚筑底之时然理财正辞生必有道若徒以威刼力制而求足是谓挺刃之政岂谓本源之知曾不念夫廪廥乃怨之聚帑藏乃横之府蜀居兵荒之後而有刼籴掇籴截籴之苦吴居旱涝之余而有敷粜劝粜奏粜之忧茶盐之新钞老钞贴换无常楮币之新界旧界变更无定臣不知陛下所谓正辞而禁民为非曰义者果何如也痛筹经画之无方尚有节用之一说共惟建隆初用度最为简约宫中虽一物犹不妄用圣训且谓一缣欲易一敌人首又养兵不过三十万而南征北伐无不如意所当者破所撃者败臣愿陛下充艺祖之志而推之节之又节虽苦节而何伤为所当为勿泛为而无益循孔氏为疾用舒之训怀卫文布衣帛冠之图侧闻迩者廷绅进言犹谓根本拨而为太平之粉饰财用乏而袭丰亨之调度事力微而兴不急之土木蠧弊甚而滥当尼之私恩若如所陈未知远筭然则欲赡邦计非严自节之志尤不可臣伏读圣策曰晋开汝颍齐垦芍陂耕屯之效可覆也朕画地授田将为战守之备然远耕则资盗粮近垦则夺民产其何以为经理之方臣有以见陛下念边戍之未易撤而图为经久之规也夫田不井授国有兵费粮以漕运士不宿饱今淮堧沃壤苇白而茅黄荆襄腴田狐嘷而兽舞亟讲屯田之制是诚足用之方然筑室道谋欲书掣肘立论不坚或以浮议而易沮设心不广或惮少费而遽休不曰官兵不可服田则曰民户不敢复业臣谓欲兴屯田之利先备屯田之害近逼兵争之境须为收刈之防首以远屯艺之早稻黍踰夏而已熟枣虽秋而无恐多其斥堠护以游兵既有主谋尤须久任如我艺祖之任郭进在山西更十余年陛下肆颁明命使沿江诸阃繋衔措置必有端绪可绩勿为岁月浅图分孔明以渭上之师主充国以金城之略决期後效勿废前功则晋之汝颍齐之芍陂又安足专美於前代臣伏读圣策曰汉立常平隋置义仓荒政之制可举也朕分道置使为敛散之用然伪指囷仓以肆欺不求刍牧而立视其何以为诏救臣有以见陛下念民生之不易保而欲为凶荒之防也夫舜牧分咨烝民是粒汤民无瘠备具为先今之所谓常平义仓特有其名招籴劝分实司其命郡多遏籴之禁吏无安富之心使以安抚为号者拥节而宵征官以常平为名者移文而晓揭饱鲜自若形鹄何知或行桩留之令而以贩鬻为资或严过界之法而坐视邻国为壑秦饥孔亟晋闭方安此曲防之禁不可以不除也以至未寛籴户之忧先重富家之扰借以上命不无勒认之行移威以重权复迫难供之数目不计税之在亡而计田之多寡不问室之虚实而惟户之高下有称贷而益者或鬻产以从之杞国未肥鲁人先瘠此核实之政不可以不审也若此侵欺当先禁戢如我艺祖初立法令应商税毋得割收苛留此薄税敛初指挥也自是寛恤之政达於天下陛下勤恤民隐玉食弗饴措置流移屡颁诏旨而救荒旧制尤切举行乃有伪指囷仓以肆欺不求刍牧而立视此之不戢方羡慕於汉之常平隋之义仓安能以顿革吏奸哉臣伏读圣筞曰凡是六者在今实为要务朕不敏明未能究悉今天下事势极矣规模施设必如艺祖之肇基高宗之中兴乃克有济然建隆创业不数载而底定炎兴再造必持久而後成伊欲远法艺祖则深弊积媮若非可以顿革近法高宗则扶颠持危又非可以缓图施之于今将何道而可臣又有以见陛下既加意於时务之要而又欲因再登曰平之候而追配夫创业中兴之盛也艺祖之事臣已略陈其梗槩於前矣乃若炎兴恢复之志臣安敢略盖艺祖皇帝以金戈铁马取天下若高宗皇帝以麦饭豆粥收天下其规模虽若大殊而志向未始不一於今度之当时以缀旒一缕之人心而较之坐奄东南半壁之基者孰难而孰易敌人以回山倒海之深谋而比之近日北方专事杀戮之惨者孰智而孰拙陛下处此将不栉风沐雨而收天下乎我高宗能奋身缉理极力支撑立国冰泮之上緫览羣策延纳英豪屡挫勍敌之锋再造中天之业盖有由也圣训尝曰当乘此时大作规模又因敌退戒饬诸将不可弛备当为再至之防恢复一念既见於翰墨游神之间警省寸诚勿替於宫闱静坐之顷此其自立之志为何如哉既而兼取创业兴复之规而身任其责者又有孝宗焉圣训有言规恢远略罔不在初烦文末节盖未暇问又谓朕此心於天下一日定行一两遭今考其淳熙六年即位之十八年也尝曰赏罚自是欲当朕守此甚久故以言其士习则谓浮靡非伟厚之器诡激无平正之用去取既当则何士习之不新以言其吏治则命官犯赃者决配举主不自劾者贬秩典宪既严则吏治何不饬因淮西奏诸将分定关隘则以为兵不可太分须屯大兵於要害之地则边备何不修封桩库钱毫发不妄用宫中浮费必加痛节则财力何不裕诏建康都统谓屯田内有亡费之利外有守御之备卿宜计度详悉以闻则屯田无不可行今浙江熟处籴米均拨不熟军州以备赈粜则荒政安有不举陛下而欲六者之务无不振葺必行又当以孝宗皇帝为法臣区区之愚尽在是矣惟愿陛下守之以坚行之以果则何患乎积媮深弊之难革扶颠持危之未易以缓图矣而陛下又终策之曰子大夫其傅经谊通正言毋枉执事朕将亲览焉臣又有以见陛下好问之诚有加无已臣尝闻之张载曰明善为本固执之乃立扩充之则大又尝闻之程颢曰今将救千古深痼之弊为生民长久之计非极听览之明尽邪正之辨致一而不二其能胜之乎盖亦谓人君立心要当如是而臣畎亩孤忠幸造阙庭怀不能已敢展尽底藴以为陛下献一曰正朝纲以破天下之疑夫自古国家之兴非一端而其兴也必由政权之有所主自古国家之乱非一证而其乱也莫大於政权之有所分人主当以天下为一家而以家治天下先贤皆谓三代而下惟本朝家法最正昔之以贵近挠乱权纲莫甚於汉以宦者浊乱天下莫甚於唐国朝列圣相承深监前弊君臣问对内宦不许与闻外间文字侍省不得进受戚里预政事有禁外家通宾客有禁陛下聦明天纵独运乾纲恪守家法断无汉唐之失然臣来自山林闻诸道路间谓许史私恩颇譁物论南阳近属类玷清华幸门浸开鼠穴难窒天下疑其有外戚之形羽衣之黠间通宫阙阑入之禁为之少弛貂璫之狡恤予过厚给舍虽当駮缴其徒实繁天下疑有宦寺女谒之形以陛下之英果此辈何足容其奸人言如此亦可畏哉臣愿陛下勇於自治刚以制欲率履公平正大之道尽涤暧昩疑似之私使体统一而朝廷尊纪纲正而天下定臣所谓破天下之疑者此也二曰答天心以慰天下之望我朝受祖宗三百年无疆惟休之天命基岱岳而源洪河卜世卜年未艾也而全付予有家于陛下天之属望厚矣试以累年之天变参之明堂电而诞夕雷震躬之惧当省也郁攸煽而王畿灾焦土之炬可怜也夏阳沴而秋雨淫粢盛之害可吊也郑火复作鲁雹继闻齐彗方禳汉虹复见灾异接迹远近寒心太白失次至形李寻之忧坤载不宁又勤谷永之奏此天欲扶持全安者为何如而陛下之所以只承奉若者又何如乃自新元以来麦秋小稔雨阳若时天下莫不欣欣然曰此陛下化弦更张之後君德有加之所致也顒然翘首愿见太平臣愿陛下正当力行好事之时日勉一日虽休勿休敬天有图不但观览於内殿而必常省於心中之图克己书铭不但警省於翰墨而必常刻於心中之铭以不愧屋漏为无忝以存心养性为匪懈则不惟有以钦若上天之意而亦有以恭顺列圣在天之灵不惟有以慰民望之深而亦有以衍社稷亿载无穷之庆此臣所谓慰天下之望者此也臣奋身草茅不识忌讳惟知有事君无隐之大义而不计其言之狂瞽惟陛下裁赦而施行之天下幸甚侍左郎官徐元杰上奏曰臣空疎末学尘滓班行谬兼经筵讲说之员无补圣学缉熙之益戴恩天之涵覆滥卿月之迁陞惟有动息凌兢坚苦刻厉凡可以勉竭愚衷仰禆圣德者臣之职分然也臣窃惟天下有至难之事知之而能有为则难者易天下有至易之事忽之而不勉为则易者难陛下心契两仪道包万有其图事密而识认亲其应事周而发用审举天下莫不服陛下之知其进退大臣也有礼其待遇羣臣也有恩举天下莫不服陛下之仁其除奸也投机而决去其进贤也拔茹而彚征举天下莫不服陛下之勇隂凝方翳而天日开明阳和一舒而万物吐气弊之积者作而新玩之久者振而起昭回宸翰布告昕庭中外警雷霆之声运量合乾坤之造是陛下居得致之位而又有能致之资古今之所谓难能者皆陛下之所易不惟人心顺说之天意亦和应响答矣不惟畿甸歌舞之四方万里亦相贺矣不惟三衙禁旅欢乐之而边方将帅士卒亦莫不举手加额矣臣日夜感叹以为此真千载一时之会有君如此其忍负之然臣之所喜今日也臣之所虑亦今日也夫人心虚灵孰不具衆理而应万事而所具者易以湮汨所应者易以差舛何也盖事理莫不有当然之极致当然而然无往而不契天下之心不当然而然毫厘之差千里以谬所关於家国天下之事其弊可胜捄哉是以大学之道其本在明明德其用在新民其极在各止於至善不可以不察也夫以前乎十年陛下非不锐然英明厉精听断也非不奋然作新与民更始也然明德新民之事俱未能各知其所止是以定静安虑之工夫未几而间断所谓虑而能得之效竟流於儒者之空言是岂大学之敎无益於人之家国天下哉抑亦始初清明之见本末先後始终之不审而知及仁守勇以行之者有未切实尔昔傅说之告高宗曰知之非艰行之惟艰必终之曰王忱不艰夫人主患不忱尔不忱则就其便安舒肆者转移之善念必至於间断外邪客气皆得以乘之而失位观望之徒方将窃间抵巇幸其寡谋而鲜成觊其敌不来而欲舞也此忱一悠久?静安虑只在陛下方寸间盖至要至切至近至易之地是为长者折枝之类非若回世道於纪纲紊弛之後之为难也夫惟忽之以为易不勉其所难自沮於其难不反求其所易此中材庸主之通患而英君谊辟所以愤然常自警省也陛下抚政琴当调之候而不露解张之迹此大学定静安虑而後能得之旨也然而天下之事当其疑似之未决举世同以为忧及其果断之已定识者独以为圣虑之方劳也今议者类曰国家以火德王天下丙午阳九之会迩在目前敌人慓悍行见衰弱安保其无他寇之崛兴盐楮壅遏尤难疎通或者方料儒生之多腐此不待举世忧之而愚臣亦忧之然事关国脉当究病源其用药也有方其察证也有诀是以明主销未形之患为不见之图悲感於欢愉之时忧勤於燕息之顷谓荒怠易肆则儆戒无虞而不敢忽谓耽乐易从则寅畏自度而不敢宁惠吉逆凶澟澟乎世数或然之变识微见远汲汲乎人事可恃之求自古君臣以修德为福至之基而明良赓歌必曰敕天之命惟时惟几也矧今登庸耆硕左右弼丞期之以周召之夹辅勉之以丙魏之同心合之以房杜善谋而能断朝夕纳诲以辅台德绳愆纠缪而格其非心自是而金玉圣躬清明纯一常如对越在天之时自是而夙夜畏威陟降左右常持祈天永命之敬故朝廷必正实系於心术之微风化由基实在乎宫庭之邃使不有关雎麟趾之意则虽有周官之法度皆故事皆具文也表里切实之工夫鲜有不堕於自欺之萌而终沦於私小之间断也何以言之盖天下之事变无穷人主之志虑易惑图治不可太锐责效不可太早视听不可以不一取舍不可以不明情分之牵制者不可以不勇决嫌疑之间隔者不可以不尽袪国是之出於公共者不可以不力维体统之在所当正者不可以不申辨以任贤使能为中兴之基则不可不合才德而广捜扬以赏功罚罪为微权之寓则不可不守信必而示劝惩知君子小人消长之不常也处泰道包荒朋亡之日又不可不为城复于隍之虑夫如是则所谓理内御外足国裕民之政必将日新又新与明德而俱融陛下与大臣谋之固已静定安虑默得夫鼓舞变通之道必不至轻於变更而蹈往辙之失易曰神而化之使民宜之此之谓也昔先朝范镇有言曰欲备契丹莫若寛天下之民至论浮费之节则曰请自宫掖始今日君臣上下能即是而推行之将见元气内实精神外充本朝尊强遐冲坐折况乎财赋渊薮重在鱼盐今之江淮即古之江淮也随材器使经理以人作而兴之惟意气尔大学曰生财有大道仁者以财发身不仁者以身发财又援楚书之辞曰楚国无以为宝惟善以为宝为人上者诚能好仁而恶不仁举善以为不能者之劝则天下国家之事自然徐就吾之条理矣臣蚤夜念此辄於讲读之次谆怛条陈终始以定静安虑为奏盖深信圣贤之书如桑麻谷粟之不可废惟陛下与大臣深思而亟图之则宗社幸甚天下幸甚

兼中书门下省检正诸房公事王爚疏奏愿诏大臣相与忧乱而思治惧危而图安哀恫警省修德行政摧抑羣隂之气焰保护微阳之根本批札毕杜於私蹊官赏宏辟於正路使内治明如天日外治劲如风霆则精神运动阳彚昭苏世道昌明物情熙洽上以迓续天命於谴告之余下以固结人心於解纽之际其孰能御之徐侨迁太常少卿趣入觐手疏数千言皆感愤剀切上劘主阙下逮羣臣分别黑白无所回隐帝数慰谕之顾见其衣履垢敝愀然谓曰卿可谓清贫侨对曰臣不贫陛下乃贫耳帝曰朕何为贫侨曰陛下国本未建疆宇日蹙权幸用事将帅非才旱蝗相仍盗贼并起经用无艺帑藏空虚民困於横敛军怨於掊克羣臣养交而天子孤立国势阽危而陛下不悟臣不贫陛下乃贫耳刘克庄上奏曰臣闻易曰穷则变变者犹医家汗下之剂不得已而用不可以屡试也宝绍坏证极矣陛下慨然改号端平一变之功侔於元佑不幸边烽告警适丁是时外患之来势如风雨谓宜坚初志修内治以待之执事者方咎用贤之无益疑更化之致寇再变而为嘉熙三变而为淳佑皆求以愈於端平也然而卒不能有所愈也於是四变而为乙巳五变而为丁未其间岂无贤揆率不能久局面随之而变此如沈痼之人屡汗屡下之余难乎其处方矣夫亟易相而图任靡终数更化而规模不立此所以每变而愈下欤惟丁未转局则异於是以端平之旧相修复端平之政事收拾端平之人才致太平而起颂声宜无难者而时异事殊不可槩论诸老殄瘁宿望一空名臣欲尽来者谁继经费繁浩大司农不能给未免讲求生财之说人才衰少见大夫无可使未免参用喜事之人诸公贵人志得意满既取其美官又全美名而去一二自好之士方且栖迟偃仰弓旌虽遣翔而未集使当馈有乏才之叹翘馆无可延之贤或者见其如此遂曰陛下与大臣改端平之政矣甚者以为改端平之心矣自古政事不能无弊端平之失在於施行锐周防疎除擢骤而已然则以今之审矫昔之锐以今之密矫昔之疎以今之久矫昔之骤因时酌宜扶偏捄失不得不然端平之政或可改也若夫召故老起诸贤抑世卿杜近习去副封开言路绌赃吏减斛面数大节目皆陛下与大臣端平之初心天命之眷顾国祚之灵长人心之亲附繋焉自始至今孰敢议其非者断断乎不可改已臣在田里见元会所下除书作而曰谓陛下与大臣改端平之心者诬也臣闻仁宗以恭俭安静为治体终其身而不变孝宗以刚明果断为治体亦终其身而不变中间虽有小因革要皆不失其初心故嘉佑淳熙之盛为本朝冠臣敢诵二祖之治为陛下献昔富弼再相上谓欧阳修曰弼顷为人所谗今必顾虑不若坚守初志臣敢诵富弼之事为大臣勉诗云爱莫助之臣不胜卷卷

知安庆府黄干拟应诏封事曰臣窃以为天下之患非有形之易见者为可忧而无形之难知者尤可虑自奸臣擅权窃弄兵柄搔动南北之生灵使之肝胆涂地不知其几千万遂使怨毒之气上干隂阳旱蝗相因流殍满野此诚非常之变有形之可见者也虽三尺童子皆知以为深忧自天诛显行奸臣就戮诸贤彚进公道复升薄海内外延颈以观太平而历观州县之事盖有凛然若不能一朝居者是岂好为异论以惊世骇俗哉盖尝窃谓今天下无一事之不弊无一民之得所一郡之大以言乎兵则不强以言乎财则不裕以言乎城堡则不修以言乎器械则不备以言乎风俗则喜事而嚚讼以言乎官吏则诞谩而具文此臣所谓无一事之不弊者是也虽今之氓负隂抱阳君以为天国以为本听其自善自恶自贫自富自安自危而漠然不以为意今贪吏害之酷吏害之黥胥又害之弓手土兵之追逮者又害之兼并豪户之徒又害之凛然何以自立而中产之家十室九破小民则今日坏而明日死之矣此臣所谓无一民之得其所者是也盖尝深求其故窃以今之天下当极弊之势苟不速反而正之则坏烂颓靡而不可收拾前辈以谓视其容貌无以异於常人而仓公扁鹊所望而走者也然则今之天下当何如管子曰礼义廉耻是谓四维四维不张国乃灭亡夫礼义廉耻行於士大夫之间而足以维国祚於长久者何也使士大夫知礼义知廉耻则必知君之当尊民之当爱禄之不可苟食而职之不可苟废也今也不然士大夫之处心者不复知有君不复知有民知有细书疉幅华言丽语以取知而已知有擎跽曲拳卑词下气取容而已知有苞苴贿赂请托奔竞以求进而已

历代名臣奏议卷六十三








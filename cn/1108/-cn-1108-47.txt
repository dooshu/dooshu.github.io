柳河东外集卷下

钦定四库全书

柳河东外集卷下

唐　柳宗元　撰

表啓十八首

为文武百官请复尊号【六首　公正集中有为京兆府请复尊号表三又有为耆老请复尊号表二皆在贞元十九年间盖为德宗复圣神文武之号作也其事巳详於正集之注今又有表六盖在正集之表前作其上三表在贞元四年第一表云谓掩全功五年於兹盖自兴元元年甲子德宗去圣神文武号至贞元四年戊辰为五年也後三表在贞元五年其第四表云去年九月三度诣阙上表即上前三表之明年为五年矣公时年十七初举进士云】

臣等言臣窃观前代之盛列辟之英咸保鸿名而崇明号或配其德或昭其功盖所以扬耿光彰淳懿而示远也其有暗然不耀後嗣何观蔽而不扬羣臣之罪伏惟皇帝陛下由正统而临祚承圣绪而受图禀高明之姿於天侔博厚之德於地端教化之本制刑礼之中声震八区威加六合运玄造之化靡有不通成隂隲之功莫之能测是用光膺圣神文武之号其後虽逢厄运今睹昌期诚我武之扫清犹自咎而抑损同罪已之义明爱人之仁羣臣等上顺圣心以成恭德而退怀大惧谓掩全功五年於兹若坠冰谷方今百职皆理庶绩其凝人用咸和俗惟丕变陈师鞠旅无犯塞之虞画界封疆无专地之患四海宁一万类蕃滋薄刑溢不寃之声通赋蒙勿收之惠西成有穰岁之报南极见寿星之祥灵贶屡加天恩允答岂宜固为菲薄以掩盛明尊号之崇愿复如旧况臣等亲奉平明之理久蒙覆露之恩耻德美之不彰忧罪戾之将及伏惟陛下复循旧典俯徇羣情诚天地神祗内外臣庶之所望也臣等无任屏营悃恳之至

第二表

臣等言臣等前诣朝堂上表伏请复加尊号奉被还旨未遂恳诚拳拳顒顒不胜大愿臣等伏以崇明号昭盛德爰自中古实为上仪以至於我祖宗莫不膺兹典礼伏惟皇帝陛下有广运之德弘照微之仁烛幽以明威远以武惠泽之被诚浃洽於八方英声之扬宜越轶於千古【浃即协切轶徒结切】而乃久为抑损以守谦恭事有旷而不遵礼有缺而未备臣等又以为不私与已是谓至公有美之而莫敢辞有非之而莫敢隐必推於物而顺於人既以徇於羣心又思叶於中典此皆圣人之事也且夫虚而失实则夸耀而诬质而不华则朴略而固所以王度资於润饰帝者务於恢崇将以法日月之昭明配天地之广大耸远方之观听兼前代之轨模然後表其全功谓之尽善不可以方当陛下临位羣臣在廷而使鸿名不彰盛典犹阙既无以光昭衆美又无以丕承旧仪则臣等蒙耻於今获罪於後实为大惧敢忘尽规尊号之崇愿从羣议伏惟陛下俯回宸睠察纳愚诚不惟臣等受恩天下幸甚无任区区恳迫之至谨昧死重诣朝堂奉表固请以闻臣等诚恳诚勤顿首顿首谨言

第三表

臣等言前再上表请加尊号实以功德俱茂典礼宜崇然而不能铺陈无以动寤愚诚虽竭天鍳未回臣某等诚恐诚惧顿首顿首臣等谨按白虎通曰号者功之表也神农有教田事之勤燧人有兴火食之利伏羲正五始祝融绩三皇人为之名以美其事其後帝王之盛洎我祖宗之明咸因人心而顺古道虽损益或异而表功明德一也臣等是以遵有国之令典采上古之遗文察人心於讴谣【讴鸟侯切】观天意於符瑞敢以为请累表陈诚曩者运丁艰难时或顺动陛下思成汤之罪巳念周宣之侧身去徽号而不称垂炯戒而自儆【炯古迥切】应天以德示人以恭闻於蛮貊戎夷告於天地宗庙是故咸知陛下之志慕义而归仁潜感陛下之诚通灵而助顺今者君臣同德上下叶心百职毕修庶官以序礼法明具教化流行方内欢康天下宁一四人遵业万类乐生嘉应休徵神物灵贶形於草木着於星辰而辞之以仁寿未臻至化犹郁遂使德诚可纪名号未崇不告於明神不示於殊俗将何以知陛下之戡难将何以表陛下之致平下无以威於四方上无以报於九庙其不可一也淳古之至化邈而不足烈祖之盛仪废而不绩其不可二也庶正羣官宗室友属西土耆长太学诸生黄冠之伦缁衣之侣万衆伏阙弥旬织路而乃不从人心以违公议其不可三也守谦恭卑让之志忽光大弘远之图臣等诚虽至愚以为大谬伏以常久之德贞夫一也元始之义善之长也并包覆露天之大也清净玄默道之妙也睿智之周物不可以不称夫圣也妙算之无方不可以不称夫神也行仁义修典法歌诗颂考文章不可以不称夫文也却戎狄翦暴逆边兵之整禁卫以严不可以不称夫武也而合於唐尧乃圣乃神乃武乃文之德臣等谨稽之乾符叶於古典侔德泽之广配功业之崇昧冒万死伏请上尊号曰贞元大道圣神文武皇帝臣等竭其精诚发於交感无以回日其能动天无任屏营悃恳之至谨复诣朝堂奉表固请以闻臣某等诚惶诚恐顿首顿首

第四表

臣等言去年九月三度诣阙上表请复上尊号悃恳虽竭精诚莫通又惧於累尘圣听是用中辍大愿未毕羣心靡宁臣某等诚勤诚恳顿首顿首臣等生逢昌运早列清朝获覩文明继迹圣俊亦尝考前载於史氏访遗仪於礼官至於保鸿名尊号之荣昭茂功盛德之美皆烈祖之垂法为累代之成规子孙之所宜丕承臣下之所宜崇奉陛下纂圣绪而临下遵令典以制中则亦俯从公卿大夫之请光膺圣神文武之号间者陛下以祸乱之故特贬损以自儆以从一时之宜信为?也今乃欲遂变更而不复以废先祖之典则若专焉岂陛下或未之思然臣等实以为惧虽欲行陛下之志奈先祖之典法何伏惟陛下因於忧劳深自咎责命祝史告於天地陈圭币祠於祖宗布於羣臣闻於兆庶固能降开佑之福致感悦之诚咸和以叶心尽瘁而毕力弼成神造康济艰难寇逆扫除暴强扰顺侯卫奉守屏之职夷狄为来庭之宾兵戎不兴边鄙不耸文轨同於四海贡赋修於九州至若时候将????必惟思而内省皇情微轸遂交感而潜通隂阳和而风雨时年谷熟而财用足休祥数见福应屡臻此皆天地祖宗垂灵锡祉以成陛下之志明无不答不享之咎也陛下宜承天意以悦神心增修盛仪再加明号崇昭报之礼表恢复之功而辞以仁寿未臻至化犹郁则若尚怀不足以要天地祖宗虽有固让之勤而非重请之义且夫号者其来尚矣燧人神农各旌其事汤以其武而曰武王迨我祖宗崇尚古道垂着新法陛下独为辞让以守谦冲则皇王将有愧於前祖宗将不悦於後而帝德是非之辨固有所归国典异同之文後难以守且陛下本为炯诫【炯古迥切一作监】以示敬?诚谦德也今以先王之道而不敢不法烈祖之训而不敢不承又谦德之大也若乃守独善而遗公议执小让而忽宏规违臣庶之心废祖宗之典乃所以失陛下之?德又徒以掩陛下之全功臣等虽诚至愚窃所不取辄敢徵之国典酌於经义取夫贞者事之干元者善之长以配圣谟神化之盛文德武功之宗叶纪年之嘉名遵旧号之美称以如开元故事谨冒万死请上尊号曰贞元圣神文武皇帝伏惟陛下沛然回虑俯徇羣情然後圣德之光昭玄功之茂着後代得扬盛美而监至清是羣臣之愿也不胜恳迫之至谨奉表诣阙固请以闻臣等诚勤诚恳顿首顿首

第五表

臣颀等言臣等伏以尊号未复累具陈请伏奉诏旨固守谦?臣等上授天地神灵次奉祖宗典法列经义而顺古因人心以从时词繁而不能陈明诚竭而未蒙察纳德美盛而犹蔽宪度缺而莫修罪戾是忧冰炭交集臣某等诚惶诚恐顿首顿首臣某等伏以先王之道由大中而可久近古之化以弥文而益彰然则守谨而为?不如立中而垂法表朴而略礼不如文明而化光况於文质异时而国家自有制度岂直为一王之法固以遇三代之文其於规模信为弘远陛下嗣训先祖贻谋後圣当践修以纂承宁变更而废坠臣等又伏读诏书曰遐想哲王则自燧人神农殷汤之时有其事也又曰钦若典训则自代宗肃宗玄宗而上有其仪也又曰所诫者满所尚者谦守之以诚期於终始臣等以为去鸿名而贬损谦之始也遵旧典而奉承谦之终也造次而未尝违於礼守之以诚也敬恭而无陷於专所诫者满也又曰虚美崇饰所不敢当伏惟皇帝陛下恤人之心动天之德致理之文教戡难之武功着於颂声光於史氏上有其实无虚美之嫌下尽其诚非崇饰之伪又曰勉一乃心共康庶政曩者公卿大夫侍御携仆或从扞牧圉或备持戈矛盖有同力之诚而无离德之间今者四岳羣后九土庶邦外自藩维内及宗室黄髪耆老青衿诸儒或佥以同辞或远而抗疏一心之効也羣材序进百职交修烽燧不惊兵戎以息鑚凿不用狱讼以衰六气和而风雨时五谷昌而仓廪实庶政之康也诚由教化以致雍熙自当冠於皇王宁复谢於尧禹宜加明号以表成功陛下虽以为辞臣等未知其说又伏奉诏旨令臣等断表伏以君亲一致臣子一例而春秋之义不以父命辞王父命臣某等得遵先帝之典以【阙】陛下之诏谨昧冒万死伏请复上尊号如前不胜惶惧恳迫之至

第六表

臣颀等言臣等今月七日所上表昨十五日下诏旨加辞让愈固臣等感谦冲於盛德而私有旧典隳废之忧惧烦渎於圣听而内怀微诚恳迫之切进退兢惕不知所措臣某等诚惶诚恐顿首顿首臣某等伏以事贵举其中名恶浮於实得其中不宜变之而失正有其实不必避之以为恭况於祖宗之矩仪国家之典制陛下教尊道备德博化光辞取於贬损而自卑朴略而大简者也昔汉宣帝谓元帝曰我汉家亦自有制度诸葛孔明诫其主曰不宜妄自菲薄前史载之详矣幸陛下思之臣等又以为执小让之贤不足以方得宜合度之善去鸿名之敬不足以补变法改作之专陛下行之将何所守伏以高祖受其明命历代承以圣德至陛下又有下武继文重熙累盛之美不可谓德之不嗣也躬上圣之姿合至神之化有【一无有字】戡祸乱制夷狄之武修礼乐垂宪度之文不可谓实之不孚也比年以来俗化斯厚人少犯法吏无舞文狱犴将空梏拲不用可谓人皆迁善岂曰俗未胜残然若辞之所未寤也况於尊号之美陛下巳受於初去之即由於艰虞复之宜因於康靖徒示其罚不旌其功何以知区宇之削平何以知宗庙之复似非陛下之本意但自欲改先祖之遗仪耳内之臣庶跋履山川思报主恩誓雪国耻亦欲摅其宿愤表其成劳陛下犹掩鸿名罔穷其事则此等如有未尽不以为欢傥陛下以自咎责之心尚或未弭则羣臣不能匡【一作庄】辅之罪亦当未除将何以蒙陛下之恩私将何以受陛下之爵赏君犹含垢臣以偷荣上下之情必深反侧又无以示於万古无以威於四夷皆非远图且乖大体臣等怀此数者恨恨而不能自安谨昧冒万死重违诏旨伏请复上尊号以如前表伏惟皇帝陛下思聿修无忝之言顾屈己从人之义再膺大典俯徇羣心因来月谒太清宫太庙郊祀上帝遂以告祠实臣等之至诚实臣等之厚幸不胜惶惧恳迫之至谨复诣朝堂奉表固请以闻

及大会议户部尚书班宏又请改所上尊号加奉道字故其文如後表【与下韩洄请历数近日徵应祥瑞表次前表皆在贞元五年作据宏本传窦参当国兼度支使进宏尚书副参参当国在贞元五年八年贬又洄本传云贞元十年终国子祭酒盖洄前五年巳为祭酒表在六年作】

伏以睿智之周物而靡不通不可以不称夫圣也妙算之无方而莫能测不可以不称夫神也行仁义修典法歌诗颂考文章不可以不称夫文也攘却戎夷戡翦暴逆边兵以整禁卫以严不可以不称夫武也而合於唐尧乃圣乃神乃武乃文之德博施不息而万物以生推功不宰而万化以成合於书之奉若天道之义臣等谨稽之乾符叶於古典侔德泽之广配功业之崇昧冒万死伏请上尊号曰神圣文武奉道皇帝

及大会议国子祭酒韩洄请历数近日徵应祥瑞故又改其文如後表

又伏见陛下以今年四月以来方当雩祭之修而有旱备之请才????期而未害於物深轸念而将恤其人气潜通而交感以和泽旋流而滂霈思远由是风雨时而霜雹不降稼穑茂而蝗螟不生农功以成年谷大熟休祥数见福应屡臻仁木连理而垂隂嘉禾同頴而挺秀寿星舒景炎之盛芝草布葩英之重白麞凝彩而雪晖苍乌取象於天色将徧於郡国相继於岁时右具如表为崔中丞贺平李怀光表【李怀光德宗建中初为朔方节度使时马燧李抱真讨田悦未克诏怀光以朔方兵并力进讨为贼所败会朱泚反德宗狩奉天被围急怀光率所部奔命遂败贼泚解围去进加副元帅後诵言天下乱皆由宰相度支京兆尹等或以告卢杞杞闻之不得朝颇恚恨去屯咸阳遂隂连朱泚谋反贞元元年为其部将牛名俊斩首以献公之表当是时作也然公时年十三其为崔中丞者不详其人矣文又阙不全云】

臣某言伏奉某月日勅逆贼李怀光舆台末人奚虏遗丑备闻凶险之行颇有残暴之名陛下略其细微假以符节尽委朔方之地犹分禁卫之兵不感殊私乃怀异望间者馈贡不入王师问罪寻令举军赴敌而乃终岁无功洎驾幸近郊勅还旧镇将扫猾夏之盗因解奉天之围岂伊人谋盖是天意陛下但嘉其排难不省其由列为上公命作元帅及蹑寇滑汭顿军咸阳

为裴令公举裴冕表【裴冕明皇时为河西节度行军司马时明皇狩蜀冕自河西还道遇太子平凉遂从至灵武与杜鸿渐崔漪同辞请太子宜正位号及肃宗即位进冕中书侍郎同中书门下平章事後以举刘烜为判官坐降施州刺史徙沣州传云大历中郭子仪言於代宗曰冕首佐先帝驱驰灵武有社稷勲程元振忌其贤遂加诬罔海内寃之与此表合然此表当为郭令公作其云裴令公非也又传云时元载秉政冕早所甄引载德之又贪其衰瘵且下巳遂拜左仆射同中书门下平章事不踰月卒据元载之诛在大历十二年而柳生於大历八年是时方五岁而此表又当在载未诛之前时公未生或谓公集先侍御府君神道表云汾阳王居朔方备礼延望恐此表乃其先人之作然亦不可得而考此决非公之文也明矣】

臣某言闻忠邪不可以并立善恶不可以同道吴任宰噽而伍胥诛夷【吴王夫差元年以大夫伯噽为大宰尝以报越为志二年悉精兵以伐越之夫椒越王勾践使大夫种因大宰而行成吴王将许之伍子胥谏不听遂自杀吴王以鸱鴺盛其尸投之於江】楚任靳尚而屈平放逐【屈原名平事楚怀王为三闾大夫同列上官靳尚共毁譛之王乃疎原原既放逐遂投汨罗江而死】远惟前事孰不痛心伏见沣州刺史裴冕忠肃道高德厚匪躬无怠有蹇谔之风道佐先帝驱驰灵武赞云雷之业成社稷之勲程元振忌其直方遂加诬构投荒谪裔天下称寃空怀醖正之悲莫雪增嫌之耻今奸邪屏退圣政大明大度惟贞四门以穆寰海之内元元之人莫不延首德音思闻至化愿特令追冕列在天朝俾之端揆庶寮平章百姓处询谋之任当燮理之权必能协和万邦致君尧舜臣位兼将相职忝股肱思进贤杰共熙帝载臣无任恳愿之至

为武中丞谢赐新茶表【中丞武元衡也贞元二十年迁御史中丞公时为监察御史乃其属也正集有为武中丞谢赐樱桃表此当次其後】

臣某言中使窦某至奉宣旨赐臣新茶一斤者天睠忽临时珍俯及捧戴惊拚以喜以惶【中谢】臣以无能谬司邦宪大明首出得亲仰於云霄渥泽遂行忽先沾於草木况兹灵味成自遐方照临而甲拆惟新煦妪而芬芳可袭调六气而成美扶万夀以効珍岂可贱微膺此殊锡衔恩敢同於尝酒涤虑方切於饮冰【庄子曰朝受命而夕饮冰我其内热欤】抚事循涯陨越无地臣不任感戴欣拚之至

为裴中丞贺破东平表【裴中丞行立也公正集中有为裴中丞贺克东平赦表事详见注此表当次之元和十四年作】

臣某言月日得进奏官状报逆贼李师道以某月日克就枭戮率土臣子庆拚无涯【中谢】臣闻负恩干纪者鬼得而诛【庄子不为善乎幽闲之中者鬼得而诛之】犯顺穷凶者天夺其魄【左氏襄公二十九年郑伯有使公孙黑如楚辞曰楚郑方恶而使予往是杀予也伯有强使之子晳怒将伐伯有氏大夫和之十二月郑大夫盟於伯有氏禆谌曰善之代不善天命也其焉辟子产举不踰等则位班也择善而举则世隆也天又除之夺伯有魄】不自妖孽曷彰圣功伏惟陛下先天不违与神合?掩周宣中兴之业陋汉光再造之勲灵旗四临氛沴皆散凡在臣庶尽覩升平伏以师道席父祖以作威苞海岳而专禄恃东秦十二之险【李师道即淄青之地有州十二传五世】诱临淄三七之兵窃据一方岁踰五纪朝宗之地旷若外区【禹贡海岱惟青州青州东北据海西南距岱也又云海岱及淮惟徐州东至海北至岱南至淮也以其淮海之所在故曰朝宗】封祀之山隔成异域【谓东封泰山也在兖州】累圣垂德曾未悛心余孽滔天果闻折首遂使云亭有主知玉牒之将封【封禅书炎帝封泰山禅云云黄帝封泰山禅亭亭後汉志曰云云亭亭皆泰山下小山也风俗通云封泰山封广二丈高九尺下有玉牒书】辽海无虞见石砮之巳至【国语武王克商通道於九夷八蛮使各以其方贿来贡使无忘职业於是肃谨氏贡楛矢石砮长尺有咫砮矢镞也以石为之砮音奴】此皆陛下神筹【一作算】独得庙略无遗授任推尽力之诚纵舍有感心之化金石可贯龟筮必从克成不战之功遂洽无为之理臣谬司戎旅远守方隅愧无横草之功【汉终军当发使匈奴军自请曰军无横草之功师古曰言行草中使草偃卧故曰横草也】坐见覆盂之泰【东方朔客难连四海之外以为带安如覆盂】拚蹈欢庆倍万恒情

贺赦表【表云况乃顺时布政乘春导和此谓元和改元赦也又云谬当任用职在藩维此必代桂广帅臣作】

臣某伏奉某月日恩制大赦天下一人有庆百度维新戴天履土罔不欣拚【中谢】某闻天地成功施雨露而育物帝王继统昇日月以埀曜羣品资始万方文明伏惟陛下嗣守鸿业光膺骏命淳化均於四序大德合於二仪保宁社稷光宅区宇弘孝慈以御下崇?俭以垂休恩覃溪洞事冠千古况乃顺时布政乘春导和敷作解之泽宣在宥之典九族既睦四门广辟而又洗涤幽絷雷雨之施也归还流窜罗网之释也移叙贬黜覆载之仁也蠲除逋债政理之源也褒宠勲贤激劝之方也废金宝之贡有以彰俭德捜遗逸之士有以表至公元勲宿将赏延子孙庶尹卿士荣周存殁广直言之路啓进善之门德超虞夏道掩轩顼必将平一殊俗发挥大猷亿万斯年永荷天绪臣谬当任用守职藩维不获奔赴阙庭亲覩盛礼感悦欢拚倍万恒情

贺皇太子牋【宪宗元和十四年羣臣上尊号曰元和圣神文武法天应道皇帝公时在柳州故云忝守遐方获闻盛礼皇太子乃元和七年所立遂王宥者公是年十月卒於柳云】

宗元惶恐言伏奉六月七日制元和圣文神武法天应道皇帝光受徽号率土臣子欢拚无涯伏惟皇太子殿下丽正居中辅成昌运消伏沴孽赞扬辉光鸿名允升大庆周洽表文武之经纬着天道之运行瑞景照临示重轮之发耀【崔豹古今注曰汉明帝为太子乐人作四歌赞德其二日月重轮】恩波下济见少海之增澜【山海经曰无臯之山南望幼涿郭璞注曰即少海也昔天子比大海太子为少海】宗元忝守遐方获闻盛礼踊跃之至倍万恒情谨附牋贺宗元惶恐死罪死罪

贺裴桂州啓【裴桂州即前中丞公行立也行立为桂管观察使在元和十三四年间时淮西巳平公前有为贺淮西平赦表此岂赦後有所封赠故公以啓贺之欤】

宗元啓伏承天恩荣加宠赠伏惟增感拚庆罔极某闻扬名以显孔圣於是作经大孝所尊曾子以之垂训雨露敷泽日月垂光盛德果验於达人积善必徵於余庆天下人子羡慕无阶某特承恩眷倍百恒品限以守官不获奔走拜贺无任展转惶灼之至

与卫淮南石琴荐啓【卫淮南次公也以检校工部尚书为淮南节度使在元和十二年淮蔡平後传云次公本善琴方未显时京兆尹李齐运使子与之游请授之法次公拒絶因终身不复鼓而公此文在柳州作则卫时尚鼓琴也史传之载过乎实矣】

叠石琴荐一【出当州龙壁滩下】右件琴荐躬往采获稍以珍奇特表殊形自然古色伏惟阁下禀夔旦之至德藴牙旷之玄踪人文合宫徵之深国器专瑚琏之重艺深攫醳将成玉烛之调【尔雅四时和谓之玉烛攫厥缚切醳音液醇酒也攫醳一本作擢泽】思叶歌謡足助薰风之化【舜作五弦之琴以歌南风曰南风之薰兮可以解吾民之愠兮】愿以顽璞上奉徽音增响亮於五弦应铿锵於六律沉沦虽久提拂未忘傥垂不彻之恩敢効弥坚之用

答郑员外贺啓【与以下啓皆在元和十四年淄青平後作】

李师道三代受恩四凶负德圣朝含育务在安人不知覆载之寛弘更纵豺狼之奸蠧王师一发凶首巳来万姓称欢四方无事

答诸州贺啓

李师道累代负恩不起悛革余孽怙乱更肆猖狂王师暂劳巳致枭戮率土欢拚庆贺难胜太平之功自此而毕

学古文必自韩柳始两家文字剥落柳为尤甚国初文章承唐末五代弊卑弱不振至天圣间穆修郑条之徒唱之欧阳文忠尹师鲁和之格力始回天下乃知有韩柳韩文屡经名士手顷余又为雠勘颇完悉唯柳文简古雅奥不易刋削年大来试为紬绎两阅岁然後毕见凡四本大字四十五卷所传最远初出穆修家云是刘梦得本小字三十三卷元符间京师开行颠倒章什补易句读讹正相半曰曾丞相家本篇数不多於二本而有邢郎中杨常侍二行状冬日可爱平权衡二赋共四首有其目而亡其文曰晏元献家本次序多与诸家不同无非国语四本中晏本最为精密柳文出自穆家文是刘连州旧物今以四十五卷本为正而以诸本所余作外集参考互证用私意补其阙如皇室主宜加黄字冯翊王公宜去王字当作掔当作羾鲍勲当作鲍信改规当作段规疥疟宜为痎疟很幸宜为很悻吴武陵初贬永州贞符中宜如唐书去量移字韩晔时犹未死答元饶州书中宜於韩宣英上去亡友字以唐书孝友传校复雠议以楚辞天问校天对以左传国语校非国语以唐宋类书唐人牋表校天论等篇其见於唐书者悉改从宋景文凡漫乙是正二千处而赢又厘革京兆请复尊号表增入请听政第二表贺皇太子牋省试庆云图诗摠六百七十四篇锓木流行购逸拾遗犹俟後日政和四年十二月望胥山沈晦记

柳河东外集卷下








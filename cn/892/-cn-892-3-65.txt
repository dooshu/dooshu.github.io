文集卷六十五


答贾耘老　一


以下俱离黄州

久不奉书，尚蒙记录。远枉手教，且闻比日动止佳胜，感慰兼集。寄示石刻，足见故人风气之深，且与世异趣也。新诗不蒙录示数篇，何也？贫固诗人之常，齿落目昏，当是为两荷叶所困，未可专咎诗也。某发少加白耳，余如故。末由一见，万万自重。卷五七





答贾耘老　二


仆已买田阳羡，当告圣主哀怜余生，许于此安置。幸而许者，遂筑室于荆溪之上而老矣。仆当闭户不出，公当扁舟过我也。醉甚，不成字，不罪。见滕公，且告为卑末送相子来扬州。卷五七





答贾耘老　三


久放江湖，不见伟人。前在金山，滕元发乘小舟破巨浪来相见。出船，巍然使人神耸。好个没兴底张镐相公。见时，且为我致意，别后酒狂甚长进也。老杜云：“张公一生江海客，身长九尺须眉苍。”谓张镐也。萧嵩荐之云：“用之则为帝王师，不用则穷谷一病叟耳。”卷五七





答贾耘老　四


今日舟中无他事，十指如悬槌，适有人致嘉酒，遂独饮一杯，醺然径醉。念贾处士贫甚，无以慰其意，乃为作怪石古木一纸，每遇饥时，辄一开看，还能饱人否？若吴兴有好事者，能为君月致米三石酒三斗终君之世者，便以赠之。不尔者，可令双荷叶收掌，须添丁长，以付之也。卷五七





与陈辅之


北归

某启：昨日承访及，病重，不及起见，愧仰深矣。热甚，起居何如？某万里海表不死，归宿田里，得疾，遂有不起之忧，岂非命耶？若得少驻，复与故人一笑，此又出望外也。力疾书此数字。卷五七





与李通叔　一


以下俱黄州

某启：向承宠访，教语甚厚，因循未获裁谢。复枉专使辱书累幅，意愈勤重。且获所著《通言》二篇，及新诗碑刻，废学之人，徒知爱其文之工妙，而不能究极其意之所未至，钦味反覆，不能释手，幸甚幸甚！比日起居何如？窃恐著书讲道，驰骋百氏，而游于艺学，有以自娱，忘其穷约也。未由面言，万万以时自重。人还，奉启。不宣。卷五七





与李通叔　二


某启：《通言》略获披味，所发明者多矣。谨且借留，得为究观。他日成书，尽以见借，尤幸。篆书《心经》，字小而体完，尤为奇妙。君为亲书，岂敢辄留？他日别为小字，写百十字见惠，不必《心经》，乃大赐也。要跋尾，谩写数字，不称妙笔。愧愧。卷五七





与李通叔　三


某启：叠辱从者，推与甚厚，患难多畏，又废笔砚，无以少答来贶，愧恨深矣。颁示篆字，笔势茂美，深得二李本意。虽已捧领，当为箧笥之华。无缘诣谢。惟万万慎夏自爱。匆匆，不宣。卷五七





与李通叔　四


某启：久不奉书，为愧。春物妍丽，奉思无穷。比日起居佳否？中间蒙寄示雪堂篆字，笔势茂美，足为郊薮之光。不即裁谢，未见罪否？会合未由，万万以时自重。不宣。卷五七





与徐仲车　一


以下俱南迁

某启：三辱手教，极荷忧念，孔子所谓“忠焉能勿诲乎”，当书诸绅，寝食不忘也。名方良药，亦已拜赐，幸甚幸甚！来日，舟人借请或小留，但不敢往谒尔。占望怅惋。卷五七





与徐仲车　二


某启：昨日既蒙言赠，今日又荷心送，盎然有得，载之而南矣。复启。不宣。卷五七





与徐仲车　三


某启：伏辱奇篇，伏读惊叹，愧何以当之，以太守会上，不即裁谢。继枉手教，益深感怍。晚来起居佳胜。公穷约至老，居甚卑而节独高。某忝冒过分，实内自愧，相见不免踧踖，来示何谦损之过也。迫行，不再诣，惟厚自爱。入夜，不宣。卷五七





与彦正判官


黄州

古琴当与响泉韵磬，并为当世之宝，而铿金瑟瑟，遂蒙辍惠，拜赐之间，赧汗不已，又不敢远逆来意，谨当传示子孙，永以为好也。然某素不解弹，适纪老枉道见过，令其侍者快作数曲，拂历铿然，正如若人之语也。试以一偈问之：“若言琴上有琴声，放在匣中何不鸣？若言声在指头上，何不于君指上听？”录以奉呈，以发千里一笑也。寄惠佳纸、名荈，重烦厚意，一一捧领讫，感怍不已。适有少冗，书不周谨。卷五七





与黄洞秀才　一


以下俱登州还朝

某启：寄示石刻，感愧雅意。求书字固不惜，但寻常因事点笔，随即为人取去。今却于此中相识处觅得三纸付去。蓬仙因降，为致区区之意。卷五七





与黄洞秀才　二


某启：经过，幸一再见。人来，辱书，甚荷存记，兼审比来起居佳胜，为慰。未由款奉，千万保啬。卷五七





与黄敷言　一


以下俱北归

某启：叠辱宠访，感慰兼集。晚来起居佳胜。承来晨启行，以衰疾畏寒，不果往别，悚怍深矣。冲涉雨霰，万万保练。谨令儿子候违。不宣。卷五七





与黄敷言　二


少事干烦，一书与惠州李念四秀才，告为到广州日专遣人达之，不罪。交代民师，且为再三致意。某再拜。不宣。卷五七





与陈承务　一


以下俱北归

某启：倾盖一笑，慰喜殊深。奉违信宿，怀想不已。辱手教，且审起居佳胜。已到蒙里，承丈丈差借人轿，孤旅获济，感激不可言。愈远，万万若时自爱。卷五七





与陈承务　二


孤拙困踣，言无足取，足下独悦之。少年敏锐，所存如此，实增钦叹。然此事以临利害不变为难也。卷五七





与吴将秀才　一


以下俱黄州

某启：某少时在册府，尚及接奉先侍讲下风，死生契阔，俯仰一世。与君相遇江湖，感叹不已。辱访山中，愧不能款。数日，起居佳否？以拙疾畏风，不果上谒。解去渐远，万万自重。卷五七





与吴将秀才　二


令子秀才，辱长笺之赐，辞旨清婉，家法凛凛，钦味不已。老拙何以为谢，但有愧负。卷五七





答苏子平先辈　一


以下俱黄州

某启：违别滋久，思咏不忘。中间累辱书教，久不答，知罪。远烦专使手书劳问，且审比日起居安佳，感慰殊甚。书词华润，字法精美，以见穷居笃学，日有得也。某凡百粗遣，厄困既久，遂能安之。昔时浮念杂好，扫地尽矣。何时会合，慰此惘惘。未间，惟万万自重。不宣。卷五七





答苏子平先辈　二


远烦遣仆手书足矣，更蒙厚惠，足下困约中何力致此？愧灼不可言已。一一依数领讫，感怍而已。儿子令往荆南干少事，未还，还即令答教也。所要先丈哀词，去岁因梦见，作一篇，无便寄去。今以奉呈，无令不相知者见。若入石，则切不可也。至祝。卷五七





与杨耆秀才醵钱帖


杨耆秀才，谋学未成，行橐已竭，欲率昌宗、兴宗、公颐及何、韩二君，各赠五百，如何？卷五七





与文叔先辈　一


以下俱黄州

某启：叠辱顾访，皆未及款语。辱教，且审尊候佳胜。新诗绝佳，足认标裁，但恐竹不如肉，如何？所示前议更不移，十五日当与得之同往也。卷五七





与文叔先辈　二


某启：闻公数日不安，既为忧悬，又恐甲嫂见骂，牵率冲冒之过，闻已渐安，不胜喜慰。得之亦安矣。大黄丸方录去，可常服也。惠示子鹅，感服厚意，惭悚不已。入夜，草草，不宣。卷五七





与李先辈


黄州

某启：辱示，感怍。此石一经题目，遂恐为世用，便有戕山竭泽之忧，为石谋之，殆非所乐也。愿密勿语。世所少者，岂此石哉！临行匆匆，不果奉别，幸自爱。卷五七





与徐十二


黄州

今日食荠极美。念君卧病，面、酒、醋皆不可近，唯有天然之珍，虽不甘于五味，而有味外之美。《本草》：荠和肝气，明目。凡人，夜则血归于肝，肝为宿血之脏，过三更不睡，则朝旦面色黄燥，意思荒浪，以血不得归故也。若肝气和，则血脉通流，津液畅润，疮疥于何有。君今患疮，故宜食荠。其法，取荠一二升许，净择，入淘了米三合，冷水三升，生姜不去皮，捶两指大，同入釜中，浇生油一蚬壳多于羹面上，不得触，触则生油气，不可食，不得入盐、醋。君若知此味，则陆海八珍，皆可鄙厌也。天生此物，以为幽人山居之禄，辄以奉传，不可忽也。朝奉公昨奉状，且为致意。区区遣此，不一一。羹以物覆则易熟，而羹极烂乃佳也。卷五七





与姚君　一


以下俱登州

某启：过苏，首辱垂访，到官，又枉教字，皆未克陈谢。又烦专使惠问，勤厚如此，可量感愧。比日起居何如？寄示诗编石刻，良为珍玩，足见好事之深笃也。溽暑未解，万万以时珍重。人还，草草奉谢，不宣。卷五七





与姚君　二


昨惠及千文，荷雅意之厚，法书固人所共好，而某方欲省缘，除长物旧有者，犹欲去之，又况复收耶！谨却封纳，不讶不讶！卷五七





与姚君　三


近专人还，奉书必达。入秋差凉，体中佳否？咫尺披奉无由，尚冀保练，慰此想念。卷五七





答吴子野　一


以下俱黄州

济南境上为别，便至今矣。其间何所不有，置之不足道也。专人来，忽得手书，且喜居乡安稳，尊体康健。某到黄已一年半，处穷约，故是夙昔所能，比来又加便习。自惟罪大罚轻，余生所得，君父之赐也。躬耕渔樵，真有余乐。承故人千里问讯，忧恤之深，故详言之。何时会合，临纸惘惘。卷五七





答吴子野　二


承三年庐墓，葬事周尽，又以余力葺治园沼，教养子弟，此皆古人之事，仆素所望于子野也。复览诸公诗文，益增慨叹。介夫素不识，其笔力乃尔奇逸耶？仆所恨近日不复作诗文，无缘少述高致，但梦想其处而已。子由不住得书，无恙。所问数人，亦不甚得其详。冯在河阳，滕在安州，沈在延州，王在京。寄示墓铭及诸刻，珍感珍感！虞直讲一帖，不类近世笔迹，可爱可爱！近日始解畏口慎事，虽已迟，犹胜不悛也。奉寄书简，且告勿入石，至恳至恳！某再拜。卷五七





答吴子野　三


寄惠建茗数品，皆佳绝。彼土自难得茶。更蒙辍惠，惭悚惭悚！沙鱼、赤鲤皆珍物，感怍不可言。扶劣膏不识其为何物，但珍藏之，莫测所用，因书幸详示谕也。近有李明者，画山水，新有名，颇用墨不俗。辄求得一横卷，甚长，可用大床上绕屏，附来人纳上。江郡乃无一物为回信，惭悚之至。儿子无恙，承问及。卷五七





答吴子野　四


每念李六丈之死，使人不复有处世意。复一览其诗，为涕下也。黄州风物可乐，供家之物亦易致。所居江上，俯临断岸，几席之下，风涛掀天，对岸即武昌诸山，时时扁舟独往。若子野北行，能迂路一两程，即可相见也。卷五七





答吴子野　五


扬州

《文公庙碑》，近已寄去。潮州自文公未到，则已有文行之士如赵德者，盖风俗之美，久矣。先伯父与陈文惠公相知，公在政府，未尝一日忘潮也，云潮人虽小民，亦知礼义，信如子野言也，碑中已具论矣。然谓瓦屋始于文公者，则恐不然。尝见文惠公与伯父书云：岭外瓦屋始于宋广平，自尔延及支郡，而潮尤盛。鱼鳞鸟翼，信如张燕公之言也。以文惠书考之，则文公前已有瓦屋矣。传莫若实，故碑中不欲书此也。察之。卷五七






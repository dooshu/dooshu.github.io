齐南郊乐歌


《南齐书·乐志》曰：“武帝建元二年，有司奏，郊庙雅乐歌辞、太庙登歌用褚渊，馀悉用谢超宗所撰，多删颜延之、谢庄辞以为新曲，备改乐名。永明二年，又诏王俭造太庙二室及郊配辞。其南郊乐，群臣出入奏《肃咸之乐》，牲出入奏《引牲之乐》，荐豆呈毛血奏《嘉荐之乐》。凡夕牲歌，并重奏。迎神奏《昭夏之乐》，皇帝入坛东门奏《永至之乐》，升坛奏登歌，初献奏《文德宣烈之乐》，次奏《武德宣烈之乐》，太祖高皇帝配飨奏《高德宣烈之乐》，饮福酒奏《嘉胙之乐》，送神奏《昭夏之乐》，就燎位奏《昭远之乐》，还便殿奏《休成之乐》，重奏。”






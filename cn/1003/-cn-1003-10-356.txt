曾巩　咏雪

北风萧萧鸣且歇，短日悠悠生复灭。

朝含沧海满天云，暮断行人千里雪。

初通壑谷气先冷，渐蔽郊原路疑绝。

并包华夷德岂薄，改造乾坤事尤谲。

驱除已与尘滓隔，濯溉终令枯槁悦。

相持始信竹析劲，易败可嗟萑苇折。

垂条巧缀如自近，眢井随形呀且缺。

飞檐{左车右献}{左车右献}驾长浪，巨壁林林倚精铁。

弊衣或有骭犹冻，荒宴谁能耳偏热。

壮夫抚剑生锐气，志士扃门养高节。

已开襟胸绝烦愦，更足沟塍慰空竭。

虽无酒体发嘲笑，亦有诗谣恣搜抉。

新阳仿佛送鑱凿，旧径参差分曲折。

留当屐齿印崖石，徒倚长松看寥泬。

曾巩

曾巩　咏雪

严严层冰塞川泽，汹汹北风鸣木石。

黄云半夜满千里，大雪平明深一尺。

两仪混合去纤间，万类韬藏绝尘迹。

蛟龙岌起抱峦冈，江海横奔控阡陌。

野林缥缈苦难状，庭树鲜妍疑可摘。

开门更觉山市静，散帙偏宜纸窗白。

精光荡射遍岩谷，气象峥嵘见松柏。

少年登望就台观，壮士衡凌向砂碛。

饥鼯嗥卧伏牙爪，猎隼飞拿矜羽翮。

茅檐客聚满幽缶，桑径人行没双屐。

高堂暖热厌罗绮，环堵萧条尚絺綌。

何当仰见白日照，坐看先从沙际释。

渐涵沟畎兆丰富，洗濯闾阎消瘴疫。

便乘东北生气起，自驾疲牛理硗塲。

曾巩


○与邕州李域中丞论陆卓启

（公集中有《邕州李中丞墓志》，然非域也，陆卓事亦不之见。）

某启：伏以至公之道，施恩而不求报，奖善而不为功，所以振宣幽光，激励颓俗，诚大君子所蓄积也。（司马迁《报任安书》，其素所蓄积也。）窃见故招讨判官、试右卫胄曹参军陆卓，生禀清操，长于吏理，累仕所至，（“至”，一作“隶”。）必获休声，（“获”，一作“有”。）再举府曹，绩用茂著。顷以狂贼李元庆劫取留后，擅树凶徒，构灾扇祸，期在旦夕，一夫见刃，莫为己用。而卓以此时特立不惧，终翦强暴，以宁师人。既而不幸，婴疾物故，不获一日趋事，以受其职，有功未报，有善未录。

伏承阁下言论之余，每所嗟异，优给家属，恩礼特殊，行道之人，皆所钦伏。倘录其事迹，奏一赠官，使怀愤之魂知感恩于地下，秉志之士思受命于门庭，足以劝奖三军，（诸葛孔明《出师表》：奖帅三军。）岂止光荣一族。伏惟不弃狂瞽，特赐裁量。幸甚幸甚！

某与卓未尝相识，敢率愚直，以期至公。轻黩威严，伏增战悚。谨启。


◇贬中山王睦为丹水侯诏（七月）

中山王所行何乃至此，览奏甚用怃然。广树亲戚，将以上辅王室，下惠百姓也。岂徒荣崇其身，而使民喻典宪乎！此事当大论得失，正臧否所在耳。苟不宜君国，何论於赦令之间耶。其贬睦为县侯。（《晋书·高阳王睦传》，咸宁三年，冀州刺史杜友奏，睦招诱逋亡，不宜君国。有司奏，事在赦前应原。诏云云。）


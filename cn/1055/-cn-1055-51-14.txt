【祭胡太傅文〈治平四年〉】

维治平四年岁次丁未十一月乙亥朔某日，具官修谨以清酌庶羞之奠，致祭于故太子太傅致仕胡公之灵。

自昔并游儒馆，当世英豪，譬如花卉，先后零凋。惟公松柏，凛凛寒标。他人磨龙，争出圭角，公独浑然，不见其璞，廊庙之器，谁能测度？晚登大用，蔚有嘉言，予文之鄙，惧不能传。三十年间，既亲且旧。哭不及丧，行不送柩，写恨临风，有怀莫究。尚飨！


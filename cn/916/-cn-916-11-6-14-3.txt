【侠客控绝影诗】

〖《诗纪》云。陆士衡拟古《诗》曰：侠客控绝影。都人骖玉轩。〗

青门小苑物华新。花开鸟弄会芳春。仙掌层台浮丽日。长楸广（文苑作横。）路起红尘。园中追寻桃李径。陌上逢迎游侠人。游侠英名驰上国。人马意气俱相得。白玉鹿卢（文苑作辘轳。）秋水剑。青丝宛转黄金勒。复有鱼目并龙文。蹑影追风本绝群。影入吴门疑曳练。形来西北似浮云。寄语幽并驰射客。未肯推门（《类聚》作名。文苑同。《诗纪》云。一作名。）持借君。（○《类聚》三十三。文苑英华百九十六。《诗纪》百七。）


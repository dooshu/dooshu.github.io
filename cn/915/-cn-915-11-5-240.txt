◇为家人书与彭城王勰

教风密微，礼政严严，若不深心日劝，何以敬诸。每欲立一宗师，肃我元族。汝亲则宸极，位乃中监，风标才器，实足师范。屡有口敕，仍执冲逊，难违清挹，荏苒至今。宗制之重，舍汝谁寄？便委以宗仪，责成汝躬，有不遵教典，随事以闻，吾别肃治之。若宗室有愆，隐而不举，锺罚汝躬。纲维相厉，庶有劝改。吾朝闻夕逝，不为恨也。（《魏书·彭城王勰传》）


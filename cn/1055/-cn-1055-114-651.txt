【唐白敏中碑〈咸通三年〉】

右《白敏中碑》，毕诚撰。其事与《唐书》列传多同。而传载“敏中由李德裕荐进以获用，及德裕贬，抵之甚力”，以此为甚恶。而碑云“会昌中，德裕起刑狱，陷五宰相，窜之岭外，公承是之后一年，冤者皆复其位”，以此为能。其为毁誉难信盖如此，故余于碑志，惟取其世次、官、寿、乡里为正，至于功过善恶，未尝为据者以此也。碑又言桑道茂事，云“桑道慕”，不知孰是？治平元年七月二十日书。


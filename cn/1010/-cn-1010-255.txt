郑刚中　偶书

冬温霜气薄，日暮岚烟重。

萧然一区宅，半与主人共。

门前行迹稀，病足免迎送。

观书忽倦懒，酒力亦微动。

寒灯吐孤花，布被寻幽梦。

郑刚中

郑刚中　偶书

帝恩容贷比天宽，天见孤臣涕泪潸。

数日得看书半卷，一身犹占屋三间。

团团便是故乡月，叠叠只如东越山。

第引沧浪澡心骨，尧云终自不违颜。

郑刚中

郑刚中　偶书

望春楼上倚阑时，祗此霜天也自奇。

远水平山浑似画，新寒爱日稳催诗。

不知木叶藏村舍，忽有鸡声过短篱。

闲却主人朝省步，经年端坐看清晖。

郑刚中

郑刚中　偶书

未抱床头酒瓮乾，莫来楼上倚阑干。

浓云垂地卷不起，细草连天都是寒。

郑刚中

郑刚中　偶书

芭蕉嫩绿上开叶，荆莉香幽疏著花。

虽设柴门多避客，如今端的似僧家。

郑刚中

郑刚中　偶书

何时见池馆，一二佳友生。

酣饮入深夜，竹间灯火明。

郑刚中

郑刚中　偶书

身名蹭蹬元无况，杯酒流行强自宽。

夜半穷阎闭梅雨，昏昏灯火泪中看。

郑刚中


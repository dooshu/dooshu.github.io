邵台掾思文三首

【感兴（二首）】

闻说昭王未筑台，此生空抱济时才。

青衫外史江南老，白发中官海上来。

自信文章追董贾，可能游侠效邹枚。

春风处处堪肠断，莫上层楼看劫灰。

凤凰山下野花开，又见东风燕子来。

主将深宫营玉垒，千官行乐载金罍。

裂麻解使阳城哭，作赋徒令庾信哀。

多少高人隐屠钓，尚推门第不论才。

【白塔寺感怀】

浮屠千仞独崔嵬，宫殿巍巍尽劫灰。

玉树已消龙虎气，青山长绕凤凰台。

城头战鼓连云起，沙觜残潮带月回。

万里英魂归未得，不思泥马渡江来。


答审决江南帅御史


承问新旧强犯，应决应辩者，遵旨从事，无容别议。惟中间人非善良，而赃属影响，事起株连者，诚难便决。宜再加详鞫，另作一疏，开其可生可死之迹，欲杀不忍之状，请旨裁夺。或照恤刑例，饶死充军；或姑照旧监候，以俟日久，或得真情云云。则积年重辟，可以开销，然亦不可多也。鄙见如此，幸惟裁亮。






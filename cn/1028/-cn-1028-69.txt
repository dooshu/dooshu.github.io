方岳　春思

杨柳生寒莫上楼，夕阳芳草泥人愁。

情知社近迎新燕，尽卷湘帘不下钩。

方岳

方岳　春思

无何桃李又成荫，水抱孤村岸岸深。

迳草不锄随意绿，要观天地发生心。

方岳

方岳　春思

烟草茸茸匝岸齐，晴天凫浴喜清溪。

一春造化花开尽，大欠渠诗共品题。

方岳

方岳　春思

杜鹃花落石阑干，新染晴波绿绕湾。

小立伫诗风满袖，一双睡鸭占春閒。

方岳

方岳　春思

春风多可太忙生，长共花边柳外行。

与燕可泥蜂酿蜜，才吹小雨又须晴。

方岳


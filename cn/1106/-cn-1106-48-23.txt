○郡斋读书志

（晁公武）

《柳宗元集》三十卷、《集外文》一卷右唐柳宗元子厚也。后魏济阴公某之裔。贞元九年进士，中博学宏词科，授校书郎，终于柳州刺史。宗元少精敏绝伦，为文章，卓伟精微。既窜斥，堙厄感郁一寓诸文，仿《离骚》数十篇，读者悲恻。在柳州，进士走数千里从学，经指授者，文辞皆有法，世号柳柳州。韩愈评其文曰：“雄深雅健似司马子长，崔、蔡不足多也。”集中有《御史周君碣》，司马温公《考异》以此碣为周子谅碣，实开元二十五年，宗元作天宝时，误。按：子谅以弹牛仙客杖流州，死蓝田。《旧唐书·纪》、《牛仙客传》及《玄宗实录》皆载之，而此碣殊疏略。


新台

三章，章四句


首章讲：此卫人丑宣公作也。若曰：





新台有泚，河水㳽㳽。

新台则有泚而鲜明，河水㳽㳽则而甚盛。其作此新台于河上，固将以要齐女也。然其渎乱彝伦，人道斫丧，其行抑何丑哉！





燕婉之求，籧篨不鲜。

燕，是安。婉，是顺。籧篨，竹器。夫齐女本求与伋为燕婉之好，今反得此籧篨不鲜之人。非其配矣，不亦甚可恶乎！

二章讲：





新台有洒，河水浼浼。

新台有洒而高峻，河水浼浼而平满。
于河上而作此台，固将以要齐女也。然而败坏礼法，人心牿亡，其行抑何丑哉！





燕婉之求，籧篨不殄。

夫齐女本求与伋为燕婉之好，今反得此籧篨不殄之人。非其匹矣，不亦甚可恶耶！

末章讲：





鱼网之设，鸿则离之。

设，张网。离，入网中。今夫鱼网之设，本以取鱼也，而鸿反离于其中矣。





燕婉之求，得此戚施。

况此齐女本求与伋为燕婉之好也，而反得此戚施之人。所得非其所求，不犹之网鱼而得鸿耶？事出人情未有之外，诚为古今大丑之行，不亦甚可恶哉！






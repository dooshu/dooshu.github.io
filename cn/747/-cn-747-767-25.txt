○拜岳言

黯自关东随计来阙下，经华岳祠，有巫导以祈谒。乃彻盖整衣，馨炉沥觞，俯拜而前，缄默而退。巫曰：“客是行也，务名邪官邪？胡为乎有祈礼而无祈祠？神之答，盍舒乃诚。”曰：“余其来拜，以岳长群山，犹人之有圣贤，草木之有松兰，百川之有河海，鳞羽之有虬鸾。屹屹崇崇，干霄拄空，载国祀典，宜人攸宗。拜之思尽乎余之敬，词之默惧乎神之聪。且神视果高而听果深，必福其善而祸其淫。余行合乎，神也必照而临；如欺乎，神也祈之乎何心。巫兮余言无妄兮，为妄言者之箴。”


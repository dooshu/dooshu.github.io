杨万里　寒食相将诸子游翟得园十诗

雨罢饶晴色，松阴转午时。

堆成李花雪，开遍海棠枝。

旋酌新簄酒，留题细字诗。

不来真是枉，欲去更云迟。

杨万里

杨万里　寒食相将诸子游翟得园十诗

鹿葱旧种菊新栽，幽径深行忘却回。

忽有野香寻不得，兰於石背一花閞。

杨万里

杨万里　寒食相将诸子游翟得园十诗

柳条老去尚青鲜，下有清渠遶野田。

波面落花相趁走，避风争泊岸傍边。

杨万里

杨万里　寒食相将诸子游翟得园十诗

尽忙也到翟园休，只见春光不见愁。

屈折海棠团更密，日光下照绣灯球。

杨万里

杨万里　寒食相将诸子游翟得园十诗

小小茅亭短短窗，海棠围里柳中央。

乍晴萱草浑无力，落尽梅花尚有香。

杨万里

杨万里　寒食相将诸子游翟得园十诗

儿曹健走尽从渠，老脚微酸半要扶。

未委前头花好否，且令蜂蝶作前驱。

杨万里

杨万里　寒食相将诸子游翟得园十诗

三月风光一岁无，杏花欲过李花初。

柳丝自为春风舞，竹尾如何也学渠。

杨万里

杨万里　寒食相将诸子游翟得园十诗

驱使花枝苦未休，平章诗句政宜搜。

无端一窦西窗日，不遣吾人略小留。

杨万里

杨万里　寒食相将诸子游翟得园十诗

花木从渠取次栽，青山那肯入城隈。

翟公不有驱山手，城里松林底处来。

杨万里

杨万里　寒食相将诸子游翟得园十诗

荆溪老守底风流，哦就千诗一笑休。

天欲做春无去处，只堆浓绿柳梢头。

杨万里


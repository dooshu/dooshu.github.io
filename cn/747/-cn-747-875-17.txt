○再奉宣旨定孙彦潜谥

孙彦潜较艺武场，驰驱君所。雄勇效力，谁曰不然。昔鲁庄公及宋人战於乘邱，县贲父御，卜国为右。马惊败绩，公欲罪其无勇，二人遂赴敌而死。及圉人浴马，有流矢在白肉，公曰：“非其罪也。”遂诔其赴敌之功以为谥。今彦潜亡命奔驭，贻讥有司，与其赴敌而死不同。若责其垂堂之训，又太过也。臣请改以“武而不遂曰庄。”


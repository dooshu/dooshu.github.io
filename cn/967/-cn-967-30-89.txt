李处权　家君为张丈明叔段丈处厚作诗集序小子赞之

二老学而穷，超然以诗鸣。

雍容三百篇，一一韶与韺。

挺特汜水诗，强梁与古争。

寂寥会隐篇，澹荡遗心营。

珠玑沦瓦砾，有时应夜明。

过者剧千万，岂无一不盲。

我父实久要，早以文会并。

兹来唱无和，樽酒怀平生。

遗篇乃见属，悼往泯厥声。

歨然奋长笔，摭实无过情。

而今且谁托，两族俱凋零。

从古作者意，所务非近程。

徐观百年内，污世曷足名。

李处权


吴泳　送梁漕江归

四年一节蜀山间，父子重来山所艰。

镜月澄心寒吏胆，条冰濯魄映儒冠。

孤清自古知谁似，遣爱于今愈耐看。

归去光明赢一着，笑渠袖手直旁观。

吴泳

吴泳　送梁漕江归

皎皎从来世不容，平平未足与言功。

介言西事何妨谪，洵著权书竟是忠。

只为边民忧自北，卷将吾道载而东。

分明自有天知己，趣檄和看骑火红。

吴泳


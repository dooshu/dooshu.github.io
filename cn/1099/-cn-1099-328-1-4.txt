○與張心齋 【 制御東西虜】

西虜俺答之求貢、自嘉靖十六七年始矣、我畏之而不敢許然當其時　廟堂失策、制禦乖方、雖許之。未如今日之款順也。比以那吉來降、歸之以禮、彼遂感恩慕義執我叛人、復申前款、我乃因而許之盖機緣凑合。名義正大。故當時紛紛之議。皆以為不可許。僕獨以為可。皆以盟約為不久。僕獨保其無他。盖度彼既感吾放麑之恩。而又適愜其平生之願。芳餌入口。不能自脫。夫事美成在久、惡成不及改、今東虜于我。非有平生懇款之素也非有那吉納降之事也。非有執叛謝過之誠也。侵盜我內地。虔劉我人民。其迫脅無禮如此。堂堂　天朝。何畏于彼而曲狥之乎。且西虜以求之懇而後得之。故每自挾以為重今若輕許于東則彼亦將忽而狎視之九邊皆安遼東獨戰我力專而成功易矣且一順一逆提衡其間即兵机也他日且別有請乞以厚要于我啟釁渝盟必自此始是威褻于東而惠竭于西也故在今日宜且故難之。以深釣其欲。而益堅西虜之心。異日者東虜之敢大舉深入以西虜為之助也。今東虜有求而不獲。則西虜以我之重之也。亦挾厚賞以自重必不從東虜矣虜不得西虜之助。則嫌隙愈搆。大有縱橫之術而其勢愈孤。而吾以全力制之。縱彼侵盜。必不能為大患是我一舉而樹德于西耀威于東計無便于此者矣。昔人云自非聖人、外寧必有內憂、今　主上冲年　國家幸而無事、宴安鴆毒、將發于不虞、盍姑釋此以為外懼乎。僕懷此意。未敢語人。茲因論及、敢略陳其槩、雖然、遼人病矣、語曰頭痛治頭、足痛治足、今虜禍方中于遼、遼以一鎮當全虜之勢。病在足之時矣。不急治之。且將為一身憂。遼人素稱忠勇。但苦兵寡耳。然欲足兵必先足食。兵食既足。乃可言戰。一戰而勝。則東虜之氣挫。而西虜之好益堅。此數世之利也。願公熟慮之、


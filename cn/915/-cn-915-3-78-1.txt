◇遗公孙弘书

夫人无幽显，道在则为尊。虽生刍之贱也，不能脱落若子，故赠君生刍一束，诗人所谓生刍一束，其人如玉。五丝为纟聂，倍纟聂为升，倍升为纟或，倍纟或为纪，倍纪为纟。倍纟惟礻遂：此自少之多，自微至著也。士之立功勋，效名节，亦复如之。勿以小善不足修而不为也，故赠君素丝一衤遂。扑满者，以土为器，以畜钱具，（一作「且」，属下句。）其有入窍而无出窍，满则扑之。土粗物也，钱重货也，入而不出也，积而不散，故扑之。士有聚敛而不能散者，将有扑满之败，可不诫欤？故赠君扑满一枚。猗嗟盛欤！山川阻修，加以风露，次卿足下，勉作功名。窃在下风，以俟嘉誉。（《西京杂记》下）





卷二十一


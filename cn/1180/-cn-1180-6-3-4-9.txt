追封定襄王谥恭靖朱公神道碑


今制，异姓不王。惟元功佐命，有大勋劳于国者，殁乃得追封焉。

明兴以来，朱氏王者三人。东平从文皇帝靖难，用决策力战封；平阴死土木之难；今定襄又以忠劳，受知三圣，得赐封如其祖。

夫朱氏之先，岂亦古神明之胄耶？何其历之久远，寖隆寖昌也！初，世宗肃皇帝南幸承天，道卫辉，行宫夜火，侍卫仓卒不知驾所在，独王与陆都督炳，翊上以出。世宗常言：“诸从我于难者，功当与开靖等。”

顷余侍今上于便殿，会有司奏王恤典，引令申非军功不王。上独顾余言：“希忠者，事皇祖，有扈跸功，皇祖遇之甚厚；朕今推皇祖意，王之不为逾制。”遂定封为定襄王，谥恭靖。孝哉冲圣！乃能追念先德，不忘逮其所亲信故臣也。

定襄王者，讳希忠，字贞卿。其先，凤阳怀远人。七世祖亮，从高皇帝起义，以功授燕山中护卫正千户。六世祖肇封成国，追封东平武烈王能。王世祖平阴武愍王勇。曾祖太师庄简公仪。祖太傅恭僖公辅仪。考太傅荣康公凤。母成国夫人陈氏。王生而警敏绝人。稍长，通《尚书》、《周易》，兼涉韬钤，有文武智略。嘉靖丙申，袭封成国公，年甫二十二。初，拜表谢恩，世宗望见王丰度秀整，独伟视之。自是，遂被恩顾。

承天水，奉命告祭显陵。戊戌，上皇天泰号，充捧册表进使，礼成，加太子太傅。世宗将有事显陵，召王与勋辅诸臣于慈宁宫幕次，及文华殿南城，议南幸，并册立东宫事，日见亲信。己亥正月，世宗御启祥宫，召诸大臣见皇太子，特命王扶掖皇太子以行。因指示皇太子曰：“此汝将来师保也。”二月，使持节册封穆宗为裕王。圣驾南巡，佩都扈副将军印，掌行在左府事。至卫辉，以身卫上出于火。渡河，侍御舟，赐诗命和，王操笔立成。上谓辅臣曰：“勋裔中，如此人才绝少。”称善者久之。是岁秋，充神机营总兵官。

庚子，提督团营及五军营。王坚明约束，拊循将士，军整以和。壬寅夏，掌五军都督府事，督营如故，秋加太保。丙午，加特进荣禄大夫。庚戌，加特进光禄大夫、柱国。九月，虏穿塞，直薄近郊。王部署诸将卒，昼夜捍御。虏知有备，遁去。解严，加兼太子太师。壬子春，穆宗加冠，持节掌冠。癸丑，改掌后府事。壬戌，加太师，王力辞不获，乃拜命。

穆宗践祚，奉敕监修《世宗实录》，知经筵事。戊辰，持节册立今上为皇太子。是岁夏，以疾请解府事，优诏不许，再请乃许之。壬申春，今上加冠，持节掌冠。

六月，上嗣登大宝，复敕监修《穆宗实录》，知经筵事。上眷倚方隆，而王以疾不起。时九月三十日也。

王历事三朝。中间代祀圜丘三十有九；方泽二十有七；他中祀尤众。主进士恩荣宴者十。先后蒙被恩泽，赐泛舟太液，赐肩舆，赐秘书，赐禁中乘马，荫子为锦衣者三，加岁禄至七百石，诸衣带、金币、器物人口之赉，不可胜纪。

其卒也，上震悼，为王辍朝；一切赙祭营葬，皆视旧制有加，至特进，封王爵，尤为异数云。

王器宇凝重，至性夙成。始弱冠，即受知世宗，恩宠举无与比。然以是益斤斤勤恪。每奉命摄祀，必端肃薰沐，致其精洁。临祭，登降周旋，咸中准度。儤直西内，夙夜在公，不敢言私。世宗在位久，以威严驭下，虽素所亲任辅旧，往往被遣斥，惟王以忠慎自结于上，无少替。世宗尝称之，曰“恪恭敬慎”；曰“忠谨勤诚”；又曰：“卿可谓为臣允忠。”故独被隆眷三十年，无丝发不当上意指者。逮事穆宗及今上，以三朝勋硕，百辟具瞻，而小心翼翼，始终一节，进止殿陛，皆有常度，不失尺寸。

事父荣康公，冠带侍养，立终日不欹仄。母陈太夫人病亟，王方直西内，不敢归，忧形于色。世宗见而异之，以问辅臣，具以实对，乃谕令归视母病。无何，陈夫人卒，王哀毁骨立。

与其弟左都督、掌锦衣卫事、太保公希孝，友爱笃至，朝夕过从，怡怡如也。抚庶弟希慎，无殊同胞。与士大夫处，贵而能降，久而弥敬。饮酒至数斗，虽大醉，终不失一语。

谙于国家典故，而口呐呐，若无所知。每廷议大事，常逊居后，不敢发论，或称引片言，咸中肯窾。世宗晚年，诸大典礼，即辅臣有不及知者，常命问王，以王少在左右，明习故事也。然不问，亦终不言，其周慎如此。

余尝以为，王兄弟孝谨如石庆、石建，而才略过之；其重厚可属大事，如张安世，而文雅风议，安世远不及也。“桃李不言，下自成蹊。”王生平笃厚谨饬，未尝自表异，希称誉，而士大夫咸倾慕之，唯天子以为国器。殁之日，吊客皆为掩涕。嗟乎！非其中心诚信孚于人，乌能得此乎！

王生正德丙子八月二十三日，享年五十有八。配张夫人，前中府都督女。早卒，遂不再娶。子，男一，时泰，后府都督佥事，管锦衣卫南镇抚司事。娶陆氏，武惠公炳女。孙男四，长应桢，聘恭顺侯吴公继爵女；次应槐、次应桂。孙女二。

太保公将以十二月，奉王葬于北泽山赐地，与张夫人合。乃奉其状诣余，而泣请隧道之铭。余与王兄弟相善，谂其素履，皆如状所云不虚，乃为之铭曰：

黄河若带，泰山若砺，誓固云然，畴克永世。桓桓东平，济德弥昌，六叶而生，实维定襄。猗王挺生，万夫之望，敦悦诗书，渊谟亦壮。弱冠分符，寅戴肃祖，入参帷幄，出总翰虎。于赫肃祖，恩威靡恒，终始惟王，腹心股肱。帝昔南狩，王属都护，身翊宸躬，以康天步。虏闯郊原，王典戎兵，振我常武，以卫神京。秉珪摄事，于郊于社，夙夜敬恭，以迓纯嘏。光佐三朝，总领班行，天球在序，瑞羽高翔。胡不耄耊，大星宵坠，帝曰吁哉，厥有劳勚。封以大邦，锡之休命，丝纶孔烁，初终克令。昔王先人，宝善于躬，名其二子，曰孝与忠。惟王与弟，金昆玉季，丕绍先猷，引绳勿替。我铭其功，以勒景钟，千秋万祀，与明无穷。






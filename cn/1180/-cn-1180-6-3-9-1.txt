辛未进士题名记


隆庆辛未，礼部大比贡士，中式者四百人于廷。皇帝临轩亲策，问以隆礼敦让、化民成俗之道。赐张元忭等及第、出身有差。已，所司循故事，请立石太学题名。有诏，令臣为之记。初，臣典试南宫，诸士实由臣以进，故上使臣记其事。

臣既阅其甲第姓名，乃窃叹曰：夫诸士之托名于贞石也，将以蕲不朽也。闻古之所称不朽者三，而言居其一。然自书契以来，士之殚精神于毫素，期以为后世名者众矣。今世所称名家、大方可指数者无几耳。乃默识躬蹈之士，倜傥非常之人，虽不蕲以言传，而只辞片语，往往见称于人。或勒诸金石，守为蓍蔡，无敢忽焉。何哉？天下之物，必有其实，而后乃发之于华。芳林堕蘂，采撷遗英，色非不鲜，彩非不炫也，乃不终朝而萎翳者，无本故也。故德与功，本也。言，华也。道德有诸中，于是以宣其蕴蓄，则为有德之言，而德非言之所能尽也。功绩底于成，于是以述其梗概，则为后从之言，而功非言之所能尽也。惟不得已而发之于言，而言又不足尽其蕴，斯其为言也，听之而有味，爱之而必传。盖古之所为者以此。向也，臣固闻诸士之言矣。今既因其言以策名于朝，又勒名于石，则诸士之所蕲于后世者，亦徒以其言而已乎？其犹未也。

夫德与功与言者，析之则三，撮之则一。德与功待言，而言不出于德、功者，未能传也。今诸士抑首受书，幸一旦离蔬释屩，而登天子之廷，其德与功，且未见其端倪也，而独以其言蕲名于后世，庸讵能乎？君子进德修业，忠信，所以进德也；修词立其诚，所以居业也。夫修词在立诚以存忠信，则其为言也孰尚焉？诸士其亦务所以进德居业者，以自树其本，而后修词以立其诚。由是令名载而行之，虽与天壤俱敝可也。不然，则昔之植碑沉石者，虑陵谷之有变迁，而其名不可磨也。今陵谷未改，而其言已澌尽矣。莓苔并没，燕山之石可胜用乎？然其德政，至今犹在人口者，则非徒恃以言耳。故臣以为不朽之图，在此不在彼也。

是科也，贡于南宫者三百□十□人，前科附廷对者□人，合四百□人。

（懋修谨按：故事：会试主考者即记题名。辛未当先父，而是科张阳和、邓定宇二公屡为请索。先父以机务未暇，遂延，至五科俱未镌记。张、邓二公每以为言。适先父作记已成，而二公又以差去，不及催请，此记遂久留书记所。而先父告终，二公俱不在京师矣。其后癸未，礼科以五科无题名记，缺典为请。上命自内阁以下，词臣撰补之，而五科缺典始完。懋修亦不知先父亲笔书记，乃在记室所也。遗笥之手泽空存，公庭之贞石未勒，梓此以存，凡以完词林之逋。乃辛未诸公，咸未之见也。）






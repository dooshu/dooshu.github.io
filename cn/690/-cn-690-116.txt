卷一百十六



卷之一百十六

洪武十年十一月乙亥朔，上以大内宫殿新成，制度不侈，甚喜，因谓侍臣曰：“人主嗜好，所系甚重，躬行节俭，足以餋性，崇尚侈靡，必至丧德。朕常念昔居淮右，频年饥馑，艰于衣食，鲜能如意，今富有四海，何求不遂，何欲不得？然检制其心，惟恐骄盈，不可复制，夙夜兢惕，弗遑底宁，故凡有兴作，必量度再三，不获已而后为之为之，未常过度，宫壸之间，皇后亦能俭以率下，躬服浣濯之衣，皆非故为矫饰，实恐暴殄天物，剥伤民财，不敢不谨。”侍臣对曰：“奢侈者常情同欲，节俭者富贵所难。陛下安行节俭，无所勉强，诚宜为万世子孙之法。”上曰：“节俭二字，非徒治天下者当，守治家者亦宜守之。尔等岁禄有限而日用无穷，费或过度，何从办集？侵牟剥削，皆原于此，须体朕怀，共崇节俭，庶几无悔。”

丁丑宥天下罪人犯杖一百以下者

己卯，皇第三孙允炆生，皇太子次子也。

壬午，罢四川茶盐运司。

癸未，爪哇国王八达那巴那务遣其臣八智巫沙等上金叶表，贡马及白鹿、孔雀、犀角之属。赐其王金织文绮、纱罗等物，八智巫沙等罗绮、袭衣、鞾袜有差。

卫国公邓愈卒。愈初名友德，后赐今名，泗州虹县人，姿貌魁伟，有大志，勇力过人。元季之乱，愈父顺兴亦起兵于乡，戍临濠，与元兵战死，愈兄友隆代领其众。未几，友隆亦病卒，众遂推愈领兵事，时年始十六。每出战，挺身破敌，军中咸服其勇。岁乙未，上驻师滁阳，愈自盱眙率众来附，命为管军总管，从上渡江，克采石，取太平。继而元将蛮子海牙以舟师扼采石，与陈野先合兵数万逼城下，上亲督兵御之，命愈与徐达以奇兵出其后，大破其众，野先被擒。丙申，定金陵，拔溧水、溧阳，破镇江，皆有功，升元帅，戍守广德。长枪谢元帅率众来寇，愈出兵奋击，俘其总管武世荣及士卒千余人。岁丁酉，转枢密院判官，移戍宣州，领兵取休宁、绩溪，乘胜克徽州，元将八元帅败去。江浙苗帅杨完者率众十余万来攻徽城，时徽州新附，城郭未完，守御之具皆未备，愈厉将士，与胡大海等御之，大破其众，生擒其将胡辛等一百五十八人，苗众奔溃，婺源元帅汪同遂率众来降。戊戌，攻婺源，破元守将铁木儿不花元帅寨，斩首五百余级，追至婺源东门，杀其帅，获士卒三千余人，遂克婺源。又取严州，攻淳安县，贼帅金子琛败走，获马百余疋，降其校卒三千余人，迁同佥枢密院事。苗帅杨完者复率众屯严州乌龙岭，愈拒却之，转佥行枢密院事。己亥，领兵略浙西临安，大破张士诚之众于闲林寨。庚子，守饶州，饶城滨鄱阳湖而伪汉主陈友谅据江州，数遣舟师来攻城，愈督兵拒之，屡败其众。辛丑，拜江浙行省参政，仍兼佥行枢密院事，总制各翼军马。是时，饶之境内倔强者尚怀疑阻，愈示以恩信，于是众皆请降。寻以兵击浮梁，伪参政侯邦佐弃城遁，遂取乐平，击败萧总管五千余众，禽万户彭寿等六十八人，饶境悉定。进取江西，驻兵临川之平塘，时邓克明据抚州，遣使通款而实无献城之志，愈知其情，卷甲夜趋，比旦入城，克明单骑遁，翌日，遣人以分省印来献。愈号令严肃，城中肃然，无敢犯时。上亲讨江州，友谅败走，及取江西，命愈以步兵来会。壬寅，授愈江西行省参知政事，留镇之。降将祝宗康泰反，愈奔金陵，命徐达讨平之，愈复守洪都。癸卯，友谅悉兵围洪都，值江水暴涨，寇以舟师抵城下，愈暨诸将协谋固守，屡出兵挫其锋，寇势沮，相持凡三月。会上亲率援兵至湖口，友谅惧而退，因大战于康郎山，友谅竟败死。甲辰，新淦邓克明弟志清叛据乡寨，愈遣兵破之，禽首贼胡理问、刘右丞等五十一人，遂与常遇春尽平沙坑、麻岭、石洞诸山寨，进兵至赣州，围之。乙巳，赣州降，由是南安、南雄、韶州皆送款，进江西右丞，寻加湖广行省平章，镇守襄阳。襄阳西抵巴蜀，北控河洛，烽火相望，新附之民未有定志，愈以恩惠抚循之，民遂以安。吴元年，拜御史大夫。明年，上即皇帝位，建元洪武，命大将军徐达经略中原，而以愈为征戍将军，使收江淮未附州郡，进攻唐州，克之，遂取南阳，生禽元蔡国公史克新等，复克随州，进攻洪山寨，率兵讨蜀河莽张，获之。自是，金、商、均、房之境悉定。三年，为征虏左副副将军，从大将军达平陇右，大破扩廓帖木儿之兵于定西，招谕河州吐番诸酋何琐南普、朵儿只、汪家奴等皆降，而河州以西朵甘、乌思藏等部来归者甚众。是岁，定功行赏，赐号开国辅运推诚宣力武臣，阶特进荣禄大夫，勋右柱国，爵卫国公，食禄三千石，赐以铁券。四年，命往湖广练兵，运粮给征蜀军士。五年，为征南将军，讨澧州等处溪洞蛮夷，平之。十年，吐番所部川藏邀杀乌思藏使者，诏愈为征南将军，往讨之。愈与副将军沐英分兵为三，捣其巢穴，败川藏之众，追至昆仑山，斩首不可胜计，获马牛羊十余万。上嘉其功，遣使召还，至寿春，以疾卒，年四十一。讣闻，上哭之恸，诏辍朝三日，追封宁河王，谥武顺。柩至三山门，车驾自临奠，亲为视葬地，而旧茔之在凤台乡者狭隘弗称，乃改择城南西山之原，敕有司营建墓兆，仍命迁愈母张夫人及弟冔之丧同葬焉。凡丧事所须，皆官给之。愈兄弟三人，兄即友隆，弟即冔，冔仕至羽林卫指挥佥事。愈长子镇袭爵，改封申国公，次子铭西安卫指挥佥事。愈沉毅简重，谦恭慎密，事母夫人以孝，抚弟之幼孤能致其爱，尤能敬礼儒士，盖不独有将帅之略，而兼有士君子之行云。

丁亥冬至，始合祀天地于奉天殿。祝文曰：“礼以义起，贵乎情文两尽。曩者，建国之初，遵依古制，分祀天地于南北郊，周旋九年，于心未安，诚以人君者，父母天地，仰覆载生成之恩一也。及其严奉禋祀，则有南北之异，揆以人事，人子事亲，曷敢异处？窃惟典礼，其分祀者，礼之文也，其合祀者，礼之情也，徒泥其文而情不安，不可谓礼。方改建祀殿，功未就绪，今朝堂适成，时当冬至，讲合祀于殿廷，自今以春首合祀于南郊，永为定礼。谨奉皇考仁祖淳皇帝配，惟上帝、皇地祇鉴之。”

己丑夜，月食。

甲午，敕礼部：“外命妇一品至七品未受封者，不得戴山松特髻。”

甲辰夜，岁星犯房宿。

是月，免河南、陕西、广东、湖广等处今年田租。

江夏侯周德兴有罪，当下狱。上特赦之，召诸将相大臣谕之曰：“曩者，豪杰并起，岂无智谋壮勇之人？然粗暴无礼，自取败亡，朕当此时，饬身自守，推诚任人，故能成大功。天下已定，朕与卿等共享富贵，各尽其道，而往往有犯法者，何也？昔廖永忠数犯罪，屡宥不悛，又复僣侈，失人臣礼甚矣。夫智人君子既自守法，又能训子孙为善，不至犯法，是以爵禄传之无穷，愚者反是。夫法度者，朝廷所以治天下也，为功臣者不能守法自保，使朝廷屈法保汝，乃不得已，苟至再三，朝廷亦难处矣。朕于祭祀之时，一心斋肃，思欲格神，及遣汝辈奉祭，则多私利慢神，甚非礼也。且国家除宫室外，未尝作一台榭以为游观燕乐之所，而汝等乃私取材木，广营室宇，此岂守法教子孙之道乎？念汝等相从，俱尝有功，致有爵位，故丁宁告汝，汝等毋忽朕言，善自保持。”

四川威茂等处土酋董贴里叛，劫杀人民，命御史大夫丁玉为平羌将军，率师讨之。

新除有司官，上谕之曰：“近者，天下有司奏缺官，朝廷以时选补，比除未久，有司又复奏缺，是何？犯罪罢黜者之众也。若移其作奸之心以为善，亦何不可，国家俸禄如井泉汲而不竭，彼皆不思守法以保之，欺人欺天，竞为赃利，虽积钱充屋，一旦事觉，皆非已有。夫丈夫立志为善，功业不难矣，苟念虑一失，沦于不善，迷而不悟，遂不可救。夫不知为善者，愚人也；能为善者，贤人也；至于为恶者，乃下愚无顾忌之人也。然为善为恶，特在人之存心何如耳，圣贤之教，率性修道而已，人能推行之终身，用之不尽。夫人幼不识事，长则知孝友，此乃天赋善性，若以此道日日行之，即是率性之道，我为善事而他人有志者效之，是修道之教，推广此意，则何善不立，何事不成？今汝等之官，宜鉴前非，勉于为善，则永安禄位矣。”

十二月乙巳朔，日有食之。

丙午，上谕太师韩国公李善长等曰：“人君聪明虽得于天性，然于物理必察识而后知，人情必谙练而后熟，设若临事不熟，骤然断决，恐未尽善，既行之后，自觉其非，急欲改之，妨事亦已多矣。前者，令皇太子躬听朝臣启事，欲其练习国政，恐听览之际，处置或有未当。自今诸司政事启于东宫者，卿等二三大臣更为参决可否，然后奏闻。”

丁未，上谓都督府臣曰：“元末天下纷扰，朕荷天命，赖将帅之力，削平祸乱，四方以宁，追思往昔，知谋英武之士，或没于王事，或考终天年，功在国家，不可以泯，其有子孙者宜录用之，庶以慰死者之灵。”于是都督府录丁忠等五百十一人以闻，授指挥、千、百户有差。上又恐其年少未更事，令于在京直隶卫所署事以试之。

戊申，置神宫内使监，掌太庙洒扫、陈设之事，设监令，正五品，丞，从五品，司香奉御，正七品，典簿，从九品。天地坛祠祭署、神坛署各设署令，正七品，丞，从七品，司香奉御，正八品。甲、乙、丙、丁、戊五库，库设大使，正七品，副使，从七品。及置皇城门官，端门、承天门、东长安门、西长安门、东安门、东上门、东上南门、东上北门、西安门、西上门、西上南门、西上北门、北安门、北上门、北上东门、北上西门，门设正，正七品，副，从七品。

庚戌，以内使金吉为圜丘署令，洪文、杜庆为司香奉御。

辛亥，真腊国王参答甘武者持达志遣使奈妹等奉表，贡方物，贺明年正旦，赐其王织金文绮、纱罗，使者衣帛有差。

癸丑，以山东按察司佥事李渼为凤阳府知府。渼，滑县人，始以儒士徵为监察御史，历山东按察司佥事，丁外艰服阕，授今职。

丙辰，太原府阳曲县地震。

戊午，命监察御史孙化、鲁干署通政使司左、右参议。

庚申，置兵马指挥司于聚宝门外。

命晋王府所牧官羊，悉令护卫牧养。先是，晋府官羊累年散于州县牧畜，羊之孳生息耗不一，有司律以常数勾稽，督责吏缘为奸，民病之。至是，上闻之，故有是命。

甲子夜，白虹贯月。

戊辰，平羌将军御史大夫丁玉兵至威州，土酋董贴里率众来降，诏置威州千户所守之。

己巳，改广东万全驿为温泉驿，儋州感恩县白沙驿为甘泉驿，琼州府驿为琼台驿，仓为广丰仓。

癸酉，享太庙。

是月，各道按察司官来朝。上谕之曰：“朕以天下之大，民之奸宄者多，牧民之官不能悉知其贤否，故设风宪之官为朕耳目，察其善恶，激浊扬清，绳愆紏缪，此其职也。凡任风宪者，宜体朕此意，以公正为心，廉洁自守，国家法律必务精详，用法有失，鬼神鉴焉。至于奸民犯法，吾所甚恶，必务除之，不可贷也。有司以抚治吾民为职，享民之奉而不思恤民，惟以贪饕掊克为务，此民之蠹也，宜紏治其罪，毋以姑息，纵其为害。汝等安坐高堂，其视民相去远矣，不思问民疾苦，公其听断，将安用汝乎？今官以九年为考，非一日积也，汝当谨守法度，思称其职，苟或不然，鬼神鉴之。”

高丽国遣使来贺明年正旦。上以王颛既被弑而其国数遣使入贡，敕中书宰臣曰：“高丽国王王颛自入朝贡，奉表称臣，云世世子孙愿为臣妾，数年之后，被奸臣所弑。及奉表来贡，皆云嗣王所遣，莫明其实，故拘其使询之，终不得其详。拘之既久，朕不忍其有父母妻子之情，特敕归之。未几，复遣使至，却而弗纳，不逾数月，又遣使以朝正为名，奉表贡马，皆称嗣王，如此者五。朕观高丽之于中国，自汉至今，其君臣多不怀恩，惟挟诈以构祸，在汉时高氏失爵，光武复其王号，旋即寇边，大为汉兵所败；唐尝锡封，随复背叛，以至父子就俘，族姓遂绝；迨宋兴王氏当国，而逼于契丹、女真，甘为奴虏；元世祖入中原，尝救其国于垂亡，而乃妄生疑贰，盗杀信使，屡降屡叛，数遭兵祸。今王颛被弑，奸臣窃命，春秋之义：‘乱臣贼子，人人得而诛之’，又何言哉？而其前后使者五至，皆云嗣王遣之。中书宜遣人往问嗣王如何，政令安在，若政令如前，嗣王不为羁囚，则当依前王所言，岁贡马千匹，差其执政以半来朝，明年贡金一百斤、银一万两、良马百匹、细布一万，仍以所拘辽东之民悉送来还，方见王位真而政令行，朕无惑也，否则，弑君之贼之所为将来奸诈，并生肆侮于我边陲，将构大祸于高丽之民也。朕观彼奸臣之计，不过恃沧海重山之险，固故敢逞凶跳梁，以为我朝用兵如汉、唐，不知汉、唐之将长骑射，短舟楫，不利涉海。朕自平华夏，攘胡虏，水陆征伐，所向无前，岂比汉、唐之为？中书其如朕命，遣人往观其所为，且问王之安否。”

永平卫指挥刘广巡边，兵次中兴州，胡兵三百余骑奄至，广率兵奋击之，斩其骑士百余人，擒其平章安童以归，余众溃去。

是岁，户部奏垦田一千五百一十三顷七十九亩。

太仆寺奏孳生马二万一千八百一十六匹。








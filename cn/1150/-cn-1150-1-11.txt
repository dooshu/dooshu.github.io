○临怀素帖书尾

怀素自叙帖真迹，嘉兴项氏以六百金购之朱锦衣家。朱得之内府，盖严分宜物，没入大内后，给侯伯为月俸。朱太尉希孝，旋收之。其初，吴郡陵完所藏也。文待诏曾摹刻停云馆行于世。馀二十年前在李，获见真本。年来亦屡得怀素它草书。鉴赏之，唯此为最。本朝学素书者，鲜得宗趣。徐武功、祝京兆、张南安、莫方伯，各有所入。丰考功亦得一斑。然狂怪怒张，失其本矣。馀谓张旭之有怀素，犹董源之有巨然。衣钵相承，无复馀恨，皆以平淡天真为旨。人目之为狂，乃不狂也。久不作草，今日临文氏石本，因识之。


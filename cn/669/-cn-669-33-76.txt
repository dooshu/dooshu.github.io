76　寒山子詩涉獵廣博　施家兩兒事出列子　羊公鶴事出世説　寒山子詩對偶工整　青蠅白鶴黄籍白丁　青蚨黄絹黄口白頭　緑熊席青鳳裘　寒山子楚辭超筆墨畦逕　有人兮山陘雲卷兮霞纓　苔滑非關雨松鳴不假風


寒山子詩，何云：「樂天多效之。荆公集中有擬寒山詩十二首。」如施家兩兒，案：詩云：「施家有兩兒，以藝干齊楚。文武各自備，託身爲得所。孟公問其術，我子親教汝。秦衞兩不成〔一〕，失時成齟齬。」事出列子；羊公鶴，「恰似羊公鶴，可憐生懵懂。」事出世説。如子張、卜商，「他賢君即受，不賢君莫與。君賢他見容，不賢他亦拒。憐善矜不能，仁徒方得所。勸逐子張言，抛却卜商語。」如侏儒、方朔，「只取侏儒飽，不憐方朔餓。」涉獵廣博，非但釋子語也。何云：「酒壚猛狗，出韓非子。枕流事，出世説。如一道一德、言有枝葉、雲梯棘刺、亡羊補牢之類尤多。」〇詩云：「赫赫誰壚肆，其酒甚濃厚。可憐高幡幟，極目平升斗〔二〕。何意訝不售，其家多猛狗。童子若來沽，狗齩便是走。」「今日歸寒山，枕流兼洗耳。」「手把兩卷書，一道將一德。」「從生不往來，至死無仁義。言既有枝葉，心懷更險詖。若其開小道，緣此生大僞。詐説造雲梯，削之成棘刺。」「亡羊罷補牢〔三〕，失意終無極。」對偶之工者，青蠅、白鶴，「死將餧青蠅，弔不勞白鶴。」黄籍、白丁，「洎老檢黄籍〔四〕，依前注白丁。」青蚨、黄絹，「囊裏無青蚨，篋中有黄卷。」〇據本詩，「絹」當作「卷」。黄口、白頭，「不用從黄口，何須厭白頭。」七札、五行，「能射穿七札，讀書覽五行。」緑熊席、青鳳裘，「膝坐緑熊席，身披青鳳裘。」〇何云：「六極、九維，東岱、北邙，衞氏兒、鍾家女，三端、六藝，黄腸、白骨，獮猴心、獅子吼，待鶴、乘魚，亦工。」〇「六極常嬰困，九維徒自論。」「移向東岱居，配守北邙宅。」「衞氏兒可憐，鍾家女極醜。」「三端自孤立，六藝越諸君。」「塚破壓黄腸，棺穿露白骨。」「欲伏獮猴心，須聽獅子吼。」「守死待鶴來，皆道乘魚去。」而楚辭尤超出筆墨畦逕，曰：「有人兮山陘，雲卷兮何云：「『卷』，集作『衮』。」霞纓。秉芳兮欲寄，路漫兮難征。心惆悵兮狐疑，蹇獨立兮忠貞。」

【何云】楚辭則爲人竄爲五言，第七句云「衆喔咿嘶蹇」，可爲失笑也。放翁曾寄書天封明老，囑爲正之。

【又云】「苔滑非關雨，松鳴不假風。」真佳句也。

【元圻案】唐書藝文志：「寒山子詩七卷。寒山子隱唐興縣寒山巖，於國清寺與隱者拾得往還。」〇太平廣記引仙傳拾遺曰：「寒山子者，不知其名氏。大曆中，隱居天台翠屏山。其山深邃，當暑有雪，亦名寒巖，因自號寒山子。好爲詩。」〇列子説符篇：「魯施氏有二子，其一好學，其一好兵。好學者以術干齊侯，爲公子之傅。好兵者以法干楚王，以爲軍正。施氏之鄰孟氏同有二子，所業亦同，而窘於貧。羨施氏之有，因從請進趣之方，二子以實告。孟氏之一子以術干秦王，秦王曰：『當今諸侯力争，所務兵食而已，若用仁義治吾國，是滅亡之道也。』遂宫而放之。其一子以法干衞侯，衞侯曰：『吾弱國也，而攝乎大國之間，大國吾事之，小國吾撫之，是求安之道。若賴兵權，滅亡可待矣。若全而歸之，適於他國，爲吾之患不輕矣。』遂刖之，而還諸魯。」〇世説排調類：「劉遵祖少爲殷中軍所知，稱之于庾公，遂名之爲『羊公鶴』。昔羊叔子有鶴善舞，客試驅來，氃氋而不肯舞，故稱比之。」〇漢書東方朔傳：「侏儒長三尺，奉一囊粟。臣朔長九尺，亦奉一囊粟。侏儒飽欲死，臣朔饑欲死。」〇三國志吴虞翻傳注：「虞翻别傳曰：翻放逐南方，云『自恨犯上獲罪〔五〕，當長没海隅，生無可與語，死以青蠅爲弔客，使天下一人知己者，足以不恨。』」〇太平御覽九百十六：陶侃别傳曰：「侃丁母憂，在墓下，忽有二客來弔，不哭而退，儀形鮮異。知非常人，遣看之，但見雙鶴飛而沖天。」〇通鑑齊紀高帝建元二年：「宋自孝建以來，政綱弛紊，簿籍訛謬。上詔虞玩之等更加檢定，曰：『黄籍，民之大紀，國之治端。自頃巧僞日甚，何以釐乎？』」注：杜佑曰：「黄籍者，户口版籍也。」〇漢書鄒陽傳注：「白徒，言素非軍旅之人，若今言白丁矣。」〇搜神記：「青蚨蟲如蟬，殺其母子，各塗八十一錢，凡市物，或先用子錢，或先用母錢，皆復飛歸〔六〕，循環無已。故淮南子術名錢曰青蚨〔七〕。」〇會稽典録：「上虞長度尚弟子邯鄲淳，字子禮。甫弱冠而有異才，尚使作曹娥碑，操筆而成，無所點定。其後蔡邕題八字曰：『黄絹幼婦，外孫虀臼。』」〇淮南子：「古之伐國，不殺黄口，不獲二毛。」〇史記鄒陽傳：「白頭如新，傾蓋如故。」〇左傳：「晉、楚遇于鄢陵，潘尫之黨與養由基蹲甲而射之，穿七札焉。」〇後漢書應奉傳：「奉讀書五行並下。」〇西京雜記：「趙飛燕女弟居昭陽殿中，設玉几玉床、白象牙簟、緑熊席。」〇拾遺記：「周昭王時，塗修國獻青鳳、丹雀各一雌一雄，昭王綴鳳毛爲裘。」〇晏子：「人有酤酒者，酒酸不售。問之里人其故，里人云：『公之猛狗。人挈器而入，且酤公酒，狗迎而噬之，此酒所以酸而不售也。』」〇韓非子記管仲對齊桓公語，與晏子同。〇世説：「孫子荆曰：『所以枕流，欲洗其耳；所以潄石，欲礪其齒。』」〇戰國策：「公輸般爲楚設機，將以攻宋。墨子曰：『聞公爲雲梯，將以攻宋，宋亦何罪之有？』」〇列子：「紀昌謀殺飛衞，二人交射于路。飛衞之矢先窮，紀昌遺一矢。既發，飛衞以棘刺之端扞之而無差焉。」〇韓非子：「燕王徵巧術，人請以棘刺之端爲母猴，母猴成，巧人曰：『人主欲觀之，必半歲不入宫，不飲酒食肉，雨霽日出，視之晏陰之間，而棘刺之母猴乃可見也。』」〇戰國策：「見兔而顧犬，未爲遲也；亡羊而補牢，未爲晚也。」〇語林：「衞洗馬穎識通達，論者以爲王眉子、平子、武子之右。世人爲之語曰：『諸王三子，不如衞家一兒。』」〇劉向列女傳：「齊鍾離春者，齊無鹽邑之女，其爲人極醜，衒嫁不售〔八〕。」〇韓詩外傳：「君子宜避三端，文士筆端，武士鋒端，辯士舌端。」〇漢書霍光傳：「賜黄腸題湊各一具。」注：蘇林曰：「以柏木黄心致累棺外，故曰黄腸；木頭皆向内，故曰題湊。」〇後漢書郅惲傳：「昔文王不忍露白骨，武王不以天下易一人之命。」〇宋知覺禪師宗鏡録三引大涅槃經曰：「『云何現喻，如經中説，衆生心性，有如獮猴。獮猴之性，捨一取一。衆生心性，亦復如是，取著色聲香味觸法，無暫住時，是名現喻』，可驗即今衆生之心，如猿猴之處高樹，上下不停。」〇楞嚴經：「富樓那云：世尊知我有大辨才，以音聲輪教我發揚，我於佛前，助佛轉輪，因獅子吼，成阿羅漢。」〇太平御覽九百十六：列仙傳曰：「王子喬見桓良曰：『待我緱氏山頭。』至期，果乘白鶴住山顛，望之不可到。」〇陶弘景本草曰：「鯉最爲魚中之主，形既可愛，又能神變，乃至飛越山湖，所以琴高乘之。」〇宋許彦周詩話載寒山子楚辭，首句作「若有人兮坐山楹」，第五句「心」字作「獨」字，謂「雖屈、宋復生，不能過也」。

〔一〕「衞」，原作「魏」，據中華本寒山詩注施家有兩兒改。

〔二〕「目」，原作「自」，據中華本寒山詩注赫赫誰肆改。

〔三〕「罷」，原作「能」，據中華本寒山詩注爲人常喫用改。

〔四〕「洎」，原作「消」，據中華本寒山詩注徒勞説三史改。

〔五〕「云」，原脱，據中華本三國志卷五七吴書虞翻傳注補。

〔六〕「凡市物」四句，原作「凡布或用子先用母皆飛歸」，因節略而義不明，據中華本搜神記卷一三校正并補足其文。

〔七〕「淮南子術」，原脱「術」字，據中華本搜神記卷一三補。

〔八〕「衒」，原作「行」，據四庫本古列女傳卷六辯通傳改。






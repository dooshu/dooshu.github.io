瑟斋诗序

吾宁在汉为丹阳郡而春谷县见於当时即今南陵也县之来最古未闻有文学之士卓然特着於册者往官京师何子生伯以明经高第入对策相见论诗今二十余年而其诗所谓瑟斋集者始出余谓生伯真诗人不俟其诗见也何以言之阮嗣宗陶元亮李太白诸人皆有迈世遗物泰然自得之意故其诗不字雕句琢而读之超举盖非徒事诗也生伯廷对淹久不得仕带索蹑屩门庭萧远客到则一豆一壶野饮高歌乐将终焉嘐嘐然无迟暮憔悴之色吾是以知其诗人也诗也者持也谓其能持人志也故不充诎於富贵不陨获於贫贱风人之槩也生伯同里先达秦岂人观察王千峰太守皆最旧不肯往游邑大夫屈侯常加礼焉邑东郭龙会桥地近安贤寺杜牧之所谓谢家池上安贤寺也桥有亭久废生伯请屈大夫新之其高数丈西望都尽生伯为之赋累数千言觞予其上驩竟日凭槛呼小杜恨不见我观其诗清真闲远多抒写素臆与古作者不肤附至其雄警特拔类有李杜之遗焉先是邑诸生盛此公名於斯栎下周司农序刻其诗余询之邑人罕知者而藉司农以显生伯之诗远加於盛氏其不冺於後当不待余言也客徵瑟斋之义生伯曰瑟之为言缜密也乂萧瑟也他日别筑一亩之宫当目曰瑟园余笑曰君既雅饮又洋洋能诗歌於萧瑟何有于是大笑并次其语识之


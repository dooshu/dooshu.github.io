○答韩建让兼辅国军节度使长春宫使诏

卿才本济时，道惟师古，致君不欺於辱市，忧国每至於忘家。自朕薄狩近关，倏逾周岁，备见忠勤之效，莫非倾尽之心，允谓良臣，宜膺重寄。会同州元戎失职，军旅不安，况接行朝，尤思得帅。是用资尔兼领，镇乎危邦，冀疲瘵之渐苏，而烟尘之彻警。何乃遽陈章表，过有捴冲。方藉当仁，岂宜多让，固难依允，无至再三。


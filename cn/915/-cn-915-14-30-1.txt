◇贻仙城慧命禅师书

窃以渭清泾浊，共混朝宗之源，松长箭短，同秉坚贞之质。幸赖含灵五常，理宜范围三教。是以阙里儒童，阐礼经于洙济；苦县迦叶，迁妙道于流沙。虽牢笼二仪，盖限兹一世。岂如兴正法于鹿苑，荡妄想于鹫山？半满既陈，权实斯显。诚教有浅深，人无内外。禅师德声远震，行高物表，摄受四依，因牧羊而成诵，负笈千里，历龙宫而包括，故能内贯九部，总雪山之秘藏，外该七略，备璧水之典坟。支遁天台之铭，竺真罗浮之记，昙赋七岭，汰咏三河。宝师妙析庄生，璩公著论袁集，若吞云梦，如指诸掌。加以妙持净戒，如护明珠，善执律仪，譬临悬镜。禀罗云之密行，踵宾头之福田。抚挹定水，便登觉观。高荫禅枝，将逾喜舍。是以不远潇湘，来仪沔陆。植杖龙泉，仍为精舍。回车驾首，即创伽蓝。凿领安龛，讵假聚沙成塔。因山构苑，无劳布金买地。开士云会，袂似华阴。法侣朋冲，众齐稷下。禅室晨兴，时芳杜若。支提暮启，暂入桃源。香山梵响，将阮啸而相发。日殿妙音，与孙琴而齐韵。紫盖贞松，仍麾二辨。洪崖神井，即莹高心。故以才堪买山，德迈同辇，崇峰景行，墙仞悬绝。弟子业风鼓虑，欲海沈形。洎渚宫沦覆，将近二纪。昼倦坐驰，夜悲愕梦。未能忘怀彼我，归轸一乘。遣荡胸襟，朗开三达。既念鼠藤，弥伤鸟系。昔在志学，家传赐书。五礼优柔，三元餍饫。颇绝韦编，构述馀绪。爰登弱冠，捃摭百家。及乎从仕，留连文翰。虽未能探龙门而梯会稽，赋鹪鹩而咏鹦鹉，若求其一介，亦仿佛古人。但悟深聚泡，情悲交臂。常欲蝉蜕俗解，贪味真如。一日郧城讯修，隗馆屈膝，情欣系袜，遇同进履，未尽开襟，遽嗟飘忽。寻望拂衣世网，脱屣牵丝。沧浪濯缨，汉阴抱瓮。行餐九转，用遣幽忧。渐悟三空，将登苦忍。仙梁观玉，不废从师。深涧折桃，无妨请益。所希弥天胜气，乍酬凿齿。雁门高论，时答嘉宾。冬暧如春，愿珍清轨。室迩人遐，弥轸襟带。馀辞残简，望回金玉。（《广弘明集》二十七，《续高僧传》二十一）

戴逵，济北人，学声早被，名高诸国。（《续高僧传》二十一慧命）


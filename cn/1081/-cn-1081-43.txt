卷四十三

<集部,别集类,明洪武至崇祯,怀麓堂集>

钦定四库全书

怀麓堂集卷四十三

明　李东阳　撰

文稿二十三

哀辞行状

嘉禾姜封君哀辞

南京刑部郎中嘉禾姜君用贞予知己友也尝道其先君之德於予君未六十而没於今若干年予怀思之而不得见焉从而为之辞辞曰有子克孝式扬厥先曰有世望嘉禾之间岩岩徵君抱负奇杰内秉刚毅外鉴清彻蒐罗百家景仰羣哲雄词逸辩澜翻障决逢时不造家步顿跌勃兴其余有奋无蹶乃如君才俾有教设羣疑衆糺盘根错节孰不就绪毫分寸析终焉沦丧饮恨而絶孔融重交季布持诺谈笑讼解缨冠鬬息道畔宁力分财宁薄人笑其拙我执愈确有如君义幸有攸托白刃可蹈三军不夺如何弗施白首丘壑九原是归往者谁作乡曰义士士曰严师考德问道如龟如蓍既诵嘉言亦瞻令仪于生有归于死勿忘韦冠布裳不掩其光人生之荣匪绂与圭有美郎官氷心蘖操人谓贤子繇父之教睿藻宸书其章孔照帝曰汝贤以劝爲孝东隅之失桑榆之茂孰谓公死不食其报事有莫致情有固然有涯者生罔极者天臯鱼泣木悲风在颠王裒洒血柏爲之残尽哉孝子胡不其怜月旦有评太史有文岁月其迈陵谷亦迁公德斯传百千万年孝子尽哉以慰尔?

松坞黄公哀辞

予读黄岩谢太史所爲松坞黄公传而哀之曰黄公盖其乡贤者也今不可作矣哀哉人生逾八十而没不爲夭生有子子没又有孙皆贵且贤不爲晦没而葬葬而墓木已拱于今数十年不爲近若是者皆无事乎哀予独念公之能使士信其直盗匿其名而童仆远于罪可谓盛德而哀今之人之莫能也抑以重哀夫今之人之哀之异乎此也爲之辞以遗公之孙曰文选君世显者其辞曰台之山山思而水号霜雪憯栗兮草卉凋崖嶔谷岖兮道路险以挠虎豹伏匿兮狼狐噭嘷岁既暮而改色见东流兮滔滔家巍巍兮孤存魂一去而莫爲招聊抚景以慨俗怀佳人兮郁陶悲乎伤哉今之人鬭捷夸妍争儇竞浮锱铢相倾睚眦爲仇视犴狴爲堂室化冠裳爲戈矛渺狂澜之万叠瞻砥柱兮中流悲乎伤哉今之人社鼠城狐蝇奔蚋趋招曹啸羣什伯其徒磊氷成山炙手成炉以郡县爲市集以贿赂爲菑□念谁爲之扼拒莽前路兮长驱吁嗟黄公狷介之节朴茂之风有睹其貌无疑乎其中予不必恡取不必丰辩我者爲喑嘿诳我者爲盲聋盗饮德以怀愧仆衔恩而效忠彼琐兮若此又何论乎耆老之与儿童吁嗟黄公家有冠组不华其躬门有车马不藉爲龙不轹衆以自力宁敛盈而若空慕闭门之泄柳嗤返驾之周顒彼乡饮兮不可以屈致矧辟书之可通吁嗟乎黄公世宁复有斯人哉吾将操几杖以从之也过公之乡兮斗斛不欺入公之门兮左书右诗闻公之子兮公子孔硕见公之孙兮公孙孔仪既老成之凋谢庶典型之在兹纵往辙兮既驾亦遗踪兮可追已矣乎岁华敛兮万物归浮生尽兮大运非叹羲景之莫系终零露之易曦谅古今之一揆孰彭殇之有违非遗德之罔既奚若人兮独悲已矣乎吾生不可以复见徒陨涕而拭衣

董封君孺人哀辞

翰林编修宁都董君尚规既丧其考文林公三十有五年始复丧其母孺人温氏予往吊之时君哀甚且答且泣咽不能成辞既数日得君所爲行状盖其事有诚足哀者爲之辞二篇以泄其情若公及孺人之贤已爲馆阁诸公所着者兹不复赘而亦不必赘也其辞曰大儿五龄兮妇三十君中捐兮百忧集执儿手兮属妇吾不儿父兮儿有母燠寒兮渇饥儿心兮母知壮无使游兮少不可使嬉敬尔如父兮畏尔如师岂不儿怜兮无禽犊尔爲儿官兮尔禄念遗言兮如夙昊天兮罔极儿生有身兮岂其可赎卖田兮买椁然松明兮代烛擕孤儿兮墓哭泪班班兮石爲竹朝辟纑兮夜续我分劳兮婢仆父书兮儿读布衣兮虀粥悼吾人兮未亡非此辈兮安属儿得官兮归来烂高堂兮命服爱桑榆兮独茂嗟往事兮谁逐伤别离兮伊迩念归宁兮不复哀皇天兮茫茫胡白日兮太速慨吾生兮摧肝饮予恨兮终曲

余通判哀辞

南昌余鼎寔爲温州判官藩臬部使者交荐其贤获荷锡典成化丁酉述职京师道南昌卒于家君之继室娶于学士谢先生之子先生与君厚且亲谓其材行有余而位与寿皆弗称可哀也既爲文以传其家复属予爲之辞其辞曰油屏兮楘輈侯之来兮越州山川缪兮阻且修岁奄忽兮春复秋吏民歌兮拥道周侯将行兮不可留鸾书兮锦裳侯之归兮故乡入我户兮登我堂子列侍兮孙扶将志弗违兮身靡康胡爲中年兮罹此殃越之冈兮楚之阪魂朝驰兮暮返望东臯兮野色芳艹萋兮将晩慨时命兮不逢哀壮士兮中蹇渺巫占兮詹卜谁复问兮修短长绳兮落日苍天茫茫兮岂其可绾吉地兮良辰侯之輀兮两轮佳城郁兮彼原送者黕兮如云绋有?兮刻有文生弗逹兮死有闻九京兮可兴亦将感兮吾文

程襄毅公哀辞

繄程伯之在周兮粲华胄于南邦越襄毅之挺生兮气廓落而开张珠照乘以驰辉兮金跃冶而腾光铿鍧震耀极宇宙兮孰不知快睹之爲祥君门突其巍峩兮历谏省而高步值国是之多疑兮抗英声乎言路分侯藩以来宣兮望辽海而东骛西略乎岷嶓之墟兮捣夷猺之巢户领太仆与内台兮载经营乎东鄙承黼命于先朝兮寔受知之所始历南都而轶西曹兮命屡下而载庚朝涛居而暮陆处兮寝食惕焉其弗宁有夷猘于西南兮骇羣言之如沸皇授钺于大司马兮驾戎车而言迈陵嶔谷巇杳乎不可名兮曰豹尾与龙背驱??于坤隅兮扫欃枪於天际歌凯奏而还朝兮六旅爲之增气纪名氏于太常兮册两官于一制身抱疾以思退兮疏屡上而弗俞赞留务于南都兮曰惟老成之是须物不可使过盛兮宠吾独可久居超一去其不复还兮皇轸念而莫予拘涉山川以遨游兮巾予车于歙之野制兰檝与芰裳兮作晴川之钓者敛予福以全归兮顾命服之在躬彼富贵之罔不崇兮独耆寿之不终维国有华兮公亦既有子也美弓裘之未艾兮公宁独憾乎此也抠予衣以登阶兮及公年之未衰发予棹于龙江兮曾岁月之几时颃父子以翺翔兮敢忘情於欣戚怅刍束之莫将兮遡长风而太息维瀛有洲兮维芝有山维公何归兮往来其间木经秋而改色兮鸟千岁而知还彼大化之无垠兮归万幻于一端孰冺冺其不忘兮孰耿耿其无存国有史兮家有乘嗟公之贤兮孰使予之多言

追封泾国公蒋侯哀辞

悲风飒其何来兮尘沙之蔽空奄西日之不我留兮叹川流之既东星夜陨而无辉兮剑秋沉於碧淙感时序之屡移兮哀壮士之不终公何归乎公将椉风而远游四方上下杳不可名兮吾将巫阳之是求胡氷萃其崚嶒兮凛穹庐之不暖彼衣垢而食腥兮怅华风之日远杂诸羌之异种兮语啁哳而不通烂鬼磷於沙塲兮倏昼昏而夜明陟蜀徼于西南兮僰道阻其如棘隩碉房以爲巢兮构篁箐以爲室莽白骨之纵衡兮血溅溅而相射夔魖魍魉错然而成羣兮或睢盱而跳踯生秉节以周游兮魂髣髴而不止公乎归来兮胡爲独乐乎此帝阍兮九重粲瑶堂兮紫宫屹岩廊兮在望麟阁起兮层空桓圭兮衮衣公归来兮此中棘门兮幕府左幢牙兮右弓斧趋金章兮走朱组令之行兮莫予敢迕公不归兮何所甲第兮高堂绣爲桷兮雕爲梁曳华裾兮绮裳鬬捷猎兮纷成章琱盘兮玉脍荐旨酒兮芬芳吴歈兮越讴歌宛转兮何长公乐其归兮乐且无央泾之封兮扬之里地之灵兮桥木生梓河爲带兮山爲砺铁爲券兮金镂字国有臣兮公有子扬休光兮延锡祉家千年兮庙百世公不归兮竟何逝吹龙篴兮鸣鼓鼍揽余辔兮岩之阿铁兜鍪兮金盘陀驱绦毂兮椉赤騢遡灵颷兮泛僊槎公不归兮奈公何茫茫九垓兮渺不可以及山苍苍兮海增波

明故广西按察司副使致仕进阶中议大夫赞治尹刘公行状

公刘姓讳仁宅字广居其先山东东平州人宋南渡有都统制讳宝者从岳武穆岳鄂间始居华容大父讳必弘考讳行简赠监察御史妣周氏封孺人公生八岁日诵数千百言年十五能属文补县学生永乐庚子举湖广乡荐卒业国子正统庚辰拜江西瑞昌知县躬省田亩教其民始作织事深山中有流民千余家逻者往索赂不得与鬬不胜则妄言民反有司议兵事甚急檄公先往公单骑至山口招之民喜曰刘知县至矣争出自辨公返命曰无他请以身保兵遂息九江屯兵多侵暴土着公严立条令执其尤者一人杖杀之皆相戒不敢犯赤湖泛溢岁祲多盗民困徵纳窜死甚衆公上疏请蠲其宿负若干而更始之瑞昌旧额荻课岁数十万而非其产每转易他所费数倍公请以所产栗薪代纳民称其便庚申岁大旱公祷于神大雨浃邑画境而止人甚异之辛酉述职京师廷选爲浙江道监察御史未几母忧去庐墓三年服阕调南京四川道奉勑治南畿盗地用大宁己巳诏大臣举可领诸道边务者公擢广西按察副使时岭贼蜂起柳庆路絶有司无敢议行者公率先藩阃抚顺诛逆羣党乃平景泰辛未守浔州都指挥黄竑杀其异母兄思明知府岗及其家七百人以灭口公与参政曾公翬往治之居月余尽得其迹竑乃使人持千金私二公於马平驿舍且约事定後其子当得府政则尽输其府藏若干而父子各拥兵数万于外以相挟挠声势甚炽公阳许之乃留曾公于浔爲约而去至南宁竑二子来迓公伏甲士缚之曾公亦诱执竑于浔以归论死竑穷蹙乃隂遣人上京师造奸谋以徼恩泽果得释罪且进位都督既益横乃使人捃摭他事陷公以报憾公亦上疏自陈事下有司未报公遽委政去天顺初今上既复储位竑饮药死其子政辈皆伏诛有劝公出者公不应成化戊子以子大夏恩授诰命进阶中议大夫赞治尹丙申某月卒年八十有一配严氏封恭人有贤行子三人长大中义官孝友克家次大夏以解元举进士翰林庶吉士历兵部车驾职方郎中才諝识操蔚爲时望次大奇县学生某年月日葬公于某山公质直沉慤不事矫饰述职时杨文定公在内阁同乡皆往见贽奉甚厚文定弗悦公独後往且用礼贽甚见嘉奨爲御史文定尝过其家径造卧内见其服用简朴叹曰真御史也公去瑞昌三十余年大夏奉使过浔阳有父老数十人拜而告曰某等皆尊公所恤民也故来见君乃述公旧政数十事且问公齿貌起居状皆南望恋恋感慕泣下云窃惟公之盛德美政卓卓在人耳目宜刻之金石以诏後世而东阳与职方君爲知己闻公事爲详乃状其一二以备采择谨状

明故中顺大夫南京太常寺少卿掌尚宝司事夏公行状

公姓夏氏讳瑄字藴辉其先自衢徙饶代有显者曾祖讳希政元季爲湖广行省都事兵乱死事祖讳时敏洪武初爲湘隂教谕遂家湘隂考太师忠靖公讳原吉历事太祖太宗仁宗宣宗四朝硕德雅量丰功伟烈着在国史公忠靖公次子少頴敏喜读书尝窃观忠靖奏草及忠靖朝退必请问所议事忠靖笑曰是非尔所知也然心默喜之礼部尚书胡公濙尝梦上以樱桃一盘赐忠靖二子长子珫退避不敢受公独受赐後珫早卒胡公以告忠靖曰继夏氏者必此子也仁庙尝顾问忠靖曰卿子年几何欲以近侍官之忠靖曰臣子幼稚非食禄时俟成立事陛下未晩也宣德五年忠靖薨宣庙震悼不已即日遣中官致命于家拜公尚宝司丞明日公与叔父原礼入谢时公年甫十有三进退有度特赐冠带衣服公扶柩归乡里宣庙悯公幼特免守制使养母于官而别遣官护丧归且厚恤其家公强记过人太师张公辅呼爲小友少师蹇公义而下多公父执礼重之宣庙欲大用公未逮也正统初英庙追念忠靖勤劳特赐公田十八顷而蠲其税杨文敏公荣将归谓公曰尚宝非处君地吾还当荐君未几杨公卒不果云南夷逆命公上疏乞立功自効尚书王公骥奇之将以公往有沮公者乃已八年命视尚宝司事公以母疾乞侍养还乡母愈乃就职时四方多事公上疏陈七事一谓湖广苗本异种必有首恶纠合爲寇宜密令诸脇从谕以利害诱以重赏使反兵相攻然後出其不意攻之必破一谓苗出远刧必使老弱守寨宜分兵间捣其巢穴则贼分而势寡一谓北边虽每岁朝贡狙诈难测宜令知兵者行边旌勇智退老弱缮兵治械修城隍谨烽堠以备不虞一谓福建盗作虽出师剿捕功久不就使贼势日张民困转输不得耕食是益盗也宜督将臣乘时殄灭多见采纳十四年北边犯京师公忧愤陈四事一谓敌乘胜远鬬其锋不可当然能野战短攻城宜坚壁勿战使进无所得退复气沮然後出奇设伏诸道奋击破之必矣一谓敌深入吾地宜令死士夜袭其营仍设伏内地以待追者一谓敌既举国入寇边无所御宜调边兵之半入扞京城内外夹攻彼将自溃一谓吾军依城为营进无死志退有所归宜严号令以坚其志如以三队为法前队战退令中队悉斩以徇容而不斩者同罪则上畏法而不畏敌矣诏亟行之後敌使至公又言敌无故遣使与我译者偕来必佯为逊辞以缓我应援疑我进退觇我虚实或为诳事虚情疑我译者以缓我谋赂我译者令为反间宜慎防之以观其变一谓敌若引退宜分兵五路间道袭之以正兵二路击其前以奇兵二路攻其傍以伏兵一路絶其後仍以宣府大同诸路邀其归盖彼方恃强不虞吾至且待彼回图我而我先夺其心势可必破况今太隂犯昴厥利在我太白出高用兵敢战吉臣以为天道人事机不可失当道不能尽用其言识者惜之公又言敌既得利今冬来春必图再寇今汝宁凤阳诸府及河徙故地流移之民无虑百万恐因隙而动为患不浅愿假臣便宜使招募智勇以为国用仍条陈事宜以为先召吏士及其故老俾各举所知凡举主及所举劳以酒币掲名于旗以倡忠义然後榜谕凡有知兵敢战习骑射谙地利能为间谍者许以官赏复其家一丁以给其力事平之後不愿为兵者释之教阅之法以百人为率择其能者十人以教其九十人兵集既衆人人习战法内可以扞京邑外可以消郡县之变事下兵部尚书于公谦请试用其才侍郎王公伟公知己也时为监察御史亦请勅公募兵淮扬会事定不果久之公以母老乞就养金陵命掌南京尚宝司事二月丁郑夫人忧上京师复陈三事曰赏罸以为御将不可不严任吏不可不寛宜罪败师弃守之将以戒不忠增廉官能吏之禄以砺不任曰去利以为善治国者不损民以益己因举近事以利致害者贪邻入贡致生边患穷兵麓川以疲中国其弊在上汚吏渎民以妨文治贪将虐兵以耗军伍其弊在下宜减浮费以轻徭赋省游食以足军储惜民力以培邦本又谓贵州宜仍洪武旧制置行都司罢藩臬郡县命一良将辅以文臣使专决於外以宁边患曰审机以为制敌之机系乎攻守之得失因举近事之失机者贼初寇大同气鋭锋利不当战而与战以致败绩一也宣府惩彼失利畏慎太过敌经其城当战而不与战以致土木之败二也及敌越重关犯畿甸自纳其死而我过为防御无所施措以致大变三也宜鉴覆辙怀远图扬天威以雪国耻大学士高公谷见公疏荐于朝亦不果用奉使秦府充册封副使凡赐遗悉不受天顺二年公以疾请命掌南京尚宝司事踰月迁少卿八年赐诰命特赠所生母王氏为夫人成化二年进为卿时五府多阙惟都督一人公奏守卫事重非一人可胜乃命曰某某往守宿卫十四年九载考最陞南京太常寺少卿仍掌尚宝司事方图请老归守先墓无何疾卒未卒五日犹力疾草疏大略言臣伏见太宗文皇帝赐皇太孙勅谕皆农桑军国为政治民之要诚祖宗诒谋之至意愿陛下置诸左右览而行之仍命皇太子读诵使预知民事艰难守成不易则不必远求诸古而天下可治臣怀此言久未敢辄上今臣病死旦夕死而不言永无日矣命其子崇文上之讣闻上遣官谕祭于南京公为人寛厚简易内刚外和孝弟忠恳皆出天性幼丧王夫人事郑夫人甚谨尝弃官走南北侍养者十余年郑夫人卒女嫁虞氏生子诚而孤公视若己子悉以郑夫人遗物并分赐田三顷与之诚死又抚厚其孤与弟璘无间言异色亲旧患难力可援者必为之尽侍郎王公卒公娶其女为子妇其师太常少卿郑公雍言子死经理其家驸马井公某道死尝以千金托公其家弗知也公悉封识还之公恂恂寡言及辨议古今成败兵民利病文体高下皆卓有定见不随时好恶然自负高与人寡合故罕有知者为诗文宏博豪放举笔千百言而感世触物义归于正平生所作近百卷号拙寓稿晩年号白鹤山人自为传论曰人谓其庸腐者是也谓其非庸腐者亦是也夫璞玉一也器则玉未器则璞耳今山人久为宦而无所见其能是将为玉耶亦为璞耶识者必能辨之公虽在散地恒忧先天下每见天垂象或四方有警则咨念不置与客言必先问及北事常曰国家养士于居平之时士当効力于有事之日尝梦中赋诗云臣愚思効忠志欲追前古空怀葵藿诚未罄朝阳吐深思结中肠远虑遍寰宇舍生宁顾躯矢死期报主病笃犹以地震为问语不及私惟书遗教嘱其子崇文皆检身奉职语又为一辞乱曰梅花一夜开春风双佩响拂衣而归天清月朗造化小儿齐声合掌遂卒公生于永乐戊戌三月十五日卒于成化辛丑二月十七日享年六十有四子三人长崇文戊戌进士材器奇博不下于公次崇武次崇勲俱学举子女五人长某次某某年月某日归葬忠靖公墓侧公卒已有铭铭颇略崇文复述行实请为状以干大人先生铭诸神道以昭不朽东阳公同郡人也哀公之没慨典型之在乡里者不可复见谨序次一二以备采择谨状

明故中顺大夫太常寺少卿兼翰林院侍读陆公行状

公姓陆氏讳钺字鼎仪号静逸又号凝庵其先当元季乱居苏之崑山谱牒散逸莫知所由徙其可知者曰曾祖三郎祖讳铭考讳晨育于吴氏遂蒙吴姓公既贵始复陆姓封考为翰林院编修文林郎妣王氏孺人继母盛氏公生而器度凝重不与羣儿伍三岁时尝书一仁字于掌衆异之籍太仓卫学为生天顺己卯举南畿乡贡癸未试礼部第一甲申宪宗即祚廷试第二授编修同修英宗实録成迁修撰赐白金文绮成化丙戌同考礼部时称得人以疾乞归者数年尝上疏劝上接儒臣以养德性询治道丁王孺人忧服阕还任戊戌再考礼部今上皇帝在储宫公用遴简侍讲读敷纳详恳仪度庄饬上退问内监臣曰今日讲书者为谁因称善者再自後每直讲必目属焉尝以疾告特蒙赐问丁编修公忧还任始考九载绩迁右春坊右谕德上即阼以恩擢太常寺少卿兼翰林侍读同修宪宗实録充经筵讲官又进日讲累荷白金文绮楮镪之赐一日遽得末疾久之稍愈後上疏乞归治疾给驿传且谕使亟还归阅岁以弘治某年卒年五十而已娶陈氏子爰又娶张氏子赐明年庚戌某月某日葬于某山公读书必究理道涵泳往复期於自得为文章周慎雍裕惟所欲言终日不厌亦不袭前人语诗调高古尽去穠艶当所得意纵笔挥洒刻意极力者顾追之而不可及尤嗜书清劲可爱旁及缠度疆里医律诸学亦皆谙核必得其肯綮乃己其为人冲澹沈默动必绳榘不为声利所移易平居言不妄发及析理论事不求苟合要所自负有决不为世所泯没者每欲试诸职务而不可得然其忧世爱国之志未尝一日忘于怀也未病时犹具遗草数事不及上并所着春雨堂稿春秋抄畧各若干卷藏于家东阳同举进士入翰林者若待讲彭敬敷五修撰张泰亨父及公皆间世奇产公又与亨父同里学皆相继以没天下所同惜而公方直经幄职国史身所关系者尤大东阳于公盖不独交游悼哭之私也其子爰匍匐走京师特乞铭为不朽计予既吊且哭之谨掇所闻之大者为状或可以备采録云

明故资善大夫南京礼部尚书致仕进阶荣禄大夫諡文僖黎公先生行状

我先生黎公讳某字太朴学者称为朴庵先生世居岳之华容本杨姓曾祖元勲出继姑氏後为黎姓考斌宣德间举楷书为宁县丞有德政民建祠祀之先生资禀特异少苦学肆力诸经史从父宦游归与兄资深相师友为县学生景泰丙子举湖广乡试天顺丁丑举进士第一授翰林院修撰有言官被谪者先生以书抵当道请捄之当道曰彼言涉我辈奈何先生曰正以涉公故须公捄之乃见盛德耳当道不能用然心实重之预修大明一统志成赐金币癸未同考礼部会试宪庙即阼充经筵讲官成化丙戌满九载迁左春坊左谕德供职如故丁亥修文庙实録成进左庶子赐金币及宴有加辛卯上疏乞归省赐宝镪为道里费甲午命考顺天府乡试有试卷奇甚後塲不类疑有弊勾稽墨卷果得誊録生截卷状移帘外按其事而取是卷为解首则名士马中锡也丁酉修续资治通监纲目成迁詹事府少詹事兼侍读今上正储位日侍讲读戊戌充殿试读卷官会天下乡试録多舛缪或犯国讳先生擿奏数十条下礼部翰林议治考试提调官罪且申定格例行之至今擢吏部右侍郎持法坚正有请属者笑应之然竟不行闻人有玷行虽所甚爱必加摧抑不曲为庇护下至胥隶亦畏惮无敢犯权贵用事者势甚熏灼先生律己待时不通馈问卒亦无他凡内批事翌日部大臣必陛陈补奏时除授寖广有讽令勿奏者先生答曰此祖宗故典所以防伪遏奸某不敢废讽者色沮久之竟停陛奏而先生亦改南京吏部丁未满九载迁左侍郎加正二品禄今上始擢为南京工部尚书寻改礼部上疏陈正风俗革奸弊诸事多见施行辛亥以末疾乞致仕诏可仍赐诰命归一年壬子四月十八日卒距生永乐癸卯十月二十九日寿七十朝廷赐諡曰文僖遣官谕祭命有司营葬事先生性耿介寡合重伦尚节痛违禄养极严庙祀兄嫂卒其孤民献及女皆幼育为己子遇二弟沾沧无间言山东按察副使董国器妻死而董使边未返先生展省至临清使擕其柩以归太常卿余孟亨卒家贫不能举先生倡诸乡宦合赙赠俾襄葬事乡吏邓禄寓银数十两後禄死藏所寓物十年俟其子长乃还之居官俭朴不受私馈尤慎形迹事涉矫托辄穷本末必暴白乃已人有过必面质或弗能堪然底里洞彻无毫髪留匿人亦亮其无他弗憾也尝患乡俗侈躬自裁损昏葬饮宴稍示节度多视以为则所居黄洋渡积潦病涉损私帑筑堤四十丈民甚利焉先生於书无所不读为诗文典赡雄伟成一家言有龙峰集若干卷楷法遒整自习业至公牍连篇累帙多不可纪数教法详备日亹亹不倦凡所汲引陶铸登甲科仕中外後先踵接至不能相识胥史向学辄优给役俾图卒业举乡试者四人举进士者一人教子尤厉不假辞色子民表举甲辰进士今为户部主事民牧举庚戌进士民献亦举乡试者未始有外傅焉配金氏有贤行先先生卒子六长民牧次民表次民衷金出次民安国子生民俊民信皆侧出女四人某某某年月日葬黄湖山之原金夫人祔呜呼先生清德重望登甲科跻台鼎保身完名享其寿祉延于後嗣诚可谓一代伟人矣其所树立要不可使磨灭非托于当时名笔将无以为後地东阳自童丱执经史领教佩德垂四十年闻讣惊怛不能拜哭于几筵之下为终身痛谨撰述平生事行及爵里卒葬以备采择惟讳与先考同未敢直书徒恃先生名在天下有不待于书者挂漏之罪固有所不敢避云呜呼痛哉谨状

怀麓堂集卷四十三








○册许敬宗太子太师文

於戏！凤纪龙名，茂绩光於铅椠；砺金钩玉，嘉庸绚於缇油。盖以协赞帝图，弼成鼎命，矧乃望高咸一，超庶尹而驰风；道郁半千，冠群后而宣誉。咨尔光禄大夫行右相许敬宗，藉敬生德，基贤诞秀。谋猷经制，识度英远。培风逸干，业峻於巨臣；灭景宏才，器隆於王佐。词源清秘，濯色於彫鞶；艺苑冲探，抽华於绣牒。挥汗简於丹掖，矫丰饵於难栖；翊宏词於青闱，彯长缨於鹤籥。访温树之缄对，誉宵烛而题明。盛烈辉於西豪，茂功表於东第。宠翠泉之轩圣，掩丹云之汉杰。可以作训元储，耸瑶山之瑰构；喻水善贰，（疑）激伊水之长澜。是用命尔为太子太师，监修国史等并如故。加东台三品，仍知西台事。往，钦哉！尔春胙土而乘谦牧，克己而蹈礼国。晨谒金墀，事切於忠蹇；夜随银启，义光於调护。靖共朝列，可不慎欤！


本纪第十一 世祖五


十九年春正月壬戌朔，高丽国遣使贺正旦。丙寅，罢征东行中书省。撒里蛮执叛王昔里吉等以献，皇子北平王遣诸王札剌忽奏闻。丁卯，札剌忽入觐。立太仆院。丙子，畋于近郊。丁丑，高丽国贡布。

二月辛卯朔，车驾幸柳林。修太庙及司天台。甲午，诸王相吾答儿、行中书省右丞太卜、参知政事也罕的斤征缅国。壬寅，命军官阵亡者其子袭职，以疾卒降一等授官，著为令。乙巳，立广东道提刑按察司。戊申，车驾至自柳林。己酉，汰省部冗官。徙浙东宣慰司于温州。佥都掌阿永等部军征答马剌都掌酋乞免佥军，以牛马运饷允之。庚戌，以参知政事唐兀带等分屯建康、江陵、池州等路。壬子，佥亦奚不薛及播、思、叙三州军征缅国，亦奚不薛酋阿峻不从命。

三月辛酉朔，乌蒙蛮叛，那海、火鲁思迷同讨之。戊寅，益都千户王著与妖僧高和尚杀阿合马、郝祯。壬午，王著、高和尚伏诛，杀枢密副使张易。戊子，领北庭都护府阿必失哈为御史大夫，行御史台事。

夏四月辛卯，敕和礼霍孙集中书省、御史台、枢密院、翰林院等官，议阿合马所管财赋。丁酉，和礼霍孙为中书右丞相，降右丞相瓮吉剌带为大都留守，仍同佥枢密院事。壬寅，敕滦州造官车勿赋于民。乙巳，汰仓库官，考核诸路平准库。丙午，收诸王别帖木儿总军银印。庚戌，以用兵海外，供亿繁重，诏慰谕军民，应有逋欠钱粮及官吏侵盗，并权停罢。括江南隐匿逃军。丙辰，定民间贷钱取息法，以三分为准。定内外官三年考满法。

五月己未朔，黜省部官党附阿合马者七百十四人。泸州管军总管李从受贿纵军士私还，致贼杀万户爪难等，伏诛。追治阿合马罪，戮其尸于通元门外。罢南京宣慰司。戊辰，并江西、福建行中书省为一。壬申，逮参知政事耿仁至大都，命中书鞫之。癸未，中书右丞张惠罢。甘肃行省左丞麦朮丁为中书右丞，行御史台御史中丞张雄飞为参知政事。

六月甲午，诏阿合马滥设官府二百四，留三十三，余悉罢之。戊戌，占城复叛，行省平章政事唆都以兵讨之。己亥，管军万户何子志使暹国。壬子，敕中外官立限决事。癸丑，罢大司徒及农政院。丁巳，亦奚不薛降。

秋七月戊午朔，日有食之。分立行枢密院于扬州、岳州。辛酉，追治郝祯罪，戮其尸。壬申，敕百官奏事同御史台奏闻。癸酉，赐高丽王王賰金印。丁丑，巩昌总帅汪札剌儿带罢，以别速帖木儿代之。乙酉，阇婆国献金佛塔。

八月癸巳，佥罗罗斯等军征缅国。辛亥，车驾驻龙虎台。甲寅，圣诞节，是日还宫。乙卯，御正殿受贺。

九月丁巳朔，敕中书省穷治阿合马党与。戊午，阿合马子阿散伏诛。庚申，罢涟海州屯田。游显为平章政事，行省扬州。辛酉，耿仁、撒都鲁丁及阿合马子忻都俱伏诛。俱蓝国、苏木都剌国及也里可温教主并遣使奉表贡方物。壬戌，敕官吏受贿及仓库官侵盗，御史知而不纠者，罪之。乙丑，佥亦奚不薛军。丁卯，安南国世子陈日烜遣使贡方物。己巳，罢云南宣慰司。壬申，蛮洞向世雄兄弟及散毛诸洞叛，敕四川行省招抚之。辛巳，厘正选法，定诸路岁贡儒吏额。

冬十月丁亥朔，整治钞法。辛卯，平章军国重事耶律铸为中书左丞相。壬辰，有事于太庙。罢西京宣慰司。丙申，立詹事院。甲辰，占城国降。乙巳，招谕法里郎、阿鲁乾伯等国。罢屯田总管府。丁未，女直人六十自请造船运粮赴鬼国赡军，从之。庚戌，移成都宣慰司于碉门。罢广元路及顺庆府宣慰司。诏两广、福建五品以下官，从行省铨注。乙卯，阿合马子忽辛、秣速忽俱伏诛于扬州。

十一月丁卯，宋衍圣公孔洙为国子祭酒，兼提举浙东道学校事。颁示阿合马罪状。甲戌，敕天下重囚，除谋反大逆，杀祖父母、父母，妻杀夫，奴杀主外，其余犯死罪者，赦之，充军征日本、占城、缅国。丙子，大盘洞酋向臭友等来朝。戊寅，马八儿国遣使贡金叶书及方物。

十二月壬辰，昭文馆大学士张文谦为枢密副使。乙未，徙瀛国公赵于上都。杀宋丞相文天祥。癸卯，定御史台选择台臣格。征处士刘因为右赞善大夫，因以母老辞归。中书右丞紥萨克为平章政事。罢南京屯田总管府。

二十年春正月丙辰朔，高丽国遣使贺正旦。己未，立皇后宏吉剌氏。癸亥，药剌海以兵讨亦奚不薛。乙丑，高丽国遣使贡方物。阿塔海复为征东行中书省左丞相。丙寅，发五卫军征日本。以去岁河北、山东诸路旱，权停租税勿征。仍谕管民官，水旱逾时不报，及按察司不随时检察，皆罪之。壬申，移巩昌按察司治甘州。行省右丞阇里帖木儿率三十五万户征日本。丁丑，杨廷璧为宣慰使，招谕俱蓝等国。壬午，畋于近郊。改广东提刑按察司为海北广东道，广西按察司为海北广西道，福建按察司为福建闽海道，巩昌按察司为河西陇北道。

二月戊子，赐俱蓝国王瓦你金符。癸巳，敕斡脱钱仍其旧。亦奚不薛降。庚子，省西川东、西、北三道宣慰司，及潼川等路镇守万户府、新军总管府，威、灌、茂等州安抚司。辛丑，定军官选格及官吏赃罪法。癸丑，谕中书省大事奏闻，小事便宜行之，毋稽缓。

三月丁巳，罢河西行御史台。立巩昌等处行工部。罢泉州行中书省，及福建市舶总管府。己未，罢安西行中书省，立行工部。乙丑，兀奴忽鲁带鲁扬州罪囚。立云南道提刑按察司。丙寅，车驾幸上都。丁卯，新会县民林桂芳等作乱，伪号罗平国，伏诛。乙亥，阿塔海戍曲先，汉都鲁迷失戍斡端。壬午，罢福建道宣慰司，复立行中书省于漳州，中书右丞张惠为平章政事，御史中丞也先帖木儿为中书左丞，并行中书省事。

夏四月丙戌，立别失八里、和林等处宣慰司。庚寅，药剌海戍亦奚不薛，召也速答儿还成都。壬辰，都元帅张林、招讨使张瑄、总管朱清等从征日本。高丽国王王賰领征东行省，规画日本事宜。癸卯，王觿为征东行中书省左丞相。庚戌，也速带讨独山都掌蛮，平之，获其酋得兰纽。辛亥，麦朮丁等检核万亿库，请使蒙古人鞠其获罪者，诏曰：“蒙古人为利所汩，亦异往日矣。其择可任者使之。”

五月己未，罢五卫军征日本。庚申，定江南民官及转运司官公田。丙寅，免江南租税三之二。辛未，唆都等入占城，其王孛由补剌者吾遁，降玺书招谕之。丙子，并江淮、云南州县。耶律老哥为中书参知政事。戊寅，颁行宋文思院小口斛。立海西辽东道提刑按察司。己卯，宣慰使朱国宝率阿里海牙旧部讨占城。

六月丙戌，甘州行省参知政事王椅为中书参知政事。己丑，增官吏俸。庚寅，定市舶抽分法。丙申，修大都城。辛亥，四川行省参知政事曲立吉思等讨平九溪十八洞，以其酋长入朝。

秋七月丙辰，免骨嵬军赋役。丙寅，立亦奚不薛宣慰司。壬申，亦奚不薛军民千户宋添富及顺元路军民总管阿里等降，立亦奚不薛总管府，以阿里为总管。丁丑，立铺军捕淮西盗贼。

八月癸未，以明里察平章军国重事。甲午，安南国遣使贡方物。丁未，济州新开河成，立都漕运司。

九月戊午，象山县海贼尤宗祖降。丙寅，古答奴国因商人阿剌畏等内附。罢占城行中书省。辛未，广东盗起。

冬十月壬辰，车驾至自上都。甲午，平章政事紥散为枢密副使。乙未，有事于太庙。庚子，建宁路总管黄华叛，伪称宋祥兴五年，卜邻吉带、史弼等合讨之。耶律铸罢。癸卯，造船于新开河，以分海运。己酉，佥河西质子充军。

十一月癸丑，总管陈义自备海船三十艘征日本，授义万户，佩虎符。壬戌，复立南京宣慰司。戊寅，禁云南军官没良民为奴，及黥其面。

十二月壬辰，以中书参知政事温迪罕、中书参议秃鲁花廉贫，赐钞旌之。丙午，罢云南都元帅府。敕大官质子赴京师，著为令。戊申，北胜州洞蛮叛，云南行省阿合八失讨平之。

二十一年春正月乙卯，右丞相和礼霍孙率百官上尊号曰宪天述道仁文义武大光孝皇帝，诸王百官朝贺如朔旦仪，诏曰：“惟我祖宗创业垂统，区宇之广，众所悉知。其御下也，为善而有功者必赏，为恶而有罪者必罚，此我祖宗之定制也。比者公卿耆旧，诣阙拜章，谓朕寿祉方隆，请上尊号，属兹大庆，宜布宽条，兹用播告中外。凡尔有众，自今以始，各务维新，无替朕命。”己未，罢云南都元帅府。甲子，罢扬州等处理算官。丁卯，建都蛮及金齿诸蛮俱降。庚午，立江淮、荆湖、江西、四川行枢密院，及耽罗国安抚司。甲戌，王积翁赍玺书使日本，未至为舟人所杀。己卯，马八儿国遣使贡方物。

二月辛巳，管如德为行省参知政事，征缅国。丁亥，翰林学士承旨撒里蛮祀先农于藉田。壬辰，邕、宾、梧、韶、衡等州盗并起，湖南宣慰使撒里蛮讨平之。丁未，阿塔海以水军征占城。戊申，徙江淮行省于杭州，浙西宣慰司于平江，省黄州宣慰司。漳州盗起，江浙行省讨平之。秦州总管刘发谋反，事觉伏诛。

三月丁巳，皇子北平王诺木罕及安童至自北边。唆都攻占城不克，引兵还。丙寅，车驾幸上都。丁卯，太庙正殿成。乙亥，高丽国王王賰遣使贺上尊号。

夏四月乙酉，置大都留守司及大都路总管府。戊申，高丽国王王賰及公主以其世子謜来朝。发思、播二州蛮军征缅国。

五月癸丑，敕收集唆都及江淮、江西两省溃军，凡至者给粮，舟楫损坏者修之。戊午，敕中书省奏目及文书皆不用畏兀儿字。己未，占城国王请降，遣其孙路司理勒蛰等奉表来朝。庚午，鄂州达鲁花赤赵翥等赍玺书谕安南国。括天下私藏天文图谶《太乙雷公式》《七曜历》《推背图》《苗太监历》，有私习及收匿者罪之。丁丑，以征占城兵溃，追忽都虎、乌马儿、刘君庆等敕命、虎符，以孛鲁合答儿等代之，仍听阿里海牙节制。

闰月己卯，封怯里剌王为郡王。罢西南番安抚司，立总管府。丙戌，迁扬州行御史台于杭州。庚寅，赐归附蛮酋十八人冠带。癸巳，理算江南造船隐弊，诏按察司毋得沮挠。改封皇子北平王那木罕为北安王。甲辰，安南国世子陈日烜遣使贡方物。

六月壬子，增官吏俸。甲寅，封皇子托欢为镇南王，镇扬州。庚申，改蒙古都元帅府为都万户府，炮手元帅府为万户府，炮手都元帅府为回回炮手军匠万户府。甲子，移阿剌带和林屯田军与憨答孙所部合屯五河。

秋七月丁丑朔，荆湖、四川合兵讨义巴、散毛洞蛮。诏军官勿带相衔。丁亥，江淮行省以占城使者大牛达连紥入朝，及其地图来上。戊子，镇南王托欢以兵征占城，假道安南。安南国世子陈日烜遣使贡方物，释安南国前使黎英等还。

八月丁未，华帖、白水江、盐井三部蛮叛，云南行省讨平之。辛亥，占城国王乞岁修职贡，遣使献三象。庚午，车驾至自上都。甲戌建都女子沙智有功，授建昌路总管，佩虎符。

九月甲申，京师地震。置福建盐课市舶都转运司。并福建、江淮两行省为一，中书右丞、行省事忙兀带为江淮等处行中书省平章政事，左丞呼剌出、蒲寿庚、参知政事管如德分省泉州。

冬十月丁未，有事于太庙。戊申，药剌海率探马赤讨金齿蛮。己酉，敕管军万户为行省宣慰使者，毋兼管军事；仍为万户者，毋兼管民政。辛酉，征东招讨司征骨嵬夷。定处断军人逃亡例，为首起意者处死。丁卯，张万为征缅招讨使，佩三珠虎符。戊辰，立常平仓。甲戌，诏行中书省，凡征日本船并增价募之。

十一月甲申，封南木里、忙哥赤为郡王。己丑，海盗黎德伏诛。庚寅，占城国王遣使贺圣诞，献礼币及二象。占城旧州酋宝嘉娄亦奉表内附。庚子，范文虎为中书左丞，商量枢密院事。辛丑，和礼霍孙、麦朮丁、张雄飞、温迪罕皆罢。前右丞相安童复为右丞相，卢世荣为中书右丞，史枢为中书左丞，不鲁迷失海牙、撒的迷失并参知政事，拜降参议中书省事。敕中书省整钞法。癸卯，南巫里、别里剌、理伦、大力等国各遣使奉表贡方物。

十二月甲辰朔，置常平盐局。乙巳，御史中丞崔彧罢。丙寅，八番酋龙昌宁、龙延万等入朝。置八番宣慰司，招抚西南诸番。是月，镇南王至安南境，陈日烜拒命，分六道攻之。

二十二年春正月戊寅，遣使虑诸路狱囚。壬午，置上都等路群牧都转运使司、诸常平盐铁坑冶都转运司。戊子，封驸马唆都哥为宁昌郡王。蜀人赵和尚冒称宋广王，伏诛。移五条河屯田军于兀失蛮、紥失蛮之地。乙未，罢江南行御史台。改提刑按察司为提刑转运司。立江西行枢密院。罢福建行中书省，置宣慰司。丙申。畋于近郊。阿必赤合为中书平章政事。荆湖占城行省平叛蛮百六十六洞。辛丑，扬兀鲁带为征骨嵬招讨使。丙戌，乌马儿败陈日烜于富良江，日烜遁，镇南王入安南都城。

二月乙巳，帝驻跸柳林。改江淮、江西元帅招讨司为上中下三万户府。辛亥，广东宣慰使月的迷失讨潮、惠二州盗郭逢贵等，平之。丙辰，罢开胶、莱新河。壬戌，诏大都旧城居民迁新城者，以赀高及居官者为先，定制以八亩为一分；其地过八亩及贫不能作室者，皆不得冒据。收天下铜钱。戊辰，车驾幸上都。复立江南行御史台，徙治江州。置真定、济南、太原、甘肃、江西、江淮、湖广等处宣慰司兼都转运使司。瓮吉剌带为中书左丞相。己巳，复立提刑按察司。忽都鲁为中书平章政事。诏各道提刑按察司，能遵奉条画，莅事有成者，任满升职；赃污不称任者，除名。罢融州总管府。

三月丙子，张公礼、彭质等往占城测候日晷。癸未，罢甘州行中书省，立宣慰司。

夏四月癸卯，立行枢密院都镇抚司。庚戌，监察御史陈天祥劾中书右丞卢世荣，诏世荣、天祚俱赴上都。癸丑，诏追捕宋广王及陈宜中。中书省、枢密院、御史台官虑大都及诸路罪囚。壬戌，御史中丞阿剌帖木儿、郭佑，侍御史白秃帖木儿等以卢世荣等罪状奏。阿剌帖木儿等与世荣质于帝前，世荣款服，下狱。癸亥，敕麦朮丁与安童治中书省事。

五月甲戌，御史中丞郭佑为中书参知政事。壬午，忻都为踢里玉诏讨使，诏近地不服者讨之，毋兴兵远攻。右巴等洞蛮平。丁亥，汰六部冗官，择廉洁有干局者存之。庚寅，复徙行御史台于杭州。戊戌，镇南王引大军北还，大将唆都、李恒俱战殁。

六月丙辰，高丽国遣使贡方物。

秋七月戊寅，分甘州屯田新军屯于亦集乃路。壬午，陕西四川行省左丞汪惟正入觐。丁亥，以降酋郭逢贵等至京师。庚寅，唐兀带复为荆湖占城行省左丞。

八月丙辰，车驾至自上都。戊辰，并哈喇章金齿二宣抚司为一。置临安广西道宣抚司。罢榷酤，听民自造。

九月乙亥，听民自实两淮荒地，免税三年。敕贡物惟地所产，非所产者毋辄上。丙子，真腊、占城二国遣使贡方物及乐工十人。丙戌，速木都剌、马答二国遣使贡朝。癸巳，乌蒙蛮叛，也速带儿以兵讨之。

冬十月己亥朔，合撒儿海牙使安南国。庚子，有事于太庙。乙巳，征东招讨使朵儿台、杨兀鲁克台征骨嵬，赐杨兀鲁克台三珠虎符，为征东宣慰使都元帅。癸丑，哈塔海为征东行省左丞相，刘国杰、陈岩并为左丞，洪茶邱为右丞，同征日本。赐脱里察安、答即古阿散等印，考覆中书省，其制如三品。丙辰，中书参议帖木儿为参知政事，位郭佑上，且命之曰：“自今之事，皆责于汝。”马法国遣使贡方物。戊午，江淮行省平章忙古岱为江浙行省左丞相。复置叙州宣抚司。癸亥，答即古阿散理算江南钱谷。丁卯，乌蒙宣抚司使阿蒙叛，云南行省以征罗必丹兵讨之。

十一月壬申，以讨日本遣阿八剌督江淮军需，察忽督辽东军需。戊寅，征高丽兵万人、船六百五十艘征日本。癸巳，漕江淮米百万石贮于高丽合浦，征东行省及高丽各贮米十万石，以备军需。乙未，秃鲁欢为参知政事。卢世荣伏诛。

十二月己亥，减天下罪囚。丁未，皇太子卒。己未，丹太庙楹。辛酉，立集贤院。甲子，罢哈喇章都元帅府。命哈喇章酋长子入质京师，千户、百户子留质云南。丙寅，停迁转工匠官。是岁，占城行省参知政事亦里迷失等引军还。

二十三年春正月戊辰朔，以皇太子哀罢朝贺。庚辰，马八儿国来献铜盾。丁亥，禁阴阳伪书《显明历》。丁酉，畋于近郊。

二月甲辰，雪雪的斤为缅中行省左丞相，阿台董阿参知政事，兀都迷失佥行中书省事。阿里海牙为安南行省左丞相，奥鲁赤平章政事，乌马儿、亦里迷失、阿里、昝顺、樊楫并参知政事。乙巳，罢山北辽东道宣慰司，立东京等处行中书省，阔阔你敦为左丞相，塔出行省右丞，扬仁风、亦而撒合并参知政事。戊午，罢江南行枢密院。荆湖占城行省以兵征安南。封陈益稷为安南国王，陈秀爰为辅义公。甲子，立甘州行中书省。

三月乙亥，麦朮丁复为中书右丞。立钦察卫亲军都指挥使司。丙子，车驾幸上都。丁丑，徙东京行中书省于咸平府。

夏四月庚子，立燕南、河东、山东等路宣慰司。甲辰，徙江南行御史台于建康路。己未，遣要束木钩考荆湖行省钱谷。

五月己巳，以阿里海牙言，遣参知政事秃鲁欢等按治要束木赃罪。甲戌，徙江东道按察司于宣州。辛卯，安南国遣使贡方物。湖广行省左丞相阿里海涯自杀于京师。

六月乙巳，立大司农司。辛亥，亦马剌丹忒忽里使安南。庚申，薛阇干为中书平章政事。辛酉，高丽国遣使贡方物。

秋七月丙寅朔，必速蛮等使爪哇国。己巳，罢辽阳行中书省，复置三道宣慰司。壬申，拜答儿以兵讨阿蒙，斩之。壬午，铁木儿为中书左丞。癸巳，铨定中书省、行省、枢密院、御史台、行台、六部官，诏谕中外。

八月己亥，敕枢密院选侍卫军千人扈从北征。罢淮东、蕲黄宣慰司。辛酉，永康县民陈巽四等谋反，伏诛。

九月乙丑朔，马八儿、须门那、僧急里、南巫力、马兰丹、那旺、丁呵儿、来来、急兰亦带、苏木都剌十国，各遣子弟上表贡方物。壬辰，高丽国来献日本俘。

冬十月丁酉，有事于太庙。己亥，车驾至自上都。己酉，塔塔儿、杨兀鲁带以兵征骨嵬。辛亥，河决开封路祥符、陈留等州县十五处。壬戌，马八儿国来献鞍勒、毡甲。

十一月乙丑，张瑄、朱清为海道运粮万户，佩虎符。丁丑，塔察儿、忽难使于诸王阿儿浑。

十二月癸卯，籍阿里海牙赀产。

是岁，大都饥。

二十四年春正月癸酉，俱蓝国遣使来朝。丙戌，程鹏飞为中书右丞，阿里为中书左丞。丁亥，不颜里海牙为中书参知政事。复改江浙行省为江淮行省。辛卯，发江淮、江西、湖广三行省蒙古及汉摐军、云南行省军、及海外黎兵，分道讨安南。立征交趾行尚书省。

二月甲午，畋于近郊。乙未，麦朮丁为中书平章政事。甲辰，范文虎为中书右丞，商议枢密院事。壬子，封驸马昌吉为宁濮郡王。丙辰，马八儿国来贡方物。

闰月乙丑，畋于近郊。立尚书省，桑哥、铁木儿为尚书省平章政事，阿鲁浑撒里为尚书右丞，叶李为左丞，马绍为参知政事。甲申，镇南王脱欢徙镇南京。范文虎改尚书右丞，商议枢密院事。改行中书省为行尚书省。吏部尚书忻都为尚书省参知政事。庚寅，车驾幸上都。

三月甲午，造至元宝钞。乙卯，车驾驻凉陉。丙辰，马八儿国来献异兽。河决汴梁。

夏四月，诸王乃颜反。

五月壬寅，高丽国王王賰授行尚书省平章政事。是月，车驾亲征乃颜。

六月，车驾次撒儿都鲁之地，前军获乃颜，诛之。乙亥，车驾驻于大利斡鲁脱之地，尽得乃颜辎重。

秋七月癸巳，皇子爱牙赤等败叛王失都儿于咸平。

八月乙丑，车驾还京师。李海剌孙为征东行省参知政事。脱满答儿为都元帅，分道讨缅国。己巳，谪从逆诸王从军自效。癸酉，朵儿朵海获叛王阿赤思，赦之。丁亥，女国来贡方物。

九月丁未，安南国遣使贡方物。壬子，高丽国王王賰来朝。

冬十月戊午朔，日有食之。甲子，有事于太庙。丙子，杀中书参知政事郭佑、杨居宽。乙酉，罗葡甸蛮酋火者、阿禾等来降。丙戌，立辽阳行尚书省，薛阇干、阇里帖木儿并为行省平章政事，洪茶邱为右丞，亦儿撒合为左丞，杨仁风、阿老瓦丁并为参知政事。

十一月壬辰，云南行省右丞爱鲁败安南兵于木兀门。桑哥为尚书省右丞相，帖木儿为左丞相，阿里浑撒里为平章政事，叶李为右丞，马绍为左丞。丙午，镇南王脱欢败安南兵于界河。己酉，封驸马帖木儿为济宁郡王。

十二月癸亥，金竹寨蛮酋搔驴等来降。乙酉，镇南王脱欢以诸军入安南，陈日烜奔敢喃堡。




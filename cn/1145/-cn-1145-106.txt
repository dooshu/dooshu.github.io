知止

粤工善为舟，越王用之良，命廪人给上食。粤之治舟者宗之。岁余言于越王曰：“臣不惟能造舟，而又能操舟。”王信之，隽李之役，风于五湖，溺焉，越人皆怜之。郁离子曰：“是画蛇而为之足者之类也。人无问智愚，惟知止则功完而不毁，故以子胥之贤而不免焉。夫子胥之入吴也，图报其父兄之雠而已矣。及其入郢而鞭平王足矣，夫复何求哉？乃不去，而沈其身，不知止也。”


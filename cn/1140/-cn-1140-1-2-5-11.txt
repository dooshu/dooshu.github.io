马季房诗序

於乎世之善诗而不传者衆矣布衣苦吟不得志而死身名俱没尤可愍焉然名公钜卿着书满牀旋踵消灭或反不如布衣之声施者盖不可胜数也以予所闻马生季房庐陵之诗人也郡乘轶其姓名予询之故老得遗稿於其子天善吉水施伟长尤亟称季房诗手写百余篇虽播迁楚粤出入鞍马间未尝不齎以自随视其家所藏本增十之三四大抵清和秀善有吴越间风味五言古体上窥三谢髣髴其遗音如幽岩瘦石泉声潺潺芳艹芊眠足人留赏尝见刘殿撰孝则锦鳞集多与马生往还诗极相推许又尝属侍御邢公物色徵辟及邢按部坚卧不见孝则高其行谊卒之日特为表其墓以是益知其诗可贵也吉州兵火洊至诸先达文字荡然而所谓城西马生者犹存遗艹为之櫽括刮磨拔其菁英而其风流自此远矣於乎马生一布衣老死耳平生知已贵人相继零落莫恤其子孙所遗残篇賸墨狼藉莫为爱惜亦岂知数十年後忽有江左施子为之摩娑终日留连三叹者乎孝则与季房酷爱金牛泉尝月夜携铛煮茗论诗欲构品泉亭其上卒不果予癸卯冬濬泉作亭鑱石为记而未获闻其语恨记中不及载今得其诗读之如揖季房於亭中而与之言也彼云月之夜江枫沙鹭之间若有人焉幅巾野服戛然而长啸者非马生也与非马生也与


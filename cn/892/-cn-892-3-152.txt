文集卷一百五十二


奏告天地社稷宗庙宫观寺院等处祈雨雪青词斋祝文


伏以期年以来，水旱作沴。迨兹徂岁，复苦常旸。疾疫将兴，农末俱病。方斋居而默祷，庶精意之登闻。敢祈春腊之交，沛然雨雪之赐。愿均介福，敷锡群生。卷四四





五岳四渎等处祈雪祝文


伏以历冬不雪，两岁之忧。疾疠将兴，麦就槁。分命守土，告于有神。下民其咨，天听不远。毋爱同云之泽，以成盈尺之祥。苟利于民，敢忘其报。卷四四





内中添盖诸帝后神御殿告迁御容权奉安于慈氏殿祝文


於皇帝考，肇启祠。方增筑之未宁，惧格思之有渎。别严净宇，祗奉睟容。式燕圣灵，永绥慈嘏。卷四四





内中慈氏殿告迁神御于新添修殿奉安祝文


伏以增筑告成，严有奂。俨衣冠之来复，忾叹息之疑闻。昭格穆清，永绥燕翼。卷四四





景灵宫奉安神宗皇帝御容祝文


伏以恭承仙驭，奄宅珠庭。罄海宇以骏奔，俨人天之景从。愿回日月之照，少答神民之心。乃眷新宫，永垂余庆。卷四四





天章阁权奉安神宗皇帝御容祝文


伏以唐虞稽古，虽绝名言；文武重光，已新崇构。下慰华夷之望，仰摹天日之容。将往宅于灵宫，永怀攀慕；愿少安于秘殿，无尽瞻依。卷四四





内中神御殿张挂奉安神宗皇帝御容祝文


伏以神祭告终，圣灵改御。如在位，威不违颜。虽天日之光，固难形似；而神人之奉，永有瞻依。悲慕愈深，照临无极。卷四四





神宗皇帝大祥祭讫彻馔除灵座时皇帝躬亲扶神御别设一祭祝文


伏以俯就终丧，礼当即远。永瞻陵庙，将彻几筵。攀慕若疑，追怀罔极。卷四四





景灵宫宣光殿奉安神宗皇帝御容毕皇太后亲诣行礼祝文


元祐二年三月十四日

伏以奕奕祠宫，巍巍天像，圣灵虽远，哲命惟新。仰瞻如在之威，永锡无疆之庆。敢祈昭鉴，下烛微诚。卷四四





天地社稷宗庙神庙等处祈雨祝文


惟德弗类，致常旸之灾；斯民何辜，有荐饥之惧。浃旬不雨，麦禾皆空。循省再三，夙夜祗栗。引领云霓之望，援手沟壑之余。既穷之词，其忍弗听。卷四四





五岳四渎等处祈雨祝文　一


元祐二年三月十七日

期年以来，水旱作沴。振廪同食，冠盖相望。已责劝分，公私并竭。惟待一熟之麦，以苏垂死之民。而冬不雨以徂春，苗将秀而不实。顾惟冲昧，有失政刑。感伤阴阳，延及鳏寡。既非下民之罪，亦岂上帝之心。惟神聪明，毋爱膏泽。则民有息肩之渐，神无乏祀之忧。卷四四





五岳四渎等处祈雨祝文　二


元祐二年四月十日

天人之交，应若影响。雨旸不顺，咎在貌言。失之户庭，害及寰宇。求治虽切，不当天意之中；听言虽多，未闻民病之实。刑罚有过，赋役未平。一人之愆，百姓何罪。避坐彻膳，犹当许其自修；悔祸转灾，庶或救之将坠。于神盖反掌之易，而民免挤壑之忧。仰瞻云霓，待命旦夕。卷四四





五岳四渎等处谢雨祝文


元祐二年四月十日

乃者常旸为灾，历时愈炽。念咎责己，宁丁我躬。求哀吁天，并走群望。果蒙膏泽之赐，一拯流亡之余。我愧于民，敢废无灾之惧；神终其赐，愿必有年之祥。卷四四





神宗皇帝禫祭太皇太后亲行祝文


寒暑之变，忽焉再期；练祥之余，复将三月。勉从即吉之典，莫遂无穷之哀。卷四四





神宗皇帝禫祭皇帝亲行祝文


既祥之余，徙月而吉。迫于先王之礼，徒有终身之忧。瞻仰圣灵，伏深感慕。卷四四





神宗皇帝禫祭皇太后亲行祝文


丧期有数，禫月告终。哀虽未忘，礼弗敢过。追慕之至，中外所同。卷四四





永裕陵修移角堠门户柏窠奏告神宗皇帝祝文


园寝之奉，巡行以时。增植所宜，卜云其吉。先事而告，亦礼之常。卷四四





永裕陵修移角堠门户柏窠祭告土地祝文


园寝之奉，栽植以时。惟尔有神，实严所守。敢祈昭鉴，永底平宁。卷四四





景灵宫天兴殿开淘井眼祭告里域真官祝文


神游之庭，井泥不食。日辰之吉，浚治以时。谂尔明灵，庶无悔吝。卷四四





太皇太后皇太后皇太妃受册奏告太庙并诸陵祝文


元祐二年六月十九日

伏以祗事亲闱，庶几孝治。配德祖考，既务极于推崇；笃生眇冲，亦敢忘于褒显。将奉宝册，率循旧章。涓日甚良，先期以告。卷四四





西京应天禅院会圣宫修神御帐座毕功告迁诸神御祝文


元祐二年八月二日

顷诏有司，恭修幄座，暂安别殿，以作庶工。既匠事之告成，宜真游之来复。愿垂昭鉴，及此良辰。卷四四





西京应天禅院会圣宫修神御帐座毕功奉安诸神御祝文


元祐二年八月二日

幄坐告成，允协岁时之吉；灵游永奠，复瞻天日之光。庶俾后人，仰蒙余庆。卷四四





西京会圣宫应天禅院奉安神宗皇帝御容前一日奏告永裕陵祝文


元祐二年十月

国家推本汉仪，立郡国之庙；参用唐制，就佛老之祠。乃眷洛都，载瞻园寝；并兴灵宇，以奉神禧。闵惟冲人，恭蹈成宪；谨择良日，临遣近臣。庶回日月之光，少答天人之望。卷四四





神宗皇帝御容至会圣宫并应天禅院前一日奏告诸帝祝文


元祐二年八月

三灵眷命，六圣在天。崧洛之间，仙释所馆。惟兹吉禘之始，当祔出游之庭。念彼元臣，昔皆侑食。一新惟肖之像，永陪如在之神。敢冀威灵，曲垂昭鉴。卷四四





神宗皇帝御容进发前一日奏告天地社稷宗庙等处祝文


元祐二年九月二十五日

祗畏天明，率循祖武。进衣冠之原庙，镇崧洛之灵祠。恭择良辰，启行仙驭。分遣执事，并告有神。卷四四





生擒西蕃鬼章奏告永裕陵祝文


元祐二年九月五日

大狝获禽，必有指踪之自；丰年高廪，孰知耘耔之劳。昔汉武命将出师，而呼韩来庭，效于甘露；宪宗厉精讲武，而河湟恢复，见于大中。憬彼西戎，古称右臂。自嘉祐末，兀征扰边。至熙宁中，董毡方命。于赫圣考，恭行天诛。非贪尺寸之疆，盖为民除蟊贼。遂建长久之策，不以贼遗子孙。而西蕃大首领鬼章，首犯南川，北连拓拔。申命诸将，择利而行；旋闻偏师，无往不克。吏士用命，争酬未报之恩；圣灵在天，难逃不漏之网。已于八月戊戌，生获鬼章。颉利成擒，初无渭水之耻；郅支授首，聊报谷吉之冤。谨当推本圣心，益修戎略。务在服近而来远，期于偃革以息民。仰冀威神，曲垂昭鉴。卷四四





西京会圣宫应天禅院奉安神宗皇帝御容奏告诸帝祝文


元祐二年九月六日

於穆神考，陟配在天。有严祠宫，从祀我祖。时日协吉，圣灵其安。宠绥后人，永锡纯嘏。卷四四





西京应天禅院会圣宫奉安神宗皇帝神御祝文


元祐二年九月六日

於皇在天，丕冒下土。矧此山陵之近，顾瞻两都；宅于嵩洛之间，上联五圣。有严净宇，会圣宫改为真馆。祗奉睟颜。愿追梵释之游，会圣宫改为仙圣之游。永答人天之望。卷四四





太皇太后皇太后皇太妃受册礼毕奏谢天地社稷宗庙诸宫观并诸陵祝文


元祐二年十月十日

至哉坤元，政必先于治内；养以天下，孝莫大于尊亲。昔首正于号名，今复严于典册。礼乐既具，神人允谐。分命迩臣，恭致成事。仰祈昭鉴，永锡鸿休。诸神庙“分命迩臣”句改“分命有司”。无任恳祷之至。卷四四





东太一宫翻修殿宇奉告十神太一真君祝文


元祐四年二月二十五日

於穆祠宫，有严春祀。吏以时而按视，工揆日以修完。庶就洁新，永绥灵御。仰祈昭鉴，大庇含生。卷四四





西路阙雨于济渎河渎淮渎庙祈雨祝文


伏以水旱之事，山川所司。农服穑以有秋，天密云而不雨。愧我不德，渎于有神。愿为三日之霖，大慰一方之望。国有常报，我其敢忘。卷四四





永定院修盖舍屋奏告诸帝后祝文


具严净宇，祗奉寝园。眷惟焚燎之余，少缓增修之役。仰祈昭鉴，永底燕宁。卷四四





永定院修盖舍屋祭告土地祝文


元祐二年十二月十日

伏以向因遗烬，延及净祠，爰择良辰，以兴众役。宜兹遣使，昭示有神。卷四四





奉安神宗皇帝御容赴景灵宫导引歌辞


帝城父老，三岁望尧心。天远玉楼深。龙颜仿佛笙箫远，肠断属车音。离宫春色琐瑶林，云阙海沉沉。遗民犹唱当时曲，秋雁起汾阴。卷四四





迎奉神宗皇帝御容赴西京会圣宫应天禅院奉安导引歌辞


经文纬武，十有九年中。遗烈震羌戎。渭桥夹道千君长，犹是建元功。西瞻温洛与神崧，莲宇照琼宫。人间俯仰成今古，流泽自无穷。卷四四





内中御侍以下贺冬至词语三首


元祐二年十月二十日





皇帝


伏以月临天统，首冠于三正；气应黄宫，复来于七日。君道寖长，阳德光亨。恭惟皇帝陛下，清明在躬，仁孝遍物。垂衣南面，天何言而四时成；问学西清，日将旦而群阴伏。裔夷奔走，年谷顺成。岂惟四海之欢心，自识三灵之阴赞。如川方至，受命无疆。妾等待罪掖庭，备员妇职。共庆一阳之节，敢陈万岁之觞。





太皇太后


伏以消长有时，候微阳之来复；贤愚同庆，知君子之汇征。德化所加，神人并应。恭惟太皇太后陛下，睿明天纵，慈俭身先。振河岳以不倾，地无私载；顺阴阳而自化，天且不违。成功已陋于汉唐，论德盖高于任姒。《大有》上吉，方获助于三灵；《既醉》太平，当纯备于五福。妾等职参长御，心奉慈闱。庆阳德之方来，愿天寿之平格。





皇太后


伏以矇瞍奏功，验人和于缇室；日官占物，效岁美于黄云。庆自宫庭，泽均海宇。恭惟皇太后殿下，辅佐内治，仪刑王家。推美国风，夙茂周南之化；考祥羲易，共成坤厚之功。方迎日于三微，敢称觞于万寿。岂独宫闱之愿，实同中外之欢。妾等猥以微躯，被蒙慈渥。仰献冈陵之祝，庶殚草木之诚。卷四五





内中御侍以下贺年节词语三首


元祐二年十二月一日





皇帝


伏以齐七政于玑衡，天人并应；受三朝之图籍，海宇来同。恭惟皇帝陛下，至仁无私，神武不杀。祖述尧帝，历象以授民时；仪刑文王，正家而齐天下。方肇新于岁律，宜向用于神休。妾等幸侍禁严，仰陶化育。愿上万年之寿，永膺百顺之祥。





太皇太后


伏以太簇旋宫，既赞扬而出滞；勾芒司历，方布德以缓刑。恭惟太皇太后陛下，化始六宫，风行九有。捐财振廪，救民沟壑之中；求贤审官，拔士茅茨之下。方履端之资始，膺景福于无疆。妾等幸侍禁严，粗供妇职。愿献冈陵之寿，少输草木之诚。





皇太后


伏以三元资始，磔禳以饯余寒；万宝更新，燔烈以兴嗣岁。恭惟皇太后殿下，道光沩汭，德配周南。辅导两朝，孝慈格于上下；仪形九御，恭俭闻于迩遐。顺履三阳，诞膺百禄。妾等幸班禁掖，久被余光。莫报生成之恩，但祝灵长之算。卷四五





内中御侍已下贺冬至词语三首


元祐三年十月三十日





皇帝


伏以日合天统，时推建子之正；律中黄钟，气验微阳之应。德施自上，惠均于民。伏惟皇帝陛下，道配皇王，化行夷夏。观其来复，见乎天地之心；静以无为，待此阴阳之定。云物告瑞，宫声协和。岂惟至治之祥，自得上天之祐。一人有庆，万寿无疆。妾等蒙被天光，叨尘妇职。敢献如山之祝，庶同率土之欢。





太皇太后


伏以书奏清台，验历家之邃密；日移黄道，迎化国之舒长。寰宇和平，宫闱欢豫。恭惟太皇太后陛下，教隆阴礼，位正坤仪。嗣太任之徽音，道光千古；衣明德之大练，俭化六宫。体柔静以临朝，配清明而烛物。庆云可望，共占至治之祥；彤史何知，莫赞无为之德。妾等猥参女职，仰奉慈颜。因来复之一阳，祝无疆之万寿。





皇太后


伏以候气葭灰，喜律筒之已应；课功彩线，知宫日之初长。品物向荣，掖廷胥悦。恭惟皇太后殿下，母临四海，妇应东朝。求贤审官，但有忧勤之志；躬俭节用，岂忘浣濯之衣。宜福禄之日康，乐宫闱之无事。妾等滥尘女职，获奉慈颜。愿先柏酒以称觞，更指椿年而献寿。卷四五





紫宸殿正旦教坊词九首


元祐四年





教坊致语


臣闻行夏之时，正莫加于人统；采周之旧，王方在于镐京。惟吉月之布和，休庶工而未作。使华远集，邻好交修。萃簪笏于九门，来车书于万里。将兴嗣岁，以乐太平。恭惟皇帝陛下，躬履至仁，诞膺眷命。法天地四时之运，民日用而不知；传祖宗六圣之心，我无为而自化。九德咸事，三年有成。始御八音之和，以临元日之会。人神相庆，夷夏来同。臣等忝与贱工，得亲壮观。知舆情之愿颂，顾盛德之难形。不度荒芜，敢进口号。





口号


九霄清跸一声雷，万物欣荣意已开。晓日自随天仗出，春风不待斗杓回。行看菖叶催耕籍，共喜椒花映寿杯。欲识太平全盛事，师师鹓鹭满云台。





勾合曲


东风应律，南籥在庭。饯腊迎春，方庆三朝之会；登歌下管，愿闻九奏之和。上悦天颜，教坊合曲。





勾小儿队


工师奏技，咸踊跃以在庭；稚孺闻音，亦回翔而赴节。方资共乐，岂间微情。上奉宸欢，教坊小儿入队。





队名


仙山来绛节，云海戏群鸿。乐队。





问小儿队


六乐充庭，九宾在列。何彼垂髫之侣，欲陈振袂之能。必有来诚，少前敷奏。





小儿致语


臣闻正月上日，万汇所以更新；群臣嘉宾，四方于是观礼。雪方占于上瑞，风已告于先春。及此良辰，设为高会。恭惟皇帝陛下，子来九有，天覆兆民。焕乎其有文章，昭然若揭日月。安西都护，来输八国之琛；南极老人，出效万年之寿。还圭璋于邻使，受图籍于春朝。击石金，奏钧天之广乐；跳毬舞索，戏平乐之都场。臣等沐浴太平，咏歌新岁。鼓舞《咸》《韶》之韵，跄扬鸟兽之间。未敢自专，伏候进止。





勾杂剧


以雅以南，既毕陈于众技；载色载笑，期有悦于威颜。舞缀暂停，优词间作。金丝徐韵，杂剧来欤？





放小儿队


酒阑金殿，既均湛露之恩；漏减铜壶，曲尽流风之妙。望彤墀而申祝，整翠袖以言归。再拜天阶，相将好去。卷四五






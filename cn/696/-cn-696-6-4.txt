寓言


其一

江东有秽鸟，自名为秃鹙。
食鱼徒满吭，毛羽终可羞。
其或所立渚，鸥鹭必远投。
何来一苍鹰，铁翮黄金眸。
虽非高尚姿，犹任搏击谋。
不作摩天飞，下集沧江流。
侧身就鹙饱，比翼相遨游。
末流安可居，贵贱各自求。
所以老鹤心，傲然当高秋。

其二

鲁国有腐儒，行止如清狂。
拜虎求不啮，揖蛇求不伤。
二物颇威厉，岂欲贵仪章。
非不执斧柯，欲举心茫茫。
终觉屈身易，宁知均丧亡。
持肉馁猛兽，弭耳来相将。
食尽甘饵见，亦得充君肠。
所以天地间，尽产豺与狼。





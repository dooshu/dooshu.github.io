◇马日不宜加礼议

日以上公之尊，秉髦节之使，御命直指，宁辑东夏，而曲媚奸臣，为所牵率，章表署用，辄使首名，附下罔上，奸以事君。昔国佐当晋军而不挠，宜僚临白刃而正色。王室大臣，岂得以见胁为辞！又袁术僭逆，非一朝一夕，日随从，周旋历岁。《汉律》，与罪人交关三日已上，皆应知情。《春秋》，鲁叔孙得臣卒，以不发扬襄仲之罪，贬不书日。郑人讨幽公之乱，斫子家之棺。圣上哀旧臣，未忍追案，不宜加礼。（《后汉·孔融传》，又见袁宏《后汉纪》》三十九）


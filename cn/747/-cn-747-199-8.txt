○初夏邪岭送益府窦参军宴诗序

分首三春，送君千里。青山白日，非旧国之春秋；翠清樽，是他乡之杯酒。况复圭峰南望，切登高之情；渭水北流，动临川之叹。於时寒光将歇，春景未华，残雪飘花，犹开六出；轻水涵影，未解三川。晨风轸孙楚之情，岐路下杨朱之泪。虽载言载笑，赏风月於离前；而一咏一吟，寄心期於别後。诗言志也，可不云乎？


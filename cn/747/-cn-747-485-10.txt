○第三表

臣某言：臣逼於疾瘵，累有陈奏，再奉诏旨，私愿未从，感恩则深，量力难济。况偏风状候，与诸疾不同，虽时似少减，终虑成沉痼。中枢务重，不可阙人，自臣在假，巳四十馀日，旷废斯甚，兢惶益深。一夫不获。一吏不职。则系圣虑，以之忧劳。今臣手足未平，心绪未复，卧受丰禄，胡颜自安？伏惟陛下顺天理物，躬勤庶政，事无细大，感遂其宜。岂可独私微臣，久玷时化？是以直疏诚恳，不敢苟饰烦词，冒黩宸严，期於照鉴。无任惶怖震越之至！谨奉表陈请以闻。


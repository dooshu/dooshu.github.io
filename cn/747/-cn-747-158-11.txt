○谏幸同州校猎表

臣闻屋漏在上，知之者在下。愚夫之计，择之者圣人。是以周王询於刍尧，殷后谋於版筑，故得享国弥久，传祚无疆，功宣清庙，庆流後叶。伏惟陛下天性仁爱，躬亲节俭，朝夕克念，百姓为心，一物失所，纳隍轸虑。臣伏闻大驾欲幸同州教习，臣伏知四时狩，前王恒典，事有沿革，未必因循。今年甘雨应时，秋稼极盛，元黄亘野，十分才收一二，尽力刈获，月半犹未讫功。贫家无力，禾下始拟种麦。直据寻常科唤，田家已有所妨。今既供承猎事，兼之修理桥道，纵大简略，动费一二万工，百姓收敛，实为狼狈。臣愿陛下少留万乘之恩，垂听一介之言，退近旬日，收刈总了，则人尽暇豫，家得康宁，舆轮徐动，公私交泰。


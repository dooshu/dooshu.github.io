志第五十六 礼志九


△谥法

至元三年，追谥成吉思以下诸汗，是为上尊谥之始。三十一年，世祖崩。夏四月甲午，成宗即位。丙午，右丞相完泽及文武百官议上大行皇帝尊谥。壬寅，为坛于都城南七里。甲辰，遣司徒兀都带、平章政事不忽木、左丞张九思率百官请谥于南郊。五月戊午，遣摄太尉兀都带奉册上尊谥、庙号及国语尊称。是日，完泽等议，同上先皇后宏吉剌氏尊谥。凡历代上先帝、先后尊谥者皆如之。至群臣赐谥，则始于中统二年，赐金翰林修撰魏璠谥靖肃，补阙李大节谥贞肃。至大二年，定内外官三品以上者许请谥，若勋戚大臣赐谥不在此例。太常因革礼次谥法于诸神祀之下，今仍之。

▲君谥

神　一民无为曰神。应变无方曰神。能妙万物曰神。圣不可知曰神。道化宣民曰神。显仁藏用曰神。

圣　极深研几曰圣。穷理尽性曰圣。穷神知化曰圣。能享上帝曰圣。兼采众谋曰圣。裁成天地曰圣。百姓与能曰圣。备物成器曰圣。备道全美曰圣。

文　经纬天地曰文。齿德博闻曰文。修德来远曰文。德洽四国曰文。徽柔懿恭曰文。圣谥丕显曰文。化成天下曰文。纯穆不已曰文。

武　克定祸乱曰武。禁暴戢兵曰武。克有天下曰武。睿智不杀曰武。恤民除害曰武。

成　经德秉哲曰成。民和神福曰成。政立民安曰成。持盈守成曰成。道兼圣智曰成。

康　安乐抚民曰康。能安兆民曰康。俊民用章曰康。久膺多福曰康。

献　聪明睿智曰献。向惠德元曰献。智质有圣曰献。

懿　爱民质渊曰懿。体元居中曰懿。德浸光大曰懿。

章　法度大明曰章。

穆　布德执义曰穆。尊贤敬德曰穆。德政应和曰穆。

敬　威仪悉备曰敬。齐庄中正曰敬。全善典法曰敬。畏天爱民曰敬。

元　主善行德曰元。行义悦民曰元。体仁长人曰元。

昭　圣德嗣服曰昭。德业升闻曰昭。智能察微曰昭。

景　耆意大图曰景。布义行刚曰景。繇义而成曰景。德行可仰曰景。

孝　协时肇享曰孝。博施被物曰孝。继志述事曰孝。教刑四海曰孝。德通神明曰孝。

宣　施而无私曰宣。重光奠丽曰宣。义问周达曰宣。

平　布纲治纪曰平。治而无倦曰平。布德均政曰平。无党无偏曰平。治道如砥曰平。

桓　辟土服远曰桓。

庄　威而不猛曰庄。端恪临民曰庄。

僖　质渊学谏曰僖。

肃　刚德克就曰肃。

惠　慈仁好与曰惠。能安四方曰惠。子爱困穷曰惠。俭以厚下曰惠。

安　宽裕和平曰安。所宝惟贤曰安。兆民赖庆曰安。中心宅仁曰安。修己宁民曰安。

明　照临四方曰明。谮愬不行曰明。圣能作则曰明。无幽不察曰明。任贤使能曰明。令闻不已曰明。奉若天道曰明。孝法天下曰明。奉养有节曰明。遏恶扬善曰明。视能致远曰明。

定　安民法故曰定。安民大虑曰定。仁能一众曰定。嗣成武功曰定。

简　易从有功曰简。平易无疵曰简。至德临下曰简。

隐　不显尸国曰隐。

翼　思虑深远曰翼。小心事天曰翼。

襄　辟土有德曰襄。

哀　德之不建曰哀。

烈　秉德事业曰烈。海外有截曰烈。业成无竞曰烈。丕承圣谟曰烈。

威　蛮夷率服曰威。信赏必罚曰威。德威可畏曰威。

愍　祸乱力作曰愍。使民悲伤曰愍。在国罹忧曰愍。

灵　乱而不损曰灵。好事鬼神曰灵。极知神事曰灵。

幽　壅遏不达曰幽。违礼乱常曰幽。暴民残义曰幽。

厉　杀戮不辜曰厉。

德　修文来远曰德。睿智日新曰德。尊贤亲亲曰德。忠和纯淑曰德。

质　中正无邪曰质。恬淡无为曰质。

靖　虚己鲜言曰靖。缉熙宥密曰靖。式典安民曰靖。

顺　慈和遍服曰顺。德合帝则曰顺。受天百禄曰顺。

思　追悔前过曰思。

宪　赏善罚奸曰宪。刑政四方曰宪。圣能法天曰宪。

仁　利泽万世曰仁。大德好生曰仁。率性安行曰仁。

义　除去天地之害曰义。理财正辞曰义。仁能制命曰义。能成其志曰义。

礼　奉义顺则曰礼。

智　察言知人曰智。

钦　克慎成宪曰钦。

戴　典礼不愆曰戴。爱民好治曰戴。

怀　慈仁短折曰怀。民思其惠曰怀。

荒　好内怠政曰荒。内外淫乱曰荒。昏乱纪度曰荒。狎侮五常曰荒。

惑　以欲忘道曰惑。淫溺丧志曰惑。妇言是用曰惑。

夷　失礼基乱曰夷。

▲后妃谥

文　克嗣徽音曰文。慈惠爱民曰文。德美才秀曰文。

成　夙夜警戒曰成。曲直赴礼曰成。仁化纯礼曰成。

康　温良好学曰康。寿考且宁曰康。保民迪吉曰康。务德不争曰康。

献　贤德有成曰献。

懿　温柔圣善曰懿。柔克有光曰懿。

章　其言有文曰章。上下无私曰章。

穆　德化肃和曰穆。

敬　夙夜警戒曰敬。戒惧无违曰敬。戒尊师傅曰敬。

元　体仁内恕曰元。仁明道合曰元。

昭　容仪翼美曰昭。德礼不愆曰昭。高朗令终曰昭。

孝　慈惠爱亲曰孝。尊仁安义曰孝。先意承志曰孝。能奉祭祀曰孝。敬慎所安曰孝。

宣　圣善周闻曰宣。能布全德曰宣。

平　执事有制曰平。分不求多曰平。

庄　履正志和曰庄。端一克成曰庄。齐戒中礼曰庄。

僖　小心畏忌曰僖。见善用长曰僖。

恭　执心决断曰恭。能执妇道曰恭。

惠　淑质受谏曰惠。恩能及下曰惠。

安　务德不争曰安。庄敬尽礼曰安。敬而有礼曰安。

明　独见先知曰明。内治和礼曰明。

定　践行不爽曰定。审于事情曰定。德操纯固曰定。

简　一德不懈曰简。

正　其仪不忒曰正。精爽斋肃曰正。内外宾服曰正。诚心格非曰正。庄以率下曰正。息邪距诐曰正。

隐　违拂不成曰隐。

哀　遭难已甚曰哀。

烈　光有大功曰烈。安民有功曰烈。

勤　服劳无怨曰勤。能修其官曰勤。

贞　履正中馈曰贞。守数难犯曰贞。幽闲专一曰贞。恒德从一曰贞。

灵　死见鬼能曰灵。不勤成名曰灵。

幽　淫德灭国曰幽。

厉　挟邪违正曰厉。长舌阶祸曰厉。

节　巧而好度曰节。能固所守曰节。恭俭中礼曰节。好廉自克曰节。直道不挠曰节。临义不夺曰节。

德　富贵好礼曰德。仁而有化曰德。忧国进贤曰德。

质　直心靡他曰质。

靖　柔德教众曰靖。宽乐全终曰靖。

顺　和比于礼曰顺。柔德承天曰顺。德性宽柔曰顺。淑慎其身曰顺。德容如玉曰顺。

宪　行善可记曰宪。

忠　让贤尽诚曰忠。危身奉上曰忠。中能应外曰忠。

仁　功施于民曰仁。屈己逮下曰仁。

礼　奉义顺则曰礼。善自防闲曰礼。

钦　威仪悉备曰钦。

良　顺理习善曰良。温敬寡言曰良。孝悌成性曰良。小心敬畏曰良。

微　元德充美曰微。

柔　顺德丽贞曰柔。至顺法坤曰柔。

荒　纵乐无度曰荒。

惑　心志多穷曰惑。

戾　不悔前过曰戾。不思顺受曰戾。

▲臣谥

文　博闻多见曰文。敬直慈惠曰文。勤学好问曰文。修治班制曰文。与贤同升曰文。

武　除乱靖难曰武。帅众以顺曰武。折冲御侮曰武。赴敌无避曰武。辟土斥境曰武。

成　通达强立曰成。不忘久要曰成。佐相克忠曰成。德备礼乐曰成。德见于行曰成。

康　宽裕和平曰康。敬而有礼曰康。保卫社稷曰康。造道自行曰康。动而无妄曰康。

献　博闻多能曰献。智能翼君曰献。学于古训曰献。

懿　文德充实曰懿。秉彝好德曰懿。尚能不争曰懿。

章　温克令仪曰章。敬慎高明曰章。

穆　申情见貌曰穆。敬和在位曰穆。

敬　夙夜将事曰敬。陈善闭邪曰敬。死不忘君曰敬。难而不避曰敬。受命不迁曰敬。众方克就曰敬。

元　宣慈惠和曰元。

昭　明德有功曰昭。德音孔宣曰昭。

孝　秉德不回曰孝。思爱忘劳曰孝。从命不忿曰孝。富贵不骄曰孝。能守祭祀曰孝。

宣　俊达有德曰宣。力施四方曰宣。

平　政以行辟曰平。执事有制曰平。分不求多曰平。

桓　克敌服远曰桓。壮以有力曰桓。

庄　执德不矜曰庄。

僖　小心敬慎曰僖。

恭　好德不怠曰恭。貌敬行祗曰恭。

惠　宽裕不苛曰惠。柔质慈民曰惠。遗爱在民曰惠。分人以财曰惠。利而不费曰惠。

安　好和不争曰安。

明　总集殊异曰明。能视致远曰明。诚身自知曰明。守静知常曰明。

定　以劳定国曰定。克绥邦家曰定。

简　仕不躁进曰简。能行直道曰简。

隐　怀情不尽曰隐。

襄　执心克刚曰襄。协赞有成曰襄。

哀　处死非义曰哀。

毅　致果杀敌曰毅。勇而近仁曰毅。

勇　持义不挠曰勇。以义死事曰勇。临事屡断曰勇。胜敌壮志曰勇。临难不惧曰勇。

壮　胜敌克乱曰壮。死于原野曰壮。好力致勇曰壮。屡行征伐曰壮。武而不遂曰壮。武德刚毅曰壮。非礼弗履曰壮。

克　爱民作刑曰克。胜敌得俊曰克。胜己自私曰克。

勤　能修其官曰勤。广业不怠曰勤。勤行世业曰勤。好学力行曰勤。

贞　大虑克就曰贞。直道不挠曰贞。清白守节曰贞。内外用情曰贞。不隐幽屏曰贞。图国荒死曰贞。名实不爽曰贞。事君无猜曰贞。固节干事曰贞。

愍　佐国逢难曰愍。危身奉上曰愍。

幽　暴民残义曰幽。

白　涅而不淄曰白。致虑忘机曰白。

德　刚塞简廉曰德。宽栗扰义曰德。直温强义曰德。辅世长民曰德。富贵好礼曰德。

匡　辅弼王室曰匡。以法正国曰匡。弥缝灾害曰匡。正君之过曰匡。

质　名实不爽曰质。言行相应曰质。

靖　仁敬鲜言曰靖。

顺　慈仁和民曰顺。克将君美曰顺。

宪　文武可法曰宪。

坚　磨而不磷曰坚。

忠　临患不忘国曰忠。虑国忘家曰忠。杀身报国曰忠。廉方公正曰忠。世笃勤劳曰忠。善则推君曰忠。死卫社稷曰忠。以德匡君曰忠。以孝事君曰忠。安不择事曰忠。中能应外曰忠。

仁　畜义丰功曰仁。杀身成志曰仁。克己复礼曰仁。宽信敏惠曰仁。功施于民曰仁。爱仁利物曰仁。

义　推功尚善曰义。以礼节行曰义。取而不贪曰义。行礼不疚曰义。见利能让曰义。以公灭私曰义。制事得宜曰义。

礼　躬俭中节曰礼。审节而和曰礼。著诚去伪曰礼。

智　敬而不忘曰智。尊明胜患曰智。摧芒折廉曰智。择任而往曰智。能治大官曰智。临事不惑曰智。知言知默曰智。

直　守道如矢曰直。言行不邪曰直。质而中正曰直。正人之曲曰直。折狱在中曰直。孝弟成性曰直。小心敬事曰直。

信　思难不越官曰信。周仁承命曰信。立言可复曰信。守礼不违曰信。

钦　肃敬而承上曰钦。

良　谋猷归美曰良。

类　勤施无私曰类。不忝前哲曰类。

度　心能制义曰度。进退可轨曰度。守法纬民曰度。从容有常曰度。礼仪次善曰度。

戴　典礼不愆曰戴。爱人好礼曰戴。

怀　仁敬短折曰怀。执义去位曰怀。

荒　内外淫乱曰荒。

悫　诚以致志曰悫。




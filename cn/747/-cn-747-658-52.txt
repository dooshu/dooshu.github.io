○裴宏泰可太府少卿知左藏库出纳制

敕：前度支河北榷盐使朝议郎检校尚书刑部郎中使持节贝州诸军事兼权知贝州刺史侍御史充本州防御使上柱国赐紫金鱼袋裴宏泰：九土之贡，百品之货，辨其名物，谨其出纳，常在外府，统以上卿，宜求干敏之才，以为之贰。而宏泰顷分榷务，兼抚郡民，当军兴之时，法行政立。则受藏之府，事繁物殷，量其器能，可以专委。勉膺是任，无替前劳。可守太府少卿知左藏库出纳，散官、勋、赐如故。


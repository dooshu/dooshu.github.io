○详定刑名诏

门下：朕闻大德曰生，肖天地而为贵；大宝曰但，体宸极以居贞。所以经纬三才，弥纶万物，顺人心以敷化，因天讨而立刑。《易》称明罚，哀矜之志愈远；《书》云肆眚，简惠之道斯崇。故能象服画冠，化隆上叶；道德齐礼，刑清中代。暨乎大道既隐，淳风已衰，元首司契，徇骄奢以临下；股肱赞道，用深刻为奉公。罪名积於简书，滋章被於率土，姬训夏法。峻网备於三千；秦革周科，深文加於九族。汉祖约法，后嗣不胜其弊，晋武蠲刑，末流竟致其酷。遂使茫茫区宇，圄犴所以实繁；蠢蠢黔黎，手足为之无措。自斯以降，禁网愈密，叹深袁准之书，事切刘宏之奏。太宗文皇帝至道难名，元功不测，拨乱反正，恤狱慎刑。杜浇弊之馀源，削繁苛之峻法，道臻刑措，二十馀年。耻格之义斯隆，恻隐之怀犹切。玉几遗训，重令刊改，瞻奉隆规，兴言感咽。

朕以虚寡，夙嗣宝图，寅畏上元，忧勤庶类。乘奔履薄，惧一物之未安；旰食宵衣，虑万方之多罪。虽解网之德，有惭列圣；而好生之惠，无愧伊心。於是仰遵先旨，旁求故实。诏太尉扬州都督监修国史上柱国赵国公无忌、开府仪同三司上柱国英国公勣、尚书左仆射监修国史上柱国燕国公志宁、尚书右仆射监修国史上护军北平县开国公行成、光禄大夫侍中监修国史上护军蓚县开国公高季辅、银青光禄大夫行黄门侍郎平昌县开国公宇文节、中书侍郎柳奭、右丞段宝元、太常少卿令狐德棻、吏部侍郎高敬言、刑部侍郎刘燕客、给事中赵文恪、中书舍人李友益、少府丞张行实、大理丞元绍、太府丞王文端、刑部郎中贾敏行等，爰逮朝贤，详定法律。酌前王之令典，考列辟之旧章，适其轻重之宜，采其宽猛之要，使夫画一之制，简而易从；约法之文，（一作章）疏而不漏，再移期月，方乃撰（一作始勒）成，宜班下普天，垂之来叶，庶设而不犯，均被皇恩（一作均彼上皇）。凡在群司，（一作臣）逮於列岳，其务在审慎，称朕意焉。


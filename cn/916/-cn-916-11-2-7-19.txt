【君马黄二首】

幽并重骑射。征马正（文苑云。一作自。）盘桓。风去嘶声（乐府作长嘶。文苑、《诗纪》并云。一作长嘶。）远。冰坚度足寒。出关聊（文苑云。一作徒。）变色。上坂屡停鞍。即今随御史。非复在楼兰。（○文苑英华二百九。《乐府诗集》十七。《诗纪》百二。）

五色乘马黄。追风时灭没。血汗染龙花。胡鞍抱秋月。唯腾渥洼水。不饮长城窟。讵待燕昭王。千金市骏骨。（○同上）


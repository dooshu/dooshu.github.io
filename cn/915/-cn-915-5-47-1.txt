◇制新科下州郡上言

自丧乱已来，民人失所，今虽小安，然服教日浅。所下新科，皆以明罚敕法，齐一大化也。所领六县，疆域初定，加以饯馑，若一切齐以科禁，恐或有不从教者。有不从教者，不得不诛，则非观民设教随时之意也。先王辨九服之赋以殊远近，制三典之刑以平治乱。愚以为此郡宜依远域新邦之典，其民间小事，使长吏临时随宜，上不背正法，下以顺百姓之心。比及三年，民安其业，然后齐之以法，则无所不至矣。（《魏志·何夔传》）


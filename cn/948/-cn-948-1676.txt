陆游　江村

江村连夜有飞霜，柿正丹时橘半黄。

转枕却寻惊断梦，拨炉偶见爇残香。

医无绝艺空三易，死与浮生已两忘。

拈得一书还嬾看，卧听孙子诵琅琅。

陆游

陆游　江村

江村一雨喜尘清，隐隐雷车意未平。

莽苍郊原来暮色，飕飀林壑起秋声。

书希简古终难近，诗慕雄浑苦未成。

白首愈悲知我少，从今一技不须名。

陆游

陆游　江村

误著儒冠不更论，白头且喜卧江村。

林深栖鸟逐更噪，埭近过舟终夜喧。

病起日惟翻断简，愁来时亦倒清尊。

自嫌未绝知闻处，尚有僧敲月下门。

陆游


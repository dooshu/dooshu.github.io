○楚州刺史刘彦贞可本州观察使制

敕：懋官之旨，非增秩不足以示宠。行边之任，非进号不足以申威。施之其人，是为令典。某宽厚得众，深沉有谋。克荷家声，累膺朝寄。百城观政，三郡底宁。而长淮上游，地雄师众。刺举之职，未极当官。廉问之楷，实谐佥议。因是敷宠，更伫厥成。噫！千里之长，三军之帅，任遇斯重，勋庸是图。尔其敬哉，无隳乃力。可。


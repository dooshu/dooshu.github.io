卷二百八

<史部,诏令奏议类,奏议之属,历代名臣奏议>

钦定四库全书

历代名臣奏议卷二百八

明　杨士奇等　撰

法令

周武王问於太公曰为国而数更法令者何也太公曰为国而数更法令者不法法以其所善为法者也故令出而乱乱则更为法是以其法令数更也

魏文侯问李克曰刑罚之源安生李克曰生於奸邪淫佚之行凡奸邪之心饥寒而起淫佚者久饥之诡也雕文刻镂害农事者也锦绣纂组伤女工者也农事害则饥之本也女工伤则寒之源也饥寒并至而能不为奸邪者未之有也男女饰美以相矜而能无淫佚者未尝有也故上不禁技巧则国贫民侈国贫穷者为奸邪而富足者为淫佚则驱民而为邪也民以为邪因以法随诛之不赦其罪则是为民设陷也刑罚之起有源人主不塞其本而替其末伤国之道乎文侯曰善以为法服也

秦卫鞅欲变法秦人不悦鞅言於孝公曰夫民不可与虑始而可与乐成论至惪者不和於俗成大功者不谋於衆是以圣人苟可以强国不法其故甘龙曰不然因民而教者不劳而成功缘法而治者吏习而民安之卫鞅曰常人安於故俗学者溺於所闻以此两者居官守法可也非所与论於法之外也智者作法愚者制焉贤者更礼不肖者拘焉公曰善乃以鞅为左庶长卒定变法之令令民为什伍而相收司连坐不告奸者要斩告奸者与斩敌首同赏匿奸者与降敌同罚民有二男以上不分异者倍其赋有军功者各以率受爵为私鬬者各以轻重被刑大小戮力本业耕织致粟帛多者复其身事末利及怠而贫者举以为收孥宗室非有军功论不得为属籍明尊卑爵秩等级各以差次名田宅臣妾衣服有功者显荣无功者虽富无所芬华令既具未布恐民之不信乃立三丈之木於国都南门募民能徙置北门者予十金民怪之莫敢徙复曰能徙者子五十金有一人徙之辄予五十金乃下令令行朞年民之国都言新令之不便者以千数於是太子犯法卫鞅曰法之不行自上犯之太子君嗣不可施刑刑其傅公子?黥其师公孙贾明日秦人皆趋令行之十年道不拾遗山无盗贼民勇於公战怯於私鬬乡邑大治秦民初言令不便者有来言令便鞅曰此乱法之民也尽迁之於边其後民莫敢议令

秦始皇三十六年丞相李斯上言曰异时诸侯并争厚招游学今天下已定法令出一百姓当家则力农工士则学习法令今诸生不师今而学古以非当世惑乱黔首臣请史官非秦记皆烧之非博士官所职天下有藏诗书百家语者皆诣守尉杂烧之令下三十日不烧黥为城旦所不去者医药卜筮种树之书若有欲学法令以吏为师制曰可

汉文帝时张释之为廷尉上行出中渭桥【张晏曰在渭桥中路瓒曰中渭桥两岸之中】有人从桥下走出乘舆马惊於是使骑捕属之廷尉释之治问曰县人来【如淳曰长安县人】闻跸匿桥下久之以为行已过即出见乘舆车骑即走耳廷尉奏当一人犯跸当罚金【如淳曰已令跸先至而犯者罚金四两跸止行人】文帝怒曰此人亲惊吾马吾马赖柔和令它马固不败伤我乎而廷尉乃当之罚金释之曰法者天子所与天下公共也今法如此而更重之是法不信於民也且方其时上使立诛之则已今既下廷尉廷尉天下之平也一倾而天下用法皆为轻重民安所错其手足唯陛下察之良久上曰廷尉当是也其後有人盗高庙前玉环捕得文帝怒下廷尉治释之案律盗宗庙服御物者为奏当

弃市上大怒曰人之无道乃盗先帝庙器吾属廷尉者欲致之族而君以法奏之非吾所以共承宗庙意也释之免冠顿首谢曰法如是足也【徐广曰足一作止也】且罪等【如淳曰俱死罪也盗玉环不若盗长陵土之?也】然以逆顺为差今盗宗庙器而族之有如万分一假令愚民取长陵一抔土【张晏曰不欲指言故以取土譬也】陛下何以加其法乎久之文帝与太后言之乃许廷尉

景帝元年秋七月诏曰吏受所监临以饮食免重受财物贱买贵卖论轻廷尉与丞相更议着令廷尉信谨与丞相议曰吏及诸有秩受其官属所监所治所行所将其与饮食计偿费勿论它物若买故贱卖故贵皆坐赃为盗没入赃县官吏迁徙免罢受其故官属所将监治送财物夺爵为士伍免之无爵罚金二斤令没入所受有能捕告畀其所受赃

宣帝时京兆尹张敞上书言国兵在外县官糓度不足以振之愿令诸有辠非盗受财杀人及犯法不得赦者皆得以差入糓务益致糓以豫备百姓之急事下有司萧望之与少府李强议以为民函隂阳之气有仁义欲利之心在教化之所助尧在上不能去民欲利之心而能令其欲利不胜其好义也虽桀在上不能去民好义之心而能令其好义不胜其欲利也故尧桀之分在於义利而已道民不可不慎也今欲令民量粟以赎罪如此则富者得生贫者独死是贫富异刑而法不一也人情贫穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以丧如此伯夷之行坏公绰之名灭政教一倾虽有周召之佐恐不能复古者臧於民不足则取有余则子诗曰爰及矜人哀此鳏寡上惠下也又曰雨我公田遂及我私下急上也今有西边之役民失作业虽户赋口敛以赡其困乏古之通义百姓莫以为非以死救生恐未可也陛下布德施教教化既成尧舜亡以加也今议开利路以伤既成之化臣窃痛之於是天子复下其议两府丞相御史以难问张敞敞曰少府左冯翊所言常人之所守耳昔先帝征四夷兵行三十余年百姓犹不加赋而军用给今羌虏一隅小夷跳梁於山谷间汉但令辠人出财减辠以诛之其名贤於烦扰良民横兴赋敛也又诸盗及杀人犯不道者百姓所疾苦也皆不得赎首匿见知纵所不当得为之属议者或颇言其法可蠲除今因此令赎其便明甚何化之所乱甫刑之罚小过赦薄罪赎有金选之品所从来久矣何贼之所生敞备皂衣二十余年尝闻罪人赎矣未闻盗贼起也窃怜凉州被寇方秋饶时民尚有饥乏病死於道路况至来春将大困乎不早虑所以振救之策而引常经以难恐後为重责常人可与守经未可与权也敞幸得备列卿以辅两府为职不敢不尽愚望之强对曰先帝圣惪贤良在位作宪垂法为无穷之规永惟边竟之不赡故金布令甲曰边郡数被兵难饥寒夭絶天年父子相失令天下共给其费固为军旅卒暴之事也闻天汉四年常使死罪人入五十万钱减死罪一等豪强吏民请夺假贷至为盗贼以赎罪其後奸邪横暴羣盗并起至攻城邑杀郡守充满山谷吏不能禁明诏遣綉衣使者以兴兵击之诛者过半然後衰止愚以为此使死罪赎之败也故曰不便时丞相魏相御史大夫丙吉亦以为羌虏且破转输略足相给遂不施敞议

时于定国为廷尉求明察寛恕黄霸等以为廷平季秋後请□时上常幸宣室斋居而决事狱刑号为平矣涿郡太守郑昌上疏曰圣王置谏诤之臣者非以崇惪防逸豫之生也立法明刑者非以为治救衰乱之起也今明主躬垂明听虽不置廷平狱将自正若开後嗣不若删定律令律令一定愚民知所避奸吏无所弄矣今不正其本而置廷平以理其末也政衰听怠则廷平将招权而为乱首矣

东汉光武时湖阳公主苍头白日杀人因匿主家吏不能得及主出行而以奴参乘洛阳令董宣於夏门亭候之乃驻车叩马以刀画地大言数主之失叱奴下车回格杀之主即还宫诉帝帝大怒召宣欲箠杀之宣叩头曰愿乞一言而死帝曰欲何言宣曰陛下圣德中与而纵奴杀良人将何以理天下乎臣不须箠请得自杀即以头击楹流血被面帝令小黄门持之使宣叩头谢主宣不从强使顿之宣两手据地终不肯俯主曰文叔为白衣时藏亡匿死吏不敢至门今为天子威不能行一令乎帝笑曰天子不与白衣同回勅强项令出赐钱三十万宣悉以班诸吏由是搏击豪强莫不震栗京师号为卧虎歌之曰枹皷不鸣董少平

大中大夫成仪侯梁统在朝廷数陈便宜以为法令既轻下奸不胜宜重刑罚以遵旧典乃上疏曰臣窃见元哀二帝轻殊死之刑以一百二十三事手杀人者减死一等自是以後着为常准故人轻犯法吏易杀人臣闻立君之道仁义为主仁者爱人义者政理爱人以除残为务政理以去乱为心刑罚在中无取於轻是以五帝有流殛放杀之诛三王有大辟刻肌之法故孔子称仁者必有勇又曰理财正辞禁民为非曰义高帝受命诛暴平荡天下约令定律诚得其宜文帝寛惠柔克遭世平康唯除省肉刑相坐之法它皆率由无革旧章武帝致中国隆盛财力有余征伐远方军役数兴豪杰犯禁奸吏弄法故重首匿之科着知纵之律以破朋党以徵隐匿宣帝聪明正直总御海内臣下奉宪无所失坠因循先典天下称理至哀平继体而即位日浅听断尚寡丞相王嘉轻为穿凿亏除先帝旧约成律数年之间百有余事或不便於理或不厌民心谨表其尤害於体者傅奏於左伏惟陛下包元履德权时拨乱功踰文武惪侔高皇诚不宜因循季末衰微之轨囬神明察考量得失宣诏有司详择其善定不易之典施无穷之法天下幸甚事下三公廷尉议者以为隆刑峻法非明主急务施行日久岂一朝所厘统今所定不宜开可统复上言曰有司以臣所言不可施行寻臣之所奏非曰严刑窃谓高帝以後至乎孝宣其所施行多合经传宜比方今事验之往古聿遵前典事无难改不胜至愿愿得召见若对尚书近臣口陈其要帝令尚书问状统对曰臣闻圣帝明王制立刑罚故虽尧舜之盛犹诛四凶经曰天讨有罪五刑五庸哉又曰爰制百姓于刑之衷孔子曰刑罚不衷则人无所措手足衷之为言不轻不重之谓也春秋之诛不避亲戚所以防患救乱坐安衆庶岂无仁爱之恩贵絶残贼之路也自高祖之兴至于孝宣君明臣忠谋谟深博犹因循旧章不轻改革海内称理断狱益少至初元建平所减刑罚百有余条而盗贼浸多岁以万数间者三辅从横羣辈并起至燔烧茂陵火见未央其後陇西北地西河之贼越州度郡万里交结攻取库兵刼略吏人诏书讨捕连年不获是时以天下无难百姓安平而狂狡之埶犹至於此皆刑罚不衷愚人易犯之所致也由此观之则刑轻之作反生大患惠加奸轨而害及良善也故臣统愿陛下采择贤臣孔光师丹等议

成仪侯梁统及羣臣上言古者肉刑严重则人畏法令今宪律轻薄故奸轨不胜宜增科禁以防其源诏下公卿议光禄勲杜林奏曰夫人情挫辱则义节之风损法防繁多则苟免之行兴孔子曰导之以政齐之以刑民免而无耻导之以惪齐之以礼有耻且格古之明王深识远虑动居其厚不务多辟周之五刑不过三千大汉初兴详览得失故破矩为圆斵雕为朴蠲除苛政更立疏网海内懽欣人怀寛德及至其後渐以滋章吹毛索疵诋欺无限果桃菜茹之馈集以成赃小事无妨於义以为大戮故国无廉士家无完行至於法不能禁令不能止上下相遁为敝弥深臣愚以为宜如旧制不合翻移帝从之

章帝元和二年旱长水校尉贾宗等上言以为断狱不尽三冬故隂气微弱阳气发泄招致灾旱事在於此帝以其言下公卿议尚书陈宠奏曰夫冬至之节阳气始萌故十一月有兰射干芸荔之应时令曰诸生荡安形体天以为正周以为春十二月阳气上通雉雊鸡乳地以为正殷以为春十三月阳气已至天地已交万物皆出蛰虫始振人以为正夏以为春三微成着以通三统周以天元殷以地元夏以人元若以此时行刑则殷周岁首皆当流血不合人心不稽天意月令曰孟冬之月趣狱刑无留罪明大刑毕在立冬也又孟冬之月身欲宁事欲静若以降威怒不可谓宁若以行大刑不可谓静议者咸曰旱之所由咎在改律臣以为殷周断狱不以三微而化致康平无有灾害自元和以前皆用三冬而水旱之异往往为患由此言之灾害自为它应不以改律秦为虐政四时行刑圣汉初兴改从简易萧何草律季秋论囚俱避立春之月而不计天地之正二王之春实颇有违陛下探幽析微允执其中革百载之失建永年之功上有迎承之敬下有奉微之惠稽春秋之文当月令之意圣功美业不宜中疑书奏帝纳之遂不复改

章帝时太学生梁郁隂上书告太学生孙駰孔僖诽谤先帝刺讥当世下有司駰诣吏受讯僖以吏捕方至恐诛乃上书自讼曰臣之愚意以为凡言诽谤者谓实无此事而虚加诬之也至如孝武皇帝政之美恶显在汉史坦如日月是为直说书传实事非虚谤也夫帝者为善则天下之善咸归焉其不善则天下之恶亦萃焉斯皆有以致之故不可以诛於人也且陛下即位以来政教未过而德泽有加天下所见也臣等独何讥刺哉假使所非实是则固应悛改傥宜不当亦宜含容又何罪焉陛下不推原大数深为自计徒肆私忿以快其意臣等受戮死即死耳顾天下之人必回视易虑以此事窥陛下心自今以後苟见不可之事终莫复言者矣臣之所以不爱其死犹敢极言者诚为陛下深惜此大业陛下若不自惜则臣何赖焉齐桓公亲扬其先君之恶以唱管仲然後羣臣得尽其心今陛下乃欲以十世之武帝远讳实事岂不与桓公异哉臣恐有司卒然见构衔恨蒙枉不得自叙使後世论者擅以陛下有所方比宁可复使子孙追掩之乎谨诣阙伏待重诛帝始亦无罪僖等意及书奏立诏勿问拜僖兰台令史

建初中有人侮辱人父者而其子杀之肃宗贳其死刑而降宥之自後因以为比和帝时遂定其议以为轻侮法尚书张敏駮议曰夫轻侮之法先帝一切之恩不有成科班之律令也夫死生之决宜从上下犹天之四时有生有杀若开相容恕着为定法者则是故设奸萌生长罪隙孔子曰民可使由之不可使知之春秋之义子不报雠非子也而法令不为之减者以相杀之路不可开故也今托义者得减妄杀者有差使执宪之吏得设巧诈非所以导在丑不争之义又轻侮之比寖以繁滋至有四五百科转相顾望弥复增甚难以垂之万载臣闻师言救文莫如质故高帝去烦苛之法为三章之约建初诏书有改於古者可下三公廷尉蠲除其敝议寝不省敏复上疏曰臣敏蒙恩特见拔擢愚心所不晓迷意所不解诚不敢苟随衆议臣伏见孔子垂经典臯陶造法律原其本意皆欲禁民为非也未晓轻侮之法将以何禁必不能使不相轻侮而更开相杀之路执宪之吏复容其奸枉议者或曰平法当先论生臣愚以为天地之性惟人为贵杀人者死三代通制今欲趣生反开杀路一人不死天下受敝记曰利一害百人去城郭夫春生秋杀天道之常春一物枯即为灾秋一物华即为异王者承天地顺四时法圣人从经律愿陛下留意下民考寻利害广令平议天下幸甚和帝从之

和帝永元六年陈宠代郭躬为廷尉复校律令刑法溢於甫刑者奏除之曰臣闻礼经三百威仪三千故甫刑大辟二百五刑之属三千礼之所去刑之所取失礼即入刑相为表里者也今律令犯罪应死刑者六百一十耐罪千六百九十八赎罪以下二千六百八十一溢於甫刑千九百八十九其四百一十大辟千五百七耐罪七十九赎罪春秋保乾图曰王者三百年一蠲法汉兴以来三百二年宪令稍增科条无限又律有三家说各驳异刑法繁多宜令三公廷尉集平律令应经合义可施行者大辟二百耐罪赎罪二千八百合为三千与礼相应其余千九百八十九事悉可详除使百姓改易视听以成大化致刑措之美传之无穷未及施行会宠抵罪遂寝

安帝时河间人尹次颍川人史玉皆坐杀人当死次兄初及玉母军并诣官曹求代其命因缢而物故尚书陈忠以罪疑从轻议活次玉时太山太守袁劭追驳之据正典刑有可存者其议曰尚书称天秩有礼五服五章哉天讨有罪五刑五用哉而孙卿亦云凡制刑之本将以禁暴恶且惩其末也凡爵列官秩赏庆刑威皆以类相从使当其实也若德不副位能不称官赏不酬功刑不应罪不祥莫大焉杀人者死伤人者刑此百王之定制有法之成科高祖入关虽尚约法然杀人者死亦无寛降夫时化则刑重时乱则刑轻书曰刑罚时轻时重此之谓也今次玉公以清时释其私憾阻兵安忍僵屍道路朝恩在寛幸至冬狱而初军愚狷妄自投毙昔召忽亲死子纠之难而孔子曰经於沟渎人莫之知晁氏之父非错刻峻遂能自陨其命班固亦云不如赵母指括以全其宗传曰仆妾感悦而致死者非能义勇顾无虑耳夫刑罚威狱以类天之震燿杀戮也温慈和惠以放天之生殖长育也是故春一草枯则为灾秋一草华亦为异今杀无罪之初军而活当死之次玉其为枯华不亦然乎陈忠不详制刑之本而信一时之仁遂广引八议求生之端夫亲故贤能功赏勤宾岂有次玉当罪之科哉若乃小大以情原心定罪此为求生非谓代死可以生也败法乱政悔其可追

献帝建安元年应劭删定律令以为汉议表奏之曰夫国之大事莫尚载籍也载籍也者决嫌疑明是非赏刑之宜允获厥中俾後之人永有鉴焉故胶东相董仲舒老病致仕朝廷每有政议数遣廷尉张汤亲至陋巷问其得失於是作春秋折狱二百三十二事动以经对言之详矣逆臣董卓荡覆王室典宪焚燎靡有孑遗开辟以来莫或兹酷今大驾东迈廵省许都拔出险难其命惟新臣窃不自揆辄撰具律本章句尚书旧事廷尉板令决事比例司徒都目五曹诏书及春秋折狱凡二百五十篇蠲去复重为之节文又集议驳三十篇以类相从凡八十二事其见汉书二十五汉记四皆删叙润色以全本体其二十六博采古今瓌玮之士惪义可观其二十七臣所创造左氏云虽有姬姜不弃憔悴虽有丝麻不弃菅蒯盖所以代匮也是用敢露顽才厕于明哲之末虽未足纲纪国体宣洽时雍庶几观察增阐圣德惟因万机之余暇游意省览献帝善之於是旧事存焉魏文帝践阼以高柔为治书侍御史赐爵关内侯转加治书执法时民间数有诽谤妖言帝疾之有妖言辄杀而赏告者柔上疏曰今妖言者必戮告之者辄赏既使过误无反善之路又将开凶狡之羣相诬罔之渐诚非所以息奸省讼缉熙治道也昔周公作诰称殷之祖宗咸不顾小人之怨在汉太祖亦除妖言诽谤之令臣愚以为宜除妖谤赏告之法以隆天父养物之仁帝不即从而时诬告者滋甚帝乃下诏敢以诽谤相告者以所告者罪罪之於是遂絶

明帝即位閺乡侯【閺音闻】卫觊奏曰九章之律自古所传断定刑罪其意微妙百里长吏皆宜知律刑法者国家之所贵重而私议之所轻贱狱吏者百姓之所县命而选用者之所卑下王政之弊未必不由此也请置律博士转相教授事遂施行

明帝时猎法甚峻宜阳典农刘龟窃猎於禁内财免其功曹张京诣较事言之帝匿京名收龟付狱廷尉高柔表请告者名帝大怒曰刘龟当死乃敢猎吾禁地送龟廷尉廷尉便当考掠何复请告者主名吾岂妄收龟邪柔曰廷尉天下之平也安得以至尊喜怒而毁法乎重复为奏辤指深切帝意悟乃下京名即还讯各当其罪明帝以宫室盛兴而期会廹急有稽限者帝亲召问言犹在口身首已分王肃抗疏曰陛下之所行刑皆宜死之人也然衆庶不知将为仓卒愿陛下下之於吏而暴其罪均其死也不污宫掖不为缙绅惊惋不为远近所疑人命至重难生易杀气絶而不续者也是以圣王重之孟轲云杀一不辜而取天下者仁者不为也

齐王正始中魏法犯大逆者诛及已出之女母丘俭之诛其子甸妻荀氏应坐死其族兄顗与景帝姻通表魏帝以匄其命诏听离婚荀氏所生女芝为颍川太守刘子元妻亦坐死以怀姙系狱荀氏辤诣司隶校尉何曾乞恩求没为官婢以赎芝命曾哀之使主簿程咸上议曰夫司寇作典建三等之制甫侯修刑通轻重之法叔世多变秦立重辟汉又修之大魏承秦汉之弊未及革制所以追戮已出之女诚欲殄丑类之族也然则法贵得中刑慎过制臣以为女人有三从之义无自专之道出适它族还丧父母降其服纪所以明外成之节异在室之恩而父母有罪追刑已出之女夫党见诛又有随姓之戮一人之身内外受辟今女既嫁则为异姓之妻如或产育则为它族之母此为元恶之所忽戮无辜之所重於防则不足惩奸乱之源於情则伤孝子之心男不得罪於它族而女独婴戮於二门非所以哀矜女弱蠲明法制之本分也臣以为在室之女从父母之诛既醮之妇从夫家之罚宜改旧科以为永制於是有诏改定律令

晋武帝即位镇西长史杜预与车骑将军贾充等定律令既成预为之注解乃奏之曰法者盖绳墨之断例非穷理尽性之书也故文约而例直听省而禁简例直易见禁简难犯易见则人知所避难犯则几於刑厝刑之本在於简直故必审名分审名分者必忍小理古之刑书铭之钟鼎铸之金石所以远塞异端使无淫巧也今所注皆网罗法意格之以名分使用之者执名例以审趣舍伸绳墨之直去析薪之理也诏班于天下

泰始三年车骑将军贾充等定议律令事毕表上四年正月大赦天下乃班新律其後明法掾张裴又注律表上之其要曰律始於刑名者所以定罪制也终於诸侯者所以毕其政也王政布於上诸侯奉於下礼乐抚於中故有三才之义焉其相须而成若一体焉刑名所以经略罪法之轻重正加减之等差明发衆篇之多义补其章条之不足较举上下纲领其犯盗贼诈伪请赇者则求罪於此作役水火畜养守备之细事皆求之作本名告讯为之心舌捕系为之手足断狱为之定罪名例齐其制自始及终往而不穷变动无常周流四极上下无方不离于法律之中也其知而犯之谓之故意以为然谓之失违忠欺上谓之谩背信藏巧谓之诈亏礼废节谓之不敬两讼相趣谓之鬬两和相害谓之戏无变斩击谓之贼不意误犯谓之过失逆节絶理谓之不道陵上僭贵谓之恶逆将害未发谓之戕唱首先言谓之造意二人对议谓之谋制衆建计谓之率不和谓之强攻恶谓之略三人谓之羣取非其物谓之盗货财之利谓之賍凡二十者律义之较名也夫律者当慎其变审其理若不承用诏书无故失之刑当从赎谋反之同伍实不知情当从刑此故夫之变也卑与尊鬬皆为贼鬬之加兵刃水火中不得为戏戏之重也向人室庐道径射不得为过失之禁也都城人衆中走马杀人当为贼贼之似也过失似贼戏似鬬鬬而杀伤傍人又似误盗伤缚守似强盗呵人取财似受赇囚辤所连似告劾诸勿听理似故纵持质似恐猲如此之比皆为无常之格也五刑不简正于五罚五罚不服正于五过意善功恶以金赎之故律制生罪不过十四等死刑不过三徒加不过六囚加不过五累作不过十一岁累笞不过千二百刑等不过一岁金等不过四两月赎不计日日作不拘月岁数不疑闰不以加至死并死不复加不可累者故有并数不可并数乃累其加以加论者但得其加与加同者连得其本不在次者不以通论以人得罪与人同以法得罪与法同侵生害死不可齐其防亲疏公私不可常其教礼乐崇於上故降其刑刑法闲於下故全其法是故尊卑叙仁义明九族亲王道平也律有事状相似而罪名相涉者若加威势下手取财为强盗不自知亡为缚守将中有恶言为恐猲不以罪名呵为呵人以罪名呵为受赇刼召其财为持质此八者以威势得财而名殊者也即不求自与为受求所监求而後取为盗贼输入呵受为留难敛人财物积藏於官为擅赋加殴击之为戮辱诸如此类皆为以威势得财而罪相似者也夫刑者司理之官理者求情之机情者心神之使心感则情动於中而形於言畅於四支发於事业是故奸人心愧而面赤内怖而色夺论罪者务本其心审其情精其事近取诸身远取诸物然後乃可以正刑仰手似乞俯手似夺捧手似谢拟手似诉拱臂似自首攘臂似格鬬矜庄似威怡悦似福喜怒忧懽貌在声色奸真猛弱候在视息出口有言当为告下手有禁当为贼喜子杀怒子当为戏怒子杀喜子当为贼诸如此类自非至精不能极其理也律之名例非正文而分明也若八十非杀伤人它皆勿论即诬告谋反者反坐十岁不得告言人即奴婢扞主主得谒杀之贼燔人庐舍积聚盗贼賘五匹以上弃市即燔官府积聚盗亦当与同殴人教令者与同罪即令人殴其父母不可与行者同得重也若得遗物强取强乞之类无还?法随例畀之文法律中诸不敬违仪失式及犯罪为公为私?入身不入身皆随事轻重取法以例求其名也夫理者精玄之妙不可以一方行也律者幽理之奥不可以一体守也或计过以配罪或化略不循常或随事而尽情或趣舍以从时或推重以立防或引轻以就下公私废避之宜除削重轻之变皆所以临时观衅者用法执诠者幽於未制之中采其根芽之微致之於机格之上称轻重於毫铢考辈类於参伍然後乃可以理直刑正夫奉圣典者若操刀执绳刀妄加则伤物绳妄弹则侵直枭首者恶之长斩刑者罪之大弃市者死之下髠作者刑之威赎罚者误之诫王者立此五刑所以宝君子而逼小人故为勅慎之经皆拟周易有变通之体焉欲令提纲而大道清举略而王法齐其旨远其辤文其言曲而中其事肆而隐通天下之志唯忠也断天下之疑唯文也切天下之情唯远也弥天下之务唯大也变无常体唯理也非天下之贤圣孰能与於斯夫形而上者谓之道形而下者谓之器化而财之谓之格刑杀者是冬震曜之象髠罪者似秋雕落之变赎失者是春阳悔吝之疵也五刑成章辄相依准法律之义焉

贾充等既定议律令表上四年正月大赦天下乃班新律时刘颂为廷尉频表宜复肉刑不见省又上言曰臣昔上行肉刑从来积年遂寝不论臣窃以为议者拘孝文之小仁而轻违圣王之典刑未详之甚莫过於此今死刑重故非命者衆生刑轻故罪不禁奸所以然者肉刑不用之所致也今为徒者类性元恶不轨之族也去家悬远作役山谷饥寒切身志不聊生又有廉士介者苟虑不首死则皆为盗贼岂况本性奸凶无赖之徒乎又令徒富者输财解日归家乃无役之人也贫者起为奸盗又不制之虏也不刑则罪无所禁不制则羣恶横肆为法若此近不尽善也是以徒亡日属盗贼日烦亡之数者至有十数得辄加刑日益一岁此为终身之徒也自顾反善无期而灾困逼身其志亡思盗势不得息事使之然也古者用刑以止刑今反於此诸重犯亡者发过三寸辄重髠之此以刑生刑加作一岁此以徒生徒也亡者积多系囚猥畜议者曰囚不可不赦复从而赦之此为刑不制罪法不胜奸下知法之不胜相聚而谋为不轨月异而岁不同故自顷年以来奸恶陵暴所在充斥议者不深思此故而曰肉刑於名忤听忤听孰与盗贼不禁圣王之制肉刑远有深理其事可得而言非徒惩其畏剥割之痛而不为也乃去其为恶之具使夫奸人无用复肆其志止奸絶本理之尽也亡者刖足无所用复亡盗者截手无所用复盗淫者割其势理亦如之除恶塞源莫善於此非徒然也此等已刑之後便各归家父母妻子共相养恤不流离於涂路有今之困创愈可役上准古制随宜业作虽已刑残不为虚弃而所患都塞又生育繁阜之道自若也今宜取死刑之限轻及三犯迯亡淫盗悉以肉刑代之其三岁刑以下已自杖罚遣又宜制其罚数使有常限不得减此其有宜重者又任之官长应四五岁刑者皆髠笞笞至一百稍行使各有差悉不复居作然後刑不复生刑徒不复生徒而残体为戮终身作诫人见其痛畏而不犯必数倍於今且为恶者随发被刑去其为恶之具此为诸已刑者皆良士也岂与全其为奸之手足而蹴居必死之穷地同哉而犹曰肉刑不可用臣窃以为不识务之甚也臣昔常侍左右数闻明诏谓肉刑宜用事便於政愿陛下信独见之断使夫能者得奉圣虑行之於今比填沟壑冀见太平周礼三赦三宥施於老幼悼耄黔黎不属逮者此非为恶之所出故刑法逆舍而宥之至於自非此族犯罪则必刑而无赦此政之理也暨至後世以时嶮多难因赦解结权以行之又不以寛罪人也至今恒以罪积狱繁赦以散之是以赦愈数而狱愈塞如此不已将至不胜原其所由肉刑不用之故也今行肉刑之徒不积且为恶无具则奸息去此二端狱不得繁故无取於数赦於政体胜矣疏上又不见省

武帝时太庙初建诏普增位一等後以主者承诏失旨改除之尚书郎摰虞上表曰臣闻昔之圣明不爱千乘之国而惜桐叶之信所以重至尊之命而达於万国之诚也前乙巳赦书远称先帝遗惠余泽普增位一等以酬四海欣戴之心驿书班下被于远近莫不鸟腾鱼跃喜蒙德泽今一旦更以主者思文不审收既往之诏夺已澍之施臣之愚心窃以为不可诏从之

惠帝时齐王冏起义兵赵王伦收东莱王蕤及弟北海王实系廷尉当诛伦太子中庶子祖纳上疏谏曰罪不相及恶止其身此先哲之弘谋百王之达制也是故鲧既殛死禹乃嗣兴二叔诛放而邢卫无责逮乎战国及至秦汉明恕之道寝猜嫌之情用乃立质任以御衆设从罪以发奸其所由来盖三代之弊法耳蕤实献王之子明德之胤宜蒙特宥以全穆亲之典会孙秀死蕤等悉得免

时政出羣下每有疑狱各立私情刑法不定狱讼繁滋尚书裴頠表陈之曰夫天下之事多涂非一司之所管中才之情易扰赖恒制而後定先王知其所以然也是以辩方分职为之准局准局既立各掌其务刑赏相称轻重无二故下听有常羣吏安业也旧宫掖陵庙有水火毁伤之变然後尚书乃躬自奔赴其非此也皆止於郎令史而已刑罚所加各有常刑去元康四年大风之後庙阙屋瓦有数枚倾落免太常荀?于时以严诏所谴莫敢据正然内外之意佥谓事轻责重有违於常会五年二月有大风至者惩惧前事臣新拜尚书始三日本曹尚书有疾权令兼出按行兰台主者乃瞻望阿栋之间求牵瓦之不正者得栋上瓦小邪十五处或是始瓦时邪盖不足言风起仓卒台官更往太常按行不及得周文书未至之顷便竞相禁止臣以权兼蹔出出还便罢不复得穷其事而本曹据执却问无已臣时具加解遣而主者畏咎不从臣言禁止太常复兴刑狱昔汉氏有盗庙玉环者文帝欲族诛释之但处以死刑曰若侵长陵一抔土何以复加文帝从之大晋垂制深惟经远山陵不封园邑不饬墓而不坟同乎山壤是以丘阪存其陈草使齐乎中原矣虽陵兆尊严唯毁发然後族之此古典也若登践犯损失尽敬之道事止刑罪可也去八年奴听教加诬周龙烧草廷尉遂奏族龙一门八口并命会龙狱飜然後得免考之情理准之前训所处实重今年八月陵上荆一枝围七寸二分者被斫司徒太常奔走道路虽知事小而案劾难测搔扰驱驰各竞免负于今太常禁止未解近日太祝署失火烧屋三间半署在庙北隔道在重墙之内又即已灭频为诏旨所问主者以诏旨使问频繁便责尚书不即按行辄禁止尚书免皆在法外刑书之文有限而舛违之故无方故有临时议处之制诚不能皆得循常也至於此辈皆为过当每相逼廹不复以理上替圣朝画一之德下损崇礼大臣之望臣愚以为犯陵上草木不应乃用同产异刑之制按行奏劾应有定准相承务重体例遂亏或因余事得容浅深頠虽有此表曲议犹不止

三公尚书刘颂上疏曰自近世以来法渐多门令甚不一臣今备掌刑断职思其忧谨具启闻臣窃伏惟陛下为政每尽善故事求曲当则例不得直尽善故法不得全何则失法者固以尽理为法而上求尽善则诸下牵文就意以赴主之所许是以法不得全刑书徵文徵文必有乖於情听之断而上安於曲当故执平者因文可引则生二端是法多门令不一则吏不知所守下不知所避奸伪者因法之多门以售其情所欲浅深苟断不一则居上者难以检下於是事同议异狱犴不平有伤於法古人有言人主详其政荒人主期其事理详匪它尽善则法伤故其政荒也期者轻重之当虽不厌情苟入於文则很而行之故其事理也夫善用法者忍违情不厌听之断轻重虽不允人心经於凡览若不可行法乃得直又君臣之分各有所司法欲必奉故令主者平文理有穷塞故使大臣释滞事有时宜故人主权断主者守文若释之执犯跸之平也大臣释滞若公孙弘断郭解之狱也人主权断若汉祖戮丁公之为也天下万事自非斯格重为故不近似此类不得出以意妄议其余皆以律令从事然後法信於下人听不惑吏不容奸可以言政人主轨斯格以责羣下大臣小吏各守其局则法一矣古人有言善为政者看人设教看人设教制法之谓也又曰随时之宜当务之谓也然则看人随时在大量也而制其法法轨既定则行之行之信如四时执之坚如金石羣吏岂得在成制之内复称随时之宜傍引看人设教以乱政典哉何则始制之初固已看人而随时矣今若设法未尽当则宜改之若谓已善不得尽以为制而使奉用之司公得出入以差轻重也夫人君所与天下共者法也已令四海不可以不信以为教方求天下之不慢不可绳以不信之法且先识有言人至愚而不可欺也不谓平时背法意断不胜百姓愿也上古议事以制不为刑辟夏殷及周书法象魏三代之君齐圣然咸弃曲当之妙鉴而任徵文之直准非圣有殊所遇异也今论时敦弊不及中古而执平者欲适情之所安自托於议事以制臣窃以为听言则美论理则违然天下至大事务衆杂时有不得悉循文如令故臣谓宜立格为限使主者守文死生以之不敢错思於成制之外以差轻重则法恒全事无正据名例不及大臣论当以释不滞则事无阂至如非常之断出法赏罚若汉祖戮楚臣之私已封赵氏之无功唯人主专之非奉职之臣所得拟议然後情求傍请之迹絶似是而非之奏塞此盖齐法之大准也主者小吏处事无常何则无情则法徒克有情则挠法积克似无私然乃所以得其私又恒所岨以卫其身断当恒克世谓尽公时一曲法乃所不疑故人君不善倚深似公之断而责守文如令之奏然後足为有检此又平法之一端也夫出法权制指施一事厌情合听可适耳目诚有临时当意之快胜於徵文不允人心也然起为经制终年施用恒得一而失十故小有所得者必大有所失近有所漏者必远有所苞故谙事识体者善权轻重不以小害大不以近妨远忍曲当之近适以全简直之大准不牵於凡听之所安必守徵文以正例每临其事恒御此心以决断此又法之大槩也又律法断罪皆当以法律令正文若无正文依附名例断之其正文名例所不及皆勿论法吏以上所执不同得为异议如律之文守法之官唯当奉用律令至於法律之内所见不同乃得为异议也今限法曹郎令史意有不同为駮唯得论释法律以正所断不得援求诸外论随时之宜以明法官守局之分诏下其事侍中太宰汝南王亮奏以为夫礼以训世而法以整俗理化之本事实由之若断不断常轻重随意则王宪不一人无所错矣故观人设教在上之举守文直法臣吏之节也臣以去太康八年随事异议周悬象魏之书汉咏画一之法诚以法与时共义不可二今法素定而法为议则有所开长以为宜如颂所启为永久之制元帝为丞相时朝廷草创议断不循法律人立异议高下无状主簿熊远奏曰礼以崇善法以闲非故礼有常典法有常防人知恶而无邪心是以周建象魏之制汉创画一之法故能阐弘大道以至刑厝律令之作由来尚矣经贤智历夷险随时斟酌最为周备自军兴以来法度陵替至於处事不用律令竞作属命人立异议曲适物情亏伤大例府立节度复不奉用临时改制朝作夕改至於主者不敢任法每辄关谘委之大官非为政之体若本曹处事不合法令监司当以法弹违不得动用开塞以坏成事按法盖麄术非妙道也矫割物情以成法耳若每随物情辄改法制此为以情坏法法之不一是谓多门开人事之路广私请之端非先王立法之本意也凡为駮议者若违律令节度当合经传及前比故事不得任情以破成法愚谓宜令録事更立条制诸立议者皆当引律令经传不得直以情言无所依准以亏旧典也若开塞随宜权道制物此是人君之所得行非臣子所宜专用主者唯当徵文据法以事为断耳元帝即位河东卫展为廷尉上言曰古者肉刑事经前圣汉文除之增加大辟今人户雕荒百不遗一而刑法峻重非句践养胎之义也臣谓宜复古施行以隆太平之化诏内外通议於是骠骑将军王导太常贺循侍中纪瞻中书郎庾亮大将军谘议参军梅陶散骑郎张嶷等议以肉刑之典由来尚矣肇自古先以及三代圣哲明王所未曾改也岂是汉文常主所能易者乎时萧曹已没绦灌之徒不能正其义逮班固深论其事以为外有轻刑之名内实杀人又死刑太重生刑太轻生刑纵於上死刑怨於下轻重失当故刑政不中也且原先王之造刑也非以过怒也非以残人也所以杀奸所以当罪今盗者窃人之财淫者好人之色亡者避叛之役皆无杀害也则加之以刑刑之则止而加之斩戮戮过其罪死不可生纵虐於此岁以巨万计此乃仁人君子所不忍闻而况行之於政乎若乃惑其名而不练其实恶其生而趣其死此畏水投舟避坎蹈井愚夫之不若何取於政哉今大晋中兴遵复古典率由旧章起千载之滞义拯百残之遗黎使皇典废而复存黔首死而更生至义畅于三代之际遗风播乎百世之後生肉枯骨惠侔造化岂不休哉惑者乃曰死犹不惩而况於刑然人者冥也其至愚矣虽加斩戮忽於灰土死事日往生欲日存未以为改若刑诸市朝朝夕鉴戒刑者咏为恶之永痛恶者覩残刖之长废故足惧也然後知先王之轻刑以御物显诚以惩愚其理远矣尚书令刁协尚书薛兼等议以为圣上悼残荒之遗黎伤犯死之繁衆欲行刖以代死刑使犯死之徒得存性命则率土蒙更生之泽兆庶必怀恩以反化也今中兴祚隆大命惟新诚宜设寛法以育人然惧羣小愚蔽习翫所见而忽异闻或未能咸服臣谓行刑之时先明申法令乐刑者刖甘死者杀则心必服矣古典刑不上大夫今士人有犯者谓宜如旧不在刑例则进退为允尚书周顗郎曹彦中书郎桓彛等议以为复肉刑以代死诚是圣王之至德哀矜之弘私然窃以为刑罚轻重随时而作时人少罪而易威则宜从轻而寛之时人多罪而难威则宜化刑而济之肉刑平世所应立非救弊之宜也方今圣化草创人有余奸习恶之徒为非未已截头绞颈尚不能禁而乃更断足劓鼻轻其刑罚使欲为恶者轻犯寛刑蹈罪更衆是为轻其刑以诱人於罪残其身以加楚酷也昔之畏死刑以为善人者今皆犯轻刑而残其身畏重之常人反为犯轻而致囚此则何异断刖常人以为恩仁邪受刑者转广而为非者日多踊贵屦贱有鼻者丑也徒有轻刑之名而实开长恶之源不如以杀止杀重以全轻权小停之须圣化渐着兆庶易威之日徐施行也议奏元帝犹欲从展所上大将军王敦以为百姓习俗日久忽复肉刑必骇远近且逆寇未殄不宜有惨酷之声以闻天下於是乃止

时淮南小中正王式继母前夫终更适式父式父终丧服讫议还前夫家前夫家亦有继子奉养至终遂合葬於前夫式自云父临终母求去父许诺於是制出母齐衰期御史中丞卞壼奏曰就如式父临终许诺必也正名依礼为无所据若夫有命须显七出之责当存时弃之无缘以絶义之妻留家制服若式父临困谬乱使去留自由者此必为相要以非礼则存亡无所得从式宜正之以礼魏颗父命不从其乱陈乾昔欲以二婢子殉其子以非礼不从春秋礼记善之并以妾媵犹正以礼况其母乎式母於其夫生事奉终非为既絶之妻夫亡制服不为无义之妇自云守节非为更嫁离絶之断在夫没之後夫之既殁是其从子之日而式以为出母此母以子出也致使存无所容归殁无所托地寄命於它人之门埋尸於无名之冢若式父亡後母寻殁於式家必不以为出母明矣许诺之命一耳以为母於同居之时至殁前子之门而不以为母此为制离絶於二居裁出否於意断离絶之断非式而谁假使二门之子皆此母之生母恋前子求去求絶非礼於後家还反又非礼於前门去不可去还不可还则为无寄之人也式必内尽匡谏外极防闲不絶明矣何至守不移於至亲略情礼於假继乎继母如母圣人之教式为国士闺门之内犯礼违义开辟未有於父则无追亡之善於母则无孝敬之道存则去留自由亡则合葬路人可谓生事不以礼死葬不以礼者也亏损世教不可以居人伦诠正之任案侍中司徒临颍公组敷宣五教实在任人而含容违礼曾不贬黜扬州大中正侍中平望亭侯?淮南大中正散骑侍郎弘显执邦论朝野取信曾不能率礼正违崇孝敬之教并为不胜其任请以见事免组?弘官大鸿胪削爵土廷尉结罪疏奏诏特原组等式付乡邑清议废弃终身壼迁吏部尚书

成帝时召南阳乐谟为郡中正颍川庾怡为廷尉评谟怡各称父命不就给事中尚书令卞壼奏曰人无非父而生职无非事而立有父必有命居职必有悔有家各私其子此为王者无人职不轨物官不立政如此则先圣之言废五教之训塞君臣之道散上下之化替矣乐广以平夷称庾珉以忠笃显受宠圣世身非已有况及後嗣而可专哉所居之职若顺夫人心则战戍者之父母皆当以命子不以处也若顺谟父之意则人皆不为郡中正人伦废矣顺怡父之意人皆不为狱官则刑辟息矣凡如是者其可听欤若不可听何以许谟怡之得称父命乎此为谟以名父子可以亏法怡是亲戚可以自专以此二涂服人示世臣所未悟也宜一切班下不得以私废公絶其表疏以为永制朝议以为然谟怡不得已各居所职

范坚迁尚书右丞时廷尉奏殿中帐吏卲广盗官幔三张合布三十匹有司正刑弃市广二子宗年十三云年十一黄幡挝登闻鼔乞恩辤求自没为奚官奴以赎父命尚书朱暎议以为天下之人父无子者少一事遂行便成永制惧死罪之刑於此而弛坚亦同暎议时议者以广为钳徒二儿没入既足以惩艾使百姓知父子之道圣朝有垂恩之仁可特听减广死罪为五岁刑宗等付奚官为奴而不为永制坚驳之曰自淳朴浇散刑辟乃作刑之所以止刑杀之所以止杀虽时有赦过宥罪议狱缓死未有行小不忍而轻易典刑者也且既许宗等宥广以死若复有宗比而不求赎父者岂不摈絶人伦同之禽兽邪按主者今奏云惟特听宗等而不为永制臣以为王者之作动关盛衰嚬笑之间尚慎所加况於国典可以徒亏今之所以宥广正以宗等耳人之爱父谁不如宗今既居然许宗之请将来诉者何独匪民特听之意未见其益不以为例交兴怨讟此为施一恩於今而开万怨於後成帝从之正广死刑

安帝元兴末桓玄辅政又议欲复肉刑斩左右趾之法以轻死刑命百官议蔡廓上议曰建邦立法弘政穆化必随时置制德刑兼施长贞一以闲其邪教禁以检其慢洒湛露以流润厉严霜以肃威虽复质文迭用而斯道莫革肉刑之设肇自哲王盖由曩世风淳人多惇谨图像既陈则机心直戢刑人在涂则不逞改操故能胜残去杀化隆无为季末浇伪设纲弥密利巧之怀日滋耻畏之情转寡终身剧役不足止其奸况乎黥劓岂能反於善徒有酸惨之声而无济俗之益至於弃市之条实非不赦之罪事非手杀考律同归轻重约科减降路塞锺陈以之抗言元皇所为留愍今英辅翼赞道邈伊周诚宜明慎用刑爱人弘育申哀矜以革滥移大辟於支体全性命之至重恢繁息於将来而孔琳之议不同用王郎夏侯玄之旨时论多与琳之同故遂不行义熙十四年大司马府军人朱兴妻周坐息男道扶年三岁先得癎病周因其病发掘地生薶之为道扶姑女所告正周弃市刑尚书仆射徐羡之议曰自然之爱虎狼犹仁周之凶忍宜加显戮臣以为法律之外故尚弘物之理母之即刑由子明法为子之道焉有自容之地虽伏法者当辠而在宥者靡容愚谓可特申之遐裔从之

历代名臣奏议卷二百八








○对清白二渠判

清白二渠，交口不著斗门堰，府司科高陵令罪。云：是二月一日以前。

清白二渠，其来自远，善利万物，闻诸古昔。故疏沟若雨，荷锸如云，利彼秦，兴功郑白。虽垦凿南亩，人歌日出之功；而翘望西成，不假月离之润。所以每加修葺，式建堤防，各有司存。标诸今式，高陵令以迁莺入仕，翔鸾布德，宣风百里，早副天心。管辖二渠，正当交口，欲加门堰，谅有前规，即此经营，非无往例。但以金堤柳色，未变新枝；玉葭灰，尚飘春雪。节未逾於二月，事不越於三章，府局论辜，窃以未可，欲加罪也，其如词乎？








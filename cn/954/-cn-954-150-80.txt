陈宓　读史

子房真男子，五世相韩国。

父死未及仕，不受暴秦辱。

家僮三百人，求客不顾族。

持说说项梁，立成宗社复。

梁亡羽不遣，事汉羽亦覆。

眇然一身微，两暴以足蹴。

由来蚤学礼，大义灭私欲。

俯仰既无愧，何须真辟谷。

遂令万世后，叹咏长不足。

陈宓

陈宓　读史

一嘿尽知天下事，片言常得古人心。

千年成败兴衰迹，只向忠邪两路寻。

陈宓

陈宓　读史

巧哉吕相国，千金买名姬。

设计售子楚，自诧居货奇。

一死博富贵，大黠宁非痴。

人力信莫及，天道吾不欺。

陈宓


二十三


○墓志铭（四）

【监察御史王君慕吉墓志铭】

余同年内江王君慕吉由进士起家为令，知镇江之丹阳。初视事，而余从翰林请假归，丹阳既绾毂口，而余吴人也，过江首经其邑，握手笑语欢甚。时江南最号难治，同年京邸，多以得此地为忧，君于余之过也，深自道其劳且苦，盖欲使余知之。顾余年少志得，虽与君绝厚，闻其吐露，亦未克尽知之也。逾三年，余入都，再过丹阳，同时年友之官江南者相率以事罢去，余亦以习知为令之难，而君独政成上考，则为之大喜。又四年，君以御史按浙，余在京邸别君，世故流离，分携万里，微闻君因蜀乱入吴，未获一面，窃不自意邂逅嘉禾萧寺中，感时道旧，唏嘘者久之。既君之子担四司李吾苏，未及任而君讣。比司李报最云间，以君志铭为属，盖去君殁日已七年矣。

君讳范，字君鉴，一字心矩，慕吉其自号也。先世楚麻城孝感乡人。明初，始祖兴秀公避红巾乱入蜀，占籍成都之内江。七传而楼山公始用一经名家。楼山讳之屏，博学精《曲台礼》，中乡闱副车，贡入太学，教授马湖。子赠御史吉宇公讳家栋，实生君。君十岁能文，楼山见梦于乡先达曰：“吾虽不第，将及孙而显。”王氏世擅《礼经》，赠公有声锁院，数举不遇。君年二十有二，隽戊午贤书，人皆曰：“此马湖公之学也。”初罢公车归，居赠公之丧，以成都奢承明乱故，负土成坟，居庐不出。为孝廉八年，始买城西数椽，食贫自守，有非意加之者，君处之岿然，不以一言较臧否。三上不第，所亲念蜀道回远，劝乞恩以便计偕，君嘿弗应。家居肆力经史，工诗古文词，著《槐园》等集数十卷。辛未，成进士，任丹阳，迎母冉太孺人于蜀，始告所亲曰：“吾初不就一毡微禄者，恐违色养也。”君为令，定征徭，清驿置，戢豪右，赈凶饥，勾稽而吏莫侵渔，听断而狱无连染，次第具有成法，最大者无如复练湖以济漕，在东南为尤著。

镇江居三郡上游，导江入挽漕之口，束以陂陀陵阜，河身狭而建高趋下，因冬夏分盈缩，所资唯有练湖。练湖上受长山八十四汊之水，河高而湖又高于河，河则仰之以济运，治河者尚忧其易涸，则设京口以下诸以启闭之。万历中，政平令缓，漕船往往以三月出江，春水大至，河可无事于湖，废而民且占湖以田于其中。自思陵需饷孔亟，趣以秋冬办漕，而水辄不利，推求其故，有诏禁湖田，而湖卒未易复也。湖既不能注河，而又不能闭水，不得已发民夫以浚河，岁为常。河堧之田，不幸水旱无蓄泄之利，而有挑浚之劳，丹阳于是乎大困。君至，抚吴者下其事以讲求得失，君辄条三利以请：一曰筑湖埂，二曰修石，三曰复孟河。民自占填淤以为田，而水门故处皆坏，无以高下节宣，故湖水非干即溢，漕固忧，而田辄被其害。今若筑堤障水，又疏其旁支河以利导之，民之失湖田者百不得一，利湖水以灌田者无算，是用一水而得二米，不独以治漕已。石以吕城、奔牛、京口为大，次有南、黄泥坝、陵口、麦舟、尹公桥诸处，甃石累甓之迹具存。旧制漕运回空船由孟渎河以入，可以不经诸，直达毗陵，故丹阳得十月下版，严公私舟楫而为之禁。此皆祖宗时故事，可举而行也。上官韪其议，亟以属君，君乃修湖堤之已坏者一千一百七十馀丈，又开九曲、麦溪、香草、简桥、越渎诸支河。堤成，植以榆柳，行者方轨其上，支河之所灌者十馀万亩，民大便之。唯石未易修举，君争曰：“复湖所以蓄水利漕也。湖复而无以为之制，与不复同，臿修而归漕不由孟河故道，与不修同。”于是发水衡钱之存库者，加以劝分之粟，大治其事。会值是年亢旱，练湖亦涸，不获已于浚河以导江，江流甚细，赖君诸就而水有所停，漕乃仅而得济。君犹恨吕城不以时闭，反复于上官争之。君在事六载，于漕事所规画皆行，唯孟渎河未及施用。天子亦知其劳，召见称旨，得御史，为显授。君益自感激，巡十库，按两浙，封事剀切，历政多所厘举，尤留心于庶狱，仁声流闻。顾其时天下已大乱，君亦奉母冉太孺人之讳以归矣。君既归，而张献忠破夔门，君知蜀必不守，决策避地，崎岖滇、黔蛮徼中，提百口入吴。丹阳之人闻其至也，争愿割田宅赡君，君谢弗受，东阡西陌，与父老过存，见者初不知为旧令也。如是十六年而殁。

余同举进士者，蜀得十有八人，南充李雨然为沅抚，推知兵，而君在丹阳，称循吏，此两人生平皆可纪。当献贼攻岳州，李君设三计破之，歼其众万计，力屈而后间行归蜀，起义兵捍御乡里，卒用身殉。君本家居，携细弱，冒险阻，力求遗种之处，成都寻被屠灭，而君以出故独全。古之贤者，或以忠著，或以智免，其处变各不同，而桐乡遗爱，必以为归，君之自审有素，未可谓之幸也。今司李岁护江南之漕达于淮，道经丹阳，望练湖而思先德，则我四郡之人，咸食其利，岂特一方哉！

余尝读《东汉循吏传》，建武琅琊王景治汴渠，功成，世祖亲自巡行，美其功绩，拜为侍御史；后于庐江修楚相芍陂，垦田加广，境内以丰。《范史》纪之，遂为东京循吏称首，其前后与君相类。今国家盛意修先朝之史，循吏知所首重也，故余之志君，独详于练湖一事，援据簿牒，参稽见闻，一以报亡友，一以存实录，私门纪载，取备石渠搜采，君之事大有裨于民生国故，后之考者终不得而略焉。

君生于万历丙申三月之二十五日，卒于顺治己亥七月之二十日。以元配冷孺人生长子于蕃，即担四司李君也。冷孺人方在养。侧室李氏生于宣，见粤之三水令。二子本从君在吴，乱定始归，先后再举于蜀，筮仕皆有能名。司李娶于范，三水娶于杨。孙九人：倜、傥、作、俣、仁、俶、偲，于蕃出；俨、侨，于宣出。曾孙男一：宪曾，倜出。君之女与孙女皆二人。君葬在丹阳之扶城庄，诸生父老胥会哭。状云权厝者，示不忘蜀也。

当余之初过江遇君也，方终军弃𦈡之岁，乘传东还。今衰老且病，司李君见而客我，江城寒夜，泚笔志君之墓。屈指海内同籍，存者无几，追溯三十年来友朋死生聚散之故，可胜道哉！呜呼，其忍不铭？铭曰：

江之永，出乎资中，君生蚕丛兮，李冰之风。湖当复，奠我江介，君有遗爱兮，召伯之埭。乱瘼作矣，适彼国兮。侐其有硕，维斯宅矣。有吴良吏兮，过者必轼。我作兹铭兮，大书深刻。金销石泐兮，后千百祀其何极！

【谢天童孝廉墓志铭】

君谢姓，讳泰交，字时际，别号天童山人。家宁波之定海，其先本吴徙也。宋建炎中，有进士讳宇者，自吴来尹是邦，因居焉。世有显人，尤以孝行着，人称慈孝村谢氏。繇建炎后十三传为封四川参政世和公，讳大纶，实君祖。参政生封司理泮池公，讳瀚，实君父。司理用长子兵科给事中泰宗先官南安时得封，凡有子五人，而君为其季，余缘君请所为作《谢封翁传》者也。

君幼敏，博学，于诗文多所该贯，原本经术，治举子业为尤工。年十七补诸生，四十贡入京师，卒业太学，廷对及春秋二试俱第一，中吏部选格，需次县令。丁酉，举顺天乡试，将用于世矣，乃从南宫不第归，逾岁竟以病卒，得年四十有八。

君痛母周孺人早见背，誓以其身服劳于父，尝为唶痈而愈，与诸兄考方书，搔疾痛，经营别墅以娱奉之。事其兄祗敬笃爱，率子弟以恂恂恭谨，进止皆循礼法。赈施宗亲，旁及里党，役免其徭，贫饩之粟，折券弃负，家无馀财，执亲丧，孺慕泣血。其葬也，广轮掩坎，沟而环封，挈畚杷土，手足皲瘃，攀号坟柏，不忍舍去。编年谱，著《思亲杂咏》者百篇。司理公纯孝早著异征，天下共闻知者，由君世有笃行，且乞言以彰之也。先是县苦往来轺传，赖原田数百亩，官收其入，用饬候馆，充饩牵。后被豪右侵夺，乃更责之于民。君争以其田当复，台使者杜公是其议，民大便之。又县所下符牒，吏司其所摄之肥瘠而营以贿高下之，既得，则取偿于名捕者十倍，君建枚举更番之法，其弊乃格。它若学舍讲堂，茀而不治，陂渠堤帚，阙而弗修，东作兴而定更繇，秋风厉而清犴狱，君援据故事以请长吏，多见诸施行，最大者无如为全浙海防论滃洲以不可不守。其说滃居南北二洋之中，吴与闽之交会，外以犄角宁、绍、台、温，内以遮捍杭、嘉以东七郡，土沃宜谷，鱼盐蜃蛤竹木之利可给数万人之食。分条形胜要害，绘图上之。寻知罢议已决，则又称七十二嶴之人，一旦内徙，苟急其期会，壹其津梁，将有湛溺离散之患，亟宜遣使者分护，择近地为安集，戒营士勿有得侵扰，此定迁要策也；再念时方冱寒，出家钱，指囷粟为粥，遍食迁者。其平生孝谨之馀，仁心及物，余得之君家传及里人之口如此。

君之友人又为余言，君都门之日，先皇帝取防海方略下诸生问状。当是时，科场事方在复核，同辈人人惴恐，君独以家在海滨，具悉其所宜兴罢，卒从容以其意对。在邸中，同舍生或置酒设乐，歌呼相和，君端视危坐，默然于其旁。遇有所感发，则谈平昔所争便宜得失，攘袂扼腕，絮絮不肯休，退而自笑为狂，在识者视之，类夫古之劳人志士，近世不多见也。君每逢名山，竟日忘返，乐与栖遁者游，敝屣一切，富贵非其所好。中岁以后，见伯兄以前进士守道不出，庶几取科第搘门户，一娱悦其亲心。比亲逝而后身遇，辄又汲汲焉图展其所学，裨益当世，而先效之于乡里。乃位未达于当官，年不逮夫中寿，赍读书行义之志，而溘焉一昔以死。天之生才，果孰成之而孰挫折之耶？噫嘻！此其可悲也已。

往余在太学，颇欲按经术考求天下士，而君所对极深美，故于众中识君。同时有南中何君次德，同里周君子俶，咸通儒洽闻，余差次之，名乃在君之亚。两君深服君之学与行，寻又与君同举。此三人者，处师友之间，其相知为深。次德、子俶与余世讲，而君初交，其候余也，见之于便坐，解说经义，间谈及于居身行事，其释我之疑，规我之失，有两君所不能尽者，而君言特切。余善之，而或未能尽用，最后追验其可否，未尝不流涕曰：“君爱我。”嗟乎！余于天下之交，零落盖无几矣，窃不自意晚而得君，深幸可托之以死，而君又前没。君没后，次德、子俶连蹇不遇，而余益失志寡偶，甚憔悴以抵于衰。呜呼！君死，余于斯世复奚望哉！

君配刘氏，洪雅令之女，生子一，允昌，邑诸生，有文行。允昌娶傅氏。孙男二：绪彝、绪隽。孙女二。君墓在慈孝村先茔之次，遵末命勿它窆也。允昌之速铭也，曰：“吾父易箦前一日，得先生手书，犹命允昌扶而起，拜且读。幸哀而许之，以慰地下。”嗟乎！君之乞余作父传也，日必蒲伏于门，其得之也跽而泣。今允昌涉两江逾七百里而来请，其为人负至性，不愧君，君可谓不没矣。为之铭曰：

谓君古之人兮，何以执经拥卷而称诸生？谓君今之人兮，何以方领矩步而法先民？吁嗟乎！如君者，若使假之年，升以德，除掌故，赐礼食，说诗书，谈道术，虽齐、鲁诸儒自以为不及也。

【工部都水司主事兵科给事中天愚谢公墓志铭】

余向以后进得交于漳浦黄先生，先生用直谏忤时宰，余与其及门诸生几以罹党祸。最后先生用国事殉，诸门人或存或亡，又更二十年，不可以复识，乃今得志我天愚山人谢君。初天愚有弟曰孝廉天童君泰交，以师道事余，为言其兄隐居海滨，不交当世。余慨然于先生之不作，思与其徒游，尝欲因其弟访天愚于山中，不幸孝廉早世，今年余始志其墓，而天愚亦已殁矣。余得天愚之子所为状而叹曰：“嗟乎！此真不愧其师，而余顾非其伦也，其又何以志君？”虽然，漳浦之事既不可以书，后来遗佚传中有为先生之徒者，庶几附着旧闻，弗至于放失，此亦所以逭后死之责，而下报执友也。呜呼！其忍弗铭？

按状，君谢姓，讳泰宗，字时望，晚号天愚山人。先世家于吴，其迁也，以宋建炎进士定海令宇者为始祖。自宇以下，五传为元高安令嗣谦，又五传为明福建佥事琛，琛弟玙，则君五世祖也。玙生廷华，廷华生维宁，维宁生大纶，以仲子方伯公渭贵，三世皆赠参政。而君之父封司理公讳瀚，为赠君长子。母周孺人，妊十四月，君以生。长而日诵数千言，读书为文，咸经方伯所指授。补博士弟子，累试第一。庚午，黄先生主浙闱试，已得君矣，为同事者所抑。又六年丙子，兴化李公清、南康黄公端伯实共荐君，乃隽。明年连掇南宫第，其所受知，则又黄先生也，海内闻而奇之。君之一生师友，南康偕漳浦可合传，而兴化晚节与君相符，彼造物者非偶然也。君筮仕，得粤之番禺令。番禺多盗而好讼，君捕得为盗囊橐者曰富人李某，要人为之解，行千金以鬻狱，君不为骫法，卒按诛之。粤有藤，以毒入酒脯立死，民之病而死者亦以此诬人，吏因根株连染，而下大困。君痛绳健讼者以罪，其风乃息。蛮有盘古峒苏凤宇者，聚数万人以叛，君自少通孙、吴，故能用计擒之，置箯舆中。其党谋窜夺，有旆而伏山颠者，凤宇望见而呼，缚尽裂，左右莫敢近，君下马手自搏之，卒胶致军前以徇。诸将有多戮生口为功者，君不许，详在君《南征志》中。是役也，却地八百里，论功当不次，乃仅用常调升工部都水司主事。寻中蜚语，谪为福建幕僚。君不以左降自弛易，念时之多故，缮城垣，修亭障，勤勤克举其职。尝摄司理事于泉州，治莫郡倅之狱，不肯顺御史指予重比。监司治海舶以阑出货物，君按之无验，免之。逾年，迁南安司理，而国势亦已危矣。由南安擢兵科给事中，有所按行，入浙，江上方用兵，因留不去，奉太公避于郊居之柴楼，会王师下浙东，既定，督府以君等六人者荐，遭太公之丧，固谢病以免。呜呼，若君所谓身与名俱全者耶！

谢氏世以慈孝名家，封司理公有五子，皆质行，而君为长。既贵，以宅让诸弟，营别圃，莳花药，风日晴美，奉太公以宴游，酒半，君雅歌，群弟和之，其家风近未有也。为人和而庄，不以才地少自崖异。独居雅不设杯杓，见妻子亦无惰容，及其遇故旧，引壶觞，则欢咍竟日夜，坐客或有沉顿者，而君已晓起盥嗽、读书自若矣，昔人所云醉而不乱者耶！生平手抄经史百馀卷，为文章取材于《管子》《庄周》诸书，骚雅尤其所长，《菊醉吟》者，盖取以自况也。君性嗜菊，艺数百本于所居之堂，有感于秋风摇落，草木变衰，故托诸坠露落英，以寓其君子美人有怀不见之意，固非𫗦糟叕醨，自诧为醉吟先生已也。君在同里，得薛文介为之师，而都谏章公正宸同为方伯之子弟。文介殁，君续其所修郡志，都谏肥遁不知所终，君于晚岁杜门著述，所与相切劘者，天童其季弟也，艾仲可其故人也，薛五玉、郑维馨其后辈也。天童死，君辑兄弟间往还唱和之文而哭之，见者亦为感恸。仲可年八十馀矣，于书无所不记忆，君每见必以经史相问难，临殁而意犹不衰。维馨则和君《菊醉吟》至百首者，尝从萧山归，君喜曰：：“吾久不见郑生，盍相从我饮乎！”是夜谈笑倾尽，漏下五十刻，客数起复留，已而君隐几鼾卧，始散去。质明遽闻君卒。薛君传其事，比之于羽化蝉蜕。余以为君之读书求友，于道有得，其视斯世斯身，死生兴废，犹夫酒之醉醒、花之开落也，岂不然欤！

余之从黄先生游也，窃尝记其遗事一二。先生好《易》，而尤工《楚词》。居长安，食不能具一肉，酒酣，间出于围棋书画以自愉快。受诏进经义于承华宫，援据详洽，篇帙甚富。入其室，见床头有废簏败纸，不知先生所考订何书也。予杖下诏狱，万死南还，余与冯司马遇之唐妻舟中，出所注《易》读之，十指困拷掠，血渗漉楮墨间，余两人咢眙叹服，不敢复出一语相劳苦，以彼其所学，死生患难岂足以动其中哉！今以天愚山人之事合而观之，有裕于进退，无忝于君亲，全身名，保门户，则以君之地非先生之地也；笃志于友朋，跌宕于文史，轻富贵，齐得丧，则是君之心犹先生之心也。若天愚者，可以为先生之徒矣。

君娶叶孺人，为怀庆参军之女。子四：得昌、晋昌、景昌、谔昌也。得昌以贡需次铨补，而弟皆诸生，所娶皆名族。诸孙十有四人，孙女九人，曾孙二人。君卒于康熙纪元丙午十二月之十六日，上距其生戊戌三月二十二日，为年六十有九。墓在城西回向寺之南，将以某年月葬。其过余乞铭者，则景昌也。余读宋文宪所作《谢翱皋羽传》，称其携酒上严陵钓台，酹平生知己，再拜恸哭，以竹如意击石作楚歌，歌阕，竹石俱碎。翱能为诗古文词，所与从亦在汀、漳、虔、吉之间，又尝过蛟门，登候涛山，即今定海胜处。何其与天愚山人行事适相类也！翱之没，有方凤、吴思齐者收拾其遗文。今天愚诸子方显重，非皋羽落魄无家所可得而比，然同时如艾仲可诸君者，以诗文节概相为友，居然隐者之风，浙东固多君子乎！余故牵连书之，不徒以纪黄先生也。其铭曰：

于此有礼器焉，玉者圭瓒，木者牺尊。以飨以祀，旨酒既盛。彼焚昆冈，瓘斝以倾；此置中衢，山罍是存。酌我浊醪，混迹忘形。青黄云雷，隐见龙文。鳞也绂之，菊也撷之，以续遗经，以补亡诗。洵君子兮，如之何其勿思也！

【诰赠奉议大夫秘书院侍读徐君坦斋墓志铭】

今上嗣历服之初年，推恩群臣，得封其父母，于是昆山坦斋徐君讳开法以其第三子翰林院修撰元文立斋贵，敕封如其官。越五载，君疾，卒于家。既葬，君之长子干学原一以孝廉上公车，请余言志君墓。余文未及就，而原一中进士，对策作第三人矣。先是立斋己亥廷对状元，受知遇于世祖章皇帝，甫一纪，原一科名继之，立斋之仲兄秉义，登己酉贤书，兄弟之盛，海内未有也。是年上以皇太后祔庙恩，会立斋迁秘书院侍读，即其秩进赠君为奉议大夫，而原一官编修，格于其弟，无加命，礼也。天下之艳称徐氏者，皆推奉议君之贵，举世无与比。悬繂之石，所以掩诸幽者，当邀重于宰执大僚，言之文而行之远，余衰且贱，恐不足赞万一，加之以病，故久而弗为。原一从京师书来速铭，曰：“先生辱与大夫游，且既诺某兄弟请矣，其何可以辞？”余不获已，删取其状为序而铭焉。

按徐氏吴昆山之湓渎村人，先世力田起家。明弘治中，有乙榜知蕲水、上饶二邑擢刑部主事讳申，廷诤予杖，而徐氏始大。刑部生交河主簿讳一元。交河生封翰林检讨讳汝龙，以其子太仆少卿端铭公讳应聘贵故得封。太仆万历癸未进士，初官史职，历位卿寺，称名臣，实生太学生讳永美，即君父也。

君生三岁而太仆捐馆舍，甫期，太学亦卒，母潘孺人抚孤成立。君年十五补诸生，从同郡礼部张公学，因以尽交东南名士。又尝用气排邑人之奄党而宰辅者，诸老生目而异之。天性倜傥，好奇节，阔达自喜，居里中倡文社，联气类，有不合，岳岳不为人下。客至辄盛为具，同舍生乏粮，用分赍装厚给之。居恒慕张乖崖、陈同甫之为人，以为狂者孔子之所取，而无非无刺，孟氏云不可入道。今之龌龊小儒，拘牵一切，涂饰乡曲之耳目，此其人于缓急何赖？而流俗不察，猥以自好称之，吾弗屑也。君之亲旧尝为负恩者所持，君作色愤叱，奋臂以除其害。与人谋，空胸腹画可否，它人嗫嚅不能决者，君出一言裁之。家无馀赀，累散之以赈穷救急，中年生计日困。屡就锁院试不遇，失志拓落，翛然自放山水间，日唯举觞高歌，遗落世事，而怨家反陷以文法，宗人有力救之者始得免。君既免，所亲劝以委蛇从俗，笑弗应。脱身渡钱塘，过太末，入豫章，尽探江、浙诸山水，与其地之贤者相结。归而扼腕不得志，益发愤于教子。君少精制举义，揣摩工苦，于世所同先辈大家特神而明之，顷刻能洒洒千言。家世受《易》，采摭义解为成书，参考古今，先后所上便宜，指切时事多所中。其教子也，辟讲舍，延名师，盛为束脩膏火之费，中宵篝灯危坐以课诸子诵习，或被酒，侧弁假寐，鼻息齁齁然与伊吾相间，非其师就寝弗寝。鸡初号，蹴诸子起之，虽风雨不少辍。君尝以肄业之进退、文艺之工拙为忧喜，遇小试叙名稍后，众中叱吒，加以楚辱，见者疑其太甚，唯君毅然行之。生平雅志一第，思前朝一代掌故，莫大于科目，由初祀以迄末造，凡历八十八科，所放甲乙二榜累万人，君竭昼夜之力，手自缮写，胪姓氏，辨爵里，整齐蒐补，罔或阙漏，书成，足以备贡举志焉。君之专志强力，所为必成，皆此类也。

夫先王𢽾学以兴贤能，后代科举之法，所以劝天下之为人父者教其子，而王者之人才亦于是乎出。然唐之恩荫流外，岁三千人，进士不能居其什一，又出身后常十年不得官。惟宋之榜额数倍于唐，即以解褐之期开注选，挽近遂沿其制，二百馀年来，父兄之教子弟，皆其道有以鼓舞之也。余窃慨吾郡旧门少俊，比年渐惰窳于学，甚有弃而从它业者。只缘进取之道太狭，学者求诸生如进士，而进士之淹滞者，白首不能望升斗之禄，惟及第三人中始克服官于朝。盖国家选众大半近于唐制，吾南士又为科繇所累，志气沮退，学殖日荒，唯徐氏兄弟掇上第，负重名，有志者稍稍闻而兴起。《传》曰：“是穮是蓘。”“必有丰年。”徐氏之教子，如农夫之有获，可以救不说学之弊，然则君之家法有裨斯世者大矣，讵偶然哉？

君四子二女，惟少子亮采为庶出。顾宜人生原一兄弟，今已见五孙，皆头角颖异，树谷、树声为诸生，宜人所以佐君成就诸子者，母道甚备。二女长适诸生陆最，次适中书舍人申穟。申以庚子解首举进士，科名与外家相亚，吴人尤歆羡之。嗟乎！当君之排摈俗儒，以其苟于自完，不足乎缓急，闻者未敢信为笃论。比见等辈中或沦落无后，而君日显，然后知君之救人危急，中无留肠，疏通爽直之气，有以度越侪偶，彼造物者实从而佑之也，又何疑耶？

余以君入太学，早岁曾一识之于南中，及君贵而偃息吾吴氏之南园，索余所作传奇，令儿童歌之以为乐。少年恢旷豪吟，既投老而兴寄如故，方与余相约过从，乃竟一病不起，此原一兄弟所以痛而目余为知君也。呜呼！是可以铭。铭曰：

东海门阀肇成弘，隆万熙洽仍名卿。奕叶播德云维馨，夫君磊砢更挺生。遭时阳九铲其英，酣歌慨慷心不平。幸哉有子传一经，凤毛衤离褷麟觜并。鸡鸣课读灯青荧，风攫云争蜚鸣。殿前胪唱弟与兄，遂令当代钦科名。玉山之阳七尺茔，连岗蜿蜒波洄萦。大书深刻余作铭，亿万千世垂休声。








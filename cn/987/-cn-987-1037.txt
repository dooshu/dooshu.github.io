苏轼　龙山补亡

征西天府，重九令节。

驾言龙山，宴凯群哲。

壶歌雅奏，缓带轻帢。

胡为中觞，一笑粲发。

榝楠竞秀，榆柳独脱。

骥騤交骛，驽蹇先蹶。

楚狂醉乱，陨帽莫觉。

戎服囚首，枯颅茁发。

惟明将军，度量豁达。

容此下士，颠倒冠袜。

宰夫杨觯，兕觥举罚。

请歌相鼠，以侑此爵。

苏轼

苏轼　龙山补亡

吾闻君子，蹈常履素。

晦明风雨，不改其度。

平生丘壑，散发箕裾。

坠车天全，颠沛何惧。

腰适忘带，足适忘屦。

不知有我，帽复奚数。

流水莫系，浮云暂寓。

飘然随风，非去非取。

我冠明月，佩服宝璐。

不缨而结，不簪而附。

歌诗甯择，请饮相鼠。

罚此陋人，俾出童羖。

【卷16】

苏轼


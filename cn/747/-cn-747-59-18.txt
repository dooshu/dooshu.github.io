○赠袁高礼部尚书诏

王者旌表，通乎异代，况音徽未远，名迹可寻。风流所传，弊俗兴起，举其遗直，足劝事君。故朝议大夫守给事中袭南阳郡公袁高，茂功之后，清德冠时。贞元初职在论駮，常执谠议，封还诏书。居平蹈常，则汎然面无忤；会节有立，皆卓尔而难逾。故能望重朝端，行满天下。未逾大任，遽殁中身，德之不忘，久而弥著。朕方宏景化，寤寐前良。用旌尚德之怀，俾申加等之赠，哀荣所被，劝奖斯存。可赠礼部尚书。


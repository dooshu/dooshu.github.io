陈造　陪盱眙王使君东游四首

锦席浮波影，牙樯转雾霏。

飞花窥碧酒，舞蝶傍红衣。

野日歌前淡，云峰望处微。

游鱼应与乐，啼鸟莫催归。

陈造

陈造　陪盱眙王使君东游四首

缆解鸥飞处，船移柳影中。

林户桃李月，浦溆蕙兰风。

酒浅能无醉，歌长惜有终。

赋诗聊泚笔，寓意未须工。

陈造

陈造　陪盱眙王使君东游四首

红旗围皂盖，离迾碧山隅。

水色涵云树，宾筵著画图。

香温金凿落，花亚锦屠苏。

醉里银丝鱠，渔舟不待呼。

陈造

陈造　陪盱眙王使君东游四首

风林山阙处，茅舍两三家。

小驻加鹘队，重寻粟玉花。

痚烟横暖霭，碧溜漱晴沙。

野兴未渠尽，数峰明晚霞。

陈造


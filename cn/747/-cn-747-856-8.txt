○请复尚书省令式奏

尚书省名曰“中台，”素称会府。列曹令式，废坠多年。雨辖纪纲，隳紊积岁。或因贡一时之浅见，破千载之通规。遂俾廨宇类乎衡门，官位等乎虚器。若以权从改易，应变弛张，又未见国富时康，家给民足。《礼记》曰：“以旧防为无所用而坏之者，必有水败。以旧礼为无所用而去之者，必有乱患。”伏惟陛下守文继统，宰辅戮力致君。立太平之基，创无穷之业。其尚书省二十四司公事，望准令式，积渐施行，所有唐末艰难已来权立名目，请皆停罢。即守官有视事之方，为吏无虚名之役。

吕咸休

咸休，晋天福三年礼部郎中。周广顺元年以给事中为左散骑常侍。


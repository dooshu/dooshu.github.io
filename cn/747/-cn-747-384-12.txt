○贺袁亻参破贼表

臣某等言：臣等伏见河南副元帅行军司马太子右庶子兼御史中丞袁亻参露布奏，今年五月十七日破石埭城贼方清，并降乌石山贼陈<疒土>等徒党二万五千五百人者。臣闻圣人之生，不能使大盗不起，故唐虞之代，时则有三苗之师，奸宄草窃，为患旧矣。山贼方清等，蕞尔狂狡，敢干天诛，聚椎剽之徒，谓险远可恃，作为蛇豕，以荐食勾吴，乃有跨据大江、吞噬东土之计。七州之地，人罢耕织，百姓业业，全活无所。陛下方锐志於偃武，不得已而用兵，乃命将受略，使先胜後战。故亻参等役不再举，而师有成绩，巢窟皆倾，俾无遗类。诖误之辈，得返故业，污俗更始，流人汔康。此三代之举也，非陛下齐圣格天，文思柔远，岂能底绥盗乱，如此其速？臣等幸睹成功，不胜大庆，臣无任跃之至。


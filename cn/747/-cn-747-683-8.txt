○王师如时雨赋（以“慰悦人心，如两枯旱”为韵）

念黎庶兮罹於毒，我兴师以翦屠。如旱岁之稼穑，得膏雨之沾濡。岂不以垂渥泽，润涸枯。草木之心，宁虑其乾矣；天人之意，将使卫讨邢乎。至乃锐戈矛，齐卒伍。诚告虔於上帝，祈发生於下土。龙旗电掣，疑驱蔚矣之云；鼍鼓雷奔，似送沛然之雨。匪六师之是侵，实百姓以为心。所谓谋臣如雨，猛将如林。驰之骤之，似得时而将降；六伐七伐，谓决渠而就深。既踊跃而成列，象沈阴之欲泄。青萍弗刂而破块将分，白羽麾而散丝不绝。奚润草之芳茂，信洗兵之是阅。异苞茅之贡矣，尔职不恭；同阴雨以膏之，我心则悦。不疾不徐，箕张翼舒。向兵革而自弭，喻滂沱之有馀。多鼓钧声，知上善之不若；密云不雨，想西郊之未如。且宣王六月兮非旱之备，高宗三年兮适足为费。惟鬼方之是惧，何人伦之足慰。岂比指绿林於一戎，养苍生於百卉。知我者信号令如春，不知我者疑甘泽随轮。一鼓而风云作气，再麾而寰宇清尘。以此出征为活国，不能无战乃爱人。故得戎羯来王，淮夷纳款。嗟蝼蚁之犹聚，将刑戮而尚缓。今挟泰山压危卵，不得已而用师，如救岁之大旱。

独孤郁

郁字古风，常州刺史及子。贞元十四年进士，元和初举制科高等，累官秘书监。卒年四十，赠绛州刺史。


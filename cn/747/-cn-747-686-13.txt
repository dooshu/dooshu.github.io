○夷惠清和论

伯夷不降其志，不辱其身，非其君不事，非其民不使，乃至饿死而不顾，是以孟子谓之清。柳下惠辱其身，降其志，不羞污君，不辞小官，乃至三黜而不去，是以孟子谓之和。若校之圣人，则彼之所行，皆一方之士也。夫圣人之道，可以进则进，可以止则止，是天下之是，非天下之非，出挛拘之域，不凝滞於物，通塞若水，变化若龙，动之谓圣，静之谓道，非可以一善目，非可以一行称，安肯立恶人之朝，黜而不羞，耻武王之粟，饿而至死？故曰彼之所行，皆一方之士也。即而评焉，在於清和，互有长短，请列而辨之。彼伯夷者，揭标表於不灭，蹈臣子之所难行，信道之笃，执之如山，嫉恶之心，恶之如鬼，清风所激，有心必动，此其所长也。至於《传》之泛爱，《易》之随时，圣人之权，济物之义，岂止未暇，亦将有妨。若柳下惠，辱己以求利物，洁身以事无道，唯斯人是哀，唯吾道是存，薰莸虽同，河济不杂，此其所长也。至於无道则隐，乱邦不居，而饮盗泉水，食不仁粟，垂傲物之迹，近宽身之仁，又君子所不由矣。则清和之用於与夺，为功均，然清之流矫於前而激於後，使万年乱臣贼子惧，贪夫恶人耻，且众人之难为者也，和之迹，疑於往而敝於今，使夫偷苟之辈有容，贪利之徒得语，且众人之所易为者也。颜回曰：“舜何人也。”孟子曰：“谓其身不能，是贼其身夫。”然则士之率性饬躬，立志希古，当以圣人为准的，中庸为慕尚。力苟不足，甯中止焉。则清与和皆非通道，不可准则。若遁迹而辨，以矫俗为心，必不得已，愿附清者。


浮山吟送药公入青原山时为笑峰禅师扫塔

浮山一片云，飞落苍梧野。
忽值南风吹，旋归庐岳下⑴。
往还离合讵无因，十年旧事休重陈。
三生石上魂未断，长瓢来濯清江滨。
老禅不演三乘义，却注南华穷彖系。
推倒辅嗣冢中骨，笑看蒙叟人间世。
洮洮清辨浑无语，食尽荼蓼觉蜜苦。
戏拈稊米是神山，捲起河源作飞雨。
坐中秋色何苍苍，城头绝巘森相望。
兴来遣兴挥秃笔，淋漓墨迹纷满床。
塔扫青原入山窟，地作蒲团随处歇。
黄荆倒插郁菁葱⑵，又见孙枝争秀发。
螺湖鹭浦夕阳曛，吸尽西江独有君。
别后思君何处所，金牛泉畔夜钟闻。
⑴ 药公家浮山，避地梧州华盖寺。值余奉使西粤，始同归，抵匡庐别。
⑵ 七祖开山时尝倒插黄荆，至今尚茂。



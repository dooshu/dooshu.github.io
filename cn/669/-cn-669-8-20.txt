161　鄧元事見於保傅篇


保傅篇：「靈公殺洩冶，而鄧元去陳以族從。」【原注】鄧元事，唯見於此。當攷。

【閻按】鄧元事亦見賈誼新書卷之十。

【何云】焯謂此不必注，前固云即賈誼書之四篇矣。

【集證曰】鄧元事，一見韓詩外傳七，一見説苑尊賢篇。外傳云：「紂殺王子比干，箕子被髮佯狂；陳靈公殺洩冶，鄧元去陳以族從。自此之後，殷并於周，陳亡於楚，以其殺比干、洩冶，而失箕子、鄧元也。」説苑語與大戴略同。






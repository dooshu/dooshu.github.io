雄雉

四章，章四句


首章讲：妇人以君子从役在外，故作此诗。曰：





雄雉于飞，泄泄其羽。

雉，是野鸡。雄雉之飞也，泄泄其羽，是固舒缓自得矣。





我之怀矣，自诒伊阻。

嗟我所思之人，乃自诒阻隔于外，而夙夜无遑时焉。是不得自适矣，不亦雄雉之不如耶？

二章讲：





雄雉于飞，上下其音。

雄雉之飞也，上下其音，是固飞而自得矣！





展矣君子，实劳我心。

君子，指其夫。展矣君子，乃从役于外至勤。吾之思念，而实劳我心焉。是不得自如矣，不亦雄雉之不若耶？

三章讲：





赡彼日月，悠悠我思。

瞻彼日月，日往则月来，月往则日来。是往来之感，非一朝一夕之故矣。而君子之出，不为不久矣。故我也以君子一日未归，则思之一日；一月未归，则思之一月。悠悠之怀，与日月之往来而俱切矣。





道之云远，曷云能来？

然使道之不远，则君子之来其期犹易待也。今乃周道倭迟，非朝夕所可致。不知果何时而能来，以慰我悠悠之思乎？日月之瞻，当无已时矣。

末章讲：夫君子之归不可必，但能善处以远害，斯可矣。





百尔君子，不知德行。

彼德行者，保身之要道，吾身之固有也。凡尔君子，固见无不彻，岂不知德行？





不忮不求，何用不臧？

忮，害也。求，贪也。彼见人之有而忮心生，非德行也。是必仁以存心，不嫉人之有，而生一忮心焉。因己之无而求心生，非德行也。是必义以制事，不耻己之无，而生一求心焉。如是则德行全矣。由是顺德之行，自无不利，将何用而不臧乎？以之处常，则顺而适；以之处变，则利而通。虽身在军旅之中，亦足以自保矣。若然则今日固未得君子之归，而旋归不有期哉？此则吾之所望于君子者也。吁！妇人于君子思之深而勉之至如此，其思念之情，盖可见矣！






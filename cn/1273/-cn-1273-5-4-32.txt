重修潮阳东山大忠祠记


按：此文写于一九〇〇年二月。原载丘冬友等编《丘仓海先生文集》[22]。一九八八年七月，潮阳县工人在县城郑厝池掘地建房时掘得一碑，碑文即这篇《大忠祠记》，同年八月二十四日《汕头特区报》曾予刊布。今据刊稿校录。

当有宋之季，庐陵文信国公以勤王师来驻潮阳，由东山题词于双忠庙碑，所谓“留取声名万古香”者也。越百年，东山始有公祠。倡其议者，邑人给事中萧龙；成之者，分巡佥事王相、知县姜森。盖在明弘治间也。嘉靖末祠毁，修者知县陈王道，是为隆庆改元之岁。越崇祯己巳，知县杨灼与邑人郎中林萃芳重修焉。明社已屋，斯祠复毁，春秋二仲上戊之祭，缺然莫举。国朝康熙丙辰，于是乃有北关行祠之建。东山遗址废几百年，乾隆辛未，知县陈昶始议复建，遂还故观，并置祠田，而岁修之费也在焉。又百馀年，同治癸亥重修者，则邑人贡生余用宾也。此有祠前后之略也。

光绪戊戌秋，逢甲始游潮阳，瞻拜祠宇，丹青黯然，为徘徊久之。越岁己亥，主讲东山，其春已得公所书和平里碑。夏五月二日，约同人寿公，乃谋修祠事。既而得公遗像于饶平凤凰山上文氏家，则秋七月也。先是丁酉夏，在韩山曾梦见公，今睹衣冠，犹仿佛云中授简时。其冬祠工遂兴，因重塑像，遂得其真。祠像中为公，左右则张、陆二公；祠修则如故，其栋宇陊者正之，蛀者易之。祠碑仅存者二：崇祯碑在祠外，乾隆碑在左廊壁间，皆残剥，略可辨。祠田仅存者，县礼房主之，以承祀事，馀则不可问矣。溯公游东山，至今己亥，为岁六百二十有一，公之神为正气流行在天地间，固不能以一邑私。然有斯祠，能使过者忠义之心油然而生，奋然而作，则不可谓非世道人心之所系也。修三阅月，庚子春祠遂竣工。捐廉为倡者，知潮州府事李士彬、知县裴景福。相与出赀则邑人庶吉士郑邦任、知府萧鸣琴、举人马如龙、附生郑国钧，而修撰黔阳夏同龢游潮与有力焉。始终是役则邑廪生萧永华、萧寿仁也。例得备书。

光绪二十六年庚子春二月工部主事台湾丘逢甲记






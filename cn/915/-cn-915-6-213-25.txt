◇玄鸟赋

观羽族之群类，美玄鸟之翔集。顺阴阳以出处，随寒暑而游蛰。擢之丽容，挥连翩之玄翼。挺参差之羞尾，发缁素之鲜色。及至大火西景，商风吹衣。凝霜凄其被草，卉木槭以零稀。（二句从《北堂书钞》一百五十八补。）遂匿形于深穴，敛六翮而不飞。含静泊以充肌，翕至和之精粹。澹恬心以去欲，故保生而不匮。虞众物之为害，独弃林而凭人。不惊畏以自疏，永归驯而附亲。有受祥而皇祗，故遗卵而生殷。惟帝皇之嘉美，置高以表神。类鸾皇之知德，象君子之安仁，尔乃衔泥构巢，营居傅桷。积一喙而不已，终累泥而成屋，拾柔草以自藉，采懦毛以为蓐。吐清惠之泠音，永吟鸣而自足。（《艺文类聚》九十二）


○授王牍太子宾客制

敕。典职之重，本於调护之名者，非端厚自守，练达有闻，焉可罢而复居，当我为官之选。具官王牍，始以刚方之气，尝失志於策名。受聘塞垣，通籍朝序。致强学之力，不废半途。耻巧宦之谋，罔违公道。利多开物，优实在邦。戒灭裂以能勤，知蒲卢之可化。顷因将命，遂乃去官。爰陟崇阶，俾还旧秩。勉来辨色，无堕尽忠。可依前件。


○骊山伤古赋

天生蒸民，而树之君。夫为国者，当建宗社，广敷声教；尊其威灵，俨其容貌。其惠也远浃，其仁也普淖；言静而可以底绥，言动而无所屈挠。令四海惟精惟一，俾万人是则是效。安有临伐木而弃其斧，将涉水而投其棹？童子犹知其不可，况天下之龙豹。初虎视八荒，鲸吞六国；攻必取，战必克；所往而枭其渠帅，所敌而断其衔勒。起、翦之功逞，苏、张之诈塞，招星纪之南，伐天街之北。赏尉缭以为忠谠，诛文信以为残贼。将大宝而康宁，谓神仙之可得。一何壮哉！及其浮江沉璧，登山纪石，徵茅为却粒之符，遗徐为求真之客。殚人力为驰道，铸兵刃为金狄；方欲肆其暴露，方欲穷其辙迹。郁兴闾左之徭，大起阿房之役；亦所以坑其儒士，亦所以燎其经籍。闻祖龙而非寤，逢巨鱼而必射；不知望夷之兆，未睹沙邱之厄。又何谬欤？天降图，言剿其辜；恶贯以盈，祸胎必无。载鲍之气俄彻，梦神之应聿徂。意靡察於太子，尚劳师以备胡；人且愍於蒙将，我独怜此扶苏。废至尊之丕烈，任奸邪之逆谋。将欲称始帝而历万代，卒宗灭而身屠。王禄尽矣，谁定其危？天之所坏，人不能支。既同信於望夷，安肯从於李斯？生且替其遗命，死徒华其葬为？呜呼！骊山之隧，其庸几年？上周五里，下锢三泉；罄珠玑之布，尽金石之雕镌。匠人劳而不偿，反生埋於鬼埏；狐兔穴而尘积，牧竖焚而火连。嗟拔山之壮气，成拱木之寒烟。享祀辍矣，畴相恤焉！百二之襟带莫守，数仞之邱坟巍然。何德之衰，绝伯翳之馀业？何力之竞，为刘炎之著鞭？枝叶将落，本必先颠，苕折巢覆，胡能卵全？是知不有废也，後王安得而处旃！


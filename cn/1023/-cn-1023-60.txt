戴复古　代书寄韩履善右司赵庶可寺簿

懒不修书札，将诗问起居。

升沉元自异，故旧忍相疏。

学术有馀用，班行不次除。

功名付公等，世道莫愁予。

戴复古

戴复古　代书寄韩履善右司赵庶可寺簿

涉世几三折，行年近八旬。

江湖倦游客，天地苦吟身。

白发可怜老，青云多故人。

东风虽有力，朽木不逢春。

戴复古

戴复古　代书寄韩履善右司赵庶可寺簿

闭户生涯薄，忧时念虑长。

老犹思汗漫，贫已在膏盲。

弱柳饶春色，幽兰抱国香。

穷通安我命，一笑且持觞。

戴复古


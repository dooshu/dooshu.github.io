张仲诚之官资县

蜀都初释甲，吏往皆却顾。
达人独振衣，忼慨甘叱驭。
本无缨组怀，崄易随所遇。
朝从洛水游，夕蹑尼山步。
抗手抱遗经，披榛骋广路。
弦歌偶一试，三径归如骛。
推荐起田间，尚书期复误。
至尊强优容，廉吏沾异数⑴。
翛然出岫云，乘风不得住。
僻邑分蛮江，瘠土俭财赋。
簿领少烦嚣，山川邀野趣。
遗黎存几家，煦沫如妇孺。
懿此鸣琴理，非供折腰具。
看君宰内黄，旧德积有素。
⑴ 君初以进士知内黄，坐缓徵夺官。廷臣荐起，临选又引疾不至，例当论罢，特诏留之。



【艳歌篇十八韵】

〖《诗纪》云。一作有女篇。〗

凌晨光景丽。倡女凤楼中。前瞻削成小。傍望卷旌空。分妆间浅靥。绕脸傅斜红。张琴未调轸。饮吹不至终。自知心所爱。出入仕秦宫。谁言连尹（玉台作伊。）屈。更是莫敖通。轻轺缀皂盖。飞辔轹云骢。金鞍随系尾。衔□巢映缠鬃。戈镂荆山玉。剑饰丹阳铜。左把苏合弹。旁持大屈弓。控弦因鹊血。挽强（乐府作强。《诗纪》云。一作强。）用牛□翁。弋猎多登陇。酣歌每入丰。晖晖隐落日。冉冉还房栊。灯生阳燧火。尘散鲤鱼风。流苏时下帐。象簟复韬筒。雾暗窗前柳。寒疏井上桐。女萝托松际。甘瓜蔓井东。拳拳恃（玉台作特。）君爱。（玉台作宠。乐府同。）岁暮望无穷。（○玉台新咏七。《乐府诗集》三十九。《诗纪》六十七。）


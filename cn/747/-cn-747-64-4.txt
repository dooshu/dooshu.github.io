○授崔植平章事制

夫宰相者，上调元化以亮天工，下熙庶绩以辅君德，未有心不直而能协於道，迹不正而能致其君，必求斯人，乃命以位。朝议郎守御史中丞武骑尉赐紫金鱼袋崔植，气志凝远，风标粹清，率性而行，洁己以进，周历台阁，蔼然声猷。顷者奸臣未除，利权方擅，情惟刻下，其事将行。而植独能横抗，申以駮议，朕每嘉重，不忘於怀。自膺宝图，俾掌邦宪，又能悉心秉执，造膝敷陈。归於无私，多所宏益，爰擢作相，冀能弼予。於戏！惟尔先太傅，当德宗始初清明，首居相位，克固直道，至於今称之。尔其嗣乃家法，无废朕命。可朝散大夫守中书侍郎平章事。


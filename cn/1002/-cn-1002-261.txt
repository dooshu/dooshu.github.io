曾丰　宁都赵令君贻贶五言四首意索余和不可虚辱如其意酬之

只今公子行，盖不数其余。

要牍江西社，亲传肘后书。

饱闻刘子政，渴见马相如。

肯许交盟结，休嫌笠溷车。

曾丰

曾丰　宁都赵令君贻贶五言四首意索余和不可虚辱如其意酬之

江西穷处县，松竹勿嫌深。

簿领尘中坐，溪山好处吟。

鸣弦人异调，把酒月同斟。

倘有可书事，闲收入志林。

曾丰

曾丰　宁都赵令君贻贶五言四首意索余和不可虚辱如其意酬之

介庵前后集，熟读眼生花。

学问祖千古，文章雌百家。

今非公莫继，况有子堪夸。

换骨蓬莱去，分吾九转沙。

曾丰

曾丰　宁都赵令君贻贶五言四首意索余和不可虚辱如其意酬之

世途无复古，吾道不宜今。

风月多饶舌，轩裳久死心。

家犹须五斗，命岂止千金。

有路可亲炙，那能入桂林。

曾丰


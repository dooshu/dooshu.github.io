拟岘台记


尚书司封员外郎晋国裴君治之二年，因城之东隅作台以游，而命之曰：“拟岘台”，谓其山溪之形，拟乎岘山也。数与其属与州之寄客者游其间，独求记于予。

初，州之东，其城因大丘，其隍因大溪，其隅因客土出溪上，其外连山高陵，野林荒墟，远近高下，壮大闳廓，怪奇可喜之观，环抚之东南者，可坐而见也。然而雨隳潦毁，盖藏弃委于榛丛弗草之间，未有即而爱之者也。君得之而喜，增甓与土易其破缺，去榛与草，发其亢爽，缭以横槛，覆以高甍。因而为台，以脱埃氛，绝烦嚣，出云气而临风雨。然后溪之平沙漫流，微风远响，与夫波浪汹涌，破山拔木之奔放，至于高桅劲舻，沙禽水兽，下上而浮沉者，皆出乎履舄之下，山之苍颜秀壁，巅崖拔出，挟光景而薄星辰。至于平冈长陵，虎豹踞而龙蛇走，与夫荒溪聚落，树阴日奄暧，游人行旅，隐见而断续者，皆出乎衽席之内。若夫烟云开敛，日光出没。四时朝暮，雨扬明晦，变化不同，则虽览之不厌，而虽有智者，亦不能穷其状也。或饮者淋漓，歌者激烈，或靓观微步，旁皇徙倚，则得之于耳目与得之于心者，虽所寓之乐有殊，而亦各适其适也。

抚非通道，故贵人富贾之游不至。多良田，故水旱螟腾之灾少。其民乐于耕桑以自足，故牛马之牧于山谷者不收，五谷之积于郊野者不恒，而晏然不知木包鼓之警，发召之役也。君既因其土俗，而治以简静，故得以休其暇日，而寓其乐于此。州人士女，乐其安且治，而又得游观之美，亦将同其乐也，故予为之记。其成之年月日，嘉右二年之九月九日也。






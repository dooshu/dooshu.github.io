二十


不肖谬以菲薄，滥竽台司。近年以来，诸所措画，悉奉老师夙昔之教，不敢逾越。幸际圣明之主，中外宁乂，庶几小康，皆教庇所及也。

伏惟老师昔以道匡扶世庙，翊戴穆皇，瑰玮光明之业，既已震赫寰区，炳耀史册矣。晚偕赤松，寻黄石，以其余绪付之居正，用以佐明主，兴太平。昔人谓“其精以治身，土苴以治天下”，殆谓是乎？以是知老师之寿，埒嵩等华，不可算数。今天下阴受其赐而溯功于老师者，又不独不肖一人而已。

南极宵晖，西池使至。谨献一觞，南望九顿，肃章布币，恭上寿筵。正不胜忭祝之至。






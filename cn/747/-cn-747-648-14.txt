○授杨巨源郭同元河中兴元少尹制

敕：具官杨巨源，诗律铿金，词锋切玉，相如有凌云之势，陶潜多把菊之情。朝请郎前守华阴县令郭同元，文战得名，吏途称最，刘超推出纳之善，王涣著抑挫之名。皆用己长，各居官守，固其满秩，议以序迁。稽其器局之良，宜参尹正之亚，巨源可守河中少尹，同元可权知兴元少尹。


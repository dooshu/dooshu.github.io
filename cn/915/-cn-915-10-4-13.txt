◇还王琳等首诏（太建五年十二月壬辰）

古者反噬叛逆，尽族诛夷，所以藏其首级，诫之後世。比者所戮，止及一身，子胤或存，枭悬自足，不容久归武库，长比月支，恻隐之怀，有仁不忍，维熊昙朗、留异、陈宝应、周迪、邓绪等，及今者王琳首，并还亲属，以弘广宥。（《陈书·宣帝纪》，案《北齐书·王琳传》，琳故吏朱致书陈尚书仆射徐陵求琳首，陵感其志节，明彻亦数梦琳求首，并为启陈主而许之。）


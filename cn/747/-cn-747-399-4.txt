○对赐则出就判

〈甲赐则，有司令其出就，诉云未成。〉

度土居人，量地制邑，政不求备，官惟其能。故周设六卿，辨方正位；禹敷九土，俾底绩。将以缉绥黎献，作都鄙，是崇锡命之仪，爰求则柄之法。靖言伊甲，生也逢时。禄以代耕，荣冀登於一命；朝以拜锡，位何辞於小国？必若才惟致理，道可济时，则所告必闻，何始乎就列？高自下，宜忘於择地。况尧舜在上，车书必同，莫非王臣，咸仰天秩。未能敬恭君命，曷得遐弃厥司？宜褫带以受服，奚薄言而有诉？咎自作也，刑其渥凶，庶片言之可惩，惭两端而斯和。

姚承构

承构，开元时擢书判拔萃科。


○古山水障赋

挹清臣之嘉思兮，信竦予以峭孤。回补籍之暇笔兮，赋他山於遗图。掷琨瑶於呐口兮，若含采以咀兰。惟古工之包化兮，启群峰於无间。势蹙以特起，互腾排而上干。翠参差以玉立，俱竦竦以攒攒。於是Е以长澜，森以怪木。瑟汨栗，凄烦荡燠。浸平潦於楚泽，冶妖韶於阳谷。低霾横瞑兮陈半腹，梦雨神云兮澹而不归。怨扌奢惹乎岩曲，缥藓青蓠兮事幽涩，细涧绵流兮洄喷噎。山之人兮夕忘寐而坐忘兴。帷绀枝兮带黄葛，暖草被崖兮垂绿发。翱鸾翔翠，相追征兮。振锦舒绣，错以明兮。啼羁酸雌，裂眦吻兮。风号穴怒，寥而清兮。山中之木，何雕荣兮。


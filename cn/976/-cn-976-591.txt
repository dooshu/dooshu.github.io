强至　依韵奉和司徒侍中壬子三月十八日游御河二首

当时御水始通津，遂作河生记此辰。

载籍不闻传故老，盛游相繼到今人。

金貂为政居从俗，画鷁连年出慰民。

锦绣匝堤箫鼓沸，风光流动一城春。

强至

强至　依韵奉和司徒侍中壬子三月十八日游御河二首

彩舟徐动信春风，丞相行春乐意融。

花底马蹄追暮鸟，柳梢旗尾挂晴虹。

驱驰造化三篇里，摆落尊荣一笑中。

何况佳辰偏宴客，酒樽东阁不曾空。

强至


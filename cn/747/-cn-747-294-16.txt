○重修吴季子庙记

顾野王《舆地志》云：“季子名札吴太伯十九世孙，吴王寿梦之少子。长子曰诸樊，次子曰馀祭，次曰馀昧，次曰季札。诸樊立为王，且死，立弟馀祭，欲令兄弟传国，以及季子。馀祭、馀昧卒，立季札，让不受，退耕於延陵，即其采邑。士人怀德，为之立庙。”（阙）山谦之《丹阳记》：“季子旧有三庙：南庙在晋陵东郭外，北庙在武进县博落城西，西庙即此是也。”昔第五伦为会稽太守，禁非正之祀，宜归於一，故惟存南庙，而二庙被毁。其後人悉更复之。南庙後有古墓，周处《风土记》、韦陟《先贤序》、殷仲堪《季子碑》皆云：此墓即季子墓也。墓前有季子庙。碑者，仲堪为晋陵太守造碑铭，命县人薛玖植碑於南庙。至永初中，南庙被毁，迁碑於西庙。今庙前双碑，左厢者即仲堪所制，右厢者梁天监十二年九月延陵县令王僧恕所建。绍以开元七年，自长安令左迁润州长史，氕雪十年，太岁壬戌，因巡属县庙於延陵，与县令吴兴沈炎同谒季子庙，申奠礼也。慨灵庙之岿然，访贞石而湮灭，询於庙祝，因睹旧文。虽殷王二君，共延陵而俱没；而前後双制，与高风而尚存。重镌刻以懿之，纪年月以显之。呜呼！来者观此，亦何异乎夫子之大篆也？








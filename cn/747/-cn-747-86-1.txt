○授李钧灵武节度使制

朕以沙陀骁勇，重累战功，六州蕃浑，沐浴王化。念其出於猜贰，互有伤残，而克璋报仇，其意未已。被我君临之德，轸吾子育之心，爰择良能，俾之宣抚。惟尔先正，尝镇北门，待国昌以雄杰之才，置国昌於济活之地，既藉奕叶之旧，又怀任土之观。是用付以封疆，委之军旅，必集王事，无坠家声。


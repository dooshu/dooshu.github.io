◇凌烟楼铭（并序宋临川王起。）

臣闻凭飙荐响，唱微效长，垂（一作「乘」。）波鉴景，功少致深。是以冰台筑乎魏邑，凤阁起於汉京，皆所以赞生通志，感悦幽情者也。伏见所制凌烟楼，栖置崇回，延瞰平寂。即秀神皋，因基地势。东临吴甸，西眺楚关。奔江永写，鳞岭相葺，重树穷天，通原尽日。悲积陈古，赏绝旧年。诚可以晖旷高明，藻澈远心矣。夫识缘感倾，事待言彰，匪言匪述，绵世罔传。敢作铭曰：

岩岩崇楼，藐藐层隅。阶基天削，户牖云区。瞰江列楹，望景延除。积清风露。（《艺文类聚》《初学记》并作「路」。）合（一作「含」。）彩烟途，俯窥淮海，俯眺荆吴。我王结驾，藻思神居。宜此万春，灵所扶。（本集《艺文类聚》六十三，《初学记》二十四。）


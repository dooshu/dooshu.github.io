【庆历五年乙酉公年三十九】

是春，真定帅田况移秦州，公权府事者三月。时二府杜正献、范文正、韩忠献、富文忠公，以党论相继去，公上书辨之。小人素已憾公，会公孤甥张氏犯法，谏官钱明逸因以财产事及公，下开封鞫治。府尹杨日严观望傅会，上命户部判官苏安世、入内供奉官王昭明监勘，得无他。八月甲戌，犹落龙图阁直学士，罢都转运按察使，降知制诰、知滁州。〈敕：夫赏不遗功，罚不阿近，有邦之彝典也。河北都转运按察使、龙图阁直学士、朝散大夫、行右正言、骑都尉、信都县开国子、食邑五百户、赐紫金鱼袋欧阳某：博学通赡，众所见称；言事感激，朕尝宠用。而乃不能淑慎以远罪辜。知出非己族，而鞠于私门；知女有室归，而纳之群从。向以讼起晟家之狱，语连张氏之资，券既弗明，辩无所验。朕以其久参近侍，免致深文，止除延阁之名，还序右垣之次。仍归漕节，往布郡条。体予宽恩，思释前吝。可落龙图阁直学士，特授依前行右正言、知制诰，散官、勋、封赐如故。仍就差知滁州军州，兼管内劝农使，替赵良规。仍放谢辞。〉十月甲戌，至郡。是岁，子奕生。


○对染瓮洒尘判

〈丙倾染瓮恶街衢。县令笞丙，云：“便洒轨尘，於事无废。”〉

闾扑地，咽绮城之歌鼓；轩车沸晓，度紫陌之烟埃。攸更湫隘，或资洒埽。丙也业在门居，向惟街道，倾兹染瓮。殊汉阴之息机，洒以香街；异汾水之流恶，黄图作宰。当旌卧疾之奇，元览涤除；令察轨尘之秽，将加棰令。允符鞭作，洒泞之愆，已闻揭厉，无良之刺。难漏刑名，令既有科，自成美锦之制；丙期无讼，难雪素丝之泣。


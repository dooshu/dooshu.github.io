○为郑相公让中书侍郎平章事表

臣某言：伏奉今日恩制，授臣中书侍郎同中书门下平章事。诏书自天，受命惶悸，俯伏循省，不知所容。中谢。臣闻宰理中枢，从古所重。贞教化之本，导阴阳之和。外抚四夷，内循百职。或乖於是，则谓旷官。臣志在服儒，才非经远，爰自筮仕，期於代耕。而遭时逾量，践历朝序。自奉禁中之职，累叨望外之恩。超贰冬官，兼司选部，流品未序，铨综乖方。以荣为忧，伏待谴责。岂谓特延睿渥，参列庙谋，以瓶筲之资，当柱石之重？况臣自去夏，尚守台郎，周月之间，遂悬相印。承陛下励精之切，副陛下则哲之明。循量省躬，必知不可。伏乞俯回诏命，别选公才。敢沥血诚，上黩天鉴。无任惶惧恳迫之至！谨奉表陈让以闻。


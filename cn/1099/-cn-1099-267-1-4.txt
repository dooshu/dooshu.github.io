○福洋要害論 【 福洋要害】

三四月東南風汛。番船多自粵趨閩。而入于海。南澚雲葢寺走馬溪。乃番船始發之處。慣徒交接之所也附海有銅山玄鍾等哨之兵。若先分兵守此。則有以遏其衝而不得泊矣。其勢必拋于外浯嶼。外浯嶼乃五澚地方。番人之巢窟也。探知虛實何不直搗其巢穴附海有浯嶼安邊等哨守之兵、若先會兵守此、仍撥小哨守把要緊港門、則必不敢以泊此矣。其勢必趨于料羅烏紗。料羅烏紗。乃番船等候接濟之所也。等候之所儘可乘虛以計破之但未得的實耳附近有官澚金門等哨守之兵。若先會兵守此。則又不敢以泊此矣。其勢必趨于圍頭峻上。圍頭峻上。乃番船停留避風之門戶也。附海有深扈福金哨守之兵若先會兵守此。則又不敢以泊此矣。其勢必趨于福興。若趨于福興。計其所經之地。在南日。則有岱墜湄州等處。在小埕。則有海壇連盤等處。在烽火門則有官井流江丸澚等處。此賊船之所必泊者也。若先會兵守此。自銅山玄鍾等哨至此堪擬連珠砲令人應接不暇則又不敢泊矣。來不得停泊。去不得接濟。舶中水米有限。人力易疲。將有不攻而自遯者。况乘其疲而夾力攻之。豈有不勝者哉。


○兵部起请露布文

天地之心，无不覆载；乌鼠之性，自私巢穴。国家非徒疆理其地，臣妾其人，思欲一车书，混声教，变毒螫之俗，为理义之乡。伏惟皇帝陛下大道先天，至德冠古，武功则我有七德，文教则舞於两阶。亿兆广尧封之时，郡县加禹服之外。而犬戎小鬼，蜗角偷安，动摇远边，遮汉使之路；胁从小国，绝藩臣之礼。四镇节度使高仙芝等，虔奉圣策，肃将天诛，因识匿之且憎，寻勃律之旧好。暨诸胡国，悉会王师，万里风驰，六军电扫。毡裘之长，思响风以无阶；毳幕之人，惟涂地而可获。遂通重译，罔不来庭，实赖圣谋，曷惟帝力！无攻不克，百蛮皆归於计中；无远不宾，万方若在於宇下。臣等不胜喜庆之至。


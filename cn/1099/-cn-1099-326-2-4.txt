○答兩廣總督熊近湖論廣寇 【 粵寇】

數年劇賊、一旦就擒、仗公雄略、收此成績、斯　朝廷付託得人之効也、功高賞懋、國家自有彛典、本兵方按故事、奏凱論功、嗣容專賀、竊以為滅賊固難。善後尤難。葢廣之劻勷。非一日矣。數年以來。憂在曾賊耳未遑他圖也。今鯨醜雖巳就戮。而奸民反側者。尚懷觀望。山寇陸梁者。伺我疲勞。海防久廢。法紀未張。吏不恤民。驅而為盜。此皆釀禍之根。未可遂謂寧帖也。且張璉擒而吳平繼之。吳平殲而曾一本繼之。往事失策。可為烱鑒。為今之計。似宜乘戰勝之餘威。藉兵餉之少裕。急將海防事宜。嚴加整飭。如林道乾輩。既為良民。便當遵吾約束。渙其羣黨。釐其宿弊。如懷疑貳即可名之為賊因而除之。仍當于沿海一帶。分區設寨。修餙兵船。嚴中海禁。又廣中原題設六水寨。今宜選諳習舟師。分任責成。至于山寇乃坐守虜耳。勝兵往加。勢如破竹。亦宜殲其渠魁。後乃可議招撫。區畫巳定。然後簡汰有司。一意拊輯。所謂乘威之後以行惠。則惠尊而民悅。此數世之利。若狃于一勝。遂謂無事。而姑息以求安。竊恐亂本不除。餘毒再作。終當復勞尊慮耳。萬里之外。事難遙度。第以管闚貭之左右。公其採而行之。幸甚、


○答方金湖 【 制虜機宜】

聞西市將完、欣慰欣慰、虜表宜與改定。合式乃可。其所請乞。亦酌量與之、大抵虜有求在彼不必其盡從而在我尚求為可繼。操縱之機。在公審之而巳。刺麻僧來、曾備問彼中事、其板升諸逆、倡為流言、殊為可惡、公可因此機省諭順義。言此輩甚不樂貢市。利在搶掠。如有流言。宜以法處之。庶得永遠和好。丘昌原係叛賊。其子不可使為頭目。恐致壞事。彼雖能即廢之。然亦少設難從之請。使彼常曲而我常直。彼或負約而我常守信。則亦制馭之一機也。山西撫臺病勢如此、豈可久留、嚴君遠在萬里、未能卒至、巳　推鄭君洛代之、當令星馳赴任、此君在上谷久、素諳邊事、亦可為公同心之助也、


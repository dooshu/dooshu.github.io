遭遇



贞元二年，牛锡庶、谢登，萧少保下及第。先是昕宝应二年一榜之后，尔来二纪矣。国之耆老，殆非俊造驰骛之所。二子久屈场籍，其年计偕来；主文颇以耕凿为急，无何并驰人事。因回避朝客。误入昕第，昕岸帻倚杖，谓二子来谒，命左右延接二子。初未知谁也，潜访于阍吏，吏曰：「萧尚书也。」因各以常行一轴面贽，大蒙称赏。昕以久无后进及门，见之甚善，因留连竟日。俄有一仆附耳，昕盼二子辗然。既而上列继至，二子隐于屏后。或曰：「二十四年载主文柄，国朝盛事，所未曾有。」二子闻之，亦不意是昕。犹虑数刻淹留，失之善地。朝士既去，二子辞；昕面告之，复许以高第，竟如所诺。




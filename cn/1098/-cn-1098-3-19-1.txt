○万县岑公洞作

赤日欲行且复留。县宰开我城南游。轻风棹讴绝江水。咫尺便涉方壶丘。藤溪竹径何历羃。石室岩扉忽森瑟。乳泉滳沥朝出云。琪树龙葱昼含日。前檐沤溇窥邑井。决波沦沄浴奔景。花屿晴栖巫峡烟。笙台瞑接青城岭。余悲城市不可住。日暮猿啼复当去。淹留迫邻山鬼宅。彷佛安知羽人处。蓬莱方丈信依微。湖上青山待拂衣。明发还应牵簿领。岩前只有白云飞。

【辕文曰境象森稳】



岁晚幽兴

梅出疏篱柳拂池，流年已迫早春时。



壮心卓荦犹欺酒，老业呻吟未废诗。



眼暗观书如棘沥，齿疏嘬饭似牛呞。



风炉欲试苍鹰爪，自向林间拾堕枝。



岁晚幽兴

残年欲遂迫期颐，追数朋俦死已迟。



卜冢治棺输我快，染须种齿笑人痴。

野梅角地草生後，街柳拂鞍冰泮时。



满眼云山不须买，剩倾新酿赋新诗。

岁晚幽兴

万里风波行路难，君恩尚许缀祠官。

中庭郁郁药苗长，绝壁飕飕松吹寒。

泥巷有人寻杜甫，雪庐无吏问袁安。



清晨对镜增幽致，龟屋新裁二寸冠。

岁晚幽兴

短鬓元知不久青，况开九帙数余龄。



全家共保一忍字，累世相传三住铭。

时泛孤舟过梅市，却穿双屩上兰亭。



拥炉莫恨无僧在，满院松风要细听。




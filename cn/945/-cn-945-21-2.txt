景德二年上尊号第一表

文武百寮南郊大礼使具衔臣毕士安等与内外马步诸军将校僧道耆夀等谨斋戒祗栗诣东上合门再拜稽首上言曰臣等闻道也者以玄虚为体本於无为天也者以覆焘为功归於不宰然而尊居四大强着希夷之称广设九名用显高明之德繇是首出庶物大庇羣生宅妙有於自然不忘乎日损垂光明而下济姑务於益谦稽载籍之前文见哲王之取法举三五沿袭之典率循旧章顺亿兆爱戴之诚聿建大号历代而下何莫由斯臣某中谢伏惟尊号皇帝陛下恭已承祧握图纂极顺考古道丕阐大猷怀翼翼之心以昭事上帝体乾乾之德以临御庶邦昧旦视朝斋居决事化敷有截泽浸含灵九序惟歌上无秕政百工咸乂下絶素餐颂声洽於中和氓俗跻乎仁夀至於访求逸礼祖述微言询善对於三雍集遗编於七略发号出令郁郁文章擢隽登贤彬彬儒雅天章润於金石圣藻烂於星辰此陛下睿文之冠三古也若乃神化无方庙谋决胜讲兵符而讨军志谨戎备而择将材北落训师貔貅贾勇灵台偃伯金革销声多垒以之砥平皇威震於区外此陛下神武之包七德也其於识穷玄象学总儒宗三杰知臣千里料敌此上圣之姿自天纵也智烛幽隐信逹飞潜渊鱼洞微箧书辩谤此至明之德又日新也至乃旰昃焦劳茂育羣品隐悼伏念钦恤常刑此圣人之仁为万方之所戴又如宗祊孝飨祗事惟寅园寝时思追怀罔极此天子之孝固百王之未闻盖以崇建徽称光昭骏命镂金版以刋玉牒诞拥鸿休设皇邸而涉紫坛荐膺玄贶况今高穹佑德列纬储祥北塞通欢西戎即叙条风块雨克成大有之年璧月珠星无爽太初之历灵符显发纯锡荐臻此不曰应乾乎至如观妙环中研几系表钦崇教父蹈厉玄关顺拜崆峒几勤轩驾垂裳黄屋无累尧心百姓日用而不知六龙时乘而在御此不曰尊道乎臣等上稽元命之符俯听舆人之诵持蠡测管辄窥测於高深削牍封章敢形容於盛美不胜大愿谨上尊号曰崇文广武应乾尊道圣明仁孝皇帝伏望陛下顺玄穹之眷命纳中外之勤诚以天正上元之辰仲冬正南之节毕严禋之礼覃大赉之恩端拱穆清昭受典册九宾在列庶覩於盛仪三灵交欢式承於蕃祉岂惟臣等幸甚实亦天下幸甚


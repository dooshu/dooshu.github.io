103　顔師古注禴祭以禴爲瀹


漢郊祀志引「西鄰之禴祭」，顔師古注：「瀹煮新菜以祭。」蓋以「禴」爲「瀹」。王輔嗣云：「禴，祭之薄者也。沼沚之毛，蘋蘩之菜，可羞於鬼神。」亦與顔注同。何云：「顔即承輔嗣説，何用蔓引炫博？必應劭、伏儼之徒，乃兩漢經師緒言，可舉以參考耳。」鄭康成謂：「禴，夏祭之名。」

【元圻案】鄭注見釋文。〇集解虞翻曰：「禴，夏祭也。」〇周禮大宗伯：「以禴夏享先王。」詩毛傳亦謂「夏曰禴」，爾雅作「夏礿」，禮記注，皇氏曰：「礿，薄也。」〇程傳、横渠易説、郭氏傳家易説、漢上易傳俱從王輔嗣説，朱子本義略之。






3　管子論水性與民性關係　繫水土之風氣　裴秀論制圖之體


管子水地篇曰：「齊之水道躁而復，故其民貪麤而好勇。楚之水淖弱而清，故其民輕果而賊。越之水濁重而洎，故其民愚疾而垢。秦之水泔最而稽，滯而雜，故其民貪戾罔而好事。齊、案：閻本無「齊」字。晉之水枯旱而運，滯而雜，故其民諂諛而葆詐，巧佞而好利。燕之水萃下而弱，沈滯而雜，故其民愚戇而好貞，輕疾而易死。宋之水輕勁而清，故其民閒易而好正。是以聖人之化世也，其解在水。故水一則人心正，水清則民心易。」此即漢志所謂「繫水土之風氣」也。案：漢書地理志下：「凡民函五常之性，而其剛柔緩急，音聲不同。繫水土之風氣，故謂之風；好惡取舍，動静亡常，隨君上之情欲，故謂之俗。」杜牧罪言亦云：「山東之地，程其水土，與河南等，常重十三，唐書作「十一二」〔一〕。故其人沈鷙多材力，重許可，能辛苦。」

【何本載閻云】自周官屢言天下土地之圖、九州之圖及地圖，圖於地理爲尤切矣。班固撰地理志，一則曰「秦地圖」，再則曰「秦地圖書」，故蕭何入咸陽，收丞相御史圖書藏之，帝具知天下阨塞、户口多少彊弱處、民所疾苦者，以得此圖書也。晉裴秀曰：「周、秦地圖祕書殆絶，僅有漢氏及括地諸雜圖，粗具形似，不爲精審。」於是作禹貢地域圖，今亦不可得見矣。見者元道士朱思本輿圖，所謂蓋其平生之志而十年之力者。明人轉相增竄，名以己圖，漸失其本真，獨計里畫方之法，猶遵若玉律，愚謂亦自唐賈躭來也。舊書云：「其令工人畫海内華夷圖一軸，廣三丈，從三丈三尺，率以一寸折成百里。」隋宇文愷曰：「裴秀輿圖，以二寸爲千里。」

【何云】元稹集有「進西北地圖」文字，朱子集書牘中亦有之。

【元圻案】唐書杜佑傳：「佑子式方，式方子牧。牧，字牧之，善屬文，作罪言曰：『生人常病兵，兵祖於山東，羨於天下。不得山東，兵不可死。山東之地，禹畫九土曰冀州，舜以其分太大，離爲幽州，爲并州。程其水土，與河南等，常重十一二〔二〕，故其人沈鷙多材力，重許可，能辛苦。魏、晉以下，工機纖雜，意態百出，俗益卑弊，人益脆弱，唯山東敦五種，本兵矢，他不能蕩而自若也，所以兵常當天下。』」〇晉書裴秀傳：「秀，字季彦，河東聞喜人也。作禹貢地域圖十八篇，其序曰：『制圖之體有六，一曰分率，所以辨廣輪之度也。二曰准望，所以正彼此之體也。三曰道里，所以定所由之數也。四曰高下，五曰方邪，六曰迂直，此三者各因地而制宜〔三〕，所以校夷險之異也〔四〕。有圖象而無分率，則無以審遠近之差；有分率而無准望，雖得之於一隅，必失之於他方；有准望而無高下、方邪、迂直之校〔五〕，則徑路之數必與遠近之實相違，失准望之正矣。』」〇閻氏引裴秀語「漢氏」下，當依本文增「輿圖」二字。

〔一〕「十一二」，原作「十二三」，據中華本新唐書卷一六六杜佑傳改。

〔二〕「十一二」，原作「十二三」，據中華本新唐書卷一六六杜佑傳改。

〔三〕「制宜」，原作「置形」；「異」，原作「故」，皆據中華本晉書卷三五裴秀傳改。

〔四〕「制宜」，原作「置形」；「異」，原作「故」，皆據中華本晉書卷三五裴秀傳改。

〔五〕按據晉書裴秀傳「無」下脱「道里，則施於山海絶隔之地，不能以相通；有道里而無」二十一字，當補。






孙应时　挽潘德夫左司

家声高内史，国望凛水翁。

生长圣门学，周旋前辈风。

人才须用旧，士论雅期公。

不见朝宣室，秋山必一宫。

孙应时

孙应时　挽潘德夫左司

综理何精密，胸中故坦然。

爱民真为国，事世不欺天。

霜气星台表，春风竹马前。

湘江尽南海，遗绩尚千年。

孙应时

孙应时　挽潘德夫左司

爱士风流古，繙书气味长。

诗家入陶谢，书法到颜杨。

竹石故无恙，人琴今则亡。

二龙天下秀，一一看增光。

孙应时

孙应时　挽潘德夫左司

结发钦前辈，风流日渺然。

从今我邻邑，不见此癯仙。

揽辔范清韶，分符黄颍川。

江湖终白首，那得尽公贤。

孙应时

孙应时　挽潘德夫左司

湖海归来近，山林兴故长。

勇辞黄阁掾，却上白云乡。

缥缈书楼壮，凄凉笔冢荒。

家声传二妙，公死未应亡。

孙应时

孙应时　挽潘德夫左司

忆侍吾兄侧，初瞻父友尊。

尔来亲燕几，长复痛鴒原。

山立仪刑重，春回笑语温。

古今真共尽，泪下欲何言。

孙应时


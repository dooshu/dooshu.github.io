38　考靈曜命曆序有甲寅元　甲寅曆於孔子時效　孔子脩春秋用殷曆　考春秋交會不與殷曆應　春秋諸公曆亂而不正


大衍曆議曰：「考靈曜、命曆序皆有甲寅元，其所起在四分曆案：後漢章帝紀：「元和二年，春二月甲寅，始用四分曆。」庚申元後百十四歲。緯所載壬子冬至，則其遺術也。」大衍曆中氣議見唐曆志。按漢志魯釐公五年，正月辛亥朔旦冬至，殷曆以爲壬子。見漢書律曆志。〇大衍曆議：「僖公五年，周曆、漢曆、唐曆皆以辛亥南至。」隋志：「春秋緯命曆序云：『僖公五年正月壬子朔旦冬至。』」見隋書律曆志。然則緯與殷曆同。故劉洪曰：「甲寅曆於孔子時效。」劉洪説見後漢律曆志。即命曆序所謂「孔子脩春秋用殷曆」也。晉志姜岌曰：「考其交會，不與殷曆相應。」案：晉律曆志曰：「後秦姚興時，當孝武太元九年甲申，天水姜岌造三紀甲子元曆，其略曰：『命曆序曰：孔子爲治春秋之故，退脩殷之故曆，使其數可傳於後。如是春秋宜用殷曆正之。今考其交會，不與殷曆相應，以殷曆考春秋月朔，多不及其日。又以檢經率多一日，傳率少一日。』」〇唐一行日度議曰：「命曆序以爲孔子脩春秋用殷曆，使其數可傳於後，考其蝕朔，不與殷曆合。蓋哀、平間治甲寅元曆者託之，非古也。」春秋分記宋眉山程公説伯剛撰。曰：「周正皆建子也，今推之曆法，積之氣候，驗之日食，則春秋隱、桓之正皆建丑。莊、閔、僖、文、宣之正，建子及丑者相半。至成、襄、昭、定、哀之正而後建子，間亦有建亥者。非一代正朔自異尚也，曆亂而不之正也。」

【元圻案】後漢書律曆志注：「袁山松書曰：『劉洪，字元卓，泰山蒙陰人，魯王之宗室也。延熹中以校尉應太史徵，拜郎中。洪善算，與蔡邕共述律曆記，考驗天官。及造乾象術，十餘年，考驗日月，與象相應。』」〇春秋分記，注見卷六第四十頁〔一〕。〇孔穎達曰：「古時真曆，遭戰國及秦而亡。漢存黄帝、顓頊、夏、殷、周、魯六曆，雖詳於五紀之論，皆秦、漢之際假託爲之。」

〔一〕按見本書卷六第七七「通鑑外紀目録」條注。






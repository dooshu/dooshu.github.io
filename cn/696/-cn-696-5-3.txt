献山东俘志感（诛叛将，故毛帅子也）


海宇仍清晏，孤恩自不祥。
大凌围北骑，小队援东方。
露刃广川道，焚烧漯水旁。
回师朝拔帜，作贼夜排墙。
刑马为兄弟，椎牛号帝王。
单求留后节，都刻总戎章。
筑堑攻莱子，分兵掠过乡。
旌旗多绣虎，官吏半屠羊。
设款臣谋误，穷诛帝业昌。
势成熊搏子，计就鼠归囊。
发弩城如猬，窥营臂似螳。
裸裎逐少女，笑傲尽馀觞。
睥睨排螓首，盘餐用马肠。
脯肝原蹠食，腊骨载权粮。
豺虎今圈槛，鲸鲵似渺茫。
三方栅蔡济，一面走卢芳。
连引田横孽，钩牵赵信亡。
但耽□作窟，不见溟无梁。
鸭绿河仍碧，鹿黄山正苍。
度辽搜岛屿，横海驾艅艎。
王满终亡国，公孙不启疆。
矧将天射血，安得海栽桑。
虎士擒生易，熊渠递驿忙。
东师射雕将，北阙爽鸠郎。
告庙崇军礼，临轩肃武装。
头行万里塞，胆挂五都坊。
帝力何年大，皇纲此日张。
馀威空赤帻，猛势震青羌。
内钞鸦翎黑，南金菊叶黄。
孤儿官累若，毅魄庙高凉。
银榜灵云照，铜符义泽皇。
诸生皆奋鲁，父老解歌唐。
八宇同风动，中垣列宿行。
初成夷小丑，终拟截要荒。
忆昔营沧海，皆疑据乐浪。
漏师竖子横，矫诏督师狂。
几泣华亭鹤，还生洛下狼。
鹰饥如戢伏，虎翼更飞扬。
不遇人谋紊，宁知天道长。
英雄时洒泪，都欲奏明光。





【后魏孝文北巡碑〈太和二十一年〉】

右魏《孝文北巡碑》，云“太和二十一年，修省方之典，北临旧京”，又云“涉西河，出平阳，斜顺唐逵，指游咸栎，路迩龙门，遂纡雕轩”。按《后魏》本纪，是岁正月乙巳北巡，二月次太原，至平城。四月幸龙门，以太牢祭夏禹，遂幸长安，泛渭浮河，乃东归。与此碑所书皆合也。碑无题首，故依本纪为《北巡碑》也。治平元年三月二十二日书。


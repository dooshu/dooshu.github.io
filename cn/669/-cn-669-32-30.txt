60　堯而許之日而月之　月而日之星而辰之　獨孤及與楊植同一句法


楊植許由廟碣云：「堯而許之，日而月之。」見唐文粹五十二。獨孤及仙掌銘序云：「月而日之，星而辰之。」見唐文粹六十六。同一句法。

【方樸山云】其原出於莊子之「尸而祝之，社而稷之」。

【程易田云】史記孔子世家：「君子能修道，綱而紀之，統而理之，而不能爲容。」

【繼序按】管子小問有「五而六之，九而十之」二句，吴子治兵有「圓而方之，坐而起之」等句，而子張問入官篇有「優而柔之」、「揆而度之」，東方朔、杜預用之。

【元圻案】莊子語，東坡書張乖崖書後用之。〇唐獨孤及，字至之，洛陽人，官常州刺史，當時稱爲獨孤常州。






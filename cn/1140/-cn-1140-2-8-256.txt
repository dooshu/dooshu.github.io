题宋牧仲双江唱和集

坡公游处路重经讶许诗人共客亭留得官桥长好在使星曾伴少微星【君尝于使院池上构小桥以待魏和公】

荔子桑花劝客杯匡云东送片帆回郁孤台畔休回首早卷双江雪浪来

王阮亭宋牧仲谢方山诸公偶集寓斋适高侍郎念东先生至即席见赠口号漫和纪兴

陋巷何当驻两骖却怜嵇阮共清谈先生自带一壶酒不待倾杯已半酣【公嗜苦酒故自取家酿一壶】

盘中惟有露葵羮惭被高贤说大烹冲口诗成杯在手清欢那复问侯鲭


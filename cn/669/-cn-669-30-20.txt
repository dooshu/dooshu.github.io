20　趙過爲代田法


趙過教民爲代田。

【程易田云】趙過爲代田，見漢書食貨志：「一畝三甽〔一〕，歲代處。一夫三百甽，而播種於甽中。」蓋一夫百畝，甽以疆畝，本百畝也。今於畝中更爲三甽以播種，於是一夫三百甽矣。甽壟相間，三百甽亦三百壟。代田者，更易播種之名。甽播則壟休，歲歲易之，以甽處壟。以壟處甽，故曰「歲代處」也。





地分不易一易再易三等　左傳爰田晉語作轅田　古畝百步漢增制


代，易也。師古注文。周官大司徒：「不易、一易、再易之地，有三等。」【原注】公羊傳注：「司空謹别田之高下善惡，分爲三品。上田一歲一墾，中田二歲一墾，下田三歲一墾。」左傳：「晉作爰田。」晉語云：「作轅田。」轅，易也。賈逵注文。漢地理志：「秦商君制轅田。」【原注】轅與爰同，易也。食貨志：「歲耕種者爲不易上田，休一歲者爲一易中田，休二歲者爲再易下田。三歲更耕之，自爰其處。」案：司馬法曰：「歲受耕之，爰自其處。」鹽鐵論未通篇：「御史曰：『古者制田，百步爲畝，民井田而耕，什而籍一。先帝哀憐百姓之愁苦，衣食不足，制田二百四十步而一畝，率三十而税一。』」

〔一〕「三甽」，原作「二甽」，據清嘉慶本及中華本漢書卷二四上食貨志上改。






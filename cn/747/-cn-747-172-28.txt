○鸿胪寺中土蕃使人素知物情慕此处绫锦及弓箭等物请市未知可否（主客二条）

一人有庆，四海无虞，万国於是星驰，八方由其雾凑。乌孙合种，咸雁集於鸿胪；犬族振群，并蜂归於蛮邸。眷彼茅宇，开此藁街。即崇三揖之仪，爰设九宾之礼。如土蕃使者，宾曰酋豪。沮渠蒙逊之苗，秃发乌孤之族。占风入谒，越驼岭而输诚；就日来朝，隔驴山而纳款。观鹤绫之绚烂，彩映冰霜；睹凤锦之纷葩，光含日月。弯弧六合，犀角麋筋，劲箭三同，星流电激。听其市取，实可威於远夷；任以私收，不足损於中国。宜其顺性，勿阻蕃情。


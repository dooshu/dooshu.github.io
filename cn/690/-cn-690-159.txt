卷一百五十九



卷之一百五十九

洪武十七年春正月己亥朔，上御奉天殿受朝贺，宴群臣于华盖殿。

琉球国中山王察度、山南王承察度、山北王帕尼芝、暹罗斛国王参烈宝毗牙口思哩哆罗禄及云南、四川、湖广诸蛮夷酋长俱遣使进表，贡方物，赐文绮、衣服有差。

辛丑，上谕礼部臣曰：“天下府州县学官总理学事，其训导专教生徒，毋令同署公文，以妨讲授。尔礼部其移文天下学校，永为遵守。”

夜，有大星自勾陈东北行至游气中没。

壬寅，应天府言：“京师大中、昇平、幕府、金川、百川、云集六桥年久将坏，请修治之。”上以东作方兴，恐妨农务，命犯法者输作赎罪，官给其费。

癸卯，享太庙。

陕西秦州卫奏修理城隍，请兼军民为之。上谕都督府臣曰：“修治城隍，借用民力，盖权时宜役之于旷闲之月耳。今民将治田之时而欲兼用其力，失权宜之道，止令军士修理，毋得役民。”

以谏院右正言康尚文为南康府知府。

乙巳，以孔子五十七代孙讷袭封衍圣公。初，讷入朝，引见华盖殿。上问其宗族子姓多寡贤否，讷奏对详明，动合礼度，命馆于太学。至是，袭封爵，御制诰文曰：“三皇五帝之道，坦然明白，人所共由，至周衰道微而诸家之说并兴，天下莫知所宗。独先师孔子删述六经，纲维斯道，使万世有所依据，其功尚矣。故天鉴有德，庙祀无穷，子孙弘衍，世有其爵。前衍圣公希学婴疾奄逝，尔讷为其长子，服阕来朝，特令袭其封爵，以奉先师之祀。敬哉！”

命优给故官家属，凡有父母子女者，月给米八斗，无父母而有子女尚幼者，听人收养，月给米亦如之，寡妇自愿还乡及欲再适者听，年老无依者仍给米养之。

彰德府奏：“临漳县漳河决，宜于磁川筑堤以障之。”诏从其请。

丁未，大祀天地于南郊。

戊申，旌表山阴县民徐允让及其妻潘氏孝节。元末兵乱，允让与潘氏奉其父安避兵山谷间，遇寇，斫安颈流血，允让抱安大呼曰：“汝宁杀我，勿杀吾父。”寇即舍安杀允让，将辱潘，潘绐曰：“我夫死，从汝必矣，若能焚吾夫则无憾也。”寇以为然，纵潘聚薪焚其夫，火方炽，潘即投火中死。寇惊叹而去，安得不死。至是，有司以闻，上以允让能捐生以救父死，潘氏能全节以尽妇道，诏旌表其门。

命魏国公徐达出镇北平。

己酉，湖广左布政使靳奎言：“归州所辖长阳、巴东二县，居大江之南，地连容美诸洞，其蛮人常由石柱、响洞等关至巴东劫掠，有土民谭天富者常率众击败之，归所掠男女二十二人，斩首十三级，生擒四人。事闻于朝，已蒙赏赉，然天富止能自保其乡，他所被寇者须报州县移文，军卫发兵剿捕，动经旬日，贼已遁去。臣愚以为若于蛮人出没要路如椒山寨、连天关、石柱、响洞、蹇家园等处选土民为众推服如天富者，授以巡检，俾集乡丁，自为保障，则蛮人不敢窃发矣。”从之。

以左佥都御史詹徽为左都御史，户部右侍郎栗恕试本部尚书，参军府左参军刘逵试刑部尚书，右参军麦至德试工部尚书，右佥都御史邵质试刑部左侍郎，给事中徐文显试刑部右侍郎，虞部郎中韩铎试工部左侍郎，工部总部郎中李端试户部右侍郎，监察御史陶垕仲为福建提刑按察使，通政使司左通政蔡瑄为通政使，右参议茹瑺为左通政，左参议吴昊为右通政，殿廷仪礼司正王同为通政使司左参议，司副李质为右参议。

庚戌，上与翰林院侍讲学士李翀等论武事。翀曰：“用兵重在任将。”上曰：“任将之道固重，然必任之专，信之笃，而后可以成功。昔齐用司马穰苴，魏用乐羊，可谓任之专，信之笃，故皆有功。若唐肃宗用鱼朝恩，宪宗用吐突承璀为监军，使诸将掣肘，以致败事者，是任将不专，信之不笃故也。”翀曰：“惟陛下圣明，深知此失。”上曰：“将必择有识、有谋、有仁、有勇者，有识能察几于未形，有谋能制胜于未动，有仁能得士心，有勇能摧坚破锐，兼是四者，庶可成功，然亦在人君任之何如耳。”

辛亥，赠安陆侯吴复妾杨氏为贞烈淑人。诰曰：“以身徇义，古烈丈夫犹难，今房帷之内乃有斯人，岂不伟欤？宜加褒显，以慰幽冥。故安陆侯吴复以疾殒于黔中，尔杨氏身处偏微，灼知大义，慨然自缢，以从侯于地下，其志操虽秋霜劲柏何以加？兹特赠为贞烈淑人，锡此徽名，匪为溢美。”时复卒于普定，杨氏号哭，誓以身徇，即自经死。右军都督府以闻，故褒赠之，复命旌表其父母家。

旌表衢州府江山县夏显七妻蒋氏、徐祥妻蔡氏、严州府寿昌县蒋伯玉妻叶氏、项昌关妻吴氏、遂安县姚文节妻吴氏贞节。

保定府奏请修治占翁、月样、白沟、瓦桥四桥，从之，仍诏官给其费。

户部尚书栗恕言：“两淮、两浙盐每引官给工本钞二贯五百文，河间、广东、海北、山东八百文，四川七百文，福建每引上色者七百文，下色者六百文，煎盐之力则一，而工本钞有不同。今拟淮浙工本如旧，河间、广东、海北、山东、福建、四川每引均给钞二贯。”从之。

升都察院为正二品，左、右都御史正二品，左、右副都御史正三品，左、右佥都御史正四品，经历一员，正六品，都事一员，正七品。

壬子，以云南土首申保为永昌府同知，木德为丽江府知府，罗克为兰州知州，俄陶为景东府知府，阿吾为副千夫长，阿日贡为顺宁府知府，高政为楚雄府同知，阿鲁为定边县丞，高保为姚安府同知，高惠为姚州同知，高仲为鹤庆府同知，阿这为大理府邓川州知州，杨奴为剑川州知州，左禾为蒙化州判官，施生为蒙化州正千夫长，杨奴为云南县丞，阿散为太和县正千夫长，李朱为副千夫长，董赐为鹤庆府知府，赐之子节为安宁州知州，赐钞一千七百四十锭。

癸丑，命工部以战衣九万给云南将士。

命兵部稽天下卫所军器之数，其年久损坏者易之。

甲寅，工部尚书麦至德言：“天下工匠多有隐为民籍而避役作者，宜起至京役之。”上以匠籍既定，不可复扰于民，不听。

须文达那国使臣俺八儿还，诏赐其国王织金绮帛各十六匹，及俺八儿绮帛有差。

夜，月食。

乙卯，故元将校士卒王脱欢不花等六十一人自辽东来降，赐文绮、帛有差。

夜，荧惑入氐宿。

丁巳，命有司：“凡海外诸国入贡有附私物者，悉蠲其税。”

辛酉广东都指挥使王臻讨清远等县猺寇平之初猺寇作乱臻率兵讨击招降其党惟贼首麦至清等遁入矮岭大罗山寨臻复以兵捕之至是擒至清并其众七百一十九人诛之猺寇悉平

壬戌，命信国公汤和巡视浙江、福建沿海城池，禁民入海捕鱼，以防倭故也。

癸亥，故元四川分省参政贾哈剌遣其子西天卜来朝，贡方物，赐以绮帛。

命吏部：凡文官居忧制，已在职五年，廉勤无赃私过犯者，照品秩给半禄终制，在职三年者给全禄三月。

建昌卫指挥使安配及会川、德昌等府土酋俱贡方物，赐锦、绮帛、钞锭有差。

甲子，起复左通政余熂试吏部尚书。

丙寅，礼部奏：“河南舞阳县民周炳事母焦氏至孝，母常病笃，炳呼天祷神，求以身代，遂愈，后复病痢，思食獐肉，炳求之不得，忽一獐入其家，即以供母，母病复差，人以为孝感所致，请表其门曰‘孝行’。南阳府叶县民孙仲名妻罗氏、卫辉府汲县民张林妻田氏、鄜州民康明德妻王氏、西安府咸宁县民毛士谦妻卢氏、蕲州广济县民徐宗妻朱氏、郴州兴宁县民欧均和妻李氏、襄阳府均州民杜七妻王氏、长沙府益阳县民袁一初妻李氏、徽州府婺源县民鲍叔用妻徐氏、温州府平阳县民郑景旸妻陈氏、衢州府西安县民陈景山妻郑氏、龙游县民詹道妻洪氏、湖州府安吉县民叶平三妻吴氏、长兴县徐彦明妻郭氏、金华府兰溪县民张德舍妻叶氏、顺震翁妻郭氏、潘佛正妻范氏、吴嘉妻徐氏、武义县民牛谷安妻王氏、程文盟妻王氏、徐兴二妻吴氏、杭州府海宁县民沈玹妻邓氏、重庆府合州民何溥妻陈氏、镇江府丹徒县民盛德彰妻李氏、金坛县民庄五妻朱氏，皆自少夫亡，养老鞠幼，守志不渝，请各旌其门曰‘贞节’。”诏并从之。

各布政使司起送罢免官巩贯道等至京，以贯道为江西布政使司左布政使，周谟为河南布政使司左参政，药理为都察院右佥都御史，李冲为四川按察司按察使，李宇为副使，董孟宗为佥事，郭贞等为各府知府。初，上谕吏部臣曰：“近内外官员有以微罪罢免者，其中多明经老成，练达政务，一旦废黜，不得尽展其才能，朕甚惜之。尔吏部可移文各布政使司，凡罢免官通经术，有才干者，悉起送京师。”于是贯道等五十余人至京，皆擢居显职。

丁卯，建湘王宫殿于荆州府。

戊辰，姚安府蛮贼自久寇品甸。

二月己巳朔，以儒士许献夫为浙江布政使司右参议。

遣僧智光等使西天尼八剌国。

庚午，安南陈炜奉表，贡金五十两、银三百两、绢三十匹、紫金盘九，诏赐袭衣、绮段、钞。

修治镇江卫城隍。

辛未，修治鲁王府兖州城隍。

上谕兵部臣曰：“朕向者以天下既不用兵，军士闲逸，若不练习，恐猝有调遣，不堪应用故，命天下官军分番入京较试，行赏罚以示劝惩。今附近卫所已试而远者未至，恐近边将士既来，城守空虚，或盗贼乘隙窃发，此又不可不虑。自今边卫军士校射，止就本卫，不必赴京。其令知之。”

乙亥，普定知府者额来朝，贡方物，诏赐绮帛、钞有差。

贵州宣慰使霭翠妻奢香率所属土酋来朝，贡方物，诏赐文锦、绵帛及珠翠、如意冠、金镮文绮、袭衣。

夜，太阴犯毕宿。

丙子，云南元江土酋那直来朝，贡象。

广西田州府知府岑坚上表，贡方物，诏赐袭衣、绮帛。

丁丑，遣官释奠于先师孔子。

戊寅，祭大社、大稷。

己卯，遣官祭历代帝王。

癸未，置毕节卫指挥使司。

以谏院右司谏关贤为山西布政使司左布政使，翰林院侍讲学士李翀为浙江布政使司右布政使，谏院左正言阎乃马歹为四川布政使司左参政，国子监博士贺贯为陕西布政使司右参政，国子监学录刘修为山东布政使司右参政。

甲申，改平越卫为军民指挥使司。

置崖州守御千户所。

降江西布政使李宜之为广西思恩县主簿。时宜之在任，以小隶为壻，事闻，故降用之。

乙酉，改铸南郊太和钟，高四尺八寸五分，口径三尺六寸五分，钮高一尺四寸五分，重二千七百六十一斤。

丙戌，祭太岁、风云雷雨、岳镇、海渎、山川、月将、城隍诸神，遣官祭先农及旗纛。

丁亥，以故元云南省右丞伍补台为江西右布政使，参政喻金闾为浙江左参政。

夜，太阴犯氐。

己丑，诏以故元四川分省参政贾哈剌为建昌卫指挥佥事。

吏部尚书余熂等奏：“更定吏员考满升转出身资格。凡在外二品衙门通吏考满，于在京从七品出身吏员内升转，令史于在京正八品出身吏员内升转；在外三品衙门，令史、书吏于在京正九品出身吏员内升转；在外二品衙门典吏、四品衙门司吏，于在京从九品出身吏员内升转；察院、磨勘司典吏于在京三品衙门典吏内升转；在京四品衙门司吏仍依原定未入流品内出身；五品以下衙门吏人依原定资格升转。其在京一品、二品衙门知印、承差，不许于吏员内取用。”从之。

定天下诸司文移纸式：“凡奏本纸高一丈三寸。一品、二品衙门文移纸三等，皆高二尺五寸，长五尺为一等，四尺为一等，三尺为一等，案验纸二等，皆长二尺五寸，高一尺八寸为一等，二尺为一等；三品至五品衙门文移纸高二尺长三尺，案验纸高一尺八寸，长二尺五寸；六品、七品衙门文移纸高一尺八寸，长二尺五寸，案验纸高一尺六寸，长二尺；八品、九品与未入流衙门文移纸高一尺六寸，长二尺，案验纸高一尺四寸，长一尺八寸。官员任内公文纸皆如式者考为一最，有不如式者罪之。”

庚寅，朝日。

壬辰，以云南土酋那直为元江府知府，赐袭衣、冠带。

癸巳，故元云南客省副使张从政、枢密院经历王朝、富民县达鲁花赤李伯颜帖木儿等来朝。

乙未，驸马都尉、中都留守司正留守黄琛奏请修治寿春王坟，建享堂，立石人、石兽。从之。

丁酉，以开封府河阴县典史柱喆为广东按察司佥事，以明经举也。








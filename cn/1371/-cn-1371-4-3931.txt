夜归

野店晡炊饭，溪桥夜据鞍。



天回河络角，海阔斗阑干。



牧舍牛生犊，蔬园犬逐獾。



今年时序早，九月已清寒。



夜归

城角传三弄，桑村喜独归。



雨多萤满野，径狭露沾衣。



食俭盐醯薄，年衰气力微。

青灯对儿女，抚事一歔欷。



夜归

晡时捩柂离西兴，钱清夜渡见月升。

浮桥沽酒市嘈囋，江口过埭牛凌兢。



寒齑煮饼坐茆店，小鲜供馔寻鱼罾。



偶逢估客问姓字，欢笑便足为交朋。



须臾一饱各散去，帆席健快如超腾。

云门戍楼鼓坎坎，山尾佛塔灯层层。



夜分到家趋篝火，樨子惊起头鬅鬙。



道途辛苦未暇说，一尊且复驱严凝。

夜归

疏钟渡水来，素月依林上。



烟火认茅庐，故倚船篷望。



夜归

饮酒不尽觞，观棋不竟局，索马踏街鼓，仰视月挂木。



疾驰沿河堤，不记几坊曲。



到家四邻寂，往往睡已熟。



天香余袅袅，佛灯犹煜煜。



中庭虽一席，缓步意亦足。



寒犬吠荆篱，栖鹊起丛竹。



市声从北来，始觉非林谷。



却寻西窗书，开卷剪残烛。



官闲居更远，一笑谢羁束。



夜归

今年寒到江乡早，未及中秋见雁飞。



八十老翁顽似铁，三更风雨采菱归。

夜归

芡浦菱陂夜半时，小舟更著疾风吹。

青荧一炬枫林外，鬼火渔灯两不知。




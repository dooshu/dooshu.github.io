61　孫休遣李衡討孫綝之舉


孫休之遣李衡，有高帝之度〔一〕；其討孫綝，有叔孫昭子之斷。事見昭公五年。吴之賢君也。

【全云】其後亦一庸主耳。

【元圻案】孫休傳：「永安元年詔曰〔二〕：『丹陽太守李衡，以往事之嫌，自拘有司。夫射鈎斬袪，在君爲君，遣衡還郡，勿令自疑。』」又：「休聞綝逆謀，隱與張布圖計。十二月戊辰臘，百僚朝賀，公卿升殿，詔武士縛綝，即日伏誅。」〇休，綝所立也。〇漢高祖赦季布，見漢書本傳。

〔一〕「高帝」，元刊本作「漢高帝」。

〔二〕「元年」，原作「二年」，據中華本三國志卷四八吴書孫休傳改。






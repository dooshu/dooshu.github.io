○杨知春

开元中，忽相传有僵人在地一千年，因墓崩，僵人复生，不食五谷，饮水吸风而已。时人呼为地仙者，或有呼为妄者。或多知地下金玉积聚焉，好行吴、楚、齐、鲁间。有二贼乘僵人言，乃结凶徒十辈，于濠、寿开发墓，至盛唐县界。发一冢，时呼为白茅冢。发一丈，其冢有四房阁。东房皆兵器，弓矢枪刃之类悉备。南房皆缯彩，中奁隔皆锦绮，上有牌云：“周夷王所赐锦三百端。”下一隔皆金玉器物。西房皆漆器，其新如昨。北房有玉棺，中有玉女，俨然如生。绿发稠直，皓齿编贝，纤修短中度，若素画焉。衣紫帔，绣鞋珠履，新香可爱。以手循之，体如暖焉。玉棺之前，有一银樽满。凶徒竞饮之，甘芳如人间上樽之味。各取其锦彩宝物。玉女左手无名指有玉，贼争脱之。一贼杨知春者曰：“何必取此！诸宝已不少。”久不可脱，竞以刀断其指。指中出血，如赤豆汁。知春曰：“大不仁！有物不能赎，卒断其指，痛哉！”众贼出冢，以知春为诈，共欲杀之。一时举刀，皆不相识，九人自相斫俱死，知春获存。遂却送所掠物于冢中，粗以土瘗之而去。知春诣官，自陈其状。官以军人二十余辈修复。复寻讨铭志，终不能得。（《太平广记》卷三八九）


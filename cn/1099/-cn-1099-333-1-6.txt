○追封王公侯伯表序 【 追封王公侯伯】

高皇帝之始定建業也。於他官制皆草創。而大捐其爵封。以厲庇主殉義者。故於死事之臣必有贈。而胡大海廖永安至首開公國而是時　帝尚稱吳國公云葢不嫌肩並矣第其他郡公邑侯伯子男。皆仍元之故。不階極品。迨即大位。洪武之三年。始進公侯位一品上。而罷子男。仍與諸功臣約。其歿也。公則王之侯則公之。自是而後。諸功臣之顯終者不及半。而其它或以大愆麗辟。或以微諐忤　旨。皆格不復舉。都督繇僉事而下至指揮。間取死事。間追舊恩。往往超登侯爵。而都督同知以上。未有沾被者。至洪武二十年而後。　上春秋高。有司怠於修舉。彝典遂寥寥矣永樂初大槩仍　高帝之舊。丘福雖辱國猶不失死節遂至籍沒流放亦殊罰也而丘淇公以比討失律不得王。而朱平陰以嗣公北討失律獨得王。其他有開國邑非罪而弗獲封者。或嗣公侯伯非公而獲封者。都督有以恩而獲伯者。有以功而不伯者。有舍爵邑而贈公孤者。有六卿舍公孤而稱爵者。易世之後不必盡出獨斷政府與操割者。上下惟以意焉。語云後主所是則為令。其然。豈其然哉。今考而表之。追封王公侯伯表、


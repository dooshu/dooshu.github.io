醉后答刘山蔚

雪苑富名彦，才华天下闻。
口吸黄河水，手揽嵩山云。
当时侯公子（谓侯朝宗。），胜气凌秋雯。
到今馀耆旧，拓落怀高文。
新诗慕杜韩，遐尚追丘坟。
白眼小时辈，纤响徒云云。
我方倦笔墨，拉杂思烧焚。
抗声时大呼，奋臂振孤军。
燕台菊花节，花气寒氤氲。
沽酒其君饮，小酌未成醺。
恨不同所欢，东篱酣夕曛（宋牧仲比邻，时方病止酒。）。



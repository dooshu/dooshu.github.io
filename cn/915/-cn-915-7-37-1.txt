◇上范晔等反谋表

臣与范晔，本无素旧，中忝门下，门之邻省，屡来见就，故渐成周旋。比年以来，意态转见，倾动险忌，富贵情深，自谓任遇未高，遂生怨望。非唯攻伐朝士，讥谤圣时，乃上议朝廷，下及藩辅，驱扇同异，恣口肆心，如此之事，已具上简。近员外散骑侍郎孔熙先忽令大将军府吏仲承祖腾晔及谢综等，意欲收合不逞，规有所建。以臣昔蒙义康接盼，又去岁群小为臣妄生风尘，谓必嫌惧，深见劝诱。兼人情乐乱，机不可失，谶纬天文，并有征验。晔寻自来，复具陈此，并说臣论议转恶，全身为难。即以启闻，被敕使相酬引，究其情状。於是悉出檄书、选事。及同恶人名、手墨翰迹，谨封上呈，凶悖之甚，古今罕比，由臣暗於交士，闻此逆谋，临启震惶，荒情无措。（《宋书·范晔传》。）


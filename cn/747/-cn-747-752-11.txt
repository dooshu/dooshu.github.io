○荐韩启

昨日所启言韩拾遗事，非与韩求衣食、救饥寒也，御史亦岂为救饥寒之官乎？中丞必曰：大梁奏取韩，以救饥寒，何不去？夫幕吏乃古之陪臣，以人为北面，虽布衣无耻之士，亦宜访其乐与不乐，况有耻之君子乎。韩以旅寓洛中，非不乐汴也，不甘不告之请耳。韩及第後归越中，佐沈公江西宣城。府罢，唐扶中丞辟於闽中，罢府归，路由建州。妻与元晦同高祖，扶恶晦为人，不省之。及晦得越，乃弃产避之居常州。殷俨者，仰韩之道，自闽寄百缣遗之，及门，不开书函而斥去之。某比两府同院，但见其廉慎高洁，亦未知其道。太和八年，自淮南有事至越，见韩居於境上，三亩宅，两顷田，树蔬钓鱼，唯召名僧为侣，馀力究易，嬉嬉然无日不自得也。未尝及身名出处之语，未尝入公府造请与幕吏宴游，因此不为绅所相见礼。萧、高二连帅至，即日造其庐，询其政事，称先人梓材有文学高名，没於越之府幕，故不愿复为越宾。及高至许下，厚礼辟之，其为人也。贞洁芳茂，非其人不与游，非其食不敢食。萧舍人、考功崔员外是趋於韩交者，某复趋於萧、崔二君子者，即韩之去某，其间不啻容数十人矣，某安得知其贤，而言之复不僭乎？伏恐中丞谓韩求官以衣食干交朋者。中丞初在宪府，固宜慎选御史，御史固非救饥寒之官。某久承恩知，但欲荐贤於盛时，虽至浅陋，亦知不可以交友饥寒，求清秩以干大君子者。伏恐未审诚恳，故此具陈本末，伏惟照察。谨启。


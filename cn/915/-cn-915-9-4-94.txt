◇忠臣传谏争篇序

富贵宠荣，人所不能忘也；刑戮流放，人所不能甘也。而士有冒雷霆，犯颜色，吐一言，终知自投鼎镬，取离刀锯，而曾不避者，其故何也？盖伤茫茫禹迹，毁於一朝；赫赫宗周，灭成禾黍。何者？百世之後，王化渐颓，钦若之信既尽，解网之仁已泯，徒以继体所及，守器攸归。出则清警传路，处则凭玉负衣，事无暂舛，意有必从。所谓生於深宫之中，长於妇人之手，未尝知忧，未尝知惧。况惑裒人之巧笑，迷阳阿之妙舞，重之以刳散，用之以逋逃。亦有倾天灭地，泛宫、潴社之罪；拔本塞源，裂冠、毁冕之畔。於是策名委质，守死不二之臣，以刚肠疾恶之心，确乎贞一之性。不忍见霜露麋鹿，栖於宫寝；麦穗黍离，被於宗庙。故沥血抽诚，披胸见款，赴焦烂於危年，甘灭亡於昔日。冀桐宫有返道之明，望夷无不言之恨。而九重悬远，百雉严绝；丹心莫亮，白刃先指。见之者掩目，闻之者伤心。然後鸣条有不收之魂，商郊致白旗之戮。（《艺文类聚》二十四）


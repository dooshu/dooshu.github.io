○答郭崇韬再上陈情表诏

卿忠孝有称，古今无比，竭智术而扶持景运，蹈谦和而统冠群英。郁有勋庸，刊於简册。昨以翦平元恶，开拓丕基，权谋虽出於朕怀，叶替全资於尔力。是乃委司钧轴，任总兵符，枢机兼掌於金藏，盟约备颁於铁券。实谐倚注，雅称隆。岂期忽览封章，坚辞密务。在卿幽明监德，内外推仁，可保於千载一时，何轸於前思後虑。况朕绥宁寰海，才欲半年，告类圆丘，未逾一月。耆德便归退静，群情莫测其缘。方赖嘉谋，永裨阙政。卿宜勉持干恪，永繁难，更图远大之功，共保初终之道。


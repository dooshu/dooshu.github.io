◇荐袭颖表

臣闻运缠明夷，则艰贞之节显；时属栋挠，则独立之操彰。昔之元兴，皇纲弛紊，谯纵乘衅，肆虐巴庸，害杀前益州刺史毛璩，窃据蜀士，涪、岷士庶，怵迫受职。璩故吏龚颖，独秉身贞白，抗志不挠，殡送旧君，哀敬尽礼，全操九载，不染伪朝。纵虽残凶，犹重义概，遂延以旌命，劫以兵威，颖忠诚奋发，辞色方壮，虽桎梏在身，践危愈信其节，白刃临颈，见死不更其守。若王之抗辞燕军，同周苛之肆詈楚王，方之於颖，蔑以加焉。诚当今之忠壮，振古之遗烈。而名未登於王府，爵犹齿於乡曹。斯实边氓远士，所为於邑。臣过叨恩私，宣风万里，志存砥竭，有怀必闻，故率愚悫，举其所知。追惧纰妄，伏增悚忄栗。（《宋书·龚颖传》，元嘉二十四年，刺史陆徽上表。）


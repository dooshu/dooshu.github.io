○敬獻愚忠以備採擇疏 【 聖學圖治】

臣因衰病成錮、屢次乞休、荷蒙　聖慈、俯　賜矜允臣受　恩深重、文定公亮節邵德海內有河岳之望十事疏忠愛正直退不忘君可謂大臣矣既捐軀不能以効馳驅之力、復披肝不足以形感激之詞、今當遠離　闕廷、瞻戀　天日臣區區犬馬之忱、願効萬一、伏念臣本以頹庸、夙承知遇、頃緣收召、身際昌期、仰見　皇上聰明睿聖、　臨御以來、任賢圖治、講學勤政、真不世出之　主矣臣愚尤望　皇上思此身、為　天地民物之主而一起居食息。務遵常度。念大位為　祖宗付託之重而一發號施令。務循舊章。以聖賢之言為必可行。以帝王之治。為必可法而朝夕納誨。終始日新于以培養君德者。誠不可不豫也。至于經筵進講儒臣啟沃臣愚以為　宸嚴在上。或一時敷對未悉則記憶豈能盡周。宜令史臣採摭經史。凡聖賢之懿訓。可為法戒及　本朝列聖創守之宏規。繼述之大烈著為典謨者。櫽括其詞輯略其要。如宋儒孫奭之上徽言。范祖禹之進帝學錄。錄成進　御以便省觀。此亦　聖學緝熙之一助也。臣無任惓惓、然臣愚芹曝之誠、尤不止此、臣聞益之告舜曰儆戒無虞而首言罔失法度于此見法度之係于人國甚重也　祖宗之法紀。纖悉具備。今遵行既久。大綱舉矣。而節目漸渝。或視為細故。而習以因循或樂于簡便。而憚于修復。夫法之廢也。始于細微。而成丁沿積。小不守則至□大。漸不可長矣。宜令諸司查照舊典。有則舉之。不可廢也。此法紀之所當嚴者也。諸司政令。所以明職掌。以一法守也。今事例多端條格不一。或乍經建白。而旋復改更。或見在施行。而隨即寢革。夫輕于定令則下難遵承煩于立例則弊多出入狥時情者。得借以援引肆臆見者。或任其推移。甚非所以示畫一也宜申敕部院司府。凡見行事例通行酌議。去煩就簡申明裁定以便遵承。此政令之所當一者也。風俗者。世道之元氣。風俗美則禮義興而治道因之。數年以來。人情巧偽。習尚澆浮。騖聲利者。善于趨時。飭廉隅者。病其絕俗。以承迎為將順。以詭遇為通材。揣情分以立異同望風旨而為向背。或外無違異。而內則猜離。或貌雖詭順。而心懷懻忮。持議者不務實而多務名。取人者或尚能而不尚德。雖當　聖作之期。戒諭諄切。一時漸改觀聽而革心之化未臻。夫朝廷有教化。而後四方有風俗。本原倡率之地。不當加之意乎。此士風之所當正者也。民惟邦本。本固邦寧。未有民生不遂而可以稱善治者。今生齒庶繁。民力凋耗譬之堂宇餙而杼柚空膚革完而脂膏竭。臣昔年赴召。道途所經自江淮而北。歷齊魯。畿輔咽喉之地。見驛傳衝疲。夫役煩苦。民多流徙。不勝困窮。兼聞吳越閩廣川蜀山陝諸處或敝于征徭或困于兵賦民窮財盡。所在皆然。吏非不知民隱然欲施賑貸則倉廩不繼事寬恤則逋歛難蠲。德澤不宣。民困何由而甦宜　敕下所司酌議裕民長策。務求實惠。毋事虛文。條列　上裁通行撫巡守令永為遵守。使民生咸遂。不徒粉飾治平。此國本之所當慮者也。財用經國大計。其損益自然之數。不在民則宜在官。今賦歛之歲入有常政令之蠲除不一。財用調度。亦甚密矣。然太倉之粟未腐內帑之貫未朽。而下無藏富之民上有竭澤之慮。此不可不求其過也。夫江河不能實漏巵。欲足國用。必先均節。故止不急之營建。則力役舒裁非時之賞賚則浮濫抑。約內外之供億則奢泰斥。禁奸墨之魚蝕則掊克止斯非足國之本與。至于錦衣官挍。監局匠作軍伍之鬻占。廚役之替補。冐濫冗食。積弊相沿。又不可不為之覈汰也。此財用之所當議者也。建宗封以為藩屏。　祖宗訓制明矣。今支庶日蕃。賦入不給人多祿少貧窘失所。踰城冐禁。越關凟奏者。屢經送發。不能禁止。議者以為宜限爵祿子女之數。然過于裁抑。則恐至傷恩。為之變通。則諉于無術將來勢窮弊極。有不可勝言者矣。宜查據該部近年奏行條例中間或約束太嚴。所當通融。或區處未盡。所宜開載者。通行奏乞裁定以永遵依。至于欲慎輔導。則長史教授等官。宜稍加銓擇年深者。一體陞敘。毋委之閑廢。以責其輔導之實。仍於臬司憲臣中擇其職事稍簡者。請　勑兼理宗室事宜凡事由長史司申呈撫按。委行覆查。方與奏　請。庶下無抑勒。而越例奏凟者。或少也。非權宜之一端乎、此宗藩之所當議者也自貢議成而外夷納款求市。疆塲安而歲省調發。有明效矣。然邊圉無警。則偷惰易生。虜情難厭。則向背莫測、休兵日久。則戰陣不習。市易往來。則禁防或疏如宋臣富弼所謂目前恃以無恐。將來將不知兵。兵不習戰。不可不為之慮也。宜內乘閑暇以講戰守之宜。外察虜情以修撫馭之術。戒主帥之數易。嚴士卒之訓練。偵東西夷分合之故。以携其糾聚。聯各邊鎮臂指之勢。以厚其聲援而又申嚴二鎮增修八事。以時稽其實。此邊防之所當議者也。國家財賦。全仰河漕。邇歲河工修而運道通漕政舉矣然黃水之潰决無時。河渠之通塞難料。天時之飢穰不一。每當春夏搬艘大集。嚴於催督。則商旅不行。萬一歲事不登。徵發稍後。或河流淺澁。致稽期會。加以沿河夫役十二總。漕卒罷悴、歲無息肩而隄防之修培。運船之補造歲費不給。不無軫當事者之慮。聞之先臣丘濬建議欲水陸竝運。及兼行轉搬之法。夫陸運費鉅。不可行矣。乃河漕可常恃也。不可不權其變也。海運不可恃也、亦不可全廢也轉搬支兌可兼行也。不可執一也視時豐歉因勢變通。在司國計者宜權其便矣。此漕運之所當議者也又臣備員禮官。窃詳國朝　郊廟之制。國初因儒臣草創之議。二丘分祭。復定合祭之禮矣。至　世宗皇帝采言官之議、復主分祭。當時與議諸臣有謂祀地北郊。禮不經見。或謂禮行於郊。而百順受職。不當以日月配天者。其言不有據乎。國初廟祀始建　四親廟。已建　太廟凖　九廟之制矣至　世宗皇帝創定大禮。尊　二祖以表功德。列　羣廟以序昭穆。特建　世廟以奉　睿宗。已復祔享於　太廟。說者謂因情起義。全專享之尊。而不失昭穆之序。則　世廟為安。二者皆典禮之大。非臣下所敢輕議、方當稽古右文之世。正禮樂明備之時觀會通以定一王之典。垂萬世之法。其在今日、不識可徐為之議乎。乃若恩加於耳目之近矣而或遠有所遺法詳於條目之微矣而或大有所忽政體一矣。而開誠布公。同心一德。和衷之誼。不可無也銓選公矣而因材器使。循名責實綜覈之政。不可無也言路通矣而廣聽納以防壅蔽審好惡以公舉剌養正直忠厚之氣不可無也。用內寺以給掃除可矣而倒持旁落之漸。可不厲為之防乎優外戚以示眷異可矣而非覬無厭之求。可不嚴為之制乎凡是數者、今大臣之所謨謀。侍從之所獻納臺諫之所論列。　聖心嘗加意而延納之矣。又何假於臣言。但臣衰殘餘齒、恐溘先朝露、圖報無由、故不揣跊陋、冐昧上陳固知塵露無裨於高厚、庶幾蒭蕘可備於採擇、伏惟　聖明留意、臣不勝瞻戀祈仰之至


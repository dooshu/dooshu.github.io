项安世　次韵范有交秀才投赠二首

头颅看即已如斯，狡狯何能尚昔时。

物自有情非我也，笔因随意偶书之。

不知风壑焉由籁，但见春林忽自枝。

老去诗名多减尽，咏沂门户欲宽窥。

项安世

项安世　次韵范有交秀才投赠二首

昩江范子亦奇哉，谒入寒厅眼为开。

少日论心弋阳老，新年行脚良斋回。

君方赤手骑生马，我已冥心学死灰。

空复项斯门地在，个中无处觅诗才。

项安世


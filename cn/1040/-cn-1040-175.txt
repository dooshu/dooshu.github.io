虞俦　连日祷雨犹未应也数语漫述皇恐之意呈簿尉

谁令旱魃逞神奸，怅望西畴一雨悭。

日永六龙方缓辔，天高九虎政当关。

不论赋入令难办，见说流移昔未还。

地上小臣真虮蝨，祷祈无效只惭颜。

虞俦

虞俦　连日祷雨犹未应也数语漫述皇恐之意呈簿尉

小儿曼倩儘狂奸，试掉雷车与破悭。

慰我农民须早计，怜渠岁事颇相关。

斋盂并日浑忘味，诗债如山只欠还。

谢令冥顽推不去世，毫丝无补亦胡颜。

虞俦


文集卷一百三十四


记海南菊


菊，黄中之色，香味和正，花叶根实皆长生药也。北方随秋之早晚，大略至菊有黄花乃开。独岭南不然，至冬乃盛发。岭南地暖，百卉造作无时，而菊独后开。考其理，菊性介烈，不与百卉并盛衰，须霜降乃发，而岭南常以冬至微霜故也。其天姿高洁如此，宜其通仙灵也。吾在海南，艺菊九畹，以十一月望，与客泛菊作重九。书此为记。卷七三





金谷说


吾尝求田蕲水。田在山谷间者，投种一斗，得稻十斛。问其故。云：“连山皆野草散木，不生五谷，地气不耗，故发如此。”吾是以知五谷耗地气最甚也。王莽末，天下旱蝗，黄金一斤，易粟一斛。至建武二年，野谷旅生，麻菽尤盛，野蚕成茧，被于山泽，人收其利，岁以为常。至五年，野谷渐少，而农事益修。盖久不生谷，地气无所耗，蕴蓄自发，而为野蚕旅谷，其理明甚。庚辰岁正月六日，读《世祖本纪》，书其事，以为卫生之方。地不生草木者，多产金锡珠贝，亦此理也。卷七三





金盐说


王莽败时，省中黄金三十万斤，为匮者尚余十许。陈平用四万斤间楚。董卓郿坞，金亦至多。其余赐三五十斤者，不可胜数。近世金以两计，虽人主未尝以百金与人者，何古多而今少也？凿山披沙无虚日，縻坏至少，金为何往哉？疑宝货神变不可知，复归山泽耶？吾闻盐亦然。峡中大宁盐日有定数，若大商覆舟，则盐泉顿增。乃知寻常随便液出，不以远近，皆归本原也。卷七三





蜀盐说


蜀去海远，取盐于井。陵州井最古，淯井、富顺盐亦久矣。惟邛州蒲江县井，乃祥符中民王鸾所开，利入至厚。自庆历、皇祐以来，蜀始创“筒井”，用圆刃凿山如碗大，深者至数十丈，以巨竹去节，牝牡相衔为井，以隔横入淡水，则咸泉自上。又以竹之差小者出入井中为桶，无底而窍其上，悬熟皮数寸，出入水中，气自呼吸而启闭之，一筒致水数斗。凡筒水皆用机械。利之所在，人无不智。《后汉书》有“水”。此法惟蜀中铁冶用之，大略似盐井取水筒。太子贤不识，妄以意解，非也。卷七三





记米


南海以米为粮，几米之十六。今岁米皆不熟，民未至艰食者，以客舶方至而有米也。然儋人无蓄藏，明年去则饥矣。吾旅泊尤可惧，未知经营所从出。故书坐右，以时图之。戊寅十月二十一日书。卷七三





黍麦说


晋醉客云：“麦熟头昂，黍熟头低；黍麦皆熟，是以低昂。”此虽戏语，然古人造酒，理盖如此。黍稻之出穗也必直而仰，其熟也必曲而俯，麦则反是。此阴阳之物也。北方之稻不足于阴，南方之麦不足于阳，故南方无嘉酒者，以曲麦杂阴气也，又况如南海无麦而用米作曲耶？吾尝在京师，载麦百斛至钱塘以踏曲。是岁官酒比京酝。而北方造酒皆用南米，故当有善酒。吾昔在高密，用土米作酒，皆无味。今在海南，取舶上面作曲，则酒亦绝佳。以此知其验也。卷七三





马眼糯说


黎子云言：“海南秫稻，率三五岁一变。”顷岁儋人最重铁脚糯，今岁乃变为马眼糯。草木性理有不可知者。如欧阳公言，洛中牡丹时出新枝者，韩缜《花谱》乃有三百余品，若随人意所欲为者。可奇也夫！卷七三





五君子说


齐、鲁、赵、魏桑者，衣被天下。蚕既登簇，缫者如救火避寇，日不暇给，而蛹已眉羽矣。故必以盐杀之，蛹死而丝亦韧。缫既毕绪，蛹亦煮熟，如啖蚳蝝。瓮中之液，味兼盐蛹，投以刺瓜、芦菔，以为荠腊，久而助醢，醢亦几半天下。吾久居南荒，每念此味。今日复见一洺州人，与论蒸饼之美，浆水、粟米饭之快，若复加以关中不拓，则此五君子者，真可与相处至老死也。元符三年四月十五日。卷七三





饮酒说


予虽饮酒不多，然而日欲把盏为乐，殆不可一日无此君。州酿既少，官酤又恶而贵，遂不免闭户自酝。曲既不佳，手诀亦疏谬，不甜而败，则苦硬不可向口。慨然而叹，知穷人之所为无一成者。然甜酸甘苦，忽然过口，何足追计！取能醉人，则吾酒何以佳为？但客不喜尔，然客之喜怒，亦何与吾事哉！元丰四年十月二十一日书。卷七三





漱茶说


除烦去腻，世不可阙茶，然暗中损人殆不少。昔人云：“自茗饮盛后，人多患气，不复病黄；虽损益相半，而消阳助阴，益不偿损也。”吾有一法，常自珍之。每食已，辄以浓茶漱口，烦腻既去，而脾胃不知。凡肉之在齿间者，得茶浸漱之，乃消缩，不觉脱去，不烦挑刺也。而齿便漱濯，缘此渐坚密，蠹病自已。然率皆用中下茶，其上者自不常有，间数日一啜，亦不为害也。此大是有理，而人罕知者。故详述云。元祐六年八月十三日。卷七三





香说


温成皇后中香，用松子膜、荔枝皮、苦练花之类，沉檀、龙麝皆不用。或以此香遗余，虽诚有思致，然终不如婴香之酷烈。贵人口厌刍豢，则嗜笋蕨；鼻厌龙麝，故奇此香，皆非其正。婴香云《真诰》，其香见沈立《香谱》。卷七三





节饮食说


东坡居士自今日以往，早晚饮食，不过一爵一肉。有尊客盛馔，则三之，可损不可增。有召我者，预以此告之，主人不从而过是，吾及是乃止。一曰安分以养福，二曰宽胃以养气，三曰省费以养财。元丰六年八月二十七日书。卷七三





饮酒说


嗜饮酒人，一日无酒则病，一旦断酒，酒病皆作。谓酒不可断也，则死于酒而已。断酒而病，病有时已，常饮而不病，一病则死矣。吾平生常服热药，饮酒虽不多，然未尝一日不把盏。自去年来，不服热药，今年饮酒至少，日日病，虽不为大害，然不似饮酒服热药时无病也。今日眼痛，静思其理，岂或然耶？卷七三





煮鱼法


子瞻在黄州，好自煮鱼。其法：以鲜鲫鱼或鲤治斫，冷水下，入盐如常法，以菘菜心芼之，仍入浑葱白数茎，不得搅。半熟，入生姜、萝卜汁及酒各少许，三物相等，调匀乃下。临熟，入橘皮线，乃食之。其珍食者自知，不尽谈也。卷七三





真一酒法


寄建安徐得之

岭南不禁酒，近得一酿法，乃是神授。只用白面、糯米、清水三物，谓之真一法酒。酿之成玉色，有自然香味，绝似王太驸马家碧玉香也。奇绝奇绝！白面乃上等面，如常法起酵，作蒸饼，蒸熟后，以竹蔑穿挂风道中，两月后可用。每料不过五斗，只三斗尤佳。每米一斗，炊熟，急水淘过，控干，候令人捣细白曲末三两，拌匀入瓮中，使有力者以手拍实。按中为井子，上广下锐，如绰面尖底碗状。于三两曲末中，预留少许糁盖醅面，以夹幕覆之。候浆水满井中，以刀划破，仍更炊新饭投之。每斗投三升，令入井子中，以醅盖合。每斗入熟水两碗，更三五日，熟，可得好酒六升。其余更取醨者四五升，俗谓之“二娘子”，犹可饮。日数随天气冷暖，自以意候之。天大热，减曲半两。干汞法传人不妨，此法不可传也。卷七三





食鸡卵说


水族痴喑，人轻杀之。或云不能偿冤，是乃欺善怕恶。杀之，其不仁甚于杀能偿冤者。李公择尝谓余：“鸡有无雄而卵者，抱之，虽能破壳而出，然不数日辄死。此卵可食，非杀也。”余曰：“不然。凡能动者，皆佛子也。竹虱，初如涂粉竹叶上尔，然久乃能动。百千为曹，无非佛子者。梁武水陆画像，有六道外者，以淡墨作人畜禽兽等形，罔罔然于空中也。乃是佛子流浪，陋劣之极。至于湿生如竹虱者，犹不可得，但若存若亡于冥漠间尔，而谓水族鸡卵可杀乎？但吾起一杀念，则地狱已具，不在其能诉与不能诉也。”吾久戒杀，到惠州，忽破戒，数食蛤蟹。自今日忏悔，复修前戒。今日从者买一鲤鱼，长尺有咫，虽困，尚能微动，乃置水瓮中，须其死而食，生即赦之。聊记其事，以为一笑。卷七三





止水活鱼说


孙思邈《千金方·人参汤》言：须用流水，用止水即不验。人多疑流水、止水无别。予尝见丞相荆公喜放生。每日就市买活鱼，纵之江中，莫不浮。然唯鳅入江中辄死。乃知鳅但可居止水，则流水与止水果不同，不可不信。又鲫鱼生流水中，则背鳞白，生止水中，则背鳞黑而味恶，此亦一验也。卷七三





记先夫人不发宿藏


先夫人僦居于眉之纱縠行。一日，二婢子熨帛，足陷于地。视之，深数尺，有一瓮，覆以乌木板。夫人命以土塞之，瓮中有物，如人咳声，凡一年而已。人以为有宿藏物，欲出也。夫人之侄之问闻之，欲发焉。会吾迁居，之问遂僦此宅，掘丈余，不见瓮所在。其后吾官于岐下，所居古柳下，雪，方尺不积雪；晴，地坟起数寸。吾疑是古人藏丹药处，欲发之。亡妻崇德君曰：“使先姑在，必不发也。”吾愧而止。卷七三





记先夫人不残鸟雀


少时所居书堂前，有竹柏杂花，丛生满庭，众鸟巢其上。武阳君恶杀生，儿童婢仆，皆不得捕取鸟雀。数年间，皆巢于低枝，其可俯而窥。又有桐花凤，四五日翔集其间。此鸟羽毛至为珍异难见，而能驯扰，殊不畏人。闾里间见之，以为异事。此无他，不忮之诚信于异类也。有野老言：鸟雀巢去人太远，则其子有蛇鼠狐狸鸱鸢之忧，人既不杀，则自近人者，欲免此患也。由是观之，异时鸟雀巢不敢近人者，以人为甚于蛇鼠之类也。苛政猛于虎，信哉！卷七三





记钱塘杀鹅


鹅能警盗。钱塘人喜杀之，日屠百鹅而鬻之市。予自湖上夜归，过屠者门，闻群鹅皆号，声振衢路，若有诉者。予凄然，欲赎其死，念终无所置之，故不果，然至今往来予心也。鹅不独警盗，亦能却蛇，其粪盖杀蛇。蜀人园池养鹅，蛇即远去。有此二能而不能免死，且有祈雨之厄，悲夫！安得人人如逸少乎！卷七三





记徐州杀狗


今日厢界有杀狗公事。司法言，近敕书不禁杀狗。问其说，云：《礼·乡饮酒》：“烹狗于东方，乃不禁。”然则《礼》云：“宾客之牛角尺。”亦不当禁杀牛乎？孔子曰：“弊帷不弃，为埋马也。弊盖不弃，为埋狗也。”死犹当埋，不忍食其肉，况可得而杀乎？卷七三





记张公规论去欲


太守杨君素、通判张公规邀余游安国寺。坐中论调气养生之事。余曰：“皆不足道，难在去欲。”张云：“苏子卿啮雪啖毡，蹈背出血，无一语少屈，可谓了死生之际矣。然不免为胡妇生子，穷居海上。而况洞房绮疏之下乎！乃知此事不易消除。”众客皆大笑。余爱其语有理，故为录之。卷七三





记故人病


元丰六年十月十二日夜，一鼓后，故人有得风疾者，急往视之，已不能言矣。死生阴阳之争，其苦有甚于刀锯木索者。余知其不可救，嘿为祈死而已。呜呼哀哉！此复何罪乎！酒色之娱而已。古人云：“甘嗜毒，乐戏猛兽之爪牙。”岂虚言哉！明日，见一少年，以此戒之。少年笑曰：“甚矣，子言之陋也！色固吾之所甚好，而死生疾痛非吾之所怖也。”余曰：“有行乞于道，偃而号曰：‘遗我一盂饭，吾今以千斛之粟报子。’则市人皆掩口笑之。有千斛之粟，而无一盂之饭，不可以欺小儿。怖生于爱，子能不怖死生，而犹好色，其可以欺我哉！”今世之为高者，皆少年之徒也。戒生定，定生慧，此不刊之语也。如有不从戒、定生者，皆妄也，如惠而实痴也，如觉而实梦也。悲夫！卷七三





记赵贫子语


赵贫子谓人曰：“子神不全。”其人不服，曰：“吾僚友万乘，蝼蚁三军，秕糠富贵，而昼夜死生。何谓神不全乎？”贫子笑曰：“是血气所扶，名义所激，非神之功也。”明日，问其人曰：“子父母在乎？”曰：“亡久矣。”“常梦之乎？”曰：“多矣。”“梦中知其亡乎，抑以为存也？”曰：“皆有之。”贫子笑曰：“父母之存亡，不待计议而知者也。昼日问子，则不思而对；夜梦见之，则以亡为存。死生之于梦觉有间矣！物之眩子而难知者，甚于父母之存亡。子自以为神全而不学，可忧也哉！”予尝预闻其语，故录之。卷七三





乐苦说


乐事可慕，苦事可畏，此是未至时心耳。及苦乐既至，以身履之，求畏慕者初不可得。况既过之后，复有何物比之？寻声捕影，系风趁梦，此四者犹有仿佛也。如此推究，不免是病；且以此病对治彼病，彼此相磨，安得乐处？当以至理语君，今则不可。元祐三年八月五日书。卷七三





记子由言修身


子由言：有一人死而复生，问冥官：“如何修身，可以免罪？”答曰：“子且置一卷历，昼日之所为，暮夜必记之。但不可记者，是不可言、不可作也。”无事静坐，便觉一日似两日，若能处置此生常似今日，得至七十，便是百四十岁。人世间何药可能有此奇效？既无反恶，又省药钱。此方人人收得，但苦无好汤使，多咽不下。元祐七年四月二十五日。卷七三





记张君宜医


近世医官仇鼎疗痈肿，为当时第一，鼎死，未有继者。今张君宜所能，殆不减鼎。然鼎性行不甚纯淑，世或畏之。今张君用心平和，专以救人为事，殆过于鼎远矣。元丰七年四月七日。卷七三





畏威如疾


管仲有言：“畏威如疾，民之上也；从怀如流，民之下也。”又曰：“燕安鸩毒，不可怀也。”《礼》曰：“君子庄敬日强，安肆日偷。”此语乃当书诸绅。故余以“畏威如疾”为私记。卷七三





常德必吉


伊尹云：“德惟一动，罔不吉；德二三动，罔不凶。”贫贱人但有常德，非复富贵，即当得道。虽当大富贵，苟无常德，其后必败。予以此占之多矣。卷七三





禄有重轻


王状元未第时，醉堕汴河，为水神扶出，曰：“公有三百千料钱，若死于此，何处消破？”明年遂登第。士有久不第者，亦效之，阳醉落河，河神亦扶出。士大喜，曰：“吾料钱几何？”神曰：“吾不知也。但三百瓮黄虀，无处消破耳。”卷七三





德有厚薄


杜黄裳，少年好行阴德，见枯骨辄葬之。鬼辄报德，或获宝剑，或获藏镪。士有效之者，雪中见一枯骨，质衣而葬之。忍寒至三更，鬼啸于檐，曰：“秀才！秀才！会唱《凉州》《伊州》否？仆是开元中舞旋色，待与秀才舞个曲破，聊以报德。”卷七三





仙不可力求


王烈入山得石髓，怀之，以饷嵇叔夜。叔夜视之，则坚为石矣。当时若杵碎，或磨错食之，岂不贤于云母、钟乳辈哉！然神仙要有定分，不可力求。退之有言：“我宁诘曲自世间，安能从汝巢神山。”如退之性气，虽出世间人亦不能容，况叔夜悻直又甚于退之者耶？卷七三





事不能两立


乐天作庐山草堂，盖亦烧丹也。欲成而炉鼎败。明日，忠州刺史除书到。乃知世间、出世间事不两立也。仆有此志久矣，而终无成者，亦以世间事未败故也。今日真败矣！《书》曰：“民之所欲，天必从之。”信而有征。绍圣元年十月二十二日。卷七三





记郑君老佛语


数随定，观还止，此道以老君、佛语兼修之。当念此身如槁木，坚定不动，若复动摇一毫发许，即堕大地狱，如孙武令、商君法，有死无犯。郑君所得，辄与老夫不谋而同，乃知前生俱是一会中人也。卷七三





二红饭


今年东坡收大麦二十余石，卖之价甚贱，而粳米适尽，乃课奴婢舂以为饭，嚼之啧啧有声。小儿女相调，云是“嚼虱子”。日中饥，用浆水淘食之，自然甘酸浮滑，有西北村落气味。今日复令庖人杂小豆作饭，尤有味。老妻大笑曰：“此新样二红饭也。”卷七三





记合浦老人语


元符三年八月，予在合浦，有老人苏佛儿来访。年八十二，不饮酒食肉，两目烂然，盖童子也。自言：“十二岁斋居修行，无妻子，有兄弟三人，皆持戒念道。长者九十二，次者九十。”与论生死事，颇有所知。居州城东南六七里。佛儿：“尝卖药于东城，见老人，言：‘即心是佛，不在断肉。’予言：‘勿作此念，众生难感易流。’老人甚喜，曰：‘如是！如是！’”东坡居士记。卷七三





二措大言志


有二措大相与言志。一云：“我平生不足，惟饭与睡耳。他日得志，当饱吃饭；饭了便睡，睡了又吃。”一云：“我则异于是。当吃了又吃，何暇复睡耶？”吾来庐山，闻马道士善睡，于睡中得妙。然以吾观之，终不如彼措大得吃饭三昧也。卷七三





三老人论年


尝有三老人相遇，或问之年。一人曰：“吾年不可记，但忆少年时，与盘古有旧。”一人曰：“海水变桑田时，吾辄下一筹，迩来吾筹已满十间屋。”一人曰：“吾所食蟠桃，弃其核于昆仑山下，今已与昆仑肩矣。”以予观之，三子者，与蜉蝣、朝菌何以异哉！卷七三





桃符艾人语


桃符仰骂艾人曰：“尔何草芥而辄据吾上？”艾人俯谓桃符曰：“尔已半截入土，安敢更与吾较高下乎？”门神傍笑而解之曰：“尔辈方且傍人门户，更可争闲气耶！”卷七三





螺蚌相语


中渚，有螺、蚌相遇岛间。蚌谓螺曰：“汝之形，如鸾之秀，如云之孤，纵使卑朴，亦足仰德。”螺曰：“然。云何珠玑之宝，天不授我，反授汝耶？”蚌曰：“天授于内，不授于外。启予口，见予心；汝虽外美，其如内何？摩顶放踵，委曲而已。”螺乃大惭，掩面而入水。卷七三





记道人戏语


绍圣二年五月九日，都下有道人坐相国寺卖诸禁方，缄题其一曰：“卖赌钱不输方。”少年有博者，以千金得之。归，发视其方，曰：“但止乞头。”道人亦善鬻术矣，戏语得千金，然未尝敢欺少年也。卷七三





口目相语


子瞻患赤目，或言不可食脍。子瞻欲听之，而口不可。曰：“我与子为口，彼与子为眼，彼何厚？我何薄？以彼患而废我食，不可。”子瞻不能决。口谓眼曰：“他日我喑，汝视物，吾不禁也。”卷七三





作伪心劳


贫家无阔藁荐，与其露足，宁且露首。君观吾侪有顷刻离笔砚者乎？至于困睡，犹似笔也。小儿子不解人事。问：“每夜何所盖？”辄答云：“盖藁荐。”嫌其太陋，挞而戒之，曰：“后有问者，但云被。”一日出见客，而荐草挂须上。儿从后呼曰：“且除面上被！”所谓“作伪，心，劳日拙”者耶？卷七三





着饭吃衣


无糊绢，以桑灰水煮烂，更以清水煮脱灰气，细研如粉，酒煮面糊，丸如桐子大。空心，酒下三五十丸，治风壮元。此所谓着饭吃衣者也。或问：饭非可着、衣非可吃？答云：“所以着饭，不过为穷；所以吃衣，不过为风。”正与孙子荆“枕流漱石”作对。或人未喻，曰：“夜寒藁荐，岂非着饭也耶！”卷七三





梁上君子


近日颇多贼，两夜皆来入吾室。吾近护魏王葬，得数千缗，略已散去。此梁上君子，当是不知耳。卷七三






○送皇甫七赴广州序

予同郡皇甫生，肤清气和，敏学而文。尝纂《家范》数千言，自远祖汉太尉晋元晏先生以还，门风世德，焕耀篇录。生聿修之志可观矣。予闻在璞，与等耳；及夫琢而成器，则价重当世。以吾子之质，且琢之不已，名者公器，其可避乎？镇南杜公，负佐世之才，有盛名於天下，门闾之宾，唯吾子属。斯往也，亦以赴知已而沽善价。吾侪赠之以诗，盖勉行而已，岂以远道为戒乎？唯酒可以破别愁，众君子不可以不醉焉尔。


王郎行酬王梅士并简诸子【汪文岫吴右丹饶景玉江懋昭汉石尚一】

杜陵醉後歌王郎拔劒斫地何激昂千年相望有我辈短歌一曲为君长君勿言穷愁着书老君勿羡游侠少年塲丈夫磊块少知已挥毫白眼看扶桑黄山三十六峰峰秀絶倒挂青霞吐日月五月六月百花开纷红駴绿无时歇王郎直入烟岚窟饱餐石髓脱凡骨惊魂濯魄清思发片言只语皆突兀我从敬亭来却望黄山空裵轩辕拍手向我笑尔自龌龊非仙才眼前幸有二三子握手倾尊怀抱开汪子典刑老无敌吴子秀逸清尘埃饶子手口尽丘壑江子兄弟森风雷王郎屡空倍憔悴素心相视无嫌猜我歌王郎行王郎歌莫哀要使黄山倒坠作平地吾侪不朽留姓字


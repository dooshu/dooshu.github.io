○水工郑国状请决汉水直山凿山通道至伊水入洛须夫五百乃运江淮租极便

水曰润下，火曰炎上，顺性则易从，违方则难理。如汉江已北，伊之南，岩嶂Β以造天，冈嶝峥嵘而括地。层峰切汉，飞鸟迷林，绝壑穷山，奔豹失路。探深泉之月兔，罕有其功；捉高标之日乌，未闻其可。后稷之播殖九谷，不能使苗稼冬生；夏禹之引决百川，不能使江河西注。郑国才非识古，智未趋今，乏袁敏之多能，谢郦长之博览，进不量力，退不省躬，逆地势而开山，绝天真以决水。区区浅见，辄与造化争功；琐琐庸情，擢共阴阳竞气。衔枚塞海，为已深；捧土填河，在愚弥甚。妄为劳役，虚费人功，既贪罔上之条，合处欺天之罪。审问情状，方可论科。


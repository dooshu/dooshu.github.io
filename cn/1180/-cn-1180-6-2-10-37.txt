答王鉴川


别来一岁中，奔命驱驰，忧瘁万状。重蒙圣主垂念乌鸟私情。老母入京，又荷两宫圣母慰问勤惓，赐赉优渥。夫士感知己之分，一饭之恩，犹欲以死酬报，况如不肖者，将何以仰答圣恩于万一乎！自是当永肩一心，矢死靡他。虽举世非我，亦有所不暇顾矣。

辱华翰，深荷垂念。厚惠概不敢领，辄璧诸使者，草草附谢。别具《奏对稿》一部，颇具近事本末，附尘览。






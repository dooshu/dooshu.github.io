92　立言之難　歐公言不以天參人　温公言王霸無異道


歐陽子之論篤矣，而「不以天參人」之説，或議其失〔一〕；司馬公之學粹矣，而「王霸無異道」之説，或指其疵。信乎立言之難也。

【元圻案】五代史司天考第二：「敘曰：自堯、舜、三代以來，莫不稱天以舉事，孔子删詩、書不去也，蓋聖人不絶天於人，亦不以天參人。絶天於人則天道廢，以天參人則人事惑，故常存而不究也。」〇司馬公迂書曰：「自孟、荀氏以下，皆曰由王道而王，由霸道而霸。道豈有二哉？得之有淺深，成功有小大耳。」〇胡氏讀史管見二十九：「夫天人無二道，心迹不可判，此孔、孟之學也。於司天考而見歐陽氏之分天於人，於論爲人後而見歐陽氏之别心於迹。使其概乎有聞，則其論不至若是傎，而使天下之爲父子者不定也。」

〔一〕「議」，原作「譏」，據元刊本、清嘉慶本改。






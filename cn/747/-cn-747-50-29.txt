○贬杨炎崖州司马诏

尚书左仆射杨炎，讬以文艺，累登清贯，虽谪居荒服，而虚称犹存。朕初临万邦，思宏大化，务擢非次，招纳时髦。拔自郡佐，登於鼎司，独委心膂，信任无疑。而乃不思竭庆，敢为奸蠹，进邪丑正，既伪且坚。党援因依，动涉情故，隳法败度，罔上行私。苟利其身，不顾於国。加以内无训诫，外有交通，纵恣诈欺，以成赃贿。询其事迹，本末乖谬，蔑恩弃德，负我何深。考状议刑，罪在难宥，但以朕於将相，义切始终。顾全大体，特有宏贷，俾从远谪，以肃具寮。可崖州司马同正，仍驰驿发遣。


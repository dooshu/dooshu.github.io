○御署官准同一任正官期限赴选诏

应自凤翔及沿路迎接随从到京州县等官，或昔经患难，罄竭忠劳，或远奉乘舆，奔驰扈从，既各凭其御署，遂溥降於优隆，爰示等差，特行革。所有自振武西京河中凤翔已前御署员寮，或因无员阙，权且补差，或彼荐论，偶经任使，不可悉谋援例，便望授官，将堙侥幸之源，须立区别之限。自八月三日後，应所称御署官员，除内有处分特行恩泽外，其馀称御署，并许逐摄同一任正官，依限期赴选，不得更令进状，及与施行。


陈布衣玄胤三首

【过桃花坞有感】

满坞东风去路遥，野桃开处遍山椒。

林疑玉洞仙何在，花醉红颜酒未消。

飞雨乱浮春水渡，蒸霞偏染夕阳桥。

含情怅望门前立，崔护重来鬓已凋。

【过鹫寺访吴非熊】

绿阴深寺独经过，有客孤吟寄薜萝。

容易相逢容易去，晚花历乱鸟声多。

【初春鹫峰寺送吴非熊之楚】

蘼芜绿遍柳垂丝，黯澹东风乍别时。

兰若晓钟乡梦断，布帆春涨客程迟。

月明湘岸闻猿啸，花落黄陵共鸟悲。

犹恋同心与同调，酒尊诗卷隔天涯。


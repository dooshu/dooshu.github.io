○心箴

大化之精，孕之曰人。大纯之灵，形之曰心。心由是君，身由是臣。中既龃龉，外乃纷纶。耳厌闻义，目恶睹仁。手持乱柄，足践祸门。舜为天子，舜不得尊。其不尊者，与心为臣。纣为天子，纣乃得尊。其得尊者，与心为君。天子之外，复有尊者，乃舜之心，将舜之身。天子之外，复有卑者，乃纣之心，将纣之身。危乎惕哉，臣之谏君。辅相不明，诸侯不宾，君为秽壤，臣为贼尘。未及於斯，良可自勤。呜乎吾君，无忽慈文。


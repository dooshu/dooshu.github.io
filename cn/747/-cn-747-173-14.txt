○本省状称寺伯蒙天建植性谨厚荐达贤良处事清勤惟知内外纠察必望百司清肃（内侍省二条）

在天悬象，天垂宦者之星；在地标仪，地有阍人之职。莫不谨房室，审宫闾，既隆内宰之班，实掌中门之禁。以其体非全气，性实专良，中常侍启之於前，大长秋建之於後。金银之贵，光耀紫庭；左貂右貂之荣，宠盈黄闼。蒙天建职参永巷，位典长门，出入後庭，驰驱卧内。专谋静慎，比郑众之元勋；勤心纳忠，方史游之补益，举能不倦，缪贤之绩尤彰；进善无私，曹腾之誉斯足。省司稽其桢干，兼以行能，久参内侍之雄，清肃外曹之职。但逐鹿之犬，必无捕豹之材；击雁之鹰，岂有追鹏之力？巷伯兴刺，周道所以沦胥；阉竖弄权，汉风由其大坏。景监见任，赵良寒心；同子参车，袁丝变色。骨鲠之士，足以纠正朝仪；刑馀之人，岂可参谋国事？其言不次，无理告知。


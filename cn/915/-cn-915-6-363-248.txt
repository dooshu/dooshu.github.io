○乞还终丧表



弘道为国者，理尽于仁孝。诉穷归天者，莫甚于丧亲。但臣凡庸，本无感概，不能陨越，故其宜耳。往年国难滔天，故志竭愚忠，然苟存。去春銮驾回轸，而狂狡未灭，虽奸凶时枭，馀烬窜伏，威怀寡方，文武劳弊，微情未申，顾景悲愤。今皇威遐肃，海内清荡，臣穷毒艰秽，亦已具于圣听。兼羸患滋甚，众疾互动，如今寝顿无复人理。臣之情也。本不甘生；语其事也，亦可以没。乞赐馀骸，终其丘坟，庶几忠孝之道获宥于圣世。（《晋书·刘毅传》，初毅丁忧在家，及义旗初兴遂墨从事，至是军役渐宁，上表乞还京口，以终丧礼。）




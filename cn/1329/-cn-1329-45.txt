伍绍荣


粤自林文忠公去后，海防洋务，一时糜烂，至于不可收拾。外兵之进省河也，奸商伍绍荣实导之，粤民知之怒之，而无如之何也。一日，风雨大作，雷震绍荣，死于市。粤民奔走相告，一时诵雷神普化天尊之声上达霄汉。凡供有雷神之庙，香火陡盛，往来膜拜颂神功德者，三月不绝。

趼人氏曰：雷击之为触电，此说久已昌明矣，然事之不可解有如右说者。今日洞辟门户之说兴，即不导之，外人且至；即导之，人且漠然不知怪矣。在当日之人，心中目中之思想见识，固犹未至如今人也，则其怒伍也固宜。而伍之触电，何以适当导外人入省河之后？触电又何以不于其家，不于僻处，而独于众目昭彰、肩摩毂击之市？市人亦多矣，何以电独触伍？借曰皆偶然也，天下何以有如许之偶然，而适集于一人一事者？不谓之有天，不可得也。






赠国子马生行


马生年少负雄姿，气凌江海干云霓。
二十作赋黄鹤楼，四座惊听阳春词。
由来此曲和者寡，眼底纷纷乱郑雅。
鹍鹏跛躃风尘中，骅骝伏枥盐车下。
尔来不觉四十余，有策未献承明庐。
南山老弃孟东野，渭桥那识马相如？
吹竽自耻投齐好，手提双龙走燕赵。
纵观七泽未足奇，弹铗跃马长安道。
长安大道连狭邪，五侯七贵竞纷华。
歌钟夜宴平阳宅，玉树朝开上苑花。
平阳上苑春如织，意气倾人生羽翼。
眼前空自爱繁华，马生视此泪沾臆，
富贵由来苦不常，风云变态如瞬息。
不见当年许史家，朱楼绮户青云逼。
一朝宠失门祚衰，堂前一一生荆棘。
乃知世事如短蓬，飘扬倏忽浮云空。
丈夫且知贵适志，安能踡曲坐樊笼？
燕山十月朔风起，挽车欲度桑干水。
翻然长叹归沧溟，转望青山白云里。
煌煌日照京路尘，道傍相送车辚辚。
驱马一去不复顾，回头却笑尘中人。






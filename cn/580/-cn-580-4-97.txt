列传第九十七 阿沙不花　亦纳脱脱〔帖木儿塔识　达识帖睦迩　伯撒里〕


阿沙不花，康里氏。初太祖亲征康里而有其地，阿沙不花祖母苫灭古麻里氏，有孤子二，曰曲律，曰牙牙，皆幼，置褚中，负以橐驼来朝。时太祖已崩，乃以二子觐于太宗，曰：“此康里之遗胤，不可为人所得，辱于奴隶，幸陛下矜恤之。”遂留居和林。宪宗即位，召二子入直宿卫，领昔宝赤，遣古麻里氏归康里。九年，古麻里氏再至和林。世祖赐以田宅，使居兴和天城之大罗镇。牙牙生六子，曰孛别舍儿；曰和者吉，追封荣王，谥忠武；曰不别，遥授甘肃行省右丞；曰斡秃蛮；曰阿沙不花；曰亦纳脱脱。

阿沙不花年十四，入侍世祖，占对详明，特被亲幸。西番遣使者奏事，已行。一日帝问大臣：“前使者何所请？”皆不能对，阿沙不花从旁代奏。帝怒曰：“卿等任天下之重，反不及—童子耶？”后故令门者勿纳以试之，阿沙不花自水窦入。帝嘉之，谕门卫听其出入勿禁。乃颜叛，诸王纳牙等皆应之。帝问计于阿沙不花，对曰：“宜先抚定诸王，使叛者势孤。”帝曰：“善。”遣阿沙不花使于纳牙，纳牙请降，诸王亦次第反正。

乃颜平，以阿沙不花为西手千户，领昔宝赤。帝欲徙兴和桃山之民，空其地为昔宝赤牧厂，阿沙不花固请留三千户以给鹰食，民德之。至元三十年，从成宗讨海都有功，入为大宗正府也可札鲁忽赤。前札鲁忽赤脱儿速以赃闻，帝命阿沙不花鞫之，论如律，就命阿沙不花代其位。帝目之曰：“阿即剌。”译言阎罗王也。朱清、张瑄有罪抵死，命阿沙不花籍其家，具以实奏。赐宅一区、钞一万五千缗，兼两城兵马指挥司达鲁花赤。

成宗崩，皇后及丞相阿忽台等谋立安西王阿难答。是时武宗遣脱脱至京师，丞相哈剌哈孙使亟归报命。皇后已密谕通政使，不给脱脱驿马。阿沙不花知事急，与同知枢密院事察乃先一日署文书，脱脱始乘驿而返。仁宗至，京师有飞语，安西王将因贺仁宗生日谋为变。阿沙不花与哈剌哈孙前期白仁宗，诈称受成宗遗命，召阿难答计事，至即执送上都，尽诛阿忽台等，内难始平。

仁宗以皇弟监国，遣使迎武宗，不至。告太后：“非阿沙不花往不可。”乃使奉衣服尚酝见武宗于野马川，具奏监国所以防他变。臣万死保其无他。帝悦，解御衣赐之。拜中书平章政事，军国大事并听裁决。帝至上都，加特进太尉，依前平章政事。命与塔思不花治阿难答党与，奏释囊加真等三十余人。

一日，帝出内府钞十五锭，赐近臣蹴踘者，阿沙不花力谏，竟阻之。有盗内府金者，阿沙不花退朝遇之，见其惶遽，诘之，得黄金五十两、白金百两。帝命赐阿沙不花，辞曰：“此非臣所应得者，请入金，赎盗死罪。”帝允之。

入侍于五花殿，见帝容色日悴，乃进曰：“八珍之味不知御，万金之躯不知爱，此古人所戒也。陛下曲蘖是耽，嫔嫱是好，犹两斧伐孤树，未有不颠仆者。陛下纵不自爱，如宗庙社稷何？”帝大悦，曰：“非卿，不闻此言。”命进酒，阿沙不花顿首谢曰：“臣欲陛下节饮，而反劝之，是臣言不足信也。”帝为罢饮。进右丞相，行御史大夫平章政事，加录军国重事，兼广武康里卫亲军都指挥使，封康国公，累迁知枢密院事。

至大二年十月卒，年四十七。至正元年，赠纯诚一德正宪保大功臣、太师、开府仪同三司、中书右丞相、上柱国，追封顺宁王，谥忠烈。

其继室别哥伦氏亦有至行，嫠居三十余年，未尝妄言笑，诏旌其门。

子海亦儿，顺宁府达鲁花赤。伯嘉讷，大都尹，民梅冻儿诬海商一百十六人为盗，掠其赀，伯嘉讷谳之，平反其狱。累迁翰林侍读学士、中政院使，卒。

亦纳脱脱，少从其兄斡秃蛮猎近畿，斡秃蛮使献所获于世祖。帝伟其仪状，留直宿卫。成宗即位，奉诏赐太傅伯颜名鹰，伯颜深重之，谓脱脱曰：“吾老矣，他日可大用者，未见汝比也。”大德三年，武宗出镇北庭，脱脱从行。五年，从武宗败海都于杭海。将战，帝欲策马先登，脱脱执辔力谏。帝怒，挥鞭抶其手，不退，帝不得已而止。后与大将朵儿答哈语及之，对曰：“太子在军中，如身有首，衣有领。设或不虞，众安所附？脱脱之谏，可谓忠臣。”帝悦。成宗大渐，脱脱适以事入都，丞相哈剌哈孙使驰报武宗，且劝进。事具《哈剌哈孙传》。

仁宗既定内难，太后以两皇子星命付术士推算，问所宜立。曰：“重光大荒落有灾，旃蒙作噩长久。”旃蒙作噩者，仁宗年幹也。太后颇惑其言，遣近侍朵耳告于武宗，曰：“汝兄弟二人，皆我所出，岂有亲疏？术士所言，运祚修短，不可不思。”帝默然，屏人谓脱脱曰：“我捍御边陲，勤劳十年，又次序居长，宜登大位。今太后以星命休咎为辞，天道茫昧，谁能豫知？设我即位之后，上合天心，下副民望，虽祚短，亦足以垂名万世。术士之言，殆恐奸人教之。汝为我往察其事，疾归报我。”脱脱既行，帝亲率大军由西道，命大将按灰由中道，床兀儿由东道并进。脱脱至大都，以帝语奏闻，太后愕然曰：“修短之说乃我为太子远虑。今议已定，太子不速来何为？”既而太后与仁宗密谕脱脱，令解释帝之嫌疑。帝至旺古察都遇脱脱，使骖乘。脱脱具奏太后、仁宗之语，帝感悟。及即位，立仁宗为皇太子，三宫卒无间言。

先是，帝命脱脱同知枢密院事。及还，问已视事否？对曰：“今德音未下，而扈从之臣搀取爵位，诚恐有累圣德，故不敢受。”帝嘉叹之。帝素衔知枢密院只儿哈忽，欲诛之。脱脱谏曰：“陛下新即位，遽杀大臣，知者以为彼有罪，不知者以为报怨，恐人人自危。况只儿哈忽习先朝掌故，今固不可少也。”乃宥之。进中书平章政事，拜御史大夫。六月，遥授左丞相。八月，封秦国公，又改江南行台。至大元年，复入为御史大夫。二月改仁虞院使，六月加上柱国、太尉，十一月拜中书左丞相。二年改知枢密院事。

三年海都子察八儿来朝，宴于内廷。故事，大宴必命近臣敷宣训辞。脱脱荐只儿哈忽具训辞以进，甚称帝意。叹曰：“博尔术、博尔忽，先朝人杰。脱脱，今之人杰也。”即以其词授脱脱。及就席，脱脱陈西北诸王始终离合之由，去逆效顺之节，听者倾服。

是年迁尚书省右丞相，脱脱固辞，乃奏曰：“爵及比德，赏及罔功，缓急之时，何所倚赖？又中书掌钱粮工役选法刑律十二事，若从臣言，恪遵旧制，则臣可黾勉从事；不然，用臣何补？”帝乃令滥受宣敕者赴所司缴纳，侥幸之路为之一塞。

宗王南忽里为部人所讦，脱脱辨其诬，抵言者罪。宗王牙忽秃索逃民于齐王八不沙部内。邻藩欲奉齐王攻牙忽秃，齐王惧，奔于牙忽秃以避之，牙忽秃遂告齐王谋反。脱脱按验得实，释齐王，而徙牙忽秃于岭南。边将脱火赤请以新军万人益宗王丑汉，廷议使脱脱给其赀装。脱脱言：“时方宁谧，不宜挑衅生事。”辞不行。乃使左丞相秃忽鲁、平章政事也先帖木儿往给之，几至激变。人皆服其有识。

是时左丞相三宝奴等劝武宗立周王为皇太子，脱脱谓三宝奴曰：“国家大计，不可不慎。皇太子亲平内难，功在社稷，且储位已定，兄弟叔侄，世世相承，孰敢紊其序者？”三宝奴曰：“今日兄授弟，异日叔当授侄，能保之乎？”脱脱曰：“在我不可食言。彼如失信，天实鉴之。”事遂寝。

四年，复拜中书左丞相。仁宗即位，出为江浙行省左丞相。铁木迭儿既议立英宗为皇太子，乃谮脱脱武宗旧臣，有贰心，诏逮至京师。既至，帝察其无他，复遣归。未几，迁江西行省左丞相。英宗即位，召拜御史大夫。铁失阴忌之，奏改江南行台，复嗾言者劾其擅离官守，杖一百七，徙云南。会铁失伏诛，事乃解。泰定四年卒，五十六。脱脱阶至开府仪同三司、上柱国，封冯国公。至正初，加赠推诚全德守义佐运功臣，大师、开府仪同三司、上柱国如故，追封和宁王，谥忠献。

九子：曰霸都仁虞，都总管府达鲁花赤。曰铁木儿达识。曰玉枢虎儿吐华，由中书右丞拜中书平章政事，分省彰德，出为四川平章政事。曰达世贴睦迩。曰哈答不花。曰阿鲁辉帖木儿。曰脱烈，太府太监。曰哈达帖木儿，大都留守。曰汪家闾，佥资正院事。脱脱兄和者吉四子：曰燕不怜，辽阳行省平章政事，太保、兴国公，赠推诚效节佐运翊亮功臣、太师，追封兴宁王，谥忠襄。曰燕八思，提调大司农。曰别不花，岭北行省平章政事。曰伯撒里。

铁木儿塔识，字九龄，资禀宏伟，读书颖悟绝人。事明宗于潜邸。文宗即位，由同知都护府事，累迁礼部尚书、参议中书省事，擢陕西行台侍御史，留为奎章阁侍书学士，再迁同知枢密院事。后至元六年，拜中书右丞。初，伯颜议废科举，铁木儿达识力争，讫不署其奏牍。至是，复奏行之。

金山大雪，遣铁木儿塔识与知枢密院众家奴赍银钞及衣表里赈之，铁木儿达识闻命即行，不惮皲瘃，民德之。至正元年，进平章政事。每入直，帝为御宣文阁，询以治道，至夜分乃罢。二年，帝有事于南郊，铁木儿塔识奏熙事庆成，宜均惠于下，诏赐民明年田租之半。岭北不产五谷，岁募商民和籴为兵饷，费官盐多。铁木儿塔识请输京仓米百万石于和林，由是兵食足而官盐不耗。闽浙盐额日增，课日绌。铁木儿达识请岁减十万引以纾亭户之力，从之。日本商百余人遇风漂入高丽，高丽人掠其资，表请没入为奴。铁木儿达识持不可，资遣之，日本上表称谢。俄日本僧告其王使人刺探国事，铁木儿达识曰：“刺探在敌国则可，今四海一家，何用刺探？果有之，使睹中国之盛，亦可令远人慑服。”僧叹息曰：“真宰相之言也。”

五年，拜御史大夫，奏言：“近岁大臣获罪，重者夷族，轻者籍其妻孥。皇祖圣训，父子罪不相及，请除之，著为令。”未几，复为平章政事，位次右丞相。旧法：细民籴于官仓，月出印券，给之其直，斗三百文，谓之红帖米；颁筹给之，尽三月止，其直斗五百文，谓之散筹米。豪民买筹帖以为利。铁木儿塔识请别出米二十万石为官市，以钞五十易米一升，奸弊遂绝。

七年，拜中书左丞相、录军国重事，兼领经筵。铁木儿塔识固辞，不允，乃拜命。铁木儿塔识修饬纲纪，立内外通调之法：朝臣外补者许陛辞，责以成效；外吏有名绩者，亦次第甄拔，登之台省。先是僧与齐民均受役于官，其法中变。铁木儿塔识奏复其旧。衍圣公阶四品，奏升二品。中书故事，用老臣参议大政，事久不行。奏荐腆合、张元朴等四人用之，皆当时夙望也。帝尝问为治何先，对曰：“莫先于法祖宗。”帝曰：“王文统奇才也，朕恨不见其人。”对曰：“世祖行仁义，而文统言利，此乃世祖之罪人。文统复生，犹当远之，何足廑圣念乎？”帝为改容。

是年九月，从幸上都卒，年四十六。赠开诚济美同德翊运功臣、太师、中书右丞相、开府仪同三司、上柱国，追封冀宁王，谥文忠。

铁木儿塔识既卒，执政奏相位不可久虚，帝曰：“铁木儿塔识有兼人之才智，后难为继，朕当徐思之。”诸王月尼别使者入见，帝顾谓知枢密院阿直剌曰：“铁木儿塔识筹边事，皆与朕意合，斯人岂可复得？”因俯首叹息久之。其为帝所眷如此。

子拔都儿，袭领昔宝赤。

达识帖睦迩，字九成，与其兄铁木儿塔识俱肄业太学，通经史文义，尤善书。由太府监提点擢治书侍御史。以言事罢，除同知枢密院事，擢中书右丞、翰林学士承旨，迁大司农卿。至正七年，出为江浙行省平章政事。初，达识帖睦迩父脱脱浚杭州运河，以通舟楫，大为民利。至是达识帖睦迩复浚之，父老思脱脱遗爱，为之感泣。明年，又入为大司农。

九年，除湖广行省平章政事。沅靖柳桂等路徭贼就抚，达识帖睦迩以贼反覆不可料，奏：“请置三分省，一治静江，一治沅靖，一治柳桂。以左右丞参政分驻其地，罢靖州路总管府，改立靖州军民安抚司，设万户府，益以戍兵。”从之。俄召还，复为大司农。十一年命与浙东宣慰使泰不华招谕方国珍。十二年，拜河南行省平章政事，旋改淮南行省。达识帖睦迩在淮南数年，帝遣使慰劳，加开府仪同三司。

十五年，入为中书平章政事。又出为江浙行省左丞相，加金紫光禄大夫。寻兼知枢密院事，许以便宜从事。时江淮盗起，南北阻绝。达识帖睦迩任用非人，卖官鬻爵，视贿之轻重以为高下。所部郡县沦陷，亦不以为意。

十六年，张士诚逼杭州，达识帖睦迩遁走富阳，独万户普贤奴婴城固守。时杨完者屯嘉兴，引兵击败士诚，达识帖睦迩乃还。完者军无纪律，所至钞掠，民怨之。然士诚畏其强，乃遣蛮子海牙以书诈降，达识帖睦迩持不可，完者固劝，乃许之。士诚要王爵，不许。又请授为三公，达识帖睦迩曰：“三公非有司所得请，我不敢专。”达识帖睦迩言虽持正，然实幸其降，乃授士诚太尉。帝以士诚降为达识帖睦迩功，亦加达识帖睦迩太尉。士诚欲图完者，达识帖睦迩以完者强娶平章庆童女，亦厌之。乃密与士诚定计，袭杀完者。事具《杨完者传》。

未几，士诚遂据杭州，自立为吴王，其弟士信勒达识帖睦迩移咨省院，自陈老病乞退，又言丞相之任，非士信不可。士信乃自为左丞相，徙达识帖睦迩至嘉兴，峻其垣墙锢之。士诚讽行台请于朝，实封己为吴王。御史大夫普化帖木儿不从，索印又不与，遂仰药死。后数日达识帖睦迩闻之，叹曰：“大夫且死，吾不死何为？”亦饮药酒死。

伯撒里，至顺二年，由燕王宫相拜中书平章政事。后至元二年，出为江西平章政事。盗起海南，遣诸将平之。五年，城西大火，伯撒里登城望拜，反风火息。明日出私财以振灾民，江西为立惠政碑，进左丞相。至正二十五年，召拜中书右丞相，九月封永平王，未几卒。

史臣曰：阿沙不花谏武宗，脱脱责三宝奴，咸不愧大臣之言。然仁宗废先君之举，脱脱不谏，亦不免于困辱。盖前直而后诎者欤！铁木儿塔识，敦崇儒术，为时名相。达识帖睦迩用张士诚，卒为士诚所卖，自经沟渎，何足算哉！




齐祚龙先生墓表

祚龙齐先生居宣城之北郭讳瀛字元升自称祚龙山人少与先大父允升公游因同受业光庭陈先生讲学砥儒行不屑以形家名而心独好之以为观天之道尽地之理非积学而达化者不足知十一尝采葬经诸书论着七卷谓之续统其要曰反经曰崇德言先心术而後可道术也先大父信之卜葬先世於衮山之麓既葬而洊凶先大父即世人莫能知其善也後三十余年予成进士形家者言始佥善其葬所是时先生殁已六年矣记少时见先生杖履翛然与人油油然顾谓我曰若异日必贤有闻比余官齐鲁念先生不敢忘寓书问其孤巽又七八年巽过余临江出先生遗书盖崇祯甲申十一月朔日笔也自言後十五日当死死殡某日大雪及门户衰丧国家祸乱兵自某方来城居某所则吉具以告巽已而言悉验又言为施氏卜葬劳勩成疾然再世其昌矣予读之流涕先生少有大志以穷老终遗命书其墓曰明未竞志士祚龙齐子之墓於乎先生之志何如哉生不见知于人其书亦未大着而预知死日言身後子孙国家吉凶事大小无不中其临诀浩歌洒然若不动其心也此岂无得之人哉乃伐石题为明志士祚龙齐先生之墓且铭之曰

癸酉生甲申卒七十一知死日道未显後有述配曰曹宜尔室藏同穴兆永吉


卷十五

<集部，词曲类，词选之属，御选历代诗余

钦定四库全书

御选历代诗余卷十五目録【四十六字】

更漏子【又一体】

温庭筠【六首】

韦庄

牛峤【二首】

毛文锡

顾敻

孙光宪【二首】

毛熙震【二首】

冯延巳【五首】

晏殊【二首】

晏几道【四首】

张先【二首】

苏轼

李之仪

贺铸【四首】

杜安世

毛滂【三首】

向子諲【三首】

赵长卿

许棐

洪咨夔

高观国

欧良【二首】

石孝友

苏氏

张淑芳

刘基

陈子龙

十二时

晁补之

谢懋

无名氏【二首】

画堂春

谢懋

海棠春

马庄父

卜算子【又一体】

杜安世

前调【又一体】

杜安世

浣溪沙【又一体】

顾夐

後庭花【又一体】

孙光宪

前调【又一体】

孙光宪

忆秦娥【又一体】

李白

苏轼

秦观

晁补之

李之仪

周紫芝

周邦彦

万俟雅言

向子諲

蔡伸【二首】

赵师侠

赵长卿

张元干

曾觌【三首】

杨元咎

范成大【五首】

陈三聘【五首】

张孝祥【四首】

程垓【二首】

杨万里

刘克庄【二首】

赵彦端

王千秋【二首】

杨炎

黄机

韩淲

汪莘

沈端节

房舜卿

何梦桂

无名氏【二首】

朱淑真

孙道绚

完顔璹

赵秉文

张翥【二首】

赵雍

倪瓒【二首】

杨基

王逹

史监

陈子龙

陆卿子

叶小鸾

王微

前调【又一体】

贺铸【二首】

朱雍

程垓

陆游

张辑

高观国

孙道绚

顔奎

御选历代诗余卷十五目録

钦定四库全书

御选历代诗余卷十五【四十六字】

司经局洗马掌局事兼翰林院修撰加二级【臣】王奕清奉

旨校刋

更漏子

【又一体双调四十六字换头起三字两句或两叶仄韵或起平句历代不拘也】

更漏子　　　　　　　　　　　　　　　温庭筠

柳丝长春雨细花外漏声迢递惊塞鴈起城乌画屏金鹧鸪　香雾薄透帘幕惆怅谢家池阁红烛背绣帘垂梦长君不知

前调　　　　　　　　　　　　　　　温庭筠

星斗稀钟鼓歇帘外晓莺残月兰露重柳风斜满庭堆落花　虚阁上倚阑望还似去年惆怅春欲暮思无穷旧欢如梦中

前调　　　　　　　　　　　　　　　　温庭筠

金雀钗红粉面花里暂时相见知我意感君怜此情须

问天　香作穗蜡成泪还似两人心意山枕腻锦衾寒觉来更漏残

前调　　　　　　　　　　　　温庭筠

相见稀相忆久眉浅淡烟如柳垂翠幕结同心待郎熏绣衾　城上月白如雪蝉鬓美人愁絶宫树暗鹊桥横玉签初报明

前调　　　　　　　　　　　　温庭筠

背江楼临海月城上角声呜咽堤柳动岛烟昏两行征鴈分　京口路归帆渡正是芳菲欲度红烛尽玉绳低一声村落鸡

前调　　　　　　　　　　　　温庭筠

玉炉香红蜡泪偏照画堂秋思眉翠薄鬓云残夜长衾枕寒　梧桐树三更雨不道离情正苦一叶叶一声声空阶滴到明

前调　　　　　　　　　　　　韦　庄

钟鼓寒楼阁暝月照古桐金井深院闭小庭空落花香露红　烟柳重春雾薄灯背水牎高阁闲倚户暗沾衣待郎郎不归

前调　　　　　　　　　　　　牛　峤

星渐稀漏频转何处轮台声怨香阁掩杏花红月明杨柳风　挑锦字记情事惟愿两心相似收泪语背灯眠玉钗横枕边

前调　　　　　　　　　　　　牛　峤

南浦情红粉泪争奈两人深意低翠黛卷征衣马嘶霜叶飞　招手别寸肠结还是去年时节书托鴈梦归家觉来江月斜

前调　　　　　　　　　　　　毛文锡

春夜阑春恨切花外子规啼月人不见梦难凭红纱一点灯　偏怨别是芳节庭下丁香千结宵雾散晓霞晖梁间双燕飞

前调　　　　　　　　　　　　顾　敻

旧欢娱新怅望拥鼻含颦楼上浓柳翠晩霞微江鸥接翼飞　帘半卷屏斜掩远岫参差迷眼歌满耳酒盈尊前非不要论

前调　　　　　　　　　　　　孙光宪

烛荧煌香旖旎闲放一堆鸳被慵就寝独无憀相思魂欲销　不会得这心力判了依前还忆空自怨奈伊何别来情更多

前调　　　　　　　　　　　　孙光宪

听寒更闻远鴈半夜萧娘深院扃绣户下珠帘满庭喷玉蟾　人语静香闺冷红幕半垂清影云雨态蕙兰心此情江海深

前调　　　　　　　　　　　　毛熙震

秋色清河影淡深户烛寒光暗绡幌碧锦衾红博山香炷融　更漏咽蛩鸣切满院霜华如雪新月上薄云收映帘悬玉鈎

前调　　　　　　　　　　　毛熙震

烟月寒秋夜静漏转金壶初永罗幕下绣屏空灯花结碎红　人悄悄愁无了思梦不成难晓长忆得与郎期窃香私语时

前调　　　　　　　　　　　　冯延巳

金翦刀青丝髪香墨蛮牋亲劄和粉泪一时封此情千万重　蓬垂鬓尘侵镜巳分今生薄命将远恨上高楼寒江天外流

前调　　　　　　　　　　　　冯延巳

秋水平黄叶晩落日渡头云散卷珠箔挂金鈎暮潮人倚楼　欢娱地思前事歌罢不胜沉醉消息远梦魂狂酒醒空断肠

前调　　　　　　　　　　　　冯延巳

鴈南飞人独坐看却一秋空过瑶草短菊花残萧条渐向寒　帘幕里青苔地谁信闲愁如醉星移後月圆时风揺夜合枝

前调　　　　　　　　　　　　冯延巳

夜初长人近别梦觉一牎残月鹦鹉睡蟪蛄鸣西风寒未成　红蜡烛弹棊局牀上画屏山緑褰绣幌倚瑶琴前懽泪滴襟

前调　　　　　　　　　　　　冯延巳

风带寒枝正好兰蕙无端先老情悄悄梦依依离人殊未归　褰罗幕凭朱阁不独堪悲揺落月东出鴈南飞谁家夜捣衣

前调　　　　　　　　　　　　晏　殊

蕣华浓山翠浅一寸秋波如翦红日永绮筵开暗随仙驭来　遏云声回雪袖占断晓莺春柳才送目又颦眉此情谁得知

前调　　　　　　　　　　　　晏　殊

雪藏梅烟着柳依约上春时候初送鴈欲闻莺緑池波浪生　探花开留客醉忆得去年情味金盏酒玉炉香任他红日长

前调　　　　　　　　　　　　晏几道

槛花稀池草徧冷落吹笙庭院人去日燕西飞燕归人未归　数书期寻梦意弹指一年春事新怅望旧悲凉不堪红日长

前调　　　　　　　　　　　　晏几道

柳丝长桃叶小深院断无人到红日淡緑烟晴流莺三两声　雪香浓檀晕少枕上卧枝花好春思重晓妆迟寻思残梦时

前调　　　　　　　　　　　　晏几道

柳间眠花里醉不惜绣裠铺地钗燕重鬓蝉轻一双梅子青　粉笺书罗袖泪还有可怜新意遮闷緑掩羞红晩来团扇风

前调　　　　　　　　　　　　晏几道

露华高风信远宿醉画帘低卷梳洗倦冶游慵緑牎春睡浓　彩条轻金缕重昨日小桥相送芳草恨落花愁去年同倚楼

前调【流杯堂席上作】　　　　　　　　　张　先

相君家宾宴集秋叶晓霜红湿帘额动水纹浮彩花和水流　薄霞裳酣酒面重把琵琶轻按回画拨抹么弦一声飞露蝉

前调　　　　　　　　　　　　张　先

杜陵春春树晩伤别更堪临远南去信欲凭谁归鸿多北归　小桃枝红蓓发今夜昔时风月休苦忆说相思此情人不知

前调【送孙巨源】　　　　　　　　　　苏　轼

水涵空山照市西汉二疏乡里新白髪旧黄金故人恩义深　东海头山尽处自古客槎来去槎有信赴秋期使君行即归

前调　　　　　　　　　　　　李之仪

暑方烦人似愠怅望林泉幽峻情会处景偏长心清闻妙香　宝幢低金鏁碎竹影桐阴牎外新事旧旧愁新空嗟不见人

前调　　　　　　　　　　　　贺　铸

上东门门外柳赠别每烦纤手一叶落几番秋江南独倚楼　曲阑干凝伫久薄暮更堪搔首无际恨见闲愁侵寻天尽头

前调　　　　　　　　　　　　贺　铸

绣罗垂花蜡换问夜何其将半侵舄履促杯盘留欢不作难　令随?歌应弹舞按霓裳前段翻翠袖怯春寒玉阑风牡丹

前调　　　　　　　　　　　　贺　铸

付金钗平斗酒未许解携纤手吟警句写诗愁游骖为少留　旧游赊新梦後月映隔牎疎柳闲砚席賸衾稠今秋似去秋

前调　　　　　　　　　　　　贺　铸

酒三行琴再弄宛是和鸣双凤罗斗帐绣屏风浓香夜夜同　去年懽今夕梦惆怅晓钟初动休道梦觉来空当时亦梦中

前调　　　　　　　　　　　　杜安世

雪肌轻花脸薄愁困不忺梳掠眉翠袅眼波长偎人言语香　看难厌怜不足苦恨别离何速珠树远彩鸾孤今生重见无

前调【熏香曲】　　　　　　　　　　毛　滂

玉狻猊金叶暖馥馥香云不断长下着绣帘重怕随花信风　傍蔷薇揺露点衣润得香长远双枕凤一衾鸾柳烟花雾间

前调【初秋雨後】　　　　　　　　　　毛　滂

緑牎寒清漏短帐厎沉香火?残烛暗小屏弯云峰遮梦还　那些愁推不去分付一檐寒雨檐外竹试秋声空庭鹤唤人

前调【和孙公素泛舟观竞渡】　　　　　　　毛　滂

柳藏烟云漏日寒满雕盘玉食风卷斾水揺天鱼龙挟彩船　水边人波面乐太守与民同乐春好处总随轩花中谁状元

前调【雪中韩叔夏席上】　　　　　　　　向子諲

小牎前疎影下鸾镜弄妆初罢梅似雪雪如人都无一点尘　暮江寒人响絶更着朦胧微月山似玉玉如君相思一笑温

前调【题赵伯山清白轩】　　　　　　　　向子諲

竹孤青梅酽白更着使君清絶梅似竹竹如君须知德有邻　月同高风同调月底风前一笑翻翠影度浮香与人风味长

前调　　　　　　　　　　　　向子諲

鹊桥边牛渚上翠节红旌相向承玉露御金风年年岁岁同　嬾飞梭停弄杼遥想彩云深处人咫尺似关山无聊独倚阑

前调　　　　　　　　　　　　赵长卿

日彤彤风荡荡帘外柳花飞扬红有限緑无穷雨晴芳径中　肠寸结萦离别还是去年时节春暮也子规啼伤春三月时

前调　　　　　　　　　　　　许　棐

泪淹红腮褪粉等得玉销花损羞阮凤怯筝鸾指寒无好弹　一庭雪半牎月又是独眠时节孤枕怨小屏愁天涯梦里游

前调【夜闻桂香次韵】　　　　　　　　　洪咨夔

眼生花灯缀粟人在黄金列屋金缕细道冠明胆瓶凉意生　缓歌弦停酒斚待得香风吹下斜月转断云回风流不让梅

前调　　　　　　　　　　　　高观国

玉箫闲清韵咽人倚画阑愁絶云恼月月羞云半溪梅影昏　恨春风消散後夜夜数残更漏情悄悄思依依天寒一鴈飞

前调　　　　　　　　　　　　欧　良

画楼深春昼永帘幙东风微冷莺啭罢燕归来佳人午梦回　鬓钗横眉黛浅一捻楚腰纤软推绣户倚雕阑无言看牡丹

前调　　　　　　　　　　　　欧　良

鬓慵梳眉慵画独自行来花下情脉脉泪垂垂此情知为谁　雨初晴帘半卷两两衔泥新燕人比燕不成双枉敎人断肠

前调　　　　　　　　　　　　石孝友

嚲吟鞭攲醉帽行尽关山古道霜满地水平田鴈儿声在天　北沙门南浦岸望得眼穿肠断桐树巷梦云楼玉儿应也愁

前调【寄季　　　　　　　　宋媛玉妺】苏　氏

小阑干深院宇依旧当时别处朱户鎻玉楼空一帘霜日红　弄珠江何处是望断碧云无际凝泪眼出重城隔溪羌笛声

前调　　　　　　　　　　【宋媛】张淑芳

墨?香灯下泪点点愁人幽思桐花落蓼花残鴈声天气寒　云栖月青溪坞忖到秋来更苦风淅淅水盈盈淙淙激不平

前调【咏鴈】　　　　　　　　　　刘　基

塞门云湘浦树毕竟故乡何处枫叶渚蓼花矶水深缯?稀　蓬莱阙扶桑岛极目茫茫烟草芦荻老稻粱空月明江上风

前调　　　　　　　　　　　　陈子龙

愁眉晓明妆夜多为海棠欲谢纱牎下绣牀间沈吟花信寒　残红泻余香惹撩乱日长时也门寂寂意茫茫凭他双燕忙

十二时

【一名桃花曲亦名忆少年双调四十六字】

十二时　　　　　　　　　　　晁补之

无穷官柳无情画舸无根行客南山尚相送只高城人隔罨画园林溪绀碧算重来尽成陈迹刘郎鬓如此况桃花顔色

前调【寒食】　　　　　　　　　　谢　懋

池塘緑徧王孙芳草依依斜日游丝卷晴昼系东风无力　蝶趁幽香蜂酿蜜秋千外卧红堆碧心情费消遣更棃花寒食

前调　　　　　　　　　　　　无名氏

疎疎整整斜斜澹澹盈盈脉脉徒怜暗香句笑棃花顔色　羁马萧萧行又急空回首水寒沙白天涯倦牢落忽一声长笛

前调　　　　　　　　　　　　无名氏

凄凉天气凄凉院落凄凉时候孤鸿叫斜月伴寒灯残漏　落尽梧桐秋影痩菱监古画眉难就重阳又近也对黄花依旧

画堂春

【双调四十六字】

画堂春　　　　　　　　　　　谢　懋

西风庭院雨垂垂黄花秋闰迟巳凉天气未寒时才褪单衣　睡起枕痕犹在鬓松钗压云低玉匳重拂淡臙脂情入双眉

海棠春

【或添令字亦名海棠花双调四十六字】

海棠春　　　　　　　　　　　马庄父

柳腰暗怯花风弱红映秋千院落归逐鴈儿飞斜撼珍珠箔　满林翠叶臙脂萼不忍频频觑着护取一庭春莫弹花间雀

卜算子

【又一体双调四十六字】

卜算子　　　　　　　　　　　杜安世

尊前一曲歌歌里千金意才欲歌时泪巳流恨应更多於泪　试问缘何事不语如痴醉我亦情多不忍闻怕和我成憔悴

前调【又一体】　　　　　　　　　　杜安世

深院花铺地淡淡阴天气水殿风微朱明景又别是愁情味　有情奈无计谩惹成憔悴欲把罗巾暗传寄细认处斑点泪

浣溪沙

【又一体双调四十六字】

浣溪沙　　　　　　　　　　　顾　敻

红藕香残翠渚平月笼虚阁夜蛩清天际鸿枕上梦两牵情　宝帐玉炉残麝冷罗衣金缕暗尘生小牎凉孤烛背泪纵横

後庭花

【又一体双调四十六字】

後庭花　　　　　　　　　　　孙光宪

景阳钟动宫莺啭露凉金殿轻飇吹起琼花绽玉叶如翦　晩来高阁上珠帘卷见坠香千片修蛾慢脸陪雕辇後庭新讌

前调【又一体】　　　　　　　　　　孙光宪

石城依旧空江国故宫春色七尺青丝芳草碧絶世难得　玉英雕落尽更何人识野棠如织只是敎人添怨忆怅望无极

忆秦娥

【又一体双调四十六字一名秦楼月一名碧云深一名双荷叶虽列又一体然调名始自李白词其三十七字与四十一字皆後人换格此为原调正格也】

忆秦娥　　　　　　　　　　　李　白

箫声咽秦娥梦断秦楼月秦楼月年年柳色霸陵伤别乐游原上清秋节咸阳古道音尘絶音尘絶西风残

照汉家陵阙

前调　　　　　　　　　　　　苏　轼

双溪月清光偏照双荷叶双荷叶红心未偶緑衣偷结背风迎雨泪珠滑轻舟短棹先秋折先秋折烟鬟未

上玉杯微缺

前调　　　　　　　　　　　　秦　观

暮云碧佳人不见愁如织愁如织两行征鴈数声羌笛锦书难寄西飞翼无言只是空相忆空相忆纱牎月

淡影双人只

前调【送别】　　　　　　　　　　晁补之

牵人意高堂照碧临烟水清秋至东山时伴谢公携妓黄菊虽残堪泛蚁乍寒犹有重阳味应相记坐中少

个孟嘉狂醉

前调　　　　　　　　　　　　李之仪

清溪咽霜风洗出山头月山头月迎得云归还送云别不知今是何时节凌歊望断音尘絶音尘絶帆来帆

去天边双阙

前调　　　　　　　　　　　　周紫芝

东风歇香尘满院花如雪花如雪看看又是黄昏时节无言独自添香爇相思情绪无人说无人说照人只

有西楼斜月

前调　　　　　　　　　　　　周邦彦

香馥馥尊前有个人如玉人如玉翠翘金凤内家妆束娇羞爱把眉儿蹙逢人只唱相思曲相思曲一声声

是怨红愁緑

前调　　　　　　　　　　　万俟雅言

天如洗金波冷浸冰壶里冰壶里一年得似此宵能几等闲莫把阑干倚马蹄去便三千里三千里几重云

岫几重烟水

前调　　　　　　　　　　　　向子諲

虫声切柔肠欲断伤离别伤离别几行清泪界残红颊玉阶白露侵罗韤下帘却望玲珑月玲珑月寒光零

乱照人愁絶

前调　　　　　　　　　　　　蔡　伸

湖光碧春花秋月无今昔无今昔十年往事尽成陈迹玉箫声断云屏隔山遥水远长相忆长相忆一生怀

抱为君牵役

前调　　　　　　　　　　　　蔡　伸

花阴月兰堂夜宴神仙客神仙客江梅标韵海棠顔色良辰佳会诚难得花前一醉君休惜君休惜楚台云

雨今夕何夕

前调　　　　　　　　　　　　赵师侠

伤离索不堪凉月穿珠箔穿珠箔料应别後粉消琼削无聊倚徧西楼角枝头几误惊飞鹊惊飞鹊先来憔

悴更逢揺落

前调　　　　　　　　　　　　赵长卿

寒萧索征鸿过尽离怀恶离怀恶江空天迥夜寒枫落有人应误刀头约情深翻恨郎情薄郎情薄梦回长

是半牀闲却

前调　　　　　　　　　　　　张元干

桃花萼雨肥红绽东风恶东风恶长亭无际短书难托征衫辜负深闺约禁烟时候春罗薄春罗薄多应消

痩可忺梳掠

前调　　　　　　　　　　　　曾　觌

晴空碧吴山染就丹青色丹青色西风揺落可堪凄恻世情冷暖君应识鬓边各自侵寻白侵寻白江南江

北几时归得

前调　　　　　　　　　　　　曾　觌

风萧瑟邯郸古道伤行客伤行客繁华一瞬不堪思忆丛台歌舞无消息金尊玉管空陈迹空陈迹连天衰

草暮云凝碧

前调　　　　　　　　　　　　曾　觌

暮云蹙小亭带雪斟醁斟醁一声羌笛落梅簌簌舞衣旋趁霓裳曲倚阑相对人如玉人如玉锦屏罗

幌渐成不足

前调　　　　　　　　　　　　杨无咎

情难足不堪黄帽催行速催行速扁舟一叶别愁千斛津亭送客惊相嘱举杯欲唱眉先蹙眉先蹙背人掩

面不能终曲

前调　　　　　　　　　　　　范成大

楼阴缺阑干影外东厢月东厢月一天风露杏花如雪隔烟催漏金虯咽罗帏暗淡灯花结灯花结片时春

梦江南天阔

前调　　　　　　　　　　　　范成大

湘江碧故人同作湘中客湘中客东风回鴈杏花寒食温温月到蓝桥侧醒心弦里春无极春无极明朝残

梦马嘶南陌

前调　　　　　　　　　　　　范成大

纱牎薄日红穿幔催梳掠催梳掠新晴天气画檐闻鹊海棠逗晓都开却小云先在阑干角阑干角杨花满

地夜来风恶

前调　　　　　　　　　　　　范成大

珠帘狭卷帘西院花围合花围合昼长人静双双蝴蝶花前苦殢金蕉叶瞢腾午睡扶头怯扶头怯闲愁无

限远山斜叠

前调　　　　　　　　　　　　范成大

香罗薄带围寛尽无人觉无人觉东风日暮一帘花落西园空鎻秋千索帘垂帘卷闲池阁闲池阁黄昏香

火画楼吹角

前调　　　　　　　　　　　　陈三聘

云衣薄春晴自有东风掠东风掠试听枝上几声乾鹊曲屏心事新题却离愁何用堆眉角堆眉角今朝莫

是打头风恶

前调　　　　　　　　　　　　陈三聘

花前狭翠茵围坐花阴合花阴合闲情不似一双狂蝶春沟何处寻红叶春寒料想罗衣怯罗衣怯午醺醒

未翠衾重叠

前调　　　　　　　　　　　　陈三聘

光风薄杨花欲谢春应觉春应觉一庭红杏粉花吹落冶游无复飞红索凭高独上湖边阁湖边阁黄昏独

倚画阑西角

前调　　　　　　　　　　　　陈三聘

青楼缺楼心人倚黄昏月黄昏月入帘无奈柳緜吹雪谁人弄笛声呜咽伤春未解丁香结丁香结鳞鸿何

处路遥江阔

前调　　　　　　　　　　　　陈三聘

春膏集新雷忽起龙蛇蛰龙蛇蛰柳塘风快水流声急伤心有泪凭谁裛尊前容易青衫湿青衫湿渡头人

去野船鸥立

前调　　　　　　　　　　　　张孝祥

云垂幕阴风惨淡天花落天花落千林琼玖满空鸾鹤征车缥缈穿花薄路迷一路增离索增离索楚溪山

水碧湘楼阁

前调【梅】　　　　　　　　　　　张孝祥

梅花发寒梢挂着瑶台月瑶台月和羮心事履霜时节断桥流水声呜咽行人立马空愁絶空愁絶为谁凝

伫为谁攀折

前调【元夕】　　　　　　　　　　张孝祥

元宵节凤楼相对鳌山结鳌山结香尘随步柳梢微月多情又见珠帘揭游人不放笙歌歇笙歌歇晓烟轻

散帝城宫阙

前调　　　　　　　　　　　　张孝祥

天一角南枝向我情如昨情如昨水寒烟淡雾轻云薄吹花嚼蕊愁无托年华冉冉惊离索惊离索倩春留

住莫敎揺落

前调　　　　　　　　　　　　程　垓

情脉脉半黄橙子和香擘和香擘分明记得袖香薰窄别来人远关山隔见梅不忍和花摘和花摘有书无

鴈寄谁归得

前调　　　　　　　　　　　　程　垓

愁无语黄昏庭院黄梅雨黄梅雨新愁一寸旧愁千缕杜鹃叫断空山苦相思欲诉人何许人何许一重云

断一重山阻

前调　　　　　　　　　　　　杨万里

新春早春前十日春归了春归了落梅如雪野桃红小老夫不管春催老只图烂醉花前倒花前倒儿扶归

去醒来牎晓

前调　　　　　　　　　　　　刘克庄

游人絶緑阴满野芳菲歇芳菲歇养蚕天气采茶时节枝头杜宇啼成血陌头杨柳吹成雪吹成雪淡烟微

雨江南三月

前调　　　　　　　　　　　　刘克庄

修禊节晋人风味终然别终然别当时宾主至今清絶等闲写就兰亭帖岂知留与人间说人间说永和之

岁暮春之月

前调【瑞香】　　　　　　　　　　赵彦端

香簌簌小山丛桂烘如玉烘如玉酒愁花暗柳腰如束烦君剩与阳春曲为君细拂衾罗馥衾罗馥一春幽

闷与君相续

前调　　　　　　　　　　　　王千秋

云破碧作霜天气西风急西风急一行征鴈数声横笛挑灯试问今何夕柔肠底事愁如织愁如织紫苔庭

院悄无人迹

前调　　　　　　　　　　　　王千秋

云叶舞寒林浅淡围烟雨围烟雨三三两两鴈投沙渚征帆暂落知何所短篷静听舟人语舟人语夜寒如

许客能眠否

前调　　　　　　　　　　　　杨　炎

东风寂垂杨舞困春无力春无力落红不管杏花狼籍断肠芳草萋萋碧新来怪底相思极相思极冷烟池

馆又将寒食

前调　　　　　　　　　　　　黄　机

秋萧索梧桐落尽西风恶西风恶数声新鴈数声残角离愁不管人飘泊年年辜负黄花约黄花约几重庭

院几重帘幕

前调【茉莉】　　　　　　　　　　韩　淲

香滴滴肌肤冰雪娇无力娇无力秋风凉冷有谁消得洗妆不奈云鬟侧璧堂珠院空相忆空相忆轻颦浅

笑小梅标格

前调　　　　　　　　　　　　汪　莘

村南北夜来陟觉霜风急霜风急征途情绪塞垣消息佳人独抱琵琶泣一江明月空相忆空相忆寒衣未

絮荻花狼藉

前调　　　　　　　　　　　　沈端节

凭阑独南山影蘸杯心緑杯心緑悠然忽见卧披横轴西风暗度钗梁玉手香记得人簪菊人簪菊无穷幽

韵细看不足

前调　　　　　　　　　　　　房舜卿

与伊别相思一夜梅花发梅花发凄凉南浦断桥斜月盈盈微步凌波韤东风笑倚天涯阔天涯阔一声羌

笛暮云愁絶

前调　　　　　　　　　　　　何梦桂

伤离别江南鴈断音书絶音书絶两行珠泪寸肠千结伤心长记中秋节今年还似前年月前年月那知今

夜月圆人缺

前调【题蓬莱阁】　　　　　　　　　　无名氏

烟漠漠海天揺荡蓬莱阁蓬莱阁朱甍碧瓦半侵寥廓三生谩有长生药茫茫云海风涛恶风涛恶仙槎不

见暮沙潮落

前调　　　　　　　　　　　　无名氏

秋寂寂碧纱牎外人横笛人横笛天津桥上旧曾听得宫妆玉指无人识龙吟水底声初息声初息月明江

岸数峰凝碧

前调　　　　　　　　　　【宋媛】朱淑真

弯弯曲新年新月鈎寒玉鈎寒玉凤鞵儿小翠眉儿蹙閙蛾雪柳添妆束烛龙火树争驰逐争驰逐元宵三

五不如初六

前调【季温归樵　　　　　　宋媛阳书寄】孙道绚

秋寂寞秋风夜雨伤离索伤离索老怀无奈泪珠零落故人一去无期约尺书忽寄西飞鹤西飞鹤故人何

处水村山郭

前调　　　　　　　　　　　　完顔璹

寒仍暑春来秋去无今古无今古梁园风月汴堤烟雨水涵天影秋如许夕阳低处征帆举征帆举一行惊

鴈数声柔橹

前调　　　　　　　　　　　　赵秉文

箫声苦箫声吹断夷山雨夷山雨人空不见吹台歌舞危楼目极伤平楚断霞落日怀千古怀千古一杯还

酹信陵坟土

前调　　　　　　　　　　　　张　翥

江南北金鞍一去空消息空消息鸡声月店鴈声霜驿春醪谁道浓无滴十分满引浑无力浑无力离愁似

海怎生乾得

前调　　　　　　　　　　　　张　翥

金杯侧东风易醉多情客多情客送君南浦送春南陌落花巧妒罗裠色舞红变尽休轻拆休轻拆待他归

看旧时寛窄

前调　　　　　　　　　　　　赵　雍

春寂寂重门半掩棃花白棃花白芳心如醉暗思当日金钗欲坠乌云侧佳人望断天涯客天涯客今年又

过清明寒食

前调　　　　　　　　　　　　倪　瓒

扶疎玉蟾宫树影阑干曲阑干曲一襟香露几枝金粟姮娥镜掩秋云緑无端风雨声相续声相续不须澄

霁为沽醽醁

前调　　　　　　　　　　　　倪　瓒

参差玉笙声暮起瑶台曲瑶台曲轻风香浸夜凉肌粟黄云巧缀飞霞緑清吟未断秋霖续秋霖续恐辜花

意倒尊中醁

前调【杨花】　　　　　　　　　　杨　基

东风恶一溪春水杨花落杨花落惹人衫袖缀人帘幙才飞却堕能纤弱倏来还去无拘着无拘着山遥水

远任伊飘泊

前调　　　　　　　　　　　　王　逹

愁如缕谁家落日敲秋杵敲秋杵淡烟疎柳故人何许别来每恨关山阻征鸿影落芙蓉渚芙蓉渚短篷孤

竹几声疎雨

前调【湖上次韵】　　　　　　　　　　史　监

湖边寺楼台旧是春游地春游地千花张锦两山横翠西风阑槛秋无际青山不改朱顔异朱顔异断桥残

柳伴人憔悴

前调【柳絮】　　　　　　　　　　陈子龙

春漠漠香云吹断红文幕红文幕一帘残梦任他飘泊轻狂无奈东风恶蜂黄蝶粉同零落同零落满池萍

水夕阳楼阁

前调【感旧　　　　　　　　明媛】陆卿子

砧声咽梅花梦断纱牎月纱牎月半枝疎影一帘凄切心前旧愿难重说花飞春老流莺絶流莺絶今宵试

问几人离别

前调　　　　　　　　　　【明媛】叶小鸾

湘帘揭梧桐落向银牀咽银牀咽半庭斜日数堆黄叶绣屏一缕消春怯花阑又见飞蝴蝶飞蝴蝶怪他轻

薄捣衣时节

前调　　　　　　　　　　【明妓】王　微

多情月偷云出照无情别无情别清辉只似暂圆常缺伤心好对西湖说湖光如梦湖流咽湖流咽离愁又

似半明不灭

前调【又一体】　　　　　　　　　　贺　铸

晓朦胧前溪百鸟啼匆匆啼匆匆凌波人去拜月楼空旧年今日东门东鲜妆辉映桃花红桃花红吹开吹

落一任东风

前调【桑】　　　　　　　　　　　贺　铸

着春衫玉鞭鞭马南城南南城南柔桑细草留住金衔粉娥采叶共亲蚕蚕饥略许携纤纤携纤纤湔裙淇

上更待初三

前调【梅】　　　　　　　　　　　朱　雍

风萧萧驿亭春信期春潮期春潮黄昏浮动谁在江皋碧云冉冉横溪桥琼车未至余香飘余香飘一帘疎

影月在花梢

前调　　　　　　　　　　　　程　垓

青门深海棠开後春阴阴春阴阴万重云水一寸归心玉楼深锁烟销沉知他何日同登临同登临待收红

泪细说如今

前调　　　　　　　　　　　　陆　游

玉花骢晩街金辔声璁珑声璁珑闲敧乌帽又过城东富春巷陌花重重千金沽酒酬春风酬春风笙歌围

里锦绣丛中

前调　　　　　　　　　　　　张　辑

风凄凄井栏络纬惊秋啼惊秋啼凉侵好梦月正楼西卷帘望月知心谁关河空隔长相思长相思碧云暮

合有美人兮

前调　　　　　　　　　　　　高观国

栖乌惊隔牎月色寒於冰寒於冰淡移梅影冷印疎棂幽香未觉魂先清无端勾起相思情相思情恼人无睡直到天明

前调　　　　　　　　　　【宋媛】孙道绚

花深深一鈎罗韤行花阴行花阴闲将柳带试结同心日边消息空沉沉画眉楼上愁登临愁登临海棠开

後望到如今

前调　　　　　　　　　　　　顔　奎

水云幽怕黄霜竹生新愁生新愁如今何处倚月南楼龙吟杳杳天悠悠腾蛟起凤鸣箜篌鸣箜篌听吹短

气江上无秋

御选历代诗余卷十五








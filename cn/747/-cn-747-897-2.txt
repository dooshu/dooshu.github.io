○吴公约神道碑

黄巢之将叛也，天下骚动，杭之豪杰，举挺以卫乡里者八人，故立八都之号。其间王公节将，派有分者一十三都，君居其一焉。君讳公约，字处仁，杭之馀杭人。以胆略为郡邑推。应募西讨，投西佳镇遏使。其後从董太尉御巢，加御史中丞。奏置都额，改硖石为郡邑之所。於是推锋破锐，勋业愈盛。由冬卿改秋曹民部二尚书，为将三十年，家无长物。出则督励士卒，入则训（阙二字）弟。斯亦名将之高节也。乾宁四年夏六月二十有一日，启手足於硖石之第，享年五十八。以明年正月十五日，卜宅於钱塘之新亭乡桐扣山之原，礼也。君嗣子以隐乡里之旧，请铭其墓。而复以诗一章，文其美於道之隅曰：

吴山苍苍，吴水泱泱。降生英灵，为公为王。以严师旅，以奠封疆。派有别者，我亦鹰扬。取直之功，捍巢之绩。虽从本军，实展良画。践历禁旅，光扬事迹。乃自西佳，迁於硖石。上君东代，诸将西征。贾以馀勇，资其锐兵。稽山雾廓，京口波清。再从貂冕，始拜冬卿。吴会纷纭，淮石奔竞。驱其冻馁，犯我疆境。躬励精卒，恭承上命。雪霁松贞，风中草劲。元戎承制，圣主酬劳。大起名重，司元望高。优游渥泽，出入官曹。所谓鸡省，全资豹韬。恭仰府城，载崇吾圉。惟力是助，厥功以举。云矗千堵，土攒万杵。率以资产，役以军旅。乃颁民宠，乃正华资。大国纲纪，雄藩羽仪。床间牛斗，杯里蛇疑。天胡可测，神亦难知。有仁於时，有功於物。一代殊勋，二品清秩。不谓不达，何获何失。瑞马神羊，金箱玉室。


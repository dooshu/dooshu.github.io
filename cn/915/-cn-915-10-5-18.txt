◇改筑孔子庙诏（至德三年十一月己未）

宣尼诞膺上哲，体资至圣，祖述宪章之典，并天地而合德，乐正雅颂之奥，与日月而偕明，垂後昆之训范，开生民之耳目，梁季湮微，灵寝忘处，鞠为茂草，三十馀年。敬仰如在，永惟忾息。今雅道雍熙，由庚得所，断琴故履，零落不追，阅笥开书，无因循复。外可详之礼典，改筑旧庙，蕙房桂栋，咸使惟新，芳蘩洁潦，以时飨奠。（《陈书·後主纪》，案《後主纪》有至德四年正月举士诏，《艺文类聚》五十三、《初学记》二十以为江总撰，故此不录。）


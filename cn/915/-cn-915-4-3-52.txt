◇北巡告常山等郡守相（元和三年二月壬寅）

朕惟巡狩之制，以宣声教，考同遐迩，解释结冤也。今「四国无政，不用其良」，驾言出游，欲亲知其剧易。前祠园陵，遂望祀华、霍，东柴岱宗，为人祈福。今将礼常山，遂徂北土，历魏郡，经平原，升践堤防，询访耆老，咸曰：「往者汴门未作，深者成渊，浅则泥涂。」追惟先帝勤人之德，底绩远图，复禹弘业，圣迹滂流，至于海表。不克堂构，朕甚惭焉。《月令》，孟春善相丘陵土地所宜。今肥田尚多，未有垦辟。其悉以赋贫民，给与粮种，务尽地力，勿令游手。所过县邑，听半入今年田租，以劝农夫之劳。（《后汉·章纪》：「告常山、魏郡、清河、巨鹿、平原、东平郡太守、相。」）


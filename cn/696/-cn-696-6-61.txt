岁暮遣怀


其一

不复能免俗，愧此烟霞心。
岂惟感时会，扰扰年岁侵。
生平怀大志，脱略常至今。
明时还乡里，何以慰浮沈。
公瑾受高囷，鲁连挥千金。
孰云取舍异，各见英雄深。
周旋礼俗间，度外难追寻。
惟应勉寂寞，托意丘中琴。

其二

早春发华滋，意气盈南陌。
四面来嘉宾，光辉夺球璧。
惜无公业田，愧我文举客。
昔人悲抽裂，岂谓少长策。
机搆会有期，咄嗟竟何益。
不羁遇世人，纵意观群籍。
九州亦以大，吾徒安所适。
尝思魏公子，何事忧穷厄。





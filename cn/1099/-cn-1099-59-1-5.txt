○提督軍務疏 【 撫治流民】

竊照河南鳳陽等處。流民數多。而尤莫多於河南。開封等府州縣。俱有流民。而尤莫多于陳州。該廵撫河南大理寺寺丞李奎等、為照前項流民、所宜設法區處、陳州流民、尤宜十分加意、因見陳州衛指揮陳紀、公正老成、流土軍民、皆所信服、會奏陳紀授與都司署職、就注河南都司、及布按二司、各專設官一員、與同陳紀招撫流民、　太上皇帝特允所請、陞陳紀為河南都司署都指揮僉事、復簡命參議陳鑑、僉事劉懷、各授敕諭一道、令其專一管理、誠為處置停當、經久不易之圖、後又該布政使等官年富等親歷州縣、將前項流民。盡數編成老人里甲。使之各相統屬。不能為非。陳紀等職專撫治。往來無間。又遇年豐穀贍。俱各安生樂業。是皆朝廷慮事周密。任用得人所致。今該前因、臣切惟前項流民。俱係山東山西江西湖廣等處人民。其情不一。鬪爭讐殺。時亦有之。即今雖巳安靖所當愈益防範不宜稍有懈怠循常習舊。不宜少有變更。況都司之事。見有都指揮使夏忠管理。雖稱缺官。自可銓補其別選指揮一節實難其人又况三司堂上官員、不可缺一、而指揮之與方面。名分又不相等。兼且更改敕諭、未免往復煩凟、深為未便、乞敕該部計議、合無令陳紀不必管理司事、不許將敕諭進繳、能安插流民之官必係素有威信為眾所服若有更調接管者不能其事則変故復生矣照舊專一撫治流民、仍令陳紀等官三員。今後再不許別差。致妨重事。庶得事無改遷。民以寧一。伏望　皇上留意陳州之民惟明惟斷、允臣所請


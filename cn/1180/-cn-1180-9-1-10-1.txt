蟋蟀

三章，章八句


首章讲：唐人乘岁晚以为乐。其言曰：民生劳而不休，则力难给，是故相乐不可无也。乐而不节，则忧随至，是故思虑不可疏也。今日吾人之相乐，当知所以戒矣。





蟋蟀在堂，岁聿其莫。

莫，晚也。吾向者农事方殷，固不得以为乐矣。今也蟋蟀在堂，而岁忽已暮矣。是固务闲之际，可以乐之时也。





今我不乐，日月其除。

除，去也。及今不乐，则此务闲之日月，将舍我而去。而农桑之务又作矣，虽欲为乐，岂可得哉？





无已太康，职思其居。

太，过也。康，乐也。职，主也。思，念也。居，事也。然乐可也，过于乐不可也。今日得无已过于乐也乎！夫人情过于乐，则不暇为思；勤于事，则不废所事。此良士所以虽为乐，每长虑而却顾也。盍亦顾念其职之所居，如田里农桑之务，皆一一为之图维焉。





好乐无荒，良士瞿瞿。

瞿瞿，却顾貌。使其虽好乐而无荒，若彼良士瞿瞿然长虑而却顾，斯亦可矣。不然，所居以太康而废，能免于危亡乎哉？

二章讲：不特此也。





蟋蟀在堂，岁聿其逝。

逝，去也。蟋蟀在堂，岁聿其逝，是固可以为乐者也。





今我不乐，日月其迈。

迈，亦是去。及今不乐，则日月其迈，虽欲为乐，而不可得矣。





无已太康，职思其外。

外，是意外之事。然乐而不节，则得无已过于乐，而失之太康乎！夫太康则不知有思，能思则不至废事。此良士所以虽为乐，而亦动敏于事也。故不惟所治之事当思之，至于所治之外，出于平常思虑所不及者，亦当过而计之。





好乐无荒，良士蹶蹶。

使其虽好乐而无荒，若彼良士蹶蹶然动而敏于事，斯可矣。不然，即有意外之变，其何以防之耶？

末章讲：又不特此已也。





蟋蟀在堂，役车其休。

役车，是方箱纳禾稼者。蟋蟀在堂，役车其休，是因可以为乐者也。





今我不乐，日月其慆。

慆，过也。今若不乐，则日月其慆，虽欲为乐，不可得者矣。





无已太康，职思其忧。

忧，忧患之事。然乐而不节，则得无已过于乐，而失之太康乎！夫太康则不知有思，能思则不至废事。此良土所以乐不至于淫，而常得所安也。故不惟所职之外当思之，凡其所职之忧，而为吾人终身之所困苦者，亦必预而防之。





好乐无荒，良士休休。

使其虽好乐而无荒，若彼良士之休休然安闲而无患，斯已矣。不然，即有终身之忧，其何以弭之耶？

夫必岁晚而后敢于为乐，方乐而遂切于相戒，此唐俗之所以为勤俭也。先圣遗风之远，不可见哉！






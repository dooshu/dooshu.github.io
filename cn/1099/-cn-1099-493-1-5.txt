○奏為月食事 【 測量月食時刻】

本年六月十一日該臣題為前事、本月十三日奉　聖旨覽奏并圖像知道了、該部知道、欽此欽遵、於今月十五日夜到局、督率欽天監部覆議處候命秋、官正周胤、五官司曆劉有慶賈良琦、漏刻博士劉承志天文生周士昌薛文燦劉崇儒、西洋陪臣羅雅谷湯若望及在局知曆人等安頓測量儀器、候至寅正四刻內、贍見初虧、測得參宿左肩高四十九度五十分、就令監官依法推算、得在寅正四刻、內七十二分、則臣等原推止後天三分、候至卯正一刻瞻見食既、仍測得參左肩高三十五度一十六分、就令推算得在卯正一刻內八十六分、則臣等原推、乃先天五十二分是半刻也、其食甚本無測法、待得生光時刻。用食既相距時。刻。折半取之。而本日生光。巳在晝刻。則無從可得也。臣等切照夜中時壺漏、實為難定、星晷一具、巳付該監在臺施用、惟儀器測星、用以求時。乃是正法。兩陪臣官生一同瞻測度分之數大略不爽又日食之難苦於陽精晃耀每先食而後見月食之難苦於游氣紛侵每先見而後食且闇虗之實體。與外周之游氣。界限難分。臣等亦用窺筩眼鏡。乃得邊際分明。而臣自守自窺、凡初虧食既、皆臨時令諸人共見、然後報守儀者測量星度、則虧既時刻。亦不宜甚遠。而今差至半刻。若依元人舊法。謂同在一刻之內者為密。合差一刻者為親。即半刻亦稱密合、而臣等尚欲深求其故。詳定其法。則疑儀器未備。所得度分無憑對勘。今當再造小儀一二、以便質正、更求精密、湏得重大儀器、工費頗繁、今未敢言也又兩次測驗、率覺前差為少。後差為多。或地經度尚有微差、容臣等再加酌議推測、至於差較分數、委因一日判為萬分。其一分二分。瞬息之間耳。而器力目力。率皆有限。天高星遠。為數無窮是以數分之差古今名曆咸所不免葢漢以前差以日計唐以前差以時計宋元以來差以刻計今則差以分計必求分數不差宜待後之作者而臣等不敢那移牽合。自蹈欺罔之罪也臣無任惶悚待命之至、

皇明經世文編卷四百九十七終








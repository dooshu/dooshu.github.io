○对家僮视天判

〈甲於庭中作小楼，令家僮更直于上视天。乙告违法。甲云：专心候业。不伏。〉

仰观俯察，通幽洞微，明分野之灾祥，知废兴之休咎。故汉皇应，瑞日扬光，宋景推诚，妖星退舍。所以标之甲令，著自前经，苟非主司，习者多罪。甲官非冯氏，名在平人，诗书为席上之珍，无闻教子；图纬岂门庭之事，辄训家僮。公然有违，法在无赦，难专候业，定欲窥天。措之罪刑，应须抢地，乙告非法，既叶公途。请条约章，无容词诉。

解贲

贲，天宝时擢书判拔萃科。


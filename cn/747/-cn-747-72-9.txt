○答萧俛乞致仕诏

新除太子少师萧俛，代炳台曜，躬茂天爵，文可以经纬邦俗，行可以感通神祗。夷澹粹和，精深敏直。以忠谠侍从於宪祖，以器能弼谐於穆宗，皋陶陈九德之谋，杨震有四知之慎，进退由道，周旋令名。近以师傅之重，畴於旧德，俾从优礼，冀保颐贞。而抗疏辞疾，勇退知止。尝亦敦谕，确乎难拔。遂兹牢让，厚我时风。俾进秩於端僚，仍加荣於贵绶，叠示光宠，式彰名臣。於以！昔干木偃息，犹藩魏君；子房啬神，亦扶汉嗣。无使二哲，专美於前，始终懿图，敬服休命。可银青光禄大夫守尚书左仆射致仕。


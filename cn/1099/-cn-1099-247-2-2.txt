○陽方築城記 【 備邊】

西蜀陳公既受命上公、提督三關、兼廵撫山西地方、乃言于朝曰、國家西北邊鎮、莫重宣大山西雁門寧武偏頭與紫荊倒馬諸關。為國重險。國初以宣大為重。重兵大將。多在兩鎮。三關兵馬素少又脆弱。往時恃大同為捍蔽。故三關之備差緩。今時則異矣。使非設險據隘。其何恃而能守。今三關東起代之瓶形嶺。西暨保德河曲。地東西延袤千有餘里。在所皆路並當修築。然東有雁門勾注之險。西有老營偏頭之塞。阨嶇山谷。限隔黃河。虜賊大舉不甚便。工可竢時。臣閱寧武關之陽方口。東西長可百八十里。適當朔州大川之衝。平衍夷漫。虜雖擁數十萬騎。皆可成列以進。且比年賊寇內地。率徑斯。工當首舉。庶人有依而能立。臣查山西諸路民壯可得萬餘。忻代五臺諸郡邑榷金歲得數千。不足則取諸太原所部吏民贖鍰。費不傷乎正額。勞不及于齊民。說者或以版築之勞。臣竊以為孰與殺掠之為慘。暫時之費。孰與永世之攸寧。築之便。　上下其奏兵部、兵部議如公指無異乃以雁門兵備副使王鎬察奸經費、都司署都指揮同知王松太原府同知邢倫總督工程其下文武百執事並選廉慎而有幹者、使攝經始嘉靖十九年之春三月、畢工明年之夏六月有半、計役民壯七千九百五十人、借調旁近屯丁一千八百二十人、東起陽方口經溫嶺大小水口神池蕎麥川、迄于八角堡之野猪溝。老營堡之丫角墩。土築惟半。餘則斬山之崖為之。計長三萬三千一十餘丈。可百八十里。無論土石。並高二丈有奇。下廣一丈五尺。上廣七尺加四尺為女騎。可騎以馳。可蔽以擊。墻外壕塹深廣之度。畧如墻中。增敵臺四十三座。煖舖五十五間、暗門五座。重樓三座。護水堤臺稱之。包築流水溝洞百十二處。葢三關中路之備。壯哉盛矣。計用金五萬有奇。然中三萬猶皆民壯歲餼常供數云。始公之肇斯役也、諸以工大費鉅不可就、公執弗疑、詳其畫約、時其省視諸如醫巫塩疏之細、靡不綜理加密、重以群賢宣力、萬手並作、故民不稱瘁而工卒僝、其秋八月虜果大至、見陽方墉高塹闊不可攻、乃從其東四十里麥柳樹侵入、夾柳故無墻、又平曠可馳、寔代州守備信地公先是葢嘗慮之、檄守備宋宸往量土物、此亦撫臣不早更置之過也宸耄而畏事、謂土疏惡不可築、遂不及為、虜乃乘虛以入、葢言者不諒不審而公去矣、公去而中丞劉公代、葢即虜退之歲之冬、劉公奉廷議属余與參政張君子立矢?見計工事。補築東路三百里。按察司僉事趙君瀛補築西路黃河壖百五十里。其歲月夫匠財用之數別有記。所缺惟水泉滑石 【 在老營之西、樺林子堡東一帶、】 諸處、其地迫近虜穴。時且近秋。不及為缶?瓦形團城泰安 【 地在雁門以東、其東即靈丘飛狐塞界、】 三口。諸謂稍近內地力有程限。不暇為。然他有此無終属罅缺。世有同心。計不容巳是歲之夏余與張君視工過陽方口。覽公遺烈、相與感嘆。張君謂余于此專且近。悉公行事属余記而不敢以不文辭公名講字子學、遂寧縣人、劉公名臬字憲甫、鍾祥縣人、

皇明經世文編卷之二百四十七終








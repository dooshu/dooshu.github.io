邵雍　洛阳春吟

四方景好无如洛，一岁花奇莫若春。

景好花奇精妙处，又能分付与闲人。

邵雍

邵雍　洛阳春吟

洛阳人惯见奇葩，桃李花开未当花。

须是牡丹花盛发，满城方始乐无涯。

邵雍

邵雍　洛阳春吟

桃李花开人不窥，花时须是牡丹时。

牡丹花发酒增价，夜半游人犹未归。

邵雍

邵雍　洛阳春吟

光阴不肯略从容，九十日春还又空。

多少落花无著莫，半随流水半随风。

邵雍

邵雍　洛阳春吟

春归花谢日初长，燕语莺啼各息忙。

何故游人断来往，绿阴殊不减红芳。

邵雍

邵雍　洛阳春吟

十日好花都去尽，可怜青帝用功深。

游人莫便无凭据，未必红芳胜绿阴。

邵雍

邵雍　洛阳春吟

春归必意归何处，无限春冤都未诉。

欲托流莺问所因，子规又叫不如去。

邵雍

邵雍　洛阳春吟

用尽四时周一岁，唯春能见好花开。

十千买酒未为贵，既去红芳岂再来。

邵雍


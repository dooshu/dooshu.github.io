○送李十弟侍御赴岭南序

士君子之发令名，沽善价，鲜不由四征从事进者，翔集翰飞，盖视其府之轻重耳。则侍御之今日，犹鄙夫之昔时也。因想昔与今徐方连帅、王仆射德素、盛府主公、杨尚书达夫同登龙门於锺陵，尔来二十年矣。二贤以大僚硕望，当明天子注意分阃之重，鄙夫顾无所用，亦五叨中台，俯仰印绂，以过量自愧，追怀旧恩，敢忘其所自耶？况侍御温良敏肃，用文术自赞。初为州里所举，俄属圣朝以旧勋推恩，累更禄位，再至京剧。今兹簪法冠，驾轺轩，感於已知，不计勤远，又焉知图南水击之变化，不在此耶？既贺侍御所从，又悦达夫之举，宾主之间，仁义在焉。款门告别，思以言为贶，至若《洪范》之攸好德，盘铭之日日新，皆侍御所执也，又何言焉？敬谢达夫，慎夏自爱，无金玉尔音而已。


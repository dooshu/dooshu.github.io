○送歙州陆使君员外赴任序

始予与公佐，俱以圆冠[B14A]衣，息偃於江湖间。练塘镜溪，乐在水，师心自放，相视莫逆。其後则攻过内讼，知道不远人，洗其心，虚以顺外。逮三四年，又俱以法冠翘车，为诸侯宾，摄衣尘中，与俗驾并驰，闲关道路，离忧多而欢言少。七年，诏书以礼官博士徵鄙夫於吴，十六年，以尚书祠部徵公佐於越，其间间阔，忽焉十岁，心期寓书，常若对面。中朝大夫君子，皆以推毂为已任，未至如缺然，亦既觏止，笑与会，月未再期，麾幢在门。繇是大夫之贤者，士之仁者，皆惜其去。以公佐有端藻直质，无巧言谄笑，得之自是，不得自是故也。今天子加恩元元，慎重吏师，则列郡长人，不轻於中都官明矣。况宣城有贤长帅，以廉风俗，新安有佳山水，以资胜践，为仁由已，赋禄且厚，此皆不期至而至者。然则表课陟明，疾若传置，行当以尺一徵书，夺於是邦。邦人虽欲遮道借留，末由也已，又恶用今日少别为戚戚耶？公佐啬神自爱，以俟良会。


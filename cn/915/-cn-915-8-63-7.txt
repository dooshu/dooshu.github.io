◇抄成实论序

寻夫数论之为作也，虽制兴於晚集，非出於一音。然其所以开家命部，莫不各有弘统，皆足以该领名教，隆赞方等，契阔显益，不可訾言。至如成实论者，总三乘之秘数，穷心色之微阐，标因位果，解惑相驰。凡圣心枢，罔不毕见乎其中矣。又其设书之本，位论为家，抑扬含吐，咸有宪章，则优柔窥探，动开奖利，自发聚之初首，至道聚之本章。其中二百二品，鳞彩相综，莫不言出於奥典，义溺於邪门。故必旷引条绳，碎陈规墨，料同洗异，峻植明途，裨济之功，实此为著者也。既宣效於正经，无染乎异学，虽则近派小流，实乃有变方教。是以今之学众，皆云志存大典，而发迹之日，无不寄济此途。乘津骛永，本期长路。其书言精理赡，思味易耽，顷遂赴蹈争流，重趼相蹑。又卷广义繁，致功难尽，故往不旋，终妨正务。顷《泥洹》、《法华》，虽或时讲；《维摩》、《胜》，颇参馀席。至於《大品》精义，师匠盖疏，《十住》渊弘，世学将殄，皆由寝处於论家，永均於弱丧，是使大典榛芜，义种行辍。兴言怅悼，侧寐忘安。《成实》既有功於正篆，事不可阙。学者又遂流於所赴，此患宜裁。今欲内全《成实》之功，外蠲学士之虑，故诠引论才，备详切缓，刊文在约，降为九卷，删赊采要，取效本根。则方等之助无亏，学者之烦半遣。得使功归至典，其道弥传，《波若》诸经，无坠於地矣。业在心源，庶无裁削之累，令典故全，岂有妨於好学。相得意於道心，可不谋而随喜也。（《释藏》百一，《出三藏记》集十一。）


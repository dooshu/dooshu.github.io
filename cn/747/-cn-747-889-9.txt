○浣花集叙

余家之兄庄，自庚子乱离前，凡著歌诗文章数十通。属兵火迭兴，简编俱坠。惟馀口诵者，所存无几。尔後流离漂泛，寓目缘情。子期怀旧之辞，王粲伤时之制，或离群轸虑，或反袂兴悲。四愁九愁之文，一咏一觞之作，迄於癸亥岁，又缀仅千馀首。庚申夏，自中谏（阙四字）辛酉春，应聘为西蜀奏记。明年，浣花溪寻得杜工部旧址，虽芜没已久，而柱砥犹存。因命芟夷，结茅为一室。盖欲思其人而完其庐，非敢广其基构耳。蔼便因闲日，录兄之藁草。中或默记於吟咏者，次为五卷，目之曰《浣花集》，亦杜陵所居之义也。馀今之所制，则俟为别录，用继於右。时癸亥年六月九日蔼集。

吴崇

崇，前蜀乾德时人。


○上刑部崔尚书状

某启。某比於流辈，疏阔慵怠，不知趋向，唯好读书，多忘，为文格卑。十年为幕府吏，每仲束於簿书宴游间。刺史七年，病弟孀妹，百口之家，经营衣食，复有一州赋讼。私以贫苦焦虑，公以愚恐败悔。仍有嗜酒多睡，厕於其间，是数者相遭於多忘格卑之中，书不得日读，文不得专心，百不逮人。所尚业，复不能尺寸铢两自强自进，乃庸人辈也，复何言哉！今者欲求为贽於大君子门下，尚可以为文而为其礼，《诗》所谓“有面目，视人罔极”者也。谨敢缮写所为文凡二十首，伏地汗赧，不知所云。谨状。








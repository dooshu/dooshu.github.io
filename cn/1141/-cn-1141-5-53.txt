寄王山农侍御是年七十

海内同年友，相看我辈存。
老成不易得，耆硕更堪论。
惜别星霜速，投閒道业尊。
燕台欢并辔，凤德羡孤鶱。
出使星轺远，徵材竹箭蕃。
分曹森武库，濡翰倒词源。
绣斧推清誉，彤庭数直言。
谁知怀子舍，俄复梦丘园。
鸠杖怡黄发，鲈鱼引绿樽。
九峰陪左右，群玉列儿孙。
鲍驭还骢马，庞妻共鹿门。
才名三子竞，禄养两朝恩。
愧此车尘里，思君桂树根。
驰情歌一曲，馀兴到江村。



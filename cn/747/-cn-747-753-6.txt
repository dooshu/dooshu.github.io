○太常寺奉礼郎李贺歌诗集序

太和五年十月中，半夜时，舍外有疾呼传缄书者。某曰：“必有异。”亟取火来，及发之，果集贤学士沈公子明书一通，曰：“吾亡友李贺，元和中义爱甚厚，日夕相与起居饮食。贺且死，尝授我生平所著歌诗，杂为四编，凡若干首。数年来东西南北，良为已失去。今夕醉解，不复得寐，即阅理箧帙，忽得贺诗前所授我者。思理往事，凡与贺话言嬉游，一处所，一物候，一日夕，一觞一饭，显显焉无有忘弃者，不觉出涕。贺复无家室子弟，得以给养恤问，常恨想其人咏其言止矣。子厚於我，与我为贺集序，尽道其所由来，亦少解我意。”某其夕不果以书道其不可，明日就公谢，且曰：“世谓贺才绝出於前。”让。居数日，某深惟公曰：“公於诗为深妙奇博，且复尽知贺之得失短长。今实叙贺不让，必不能当公意，如何？”复就谢，极道所不敢叙贺，公曰：“子固若是，是当慢我。”某因不敢复辞，勉为贺序，终甚惭。

贺，唐皇诸孙，字长吉。元和中，韩吏部亦颇道其歌诗。云烟绵联，不足为其态也；水之迢迢，不足为其情也；春之盎盎，不足为其和也；秋之明洁，不足为其格也；风樯阵马，不足为其勇也；瓦棺篆鼎，不足为其古也；时花美女，不足为其色也；荒国多殿，梗莽邱垅，不足为其恨怨悲愁也；鲸去鳌掷，牛鬼蛇神，不足为其虚荒诞幻也。盖《骚》之苗裔，理虽不及，辞或过之。《骚》有感怨刺怼，言及君臣理乱，时有以激发人意。乃贺所为，无得有是。贺复能探寻前事，所以深叹恨古今未尝经道者，如《金铜仙人辞汉歌》《补梁庾肩吾宫体谣》，求取情状，离绝远去，笔墨畦迳间，亦殊不能知之。贺生二十七年死矣，世皆曰：“使贺且未死，少加以理，奴仆命《骚》可也。”贺死後凡十五年，京兆杜某为其序。


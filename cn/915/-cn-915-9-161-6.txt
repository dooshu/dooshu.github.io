◇谢东宫赐宅启

肩吾居异道南，才非巷北，流寓建春之外，寄息灵台之下。岂望地无湫隘，里号乘轩，巷转幡旗，门容碗盖。况乃交垂五柳，若元亮之居，夹石双槐，似安仁之县。却瞻锺阜，前枕洛桥，池通西舍之流，窗映东邻之枣，来归高里，翻成侍封之门。夜坐书台，非复通灯之壁；才下应王，礼加温阮，官成名立，无事非恩。（《艺文类聚》六十四）


○汉元帝论

汉元帝习武帝游宴後庭，又性好音乐，与宏恭、石显图议帷幄之中，进退天下之士。史臣赞曰：“优游不断，汉宣之业衰焉。”馀以班固之言，未尽其癖（一作僻）。盖懦而不才，权移所嬖，非不断也。夫帝王者天也，天以刚健为气，粹精为体。气则而健，则三光不昏；体粹而精，则四气不乱。刚也者，不息之谓也，故权衡独运，四时不忒；粹也者，不杂之谓也，故乖气消散，阴阳不谬。若运动不在於权轴（一作衡），熔铸不由於大冶，荡荡上帝，复何为哉？《书》曰：“天聪明自我民聪明。”又曰：“天视自我民视，天听自我民听。”岂尧舜之时，上下皆公，谗说不行，人与其聪明哉？岂幽厉之君，上下尽邪，谗言相蔽，人不与其聪明哉？元帝自称淫乱之君，各贤其臣。令皆觉悟，天下安得危亡之君？元帝盖自以恭、显为贤，而任之不疑也。


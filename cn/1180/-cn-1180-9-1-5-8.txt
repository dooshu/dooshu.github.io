伯兮

四章，章四句


首章讲：妇人以夫久从征役而作此。曰：





伯兮朅兮，邦之桀兮。

伯，指其夫。桀，才过人之称。我伯也具武勇之才，有以拔出俦人之中，乃一邦之杰也。





伯也执殳，为王前驱。

殳，长丈二而无刃。前驱，前行引道。而今果何所事哉？方且执殳为王之前驱，身服警跸之役，而与君相周旋。盖自贻伊阻而旋，归之未有期者矣。

二章讲：夫伯也为王前驱，于公义得矣。其如我之私情，何哉？





自伯之东，首如飞蓬。

蓬，是乱草。自我伯之执殳而东也，无心于为容，而其首有如飞蓬之乱焉。





岂无膏沐，谁適为容？

適，主也。容，容貌。是岂无膏可以泽发，无沐可以涤首而然耶？盖妇人以夫为主，即以夫之故而为容也。今伯既之东，则我将何所主而为容乎？故虽有膏沐，亦无所施，而首如飞蓬之不免焉耳。

三章讲：夫我以伯不在，至于首蓬如此，则岂不望其归哉？然而其归不可必也。





其雨其雨，杲杲出日。

其者，冀其将然之词。杲杲，日出貌。彼旱既太甚，而冀其将雨，乃杲杲出日，而未有雨征矣。然则我望其君子之归而不归，不亦犹是邪？





愿言思伯，甘心首疾。

疾，头痛。夫期望之切而卒不至，是以我也愿言思伯，极其忧思之苦，至于首疾亦其所甘心焉，而首如飞蓬，又安足计也哉？

末章讲：夫我不堪忧思之苦，岂不欲以忘其忧哉？然而于心有不忍也。





焉得谖草，言树之背。

背，北堂。彼谖草可以忘忧者也。今安得谖草，树之北堂以忘吾之忧乎！





愿言思伯，使我心痗。

痗，是病。然伯者我之所赖以终身，何忍以或忘耶？是以宁不求此草，而但愿言思伯，虽至于心痗，亦有所不辞焉。而惟首疾又奚足言哉？吁！妇人以夫不在而极其忧思之至，亦可谓有得其性情之正矣。






○为武攸暨谢赐锦表

臣攸暨言：伏奉恩旨，以臣昨扈游上苑，执辔还宫，特赐臣瑞锦一匹，臣某中谢。臣承晖日月，渐润云霄叨符圣慈，累延宸照，遂得入陪金殿，出捧玉舆，瑶水参八骖之游，台翊二龙之举。荣兼侍从，宠冠宗枝，捧日无以俪其欢，登天未足俦其乐。昔议封启繇，不回参乘之恩；驷马从良，宁承附舆之泽？在臣叨忝，实迈古今，徒欣不世之荣，岂望非常之赐？况臣地兼臣子，职奉君亲，寻咫尺之途，才捧神仙之驭，有何殊效，合降隆私？陛下恩爱曲成，绸缪累洽，俯回珍异，猬及庸微。跪开缄题，伏视文彩，烂若朝霞之初起，粲如春花之竞发。成都濯具，本自非俦；朝鲜制衣，则知难拟。方且裁而学政，希勉励於天工；服以昼游，庶光荣於戚里。效微施广，徒益惭惶，恩重命轻，罔知酬答。无任悚佩之至，谨诣阁奉表陈谢以闻。


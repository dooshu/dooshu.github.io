乐清行【温州属邑阻山滨海数为贼陷】

畏涂介山海行行何嶮巇山行多虎豹水宿多蛟螭城中复何有狐狸向我啼贼来数蹂陷人民皆已非所余充军实四邻无寡妻富者或许赎贫者啼路陲天风吹海水平野走鲸鲵乘潮来海舶剽掠若风驰村墟尽流散南亩成蒿藜将军急刍饷租吏愁鞭箠催租令如雨不知徵阿谁

玉甑峰【王梅溪玉甑峰诗谢公好山水得郡古东瓯行田过白石不到仙山头】

朝从谷口来夕从天际歇仄径盘山椒谽谺豁云窟广厦受千夫幽岩蜕仙骨寒光倒星辰夜气来溟渤须臾万岫开东峰出皎月户牖何空明照曜成瑶阙天鸡中夜啼烟客时出没晓看江海间巨舰炯一髪行田阻谢屐济胜失仓卒延目雁山青坐卧已超越


二


不孝积愆累衅，构兹闵凶。前小儿南归，方伏在苫块，情绪荒迷，不遑启报。比辱遣吊勤惓，又承厚奠，不胜哀感。小儿途中书来，言翁推夙爱，引入内舍，款语移时，垂泣而别。孤方在哀苦之中，感念厚谊，涕泗横流，所谓悲者不可参吁也。

贵恙想已勿药。孤近遵谕旨，勉强稽留，待经理大婚事，计来岁春夏间，乃得乞归。拟过梓里，当作一日淹留。今预盼此期，真以日为岁也。






○福府莊田議 【 福府莊田】

按國初分封二十四親藩、賜田多寡不等、未有至萬頃者、他不可知、只如在河南者、周趙伊徽鄭唐崇潞一藩有至四萬者乎。有之是八府該田三十二萬頃。分河南之半矣自太祖以來。眾建親王六十餘府。該田二百四十萬頃。分天下之半矣其數不查可知也。　福王之求。不得不多。情也。　皇上之批。不得不查。體也。所批查者。廢府及相應地云爾。未嘗嚴旨切責。不論官民田土。務足其數。不許抗違也。今必欲括足四萬。亂　祖宗分封之制。其不可一也。仁壽消寧未央三宮。地六十二處。止一萬六千一十五頃四十七畝零。而一藩多至四萬。不惟無以作法。而一藩之地。幾倍皇宮。恐非尊卑之禮。其不可二也。查得我朝　詔令。有云今後額辦錢粮地土。不許王府奏討。且天下地上。自萬曆六年丈量之後。沿坵履畝。皆辦錢粮。安有頃畝閑田。不在官。不在民。而為無粮白地者乎。?　莊皇帝止有景王一弟。　今上止有潞王一弟。雖如漢文帝之於梁王。無所不可。聖天子則百斯男。皇太子其麗不億。今福府一藩。求田四萬。仍要膏腴上地。仍不從潞府四萬銀例而求十二萬租銀。瑞藩而下。此繇寵愛故耳瑞藩而下何得相比誰不援例而請。裁之無辭。與之無處。若復如此搜括三十年後。民田皆變為王莊矣。其不可者三也。查得河南官民田地。共七十四萬一千五百七十九頃五十一畝零。該納夏麥六十萬九十四石。秋米一百七十六萬九千三百四十一石零。絹一萬七千二百二十六疋。馬草二百二十八萬八千七百五十四束零。此皆　皇上惟正之供。分毫不可缺。而百官之俸。百姓之差不計也。　英廟分封崇王。因無閑地插廠。撥給民地若干。除豁夏麥一千七百三十一石五斗八升二合零。狄米五千九百四石四斗九升二合零。馬草七千二百一十六束零。絲九百三十九兩零九錢三分。皆割　朝廷之正粮除小民之重累且夫樹無兩重之皮。民無兩屬之身。如割正供則國不堪損。加一倍則民不聊生。此誠社稷之憂也。其不可四也。且寺廟香火地土。尚禁王府侵奪。况學社之田變價。甚為盛世之羞。虧損　聖主之德又十項以下。不成莊田。而零星?落。何以插廠。倘以執奏。豈惟地方之福。是亦當事者之體耳。


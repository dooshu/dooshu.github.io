○上秦督府論防備交夷 【 交阯】

某於初八日至欽州、據峒長黃浩報莫賊先接廉州衛公文、復接欽州公文、今回衛文書先至永安州、以回州文書未到故在彼候齊、此賊狡猾百出、防我之計慮極密、常遣小船在外海。以捕魚為名。打探海中船隻。今次雖來投文。聞得亦有許多船隻。其實防我又傳說莫賊密地自來策應。其調船發軍防禦之事。正與茂貞商。量我百事未集只宜震之以聲而不示之以形如操練儲積調發等事。俱先以大聲勢揚出。使賊聞吾用兵。而莫測所以用兵。多方為備。而莫知所以備淨峯意欲以虛聲致登庸故不欲示之以形恐形見而勢屈難于收拾也吾乃得以靜制動之道。而賊疲於奔命矣。若於沿海等處。示以實形。兵船之數不多形露情得反使莫賊得窺見吾虛實萬一兩下以形勢相恐喝或至交手。後當如何。此間山川形勢險要利害。某俱親身歷過。非徒憑紙上陳言。及聽人傳說。如調者戰船只當灣大洸港。此港深澚。可以藏舟。其外即烏雷山。直亘海中。安南人素聞其名前代但以水軍入交者皆由此發船欽州戰船。舊規停泊在此。登山一望。西至永安州地方。東至合浦縣冠頭嶺皆可見。若天氣清朗則海東府山形亦隱隱可辨而欽州海??乂若鳳凰方家烟通等處。反在裏港指畫山海形勢彷彿見之葢烏雷山直亘海中如人伸臂用拳廉欽諸海??乂皆在肘腋之下今指揮范鎧巳領軍七十五名在烏雷山背五里劄營。日輪二十五名在山頂瞭望廣雷二處。戰船灣在大洸港者。日輪快馬船海中往來廵綽。若望見一船數十里外遠遠而來則山上響砲張旗諸舟聯引而出賊敢忘外慮而入裏港哉決不然也。茂貞欲調東莞船數隻在防城往來防守、某與商量以為不可、葢防城水發源欽州永樂諸鄉。流至石龜頭入海。石龜頭之南為永樂州、白虎尼諸山。兩山之間為海口。凡防城等處水自北而南。永安萬松嶺等處水。自西而東者。皆會此入海。自海口乘潮入防城一日程。而永安州即在海口略靠裏。其地名赤沙尾者。乃海濱夷船往來處。若引舟由石龜頭入防城。必經過赤沙尾。萬一夷船疑我為有事永安。或來衝突。豈不至于費手。茂貞頗以為然、防城且命營軍看守、若大舉事成別處亦無難也。高參將宜駐廉州、且借其名號、養其威重、以懼賊、其他曲折、正惟某處之爾、交人文書到日另稟、伏乞裁炤、


清言室记

韦应物诗有曰清言怡道心予友张君读之有所契因掇句首二字名其室而属予记之且曰吾室在寝门之内户庭密深帷案洁素盖将扵此纵虚之谈息世俗之论者也予惟昔魏之衰士大夫有擅声势之强溺酣淫之乐而唱为清谈假以自高者其流至于西晋卒亡人国论者至今咎之张君岂蹈其辙哉夫君子之观人其道虽殊必先扵其言非以其发扵心志之防而善恶有不可掩者邪故静者其言简躁者其言繁污者其言卑达者其言逺理必然也张君尝学道且究扵医得养生之理吐渣滓而纳清虚厌华腴而嗜淡泊事物之末能为其累者寡矣邪秽之念不扵心故烦浊之语不出扵口内外一致非若昔人之矫为也岂不足尚乎然言不可以自述也必有问答者焉张君室中所与挥麈而相对者其谁哉予闻此邦多异人道路尘埃中如魏伯阳许长史之伦安知不往来其间邪张君倘识之延于是室分据木榻为中夜之谈予得执烛隅坐以听之岂不幸哉虽然犹未忘扵言也有道者之教人黙焉而意已传予虽凡陋能使预闻不言之妙乎


○答甘肅廵撫侯掖川 【 計處套虜】

套虜當未納款時、不知曾往來內地否、若先曾往來而今款順、反禁其往來、恐彼未肯服也、時宣大受□而西三邊每以搶番為言故也夷虜彼此侵盜。乃其常態。今彼雖款順。亦但能約其無為邊患而巳若令縛其手足。不令西搶。恐彼亦未肯服也。順則撫之。逆則絕之。在各鎮自有機宜。不相牽制。昨宣府小酋作孽。巳即絕其貢賞。欲出師問罪。彼酋愳而罰治請贖。然後賞之。照舊許貢。此在宣大且然。况他鎮乎。今後彼若往來經繇。邊臣即宜收斂城守。使人問故。彼若以西搶為詞。則與之約令速行。毋得戀住。恐傳聞不的。　朝廷知之。以為汝有他意。致壞貢市大事。彼若順從。則少加犒賞以懷之。若不聽約束。故行戀住。則申明盟約以驅之。驅之不從。或又侵犯。則調兵以擣之諒彼往來。不過一二枝。眾亦不過數千。未必各部皆如是也。順者撫。逆者剿。逆而又順則又撫之順而又逆則又勦之臨機觀變。何常之有。至于虜眾經過。或小有侵擾。此雖內地官軍。猶不能一一遵守紀律。况夷性乎。且前巳賠賞。不必過求矣。本兵前覆邢道長疏、言之巳盡、頃大疏不過以邢有疏、恐他日責以不言耳、然部覆備矣、


与蓟辽督抚


承示，虏贼聚兵，及三路入犯，恐属未的。何者？虏若大举，必不止于八千一万。审欲大举，亦必匿形敛翼，岂肯以三路之说明告于人？且今天气渐热，虏马已弱，零骑往来，虽保必无，若欲深入，恐非其时。虽然，不可不过为之防也。已告于本兵，俟有的报，即行调遣。

仆近访得蓟镇军粮，有关支于一二百里之外者，士卒甚以为苦。夫以数口之家，仰给于一石之粟，支放不时，斗斛不足，而又使之候支于数百里之外。往返道路，顾倩负戴，费将谁出？是名虽一石，其实不过八九斗止矣。况近日又有“抚赏”、“采柴”等项名色，颇出其中。如是欲士皆饱食，折冲御侮，能乎？闻旧制，各区随在皆有仓口，该官守支。今各仓廒或颇圮坏，而其制犹有，其官犹在。独不可并廒修理，就近坐派乎？此事不必疏请，但与管粮郎中一计处可也。






○冰蚕赋（以“凝冱之境，成彼奇彩”为韵）

懿北极之寒劲，有珍蚕之处冰。非柔桑之是食，非幽室之是凭。托彼峨峨，且不资於春煦；抽其曳曳，自有乐於阴凝。既违燥而就湿，知同类而殊能。尔其元律穷，芳岁暮。百谷风壮，群川冰固。游片片之凝光，映重重之积素。十亩之间兮泄泄何劳，六尺之内兮涓涓正冱。既苦寒而不倦，将载绩而是务。观夫如临如履，经之营之。隔皑皑之积冰，吐漠漠之轻丝。朱绿曳而愈出，黼黻成而是资。焕乎有章，岂寒女之能得；超然独处，信夏虫之所疑。淋漓未泮，组织方成。非缲於盆，非悬於井。蚕事登矣，必因之而剖冰；茧税求焉，将取之而越境。岂比夫风戾之所生，岁单之所成。蚕月而方育，蚕器而见营。安能苦其节，履其贞。窥之有战战之色，取之有冲冲之声。匪依树而游，奚感仙而化；不筐而绩，奚假蟹为名。宜乎海人见采，尧帝斯呈。伊蠢蠢之繁委，实生生之殊诡。鼠游冰下，我亦来思；龟生火中，吾乃异彼。况乎雪霜是履，鳞角多奇。若解以东风，或泉鱼而共跃；藏诸北陆，幸凌人之见知。宜乎含章勿改，牵丝有待。傥来献於九重，必相宣於五彩。


○册李勣改封英国公文

维贞观某年月日甲子，皇帝使某官持节册命曰：於戏！列爵者必俟茂勋，设官者咸资懿德。所以翼赞王室，宏宣帝载，惟尔光禄大夫行并州大都督府长史太子左卫率曹国公李勣，识量恢宏，风略闳远，忠以奉上，信以立身。献款西归，比阝鄘风美，分麾东略，虢郑景从。预艰难於藩邸，参经纶而方面。南定维扬，北清大漠，威振殊俗，勋书册府。及入司禁旅，出帅藩镇，劳勤表於夙夜，功用成於期月。蕲黄之地，滨带江淮，镇捍之得，允属功烈。是用命尔为使持节蕲州诸军事蕲州刺史，改封英国公。任重六条，地优五等，为朕藩屏，传尔子孙。往，钦哉！其祗膺朝命，克固臣节，勤恤黎元，垂裕后世。可不慎欤！


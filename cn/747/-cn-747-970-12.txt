○覆追崇庙号奏（天成二年宰臣）

臣闻德教重於日新，《礼》经不自天降。故历代之有损有益，随时之可止可行。且华虫象衮之规，三皇未备；云鸟纪官之制，五帝皆殊。考其言而既出旧章，穷其理而便为故实。

恭惟朝廷之重，宗庙为先，事系承祧，义符致美，将以观盛德於七代，展明祀於十伦，一时而傥坠斯文，千载而永为阙典。且圣朝追尊之日，即引汉氏旧仪。在汉氏封崇之时，复依何代故事。是以理关凝滞，未协圣谟；道合变通，方为民则。且王者功成治定，制礼作乐，正朔服色，尚有改更，尊祖奉先，何妨沿革？若应州必立别庙，即地远上都，定亏孝享之仪，徒有尊崇之称。

伏据开元中追尊皋陶为德明皇帝，凉武昭王为兴圣皇帝，皆立庙於京都，制度斯在。况陛下入清内难，光阐帝图，德泽广浃於华夷，庙享犹亏於祖祢，若宫庙须成於远塞，则尝虑阙於孝思。今臣等商量，所议追尊四庙，望依御札，并加帝号，兼请於雒京选地立庙。


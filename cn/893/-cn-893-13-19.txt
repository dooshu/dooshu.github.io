寄韦南陵冰，余江上乘兴访之，遇寻颜尚书，笑有此赠





唐时，江南西道有南陵县，隶宣州宣城郡。《唐书》：肃宗即位，颜真卿拜工部尚书，兼御史大夫。乾元二年，拜浙西节度使。



南船正东风，北船来自缓。江上相逢借问君，语笑未了风吹断。闻君携妓访情人，应为尚书不顾身。[一]堂上三千珠履客，[二]瓮中百斛金陵春。[三]恨我阻此乐，淹留楚江滨。月色醉远客，山花开欲燃。春风狂杀人，一日剧三年。[四]乘兴嫌太迟，焚却子猷船。梦见五柳枝，已堪挂马鞭。何日到彭泽，长歌陶令前。[五]

[一]身，犹我也。魏、晋后多自称曰身。



[二]《史记》：春申君客三千余人，其上客皆蹑珠履。



[三]金陵春，酒名也。唐人名酒多以春，杜子美诗云“闻道云安曲米春”，韩退之诗“且须勤买抛青春”，刘梦得诗“鹦鹉杯中若下春”。白乐天诗注云：“杭州酿酒趁梨花时熟，号为梨花春。”《国史补》云：“酒则有荥阳之土窟春，富平之石冻春，剑南之烧春，裴铏《传奇》有松醪春之类。”



[四]《诗·国风》：“一日不见，如三岁兮。”



[五]王子猷乘船访戴安道，陶渊明宅边有五柳树，及为彭泽令，俱已见前注。






○昌平侯铁券歌

英皇昔日困鱼服。惨淡四庙精灵哭。乾坤膏血付虏马。乌鹊昼向行人啄。于公石师独当柄。指顾号令无翻覆。天下勤王颇不少。杨侯上谷能神速。鸣鞭游骑出飞狐。咋指单于遁涿鹿。侯气已见平吞虏。左右弧矢垂双箙。居庸关头落日黄。饥卒尽饱降胡肉。新皇论功独召宴。剑履醉向明光宿。貂蝉换出惊妻子。犀玉手授称腰腹。当时报功恨不极。促制铁券黄金饰。无论此券一尺铁。带砺河山开社稷。百年倏忽岂更远。里门不朱插荆棘。洛下唯闻许史封。边陲尚指杨王力。即看铁券黑似漆。金书黯□无颜色。岂唯金书无颜色。侯家子孙看不识。为道己巳年间事。始复吞声泪填臆。昨者蓟门火。横连甘泉北。捷书未必当贼锋。血战还应长见抑。尚方之券陈如山。男儿赤手那可得君不见濠梁勋旧奚足数坟墓秋霜窜鼷鼠于公丧元石帅族风尘久赖成心膂

【舒章曰若无一结全篇俱不见警笔】

【卧子曰微繁于子美】


○羿射九日赋（以“当昼控弦，九乌潜退”为韵）

伊祁氏之有天下也，十日并出，或明或晦，不唯差乎历象，抑亦紊乎覆载。留一阳永照，俾九日潜退。

羿操弓而进，挟矢而前，曰：“彼赫赫绵绵，如珠之连，烁我下土，暨我上元。今当尽臣术之微妙，协君德之昭宣。”於是和容体正，审固心虔，张六钧之在手，期九乌之应弦。弓既无双，矢惟用九，一发而弦上霆激，再发而空中雷吼。三发而轮震乾坤，四发而辉流星斗，五发六发而煜煜霞散，七发八发而离离电走。九矢皆中，讶妖氛之忽无；一曜高悬，望邪明而何有？盖帝所恶，天所嫌，始腾凌而翕，倏扌雹扌暴而殄歼。贯忘归而自消，难彰变化；落园陵而尽死，永契沉潜。

瑞景将明，彤弓尚彀，百辟仰观乎黄道，孤光下烛乎清昼。莫不由艺之就，神之授，混烛灭而平权衡，晷运正而分刻漏。然後职羲和之任，司掌御之图，位寅宾於东极，宅昧谷於西。故得万国讴歌，迥睹重轮之日；九天寥亮，长飞三足之乌。则知道潜会而发必中，神自通而何再控，镜四海而弓罢张，亘万古而谁敢当！设使尧德不圣，羿技不臧，则苍苍茫茫，终乱纪纲。又安得廓六合，定三光？故曰：“天无二日，民无二王。”


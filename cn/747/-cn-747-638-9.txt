○题桄榔亭

翱与监察御史韦君词皆自东京如岭南，水道仅八千里。翱以正月十八日上舟於漕以行，韦君期以二月策马疾驱，追我於汴宋之郊，或不能及，约自宣城会我於常州以偕行。既翱停舟宿留，日日以须，韦君之出洛也易期。又宣城谋疾到，逆江南流上。翱以妻疾，居信安四十馀日，比及江西，韦君亦前行矣。上桄榔亭，见韦君纪姓名，且有念我之言。嗟夫！皆行八千里，先後之不齐也不过十日，而初谋竟乖。人事之不果，不可以前期也。


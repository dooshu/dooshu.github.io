孤虚第一百十七

一人已上用时孤虚，万人已上用日（一作月）孤虚。日内如或贼不在虚上，我已得其便地，即用旬孤虚。若复逼迫，不得用孤虚之位，背建向破。假令卯为建，则酉为破是也。用日孤虚：子日亥孤巳虚，丑日子孤午虚，寅日丑孤未虚，卯日寅孤申虚，辰日卯孤酉虚，巳日辰孤戌虚，午日巳孤亥虚，未日午孤子虚，申日未孤丑虚，酉日申孤寅虚，戌日酉孤卯虚，亥日戌孤辰虚。用时孤虚：以时为主，方位并同。用旬孤虚：甲子背戌亥击辰巳，甲戌背申酉击寅卯，甲申背午未击子丑，甲午背辰巳击戌亥，甲辰背寅卯击申酉，甲寅背子丑击午未。背者为孤，击者为虚也。用孤虚之时，须观年月所建（一作见），兵刃如山，何可为则。如或敌在虚，久战而不败者，切不可引退，但并力击之，必胜矣。故兵法曰：背孤击虚，一女子当五丈夫。此之谓也。


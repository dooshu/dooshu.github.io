魏野　河中孙学士以诗见寄因次本韵继和三章用为酬赠

表里山河舜帝基，圣君馆殿选贤知。

开筵想任佳人拥，游寺应嫌俗吏随。

政讶龚黄推绝席，文疑元白竖降旗。

逍遥楼向闲登处，几感皇唐御制诗。

魏野

魏野　河中孙学士以诗见寄因次本韵继和三章用为酬赠

入居兰省归群望，出守薄关自圣知。

清禁乍辞仙漏远，白楼闲上彩牋随。

伯夷庙下停金勒，大舜门中亚绣旗。

遥想雄藩多少境，祗应公暇遍留诗。

魏野

魏野　河中孙学士以诗见寄因次本韵继和三章用为酬赠

山前衙署枕河湄，遂意荣居事可知。

华省图书虽暂别，故乡风物似相随。

绕城奔浪喧更鼓，隔岸征帆映酒旗。

刻石将同王阁长，永留遣爱向歌诗。

魏野


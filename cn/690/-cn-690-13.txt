卷十三



卷之十三

癸卯八月丁酉朔。

壬戌，陈友谅穷蹙，进退失据，欲奔还武昌，乃率楼船百余艘趋南湖觜，为我军所遏，遂欲突出湖口。上麾诸将邀击之，我舟与敌舟联比随流而下。自辰至酉，力战不已，至泾江口。泾江之师复击之，张铁冠大笑，贺上曰：“友谅死矣。”上笑曰：“无妄言。”复戏铁冠曰：“缚汝于水滨以俟。”乃遣乐人具牲酒往祭友谅，以觇其死生。且曰：“如其生，往者必返；若不返，其死必矣。”已而往者俱被杀。未几有降卒来奔，言：“友谅在别舸中流矢，贯睛及颅而死。”诸军闻之大呼喜跃，杀敌益奋，敌众大溃，于是禽其太子善儿、平章姚天祥等。明日，友谅平章陈荣、参政鲁某、枢密使李才、小舍命、王副枢、贾佥院及指挥以下悉以其楼船军马来降，得士卒五万余人。惟太尉张定边及杨丞相、韩副枢乘夜以小舟窃载友谅尸及其子理径走武昌，遣师追之不及。定边等至武昌，复立理为帝，改元德寿。友谅者，沔阳玉沙县人，世业渔。姿貌丰伟，尝为县吏不乐。会徐寿辉与倪文俊等兵起，友谅慨然往从之，文俊用为簿书掾。友谅佐文俊攻陷诸州郡有功，遂用领兵为元帅。岁乙未，文俊治宫室于汉阳，迎寿辉居之，而专其政柄，友谅心不平。丁酉九月，文俊谋弑寿辉，事觉，惧奔黄州，友谅因乘衅袭杀文俊，并其众，自称宣慰使，寻为平章。明年，率兵陷安庆、池州，又破龙兴、瑞州诸郡，因分遣康泰、赵琮、邓克明等攻取邵武，别将取吉安，而自以兵破抚州。八月，破建昌。九月，破赣州。己亥正月，破信州。三月，遣将取襄阳，又出兵寇衢州，遂取杉关。友谅疑其将赵普胜贰己，杀之。先是，友谅破龙兴，寿辉欲徙居之，友谅恐其来不利于己，遣人止其行，寿辉不得已而止。至是，寿辉复欲往，友谅仍遣人止之，寿辉不听。十二月，引兵发汉阳，行次江州，友谅阳遣使出迎，而阴伏兵于城西门外。寿辉既入，门闭伏发，尽杀其部属，乃以江州为都，奉寿辉居之。友谅遂自称汉王，立府城西门，置官属，自是事权一归于友谅，寿辉但拥虚位而已。庚子闰五月，友谅挟寿辉犯太平，陷之。友谅既得太平，欲僭号，遂弑寿辉。率其兵进寇龙湾上，大败之，降其将士二万人，友谅失势，走还江州。上怒其狂僭，自将水军讨之，兵薄江州，友谅弃城遁入武昌。至是，死。友谅有权术，兵强一时，及弑主称帝，群下多不服而叛，遂至灭亡，死时年四十四。自称帝至死，仅四年。友谅之初起也，其父甚恐曰：“汝一捕鱼儿，欲图大事，吾不愿也，何不守汝故业？”友谅答曰：“昔有术者观先世葬地，谓我后当富贵，今正其时。”及稍贵，遣人迎其父，父曰：“汝不听吾言而起事至此，吾惧不能勉。”至是，果败。

初，上亲征友谅于九江，遂至洪都。有周颠者谒上道旁，曰：“告太平。”及还军建康，颠者亦随至，见上复曰：“告太平。”间为人言未然事，多验，人以为神，异称为“颠仙”。及友谅再围洪都，上亲勒兵往援，因问颠仙曰：“吾此行何如？”对曰：“吉。”上曰：“彼已僭帝矣，与之战，得无难乎？”颠仙仰面上视，久之曰：“上面无此人分。”上曰：“吾与汝偕往，可乎？”颠仙曰：“可。”即踊跃持所策杖急趋，若挥戈状，以示必胜之兆。舟次皖城无风，上令人问颠仙：“有风乎？”答曰：“行则有，不行则无。”既行不数里，风果大作。至马当，颠仙见江豚戏水，曰：“水怪见，损人多。”上恶其语，令弃之江中。明日，颠仙复来见。上以其异，与之食，食已至，上前引颈曰：“颠仙可杀矣。”上笑而遣之。及友谅败死，其言颇验云。

张铁冠者，名中，字景和，临川人。少应进士，举不第。遇异人授以皇极，数谈祸福多验。元末兵乱，归隐幕府山间。至城市，与人言避兵之方，从之者多获全。壬寅，陈友谅围南昌，上帅师下之。参政邓愈荐中，上问之曰：“子定南昌，兵不血刃，市不易肆，生民自此苏息否？”中对曰：“天下自此大定，但此地旦夕当流血，庐舍焚毁必尽，铁柱观亦仅存一殿耳。”后指挥康泰反，一如中言。癸卯夏五月，上祭百神于覆舟山下，召问中所以。中曰：“吉。天马两重，似拜似舞。”祀毕，上欲还，马忽人立作舞状，已而俯首若拜。是日，复有献名马者，果符两重之语。中又言:“省署当有震惊，城中扰扰。”俄而忠勤楼灾，楼近省署，内外咸恐。及友谅复围南昌，上忽得异梦，命占之，曰：“当于咽喉处用力，遇夜烧灯，花蓓蕾可爱。”铁冠适在旁，遽剪之，左右唶曰“嘉兆可惜！”铁冠曰：“宜亟援江西。”后三日，报果至。上遂亲将兵往，复召问中，中曰：“是行勿迟，五十日当大胜。戌、亥之日获其首领。”常遇春等与友谅战，率舟师深入，敌围之数重，众谓不可出。中曰：“勿忧，当自出。”既而果出。其他奇，中往往类此。中为人狷介寡言笑，不事华饰，常戴铁冠，人号为“张铁冠”云。

复改洪都府为南昌府。

甲子，遣兵追陈理于武昌。

乙丑，同佥行枢密院事守江淮府缪大亨卒。大亨，濠之定远人，初以义兵起，为元攻濠，弗克。时元兵所在溃散，大亨独率其众二万人从元将老张屯横涧山，固守一月余。上以师夜袭其营，众溃，获其妻子，大亨独与其子道遁去。比明，犹收散卒列阵以待，上壮其为人，因遣其叔贞往谕以祸福，大亨遂率其众降，上即以所部兵属之。自是，从上征伐，屡有功，因令侍卫左右，命同佥行枢密院事守江淮府。大亨御士卒严恪，为政简易，人皆悦服之。至是，疾卒。后上过镇江，遣人祭其墓，叹曰：“缪将军平生端直，在诸将中未常有过，今不见矣，惜哉！”

九月丁卯朔，上发湖口，还建康。

壬申，上至建康告庙，饮至，论功行赏。赐常遇春、廖永忠田，余将士金帛有差。因与诸将论鄱阳之战，诸将请曰：“自古水战必得天时地利，乃为可胜。若周瑜之破曹操，因风水之便，乃能胜之。陈友谅兵据鄱阳，先处上流而待我，是得地利矣，况我劳而彼佚。今胜之，诚未喻也。”上曰：“汝不闻古人所谓‘天时不如地利，地利不如人和’？陈友谅兵虽众强，人各一心，上下猜疑，矧用兵连年，数败而无功，不能养威俟时。今日适劳于东，明日又驰骛于西，失众心也。夫兵贵时动，动则威，威则胜。我以时动之师，威不震之虏，将士一心，人百其勇，如鸷鸟搏击，巢卵俱覆。此所以为吾破也。”诸将皆叹服。

壬午，上命李善长、邓愈留守建康，复率常遇春、康茂才、廖永忠、胡廷瑞等亲征陈理于武昌。

诸全叛将谢再兴以张士诚兵犯东阳。左丞朱文忠率兵御之，部将夏子实、郎中胡深为前锋，与其兵遇于义乌，战方接，文忠自将精骑横出其后，击之。再兴大败遁去，深因建议“以为诸全乃浙东藩屏，诸全不守，则衢不能支”。乃度地距诸全五十里，于五指山下筑城备御，分兵戍守之。

乙未，上闻诸全叛，遣使至文忠军，议别为城守，计使至而诸全新城已筑。未几，张士诚将李伯昇大举入寇，兵号六十万，顿于城下，城坚不可拔，乃引去。上嘉胡深筑城之功，命以名马赐之。

是月，张士诚称吴王。

冬十月丙申朔。

壬寅，上兵至武昌，马、步、舟师水陆并进。既抵其城，命遇春等分兵于四门，立栅围之。又于江中联舟为长寨，以绝其出入之路，分兵徇汉阳、德安州郡。于是湖北诸郡皆来降。

癸卯，赠张德胜为光禄大夫、江淮等处行中书省平章政事，追封蔡国公；赵德胜为荣禄大夫、江西等处行中书省平章政事，追封梁国公；桑世杰为安远大将军、轻车都尉、行枢密院判官，追封永义侯。

十二月丙申朔，上发武昌，还建康，命常遇春总督诸将，守营栅，谕之曰：“彼犹孤豘处牢中，欲出无由，久当自服。若来冲突，慎勿与战，但坚守营栅以困之，不患其城不下也。”

甲寅，上至建康。

戊午，上阅武于鸡笼山，还坐西苑，召指挥华云龙等谕之曰：“今日所阅骑士，汝能知其数否？”对曰：“不知。”上曰：“阵势或圆或方，或纵或横，歛合布散，焂往忽来，使人莫测。善用兵者，以少为众，以弱为强，逸己而劳人，伐谋而制胜，运乎阴阳，行乎鬼神，虽有勇者莫能施其力，智者莫能用其谋，斯为妙矣。大抵两敌相对，在审其强弱，识其多寡，以正应以奇变，奇正之用合宜，应变之方弗失，百战百胜之道也。汝等其识之。”

是岁，宝源局岁铸钱三千七百九十一万有奇。








○驾部郎中冯延已兼起居郎屯田郎中阎居常兼起居舍人制

敕：朕凝旒端冕，以端万邦。而左右史臣，执简近侍，言动得失，注记无回。故布政罔不臧，承化罔不若。惟圣攸赖，慎简难虚。某官冯延已，君子之儒，多闻为富。发之为直气，播之为雄文。某官阎居常，行顾枢机，学臻精博，得廷臣之体，多长者之言。而皆践彼周行，奉予元子。或奏记有翩翩之誉，或樽多之谈。蔼然清风，叶此时望。是宜兼领郎署，咸跻掖垣。於戏！君举必书，朕敢忘於恭己。无德不报，尔勿怠於懋官。各振公才，副兹多训。可。


代人谢邓州钱太傅启

窃以敦诗阅礼晋求元戎之才察俗观风唐重亷车之任自非翁归之文武兼备吾邱之智略少双夙简万乘之心曷奉十连之寄太傅识推王佐道出生知锺间气于一时践亨途于早岁掌命书于内署言成典谟总机务于中枢道光启沃俄切北堂之荣养恳辞温室之近班铅黄再就于图书桴鼓寻清于京毂两河作镇祗谈笑以安边三辅乘轺得便宜而从事前席之恩弥厚出纶之命遂行虽南阳地雄巳列通侯之籍而东山望在未慰苍生之心伫立奇功以骇羣听用表法宫之命将如下九天便归台席以致君式跻二帝顾惟善颂实在于兹






卷二十



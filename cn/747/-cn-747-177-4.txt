○寒梧栖凤赋（以孤清夜月为韵）

凤兮凤兮，来何所图？出应明主，言栖高梧。梧则峄阳之珍木，凤则丹穴之灵雏。理符有契，谁言则孤？游必有方，哂南飞之惊鹊；音能中吕，嗟入夜之啼鸟。况其灵光萧散，节物凄清，疏叶半殒，高歌和鸣。之鸟也，将托其宿止；之人也，焉知乎此情？月照孤影，风传暮声。将振耀其五色，似箫韶之九成。九成则那，率舞而下。怀彼众会，罔知淳化。虽璧沼可饮，更能适於醴泉；虽琼林可栖，复相巡於竹榭。念是欲往，敢忘昼夜？苟安安而能迁，我则思其不暇。故当披拂寒梧，翻然一发，自此西序，言投北阙。若用之衔诏，冀宣命於轩阶；若使之游池，庶承恩於岁月。可谓择木而俟处，卜居而後歇。岂徒比迹於四灵，常栖栖而没没？


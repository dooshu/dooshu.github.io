○免史在德言事罪诏

左补阙刘涛等奏：太常丞史在德所上章疏，中书门下奏，未奉宣谕，乞将施行，分明黜陟。朕尝览贞观故事，见太宗之理。以贞观升平之运，太宗明圣之君，野无遗才，朝无阙政。书善尽美，无得而名。而陕县丞皇甫德参辄上封章，恣行讪谤。人臣无礼，罪不容诛。赖文贞弥缝，恕德参之狂瞽。徵奏太宗曰：“陛下思闻得失，只可恣其所陈。若所言不中，亦何损於国家。”朕每思之，诚要言也。遂得下情上达，德盛业隆。太宗之道弥光，文贞之节斯箸。朕惟寡昧，获奉宗祧。业业兢兢，惧不克荷。思欲率循古道，采拔时材。怀忠抱直之人，虚心渴见。便佞诡随之说，杜耳恶闻。史在德近所贡陈，诚无避忌。中书以文字纰缪，比类僭差，改易人名，触犯庙讳，请归宪法，以示戒惩。盖以中书既委参详，合尽事理。朕缵承前绪，诱劝将来。多言数穷，惟圣祖之所戒。千虑一得，冀愚者之可从。因览文贞之言，遂宽在德之罪。爰令停寝，不遣宣行。刘涛等官列谏垣，宜陈谠议。请定短长之理，以行黜陟之文。昔魏徵则请赏德参，今涛等请黜在德。事同言异，何相远哉！将议允俞，恐亏开纳。方今朝廷粗理，俊毕臻。留一在德，不足为多。去一在德，不足为少。苟可惩劝，朕何爱焉。但缘情在倾输，理难黜责。涛等敷奏，朕亦优容。宜体含洪，勉思竭尽。凡百在位，悉听朕言。

卢损

损，范阳人。梁开平初进士，贞明中累官至右司员外郎。後唐天成初由兵部郎中擢史馆修撰，转谏议大夫。清泰初为御史中丞；晋天福中迁右散骑常侍，转秘书监，授户部尚书致仕。周广顺三年卒，年八十馀，赠太子少傅。


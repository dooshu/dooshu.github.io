○遣使巡按天下诏

黜幽陟明，所以察风俗，求瘼恤隐，所以尉黎蒸。不有其人，孰可将命？礼部尚书席豫等，亮直清节，经通大才，多识前言，备闲时政。或久膺任使，尝参八使之列，或夙蕴公忠，必副四方之委。永怀兆庶，用寄澄清。豫巡河北道，鉷巡京畿、关内及河东道，隐之巡东畿及河南道，见素巡山南东道、江南西道、黔中、岭南等道。麟巡河西、陇西、碛西等道，翘巡剑南及山南西道，光誉巡淮南及江南东道。其百姓之间，及官吏之辈，如事或未该，须有厘革者，仍委量事处置，回日奏闻。其岭南、黔中、碛西，途路遥远，若使臣一一自到，虑有稽迟，任各精择判官，准旧例分往。


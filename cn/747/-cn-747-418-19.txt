○谢米面羊酒等状

右。中使某至，奉宣恩命，至节恩赐米面羊酒猪鹿，及杂口味等者。圣旨频降，荣赍过优，以周官百品之珍，戴颁其实；虽魏臣五釜之贵，岂容其多？受赐逾涯，拜恩失序，臣出自孤贱，素某贫苦，不过满腹，窃诫终身。且祭不掩豆，饭惟脱粟，昔圣之美，其俭可师。敢望丰盈，重彰尸旷，而雨露偏施，几时益荣。俾奉先之飨，味兼海陆，合族之宴，及於膏梁。又沐深慈，下沾中馈，以感以庆，启处难任，无德无功，惭惶罔措。无任戴荷兢惶之至。


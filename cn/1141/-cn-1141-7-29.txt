湖南行

浩浩湖南行，悄悄悲修涂。
荒城时卧虎，空村无啼乌。
哀我同袍子（时守令多余同年友。），惴慄官此都。
悍俗荆蛮接，遗黎魍魉俱。
白骨为瓦砾，青燐然丘墟。
王师跨岭表，铠甲簇苍梧。
供亿日以繁，膏血日以枯。
不惜腰磬折，鞭挞销肌肤。
官贫易得罪，生死争须臾。
岂无一循良，七载无迁除。
愁凝九嶷烟，魂游洞庭湖。
长跪乞大吏，但放归田庐。
直指古仁人（谓李侍御敬。），揽辔立踟蹰。
自出橐中金，买犊开榛芜。
丈夫万里志，奋臂拯艰虞。
庶几绘图献，一使苍生苏。



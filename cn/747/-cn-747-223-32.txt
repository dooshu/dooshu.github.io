○谏泼寒胡戏疏

臣闻韩宣适鲁，见周礼而叹；孔子会齐，数倡优之罪：列国如此，况天朝乎？今外蕃请和，选使朝谒，所当接以礼乐，示以兵威，虽曰戎夷，不可轻易，焉知无驹支之辩，由余之贤哉？且泼寒胡未闻典故，踝体跳足，盛德何观？挥水投泥，失容斯甚。法殊鲁礼，亵比齐优，恐非羽柔远之义，樽俎折冲之道。愿择刍言，特罢此戏，冒宸极，伏深战惧。








陆游　闭门

闭门何所乐，聊息此生劳。

霜薄残芜绿，风酣万木号。

研朱点周易，饮酒读离骚。

断尽功名念，非关快剪刀。

陆游

陆游　闭门

闭门高卧镜湖傍，元自无闲可得忙。

泛罢杯觞余菊苦，玩残指爪带橙香。

灯昏共度空阶雨，蛩冷偏依丈室床。

不待衰年宦情尽，未来如雁到衡阳。

陆游

陆游　闭门

寂寂云山千万重，闭门不忍叹涂穷。

高秋酒熟雪浮瓮，中夜剑归雷吼空。

近报犬羊逃漠北，岂无貔虎定关中。

君王犹记孤忠在，安得英豪共此功？

陆游

陆游　闭门

残发凋零不满巾，闭门聊得养天真。

恐伤药草停除地，为惜松槎禁伐薪。

独木架成新略彴，一峰买得小嶙峋。

萧然便觉浑无事，谈笑时时过近邻。

陆游

陆游　闭门

衰疾厌厌不易医，闭门惟与睡相宜。

狂曾忤物慵迎客，瘦不胜衣悔作诗。

数简隐书忘世味，半瓯春茗过花时。

寂寥终岁君无诮，正是幽居一段奇。

陆游


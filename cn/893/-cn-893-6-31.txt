长相思





日色欲尽花含烟，月明如素愁不眠。[一]赵瑟初停凤凰柱，[二]蜀琴欲奏鸳鸯弦。[三]此曲有意无人传，愿随春风寄燕然，[四]忆君迢迢隔青天。昔时横波目，今作流泪泉。[五]不信妾肠断，归来看取明镜前。

[一]王勃诗：“狭路尘间黯将暮，云开月色明如素。”



[二]吴均诗：“赵瑟凤凰柱，吴醥金罍尊。”杨齐贤曰：凤凰柱，刻瑟柱为凤凰形也。



[三]鲍照诗：“蜀琴抽白雪。”



[四]《汉书·匈奴传》：贰师引兵还至速邪乌燕然山。颜师古注：速邪乌，地名也，燕然山在其中。燕，音一千反。《后汉书·窦宪传》：遂登燕然山，去塞三千余里，刻石勒功，纪汉威德。是知燕然山为漠北极远之地。又唐时有燕然州，寄在灵州回乐县界，是突厥九姓部落所处，见刘昫《唐书·地理志》。



[五]傅毅《舞赋》：“目流睇而横波。”李善注：“横波，言目邪视如水之横流也。”王筠诗：“泪满横波目。”






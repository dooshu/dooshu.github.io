○谢奉常仆射启

某启。某今日伏奉圣旨，令充职翰林者。庞鸿恩重，蝼蚁命微。循涯增感激之诚，揣已积叨逾之惧。伏以某名惭钜下，人异隆中。无赋雪之词华，乏论天之才辩。顷岁才萌进取，便获攀投。及门人指其登龙，托质时推其附凤。因得交朋改观，行止增光。遂忝决科，俄荣筮仕。始优游於谏省，旋履历於霜台。郎署一栖，星霜六变。而偶兹多难，方困迷津。永无振奋之期，益励退藏之志。仆射悯其孤拙，哀以栖迟。忽垂大恩，顾及衰绪。孜孜保证，维持。竟使凡材，遽膺剧职。参玉堂之侍从，掌金殿之书词。荣非始图，事过初望。惟誓永将死节，上报生成。倍激糜捐，冀申万一。


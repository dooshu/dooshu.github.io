方回　次韵吴僧魁一山十绝

百结袈裟破唐帽，子为何物我为谁。

敦知各有直钩钓，解出珊瑚海底枝。

方回

方回　次韵吴僧魁一山十绝

天河泻水洗心君，瞎眼能观聩亦闻。

不是唐皇迎佛骨，大颠焉得见韩文。

方回

方回　次韵吴僧魁一山十绝

潘江陆海一笑唾，暂借禅衣隐此身。

坡谷两翁合为一，座间始可着斯人。

方回

方回　次韵吴僧魁一山十绝

七十三回生一阳，子年未半升我堂。

筠溪牧潜即汝是，一系驴橛须耐霜。

方回

方回　次韵吴僧魁一山十绝

筠溪四十三岁殀，师弟与兄传夜衣。

国手棋高更有着，百年政恐疾于飞。

方回

方回　次韵吴僧魁一山十绝

已学故学天隐说，多因误剃镜中头。

戏拈当日颜良案，两足何堪踏两舟。

方回

方回　次韵吴僧魁一山十绝

长安应制住红楼，浪惹玄都紫陌愁。

天目有山无捷径，落花莫放出溪流。

方回

方回　次韵吴僧魁一山十绝

隋朝桧下访仙真，五十年前夜榻身。

至道宫前天目顶，羡公去作卧云人。

方回

方回　次韵吴僧魁一山十绝

东南衲子密如云，何限参寥与惠勤。

泉下欧苏今不作，伽佗只夜乱纷纷。

方回

方回　次韵吴僧魁一山十绝

高安僧宝姚圆至，盐水谁其成酱冰。

莫为猢狲打筋斗，回头不记读书灯。

方回


○梁武论（所论出於释氏，故全以释典明之）

世人疑梁武建佛刹三百馀所，而国破家亡，残祸甚酷，以为释氏之力，不能拯其颠危。馀以为不然也。释氏有六波罗密，檀风密罗是其一也。又曰：“难舍能舍，大者头目肢体，其次国城妻子，此所谓难舍也。”馀尝深求此理，本不戒其不贪，能自微不有其宝，必不操人所宝，与老氏之无欲知足，司城之不贪为宝，其义一也。庸夫谓之作福，斯为妄矣。而梁武所建佛刹，未尝自损一毫，或出自有司，或厚敛氓俗。竭经国之费，破生人之产，劳役不止，杼柚其空，闰位偏方，不堪其弊，以此徼福，不其悖哉！此梁武所以不免也。


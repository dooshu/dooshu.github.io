至尊犹剩芜田千万顷好谁报垦荷殊恩

又

歌风台近起悲风刘项雌雄茂草中驻马日斜餐豆粥几家残店说新丰

又

腰弓箙矢骑如云胆落行人傍夕曛见说年来鸣镝少健儿强半去从军

又

河决年荒处处愁买鱼沽酒问徐州题诗白傅多情甚留得春风燕子楼

又

黄河北去好山稀路傍龟鳬见翠微最是峰峰经雨後芙蓉洗出白云飞

又

明湖画舫濯尘缨依旧荷花照水清正值鹿鸣秋荐近白头重接鲁诸生

又

日夜虫声不肯休干戈衰疾并含愁老夫宦兴秋云薄不分飞蓬爱远游

又

夏歌云汉又秋霖路改高原揽辔寻斜日暗飞高树下暮蝉冲过马头吟

又

积雨严飇带雪珠谁知七月粟生肤故园橘柚霜还未此夜江南寒到无【时七月廿七日景州飞霰】

又

虎符羽檄骑如龙万里军储五载供安得长蛇齐扫穴普天高枕罢边烽


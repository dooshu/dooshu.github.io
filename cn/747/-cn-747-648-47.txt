○授王播刑部尚书诸道盐铁转运等使制

敕：汉诸儒议盐铁者百辈，终莫能罢，以其均口赋利，则贵贱尽征於王府矣。而国家岁漕关东之粟帛，以实京师，亦重事也。并是两者，非才勿居。剑南西川节度副大使知节度事中散大夫检校户部尚书兼成都尹御史大夫赐紫金鱼袋王播：昔我宪宗章武皇帝枭琳於夏，擒辟於蜀，缚於吴，而又继之以元济、师道之役，十五年间，盖烦费矣，然而资用饶而人不加赋，朕甚异焉。谋及耆艾，以求其故，皆曰：“蜀帅播是时司榷者八年，忠而能勤，善於其职。先皇帝咨访委遇，用之不疑，下竭其才，而上专其任也。”是用徵自益部，授之刑曹，复以旧务烦之，式所以藉尔奉力之熟耳。於戏！知人则哲，宪考能之，顾兹不明，敢有贰事。尔其追奉先眷，佐予冲人，忠尽始终，以服休命。可守刑部尚书充诸道盐铁、转运等使，散官、勋如故。


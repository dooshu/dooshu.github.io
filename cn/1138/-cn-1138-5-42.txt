留别金陟三学宪

交态令人薄，于君古谊存。
飞腾过隗里，先后出膺门。
粉署予曾滥，云鸿尔独鶱。
西泠双节驻，三月百花繁。
半捲青油幕，长开绿玉樽。
谗人何狡狯，贱子实烦冤。
罗织兼三党，呼天隔九阍。
堪悲鸢跕跕，空羡兔爰爰。
顾我先心死，伊谁假手援。
长饥惊骨见，中夜付声吞。
饕餮方张目，驺虞已举幡。
几从范滂戮，幸免蔡邕髡。
尽室邀汤网，终身颂禹恩。
发枯宁可栉，舌在讵堪扪。
良友初还阙，深情过在原。
相持收涕泪，不暇语寒暄。
金错提携重，绨袍坐卧温。
慨然怜石父，真欲活王孙。
此谊邈千载，他人吝一飧。
微躯思浩荡，多难复崩奔。
谣诼嗟投杼，凄凉类触藩。
终能违罩弋，何计返丘园。
赋命逢豺虎，生儿号犬豚。
无缘过楚媪，有腼乞齐墦。
上客衔王命，群材为国抡。
高标违北斗，靡体变西昆。
美箭收南服，名驹出大宛。
探玄窥罔象，阐易到天根。
鹿洞灯还续，皋比道自尊。
诸生宗郭泰，知己愧虞翻。
矫矫辞巢燕，栖栖失木猿。
临岐重回首，踯躅不能言。


代温大仪谢史馆盛太博启

数日前特沐眷私曲贻编集窥捧之际降叹尤深窃以雅颂之兴实由乎王泽风骚之妙别禀于天机苟非命世之流岂在言诗之列太博逸才泉涌丽藻星繁识穷象帝之先学覩孔堂之奥一自奋飞闺籍冠映儒林献颂宸居固有凌云之气援毫史阁巳成系日之书余力霈然英词焕发穷万殊之奥赜究四始之本源探骊龙以得珠截文犀而取角不假江山之助而才过楚人非由梦寐之祥而思清谢客何连编之斯获但成诵以忘疲便欲写于屏风题于团扇同箴铭之例勒在盘盂比书札之珍置之怀袖表咏歌之不足庶佩服以无厌齐国闻韶虽巳臻乎忘味荆山抱璞亦终类于暗投感厚意之近临岂多谈之能尽


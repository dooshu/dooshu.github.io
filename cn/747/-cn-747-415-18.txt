○第三表

臣某言：臣闻《春秋》，“龙见而雩”，以其盛德在火，万物炳然，阳骄而旱也。周礼所以修一县之大祀，命三公以卜郊。则知古之勤雨，首於是朋，盖圣人顺天以垂训，王者奉时以告虞。伏惟宝应元圣文武皇帝陛下忧勤庶政，寅畏上元，全万物而曲成，恐一夫之不获，嘉生是降，率土皆穰。又自春以来，膏泽相继，禾方长茂，犹润纤茎，麦且擢芒，仍涵秀色。及纯阳用事，流辉是忧，未失旬期，已劳圣虑。勉农祈谷，合乐圜丘，感上帝之储祉，顾苍生之礻是福。祭之明日，夜合层灵，微风既和，震电不作，霭然四合，滂洒终朝。动乾坤而满盈，洽阴阳之化育，郊原益茂，田稚皆登。俯观秋至之收，伫广岁成之望，自朝及野，咸庆时和，比肩鼓腹，空迷日用。臣谬麦衮职，久荷鸿私，仰圣泽之无涯，愧生成之未答。无任忭跃之至，谨奉表陈贺以闻。


【隋丁道护启法寺碑〈仁寿二年〉】

右《启法寺碑》，丁道护书。蔡君谟，博学君子也，于书尤称精鉴，余所藏书未有不更其品目者，其谓道护所书如此。隋之晚年，书学尤盛，吾家率更与虞世南皆当时人也，后显于唐，遂为绝笔。余所集录开皇、仁寿、大业时碑颇多，其笔画率皆精劲，而往往不著名氏，每执卷惘然，为之叹息。惟道护能自著之，然碑刻在者尤少，余家《集录》千卷，止有此尔。有太学官杨褒者，喜收书画，独得其所书《兴国寺碑》，是梁正明中人所藏，君谟所谓杨家本者是也。欲求其本而不知碑所在。然不难得，则不足为佳物，古人亦云“百不为多，一不为少”者，正谓此也。治平元年立春后一日太庙斋宫书。


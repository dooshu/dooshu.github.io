答奉常陆五台论治体用刚


往丈起山中，不一岁而跻九列。仆日夜引领，望丈之一至者，以丈素有超世之识，知仆所以肩巨承艰之心，为能疏附后先，以共济艰危也。乃读前后手翰，所以教仆者，则亦未越于众人之见，而与仆之孤耿大谬也。丈前书谓仆处余懋学、傅应祯为太过，恐失士心；后书谓救刘台为盛德，至引文潞公之事以相比。今海内簪绅之侣，投柬于仆者，十九为此言也，然皆众人也，岂意有超世之识，又知仆所以肩巨承艰之心，而所见乃亦止此乎！

古之贤圣，所遇之时不同，而处之之道亦异。《易•大过》：“栋挠”。彖曰：“刚过乎中。”当大过之时，为大过之事，未免有刚过之病，然不如是，不足以定倾而安国，栋挠而本末弱矣。伊、周当大过之时，为大过之事，而商、周之业赖之以存，虽刚而不失为中也。仆以一竖儒，拥十余龄幼主，而立于天下臣民之上，威德未建，人有玩心。况自隆庆以来，议论滋多，国是靡定，纪纲倒植，名实混淆。自仆当事，始布大公，彰大信，修明祖宗法度，开众正之路，杜群枉之门，一切以尊主庇民、振举颓废为务，天下始知有君也。而疾之者乃倡为异说，欲以抑损主威，摇乱朝政，故不得不重处一二人，以定国是，以一人心。盖所谓刚过乎中，处大过之时者也。而丈乃以为失士心，误矣！吾但欲安国家、定社稷耳，怨仇何足恤乎？

至于潞公之事，亦复不伦。盖潞公所事者长君，而其出处去就，未必系宋室之安危。子方狂妄后生，独持馈锦一事以议论前辈，此其失在于不知贤耳，故潞公得以包容之。仆今所处何时也？主上举艰巨之任，付之于眇然之身。今权珰贵戚，奉法遵令，俯首贴耳不敢肆；狡夷强虏，献琛修贡，厥角稽首而惟恐后者：独以仆摄持之耳。其出处去就，所系岂浅浅哉！彼谗人者，不畏不愧，职为乱阶。且其蓄意甚深，为谋甚狡，上不及主上，旁不及中贵，而独剸刃于仆之身；又无所污蔑，而独曰“专擅”“专擅”云云，欲以竦动幼主，阴间左右，而疑我于上耳。赖天地宗庙之灵，默启宸衷，益坠信任；不然，天下之事岂不为之寒心哉！自有此事，主上食不甘味，寝不安席，以痛恨于忌者，盖大舜疾谗说之殄行，孔子恶利口之覆邦，故去此人以安仆也，以安社稷也。离明允断，诚理法之正，而仆所以恳恳救之者，盖以仰答圣恩，下明臣节耳，非欲为沽名之事也。而丈乃以潞公见风，误矣。

仆一念为国家，为士大夫之心，自省肫诚专。其作用处，或有不合于流俗者，要之欲成吾为国家，为士大夫之心耳。仆尝有言：“使吾为刽子手，吾亦不离法场而证菩提。”又一偈云：“高岗虎方怒，深林蟒正嗔。世无迷路客，终是不伤人。”丈深于佛学者，岂不知此机乎？

夫士屈于不知己，而伸于知己。今海内缙绅之侣，为此言者甚众，仆皆逊而谢之；乃于丈哓哓不已者，以丈有超世之见，知仆所以肩巨承艰之心者也。读礼有暇，试一思之。倘再会有缘，尚当刮目相待。






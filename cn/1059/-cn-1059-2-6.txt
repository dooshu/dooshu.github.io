○柴驿丞

吴江盛昶允高，景泰庚午举乡试北上，偕常熟章参议表大、理格兄弟及他同年二人，行达山东一驿，章等先至，昶独后。驿丞柴某出迎，目诸人久之，问曰：「公等五人来，其一安在？」众对曰：「在后且至。」丞又问曰：「彼非衣绿乎？」众怪之，诘其所自知，丞曰：「予昨夜梦一白须老人云：『明日有五举人至此，中一绿衣者是汝异日恩人，慎毋慢之。』予是以不无少望耳。」少选昶至，丞意甚喜，留五人宿，供帐极丰。亲为昶执奴隶役，勤渠百端，众窃笑之。及上京，昶竟擢第。寻以监察御史俵马山东。至其地时，丞适被讼于巡按御史，下狱，当黜为民矣。昶因造谒，为之缓颊，不从。索狱词至，手裂碎之，因取笔别为具案，尽雪其罪。御史不得已听之，丞遂得释。恩人之梦，至是不诬矣。


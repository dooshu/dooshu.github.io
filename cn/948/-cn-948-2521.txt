陆游　秋夕书事

秋夕初多露，渔家半掩扉。

鹊飞山月出，犬吠市船归。

影瘦悲形瘁，冠偏感发稀。

眼中无宿士，老我欲畴依？

陆游

陆游　秋夕书事

点点秋灯晚，翻翻宿鸟还。

雨添羁枕睡，书伴小窗闲。

僧阁荒寒外，渔村缥缈间。

画工今代少，谁为写家山？

陆游

陆游　秋夕书事

寂寂青枫岸，萧萧白版扉。

端居常嬾动，偶出却忘归。

时泰徵科简，师还驿置稀。

江村日无事，烟火自相依。

陆游


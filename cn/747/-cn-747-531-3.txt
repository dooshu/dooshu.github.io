○贺甘露表

臣某言：伏奉今月九日圣恩，以元和殿前所降甘露，宣示百寮者。伏闻圣德至而和风应，元气滋而灵液降。不有上瑞，曷彰盛时？况甘惟旨味，露则仁泽。岂无外野？故呈祥於禁中，不於别殿，特表庆於元和。光凝栖凤之林，气传香之树，将使五灵集祉，奕叶流芳。伏惟陛下先天奉时，王道立极，不言而风雨咸若，无为而正祥荐至。故得蒸云降液，睹阳不，如脂如饴，珠连星缀。可以彰圣感，可以保丰年。汉致金盘，魏称琼爵，方兹冥贶，固有惭德。臣遇斯鸿造，幸偶昌期，希代称符，微生毕睹。载欣载贺，徒竭犬马之诚；舞之咏之，共乐华胥之俗。无任。


断：阳气强内而刚外，动能有决断。

初一：断心灭斧，冥其规矩。测曰：断心灭斧，内自治也。

次二：冥断否，在塞耳。测曰：冥断否，中心疑也。

次三：决其聋鼻至　，利以治秽。测曰：决其聋鼻至　，利以有谋也。

次四：断我否，食非其有，耻。测曰：断我否，食可耻也。

次五：大腹决，其骨脱，君子有断，小人以活。测曰：大腹决脱，断的有理也。

次六：决不决，尔仇不阔，乃后有钺。测曰：决不决，辜及其身也。

次七：庚断甲，我心孔硕，乃后有铄。测曰：庚断甲，谊断仁也。

次八：勇侏之伐，盗蒙决夬。测曰：盗蒙之决，妄断也。

上九：斧刃蛾蛾，利匠人之贞。测曰：蛾蛾之斧，利征乱也。


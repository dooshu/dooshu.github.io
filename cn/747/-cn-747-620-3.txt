○西掖瑞柳赋（以“应时呈祥，圣德昭感”为韵）

乾坤至诚，草木无情。神灵乘化而致理，枯朽效祥而发生。当圣泽未沾，故兀然枯瘁；及天光回照，遂蔼尔敷荣。因万物以咸遂，与百祥而毕呈。故得垂阴琐闼之中，固本凤池之侧。始孤标而颖拔，乍苒弱而条直。长充西掖之佳玩，迥夺东门之秀色。芬敷自异，永垂不朽之名；变化无常，用表好生之德。懿其荑生渐蔚，耸惟条。拂瑞景而增丽，祥风而独摇。可以彰圣王之元感，可以见昊天之孔昭。舒卷以时，陋梧桐之半死；荣枯顺理，鄙松柏之後凋。且春布发生之庆，秋行肃杀之令。於天地而不失其常，在金木而各得其性。众皆毕出尽达，我则向日而衰；众皆黄落萎腓，我则感时而盛。不然，何以知至德之动天，运神功而瑞圣者矣。翠色，异酒泉嘉柰之祥；轻阴澹澹，同鄱郡枯梓之感。烟销雨霁，霏素雪於宸居；日晏春深，杂繁花於睿览。青翠葳蕤，垂轩拂墀。在日月偏临之处，当鸳鸯集苑之时。至矣哉！天降灵贶，圣为明证。既得地而不杂众流，常托根而独标美称。知是天听，自人而应者也。

李复

复，贞元中历官岭南道节度使。


【昭君辞】

朝发披香殿。夕济汾阴河。於兹怀九逝。（《类聚》作折。文苑、乐府同。）自此敛双蛾。沾妆疑（《类聚》作如。文苑同。又注。一作疑。）湛露。绕臆（《类聚》作脸。文苑同。又注。一作臆。）状流波。日见奔沙起。稍觉转蓬多。胡风犯肌骨。非直伤绮罗。衔涕试南望。关山郁嵯峨。始作阳（文苑作伤。）春曲。终成苦寒歌。惟有三五夜。明月暂经过。（○玉台新咏七。《类聚》四十二。文苑英华二百四作昭君怨。《乐府诗集》二十九作明君词。《诗纪》七十二。）


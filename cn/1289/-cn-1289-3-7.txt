背自第一椎循督脉行至脊骶凡十一穴第七


《气府论》注云：第六椎下有灵台；十椎下有中枢；十六椎下有阳关。

大椎，在第一椎上陷者中，三阳、督脉之会。刺入五分，灸九壮。

陶道，在大椎节下间，督脉、足太阳之会，俯而取之。刺入五分，留五呼，灸五壮。

身柱，在第三椎节下间，督脉气所发，俯而取之。刺入五分，留五呼，灸三壮。《气府论》注云：灸五壮。

神道，在第五椎节下间，督脉气所发，俯而取之。刺入五分，留五呼，灸三壮。《气府论》注云：灸五壮。

至阳，在第七椎节下间，督脉气所发，俯而取之。刺入五分，灸三壮。

筋缩，在第九椎节下间，督脉气所发，俯而取之。刺入五分，灸三壮。《气府论》注云：灸五壮。

脊中，在第十一椎节下间，督脉气所发，俯而取之。刺入五分，不可灸，灸则令人偻。

悬枢，在第十三椎节下间，督脉气所发，伏而取之。刺入三分，灸三壮。

命门，一名属累，在第十四椎节下间，督脉气所发，伏而取之。刺入五分，灸三壮。

腰俞，一名背解，一名髓空，一名腰注，一名腰户。在第二十一椎节下间，督脉气所发。刺入二寸，留七呼，灸三壮。《气府论》注云：刺入三分，《热》注、《水穴》注同。《热穴》注作二寸，《缪刺论》同。

长强，一名气之阴郄，督脉别络，在脊骶端，少阴所结。刺入二寸，留七呼，灸三壮。《气府论》注及《水穴》注云：刺入二分。






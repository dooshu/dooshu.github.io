○與馬鍾陽司徒 【 練兵】

僕細觀兵部諸公、原無練兵之意、故於兵未練之始。即豫計練之無成。夫天下之事。固有為之而無成者矣。然未有不為而自成者也。向來補練所以不效者。只為外無實心任事之人。內亦無考覈之實政耳。若嚴立法程。以三年為限。成則若何論功。不成則若何論罪、彼當事者自當知奮知懼。而吾事亦不患無結果之期矣。今不務此而但以錢糧不足為憂。萬一薊鎮失守。中外騷動。此時雖積財萬萬。何益於朝廷乎。又如其時欲歸咎邊臣。則邊臣必以不得練兵為解。欲諉咎於戶部之吝。則亦僅能挽戶部以同罪。而無救於其身。兵部之計。恐未為得也。竊念此疏、公為題覆之首、謬恃素愛、敢私布之、惟公細思焉、二華擬練兵三萬人、三萬之中、四枝原巳給有全料今所當給者一萬八千人煩以此一萬八千人全年料草算計、該銀若干、內扣月料若又、實該銀若干、若又以今見在馬匹、每枝只二千上下、及如二華初議減馬為步、計之當又省矣、若又以平時操練、照行糧事例半給、至調遣之時、方與全給當益省矣、大抵練兵自為朝廷計為部計、非為內閣計、此意士大夫似俱當相亮也、


醉后为周雪客题松林抱膝图

层岩怪石纷巃嵷，老松铁干根青铜。
江天漠漠来长风，谁独坐者苍山空。
老病看人眼欲白，望气知为周雪客。
丰颐广颡不寻常，骨重神清爱山泽。
前年走马长安市，客舍高斋面秋水。
题诗一出惊公卿，挟策行将谒天子。
尔翁意气横高天，君才豪俊尤少年。
顾厨结客凡几辈，书画经时又满船。
春华方盛诗已老，老成更数何人好。
二酉家藏读父书，蓼莪泪尽收遗草（君方辑先公遗集。）。
金陵耆旧随东流，时人衮衮徒公侯。
多君父子能好事，残编陈迹时讨求。
即今抱膝亦不恶，脱手黄金未萧索。
薄游君自敬亭回，北楼坐对衔金杯。
我来重酌秦淮酒，倚醉同登周处台。
才雄心小君努力，暂时雌伏休徘徊。
夜阑拂袖题长句，我亦山中寻桂树。



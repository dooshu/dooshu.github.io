○幽兰赋（以“远芳袭人，终古无绝”为韵）

阳和布气兮动植齐光，惟彼幽兰兮偏含国香。吐秀乔林之下，盘根众草之旁。虽无人而见赏，且得地而含芳。於是嫩叶旁开，浮香外袭。既生成而有分，何掇采之莫及。入握称美，未遭时主之恩；纳佩为华，空载骚人之什。光阴向晚，岁月将终。芬芳十步之内，繁华九畹之中，乱群峰兮上下，杂百卉兮攒丛。况荏苒於光阴，将衰败於秋风。岂不以处地稍幽，受气仍别。萧艾之新苗渐长，桃李之旧蹊将绝。空牵戏蝶，拂花蕊之翩；未遇来人，寻芳春而采折。既生幽径，且任荣枯。幕轻烟而葱翠，带淑气而纷敷。冀雨露之溥及，何见知之久无。及夫日往月来，时占岁睹。遇达人之回盼，披荒榛而见取。横琴写操，夫子传之而至今；入梦为征，燕吉闻之於前古。生虽失处，用乃有因。枝条嫩而既丽，光色发而犹新。虽见辞於下土，幸因遇於仁人。则知夫生理未衰，采掇何晚。幽名得而不朽，佳气流而自远。既征之而见寄，愿移根於上苑。

李公进

公进，字德升，官右卫兵曹参军。


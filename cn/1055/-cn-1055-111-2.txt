【请耕禁地札子〈庆历五年二月〉】

臣昨奉使河东，相度沿边经久利害。臣窃见河东之患，患在尽禁沿边之地不许人耕，而私籴北界斛斗，以为边储，其大害有四。以臣相度，今若募人耕植禁地，则去四大害，而有四大利。河东地形山险，辇运不通。边地既禁，则沿边乏食，每岁仰河东一路税赋、和籴、入中，和博斛斗支往。沿边人户既阻险远，不能辇运，遂赍金、银、绢、铜钱等物，就沿边贵价私籴北界斛斗。北界禁民以粟、马南入我境，其法至死。今边民冒禁私相交易，时引争斗，辄相斫射，万一兴讼，遂构事端。其引惹之患一也。今吾有地不自耕植，而偷籴邻界之物以仰给，若敌常岁丰及缓法不察，而米过吾界则尚有可望。万一虏岁不丰，或其与我有隙，顿严边界禁约，而闭籴不通，则我军遂至乏食。是我师饥饱系在敌人，其患二也。代州、岢岚、宁化、火山四州军，沿边地既不耕，荒无定主，虏人得以侵占。往时代州阳武寨为苏直等争界，讼久不决，卒侵却二三十里。见今宁化军天池之侧，杜思荣等又来争侵，经年未决。岢岚军争掘界壕，赖米光浚多方力拒而定。是自空其地，引惹北人岁岁争界，其害三也。禁膏腴之地不耕，而困民之力以远输，其害四也。臣谓禁地若耕，则一二岁间，北界斛斗可以不籴，则边民无争籴引惹之害；我军无饥饱在敌之害；沿边地有定主，无争界之害；边州自有粟，则内地之民无远输之害。是谓去四大害，而有四大利。今四州军地可二三万顷，若尽耕之，则其利岁可得三五百万石。伏望圣慈特下两府商议。如可施行，则召募耕种税入之法，各有事目，容臣续具条陈。取进止。


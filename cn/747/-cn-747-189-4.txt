○社主制度议

社主制度长短，在礼无文。且天子亲征，又载社主。谓之社事，则社之神主，可载而行。今详议，以为主既可载，明非过重。按《郊特牲》云：“社祭土而主阴气。”《韩诗外传》云：“天子大社方五丈，诸侯半之。”盖以五是土数，故坛方五丈。其社主请准五数长五尺，准阴之二数，方二尺。剡其上以象物生，方其下以象地体。埋其半，以根在土中，而本末均也。则神道设教，法象有凭，其尺请用古尺。


○景星见赋（以“垂象含辉，有道则见”为韵）

皇天有知，明命不疑，既何言而守默，亦悬象而高垂。彼星之见者，下符睿哲，上丽圆规。将旌德之治乱，必审时而推移，故行藏克协乎道，盈缩不失其宜。於是稽其义，观其象。色焕炳，光炯晃，挂青汉粲粲其辉，连白榆历历其状。天以祚圣，垂元精而临下；圣以应天，凭至诚而感上。睹其貌，美天文之昭昭；原其本，知王道之荡荡。盖以瑞本斯表，祥光是含，五纬知让，七纪怀惭。与时俱明兮皇化齐美，将圣共出兮元德相参，岂同夫入蜀而使臣应其二，在户而诗人咏其三？徒观其象高而远，质明而微，如曙灯之欲灭，若秋萤之不飞。夜则出焉，丽乾元以发彩；昼而隐也。让太阳而藏辉。不然，则安知国家无为无事，垂拱垂衣乎？

我唐至德可久，立功不朽，泽及四海，化被九有，ム彼景星，契我元首。俾千品万类，仰而知其太平；四夷八蛮，瞻而慕乎圣後。若然，则其验可徵，其事可考，伊星之叶圣，如风之偃草。其灵也，在乎或出或处。其应也，彰乎有道无道。彼汉祖之聚五星，唐尧之感五老，未若帝命是锡，生灵载造，天禄无疆，鸿业永保者也。原夫莫大匪天，莫明匪德，天也惟德是辅，德也惟天是则。是以垂一星而呈万国，其明孔彰，其仪不忒。至若开天碧，昭然可觌，炳如金粟，粲若银砾。煌煌其明，烂烂其色，九霄静而载扬光芒，千里望而不违咫尺。客有观天文，察时变，惟景星之所在，信有道而则见。美盛德之形容，怀斯文而愿荐。


沁园春 偕友看杏花作

春社才过，花事关心，殊劳梦思。
正草芽初茁，横铺翡翠，水泉新涌，净漾琉璃。
听说前村，杏花开矣，曳杖还教载酒随。
相将去，看日烘云暖，蝶醉蜂痴。

花间坐卧都宜。
怅似锦韶华得几时。
忆卖来深巷，枝头犹湿，看从南陌，屐齿嫌迟。
为祝东风，好留春住，莫遣飞英著鬓丝。
凭传语，道先生归也，更唱新词。
按：辑自《全清词钞》卷二。



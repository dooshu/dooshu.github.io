第六十大同卦〔三阳破阴坎水正北〕：四上三中四下通畅之象

象曰：天衢坦坦，五达六通。我行其中，乘云驾龙〔此卦有验在前序〕。

颜曰：三阳处中，位尊德盛，我则阳也；天衢通达，云龙乃从，乘而驾之，指挥六合，乾之九五，凡庶遇之，则不胜而反致凶也。佐辅明时，亦获无咎也。

何曰：日出东方，照我北角。余光所烛，延及幽谷。一云：黄钟建子，阳气乃滋，渐向太和，六合吟嘻，百事从心，所为皆吉。

陈曰：三阳在中，人道全盛，上下四阴，皆相应也。天与之，人与之，是谓大同，故曰云云。

刘曰：天衢坦坦，柔不胜也。乘云驾龙，位正中也。

此课上下老阴，不能有为，而三阳居中，刚明盛大，无往不可，故有天衢坦然，五达六通之象。占者得之，可以正邦国，安黎庶，除残去暴，无所不可。

诗曰：云散月当空，牛前鼠后逢。张弓方抵垛，一箭定成功。

又曰：位尊德盛，四夷咸从。君子治乱，小人乃凶。


○陈褒卫尉卿制

敕：出身事主，忠之效也。以年致政，古之制也。淳风将振，斯道复行。朕用嘉焉，宜示优宠。宣徽使某官陈，以敬慎之操。俊之才，辅予潜九之初，叶我司总之寄。出纳惟允，佐佑尽规。勤劳王家，数纪於是。永念耆德，方注虚怀。遽从知退之言，亟有悬车之请。虽面谕难抑，岂旧功可忘。而司卫列卿，秩崇务简。俾退辞近侍，犹在立朝。勉回高尚之心，式重君臣之义。可卫尉卿。


○小殿直诸指挥厢虞候刘匡范谥议

诞生将门，爰有命闻。宽柔得众，勤恪在公。幼袭世封，克荷先业。以忠正奉国，以孝悌承家。顷奉朝恩，守牧滁上。民无冤滞，吏绝侵渔。期年有成，风俗大治。又据《行状》云：“为皇城使日，值北师来侵。京邑骚动，匡范忘食辍，昼警宵巡。仍散私财，以募兵士。屡陈章疏，乞预征行。念兹勤劳，夙夜敬事。”按《谥法》“勤劳无私曰顺”。谨议。


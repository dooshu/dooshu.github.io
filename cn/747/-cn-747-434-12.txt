○请伐吐蕃疏

吐蕃盗有河湟，为日已久。大历以前，中国多难，所以肆其侵轶。臣闻其近岁以来，兵众寝弱，西逼大食之强，北病回纥之众，东有南诏之防。计其分镇之外，战兵在河陇者，五六万而已，国家若令三数良将，长驱十万众，于凉、鄯、洮、渭，并修坚城，各置三万人，足当守御之要。臣请以当道所贮蓄财赋，为馈饣军之资，以充三年之费。然後营田积粟，且耕且战，河陇二十馀州，复之可翘足而待也。


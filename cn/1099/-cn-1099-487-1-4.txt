○查明蜀省二界疏 【 水藺地界】

一曰遵義府沙溪地界、遵義道按察使盧安世、畢節道副使王台彥、總兵官王國禎、會勘得遵義之有沙溪、天旺里也、在平播時、巳定、乃水西嘵嘵其詞、必欲以萬曆年間李察院之疏為憑及簡閱原疏。夫亦何嘗不明。疏內有遵義縣清潭沙溪等里字面又云自渭河至沙溪塲陸目之地令水西照舊住種認粮等語、乃知同一沙溪。而一河為界。在東為里。在西為塲至彰明較著矣。舊時水藺相爭其地時□水時属藺要當以原界為凖天啟初年。水藺交叛遵義孤懸人民逃竄、彼時府城尚失守。安問沿邊一帶版圖哉。沙溪督亢之地、鞠為茂草、一望無烟、以故苗民荷插從事於遵民棄而不耕之地、日復一日、遂聚廬而托處焉非既撫之後設立邊將。敢橫行馳騁。深入內地占據也。迨崇禎三年。撫局巳定遵義設有沙岩等七隘。可恃無恐。舊民自遠方逃回者。各尋故業。則沙溪巳為夷民奄有矣問之水西、安位以一孺子蒙不曉事、全憑目把主使亦如人家少孤之子、父祖所遺山畔田界、全未口授、是鄰是巳、亦烏得而知之、前此之執、吝不退、無怪其然也、崇禎六年奉　旨清界、黔蜀督撫兩院從實回奏、奉有　明旨、責令退地、今三職奉兩省四院憲行、於七年四月初十日、抵遵義府親履鎮南隘沙岩營、沿河一帶、喚集舊日里民逐甲清查、水西安位、亦差漢把陳國基、隨道鎮往勘巳曉然于順逆之形、向背之勢、噤口無說矣、忽有水西頭目小烏謎者、水內之雄、百夫之特、偶有憾於安位、聞有清界之舉將沙溪天旺二里數年不明之土、負冊以獻開載甚明、一時負固寨苗聞道鎮既至又聞阿烏謎投冊、難以含糊各各震恐、不煩驅逐、奔突竄伏、惟其啄矣隨將沿河、一帶立碑七座、西水東遵界限分明。從此以往遵義舊民。可以復業。而每年一千有奇之粮不累、別里包賠。可了數年未結之局矣。然而職尚有說焉、遵義今雖新疆、原属播土、巳非腹裏安盂之地而沙溪一帶、又隔府城三日、與夷為鄰、萬苗環堵、如蜂如蟻即如清界一事、煩　聖明天語諄諄、黔蜀兩院、舌敝穎禿、飛檄如雨、數年尚同築舍、直待兩道一鎮穿箐冒險、拮据念旬、而始帖然、第道鎮為　朝廷清界。不能為遵義守界。萬一道鎮來而遯。道鎮去而復來。彼眾我寡。彼近我遠。彼強我弱。將奈之何是必嚴諭沙岩鎮南諸將。操練兵卒。摩礪以須。防衛耕民倘有越界侵疆。占土者。奮勇截殺。不得以壞撫局為名。偷安巽懦。藉口卸擔。庶狡夷割斷覬覦之心邊民得受清寧之福。西南不拔之基。永奠於今日矣。等因會詳到臣、該臣看得水西有沙溪場、遵義有沙溪里止以一河為界、遵義府因地方隔遠、且遭兵火、久失清理、以致雜苗混占、拾有五年、即安位幼穉、通未之省今兩道一鎮、穿箐履險、親行躧勘、經二旬而始得條緒、各苗聞風、俱各遯避、立石七座、界址巳明、又據遵義道臣虞安世、報稱定界之後五月初二日西目小阿烏謎、將逃將游朝柄父子、自火焰峒內擒解處死具見效順以後責成隘將、嚴飭于陬、自無他虞無容再議者也

一曰龍塲壩水藺地界、查得龍場者、乃水藺各寨之夷。每遇辰日聚集交易之所。迤南為正西里。迤北為以膩里。先年自奢崇明龍授宣撫。即與水西奢社輝爭此二里。屢屢讐殺。該兩省撫按各臣具疏、該科參部覆內開為照水藺相搆、各執一方、據黔蜀兩撫疏陳顛末、詳哉其言之矣、顧黔蜀之處分、微有異同、則水藺之紛爭、終難結局、故自黔撫言、奢寅不宜爭正西以膩之地、致起釁端、併臚列其諸不法狀、而欲革其襲替、以及其父崇明之冠帶、如此、則社輝之計遂矣其何以服永寧之心乎。蜀撫言社輝不宜假崇德崇險之名、紊亂宗派、以陰瞰其爵土、而欲將正西以膩二里查非賠償、不論管業久近、斷歸藺州、如此則奢寅之欲足矣。其何以塞水西之口。此科臣所謂兩撫之處置。皆未得其平也。今照兩撫併按臣疏、僉謂必須勘明地界、以杜後日之爭端、夫天下無懸斷之事、則勘之誠是也、但以膩、正西之地。在水西自社輝始侵占者乎。抑自社輝以前安氏所久據者乎。在藺州自崇明始被占者乎。自崇明以前或賠償或侵奪者乎。此則不待勘而可知者也。儻自社輝近日所侵。自崇明近日被占。則藺州守土。自應還之藺司。若侵占不自社輝。被占不自崇明。則各令照舊管業。不必以久遠之事。又開一番爭端。所謂以不治治之者也。亦何待勘哉。科臣謂不索於堯臣未死之前以此詰奢寅、應無詞置對矣、等因、萬曆四十六年內、兵部覆奉　神宗皇帝聖旨是這處置水藺事宜俱依擬行其正西等地、著該撫按官即與查明管業、不許互搆爭端、欽此、欽遵在卷、查此案巳刻載蜀誌、則其地明屬水西矣、但水西始雖力爭後忽和好。仍將此地安插藺夷。與本部諸夷交錯而處。及奢崇明父子敗遯、則專以龍場剋仲為窟。水西不惟不問。且竭力護之。臣每遇漢把訴辨輒責之曰既係爾家故土、何以有藺夷、藺夷所處、即是藺界、各目亦自語塞、今據蜀省所執、以剋仲壩為藺界臣查有藺夷奢宏見住此壩即此是界、亦最分明、外如正西沔陽白兆岩上岩下等處俱有藺夷住民無恙、則原日舊址、固盡在無失也獨是龍塲剋仲等處、深入夷穴、開闢以來。曾無漢人得住自。天啟三年臣因追拏奢賊、始發總兵官李維新、併副參林兆鼎王國禎譚正修等、親入其地、俱云此地距大方只六七十里。離永寧實有六日。山峻箐深。不產稻穀。旁有滑石峒一種羿子、天生獰惡、如蟻如蜂、即水藺不能制、多棄為甌脫、臣惟禦夷之法。治以不治。既來則安。不使再開剿局。且水西業巳納款。豈殘藺尚敢負固。每每持議、欲四川總鎮差官、帶舊日藺目過河查明藺夷住址俾照往例納款認粮、毋許憑陵、則界限既明、而葛藤可斬、乃總兵侯良柱併敘瀘道臣常任賢持議必欲於龍塲壩設將添兵、撫臣劉漢儒據議移咨商之於臣、臣竊以為不可、公處西事令以因俗省事為主大抵守邊者扼險。未聞入險。此地枕在夷穴。四面孤懸。限隔一河。不便接應。據議築城守渡。設哨轉運。捐有用以事無用。無論經費不貲。且內激藺夷窮獸之鬬。外挑水西扼吭之嫌。釁端一開。未易收拾。昔年四川撫臣饒景暉、欲差一官住龍塲坐鎮、黔撫臣張鶴鳴、上疏爭之、具有成案、臣雖衰庸亦有血性、豈敢不圖疆理而苟且塞責、但考之成案、質之輿論、處置之法不過如此、疆塲利害、理當暢言。未敢創可喜之譚。以釀無窮之害此臣迂愚之見。與蜀相左者也。


○送韦兵曹赴上都序

韦公显名三蜀，出入东西川，垂二十年矣。至於是邦，必闻其政。盖礼者德之干，利者义之和，由之不失其道也。噫！夫克有具美，而抑与之，徒淹岁月，未上霄汉，俾其知已者惭而已，虽多亦奚补於时议哉？有以知君子不见而彰，义然後取，信吾宝也。杜陵乡曲，千里而近；楚王坛上，瞻望仍遥。雁随阳而昨夜初过，木落山而寒霜始白。今日何日？江干送归，岂无樽酒，可以留饯？国家开设会府，综核九流，衡悬而不欺轻重，论定而必先远大。之子之往，求善价而沽诸；孚爱惟允，将美利而利物。夫然，则家之肥而国又肥也。南山之山，日复羁齿。时因便风，无金玉尔音。千里韦生，予何日？


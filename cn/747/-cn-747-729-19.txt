○金庭观晋右军书楼墨池记

越中山水之奇丽者，剡为之最。剡中山水之奇丽者，金庭洞天为之最。其洞在县之东南。循山趾而右去，凡七十里，得小香炉峰，其峰即洞天之北门也。谷抱山斗，云重烟峦，回互万变，清和一气。花光照夜而常昼，水色含空而无底。此地何事，尝闻异香，有时值人，从古不死。真天下之绝境也。有晋代六龙失驭，五马渡江，中朝衣冠，尽寄南国。是以琅琊王羲之领右军将军，而家於此山。其书楼墨池，旧制犹在。至南齐永泰九年，道士褚伯玉，仍思幽绝，勤求上元，遂启高宗明皇帝，又於此山，置金庭观，正当右军之家。故书楼在观之西北维，一间而四徘徊，高可二丈已下。墨池在尊殿之东北维，方而斜，广轮可五十尺已下。池楼相去东西羡值，才可五十馀步。虽形状卑小，不足以壮其瞻玩；而恭俭有守，斯可以示於将来。况乎处所遐深，风景秀异。契逍遥之至理，阅鸾鹤之参差。其金庭洞天，即道门所谓赤城丹霞第六洞天者也。案《上清经》：其洞天在天台桐柏山中，辟方四十里。其北门在此小香炉峰顶，人莫得而见之。有山樵夫往往见之者，或志之以奇花异草，还报乡里，与乡里同往，则失其所志也。过此峰东南三十馀里，有石窦呀为洞门，即洞天之便门也。人或入之者，必赢粮秉烛，结侣而往，约行一百里二百里，多为流水淤泥所阻而返，则莫臻其极也。通以元和二年三月，二三道友，裹足而游。登书楼，临墨池，但见其山水之异也，其险如崩，其耸如腾，其引如肱，其多如朋。不三四层，而谓天可升。经再宿而还。以书楼缺坏，墨池荒毁，话之於邑宰王公。王公瞿然，徵王氏子孙之在者，理荒补缺，使其不朽。即事题兹，实录而已。

郭行馀

行馀，元和时第进士。累擢京兆少尹。太和初迁楚州剌史，移汝州，入为大理卿。李训谋诛宦官，令募兵，授宁节度使，事败及难。


◇辞梁宣帝启

陛下中兴鼎运，龙飞旧楚，臣昔因幸会，早奉名节，理当以身许国，期之始终。自晋氏南迁，臣宗族盖寡。从祖太尉、世父仪同、从父司空，并以位望隆重，遂冢于金陵。唯留先臣独守坟柏。常戒臣等，使不违此志。今襄阳既入北朝，臣若陪随銮跸，进则无益尘露，退则有亏先旨。伏愿曲垂照鉴，亮臣此心。（《周书·柳霞传》）


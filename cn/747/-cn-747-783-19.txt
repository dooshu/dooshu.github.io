○绣药师琉璃光佛赞（并序）

东方药师琉璃光佛事具本经。今我季妹裴氏严是像也，诚而祷之。其严之何？裂素点绚，攒针缉缕，以五采章成三十二相，八十种好，意夫十二上愿从之。其祝之何？况我太夫人福如上愿，而寿如缕数。夫以大圣之力，加於积善，而赴於精诚，宜乎其至也如归，其答也如响，其久大无极而不可思量也。如东方虚空，抑经之有偈。所以启迪誓愿，发扬圣德者也。苟以至诚为用，员敢让於文乎。赞曰：

上天报应，为福为极。有赫大圣，与天同力。而我景行，与圣同德。存存如山，念念如川。大圣拯护，同符自然。十二愿我之事，亿万缕我之年。


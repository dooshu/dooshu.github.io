皂雕行


燕山之北辽海东，朔云昼暗冰崖通。
皂雕竦翼胡沙中，飘飖万里凌天风。
大如车轮飞唳空，壮士仰面弯雕弓。
猎师罗网来榛丛，一时掩捕何其工。
依人谁见正驯伏，食肉岂必无英雄。
侯家锦石高台上，独立凝思迥相向。
铁爪金眸终日閒，丰姿紧疾神清壮。
意气常令天地宽，愁心每识风云状。
王孙夜猎平原田，双马载之高比肩。
赤霄杳冥忽不见，有时下击低苍天。
修蛇十丈竟饱坼，黄羊野豕止一拳。
草枯不屑下狐兔，空中何得容鹰鹯。
故乡茫茫只咫尺，一举翻然轻六翮。
呜呼，此禽本是胡中客，非我族类终难役。





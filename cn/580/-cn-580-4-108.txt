列传第一百八 贡奎〔师泰〕　王守诚　李好文　孛朮鲁翀〔远〕　苏天爵　吴直方〔莱〕　杨瑀　逯鲁曾〔曾福仲　刘闻〕　张翥　周伯琦　孔克坚


贡奎，字仲章。其先大名满城人，后徙宁国宣城。奎十岁能属文，及长，博通经史。浙江行省檄为池州齐山书院山长。大德六年，授太常奉礼郎兼检讨。上疏言：“先王制礼，虽节文有经，而本诚贵质，惟不蔽于礼之文而得其意，则可以对越而无歉。不然，繁为之节，无当也。”朝廷多采其议。九年，迁翰林国史院编修。至大元年，转应奉翰林文学，预修成宗实录。丁父忧，服阕，除江西等处儒学提举。吏逮数人至，持公牍请奎署，曰：“是学校报事迟误者。”奎曰：“吾以天子命提举儒学，职在教，何以刑为？”立命释之。乃书其坐屏曰：“读书之中，日有其益；饮水之外，他无所求。”与诸生揖让周旋，如师弟子礼，士论翕服。五年，迁翰林院待制，预修仁宗实录。书成，赐币有差。至治元年，以母老乞养归。泰定三年，复起为翰林待制，拜集贤直学士，阶奉训大夫。天历元年，奉命祀北岳南镇及淮济渎。二年至会稽，以疾卒，年六十一。著有诗文集百二十卷。元统元年，赠翰林直学士、太中大夫、轻车都尉，追封广陵郡侯，谥文靖。子师泰。

师泰，字泰甫。肄业国学为诸生。天历元年，选授太和州判官，累迁江浙行省掾，以中书檄不得用部下士为掾，自劾去。寻以大臣荐，擢应奉翰林文字，同知制诰，兼国史院编修官。丁内艰，服阕，除绍兴路总管府推官。山阴白洋港，有无主船漂抵岸，史甲等取其篙橹。船有死人二，徐乙见之，疑为史甲所杀，告于官。史佣富民家，并逮系富民。师泰密访之，则沈丁船以盗鱼，为渔人所杀者，其冤遂白。巡盐徐裕，夺诸暨商所赍钱，杀之，走白县。我获贩私者，其人畏罪，投水死。师泰覆案之，具得裕杀人状。余姚孙国宾，以捕盗获姚甲造伪钞，受其赇，纵之，诬执良民。师泰讯得实，姚处死，孙亦就法。其审断之明，多类此，治行为诸郡第一。

至正六年，复入为翰林应奉文字，预修辽金宋史。八年，迁授经郎兼经筵译文官。九年，擢翰林待制，进讲经筵，明君子小人之辨，帝悦，锡赉甚厚。十年，改国子司业，擢礼部郎中，迁吏部，拜监察御史。自世祖以后，省台不用南人。及是，始复旧制。南人复为省台官，自师泰始。至正十二年，除吏部侍郎，旋调兵部，巡视口北十三站驲户，均其徭役，豪强慑服。十四年，除都水庸田使，和籴浙西，以供军储。庸田司罢，擢江西廉访副使。未行，再擢福建廉访使，又改兵部尚书，旋授平江路总管。十六年，张士诚陷平江，师泰怀印绶遁去。士诚降，浙西行省丞相达识帖木儿承制，授师泰两浙都运盐使，再除江浙行省参知政事。十八年，改户部尚书。诏以闽盐与粮由海道运至京师。皇太子书“务本”二字赐之。二十年，召为秘书卿。二十二年，行至杭之海宁，以道阻，遂寓于海宁，自名其里为小桃源。元亡，宋濂邀之出，师泰为置酒，饮罢，仰药而卒，年六十五。师泰工诗文，尤长于吏治，所至有名绩。著《玩斋集》十卷。

王守诚，字君实，冀宁阳曲人。少好学，从邓文原、虞集游。泰定元年，进士第一，授秘书郎，迁太常博士，续纂太常集礼，转艺林库使，与修《经世大典》，拜陕西行台监察御史，改奎章阁鉴书博士，迁监察御史。出为山东廉访司佥事，累迁礼部尚书，与修辽金宋三史，擢中书省参议，出为燕南北道廉访使。至正五年，拜河南行省参知政事，偕大都留守答而麻识里宣抚四川。铜梁尹张文德捕斩盗魁，得怀中旗，书曰“南朝赵王”。其党聚众，焚掠双山，文德又捕百余人。重庆知府以私憾诬之，议文德罪，比不即捕强盗例，加四等。会遇赦，尚欲杖一百七。守诚至，为直其事。疏言：“四川官吏禄薄，请以户绝田及屯田之荒者，召人耕辟，收其租以赡之。”宜宾尹杨济亨请建宪宗神御殿于蟠龙山，儒学教授谢进贤请复文翁石室为书院，守诚据以入奏，皆从之。进资政大夫、河南行省左丞，未抵任卒，年五十四。赐钞万锭，谥文昭。

李好文，字惟中，大名东明人。父永贞，国子伴读。好文少贫力学，夜就邻家磨房灯读书。一日贷村妪米，妪讪其弗耕，好文曰：“我目耕耳。”时人为语曰：“目耕夜分李好文。”登至治二年进士第，授浚州判官，入为翰林国史院编修、国子助教。泰定四年，除太常博士。会盗窃太庙神主，好文言：“在礼，神主当木为之。金玉祭器，宜贮之别室。”又言：“祖宗建国以来七八十年，每遇大礼，皆临时取办。博士徒循故事，相应答耳。往年诏为集礼，乃令各省及各郡县置局纂修，宜其久不成。礼乐由朝廷出，郡县何有焉！请长院者选僚属数人，仍请出架阁文牍，以资择录。”从之。三年书成，凡五十一卷，名曰《太常集礼》。迁国子博士，丁内忧，服阕，起为国子监丞，拜监察御史。时复以至元纪元，好文言：“年号袭旧，古所未闻。袭名袪实，未见有益。”因言时弊逊于至元者十余事，朝廷虽是之，终弗能用。

好文录囚，河东有李拜拜，杀人而凶器不获，悬十四年。好文曰：“不决之狱，有如是久者！”立出之。王傅撒都剌以足蹋死人，众谓杀人不用刃，当杖。好文曰：“怙势杀人，甚于刃，况因有求而不遂乎！”卒论死，一道震慑。出佥河南浙东两道廉访司事。六年，帝亲享太室，召佥太常礼仪院事。至正元年，除国子祭酒。好文言：“宜亲祀孔子。”帝纳之。会丁夜有御史中丞入礼殿，国子生阻之。明日中丞使刑曹讯其事。好文曰：“中丞不察其由，何施鞭朴耶！”却之丞相以闻，中丞谢罪乃已。改陕西行台治书侍御史，迁河东道廉访使。三年郊祀，召为同知太常礼仪院事。帝亲祀太庙，乘马至里桥弗下，众不敢言。好文前跪白：“皇帝宜下马。”帝乃下马。至宁宗室，遣阿鲁问曰：“兄拜弟，可乎？”好文与博士刘闻对曰：“为人后者，为之子也。”帝遂拜。由是，每亲祀，必命好文摄礼仪使。四年，除江南行台治书侍御史。未行，改礼部尚书，与修辽宋金史，除治书侍御史。俄除参议中书省事，视事十日，仍为治书，与修史。

又迁陕西行台治书侍御史，独署台事。时王守诚奉使四川，以私仇诬廉访使曾文博、佥事乌马儿、王武。文博免官卒，乌马儿诬服，武不屈，以轻侮抵罪。好文曰：“奉使代天子行事，当问民疾苦，黜邪陟正。今行省以下未闻举劾一人，独风宪之司无一免者，岂正大之体！”率御史力辩武等之枉，并劾守诚不法十余事，时论直之。六年，除翰林侍讲学士，兼国子祭酒，迁集贤侍讲学士，仍兼祭酒。

九年，出为湖广行省参知政事，湖北道廉访使。寻召为太常礼仪院使。帝以皇太子年渐长，开端本堂命入学，以右丞相脱脱、大司徒雅不花知端本堂事，命好文以翰林学士兼谕德。好文力辞，上书于脱脱曰：“三代圣王，莫不以教世子为先务。盖传经期以明道，出治在于为学。宜求道德之鸿儒，拂成国家之盛事。好文天资本下，人望素轻，骤膺重托，负荷诚难。”脱脱以其书闻，不许。好文言：“欲求二帝三王之道，必由于孔氏。其书则《孝经》《四书》。”乃节其要略，释以经文，又取史传及先儒论说有关治体者，加以所见，效真德秀《大学衍义》例，成《端本堂经训要义》十一卷，诏付端本堂，令皇太子习焉。好文又集历代帝王故事，总一百六篇，一曰圣慧，二曰孝友，三曰恭俭，四曰圣学。又采历代兴亡治乱之迹，名《大宝龟鉴》，皆进呈于皇太子。久之，迁翰林学士承旨，阶荣禄大夫。十六年，复上书皇太子曰：“臣之所言即前日所进经典大意也，殿下宜以所进诸书，参以《贞观政要》《大学衍义》等书。果能推而行之，何忧乎天下不治！”皇太子嘉纳之。然皇太子性好佛，常谓左右曰：“李先生教我读儒家书，每不了了。西僧教我佛经，则一夕便晓也。”后屡引年乞致仕，辞至再三。拜光禄大夫、河南行省平章政事，仍以翰林学士一品禄终其身。卒年七十。

孛术鲁翀，字子翚，邓州顺阳人。其先隆安人，金泰和中定女直姓氏，属望广平。祖德，从宪宗南征，因家于顺阳，以功封南阳郡侯。父居谦，辟江西行省掾。生翀赣江，舟中釜鸣者三，人以为异。稍长，即勤学。居谦卒，家渐落，翀学益力。自顺阳徙居邓州，从州人李贞隐受学。复往江西，从新喻萧克翁受学。克翁有学行，为州里所敬。尝梦大鸟止其居，翼覆于轩。明日，翀至。翀始名思温，字伯和。克翁为易今名，以符梦兆。后复从京兆萧及翰林学士虞集游，学益进。姚燧以书致贞隐曰：“燧见人多矣，学问文章无与子翚比者。”于是贞隐以其女妻之。大德十一年，用荐者授襄阳儒学教谕，迁汴梁路儒学正。会修《世祖实录》，燧首以翀荐。

至大四年，授翰林国史院编修官。延祐二年，擢河东道廉访司经历，迁陕西行台监察御史。赈吐蕃饥，多所建白。五年，拜监察御史。时英宗未出阁，翀言：“宜择正人以为辅导。”帝纳之。寻劾奏中书参议元明善，帝初怒，不纳。明日乃命改明善他官，而慰翀。俄以御史巡抚辽阳，敕给弓矢环刀，后著为令。又往淮东察宪司官声迹。淮东宪司尚严刑，翀取狱具焚之。凡以吏进者，例降二等，从七品以上不得用。翀言：“科举未立，人才多以吏进。若一概屈抑，恐未足尽持平之议。请吏进者止于五品。”从之。除右司都事。时宰相铁木迭儿专事刑戮，以复私憾。翀因谢病去。顷之，擢翰林院修撰。又改左司都事拜住为左丞相，使人劳翀曰：“今规模已定，不同往日，宜早至也。”翀为强起。会国子监隶中书，俾翀兼领之。先是周王举兵陕西，府县官多挂吏议，翀白丞相曰：“此辈皆胁从，宜宥之。”乃悉加铨叙。帝方猎柳林，驻故东平王安童碑下。因献驻跸颂，甚称旨，命坐，赐饮上尊。从幸上都，次龙虎台。拜住命翀宣旨中书，翀领之，行数步，还曰：“果命翀否？”拜住叹曰：“真谨密人也。”间谓翀曰：“卿可作宰相否？”翀曰：“宰相固不敢当，然所学宰相事也。夫为宰相者，必福德才量备始可当之。”拜住大悦，觞翀曰：“非卿，不闻此言。”迎驾至行在所，翀入见帝，赐坐，擢右司员外郎，预修《大元通制》。书成，翀为序焉。

泰定元年，迁国子司业。明年，出为河南左右司郎中。行省丞相曰：“吾得贤佐矣。”翀言：“世祖立国，成宪具在，慎守足矣。譬如乘舟，非一人之力能运也。”遂开除壅弊，省务一新。三年，擢燕南河北道廉访副使。晋州达鲁花赤有罪就逮，而奉使宣抚以印帖征之，欲缓其事。翀发其奸，奉使因遁去。入佥太常礼仪院事。盗窃太庙神主，翀言：“各室宜增设都监员，内外严置扃锁，昼巡夜警，永为定制。”从之。又纂修《太常集礼》，书成未上，命翀兼经筵官。

文宗入京师，大臣问以故事。翀建议从汉文帝从代邸践阼之事，众韪之。文宗尝字呼翚而不名，命翀与平章政事温迪罕等十人商论大事，日夕备顾问，宿值东庑下。文宗虚大位以俟明宗。翀极言：“神器不可久虚，宜摄位以俟其至。”帝纳之。及亲祀天地社稷宗庙，翀为礼仪使，详记行礼节文于笏，遇至尊不敢直书，必识以两圈，帝偶取笏视曰：“此为皇帝字乎？”因大笑还之，竣事，上天历庆诗三章，帝命藏之奎章阁。擢陕西汉中道廉访使，会立太禧院，除佥太禧宗禋，兼祗承神御殿事。诏遣使趣之还，迎驾至龙虎台。帝曰：“子翚何缓来？”太禧院使阿荣对曰：“翀体丰肥，不任乘马，从水道来，是以缓。”帝又问阿荣曰：“鲁子翚饮食何如？”对曰：“与众人同。”又问：“谈论如何？”曰：“翀所谈义理之言也。”从幸上都，尝奉敕撰碑文，称旨，帝曰：“候朕还上都，当酬汝润笔资也。”

迁集贤学士，兼国子祭酒。诸生素望翀，至是相贺。翀以古者教育有业，退必有居。旧制弟子员初入学，以羊贽，所贰之品与羊等。翀曰：“与其餍口腹，孰若为吾党燥湿寒暑之虞乎？”命撙集之，得钱二万缗有奇，作屋四区，以居学者。诸生积分有六年未及释褐者，翀至，皆使就试而官之。帝师至京师，敕朝臣一品以下皆乘白马郊迎，大臣俯伏进觞，帝师不为动。惟翀举觞立，进曰：“帝师，释迦之徒，天下僧人师也。余孔子之徒，天下儒人师也。请各不为礼。”帝师笑而起，举觞卒饮，众为悚然。帝问翀：“三教何者为贵？”对曰：“释如黄金，道如白璧，儒如五谷。”帝曰：“然则儒贱耶？”对曰：“黄金白璧，无亦何妨？五谷可一日阙哉！”帝曰：“善。”

文宗崩，皇太后听政，命别不花、塔失海牙、阿儿思兰、马祖常、史惟良及翀六人，商论国政。惠宗即位，大臣以为不可频赦，翀曰：“今上入继大统，当新天下耳目。岂可令新天子收怨！”议乃定。迁礼部尚书，阶中宪大夫。有大官妻无子而妾有子者，其妻以田尽入僧寺，子讼之。翀召其妻诘之，曰：“汝为人妻，不以资产遗其子，他日何面目见汝夫于地下！”卒反其田。元统二年，除江浙行省参知政事。逾年，以迁葬归乡里。明年，召为翰林侍讲学士，以疾辞，不至。

至元四年卒，年六十。赠通奉大夫、陕西行省参知政事、护军，追封南阳郡公，谥文靖。翀状貌魁梧，不妄言笑，其为学一本于性命道德。文章简奥，深合古法。居国学久，论者谓：“自许衡之后，能以师道自任者，惟耶律有尚及翀而已。”有文集六十卷。

子远，字朋道，以翀荫调秘书郎，转襄阳县尹。南阳贼起，远以忠义自奋，倾财募丁壮，得千余人，与贼拒战。俄而贼大至，远被害。妻雷氏，亦不屈死。

苏天爵，字伯脩，真定人。父志道，有吏能，为姚天福所知，累迁中书省掾、刑部主事。延祐三年，擢岭北行省左右司郎中。时周王出镇云南，次延安，其从官与行省丞相阿思罕拥之，举兵反。兵败，周王遂出北边，和林大震，官吏俱奔散，又大雪，人畜多压没。志道受命，即行开仓振恤，募商贾运粟实边，民遂安堵。及代还，以积劳卒于京师。

天爵少从安熙学，为国子学生，又从吴澄、虞集受业。延祐四年，马祖常以御史监试国子生，试碣石赋，天爵文详实典雅，拔为第一，释褐授从仕郎、大都路蓟州判官。丁内外艰，服除，调功德使司照磨。泰定元年，改翰林国史院典籍官，擢应奉翰林文字。至顺元年，预修武宗实录。二年，迁修撰，擢江南行台监察御史。

明年虑囚湖北。湖北地僻远，民獠杂居，天爵冒瘴毒，遍历其地。囚有言冤状者，天爵曰：“宪司岁两至，不言，何也？”皆曰：“前此虑囚者应故事，今闻御史至，当受刑，故不得不言。”天爵为之太息，虽盛暑，犹夜篝灯，治文书无倦。江陵民文甲无子，育其甥雷乙，后乃生两子而出乙。乙俟两子卖茶，即舟中取斧，并斫杀之，沈斧水中而血渍其衣，迹故在。事觉，乙具服，部使者乃以三年之疑狱释之。天爵曰：“此事二年半耳。且不杀人，何以衣污血？又何以知斧在水中？又其居去杀人处甚近，何谓疑狱？”仍置于法。常德民卢甲、莫乙、汪丙同出佣，而甲误堕水死。甲弟之为僧者，欲私甲妻不得，诉甲妻与乙同杀其夫。乙不能明，诬服击之死，断其首，弃草间，尸与仗弃谭氏家沟中。吏往索，果得髑髅，然无尸与仗，而谭诬证曾见一尸水漂去。天爵曰：“尸与仗纵存，今已八年，未有不腐者。”召谭诘之，则甲未死时目已瞽，其言见一尸漂去，妄也。天爵语吏曰：“此乃疑狱，况不止三年。”俱释之。其谳狱详允率类此。

入为监察御史，道改奎章阁授经郎。元统元年，复拜监察御史。在官四月，章疏凡四十五上，所劾者五人，所荐举者百有九人。明年，预修文宗实录，迁翰林待制，寻除中书右司都事，兼经筵参赞官。后至元二年，由刑部郎中改御史台都事。三年，迁礼部侍郎。五年，出为淮东道肃政廉访使，一道肃然，入为枢密院判官。明年，改吏部尚书，参议中书省事。是时朝廷更立宰相，天爵知无不言，夙夜谋画，须发尽白。至正二年，拜湖广行省参知政事，迁陕西行台侍御史。四年，召为集贤侍讲学士，兼国子祭酒。明年，出为山东道肃政廉访使。寻召还集贤，充京畿宣抚使。凡兴除者七百八十有三事，纠劾者九百四十有九人，都人有包韩之誉。然以忤时相意，竟坐不称职罢归。七年，起为湖北道宣慰使，浙西道廉访使，俱未行，拜江浙行省参知政事。九年，召为大都路都总管，以疾归。俄复起为两浙都转运使。时盐法弊甚，天爵所办课，为钞八十万锭，及期而足。十二年，妖贼蔓延江浙，仍拜行省参知政事，总兵饶、信，克复一路六县。未几，卒于军中，年五十九。天爵为学博而知要，长于纪载。有《国朝名臣事略》十五卷，《国朝文类》七十卷，奏议五卷，文集三十七卷。

吴直方，字行可，婺州浦江人。家贫，游学京师历三十六年，虽困厄，志气愈壮。后用荐者以说书事明宗于潜邸，明宗出镇云南，复罢去。寻授上都路学正，欲莅任，又为代者所先。留守马札尔台留教其子脱脱及也先帖木儿。元统二年，脱脱为御史大夫，以直方尝事先朝，奏为江浙等处儒学提举中书，改副提举御史台，又改授广东廉访司、永发架阁兼照磨，转中政院架阁管句，俄迁长史。是时伯颜专权骄恣，人情震慑。脱脱虽养于伯颜，常忧其败，私请于马札儿台，及其未败图之，马札儿台以为然。脱脱复质于直方，直方曰：“传有之，大义灭亲。大夫但知忠于国家，余何顾焉！”脱脱计遂决。会河南矫杀省臣，事连廉访使段辅，伯颜嗾台臣言汉人不可为廉访使。脱脱度不能争，与直方谋之，直方曰：“此祖宗法度，决不可废，盍先为上言之！”脱脱入白于帝，奏上，帝如脱脱言。伯颜知出于脱脱，大怒，谓帝曰：“脱脱虽臣之子，然其心专护汉人，宜罪之。”帝曰：“此朕意，非脱脱所言。”及伯颜擅贬宣让、威顺二王，帝不胜其愤，泣语脱脱，脱脱亦泣下。归与直方谋之，事具《脱脱传》。后伯颜请太子猎于柳林，脱脱佐帝逐伯颜出为河南行省左丞相。事平，赐直方黄金带，擢集贤直学士，转侍讲学士，寻又擢集贤大学士。脱脱拜右丞相，有大政，咨于直方然后行，直方必引古义告之。未几，引疾归，以荣禄大夫、大学士致仕。至正中，御史劾直方躐进，夺诰命除名，他御史复辨其诬，诏复之，卒于家。直方深沈有谋，人莫测其涯际。性谦慎，待人如布衣时，有一饭之恩，必思报之，人以是称焉。子莱。

莱，字立夫。年四岁，其母盛氏口授《孝经》《论语》《春秋谷梁传》，即能成诵。七岁能赋诗。同县方凤有文学重名，见而叹曰：“明敏如吴莱，虽汝南应世叔不是过也。”悉以所学授之。莱本名来凤，取《毛诗》“北山有莱”之义，为易今名。延祐七年，举进士不第，退隐松山，益穷诸经之义，所造愈邃。至正三年，监察御史以茂才荐署饶州路长芗书院山长，未行，卒，年四十四。门人私谥渊颖先生。莱文章雄宕有奇气，尤工古今体诗。著有《尚书标说》六卷，《春秋世变图》二卷，《春秋传授谱》一卷，《古职官录》八卷，《孟子弟子列传》二卷，《楚汉正声》二卷，《诗文集》六十卷。

史臣曰：吴直方说脱脱大义灭亲，卒屏权奸臣安社稷。洎脱脱秉政，可以行其志矣，乃见机而作，逡巡引避。知进退存亡而不失其正者，直方有焉。

杨瑀，字元诚，杭州钱塘人。父昌，宋邳州万户。瑀少警敏，天历间，以大臣荐，召见于奎章阁，论治道及艺文事，命瑀篆洪禧明仁玺文，称旨，留备宿卫，署广成局副使，擢中瑞司典簿，特赐牙符，出入禁中。改广州清源县尹，帝爱其廉慎，留之。时伯颜柄政，一日挟太子出猎，帝欲逐之。瑀与密谋，夜以牙牌宣入。瑀首以增粜官米为请，左右皆迁之。瑀曰：“城门上锁，明日不开，则米价涌贵，城中必先哄噪。且使知圣王恤民之德，有何不可！”帝允之。命世杰班传旨于省臣，增米铺二十，钞到即粜，都人咸额手以颂焉。以功授奉议大夫，太史院判官，旋擢同佥院事，赐金带貂裘。

同官有以景星见，欲奏之。瑀不可，曰：“使人共见，始为不欺。”后数日，太白经天，众乃服瑀之有识。未几，请告归，复起为宣政院判官，改建德路总管。属贼由歙县窥建德，有司疑淳安长乐乡民通贼，捕下狱，株连数百家，民益汹汹。主帅将以兵往，瑀不可，曰：“傥以疑枉鼓众，乱贼乘衅而至，则事去矣。我请抚之。果不测，我当任其咎。”遂肩舆直抵淳安，又载米二百石以赈饥民，使县令谕之。明日帅以兵至，瑀曰：“敢擅动者，军法从事。”乡民欢呼，持牛酒拜瑀，事遂定。二十年，迁中奉大夫、浙东道宣慰使、都元帅。瑀以年七十累请老，丞相达识帖木儿遣使留之。瑀谢事去，卒于家。著有《山居新话》行世。

逯鲁曾，字善止，怀庆修武人，性刚介。天历三年进士，授翰林国史院编修官，辟御史台掾。监察御史劾中丞史惟良简傲，鲁曾开实封于大夫前，曰：“中丞素持重，不能与人周旋。御史劾之，非公论。”由是众称其直，除太常博士。武宗皇后真哥无子，故武宗庙未立皇后主配享。至元初集廷臣议之，右丞相伯颜请以明宗之母亦乞列氏配享，徽政院传太后旨，以文宗之母唐兀氏配享。伯颜问于鲁曾，鲁曾不能对，归问其馆客曾福仲，福仲曰：“公何疑？”曰：“母以子贵，是以疑之。”福仲曰：“何拘拘于《公羊》之义也。真哥皇后在武宗时已膺宝册，文明二后何与焉！今为臣而废帝后，为子而尊父妾，有是理乎？”鲁曾悦，乃告于伯颜曰：“真哥皇后以无子之故，不为立主。而追崇妃妾，非礼也。且慕容垂即位，追废母后而立所生母为后，为万世笑，岂可复蹈其失。”集贤大学士陈颢曰：“唐太宗册曹王明之母为皇后，是亦二后也，曷为不可？”鲁曾曰：“尧母为帝喾庶妃。尧即位，不闻册封其母。皇上不法尧舜，而法太宗邪？”伯颜韪其言，遂以真哥皇后配享。

迁监察御史，劾太尉答失海牙、阿吉剌、右丞巩卜班、刑部尚书兀突蛮、监察御史吉当普、院使哈喇完者、月鲁不花、郎中吕思诚等，皆黜之，朝廷肃然。除枢密院都事，疏言“前丞相伯颜专杀大臣，其党利人妻女，巧诬以罪。今大小官及诸人有罪，请止坐本身，不得籍妻女。郯王为伯颜构陷，宜雪其无辜，给复子孙。”从之。除刑部员外郎，迁宗正府郎中，出为辽阳左右司郎中，迁佥山北道肃政廉访司事，入为礼部郎中。至元十二年，丞相脱脱讨徐州贼，以官兵不习水土，募濒海盐丁五千人，使鲁曾将之。超迁资善大夫，淮南添设元帅，领征讨事。徐州平，又从讨淮东，卒于军。

曾福仲者，其先泰和人，后徙于邵阳。福仲通《春秋》《三礼》。元统二年，以经明行修，征入京师，久不报，馆鲁曾家。鲁曾从福仲言，请以真哥皇后配享，且告伯颜曰：“此馆客曾福仲之议也。”伯颜召福仲问之，对如初，乃以福仲为太常博士。福仲与刘闻同为博士，相友善。议宁宗祭拜礼，福仲助闻争之，性刚，忤丞相朵儿只歹，左迁天临路录事，弃官归，卒。

闻，字久廷，安福人。父蒙正，淹贯六籍，读书过目成诵。闻亦有学行。

张翥，字仲举，晋宁襄陵人。少受业于李存。存字安仁，江左宿儒也，其学传于陆九渊。翥从之，游学日进。未几，又从仇远学。远于诗最高，翥尽得其声律之奥。至元末，同郡傅岩起在中书，荐翥隐逸，召为国子助教。会朝廷修辽金宋三史，召擢翰林国史院编修官，历应奉修撰，迁太常博士、礼仪院判官，又迁翰林直学士、侍讲学士，以侍读兼祭酒。翥勤于诱掖后进，不以师道自尊，用是学者亲之。有以经义问者，必历举众说，为之折衷，无不厌其所得。

尝奉敕诣中书议时政，众论蜂起，翥独默然。丞相搠思监曰：“张先生平日好论事，今日语不出，何耶？”翥对曰：“诸人之议皆是也，但事势有缓急，施行有先后，在丞相所决耳。”搠思监善之。明日，除集贤学士，俄以翰林学士承旨致仕。搠思监削孛罗帖木儿兵权，使翥草诏。翥曰：“此大事，非亲见主上不能笔。”左右或劝之，翥曰：“吾臂可断，笔不能操也。”乃命危素就相府草之。及孛罗帖木儿至京师，召素责之，曰：“诏从天子出，相府岂草诏地乎？”素不能答。孛罗帖木儿欲斩之，左右营救始免焉。及孛罗帖木儿伏诛，诏以翥为河南行省平章政事，仍翰林学士承旨。致仕，给全俸，终其身。二十八年三月卒，年八十二。翥尝集兵兴以来死事者为书，曰《忠义录》，识者韪之。

周伯琦，字伯温，饶州鄱阳人。祖垕，字良载，宋咸淳进士，署江东路提刑干办。大兵饶围州，谕能以城降者除郡守，众推垕署降表，垕夜遁。宋平，以程钜夫荐，授同知广州路总管，辞不拜，隐居而卒。世以鲁仲连拟之。父应极，至大间仁宗为皇太子，召见，献皇元颂，授翰林待制，后为皇太子说书。仁宗即位，迁集贤待制，出为池州路同知总管府事，卒。

伯琦以父荫授南海县主簿，为翰林修撰。至正元年，改奎章阁为宣文阁，艺文监为崇文监，以伯琦为宣文阁鉴书博士，兼经筵官。进讲辄称旨，日被顾问，帝常呼其字而不名。擢崇文监丞，会御史奏风宪宜用近臣，特命佥广东道廉访司使。未几，改福建道。八年，召为翰林待制，兼崇文少监，累擢翰林直学士，转兵部侍郎。十二年，与贡师泰同除监察御史。时御史大夫也先帖木儿丧师失律，陕西行台御史刘希曾等十人共劾之。伯琦劾希曾等越分言事，希曾等皆左迁，由是不为公论所与。

十三年，迁崇文太监，兼经筵官，代祀天妃庙。丁内艰。十四年，起复为江东道廉访司使。长枪军琐南班等陷宁国，伯琦率僚佐迎之，寻奔杭州。除兵部尚书，未行，改浙西道廉访使。十七年，浙江行省丞相达识帖木儿承制，假伯琦参知政事，招谕张士诚，士诚称臣入贡。先是，江南行台御史金观劾伯琦弃宁国之罪。及士诚降，行台御史又为伯琦辩释，遂除同知太常礼仪院事。士诚留不遣，改江浙行省左丞，又改江南行台侍御史，擢御史中丞。后以荣禄大夫、集贤院大学士致仕。伯琦留平江十余年。士诚败，明太祖闻伯琦名，召见之，后返饶州卒。或云明祖杀之。

伯琦仪观温雅，博学工文章，尤善书。帝命篆宣文阁宝，并题宣文阁匾，摹王羲之《兰亭序》、智永《千字文》，刻石阁中。著有《六书正讹》五卷，《说文字原》一卷，诗文集四卷。

孔克坚，字景夫，孔子五十世孙也。父思晦，延祐中为宁阳儒学教谕。仁宗崇尚儒术，一日问：“孔子裔袭爵为谁？”廷臣以“未定”对。帝亲取孔氏谱牒按之，曰：“以嫡应袭封者，思晦也。”特授中议大夫，袭封衍圣公。思晦性至孝，居母丧，勺水不入口者五日。受业于导江张瑽，不为词章之学。

思晦卒，克坚袭封衍圣公。十五年平章达识帖卜儿荐克坚明习礼教，征为同知太常礼仪院事。以子希学袭衍圣公爵。是年冬，郊祀，克坚摄太常使，登降有容，观者称其知礼。拜治书侍御史，克坚谢病归。十六年，起为山东道肃政廉访使，丞相太平奏克坚为集贤直学士。毛贵逼京师，廷议迁都陕西。克坚曰：“天子当与社稷宗庙为存亡，恶可弃而之他！且勤王兵日集，贼必败走。”后果如克坚言。

十九年，迁礼部尚书知贡举。时四方避乱者多集京师，克坚请设流寓科以收之。俄迁陕西行台侍御史，李思齐与察罕帖木儿相攻，行省丞相帖里木儿纳思齐降，命张良弼御察罕帖木儿。克坚及中丞袁焕言其不可，帖里木儿不听，焕亦被劾去。克坚曰：“谋之不臧，乱且至矣。”遂自免归。月余，良弼败于鹿台，奉元遂陷。二十二年，除国子祭酒，太子书大成殿额以赐之。克坚以世乱，不乐仕进，复谢病归。明洪武三十年卒，年五十有五。子希学，袭封衍圣公。




○赐刘训等诏

朕昨以妙选师臣，往除凶孽，自长驱於锐旅，将并击於孤城。已发使臣，叠颁诏谕，料龙韬之此举，顾蚁垤以即平。今已渐向炎蒸，不可持久，切在训齐貔虎，速进梯冲。必期此月之中，须殄干天之逆。贵令战士，免至疲劳。兼冀生民，早谐苏息。惟卿忠烈，体朕忧勤，傥能克副於指呼，便见立成其功效。固於酬奖，予无吝焉。


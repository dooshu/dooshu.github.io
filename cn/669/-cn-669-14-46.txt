71　誤以子夏之言爲孔子　誤以曾子之言爲孔子


漢藝文志「小道可觀」，蔡邕傳「致遠則泥」，以子夏之言爲孔子。唐孔穎達傳「以能問於不能」，以曾子之言爲孔子。

【元圻案】漢書藝文志：「小説家者流，蓋出於稗官，街談巷語，道聽塗説者之所造也。孔子曰：『雖小道必有可觀者焉，致遠恐泥，是以君子弗爲也。』然亦弗滅也。」後漢書蔡邕傳：「上封事曰：『小能小善，雖有可觀，孔子以爲致遠則泥。』」〇顔師古東平思王傳注引「小道可觀」，亦以爲孔子語。〇唐書孔穎達傳：「穎達，字仲達，冀州衡水人。太宗平洛，授文學館記室。貞觀初，封曲阜縣男。帝問：『孔子稱「以能問於不能」，何謂也？』對曰：『此聖人教人謙耳。』」〇邵博聞見後録七：「蔡邕以『致遠恐泥』爲孔子之言，李固以『其進鋭者其退速』爲老子之言，皆引用之誤。」






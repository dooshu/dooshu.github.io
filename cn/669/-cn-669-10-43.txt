43　宣公淫亂此狄入衞之兆


衞人立晉，隱四年。不稱公子者，宣公淫亂，此狄入衞之兆也。居中國，去人倫，變華而狄，以滅其國，東徙渡河，終不復還舊封。詩以鶉之奔奔在定之方中之前，其戒深矣。故於晉始立名之。

【何云】此論甚嚴，恐亦未必允也。竊意州吁與晉，其母皆賤，故不稱公子。

【全云】晉烝庶母於未立之前，其不稱公子宜矣。

【元圻案】朱子詩集傳：「衞本都河北朝歌之東，淇水之北，百泉之南，其後不知何時并得邶、鄘之地。至懿公爲狄所滅，戴公東徙渡河，野處漕邑，文公又徙居楚丘。」〇閔二年「狄入衞」，胡氏傳曰：「衞北州大國，狄何以能入乎？臣昔嘗謂河南劉奕曰：『史氏記繁而志寡，如班固載諸王淫亂事，盡削之可也。』奕曰：『必若此言，仲尼删詩，如牆有茨、鶉之奔奔、桑中諸篇，何以録於國風而不削乎？』臣不能答。後以問楊時，曰：『此載衞爲狄所滅之因也，故在定之方中之前。因是攷於歷代，凡淫亂者，未有不至於殺身敗家而亡其國者。』」〇宋高氏閌春秋集注曰：「晉，桓公之弟，先公之子，于次當立。春秋不與其立，而去其公子，以明先君之子孫，苟不由天子之命，皆不可立也。蓋春秋别嫌明微，以晉有可立之理，故聖人特於疑似之間而發明不當立之義。」亦足以備一解。






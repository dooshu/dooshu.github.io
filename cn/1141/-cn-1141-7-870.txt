嵩阳赠焦翁阳长

自号「箕颍外臣」，尝梦卢、田二隐君与语云。

目涉登封志，心知处士笔。
奔迫苦寻山，恨未相促膝。
多君腹中万卷书，曾杖青藤穷二室。
家承阀阅馀清风，性癖烟霞如痼疾。
年逾绛县欢群贤，春花烂熳开群筵。
自称外臣卧箕颍，坐看玉树摩青天。
卢鸿一，田游岩，清梦来呼焦孝然。
尚友古人良不恶，何必虚无求列仙。
肯向嵩阳倾斗酒，旧有流觞九曲泉。
自注：此虽临行走笔，却似可存。



【奉和赵王隐士诗】

〖《诗纪》云。王褒同赋。〗

洛阳徵五隐。东都别二贤。云气浮函谷。星光集颍川。霸陵采樵路（文苑、《诗纪》并云。一作径。）成都卖卜钱。鹿裘披稍裂。藜床坐欲穿。阮籍唯（文苑作推。）长啸。嵇康讶一（文苑作下。）弦。涧险无平石。山深足细泉。短（《类聚》作低。文苑同。）松犹百尺。（文苑云。一作丈。）少鹤已千年。野鸟繁弦啭。山花焰火然。洞风吹户里。石乳滴窗前。虽无亭长识。终见野人传。（《类聚》作船。文苑同。○本集三。庾开府诗集下。《诗纪》百十五。又《类聚》三十六、文苑英华二百三十二并引贤、川、钱、穿、弦、泉、年、然、船九韵。）


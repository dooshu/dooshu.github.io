题王晓沧广文鹧鸪村人诗稿　三首


晏坐深巷中，门少车马迹。穷愁借诗遣，八极困挥斥。故人有王子，时作坐上客。王子之于诗，嗜酷久成癖。饥寒不自念，渊响出金石。昨持牛腰卷，示我平生获。开卷王孟语，神似非刻画。有时写酒意，几闯元亮席。咏叹发长言，间竟入元白。短章不经意，乃坠宋贤格。寒斋把卷诵，斜阳淡将夕。墙头数点山，时露海天碧。

十年走吴越，万里行幽燕。射策屡不售，剩有空囊悬。一官落儋耳，渡海轩吟肩。官卑人自高，学正斋乃偏。炎天不飞雪，寒在先生毡。松醪酌椰瓢，持以酹三贤。此时诗益佳，骨格殊苍然。岂惟吟土风，民瘼尤拳拳。平生稷契怀，自信穷益坚。曰归曾几时，世界屡变迁。颇闻炎海中，奇甸垂蛟涎。鼋鼍不可梁，欲济何能前？故山久栖迟，将老诗人间。一卷聊自娱，堂堂惜流年。海南沉，烟结郁不宣。

何许鹧鸪村？乃在梅花国。花落梅子青，生为鹧鸪食。鹧鸪工越吟，自唱南不北。诗人发乡思，对尔泪沾臆。归山岁云暮，寒巢敛羽翼。手持《鹧鸪》诗，自写梅花侧。京雒多黄尘，白日暗将匿。海风吹九垠，雷雨太阴黑。出门旷四瞩，天地满荆棘。此时鹧鸪声，更唱行不得。山田瘠可耕，且艺尔黍稷。无以释穷愁，将诗慰食息。岭南论流派，独得古雄直。混茫接元气，造化入镵刻。百年古梅州，生才况雄特。宋公芷湾先生执牛耳，光焰不可逼。堂堂黄香铁先生与李绣子先生，亦各具神力。我欲往从之，自愧僵籍湜。耆旧今凋零，思之每心恻。诵君《鹧鸪》诗，令我怳动色。梅花落空山，风雪途未塞。展卷此留题，飞香洒寒墨。






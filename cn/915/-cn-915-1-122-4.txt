◇蚕赋

有物於此，亻蠡亻蠡兮其状，屡化如神，功被天下，为万世文。礼乐以成，贵贱以分，养老长幼，待之而後存。名号不美，与暴为邻；功立而身废，事成而家败；弃其耆老，收其後世；人属所利，飞鸟所害。臣愚而不识，请占之五泰。五泰占之曰：「此夫身女好而头马首者与？屡化而不寿者与？善壮而拙老者与？有父母而无牝牡者与？冬伏而夏游，食桑而吐丝，前乱而後治，夏生而恶暑，喜湿而恶雨，蛹以为母，蛾以为父，三俯三起，事乃大已，夫是之谓蚕理。」


21　騶虞風詩可爲雅　魚麗雅詩可爲頌　小雅猶有風體　大雅之正幾於頌　范處義解頤新語


晁景迂詩序論云：「序騶虞『王道成也』，風其爲雅歟？序魚麗『可以告神明』，雅其爲頌歟？」解頤新語云：「文王之風，終於騶虞，序以爲王道成，則近於雅矣。文、武之雅，終於魚麗，序以爲可告神明，則近於頌矣。」【原注】潏水李氏曰：「小雅雖言政，猶有風之體。大雅之正，幾於頌矣。」

【元圻案】宋史藝文志一：「范處義解頤新語十四卷。」經義考云佚。處義，金華人，紹興中登張孝祥榜進士。〇此條所引解頤新語之説，見於逸齋詩補傳第十六卷中。案：四庫全書總目十五：「詩補傳三十卷，舊本題曰逸齋撰，不著名氏。朱彝尊經義考云：『宋志有范處義詩補傳三十卷，卷數與逸齋本相符。明朱睦聚樂堂書目直書處義名，當有證據』云云。則此書爲處義所作，逸齋蓋其自號也。」今讀王氏所引解頤語，互見於補傳中，益可證爲處義一人之作矣。〇書録解題十七别集類：「潏水集四十卷，集英殿修撰長安李復履中撰。元豐三年進士，博學有氣節。」〇經義考一百十九：「晁氏説之詩之序論一卷，存。」






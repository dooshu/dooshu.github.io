春阴和覃孝方　二首


极目平芜欲化烟，春愁黯黯不成眠。半醒半醉帘垂地，微雨微晴水拍天。

望里花光浑暗淡，梦中云气太缠绵。伏雷未起蛟龙蛰，闲过东皇混沌年。

如雾如尘渺不分，碧蒙蒙地晕斜曛。昏沉雷雨龙蛇气，惨淡江山锦绣文。

九锡绿章花待命，五原青幕鸟呼群。天公懒展伤春目，俯瞰神州但密云。






◇牧守久任诏（延兴二年十二月）

《书》云：「三载一考，三考黜陟幽明。」顷者已来，官以劳升，未久而代，牧守无恤民之心，竞为聚敛，送故迎新，相属于路，非所以固民志、隆治道也。自今牧守，温仁清俭、克己奉公者，可久于其任。岁积有成，迁位一级。其有贪残非道、侵削黎庶者，虽在官甫尔，必加黜罚。著之于令，永为彝准。（《魏书·孝文纪》上）


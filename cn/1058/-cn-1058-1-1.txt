東征賦（並序）


建安十九年，王師東征吳寇，余典禁兵，衛宮省。然神武一舉，東夷必克，想見振旅之盛，故作賦一篇。

登城隅之飛觀兮，望六師之所營。

幡旗轉而心異兮，舟楫動而傷情。

顧身微而任顯兮，愧責重而命輕。

嗟我愁其何爲兮，心遙思而懸旌。

師旅憑皇穹之靈佑兮，亮元勳之必舉。

揮朱旗以東指兮，橫大江而莫御。

循戈櫓於清流兮，氾雲梯而容與。

禽元帥於中舟兮，振靈威於東野。






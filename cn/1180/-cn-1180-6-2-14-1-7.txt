七


捧读台翰，涕泗交零。以不肖之浅薄，猥辱老师甄陶引拔，致有今日。恩重于丘山，报微于毫末。

元年之事，选懦中立，不能昌言以树正帜，一罪也。及馋言外鬨，中人内构，不能剖心以明老师之诚节，二罪也。公旦远避流言，于今三年，不能以一语寤主，使金縢久闭，郊礼不行，三罪也。今日之事，惟以逭积慝而释大惭耳，其视古人所以报知己何如哉？翰教远贻，弥以为愧。计自今以往，世局又当一新矣。

冥鸿迹远，缯缴安施？惟强饭自持，以慰耿耿。

答奉常徐仰斋

叠辱翰贶，深荷雅情。仆受太翁老师厚恩，未有以报，凡力所能为者，自不待嘱矣。

使旋，草草附谢。冗甚，不及再悉。

答符卿徐继斋

别后时事种种，可骇！仆不量浅薄，委曲斡旋其间，幸俱消弭。仆受太翁老师厚恩，未有以报，乃辱遣谢，弥切惭惶。

使旋，附此。冗甚，不悉，统惟鉴原。






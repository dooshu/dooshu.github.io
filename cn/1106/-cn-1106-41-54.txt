○柳州二月榕叶落尽偶题

（《艺苑雌黄》云：闽广有木名榕。子厚集有《柳州二月榕叶落尽》诗云：“榕叶满庭莺乱啼。”坡诗“卧闻榕叶响长廊”，又云“即今榕叶下亭皋”，即此木也。其木大而多阴，可蔽百牛，故字书有“宽庇广容”之说。）

宦情羁思共凄凄，春半如秋意转迷。山城过雨百花尽，榕叶满庭莺乱啼。（《岭物录异》：榕树，叶如冬青，秋冬不凋，根须缭绕，枝干屈盘。）


○授高允恭侍御史知杂事制

敕：御史府不以一职名官，盖总察郡司，典掌众政。副其丞者，是选尤难。而御史丞僧孺，首以朝议郎守尚书户部郎中判度支案飞骑尉高允恭闻於予曰：“允恭始以儒家子，能文入官。在监察御史时，分务东台，无所顾虑。为刑部郎中，能守训典。复以人曹郎佐掌邦计，悬石允厘。挠而不烦，简而不傲，静专动直，志行修明。乞以台郎，兼授宪简，杂错之务，一以咨之。”朕俞其言，尔其自勉，无俾僧孺狭於知人。可以本官兼侍御史知杂事，馀如故。


○赐魏王泰诏

地记之设，繇来尚矣。区外具於《山经》，海内陈於《夏载》。《职方》、《王制》，才举淮夷；《汉志》、《晋图》，略记郡国。自兹以降，著作实繁。或学非博通，多所遗阙；或地分南北，雅有短长。求其折中，无闻尽善。左武候大将军雍州牧相州都督魏王泰，体业贞固，风鉴凝邈，学综策府，文冠词林。乐善表於夙夜，好士彰於吐握。讨论舆地，详延儒雅：博采方志，得之於旧闻；旁求故老，考之於传信。内殚九服，外极八荒。宪章之规，条目有序，戎夏之域，今古无遗。简而能周，博而尤要，足以度越前载，垂之不朽。宜加襃锡，以申奖劝。可赐物一万段，其书宜付秘阁。


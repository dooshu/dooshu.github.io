议使中行说

汉八年，高皇帝崩，吕太后临朝听政。大臣患匈奴之强，将与为和亲，议使者。太后恶宦者中行说，欲去之，故使往焉，栾布谏曰：“陛下之所以使中行说者，不过以匈奴骄恣，必不能善待汉使，或留之则非我所惜，从而弃之耳。臣独以为不便。夫使所以达主命，释仇讲好，决疑解纷，卑不可以屈国体，高不可以激敌恚，察变应机，以制事权。国之荣辱，己之休戚，非素所爱信，而知其忠且亮者，不可遣也。今中行说刑臣也，名不齿于国士则不重其身，臣惧其泄国情，而开敌衅也。”弗听。栾布退谓辟阳侯曰：“子不力谏，北边自此弗宁矣。昔郑伯恶其大夫高克，弗能去，而使帅师以御狄，次于河上，久而不召，众溃，高克奔陈。《春秋》书曰：‘郑弃其师。’病郑伯也。今使说也如匈奴，无乃弃说以及其介币乎？昔晋之败于邲也，先穀实往楚师，楚之败于鄢陵也，苗贲皇实在晋。此古人之偾车辙也，上必悔之。”


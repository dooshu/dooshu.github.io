○兵制策問 【 并對□□兵制】

問司馬法所從來尚巳、帝王之兵、有制而不亂、故簡稽羣牧、連其什伍、所以定制也、國家京師置三營、邊郡各隸甲士、重內馭外、復調外以衛內鉤聯蟠曲、規摹弘遠矣、乃今日有可擬焉、在中都河南山東有班操者。在延綏寧夏。有人衛者。在遼左有抽添者。在廣有招集者。或苦番直。或疲遠戍。或羨卒靡遺。或無籍不足用果初制若爾歟。抑弊於後歟。亦可捄歟。今蟻食於廩司、瓦合於兵簿者、非不夥也、而中多缺伍、慮乏軍典、夫外寧內憂、聖人所戒、可遂罷守。忘兵不講歟。

管子曰、夫兵古今莫之能廢也、兵當廢而不廢、則惑也、不廢而欲廢之、亦惑也、古者兵不坐甲、車不犯車?叐而司馬之職常存、後世幸安無虞、維弛□解玩替不懲、而緩急無足恃、是古無兵名。而兵未始廢。後才廢兵。而無兵之實矣。國家建兵。制無不善而今稍一二弛也。請詳之、國初奠極雄據勝勢鳩天下、重師宿屯京師、以強幹弱枝、而列郡緣邊各有紀率、居京者、未嘗越臨邊郡、自撤其鉤陳。居邊郡者、番休直上、校聯不絕、以固微垣之衛、亦或調郡戍邊。邊各相戍、如繈屬。如碁置。使軍壘常明而不亂。邇年以來。軍制漸更。大都有四、曰更卒。曰繇戍。曰役羨。曰召募。亦中古之遺也。漢南北軍、調自郡國、一歲一更、以秋日都試、今中都河南山東班操軍是巳。往往苦於力作。始暫借役縣官。後浸淫至巨室。雜供役手。資課太繁。奚以堪此。本所謂兩限赴操者。將使荷殳角刅也。而顧以畚鍤為哉。漢卒直戍邊者、各為更律、今延綏寧夏人衛軍是巳。此非令甲也。往時內地被虜。以薊兵未練。假以張掎角之勢。乃于役靡遑。乃期莫代。逴行回遠。犇命為疲。此一時權宜也。胡久而不復哉。在遼左有抽添者。亦漢悉老弱未傅者。詣軍之意。顧其地歲大侵荐罹鋒衂。耗者過半。而欲括其息。夫旁及客戶。彼所稱羨卒者。修閭氏尚與之國粥矣。而忍為此乎。在廣有招集者。亦漢選募。曰勇敢伉徤之類。無賴子未知尺籍伍符。賄通兵尉。竄入幕府。而相辜榷為奸。即欲議徹無不嘯聚。發據犇救。所在騷然。此以禦寇也。而反為寇乎。若此四者。遡之初制本善。而壞於後人。因其有變。少假而沿為故事。夫墻之崩潰。必因其隟劍之毀析舉由於璺。今見干戈朽鈍。斧金?戊混貸。卻走馬以糞。遂指為不祥。而莫之講也。幾微於隟璺害大于墻劍。可不畏歟。　主上軫恤班軍。詔罷力役。盡歸營伍是巳。乃郡國伍籍半折。丁壯阻消。物力方虗。杼軸困竭。則當倣周禮比居之法。詳覈所部。悉清勾之。而又官助其資斧。給其兵械。乃若免役而收其直。謂之更賦。是殆不可復興。即故直有所逋者。令得一切蠲貸可乎。入衛者近巳議省。或三而省一。或二而省一。稍稍紓巳。但延綏遠走朔方。彫寠既甚。寧夏屯牧河曲。困憊未甦且牽馬遠涉。行者踣于道。至者羸于野。而復責之使償。吾見人馬俱斃。主客胥窘矣。今薊鎮巳宿重兵。而延寧為西陲重地。脫有緩急。胡以應之。愚以為盡免焉可也。古者國有游。倅軍有單。所以副其正也。今不得巳而抽添之。無巳當厚餉給。葢羨卒既搜。則糗糧旨畜。疇為之副。宜於常賦之外。稍加優厚。而猶未給也。當廣屯種。遼地延袤。殆千餘里。界山依水。可徵常居者。室家田作。復其繇稅。使流移漸集。生聚日繁。而又嚴逋迯之禁。重督邏司候徼。支繚以譏闌出。逸海及以賄脫伍者。庶幾行伍實。而丁可無抽也。古者藏兵於民。藏食于兵。未嘗外索也。今不得巳而用募。曷若召土著。高肇惠潮。類多矯健。籍之行間使家與家相疇。人與人相疇。即食其地。習其將而將不得人。不可也。當選將領。汰其夋?刂削而貪者。張疑竊冐而詐者。誠得廉勇不二心之士。使提鼓揮枹焉。而又嚴憲罰之令。毋令倖捷而掩功。玩寇而薄譴能討軍實者。與首功同賞削軍以逞者。與無功同罰以此制募兵。兵亦足恃矣。若是者。皆小補其罅隙者也而未盡也。夫軍能安制矜節。而為國家用者。有數以至焉。曰制馭之有方也。不然拊恤之愛及人深也又不然。則簡習而訓練之也。語曰陷行亂陣千人盡罰覆軍殺將。萬人齊勇。則必肅其營部。結其團伍、與之安、與之危。可以行。可以止。所謂用天下之用為用制天下之制為制。而奚恤乎軍寡。語曰畜恩不惓。以十取萬。必使懼者得歡。貪者得豊。欲者得使。歸者得招。庶多同心之眾。必死之士可合不可離。可用不可疲。而又奚恤乎軍寡。語曰習而後用。一以當百。則圓而方之生而死之。左而右之。聚則成卒。散則成列。延則若阿刅。嬰之者斷。兌則若鎁銛。當之者碎。而又奚恤乎軍寡。古之人。將少而能辦。將弱而能競。惟綏御得宜。而卒乘服習。故雖匱乏困憊。一呼而起。無不扶傷涉血而施敵破虜矣。然此所以籌邊郡之軍也。而內軍尤有可議焉。軍之利害。在國之名實今三營之軍名在官。而實在家。在家者間役于私門在官者或夋?刂于衛尉。貪不能操一錢。食不能人二鬴而牽露骨馬。環立轅門。負半石弓。載韜□鞬。弛擔而赴營陣。一苃舍則負趨出市。絕不談兵在籍則名選鋒。一簡稽則贏弱相參。曷稱全勇。夫經制百萬之眾。使衣吾衣食吾食。而懸虗名。罕實用。奚以備循鼓?蚤之警。堅壺木?槖之守。嚴營衛而固根本乎。愚謂影射當稽。占役當革。武冑之侵牟當治。文吏之漁獵當懲。督理者。按籍以徵登耗。閱視者。决乘以別惰銳。若周畿兵。若漢中壘蒐田視先王之禮。軍國飾封場之容。使內以制外。若意使臂。臂運指。而脈絡融通。外以衛內。若星隨斗。斗運杓而法象森列。即畿以外、各郡國番上兵、不憂擾也、西有羌、北有胡、不憂其疽食也、又奚患焉、


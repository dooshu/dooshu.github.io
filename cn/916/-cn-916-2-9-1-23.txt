【长安有狭斜行】

长安有狭斜。狭斜不容车。适逢两少年。夹毂问君家。君家新市傍。易知复难忘。大子二千石。中子孝廉郎。小子无官职。衣冠仕洛阳。三子俱入室。室中自生光。大妇织绮纻。（乐府注云、一作罗。）中妇织流黄。小妇无所为。（《御览》或作作。）挟琴上高堂。丈人（《御览》作夫。乐府同。）且徐徐。调弦讵（《御览》作遽。）未央。（○《乐府诗集》三十五。《诗纪》六。《御览》八百十六作古歌诗。引黄、堂二韵。又八百二十六作古歌辞。引黄、堂、史三韵。○逯案。相逢行挟瑟。此作挟琴。考《宋书》礼志徐邈上《书》曰：是故双剑之节崇。而飞白之俗成。侠琴之容饰。而赴曲之和作。据此。作挟琴亦不为误也。）


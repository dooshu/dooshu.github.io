去故乡赋

日色暮兮隐吴山之丘墟。北风?兮绦花落，流水散兮翠茎疎。爱桂枝而不见，怅浮云而离居。廼凌大壑，越沧渊。茫茫积水，{氵云}{氵云}断山。【一作沄沄积{氵云}，水横断山。】穷阴匝海，平芜带天。

於是泣故关之已尽，伤故国之无际。出汀洲而解冠，入溆浦而捐袂。【一作视。】听蒹葭之萧瑟，知霜露之流滞。对江臯而自忧，吊海滨而伤岁。抚尺书而无悦，倚樽酒而不持。去室宇而远客，遵芦苇以爲期。情婵娟而未罢，愁烂漫而方滋。切赵瑟以横涕，吟燕笳而坐悲。

少歌曰：芳洲之草行欲暮，桂水之波不可渡。绝世独立兮，报君子之一顾。是时霜翦蕙兮风摧芷，平原晩兮黄云起。宁归骨於松柏，不买名於城市。若济河无梁兮，沉此心於千里。

重曰：江南之杜蘅兮色以陈，愿使黄鹄兮报佳人。横羽觞而掩望，抚玉琴兮何亲。瞻层山而蔽日，流余涕以沾巾。恐高台之易晏，与蝼蚁而爲尘。


二十一


前以台寿之辰，肃启附曹霅山，投诸记室。闻去人行缓，度已后期，惶恐！

三兄来，奉台翰，奖许过情，保虑周至，捧读再三，感深以涕。古云：“存我以厚苍生。”老师保爱不肖者，厚天下也。顾不肖知昧于知人，机暗于自卫，信心任理，直道而行，机辟在前，曾莫之避。望吾师父母，时加提迪，俾得保终。至于在野同心之招，尤不肖所乐闻者，愿老师之明诏之也。

豚儿寡学，谬点贤书，猥承遣贺，弥以为愧。






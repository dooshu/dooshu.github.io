方回　次韵徐赞府蜚英八首

长官行县课农书，耕叟治田贾趁虚。

上到岭头望应喜，人烟今密旧时疏。

方回

方回　次韵徐赞府蜚英八首

高低田水入溪流，溪岸閒横野渡舟。

麦饭家家甑中有，永无犊佩起山头。

方回

方回　次韵徐赞府蜚英八首

树形万怪石千奇，我亦曾行亦有诗。

焉得一官如长吏，出郊长是看山时。

方回

方回　次韵徐赞府蜚英八首

悬崖复岭间冈坡，如此天边远碧何。

谁道此中曾得句，道傍老树阅人多。

方回

方回　次韵徐赞府蜚英八首

骑入州城出县城，不须人送不须迎。

连峰峻岭崎岖极，政自胸中掌样平。

方回

方回　次韵徐赞府蜚英八首

摩拊惸嫠达下情，领州作县总书生。

清诗要自清心出，比自新安水更清。

方回

方回　次韵徐赞府蜚英八首

屏除呵殿少人知，随马囊诗更有谁。

五百不来村落静，自然生齿似螽斯。

方回

方回　次韵徐赞府蜚英八首

老农持底报君公，十日甘霖五日风。

夜静山中看天象，福星偏许照江东。

方回


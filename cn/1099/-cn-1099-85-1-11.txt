○為急除群姦以保聖躬事 【 除姦】

此即六部公疏李空同筆也自應入公奏疏中

伏惟人主以辯姦為明。人臣以犯顏為忠。况羣小作朋。逼近君側。社稷安危。天下治亂所係者乎。臣等備員股肱。當主少國疑之秋。仰觀天象。俯察物議。瞻前慮後。憂心如割。至于長嘆涕泣而不能自巳。輒敢昧死為　陛下言之。葢寧盡言以死。不忍苟容以生。此臣之志。亦臣之職也。臣等伏覩近歲以來、　朝廷日非。號令失當。自入秋來。視朝漸晚。仰窺　聖容。日漸清癯。細究其故。皆緣太監馬永成谷大用張永羅祥魏彬劉瑾丘聚等、置造巧偽、淫蕩　上心、或擊毬走馬、或放鷹逐犬、或俳優雜劇、錯陳于前、或導萬乘之尊、與外人交易、狎暱媟褻、無復禮體、日遊不足、繼之以夜、勞耗精神、虧損志德、遂使天道失序、地氣靡寧雷異星變、桃李秋華、考厥占候、咸非吉徵、切緣此等姦人。惟知蠱惑君上。以便巳私。殊不思赫赫天命。　皇皇帝業。在　陛下一身。方今大婚雖畢。儲嗣未建。萬一遊宴損身。起居失節。將此輩韲粉葅醢。何補于事。可不畏哉。可不懼哉。昔我　高皇帝艱難百戰。取有四海。列聖繼承。傳之　先帝。以至　陛下。　　　臨終顧命之語。　陛下所聞也。柰何姑信群小。置□左右。為長夜之遊。姿無厭之欲。以累　聖德乎。竊觀前古閹宦誤國。其禍尤烈。漢十常侍。唐甘露之變。是其明驗。今照馬永成等罪惡既著、若縱而不治。將來無所忌憚。為患非細。伏望　陛下、奮剛斷、割私愛、上告兩宮、下諭百僚、將馬永成等、拏送法司、明正典刑、以回天地之變、以泄神人之憤、潛消禍亂之階永保靈長之業、則　皇上為守成之令主。臣等亦得為太平之具臣矣。事干安危、情出迫切、不勝戰慄俟命之至、緣係急除群姦、以保　聖躬事理、未敢擅便、謹題請　旨

奉　聖旨卿等所言、皆是愛君愛國之意、馬永成等、朕自處置、但凡一應事盡皆停止、

皇明經世文編卷之八十五終








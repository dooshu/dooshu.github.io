忆秋浦桃花旧游，时窜夜郎





桃花春水生，白石今出没。

摇荡女萝枝，半挂青天月。

不知旧行径，初拳几枝蕨。[一]

三载夜郎还，于兹炼金骨。

[一]《埤雅》：“蕨初生无叶，可食，状如大雀拳足，又如其足之蹶也，故谓之蕨。”《尔雅翼》：“蕨初生如小儿拳，紫色而肥。”杨升庵曰：黄山谷诗“蕨芽初长小儿拳”，以为奇句，然太白已有“不知行径下，初拳几枝蕨”之句，山谷落第二义矣。






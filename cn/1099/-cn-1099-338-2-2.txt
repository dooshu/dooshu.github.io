○吳大中丞 【 平粵寇】

札中披示、知翁將有事於三巢、三巢負固久矣、往陽明先生在事、未嘗一日忘之、當先生時中外尚多壅閼乃今　聖君賢相操廟筭於中、猛臣謀臣張國威於外、葢千載一時也、故凡一才一藝之士、亦宜乘時感奮、以荅昇平、翁獨物色閩將而推轂之閩將敢不用命、顧閩於粵為隣國、不肖於戚將軍為同仇屬有吳平之役、日夕與戚將軍討諸便宜、敢不自盡其愚惟高明財擇焉、一曰議餉夫居常而視三十萬、亦云不貲竊計巢賊三萬有奇、三部分兵、亦必各具三萬而後可以議戰守、假令簡師縮餉、大約非六七萬不可、今茲議留之數、僅足三四月糧耳、戰具行粮功賞、不與焉、縱使有征無戰。一鼓殲之。如期而往。如期而旋。計日授粮。猶若不給。彼或據險死守。未可急攻。盡氣狂奔。未可邀擊。師老財匱。其謂之何。二曰議兵、巢賊盤據百年、擁眾三萬、聞先後當事者、屢欲興師彼亦慮深而謀豫矣、夫以一夫當關之險、數萬守之、此非節制之兵、誠難進取、乃今三部節制、果孰為優、大抵俞將軍之謀畧。石將軍之威名。固皆一時之選。顧其所部。非隆卒則撫民。或土兵耳。此輩烏合不馴。陸梁難制。竊恐二將軍或未能責其一一用命。又惡能制敵之死命乎哉。所云節制之兵。戚將軍是巳。然戍閩之眾。不過萬人。方剿吳平。尚未畢事。幸而事畢。彼將奔命不遑。但閩事初定。內而彈壓。外而防禦。不可一日去兵。倘然以其節制足賴使得一當賊鋒。則必以三萬往。雖盡發閩戍。猶不足以當什之三。閩戍既空。設有一夫不逞。戚將軍內顧且不暇。惡能舍巳田而芸人之田。故必以浙兵戍閩者。留閩一年。不必更代。亟請發銀數萬。屬戚將軍赴浙召募。先後新舊下班之眾。一如赴閩之初。則三萬之師。庶幾可集。然浙江軍門。方有厲禁。凡將士戍閩者。一切以法繩之。不稍貸。願請明旨。令其同浙江軍門徵發他日亦同浙江軍門論功然後乃無阻格耳三曰議責成、俞將軍夙昔名將、習地利、盡虜情、乃今贊帷幄之議者、必俞將軍也、惜其獨有深沉之畫、苦無素練之兵、他時將屬大計、知翁必不以俞易戚矣、夫耕問奴織問婢、必先盡其慮而後可責其功、俟吳平事寧、願相期為會、面盡機宜、執其先資之言、彼當思所以成其信矣、


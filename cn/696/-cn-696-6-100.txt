吊卢司马

司马磊落姿，少小尚奇节。
劲翮思风云，潜心访英杰。
天性能挽强，奔腾骇超忽。
初镇大河北，千里静车辙。
秦盗走荆襄，南征气勇决。
倚剑开烟尘，弯弓殪饕餮。
每率百死士，当阵自排抉。
跳荡贼垒穿，弗使锋刃缺。
游魂阻蒙茸，逆徒诫驰突。
天子顾北门，五原新秉钺。
雄风振云沙，愤气视辽碣。
三年汉月高，两载胡尘歇。
欃枪缠蓟丘，公又在缞绖。
强起护诸军，赫赫专九伐。
岂无推毂仪，恐有当肘掣。
令多不易遵，将骄谁能罚。
仓卒重围间，矢尽弦亦绝。
得免文吏议，难为世人说。
吁嗟钜鹿下，千秋转呜咽。
生平有十骥⑴，安忍事胡羯。
尚思战场利，谁留春草龁。
部曲既飘零，参佐半摧折。
惆怅李蔡封，隐忍刘琨没。
萧条烈士希，成败安可设。
⑴ 上所赐及公自购马共十，名千里雪、五明骥、玉顶赤、桃花骢、豹花骢、紫骝、银青、燕色驹、赭白、菊花青，公有《十骥咏》





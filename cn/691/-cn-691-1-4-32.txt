◎淫报

杨雪椒光录（庆琛）在山左藩任，闻其幕宾云，每岁泰山进香时，士女往来如织，有男女二人于半山僻处苟合，旋为人撞见，方思逸去，而下体已联为一，欲强分之，即痛不可忍。既而观者愈众，有识其为某处人者，告其家，往视之，则嫂叔也。其家人急以被裹二人舁回活埋之。夫人生一举一动皆有鬼神览观，况名山显赫之区，而敢不顾伦常，肆行淫秽，得不受此恶报乎？








合皁山志序

官临江数年盖日与合皁山相望也既系於官求登瞩之暇不可得则求其山川草木之志一观之以释吾怀庶几乎卧而游焉於是得合皁山注二卷东吴俞策所集也漫漶譌漏至不可通晓以南州陈子公霖家多藏书属为校雠而予稍括定更名合皁山志叙曰古者有道而无仙欧阳子之言也其说甚正庄列之徒始言乘云上仙事而葛穉川作列仙传得九十二人岂所谓无其事诡其名者邪王方平降蔡经家多着神异比舍有陈氏者欲从执役学仙方平立而视之谓其心邪不正未可教以仙道抱朴子曰求仙以忠孝和顺仁信为本若德不修而但务方术终不得长生也然则神仙之事与圣贤之学盖亦有相近者後世方技家乃徒侈言黄白以求大药不亦愚乎临江东有合皁西有玉笥皆道书所称名山为灵异所栖而合皁尤盛相传葛仙翁学道冲举处宋时宫观道院至千余间朱考亭周平园尝来游赋诗今荒榛茂草丹井故在即而求之其亦有餐霞驭风之人潜游其中而不见知於世者邪


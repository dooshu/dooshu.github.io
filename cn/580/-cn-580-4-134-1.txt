杨奂〔员择〕　陆文圭〔梁益〕　刘辰翁〔黄圭　罗志仁〕　周密　卢挚　戴表元　陈孚〔冯子振〕　洪希文　龚璛　宋无　白珽　刘应龟　元淮　袁易〔泰〕　鲜于枢　郑滁孙〔陶孙〕　姚应凤　谢晖　吾邱衍〔仇远〕　杨载〔杨刚中　李桓〕　刘诜〔龙仁夫　刘岳申〕　陈旅〔程文　陈绎曾〕　李泂


〔王景贤〕　范梈　柳贯　李孝光〔朱文霆〕　周驰　朱德润　顾辉　马莹　黄叔英　吴福孙　胡渭　李存

杨奂，初名焕，后改为奂，字焕然。乾州奉天人。年十一母卒，哀毁如成人。金末举进士不第。太宗九年，诏宣德税课使刘中试诸路儒士，奂应试东平路，两中赋论第一。耶律楚材荐为河南路征收课税所长官，兼廉访使。奂言于楚材曰：“奂以书生理财赋，已非所长，况河南兵荒之后，遗民无几。愿假以岁月，使得摩抚疮痍，为朝廷万一之助。”楚材善之。奂至，约束简易。或以增税额为言，奂责之曰：“剥下欺上，尔欲我为之也。”即减原额四之一，公私便之，谓从来漕司所未有。在职十年，以老病致仕。世祖在潜邸，驿召参议京兆宣抚司事。累上书，得请而归，卒年七十，赐谥文宪。

奂博学强记，读《通鉴》，论汉魏正闰不平其事，著书驳正之。文章务去陈言，以蹈袭古人为耻。赵复称其“沉没《庄》《骚》，出入迁、固，然后折衷于孔孟之六经。”世以为知言。著有《还山集》六十卷，《天兴近鉴》三卷，《正统书》六十卷。初，奂从太宗检文判，误奂为英，不敢私改，故又名英云。门人员择得奂文学之传，奂文集即择所厘订者。

陆文圭，字子方，江阴人。幼颖悟，博通经史百家之学。宋咸淳九年，以《春秋》中乡选。宋亡，隐居不仕。延祐设科，有司强之就试，再中乡选。其对策言救流民之策三，曰择守令，轻赋役，议振贷。革贪吏之策三，曰清选法，均俸给，严纠劾。拯盐法之策三，曰恤亭户，减官额，省职员。拯钞法之策三，曰住印造，节用度，禁奢侈。皆切中当世之弊。朝廷数遣使以币聘之，文圭老疾不果行。卒年八十五。

文圭为文，纵横变化，莫测其涯涘。东南学者皆宗师之。属纩先一日语门人曰：“以数考之，吾州二十年后必有兵变。吾死宜葬于不食之地，勿封勿树，庶免暴骨之患。”其后江阴之乱，冢墓尽发，人乃服其先知。有《墙东类稿》二十卷。

同县梁益，字友直，工文辞，与文圭齐名，著有《三山藁》《诗传旁通》。

刘辰翁，字会孟，吉安庐陵人。宋太学生，廷试言济王无后，可悯；忠良戕害，可伤；风节不竞，可憾。忤贾似道，置丙等。宋亡不仕。著有《须溪文集》。子尚友，亦能文。吴澄评其父子之文，谓“辰翁奇诡变化，尚友浩瀚演迤，皆能成一家之言。”

同县黄圭，字唐佐；罗志仁，字寿可。宋末有诗名，以荐圭授莆田丞。志仁授天长书院山长。刘辰翁尝称之曰：“黄西月五言、罗秋壶小词，它人莫能及也。”

周密，字公谨，其先济南人，后徙吴兴。密学问渊雅，为宋相马廷鸾所知，累官丰储仓所检察。宋亡，寓杭州，居癸辛街杨沂中之瞰碧园。与王沂中、张炎、仇远等相倡和。其诗感慨激发，乐府尤工。有《蜡屐集》《弁阳诗集》《蘋洲渔笛谱》。密著书甚多，其《齐东野语》《癸辛杂志》《绝妙好词》，皆盛行于世。

卢挚，字处道，一字莘老，大都涿州人。至元中，以能文荐，累迁河南路总管。真人吴全节代祀岳渎，过河南，闻其治行，力荐之。大德初，授集贤学士，出为江东道廉访使，复入为学士，迁承旨，卒。元初能文者曰“姚卢”，谓姚燧及挚也。古今体诗则以挚与刘因为首。著有《疏斋集》。临川吴澄曰：“卢学士所作古诗，类魏晋清言。古文出入盘诰中，字字土盆瓦缶，而有三代虎蜼瑚琏之色，见者莫不改观。”挚尝曰：“清庙明堂谓之古。朱门大厦谓之华屋可也，不可谓之古。太羹元酒谓之古。八珍谓之美味可也，不可谓之古。知此，可与论古文矣。”其自言得力如此。

戴表元，字帅初，一字曾伯，庆元奉化州人。宋咸淳中登进士乙科，教授建宁府，后迁临安教授，不就。大德八年，执政荐于朝，起家，授信州教授，再调婺州，以疾辞。初，表元闵宋季文章气萎苶而辞骫骳，慨然以振起斯文为己任。时四明王应麟、天台舒岳祥，并当代儒宗。表元皆从受业，故其学博而肆，其文清淡雅洁，蓄而始发。至元大德间，东南以文章大家名重一时者，表元一人而已。其门人最知名为袁桷。桷之文，体裁议论皆取法于表元者。表元晚年，翰林集贤以修撰、博士二职论荐，不肯起。年六十七卒，有《剡源集》三十卷。

陈孚，字刚中，台州临海人。至元中，孚以布衣上《大一统赋》，江浙行省闻于朝。署上蔡书院山长，考满，谒选京师。二十九年，世祖命梁曾以吏部尚书再使安南，选南士为介。朝臣荐孚博学有气节，调翰林国史院编修官，摄礼部郎中，为曾副。陛辞，赐五品服，佩金符以行。三十年正月至安南，世子陈日燇以忧制，不出郊，遣陪臣来迎。又不由阳明中门入。曾与孚回馆，致书诘日燇，以不庭及不出郊迎诏之罪，往复三书，辞直气壮，皆孚笔也。使还，除翰林待制兼国史院编修官。帝方欲置之要地，而廷臣以孚南人，且尚气，颇忌之。遂除建德路总管府治中，再移衢州、台州。大德七年，奉使宣抚循行诸道。时台州旱饥，道殣相望，江浙行省檄浙东元帅脱欢察尔振之。脱欢察尔不恤民，驱胁有司，动置重典。孚遂诣宣抚使，诉其不法十九事，按实抵罪，发仓振民，全活者众。孚亦以此致疾，卒于家，年六十四。赠临海郡公，谥文惠。

孚天材过人，性任侠不羁。其诗文任意疾成，不事雕斫。有文集行于世。

同时有冯子振，其豪俊与孚略同，孚自以为不及。子振尝为诗谀桑哥。及桑哥败，子振又告词臣撰碑，引喻失当。孚发其奸状，帝不问。子振为文，酒酣耳热，命侍史二三人润笔以俟，据案疾书，随纸数多寡，顷刻辄尽，然不尽合于法度，人亦以此少之。

洪希文，字汝质，兴化莆田人。父德章，宋贡士。初为兴化教谕，会兵乱，父子同居万山中，饭疏饮水，相倡和，无愠色。德章有集曰《轩渠》，希文自号《续轩渠集》，又号《去华山人稿》。其诗激宕淋漓，为闽人之冠。

龚璛，字子敬，镇江人。父渠，宋司农卿。宋亡，例遣北上，行至莘县，不食而卒。璛与弟理，力学不仕，当时以两龚比之。以荐为宁国路儒学教授，迁上饶县主簿，以江浙等处儒学副提举致仕，卒。为文卓伟殊绝，自成一家，著有《悔存藁》。

宋无，字子虚，旧字晞颜。宋末兵起，自晋陵迁平江，冒朱姓。抢攘之际，不废学业。父国珍，领征东万户案牍，适病痿，无丐以身代。入海抵竹岛，风涛大作，无吟咏自如。至元二十四年，中丞王约荐之，以奉亲辞。著有《翠寒集》。赵孟朓称其风流蕴藉，皆不经人道语。又《啽呓集》一卷，杂咏古人轶事。《鲸背吟》一卷，乃从事征东幕府时作，七言断句，议论讽刺，有裨时政焉。

白珽，字廷玉，钱塘人。年十三受经太学，即有声。甫壮，李衎为江浙平章，荐为太平学谕，珽勉起应命。秩满，迁兰溪州判官，不赴。其诗文为时所重。紫阳方回称其“冠绝古今”。庐陵刘辰翁言：“其苍然者，不惟极尘外趣，兼有云山韶濩之音。”晚归老栖霞，学者称湛渊先生。所著曰《经子类训》，曰《集翠裘》，曰《静语》，各二十卷。亦工书，有魏晋风。

刘应龟，义乌人。自少潜心义理之学，每以古人自期。宋淳祐间游太学，丞相马廷鸾高其才，将以女妻之，坚不允，由是名称藉甚。至元初，起为月泉书院山长，升杭州学正。所著有《梦稿》《痴稿》《听雨留稿》，共二十卷。

元淮，字国泉，别号水镜，临川人，徙家邵武。以军功，官至溧阳路总管。尝有诗云：“截发搓绳联断铠，扯旗作带系金创。卧薪尝胆经营了，更理毛锥治溧阳。”溧阳至元十三年升为溧州，继改溧阳府。已升为路，淮到省乞改为直隶州，少苏民力。及去任，作诗云：“问归行李轻如羽，沿路吟诗有一船。”著《金囦吟》一卷。

袁易，字通甫，平江长洲人。力学不求仕进，行省使者将荐之，易固辞。辟署石洞书院山长，亦不就。居吴淞具区间，筑堂曰“静春”，聚书万卷，手自校雠。著《静春堂诗集》四卷。与郡人龚璛、郭麟孙为吴中三君子。赵孟朓尝作卧雪图以美之。

子泰，字仲长，为郡学教授，别号寓斋，亦有诗名。

鲜于枢，字伯机，号困学山民，大都人。官至太常典簿。学书于张天锡。偶适野，见二人挽车行泥淖中，遂悟书法。酒酣吟诗作字，奇态横生，与赵孟朓齐名。终元世，学者不出此两家。或言孟朓妒其书，重价购而毁之，故传世不多云。著有《困学斋集》。虞集赞其画象曰：“敛风沙裘剑之豪，为湖山图史之乐。翰墨比米薛而有余，风流拟晋宋而无怍。”世称知言。子去矜、孙端，皆能世其家学。

郑滁孙，字景欧，处州人。宋景定间登进士第，知温州乐清县，累迁宗正丞、礼部郎中。至元三十年，有以滁孙名荐者，世祖召见，授集贤直学士，累擢学士，乞致仕归。

弟陶孙，字景潜，亦登进士第，监西岳祠。先陶孙征至阙，奏对称旨，授翰林国史院编修官。会纂修国史，至宋德祐末年事，陶孙曰：“臣尝仕宋，宋是年亡，义不忍书，书之非义矣。”终不书。世祖嘉之，擢应奉翰林文字。后出为江西儒学提举。

滁孙兄弟在当时最号博洽，学者翕然推之，隆福太后制衣亲赐之，人以为荣。滁孙所著有《大易法象通赞》《周易记玩》等书，陶孙有文集。

姚应凤，字时和，慈溪人。自雄其才，喜驰骋。每属笔于广众中，词锋横逸惊一座。后持以谒同郡袁桷，桷语之曰：“子文不受束缚，然法度自不可废也。”应凤颔之。自是务为简严，日益深邃。至元间尝就试省部，时以龙虎台命题，有司得应凤赋，叹曰：“此秦汉间故物也。”置高第。著有《讷轩稿》。

谢晖，字彦实，资阳人。识见通敏，早岁受业胡长孺之门，以德业自勉。或劝习举子业，答曰：“学以博通古今，资文行耳。仕奚所急？”赵孟朓见而爱之，授以书法，一临池遂得其神似。文章质实，皆布帛菽粟之言。

吾邱衍，字子行，由太末徙家钱唐。性凌傲高不事之节。家于委巷中，教小学，常数十人。或请谒，从楼上遥谓曰：“吾出有间矣。”著《尚书要略》《听玄集》《九歌谱》《十二月乐谱辞》《重正卦气》《楚史梼杌》《晋文春秋》诸书，兼通音律，工篆隶。初衍年四十，未娶，所知为买酒家女为妾。女有前夫，知女所在，讼之。衍遭捽辱，不胜忿，因诣仇远作别，值晨出，留诗一章，有“西冷桥外断桥边”之句。明日，有得遗履于桥上者。西湖多宝院僧可权，从衍学，知其投水死，乃葬衍遗文于后山。

同县仇远，字仁近，官溧阳州教授。好古博雅，楷书学欧阳率更，行书亦善。著有《山村集》《批注唐百家诗选》。

杨载，字仲弘，其先居建州之浦城，后徙杭州。幼孤，事母至年四十，不仕。户部尚书贾国英数荐于朝，以布衣召为翰林国史院编修官，与修《武宗实录》。延祐初，仁宗以科目取士，载遂登进士第，授饶州路同知浮梁州事，迁宁国路总管府推官。至正二年卒。载博涉群书，为文以气为之。黄溍评其文“博而敏，直而不肆。”载亦谓溍曰：“子之文气有未充也，然已密矣。”溍叹服。尤工诗，尝语学者曰：“诗当取材汉魏，而格律则以唐为宗。”自载出，始洗宋季诗人之陋。载与虞集友善，每言集不能作诗。一日集载酒问诗法于载，酒酣，尽为集言之。后集作诗送袁桷扈驾上都，介他人质于载，载曰：“此诗非伯生不能作也。”或问：“君谓伯生不能作诗，何以有此？”载曰：“伯生学问高，予以诗法授之，余莫能及也。”故元一代之诗称虞杨范揭云。

同时上元有杨刚中，字志行。自幼厉志操，及为江东按察司照磨，风采凛凛。其文奇奥简涩，力矫凡俗，为元明善叹赏。仕至翰林待制而卒。有《霜月集》行世。

其甥李桓，字晋仲，同郡人。由乡贡进士，累迁江浙儒学副提举，亦以文鸣。

刘诜，字桂翁，吉安庐陵人。少有文名，江南行御史台屡以教官、馆职、遗逸荐，皆不报。诗文曰《桂隐集》。桂隐，诜别号也。至正十年卒，年八十三。赐谥文敏。

同郡龙仁夫，字观复。刘岳申，字高仲。其文学皆与诜齐名，有集行世，而仁夫之文尤奇逸流丽，所著周易多发前儒所未发。岳申用荐为辽阳儒学副提举，仁夫江浙儒学副提举，皆不就。

陈旅，字众仲，兴化莆田人。幼孤，笃志于学，于书无所不读。用荐者为闽海儒学官，适御史中丞马祖常使泉州，一见奇之，谓旅曰：“子馆阁才也，胡为留滞于此？”使勉游京师。既至，翰林侍讲学士虞集见其所为文，慨然叹曰：“我老将休，付子斯文矣。”即延至馆中，朝夕以道义学问相讲习，自谓得旅之助为多。中书平章政事赵世延力荐之，除国子助教。居三年考满，诸生不忍其去，请于朝，再任焉。元统二年，出为江浙儒学副提举。至元四年，入为应奉翰林文字。至正元年，迁国子监丞，阶文林郎。又二年卒，年五十有六。

旅于文，自先秦以来至唐宋诸大家，无所不究，故其文典雅峻洁，必求合于古作者。有文集十四卷。笃于师友之义，每感虞集为知己。其在浙江时，集归田已数载。岁大比，请于行省参知政事孛暐鲁翀，亲奉书币请集主乡试。集感其来，留旬日而别，惓惓以斯文相勉。集每与学者语，必以旅为平生益友。一日梦旅举杯相向曰：“旅甚思公，亦知公之不忘旅也，但不得见尔。”既而闻旅卒，集深悼之。

同时有程文、陈绎曾者，皆名士。文，字以文，徽州人，仕至礼部员外郎。作文明洁而精深，集亦称之。绎曾，字伯敷，处州人。为人虽口吃，而精敏异常。诸经注疏多能成诵，文辞汪洋浩博，其气烨如也。官至国子助教。论者谓二人皆与旅相伯仲。

李泂，字溉之，滕州人。少以文受知，姚燧荐授翰林国史院编修官，转太常博士。拜住为丞相，闻泂名，擢监修国史长史。泰定初，除翰林待制，以葬亲辞归。天历初，文宗开奎章阁，延天下知名士充学士员。泂数进见，奏对称旨，特授奎章阁承制学士。泂既被知遇，乃著《辅治篇》以进，命预朝廷大议，同修《经世大典》。谒告归，复除翰林直学士，称疾不起。

泂骨清神朗，峨冠褒衣，望之如图画中人。为文挥洒纵放。去官后，历游匡庐、王屋、少室诸山，留连久之乃去。侨居济南，有湖山花竹之胜，构亭其间。文宗尝敕虞集记之。泂尤善书，自篆隶真草，皆见重于世。卒年五十九。有文集四十卷。

同时海康人王景贤，号愚谷，为邕州路教授。文宗居海南，得其诗，爱之。手书“愚谷”二大字以赐。及即位，又赐以六花宫袍。

范梈，字亨父，一字德机，清江人。家贫早孤。母熊氏，守志抚之。天资颖异，所诵读辄记忆。居则固穷守节，竭力养亲，出则假阴阳之技以给旅食。耽诗文，用力精深，人罕知者。与虞集友善。年三十六始客京师，中丞董士选延之家塾。以荐为翰林院编修官，秩满，御史台擢海南海北道廉访司照磨，迁江西湖东道，选充翰林供奉御史台，又改擢福建闽海道知事。闽俗素污文，绣局取良家子为绣工，无别尤甚。？作歌诗一篇，述其敝，廉访使取以上闻，皆罢遣之。未几，移疾归。天历二年，授湖南岭北道廉访司经历，以养亲辞。明年卒，年五十九。所著诗文与虞集、杨载、揭傒斯齐名。梈居官廉正，不可干以私。疏食饮水，泊如也。吴澄称为特立独行之士云。

柳贯，字道传，婺州浦江人。幼有异禀，颖悟过人。稍长，受学于金履祥，又从方凤、吴思齐、谢翱游，肆力于古文词。以察举为江山县学教谕，又为昌国州学正。考满，至京师。翰林学士吴澄语人曰：“柳君如庆云甘露，天下士将被其泽。”翰林学士承旨程钜夫以墨一笏赠之，曰：“天下文章，今属子矣。”延祐四年，特授湖广等处儒学副提举。未上，改国子助教，擢博士。

泰定元年，迁太常博士。朝廷有大典礼，集诸儒讨论。贯酌古今之宜，为之折衷，人咸服其精审。沅州岁贡包茅四十一舟，茅轻，舟多覆溺。贯建议请减其三之一，附以他贡物，自是无覆溺之患。前临江州知州李倜为部使者所劾，倜官至集贤侍读学士。卒，当得谥，贯为谥议。其子纳金于贯，乞毋及临江事，贯辞之，而明其无罪。执政欲以其祖配食孔子庙，众莫敢言，贯独毅然持不可而止。有神降于大名，长吏白于朝，乞封爵，贯以为神奸蛊，民不治，将为乱，下所部禁止之。

监察御史马祖常荐贯才任御史，疏再上，不报。出为江西等处儒学提举。抵任，吏沿旧例纳米八十石，贯谢不受。道士庙侵学地，书院学田为僧所占者，二百三十亩，悉夺而归之。南康仓吏坐飞语，逮系百余人。行省檄贯谳其狱，一讯而伏，平反甚众，人尤服其明允。秩满，谢病归，家居十年，饔飧不给，泰如也。至正元年，召为翰林待制，兼国史院编修官。明年卒，年七十三。门人私谥文肃先生。

贯学问淹雅，其文舂容纾徐，事详而词核，蔚然成一家言。工篆籀。杜本谓其“妙处不减李阳冰”。有《近思录广辑》三卷，《字系》二卷，《金石文字》十卷，文集四十卷。

李孝光，字季和，温州乐清人。少居雁荡山五峰下，四方之士远来受学，名誉日闻，泰不华以师事之。至正七年，诏征隐士，以秘书监著作郎召，与完者图、执礼哈琅、董立同应诏赴京师，见帝于宣文阁，进《孝经图说》，帝大说，赐上尊。明年升文林郎，秘书监丞。卒于官，年五十三。孝光以文章负名当世，其文取法古人，非先秦两汉语弗以措辞。有文集二十卷。

同时莆田人朱文霆，字原道，仕至泉州路总管。博学能文，宋濂称其“言醇而理彰”。著《葵山集》。

周驰，字景远，东昌人。文章雅赡，官燕南廉访佥事，尝为南台监察御史，分治过浙西，日与朋友周旋，每有往复，其书吏记于壁上以讽之。驰召谓曰：“人之读书，所以明人伦。使我屏绝故旧，是为御史而废朋友一伦，其可乎！”闻者韪之。后卒于官。

朱德润，字泽民，平江人。父环，长洲儒学教谕。德润工诗文，善书，尤长于绘事。延祐末，游京师。赵孟朓荐之，驸马沈王以闻。仁宗召见，授应奉翰林文字，同知制诰，兼国史院编修。英宗嗣位，出为镇东行中书省儒学提举。又明年二月，大雪，上猎于柳林，驻寿安。献《雪猎赋》，累万余言，上奇之。未几，英宗遇弑。德润谓人曰：“吾挟所长，事两朝而不偶，是命也。其归饮三江水乎！”旦日遂弃官归。至正十二年，江浙行中书省平章政事三旦八起为行省照磨。乃进言于三旦八，请贷胁从，以携贼党。既而选为长兴尹，以病乞归。卒年七十二。子吉，闭门教授，不应张士诚之聘。

顾辉，字德润，鄞县人。其大父应春，乡贡进士。父学海，字叔川，皆名士。辉幼承家学，甫十岁即善属文。郡博士俞希鲁欲以神童贡，辞不就。既长，肆力经史，卓然欲以事功自见。既而喟然叹曰：“吾身不遇矣，殆将以立言已乎！惟经以载道，史以纪事，古先哲王所藉以牖民者也。”自是默索精思，昼夜孜孜，垂三十年。著《释圜》一，《说约》六十三，《图徽》二十一，《希言》二十四，《事剡》六十二，《治要》十八，《体卦》八，《解》八，《辩》十二，《议》二十四，《传》七，《记》、《论》、《序文》、《铭》各三，《杂著》十八，《赋》六，《骚》十九，《杂诗》三百二十一，合三十卷，分为三集，通谓之《守斋类稿》。

马莹，字仲珍，建德人。少颖悟，精研经史，旁及诸子百家，靡不淹贯。延祐设科，莹再举进士不第，卒。莹善为诗，措意遣词，初尚葩泽，后更脱去边幅，直窥微妙。有《岁迁集》四十卷，文集十二卷。

黄叔英，字彦闻，慈溪人。父震，宋宗正少卿，门人私谥“文洁先生”。叔英传其父学，于经史百氏之书，皆能成诵。为文俊拔伟丽，意气奔放。用荐者，为晋陵县教谕，卒。有《赣答暇葺》三卷，诗文集二十卷。

吴福孙，字子善，钱塘人。用荐者，为宁国州儒学正。赵孟朓以善书名，福孙得其楷法之妙，兼工篆籀。后授潮阳县青山洋巡检，移疾归。至顺二年，赴选至京师，大学士阿荣以福孙所作小楷书进于上，召见奎章阁，命近侍引金钟，酌酒以赐，将用为馆职，有沮之者而止。至元中，累迁上海县主簿，卒。著有《乐善斋集》《古印史》。

胡渭，字景吕，绍兴诸暨人。隐居不仕。工诗，鲜于侁称其“闲远清丽。稍加精密，可几杜甫”。赵孟朓重其高节，写《袁安卧雪图》以遗之。有《静春堂集》四卷。

李存，字明远，安仁人。颖悟该博，好为古文词。与贵溪祝蕃远、舒元易、吴尊光同游上饶陈立大之门，号西江四先生。葺书室曰“竹庄”。秘书李孝光举以自代，不起。有《俟庵集》三十卷。




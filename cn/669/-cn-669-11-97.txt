158　典籍文獻爲國之大寶　老聃萇弘禮樂猶存　王子朝以典籍奔楚


周之大寶鎮，河圖、大訓列焉。見尚書顧命。易象在魯，三墳、五典在楚，周不能有其寶矣。然而老聃之禮，萇弘之樂，文獻猶存。何云：「此指趙復、姚樞、許衡之徒言之。」及王子朝以典籍奔楚，閻按：「奔楚，在魯昭公二十六年，事在倚相之後。」於是觀射父、倚相何云：「左史倚相，子朝以前人。」皆誦古訓，以華其國，以得典籍故也。區區一鼎，與懷璧同，其能國乎？

【閻按】楚昭王失國，猶賴蒙穀入大宫，負雞次之典，以浮於江，逃於雲夢中。昭王反，蒙穀獻典，五官得法，而百姓大治，非典籍之力乎！

【元圻案】家語：「南宫敬叔與俱之周，問禮於老聃，問樂於萇弘，歷郊社之所，考明堂之則，察廟朝之制。孔子喟然曰：『吾乃今知周公之聖，與周之所以王也。』」〇蒙穀事，見戰國策。






【乱後经夏禹庙诗】

金简泥初发。龙门凿始通。配天不失旧。为鱼微此功。林堂上偃蹇。山殿下穹隆。（文苑作穷窿。）侵云似天阙。照水类河宫。神来导赤豹。仙女（文苑作去。）拥飞鸿。松龛撤暮俎。枣迳落寒丛。仙舟还入镜。玉轴更乘空。去国嗟行迈。离居泣转蓬。月起吾（《类聚》作吴。《诗纪》云。一作吴。文苑作关。）山北。星临天汉中。（文苑作东。）申胥犹（文苑作独。）有志。荀息本怀忠。待见搀枪灭。归来松柏桐。（文苑作同。○《类聚》三十八。文苑英华三百二十。《诗纪》八十。）


○薊州類序 【 薊州】

京師東至薊州。又東至山海關其地北面山川險阨綿亘千餘即古營平之地。　國家於薊北設鎮。以控制外夷。又於境外建朵顏泰寧福餘三衛。以示羈縻。為中國藩籬。三衛夷人每歲入貢。處待有常規二者于內外事體備有方規不可因其挾求賞踰常格而啟輕侮之心若入境寇掠。備禦亦有常法不可輕議增兵而使百姓困於輸輓此守薊鎮之道也

為緊急邊情事

為邊情參處通事

為緊急邊情事

為防守邊關事

為復召募以實軍伍事

△為緊急邊情事 【 邊情】

再照朵顏福餘泰寧三衛夷人、自我　太宗文皇帝安插在彼、授官降印、畜為藩籬、百餘年來、堅守臣節、未聞悖逆、自去歲以來、此所謂挾虜要賞也奸夷造為小王子結親之說、敢為要求之計、守臣輕信、張大其事、遂致本夷肆志、先要我以添貢、　朝廷俯念夷情艱難、暫從其請、曾令大通事諭、以禍福、令其效爾祖父永守臣節、毋起歹心、若倚北虜和親。要求無厭。必調大兵。痛加剿殺。掃除巢穴。不許住牧。又曾俟其來朝、令禮兵二部堂上官督同大通事。夷人要挾通事恒導之於禮部明白宣諭。後該朵顏衛都督花當、奏要與本衛所鎮撫失林孛羅不必赴京、就彼承襲祖職右都督職事、守臣又曲為奏請、准寫　敕一道、交與薊州鎮廵官親付失林孛羅收領、今年二月、禮部手本開稱譯出朵顏衛都督頭目花當、奏稱迤北達子伊並不知東西二處達子巳省諭了、竝不作反、今廵撫都御史王倬奏稱射死參將陳乾等係花當男把兒孫等帶領達賊拆墻入境、顯是花當等外示效順。中懷悖逆。以要求為得計。以犯邊為長策。都指揮陳乾之死。得宜輕率寡謀。雖其自取。但奉　敕將官。殞命於臣服小夷虧損甚大。况事當謹微。漸不可長。若復因循姑息。置之不問。誠恐　祖宗御夷法度。自此陵替。且以後三衛夷人難以處待。合無請　敕薊州鎮廵官從長計議選差通事。并有智識官員前去近邊地方拘喚花當等。責問。　朝廷既節次施恩。撫待汝夷。因何面是背非。陰縱爾子把兒孫領人馬到馬蘭谷搶掠。射死參將陳乾。如果花當不知。就令花當將把兒孫捉拏解京。此言未可必行責令自行處治為妥或令自行處治償命。姑赦其罪。如或通同故縱不問。再來犯邊。　朝廷必要興師問罪。將京營并通州薊州天津保定等衛精徤步軍選調三萬。各執短兵火器。分路進入。犁庭掃穴再調遼東精兵二萬攻其左。宣府精兵二萬攻其右。汝失故巢。進退無門。追悔無及。通將責問過口詞。會本具奏。再行議處。臣等愚見如此。

△為邊情參處通事 【 邊情】

看得三衛夷情、變詐反覆、疑是彼處通事誘引欺誑、正欲究察其弊、各邊小通事專以我情輸属夷以為乾沒之計今御史張鰲山舉奏通事程理等交通指引、侵犯邊疆情繇、皆有指實、具見本官能發隱伏之奸、足以泄邊人之憤、及奏要選差謹飭老成通事前去。著為定例。一年一換。通行各邊體訪查究。一體問革一節、尤為有理。合無本部移咨都察院、轉行御史張鰲山、將通事程理聶勇交通誘引情弊提問明白、密切實封奏請定奪、本部行移禮部、令鴻臚寺署正大通事舍誠等、選委平日行止端莊、諳曉韃靼夷語通事二員。應付廩給腳力前去喜峯等關口聽用。近奉　敕旨責問花當等事情、就著新差去通事同委官責問奏報、通事在邊既久與夷人相結若一年一替庶幾情意未洽不致生弊端其通事一年滿日。另行更替仍通行各邊廵按御史。將原設通事。體訪查究。如有前弊。一體問革。正德十年六月初十日具題、　得旨俱依擬行

△為緊急邊情事 【 邊情】

看得朵顏衛頭目花當等、恃其詐力、敢肆侵凌、外示效順、中懷悖逆、陰與通事程理等交結私通、窺瞰薊州一鎮、將官懦弱、邊備廢弛、遂敢捏造結親北虜之言、以逞要求無厭之計、一面進貢、一面犯邊自去年以來、侵犯邊境、殺虜人民數十餘次、因　朝廷寬容不問、以致黠虜之奸狀、蒙蔽不露、勢日猖獗、議者不思北虜小王子瓦剌等部落。世為中國邊患。去年深入崞代。今年屢犯延寧。明其挾虜之言非事實也固不假朵顏等衛夷人和親而後敢犯中國亦不必自薊州一帶邊關進入而後可以內侵也薊州一帶。東西二路。見有食糧官軍四萬二千員名。本處將官若能嚴加督率。撫恤簡練。俾紀律嚴明。烽堠謹飭。相機隨宜。運籌畫策。或設險拒守。或會合策應。雖不能大挫賊人之鋒。亦豈至喪失我軍之氣。乃計不出此方議添兵增戍、臨渴掘井、卒難施行、今花當男把兒孫等殺死參將陳乾、罪惡既已顯著、見今擁眾分路侵犯、飛報屢聞、臣等先議待報發兵征剿、荷蒙　聖明特命都指揮桂勇統領人馬操候、近該提督侍郎陳玉、并鎮廵等官俱奏要調兵防禦、兵科都給事中等官安金等、亦奏要本部速為議處發兵、廵關御史張鰲山極言夷虜侵侮之患、當以攻討為急、臣等竊聞自古制禦夷狄之道。固不可貪功以啟釁。亦不可怯懦以求和。况今花當部落。紏合犬羊之眾。分路內侵。而本鎮將領非人。軍不用命。萬一邊關失守。乘勝突入禍機之發。旦夕難測。臣等採集群言。度量事勢。當此之時。　命將出師。聲罪致討。勢不容巳。但兵戎重務、臣等未敢擅便、伏乞　聖明裁處、

△為防守邊關事 【 邊關防守】

查得奏內都御史李瓚要將李琮所統官軍三千、盡數分派一十二處關口防守、未審李琮。令其統領何口官軍為是。况鎮廵等官、未曾與李琮會議停當、徑自分派、以致李琮有詞邊隘雖不宜不守亦當預宿重兵策應截殺若盡分析各口則勢弱不能抗禦矣葢分據要害。固是守臣之意。而分兵勢弱。又是遊擊之責。况薊州一帶邊關。隘口甚多虜賊眾寡及所入道路俱難逆料必須謀筭預定指授明白以堅壁固守責之主兵分主客最為分明以相機截殺付之遊擊庶幾奇正相生。機變不失。苟昧變通之宜。執一偏之見。萬一失守。戰亦無施。合無本部行文薊州鎮廵官、及遊擊將軍李琮、各要遵奉　敕旨、凡事必須會同計議停當、方許施行、不可各執巳見、致有誤事、其李琮所統遊兵三千。俱係有馬。若果零碎分撥每口二百三百。專一防守。委有未宜。合依李琮所擬將所統兵馬。於三路參將地方。每路委都指揮一員管領官軍五百員名。與同彼處參將人馬會合。隨宜緊要關口防守。併力截殺。其餘官軍一千五百員名聽李琮統領於遵化等處隨便駐劄。相機行事。若遇虜賊勢眾。一路擁入。亦聽李琮將原領官軍三千通調一處。併力衝殺。本處官軍。亦要火速會合策應。不許自分彼此。逗遛畏縮。致誤軍機。其各關口。原設守把官軍。如果數少不敷。別無縱放歇役情弊廵撫都御史、就便查照舊例。徵調腹裏操守軍舍餘丁。并附近州縣民兵。委官管領。暫行赴口。恊力防守。瞭望之兵不須精銳但取不缺人而巳事寧即便放回不許指以不准分布遊兵為繇。推託誤事。

得旨防守事宜都依擬行

△為復召募以實軍伍事 【 召募】

看得提督東西兩路邊關都御史彭澤奏、據分守參將馬永呈稱先年召募軍士、操守地方不期去任萬郎中吝惜小費、革退六千餘名、要行照舊查收、及稱准廵撫都御史李瓚手本、三路該添兵三千名、本處召募不必徵調遼東京營人馬、查得近該戶部會同本部議奏、為因廵撫都御史王倬、與管糧郎中萬斛會本具奏指揮康臣等擅自召募新軍、名雖撥在關營實則不曾守把。以此奏行廵按廵關御史覆勘明白、內止革退老疾等項四百六十二名其餘四千三百餘名俱照舊存留。今參將馬永妄呈不實且敢指斥郎中萬斛吝惜小費、若果依馬永所言、通召新軍九千通計一年。增兵六千歲費之數如此該用糧十萬八千石。布花在外。不知馬永分派何州縣起運。尚以為小費不惜。而何費為大可惜乎。及查調取遼東官軍、先因李瓚具奏調取後發京營官軍三千、令都指揮李琮統領前去薊州防守亦因彼處失事。不能支持。不得巳調發。今若又依李瓚之議不必調遼東及京營軍、不惟京營官軍、見今聲息未寧、難便掣回、抑且新召軍士、臨渴掘井、不能濟事、所據馬永等識見俱有窒碍、難以准行、臣等再議得自古開邊增戍。坐困中國。若忽內治而專事夷狄。未有不貽患者也。我朝設置邊鎮。屯聚軍馬東起遼陽。西盡燉煌。延袤萬里。帶甲數十萬。歲用糧餉以數百萬計。為因水旱蠲免。往往不繼告乏。如薊州一鎮歲用糧四十餘萬此係正德年歲用之数計其歲入。尚少八萬餘石。減折銀兩放支。軍多缺食以此添兵一事。决有難行。若使廵撫總兵等官。撫恤有方。調度有法用兵無常厚處亦無常□處當候緩急抽援雖復不多亦足濟事耳平時慎固封守有事暫調別軍策應事畢罷歸不立新法以困百姓不執私見以亂成矢?見惟務內修外攘。自可長治久安合無本部行文都御史彭澤、提督先差都指揮等官李琮傳凱張椿張安馬忠福英等、續差金輔陳珣等先後共調發京營官軍一萬四千餘員名、各照原擬用心防守、遇有報到賊勢眾大。應該添軍。依律火速具奏。本部議擬。奏請。再行督發官軍應援若果宣大地方報賊遠遁。事巳寧息。亦便具奏班師。以省供給東西二路。一應關隘。俱照舊施行、不必創議新法。貽患小民


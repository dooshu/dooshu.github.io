【唐玄静先生碑〈大历七年〉】

右《玄静先生碑》，柳识撰，张从申书，李阳冰篆额。唐世工书之士多，故以书知名者难，自非有以过人者不能也。然而张从申以书得名于当时者，何也？从申每所书碑，李阳冰多为之篆额，时人必称为二绝，其为世所重如此。余以集录古文，阅书既多，故虽不能书，而稍识字法。从申所书，弃者多矣，而时录其一二者，以名取之也。夫非众人之所称，任独见以自信，君子于是慎之，故特录之，以待知者。


王嵎


嵎字季夷，号贵英，北海（今山东潍县）人。绍兴、淳熙间名士，寓居吴兴。少与陆游同学。卒于淳熙九年（1182）。有北海集，今不传。

祝英台近

柳烟浓，花露重，合是醉时候。楼倚花梢，长记小垂手。谁教钗燕轻分，镜鸾慵舞，是孤负、几番春昼。

自别后。闻道花底花前，多是两眉皱。又说新来，比似旧时瘦。须知两意长存，相逢终有。莫谩被、春光僝僽。

夜行船

曲水溅裙三月二。马如龙、钿车如水。风飏游丝，日烘晴昼，人共海棠俱醉。

客里光阴难可意。扫芳尘、旧游谁记。午梦醒来，小窗人静，春在卖花声里。








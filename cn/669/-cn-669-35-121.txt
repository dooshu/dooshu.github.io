121　一語默而禮義明　一施設而風俗厚　張釋之爲王生結韈　裴度以宰相禮受李愬謁


劉之道煇上李肅之納拜書曰：「古之君子，一語默閻本作「言語」。而禮義明，一施設而風俗厚。如釋之進王生之韈，而漢世重名；如裴度當李愬之謁，而蔡人知禮。」

【元圻案】史記張釋之傳：「王生者，善爲黄、老言，處士也。嘗召居廷中，三公九卿盡會立，王生老人曰：『吾韈解。』顧謂張廷尉：『爲我結韈。』釋之跪而結之。既已，人或謂王生曰：『獨奈何廷辱張廷尉，使跪結韈？』王生曰：『吾老且賤，自度終無益於張廷尉。張廷尉方今天下名臣，吾故聊辱廷尉，使跪結韈，欲以重之。』諸公聞之，賢王生而重張廷尉。」〇唐書李愬傳：「愬屯兵鞠場以俟裴度。至，愬以櫜鞬見，度將避之，愬曰：『此方廢上下分久矣，請因示之。』度以宰相禮受愬謁。蔡人聳觀。」〇書録解題别集類中：「劉狀元東歸集十卷，大理評事鉛山劉煇之道撰。煇，嘉祐四年進士第一人，堯舜性仁賦至今人所傳誦。始在場屋有聲，文體奇澀，歐公惡之，下第。及是在殿廬得其賦，大喜，既唱名，乃煇也，公爲之愕然。」






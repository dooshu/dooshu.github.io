陆游　江亭

野市逢虚日，江亭候暮潮。

虫号霜後草，人立雨中桥。

病骨羸将折，残魂黯欲消。

无心作村醉，酒旆苦相招。

陆游

陆游　江亭

千载涛江上，书生诵所闻。

铸形尊越蠡，抉眼悼荆员。

高鸟冲烟没，轻舟压浪分。

何由从此逝，挥手谢诸君。

陆游

陆游　江亭

旅食京华兴已阑，喜扶衰惫出重关。

江波蘸岸绿堪染，山色迎人秀可餐。

濠上观鱼非至乐，管中窥豹岂全斑？

此行便问天台路，剩采灵芝换病颜。

陆游


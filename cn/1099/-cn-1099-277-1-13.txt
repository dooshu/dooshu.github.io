○覆陝西查盤御史蕭廩條陳僕苑二寺兼布按二司職銜管理守廵事務疏

看得陝西巡按御史蕭廩題稱苑馬牧地隣近有司。或應更為郡縣。及要將苑馬寺卿。改為平凉分巡。一少卿為固原兵備。一少卿為隴右分巡。行太僕卿改為關西分守。一少卿為榆林兵糧。一少卿為寧夏兵糧。仍各設寺丞一員。以任攝署齎捧等役及稱二寺官近經題准總督巡撫不得干預。未盡體統。乞要仍舊舉劾各一節為照牧苑之制。課馬供邊　祖宗設立巳久。今欲更為郡縣。照直隸山河飬馬之例。添設管馬佐貳官。即御史蕭廩自謂難行難以再議外。所據開城諸監。委與平凉固原州縣相隣。在州縣止知守廵兵備。在監牧止知苑僕卿丞。本官堂室藩籬之喻。洞悉情狀矣。廼即欲苑馬行太僕寺卿少卿為守廵兵備官。仍各設寺丞一員。止供攝署齎捧等役。以聯属之於下。又欲摠督廵撫仍舊舉劾以責成之於上。臂指相使。殊為有見。但守巡兵備原與二寺並設。若以二寺事權未重。分理各道之政則可。若以苑牧之故而併去各道之官。事干　祖宗成憲。臣等不敢輕議。前項事宜相應通行酌處、合候命下將陝西苑馬寺卿改兼右參議分守平凉一府。行太僕寺卿仍兼僉事分廵平凉一府。所属州縣衛所有司將領悉聽節制。有抗違阻誤者。據實查參。如二寺官勞績茂著。或職業不修。總督撫按巡茶俱得舉劾。二寺少卿仍兼僉事。照依今擬地方。分理孳牧。點閘馬政事務。各該有司將領。亦聽節制年終各另類造考語。送部查考。其關西道守廵。止管鳳翔一府。固原兵備隴右分巡榆林兵糧寧夏兵糧管轄。俱各照舊。不必裁革。寺丞亦不必復設。臣等又惟公家之事。病於異同。封疆之臣。貴在和協。乃今苑僕二司。平居政務。不但州縣有司不關白也。即守巡兵備亦不欲其關白。巳有事舉劾。不但寺官幸督撫之不與也。即巡茶御史亦幸其不與巳。清平之世。豈宜有此。伏望天語切責諸臣、以後湔除小嫌、修明大體。在二寺務攄任事之忠。在諸道勿起侵官之忌。在督撫勿以牧卒之悍而移怒寺官。在廵茶勿以寺官之難而懷疑督撫。如再故違。聽臣等與該科指名參究。

皇明經世文編卷之二百七十七終








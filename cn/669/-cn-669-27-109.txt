109　葉少藴論墓銘之始　周益公謂三代已有墓銘


葉少藴石林燕語云：「齊武帝欲爲裴后立石誌墓中，王儉以爲非古。或以爲宋元嘉中，顔延之爲王球作誌，墓有銘自宋始。唐封演援宋得司馬越女冢銘，隋得王戎墓銘，爲自晉始，亦非是。今世有崔子玉全云：「名瑗。」書張衡墓銘，則墓有銘自東漢有之。」周益公謂銘墓三代有之。唐開元四年，偃師耕者得比干墓銅槃。東漢誌墓，初猶用甎，久方刻石。

【元圻案】唐封演封氏聞見記：「王儉所著喪禮云：『施石誌於壙裏，禮無此制。魏侍中繆襲改葬父母，制墓下題版文。原此制將以千載之後，陵谷遷變，欲後人有所聞知。其人若無殊才異德者，但紀姓名、歷官、祖父、姻媾而已。若有德業，則爲銘文。』案儉此説，石誌，宋、齊以來有之矣。齊時有發古冢得銘云：『青州世子，東海女郎。』河東賈昊以爲司馬越女，嫁爲苟晞子婦，檢之果然。東都殖業坊十字街有王戎墓，隋代釀家穿旁作窖，得銘曰：『晉司徒尚書令安豐侯王君銘。』有數百字。然古人葬者亦有石誌，但不如今代貴賤通用耳。」〇南齊書文學傳：「賈淵，字希鏡，平陽襄陵人。世傳譜學。孝武世，青州人發古冢，銘云：『青州世子，東海女郎。』帝問鮑照、徐爰、蘇寶生，並不能悉。淵曰：『此是司馬越女，嫁苟晞兒。』檢訪果然。」〇歐陽公集古録：「張衡墓銘，其刻石爲二本，一在南陽，一在向城。」又宋文帝碑跋云：「余家集古所録三代以來鐘鼎彝盤，銘刻備有，至後漢以來始有碑文，欲求前漢時碑碣，卒不可得，是則冢墓碑自後漢以來始有也。」〇周益公跋王獻之保母碑云：「銘墓三代有之。薛尚功鐘鼎款識第十六卷載：唐開元四年，偃師耕者得比干墓銅盤，篆文云：『右林左泉，後岡前道。萬世之寧，兹焉是保。』蓋古者範銅精巧，鏤以爲器，窆死皆用。自漢錢幣益重，銅禁日嚴，不宿業，於是陶土堅緻，與鐵石等。予得光武時梓橦扈居墓甎，先敘所歷之官，末云千秋之宅，橅脱隸書，而非鐫也。又有章帝時范君、謝君甎銘，以四字爲句。厥後銅雀之瓦遂可作硯，字亦隱起。以此知東漢誌墓初猶用甎，久方刻石。紹興中，予親見常州宜興邑中斸出靈帝時太尉許馘塚，有碑漫滅，惟前有百餘字可讀，大略云：夫人會稽山陰人，姓劉氏，太尉之婦也。任昉在梁撰文章緣起，乃謂誌墓始晉殷仲文。洪丞相适跋云：『世傳東漢墓碑皆大隸，疑昉時尚未露見。』其説良是。惜乎洪公不見漢甎也。」〇宋祝穆事文類聚六十載事始曰：「齊太子穆妃將葬，議立石誌，王儉曰：石誌不出禮經，起顔延之爲王彌作墓誌，以其素族無銘誄故也，遂相祖習。魏侍中繆襲製埋文父母墓下，將以千載之後，陵谷遷變，欲後人聞知，但記姓名、歷官、祖父、姻婭而已。若有德業，則爲銘文。王戎墓銘有數百字。然則魏、晉以來有墓誌也。漢杜子夏臨終作文，命刊石埋墳前。厥後墓誌，恐因此始。」






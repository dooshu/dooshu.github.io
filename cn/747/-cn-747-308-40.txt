○授王敬从御史中丞充京畿采访使制

门下：肃我具寮，谓之秉宪，贰於次相，必也任贤。中书舍人上柱国王敬从，雅量深远，周才博远，修德行於身谋，致文词於国用。自居近密，颇历岁时，忠公尽於掌纶，淑慎形於削藁。必能执其绳准，正彼简书。宜拜三独之雄，且膺八使之选。可中散大夫御史中丞，仍充京畿采访处置等使，勋如故。


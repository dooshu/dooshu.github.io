○亲征高丽手诏

行师用兵，古之常道，取乱侮亡，先哲所贵。高丽莫离支盖苏文，弑逆其主，酷害其臣，窃据边隅，肆其蜂虿。朕以君臣之义，情何可忍。若不诛翦遐秽，无以澂肃中华。今欲巡幸幽蓟，问罪辽碣，行止之宜，务存节俭，所过营顿，无劳精饰。食唯充饥，不须珍膳。水可涉度者，无假造桥；路可通行者，不劳修理。御营非近县学生、老人等无烦迎谒。

隋室沦亡，其源可睹，良繇智略乖於远图，兵士疲於屡战，政令失度，上下离心，德泽不加於匹夫，刻薄弥穷於万姓。当此时也，高丽之主，仁爱其人，故百姓仰之如父母；炀帝残暴其下，故众庶视之如仇雠。以思乱之军，击安乐之卒，务其功也，不亦难乎？何异入水而恶其濡，践雪而求无迹？朕缅怀前载，抚躬内省：昔受钺专征，提戈拨乱，师有经年之举，食无盈月之储至於赏罚之信，尚非自决，然犹所向风靡。前无横阵，荡氛雾於五岳，翦虎狼於九野，定海内，拯苍生。然则行军用兵，皆亿兆所见，岂烦言哉！及端拱岩廊，定策帷扆，身处九重之内，谋决万里之外。北殄匈奴种落，有若摧枯，西灭吐谷浑、高昌，易於拾芥。包绝漠而为苑，跨流沙而为池，黄帝不服之人，唐尧不臣之域，并皆委质奉贡，归风顺轨。崇威启化之道，此亦天下所共闻也。况今丰稔多年，家给人足，馀粮栖亩，积粟红仓，虽足以为兵储，犹恐劳於转运，故多驱牛羊，以充军食。人无裹粮之费，众有随身之廪，如斯之事，岂不优於曩日？加以躬先七萃，亲决六奇，使攻无所守，战无所拒，略言必胜之道，盖有五焉：一曰以我大而击其小；二曰以我顺而讨其逆；三曰以我安而乘其乱；四曰以我逸而敌其劳；五曰以我悦而当其怨。何忧不克？何虑不摧？可布告元元，勿为疑惧耳。


◇赠郗鉴爵谥册（五年八月）

惟公道德冲邃，体识弘远，忠亮雅正，行为世表，历位内外，勋庸弥著。乃者约、峻狂狡，毒流朝廷，社稷之危，赖公以宁。功侔古烈，勋迈桓、文。方倚大猷，藩翼时难，昊天不吊，奄忽薨殂，朕用震悼于厥心。夫爵以显德，谥以表行，所以崇明轨迹，丕扬徽劭。今赠太宰，谥曰文成，祠以太宰。魂而有灵，嘉兹宠荣。（《晋书·郗鉴传》）


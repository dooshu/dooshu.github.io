纪五十四 世宗嘉靖七年戊子至八年己丑



明通鉴卷五十四
纪五十四起著雍困敦，尽屠维赤奋若，几二年。
世宗肃皇帝 嘉靖七年
春，正月，庚辰，御史吴仲劾奏武定侯郭勋京营诸不法事，且言：“勋动藉大礼大狱胁制廷臣，无敢议其后者。请解勋兵柄，按治其罪。”上切责仲而贯勋勿问。
癸未，初考核天下巡抚官。先是，胡世宁、李承勋建巡抚久任之议，上颇采其言。至是命吏部会兵部、户部及承勋、世宁考核抚臣宜去留者以闻。于是，吏部尚书桂萼等劾“湖广巡抚孙修，宁夏巡抚孟洋，才宜简僻；河南巡抚蒋瑶，清操可称，风采不足；总理南京粮储杭桂，保定巡扶林庭棉，文名颇著，政望未孚；辽东巡抚张云，贵州巡抚袁宗儒，郧阳巡抚夏从寿，操江提督张九叙，或才不逾人，或病多废事。议以修、洋调用，瑶等暂回籍听别用。”从之。仍谕廷臣：“秉公推补，务求可久任者，毋袭往时递迁之弊。”
乙酉，总理河道都御史盛应期言：“沛县迤北河道，地形庳下，泥沙易集，以故累浚累塞。臣询之官民，皆言昭阳湖东自北进江家口、南出留城口约百四十余里，可为运道。北引运河之水，东引山下之泉，内设蓄水闸，旁设通水门及减水坝，以时蓄1446
纪五十四
泄，较之疏通旧河，力省而利永。计用夫六万五千，银二十四万两，取两淮盐价，佐以山东官帑，克期六月集事。”盖用胡世宁策也。下廷议，从之。诏“及春和督工兴事”。应期又请“令管河郎中柯维熊，员外王大化，于赵皮寨、孙家渡、南、北溜沟等处，役夫挑浚，以杀上流之势。武城迤西至沛县迤南，修筑长堤，以防北溃之患。”俱从之。
丙戌，大祀南郊。
是月，逮前佥都御史陈九畴于狱。初，上以王邦奇因番事讦杨廷和、彭泽，词连九畴，乃遣给事中锦衣至边勘状，未还报而狱解。会番酋伊兰复求通贡，自言：“非敢获罪天朝。所以犯边，由冤杀舍音和珊、实巴伊克二人。”译见前，即写亦虎仙、失拜烟答也.于是，萼欲重兴是狱，请留质伊兰，遣译者谕其主还侵地。而胁礼、兵二部尚书方献夫、王时中同上议曰：“番人上书者四辈，皆委咎前吏，虽词多诋饰，亦事出有因，宜严核激变虚实，以服其心。”
时上方疑边臣虚妄，欲穷治之。大学士杨一清以“事既前决，请毋追论”，上不听，手诏数百言，切责九畴、而戒一清勿党庇。遂建九畴并及尚书金献民，待郎李昆以下，坐累者四十余人。【考异】据《实录》书逮九畴于去年之冬，盖逮在去年，九畴至京师下狱在是年正月。《三编》所书，据《明史·哈密传》，《传》叙其事始于六年之春，即王邦奇初兴是狱时也。至狱解之后，复因番人来贡，桂萼等欲藉九畴以杀杨廷和.彭泽，因有逮九畴之事。而其下文言。“七年正月，九畴速至下狱”，《传》中分书，最为明晰，今据《三编》参《明史·哈密传》。
上手敕加张璁、桂萼俱太子太保。时上视朝见璁、萼班兵尚李承勋下，意嗛之。杨一清请加散官，遂有是命。璁辞以“未建青宫，官不当设”，乃更加璁少保兼太子太保。
二月，丁未免浙江宁波府被灾各县税粮。
1447 明通鉴卷五十四
工科给事中陆粲言：“自正德初年，今大学士杨一清总制三边，欲将定边营迤东石涝池至宁夏横城堡，凡三百里，增筑边墙，事已就绪。会一清去任，仅筑四十里而止。阅今二十余年，屹立如故，则边墙之明效可睹矣。请依当时原议，筑墙浚濠，高广深阔皆如前式，加筑敌台、暖铺、墩堡之等，以资守御。乞敕陕西提督边务大臣会同抚、按相度整理。仍发太仓银一二十万，不足则量开盐引，或支陕西布政司无碍官银。选委贤良，专董其事。期以一二年间，凡三百里内平衍宜墙之地，悉踵成之，实为守边固圉之长策。”上是其言，敕“提督陕西边务王宪，会同镇巡官相度修举，所有经费，令户、工二部详议以闻。”
丙辰，改三边尚书王宪为南京兵部尚书，起前兵部尚书王琼代宪。
戊辰，田州平，提督军务新建伯王守仁奏捷。疏曰：“臣奉命于去年十二月至广西平南县，与巡按御史石金及藩、泉、诸将领等会议，思、田祸结两省，已逾二年，今日必欲穷兵尽剿，则有十患；若罢兵行抚，则有十善。臣与诸臣摅心极论，今日之局，抚之为是。臣抵南宁，遂下令尽撤调集防守之兵，数日内解归者数万，惟湖南土兵数千，道阻远，不易即归，仍使分留南宁，解甲休养，待间而动。而卢苏、王受先遣其头目黄富等诉告，愿得归境投生，乞宥一死。＇臣等谕以朝廷威德，令赍齐飞牌归巢晓谕，期以速降免死。苏、受等得牌，皆罗拜踊跃，欢声雷动。寻率众至南宁城下，分屯四营。苏、受等囚首自缚，与头目数百人赴军门请命。臣等复谕之曰：“朝廷既赦尔罪，尔等拥众负固，骚动一方、若不示罚，何以雪愤！＇于是，下苏、受于军门，各杖一百，乃解其缚。又谕之曰：“今日宥尔死者，朝廷好生之德；必杖尔者，人臣执法之义。＇众皆叩首悦服，愿杀贼立功。臣随至其营，抚定其众七万余人，复委布政使林富等安插，于二月二十六日悉命归业，是皆皇上至孝达顺之德，神武不杀之威。未期月，1448
纪五十四
而蛮民率服，不折一矢，不伤一人，而全活数万生灵，即古舞干之化，奚以加焉！”疏闻，上嘉之，遣行人齐赍敕奖赉。【考异】《实录》系平田州于五月壬午，又系守仁去年冬月所上之疏于三月乙未，皆据奏至之日也。证之《明史》本传及《土司传》中，备书平贼，皆有确切月日可据。其云“二月二十六日”即是月戊辰也。《明书》及《文成年谱》皆与《明史·列传》同，今据之。
是月，四川镇，巡官奏平芒部。初，芒贼沙保等闻官军将至，出镇雄府印乞降，然尚持两端，欲立土官如故。四川抚、按以保狡悍不可驯，檄泸州守备击之，又遣使劳赐芒部抚夷却良佐，使讨禽保。保怒，复叛。至是会川、贵诸军讨之，沙保败，禽斩三百余级，招抚蛮、猡男妇以千计。捷闻，仍设镇雄流官如旧。
山西潞城县青羊山贼陈卿等作乱，官兵捕之，败绩。贼遂执知州王朝雍、郭鉴、杀伤指挥、知县等官。事闻，诏副总兵赵廉调兵进剿，寻遣都御史常道统三关兵助之。
三月，壬申，大学士杨一清闻陆粲建续筑边墙之议，复上书请遣专官董其事。上命廷臣会推，以兵部侍郎王廷相可任，乃擢廷相为都察院佥都御史，提督延、宁边防，仍命廷相以一清所奏，会三镇镇、巡等官悉心经画，俾有实效。
戊寅，大学士谢迁致仕。迁之赴召时，年七十九矣。敦趣不已，乃拜命，至则张璁已入阁，而杨一清以官尊于迁，不相下。迁居数月，力求去。上不许，待之愈厚，以天寒免朝参，除夕赐御制诗。及以病告，则遣医赐药饵，光禄致酒饩，使者相望于道。而迁自正月以来，请益力，至是始许之。赐敕、驰驿、给廪夫如故事，仍令其子中书舍人谢正侍行.
己卯，诏儒臣重校《大明会典》，订正讹缪，增入续定事例。先是上阅《会典》，《冠礼》目中有成化十四年谒谢奉先、奉慈殿之文。奉慈殿，乃孝宗即位始建，以祀孝穆皇太后者也。上
1449 明通鉴卷五十四
以谬误显然，乃有重校之举。【考异】《会典》始修于弘治十五年，正德六年重校成书。至是世宗以误入奉慈殿之文重修，序中所谓“纪载失真，文词抵牾”者，此类是也。又《序》言“自弘治十五年至嘉靖七年所有事例，一并续增。”其书成于嘉靖八年四月，所载事例至七年而止。今据《实录》月日。
庚寅，谪佥都御史陈九畴戍极边，黜致仕尚书彭泽为民。
当九畴之下狱也，桂萼等必欲致之死，并株连泽及杨廷和。于是下法司会议。刑部尚书胡世宁言于朝曰：“世宁司刑而杀忠臣，宁杀世宁！”乃上疏讼九畴冤，略言：“番人变诈，妄腾蜚语，以诬害我谋臣。夫其蓄谋内寇，为日已久。一旦拥兵深入，诸番约为内应，非九畴先几奋僇，使彼败谋而退，则肃州孤城，岂能复保。臣以为文臣有勇知兵，忘身殉国者，无如九畴，宜番人深忌而欲杀之也。惟听郡将妄报，以莽苏尔等为已死，则其罪有不免耳。”疏入，上意稍解，九畴得免死，戍边，金献民等及泽皆落职。惟廷和得免。【考异】事见《明史》胡世宁、陈九畴诸传，《三编》统系之是年正月《目》中，其时黜为民者惟彭泽、金献民等数人，廷和皆不及焉。故《目》中于泽等斥为民下，特书云“惟廷和得免”，此可见矣.盖廷和之斥为民，乃在《明伦大典》书成之日，前已辩之，兹更据《三编·目》中增人。
癸巳，云南武定府土舍凤朝文作乱，杀同知以下官吏，劫夺州印，举兵反。时云南寻甸土舍安铨方乱，朝文与之合，犯云南府.抚臣以闻。是时，二寇连兵，滇中大扰。诏“以都御史伍文定为兵部尚书，仍兼右都御史，提督云、贵、川、广军务，调四镇土、汉官军讨之，以户部侍郎梁材督理粮储。”
丁酉，小王子犯山西。自乾沟墩入，号十万，围游击邵定军，宣大告急。
兵部言：“寇自春出，人套东行，沿边驻牧，窥伺日久。各官罔知警御，以致邵定轻追被围。请敕给事中一员，同彼处巡按御1450
纪五十四 史查劾以闻。”从之。
是月，以伍文定督师云、贵，命李承勋以兵部尚书兼管都察院事。
灵宝县黄河清。辅臣杨一清、张璁等屡疏请贺。御史周相抗疏言：“河未清，不足亏陛下盛德，而好谀喜事之臣，辄张大文饰之，佞风一开，献媚者将接踵。愿罢祭告，止称贺，诏天下臣民毋奏祥瑞，水旱蝗蝻即时以闻。”上大怒，下相诏狱拷讯，复杖于廷，谪韶州经历。而诸庆典亦止不行。【考异】相疏见《明史·杨爵传》，书云“七年三月”，《三编》统系之是年四月《甘露降》目中，亦云“是年春”，今据增.
夏，四月，庚戌，以各处灾伤，又连日大风吹沙，尘霾蔽天，敕群臣同加修省。
甲寅，南赣巡抚汪鋐，奏所部甘露降，以为上仁孝之感。上喜，遣官祭告郊庙。廷臣请表贺，以灾异止之。
芒部既平，而叛酋沙保子普奴纠乌撒毋响，苗、蛮、陇革等复起，攻劫毕节屯堡，杀掠士民。贵州巡抚袁宗儒以闻，上并以属之伍文定。时，文定奉命南征。上疏“请量发内帑，选择挂印武臣，统领畿辅诸处劲兵，以图讨贼。”而廷议颇不谓然。上谕以“俟黔国公沐绍勋推诚处置，其即会镇、巡官及梁材协力剿抚，便宜行事。”
乙丑，刑部尚书胡世宁以灾异求退，因言十事：“一劝上阅《大学衍义》；二久任巡抚守令，并宽其文法；三久任布政司径升九卿等官，不必再推巡抚；四分巡金事，三年间专管一道，不必更移；五升除有司官，就于近地，以便之任；六布、按二司官只于所在衙门升转，不必南北交迁；七才力不及官量调相宜处所，不可置诸远方；八边方布、按二司及佐贰官宜越资简用，使之谙练边事，以备边镇巡抚；九广西、四川、云南司、府、州、县官，宜选用有精力、谙风土者，不可概用衰老贫懦之人；十嘉靖
1451 明通鉴卷五十四
二年，五年二次察黜各官，多刚正有为之人，宜与引疾乞休者，一体令大臣，科，道保举推用。”上嘉纳之。“惟朝觐考黜官僚，系累朝旧制，不宜更易以滋纷扰。其余皆下吏部议行。”
五月，已卯，刑部尚书胡世宁谳上陈洸、宋元翰等狱，元翰及叶应骢俱为民，洸闲住，黄绾降二级远方用。
蓝田时已入察典，上谓其“以谤书人奏，致兴大狱，仍令巡按御史即其家逮治以闻。”寻勘状，黜为民。
甲申，黔国公沐绍勋上言：“土舍之役，臣奉命会同巡抚等调发官军，分道剿抚。诸贼抗逆，执留所遣官军二人，所调集各土舍又重自疑畏。臣谨以便宜榜示，先给冠带，待后奏请承袭，众始感奋，于二月进兵，击斩强贼十余人，贼奔回武定，乞敕部臣授方略，俾获便宜行事，并宥各土舍往罪，凡有功者，俱许承袭，作其敌忾之气。”上纳之，赐敕奖励。并令“会同提督、尚书伍文定，计禽首恶，余党随宜抚剿。所调土舍，准令勘明袭替，免其赴京。”
丙申，御制显陵碑，遗礼部侍郎严嵩诣安陆竖碑祭告。
是月，王守仁奏思、田之捷。侍郎方献夫，“请于田州特设都御史一人，专驻抚绥”，下守仁议。守仁因荐布政使林富及闲住总兵官张佑，从之，
六月，辛丑朔，《明伦大典》成。上之。上亲制《序文》，复命张璁为《后序》、宣示史馆，刊布天下。以纂修功，加璁少傅兼太子太傅，桂萼少保兼太子太傅，方献夫太子太保。余自阁臣杨一清等以下，升赏有差。
癸卯，诏定议礼诸臣罪。以故大学士杨廷和为首，言其“谬主《濮议》，自诡“门生天子，定策国老＇，法当僇市，姑削籍为民”、蒋冕、毛纪、毛澄、汪俊、乔宇、林俊俱夺职，斥何孟春、夏良胜为民。
丙午，王守仁议处置经略思、田事宜，“请设流官知府以制土1452
纪五十四
官之势。即改田州为田宁府、设流官知府、同知、经历、知事各一员，仍立土官知州，以顺土夷之情。岑氏世有田州，民心系恋，议割田州地别立一州，以岑猛次子邦相为吏目，署州事，俟有功擢知州。而于田州置十九巡检司，以苏、受等任之，并受约束于流官知府。”上皆从之。
癸丑，御史吴仲报通惠河成，因疏五事，言“大通桥至通州石坝，地势高四丈，流沙易淤，宜时加浚治。管河主事宜专委任，毋令兼他务官吏。闸夫以罢运裁减，宜复旧额。庆丰上闸，平津中闸，今已不用，宜改建通州西水关外。剥船造费及递岁修艌，俱宜酌处。”上以先朝屡勘行未即功，仲等四阅月功成，诏予赏，悉从其所请。仲又请“留督工郎中何栋专理其事，为经久计”，从之。仲复进所编《通惠河志》，命送史馆，采人《会典》。自此漕艘直达京师、人思仲德，建祠通州祀之。
丁卵，免河间、保定、顺德、真定、广平、大名六府被灾州县税粮。
云南叛蛮平。初、武定土知府凤诏母子坐事留云南。朝文绐其众，谓“诏已僇，朝廷且尽剿武定蛮众”，以是诸蛮信之，悉从为乱。朝议以欧阳重代傅习巡抚云南，而命伍文定督兵讨之。文定未至，重已击败贼，而追诏母子还故地，诸蛮相顾错愕，咸投诏降。朝文计穷，奔东川，为追兵所及，磔死。余众犹盛，遁据寻甸故巢，列砦数十。至是官兵分哨夹攻之，诸砦先后破，乃并力攻拔其老巢。安铨窜人芒部，为土舍禄庆所执，遂平之。
是役也，生禽渠贼及党逆千余人，斩首二千九百余级，俘获男妇千二百余入，抚散夷党二万有奇。沐绍勋等以捷闻，俱赐敕奖励.
己巳，寇犯大同中路，分守参将李蓁击败之。
是月，以《明伦大典》成，超拜霍韬为礼部尚书，掌詹事府事.
1453 明通鉴卷五十四
韬因言翰林院修书迁官、日讲荫子及巡抚子弟荫武职之非，而以为己不能力挽，不可随众趋，且称给事中陈洸冤，荐监生陈云章才可用，上优诏褒答，不允辞。韬复奏曰：“今异议者谓陛下特欲尊祟皇考，遂以官爵饵其臣。臣等二三臣苟图官爵，遂阿顺陛下意。臣尝自慨，若得礼定，决不受官。俾天下万世知议礼者，非利官也。苟疑议礼者为利官，则所议虽是，彼犹以为非，何以塞天下口？”因固辞不拜，上犹不允。三辞，乃允之。
秋，七月，己卯，以大礼成，追尊孝惠皇太后为太皇太后，恭穆献皇帝为恭睿渊仁宽穆纯圣献皇帝。辛巳，尊章圣皇太后为章圣慈仁皇太后。戊子，颁诏天下。
谪指挥聂能迁。初，能迁以议礼附名《大礼集议》中，及见《明伦大典》成，升职不及。能迁遂怀怨望，乃嗾闲住主事翁洪疏诬“新建伯王守仁贿通礼部尚书席书，得见举用”。词连詹事黄绾及大学士张璁。于是，绾上章疏辨，上慰留。
乃敕法司谳，能迁诬罔，无左证。璁欲置能迁于死，首辅杨一清拟旨戍边，洪黜为民。璁以为轻，遂与一清有隙。
己丑，陕西三边尚书王琼言：“往年撒马尔罕、天方、土尔番、哈密四国各遣使入贡，未至而土尔番旋寇边，故都御史陈九畴将土尔番、哈密贡回夷人羁留不出，以观其变，迄今二年，各怀观望，请通行验放出关，仍宣谕番酋，令其改过自新，示柔远之德。”从之。
辛卯，命工部侍郎潘希曾兼佥都御史，总理河道，代盛应期也。
初、应期奉敕治河，请疏浚昭阳湖东一带新河、期以六月工竣，至是工已及半。会旱灾修省，言者多谓新河之开非计，上遽令罢役。应期请展一月竟其功。不听，寻召应期还。初，应期请令郎中柯维熊分浚支河，维熊力赞新河之议，至是亦言不便。应期上章自理。上怒，诏与维熊俱夺职，尚书胡世宁言：“新河之议1454
纪五十四
倡自臣，应期克期六月。今四月，工已八九，缘程功趣急，怨诺烦兴，维熊反覆变诈，倾大臣，误国事，自古国家偾事，必责首议之臣，臣请与应期同罢。”上不许。应期后更赦，复官，致仕卒。
应期罢后三十年，复兴工，仍循新河遗迹，成之。运道紫利焉。【考异】应期之罢即在是月，罢后与柯维熊同夺职，据《实录》在九月，世宁论救即在其时。今据《明史》应期本传终言之。
是月，新建伯王守仁讨断藤峡八寨贼，平之。
初，都御史韩雍既去两广，断藤峡贼复时出剽掠。时总督两广陈金，与苗约仍许互市，改日永通，诸蛮益无忌。其地上连八寨，下通仙台、花相诸洞，盘亘三百余里，郡县罹害者数十年。守仁平田州还，两江父老遮道言状，降人卢苏，王受亦请立功自赎。守仁乃留南宁，罢遣诸兵，示不再用，伺贼不备，潜师突进，连破牛肠六寺等寨，循横石江而下，攻克仙台、花相诸贼。复令布政林富率苏，受捣八寨，直抵其巢，禽斩三千余，俘获无算。于是，峡贼复平，两江悉定，遂以捷闻。【考异】平断藤峡臧，《明史·本纪》系之九月甲戌。据守仁奏至之月日也。《实录》纪其大略于九月，复统叙于闰十月中，盖据守仁报功兵部覆奏之月日也。证之诸书及《三编》，平断藤，平八寨皆在七月，面其平贼之月日皆见奏疏中，证之《文成年谱》，亦云“七月袭八寨、断藤峡，平之。”是以七月奏捷，九月奏至，故《本纪》系之九月中。《三编》改系之七月，则平贼月日也，今从之，并参据奏捷原疏中语。
八月，辛丑，河道侍郎潘希曾言：“河流故道非一，其大者有三：一孙家渡经长淮卫趋淮入海；一赵皮寨经符离桥出宿迁小河人海；一沛县飞云桥经徐州趋淮入海。孙家渡、赵皮寨乃上流之支河，飞云桥乃下流之支河。弘治以前，三支分流，会于淮而入于海，故徐、沛无患，漕渠不淤。今上流二支俱就堙塞，全河东下，并归于飞云桥一支，于是决堤壅沙，大为漕患。今日之计，
1455 明通鉴卷五十四
急宜疏上流。近因赵皮寨开浚未通，疏孙家渡口以杀河势，请敕河南巡抚潘埙督管河副使调集夫役，选委职官，亟为硫浚，克期成工。”上是其议，从之。希曾又言：“漕渠庙道口以下，忽淤数十里者，由决河西来，横冲口上，并掣闸河之水，东人昭阳湖，致闸水不南，而飞云桥之水时复北漫故也。今宜于济、沛间加筑东堤以遇人湖之路，更筑西堤以防黄河之冲，则水不散漫，而庙道口可永无淤塞之虞。”上亦从之。
壬子，免河南彰德、卫辉、怀庆等府被灾税粮。
是月，大学士杨一清乞休。初，一清再相，由张璁、桂萼力，既入阁，倾心下二人.而璁终以压于一清，不获尽如意，遂相龃龉。及聂能迁论戍，璁以拟旨轻恨一清，至斥为奸人鄙夫。一清因再疏引退，且刺璁隐情。上手诏慰留，因极言“璁自伐其能，恃宠不让，良可叹息。”璁见上忽暴其短，颇愧沮。
兵部尚书李承勋，以疾三疏乞休，且陈时事，略言：“近日，山西潞城贼以四道兵讨之，不统于一人，故无功.川、贵芒部之役，措置乖方，再胜再叛，宜命伍文定深计，毋专用兵。丰、沛河工，二年三易大臣，工不就。宜令知水利者各陈所见，俾侍郎潘希曾度其可否。未言：“治天下在决壅蔽之患，以通上下之情。请仿唐、宋轮对、次对故事，不时召见大臣。”上不允辞，下其议于所司。
是科，定各省主试，皆遣京官或进士，每省二人。用张璁议也。初，两京房考，亦皆取教职。至是命各加科、部官一员阅两科，两京房考，科、部皆罢之。
九月，甲戌，王守仁奏捷至京师，并经略断藤、八寨事宜。先是上以平思、田功，遣行人赍敕奖赉。会守仁已平广西，遂以疾陈请解职，不许。【考异】守仁奏断藤八寨之捷在七月，越两月，始达京师，故《实录》据之，至上以思、田功赐敕奖责据《年谱》，“九月八日，行人冯恩赍敕至镇”，则守仁疏谢及引疾皆在此时。今据《年谱》次于1456
纪五十四 是月甲戌之下。
庚辰，吏部议，以“两广既平，江西无事，请裁革巡抚江西官”。从之。
壬午，振浙江杭、嘉、湖三府灾，诏于“兑军运内量留二十万石，及拨南京仓粮六万石，徐州仓粮四万五千石，分振之”。【考异】《明史·本纪》，“是月壬午，振嘉兴、湖州灾。”《明史稿》，“振杭、嘉，湖灾”，证之《实录》亦云，疑《本纪》脱去杭州二字也、今从《史稿》。
癸未，以各处灾伤，敕下廷臣讲求宽恤事宜。并命礼部尚书方献夫汇书天下灾异进览，以存儆戒。
丙戌，上以诸军讨潞城贼久无功，欲罢兵，以俟其自定。阁臣杨一清、张璁等皆以为不可。乃召常道还，改保定巡抚王应鹏于山西代之，并兼提督雁门关等处。
甲午，召都御史伍文定还。
先是尚书李承勋以芒部用兵为非计，而御史杨彝复言“芒部改土易流非长策，又时值荒馑，小民救死不赡，何能趣战”。上亦轸念灾伤，令罢芒部兵，俟有秋再议征讨。仍命沐绍勋会川、贵镇、巡官区处以闻。
冬，十月，辛丑，小王子复犯宣府，总兵赵瑛击却之。时我军死伤略相当，而寇仍驻近边，谋再人。敕镇、巡官严备之。丁未，皇后陈氏崩。上性严厉，后以被谴，惊悸堕娠，遂不起.
礼部奏丧仪，“上服十三日，群臣二十七日”，上以皇太后在上，谕从杀。上素服御西角门十日，即御奉天门。群臣皆素服二十七日而除。
己未，寇犯庄浪，总督三边王琼分遣诸将邀击，前后斩首十级。未几，寇复自红城子入掠，会三原主簿张文明解饷至，遂遇害。
1457 明通鉴卷五十四
闰月，庚午，册谥大行皇后曰悼灵皇后。
壬申，潞城平。初，青羊山贼陈卿等闻官兵四集，乃逼胁近山居民编为五甲，简其骁锐者，令其弟陈相、陈良等率七八百人御河南兵，自与其弟陈奉、陈访等率千余人御山西兵、各守险要，仍遣其党乘间掠河南、山西州县。都御史常道、潘埙统山西，河南官兵一驻潞城，一驻彰德，总兵官鲁纲统直隶兵驻潞州，副使牛鸾率山东枪手会之，分道并进。贼大败，其党殷得海等投降，卿窘迫，亦诣佥事陈大纲营降。父子家属俱为山东兵所俘，诸贼党斩获略尽，散其胁从者二千三百余人.
捷闻。兵科给事中夏言等言：“诸贼本皆良民，因常道抚剿失宜。鲁纲安坐潞州，未尝与贼会战，乃飞章报捷、诡为己功，俱宜议罪。其他有功及失事官吏，请遣给事中一员驰诣军门，会同抚、按官分别以闻。”从之。
壬午，礼部奏大行皇后梓宫发引及山陵事宜。时已卜葬皇后于袄儿峪，上以礼官所定如“百官哭临及禁居、撤乐皆于发引三日之前，梓宫出，当于端门行辞祖礼，从午门等中门出”，凡此之等，悉令从杀，哭临止于一日，辞祖亦从罢免，而梓官命由左王门出。
于是，礼科给事中王汝梅上言：“皇后正位七载，齐体至尊，生以礼归，没不以礼葬，非所以重大伦，为万世法，请更议。”报曰：“所言具见忠爱，但未权其轻重耳。”已而给事中徐景嵩言：“哭临、辞祖之仪，臣固未敢轻议。若梓宫出门，乃万姓瞻仰所系，王门之议，臣心实不敢安也。”诏如前旨。
是月，兵部尚书王时中罢。初，时中代李钺为尚书，中官黄英等多所陈请，时中皆执不可。比引疾，数月复任，以叙蓟州平盗功，滥及通州守备鄢祐，为言官李鸣鹤等所劾。时中因乞休，且诋言者，复为给事中刘世扬等所劾。至是，上切责时中，令罢归听勘。
1458
纪五上四
王守仁报断藤之捷。因言：“庙廊诸臣，推诚举任，公心协赞，故臣得以展布四体，共成厥功。宜先行庙堂之赏，次录诸臣之劳。”上不悦。先是上以守仁捷书示阁臣杨一清等，谓守仁自夸大，且及其生平学术，一清等不知所对。守仁之起由璁、萼荐，萼故不善守仁，以璁强之。后萼长吏部，璁入内阁，积不相下。萼暴贵，喜功名，风守仁取交阯，守仁辞不应，一清雅知守仁，而黄绾尝上疏欲令守仁入辅，毁一清，一清亦不能无移憾。
萼遂显诋“守仁征抚交失，赏格不行。”献夫及霍韬不平，上疏争之，言：“诸猺为患积年，初，尝用兵数十万，仅得一田州，旋复召寇，守仁片言驰谕、思、田稽首.至八寨、断藤峡贼，阻深岩绝冈，国初以来，未有轻议剿者，今一举荡平，若拉枯朽。议者乃言＇守仁受命征思、田，不受命征八寨。＇夫大夫出疆，有可以安国家，利社稷，专之可也，况守仁固承诏得便宜从事者乎？守仁讨平叛藩，忌者诬以初同贼谋，又诬其辇载金帛。当时大臣杨廷和、乔宇饰成其事，至今未白。夫忠如守仁，有功如守仁，一屈于江西，再屈于两广，臣恐劳臣灰心，将士解体，后此疆圉有事，谁复为陛下任！”疏上，报闻而已。
十一月，丁未，免大名、广平、顺德、真定被灾秋粮。庚戌，免宁夏镇、所地方秋粮、仍发银振之。
乙卯，免河南开封府被灾秋粮。
丁已，伍文定还自贵州，道湖广，请归省墓，许之。
丙寅，册立顺妃张氏为皇后。《三编·质实》云：“皇后张氏，史不详其地望。”据毛奇龄《彤史》、《拾遗记》，“后父揖，锦衣卫指挥佥事。”
丁卯，新建伯兵部尚书王守仁卒于南安。守仁在军中病笃，疏乞骸骨，举郧阳巡抚林富自代。不俟命竟归，行至南安卒，年五十七。丧过江西，军民无不缟素哭送者。
守仁天姿异敏，年十七，谒上饶娄谅，与论朱子格物大指。还家，日端坐讲读《五经》，不苟言笑。游九华归，筑室阳明洞
1459 明通鉴卷五十四
中，泛滥二氏学，数年无所得。谪龙场，穷荒无书，日绎旧闻，忽悟格物致知，当自求诸心，不当求诸事物，喟然曰：“道在是矣！”遂笃信不疑。其为教专以致良知为主，谓“宋周、程二子后，惟象山陆氏简易直捷，有以接孟氏之传，而朱子《集注》、《或问》之类，乃中年未定之说。”学者翕然从之，世遂有“阳明学”云。【考异】文成之卒，《三编》系之八年正月。《质实》云：“按《守仁集》所载《年谱》，生成化八年九月三十日，卒于嘉靖七年十一月二十九日，年五十七。《明实录》系之八年正月，盖赴告至京之月也。”按《实录》于大臣之卒，大都据赴告之月日书之。独文成无月日，但于八年正月升林富为副都御史，巡抚两广条内，言“守仁举富自代，不候命即归，上怒其专擅”云云，下文即书云，“无何而守仁卒”，是守仁乞骸骨之奏以正月至，而卒之月日不具，但于二月书“廷臣议守仁功罪”语。稽之黄绾《文成行状》，则吉“文成讣至，挂萼方劾奏公养病之硫，乃令该司匿不举报，而参公擅离职役，军功冒滥等事”，是文成无赴告月日之证也。《三编》所记，仍据《林富代任两广条》内语，今仍据《年谱》书之。《谱》言“公卒于十一月丁卯”，丁卯即十一月二十九日，《明儒学案》所载亦同.附识于此.
是月，改胡世宁为兵部尚书，加太子太保，以南京刑部尚书高友玑为刑部尚书。
初，土尔番之据哈密也，廷议闭关绝其贡，四年矣。及陈九畴得罪，张璁、桂萼请起故尚书王琼督边，乃释还九畴所拘系前后番使数十辈，且许之通贡，议已定。番酋伊兰者，即牙兰。本曲先卫人，幼为番掠去，长而黠健，阿里即阿力，一作阿尔，以妹妻之，握兵用事，久为西陲患。本年夏，以获罪其主，率所部二千人降，边臣处之内地。莽苏尔怒，遂引卫拉特即瓦刺，一作威喇特，见前。犯肃州，为游击彭濬所败，乃遁走。复因赤斤使人持番文求贡，愿以哈密城易伊兰，词多悖慢。琼希璁、萼等指，必欲议抚，因言“番人悔罪，宜原情许之照旧通贡，以罢兵息民。”1460
纪五十四
于是詹事霍韬言：“番人攻陷哈密以来，议者或请通贡，或请绝贡，圣谕＇必有悔罪番文，然后许。＇今王琼译进之文，皆其部下小丑之语，无印信足凭。我遵许之，恐戎心益骄，后难驾驭。”时胡世宁主兵部，令详议以闻。
十二月，丙子，小王子复寇大同，大掠阳和、天城、平虏三卫及云、朔二州，指挥赵源战死。
壬午，下吏科都给事中刘世扬、给事中李仁于狱。先是世扬等劾奏“詹事顾鼎臣，污庸贪佞，不足以当眷注，居启沃之任”，并有“今日詹事，他日辅臣”之语。上诘曰：“詹事进辅臣，例出何年？”责令对状。世扬等引罪，上怒其狂妄奏扰，杖之。鼎臣内不自安，具疏论救，不许。
癸未，四川巡抚唐凤仪言：“乌蒙、乌撒、东川诸土官，故与芒部为唇齿。自芒部改流，诸部内怀不安，以是反者数起。今怀德长官阿济等，分设怀德等四长官司，事见五年，虽自诡禽贼，其心固望陇胜得一职，以存陇后。臣请如宣德中复安南故事，俯顺夷情，则不假兵而祸源自塞。”川、贵巡按戴金、陈讲等奏如凤仪言。金又以“首恶如母响、祖保等，宜剿诛，以折其骄气，始下抚处之令，许生献沙保等，待阿济以不死。然后复陇胜故职，或降为知州。其长官或因，或革，或分隶，庶操纵得宜，恩威并著。”章下所司，仍敕四川、贵州镇、巡官宣谕诸土官，或有定乱长策，仍详议以闻。”【考异】事见《明史·土司传》。证之《实录》，凤仪等上疏在是年十二月，其改流官复为土官在九年四月，今分书之。
是月，户部尚书邹文盛致仕。以户部侍郎梁材升任代之。初，胡世宁之论救陈九畴也，欲弃哈密不守，言“巴尔济久归土尔番，即还故土，亦其臣属，其他族裔无可继者。回回一种，逃附肃州已久，不可驱之出关.然则哈密将安兴复哉！纵得忠顺嫡派，畀之金印，助之兵食，谁与为守？不过一二年，复为所夺。益彼富强，辱我皇命，徒使再得城印，为后日要挟之地。
1461 明通鉴卷五十四
乞圣明熟筹、如先朝和宁、交阯故事，置哈密勿问.如其不侵扰，则许之通贡，否则闭关绝之，庶不以外番疲中国。”詹事霍韬力驳其非。
至是世宁改掌兵部，上言：“番酋变诈多端，方许之朝贡，而寇骑已至，河西几危，此闭关与通贡，利害较然。今琼等既言寇薄我城堡，缚我土卒，声言大举以恐吓天朝＇，而又言＇番方惧悔，宜仍许通贡＇，何自相牴牾？愿无堕其术中，弛我边备，斯可矣.伊兰本我属番，为彼掠去，束身来归。事属反正，宜即抚而用之，招彼携贰，益我藩篱。至哈密三立三绝，今其王已为番酋所困，民尽流亡。借使更立他族，彼强则人寇，弱则从番，难保为不侵不叛之臣。臣谓立之无益，适令番酋挟为奸利耳。乞赐琼玺书，令诘莽苏尔人寇状。如果事出卫拉特，则缚其人以自赎；否则羁其使臣，发兵往讨；庶威信并行，寇知敛戢。更敕琼为国忠谋，无狃于通番人贡，当以足食固圉为长久计。封疆幸甚！”上善其言。会王琼再请通贡，张璁等主其议。自是番酋通贡如故，而哈密存亡遂置不问。河西稍获休息，而莽苏尔桀骜愈甚。
八年
春，正月，己亥，振山西旱灾，诏发太仓银给之。【考异】《明史·本纪》书“正月已亥，振山西灾”，《明史稿》“振山西旱灾”，证之《实录》，则云“振陕西旱灾”。按《明史·五行志》，“嘉靖七年，陕西大早。八年，山西及临洮、巩昌，俱早。”是山，陕俱旱也。《实录》书“正月已亥，振陕西旱，发太仓银七万”，又于戊午书“陕西岁饥，发太仓银十万”。据此，则正月之振乃山西，恐《实录》抄本有误字，今仍据《明史》及《史稿》。惟《史稿》误“己亥”为“乙亥”，乙亥乃二月干支，非正月也，今仍据《明史》。
乙巳，升林富为兵部侍郎兼金都御史，巡抚两广，提督军1462
纪五十四 务。
时守仁请疾奏甫至，上以其不俟命，责令具状。未几，守仁赴至京师，桂萼令所司匿不举报，遂劾“守仁擅离职役，乃处置思、田、八寨恩威倒置”，并诋“守仁前奏江西军功冒滥”，乃下廷臣议其功罪以闻。【考异】此据黄绾《行状》增人。盖桂萼之劾即在此时，逾月，乃会议入奏也，今分书之。
庚戌，大祀南郊。
戊午，以灾异数见，敕谕群臣修省。先是去年十二月，长星见，光芒数丈。本年立春之日，长星复见，白气亘天，加以各省灾伤迭奏。大学士杨一清等修弭灾急务数事以上，上嘉纳之，寻有是敕。
是月，兵部尚书胡世宁致仕。世宁居兵部甫三月，求去，上不许，免朝参。世宁又上备边三事，固称疾笃。至是凡三请，乃许之。
世宁初以议礼与张璁、桂萼合、二人德之，欲援以自助。世宁不肯附会，论事多牴牾。洎萼主吏部，世宁言：“今天变人穷，盗贼滋起，咎在吏、户、兵三部不得人，而兵部尤重。请避贤路。”又以哈密议，语侵璁，诸大臣多忌之。而上始终恩礼不替，赐敕、乘传、给廪夫如制。
归数月，复起南京兵部尚书，固辞不拜。逾年，秋卒。赠少保，谥端敏。
二月，癸酉，以吏部尚书桂萼兼武英殿大学士，人内阁、预机务.萼素与张璁比，后皆用事，积不相下。及同居政府，遂致相失。
甲戌，诏停新建伯王守仁世袭，并恤典皆不行。方桂萼之劾守仁也，上曰：“守仁擅离重任，非大臣事君之道，况其事功学术亦多可议。”于是，萼会廷臣议，言：“守仁事不师古，言不称师。欲立异以为高，则非朱熹格物致知之论。知众论之不予，则为
1463 明通鉴卷五十四
《朱熹晚年定论》之书。号召门徒、互相倡和，才美者乐其任意，庸鄙者借其虚声，传习沿讹，悖谬弥甚。但讨捕参贼，禽获叛藩，功有足录。宜免追夺伯爵，以彰大信。禁邪说，以正人心。”上从之，遂有是诏。
至隆庆初，廷臣多颂其功，诏赠新建侯，予伯爵世袭，谥文成。
丁丑，振湖广灾。时湖广襄阳府大饥，巡按御史张禄绘《饥民图》以献，词甚惨切。时已有旨留显陵工银及贵州折兑银备振，上览禄奏，复命部臣再申前旨，“下所司多方处分，有奉行不力，及作弊者、悉论如法。”
甲串，以经春久旱，上亲祷雨于南郊。乙酉，祷于社稷。
丙戌，十三道御史穆相等以灾异陈八事。其二事一请宥谪降诸臣；一请清宫禁，谓“后宫女谒太多，阴气闭郁，亦足以致灾异、宜如贞观故事，大出宫女。”
上以其事关君德，留中自裁。其六事为“理财用，停兴作，禁投献，均粮役，平狱情，清驿传”，下所司议行。
是月，改方献夫为吏部尚书，代桂萼也。改李承勋仍为兵部尚书，代胡世宁也。以副都御史熊浃为右都御史，掌院事。
三月，丙申，葬悼灵皇后。
戊戌，巡抚河南潘埙奏：“河南大饥，近发帑银五万两，尚不足振。”诏“尽发河南司府仓库钱谷，不足则移山东临清、广积二仓米二万石益之。”
庚子，广东按察佥事林希元条上荒政，略言：“救荒有二难：“日得人难，审户难。有三便：曰极贫之民便振米，次贫之民便振钱，稍贫之民便转贷。有六急：日垂死贫民急馆粥，疾病贫民急医药，病起贫民急汤米，既死贫民亟埋葬，遗弃贫民急收养，轻重因系急宽恤。有三权：日借官钱以粜籴，兴工作以助振，借牛种以通融。有六禁：日禁侵渔，禁攘盗，禁遏籴，禁抑价，禁1464
纪五十四
宰牛，禁度僧。有三戒：曰戒迟缓，戒拘文，戒遣使。”其纲有六，其目二十有三，各参酌古法，体恤民情，上以其疏切于救民，令有司酌量行之。
癸卯，调国子祭酒陆深外任。先是上御经筵，深进讲《孟子》、讲罢，奏：“讲章为内阁所改。”时鸿胪方赞行礼，上不悉闻、命之退。深上疏请罪，上始知之，曰：“此旧规也，汝有所见，当别疏具闻。”至是，深言：“经筵讲章，必送内阁裁定，是其意尽出阁臣，而讲官不过口宣之耳。此于大义，深有未安；而感孚之道，亦甚相远。请容臣等各陈所见。因以观臣等之浅深。更请自训诂衍绎之外，凡天下政事典章，得依经比义，条列陈奏，以仰裨圣学。”
上以“深欺闼，下吏部参究”，乃以“深不敬、当罪”。诏降一级，遂谪福建延平府同知.
甲寅，赐罗洪先等进士及第、出身有差。是月，以礼部侍郎李时为本部尚书。
都御史伍文定罢。先是文定还朝，仍掌院事。会四川巡按御史戴金复上言：“叛酋芒部称乱之初，势尚可抚。而文定决意进兵，一无顾惜，飞刍挽粟，糜数十万。及有诏罢师，尚不肯已，又极论土酋阿济等罪，军民讹言，几复生变。臣愚以为文定可罪也。”尚书方献夫、李承勋因诋“文定好大喜功，伤财动众”。上怒，勒令致仕。
文定忠义自许，遇事敢为，不与时俯仰。芒部之役，愤小丑数乱，欲为国伸威，为议者旁挠，庙堂专务姑息，以故功不克就.
既归，逾年七月卒。天启初，追谥忠襄。
夏，四月，己巳，大学士杨一清等考选翰林院庶吉士，得胡经等二十人。先是廷试授职，阁臣桂萼请“自一甲三人外，停选庶吉士”。一清及吏部尚书方献夫言：“馆阁为储才之地，于诸进
1465 明通鉴卷五十四
士选俊异者，培养其间以备任使，祖宗之法，诚至善也。顷考选仅取唐顺之等三人，臣等以为少。”复增取胡经等二十人，疏其名上，即请命官教习，萼不敢执。一清等复请侍读、侍讲、修撰各增为三员，编修、检讨各增为六员，从之，并著为令。
庚辰，追赠江西安仁县阵亡医学训科倪洌，并录其子，命有司岁时祀之。
初，正德间，桃源贼寇安仁，洌挽弓捍敌，连发七矢中七贼。贼败去，复拥众来攻，洌身当一面，身被九枪，寻死。至是有司始以状闻，故有是命。
是月，命兵部尚书李承勋兼提督团营。初，伍文定既罢，廷推，兵部侍郎王廷相、黄衷因言：“今方裁革冗员，团营似不必专官。”乃援正德初许进以兵侍兼督团营事，上是之，乃以命承勋。
五月，已酉，令“两京文职四品以上、翰林院五品及在外三品以上官，各举堪任知府者一人，翰、詹、科、道及在外五品以上，各举堪任知州，知县者一人。所举不拘进士，凡举、监，吏员，皆令一体保荐。”
乙卯，免直隶顺天等五府被灾州县税粮。
是月，刑部尚书高友玑致仕。以南京刑部尚书周伦代之。【考异】友现致仕，据《年表》，在四月。盖以治郭勋狱忤旨也。今类书之。
六月，戊辰，大学士桂萼进《舆地图》、凡十有七，各有《纪》、《叙》，得旨留览。
已巳、陕西三边总制王琼奏：“小王子等拥兵十万，谋人套。乞调大同游兵三千，应援延绥等处。”而大同镇，巡官亦奏：“北寇临边，恐乘虚突人，顾此失彼。”兵部议：“东、西二边一时告急，敌张虚声而令官军东、西奔命，是自困也。宜留大同游兵于本镇，若延绥有警，听总制调度三边士马策应；宣、大两镇有警，责令镇、巡互相救援；万一寇势孔亟，然后大同、延绥分道应1466
纪五十四 援，不可拘以常法。”从之。
是月，致仕少师华盖殿大学士杨廷和卒。廷和卒后，一日，上问尚书李时：“太仓所积几何？”对曰：“可支数年，由陛下初年诏书裁革冗员所致。”上慨然曰：“此杨廷和功，不可没也。”然终以议礼故衔之，故赠恤不行。隆度初，复官，赠太保，谥文忠。【考异】廷和之卒，赠恤不行，故《实录》不具赴告月日，今据《明史》本传及《三编》书之。
秋，七月，甲午，下刑部郎中魏应召于狱。右都御史熊浃坐免。时京师民张福诉里人张柱杀其母，东厂以闻。刑部坐柱死，不服。福姊亦泣诉官，谓“母，福自弑之”，其邻亦为柱讼冤。至是应召复按实，如福姊言，具有左验，乃改坐福。于是东厂奏“法司妄出人人罪”。上怒，遂下应召狱。浃管院事，执奏如初，上愈怒，褫浃职。给事中陆粲、刘希简争之，上大怒，并下二人狱。侍郎许赞等遂抵柱死，应召及邻人皆遣戍，杖福姊百，人以为冤。
时上方疾孝、武两后家，柱乃武宗后家夏氏仆，故上必欲杀之云。
乙未，兵科给事中孙应奎上疏，劾大学士杨一清，遂及张璁、桂萼，且言：“萼以枭雄之资，鹰鸷之性，作威福而沮抑气节，援党与而胁制言官。私其亲故，政以贿成，使天下敢怒而不敢言。请陛下鉴别而去留之。”于是，一清求去益力，且言：“今日持论者尚纷更、臣独主安静；尚刻核，臣独主宽平；用是多龃龉，愿避贤者路。”上复优诏答之。自是一清与璁、萼皆不安于位，而攻瑰、萼者四起。
癸丑，礼科给事中王准，劾“张璁所举通州参将陈璠、桂萼所举御医李梦鹤，皆私人，宜罢斥。仍戒璁、萼勿私偏比，以息人言。”行人司副岳伦相继论劾，上命所司查奏。
先是萼乞休，不允。至是璁复称疾，上皆慰留之。
1467 明通鉴卷五十四
八月，乙丑，提督两广林富上言：“迩者诏下广东采珠，闻祖宗时率数十年而一采，未有隔两年一采如今日者也。盖珠之为物，一采之后，数年始生，又数年始长，又数年始老，故禁私采数采、所以生养之也。自天顺年间采后，至弘治十二年方采，珠已老，故得之颇多；正德九年又采，珠已半老，故得之稍多；至嘉靖五年又采，珠尚嫩小，故得之甚少，今去前采仅二年，珠尚未生，恐少亦不可得矣。五年之役，病死溺死者，五十余人，而得珠仅八十两，天下谓“以人易珠＇，恐今日虽以人易珠、亦不可得。”给事中王希文言；“雷、廉珠池，祖宗设官监守，不过防民争夺。正德间奄宦用事，传奉采取，流毒海滨。陛下御极，革珠池少监，未久旋复，驱无辜之民，蹈不测之险，以求不可必得之物，而责以难足之数，非圣政所宜有。”皆不纳。【考异】采珠事见《明史·食货志》，证之《实录》，在八月乙丑，今据书之。惟五年采珠，据《实录》得珠八千八百余两，而志中作八十两，相去远甚。按《志》言，弘治十二年获珠二万八千两，此珠老最多之数也，其后隆庆六年，广东采珠八千两.万历间，广东采珠五千一百余两。是八千余两之珠，亦中数耳。《志》言“五年采珠仅得八十余两”、恐“十”字仍系“千”字之误也。今据《明史·食货志》书之，附识其异于此。
丙子、张璁、桂萼罢。
先是王准劾“璁、萼引用私人”，上已心动，顾虽厌萼而眷璁不衰，温旨慰谕。于是，同官工科给事中陆粲不胜其愤，上疏曰：“璁、萼凶险之资，乖僻之学，曩自小臣赞大礼，拔置近侍，不三四年，位至宰弼，恩隆宠异，振古未闻。乃敢罔上逞私，专权招贿，擅作威福，报复恩仇。璁很愎自用，执构多私。萼外若宽迂，中实深刻，忮忍之毒，一发于心，如蝮蛇猛兽，犯者必死。臣姑举数端言之：
萼受尚书王琼赂巨万，连章力荐，璁从中主之，遂得起用。昌化伯邵杰，本邵氏养子。萼纳重贿，竟使奴隶小人滥袭封爵。1468
纪五十四
萼所厚医官李梦鹤，偶托进书，夤缘受职，居室相邻，中开便户往来，常与萼家人吴从周等居间，又引乡人周时望为选郎，交通鬻爵。时望既去，胡森代之，森与主事杨麟、王激，又辅臣乡里亲戚也。铨司要地，尽布私人，典选仅逾年，引用乡故不可胜数。如致仕尚书刘麟，其中表亲也；侍郎严嵩，其子之师也。佥都御史李如圭，由按察使一转径人内台；南京太仆少卿夏尚朴，由知府期月，遂得清卿；礼部员外郎张敔，假律历而结知；御史戴金，承风搏击，甘心鹰犬。皆萼姻党，相与朋比为奸者也。礼部尚书李时，柔和善逢，猾狡多智；南京礼部尚书黄绾，曲学阿世，虚谈眩人；谕德彭泽，夤缘改秩，躐玷清华。皆阴厚于璁而阳附于萼者也。
璁等威权既盛，党与复多、天下畏恶，莫敢讼言。不亟去之，凶人之性不移，将来必为社稷患。”
疏人，上大感悟，罢璁、萼，列其罪状。而以粲，准职司纠弹不早发，诏与萼所私李梦鹤等俱下法司速问。寻命璁驰驿去。
壬午，上亲祀山川诸神。先是上谕礼部：“太祖高皇帝初定祭祀之条，稽之《皇明祖训》，山川诸神之祭，皆无遣代之者。后以出入不便，命官行礼。今灾变多端，宜祷于神以祈转化。是年秋，祭山川诸神，朕欲亲往，令礼官具仪以闻。”是日，车驾出郊，祭山川坛、礼毕还宫。并下所司，著之令典。
是月，以工部侍郎章拯为本部尚书，南京兵部尚书王宪为都察院左都御史。
张璁、桂萼之罢政也，其党霍韬攘臂曰：“张、桂行，势且及我矣！”遂上疏，谓“言官陆粲等，受杨一清指使。臣与璁、萼皆以议礼进，二臣去，臣不得独留。”并及一清受张永，萧敬贿。一清再疏辨，乞罢，上慰留之。
而是时璁已行抵天津。九月，癸巳，上遣行人周襗赍手敕召璁还。于是，杨一清复上疏乞骸骨，仍慰留之。
1469 明通鉴卷五十四
乙未，工科给事中刘希简言：“张璁、桂萼之去，言官论劾，实出自上裁。而霍韬乃肆为欺谩之词，谓出自大学士杨一清鼓嗾言官攻击璁、萼。夫辅臣去留，系国家大事，岂言官为人所使可以击去之邪？孔子谓少正卯行僻而坚，言伪而辨，韬乃少正卯之流也。愿陛下戒韬以人臣之理，毋得鼓煽私说以惑乱聪明。”疏入、上怒，命锦衣卫逮送镇抚司。
辛丑，谪行人司副岳伦为山东主簿，给事中王准为云南典史，工科给事中陆粲为贵州驿丞。《三编·质实》“按《明史·孙应奎传》，嘉靖十一年，大计天下庶官，王准调富民典史，应奎言“都御史汪铵为璁，尊修隙，诬以不谨而黜之，乞复准官。”吏部尚书王琼亦言“准当黜”，乃谪应奎高平县丞。是谓准以大计谪典史，不以劾璁，尊也。然考《陆粲王准合传》云，璁，萼罢，准亦下吏，谪富民典史，稍迁知县。汪希璁指，以考察罢之。＇则准实以劾璁，萼谪官。至十一年，又以大计论黜。《孙应奎传》误合为一事耳。”按《实录》亦系降王准典史于是月，正劾璁.萼后事，《质实》之语是也，今据书之。
癸卯，霍韬疏乞给假省母，不许。时法司治萼私人狱犹未解，韬揣上意已变，犹可反，乃复攻一清，并诬“法司承一清指，罗织成萼罪。”上责刑部尚书周伦不能从公审断，改令三法司会同锦衣卫、镇抚司杂议。
乙已，改伦为南京刑部尚书，以刑部侍郎许赞为本部尚书。越五日，赞等议上如韬言，“请罢一清，令致仕”。上令一清自陈。张璁再上密疏，引一清赞礼功，乞赐宽假，实以坚上意，俾速去。癸丑，一清复上疏致仕，许之。
寻法司论“李梦鹤等假托行私，与萼无异”。诏“削梦鹤籍，吴从周等论罪。萼复散官，仍令致仕。”
乙卯，夺科道刘世扬等四十九人俸，各三月。上以“杨一清有罪，科道曾无一人言之，非附则畏，令俱从实陈状。”乃从轻薄责、
1470
纪五上四
是月，免两畿、河南被灾税粮，振江西湖广饥。
先是北寇以数万骑犯宁夏。已，又犯灵州，总制王琼督游击梁震等击之，邀斩七十余人。是秋，琼集诸道精卒三万，按行塞下。寇闻风远遁，耀兵而还。
初，南京给事中邱九仞劾琼，上慰留之。及璁，萼罢政，诸劾璁、萼党者咸首琼，乃令致仕。及璁等复用，上乃寝前诏，赐敕慰留。会番大掠临洮，琼集兵讨笼板尔诸族，焚其巢，斩首三百六十，降七十余族。录功，加太子少保。
冬，十月，癸亥朔，日有食之。刑部员外郎邵经邦上疏言；“兹者正阳之月，有日食之异、质诸《小雅·十月》之篇，变象悬符。说诗者谓＇阴壮之甚，由不用善人，而其咎专归皇父。然则今之调和燮理者，得无有皇父其人乎？迩陛下纳陆粲言，命张璁、桂萼致仕；寻以璁议礼有功，复召辅政；人言藉藉，陛下莫之恤也。乃天变若此，安可勿畏？夫议礼与临政不同，议礼贵当，临政贵公。正皇考之徽称，以明父子之伦，礼之当也。虽排众议，任独见，而不以为偏。若夫用人行政，则当辨别忠邪，审量才力，与天下之人共用之，乃为公耳。今陛下以璁议礼有功，不察其人，不揆其才，而加之大任，似私议礼之臣也；私议礼之臣，是不以所议者为公礼。夫礼为至公，乃可万世不易。设近于私，则固可守也，亦可变也。陛下果以尊亲之典为至当，而欲子孙世世守之乎？则莫若于诸臣之进退，一付诸至公。优其赉予，全其终始，以答其议礼之功，而博求海内硕德重望之贤，以弼成正人光明之业。则人心定，天道顺，俾万年之后，庙号世宗，子孙百世不迁，顾不伟与！如徒加以三公之任，使之履盈蹈满，犯天人之怒，亦非璁等福也。”
上大怒，立下镇抚司拷讯。狱上，请送法司拟罪。上曰：“此
非常犯，不必下法司。”遂谪戍福建镇海卫。【考异】据原疏言，“万世之后，称为世宗。”用贾谊《治安策》语耳。沈氏《野获编》乃谓“经邦敢于
1471 明通鉴卷五十四
人主生前辄拟谥号，与曹魏大臣预尊明帝为烈祖，同贻千古笑柄”，盖误会经邦奏词，而不知其泛论也。然谓“世宗”二字已默契圣衷，则世宗他年之罢世庙、此似其张本也。见后五十六卷嘉靖十五年下。
已巳、诏除外戚世封。先是安昌伯钱维圻卒，其庶兄维垣请嗣爵，下吏部议。至是，尚书方献夫等言：“外戚之封，不当世及”，历引汉、唐、宋事以证。上善其言，诏曰：“自今外戚封爵者，第终其身，毋得请袭。”自是外戚永绝世封。著为令。
是月，复以旱蝗免顺天、永平等府及陕西临巩等府夏税及山东秋粮。
礼部汇上四方灾异、因言：“今岁蠲振比之他岁尤多。伏愿密察于天人之际，考其感召之由，以博大为心，宽平为政；审于听吉，慎于用人；振贫穷，恤刑狱，一政令，守成宪。敕谕臣工，毋嫉忌以伤国体，毋苛刻以损元气。崇廉让之节，敦长厚之风，共求所以弭灾之策而次第行之。”上纳其言，因戒诸臣：“各宜体国奉公，痛加惩艾，以消天变。”
初、王守仁既平思、田，议设流官，又议移南丹卫于八寨，改思恩府城于荒田，改设凤化县治于三里，添设流官县于思龙，增筑五镇城堡于五屯。及侍郎林富继之，又言：“田州界居南宁、泗城，交通云，贵、交阯，为备非一，不宜改设流官。南丹卫设在宾州、既不足以遥制八寨，迁八寨又不得以还护宾州。为今日计、独上林之三里，守仁所议设县者，可迁南丹卫于此。夫设县则割宾州之地，以益思恩，是顾彼而失此也：迁卫则扼八寨之吭，以还护宾州，是一举而两得也。然不宜属田州而仍属南宁为便。”其议与守仁颇有异同，诏从其言。
十一月，丙申，河南道御史刘安上疏言：“治可以缓图，而不可以急效。以急切之心，行督责之政，指摘臣下，或既出而复返，或方信而忽疑。以致大小臣工救过不暇，若有不安其位者。夫安其位，乃可以行其志；位既不安，孰能为陛下建长久之计，1472
纪五十四
进治安之策哉！”疏入，上以安要名卖直，烦渎奏扰，下锦衣卫杖鞫。兵科给事中胡尧时论救，上怒其回护，并下锦衣卫逮问。寻谪安为江西典史，尧时湖广主簿。
庚子、召桂萼复入阁。时史馆儒士蔡圻，窥上意必复用萼。因疏讼萼功，请召还。乃赐手敕，以内阁乏人，令照旧供职。并令抚按官催趣上道。萼未至，国子生钱潮等复请趣萼，上怒曰：“大臣进退，么磨敢与闻邪！”遂追论圻，并下吏。【考异】召桂萼在是年十一月。证之《七卿表》，萼以明年四月至京，《三编》统系之召萼下，圻等下狱盖在萼未至前也。今汇书之。
给事中刘世扬等以灾异上陈八事：“一日养和德，以培治本；二日消嫌疑，以广忠尽；三曰久大任，以责治效；四日广起用，以资久任；五日褒廉介，以励风俗；六曰戒奔竟，以养气节；七日重巡按，以安地方；八曰复言路，以重朝廷。”其褒廉介一事，言“故南京户部尚书林泮，大学士石珤，俱有清节，未能得谥。而故工部尚书李链，以国之盗臣，身后遗金夤缘，遂得赐谥。乞或追谥以一行，或削谥以做贪。”上怒其徇私欺妄，谓“石瑶有谥已久，乃言无谥；李链夤缘得谥，何以不早举奏”？乃谪世扬为江西布政司。
甲辰，免浙江杭州等府被灾税粮，仍敕守巡等官开仓振之。
戊申，上躬祷雪于南郊。已酉，祈于社稷。是日，雨雪。丁已，上亲诣郊坛告谢，百官表贺。
十二月，辛未，都察院右都御史王宪罢。先是寇犯大同、朔州，边臣告急。兵部议“仿先朝许进、刘大夏故事，特遣素谙边务大臣一入，赴宣大及偏头关等处提督军务，假以便宜，事毕还京。”于是，李承勋等会推宪，宪称病不欲行。众固推之，宪拒益力。给事中夏言语宪曰：“都御史宜慨然奉命一行。万一事急，即本兵亦宜请行。”承勋应曰：“然。”宪竟不从。言及御史赵廷瑞，劾“宪临事避难，非大臣体。”上怒，乃罢宪冠带闲住。
1473 明通鉴卷五十四
已，廷议更推兵部侍郎王廷相、刑部侍郎汪宏，会边事稍宁，报罢。
丙子，免山西太原、平阳等府及南直隶凤阳、扬州等府被灾秋粮.
乙酉、诏发预备仓振真定等府饥。







◇今付吴兴酢二器

一日不暂展，至恨叱而不已，便怀不果东至，可恨思叙想间暇必顾也。

适都使还，诸书具一一，须面具怀。

得征西近书，委悉为慰；不得安西许有问，不知何久？长风书平安，今知殷候不久留之，甚善甚善。

舍内佳不？中书何似？家中疾笃，恒救旦夕，比知觉有省书，想至。

义兴何似？悬情。慕容遂来据邺，可深忧。官复遣军，可以示义兴中书。

昨得殷候答书，今写示君，承无怒意，既而意谓速思顺从，或有怨理，大小宜盘桓，或至嫌也。想复深思。


○对小吏欢言判

景与小吏欢言，倨见功曹，将黜，不伏。

声同律和，气合形比。度辽舍雁门之守，独揖书生；中郎捐座客之谈，方迎处士。吁惟小吏，职在含香，光逸有著於美名，李斯果乎列位。神期暗许，能纡长者之欢；精义其同，何废达人之话？功曹望惭乐广，才谢范滂，空嫌倨见之轻，遂启黜贤之责。不省诸已，翻欲退人，巡覆再三，匪闻其可。磁石非曲针之取，武魄无俯芥之收，舍凡就能，幸从其议。


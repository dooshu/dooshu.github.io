○授郑愚岭南节度使制

门下：朕推毂求才，登坛命将，每於边远，尤属贤能。况邕南地界蛮乡，甫新戎号。外虞连岁，创痍焚劫之馀；上将开藩，兵甲缮完之始。中权所寄，慎固尤难，（一作慎束固难）用回攘接之仁，往整律竭之旅。某官郑愚，价高东序，气茂南薰，挺超卓之奇名，蕴精刚之利器。词源独浚其波澜，经笥莫穷其韬略。伫自郄堂搴秀，俭府增华，霜署谏垣，联翩羽翰。郎曹史馆，洋溢声光，益部播戎率之功，商岭著条刺之迹。博洽强志，居无流心，远略精能，动有馀地。日者熟其业用，委以察廉，果能宣布惠和，讲求利病。才报下车之政，已苏阖境之人，发为歌谣，流满道路。朕以朗宁地分零桂，共控夷蛮，将以重城镇於两江，壮服领於西道，俾崇旄节，用固疆陲，而属统驭有乖，拊循生变。戎章既失，城守已离，宜得通敏之材，以敷劳来之旨。是用辍於邻部，授以军麾，载观易地之能，俾服扬旌之贵。既懋师节，仍长宪台，勉承顾遇之荣，伫观辑柔之绩。可守邕州刺史兼御史大夫充岭南西道节度观察处置等使，散官勋封如故。主者施行。


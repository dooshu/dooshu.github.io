○请总成国史奏

臣往者长安、景龙之岁，以左拾遗起居郎兼修国史。时有武三思、张易之、昌宗、纪处讷、宗楚客、韦温等，相次监领其职，三思等立性邪佞，不修宪章，苟饰虚词，殊非直笔。臣愚以为国史之作，在乎善恶必书，遂潜心积思，别撰《唐书》九十八卷，《唐春秋》三十卷，用藏於私室，虽绵历二十馀年，尚刊削未就。但微臣私门凶衅，顷岁以丁忧去官，自此便停知史事。窃惟帝载王言，所书至重，傥有废绝，实深忧惧。於是弥纶旧纪，重加删辑，虽文则不工，而事皆从实，断自隋大业十三年，迄乎开元十四年春三月，即皇家一代之典，尽在於斯矣。既撰将成此书於私家，不敢不奏，又卷轴稍广，缮写甚难，特望给臣楷书手三数人，并纸墨等，至绝笔之日，当送上史馆。


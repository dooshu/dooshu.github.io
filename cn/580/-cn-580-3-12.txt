志第十二 五行志下


《洪范》曰：“土爰稼穑。”失土之性，稼穑不成，时则有饥馑，为地震山崩，天雨土，花妖虫孽牛祸，其征恒风，其色黄，是为黄眚黄祥。

中统元年五月，泽州饥。二年六月，塔察儿部饥。七月，桓州饥。三年五月，甘州饥。闰九月，济南路饥。至元二年四月，辽东饥。五年九月，益都饥。六年十一月，济南及固安、高唐二州饥。七年五月，东京饥。七月，山东淄、莱等州饥。八年正月，西京、益都饥。九年四月，京师饥。七月，水达达部饥。十七年三月，高邮州饥。十八年二月，浙东饥。四月，通、泰、崇明等州饥。十九年九月，真定路饥，民流徙鄂州。二十三年七月，宣宁县饥。二十四年九月，平滦路饥。十二月，平江、嘉兴路，湖、秀二州饥。二十五年四月，蒲台县饥。十一月，兀良合部饥。二十六年二月，合木里部饥。三月，安西、甘州等路饥。四月，辽阳路饥。闰十月，武平路饥。檀州饥。十二月，蠡州饥。河间、保定二路饥。二十七年二月，开元路宁远等县饥。四月，浙东婺州饥。河间任丘、保定定兴二县饥。九月，河东山西道饥。二十八年三月，真定、河间、保定、平滦、太原、平阳等路饥。杭州、平江、镇江、广德、太平、徽州饥。九月，武平路饥。十二月，洪宽女直部饥。大都饥。二十九年正月，清州、兴州饥。三月，大宁之龙山县、里州之和中县饥。东安、固安、蓟、棣四州饥。三月，咸宁、昌州饥。闰六月，南阳、怀孟、卫辉等府路饥。三十年十月，京师饥。元贞二年四月，平阳绛州、太原阳曲、台州黄岩饥。大德元年六月，广德路饥。七月，宁海州文登、牟平等县饥。三年八月，扬州、淮安等路饥。四年二月，湖北饥。三月，宁国、太平二路饥。九月，建康、常州、江陵等路饥。六年五月，福州饥。六月，杭州、嘉兴、湖州、广德、宁国、饶州、太平、绍兴、庆元、婺州等路饥。大同路饥。七月，建康路饥。十一月，保定路饥。七年二月，真定路饥。五月，太原、龙兴、南康、袁州、瑞州、抚州等路，高唐、南丰等州饥。六月，浙西饥。七月，常德路饥。八年六月，乌撒、乌蒙、忙部、东川等路饥。九年三月，常宁州饥。五月，宝庆路饥。八月，扬州饥。十年三月，济州任城饥。四月，汉阳、淮安、道州、柳州饥。七月，黄州、沅州、永州饥。八月，成都饥。十一月，扬州、辰州饥。十二月，山东饥。至大元年二月，益都、般阳、济宁、济南、东平、泰安大饥。六月，山东、河南、江淮等路大饥。二年七月，徐州、邳州饥。皇庆元年六月，巩昌、河州路饥。二年三月，晋宁、大同、东川、巩昌、甘肃等路饥。四月，真定、保定、河间等路饥。五月，顺德、冀宁二路饥。六月，上都饥。延祐元年六月，衡州饥。七月，台州饥。十二月，归德、汝宁、沔阳、安丰等府路饥。二年正月，晋宁、宣德、怀孟、卫辉、益都、般阳等路饥。汉阳路饥。三年二月，河间，济南滨、棣等处饥。四月，辽阳盖州及南丰州饥。五月，宝庆、桂阳、澧州、潭州、永州、道州、袁州饥。四年正月，汴梁饥。五年四月，上都及辽阳饥。六年八月，山东济宁饥。七年四月，上都、济南蒙古军饥。五月，大同、云内、丰州、东胜州饥。沈阳路饥。八月，广东新州新兴县饥。至治元年正月，蕲州蕲水县饥。二月，河南汴梁、归德、安丰等路饥。是春，般阳饥。五月，胶、濮二州饥。七月，南恩、新州饥。十一月，巩昌成州饥。十二月，庆远、真定二路饥。二年三月，河南、淮东、淮西诸路饥。延安延长、宜川二县饥。奉元路饥。四月，东昌、霸州饥。九月，临安河西县饥。三年二月，京师饥。三月，平江嘉定州饥。崇明、黄岩二州饥。十一月，镇江丹徒、沅州黔阳县饥。十二月，归、澧二州饥。泰定元年正月，惠州、新州、南恩州、信州上饶县，广德路广德县，岳州临湘、华容等县俱饥。二月，庆元、绍兴二路，绥德州米脂、清涧二县饥。三月，临洮狄道县、石州离石县饥。四月，江陵、荆门州、监利县饥。五月，赣州、吉安、临江等路，昆山、南恩等州饥。八月，冀宁、延安、江州、安陆、杭州、建昌、常德、全州、桂阳、辰州、南安等路属州县饥。九月，绍兴、南康二路饥。十一月，泉州饥。中牟、延津二县饥。二年正月，梅州饥。禄劝、英德二州饥。闰正月，河间、真定、保定、瑞州四路饥。二月，凤翔路饥。三月，蓟、漷、徐、邳四州饥。济南、肇庆、江州、惠州饥。四月，杭州、镇江、宁国、南安、浔州、潭州等路饥。五月，广德、袁州、抚州饥。六月，宁夏路饥。九月，琼州、成州饥。德庆路饥。十二月，济南、延川等路饥。三年三月，河间、保定、真定、卫辉、中山、顺德、宁夏、建昌、大都、永平、奉元饥。四月，济南饥。十一月，沈阳、大宁、永平、广宁、金、复州、甘肃亦集乃路饥。四年正月，辽阳诸路饥。二月，奉符、长清、莱芜三县饥。建康、淮安、蕲州属县饥。四月，通、蓟等州，渔阳、永清等县饥。七月，武昌江夏县饥。致和元年二月，乾州饥。三月，晋宁、冀宁、奉元、延安等路饥。四月，保定、东昌、般阳、彰德、大宁五路属县饥。五月，河南、东平、大同等路饥。七月，咸宁、长安、泾州灵台饥。天历二年正月，大同及东胜州饥。涿州房山、范阳等县饥。四月，奉元耀州、乾州、华州及延安、邠、宁诸县饥，流民数十万。大都、兴和、顺德、大名、彰德、怀庆、卫辉、汴梁、中兴等路，泰安、高唐、曹、冠、徐、邳等州饥。江东、浙西二道饥。八月，忻州饥。十月，汉阳、武昌、常德、澧州等路饥。凤翔府大饥。三年正月，宁海州文登、牟平县饥。怀庆、衡州二路饥。真定、汝宁、扬、庐、蕲、黄、安丰等路饥。二月，河南大饥。三月，东昌须城、堂邑县饥。沂、莒、胶、密、宁海五州，临清、定陶、光山等县饥。巩昌兰州、定西州饥。四月，德州清平县饥。至顺元年，秦州饥。二年二月，集庆、嘉兴二路及江阴州饥。檀、顺、潍、密、昌平五州饥。六月，兴和路高原、咸平等县饥。九月，思州镇远府饥。十二月，河南大饥。三年四月，大理、中庆路饥。五月，常宁州饥。七月，滕州饥。八月，大都宝坻县饥。元统元年夏，两淮大饥。二年春，淮西饥。七月，池州饥。十一月，济南、莱芜县饥。至元元年春，益都路沂水、日照、蒙阴、莒四县及龙兴路饥。夏，京师饥。是岁，沅州、道州、宝庆及邵武、建宁饥。二年，顺州及淮西安丰，浙西松江州，台州，江西江、抚、袁、瑞四州，湖北沅州卢阳县饥。三年，大都及济南、蕲州、杭州、平江、绍兴、溧阳、瑞州、临江饥。五年，上都开平县、桓州，兴和宝昌，濮州之鄄城，冀宁之文州，益都之胶，密、莒、潍四州，辽东沈阳路，湖南衡州，江西袁州，八番顺元等处皆饥。六年，顺德之邢台，济南之历城，大名之元城，德州之清平，泰安之奉符、长清，淮安之山阳等县，归德邳州，益都、般阳、处州、婺州四路皆饥。至正元年春，京畿州县，真定、河间、济南及湖南饥。夏，彰德及温州饥。二年，保德州大饥。三年，卫辉、冀宁、忻州大饥，人相食。四年，霸州大饥，人相食。东平路东阿、阳谷、汶上、平阴四县皆大饥。冬，保定、河南饥。五年春，东平路须城、东阿、阳谷三县及徐州大饥，人相食。夏，济南、汴梁、河南、邠州、瑞州、温州、邵武饥。六年五月，陕西饥。七年，彰德、怀庆、东平、东昌、晋宁等处饥。九年春，胶州大饥，人相食。钧州新郑、密县饥。十四年春，浙东台州，江东饥。闽海福州、邵武、汀州，江西龙兴、建昌、吉安、临江，广西静江等路皆大饥，人相食。十七年，河南大饥。十八年春，莒州蒙阴县大饥，斗米金一斤。冬，京师大饥，人相食。彰德、山东亦如之。十九年正月至五月，京师大饥，银一锭得米仅八斗，死者无算，通州民刘五杀其子而食之。保定路莩死盈道，军士掠孱弱以为食。济南及益都之高苑，莒之蒙阴，河南之孟津、新安、渑池等县皆大饥，人相食。二十一年，霸州饥。民多莩死。

太宗五年癸巳十二月，大风霾七昼夜。至元十六年，保定二十余路大风害稼。二十年正月，汴梁延津、封丘二县大风，麦苗尽拔。二十四年，西京、北京、隆兴、平滦、南阳、怀孟等路大风。三十一年七月，棣州阳信县大风拔木发屋。元贞元年，金、复州大风损禾。三年，顺德大风。大德二年五月，卫辉、彰德大风损禾。八年九月，潮州飓风海溢。十年二月，大同路暴风。至大元年秋，归德大风。延祐七年八月，延津县大风，昼晦，桑陨者十八九。至治元年三月，大同路大风，走沙土壅没麦田一百余顷。二年十二月，大同、卫辉、江陵属县皆大风。三年三月，卫辉路大风，桑陨蚕死。泰定元年八月，永嘉县大风海溢。三年七月，宝坻、房山二县大风折木。八月，盐官州海溢。大都昌平等县大风一昼夜，坏民居九百余家。四年五月，卫辉路辉州大风九日，禾尽偃。是年，通州、崇明州大风。天历三年二月，胙城县、新乡县大风。至顺元年，卫辉路大风。七月，广平、真定、肥城、保定、曲阳大风。二年十月，吴江州大风。是年，柳林行宫大风拔木。元统元年三月，绍兴萧山县大风拔木。至正元年七月，广西雷州飓风大作，涌潮水，拔木害稼。二年十月，海州飓风作，海水溢，溺死人民。四年七月，温州飓风大作。七年正月朔，大都大风。十三年五月乙丑，浔州飓风大作，坏官舍民居，屋瓦门扉皆飘扬七里之外。十四年七月甲子，潞州襄垣县大风拔木。十六年，温州大风。十七年六月，温州飓风。十八年正月，大风起自西北，仆益都万岁碑。二十一年正月癸酉，石州大风拔木，六畜皆鸣，人持枪矛忽生火焰，抹之即无，摇之即有。二十四年，台州路黄岩州海溢，飓风拔木，禾尽偃。二十七年三月庚子，京师有大风起自西北，飞砂扬砾，昏冥蔽天，逾时风势八面俱至，终夜不止，如是者连日。自后，每日寅时风起，万窍争鸣，戌时方息，至五月癸未乃止。二十八年正月，上都风霾。二月，上都大风，昼晦。

至元四年六月，中都、顺天、东平等处蚕灾。七年五月，东平、大名等处蚕灾。十七年四月，真定七路桑有虫食之。二十二年五月，真定、广平、河间、大名、济南蚕灾。二十三年五月，广平等路蚕灾。二十五年七月乙巳，保定路唐县野蚕成茧。二十九年，真定之中山、新乐、平山、获鹿、元氏、灵寿、河间之沧州无棣，景州之阜城、东光，益都之潍州北海县有虫食桑皆尽。元贞元年四月，真定平山、灵寿二县有虫食桑。二年五月，随州野蚕成茧。大德元年六月，平滦路虫食桑。五年四月，大都、彰德、广平、真定、顺德、大名、濮州虫食桑。七年五月，济宁等处虫食桑。至大元年五月，大名、广平、真定三路虫食桑。至治元年五月，保定路飞虫食桑。致和元年六月，河南德安屯蠖食桑。天历二年二月，真定平山县、河间临津等县、大名魏县虫食桑。四月，濮州鄄城县；五月，大名路；六月，卫辉蚕灾。三月，沧州、高州及南皮、盐山、武城等县虫食桑。至顺元年三月，濮州诸县虫食桑。五月，沧州、高唐州虫食桑。二年二月，深、冀二州虫食桑。三月，真定、汴梁二路，恩、冠、晋、冀、深、蠡、景、献等州亦如之。五月，东昌、保定二路，濮、高唐等州虫食桑。六月，济宁路虫食桑。七月，辰州、兴国二路虫食桑伤禾。三年三月，高唐、深、冀等州，大名、汴梁、广平三路虫食桑。四月，东昌、济宁二路及曹、濮等州虫食桑。

至元八年六月，辽州和顺县、解州闻喜县虸蚄生。十八年，高唐，夏津、武城县蟊。二十三年五月，霸州、漷州蝻。十月，兴化路仙游县虫伤禾。二十四年，巩昌虸蚄为灾。二十七年四月，婺州螟害稼，雷雨大作，螟尽死，岁乃大稔。元贞元年六月，利州龙山县、盖州明山县螟。二年五月，济州任城县螟。大德七年五月，济南、东昌、般阳、益都等路虫食麦。闰五月，汴梁开封县虫食麦。九年七月，桂阳郡蝝。

至大元年五月，东平、东昌、益都等路蝝。皇庆二年五月，檀州及获鹿县蝻。延祐七年七月，霸州及堂邑县蝻。泰定二年七月，奉元路咸阳、兴平、武功蝻。三年，凤翔府岐山等县虸蚄害稼。天历二年，淮安、庐州、安丰三路属县蝻。至顺元年七月，宝庆等路田生青虫食稼。至正三年六月，梧州青虫食稼。十年七月，同州虫食稼，知州石亨祖祷于元妙观，雨三日，虫尽死。十九年五月，济南章丘、邹平二县蝻，五谷不登。二十二年春，卫辉路螟。六月，胶水县虸蚄生。七月，掖县虸蚄生害稼。二十三年六月，宁海文登县虸蚄生。七月，莱州招远、莱阳二县，文登州、宁海州虸蚄生。

太宗十年八月，蝗。中统三年五月，真定、顺天、邢州等路蝗。四年六月，燕京、河间、益都、真定、东平蝗。八月，滨、棣等州蝗。至元二年七月，益都大蝗。十二月，西京、北京、顺德、徐、宿、邳等州路蝗。三年，东平、济南、益都、平滦、洺磁、顺天、邢州、中都、河间、北京、真定路蝗。四年，山东、河南、北诸路蝗。五年六月，东平等路蝗。六年六月，河南、北、山东诸路蝗。七年三月，益都、登、莱蝗。七月，南京、河南诸路蝗。八年六月，上都、中都、大名、河间、益都、顺天、怀孟、彰德、济南、真定、卫辉、平阳、归德、顺德等路，淄、莱、洺、磁等州蝗。十五年，濮州蝗。十六年四月，大都十六路蝗。十七年五月，真定、咸平、沂州及涟、海、邳、宿等州蝗。十九年四月，别十八里部东三百余里蝗害麦。二十一年六月，中卫屯田蝗。二十二年四月，大都、汴梁、益都、庐州、河间、济宁、归德、保定蝗。七月，京师蝗。二十五年七月，真定、汴梁蝗。八月，赵、晋、冀三州蝗。二十六年六月，东平、济宁、东昌、益都、真定、广平、归德、汴梁、怀孟蝗。二十七年四月，河北蝗。二十九年六月，东昌、济南、般阳、归德等路蝗。三十年六月，大兴县蝗。九月，登州蝗。三十一年六月，东安蝗。

元贞元年六月，汴梁陈留、太康、考城等县，睢、许等州蝗。二年六月，济宁任城、鱼台县，东平须城、汶上县，开州长垣、清丰县，德州齐河县，滑州，内黄县，颍州太和县蝗。七月，平阳、大名、归德、真定等处蝗。八月，德州、彰德、太原蝗。大德元年六月，归德邳州、徐州蝗。二年二月，归德等处蝗。四月，江南、山东、两淮、江浙、燕南属县百五十处蝗。六月，山东、河南、燕南、山北五十处，辽东大宁路金源县蝗。三年五月，扬州及淮安属县蝗，有鹙食之。十月，陇、陕蝗。四年五月，扬州、南阳、顺德、东昌、归德、济宁、徐、濠、芍陂蝗。五年六月，顺德路、淇州蝗。七月，广平、真定等路蝗。八月，河南睢、陈、唐、和等州，新野、汝阳、江都、兴化等县蝗。六年四月，真定、大名、河间等路蝗。七月，大都涿、顺、固安三州及濠州钟离、镇江丹徒蝗。七年五月，益都、济南等路蝗。六月，大宁路蝗。八年四月，益都临朐、德州齐河县蝗。六月，益津县蝗。九年六月，通、泰、靖海、武清等州县蝗。八月，涿州，良乡、河间南皮、泗州天长等县及东安、海盐等州蝗。十年四月，大都、真定、河间、保定、河南等路蝗。六月，龙兴、南康等路蝗。十一年五月，真定、河间、顺德、保定等路；六月，保定属县；七月，德州；八月，河南、真定等路蝗。至大元年二月，汝宁、归德二路蝗。五月，晋宁路蝗。六月，真定、保定二路蝗。八月，淮东蝗。二年四月，益都、东平、东昌、顺德、广平、大名、汴梁、卫辉等路蝗。六月，檀、霸、曹、濮、高唐、泰安等州，良乡，舒城、历阳、合肥、六安、江宁、句容、溧水、上元等县蝗。七月，济南、济宁，般阳，河中，解、绛、耀、同、华等州蝗。八月，真定、保定、河间、怀孟等路蝗。三年四月，宁津、堂邑、茌平、阳谷、平原、齐河、禹城七县蝗。五月，合肥、历阳、蒙城、霍丘、怀宁等县蝗。七月，磁州、威州，饶阳、元氏、平棘、滏阳、元城、无棣等县蝗。皇庆元年，彰德安阳县蝗。延祐七年六月，益都蝗。

至治元年五月，霸州蝗。六月，卫辉、汴梁等处蝗。七月，江都、泰兴、通许、临淮、盱眙、清流等县蝗。十二月，宁海州蝗。二年，汴梁祥符县蝗，有群鹙食蝗，既食而复吐之，积如丘垤焉。十二月，汴梁、顺德、河间、保定、济宁、濮州、益都诸路蝗。三年五月，保定路归信县蝗。七月，真定诸路蝗。

泰定元年六月，大都、顺德、东昌、卫辉、保定、益都、济宁、彰德、真定、般阳、广平、大名、河间、东平等路蝗。二年五月，彰德等路蝗。六月，德、濮、曹、景等州，历城、章丘、淄川、茌平等县蝗。九月，济南、归德等路蝗。三年六月，东平须城县、兴国永兴县蝗。七月，大名、顺德等路，赵州，曲阳、满城、庆都、修武等县蝗。淮安、高邮二路，睢、泗、雄、霸等州蝗。八月，永平、汴梁、怀庆等路蝗。四年五月，大都、南阳、汝宁、庐州等路蝗。洛阳县有蝗五亩，群鸟尽食之，越数日蝗又集，又食之。六月，大都、河间、济南、大名、陕州蝗。七月，藉田蝗。八月，冠州、恩州、大都、河间、奉元、怀庆诸路蝗。十二月，保定、济南、卫辉、济宁、庐州五路，南阳、河南二府蝗。博兴州，临淄、胶西等县蝗。致和元年四月，大都蓟州、永平路石城县蝗。凤翔岐山县蝗，无麦苗。五月，颍州及汲县蝗。六月，武功县蝗。

天历二年四月，大宁兴中州、怀庆孟州、庐州无为州蝗。六月，益都路莒、密二州蝗。七月，真定、汴梁、永平、淮安、庐州、大宁、辽阳等路属县蝗。八月，保定行唐县蝗。三年五月，广平、大名、般阳、济宁、东平、汴梁、南阳、河南等路，辉、德、濮、开、高唐五州蝗。至顺元年六月，漷、蓟、固安、博兴等州蝗。七月，解州、华州及河内、灵宝、延津等二十二县蝗。二年三月，陕州诸路蝗。六月，孟州济源县蝗。七月，河南阌乡、陕县，奉元蒲城、白水等县蝗。

元统二年六月，大宁、广宁、辽阳、开元、沈阳、懿州蝗。八月，南康诸县蝗。后至元二年七月，黄州蝗。三年六月，怀庆、温州、汴梁阳武县蝗。七月，武陟县鹰食蝗。五年七月，胶州即墨县蝗。是年秋七月，螟生牧野南，有鸲鹆自西北来，啄螟食之尽。

至正四年，归德府永城县及亳州蝗。十二年六月，大名路开、滑、濬三州，元城十一县蝗。十七年，东昌茌平县蝗。十八年夏，蓟州、辽州、潍州昌邑县，胶州高密县蝗。秋，大都、广平、顺德及潍州之北海、莒州之蒙阴、汴梁之陈留、归德之永城皆蝗。顺德九县民食蝗，广平人相食。十九年，大都霸州、通州、真定、彰德、怀庆、东昌、卫辉、河间之临邑，东平之须城、东阿、阳谷三县，益都路之益都、临淄二县，潍州、胶州、博兴州，大同、冀宁二路，文水、榆次、寿阳、徐沟四县，沂汾二州，及孝义、平遥、介休三县，晋宁潞州及壶关、潞城、襄垣三县，霍州赵城、灵石二县，隰之永和，沁之武乡，辽之榆社、奉元及汴梁之祥符、原武、鄢陵、扶沟、杞、尉氏、洧川七县，郑之荥阳、汜水，许之长葛、郾城、临颍，钧之襄城、新城、密县皆蝗，食禾稼草木俱尽，所至蔽日，碍人马不能行，填坑堑皆盈，饥民捕蝗以为食，或曝干而积之，又罄，则人相食。七月，淮安清河县飞蝗蔽天，自西北来，凡经七日，禾稼俱尽。八月，大同路蝗。二十年，益都临朐、寿光二县，凤翔岐山县蝗。二十一年六月，河南巩县蝗，食稼俱尽。七月，卫辉及汴梁荥泽县、郑州蝗。二十二年秋，卫辉及汴梁开封、扶沟、洧川三县，许州及钧之新郑、密二县蝗。二十五年，凤翔岐山县蝗。绩溪县蝗。

至元十六年四月，益都乐安县朱五十家牛生牜孛犊，两头四耳三尾，其色黄，既生即死。大德九年二月，大同平地县迷儿的斤家牛生麒麟而死。至大四年，大同宣宁县民灭的家牛生一犊，其质有鳞无毛，其色青黄，类若麟者，以其鞟上之。泰定三年九月，湖州长兴州民王俊家牛生一兽，鳞身牛尾，口目皆赤，堕地即大鸣，母不乳之，具图以上，不知何兽，或曰“此瑞也，宜俾史臣纪录”。至正九年三月，陈州杨家庄牛生黄犊，火光满室，麻顶绿角，间生绿毛，不食乳二日而死。十年秋，襄阳车城民家牛生犊，五足，前三后二。十六年春，汴梁祥符县牛生犊，双首，不及二日死。二十八年五月，东昌聊城县钱镇抚家牛生黄犊，六足，前二后四。

至元二十四年，诸王薛彻都部雨土七昼夜，没死牛畜。大德十年二月，大同平地县雨沙黑霾，毙牛马二千。至治三年二月丙戌，雨土。致和元年三月壬申，雨霾。天历二年三月丁亥，雨土霾。至顺元年三月丙戌，雨土霾。后至元五年二月，信州雨土。至正三年三月至四月，忻州风霾昼晦。二十六年四月乙丑，奉元路黄雾四塞。

至元元年十一月，兴国路地震。四年八月，汉阳地震。二十一年八月，松滋、枝江地震。九月戊子，京师地震。二十六年正月丙戌，地震。二十七年二月癸未，泉州地震。丙戌，泉州地复震。八月癸未，武平路地大震。二十八年八月乙丑，平阳路地震，坏庐舍万八百区。元贞元年三月壬戌，地震。大德六年十二月辛酉，云南地震。戊辰，亦如之。七年八月辛卯夕，地震，太原、平阳尤甚，坏官民庐舍十万计。平阳赵城县范宣义郇堡徙十余里。太原徐沟、祁县及汾州平遥、介休、西河、孝义等县地震成渠，泉涌黑沙。汾州北城陷，长一里，东城陷七十余步。八年正月，平阳地震不止。九年四月己酉，大同路地震，有声如雷，坏庐舍五千八百，压死者一千四百余人。怀仁县地震，二所涌水尽黑，其一广十八步，深十五丈，其一广六十六步，深一丈五。月癸亥，以地震，改平阳路为晋宁，太原路为冀宁。十一月壬子，大同地震。十二月丙子，又震。十年闰正月，晋宁、冀宁地震不止。三月，道州营道县暴雨，山裂百三十余处。八月壬寅，开城路地震。至大元年六月丁酉，巩昌陇西、宁远县地震。云南乌撒、乌蒙地三日而大震者六。九月己酉，蒲县地震。十月癸巳，蒲县、陵县地震。二年十二月壬戌，阳曲县地震有声。三年十二月戊申，冀宁路地震。四年三月己亥，宁夏路地震。七月癸未，甘州地震，大风，有声如雷。闰七月甲子，宁夏地震。皇庆二年六月己未朔，京师地震。丙寅又震。七月壬寅，又震。延祐元年二月戊辰，大宁路地震。四月甲申朔，大宁地震，有声如雷。八月丁未，冀宁、汴梁等路，涉县，武安等县地震。十一月戊辰，大宁地震如雷。二年五月乙丑，秦州成纪县北山移至夕川河，明日再移，平地突如土阜，高者二三丈，陷没民居。十一月乙卯，宣德县屡震。三年八月己未，冀宁、晋宁等路地震。十月壬午，河南地震。四年正月壬戌，冀宁地震。七月己丑，成纪县山崩。辛卯，冀宁地震。九月，岭北地震三日。五年正月甲戌，懿州地震。二月癸巳，和宁路地震。丁酉，泰安县山崩。五月己卯，德庆路地震。七月戊子，宁远县山崩。八月，伏羌县山崩。秦州成纪县山崩，朽壤坟起，没畜产。至治二年九月癸亥，地震。十一月癸卯，地震。泰定元年八月，成纪县山崩水溢，壅土至来谷河成丘阜。十月庚申，奉元路同州地震。三年十二月丁亥，宁夏路地震。四年三月癸卯，和宁路地震如雷。八月，巩昌通渭县山崩。碉门地震有声如雷，昼晦。凤翔、兴元、成都、陕州、江陵等路地同日震。九月壬寅，宁夏地震。致和元年七月辛酉朔，宁夏地震。己卯，大宁路地震。十月壬寅，大宁路地震。至顺二年四月丁亥，真定涉县一日五震或三震，月余乃止。三年四月戊申，大宁路地震。五月戊寅，京师地震有声。八月己酉，陇西地震。九月丁酉夜，京师地震有声。元统元年八月，巩昌、徽州山崩。九月庚申，秦州山崩。十月丙寅，凤州山崩。十一月丙申，巩昌成纪县地裂山崩。癸卯，安庆灊山县地震。辛亥，秦州地裂山崩。十二月，饶州德兴县，余干、乐平二州地震。二年五月，信州地震。八月辛未，京师地震。鸡鸣山崩，陷为池，方百里，人死者众。至元元年十一月壬寅，兴国路地震。十二月丙子，安庆路地震，所属宿松、太潮、灊山三县同时俱震，庐州、蕲州、黄州亦如之。是月，饶州亦地震。二年正月乙丑，宿松地震。五月壬申，秦州山崩。三年八月辛巳夜，京师地震。壬午，又震，震损太庙神主，西湖寺神御殿壁倾，祭器皆坏。顺州、龙庆州及怀来县皆以辛巳夜地震，坏官民庐舍，伤人及畜牧。四年春二月乙酉，奉圣州地震。保安州及瑞州路新昌州地震。六月，新州路灵山裂。七月己酉，保安州地大震。丙辰，巩昌府山崩。八月辛丑，宣德府地大震，改宣德为顺宁府。丙子，京师地震，日凡二三，至乙酉乃止。密州安丘县地震。六年六月己亥，秦州成纪县山崩地裂。至正元年二月，汴梁路地震。二年四月辛丑，冀宁路平晋县地震，声如雷鸣，裂地尺余，民居皆倾仆。六月，济南山崩水涌。七月，惠州罗浮山崩，凡二十七处，坏民居无算。十二月己酉，京师地震。三年二月，钧州之新郑、密县地震。六月乙巳，秦州秦安县南坡崩裂，压死人畜。七月戊辰，巩昌山崩，人畜死者众。十二月，胶州及属邑高密地震。四年八月，莒州蒙阴县地震。十二月，东平路东阿、阳谷、平阴三县及汉阳地震。五年春，蓟州地震，所领四县及东平汶上县亦如之。十二月乙丑，镇江地震。六年二月，益都路益都、昌乐、寿光三县，潍州北海县、胶州即墨县地震。三月，高苑县地震，坏民居。六月，广州增城县罗浮山崩，水涌溢，溺死百余人。九月戊午，邵武地震，翌日地中有声如鼓，夜复如之。七年二月，益都临淄、临朐，潍州之昌邑、胶州之高密、济南之棣州地震。三月，东平路东阿、阳谷、平阴三县地震，河水动摇。五月，临淄地又震，七日乃止。河东地坼泉涌，崩城陷屋，伤人民。十一月，镇江丹阳县地震。九年六月，台州地震。七月庚寅，泉州大风雨。永春县南象山崩，压死者众。十年，冀宁徐沟县地震。五月甲子，龙兴宁州大雨，山崩数十处。丙寅，瑞州上高县蒙山崩。十月乙酉，泉州安溪县后山鸣。十一年四月，冀宁路汾、忻二州，文水、平晋、榆次、寿阳四县，辽州之榆社，怀庆之河内、修武二县及孟州同时地震，声如雷霆，圮房屋，压死者甚众。八月丁丑，中兴路公安、松滋、枝江三县，峡、荆门二州地震。十二年二月丙戌，霍州灵石县地震。闰三月丁丑，陕西地震，庄浪、定西、静宁、会州尤甚，移山湮谷，陷没庐舍，有不见其迹者。会州公廨墙圮，得弩五百余张，长丈余，短者九尺，人莫能开挽。十月丙午，霍州赵城县霍山崩，涌石数里，前三日山鸣如雷，禽兽惊散。十三年三月，庄浪、定西、静宁、会州地震。七月，汾州白彪山坼。十四年四月，汾州介休县地震，泉涌。七月，孝义县地震。十一月，宁国路地震，所领宁国、旌德二县亦如之。淮安路海州地震。十二月己酉，绍兴地震。十五年四月，宁国敬亭、麻姑、华阳诸山崩。六月丁丑，冀宁之保德州地震。十六年春，蓟州地震，凡十日，所领四县亦如之。六月，雷州地大震。十七年十月，静江路东门地陷，城东石山崩。十二月丁酉，庆元路象山县鹅鼻山崩，有声如雷。十八年二月乙酉，冀宁临州地震。五月，益都地震。十九年正月甲午，庆元地震。二十年二月，延平顺昌县地震。二十二年三月，南雄路地震。二十三年十二月丁巳，台州地震。二十五年十月壬申，兴化路地震，有声如雷。十二月，洛阳山鸣。二十六年三月，海州地震如雷。赣榆县吴山崩。六月，汾州介休县地震。绍兴山阴县卧龙山裂。七月辛亥，冀宁路徐沟县，石、忻、临三州，汾之孝义、平遥二县同日地震，有压死者。丙辰，泉州同安县三秀山崩。是月河南府巩县大霖雨，地震山崩。十一月辛丑，华州蒲城县洛岸崩，壅水绝流三日。十二月庚午，华州之蒲城县洛水和顺崖崩，其崖戴石，有岩穴可居，是日压死辟乱者七十余人。二十七年五月，山东地震。六月，沂州山石崩裂，有声如雷。七月丙戌，静江灵川县大藏山石崖崩。十月丙辰，福州雷雨地震。十二月庚午，又震，有声如雷。二十八年六月，冀宁文水、徐沟二县，汾州孝义、介休二县，临州、保德州，隰之石楼县及陕西皆地震。七月，辽阳鸡鸣山崩。十月辛巳，陕西地又震。二十九年正月，中都地震。

至元元年十月壬子，恩州历亭县进嘉禾，一茎九穗。十一月丁酉，太原临州进嘉禾二茎。四年十月辛未，太原进嘉禾二本，异亩同颖。六年九月癸丑，恩州进嘉禾，一茎三穗。七年夏，东平府进瑞麦，一茎二穗、三穗、五穗者各一本。十一年，兴元凤州进麦一茎七穗，谷一茎三穗。十四年八月，嘉禾生襄阳。十七年十月，太原坚州进嘉禾六茎。十八年八月壬寅，瓜州屯田进瑞麦，一茎五穗。二十年十月癸巳，斡端宣慰司刘恩进嘉禾，同颖九穗、七穗、六穗者各一。二十三年五月，广元路阆中麦秀两歧。二十四年八月，濬州进瑞麦，一茎九穗。九月，中兴路生嘉禾，一穗九茎。二十五年八月，袁州萍乡县进嘉禾。二十六年十二月，宁州民张世安进嘉禾二本。二十九年二月壬申，泽州献嘉禾。三十一年，嘉禾生京畿，一茎九穗。大德元年十一月辛未，曹州禹城县进嘉禾，一茎九穗。九年，嘉禾生应州山阴县。至大三年九月，河间路献嘉禾，有异亩同颖及一茎数穗者，敕绘为图。皇庆二年八月，嘉禾生浑源州，一茎四穗。延祐四年九月，南城产嘉禾。七年五月，鄱阳进嘉禾，一茎六穗。至治元年十月壬子，左丞相拜住献嘉禾，两茎同穗。二年八月，蔚州献嘉禾。泰定元年十月，成都县谷一茎九穗。后至元四年五月，彰德临彰县麦秀两歧，有三穗者。至正元年，延平顺昌县嘉禾生，一茎五穗。冀宁太原县有嘉禾，异亩同颖。三年八月，晋宁临汾县嘉禾生，有五穗至八穗者。六年，洛阳产瑞麦，一茎三四穗。十年，彰德路谷麦双穗。十六年，大同路秦城乡嘉禾生，一茎二穗、五穗，有九穗者，有异茎而同穗者。二十六年五月，洛阳县康家庄有瑞麦，一茎四穗双穗、三穗者甚众。




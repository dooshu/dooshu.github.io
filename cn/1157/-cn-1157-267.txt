●卷二百六十七　封建考八

○西汉功臣侯

平阳懿侯曹参，以中涓从起沛，至霸上，侯。以将军入汉，以假左丞相定魏、齐，以右丞相侯，万六百户（师古曰："中涓，亲近之臣。涓，洁也，主居中扫洁。"）。窋　奇　时　襄宗　喜（八世绝）本始（九世）宏（建武初，以举兵佐军，绍封）旷

信武肃侯靳歙，以中涓从起宛朐，入汉以骑都尉定三秦，击项籍，别定江汉侯，五千三百户，以将军攻豨、布。亭（坐事国人过律，免。师古曰："事，役使之也。"）安汉（六世复家。孟康曰："诸复家皆世世无所与，得传同产子。"）

汝阴文侯夏侯婴，以令史从降沛，为太仆，常奉车，竟定天下，及全皇太子、鲁元公主，侯，六千九百户。　晁　赐　颇（坐奸自杀）信（六世孙复家）

清河定侯王吸，以中涓从起丰，至霸上，为骑郎将，入汉，以将军击项籍侯，二千二百户。　疆　伉　不害　充国（元孙复家）

阳陵景侯傅宽，以舍人从起横阳，至霸上，为骑将，入汉，定三秦，属淮阴，定齐，为齐丞相侯，二千六百户。　清　明　偃（坐与淮南王谋反，诛）景（六世孙复家）

广严侯召欧，以中涓从起沛，至霸上，为连敖，入汉，以骑将定燕、赵，得燕将军侯，二千二百户。　胜　嘉（亡後）不识（元孙复家）

广平敬侯薛欧，以舍人从起丰，至霸上，为郎，入汉，以将军击项籍将锺离昧侯，四千五百户。　山　泽　穰（坐罪免）去病（元孙复家）

博阳严侯陈濞，以舍人从砀，以刺客将入汉，以都尉击项羽，杀士卒侯。始（坐谋杀人，免）寿（曾孙复家）

堂邑安侯陈婴，初起兵属楚，後属汉，侯，六百户。复相楚元王。　禄　午季须（坐罪自杀）尊（六世复家）

曲逆献侯陈平，以故楚都尉归汉，为护军，出奇计定天下侯，五千户。　买悝何（坐略人妻，弃市）莫（六世复家）凤，元始时始爵关内侯。

留文成侯张良，以厩将从起下邳，入武关，设策降秦王婴，解项羽隙，及破羽鸿沟，封万户。　不疑（坐与门大夫杀故楚内史，赎为城旦）千秋（元孙之子，六世复家）

射阳侯刘缠，初起兵，与诸侯击秦，即项伯也。後赐姓刘汉王与项羽有隙，伯解之，後降汉，封侯。　雎（有罪不得代）

酇文终侯萧何，以客初从入汉，为丞相，守蜀及关中，给军食，佐定诸侯，为法令，侯，八千户。　禄（亡後）延（何少子更封）遗（亡後）则（以何孙遗弟绍封武阳）嘉（则弟）胜（坐罪免）庆（何曾孙绍封）寿成（坐罪免）建世（何元孙绍封）辅　获（坐罪免）喜（何元孙之子绍封）尊（七世）章　禹（王莽败绝）

绛武侯周勃，以中涓从起沛，至霸上侯。定三秦，食邑，为将军，入汉，定陇西，击项籍，守嶢关，定泗水、东海侯，八千一百户。　胜之（坐罪免）亚夫（以勃次子绍封条侯）坚（以勃次子绍封平由）建德（坐酎金免）广汉（曾孙复家）共（元孙绍封，千户）

舞阳武侯樊哙，以舍人起沛，从至霸上，为侯，以郎入汉，定三秦，为将军，击项籍，再益封。从破燕，执韩信，侯，五千户。　伉（坐吕氏诛）市人（以哙子绍封）它广（坐罪免）胜客（曾孙复家）章，元始时以元孙之子绍封，千户。

曲周景侯郦商，以将军从起岐，攻长社以南，定汉、蜀、三秦，击项羽侯，四千八百户。　寄（有罪免）坚　遂成　世宗　终根（坐罪诛）共（六世复家）猛，元始时，赐爵关内侯。

颍阴懿侯灌婴，以中涓从起砀，至霸上，入汉，定三秦。以将军属韩信，定齐、淮南及八邑，杀项籍侯，五千户。　何　强（有罪免）贤（以婴孙绍封，後坐罪免）匿（曾孙复家）谊，元始时赐爵关内侯。

汾阴悼侯周昌，以职志击秦，入汉，出关，以内史坚守敖仓，以御史大夫侯（如淳曰："职志，官名，主旗帜。"），开方。　意（坐罪免）左车（以昌孙绍封，为安阳侯，後坐罪免）明（曾孙复家）

梁邹孝侯武虎，以谒者从破秦，入汉，定三秦，以将军击定诸侯，比博阳侯，三千八百户。　最　婴齐　山拊（坐酎金免）充

成敬侯董谍，以舍人从击秦，入汉，定三秦，出关，以将军定诸侯，封二千八百户　。赤（有罪免，後复封节氏）罢军　朝（坐罪为鬼薪）诎（元孙复家）

蓼夷侯孔聚，以执盾从起砀，以左司马入汉，为将军，三以都尉击项籍，属韩信侯。　臧（坐罪免）宣（元孙复家）

费侯陈贺，以舍人从起砀，後属韩信，为将军，定会稽、浙江、湖陵，侯。常最偃（坐罪免）侨（曾孙复家）

阳夏侯陈豨，以特将军起宛，至霸上，定代，破臧荼，侯。为赵相国反，兵败，坐诛。

隆虑克侯周灶，以连敖入汉，击项籍，侯（连敖，楚官号）。通（有罪免）某（元孙复家）

阳都敬侯丁复，以越将从起薛，至霸上，定三秦，破龙且、项籍侯，七千八百户。甯　安成（有罪免）赐（曾孙复家）

阳信胡侯吕青，以汉五年用令尹初从，功比堂邑侯，千户。　臣　义　它善（谈坐酎金免）阳（元孙复家）

东武贞侯郭蒙，以户卫起薛，破秦军，入汉，定三秦，坚守敖仓，破项籍侯，三千户　。它（有罪弃市）广汉（元孙复家）

什防肃侯雍齿，以赵将从定诸侯侯，二千五百户。齿故沛豪，与上有隙，故晚从　。钜鹿　野　桓（坐酎金免）章（元孙复家）

棘蒲刚侯陈武，以将军从起薛，击齐历下侯，　奇（反诛）嘉（曾孙复家）

都昌严侯朱轸，以舍人从起沛，降翟王，虏章邯侯。　率　诎　偃　辟疆（亡後）先（元孙复家）

武疆严侯严不识，以舍人从起沛，入汉，击项籍，用将军击黥布侯。　婴青翟（为丞相，坐张汤事，自杀）　仁（曾孙复家）

贳齐侯合传胡害，以越户将从破秦，入汉，定三秦，击项籍侯，六百户。方山赤　遗　猜（坐杀人弃市）　世

海阳齐信侯摇母馀，以越队将从破秦，入汉，定三秦，击项籍侯，千七百户。昭襄　建　省（亡後）不更未央（元孙之子复家）贤，元寿元年，爵关内侯。

南安严侯宣虎，以河南将军降晋阳，破臧荼侯，九百户。戎　千秋（坐罪免）护（曾孙复家）

肥如敬侯蔡寅，以魏太仆从破龙且及彭城侯，千户。戎　奴（亡後）福（曾孙复家）

曲成圉侯虫达，以西城户将从起砀，入汉，定三秦，破项籍侯，四千户。捷皇柔（坐罪论鬼薪）宣（元孙复家）

河阳严侯陈涓，以卒从起砀，入汉，击项籍，定齐侯。　信（坐罪免）元（元孙复家）

淮阴侯韩信，以卒从项氏，後归为大将军，定魏、赵、齐，封齐王。後徙楚，人告反，废为侯。後坐反，诛夷。

芒侯耏跖，以门尉起砀，入汉，定三秦，击项籍，功封侯。　昭　申（坐罪免）

敬市侯阎泽赤，以执盾从入汉，击项籍侯，千户。　无害　续　榖（坐酎金免）章世（六世复家）

柳邱齐侯戎赐，以连敖从入汉，定三秦，破项羽侯，八千户。　安国　嘉成角（坐罪免）元生（元孙复家）

魏其严侯周止，以舍人从起沛，入汉，定三秦，破项羽东城侯，千户。　晁（谋反诛）广世（元孙复家）

祁榖侯缯贺，以执盾从晋阳，以连敖击项籍。汉王败走，贺击楚迫骑，以故不得进。汉王顾谓贺祁王。战彭城，斩项籍，争恶，绝延壁，侯，千四百户。胡它（坐射擅罢免）赐（曾孙复家）

平悼侯工师喜，以舍人从破秦，入汉，定诸侯，封千三百户。　奴　执（坐罪免）

鲁侯奚涓，以舍人从起沛，破秦，入汉，以将军定诸侯，封四千八百户。（母底）。

城父严侯尹恢，以谒者从入汉，击定诸侯，封二千户。开方，夺爵为关内侯。殷（六世复家）

任侯张越，以骑都尉从击燕、代，功封，坐匿死罪，免。

棘邱侯襄，以执盾从起砀，破秦，入汉，定魏地，功封，後坐罪免。

河陵项侯郭亭，以连敖从入汉，定三秦，击项羽功侯。　欧　客（坐罪免）延居（绍封）则（坐酎金免）贤（元孙复家）

昌武靖信侯单究，以舍人从入汉，定三秦，击诸侯，封九百户。　如意　贾成德（坐杀人，弃市）万（元孙之孙复家）

高宛制侯丙猜，以客从入汉，定三秦，破项籍侯，千六百伍户。　得　武信（坐罪免）齮（元孙之孙复家）

宣曲齐侯丁义，以卒从入汉，定三秦，破项羽，军固陵侯，六百七十户。通（坐罪免）年（曾孙复家）

终陵齐侯华毋害，以越将从入汉，定三秦，击臧荼侯，七百四十户。　勃禄（坐罪免）告（曾孙复家）

东茅敬侯刘到，以舍人从起砀，至霸上，入汉，定三秦，击项籍，封千户。告（坐罪免）咸（曾孙复家）

斥邱懿侯唐厉，以舍人从入汉，击项籍，破之，侯，千户。　朝　贤　尊（坐酎金免）广意（曾孙复家）

台定侯戴野，以舍人从起砀，入汉，击项籍、燕、代封。　午（坐谋反诛）安昌（元孙复家）

安国武侯王陵，起兵定南阳，属汉王，击项羽，封五千户。　忌　斿　辟方定（坐酎金免）襄（元孙复家）

乐成节侯丁礼，以中涓从起砀，入汉定三秦，击项籍，杀龙且，封千户。马从吾客　义（坐言事诛）禹（七世复家）

辟阳幽侯审食其，以舍人从侍吕后、孝惠，入楚一岁侯。　平（坐谋反诛）非（曾孙复家）

蒯成制侯周緤，以舍人从起沛，至霸上，入汉，定三秦，击项籍，绝甬道侯，三千二百户。　昌（坐罪免）应（昌弟绍封）居（坐罪免）禹（曾孙复家）

安平敬侯鄂千秋，以谒者从，定诸侯，功举萧何侯，二千户。　嘉　应　寄但（坐罪弃市）后（六世复家）

北平文侯张苍，以客从，至霸上，得陈馀，封千二百户。　奉　类（坐罪免）　盖宗（六世复家）

高胡侯陈夫乞，以卒从击项籍，定燕，封千户。　程（亡後）　胜之（元孙复家）

厌次侯爰类，以将从入汉，守广武，功封。　嗣（谋反诛）世（六世复家）

平皋炀侯刘它，以砀郡长初从，功（实项氏，赐姓）侯，五百八十户。　远光胜（坐酎金免）胜之（七世复家）

复阳刚侯陈胥，以卒从入汉，击项籍侯，千户。　嘉　拾　强（坐罪免）幸（曾孙复家）

河阳齐侯其石，以中谒者从入汉，定诸侯，封五百户。　安国　午　章　仁（坐祝诅诛）益寿（六世复家）

柏至靖侯许盎，以骈邻从起昌邑，以说卫入汉，击籍，封千户。　禄　昌安和福（坐奸论鬼薪）建（六世复家）

中水严侯吕马童，以郎骑将从，击龙且，斩项籍侯，千五百户。　瑕　青眉德宜城（坐酎金免）建明（七世复家）

杜衍严侯王翥，以中郎骑从，斩项籍侯，千七百户。　福　市臣　全（有罪免）安乐（曾孙复家）

赤泉严侯杨喜，以郎中骑从斩项籍侯，千九百户。　敷　毋害（坐罪免）孟尝（元孙复家）

朝阳齐侯华寄，以舍人从起薛，入汉，击项籍，讨韩信，封千户。　要　当（坐罪免）定国（元孙复家）

棘阳严侯杜得臣，以卒从入汉，击项籍侯，二千户。　但　武（亡後）

棘阳严侯吕腾，以骑士从出关，击斩项羽，侯，千五百户。　成（实非子不得代）忠（六世复家）

平棘懿侯林挚，以客从斩章邯所置蜀守侯，千户。　辟疆（有罪免）常驩（曾孙复家）

深泽齐侯赵将夕，以赵将降属淮阴侯，定赵、齐、楚，侯，七百户。　头修（坐罪免）胡（绍封，亡後）延世（元孙复家）

[B12J]顷侯温疥，以燕将军从破曹咎，告燕荼反，封千九百户。　仁　何福（元孙复家）

历简侯程黑，以赵卫将军从击项羽敖仓，攻臧荼，封千户。　釐　晁（坐罪免）弘（六世复家）

武原靖侯卫胠，以梁将军从击韩信、陈豨、黥布，封二千八百户。　寄不害（坐罪免）尧（元孙复家）

稾祖侯陈锴，以将从击陈豨功侯，六百户。　婴　应安　千秋（坐酎金免）儒（六世复家）

宋子惠侯许瘛，以赵将从击定诸侯，封五百三十六户。

留　九（坐罪免）廼（七世复家）

猗氏敬侯陈遬，以舍人从起丰，入汉，击项羽，侯，一千一百户。　支羌（亡後）胡（曾孙复家）

清简侯室中同，以弩将从入汉，击项羽、代，侯，封千户。

圣　鲋　古生（坐酎金免）武（元孙复家）

疆圉侯留僣，以客吏从入汉，击项羽侯，千户。　章　复（坐罪免）定（曾孙复家）

彭简侯秦同，以卒从入汉，击项羽侯，千户。　执

武（坐罪免）寿（元孙复家）

吴房严侯杨武，以郎中骑从击阳夏，斩项籍，封七百户。　去疾（坐罪免）谈（孙复家）

甯严侯魏遬，以舍人从砀，击臧荼功侯，千户。

连　指（坐罪免）都（元孙复家）

昌圉侯旅卿，以齐将从韩信定齐，击项羽、韩王信侯，千户。通（坐谋反诛）光（元孙复家）

共严侯旅罢师，以齐将从击项羽及韩王信，封千二百户。　党　高

信（曾孙复家）

阏氏节侯冯解散，以代主爵降，为雁门守，平代寇侯，千户。　它（亡後）遗（以遗腹子嗣）胜之

平（坐酎金免）

安邱懿侯张说，以卒初属魏豹，入汉，击项羽，定代，侯，二千户。

奴执新拾（坐罪免）舜（六世复家）

襄平侯纪通，父城以将军从破秦，入汉，定三秦，战死，子侯。

相夫夷吾（亡後）万年（元孙复家）

龙阳敬侯陈署，以卒从霸上，击项籍，斩曹咎侯，千户。　坚（有罪免）

平严侯张瞻师，以赵骑将从击诸侯，封千五百户。惸寄　安国（为人所杀）连城（六世复家）

陆量侯顷无，诏以为列侯，自置吏，受令长沙王。桑　庆忌　冉（坐酎金免）圣（曾孙复家）

高景侯周成，父苛以内史从破秦，守荣阳，骂项籍死事，子封侯，後谋反诛。绳（以孙绍封）平（坐罪免）赐（元孙复家）

离侯邓弱，以长沙将兵侯。

义陵侯吴郢，以长沙柱国侯，千五百户。重（亡後）

宣平武侯张敖，嗣父耳为赵王，生相贯高反，废为侯。

偃高后时为鲁王，後降绍侯。欧　壬（有罪免）广孙（以弟绍侯）昌（坐罪免）侈以鲁元太后子封信都侯，孝文时免。受以鲁元子封乐昌侯，孝文时免。庆忌以敖元孙绍封千户。遂（元孙复家）

东阳武侯张相如，以河间守击陈豨功封一千三百户。殷　安国　强（亡後）宣（六世复家）

慎阳侯乐说，淮阴侯韩信舍人，告信反，侯，二千户。愿　买之（坐铸白金，弃市）通（六世复家）

开封愍侯陶舍，以右司马从击燕、代，侯，二千户。青　偃　睢（坐酎金免）元始（七世复家）

禾成孝侯公孙昔，以卒从，以郎中击陈豨侯，千九百户。渐（亡後）广意（曾孙复家）

堂阳哀侯孙赤，以中涓从起沛，入汉，击项籍、陈豨侯，八百户。德（有罪免）明（曾孙复家）

祝阿孝侯高色，以客从入汉，击魏，破项籍、陈豨封千八百户。成（坐罪免）弘（元孙复家）

长修平侯杜恬，以御史从出关，击诸侯，死事，侯，千九百户。中　意（坐罪免）相夫（孝梁时绍封，後坐罪免）

江邑侯赵尧，以御史为赵相，击陈豨，封六百户。高后时，坐罪免。

营陵侯刘泽，以郎中击项籍、陈豨封。高后时，为琅琊王。

土军式侯宣义，为中地守，以廷尉击陈豨侯，一千一百户。莫如　平　生（坐罪免）寄（六世复家）

广阿懿侯任敖，以客从起沛，击项籍、陈豨侯，千八百户。敬　但　越人（坐罪免）定（元孙复家）

须昌贞侯赵衍，以谒者从击陈豨功侯，千四百户。　福　不害（坐罪免）步昌（七世复家）

临辕坚侯戚鰓，为郎守蕲，以中尉侯，五百户。　触龙　中　贤（坐酎金免）常（元孙复家）

汲绍侯公上不害，为太仆击代、豨功封千三百户。　武　通　广德（坐罪免）常（元孙复家）

甯陵夷侯吕臣，以舍人从入汉，破曹咎，击陈豨功侯，千户。　谢　始　得（元孙复家）

汾阳严侯靳强，以郎中骑从击项羽，破锺离昧功封。　解　胡　右封（坐罪免）忠（元孙复家）

戴敬侯秘彭祖，以卒从起沛，击陈豨，封千一百户。　恽　安国　轸　蒙（坐祝诅诛）政（七世复家）

衍简侯翟盱，为燕令，以都尉下楚九城，坚守燕，侯，九百户。　山　嘉不疑（坐罪免）光（元孙复家）

平州共侯昭涉掉尾，以燕相从击项籍，还击臧荼侯，千户。　种　它人　马童昧（坐罪免）福（元孙复家）

中牟共侯单右车，以卒从沛，入汉。高祖微时有急，给高祖马，故得封侯。缯终根　舜（坐酎金免）充国（六世复家）

印严侯黄极忠，以群盗长为临江将，为汉击临江王，破布，封千户。　荣成明遂（坐罪免）调（六世复家）

博阳节侯周聚，以卒从丰，入汉，击项籍成皋，功封。（坐罪免）万年（曾孙复家）

阳羡定侯灵常，以荆令尹从击锺离昧及利几、英布侯，二千户。　贺　胜（无後）横（元孙复家）

下相严侯泠耳，以客从起沛，入汉，坚守彭城拒布军，侯，二千户。　顺（谋反诛）安（元孙复家）

高陵圉侯王虞人，以骑司马从，破田横、追项籍侯，九百户。　弄弓　行（坐谋反诛）

期思康侯贲赫，淮南王英布中大夫，告布反，封二千户。亡後。　充（元孙复家）

戚圉侯季必，以骑都尉从击项籍，破齐，攻燕，击韩，封千五百户。　长瑕信成（坐罪免）买之（元孙复家）

榖阳定侯冯谿，以卒从击项籍，定代，为将军封。　熊　卯　解中　偃（亡後）武（七世复家）

严敬侯许猜，以楚将降，击项羽、陈豨侯，六百户。　恢　则　周　广宗（坐酎金免）任寿（六世复家）

成阳侯奚意，以魏郎从属彭越，定代侯，六百户。　信（有罪诛）通（曾孙复家）

桃安侯刘襄，以客从，起定陶，击布侯，千户。　舍　由　自为（坐酎金免）益寿（六世复家）

高梁共侯郦疥，父食其以客从，约和诸侯，说齐死事，子侯。　勃　平（坐罪免）赐（元孙复家）

纪信匡侯陈仓，以中涓从，入汉，击项籍，攻卢绾侯，七百户。　开　炀（坐反诛）千秋（元孙复家）

景严侯王竞，以车司马从属刘贾侯，五百户。　真粘嬹（有罪免）昌（元孙复家）

张节侯毛释之，以中涓从起丰，入汉，从击诸侯，封七百户　鹿　舜（坐罪免）景（元孙复家）

煮枣端侯革朱，以越连敖从击诸侯，功封，九百户。　式　昌（坐罪免）奉（元孙复家）

鄢陵严侯朱濞，以卒从起丰，入汉，击项籍、臧荼侯，二千七百户。　庆（亡後）言（曾孙复家）

卤严侯张平，以中尉从，不入关，击项籍、黥布、卢绾，封二千七百户。胜（坐罪免）常（六世复家）

右，高祖百四十七人，周吕、建成二人在《外戚》，羹颉、合阳、沛、德四人在《王子》，凡百五十三人。

便顷侯吴浅，以父长沙王功侯，二千户。　信　广志　千秋（坐酎金免）长乐（元孙复家）

軑侯黎朱苍，以长沙相侯，七百户。　豨　彭祖　扶（坐罪免）汉（六世复家）

平都孝侯刘到，以齐将定齐降，封千户。　成（坐罪免）如意（曾孙复家）

右，孝惠三人。

南宫侯张买，以父越人为高祖骑将从军，以中大夫侯。　生（坐罪免）

梧齐侯阳城延，以军匠从入汉，为少府，作长乐、未央，筑长安城，侯，五百户。　去疾　偃　戎奴（坐杀人，弃市）注（六世复家）

平定敬侯齐受，以卒从击项籍，用齐丞相侯。　市人　应　延居　昌（坐罪免）安德（元孙复家）

博成敬侯冯无择，以吕泽郎中从高祖起丰，击项籍，奉泽出荣阳，侯。　代（坐吕氏诛）

沅陵顷侯吴阳，以父长沙王功封侯。　福　周（亡後）

中邑贞侯朱进，以执矛从入汉，破曹咎侯，六百户。　悼（坐罪免）

乐平简侯卫毋择，以队卒从起沛，击陈馀侯，六百户。　胜　侈（坐罪免）

山都贞侯王恬启，以郎中柱下令击陈豨，用梁相侯。　中黄　触龙　当（坐罪免）

祝兹夷侯徐厉，以舍人从沛，入汉，得雍王家属，用常山丞相侯。　悼　偃（有罪免）

成阴侯周信，以卒从，为吕后舍人，为河南守，封五百户。　勃（有罪免）

俞侯吕它，父婴以连敖从高祖破秦，入汉，定诸侯，死事，子侯。後坐吕氏诛。

醴陵侯越，以卒从，击项羽，用长沙相侯，六百户。

右，高后十二人。扶柳、襄城、轵、壶关、昌平、赘其、滕、吕成、祝兹、建陵十一人在《恩泽外戚》，洨、沛、信都、乐、昌东平五人随父，上邳、朱虚、东牟三人在《王子》，凡三十一人。

阳信夷侯刘揭，为典客夺吕禄印，闭殿门止产等，立帝，侯，二千户。　中意（有罪免）

壮武侯宋昌，以家吏从高祖起山东，为代中尉劝帝，骖乘八即位，侯，千四百户。孝景中四年，有罪，夺爵为关内侯。

樊侯蔡兼，以雎阳令高祖初从阿，还定北地，用常山相侯，千二百户。　客平辟方（坐罪免）

沶陵康侯魏泗，以阳陵君侯，亡後。

南〈貞阝〉侯起，以信平君侯，坐罪，削爵为关内侯。

黎顷侯召奴，召平之子，以父齐相侯。　溃　延（坐罪诛）

瓶侯孙单，父卬以北地都尉死事匈奴，子侯，後坐反诛。

弓高壮侯韩隤当，故韩王子，以匈奴相国降，侯。　则（亡後）譊（以都尉击匈奴得王，封龙嵒侯，後坐酎金免）说（以横海将军击东越，後为卫太子所杀）兴（嗣侯，坐诅祝诛）曾（兴弟绍侯）宝（亡後）共（宝从父昆弟绍封）

襄城哀侯韩婴，故韩王信太子，以匈奴相国降，侯。　释之（坐罪免）

故安节侯申屠嘉，从高祖功，食邑五百。文帝时用丞相侯。　共　臾（坐罪免）

右，孝文十人。轵、邬、周阳二人在《外戚》，管、氏营、邱营、平阳、虚阳、邱、扐、安都、平昌、武成、白石、阜陵、安阳、周东、城十四人在《王子》，凡二十七人。

俞侯栾布，以将军吴、楚反击齐，侯。　贲（坐罪免）

建陵哀侯卫绾，以将军击吴、楚，用中尉侯。　信（坐酎金免）

建平敬侯程嘉，以将军击吴、楚，用江都相侯。　横　回（亡後）

平曲侯公孙浑邪，以将军击吴、楚，用陇西太守侯，後有罪免。　贺（以击匈奴复侯，为丞相，坐子罪，下狱死）

江阳康侯苏息，以将军击吴、楚，用赵相侯。　卢　朋　雕（坐酎金免）

遽侯横，史失其姓，父建德以赵相不听王遂反，死事，子侯，千一百七十户。

新市侯王弃之，父悍以赵内史，王遂反不听，死事，子侯。　始昌（为人所贼杀）

商陵侯赵周，父夷吾以楚太傅，王戊反不听，死事，子侯。後为丞相，坐罪自杀。

山阳侯张当居，父尚以楚相，王戊反不听，死事，子侯，後坐罪免。

安陵侯于军，以匈奴王降侯，千五百五十户，亡後。

桓侯赐，以匈奴王降侯，史不言所终。

遒侯陆强，以匈奴王降侯，千五百七十户。　则（坐祝诅诛）

容城携侯徐卢，以匈奴王降侯，七百户。　缠　光（坐祝诅上诛）

易侯仆祇，以匈奴王降侯，千一百十户，亡後。

范阳靖侯范代，以匈奴王降侯，六千二百户。　德（亡後）政，元孙，赐关内侯。

翕侯邯郸，以匈奴王降侯，坐罪免。

亚谷简侯卢它之，故燕王绾子，以匈奴东胡王降侯，千户。　种　漏　贺（坐罪死）

塞侯直不疑，以御史大夫侯，前有将兵击吴、楚功。　相如　坚（坐酎金免）

右，孝景十八人。平陆、休、沈猷、红、宛朐、棘乐、乘氏、桓邑八人在《王子》，魏其、盖靖二人在《外戚》，隆虑一人随父，凡二十九人。

翕侯赵信，以匈奴相国降，击匈奴益封，千六百八十户。後兵败，降匈奴。

特辕侯乐，以匈奴都尉降侯，六千五十户，亡後。

亲阳侯月氏，以匈奴相降侯，六百八十户。後坐谋反诛。

若阳侯猛，以匈奴相降侯，五百三十户。後坐谋反诛。

平陵侯苏建，以都尉从大将军击匈奴封，凡一千户。後坐败师免。

岸头侯张次公，以都尉从大将军击匈奴，益封，凡二千户。後坐罪免。

涉安侯於单，以匈奴单于太子降侯，亡後。

昌武侯赵安稽，以匈奴王降侯，从骠骑击虏，益封。　充国（亡後）

襄城侯桀龙，以匈奴相国降侯，四百户。　病已（坐诅祝死）

安乐侯李蔡，以将军再击匈奴得王，侯，二千户。坐罪自杀。

合骑侯公孙敖，以护军都尉三从大将军击匈奴，至右王庭得王，侯，益封，共九千五百户。後坐出军後期免。

轵侯李朔，以校尉三从大将军击匈奴，虏阏氏侯。後坐罪免。

从平侯公孙戎奴，以校尉三从大将军击匈奴侯，一千一百户。後坐罪免。

随成侯赵不虞，以校尉三从大将军击匈奴，先登，侯，七百户。後坐罪免。

博望侯张骞，以校尉从大将军击匈奴及使西域大夏侯。後坐出军畏懦免。

众利侯郝贤，以上谷太守从大将军击匈奴侯，一千一百户。後坐罪免。

潦悼侯王援訾，以匈奴赵王降侯，五百六十户，亡後。

从票侯赵破奴，以司马从骠骑将军击匈奴，得两王，侯，二千户。後坐酎金免。

宜冠侯高不识，以校尉从骠骑将军击匈奴侯，一千一百户。後坐罪免。

煇渠忠侯仆朋，以校尉从骠骑将军击匈奴得王，侯封。　雷电（击匈奴没）

下摩侯謼毒尼，以匈奴王降封，七百户。　伊即轩　冠支

湿阴定侯昆邪，以匈奴昆邪王将众十万降侯，万户。苏（亡後）

煇渠慎侯应疕，以匈奴王降侯，亡後。

河綦康侯乌黎，以匈奴右王与浑邪降侯，六百户。　馀利鞮（亡後）

常乐侯稠雕，以匈奴大当户与浑邪降侯，五百五十户（当户，匈奴官名）。广汉（亡後）

邳离侯路博德，以右北平太守从骠骑击匈奴侯，千六百户。坐罪免。

义阳侯卫山，以北地都尉从骠骑击匈奴得王，侯，千一百户。坐罪免。

杜侯复陆支，以匈奴归义，从骠骑击虏侯，一千三百户。　偃　耆　宣平福（坐罪免）

众利侯伊即轩，匈奴归义，从骠骑击虏侯，千一百户。　当时　辅宗（亡後）

湘成侯敞屠洛，以匈奴符离王降侯，千八百户。坐酎金免。

散侯董舍吾，以匈奴都尉降侯，一千一百户。　安汉　贤（坐祝诅死）

臧马康侯雕延年，以匈奴王降侯，八百七十户。亡後。

膫侯次公，以匈奴归义王降侯，七百九十户。坐酎金免。

术阳侯建德，以南越王兄越高昌侯侯，三千户。坐罪诛。

龙侯偮广德，父乐以校尉击南粤死事，子侯，六百七十户。坐酎金免。

武安侯韩延年，父千秋以校尉击南越死事，子侯，千三百十户。

昆侯渠复萦，以属国大首渠击匈奴侯。　乃始（无後）

骐侯驹几，以属国骑击匈奴侯，五百二十户。　督　崇　诗（以弟绍封）

梁期侯任破胡，以属国都尉间出击匈奴侯。　当千（坐罪免）

膫侯毕取，以南越将军降侯，五百一十户。　奉义（坐祝诅诛）

将梁侯杨仆，以楼船将军击南越侯。坐罪免。

安道侯揭阳定，以南越揭杨令降侯，六百户。　当时（坐杀人，弃市）

随桃顷侯赵光，以南越苍梧王降侯，三千户。　昌乐（嗣子有罪，不得代）放（光元孙）绍封千户。

湘成侯监居翁，以南越桂林监降侯，八百三十户。　益昌（坐赃诛）

海常严侯苏弘，以伏波司马得南越王建德侯。亡後。

外石侯吴阳，以故东越衍侯佐繇王功侯，千户。　首（坐祝诅诛）

下鄜侯左将黄同，以故欧骆左将斩西于王功侯，七百户。　奉汉（坐祝诅诛）

缭嫈侯刘福，以校尉从横海将军击南越侯。坐罪免。

蓹儿严侯辕终古，以军卒斩东越徇北将军侯。亡後。

开陵侯建成，以故东粤建成侯与繇王斩馀善侯，二千户。　禄（坐祝诅诛）

临蔡侯孙都，以南粤郎得粤相吕嘉侯，千户。　襄（坐罪死）

东城侯居股，以故东粤繇王斩东粤王馀善侯，万户。坐谋反诛。

无锡侯多军，以东粤将军，汉兵至，弃军降侯，千户。　卯（坐罪免）

涉都侯喜，父粤南海守，汉兵至，以越邑降，子侯，二千四十户。亡後。

平州侯王唊，以朝鲜将降汉侯，千四百八十户。亡後。

荻苴侯韩陶，以朝鲜相降汉侯，五百四十户。不得嗣。

澅清侯参，以朝鲜尼谿相降侯，千户。坐罪死。

騠兹侯稽谷姑，以小月氏右苴王将众降侯，千九百户。亡後。

浩侯王恢，以故中郎将将兵捕得车师王侯。坐罪免。

瓡讘侯杅者，以小月氏将军众降侯，七百六十户。　胜（不得嗣）

几侯张〈阝各〉，以朝鲜王子降侯，坐罪死。

涅阳康侯最，以父朝鲜相路人，汉兵至，首降，道死，子侯。亡後。

海西侯李广利，以贰师将军击大宛侯，八千户。後兵败，降匈奴。

新畤侯赵弟，以贰师将军骑士斩郁都成王侯。坐罪免。

承父侯续相如，以使西域，斩扶乐王首，虏其人侯，千百十户。坐罪诛。

开陵侯成娩，以故匈奴介和王击车师侯。　顺　晁　级，褒弟，绍封。　参（王莽败，绝）

秺侯商邱成，以大鸿胪击卫太子，力战侯，二千一百二十户。坐罪自杀。

重合侯莽通，以侍郎发兵击反者侯，四千八百七十户。後坐谋反诛。

德侯景建，以长安大夫从莽通杀少傅石德侯，三千七百十五户。後坐谋反诛。

题侯张富昌，以山阳卒与李寿同得卫太子侯，八百五十八户。後为人所杀。

邗侯李寿，以新安令史得卫太子侯，一百五十户。後坐罪诛。

轑阳侯江喜，以圉啬夫捕反者公孙勇侯，千一百二十户。　仁（坐罪免）

当涂康侯魏不害，以圉守尉捕反者侯，二千二百户。　圣　杨　向　坚居（王莽败绝）

蒲侯苏昌，以圉小史捕反者侯，千二十六户。　夷吾（坐罪免）

丞父侯孙王，以告反者太原白义等侯，千一百五十户。後坐罪免。

右，孝武七十五人。武安、周阳、长平、冠军、平津、周子南、乐通、牧邱、富民九人在外戚恩泽南奅、龙〈名頁〉、宜春、阴安、发千五人随父，凡八十九人，王子不在其中。

秺敬侯金日磾，以驸马都尉发觉莽何罗反侯，二千三百二十户。　赏（亡後）当（以日磾曾孙绍侯，千户，王莽败，绝）

建平敬侯杜延年，以谏大夫告左将军反侯，以太仆与大将军定策，益封，二千三百六十户。　缓　业　辅　宪

宜城戴侯燕仓，以假稻田使者发觉左将军桀等反，封七百户。　安　尊　武级　旧（王莽败，绝）

弋阳节侯任宫，以故丞相徵事手捕反者上官桀侯，九百一十五户。　千秋恽岑　固

商利侯王山寿，以丞相少史诱反者安八相府侯，九百一十五户。後坐罪免。

成安严侯郭忠，以张掖属国与匈奴战，斩王，侯，七百二十四户。　迁　赏长萌　每（王莽败，绝）

平陵侯范明友，以校尉击反氏，获首虏，侯，与定策，益封，凡二千九百二十户。坐反诛。

义阳侯傅介子，以平乐厩监使诛楼兰王，斩首，侯，七百五十九户。子有罪，不得嗣。　长（曾孙绍封）

右，孝昭八人。博陆、安阳、宜春、安平、富平、阳平六人在《恩泽外戚》，桑乐一人随父，凡十五人。

长罗壮侯常惠，以校尉、光禄大夫击匈奴，获首虏，侯，二千八百五十户。成邯　翕（亡後）

爰戚靖侯赵长平，以平陵大夫告楚王延寿反侯，千五百三十户。　訢　牧

博成侯张章，以长安男子发觉霍禹侯，三千九百一十三户。　建（坐罪免）

高昌壮侯董忠，以期门受张章言告霍禹反侯，一千一百户。　宏　武

平通侯杨恽，以左曹中郎受董忠等言霍禹反侯，二千五百户。後坐诽谤不道诛。

都成敬侯金安上，以侍中中郎将受杨恽等言霍禹反侯，七百七十七户。　常（亡後）钦（以安上孙绍）杨（王莽败，绝）

合阳爱侯梁喜，以平阳大夫告反者侯一千五百户。　放　萌（王莽败，绝）

安远缪侯郑吉，以校尉光禄大夫将兵迎日逐王降，又破车师，侯，七百九十户。光（亡後）永（吉曾孙绍封，王莽败，绝）

归德靖侯先贤拈，以匈奴单于从兄日逐王降侯，二千二百五十户。　富昌讽襄　霸（永平十四年，坐罪免）

信成侯王定，以匈奴乌桓单于子率众降侯，一千六百户。坐削一百五户，广汉（亡後）杨（以定孙绍）

义阳侯厉温敦，以匈奴呼连累单丁率众侯，一千五百户。後坐子谋反，削爵为关内侯。

右，孝宣十一人。阳都、营平、平邱、昌水、阳城、爰氏、扶阳、高平、阳城、博阳、邛成、将陵、建成、西平、平恩、平昌、乐陵、武阳、平台、乐昌、博望、乐成二十一人在《恩泽外戚》，乐平、冠阳、酇、周子南君四人随父，凡三十六人。

义成侯甘延寿，以使西域讨郅支单于斩王以下侯，益封，共二千户。　建迁相（建武四年，为兵所杀）

驷望忠侯冷广，以温沃公士告男子马政反，侯，千八百户。　何　齐（王莽败，绝）

延乡节侯李谭，以尉氏男子捕得反者樊并侯，千户。成（王莽败，绝）

新山侯称忠，以捕得反者樊并侯，千户。

童乡釐侯锺祖，以捕得反者樊并侯，千户。亡後。　匡（以祖子绍封，王莽败，绝）

楼虚侯訾顺，以捕得反者樊并侯，千户。

右，孝元六人，安平、平恩、扶阳三人随父，阳平、乐安二人在《恩泽外戚》，凡十一人。孝成五人，安昌、高阳、安阳、城阳、高陵、定陵、殷绍嘉、宜乡、纪乡、博山十人在《恩泽外戚》，武阳、博阳、赞、骐、龙〈名頁〉、开陵、乐陵、博望、乐成、安平、平阿、成都、红阳、曲阳、高平十五人随父，凡三十人。

○西汉外戚恩泽侯

临泗侯吕公，以汉王后父赐号，高后追尊曰吕宣王。

周吕令武侯泽，以客从入汉，定三秦，佐定天下。　台初袭周侯，高后时封为吕王。　嘉（坐骄废）

建成康侯释之，以客从击秦，汉王入汉，使释之归丰卫太上皇。　则（坐罪诛）

右，高祖三人。

扶柳侯吕平，以皇太后姊子侯，史据其母姓。坐反诛。

襄城侯义　壶关侯武　轵侯朝　昌平侯大，俱以孝惠子侯，後为王（见《诸侯王》）。

赘其侯吕胜，以皇太后昆弟子淮阳丞相侯。後坐反诛。

滕侯吕更始，为舍人郎中，以都尉屯霸上，用楚丞相侯。後坐反诛。

吕成侯吕忿，以皇太后昆弟子侯。後坐反诛。

祝兹侯吕莹，以皇太后昆弟子侯。後坐反诛。

建陵侯张释（寺人），以大谒者劝王诸吕侯。後坐免。

右，高后十人。五人随父，凡十五人。

轵侯薄昭，高祖时，以郎从军。文帝立，以车骑将军迎太后，侯，万户。戎奴　梁

邬侯驷钧，以齐王舅侯。後坐罪免。

周阳侯赵兼，以淮南王舅侯。後坐罪免。

右，孝文三人。

章武景侯窦广国，以皇太后弟侯，万一千户。　定　常生（坐罪免）

南皮侯窦彭祖，以皇太后兄子侯。　良　桑林（坐酎金免）

魏其侯窦婴，以将军屯荥阳，扦破吴、楚七国侯（皇太后昆弟子，後坐罪，弃市）。

盖靖侯王信，以皇后兄侯。　充　受（坐酎金免）

右，孝景四人。

武安侯田蚡，以皇太后同母弟侯。　恬（坐罪免）

周阳懿侯田胜，以皇太后同母弟侯。　祖（坐罪免）

长平烈侯卫青，以大将军击匈奴取朔方侯，後破右贤王，益封，又封三子（皇后弟）。伉以青功封宜春侯（後坐罪免），不疑以青功封阴安侯（後坐酎金免），登以青功封发千侯（後坐酎金免）。元（青曾孙复家）赏（元孙）为关内侯。

平津献侯公孙弘，以丞相侯，三百七十三户。　度（坐罪免）

冠军景桓侯霍去病，以校尉击匈奴侯，後以将军破祁连迎昆邪王，益封（后姊子）。嬗（亡後）山以从祖父大将军光功封乐平侯，三千户（後反诛）。雲（山弟）以大将军光功封冠阳，一十八百户（後坐反诛）。

周子南君姬嘉，以周後侯，三千户。　置　当（坐罪诛）延年（以当弟绍封）安　世党　常，建武初，更为周承休侯。　武更为卫公。

乐通侯栾大，以方术侯，三千户。後坐罔上，要斩。

牧邱恬侯石庆，以丞相及父万石积行侯。　德（坐罪免）

富民定侯车千秋，以丞相侯，八百户，遗诏益封，凡千六百户。　顺（坐罪免）

右，孝武九人。三人随父，凡十二人。

博陆宣成侯霍光，以奉车都尉捕反者莽何罗侯，二千三百五十户。後以大将军益封，万七千二百户。　禹（坐谋反，要斩）阳，元始初，以光从父昆弟之曾孙绍封，王莽时，绝。

安阳侯上官桀，以骑都尉捕反者莽何罗侯，二千三百户。後坐反诛。　安以皇后父封，千五百户（後反诛）。

宜春敬侯王訢，以丞相侯。子谭与大将军定策，益封，定六百八户。　谭咸章　强（更始元年，为兵所杀）

安平敬侯杨敞，以丞相侯，七百户。以定策益封，共五千五百四十七户。忠谭（坐罪反）

富平敬侯张安世，以右将军辅政及定策益封，共一万三千六百四十户。　延寿　敞　临　放　纯，建武中，为武始侯。

阳都侯张彭祖，以世父故掖庭令贺有旧恩封，千六百户。後为小妻所杀。

阳平节侯蔡义，以丞相侯，前为御史大夫与大将军定策，共封七百户。

右，孝昭六人。一人桑乐侯随父，凡七人。

营平壮侯赵充国，以後将军与大将军定策功侯，千二百七十九户。　弘　钦岑（坐罪反）

平邱侯王迁，以光禄大夫与大将军定策功侯，千二百五十三户。坐赃免。

昌水侯田广明，以鸿胪击反氐赐关内侯，与定策侯二千七百户。坐击匈奴失期，自杀。

阳城侯田延年，以大司农与定策功侯，二千四百五十三户。坐盗都内钱，自杀。

爰氏肃侯便乐成，以少府与定策功侯，二千三百二十七户。　辅　临（亡子）凤（曾孙绍封，王莽败，绝）

扶阳节侯韦贤，以丞相侯，七百一十二户。　元成　宽　育　湛（王莽败，绝）

平恩戴侯许广汉，以皇太子外祖父昌成君侯，五千六百户。亡後。　嘉（以广汉弟嗣）况　旦　敬（王莽败，绝）

高平宪侯魏相，以丞相侯，八百一十三户。　弘，坐不敬，削为关内侯。

乐昌共侯王武，以帝舅关内侯，六千户。　商　安（为王莽所杀）

平昌节侯王无故，以帝舅关内侯侯，六百户。　接　临　获（建武五年，复爵）

阳城缪侯刘德，以宗正关内侯行谨重为宗室率侯，子安民以户五百赎弟更生罪，定户六百四十户。　安民　庆忌　飒（王莽败，绝）

乐陵安侯史高，以悼皇考舅子侍中与发霍氏奸侯，二千三百户。　术　崇（亡後）岑（以高曾孙绍，王莽败，绝）

武阳顷侯史丹，以帝为太子时辅导有旧恩侯，一千三百户。　邯　获（更始时，为兵所杀）

邛成共侯王奉光，以皇后父关内侯侯，二千七百五十户。　敞　勋（坐罪免）坚固（以曾孙绍封，王莽败，绝）

安平夷侯王舜，以皇太后元侍中郎将封千四百户。　章　渊　买（王莽败，绝）

将陵哀侯史曾，以悼皇考舅子侍中中郎将关内侯旧恩侯，二千二百户。亡後。

平台康侯史元，以悼皇考舅子侍中中郎将关内侯有旧恩侯，千九百户。　恁习

博望顷侯许舜，以皇太子外祖父同产弟长乐卫尉有旧恩侯，千五百户。　敞党　并（亡後）报子（并弟绍封，王莽败，绝）

乐成敬侯许延寿，以皇太子外祖父同产弟侍中关内侯有旧恩侯，千五百户。汤　常　恭（以弟绍封）去疾（王莽败，绝）

博阳定侯丙吉，以御史大夫关内侯有旧恩侯，千三百三十户。　显坐罪夺爵为关内侯。　昌（吉孙绍封）并　胜客（王莽败，绝）

建成定侯黄霸，以丞相侯，六百户。後益封一千二百户。　赏　辅

西平安侯于定国，以丞相侯，六百六十户。　永　恬（王莽败，绝）

右，孝宣二十一人一人。阳都侯随父，凡二十二人。

阳平顷侯王禁，以皇后父侯，二千六百户。以子凤大将军益封八千户。　凤襄　岑　莫（更始时，为兵所杀）

安成共侯王崇，以皇太后母弟关内侯封，凡万户。　奉世　持弓（王莽败，绝）

平阿侯王谭，以皇太后弟关内侯封，二千一百户。　仁，为莽所杀。　述（建武初，绝）

成都景成侯王商，以皇太后弟关内侯。後益封，共三千户。　况（坐罪免）邑（以况弟绍，王莽篡，为阴信公，莽败，死）

红阳荒侯王立，以皇太后弟关内侯侯。二千一百户。　柱（王莽败，绝）

曲阳炀侯王根，以皇太后弟关内侯侯，凡再益封，共万二千四百户。　涉，王莽时为直道公，为莽所杀。

高平侯王逢时，以皇太后弟关内侯侯，三千户。　置（王莽败，绝）

新都侯王莽，以帝舅曼子侯，千五百户。後篡位诛。

褒新侯王安，以莽功侯，二千户。莽篡位，为信迁公。病死，无後。

赏都侯王临，以莽功侯，二千户。篡位後，为统义阳王。自杀。

乐安侯匡衡，以丞相侯，六百四十七户。後坐罪免。

右，孝元二人。一人安平侯随父，凡三人（二人：王禁、匡衡。崇、谭以下皆附禁）。

安昌节侯张禹，以丞相侯，後增封，共四百户。　宏（更始时，为兵所杀）

高阳侯薛宣，以丞相侯，千九十户。後坐罪免。

安阳敬侯王音，以皇太后从弟大司马侯，千六百户。舜，莽篡位为安新公。摄（莽败，死）

成阳节侯赵临，以皇后父侯，二千户。　訢（後坐罪徙）钦（以后弟封，後坐罪徙）

高陵共侯翟方进，以丞相侯，并益封，共千五百户。　宣（坐弟义举兵诛王莽，为莽所杀）

定陵定侯淳于长，以皇太后姊子封千户，坐大逆死。

殷绍嘉侯孔何齐，以殷後孔子世吉適子侯，千六百七十户。後进爵公，地百里，益九百户。元始二年，为宋公。

宜乡侯冯参，以中山王舅侯，千户。後坐罪死。

汜乡侯何武，以大司空侯，後益封共二千户。　况

博山简烈侯孔光，以丞相侯，後益封至万户。　放（王莽败，绝）

右，孝成十人。安成、平阿、成都、红阳、曲阳、高平、新都、武阳侯八人随父，凡十八人。

阳安侯丁明，以帝舅侯，五千户。後为王莽所杀。

孔乡侯傅晏，以皇后父侯，共益封至千户。後坐罪徙。

平周侯丁满，以帝舅子侯，千一百三十九户。後坐罪免。

高乐节侯师丹，以大司马侯，二千三十六户。　业（王莽败，绝）

高武贞侯傅喜，以帝祖母从父弟大司马侯，二千三十户。　劲（王莽败，绝）

杨乡侯朱博，以丞相侯，千户。後坐罪死。

新甫侯王嘉，以丞相侯，千六十八户。後坐罪死。　崇（王莽败，绝）

汝昌侯傅商，以太后父弟益封，至五千户。子昌後坐非正免。

阳新侯郑业，以皇太后同母弟侯，千户。後坐非正免。

高安侯董贤，以驸马都尉告东平王雲祝诅侯，益封至二千户。後坐罪，自杀。

方阳侯孙宠，以骑都尉告东平王谋反侯，千户。後坐罪徙。

宜陵侯息夫躬，以博士弟子告东平王祝诅逆谋侯，千户。後坐诅祝，下狱死。

长平顷侯彭宣，以大司空侯，二千四十七户。　圣　业（王莽败，绝）

右，孝哀十三人。新成、新都、平阳、营陵、德五人随父，凡十八人。

扶德侯马宫，以大司徒侯，二千户。

扶平侯王崇，以大司空侯，二千户。

广阳侯甄丰，以左将军、光禄勋定策功侯，五千三百六十五户。莽篡位，为广新公，後为莽所杀。

承阳侯甄邯，以侍中、奉车都尉定策功侯，二千四百户。莽篡位，为承新公。

褒鲁节侯公子宽，以周公世鲁顷公元孙之元孙奉周祀侯，二千户。　相如更姓公孙氏，後更为姬氏。

褒成侯孔均，以孔子世褒成烈君霸鲁孙奉孔子祀侯，二千户。

防乡侯平晏，以长安少府与刘歆、孔永、孙迁四人治明堂辟雍得万国欢心功臣侯，各千户。莽篡位，为就新公。

红休侯刘歆，以侍中、羲和与平晏同功侯。莽篡位，为国师公，後为莽所杀。

宁乡侯孔永，以侍中五官中郎将与平晏同功侯。莽篡位，为大司马。

定乡侯孙迁，以常侍谒者与平晏同功侯。

常乡侯王恽，以太仆与阎迁、陈崇等八人使行风俗齐同万国功侯，各千户。

望乡侯阎迁，以鸿胪与王恽同功侯。

南乡侯陈崇，以大司徒司直与王恽同功侯。

邑乡侯李翕，以水衡都尉与王恽同功侯。

亭乡侯郝党，以中郎将与王恽同功侯。

章乡侯谢殷，以中郎将与王恽同功侯。

蒙乡侯逯晋，以骑都尉与王恽同功侯。莽篡位，为大司马。

卢乡侯陈凤，以中郎将与王恽同功侯。

成武侯孙建，以强弩将军有折冲之威侯。莽篡位，为成新公。

明统侯侯辅，以骑都尉明为人後一统之义侯。

破胡侯陈冯，以父汤前为副校尉讨郅支单于侯，千四百户。

讨狄侯杜勋，以前为将军侯丞平斩郅支单于侯，千户。

右，孝平二十二人。邛成、博陆、宣平、红、舞阳、秺、乐陵、都成、新甫、爰氏、合阳、义阳、章乡、信成、随桃、褒新、赏都十七人随父继世，凡三十九人。

高祖六年，始剖符封功臣曹参等为通侯。

已上封大功臣二十馀人，其馀日夜争功不决，未得行封。上在洛阳南宫，从複道望见诸将，往往相与坐沙中语。上曰："此何语？"留侯曰："陛下不知乎？此谋反耳！"上曰："天下属安定，何故反乎？"留侯曰："陛下起布衣，以此属取天下；今陛下为天子，而所封皆故人所亲爱，所诛皆生平所仇怨。今军吏计功，以天下不足遍封；此属畏陛下不能尽封，恐又见疑平生过少及诛，故即相聚谋反耳。"上乃忧曰："为之奈何？"留侯曰："上平生所憎、群臣所共知，谁最甚者？"上曰："雍齿与我有故怨，数尝窘辱我，我欲杀之，为其功多，故不忍。"留侯曰："今急先封雍齿，则群臣人人自坚矣。"於是上乃置酒，封雍齿为什方侯；而急趣丞相、御史定功行封。群臣罢酒，皆喜曰："雍齿尚为侯，我属无患矣！"

列侯毕已受封，诏定功臣十八人位次。上从鄂千秋言，以萧何第一，曹参次之。赐何带剑履上殿，入朝不趋。

十二年，诏："列侯皆令自置吏，得赋敛，女子公主。为列侯食邑者，佩之印，赐大第室。"

秦汉之制，列侯封君食租衣税，率户二百。千户之君则二十万，朝觐聘享出其中。彻侯金印紫绶，改所食国令长名相，又有家丞、门大夫、庶子。

高后二年，诏："差次列侯功以定朝位，藏於高庙，世世勿绝，嗣子各袭其功位。"

文帝二年，诏曰："朕闻古者诸侯建国千馀，各守其地，以时入贡，民不劳苦，上下欢欣，靡有违德。今列侯多居长安，邑远，吏卒给输费苦，而列侯亦无由教训其民。其令列侯之国，为吏及诏所止者，遣太子。"

三年，诏曰："前日诏遣列侯之国，辞未行。丞相朕之所重，其为朕率列侯之国。"遂免丞相勃，遣就国。

景帝後二年，省列侯就国。

先公曰："初封列侯犹有君国子民之意，故文帝遣列侯就国之诏，谓其居长安无繇教训其民也。景帝既不令诸侯王治事，故亦省彻侯之国。盖事权皆在其相，所谓侯国者，与郡邑无异矣。"

按：文帝二年诏列侯就国，而多辞未行，三年乃免绛侯相印，令率列侯就国，是强之使行也。绛侯既就国，每河东守尉行县至绛，勃自畏恐诛，常被甲，令家人持兵以见。人遂言其欲反。夫既曰畏罪恐诛，而乃被甲持兵以待，守尉欲何为邪？勃不学无术，不能处功名之际，而徒以来谗贼之口，倘非遇孝文长者，则不能全之矣。然即此可以见当时功臣侯之就国者，忧谗畏讥，不能不见陵於守尉。方其身都将相，则声势赫奕，与人主朋俦；及其退就国邑，则心怀畏惧，视守尉如官长。盖封爵之宠，同乎黜徙，迫之乃行，与古人建侯之意异矣。

武帝元鼎五年，列侯坐献黄金酎祭宗庙不如法夺爵者百六人，丞相赵周下狱死（服虔曰："因八月献酎祭宗庙时，使诸侯各献金助祭也。"如淳曰："《汉仪注》，诸侯王岁献户口酎金於汉庙，皇帝临受献金，金少不如斤两，色恶，王削县，侯免国。"臣瓒曰："《食货志》，南越反时，卜式上书愿死之。天子下诏褒扬，布告天下，天下莫应。列侯以百数，莫求从军。至酎饮酒，少府省金，而列侯坐酎金失侯者百馀人。而表云赵周坐为丞相知列侯酎金轻，下狱自杀。然则知其轻而不纠儗之也。"师古曰："酎，三重酿醇酒也。"）。

容斋洪氏《随笔》曰：汉自武帝以後，丞相无爵者乃封侯，其次虽御史大夫，亦不以爵封为间。唯太常一卿，必以见侯居之，而职典宗庙园陵，动辄得咎，由元狩以降，以罪废斥者二十人。意武帝阴欲损侯国，故使居是官以困之尔。表中所载：酇侯萧寿成，坐牺牲瘦；蓼侯孔臧，坐衣冠道桥坏；郸侯周仲居，坐不收赤侧钱；绳侯周平，坐不缮园屋；睢陵侯张昌，坐乏祠；阳平侯杜相，坐擅役郑舞人；广阿侯任越人，坐庙酒酸；江邹侯靳石，坐离宫道桥苦恶；戚侯李信成，坐纵丞相侵神道；俞侯栾贲，坐雍牺牲不如令；山阳侯张当居，坐择博士弟子不以实；成安侯韩延年，坐留外国文书；新畤侯赵弟，坐鞫狱不实；牧邱侯石德，坐庙牲瘦；当涂侯魏不害，坐孝文庙风发瓦；轑侯江德，坐庙郎夜饮失火；蒲侯苏昌，坐泄官书；弋阳侯任宫，坐人盗茂陵园物；建平侯杜缓，坐盗贼多。自酇侯至牧邱十四侯，皆夺国，武帝时也。自当涂至建平五侯，但免官，昭、宣时也。下及晋世，此风犹存，惠帝元康四年，大风，庙阙屋瓦有数枚倾落，免太常荀寓。五年，大风，兰台主者求索阿栋之间，得瓦小邪十五处，遂禁止太常，复兴刑狱。陵上荆一枝，围七寸二分者被斫，司徒太常，犇走道路，太常禁止不解，盖循习汉事云。

按：汉之所谓封建，本非有公天下之心，故其予之甚艰，而夺之每亟。至孝武之时，侯者虽众，率是不旋踵而褫爵夺地。方其外事四夷，则上遵高帝非功不侯之制，於是以有功侯者七十五人，然终帝之世失侯者己六十八人，其能保者七人而已。及其外削诸侯，则采贾谊各受其祖之分地之说，於是以王子侯者一百七十五人，然终帝之世失侯者已一百一十三人，其能保者五十七人而已；外戚恩泽侯者九人，然终帝之世失侯者已六人，其能保者三人而已。功臣、不戚恩泽之失侯也，诿曰予夺自我，王子之失侯则是姑假推恩之名以析之，而苛立黜爵之罚以夺之，与贾谊所谓一寸之地，一人之众，无所利焉者异矣。禁网既苛，动辄得咎，而坐宗庙酎金失侯者尤众。《食货志》言，帝因卜式上书愿输财助边，下诏褒美，以讽天下，而莫有应者，於是列侯坐酎金失侯者百馀人。盖当时国计不给，方事诛求，虽庶人之多赀者，亦必立告缗之酷法以取之，宜其不容列侯坐享封君之富也。

宣帝元康四年，上令有司求高祖功臣子孙失侯者，得槐里公乘周广汉等百三十六人，皆赐黄金二十斤，复其家，令奉祭祀，世世勿绝。

按：高帝功臣至武帝时失侯者众，至是方访求其後而褒锡之，然才得复除租役、免同编氓而已。孝惠而後侯而失爵者，则不复省录矣。

班固《功臣侯表序》曰："自古帝王之兴，曷尝不建辅弼之臣所与共成天功者乎（师古曰："天功，天下之功业也。《虞书　舜典》曰：'钦哉，惟时亮天功'也。"）！汉兴自秦二世元年之秋，楚陈之岁（师古曰："谓陈涉自称楚王之时也。"），初以沛公总帅雄俊，三年然後西灭秦，立汉王之号，五年东克项羽，即皇帝位，八载而天下乃平，始论功而定封。讫十二年，侯者百四十有三人，时大城名都民人散亡，户口可得而数裁什二三（师古曰："裁与才同，十分之内才有二三也。"），是以大侯不过万家，小者五六百户。封爵之誓曰：'使黄河如带，泰山若厉，国以永存，爰及苗裔（应劭曰："封爵之誓，国家欲使功臣传祚无穷也。带，衣带也。厉，砥砺石也。河当何时如衣带，山当何时如砺石，言如带砺，国犹永存，以及後世之子孙也。"）。'於是申以丹书之信，重以白马之盟（师古曰："丹书，解在《高纪》。白马之盟，谓刑白马歃其血以为盟也。"），又作十八侯之位次（孟康曰："唯作元功萧、曹等十八人位次耳。高后乃诏作位次下竟。"师古曰："谓萧何、曹参、张敖、周勃、樊哙、郦商、奚涓、夏侯婴、灌婴、傅宽、靳歙、王陵、陈武、王吸、薛欧、周昌、丁复、虫达，从第一至十八也。"）。高后二年，复诏丞相陈平尽差列侯之功，录第下竟，藏诸宗庙，副在有司（师古曰："副，贰也。其列侯功籍己藏於宗庙，副贰之本又在有司。"）。始未尝不欲固根本，而枝叶稍落也。故逮文、景四五世间，流民既归，户口亦息，列侯大者至三四万户，小国自倍（师古曰："自倍者，谓旧五百户，今者至千也。曹参初封万六百户，至後嗣侯宗免时，有户二万三千，是为户口蕃息故也。他皆类此。"），富厚如之（师古曰："言其赀时亦稍富厚，各如户口之多也。"）。子孙骄逸，忘其先祖之艰难，多陷法禁，陨命亡国，或云子孙。讫於孝武後元之年，靡有孑遗，耗矣（师古曰："孑然，独立貌，言无有独存者，至於耗尽也。"）。罔亦少密焉。故孝宣皇帝愍而录之，乃开庙藏，览旧籍，诏令有司求其子孙，或出庸保之中（师古曰："庸，卖功庸也。保，可安信也。皆赁作者也。"），并受复除，或加以金帛，用章中兴之德。降及孝成，复加恤问，稍益衰微，不绝如线。善乎，杜业之纳说也！曰："昔唐以万国致时雍之政，虞、夏以之多群后享共己之治（师古曰："群后，谓诸侯也。恭己，无为也。"）。汤法三圣，殷氏太平。周封八百，重译来贺，是以内恕之君乐继绝世，隆名之主安立亡国（师古曰："以立亡国之後为安泰也。"），至於不及下车，德念深矣（张晏曰："谓武王入殷，未及下车，封黄帝之後於蓟，虞舜之後於陈也。"）。成王察牧野之克，顾群后之勤，知其恩结於民心，功光於王府也，故追求先父之志，录遗老之策，高其位，大其宇（师古曰："宇谓启士所居也。"），爱敬饬尽，命赐备厚（师古曰："饬，谨也。"）。大孝之隆，於是为至。至其没也，世主叹其功，无民而不思。所息之树且犹不伐（师古曰："谓召伯止於甘棠之下而听讼，人思其德，不伐其树，《召南　甘棠》之诗是也。"），况其庙乎？是以燕、齐之祀与周并传，子继弟及，历载不堕。岂无刑辟，繇祖之竭力，故支庶赖焉（师古曰："言国家非无刑辟，而功臣子孙得不陷师嘉而能长常存者，思其先人之力，令有嗣续也。繇读与由同。"）。迹汉功臣，亦皆割符世爵，受山河之誓，存以著其号，亡以显其魂，赏亦不细矣。百馀年间而袭封者尽，或绝失姓，或乏无主，朽骨孤於墓，苗裔流於道，生为愍隶，死为转尸。以往况今，甚可悲伤。圣朝怜闵，诏求其後，四方忻忻，靡不归心。出入数年而不省察，恐议者不思大义，设言虚亡，则厚德掩息，遴柬布章（晋灼曰："许慎云'遴，难行也。'柬，古简字也。简，少也。言今难行封，则得继绝者少，若然，此必布闻彰於天下也。"师古曰："遴谓与吝同。"），非所以视化劝後也。三人为众，虽难尽继，宜从尤功（孟康曰："言人三为众，虽难尽继，取其功尤高者一人继之，於名为众矣。"服虔曰："尤功，封重者一人也。"）。'於是成帝复绍萧何。哀、平之世，增修曹参、周勃之属，得其宜矣。以缀续前记，究其本末，并序位次，尽於孝文，以昭元功之侯籍云。"

《外戚恩泽侯表序》曰："孝武时，元功宿将略尽。会上亦兴文学，进拔幽隐，公孙弘自海濒而登宰相，於是宠以列侯之爵。又畴咨前代，询问耆老，初得周後，复加爵邑。自是之後，宰相毕侯矣。元、成之际，晚得殷世，以备宾位。汉兴，外戚与定天下，侯者二人（服虔曰："吕后兄周吕侯泽、建成侯释之。"师古曰："与读曰豫，言豫其功也。"）。故誓曰：'非刘氏不王，若有亡功非上所置而侯者，天下共诛之。'是以高后欲王诸吕，王陵廷争；孝景将侯王氏，脩侯犯色（师古曰："脩音条。"），卒用废黜。是後薄昭、窦婴、上官、卫、霍之侯，以功受爵。其馀后父据《春秋》褒纪之义（应劭曰："《春秋》，天子将纳后於纪，纪本子爵也，故先褒为侯，言王者不取於小国。"），帝舅缘《大雅》申伯之意（应劭曰："申伯，周宣王元舅也，为邑於谢。後世欲光宠外亲者，缘申伯之恩，援此义以为谕也。"），浸广博矣。是以别而叙之。"

按：班孟坚述西都列侯，除王子之外，以功臣为一表，外戚恩泽为一表。盖功臣者，以勋绩显著而得之者也；外戚恩泽者，以遭逢忝窃而得之者也。然裔夷之降虏，有何勋庸，乃侪之功；臣宰相而封侯，未为恩倖，乃侪之恩泽？又博陆之定大策，辅幼主；长平、冠军之征匈奴、取朔方、破祁连，其殊勋伟绩，本不缘椒房；至李贰师，则祗缘女宠以进，伐大宛、得名马之事又不足言，且不能终守臣节。今列贰师於《功臣》，列博陆、长平、冠军於《外戚》，抑扬之意，殊所未喻。

容斋洪氏《随笔》曰："周之初，诸侯千八百国，至赧王之亡，所存者才八国耳，七战国与卫也。然赵、韩、魏分晋而立，齐田氏代姜而兴，其有土各不及二百年，俱非旧邦。秦始皇乃吕氏子，楚幽王乃黄氏子，所谓嬴、芊之先，当不歆非类。然则惟燕、卫二姬姓存，而卫至胡亥世乃绝，若以为召公、康叔之德，则周公岂不及乎！汉列侯八百馀人，及光武而存者平阳、建平、富平三侯耳。建平以先降梁王永夺国。平阳为曹参之後，富平为张安世之後。参犹有创业之功，若安世则汤子也，史称其推贤扬善，固宜有後，然轻重其心，杀人则多矣，独无馀殃乎！汉侯之在王莽朝，皆不夺国，光武乃但许宗室复故，馀皆除之，虽酇侯亦不绍封，不知曹、张两侯，何以能独全也？"








◇上宋前废帝表请葬竟陵王诞

窃闻淮南中雾，眷求遗绪；楚英流殛，爱存丘墓。并难结两臣，义开二主，法虽事断，礼或情申。伏见故贼刘诞，称戎犯节，自诒逆命，膏斧婴戮，在宪已彰。但寻属忝皇枝，位叨列辟，一以罪终，魂骸莫赦。生均宗籍，死同匹竖，旅窆委杂，封树不修。今岁月愈迈，愆流衅往，践境兴怀，感事伤目。陛下继明升运，咸与惟新，大德方临，哀矜莫及。夫栾布哭市，义犯雷霆；田叔钳赭，志于夷戮。况在天伦，何独无感。伏愿稽若前准，降申丹志，乞薄改褊，微表窀穸。则朽骨知荣，穷泉识荷。临纸哽恸，辞不自宣。（《宋书·竟陵王诞传》。前废帝即位，义阳王昶为征北将军、徐州刺史，道经广陵，上表。诏以庶人礼葬，并置守卫。）


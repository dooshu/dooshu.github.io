建文惠宗让皇帝三首

【逊国后赋诗】

牢落西南四十秋，萧萧华发已盈头。

乾坤有恨家何在，江汉无情水自流。

长乐宫中云气散，朝元阁上雨声愁。

新蒲细柳年年绿，野老吞声哭未休。

【金竺长官司罗永庵题壁】

风尘一夕忽南侵，天命潜移四海心。

凤返丹山红日远，龙归沧海碧云深。

紫微有象星还拱，玉漏无声水自沉。

遥想禁城今夜月，六宫犹望翠华临。

阅罢《楞严磬懒敲，笑看黄屋寄昙标。

南来瘴岭千层迥，北望天门万里遥。

款段久忘飞凤辇，袈娑新换衮龙袍。

百官此日知何处，惟有群乌早晚朝。


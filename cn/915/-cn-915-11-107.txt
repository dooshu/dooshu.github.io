◎游明根

明根字志远，雅从祖弟。太武时为中书学生，景穆太子监国，以为主书。文成即位，迁都曹主书，赐爵安乐男、宁远将军。假员外散骑常侍、冠军将军、安乐侯。献文即位，出为东青州刺史，迁散骑常侍、平东将军、都督兖州军事、瑕丘镇将，寻拜东兖州刺史，改爵新泰侯。孝文即位，入为给事中，迁仪曹长，假安南将军、仪曹尚书、广平公。寻正尚书，迁大鸿胪卿、河南王干师。随例降侯为伯，致仕。太和二十三年卒，赠光禄大夫，谥曰靖。


感事六言

老去转无饱计，醉来暂豁忧端。



双鬓多年作雪，寸心至死如丹。



感事六言

黑犊养来纯白，睡蛇死後安眠。

但有漉篱可卖，不妨到处随缘。

感事六言

五尺童知大义，三家市有公言。



但使一眠得熟，自余万事宁论！



感事六言

麦熟与人同喜，虏骄为国私忧。



身似五更春梦，家如一宿山邮。



感事六言

早岁已归南陌，暮年常在东篱。



短衣幸能掩胫，长剑何须拄颐？



感事六言

高岸眼看为谷，寸根手种成阴。

一卷楚骚细读，数行晋帖闲临。



感事六言

李白嶔崎历落，嵇康潦倒粗疏。



生世当行所乐，巢山喜遂吾初。



感事六言

有饭那思肉味，安居敢厌茅茨。

未论颜渊陋巷，老农自是吾师。


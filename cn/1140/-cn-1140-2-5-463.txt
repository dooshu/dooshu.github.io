寄寿吴园次六十

何必身如老鹤形苍顔相对眼俱清政成柳恽高吟地客占沧浪旧日亭　北阙文词传画省东山丝竹笑丹经吴门甪里看云气不是寻常处士星

二

千人石上兴悠然清絶追欢夜月天家破尚赊留客酒身闲频上钓鱼船藏书林屋纷残帙判袂风烟又四年衰齿惭予真伯仲题诗那得共樽前


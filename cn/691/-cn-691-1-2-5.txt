◎孝子有后

吴中徐少鹤侍郎（颇），其封翁兰石先生本江南名下士，而性尤笃孝，中年孺慕不衰。值母病，侍奉汤药，衣不解带，及病亟，涕泣无措。计惟愿减己年以益母算，乃刺指血写疏，焚于灶神之前，求其上达。母病顿痊，而先生寻没，年才五十。人方痛孝子之不永年也，无何，少鹤以嘉庆甲子举于乡，乙丑联捷成进上，榜眼及第，官至内阁学士兼礼部侍郎。乃知孝子之不水牛者，天所以成其志，而至性所感不旋踵而报即随之矣。相传江南甲子闱内，监试张古余（敦仁）梦古衣冠人告之曰："今科有山东卷，须汝中之。"张自揣监试非阅卷者，且山东之卷，安得至江南？意良不然。次日，同考某令荐一卷，主司赏其渊博，已收之。某令以卷中所引用故实多非经传数见语为疑，适张登堂预观，亦悦其博奥，一一为之数典，卷遂定。及填榜，乃少鹤也，某令盖山东人云。


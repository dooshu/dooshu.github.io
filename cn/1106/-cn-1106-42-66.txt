○饮酒

（《笔墨闲录》曰：《饮酒》诗绝似渊明。）

今旦少愉乐，起坐开清樽。举觞酹先酒，（本注云：始为酒者也。酹，音耒。先，息见切。）遗我驱忧烦。须臾心自殊，顿觉天地喧。连山变幽晦，绿水函晏温。蔼蔼南郭门，（集有《与杨诲之书》云：“吾待子郭南亭上”，而此云“南郭门”，亦永州也。）树木一何繁。清阴可自庇，竟夕闻佳言。尽醉无复辞，偃卧有芳荪。彼哉晋楚富，（《孟子》：晋楚之富，不可及也，彼以其富，我以吾仁。）此道未必存。


○為一詔令以全大信事 【 鹽法】

臣等切聞詩著克終、禮稱謹始、惟公斯可以服天下。惟信斯可以結人心。仰惟　皇上當九五應運之期。正萬物咸睹之日、登極一詔、法制具載、而鹽課一欵、尤為周悉、羣聽維新、懽呼動地、各該鹽塲、正在遵行、今乃又奉　明旨、令臣等再議、朝野驚愕、罔知攸措、且前項引鹽、　先帝雖嘗准令納銀、隨塲買補、後因廷臣論奏、尋復罷止、已而慶雲侯周壽、壽寧侯張鶴齡、出名奏討、至再至三、乃不得巳、准令關支、遂使鹽法阻壞、商賈不通、故羣工庶職、每特奏于　闕廷、雖田夫野老、亦嗟怨于閭巷、　先帝隨時悔悟、特優召臣、面受　敕旨惟欲查照舊例、痛革弊端、睿意所發。正謂此耳。本部備將前項事宜開欵上聞、不幸仙馭升遐、攀號莫及、然則成　先帝欲為之志。復祖宗不易之法。不有在于今日乎。節該伏覩詔書、除巳支賣外其未支掣者、悉皆住支還官、今奉欽依、除已納價銀者。即係未支應該住支之數。及給與引目者。即係未掣應該還官之數。若未納價銀。則　先帝巳有　成命停止。故不待于今日矣。邇者　陛下俯念內外臣工人等、效勞　先帝有年、大行賞賚、命集廷臣多方議處、而帑藏空虗、計無所出、姑從眾議、差官分投變賣各處鹽課解銀赴京以備支用、內外臣工人等、亦皆延頸跂足、想望前項鹽銀、計日可得、今又准令二家買補。則商賈依舊不行。鹽課何從變賣。而賞賚之典。畢竟廢格而付之空言矣。且慶雲侯周壽等、姻聯戚畹、列官列侯、爵享萬鍾、田連阡陌、其所以為身計而遺子孫者。不為不厚矣。前項引鹽。失之未足為損。得之未足為益。何獨孜孜需求。漫無厭足。使　先帝前日之志。抑欝而未宣。　陛下今日之令。濡滯而不行。祖宗列聖之靈。弗??尉于在天也耶。况今水旱交作、盜賊蜂起、流移內聚、夷狄外攻、地震山崩、日月薄蝕、又京城內外、霪雨為災彌月不止、有識之士、孰不寒心、彼周壽等。亦　陛下人臣耳。亦　朝廷赤子耳。忍獨享富貴。曾不為之一動心耶。臣等才本疏庸、叨司邦計、憂積于中、至忘寢食、况當財用匱乏之時事勢危急之秋、若復緘默不言、將來誤事、罪臣何益、是以輒敢不顧忌諱、昧死上陳、伏望　皇上獨斷宸衷不惑羣議、仍照臣等原擬、遵依先次　詔旨施行


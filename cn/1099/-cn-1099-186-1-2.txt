○議處黃河疏 【 治河】

臣前月過徐州、聞建議引河水自蘭陽縣注于宿遷少殺河勢、庶徐沛不致泛溢、運河不致沙淤也、臣與少詹事方獻夫議曰、水溢徐沛。猶有呂梁二洪。為之東捍。東北諸山。聯亘環列。如垣如防。水患所及。猶有底極。若引河水自蘭陽縣注于宿遷。則鳳陽歸德。平地千里。河遂溢决而奔放焉。恐數郡一壑。其患不止徐沛一州縣而巳也。第聞時有定算、臣亦不及竟言恐浮議壞其成事也、今聞河水愈溢、運道猶阻、則臣前議、猶宜及今言之、備行事者采焉、竊謂今日所急宜先疏通運道、然後議處徐沛水患、此緩急之序也、前議起河南山東丁夫數萬、疏、濬淤沙以通運道、然沙泥隨水自高而下。勢無限極。挑斡未畢。潦水旋至。沙復淤矣是雖日役萬夫力亦不足也今沛縣河淤。運舟皆由昭陽湖入鷄鳴臺。至于沙河。所迂之路。不過百里。惟湖面寬濶。夏秋水溢。波濤洶湧。或有覆溺之虞。冬春水涸。復有膠淺之患。若沿湖側畔。築砌長堤。濬為小河。河口為閘。以時畜洩。水溢可備風濤。水涸易為疏濬。目前運道可以無阻。三月即土堤可成。一年即石堤可成。用少力。取效速。黃河愈溢。運道愈通。較之役丁夫以濬淤土。愈濬愈淤。勞佚大大不侔也近山東僉事江良材到京。守土官也。臣與面議、亦曰此策若行、一時之利也、前議疏濬蘭陽縣。葢將少殺河水上流之勢。以救徐沛墊溺之患也。惟蘭陽潰溢。遂貽鳳陽歸德千里為壑之憂。不若疏通衛河。上接黃河。可得三利也。按古黃河自孟津至于懷慶東北入海。今衛河自衛輝府汲縣至臨清天津入海。猶古黃河也。三代以前。黃河東北入海。宇內全氣。隨而鍾聚。雍冀齊魯。聖賢迭生漢時河决頓丘。遂漸南徙。隋煬帝引河入汴。引汴入淮。宋熙寧十年。北流斷絕。黃河南流。宇內全氣。遂隨遷轉六朝南宋偏安江左亦天地大氣機也元朝建都于北。夷狄不足當中原全氣。我　太宗皇帝定鼎　神京。宇內全氣。亘千萬年而獨盛。元末河决曹州。弘治年間河决張秋。皆東北方也。宇內全氣。自南而北。拱衛　皇極之兆也。今圖便宜之策。自河陰原武懷孟之間。審視地勢。引河水注于衛河。至于臨清天津。則不惟徐沛水患可殺一半京師形勝亦壯一倍也此其為便利者一也按元人漕舟。涉江入淮。至于封丘。陸運一百八十里。至于淇門。入于御門。達于京師。御河即汲縣衛河也。今由河陰原武或孟津懷慶之間。擇地形便。導河水注于衛河。冬春水平。漕舟由江入淮。泝流至于河陰。順流至于衛河。沿臨清滄州。至于天津。夏秋水迅。仍由徐沛達于臨清。至于天津。是一舉而得兩運道也開一衛河。可殺徐沛上流之患。可免鳳陽州邑潰溢之處。可策運舟兼濟之利。有如此者。倘曰人情不便。地形不利。功費不多。時宜不合。則未能懸斷。湏府縣具所以不便狀。然後為之詳曲酌議。求善其後庶??几南北兼濟此其為利者二也按黃河南流。徐沛受患。若分流于北。德州滄州。或亦受患。不可知也。皆人謀之失。非地道之尤也。夫水之流行于地。猶血之運行于人之身也。血在人身。調理中節。其潤吾之毛髮。澤吾之體膚。皆血之能也。或調理乖方。血注于下。積為痔瘤。血焦于上。髮膚燥稿。一人之身。厲為尫弱。亦勢所必至也。今黃河之水。自西域注于徐沛。溢潰橫决猶血注于下積而為痔也自孟津懷慶。疏一支于海猶血運于肘股也沿河州郡。疏為溝洫。引納河水。旱以灌亢。潦以洩淫。水有所歸。不為大害猶血運于肌膚全體愈光澤也又自陝西沿邊。築為邊墻。窪為溝渠、尋秦漢故跡修復焉。邊墻外固。溝渠內深。內資灌溉。外禦夷虜。徐沛上流。又殺一半。河水之利。濟及全陝。猶血運於頭顱毛髮亦潤也臣聞今大學士楊一清云。陝西沃壤。若得人力。盡闢耕之。三邊軍餉。不煩饋運。自然饒裕。又聞臨清兵備副使周用云臨清地方。若修溝洫。不惟可備旱潦。亦可捍禦戎馬。臣問曰。恐功役勞敝。民未見利。先怨其害。胥讒並興也。周用云。欲開溝洫。湏良有司先開數里。為民倡率。一年之後民得實利。自然爭先為之。庶令不煩而事自集。臣復問曰。誠如是也。??几年可成。周用云一年可創其始。三年畧見其效。十年可要其成。臣謂此策果行不惟可治河患。山東河南北直隸郡縣。且轉瘦敝為富饒矣聖賢範圍天地。參贊化育之實功也。禹卑宮室盡力溝洫。非虗談也。期十年之力。　聖德神功。配天無極矣。此其為利者三也。萬世無窮之策也。區畫纖悉、未能遽盡、謹述其槩以獻萬惟　聖明少垂省覽、如可施行、　敕下該部詳議、臣且再考古今事宜、畫為圖本、以備討論、果可舉行、亦地方之幸也、


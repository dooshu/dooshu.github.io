与交友论隐书

淹者，海滨窟穴，弋钓爲伍。自度非奇力异才，不足闻见於诸侯。每承梁伯鸾卧於会稽之墅，高伯达坐於华阴之山，心尝慕之，而未能及也。尝感子路之言，不拜官而仕，无靑组紫绂龟纽虎符之志，但欲史历巫卜，爲世俗贱事耳。而彯然十载，竟不免衣食之败。何则？性有所短，不可韦弦者有五：一则体本疲缓，卧不肯起；二则人间应修，酷嬾作书；三则宾客相对，口不能言；四则性甚畏动，事绝不行；五则愚婞妄发，辄被口语。有五短而无一长，岂可处人间耶？知短而不可易者，所谓轮椎分定也。犹如鸡鹜之有毛，不能得鸾凤之光采矣。况今年已三十，白发杂生。长夜辗转，乱忧非一。以溘至之命，如星殒天，促光半路，不攀长意，徒自欺取。筋驽髓冷，殊多灾恙。心顽质坚，偏好冥默。旣信神农服食之言，久固天竺道士之说。守淸净，炼神丹，心甚爱之。行善业，度一世，意甚美之。今但愿拾薇藿，诵诗书，乐天理性，歛骨折步，不践过失之地耳。犹以妻孥未夺，桃李须阴。望在五畆之宅，半顷之田。鸟赴檐上，水匝阶下。则请从此隐，长谢故人。若乃登峨嵋，度流沙，飱金石，读仙经，尝闻其验，非今日之所言也。谁谓难知，靑鸟明之。贵布笔墨，然亦焉足道哉！


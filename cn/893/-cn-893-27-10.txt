秋日于太原南栅饯阳曲王赞公贾少公石艾尹少公应举赴上都序





按《唐书·地理志》，太原府有阳曲县，有石艾县。天宝元年，更石艾为广阳县。《容斋随笔》：唐人呼县令为明府，丞为赞府，尉为少府。李太白集有《饯阳曲王赞公贾少公石艾尹少公序》，盖阳曲丞、尉，石艾尉也。赞公、少公之语益奇。班固《西都赋》：“实用西迁，作我上都。”张铣注：上都，西京也。



天王三京，[一]北都居一。[二]其风俗远，盖陶唐氏之人欤?[三]襟四塞之要冲，[四]控五原之都邑。[五]雄藩剧镇，非贤莫居。[六]

[一]三京，谓西京、东京、北京也。唐以雍州为西京，河南为东京，太原为北京。《通典》：开元十一年，以并州高祖起义之地，置太原府，号曰北京。



[二]《太平寰宇记》：并州大都督府，天授元年置北都，兼都督府。开元十一年，玄宗行幸至此，以此州王业所兴，又建北都，仍改并州为太原府，立《起义堂碑》以纪其事。



[三]《通典》：今之并州，为太原府，古唐国也。昔帝尧为唐侯，所封之国。《太平寰宇记》：并州太原郡，其人有唐尧之遗教，君子深思，小人俭陋。



[四]卢谌《理刘司空表》：咸以并州之地，四塞为固，东阻井陉，西限蓝谷，前有太行之岭，后有句注之关。”



[五]《广韵》：“控，引也。”五原，汉武帝所置郡，唐时盐州、丰州、胜州皆其故地。去太原四百余里。详见五卷注。



[六]张载《剑阁铭》：“形胜之地，匪亲勿居。”



则阳曲丞王公，神仙之胄也。[一]尔其学镜千古，知周万殊。又若少府贾公，以述作之雄也。鳌弄笔海，[二]虎攫辞场。[三]又若石艾尹少公，廊庙之器，[四]口折黄马，手挥青萍。[五]咸道贯于人伦，[六]名飞于日下。[七]实难沉屈，永怀青霄。[八]剑有隐而气冲七星，[九]珠虽潜而光照万壑。

[一]王氏一支，相传出自周灵王太子晋，即与浮丘公仙去者，故曰神仙之胄。



[二]骆宾王《饯尹大官序》：“请振词锋，同开笔海。”



[三]王勃《夫子庙碑》：“虚舟独泛，乘学海之波澜；直辔高驱，践辞场之阃阈。”



[四]《蜀志》：许靖夙有名誉，既以笃厚为称，又以人物为意。虽行事举动，未悉允当，蒋济以为大较廊庙器也。



[五]《庄子》：黄马、骊牛三。司马彪曰：牛、马以二为三，曰牛、曰马、曰牛马，形之三也。曰黄、曰骊、曰黄骊，色之三也。曰黄马、曰骊牛、曰黄马骊牛，形与色为三也。故曰：一与言为二，二与一为三也。刘孝标《广绝交论》：“骋黄马之剧谈。”吕延济注：“《庄子》曰：惠施云：黄马、骊牛三，谓黄、骊、色为三也。言辩者，以此为剧谈也。”青萍，剑名，见九卷注。



[六]《后汉书》：郭林宗虽善人伦，而不为危言核论。许劭少峻名节，好人伦，多所赏识。《晋书》：桓彝有人伦识鉴，拔才取士，或出于无闻，或得之孩抱，时人方之许、郭。人伦者，品目人物之高下，各为伦类也。



[七]日下，谓帝都，见八卷注。



[八]左思《蜀都赋》：“干青霄而秀出。”张铣注：“霄，天也。”



[九]七星，谓北斗之星，暗用丰城剑气冲牛斗间事，见三卷注。



今年春，皇帝有事千亩，[一]湛恩八埏，大搜群才，[二]以缉邦政。而王公以令宰见举，贾公以王霸升闻。海激伫乎三千，天飞期于六月。[三]必有以也，[四]岂徒然哉!

[一]《礼记》：“天子为籍千亩。冕而朱纮，躬秉耒。”



[二]《玉海》：开元二十三年正月己亥，耕籍田，大赦，赐勋爵，所谓“湛恩八埏，大搜群才”，正指斯事。《汉书》：“威武纷云，湛恩汪濊。”颜师古注：湛，读曰沉。沉，深也。八埏，八方也。详九卷注。



[三]《法苑珠林》：庄周说云：有大鹏，其形极大。大鹏之背，不知几千里。将欲飞时，击水三千里，翼若垂天之云。抟扶摇而上，去地九万里，方乃得逝。要从北溟，至于南溟，一飞六月，终不中息。



[四]《诗·国风》：“何其久也，必有以也。”



有从兄太原主簿舒，[一]才华动时，规谋匠物。[二]乃黕翠幕，[三]筵虹梁，[四]琼羞霞开，羽觞电举。[五]然后抗目远览，凭轩高吟。屏俗事于烦襟，结浮欢于落景。[六]俄而皓月生海，[七]来窥醉容；黄云出关，半起秋色。数君乃辍酌慷慨，摇心促装。[八]望丹阙而非远，挥玉鞭而且去。

[一]太原县，隶河东道之太原府，设主簿一人，正九品上。



[二]《后汉书·百官志注》：“蕃维盘固，规谋弘远。”



[三]潘岳《藉田赋》：“翠幕黕以云布。”李善注：“黕，黑貌也。”



[四]班固《西都赋》：“抗应龙之虹梁。”李善注：“梁形似龙，而曲如虹也。”



[五]《楚辞》：“瑶浆蜜勺，实羽觞些。”王逸注：“羽，翠羽也。觞，觚也。”《汉书》：“酌羽觞兮销忧。”刘德注：“羽觞，酒疾行如羽也。”孟康曰：“羽，觞爵也。作生爵形，有头、尾羽翼。”如淳曰：“以玳瑁，覆翠羽于下，彻上见。”师古曰：“孟说是也。”张衡《西京赋》：“羽觞行而无数。”刘良注：“羽觞，杯上缀羽以速饮也。”



[六]谢灵运诗：“浮欢昧眼前，沉照贯终始。”



[七]颜延年诗：“流云蔼青阙，皓月鉴丹宫。”



[八]谢灵运诗：“恭承古人意，促装返柴荆。”



白也不敏，先鸣翰林。[一]幸叨玳瑁之筵，[二]敢竭麒麟之笔。[三]请各探韵，赋诗宠行。

[一]《左传》：“平阴之役，先二子鸣。”



[二]刘桢《瓜赋》：“布象牙之席，熏玳瑁之筵。”



[三]王勃《春日孙学宅宴序》：“侠客时有，且倾鹦鹉之杯；文人代轻，聊举麒麟之笔。”卢照邻《释疾文》：“东郊绝此麒麟笔，西山秘此凤凰柯。”



按《唐书》，改京城为西京，东都为东京，北都为北京，乃天宝元年事。而太白供奉翰林，正在天宝初年，此文有“天王三京”用“先鸣翰林”二句，疑是其去国以后之作。然天宝改元以后，不见有耕藉事，或是史臣失书，亦未可定。而改石艾县为广阳，则正在天宝元年，此文犹称石艾，不称广阳，知为天宝以前作也。三京之称，或在先时已有此名；而翰林谓文翰之林，盖先作诗，以为文林之倡耳。






○视听箴

人一其视而不一其明，故目有时盲。人一其听而不一其聪，故耳有时聋。盖目之盲，由物乱其睛。耳之聋，由声惑其聪。且玉者咸知其玉也，石者咸知其石也，而乱焉。宫者咸知其宫也，商者咸知其商也，而郑卫惑焉。夫人者，孰欲弃真而取伪，背正而归邪？谅视不详，而听不审耳。俾视不详而听不审者，岂不以郑卫之故乎？吁！天下之大，万物之众，其乱目惑耳者，非特郑卫而已。则知非圣贤，其不惑於视听者稀矣。


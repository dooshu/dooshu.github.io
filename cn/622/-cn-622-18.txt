阳都女

阳都女者，阳都市酒家之女也，生有异相，眉连耳，细而长，众以为异，疑其天人也。时有黑山仙人犊子者，邺人也，常居黑山采松子茯苓，饵而服之已数年矣，莫知其姓名，常乘黄犊，时人号为犊子。时壮时老，时丑时美，来往阳都酒家，都女悦，遂相奉侍。一旦，女随犊子出取桃，一宿而反，得桃甚多，连兜甘美，异于常桃。邑人伺其去时，既出门，二人共牵犊耳而走，其速如飞，人不能追也。如是且还，复在市中数十年，夫妇俱去，后有见在潘山之下，冬卖桃果焉，《文选》赋云“犊配眉连”是也。


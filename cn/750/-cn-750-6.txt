卷六


【韩奕：词作28首】

○女冠子

元夕

又元宵近。冷风寒雨成阵。春泥巷陌，悄无车马，数碗残灯，依稀相映。夜深光已暝。是处败垣颓砌，荧荧青磷。但隆隆鼓，珰珰漏，打破一城荒静。古来此地繁华盛。歌舞欢相竞。何事如今，恁地都无些剩。空传下几句，旧腔新令。故老风流尽。漫唱西楼月转，也无人听。自剔残红灺，半窗梅影，伴人愁鬓。

○贺新郎

送别

烟雨枫桥路。算年来、几番送别，故人千里。君亦当初缘底事，不念平生俦侣。容易把、幽欢间阻。岁晚却思来访旧，旧处亭馆，废垣荒圃。寒日照，残桑梓。同游似我今余几。且留连、小窗清夜，挑灯疑语。身外事多何必问，□□□□□□。况鬓影、相看如许。秋草萧萧连茂苑，正堪愁、杜牧诗中意。谁画在，行装里。

○清平乐

房深户密。不放朝寒入。睡起就床梳洗毕。背坐半窗红日。衣香易冷频烧。琴弦正紧慵调。望断山中人信，几多春到梅梢。

○百字令

次韵答毗陵蒋公冕见寄

问余何事，未中年、已觉心情欢少。对青镜、频伤往事，白发鬓边生早。水上题红，花间拾翠，到如今休了。年年春色，应笑闭门人老。故人咫尺，江云几回吟眺，目断扁舟小。荒后人家依旧好。空记梦中曾到。一曲高歌，知君别后，也恁多愁抱。甚时乘兴，山阴去访安道。

○柳梢青

梁溪道中

柳暗花明。江村□路，微雨才晴。一个扁舟，尽容渔叟，到处闲情。往来凫渚鸥汀。新朋间、旧人争送迎。麦饭榆羹，故园寒食，误却归程。

○鹊桥仙

渔父词和放翁韵

三江秋水，五湖春雨。只在钓船中住。滔滔波浪与天浮，钓时认得鱼多处。杏坛有树。桃源有路。罢钓有时间去。虽年八十尚垂纶，□不是、姓姜渔父。

○河传

送俞彦行

天际舟去水和烟。路遥遥知几千。广州又在海西边。堪怜。行人方少年。回首吴台连楚馆。云树远。眼与肠俱断。念归期。是何时。休迟。莺花容易稀。

○水龙吟

次韵题涌金飞雪画扇

苍寒收尽红尘，四山一色俄惊晓。楼台宫阙，冰壶影里，莹然清悄。独有游人，画船青盖，笙歌犹绕。遍园林松竹，光浑□□，人住处，皆蓬岛。罗扇画来轻小。乍时人、见多惊倒。谁留古本，到今付与，良工涂扫。夏日携时，且挥且玩，暑都消了。更词人亲笔题题，这风景，古犹少。

○百字令

为沈画师题写山楼

软红尘里，爱君家、缥缈半空楼倚。曲槛外，江南江北，两岸好山无际。日涌浮金，烟凝积翠，朝夕映窗几。抛书卧看，丘壑在人胸次。兴来把笔临池，浓涂淡抹，咫尺论千里。内一段精神聚处，□甚诗人能拟。却笑米颠，结庵京□，也便写图夸美。生绡半幅，漫赋新词同寄。

○柳梢青

过了清明。江□郭外，云淡烟轻。几家台沼，萍芜自绿、残柳还青。何人楼外吹笙。彷佛□、梨园旧声。唤起闲愁，暗思往事，老去忘情。

○清平乐

晓云狼藉。淡淡烟中日。柳絮欲飞无气力。满院绿阴清寂。熏篝香恋残煤。画罗衣试新裁。春尚有些寒在，银屏到晚慵开。

○四字令

茶蘼送香。枇杷映黄。园池偷换春光。正人间昼长。鸠鸣在桑。莺啼近窗。行人远去他乡。正离愁断肠。

○□□□

落花数点悬蛛网。风蹙文如浪。看来也似惜春光，留住残红不肯放。柳烟槐雨连门巷。要做绿阴模样。绿阴终不似花时，这夏景曲儿休唱。

○踏莎行

秋夕，宿上方寺

秋水平湖，夕阳低树。扁舟还觅来时路。到城料得几多程，停桡为欲寻僧去。沓沓松萝，泠泠钟鼓。上方更在云深处。鬓丝禅榻话今宵，从师要了无生句。

○高阳台

七夕

织锦停机，服箱休驾，两情此夕交欢。碧汉无云，银波万顷茫然。凭谁为泛仙槎去，问佳期、何事经年。柰玉蟾易老不多光景连。老□□节欢怀少，漫随他儿女，瓜果开筵。今古无情，算来最是青天。不曾见与何人巧□，只知间阻因缘。信而今悲欢离合，遍满人间。

○齐天乐

寺内，时值端阳

白头尚举齐眉案，相敬未忘宾礼。细数流年，平头六十，恰好一周甲子。吾生贫贱，汝不厌糟糠，不嫌褴缕。□喜而今，已将婚嫁了儿女。顾顾共伊老矣。又何须更问，有无家计。翠艾成人，红榴结子，隐映薰风庭宇。年年到此。愿身健心安，共倾香醑。好添几个，好孙儿戏舞。

○花犯

题步障亭

海棠开，谁家亭馆，依然旧标致。彩云深处。有半湿青红，画阑雕砌。繁英密蕊重重树。望中迷数里。似蜀锦、张成步障，石家徒僭侈。夜深把银烛高烧，有时更折向、铜瓶斜贮。微风度，朱唇似，迎人笑语。□坡老、当年一见，何事在、天涯僧舍底。争似此、安排华屋，长相从富贵。

○糖多令

湖中

买得个扁舟。乘闲到处游。载将图册与衾绸。不问人家僧舍里，堪住处，便夷犹。雨歇淡烟浮。黄鹂鸣麦秋。石湖西畔碧悠悠。倘遇桃花源里客，随着去，莫归休。

○菩萨蛮

山寺夏日

重重树杪高高阁。悬泉千尺檐前客。度夏爱僧居。一来慵下梯。睡余无气力。坐数遥峰碧。闲咏不成诗。斜阳在涧西。

○卜算子

九日

白发对黄花，又一番重九。相会年年少旧人，独酌杯中酒。世短意恒多，此语君知否。莫问明年健似今，且折茱萸寿。

○瑞龙吟

钱塘怀古

佳丽地。寂寞涛响空城，草深荒垒。龙飞凤舞山神，宛然不复，当时王气。西湖外，缺岸断桥冷落，几湾烟水。画船总有笙歌，向甚处，有垂杨可系。遍野离离禾黍，月观风亭，杳无遗址。惟有两峰南北，在夕阳里。因思当日，翠辇尝南驻。二百年、生民同乐，楚中歌舞。一自重华去。算几□曾经瘦，不似如今最。辽鹤倘重归，到东门市。怎知城郭，也应非故。

○卜算子

雨中

急霰打窗纱，正是愁时候。无柰愁多着酒消，反被愁消酒。又灭又明灯，还短还长漏。为问梅花有甚愁，也似愁人瘦。

○谒金门

早秋

秋已到。秋到今年何早。秋未到时愁动了。到秋愁不少。愁尚疏浓难扫。愁下肠空易绕。要得没愁惟睡好。愁还将睡觉。

○点绛唇

初冬

午梦初回，半窗影转斜阳树。起看梅蕊。向暖曾开未。一霎清寒，卷地西风起。无人至。把门儿闭。自了闲文字。

○浪淘沙

重午

细雨折红榴。花满枝头。客边相对思悠悠。欲换金泥题帖子，无复风流。蓬鬓老堪羞。节去难留。一尊重午与谁酬。歌罢楚辞新月上，曲影如钩。

○水龙吟

海蓱许氏舟名

软红尘里忙人，有谁能识沧洲趣。飘然一叶，也无根蒂，御风千里。禅客芦茎，仙翁莲瓣，笑他方外。任浮家不繁，行踪无定，算前身，岂飞絮。不着风花浪蕊，护篷窗、青帘休起。卧游容与，笔床茶灶，安如屋里。待约灵槎，银河秋夕，访牛寻女。且先载我月明中，洗脚唱歌归去。

○清平乐

寿内

炉烟拂拂。生愿长同室。还度新腔调旧瑟。四十三年今日。当初黄卷相逢。后来红线相从。此去白头相守，榴花无限薰风。

○生查子

夏日

虚牖落桐花，疏箔通荷气。独自绕闲庭，不住来还去。屦滑旧苔滋，衣润残香腻。没一个人来，细说心中事。

强村丛书用明刊韩山人集本

【郝大通：词作2首】

○无俗念

十年学道，遇明师、指破神仙真诀。一句便知天外事，万载千年疑绝。见色明心，闻声悟道，此理难言说。玄关斡运，心生无限欢悦。放开匝地清风，迷云散尽，露出青霄月。万里乾坤明似水，一色寒光皎洁。玉户推开，珠帘高卷，坐对千岩雪。人牛不见，悟个不生不灭。

鸣鹤馀音卷之一

○南柯子

示众

地肺重阳子，昆嵛太古仙。二人结约未生前。托居凡世，飞下大罗天。共阐玄元教，行藏度有缘。奈何不悟似流泉。别后相逢，再约一千年。

金莲正宗记卷五

【郝贞：词作1首】

○清平乐

题碧梧苍石图

暮云飞断。潮落吴江岸。忆昔佳人愁思漫。那更楼头闻雁。此时有意还成。争知恼杀兰卿。画作碧梧苍石，至今图得风声。

珊瑚网名画题跋卷八

【何继高：词作1首】

○采桑子

醉归那忍旋分手，竹屋灯明。石鼎茶声。坐久听来酒力轻。粉笺染就芙蓉滑，小句初成。转自凄清。寒逼春衫欲二更。

词综卷三十三

【何景福：词作1首】

○虞美人

别鲁道源

三年奔走荒山道。喜说苕溪好。苕溪秋水漫悠悠。载将离恨上杭州。干戈未已身如寄。安乐知何处。青溪溪上钓鱼矶。纵使无鱼，还有蟹螯肥。

词综卷三十三

【何可视：词作2首】

○蝶恋花

送春

金井啼鸦深院晓。扬尽东风，柳絮吹难了。燕子多情相识早。杏梁依旧双双到。一缕沉烟帘幕悄。满眼飞花，只觉人怀抱。十二玉楼春树杪。天涯不断青青草。

○玉楼春

邻鸡喔喔晨窗白。檐树深沉初辨色。鸳鸯瓦上露溶溶，翡翠帘边风瑟瑟。小楼一半屏山隔。不灭银缸通照夕。还乡好梦却忘愁，梦破那堪仍在客。

以上二首词综卷三十三

【何守谦：词作2首】

○临江仙

山下清溪溪上渡，舟回九曲皆奇。诸峰罗列翠屏围。烟霞今阆苑，花木昔瑶池。念念神仙无觅处，洞天留在灵祠。从教猿鹤笑吾痴。还山非不乐，未忍负明时。

○临江仙

梦寐武夷仙岛上，一来欲浣羁愁。山灵何事厌人游。白云生洞口，微雨暗溪头。顾我平生非俗客，豸冠此日清流。好将仙籍姓名收。他年勋业了，准拟卜菟裘。

以上二首见武夷山志卷十五

【洪希文：词作33首】

○八声甘州

宪司循行召试

秋光如此，摧落堪嗟，菊颖正新黄。对远山如画，残霞似缕，淡淡烟光。怪得数声喜鹊，好语绕山墙。报道黄华使，载酒登冈。回望碧云深处，凛绣衣霄汉，玉斧光芒。况幕中二客，辣手试风霜。看醉蘸龙蛇键笔，借时人、脍炙齿牙香。侬才薄，如何七步，急就成章。

○临江仙

暑剧，移酒就溪流盥漱，因少憩松阴

欲借明光无问处，野怀雅趣林丘。不妨枕漱事迟留。千岩如竞秀，万壑欲争流。月观风亭随处好，顿令热恼全收。一觞一咏足清游。世情看白发，心事付沙鸥。

汉武帝太和四年起明光殿近桂宫，成都侯商病欲避暑，促上借明光宫。

○阮郎归

焙茶

养茶火候不须忙。温温深盖藏。不寒不暖要如常。酒醒闻箬香。除冷湿，煦春阳。茶家方法良。斯言所可得而详。前头道路长。

○海棠春

剖瓜

青门瓜地连芳草。富贵不来年少老。雨露不曾偏，颜色天然好。朅来就把并刀破。粟样生金圆颗颗。细味杜陵诗，慰我怀枯槁。

○浣溪沙

试茶

独坐书斋日正中。平生三昧试茶功。起看水火自争雄。势挟怒涛翻急雪，韵胜甘露透香风。晚凉月色照孤松。

○清平乐

风车

风随车走。唤做天公否。试运州犁高下手。砂砾糠秕前后。谁言天籁难移。即今神柄谁持。若问红炉点雪，从来理欲分歧。

○鹊桥仙

水碓

山容叠翠，水光拖练，澎湃奔腾远势。输他心匠动机舂，应笑杀、伯鸾左计。引渠激水，连房凿臼，捣尽□糠和秕。朝朝暮暮不曾闲，又岂问、丰年歉岁。

○桃源忆故人

砭顽

西风摇落梧桐井。气入韩堂凄冷。百炼江心铜镜。照尽孤鸾影。利锥早脱囊中颖。跃冶怎逃顽鑛。独抱素心谁省。漏瓮劳修绠。

○青门引

棋

白日沉西永。棋局闲寻清兴。两贤既不为山河，强令南北，黑白交分阵。雌雄未决谁能省。势若曹刘竞。英雄到底谁是，劝君动也何如静。

○品令

试茶

旋碾龙团试。要着盏无留腻。矞云献瑞，乳花斗巧，松风飘沸。为致中情，多谢故人千里。泉香品异。迥休把寻常比。啜过惟有，自知不带，人间火气。心许云谁，太尉党家有妓。

○鹧鸪天

渔父

万顷玻璃浩荡浮。桃李小岸蓼花洲。春风秋月等闲度，雨笠烟簑得自由。移桂棹，下纶钩。功名利禄不须求。得鱼换了茅柴吃，船放长江自在流。

○如梦令

樱桃

四月朱樱乍熟，甘露一般清味。禽嘴夺将来，卸在赤牙盘里。何似。何似。清净麾尼珠子。

○踏莎行

雪中山茶

风掠寒条，雪封冻蕊。行人蚁冻荒崖里。千岩万壑白皑皑，孤红杰出真堪美。生类歼夷，芳心销歇。玄冥漏泄春生意。冲寒折得一枝来，徐熙画底应难比。

○沁园春

寿东泉郡公

农乐丰年，击坏西东，千仓腐红。正火剂漫山，丹青炫转，朱华冒水，云锦缤纷。锺秀燕山，分付壶峤，郁郁葱葱初度辰。人争道，卿云甘露，毓瑞储精。公余玉麈纶巾。远赛过唐贤辈行人。看笔军扫阵，羊欣给役，诗工缀锦，王翰求邻。咀嚼群经，搜罗百史，办下功夫日日新。东泉水，愿永沾学海，混混涯津。

汉文帝纪，初为郡守，为铜虎符，竹使符剖，竹分符各，留其半，右留京师，左以与之。史记天官书，若烟非烟，若云非云，郁郁纷纷，萧瑟轮囷，是谓卿云。卿音庆，轮音菅。

○水龙吟

寿夏改斋闰八月初二

一年两度中秋，这回初度尤堪喜。蓂生二叶，荷开十丈，荔丹千里。令肃貔貅，业安畎畎，戍安隍垒。况莆民截镫，帅垣攽檄，人欢悦、雷声起。自古将门出将，贵三品、腰金绶紫。他年领取，莫公官职，黄公年纪。彩袖翩翩，慈闱强健，诸孙环侍。待婆娑酒醺，呵笑花下，含饴耍戏。

○浣溪沙

雪夜病起

入室天然恼病禅。打窗风雨闷吟仙。归心一点落灯前。犹有十三楼上酒，可无三百杖头钱。一年心老一年年。

○柳梢青

春恨

问讯梨花，不知还解否，几番风。雨打黄昏，泥香白雪，愁与谁同。可堪凤懒莺慵。飞不到、萧娘镜中。望断碧山，恨迷芳草，春太匆匆。

○玉楼春

重书灵岩旧题处

燕语垂杨春又暮。往事空随流水去。当时杰句倩谁题，尘笔只今无着处。酒债寻常随所寓。烟竹风花堪笑语。偷闲将学少年游，终不似邯郸故步。

○水龙吟

代洋尾李氏寿柯竹圃

降庭佳气葱葱，辉联南极光如昼。门弧纪瑞，华筵开宴，兜离仙奏。梨枣功深，汞铅诀秘，内丹初就。咽壶中日月，放怀诗酒，这安乐、窝中叟。梦语喧传万口。况鸡林、有人亲售。当家句律，早传骥子，孙枝又秀。自愧长文，远离车膝，几时回首。料得今朝欢笑，大家拜舞，外翁千寿。

○齐天乐

寿方君会

山阴文会才三日，怀阵迹都如扫。郁郁葱葱，融融溢溢，和气偏薰瑶草。春光未老。便撒放莺花，收回梨枣。醉咽霞浆，寿星侧畔神仙岛。墙屏翩翩学子。总芝兰玉树，映入娟好。德耀新归，子平毕娶，来岁掌珠可抱。名缰利锁。任禄食千锺，位登八座。贵不如闲，与儿郎自效。

○满庭芳

送张译史东州秩满归代方驿史作

卓卓声名，英英人物，翠壶肯暂遨游。与君聚散，鸿雁自春秋。位置六曹上客，挥洒处、文彩风流。莼鲈好，故乡人梦，留不住东州。骅骝。从此去，嘶鸣北向，志气悠悠。指燕台路近，唾手公侯。料想春风得意，醉眠韦杜最高楼。天付与，男儿事业，姓字覆金瓯。

○贺新郎

寿李西隐馆於李氏

今日知何日。听瑶池、西来青鸟，密传消息。阿母临行宣曼倩，留取蟠桃休吃。因则甚、鸾骖未出。约待西方无量寿，贺西家、大隐开筵席。蓬莱岛，神仙客。壶公满眼春光溢。正千花万草薰人，芳菲红碧。快意长江都是酒，放出韩湘奇术。况两鬓苍苍如漆。记得晋公留好语，□二三百岁何难划。耐松柏，坚金石。

○倦寻芳

春词

卧鸭炉边，翔鸳屏底，正断肠处。烟草风花，妆点春愁无数。贪睡海棠酣晕脸，欹眠杨柳狂飞絮。倚东风，子规叫月，乱莺啼树。尽游赏吞花卧酒，握月担风，谁诉离绪。镜里朱颜，还被青春领去。簌簌红飞愁万点，丝丝绿织愁千缕。这光阴，那堪几番风雨。

○念奴娇

冬月

月华似水，正同云天气，流光如烁。冷气射入寒瘁竦，走下深帘重幕。十二琼楼，三千玉斧，手冻恁谁断。乘鸾女子，为伊再三惊愕。回顾玉露凄清，恐非人世，怎敢轻谐谑。上界神仙官府足，肝胆骤然倾落。冻合关河，光摇牛斗，飞起横江鹤。平明起视，雪封枝上梅萼。

○满江红

幽居

筑室云屏，连翠巘、断崖如臼。任红尘飞到，借风为帚。谈笑从容无俗客，山花风竹皆吾友。做姬公事业竟明农，终田亩。闲又却，经纶手。紧闭了，谋谟口。看高车公相，寒途仆走。是有命焉那幸致，万锺于我大何有。但卿车我笠勿相忘，须回首。

○踏莎行

示观堂

郡国兴贤，黌宫课试。书生事业从今始。铨衡当道有司明，吹嘘送上青云里。赋要凌云，文如翻水。八音五色惊童稚。时人莫作等闲看，丹墀独对应如是。

○酹江月

酒边

一年佳景，又新橙快意，重呼醽醁。争奈情人垂信约，误听几番风竹。□□□□，鱼沉雁香，懒听相思曲。少年狂梦，黄梁早已先熟。烈士壮心犹在，唾壶敲碎，此恨何时足。太息旧交风雨散，大半已归鬼箓。对酒凄凉，欲□谁诉，唤起苍虬玉。捶床大叫，为予更剪明烛。

○洞仙歌

早梅

野亭驿路，尽是寻幽客。水曲山隈浩无极。见松荒菊老，岁晏江空，摇落尽、几点南枝消息。天寒云淡，月弄黄昏色。绰约真仙藐姑射。占得百花头上，积雪层冰，捱不去，只恁地皑皑白。问广平心事竟何如，纵铁石肝肠，也难赋得。

○风中柳

水碓

锦里人家，桑柘阴连西崦。驶决溪流青似染。引机激水，作碓依山旁，无朝无暮无丰歉。德耀当年，杵臼生涯勤俭。强劝郎温温笑脸。男儿志气，正欲长光焰。任顽石、也须头点。

○如梦令

灯花

报道灯花如昼。烨烨文章摛绣。安顾莫风摇，应恐夜寒花瘦。搔首。搔首。结果望天将就。

○桃源忆故人

别故人

客亭折尽垂杨柳。马箠堤边无有。唱彻阳关杯酒。别我平生友。男儿得意须回首。鸟兔东飞西走。临发不堪分手。恋恋君知否。

○蝶恋花

蜡梅

雪里江梅标致好。千古诗人，总被横斜恼。蜡貌梔言愁杀我。道伊曾向孤山过。检点花房开几朵。错引山峰，酿蜜供残课。三叹楚骚无可考。梅花已不如芳草。

○水调歌头

雪梅

崖谷摇落尽，银海眩花生。霏霏漾漾，闭门三日断行人。我欲寻幽无路，但见砌平凹凸，粲粲尽堆琼。片片匀如翦，散入马蹄轻。梅索笑，竹含贞，酒频倾。矜香斗色，鼻塞无孔眼瞠瞠。昔则寒林水墨，今则瑶台琪树，奇妙孰能名。起舞歌白雪，聊聊我幽情。

以上丁藏钞本续轩渠集卷九词三十三首

【洪翼：词作2首】

○浣溪沙

花朝

鸾股先寻斗草钗。凤头新绣踏青鞋。衣裳宫样不须裁。雕玉镂成鹦鹉架，泥金镌就牡丹牌。明朝相约看花来。

曲阿词综翼有诉衷情清晨廉幕卷轻霜一首，乃欧阳修词。

○浣溪沙

上巳

软翠冠儿簇海棠。砑罗衫子绣丁香。闲来芳径踏青阳。风暖有人能作伴，日长无事可思量。水流花落任匆忙。

【侯善渊：词作260首】

○行香子

天地玄黄。率化无疆。太虚高、日月飞扬。龙磨星斗，凤炽玄网。见海神潮，江神会，谷神张。焕焕煌煌。照耀十方。混三宫、一派流阳。不离日用，目下承当。渐返真空，归真正，得真常。

○小重山

阴阳颠倒一声雷。忽然惊睡觉，梦中回。迷云拂尽慧光开。随风去，抱个日头来。温养结仙胎。空中明显现，越灵台。四维上下看蓬莱。堪归玉洞作仙才。

○连理枝

挫锐无羞耻。过宠无欢喜。好弱平常，随缘且过，坦然无系。步林泉、深入翠云中，乐清闲一世。欲要离生死。达彼真常理。炼气成神，神超碧落，太虚同体。任天宽地阔永无忧，得长生久视。

○一剪梅

一个尘劳一个忙。一自别离，一得真常。一天精秀一天凉。一点清光。一带凝阳。一气相交一气张。一结神丹，一命延长。一灵透入一云房。一对金童，一引仙乡。

○一剪梅

出俗轻枝翠嫩长。不比松筠，独耐风霜。岁寒心以表嘉祥。小蕾初生，压尽群芳。勿遣娉婷越粉墙。尽任桓伊，品弄何妨。天然姿秀坼＊黄。绝艳清奇，一剪梅香。

○诉衷情

阴阳返复勿令差。守正莫心邪。常进药炉丹鼎，龙虎动三车。收神水，炼精华。结灵砂。水晶宫里，玉兔金鸡，吐秀琼花。

○诉衷情

一天秋色翠如描。鸿雁啭声高。山秀水明相照，烟树映溪桥。倾雪浪，泛云涛。拂轻袍。归来沈醉，直到黄昏，月上松梢。

○糖多令

休恁苦争儸。人生得几何。奈百年、有似南柯。富贵功名俱遂意，难免死生磨。也啰。随分养天和。阳生满鼎多。内烹煎、凝结灵波。炼就金丹光透体，混一气，贯娑婆。也啰。

○归来曲

长生道，日用在虚无。一气初分明动静，三才应化见沈浮。玉兔趁灵乌。轰宇宙，一撞出昏衢。光射三山白虎额，焰飞两道赤龙须。照见夜明珠。

○归来曲

修行事，割爱断攀缘。身净心清明道眼，内持无漏气神全。真汞炼真铅。安炉鼎，进火任烹煎。款款捞来捶作片，团团结就宝珠圆。身外化飞仙。

○归来曲

真常道，日用遍三千。大则包罗天地外，小周沙芥亦如然。物物尽通玄。威神力，混里任循环。撞破虚空七八片，明珠滚出海鳌边。光接焰魔天。

○归来曲

忘俗念，万类悉皆空。欹枕宵眠游梦断，半窗明月一帘风。迤逦觉朦胧。披衣坐，照见本来容。静室生白冲浩气，虚堂祥瑞现神功。光射玉壶中。

○江神子

丹华虚托假形骸。久沈埋。惹非灾。冗冗蜉蝣，都被死生催。顿觉悟知亡彼我，任空色，眼中来。海底金乌初出现，碧天开。绝纤埃。密布天光，光奕面前回。交灿瑞童颜胜玉，似雪映。一枝梅。

○声声慢

人心刚硬，不肯回头。深沉苦海淹留。酒色财气不舍，甚日方休。闻早寻归出路，乐陶陶、云水闲游。无萦系，也无烦无恼，无喜无愁。渐入清凉活计，抱天真纯粹，一气和柔。配合铅霜，摄化鼎中频收。迤逦金丹，结就后，功成夺起仙俦。堪归去，跨鸾鹤，升入紫府瀛洲。

○声声慢

心浮易动，熟景难忘。驱驰镇日忙忙。已过中年，有若日暮之光。恰如残灯怕晓，似风飘、败叶凋黄。最苦处，叹星移物换，人被无常。识破寻归出路，向玄门恳切，讨论仙方。付汝亲传，宁心静室消详。拟拭冰台莹彻，现神光、混入灵阳。圆明显得，长生久视，永劫安康。

○声声慢

韶光迅速，似蚁循环。往复不断相连。过了一岁，不觉又早一年。忽然无常限到，向前程、着是推延。修行事，道他人有分，自己无缘。若也回头省悟，弃功名富贵，物外翛然。保养元精，玉炉片雪烹煎。恍惚乾坤莹彻，灿玲珑、日耀辉鲜。三光秀，混一灵真性，送上瑶天。

○声声慢

忙郎痴呆，不识人抬。狂图捏怪胡来。执戆无智，空恁乱觅胡猜。口急虚脾厮＊，斗无明、驰骋奇乖。强作坏，把他人障闭，自己沉埋。若悟天机指诀，叩玄关一击，宝洞门开。玉姹金婴出入，左右相偎。自然阴阳匹配，向空中、产个仙胎。真人显，越鳌宫日殿，恣意徘徊。

○声声慢

刚强柔弱，善恶分明，天地报应不同。滥浊荣家，贞烈志德长贫。清净无为妙道，被愚徒、返谤邪门。怎理会，见修真上士，有若雠人。高道猜为贼盗，把凶顽小辈，却做贤人。马饰衣襟，具礼晓甚卑尊。大家学些打懂，也胡来、讲甚人偷。抹截了，换云袍簪髻，搭个头巾。

○声声慢

贤愚间异，曲直丛林，清浊事急难分。多少无知，开口信意胡荤。鵷＊呼为斥鷃，把灵椿、唤作朝菌。便假饶，是随何陆贾，辩正无门。牛缺谩施仁义，想肩吾锁目，自昧天真。摸象盲夫，昼夜晓甚明昏。玉罄权为煮料，把瑚琏、假作齑盆。最苦处，爨瑶琴烹羽，误杀麒麟。

○声声慢

光阴迅速，暑往寒来，俄然又报新年。物换形移，都被暗里催残。谁省人人越旧，改青春、皓发苍颜。虚过了，似落花飞絮，逝水无边。若也回光返照，运灵枢一撞，击碎双关。耀海玄珠，晞煌焰接昆山。宝性因明贯体，换凡躯、养就仙丹。玉辰显，向中天游奕，物外翛然。

○南柯子

未悟千般有，心开一物无。有无争觉顿清虚。混内倾阳，一点透灵乌。瑞气盘金鼎，祥烟玩玉壶。玉壶金鼎炼神珠。光灿流霞，冉冉上天吴。

○添字采桑子

利名丛里抽身早，劝汝回心。绝尽荒淫。动有群魔当下擒。莫教侵。九虫斩尽三尸灭，与道相任。谁是知音。清夜无尘月上岑。望骞林。

○减字采桑子

嗟恨这形骸。百般做、纽捏狂乖。如今省也寻归路，冰清玉洁，昂霄峻鄂，奚失俗崖。心静若冰台。灵光莹、不梁纤埃。厥然别有真奇妙，聤晟合璧，升玄羽化，脱下凡胎。

词中有误字

○踏莎行

混沌之中，杳冥踪迹。鸿蒙溟涬初开辟。洞虚一点太阳星，神风气象恢洪奕。绰约冰肌，玉岩横碧。骇天惊地鹤一只。不惟出入太虚间，京山撞透千重壁。

○踏莎行

养气全神，至精坚固。琅函浊质奚能悟。心珠跃入太虚中，玉婴神变通玄户。赶退金乌，趁回玉兔。凝阳点化升仙去。清音香送别瑶台，真人醉卧蓬莱务。

○使牛子

精亏魄散游漾。把天真、变成虚妄。逐境性昏沉，苦海忙忙任流浪。前程路险如何向。劝汝等、早修无上。无上遍知明，明照离数焕师旷。

○虞美人

洞天一点天光密。莹净如千日。银霞潋滟贯寰瀛。万神攒簇，恍惚旷然明。空中产个胎仙出。绰约风飘逸。撞开天顶上云瑛。宝阙琼楼，玉簿挂仙名。

○捣练子

说金翁，论黄婆。自然匹配炼冲和。铸红砂，满鼎多。神光显，照天河。胎光一点出洪波。现三清，上大罗。

○捣练子

真铅汞，坎和离。两般颠倒自相宜。炼金丹，耀日辉。通玄妙，得幽微。姹婴常把虎龙骑。上仙都，合圣机。

○四块玉

一点皎然冰玉洁。浩劫无生灭。跨古腾今无暂歇。遍极目，真空摄。此法方知通妙诀。玄理人难别。两路曹溪分关节。映水照，天空月。

○四块玉

假里寻真真本别。慧照寥天彻。莹日晶空灵光摄。印碧落，凝翠色。达此心开通妙诀。物我俱休歇。无了了时离生灭。应别有，长天月。

○杨柳枝

偃息团圞玩宝窥。目无疵。涤除玄览似婴儿。正容仪。欲问今宵何处也。赴仙期。满船空载月明归。上瑶池。

○杨柳枝

内阐规函致本宗。道相通。寂寥常在混元宫。悟真空。上下观之无一物，与谁同。逍遥独坐月明中。伴清风。

○杨柳枝

顿识圆明象易冲。妙无穷。祥烟飞入玉清宫。月临空。物性自然纯古道，与谁同。杨柳枝插宝瓶中。好家风。

○杨柳枝

宝性完容上下冲。内推穷。氤氲三色射瑶宫。焰飞空。洞济玉阳澄宝瑞，自和同。谷神翔翥混元中。玩仙风。

○杨柳枝

孰见西明画锦妆。景非常。烟波柳岸映斜阳。水云乡。咫尺家山人不到，好风光。步虚升入碧云房。洞天长。

○杨柳枝

鹤性佋佋望远攀。过潼关。秋深雨霁乍衣单。水云寒。争忍昔年名利染，早回还。夕阳村落杏摽间。望家山。

○杨柳枝

丱岁飘蓬住远山。水云闲。须知千载厌人间。欲回还。换骨脱胎归旧路，返童颜。步虚升入古仙坛。泛云鸾。

○辞百师

野鹤孤云去复还。欲留难。断肠恩爱两情关。泪阑珊。秋后凄凉归路远，速跻攀。洛西烟浦柳摽间。望家山。

○蓦山溪

男儿一志，莫把初心退。决正处贞廉，把狂心、一齐割弃。随缘任运，云水作生涯，青松下，翠筠中，别有真滋味。清虚恬淡，便是余生计。炁定自神和，迸玄珠、出离坎位。殷红璨璨，仿佛入离宫，通上下，照十方，摄境归心地。

○无梦令

地水火风四大。为你百端为害。逐便各别离，遣我法身轻快。自在。自在。摄化超灵三界。

○无梦令

故友全无一信。独坐古岩谁问。回首返江乡，散瑞漂萍相近。愁恨。愁恨。一叶风帆轻送。

○无梦令

愁以碧溪南岸。流水落花无限。回首带晴烟，道侣看看不见。长叹。长叹。一叶风舟轻泛。

○无梦令

慷慨男儿洁列。除此一无分别。孤月镇长圆，混入碧潭澄彻。凝结。凝结。清胜玉壶冰雪。

○夜行船

虎绕天罡吞凤尾。火轮转艮山初起。注鼎炎炎，烹煎神水。交泰地精天髓。炼就纯阳丹贯体。换凡躯以别尘世。鹤驾匆匆，相从仙侣，朝现玉清元始。

○夜行船

设誓明言衷肠话。弃般般物情俱舍。心口相违，不分真假。把玄门返成功价。纵意为非难劝化。业深大罪愆无舍。寒夜风刀，鬼神牵惹，相汝怎生不怕。

○迎仙客

道非遥，昆山隔。宴坐神思密赜。个中修，非筹策。一点晶金，宝璨炎炉赫。灵芝折。蟠桃摘。瑞气通流盈紫陌。玉龙吟，金童拍。皓鹤青鸾，间簇迎仙客。

○洞天春

道要仙机，顿悟方知，物物尽捐。见本来一性，冲开昊境，朗如秋月，清似寒泉。湛湛澄澄，纤尘不染，出入龙乡紫府天。归元处，应无极太始，浩劫之先。混元一气绵绵。任暑往寒来无变迁。似太虚、微密无瑕疵，任三灾劫坏，依旧安然。是故空中，无生灭自，亘古常存不记年。真常道，是玄元圣祖，万代留传。

○洞天春

剖判初分，一变潜龙，混开二仪。见日精月髓，凝铅结汞，阴阳返复，虎跃龙飞。否泰相交，屯蒙复卦，易象还亢出坎离。纯精粹，焕童蒙奕羽，璺化瑆微。大哉至道真奇。又谁肯将心复旧闾。镇地鳌、托出苍穹巨，际嵋山横秀，孤月澄辉。海净天空，飞尘不到，爽气神清绝妙机。通真路，换凡躯绰约，顺风而归。

○满庭芳

万物之中，为人最贵，内存一点精微。至灵至圣，日用有谁知。隐显存亡顺化，方圆应、曲直投机。从伊变，行居坐卧，动止镇相随。焕然光透体，真人出现，别有威仪。玉簪朱履，环佩锦缨衣。宝盖香车凤辇，云瑛覆、窈窕真妃。仙音奏，金童捧盏，吃得醉如泥。

○满庭芳

去质贪华，还淳复古，本源浊以徐清。卑谦处厚，能弊不新成。知足无荣无辱，彝然御、非躁非轻。还知否，存亡得失，进退若亏盈。如斯全可道，心中出屑，眼里抽钉。瞳蒙奕羽，虚谷旷然明。三气氤氲密降，纯阳焕、形释心凝。归来处，风恬浪净，明月照寰瀛。

○满庭芳

玉屑琳霜，云瑛幽粹，混沌三宝持盈。盈还而已，日月透昆明。＊抧圆通昊界，氤氲降、天宝华婴。於中妙，五陵飞雪，人在水晶城。灵瑶开古道，神风易御，孰保遐龄。念吾流久视，玄毕终诚。密付丹须换质，从斯致、游宴华清。金童诏，玉辰宫里，身属少微星。

○西江月

寂静茅庵潇洒，危峰密锁烟霞。朝阳轩外一枝斜。待客清茶淡话。默坐翛然净洁，不占半点尘沙。冰台心似白莲花。长在西江月下。

○西江月

迷览千经亦少，悟知一字犹多。太虚鼎里炼冲和。养就玄珠万颗。顺理径游宝界，冲玄道上星河。万神聚会透烟萝。一体无分彼我。

○西江月

小隐不容沙芥，大通遍满诸方。混然灵廓查无疆。一性执其大象。火里烧成白雪，水中养就红阳。玉婴神变跨鸾凤。飞入西江月上。

○西江月

不肯内寻诸己，坚刚外觅多求。傍门小法久淹留。此辈难为拯救。把似守析待兔，争如冒雪骑牛。华胥国里恣遨游。午夜能令返昼。

○长思仙

妙中玄。汞和铅。进火功夫鼎沸煎。灵砂颗颗圆。内功全。外登仙。神水渊流逆上天。轻乘一叶莲。

○长思仙

道平夷。性依稀。水火相交坎与离。阴阳自有期。用华池。浴琅肌。莹魄儿童天外飞。灵光耀紫微。

○长思仙

月华池。浴灵龟。口吐祥云化玉霓。神光耀紫微。昱朱衣。蔽冰肌。绰约随风天外飞。琳宫自有期。

○棹棹楫

锐出玄精终宵末。阳焰瑛华祛妖恶。宝梵晶空通照过。丹风秀，万灵无不可。自然妙用无为作。结角罗纹勿差错。朋俦那里全无个。说与呵。清风明月我。

○棹棹楫

玄溟精心从初末。罔象恢恢司善恶。暗察无私非失过。真与假，会尽都小可。存亡得失由人作。但向玄门无令错。退隐林泉谁与个。俗情无，青山绿水我。

○阮郎归

厌世忆朝元

云收雾敛天风洁。显出玲珑月。形释心凝澄彻。亘古无圆缺。千潭现，寒光摄。洞济溟阳哲。仙丹炼就真欢悦。异日朝金阙。

○黄莺儿

欢喜欢喜。渐得清活计。透烟萝、湛湛圆明，照蓬瀛彻底。物外逍遥无拘系。任水云霞际。料家中指望还乡，我不去不去。

○渔家傲

一笠一蓑堪倚靠。波光曲岸垂钩钓。醁＊浮卮自频告。高吟笑。尽教人道渔家傲。独弄无弦琴一操。个中始觉知音少。江月盈山空相照。谁登晃。蟾宫唯我亲曾到。

以上上清太玄集卷七

○诉衷情

中朝金国圣皇明。有庆贺清平。天元运周甲子，正是好修行。归真静，体真清。气神灵。玄门阐化，太上真风，接引群生。

○诉衷情

玉炉金鼎虎龙蟠。红焰满周天。温凉自然水火，昼夜转烹煎。精郁郁，炁绵绵。养胎仙。功成迁转，宝辇香车，捧上瑶天。

○诉衷情

爱河深处好抽头。名利系人愁。回首去游江上，烟锁一孤舟。琴一弄，酒三瓯。乐清幽。风邻月伴，醉卧琼林，梦入瀛洲。

○诉衷情

初开江月透双林。隐映素波深。风恬湛然莹净，清夜好知音。白醪酒，自然斟。信时吟。无萦无系，豁畅开怀，一任浮沉。

○诉衷情

逍遥无系乐清闲。信步且随缘。人来问归何处，遥指曲江边。杨柳岸，半笼烟。乍晴天。潇潇清夜，悄悄无人，月满空船。

○诉衷情

一天清秀一溪云。风月近为邻。琴剑酒棋书画，随分乐天真。竹篱映，草堂新，静无尘。朝菌不见，满目琼花，间隔灵椿。

○诉衷情

古今多少利名人。弃命斗争功。英豪尽归何处，都总落沉空。争如我，洞庭中。遣家童。金觥轻泛，醉卧当轩，一枕清风。

○诉衷情

众生薄福乐真闻。精进谨持功。修斋坐禅礼念，终久落顽空。真实相，有无中。好家风。玄元宗祖，太始门开，体照圆通。

○诉衷情

英公清列出尘缘。不系利名牵。逍遥任居云水，知命乐天然。穷妙理，悟幽玄。谨修仙。功成归去，引汝朝元。稳步金莲。

○诉衷情

神仙妙诀古今传。谁会此幽玄。龟蛇自然呼吸，玄牝炁绵绵。铅中汞，汞中铅。两俱全。抽添加减，进火功夫，炼就胎仙。

○减字木兰花

无情苦海。壤壤众生由贪爱。争似余家。寂寞林泉别世华。颐真养浩。肌肉冰清如玉貌。出入无间。绰约随风飘上天。

○减字木兰花

深根固蒂。天宝流霞光满济。返照连天。冉冉程程玄又玄。无生无灭。湛湛孤然明皎洁。昕散云寥。点破清虚上九霄。

○减字木兰花

秋风浩浩，极目霞琳澄瑞绕。隔岸芦花。隐映烟笼三两家。天真秀郁。谪降寰中光满室。保佑千春。朱顶青松延寿同。

○减字木兰花

初心奉道。谨守精严光返照。元始扶真。真物相生恍惚中。凝空落落。明月清风相倚托。达彼无忧。回首烟霞物外游。

○减字木兰花

五行四象。戊己攒盈如何样。黑水红云。白马背牛两下分。金车宝辇。大道夷然烹玉线。碾路如银。搬载婴儿出世尘。

○减字木兰花

功名富贵。致使沉沦空手去。改面回头。一失人身永劫休。归纯返朴。背境涤尘真正觉。一颗圆光。焕焕煌煌入大方。

○减字木兰花

今生不悟。指望来生何处去。六道交加。一步危亡永劫差。君还识破。尘世般般都打过。云水逍遥。稳泛虚舟物外漂。

○减字木兰花

浮生苦恼。尘世忙忙何日了。一旦无常。福致他人业自当。君还省悟。弃舍冤亲寻出路。万事都休。性命之中子细搜。

○减字木兰花

居家学道。两事不成担阁了。欲要修真。不染浮华半点尘。虚心实腹。只此登仙真轨则。功满朝元。金阙寥阳化羽仙。

○减字木兰花

淫声美色。底死谩生难弃舍。艳态娇妻。儿女恩情总送伊。除情去欲。惜气存神如珠玉。一点精金。失了难为复再寻。

○长思仙

出家人。要求真。遍计长空绝点尘。明知虚谷神。日为邻。月为亲。天地之中转法身。方知物外人。

○长思仙

默然澄。湛然清。昼夜三光性自盈。头头物外明。道无形。育神灵。透海穿山混杳冥。真人出世程。

○长思仙

恣遨游。玩清秋。掩映曹溪细水流。琼花两岸秋。满浮沤。饮忘愁。日落星稀月上楼。沉沉醉玉洲。

○长思仙

看清音。见浮沉。法眼星眸运古今。红莲两间侵。火珠林。水真金。不比他方去远寻。承当认本心。

○长思仙

虎龙调。坎离交。神水涓涓注玉瓢。云涛雪浪漂。宝池浇。溉灵苗。初绽琼梅翠嫩摇。芳菲物外飘。

○长思仙

道无边。性光圆。认得龟蛇两下缠。阴阳合地天。汞和铅。气神全。光迸流霞耀晃然。方知玄又玄。

○长思仙

勿行功。免劳神。清静无为认本真。和光不染尘。外其身。自然人。闲向天边玩日轮。云游玉洞春。

○长思仙

聚玄霜。浸琼浆。二物调和火里藏。烹煎满鼎香。味非常。色精光。咽罢还纯透体凉。醺醺现玉皇。

○长思仙

既为人。勿因循。百岁光阳有几能。虚劳染世尘。好修真。养元神。两耀交光碾玉轮。阴精一点纯。

○长思仙

秘精精。满盈盈。密扣金关逆上行。玄珠颗颗倾。内灵灵。外明明。内外相交一点星。飞腾上玉瑛。








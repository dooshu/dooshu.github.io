【唐徐王元礼碑〈咸享三年〉】

右《徐王元礼碑》，崔行功撰，赵仙客书。元礼，唐高祖子也。以碑考传，年寿、官阀悉同。而碑云“使持节徐、谯、泗三州诸军事，徐州刺史”，又云“赠太尉，使持节大都督，冀、相、贝、沧、德、隶、魏、博等八州诸军事，冀州刺史”。传云为“徐州都督”，又云“赠冀州大都督”。传既简略，又都无法，而碑之所书亦失也。盖刺史非兼州之官，都督非一州之号。碑云持节徐、谯、泗三州诸军事，而传独为徐一州刺史，此其失也。当如前史持节秦、凉州诸军事，秦、凉二州刺史，乃为得尔。其书赠官，则如碑之书是矣。盖为一州刺史而兼督八州军事尔。都者，有所兼总之名也。此特小故，而余区区辩之者，前史失之久矣。又国朝自削方镇之权，而节度使、都督无复兼州，而旧名不除，是节度、都督自施于己，此不可不正其失也。治平甲辰中元日书。


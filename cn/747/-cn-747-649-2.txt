○授裴武司农卿制

敕：农，天下之本也，故国有九列，而司农氏居其一焉。前代非牟融之循理，康成之儒学，不在兹选。今海内无事，思与公卿等树立根柢，以制四方。是用外选方伯之善职者，入补兹任，谓之恩荣。具官裴武，予闻其先始以孝友，书其国籍，其後累有丞相，为唐名臣，贤彦因仍，代济不绝。武亦嗣其忠孝，益炽家声，郁为元僚，所至称理。尝居内史，屡入正卿，自华至荆，无非剧地。钤辖豪右，衣食茕嫠，严而不残，仁而有制，镇定南服，予方赖之。而亟请来朝，因求内任。嘉其恋我，难夺乃诚，假以秩宗之荣，用制国泉之重。费而不屈，尔其勉之。可检校礼部尚书兼司农卿，馀如故。


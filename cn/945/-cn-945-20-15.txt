答诏

勅某等省所上表待罪事具悉去岁獯戎犯塞河朔用兵自秋则边垒戒严及冬则铁骑深入羽书日至烽火相望洎朕乘革辂以亲征召兵车而赴会俄通信使遂结欢盟盖图四鄙之平宁以致兆民之安泰无爽怀柔之道且成息战之功复念两河之间屯军斯久凋弊滋甚杀伤亦多是以班旋之初时下哀痛之诏姑务省已以表恤人而卿等左右朕躬周旋机务献纳皆能於无隐扈从俱谓於有劳况今异域才通干戈虽戢吾民初复闾里未完诚宜各罄嘉谋共恢远略思抚御於荒徼勤惠养於疮痍副我任贤之心成尔致君之业何乃过为引咎同此上章然沥恳以甚专在睠怀而方切况记功録善乃是予衷归过责人殊非朕志勤瞩之意所宜体之故兹诏示想宜知悉


○贺遂员外药园小山池记

悦名山大川，欲以安身崇德，而独往之士，勤劳千里，豪家之制，殚及百金，君子不为也。贺遂公衣冠之鸿鹄，执宪起草，不尘其心，梦寐以青山白为念。庭除有砥砺之材、楚质之璞，立而象之衡巫；堂下有畚锸之坳、圩冥之凹，陂而象之江湖。种竹艺药，以佐正性，华实相蔽，百有馀品。凿井引汲，伏源出山，声闻池中，寻窦而发。泉跃波转而盈沼，支流脉散而满畦。一夫蹑轮，而三江逼户；十指攒石，而群山倚蹊。智与化侔，至人之用也。其间有书堂琴轩，置酒娱宾。卑Φ而敞，若云天寻文，而豁如江汉。以小观大，则天下之理尽矣，心目所自不忘乎！赋情遣辞，取兴兹境。当代文士，目为“诗园”。道在抑末敦元，可以扶教，赵郡李华举其略而记之。


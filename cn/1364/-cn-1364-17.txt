文宗詩

文宗與宰相謀誅宦官，事洩，番爲内官所殺。上登臨游幸，未嘗爲樂，往往瞠目獨語，因題詩殿柱曰：

輦路生春草，上林花滿枝。

憑高何限意，無復侍臣知。

明日，便殿觀牡丹，云：

俯者如愁，仰者如悦。

開者如笑，合者如咽。

吟罷，方省舒元輿詞也，歎息泣下，命樂適情。宫人沈翹翹舞河滿子詞云：浮雲蔽白日。上曰：汝知書耶？此是文選古詩第一首。念君臣值姦邪所蔽，正是今日。乃賜金臂環。翹翹善玉方響，以響犀爲椎，紫檀爲架。後出宫歸秦城，奉使日東，翹翹將玉方響登樓，撰一曲，名憶秦郎。



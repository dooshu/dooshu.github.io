释正觉　十月朔与法上人南谷行

拖策鸣林游兴浓，要将丘壑醉青瞳。

黄华尚媚秋余日，锦树那禁霜后风。

转岫蚮行岐屈曲，断崖虹卧水丁东。

谁悭剧味平生事，分付饮茶谈笑中。

释正觉

释正觉　十月朔与法上人南谷行

一筇双屦征具简，幽讨胜友宾栖深。

与公半夜丘壑语，慰我平生麋鹿心。

倒榻雅成山水梦，落泉寒作丝桐音。

归欤城寺禅肤粟，定是流想来家林。

释正觉


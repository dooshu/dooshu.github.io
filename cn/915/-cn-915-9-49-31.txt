◇为皇太子求一日一入朝表

臣闻内竖告安，姬昌怡色，鸣鸡戒旦，周发冠履，或以凉燠之侯，晨昏异宜，膳羞之和，鼎饪殊节，一辰三朝，称情犹简，终日承颜，在理斯惬；且长寿之对，抚循无已，驰道未穷，顾怀不辍，岂直下动天至，固亦上结慈衷。自顷半旬乃朝，遂为通制，事逾信次，义乖晨省，一日万几，不敢三尘御省，每旦改宿，特乞一至寝门。（《艺文类聚》十六。）


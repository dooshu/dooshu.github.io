岘山怀古





《湖广通志》：岘山，在襄阳府城南十里。欧阳公记曰：岘山临汉上，望之隐然。盖诸山之小者，而其名特着于荆州。《襄沔记》曰：岘山南五百步，东临汉水，上有羊祜碑、汉武坛。



访古登岘首，[一]凭高眺襄中。[二]

天清远峰出，水落寒沙空。

弄珠见游女，[三]醉酒怀山公。[四]

感叹发秋兴，长松鸣夜风。

[一]岘首，谓岘山之巅。鲍照诗：“晨登岘山首。”后人因之，遂谓岘山曰岘首。孟浩然“岘首晨风送”，马戴“白云登岘首”，皆本此。



[二]襄中，襄阳也。



[三]张衡《南都赋》：“游女弄珠于汉皋之曲。”李善注：《韩诗外传》曰：“郑交甫将南适楚，遵彼汉皋台下，乃遇二女佩两珠，大如荆鸡之卵。”



[四]山公醉酒，见十五卷注。






○請止欽取錢粮疏 【 署南京戶部上　欽取錢粮】

臣一介書生、不諳錢穀、頃因人乏、攝事戶曹、臣稽之往事、摉之故牒、自萬曆二十年以前、庫中存貯、尚二百一十餘萬、其後日侵月割、耗費殆盡、尚書張孟男憂之至忘寢食、不得巳議改折、議留榷関之半、然改折既不可常行、而榷関所留、亦僅二萬有奇、所入無幾、而無名之宣索、無窮之協濟、無常額之供應、源源而來、姑毋論其遠者、即近六年之間、所准工部咨取、巳六十餘萬、目下制帛一項。所費物料亦且五萬。盖摠計每歲出數可四十餘萬人數只二十萬、遠不相當、今見在庫銀未及二十萬、尚不足半年支給、若欽取之錢糧、繼此未巳、則戶部之帑立空、而枵腹脫巾之變可立待矣、　祖宗設立六部。各有職司。戶部所掌。責在軍儲、一切營造不相干涉即如朝廷歲供。亦俱有常數。各部所掌。自行祗辦。一切錢糧。不相假借。近因該部空竭。束手無措。彼此通融遂成故事。濫觴于隆慶、而大困于今日。應之則力不能支。靳之則勢不可巳。似此苦情　陛下亦不得而盡知之也、往弘治中、大同乏馬、錢糧彼此那借則出入難稽非但補還之額不能相當而巳故該部于此項每每力爭之詔以戶部折粮市補。尚書周經爭之　孝皇卒改命別給。夫市馬以備邊此軍國大事尚不敢輕動戶部之折粮而况尚方器物之屬。雕文刻組之類。在南京各監局。年年有奉。時時有進。　祖宗二百年來。並未稱乏。何至今日。乃欲奪六軍之命脉。以供例外之工作哉。即無論軍餉所関。不宜冐破。但當此窮迫之秋。一錢一帛。凡屬公家。皆當愛惜。臣等愧無神輸鬼運之能、點砂化鉄之術、奈何而坐視痛癢不関之輩、糞土用之、尾閭洩之、狼籍耗散、一至此極、此臣心之所甚痛也、自礦稅事興重以催徵之令。嚴密峻急。變產傾生。賣妻鬻子。以充官府之逋負。臣等目擊心傷。無敢以寬恤請者、正以軍國大計不得不然倘催併所得。只供如此之用。則何為取彼膏脂、填此漏穴。歛之既極其難。散之又極其易。此臣心之所甚惑也


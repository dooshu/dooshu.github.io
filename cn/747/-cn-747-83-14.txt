○恤民通商制

安南寇陷之初，流人多寄溪洞。其安南将吏官健，走海门者，人数不少，宜令宋式、李良瑍察访人数，量事救恤。安南管内被蛮贼驱劫处，本户两税丁钱等量放二年，候收复后，别有指挥。其安南溪洞首领，素推诚节，虽蛮寇窃据城壁，而酋豪各守土疆。如闻溪洞之间，悉藉岭北茶药，宜令诸道一任商人兴贩，不得禁止往来。廉州珠池，与人共利。近闻本道禁断，遂绝通商。宜令本州任百姓采取，不得止约。其徐州银刀官健，其中先有逃窜者，累降敕旨，不令捕逐。其今年四月十八日草贼头首，已抵极法，其馀徒党，各自奔逃，所在更勿捕逐。


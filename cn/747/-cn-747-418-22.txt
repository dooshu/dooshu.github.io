○重九谢赐糕酒等状

右。中使刘君寿等至，伏奉恩命，赐臣前件糕酒等，仍令乐饮者。伏以元月戒酒时，清风应律，宜於长久，欣圣祚之寿昌；复见芳华，喜阳数之重合。时恩忽降，节赐荐加，王人宠临，御膳分旨。膏以粉饵，蒸以糖饣弟，绿芋金茅，紫蔗筠节。茱萸清酒，尝闻旧俗之传；薏苡调肠，今睹灵珍之味。此饔人苑吏，上献嘉辰；岂伊凡品微生，下沾殊贶。赐宴既联于伯仲，覃恩更及於室家，稠叠宠光，低回陨越，一门同庆，万死何酬。


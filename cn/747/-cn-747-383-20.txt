○元鲁县墓表

天宝十三年，元子从兄前鲁县大夫德秀卒，元子哭之哀。门人叔盈问曰：“夫子哭从兄也哀，不亦过乎礼欤？”对曰：“汝知礼之过，而不知情之至。”叔盈退谓其徒曰：“夫子之哭元大夫也，兼师友之分，亦过矣。”元子闻之，召叔盈谓曰：“吾诚哀过，汝所云也。元大夫弱无所固，壮无所专，老无所存，死无所馀，此非人情。人情所耽溺喜爱，似可恶者，大夫无之。如戒如惧，如憎如恶，此其无情，此非有心，士君子知焉不知也？吾今之哀，汝知之焉而不知也？”呜呼元大夫！生六十馀年而卒，未尝识妇人而视锦绣，不颂之，何以诫荒淫侈靡之徒也哉？未尝求足而言利、苟辞而便色，不颂之，何以诫贪猥佞媚之徒也哉？未尝主十亩之地、十尺之舍、十岁之童，不颂之，何以诫占田千夫、室宇千桂、家童百指之徒也哉？未尝皂布帛而衣、具五味而食，不颂之，何以诫绮纨粱肉之徒也哉？於戏！吾以元大夫德行，遗来世清独君子、方直之士也欤！


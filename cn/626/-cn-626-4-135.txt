陈纪善绍先四首

【感兴（二首）】

丰城蚀利剑，蓝田没良玉。

出处谅有时，光芒岂终伏。

一拂即世用，三献徒自辱。

安知莘渭间，养晦恒自足。

龙兴云亦从，梦筮若秉烛。

经济成大业，谁复继遐躅。

荷筿丈人辈，沮溺同其流。

洁身匪良图，与世空沉浮。

禹稷抱大器，孜孜为时忧。

手足俱胼胝，驱驰行靡休。

水土既平治，稼穑云亦稠。

粒食惠万载，厥功孰与俦。

【挟弹图（二首）】

连镳骢马雕鞍新，银蹄蹀躞扬风尘。

一声嘶过沙堤畔，雨香云暖当芳春。

乌纱云锦新承赐，侍宴明光醉归去。

弯弓挟弹望飞禽，落花满地无寻处。

奚官平明出建章，金羁白马多恩光。

翻身忽见草中兔，雕弓满彀如鹰扬。

四蹄蹴踏烟莎短，垂鞭缓把丝缰绾。

归来犹带上林酣，挥袂香风春日暖。


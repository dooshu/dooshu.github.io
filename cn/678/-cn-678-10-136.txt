道人識歐公必不凡

予游褒禪山，石涯下見一僧，以紙軸枕首，跣足而臥。予坐其傍，久之乃驚覺，起相向，熟視予曰：「方聽萬壑松聲，泠然而夢，夢見歐陽公，羽衣，折角巾，杖藜，逍遙潁水之上。」予問師：「嘗識公乎？」曰：「識之。」予私自語曰：「此道人識歐公，必不凡。」乃問曰：「師寄此山久如？」曰：「一年矣。」「道具何在？伴侶為誰？」僧笑曰：「出家欲無累，公所言，袞袞多事人也。」曰：「豈不置鉢耶？」曰：「食時寺有椀。」又曰：「豈不畜經卷耶？」曰：「藏中自備足。」曰：「豈不備笠耶？」曰：「雨即吾不行。」曰：「鞋履亦不用耶？」曰：「昔有之，今弊棄之，跣足行殊快人。」予愕曰：「然則手中紙軸復何用？」曰：「此吾度牒也，亦欲睡枕頭耳。」予甚愛其風韻，恨不告我以名字鄉里，然識其吳音也，必湖山隱者。南還海岱，逢佛印禪師元公出山，重荷者百夫，擁其輿者十許夫，巷陌聚觀，喧吠雞犬，予自笑曰：「使褒禪山石崖僧見之，則子為無事人也。」


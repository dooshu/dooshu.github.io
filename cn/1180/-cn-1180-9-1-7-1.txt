缁衣

三章，章四句


首章讲：此周人爱司徒作也。言人情之不能忘者德，而尤不能忘者继世之德。吾人被我公世德深矣，将何以为情哉？





缁衣之宜兮，敝予又改为兮。

缁，黑色。宜，称也。敝，破坏。改，更也。彼卿大夫居私，朝而服缁衣，制也。但德有不称，而能宜之者鲜矣。惟之子也继先公，而为政敬，敷五教，无忝前人。其服缁衣也甚宜，而无不衷之诮者矣。使其敝也，吾将为子改为之。是非子之不足于衣也，吾人欲报德无由，聊于改衣，以寄吾情耳。





适子之馆兮，还予授子之粲兮。

子，指司徒。米之精者曰粲。然改衣未足以尽吾情也。吾子有馆，且将适子之馆焉。虽吾侪小人，不可以履君子之堂，而欲亲其德，自不容不于馆乎一适也已。然适馆犹未足以罄吾情之无已也。吾人有粲，既还，又将授子以粲焉。虽吾侪藿食，不可以为君子之奉，而欲酬其德，自不容不于粲乎一授也已。

二章讲：





缁衣之好兮，敝予又改造兮。

造，即为也。子以盛德而服缁衣也，允协而无愧，盖甚好矣。敝，则予将为子改造之，使其常新也。





适子之馆兮，还予授子之粲兮。

犹未已也，且将适子之馆焉。既还，而又授子以粲焉。盖庶几吾一念仰德之私，于改衣而一伸，又于适馆授粲，而重伸其情耳。

末章讲：





缁衣之席兮，敝予又改作兮。

子以盛德而服缁衣，宽广而自如，盖甚席矣。敝，则予将为子改作之，使其常美也。





适子之馆兮，还予授子之粲兮。

犹未已也，且将适子之馆焉。既还，又将授子以粲焉。盖庶几吾一念觌德之情，于改予而一致，又于适馆授粲，而重致其情耳。夫周人于武公改衣也，而继以适馆；适馆也，而继以授粲，可谓好之无已矣。使非善于其职，而无忝于先公之德，何以得此于民哉？






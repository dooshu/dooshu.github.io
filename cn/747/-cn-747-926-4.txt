○养形

夫人未有其兆，则天地清宁。剖道之一气，承父母馀孕，因虚而生，立有身也。有一附之，有神居之，有气存之。此三者递相成，可齐天地之寿，共日月而齐明。何者？为修身慎行，助育元气，胎息藏府，存神想思，含虚守无，宗皇之一。《西经》曰：“知一万事毕，则神形也。”《抱朴子》曰：“人不知养生，焉能有为生，人不曾夜行，焉知有夜行？”故知养神修身者寿老，弃神爱欲者中夭也，莫逆理而为事，败长久之佳珍。阴阳之道，以有此身，身含形，神全一，心动则形神荡。欲不可纵，纵之必亡；神不可辱，辱之必伤。伤者无返期，朽者无生理，但能止嗜欲，戒荒淫，则百骸理，则万化安。若人遗行，不可为之年。或恐力不可致。何者？若铸顽冰以为宝镜，驾石舟以泛波澜，非鬼神能助之，非天地能运之。况人受道气，则剖得神，分得一。有此形骸，而不能守养之，但拟取馀长之财，设斋铸佛，行道吟咏，祈祷鬼神，以固形骸，还同止沸加薪，绢纱为缕，岂有得之者乎？形之与神，常思养之，自以色声香味，以快其情，以惑其志，以乱其心。此三者，败身逆道，亡形沈骨，丧身之所由生者也。


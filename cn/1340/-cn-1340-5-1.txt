小说丛话（四则）


吾自出里门后，虽未能遍游各处，然久居上海，于各地之风土人情，皆得而习闻之。吾之所闻，以淫风著者，十恒七八。惟吾粤几不知有“淫风”二字，偶有不贞者，则不复齿于人类。初不解吾粤何以独得此良风俗也。继思之，此亦小说家之伟功。弹词曲本之类，粤人谓之“木鱼书”。此等“木鱼书”，虽皆附会无稽之作，要其大旨，无一非陈说忠孝节义者；甚至演一妓女故事，亦必言其殉情人以死；其他如义仆代主受戮，孝女卖身代父赎罪等事，开卷皆是，无处蔑有，而又必得一极良之结局。妇人女子习看此等书，遂暗受其教育，风俗亦因之以良也。惜乎此等“木鱼书”限于方言，不能远播耳。

理想为实行之母，斯言信哉！周桂笙屡为余言：《封神榜》之千里眼、顺风耳，即今之测远镜、电话机；《西游记》之哪吒风火轮，即今之自行车云云。近闻西人之研究催眠术者，谓术至精时，可以役使魂灵，魂行之速，与电等云。果尔，则孙行者之筋斗云，一翻身可达十万八千里者，实为之母矣。我为之母，而西人为子。谓他人父，谓他人母，固可耻，此谓他人子，毋亦赧颜乎？

近日忽有人创说：蒲留仙实一大排外家，专讲民族主义者；谓《聊斋》一书所记之狐，均指满人而言，以“胡”“狐”同音也；故所载淫乱之事出于狐，祸祟之事出于狐，无非其寓言云云。若然，则纪晓岚之《阅微草堂笔记》所记之狐，多盘踞官署者，尤当作寓言观矣。

小说每易舛误。近人之作，甫脱稿，即以付刊，不暇修饰者，无论矣。即古人之作，不知几经修改，复经后人点定者，亦复不免。如《西厢·借厢》出内，《小梁州》之赞美红娘云：“可喜庞儿浅淡妆，穿一套缟素衣裳。”金圣叹批云：“‘缟素衣裳’，四字粘细，是扶丧服也。”及后文《耍孩儿·三煞》追忆双文之美云“下边是翠裙鸳绣金莲小，上边是红袖鸾绡玉笋长。”岂扶丧时红娘既缟素衣裳，双文独可翠裙红袖耶？此虽词句小道，然细心人视之，自不得不以为病。虽然，无金氏之批，则其病转不如是之著也。






卷二十

<集部，词曲类，词选之属，御选历代诗余

钦定四库全书

御选历代诗余卷二十目录【起四十九字至五十字】

柳梢青【又一体】

秦观

周邦彦

赵师侠【八首】

赵长卿【五首】

张抡

曾觌【四首】

杨无咎【十首】

辛弃疾【二首】

张孝祥

赵汝愚

曹冠

袁去华【二首】

陆游

刘镇

戴复古

郭应祥

韩淲【三首】

卢炳【三首】

吴文英【二首】

蒋捷【二首】

周密【五首】

张炎

罗椅

黄兰

张林

姚勉

葛长庚【二首】

朱淑真【二首】

王学文

柯九思

张雨

朱灏

张綖【二首】

陈子龙

释涵初

前调【又一体】

吕渭老

蔡伸【三首】

谢逸

葛郯【二首】

赵师侠【二首】

张元干

朱敦儒

杨无咎【四首】

侯寘【二首】

张孝祥

赵彦端

高观国

柯九思【二首】

吴正志【二首】

前调【又一体】

吴正志【二首】

惜分飞【又一体】

晁补之

贺铸

毛滂【三首】

袁去华【二首】

沈端节

汪元量

吴鼎芳

李伊玉

荷叶杯【又一体】

韦庄

许棐

滴滴金

李遵朂

赵彦端

前调【又一体】

晏殊

前调【又一体】

杨无咎

御选历代诗余卷二十目录

钦定四库全书

御选历代诗余卷二十【起四十九字至五十字】

司经局洗马掌局事兼翰林院修撰加二级【臣】王奕清奉旨校刋

柳梢青

【又一体一名早春怨一名云淡秋空双调四十九字有以起句不用韵别爲早春怨者通首实无异也】

柳梢青　　　　　　　　　　　秦　观

岸草平沙吴王故苑柳袅烟斜雨後寒轻风前香细春在棃花　行人一棹天涯酒醒处残阳乱鸦门外秋千墙头红粉深院谁家

前调　　　　　　　　　　　　周邦彦

有个人人海棠标韵飞燕轻盈酒晕潮红羞蛾凝緑一笑生春　爲伊无限伤心更说甚巫山楚云斗帐香销纱牕月冷着意温存

前调【立春】　　　　　　　　　　赵师侠

节物推移青阳景变玉琯灰飞彩仗泥牛星球雪柳争报春回　丝金缕玉幡儿更斜袅东风应时宜入新春人随春好春与人宜

前调【荼蘼屏】　　　　　　　　　　赵师侠

红紫雕零化工特地翦玉裁琼碧萼丛芳檀心点素香雪团英　柔风唤起娉婷似无力斜敧翠屏细细吹香盈盈浥露花里倾城

前调【和赵显祖】　　　　　　　　　　赵师侠

漠漠轻隂养花天气乍晴还明曲迳风微蜂迷红片蝶趁游人　平芜极目青青漫怅望谁招断魂柳外愁闻莺雏唤友鸠妇呼晴

前调【黄栀林送李粹伯】　　　　　　　　赵师侠

料峭余寒元宵欲徧灯火阑珊宿酒难醒新愁未解揺兀吟鞍　林深百舌关关更雨洗桃红未乾野烧痕青荒陂水满春事何堪

前调【邵武熙春台席上】　　　　　　　　赵师侠

矫首遐观崇台徙倚心目俱寛一水萦蓝羣峰耸翠天接高寒　平生江北江南总未识阑中好山雨暗前汀云生衣袂身倦跻攀

前调【富阳江亭】　　　　　　　　　　赵师侠

烟敛云收夕阳斜照暮色迟留天接波光水涵山影都在扁舟　虚名白尽人头问来往何时是休潮落潮生吴山越岭依旧临流

前调【和张伯寿紫笑词】　　　　　　　　赵师侠

浓碧抟枝柔黄衬紫独殿春风菡萏轻盈甘瓜馥郁叶萼相重　人生一笑难同更余韵都藏笑中日助清芬酒添风味须共从容

前调【监止月下赏莲】　　　　　　　　　赵师侠

水满芳塘菰蒲深处戏浴鸳鸯灿锦舒霞红幢緑盖时递幽香　天弓遥挂孤光映烟树云间渺茫散发披襟都忘身世真在仙乡

前调【遇何郎石见早梅】　　　　　　　　赵长卿

云暗天低枫林雕翠寒鴈声悲茅店儿前竹篱笆後初见横枝　盈盈粉面香肌记月榭当年见伊有恨难传无肠可断立马多时

前调【东园醉作梅词】　　　　　　　　　赵长卿

千林落叶声声凄惨江皋鴈飞难似玉肌总惊花貌压倒芳菲　香心吐尽因伊料调鼎工夫易期休唱阳关莫歌白雪雨泪沾衣

前调　　　　　　　　　　　　赵长卿

潇洒仙源夭桃穠李曾对华筵歌媚惊尘舞弯低月满劝金船　监湖烟水连天正归棹红妆鬬妍花雾香中人间居士切莫多传

前调　　　　　　　　　　　　赵长卿

晴雪楼台试灯帘幕适是元宵罗绮娇春帝城风景今夜应饶　争知我系如匏便蹋月良天任敎早闭柴门从他箫鼓细打轻敲

前调　　　　　　　　　　　　赵长卿

桃杏舒红迟迟暖日媚景芳浓紫燕穿帘香泥着地未乳巢空　千山万水重重烟雨里王维画中芳草斜阳无人江渡蓑笠渔翁

前调【侍宴】　　　　　　　　　　张　抡

柳色初匀轻寒似水纤雨如尘一阵春风縠纹微皱碧沼鳞鳞　仙娥花月精神奏凤管鸾丝鬬新万岁声中九霞杯里长醉芳春

前调【侍宴禁中和张知合韵】　　　　　　　曾　觌

梅粉轻匀和风布暖芳径无尘凤阁凌虚龙池澄碧芳意鳞鳞　清时酒圣花神对内苑风光又新一部仙韶九重鸾仗天上长春

前调【临安春会泛湖】　　　　　　　　　曾　觌

花柳争春湖山竞秀恰近清明绮席从容兰舟揺曳稳泛波平　君恩许宴簪缨密座促仍多故情一部清音两行红粉醉入严城

前调【咏海棠】　　　　　　　　　　曾　觌

雨过风微温泉浴倦妃子妆迟翠袖牵云朱唇得酒脸晕臙脂　年年海燕新归怎奈向黄昏恁时倚徧琼阑烧残银烛花又争知

前调　　　　　　　　　　　　曾　觌

小宴清秋霎时见了雨散云收柳絮轻柔梅花闲澹宫院风流　空敎梦遶青楼待说个相思又休无奈情何不来眼厎常在心头

前调　　　　　　　　　　　　杨无咎

傲雪凌霜平欺寒力搀借春光步遶西湖兴余东阁可奈诗肠　娟娟月转回廊悄无处安排暗香一夜相思几枝疎影落在寒牕

前调　　　　　　　　　　　　杨无咎

江月轩中拍堤新涨遶院薰风深注瑶觞低歌金缕声在晴空　新词尽索无穷断酩酊衰顔爲红愿得年年繁枝子满緑叶隂浓

前调【寿词】　　　　　　　　　　杨无咎

灼灼红榴垂垂緑柳庭户清和罗绮香中十分春酒几叠高歌　遐龄欲问如何记平日隂功数多千载今朝笑看池面龟戏青荷

前调　　　　　　　　　　　　杨无咎

暴雨生凉做成好梦飞到伊行几叶芭蕉数竿修竹人在南牕　傍人笑我恓惶算除是铁心石肠一自别来百般宜处都入思量

前调　　　　　　　　　　　　杨无咎

目断南枝几回吟遶长怨开迟雨浥风欺雪侵霜妒却恨离披　欲调商鼎如期可奈向骚人自悲赖有毫端幻成氷彩长似芳时

前调　　　　　　　　　　　　杨无咎

雪艳烟轻又要春色来到芳尊却忆年时月移清影人立黄昏　一番幽思谁论但永夜空迷梦魂遶徧江南缭墙深院水郭山村

前调　　　　　　　　　　　　杨无咎

月堕霜飞隔牕疎痩微见横枝不道寒香解随羌笛吹到屏帷　个中风味谁知睡乍起乌云任攲嚼蕊挼英浅颦轻笑酒半醒时

前调　　　　　　　　　　　　杨无咎

日转墙东几枝寒影一点香风清不成眠醉凭诗兴起遶珍丛　平生只个情锺渐老矣无愁可供最是难忘倚楼人在横笛声中

前调　　　　　　　　　　　　杨无咎

水曲溪傍寒梢冷蕊隐映修篁细细吹香疎疎沉影恼乱回肠　爲伊驻马横塘漫立尽烟村夕阳空袅吟鞭几多诗句不入思量

前调　　　　　　　　　　　　杨无咎

瑞鸭烟浓晓来弦管声在霜空却退寒威借回春色满苑香风　几时人下瑶宫记千载今朝庆逢满捧琼觞芝兰丛里锦绣光中

前调【范先之席上赋牡丹】　　　　　　　　辛弃疾

姚魏名流年年搅断雨恨风愁解释春光剩须破费酒令诗筹　玉肌红粉温柔更染尽天香未休今夜簪花他年第一玉殿东头

前调【三山归途代白鸥见嘲】　　　　　　　辛弃疾

白鸟相迎相怜相笑满面尘埃华发苍顔去时曾劝须早归来　而今岂是高怀爲千里蓴羮计哉好把移文从今日日读取千回

前调　　　　　　　　　　　　张孝祥

草厎蛩吟烟横水际月澹松隂荷动香浓竹深凉早销尽烦襟　发稀浑不胜簪更客里吴霜暗侵富贵功名本来无意何况如今

前调【题丰乐楼】　　　　　　　　　　赵汝愚

水月光中烟霞影里涌出楼台空外笙箫人间笑语身在蓬莱　天香暗逐风回正十里荷花尽开买个轻舟山南游遍山北归来

前调【游湖】　　　　　　　　　　曹　冠

湖岸千峰嵌岩隐映緑竹青松古寺东西楼台上下烟雾冥蒙　波光万顷溶溶人面与荷花共红拨棹归欤一天明月十里香风

前调【长桥】　　　　　　　　　　袁去华

天接沧浪晴虹垂饮千步修梁万顷玻瓈洞庭之外纯浸斜阳　西风劝我持觞况高栋层轩自凉饮罢不知此身归处独咏苍茫

前调【钓台】　　　　　　　　　　袁去华

一水萦回参天古木夹岸苍崖三十三年客星堂上几度曾来　眼看变化云雷分白首烟波放怀细细平章钓台毕竟高似云台

前调【蜀燕宫】　　　　　　　　　　陆　游

锦里繁华环宫故邸叠萼奇花俊客妖姬争飞金勒齐驻香车　何须幕障帏遮宝杯浸红云瑞霞银烛光中清歌声里休恨天涯

前调【七夕】　　　　　　　　　　刘　镇

乾鹊收声湿萤度影庭院秋香步月移隂梳云约翠人在回廊　醺醺宿酒残妆待付与温柔醉乡却扇藏娇牵衣索笑今夜差凉

前调　　　　　　　　　　　　戴复古

袖劔飞吟洞庭青草秋水深深万顷波光岳阳楼上一快披襟　不须携酒登临问有酒何人共斟变尽人间君山一点自古如今

前调【惜花】　　　　　　　　　　郭应祥

春事匆匆花慵柳困雨横风狂寄语诗人须烧银烛与照红妆　休言桃李河阳但过眼难寻色香只有今宵更无明日且缓持觞

前调【元宵】　　　　　　　　　　韩　淲

雨洗元宵楼台烟锁隐隐笙箫且插梅花自烧银烛沉水香飘　软红尘里星桥想霁色皇都绦霄屏掩潇湘醉和衣倒春梦迢迢

前调　　　　　　　　　　　　韩　淲

玉水明沙峰回路转城倚桥斜老我登临同谁酩酊一望还赊　飞鸿杳霭天涯但?取心情酒家紫菊枝枝红茱颗颗休问年华

前调　　　　　　　　　　　　韩　淲

云淡秋空一江流水烟雨蒙蒙岸转溪回野平山远几点征鸿　行人独倚孤篷算此景如图画中莫问功名且寻诗酒一棹西风

前调　　　　　　　　　　　　卢　炳

兰蕙心情海棠韵度杨柳腰肢步稳金莲手纤春笋肤似凝脂　歌声舞态都宜?着个坚心共伊无奈相思带围寛尽说与敎知

前调【蜡梅】　　　　　　　　　　卢　炳

雅淡精神铅黄未洗犹带残妆春艳一枝鵞儿顔色染就纤裳　月移影转南窗特地儿送些暗香宿酒初醒这般滋味梦断池塘

前调【冬月海棠】　　　　　　　　　　卢　炳

笑菊欺梅嫌蜂却蝶压尽寒荄月下精神醉时风韵红透香腮　天工造化难猜甚怪我愁眉未开故遣名花凌霜带露先送春来

前调【题四时图画亭】　　　　　　　　　吴文英

翠嶂围屛留连迅景花外油亭淡色烟昏浓光清晓一幅闲情　辋川落日鱼罾写不尽人间四幷亭上秋声莺能春语难入丹青

前调　　　　　　　　　　　　吴文英

梦断游轮孤山路杳越树隂新流水凝酥征衫沾泪都是离痕　玉屏风冷愁人醉烂漫梅花翠云傍夜船回惜春门掩一镜香尘

前调　　　　　　　　　　　　蒋　捷

小饮微吟残灯断雨静户幽牕几度花开几番花谢又到昏黄　潘娘不是潘郎料应也霜黏鬓傍鹦鹉阑空鸳鸯壶破烟渺云茫

前调　　　　　　　　　　　　蒋　捷

学唱新腔秋千架上钗股敲双柳雨花风翠松裙摺红腻鞵幇　归来门掩银釭淡月里疎钟渐撞娇欲人扶醉嫌人问斜倚楼牕

前调【梅四首】　　　　　　　　　　周　密

约略春痕吹香新句照影清尊洗尽时妆效颦西子不负黄昏　金沙旧事休论尽消得东风返魂一段真情风前孤驿雪後前村

前调　　　　　　　　　　　　周　密

万雪千霜禁持不过玉雪生光水部多情杜郎老矣易恼愁肠　天寒野屿空廊静倚竹无人自香一笑相逢江南江北竹屋山牕

前调　　　　　　　　　　　　周　密

映水穿篱新霜微月小蕊疎枝几许风流一声龙竹半幅鹅溪　江头怅望多时欲待折相思寄伊真色真香丹青难写今古无诗

前调　　　　　　　　　　　　周　密

夜鹤惊飞香浮翠罽玉点霜枝古意高风幽人空谷静女深帏　芳心自有天知任醉舞花边帽敧最爱孤山雪初晴後月未残时

前调【杨花】　　　　　　　　　　周　密

似雾中花似风前雪似雨余云本自无情点萍成緑却又多情　西湖南陌东城甚管定年年送春薄幸东风薄情游子薄命佳人

前调【清明夜雪】　　　　　　　　　　张　炎

一夜凝寒忽成琼树换却繁华因甚春深片红不到緑水人家　眼惊白昼天涯空望断尘香钿车独立东风曲阑惆怅莫是梨花

前调　　　　　　　　　　　　罗　椅

萼緑华身小桃花扇安石榴裙子夜闻歌周郎顾曲曾恼夫君　悠悠羇旅愁人似零落青天断云何处销魂初三夜月第四桥春

前调　　　　　　　　　　　　黄　兰

病酒心情唤愁无限可奈流莺又是一年花惊寒食柳认清明　天涯翠巘层层是多少长亭短亭倦倚东风只凭好梦飞到银屏

前调【灯花】　　　　　　　　　　张　林

白玉枝头忽看蓓蕾金粟珠垂半颗安榴一枝浓杏五色蔷薇　何须叠鼓声催银釭里春工四时却笑灯蛾学他蜂蝶照影频飞

前调【忆西湖】　　　　　　　　　　姚　勉

长记西湖水光山色浓澹相宜丰乐楼前涌金门外买个船儿　而今又是春时清梦只孤山赋诗緑盖芙蓉青丝杨柳好在苏堤

前调【海棠】　　　　　　　　　　葛长庚

一夜清寒千红晓灿春不曾知细看何如醉时西子睡厎杨妃　尽皆蜀种垂丝晴日暖熏成锦围说与东风也须爱惜且莫吹飞

前调【寄鹤林】　　　　　　　　　　葛长庚

鹤使南翔词珍翰绮谊暖情香如在琼台梦回初饮月液云浆　风吹芦叶冥茫夕照外山高水长遥想东楼琪花玉树梅影昏黄

前调【梅二　　　　　　　　宋媛首】朱淑真

玉骨氷肌为谁偏好特地相宜一味风流广平休赋和靖无诗　倚牕睡起春迟困无力菱花笑窥嚼蕊吹香眉心点处鬓畔簪时

前调　　　　　　　　　　　　朱淑真

冻合疎篱半飘残雪斜卧低枝可便相宜烟藏修竹月印寒池　亭亭竚立移时?痩损无妨爲伊谁赋才情画成幽思写入新词

前调【友人至】　　　　　　　　　　王学文

客里凄凉桐花满地杜宇深山幸自君来谁敎君去翦翦轻寒　愁怀无语相看谩写入徽弦自弹小院黄昏前村风雨莫倚阑干

前调　　　　　　　　　　　　柯九思

姑射论量渐消氷雪重试梳妆欲吐芳心还羞素脸犹吝清香　此情到厎难藏悄脉脉相思寸肠月转更深凌寒等待更倚西廊

前调　　　　　　　　　　　　张　雨

盼得春来春寒春困陡顿无聊半刻残釭片时春梦过了元宵　空山暮暮朝朝到此际无魂可消却倚东风水如衣带草似裙腰

前调　　　　　　　　　　　　朱　灏

花坠萝攀苔痕雨洗雀睡红间雌蜺吞溪残阳倚阁黛染峰鬟　帘疎月似人间春事杳鹂歌漫删柳发曦风莲妆凝晩犬吠云还

前调　　　　　　　　　　　　张　綖

垂柳烟浓莺儿哺子杏萼飘红寒食初过秋千未拆寂寞春风　云波芳信谁通空倩问残鳞断鸿无限相思夕阳牕外新月墙东

前调　　　　　　　　　　　　张　綖

远远湖滨一丛烟树村舍新成篱落横遮溪流环抱尽有余清　野人烂煮蓴羮正细雨茅檐晩晴啼鸟树边眠鸥沙际一片闲情

前调　　　　　　　　　　　　陈子龙

绣岭平川汉家故垒一抺苍烟陌上香尘楼前红烛依旧金钿　十年梦断婵娟回首处离愁万千细柳新蒲昏鸦暮鴈芳草连天

前调【咏萤】　　　　　　　　　　释涵初

碧焰疎篁斜飞秋水轻点莲香忽影风檐半明苔壁又入绳床　夜深露冷清光度残月乱点苍茫罗幌眠云松牕幽磬心地空凉

前调【又一体】　　　　　　　　　　吕渭老

远帘笼月谁见南陌子规啼血茰糁菊英整冠落帽一时虚设　五湖自有深期曾指定灯花细说燕子巢空秋鸿程远音书中絶

前调　　　　　　　　　　　　蔡　伸

数声啼鴂可怜又是春归时节满院东风海棠铺绣梨花飘雪　丁香露泣残枝算未比愁肠寸结自是休文多情多感不干风月

前调　　　　　　　　　　　　蔡　伸

子规啼月幽衾梦断销魂时节枕上斑斑枝头点点染成清血　凄凉断雨残云算此恨文君更切老去情怀春来况味那禁离别

前调　　　　　　　　　　　　蔡　伸

聨璧寻春蹋青尚忆年时携手此际重来可怜还是年时时候　隂隂柳下人家人面似桃花依旧但愿年年春风有信人心长久

前调　　　　　　　　　　　　谢　逸

香肩轻拍尊前忍听一声将息昨夜浓欢今朝别酒明日行客　後回来则须来便去也如何去得无限离情无穷江水无边山色

前调　　　　　　　　　　　　葛　郯

谢家池阁翠桁香浓琐牕纱薄夜雨灯前秋风花下与谁同乐　主人许我清狂奈酒量从来最弱颠倒冠巾淋漓衣袂醒时方觉

前调　　　　　　　　　　　　葛　郯

空中雨阁一段轻隂翠铺林薄橘内仙翁棋边公子共成清乐　主人有井投车看席上云轻柳弱斗转檐头鸡鸣牕外无人知觉

前调【聚八仙花】　　　　　　　　　　赵师侠

人间春足一番红紫水流风逐戏蝶初闲轻揺粉翅高低飞扑　雨昏烟暝增明似积雪枝间映緑后土琼芳蓬莱仙伴蕊纷香粟

前调【王子莆阳壶山阁】　　　　　　　　赵师侠

暑怀烦郁危栏徙倚凝情独立榕叶连隂横冈接秀壶峰凝碧　海山云树微茫更无数归帆暮集却忆潇湘孤村烟渚晩风斜日

前调　　　　　　　　　　　　张元干

海山浮碧细雨丝风新愁如织慵试春衫不禁宿酒天涯寒食　归期莫数芳辰误几度回廊夜色入户飞花隔帘双燕有谁知得

前调　　　　　　　　　　　　朱敦儒

狂踪怪迹谁料半老天涯爲客帆展霜风船随江月山寒波碧　如今着意添愁怎忍见参西雁北洛浦莺花伊川云水如何归得

前调【李莹】　　　　　　　　　　杨无咎

小阁深沉酒醺香暖容易眠熟梦入桃源桃红似火李莹如玉　觉来几许悲凉记永夜传杯换烛绣被熏香宝钗落枕同论心曲

前调【秋社怀故山】　　　　　　　　　杨无咎

送鴈迎鸿未寒时节巳凉天气鍼线倦拈帘帏低卷别般风味　攲眠梦到山中共老幼扶携笑喜桑柘影深鸡豚香美家家人醉

前调【咏梅二首】　　　　　　　　　　杨无咎

粉墙斜搭被伊勾引不妄时霎一夜幽香恼人无寐可堪开帀　晓来起看芳丛只怕裹危梢欲压折向胆瓶携归云阁休熏金鸭

前调　　　　　　　　　　　　杨无咎

爲爱氷姿画看不足吟看不足巳恨春催可堪风里飞英相逐　只应自惜高标似羞伴妖红媚緑藏白收香放他桃李漫山粗俗

前调【赠张丞】　　　　　　　　　　侯　寘

小院轻寒酒浓香软深沉帘幙我辈相逢欢然一笑春在盃酌　家山辜负猿鹤轩冕意秋云似薄我自西风扁舟归去看君寥廓

前调【送吕子绍守峡】　　　　　　　　　侯　寘

楚天清絶苇岸兰汀素秋时节帘卷湘纹香飞云篆耐看轻别　明朝厎处关山算总是愁花恨月白马江寒黄牛峡静小梅初彻

前调　　　　　　　　　　　　张孝祥

满城风雨重阳时节更催行色陇树寒轻海山秋老清愁如织　一杯莫惜留连我亦是天涯倦客後夜相思水长山远东西南北

前调　　　　　　　　　　　　赵彦端

酴醿过也酴醿过後无花堪折只有垂杨垂杨却作絮惊行色　海棠半在如无又争倩蔷薇恋得除是东风随君归问玉堂消息

前调【柳】　　　　　　　　　　　高观国

翠拂晴波烟垂古岸灞桥春色斜带鸦啼乱萦莺梦愁丝如织　爲怜张绪风流正痩损宫腰褪碧绽绾同心留连不住天涯行客

前调【咏梅次杨补之韵】　　　　　　　　柯九思

翠苔轻搭南枝逗暖乍收微霎乱播繁花快张华宴遶花千帀　玉堂无限风流但只欠些儿雪压任选一枝折归相伴绣屏花鸭

前调【梅】　　　　　　　　　　　柯九思

懊恨春初飘零月下轻离轻隔重醖棃云乍舒柳眼羞人曾识　巳堪索笑廵檐早准备怜怜惜惜莫是溪桥搀先开却试驰金勒

前调【未开梅次柯敬仲韵】　　　　　　　　吴正志

小春先试特地寻芳音容犹隔霜苞?尽愁断情人悔轻相识　欲折一枝归去满腔生意还堪惜惆怅吟诗氅衣缓步不须金勒

前调【盛开梅次杨补之韵】　　　　　　　　吴正志

樛枝交搭白徧山村只一时霎粉蝶忙忙翠禽唧唧飞鸣三帀　欲招高士评夸又恐怕夜来雪压花神自喜顾影嬉游忽惊睡鸭

前调【又一体欲开梅】　　　　　　　　　吴正志

消息难量雨肥红绽乍展轻妆南枝三两漏泄春光何处生香　容他幽阁深藏到时来自回铁肠月色朦胧寒星几点掩映长廊

前调【开残梅】　　　　　　　　　　吴正志

正好芳菲笛声吹落徙倚眠迟玉鳞片片飘泊东西疎影离披　山家风雨无期把瑶林暗凋可悲明年春暖还从落处再覩开时

惜分飞

【又一体双调五十字一名惜双双】

惜分飞【别吴作】　　　　　　　　　晁补之

山水光中原无暑是我消魂别处只有多情雨会人深意留人住　不见梅花来巳暮未见荷花又去图画他年覰断肠千古苕溪路

前调　　　　　　　　　　　　贺　铸

皎镜平湖三十里碧玉山围四际莲荡香风里彩鸳鸯觉双飞起　明月多情随舵尾偏照空床翠被回首笙歌地醉更衣处长相记

前调【赠别璚芳】　　　　　　　　　　毛　滂

泪湿阑干花着露愁到眉峰碧聚此恨平分取更无言语空相覰　短雨断云无意绪寂寞朝朝暮暮今夜山深处断魂分付潮回去

前调【富阳水寺望秋月】　　　　　　　　毛　滂

山转沙回江声小望尽冷烟衰草梦断瑶台晓楚云何处英英好　古寺黄昏人悄悄帘卷寒堂月到不会思量了素光看尽桐隂少

前调　　　　　　　　　　　　毛　滂

花影低徊帘幕卷惯了双来燕燕惊散雕阑晩雨昏烟重垂杨院　云断月斜红烛短望断真成望断情寄梅花点趁风吹过楼南畔

前调【九日】　　　　　　　　　　袁去华

平日悲秋今巳老细看秋光自好风紧寒生早漫将短髪还吹帽　寂寞东篱人不到只有渊明醉倒一笑留残照世间万事蝇头小

前调　　　　　　　　　　　　袁去华

雨过残阳明远树树厎鸣蝉无数临水人家住靠西便入江南路　曲迳通幽深几许翠竹短牕无暑小立凭肩语个中曾是孤眠处

前调　　　　　　　　　　　　沈端节

喜入眉心黄点莹珠佩玲珑透影风露萧萧冷梦回月窟香成阵　秋後襟怀君莫问?了因他痩损不似寻常韵细看没处安排闷

前调【歌楼别客】　　　　　　　　　　汪元量

燕子留君君欲去征马频嘶不住握手空相觑泪珠成缕眉峰聚　恨入金徽孤凤语愁得文君更苦今夜西牕雨断肠能赋江南句

前调【闺情】　　　　　　　　　　吴鼎芳

红界枕痕微褪玉唤起自禁幽独好鸟啼春足归期不准花须卜　尽日眉峰双凝緑十二绣帘低轴人在阑干曲杨花却羡无拘束

前调【握扇美人图】　　　　　　　　　李伊玉

花雨缤纷迷小院莲步蹋残香片粉汗揺纨扇轻纱微露黄金钏　夕照山横天一线水影光分上面锦带随风纒钗斜爲逐双飞燕

荷叶杯

【又一体双调五十字】

荷叶杯　　　　　　　　　　　韦　庄

絶代佳人难得倾国花下见无期一双愁黛远山眉不忍更思维　闲掩翠屏金凤残梦罗幕画堂空碧天无路信难通惆怅旧房栊

前调　　　　　　　　　　　　许　棐

鹊蹋画檐双噪书到和笑拆封看归程能隔几重山远约数峰间　准备绣轮雕辔游戏说与百花知莫敎枝上一红飞留伴玉东西

滴滴金

【木菊花名也取以名调双调五十字】

滴滴金　　　　　　　　　　　李遵朂

帝城五夜宴游歇残灯外看残月都来犹在醉乡中听更漏初彻　行乐巳成闲话说如春梦觉时节大家同约探春行问甚花先发

前调【送路彦捷赴仪真】　　　　　　　　赵彦端

澄溪暝度轻澌白对平湖澹烟隔我与征鸿共行人更张灯留客　东园半是余花迹料仙帆到时发若倚江楼望清淮爲殷勤乡国

前调【又一体】　　　　　　　　　　晏　殊

梅花漏泄春消息柳丝长草芽碧不觉星霜鬓边白念时光堪惜　兰堂把酒留嘉客对离筵驻行色千里音尘便疎隔合有人相忆

前调【又一体】　　　　　　　　　　杨无咎

相逢未尽论心素早容易背人去忆得歌翻肠断句更惺惺言语　萋萋芳草迷南浦正风吹打船雨静听愁声夜无眠到水村何处

御选历代诗余卷二十








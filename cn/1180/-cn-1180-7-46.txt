礼部仪制司主事敬修血书


［明］张敬修





呜呼！天道无知，似失好生之德；人心难测，罔恤尽瘁之忠。叹解网之无人，嗟缧绁之非罪。虽陈百喙，究莫释夫讥才；惟誓一死，以申鸣其冤郁。窃先公以甘盘旧眷，简在密勿。其十年辅助之功，唯期奠天下于磐石。既不求誉，亦不恤毁，致有今日之祸。而敬修以长嗣，罹兹闵凶，何敢爱身命，而寂无一言也！

忆自四月二十一日闻报，二十二日即移居旧宅，男女惊骇之状，惨不忍言。至五月初五日，丘侍郎到府。初七日，提敬修面审。其当事噂沓之形，与吏卒咆哮之景，皆生平所未经受者，而况体关三木，首戴幪巾乎？在敬修固不足惜，独是屈坐先公以二首万银数。不知先公自历官以来，清介之声，传播海内，不惟变产竭资不能完，即粉身碎骨亦难充者。且又要诬扳曾确庵寄银十五万，王少方寄银十万，傅大川寄银五万。云从则已，不从则奉天命行事。恐吓之言，令人胆落。嗟此三家，素皆怨府，患由张门及之，而又以数十万为寄，何其愚也？吾意三家纵贪，不能有此积，亦不能完结此事，吾后日何面目见之？且以敬修为何如人品也？今又以母子叔侄恐团聚一处有串通之弊，于初十日又出牌，追令隔别，不许相聚接语。可怜身名灰灭，骨肉星散。且虑会审之时，罗织锻炼，皆不可测，人非木石，岂能堪此？今幽囚仓室，风雨萧条，青草鸣蛙，实助予之悲悼耳。故告之天地神明，决一瞑而万世不愧。

嗟乎！人孰不贪生畏死？而敬修遭时如此，度后日决无生路。旷而观之，孔之圣也而死，回之贤也而死。死有重于泰山，有轻于鸿毛者，予于此时，审之熟矣。他如先公在朝，有履满之嫌；去位，有忧国之虑。惟思顾命之重，以身殉国，不能先几远害，以至于斯。而其功罪，与今日辽藩诬奏事，自有天下后世公论，在敬修不必辩。独其虚坐本家之银，与三家之寄，皆非一时可了案，则何敢欺天罔人，以为脱祸求生之计？不得已而托之片楮，啮指以明剖心。此帖送各位当道一目，勿谓敬修为匹夫小节，而甘为沟渎之计也。

祖宗祭祀，与祖母、老母粥，有诸弟在，足以奉承，吾死可决矣！而吾母素受辛苦，吾妻素亦贤淑，次室尚是稚子，俱有烈妇风，闻予之死，料不能自保。尤可痛者，吾有六岁孤儿，茕茕在抱，知亦不能存活也。

五月初十日写完此帖，以期必遂，而梦兆稍吉，因缓。十二日会审，逼勒扳诬，慑以非刑，颐指气使，听其死生。皆由含沙以架奇祸，载鬼以起大狱，此古今宇宙稀有之事。上司愚弄人，而又使我叔侄自愚，何忍！何忍！丘侍郎任抚按活阎王，你也有父母妻子之念，奉天命而来，如得其情，则哀矜勿喜可也，何忍陷人如此酷烈？三尺童子亦皆知而怜之！今不得已，以死明心。呜呼！炯矣黄垆之火，黯如黑水之津。朝露溘然，生平已矣，宁不悲哉！

有便，告知山西蒲州相公张凤盘，今张家事已完结矣，愿他辅佐圣明天子于亿万年也！






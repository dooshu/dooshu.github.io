文与可乐府

今人但能知文与可之竹石，惟东坡公称其诗骚，又表出“美人却扇坐，羞落庭下花”之句。予常恨不见其全，比得蜀本石室先生《丹渊集》，盖其遗文也。于乐府杂咏，有《秦王卷衣》篇曰：“咸阳秦王家，宫阙明晓霞。丹文映碧搂，光采相钩加。铜螭逐银猊，压屋惊蟠拿。洞户锁日月，其中光景赊。春风动珠箔，鸾额金窠斜。美人却扇坐，羞落庭下花。闲弄玉指环，轻冰扼红牙。君王顾之笑，为驻七宝车。自卷金缕衣，龙鸾蔚纷葩。持以赠所爱，结欢期无涯。”其语意冞入骚人阃域。又有《王昭君》三绝句云：“绝艳生殊域，芳年入内庭。谁知金屋宠，只是信丹青。”“几岁后宫尘，今朝绝国春。君王重恩信，不欲遣他人。”“极目胡沙满，伤心汉月圆。一生埋没恨，长入四条弦。”令人读之，缥缥然感慨无已也！


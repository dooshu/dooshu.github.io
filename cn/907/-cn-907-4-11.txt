▼题韩长司所藏山水图

参卿昔在西安幕，骑马看山时出郭。

终南泰华势最高，横作秋云扫寥廓。

秦川汉苑万里开，酒醒望远登荒台。

日斜渭上归人渡，岳暗关中飞雨来。

此处奇观绝天下，何事归来犹看画？

画中小景似江南，黄叶渔村见烟含。

莫恋江南真故乡，莼鲈炊熟酒船香。

美人不是沧洲客，去去宜登白玉堂。


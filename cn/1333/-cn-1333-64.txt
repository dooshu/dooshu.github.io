蛇教蚓行


蛇无足而行甚速，蚓羡之，欲学焉。曰：“吾与蛇等耳，吾何为不及蛇？”遂学蛇行，苦笨滞殊甚。因伏而窥蛇之行，见其蜿蜒作势。亦学之，竭力腾挪，跳跃以起，卒不得前。不得已，就蛇执弟子礼，乞蛇教之。蛇亦不吝教诲，授以蜿蜒取势之法。而蚓百学不能肖。蛇乃细审之，叹曰：“吾虽无足，然自首至尾节节有骨。若则通身无骨者，乌能行于世上哉？”






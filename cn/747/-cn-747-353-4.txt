○对徙乡判

〈甲徙於他乡无旌节津吏辄以圜土内之彼告非法〉

贸迁不倦，人且知往，奔亡或生，政亦严禁。是以变而惟适，时政任於硗肥；行必有由，诚取验於旌节。惟甲素非地著，身同梗泛。乔木淼在，忽辞违於旧居；断蓬孤飞，方行迈於他国。行则无验，动而见疑。津途已验，宁遇长沮之问；狱户旋开，行逢士师之鞫。且夫为政以简，贵清浇讹，职司其居，务取惩察。虽率土之内，莫非王臣；而迁人之中，或有奸者。旌节虽且云复，关山如何得逾？诘其所由，方尽于理，致之狱吏，夫何有违？窃惟至公之道，难加津吏之罚。

房翰

翰，开元二十三年朝请郎，行六合县令。


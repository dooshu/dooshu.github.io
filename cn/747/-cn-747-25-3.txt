○授陈希烈左相制

门下：仲虺相汤，言宣雅诰，子鱼佐魏，任总中兵，将代天工，允凭时杰。光禄大夫门下侍郎同中书门下平章事集贤殿宏文馆学士崇元馆大学士太清太微宫使上柱国临颍县开国侯陈希烈，逸量宏达，英才卓迈。既履直而成范，亦资忠而炳德。学该流略，义惟守於经门；文丽风骚，言必诠於理要。自黄枢贰职，侍讲金华，紫府宏真，参谋玉铉。岁月逾久，而其道弥光。人师有属於在三，王度式歌於画一。畴咨既久，亮采惟熙。宜正貂蝉之荣，用兼喉舌之寄。可行左相兼兵部尚书，馀如故。


鸡


百鸟飞鸣林木间，或栖止于屋上。鸡见而妒羡之，以为同是羽类，我何独不能高翔？乃竭力振翮，居然飞至屋上，喔喔长啼，自鸣得意。主人见之，以为不祥，捉而杀之。将杀未杀之际，他鸡嘲之曰：“何苦强欲高飞，致罹杀身之祸？”此鸡笑曰：“若真一孔之见哉！我今虽被杀，然已得见屋上之风景；若汝等伏处榤下，眼界不开，而将来仍不免一杀，何若我之得开眼界而死者哉！”






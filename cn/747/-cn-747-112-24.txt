○册尊号赦文

朕闻为而不有曰天，使而不知曰道，下覆万物，中含两仪，难以常名加，难以常德报。是故贤君哲后，则而象之，虽有唐尧之聪明，不伐其善；虽有夏禹之勤苦，不矜其功。朕善愧唐尧，功惭夏禹，属六十年乱离之後，承亿兆人涂炭之馀，儿童悉习於战争，耆艾罕闻於声教，强吞弱吐，礼坏乐隳，凉德眇躬，岂易为治？所赖王公卿士，戮力一心，善无细而不行，恶无大而不去，革彼积弊，成斯小康。夫化自心生，平其心则化洽；令从身出，正其身则令行。朕御兹九州，迨今八载，常怀戒惧，罔敢怠荒。每务推心感人，谨身率下，刑必有罪，岂以喜怒而死生？赏必有功，岂以亲雠而厚薄？雕镂之丽目，虑淫巧以荡心，罢畋猎之游娱，恐逸豫之败度。未能全臻於富庶，未能尽偃於干戈，诚宜业业以兢兢，讵可自尊而自大？中外文武，不谋同辞，谓朕宏清净之风，载之以广道；树生成之德，推之以法天。坚让固辞，至於数四，遏之不止，去而复来。虽义乃尔，心深可嘉也。而名过於实，良所惕焉。既大举於徽章，宜溥覃於霈泽，可大赦天下。应八月四日昧爽以前，在京天下州府见禁囚徒，已结正未结正，已发觉未发觉，罪无轻重常赦所不原者，咸赦除之。长流人并诸色徒流人，不计年月远近，已到配所并放还。或有亡命山泽，及为事关连逃避人等，并放归乡，一切不问。如过百日不归首者，复罪如初。在京诸道将士，各与等第优给。应贬降官未复资者，咸与复资。州县官内，有先为事勒停止者，并许参选。殿犯者免其所殿。长兴三年正月一日已前，诸道两税残欠物色，并宜减放。或有先曾经灾处逃户归业者，除见徵正税外，不得诸杂科徭，切委倍加安抚。应系省司场税仓库，今日已前诸色败阙人等，据其所有钱物家业，尽底收纳，已上所欠并败阙人并放。其未曾经磨勘点检者，宜令省司便与磨勘点检，准前处分，将来永不得任使。如是虽称败阙，省司未见申报文状，及见今勾当人已後败阙，於中钱谷，或涉降赦文年分，并不得援此为例。山林草泽之人，虽频命搜罗，而尚虑沈滞，委所在长吏切加采访，的有才气义行者，具以名闻，必议量才任使。在朝文武臣寮，并诸色职员，有直言极谏者，如上封章，尽当开纳。诸凡无主邱墓，自兵革已来经发掘者，宜令观察使刺史差人量事掩瘗。敢以赦前事相告者，以罪罪之。

於戏，涤瑕荡秽，宇宙繇是澄清；布德推恩，遐迩以之胥悦。所望藩垣群后，社稷诸臣，既尊予以莫大之名，当佐予以弥高之德，日慎一日，虽休勿休，驱彼疲民，置之寿域，光尔在位，显我得人。


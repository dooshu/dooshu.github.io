172　周書七十一篇　周書非始出汲冢　汲冢竹書名目


漢藝文志：「周書七十一篇。劉向云：『周時誥誓號令，蓋孔子所論百篇之餘。』」隋、唐志繫之汲冢，然汲冢得竹簡書在晉咸寧晉武帝年號。五年，而兩漢已有周書矣。何云：「此條實佳，然何與經事？當入攷史。」太史公引克殷、度邑，案：史記周本紀武王射紂事，本周書克殷解；望商邑不寐事，本周書度邑解。鄭康成注周禮秋官大行人云：「周書王會備焉。」注儀禮鄉射禮云：「周書王會『北唐以閭』。」許叔重説文羽部翰字引逸周書「大翰若翬雉」，今本王會作「文翰者若皋雉」。又豕部豲字引「豲有爪而不敢以撅」，今本周祝解「爪」作「蚤」。馬融注論語「鑽燧改火」引周書月令，原缺，今本補。皆在漢世。杜元凱解左傳時，汲冢書未出也。杜注已成，而汲冢書始出，詳自撰左傳後序。「千里百縣」，哀公二年。「轡之柔矣」，襄公二十六年。皆以周書爲據，則此書非始出於汲冢也。按晉束晳傳，太康二年，汲郡得竹書七十五篇，其目不言周書。【原注】紀云咸寧五年，左傳後序云太康元年，當攷。左傳杜預春秋傳後序正義引王隱晉書云：「竹書七十五卷，六十八卷有名題，七卷不可名題。」其目録亦無周書。然則繫周書於汲冢，其誤明矣。

【閻按】王氏云「當攷」，余因徧考同一束晳傳〔一〕，王隱撰者曰太康元年，房喬修者曰太康二年，互異已如此。當以當日目擊者之言爲據。晉武帝紀本起居注，杜預爲左傳後序，皆其所目擊者也。冢蓋發於咸寧五年冬十月，官輒聞知。明年，太康改元，三月，吴平，預始得知。又二年，始見其書，故序曰：「初藏在祕府，余晚獲見之。」此與情事頗得。

【元圻案】晉書束晳傳：「晳，字廣微，漢疏廣之後。王莽末，廣曾孫孟達避難，因去『疏』之『足』，遂改姓焉。初，太康二年，汲郡人不準盜發魏襄王墓，或言安釐王冢，得竹書數十車。其紀年十三篇，記夏以來至周幽王爲犬戎所滅，以事接之，三家分，仍述魏事，至安釐王之二十年，蓋魏國之史書。其易經二篇，與周易上下經同。易繇陰陽卦二篇，與周易略同，繇辭則異。卦下易經一篇，似説卦而異。公孫段二篇，公孫段與邵陟論易。國語三篇，言楚、晉事。名三篇，似禮記，又似爾雅、論語。師春一篇，書左傳諸卜筮。『師春』似是造書者姓名也。瑣語十一篇，諸國卜夢妖怪相書也。梁丘藏一篇，先敘魏之世數，次言丘藏金玉事。繳書二篇，論弋射法。生封一篇〔二〕，帝王所封。大曆二篇，鄒子談天類也。穆天子傳五篇，言周穆王游行四海，見帝臺、西王母。圖詩一篇，畫贊之屬也。又雜書十九篇：周食田法，周書，論楚事，周穆王美人盛姬死事。大凡七十五篇，七篇簡書折壞，不識名題。晳在著作，得觀竹書，隨疑分釋，皆有義證。」〇杜預春秋傳後序曰：「太康元年，吴寇始平，余自江陵還襄陽，解甲休兵，乃申抒舊意，脩成春秋釋例及經傳集解訖，會汲郡汲縣有發其界内舊冢者，大得古書，皆簡編科斗文字，藏在秘府，余晚得見之。所記大凡七十五卷，多雜碎怪妄，不可訓知，周易及紀年最爲分曉。」〇王氏此條，本李巽巖逸周書考。

〔一〕「同」，原脱，據清嘉慶本補。

〔二〕「一篇」，原作「二篇」，據中華本晉書卷五一束晳傳改。






○守邊議 【 防守居庸紫荊】

按所謂高闕者、其山中斷兩岸若闕焉、今之邊關。皆是萬山綿亘之間。忽然中斷可以往來。故歷代設為重城。屯士卒以戍守之。所以絕華夷之通。使外之寇賊不得入而內之姦細不得出也。按史高闕在古朔方臨戎縣北連山中斷兩峰俱峻。若城闕焉。朔方古夏州也。今地在黃河套中。世不知其所在。就以今日邊關言之。其最大而要者。居庸紫荊松亭雁門是也。前代關隘之設。皆為守邊。惟今日邊關。則咫尺神京之側。非但守邊也。葢開闢之初。天造地設此連亘之山。以為華夷之限而又遣巨靈擘開兩山。以通出入。葢於億萬載之前。豫有待乎我朝。開國于億萬載之下也。雖然。漢人繼秦之後。則以秦為鑒。唐人繼隋之後。則以隋為鑒。彼秦與隋豈漢唐所可匹哉。而以為鑒者。儆戒生于不足也。臣嘗觀元人進金史之表曰。勁卒擣居庸開。北拊其背。大軍出紫金口南搤其抗。既已都燕則元人滅金之故策亦為萬世之鑒此古今都燕者防患之明鑑也。然擣居庸而謂之拊背。出紫荊而謂之搤吭。則其立言之間。輕重緩急。不問可知。葢背乃人身之所倚負而吭則呼吸飲食所必經死生之係也況今六軍億兆。聚于京師。北倚居庸。即為重鎮。而紫荊乃南出之路。疾騎抵吾運道。数日可到。是尤不可不加之意焉議者往往急居庸而後紫荊此不知大埶者之言也


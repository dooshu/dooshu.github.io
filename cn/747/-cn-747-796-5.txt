○陵母颂

孔父称“惟小人与女子为难养也。”夫女子之忠贞义烈，或闻於一时。小人之奸诈暴乱，不忘於一息。使千百女子如小人奸诈暴乱者，有矣。使千百小人如女子忠贞义烈者，未之有也。则安国侯之母也，不以项强而刘弱，俾子事项，不以子背君别事，而有忿色。对暴君而抗大节，舍其生而践死地。呜呼！春秋书解扬致晋君之命，汉史称周苛拒项籍之爵，方诸陵母，诚未为忠。何者？男子少服教，壮行忠贞义烈，虽死不辱。鼎镬在前而不惧，笮被体而无怨，乃男子之常事也。至夫女子，少隐帷薄，壮执箕帚，岂尝熟於忠贞义烈哉！是女子之有是者，由百物之有瑞者矣。岂易为哉！岂易为哉！


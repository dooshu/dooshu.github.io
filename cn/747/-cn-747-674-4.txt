○与刘苏州书

梦得阁下：前者枉手札数幅，兼惠答《忆春草报白君》已下五六章。发函披文，而後喜可知也。又覆视书中，有攘臂痛拳之戏，笑与会，甚乐甚乐，谁复知之。因有所云，续前言之戏耳，试为留听。与阁下在长安时，合所著诗数百首，题为《刘白唱和集》卷上下。去年冬，梦得由礼部郎中集贤学士迁苏州刺史，冰雪塞路，自秦徂吴。仆方守三川，得为东道主。阁下为仆税驾十五日，朝觞夕咏，颇极平生之欢，各赋数篇，视草而别。岁月易迈，行复周星，一往一来，忽又盈箧。诚知老丑冗长，为少年者所嗤，然吴苑、洛城，相去二三千里，舍此何以启齿而解颐哉？嗟乎！微之先我去矣，诗敌之者，非梦得而谁？前後相答，彼此非一，彼虽无虚可击，此亦非利不行，但止交绥，未尝失律。然得隽之句，警策之篇，多因彼唱此和中得之，他人未尝能发也，所以辄自爱重。今复编而次焉，以附前集，合成三卷，题此卷为下，迁前下为中，命曰《刘白吴洛寄和卷》，自太和六年冬《送梦得之任》之作始。居易顿首。


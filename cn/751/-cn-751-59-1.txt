南乡子

题南剑州妓馆

生怕倚阑干。阁下溪声阁外山。惟有旧时山共水，依然。暮雨朝云去不还。　　应是蹑飞鸾。月下时时整佩环。月又渐低霜又下，更阑。折得梅花独自看。

此首题南剑州妓馆，无限悲哀，起言“怕倚阑干”，以溪声山色，在在堪悲也。　“惟有”两句，深入一层，加足今昔之感。换头，记客馆之人，不记夜深人去之悲，梅既无人共赏，而折梅又无由寄去，故惟有自看，此真凄凉怨慕之音也。


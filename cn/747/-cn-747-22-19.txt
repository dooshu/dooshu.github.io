○皇子纳妃制

龙楼内范，辅成元良之德；凤邸中闱，克谐乐善之美。自非门地兼茂，容则聿修，何以式副好逑，允兹华选。薛縚第六女，窦希瑊第四女，戚里承休，渭阳传庆，婉顺成性，柔闲有容。言必图史之规，动遵珩珮之节，惠问兰郁，清心玉映。足以俪青宫之宠，伉朱邸之义，式昭阃训，用光嫔则。縚女可皇太子妃，瑊女可庆王妃，仍令所司备礼，至都册命。


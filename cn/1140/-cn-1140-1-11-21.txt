书靳庄事

长清县东南三十里曰靳庄有迟贤亭今废其屏壁石刻十大字龙文鸟书不甚古而难辨土人云此靳尚书庄也尚书有子八其少子夏月施瓜以苏途暍者一道士大噉之复索浆余公子延坐设浆数椀道士各饮一口以余授公子公子连饮者三左右以道士貌秽覆浆败盎中犬吮之化一白鹤道士曰鹤可骑也公子遂乘之飞去其明年复有道士来寻靳公子不得曰靳八公吾友也何不稍待余索笔书十字人怪问之口吟曰号咷归别处结彩便飞云忽不见後人因刻之且摹其像为仙人影相传为纯阳子今泐其半郡邑志并毁不可考山东通志有迟贤亭石刻女像云宋靳八公妻同僊去遗此像古雅不详何人余并略不载余盖婆娑碑版亲得之故老云戊戌四月十一日记


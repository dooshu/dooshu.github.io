○为裴中丞贺克东平赦表

臣某言：伏奉月日德音，以淄青荡平，褒功有罪，布告遐迩者。臣闻肃杀之后，每致阳和；雷霆既施，必闻膏泽。伏惟陛下体乾刚以运行，叶坤元之翕辟，百灵受职，六合从风。阻兵怙乱者，必就枭擒；怀忠抱义者，无不甄录。激其效顺，特加旄节之荣；宠以元功，遂兼鼎铉之任。戎行穷赏赉之重，死事极褒恤之忧，劫胁之役尽除，聚敛之名皆去。伤痍受煦，老疾加恩，丰财已复其征徭，赐种更盈于童。严山川之祀，神必有依；申义烈之家，物无不感。周王推忠厚之化，汉帝惭恺悌之风，太平之德，斯为至盛。然则虞巡可复，告成将庆于岱宗；汉典方行，讲礼再荣于阙里。臣谬膺重寄，获睹太和，忭蹈之诚，倍万恒品。谨己施行郡邑，宣示军戎。莫不动地欢呼，若醉千钟之酒；腾天鼓舞，如闻九奏之音。无任庆贺踊跃之至。


○张氏子入冥

御史张西铭希载，云南人。有季弟年十二三得疾死，而尸不冷，家人未忍殓，三日开目复活。母询其所以，答云：「病中忽忽不自省了，但觉二吏夹持我行通衢间，人烟市肆，不异人世。到一公廨，制甚卑下，吾父及伯父并立于门，见我呼问所以来，答云：『适在家为二吏引至此。』二父且喜且悲，询家人安否，及生计甚悉，我一一答之。父曰：『儿勿忧，汝命未尽，到前司当得放还。』且示戒云：『前路人与汝汤水，却不可食，食便不得归矣。』吾敬诺。吏引向一司，主者未出，庭中吏卒头面皆诡异可怖。吾见案上有一卷书，题曰注死簿，揭视之，首一行曰：『某日府学生周某午时死，府吏朱某戌时死。』又欲视其次，二吏见之呵曰：『小儿那得看此。』以手掩之。已而主者出，呼问姓名，检簿看毕，叱曰：『非也，姓同名异，所追误矣。』命吏送还，仍到向处，二父犹在，喜谓我曰：『从此去，可速达家。』遂循而归，不觉便活耳。」母闻其言不甚信，遣人阴察儿所言二人。至其日，周生者晨自学舍归，及门中风，至午死。朱生晚间犹无恙，至昏时而镇守内臣过其地，朱正辖夫役，以人数不足死杖下，时刻不爽。始大异之。时希载从宦于外，母贻书令市褐纱五百疋，制僧服为儿忏悔。希载道吴江以托盛医官买之，为盛具说如此。 【 顾说。】


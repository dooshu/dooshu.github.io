○对坐於左塾判

〈里胥坐於左塾，邻长怒而逐之，县科无礼，邻长诉非失。〉

人最物灵，道由学立。诗书礼乐，列圣巨儒之教行；孝慈忠良，父子君臣之义备。是以国学宏建东序西序，乡校大起左塾右塾。闻诗以言，执礼而动，遵夫子之善诱，仰先师之至德。里胥末役，乡人是赖。公门鞠躬，未彰於嘉躅；黉塾促膝，便乖於令典。苟兹无礼，胡异有皮？邻长逐之，允谓宜矣；县曹专断，窃未得诸。


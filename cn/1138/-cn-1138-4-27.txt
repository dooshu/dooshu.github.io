口号成简岳于天吏部

其一


万里黄河百尺楼，月明犹忆醉兰州。
于今共听淋铃雨，何异泉声咽陇头。

其二

一麾十载远青霄，启事推君玉作标。
相对南冠万行泪，那堪风雨更潇潇。

其三

交情生死古今难，脱粟何人授一餐。
独有同官二三子，穷交不作死交看。

其四

青蝇作吊真吾事，白璧轻投为尔嗟。
千斛愁怀言不得，觚棱相望是天涯。

其五

雨馀司寇罢传呼，策蹇冲泥酒满壶。
西曹此日成佳话，谁画锒铛访友图。

其六


陇西才子称高弟，匣里朱弦久绝音。
我到三山深下泪，那能不系马融心⑴。
⑴ 君之门人张晋为丹徒令，年少有诗名，以事见法，人多惜之。

其七

翩翩书记李生才，化鹤秦邮去不回。
章钺讼冤难再得，只今急难有谁哀⑴。
⑴ 兰州李嘉木出余门下，尝为君记室，卒于高邮。

其八

星火炎炎迥未消，枫林归去叶将凋。
青门车马知多少，看取毵毵御柳条。

其九

偶然长揖谢公卿，绵上硗田尚可耕。
他日裹粮游五岳，药炉丹臼伴君行。

其十

才说离群泪已潸，孤臣何日始生还。
君恩若下金鸡诏，双鲤先传姑射山。


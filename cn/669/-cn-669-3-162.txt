162　傳心之學唯一則字


「式和民則」，「順帝之則」，「有物有則」，「動作、禮義、威儀之則」，皆天理之自然，有一定之成法。聖賢傳心之學，唯一「則」字。

【元圻案】真西山大學衍義曰：「古人謂規、矩、準、繩、衡爲五則者，以方圓、平直、輕重皆天然一定之法故也〔一〕。若爲人而不能全乎爲人之理，是失其所以爲人之則而非人矣。」

〔一〕「天然」，原作「天地」，據四庫本大學衍義卷五格物致知之要一改。






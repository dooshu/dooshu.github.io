修旴江罗明德祠记

近世言理学多推二江盖姚江王公文成旴江罗公明德也罗功业不及王而其学相後先所在多祠祀旴水姑山其生长讲学之所旧有专祠三今城东一祠仅存水俯旴江山横大阜左芙蓉而右从姑於地称善偪处驿舍经兵扰屋瓦失半上下弊漏子孙奉祀者惟日辉一人隶学宫贫不能葺余进礼祠下顾瞻悚忾出槖中金属郡守高君先易其漏瓦合力修治庶几不坏高君及南城苗君皆欣然各出私钱择能者董其事先是罗公尝守我寜国特祠在开元寺左岁久且圮余告郡别驾陶公新之先生诚不以祠重学者之於先生若有求而不能已其守寜时自僚吏大夫士下逮舆台隶卒之属无不与之讲学即以事笞杖及囚服临刑之人无不晓譬再三冀幸其一悟也有所质讼命甲以摄乙辰至而已理民有兄弟争产者公徐问曰尔同父乎曰然同母乎曰然尔父母举汝二人相贺也今尔相仇父母不地下泣乎因叹曰尔有兄弟以产相失我有俸钱终鲜兄弟不觉泪下曰是罪在我而讼者兄弟乃相向泣叩头请杖公喜其悔改也谕而遣之其政尚德化多此类盖其学劳於制欲逸於体仁充性以为用而行之若无事其教人之术多端卒要归於孝弟慈言约而可守质而可行至老而教学不衰後之人读其书游其里可以慨然而兴矣而从姑山礧砢奇伟为先生寝处地祠馆榛莽未尝不临风一叹也姑记之於此邦有贤大夫其尚踵而从事焉


卷五十五

<集部，词曲类，词选之属，御选历代诗余

钦定四库全书

御选历代诗余卷五十五目录【九十三字】

满江红【上　又一体】

晏几道

张先

柳永【二首】

苏轼【三首】

晁补之【二首】

贺铸

程过

周紫芝

葛郯【三首】

周邦彦

蔡伸

赵师侠【三首】

张元干

侯寘【四首】

张孝祥【三首】

范成大【四首】

陈三聘【四首】

辛弃疾【二十首】

程垓【二首】

京镗

朱熹

曹冠

吕胜已

赵磻老【二首】

袁去华【三首】

刘克庄【四首】

赵彦端【三首】

管监

张鎡

御选历代诗余卷五十五目録

钦定四库全书

御选历代诗余卷五十五【九十三字】

司经局洗马掌局事兼翰林院修撰加二级【臣】王奕清奉旨校刋

满江红【上】

【又一体双调九十三字】

满江红　　　　　　　　　　　晏几道

七十人稀曾记得少陵旧语谁知道五园庵主夀今如许书底青瞳如月样镜中黑鬓无霜处与人间世味不相投神仙侣　文汉史诗唐句字晋帖碑周鼓这千年勲业一年一部灼灼紫芝商隐皓猗猗緑竹淇瞻武问先生何处更高歌凭椿树

前调　　　　　　　　　　　　张　先

飘尽寒梅笑粉蝶游蜂未觉渐迤逦水明山秀暖生帘幙过雨小桃红未透舞烟新柳青犹弱记画桥深处水边亭曾偷约　多少恨今犹昨愁和闷都忘却?从前

烂醉被花迷着晴鸽试铃风力软雏莺弄舌春寒薄但只愁锦绣鬭妆时东风恶

前调　　　　　　　　　　　　柳　永

访雨寻云无非是奇容艳色就中有天真妖丽自然标格花发姿顔欢喜面细追想处皆堪惜自别来幽怨与闲愁成堆积　鳞鸿阻无消息魂梦断难寻覔尽思量休又怎生休得谁恁多情凭向道纵来相见还相忆便不成长遣似如今轻抛掷

前调【桐川】　　　　　　　　　　柳　永

暮雨初收长川静征帆夜落临岛屿蓼烟疎澹苇风萧索几许渔歌飞短艇尽将灯火归村落遣行人当此念回程伤漂泊　桐江好烟漠漠波似染山如削遶严陵滩畔鹭飞鱼跃游宦区区成底事平生况有云泉约归去来一曲仲宣楼从军乐

前调【怀子由作】　　　　　　　　　　苏　轼

清颍东流愁目断孤帆明灭游宦处青山白浪万重千疉辜负当年林下意对牀夜雨听萧瑟恨此生长向别离中添华髪　一尊酒黄河侧无限事从头说恍相看如昨许多年月衣上旧痕余苦泪眉间喜气添黄色便与君池上觅残春花如雪

前调【寄朱鄂州】　　　　　　　　　　苏　轼

江汉西来高楼下蒲萄深碧犹自带岷峨云浪锦江春色君是南山遗爱守我为剑外思归客对此间风物岂无情殷勤说　江表传君休读狂处士真堪惜对空洲鹦鹉苇花萧瑟独笑书生争底事曹公黄祖俱飘忽愿使君还赋谪仙诗追黄鹤

前调【送友】　　　　　　　　　　苏　轼

天岂无情天也解多情留客春向暖朝来底事尚飘轻雪君过春来纡组绶我应归去躭泉石恐异时杯酒忽相思云山隔　浮世事俱难必人纵健头应白更何辞一醉此欢难觅欲向佳人诉离恨泪珠先已凝双睫但莫遣新燕却来时音书絶

前调【谪玉山与诸父别】　　　　　　　　晁补之

莫话南征船头转三千余里未叹此浮生飘荡但伤佳会满眼青山芳草外半篙碧水斜阳里问此中何处芰荷深渔人指　清时事羇游意尽付与狂歌醉有多才南阮自为知已不似朱公江海去未成陶令田园计便楚乡风景胜吾乡何人对

前调【寄内】　　　　　　　　　　晁补之

月上西牎书帏静灯明又灭水漏涩铜壶香烬夜霜如雪睡眼不曾通夕闭梦魂争得连宵接念碧云川路古来长无由越　鸾钗重青丝滑罗带缓纎腰怯那更伊多感恨离伤别正是少年佳意气渐当故里春时节归去来莫放子规啼芳菲歇

前调　　　　　　　　　　　　贺　铸

山绕平湖寒飇扬六霙纷泊清镜晓倚岩琪树绕云珠阁窈窕纱牎搴翠幙尊前皓齿歌梅落信醉乡絶境待名流供行乐　时易久今犹昨欢莫再情何薄幸扁舟不系会寻佳约想见徘徊华表下个身似是辽东鹤访旧游人与物俱非空城郭

前调【梅】　　　　　　　　　　　程　过

春欲来时长是与江梅有约还又向竹林疎处一枝开却对酒渐惊身老大看花因念人离索但十分沈醉祝东君长如昨　芳草渡孤舟泊山敛黛天垂幙黯销魂无奈暮云残角便好折来和雪戴莫教酒醒随风落待殷勤留此寄相思谁堪托

前调【催雪】　　　　　　　　　　周紫芝

寂寂江天雪又满晩来风急空懊恨散盐飞絮未成轻集万里长空飞不到珠帘卷尽还羞入问向晚谁欲画渔蓑寒江立　天黯澹催残日波浩渺添寒力又何如聊遣舞衣红湿好与月娥临晩砌莫教先放梅花拆便准拟一醉广寒宫千山白

前调　　　　　　　　　　　　葛　郯

家住苕西小池映青山一曲翠深里猿呼鹤应短墙低屋麦影离离翻翠浪泉声??敲寒玉怪夜米有蚁出糟牀篘新緑　和月种南阳菊饶云买淇园竹任蛮争触战世间荣辱两目未消凭远恨一筇费尽登山足便掉舟吹火荻花中鲈鱼熟

前调　　　　　　　　　　　　葛　郯

卷尽珠帘楚天迥阑干几曲最是好瑶台归路月翻银屋深院数枰风入座高楼一喷云横玉看橘林霜浅未全黄犹悬緑　悠然意渊明菊真如指国师竹这是非识破都无荣辱不管浮生如蝶梦从教万事添蛇足坐西崑一笑八千秋蟠桃熟

前调　　　　　　　　　　　　葛　郯

郢客高歌犹未覩阳春一曲多应是连城有价閟藏华屋但使章台无异意何妨一见邯郸玉料锦囊随客泛东溪凌波緑　难独唱篱边菊谁伴咏堦前竹想秋光不久又成虚辱过鴈不知蛩有恨行夔应笑蚿无足愿为予落笔走盘珠争圆熟

前调　　　　　　　　　　　　周邦彦

昼日移隂揽衣起春帷睡足临宝镜緑云撩乱未忺妆束蝶粉蜂黄都褪了枕痕一线红生肉背画阑脉脉悄无言寻棊局　重会面犹未卜无限事萦心曲想秦筝依旧尚鸣金屋芳草连天迷远望宝香薰被成孤宿最苦是蝴蝶满园飞无心扑

前调　　　　　　　　　　　　蔡　伸

人倚金铺颦翠黛盈盈堕睫话别处留连无计语娇声咽十幅云帆风力满一川烟暝波光濶但囘首极目望高城弹清血　竝兰舟停画楫曾共醉津亭月最销魂今夜月圆人缺楚岫云归空怅望汉皋佩解成轻别最苦是抑塞满愁怀无人说

前调　　　　　　　　　　　　赵师侠

渺渺春江迷望眼蒲萄涨緑春过也萧疎庭户寂寥心目念远不禁啼鴂闹愁多易遣修蛾蹙向小牎时把彩牋看翻新曲　晴昼永便新浴相思泪不成哭空无言顦顇暗消肌玉目断碧云无信息试凭青翼飞南北听掀帘疑是故人来风敲竹

前调　　　　　　　　　　　　赵师侠

烟浪连天寒尚峭空蒙细雨春去也红销芳径緑肥江树山色云笼迷远近滩声水急忘艰阻挂片帆掠岸晩风轻停烟渚　浮世事皆如许名利役惊时序叹清明寒食小舟为旅露宿风餐安所赋石泉槐火知何处动归心犹赖翠烟中无杜宇

前调【秋社桃花】　　　　　　　　　　赵师侠

露冷天高秋气爽千林叶落惊初见小桃枝上盛开红萼浅澹臙脂经雨洗翦裁码碯如云薄问素商何事鬬春工施丹雘　芙蓉苑顔如灼曾暗与花王约要乘秋名字竝传京雒回首瑶池高宴处桂花香里骖鸾鹤但莫教容易逐西风轻飘却

前调【旅思】　　　　　　　　　　张元干

春水连天桃花浪几番风恶云乍起远山遮尽晚风还作緑过芳洲生杜若楚帆带雨烟中落认向来沙嘴共停桡伤飘泊　寒犹在衾偏薄肠欲断愁难着倚篷牎无寐引杯孤酌寒食清明都过了可怜辜负年时约想小楼日日望归舟人如削

前调【中秋上刘?甫舍人】　　　　　　　　侯　寘

天阔江南秋未老空江澄碧江外月飞来千丈水天同色万屋覆银清不寐一城踏雪寒无迹况楚风连陌竞张灯如元夕　山獠静棠隂寂秋稼盛香醪直听子城吹角青楼横笛不见苏仙翻醉墨一篇水调锵金石念良辰美景赏心时诚难得

前调　　　　　　　　　　　　侯　寘

困顿春眠无情思梦魂飘泊檐外雨霏霏冉冉乍晴还落山黛四围频入眼柳丝一缕低萦阁念沈郎多感更伤春腰如削　风入户香穿箔花似旧人非昨任游蜂双燕经营拂掠海阔锦鱼传不到洞深紫凤期难约谩彩牋牙管倚西牎题红药

前调【和徐叔至】　　　　　　　　　　侯　寘

重到西湖春拆信露花酥滴倚危阑湖山佳处短屏着色拟泛一舟苍莽岸恐伤万里羇游客赖欵门修竹有高人留狂迹　倾盖意真相得诗句里曾相识看戛然飞动笔端金石照眼光浮琼液满断肠翠拥宫鞾窄问多情还肯借青鸾通消息

前调　　　　　　　　　　　　侯　寘

老矣何堪随处是春衫酒滴醉狂时一挥千字贝光玉色失意险为湘岸鬼浩歌又作长安客且乘流除却五侯门无车迹　惊人句天外得医国手尘中识问鼎槐何似卧云欹石梦里略无轩冕念眼前岂是江湖窄蝇头蜗角去来休休姑息

前调　　　　　　　　　　　　张孝祥

秋满漓源瘴云静晓山如簇动远思空江小艇高丘乔木策策西风双鬓底晖晖斜日朱阑曲试侧身回首望京华迷南北　思归梦天边鹄游宦事蕉中鹿想一年好处砌红堆緑罗帊分柑霜落齿冰盘剥芡珠盈掬借春纎缕鱠捣香虀新篘熟

前调【咏雨】　　　　　　　　　　张孝祥

斗帐高眠寒牎静潇潇雨意南楼近更移三鼓漏传一水点点不离杨柳外声声只在芭蕉里也不管滴破故乡心愁人耳　无似有游丝细聚复散真珠碎天应分付与别离滋味破我一牀蝴蝶梦输他双枕鸳鸯睡向此际别有好思量人千里

前调【冬至】　　　　　　　　　　范成大

寒谷春生薰叶气玉筩吹糓新阳後便占新岁吉云清穆休把心情关药裹但逢节序添诗轴笑强顔风物岂非痴终非俗　清昼永佳眠熟门外事何时足且团圞同社笑歌相属着意调停云露酿从头检举梅花曲纵不能将醉作生涯休拘束

前调【雨後游西湖荷花盛开】　　　　　　　范成大

柳外轻雷催几阵雨丝风急雷雨过半川荷气粉融香浥弄蕊攀条春一笑从教水溅罗衣湿打凉州箫鼓浪花中跳鱼立　山倒影云千疉横浩荡舟如叶有采菱清些桃根双檝忘却天涯漂泊地尊前不放闲愁入任碧筩十丈卷金波长鲸吸

前调　　　　　　　　　　　　范成大

竹里行厨来问讯诸侯宾老春满座弹丝未徧挥毫先了云避仁风收雨脚日随和气熏林表向尊前来访白髯翁衰何早　志千里功名兆光万丈文章耀洗冰壶胸次月秋霜晓应念一堂尘网暗故将百和香云绕算赏心情话古来多如今少

前调　　　　　　　　　　　　范成大

罨画溪山行欲徧风蒲还举天渐远水云初静柂楼人语月色波光看不定玉虹横卧金鳞舞算五湖今夜只扁舟追千古　怀往事渔樵侣曾共醉松江渚只今年依旧一杯沧浦宇宙此身元是客不须怅望家何许但中秋时节好溪山皆吾土

前调【次石湖韵四首】　　　　　　　　　陈三聘

薄日轻云天气好相将祈谷民情喜颂声洋溢清风斯穆饮酒不多元有量吟诗无数添新轴对故人一笑我真愚君无俗　斜川路经行熟黄花在归心足问渊明去後有谁能属神武衣冠惊梦里江湖渔钓论心曲但从今散髪更披襟谁能束

前调　　　　　　　　　　　　陈三聘

绀縠浮空山拥髻晩来风急吹骤雨藕花千柄艳妆新浥窥镜粉光犹有泪凌波罗韈何曾湿讶汉宫朝罢玉皇归凝情立　尊前恨歌三疉身外事轻飞叶怅当年空击誓江孤楫云色远连平野尽夕阳偏傍疎林入看月明冷浸碧琉璃君须吸

前调　　　　　　　　　　　　陈三聘

天岂无情天若道有情亦老功名事问天因甚蒙人不了好伴云烟耕谷口休将翰墨传江表算鬓边能得几春风惊秋早　陶令尹张京兆怀舒啸贪荣耀尽南柯一梦漏残钟晓滕阁暮霞孤鹜举庾楼明月飞乌绕念老来於此兴无穷知音少

前调　　　　　　　　　　　　陈三聘

斜日熔金三万顷棹歌齐举风不动采苹双桨翠鬟相语月殿欲浮蟾兔魄海神不放鱼龙舞到今宵秋气十分清无今古　君试唤扁舟侣来伴我潇湘渚共夷犹春浪笑歌秋浦霸越独高身退後尘缨未濯人谁许叹酒杯不到子陵台刘伶土

前调【中秋寄远】　　　　　　　　　　辛弃疾

快上西楼怕天教浮云遮月但唤取玉纎横笛一声吹裂谁做冰壶凉世界最怜玉斧修时节问姮娥孤处有愁无应华髪　云液满琼杯滑长袖舞清歌咽叹十常八九欲磨还缺但愿长圆如此夜人情未必看承别把从前离恨緫包藏归时说

前调【中秋】　　　　　　　　　　辛弃疾

美景良辰算只是可人风月况素节扬辉长是十分清彻着意登楼瞻玉兔何人张幙遮银阙倩飞廉特特为吹开凭谁说　弦与望从圆缺今与昨何区别羡夜来把手桂花堪折安得便登天柱上从容陪伴酬佳节更如今不听麈谈清愁如髪

前调　　　　　　　　　　　　辛弃疾

可恨东君把春去春来无迹便过眼等闲输了三分之一昼永暖翻红杏雨风清扶起垂杨力更天涯芳草最关情烘残日　湘浦岸南塘驿恨不尽愁如织算年年辜负对他寒食便恁归来能几许风流早已非畴昔凭画阑一线数飞鸿沈空碧

前调　　　　　　　　　　　　辛弃疾

家住江南又过了清明寒食花径里一番风雨一番狼藉红粉暗随流水去园林渐觉清隂密算年年落尽刺桐花寒无力　庭院静空相忆无说处闲愁极怕流莺乳燕得知消息尺素如今何处也緑云依旧无踪迹谩教人羞去上层楼平芜碧

前调【贺王师宣平湖南寇】　　　　　　　　辛弃疾

笳鼓归来举鞭问何如诸葛人道是匆匆五月渡泸深入白羽风生貔虎噪青溪路断鼪鼯泣早红尘一骑落平冈捷书急　三万卷龙头客浑未得文章力把诗书马上笑驱锋镝金印明年如斗大貂蝉却自兜鍪出待刻公勲业到云霄浯溪石

前调　　　　　　　　　　　　辛弃疾

汉水东流都洗尽髭须膏血人尽说君家飞将旧时英烈破敌金城雷过耳谈兵玉帐冰生颊想王郎结髪赋从戎传遗业　腰间劔聊弹铗尊中酒堪为别况故人新拥汉坛旌节马革裹尸当自誓蛾眉伐性休重说但?今记取楚台风庾楼月

前调【江行】　　　　　　　　　　辛弃疾

过眼溪山怪都是旧时曾识还记得梦中行徧江南江北佳处径须携杖去能消几两平生屐笑尘劳三十九年非长为客　吴楚地东西坼英雄事曹刘敌被西风吹尽了无尘迹楼观甫成人已去旌旗未卷头先白叹人生哀乐转相寻今犹昔

前调　　　　　　　　　　　　辛弃疾

风卷庭梧黄叶坠新凉如洗一笑折秋英同赏弄香挼蕊天远难穷休久望楼高欲下还重倚一襟寂寞泪弹秋无人会　今古恨沈荒疉悲欢事随流水想登楼青鬓未堪憔悴极目烟横山数点孤舟月淡人千里对婵娟从此话离愁金尊里

前调【冷泉亭】　　　　　　　　　　辛弃疾

直节堂堂看夹道冠缨拱立渐翠谷羣仙来下佩环声急谁信天锋飞堕地傍湖千尺开青壁是当年玉斧削方壶无人识　山水润琅玕湿秋露下琼珠滴向危亭横跨玉渊澄碧醉舞且揺鸾凤影浩歌莫遣鱼龙泣恨此中风物本吾家今为客

前调【再用前韵】　　　　　　　　　　辛弃疾

照影溪梅怅絶代佳人独立便小驻雍容千骑羽觞飞急琴里新声风响佩笔端醉墨鸦栖壁是使君文雅旧知名今方识　高欲卧云还湿清可漱泉长滴快晩风吹帽满怀空碧宝马嘶归红斾动龙团试水铜瓶泣怕他年重到路应迷桃源客

前调【送李提刑入蜀】　　　　　　　　　辛弃疾

蜀道登天一盃送绣衣行客还自叹中年多病不堪离别东北看誊诸葛表西南更草相如檄把功名收拾付君侯如椽笔　儿女泪君休滴荆楚路吾能识要新诗准备庐山山色赤壁矶头千古浪铜鞮陌上三更月正梅花万里雪深时须相忆

前调【送佑之弟还侍浮梁】　　　　　　　　辛弃疾

尘土西风便无限凄凉行色还记取明朝应恨今窅轻别珠泪争垂华烛暗鴈行欲断哀筝切看扁舟幸自涩清溪休催发　白石路长亭侧千树柳千丝结怕行人西去棹歌声阕黄卷莫教诗酒汚玉阶不信仙凡隔但从今伴我又随君佳哉月

前调【游南岩和友】　　　　　　　　　辛弃疾

笑拍洪崖问千丈翠崖谁削依旧是西风白鸟北村南郭似整复斜僧屋乱欲吞还吐林烟薄觉人间万事到秋来都揺落　呼斗酒同君酌更小隐寻幽约且丁宁休负北山猿鹤有鹿从渠求鹿梦非鱼定未知鱼乐正仰看飞鸟却应人囘头错

前调【雪霁】　　　　　　　　　　辛弃疾

天上飞琼毕竟向人间情薄还又跨玉龙归去万花揺落云破林梢添远岫月明屋角分层阁记少年骏马走韩卢掀东郭　吟冻鴈嘲饥鹊人已老欢犹昨对瑶华满地与君酬酢最爱霏霏迷远近都收扰扰还空廓待羔儿饮罢又烹茶扬州鹤

前调【饯席】　　　　　　　　　　辛弃疾

莫折荼蘼且留取一分春色还待得青梅如豆共伊同摘少日对花浑醉梦而今醒眼看风月恨牡丹笑我倚东风头如雪　榆荚钱菖蒲叶时节换?华歇算怎禁风雨怎禁鶗鴂老冉冉兮花共柳是栖栖者蜂和蝶也不因春去有闲愁因离别

前调　　　　　　　　　　　　辛弃疾

紫陌飞尘望十里雕鞍绣毂春未老已惊台榭痩红肥緑睡雨海棠犹倚醉舞风杨柳难成曲问流莺能说故园无曾相熟　岩泉上飞鳬浴巢林下栖禽宿恨荼蘼开晩谩翻红玉莲社岂堪谈昨梦兰亭何处寻遗墨但羇怀空自倚秋千无心蹴

前调【山居即事】　　　　　　　　　　辛弃疾

几个轻鸥来点破一泓澄緑更何处一双鸂?故来争浴细读离骚还痛饮饱看修竹何妨肉有飞泉日日供明珠三千斛　春雨满秧新谷闲日永眠黄犊看云连麦陇雪堆蚕簇若要足时今足矣以为未足何时足被野翁相挟入东园枇杷熟

前调【和傅岩叟香月韵】　　　　　　　　辛弃疾

半山佳句最好是吹香隔屋又还怪冰霜侧畔蜂儿成簇更把香来薰了月却教影去斜侵竹似神清骨冷住西湖何由俗　根老大穿坤轴枝夭嫋龙蟠斛快酒兵长俊诗坛高筑一再人来风味恶两三杯後花缘熟记五更联句失弥明龙衔烛

前调【呈赵晋臣敷文】　　　　　　　　　辛弃疾

老子平生原自有金盘华屋还又要万间寒士眼前突兀一舸归来轻似叶两翁相对清如鹄到如今吾亦爱吾庐多松菊　人道是荒年谷还又似丰年玉甚等闲却为鲈鱼归速野鹤溪边留杖屦行人墙外听丝竹问近来风月几篇诗三千轴

前调【游清风峡】　　　　　　　　　　辛弃疾

两峡崭岩问谁占清风旧筑满眼里云来鸟去涧红山緑世上无人供啸傲门前有客休迎肃怕凄凉无物伴君时多栽竹　风采妙凝冰玉诗句好余膏馥叹只今人物一夔应足人似秋鸿无定住事如飞弹须圆熟笑君侯陪酒又陪歌阳春曲

前调【忆别】　　　　　　　　　　程　垓

门掩垂杨宝香度翠帘重疉春寒在罗衣初试素肌犹怯薄霭笼花天欲暮小风送角声初咽但独褰幽幌悄无言伤离别　衣上雨眉间月滴不尽颦空切羡栖梁归燕入帘双蝶愁绪多於花絮乱柔肠过似丁香结问甚时重理锦囊书?头说

前调　　　　　　　　　　　　程　垓

水远山明秋容淡不禁揺落况正是楼台高处晚凉犹薄月在衣裳风在袖冰生枕簟香生幙算四时佳处是清秋须行乐　东篱下西牎角寻旧菊催新酌笑广平何事对秋萧索揺叶声声深院宇折荷寸寸闲池阁待归来闲把木樨花重薰却

前调　　　　　　　　　　　　京　镗

乘兴西来问谁是平生相识算只有瑶台明月照人如昔万里凄凉银世界放教千丈冰轮出便招邀我辈上层楼横孤笛　隂晴事人难必欢乐处天常惜幸星稀河澹云收风息更着两贤陪胜赏此身如与尘寰隔笑谪仙对影足成三空孤寂

前调【刘知郡生朝】　　　　　　　　　朱　熹

秀野诗翁念故山十年乖隔聊命驾朱门旧隐緑槐新陌好雨初晴仍半暖金缸玉斚开瑶席更流传丽藻借江天留春色　过里社将儿侄谈往事悲陈迹喜尊前见在镜中如昔两鬓全欺烟树緑方瞳好映寒潭碧但一年一度一归来欢何极

前调　　　　　　　　　　　　曹　冠

日暖烟轻竹梢映花隂凌乱微风皱池光弄碧緑杨垂岸艳杏墙头红粉媚幽兰砌下飘香暖称邀宾排日去寻芳频欢宴　光景速浑如箭醉梦里春强半且花前莫厌玉杯频劝一枕游仙方警悟浮名自笑犹萦绊醉挥毫付与雪儿歌娇莺啭

前调　　　　　　　　　　　　吕胜已

小立危亭风惨澹斜阳满目望渺渺湘江一派楚山千簇芳草连云迷远树断霞散绮飞孤鹜感骚人赋客向来词愁如束　嗟远宦甘微粟惊世事伤浮俗且经营一醉未怀荣辱不见渊明归去後一觞自泛东篱菊仰高风寂寞奠生刍人如玉

前调　　　　　　　　　　　　赵磻老

见说春时新波涨二川溶溢今底事沙痕犹褪石渠悭碧人意不须常作解兴来便向杯中觅纵茂林修竹记山隂千年一　薰吹动春工毕桥上景壶中日记梅肥笋嫩雨微鱼出只恐延英催入觐不教緑野长安逸任多情蝴蝶满园飞狂纵迹

前调　　　　　　　　　　　　赵磻老

西郭园林湖光净暮寒清溢明月上近环山翠远揺天碧粉泽兰膏违俗尚岩花磴蔓从谁觅问近来铛脚许何人吾其一　欢乐事休教毕经後夜思前日想无心不竞水云流出物外烟霞供啸咏个中鱼鸟同休逸又何须浮海访三山寻仙迹

前调　　　　　　　　　　　　袁去华

香雾空蒙檐牙外流萤自照夜向久明河东畔电飞云绕错落疎星垂屋角须臾万弩鸣林杪渐苍梧翠竹嫩凉生惊秋早　人语静籖声杳珍簟冷纱?小想云牎依旧梦寻难到鴈足空来书断絶眉头顿着愁多少纵琴心细写有谁知朱弦悄

前调【滕王阁】　　　　　　　　　　袁去华

画栋珠帘临无地沧波万顷云尽歛西山横翠半江沈影斜日明边回白鸟晚烟深处迷渔艇听棹歌游女采莲归声相应　愁似织人谁省情纵在欢难更满衣香犹是旧时荀令宦海归来尘扑帽酒徒散尽霜侵鬓最愁处独立咏苍茫西风劲

前调【都下作】　　　　　　　　　　袁去华

社雨初晴烟光暖吴山滴翠望绦阙祥云亏蔽粉垣千雉万柳低垂春似酒微风不动天如醉徧嬉嬉万井画图中欢声里　嗟倦客道傍李看人事槐根蚁立苍茫俯仰漫悲身世靖节依然求县令元龙老去空豪气便乘兴一叶泛沧浪吾归矣

前调【夜雨凉甚忽动从戎之兴】　　　　　　　刘克庄

金甲琱戈记当日辕门初立磨盾鼻一挥千纸龙蛇犹湿铁马晓嘶营壁冷楼船夜渡风涛急有谁怜猿臂故将军无功级　平戎策从军什零落尽慵收拾把茶经香传时时温习生怕客谈榆塞事且教儿诵花间集叹臣之壮也不如人今何及

前调【夜饮海棠花下】　　　　　　　　　刘克庄

老子年来颇自许心肠铁石尚一点消磨不尽爱花成癖懊恼每嫌寒勒住丁寜莫被晴烘拆奈暄风烈日太无情如何得　张画烛频频惜凭素手轻轻摘更一番雨过彩云无迹今夕不来花下饮明朝空向枝头觅对残红满院杜鹃啼添愁寂

前调【范尉梅谷】　　　　　　　　　　刘克庄

赤日黄埃梦不到清溪翠麓空健羡君家别墅几株幽独骨冷肌清偏要月天寒日暮犹宜竹想主人杖屦遶千回山南北　寜委涧嫌金屋寜映水羞银烛叹出羣风韵背时装束竞爱东邻姫傅粉谁怜空谷人如玉笑林逋何逊谩为诗无人读

前调　　　　　　　　　　　　刘克庄

落日登楼谁管领倦游狂客待唤起沧浪渔父隔江吹笛看水看山身尚健忧晴忧雨头先白对暮云不见美人来遥天碧　山中鹤应相忆沙上鹭浑相识想石田茅屋草深三尺空有鬓如潘骑省断无面见陶彭泽便尽倾海水浣衣尘难湔涤

前调【荼蘼】　　　　　　　　　　赵彦端

千种繁春春已去翩然无迹谁信道荼蘼枝上静中收得晓镜洗妆非粉白晩衣弄舞余衫碧粲宝钿珠珥不胜持浓隂夕　金翦度还堪惜霜蝶睡无从觅知几多清梦酿成冰骨天女散花无酒圣仙人种玉惭香德怅攀条记得鬓丝青东风客

前调【饯卢光祖赴鼎州幕】　　　　　　　　赵彦端

津鼓冬冬三老醉知谁留得都不记琵琶洲畔草青江碧桃李春风吹不断烟霞秋兴清无极怅尊前桂子有余香曾相识　残雨昼初凉夕高烛烂新醅白听长歌欢意不知愁色父老能寻循吏传关河暂枉诸侯客待日边一纸诏黄飞胜相忆

前调　　　　　　　　　　　　赵彦端

赐被薰鑪曾同见宫槐重緑时归看绮疏疉嶂楚腰翻曲君过蓬山轻岁月我怀庐阜分符竹道别离待得再归来人应俗　春欲动醅初熟追一笑森三玉且相对青眼共裁红烛小语人家闲意态浅寒都下新装束念平生和雨醉东风从今足

前调【饯别张子仪】　　　　　　　　　管　监

百罚深杯都不记归来时节彷佛听重城更鼓催成离阕江上愁心山敛翠津头夜色沙如雪渐中年怀抱更深交难为别　歌声缓行云歇尊酒散香尘灭想来宵何处乱山明月得意春风羣玉府第名早晚黄金阙但相思莫遣鴈来时音书絶

前调【赏梅呈洪内翰】　　　　　　　　　张　鎡

玉照梅开三百树香云同色光揺动一川银浪九霄珂月幸遇勲华时世好欢娱况是张灯夕更不邀名胜赏东风真堪惜　盘诰手春秋笔今内相斯文伯肯闲迎轩盖远过泉石奇事人生能几见清尊花畔须教侧到凤池却欲醉鸥边应难得

御选历代诗余卷五十五








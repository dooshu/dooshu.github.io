○续高僧传序

原夫至道绝言，非言何以范世？言惟引行，即行而乃极言。是以布五位以擢圣贤，表四依以承人法，龙图成大易之渐，龟章启彝伦之用。逮於素王继辙，前修举其四科，班生著词，後进宏其九等，皆所谓化导之恒规，言行之权致者也。惟夫大觉之照临也，化敷西壤，迹绍东川，逾中古而弥新，历诸华而转盛。虽复应移存没，法被浇淳，斯乃利见之康庄，阙有之宏略。故使体道钦风之士，激扬影响之宾，会正解而树言，扣元机而即号。并德充宇宙，神冠幽明。像设焕乎丹青，智则光乎缁素，固以详诸经部，议未缵其科条。窃以葱河界於剡州，风俗分於唐梵，华胥撰列，非圣不据其篇，则二十四依付法之传是也。神州所纪，贤愚杂其题引，则六代所详群录是也。然则统斯大抵，精会所归，莫不振发蒙心，网罗正理。俾夫骀足九达，遗踪望而可寻；徇目四驰，高山委而仰止。

昔梁沙门金陵释宝唱撰《名僧传》，会稽释慧皎撰《高僧传》，创发异部，品藻恒流，详覆可观，华质有据。而缉裒吴、越，叙略魏燕，良以博观未周，故得随闻成彩。加以有梁之盛，明德云繁，薄传三五，数非通敏；斯则同世相侮，事积由来，中原隐括，未传简录，时无雅赡，谁为补之？致使历代高风，飒焉终古。

余青襟之岁，有顾斯文。祖习乃存，经纶攸阙。是用凭诸名器伫对杀青，而情计栖遑，各师偏竞，逖听成简，载纪相寻。而物忌先鸣，藏舟遽往，徒悬积抱，终掷光阴。敢以不才，辄陈笔记，引疏闻见，即事编韦，谅得历代因之，更为冠冕。自汉明梦日之後，梁武光有以前，代别释门，咸流传史。考酌资其故实，删定节其先闻，遂得类续前驱，昌言大宝。季世情絷，量重声华，至於鸠聚风猷，略无继绪。惟隋初沙门魏郡释灵裕，仪表缀述，有意宏方，撰《十德记》一卷，偏叙昭元师保，未粤广嗣通宗。馀则孤起支文，薄言行状，终亦未驰高观，可为长太息矣！故使г预染毫之客，莫不望崖而戾止，固其然乎？

今余所撰，恐坠接前绪，故不获已而陈，或博谘先达，或取讯行人，或即目舒之，或讨雠集传。南北国史，附见徽音；郊郭碑碣，旌其懿德，皆撮其志行，举其器略，言约繁简，事通野素，足使绍允前良，允师後听。始距梁之初运，终唐贞观十有九年，一百四十四载，包括岳渎，历访华夷。正传三百三十一人，附见一百六十人，序而申之，大为十例：一曰“译经”，二曰“解义”，三曰“习禅”，四曰“明律”，五曰“护法”，六曰“感通”，七曰“遗身”，八曰“读诵”，九曰“兴福”，十曰“杂科”。凡此十条，世罕兼美，今就其尤最者，随篇拟伦。自前传所叙，通例已颁，回互抑扬，实遵宏检。且夫经导两术，掩映於嘉苗；护法一科，纲维於正网。必附诸传述，知何续而非功？取其拔滞开元，固可标於等级。馀则随善立目，不竞时须，布教摄於物情，为要解纷静节，总归於未第区别世务者也。至於韬光崇岳，朝宗百灵，秀气逸於山河，贞概销於林薄，致有声喧元谷，神凝紫烟，高谢於松乔，俯眄於穷辙，斯皆具诸别纪，抑可言乎！或复匿迹城，陆沈浮俗，盛业可列，而吹嘘罕遇。故集见风素，且树十科，结成三帙，号曰《续高僧传》。若夫搜擢源派，剖析宪章，粗识词令，琢磨行业，则备於後论，更议而引之，必事接恒篇，终成词费，则削同前传。犹恨逮於末法，世挺知名之僧，未觌嘉猷，有沦典籍，庶将来同好，又尘斯意焉。


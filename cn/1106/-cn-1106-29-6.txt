○袁家渴记

（自《袁家渴》至《小石城山》四记，皆同时作，《石渠记》所谓“惜其未始有传焉”，故累记其所属遣之其人者也。《石渠记》云元和七年十月十九日云云，则四记可以类矣。）

由冉溪西南水行十里，山水之可取者五，莫若钴钅母潭。由溪口而西，陆行，可取者八九，莫若西山。由朝阳岩东南（大历元年，元结以此岩东向，故名之曰朝阳。）水行，至芜江，可取者三，莫若袁家渴。皆永中幽丽奇处也。楚、越之间方言，谓水之支流者为“渴”。（“支”，一作“反”。）音若“衣褐”之“褐”，渴上与南馆高嶂合。（“高”，一作“西”。）下与百家濑合。其中重洲小溪，澄潭浅渚，间厕曲折，平者深墨，峻者沸白。舟行若穷，忽又无际。有小山出水中，山皆美石，（一有“石”字。）上生青丛，冬夏常蔚然。其旁多岩洞，其下多白砾，（音历，石也。）其树多枫冉石楠，（○冉，如占切。石楠，亦木名。）便槠樟柚，（便木似豫章。柚，橘类也。○便，毗连切。槠，音诸。柚，余救切。）草则兰芷。又有异卉，类合欢而蔓生，（合欢，草名。）葛水石。（○葛，音交葛。犹交加也。）每风自四山而下，振动大木，掩苒众草，纷红骇绿，蓊{艹勃}香气。（东坡曰：子厚记云：“每风自四山而下，振动大木，掩苒众草，纷红骇绿，蓊{艹勃}芗气。”子厚善造语，若此句殆入妙矣！蓊{艹勃}，草茂貌。○蓊，乌公为乌孔二切。{艹勃}，音勃。）冲涛旋濑，退贮谷，摇葳蕤，（○葳，音威。蕤，儒佳切，草木华盛貌。）与时推移。其大都如此，余无以穷其状。永之人未尝游焉，余得之不敢专也，出而传於世。其地主袁氏，故以名焉。


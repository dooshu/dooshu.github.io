◇常山公主碑

启泰微之层构，辟阊阖之重扉，据天下以为家，苞率土而光宅。然则昆山西峙，爰有夜光，汉水东流，是生明月。公主禀灵宸极，资和天地，芬芳有性，温润成质。自然秘远，若上元之隔绛河；直置清高，类娥之依桂树。令淑之至，比光明于宵烛；幽闲之盛，匹华于桃李。托体宫闱，而执心顺，婉然左辟，率礼如宾。举华烛以宵征，动鸣佩而晨去，臻肃雍于车乘，成好合于琴瑟，立行洁于清冰，抗志高于黄鹄，停轮表信，阖门示礼，终能成其子姓，贻厥孙谋。而钟漏相催，日夜不息，川有急流，风无静树。奄辞身世，从宓妃于伊洛；遽捐馆舍，追帝子于潇湘。铭曰：

龙辔莫援，日车遂往，奄离形神，忽归丘壤。祖歌薤露，出奏巫山，永厝中野，终掩穷泉。萧瑟神道，荒凉墓田，松贾徒列，琬琰空传。（《艺文类聚》）


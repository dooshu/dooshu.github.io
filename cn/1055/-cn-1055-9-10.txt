【初食鸡头有感〈嘉六年〉】

六月京师暑雨多，夜夜南风吹芡觜。凝祥池锁会灵园，仆射荒陂安可拟。〈京师卖五岳宫及郑州鸡头最为佳。〉争先园客采新苞，剖蚌得珠从海底。都城百物贵新鲜，厥价难酬与珠比。金盘磊落何所荐，滑台拨醅如玉体。自惭窃食万钱厨，满口飘浮嗟病齿。却思年少在江湖，野艇高歌菱荇里。香新味全手自摘，玉洁沙磨软还美。一瓢固不羡五鼎，万事适情为可喜。何时遂买颍东田，归去结茅临野水。


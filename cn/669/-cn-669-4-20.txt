20　無衞女之志則怠　無伊尹之志則篡　韓詩外傳引詩證事非明詩


韓詩外傳二：「高子問於孟子曰：『夫嫁娶者，非己所自親也，衞女何以得編於詩也？』孟子曰：『有衞女之志則可，無衞女之志則怠。若伊尹於太甲，有伊尹之志則可，無伊尹之志則篡。』」

【元圻案】下文曰：「夫道二，常之謂經，變之謂權。夫衞女行中道，慮中聖，權如之何？詩曰：『既不我嘉，不能旋反。視我不臧，我思不遠。』」〇孟子「小弁」章趙岐注云：「高子，齊人。」「尹士」章注云：「高子，齊人，孟子弟子。」是有兩高子也。此高子當即孟子弟子，非前十七條所稱高行子也。〇漢書儒林傳：「韓嬰，燕人，孝文時博士。推詩人之意，作内、外傳數萬言，頗與齊、魯殊，然歸一也。」經典序録曰：「今内傳已亡，存者外傳十卷而已。」明王弇州曰：「外傳引詩以證事，非引事以明詩。」






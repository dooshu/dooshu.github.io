曹纪山督学题老子出关图见寄谢之


君不见，赤乌东飞宝鼎斜，丰宫镐殿烟尘遮。
王风寂寞萎蔓草，豪国奔腾如乱麻。
仲尼乘桴泛东海，伯阳西游度流沙。
流沙迢迢几万里，休气荣光半空紫。
下看六合满尘埃，鸿飞却在云霄里。
强留著述传后人，凤毛麟角宁足珍。
大象由来贵冥契，世上言语徒纷纷。
君不见，函谷关，高陵深谷须臾改，紫气青牛竟何在。
千年石壁琐空冥，金书玉简埋光彩。
苦思大药驻朱颜，逝水驰光岂相待。
我昔图南奋溟渤，身逢明主游丹阙。
作赋耻学相如工，干时实有扬云拙。
一朝肮脏不得意，翩翻归卧沧江月。
故人知我烟霞心，遥传毫素寄云林。
看图仿佛犹龙面，使我跌宕开尘襟。
尘襟已消豁，世网谁能侵？
休言大隐沉金马，且弄扁舟泛碧浔。
他年紫阁如相忆，烟水桃花深更深。






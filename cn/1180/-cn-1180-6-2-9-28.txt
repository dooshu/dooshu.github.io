答蓟镇巡抚杨晴川


辱示援辽之意，前说为长，幸留意审画，以俟一举。但闻大议，亦已质之本兵，本兵遂列之防秋疏中，以未定之说，为庙授之算，殊可笑也。且此举本欲出奇制胜，以图非常之功，非可岁岁征调，以自疲其力也。用奇之道，疾如脱兔，若岁以为常，又举一镇之人趱前那后，接踵而移，此漕舟挨帮之规，非兵家握奇之算也。






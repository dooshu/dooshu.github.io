◇夫人不答妾拜议

汉魏故事：王公群妾见于夫人，夫人不答拜。新礼以为礼无不答。更制妃公侯夫人答妾拜。挚虞以为：「礼，妾事女君如妇之事姑，而妾服女君期，女君不报，则敬与妇同而又加贱也。名位不同，本无酬报，礼无不答，义不谓此。先圣殊嫡庶之别，以绝陵替之渐，峻明其防，犹有僭违。宜定新礼，自如其旧。（《晋书·礼志》下，《通典》六十八。）


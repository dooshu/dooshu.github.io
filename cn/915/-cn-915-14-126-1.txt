◇吴郡横山顶舍利灵塔铭

窃以至理无言，非言无以寄理；玄踪无体，非体无以明踪。然则八十种好，呈应身之妙；三十二相，表化质之妍。至如献土童儿，聚沙稚子，尚获无穷之报，犹成莫尽之因。况撒身命重财，崇诸圣业者矣。但树因之最，无过起塔；崇福之重，讵甚建幢。而银青光禄大夫、吴郡太守李显者，乃华阳杞梓，江汉芳兰，夙布素诚，少匡王国，吐纳风雷之际，出处朱紫之庭，縻爵峻于其身，隆基茂于往叶，温良洽于郡国，孝友睦于闺内。建节赞治，张振风化。门虽望族，世载公卿。安仁乐智之心，无违终食，谦明惠厚之德，造次必存。仍共奖劝郡部官人，奉为皇帝、皇后、齐王、六宫眷属，各舍七珍，同崇八福。在郡城之西山顶上，营造七层之宝塔，以九舍利置其中。金瓶外重，石椁周护。留诸弗朽，遇劫火而不烧；守诸不移，漂劫水而不易。时有龙华道场比丘法首者，岁居龆龀，即起逾城之心；年将志学，仍持航海之操。自离亲舍俗，三十许年。洞识苦空，明闲法要。诚心内发，冥梦外酬。时闻此山，为古之佛殿，乃共于此所，成斯胜业。愿宝铎常摇，法轮恒转，含生回向，□□归心，上通有顶之天，傍及无边之地，同离生死之苦，俱成涅之乐。其辞曰：

相焉是灭，法矣非生。盖缠虚萃，渴爱徒盈。不无不有，何体何名。业风既息，法水便清。以兹胜地，令德来持。功施合矩，化动成规。如云出岫，状月临池。清流不倦，贻铭无疲。虔心局体，同归共慕。施彼七珍，崇斯六度。下被群品，上资天祚。万福庄严，千灵补护。少宣令问，彼秀苗丛。轮转三有，驰流六通。独善非德，兼济为功。俱成法雨，用息尘笼。大隋大业四年岁次戊辰九月辛未朔八日戊寅立铭。吴郡司户严德盛制文，司仓魏瑗书。（范成大《吴郡志》）


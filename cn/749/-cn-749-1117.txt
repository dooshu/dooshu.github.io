范晞文


晞文字景文，号药庄，钱唐（今杭州）人。太学生。理宗时，与叶李上书诋贾似道，窜琼州。入元，以程钜夫荐，擢江浙儒学提举，转长兴丞。有药庄废稿，又对床夜话五卷。

意难忘

清泪如铅。叹咸阳送远，露冷铜仙。岩花纷堕雪，津柳暗生烟。寒食后，暮江边。草色更芊芊。四十年，留春意绪，不似今年。

山阴欲棹归船。暂停杯雨外，舞剑灯前。重逢应未卜，此别转堪怜。凭急管，倩繁弦。思苦调难传。望故乡，都将往事，付与啼鹃。








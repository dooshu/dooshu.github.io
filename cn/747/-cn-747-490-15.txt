○送建州赵使君序

子嘉赵侯者，在京下十馀年，禄甚薄而心甚泰，操利权熏灼，可以颐指变化者，赵侯顾不游其津，退然自得。鄙夫识之曰：“斯可以为君子矣。”今兹以兰台郎满岁，佩二千石印绶，受明天子面命，牧兹建人，为仁由已，斯亦不细。是邦为东闽剧地，故相安平穆公尝理焉，穆公子之戴侯也，故能言之。当孝文避狄时巡之际，移书四方，词义愤切，密疏奔问，请以州师赴蹈，凡穆公所以彰大名操大政者，皆建之为也。赵侯於斯时实为从事，宾榻虚左，得之甚欢，凡赵侯所以令声，籍甚，四征交辟者，由穆公发之也。今日幢盖，昔时山川，存问遗老，凄凉故事，至止之日，情何可言？属者状往行於考功，易嘉名於博士，斯亦士君子尽诚於所奉，其可诬耶？顷予忝职西垣，殆将十岁，草列郡命，过於百数。每发缄含毫，未尝不惕然慎重，以其四封之内，性命所系故也。或叹赵侯官尚屈而地颇远，予以为不然。昔孔门诸生，以蒲莒单父著称，况诸侯之贵乎？东汉循吏，以交九真报政，况建溪之迩乎？则赵侯轼之间，猛鸷飞伏，劳徕所及，鳏孤乐康，陟明善价，如建瓴水，虽欲勇退知止，其可得乎？南辕计日，祭即路，白昼美景，如归故乡。行矣赵侯，当以书札为念也。


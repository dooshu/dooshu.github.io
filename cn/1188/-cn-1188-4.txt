○蒋德璟

蒋德璟，字八公，泉州晋江人，进士。崇祯中，官詹事侍读学士，迁礼部右侍郎。十四年，晋尚书，与黄景昉、吴甡，同为东阁大学士，入直。德璟明习国典，晓练世务，立朝持正，和而近情，上甚响之。左都御史刘宗周，以救姜采、熊开元得罪，且不测。德璟引唐太宗优容魏征事微解，上颜改霁，宗周削籍归。又偕周延儒因日讲进言，赦前少詹事黄道周，复其官。

十七年正月，李自成陷山西，三辅震恐，上罪已求直言。

科臣光时亨疏陈练饷之害。德璟票本谓：“曩来聚敛小人，倡为练饷搜括诸议，以致民穷祸结，危及社稷。”上大不怿，召问聚敛小人，谁也对即前户部尚书李待问。乃极言抽练无实，空增七百三十万之饷，民安得不困。上怒德璟朋比，遂引病出直。三月八日，疏辞去国，舟及沧津，京师陷，时论深惜德璟.福王时，德璟不起。唐王在位，应召入直，位次黄道周下。尝自请行关，相机督战，守关将施福等不受节制。德璟知事去，太息，乞罢职归泉州。大清兵下泉州，不食死。所著有《悫书》行世。


下武

六章，章四句


首章讲：此诗美武王也。若曰：大哉，孝之为道乎！上之可以扩先人之绪，下之可以垂万世之休者也。吾观武王而知其孝道之克尽矣。





下武维周，世有哲王。

下，作文字。维，即造字。世，世代。哲王，明哲之君。彼我周之业，大于文王，成于武王，是文王、武王实造周也。然非始于文、武也，推而上之，则有勤家之王季，肇基之太王，盖世世有哲王矣。





三后在天，王配于京。

三后，指太王、王季、文王。王，武王。配，对也。京，镐京。今三后虽没，其神常在于天。惟武王则能缵三后之绪，而成一统之业，有以对之于镐京之中而无忝焉。

二章讲：





王配于京，世德作求。永言配命，成王之孚。

世德，先世之德。永，是长。言，是念。配，是合。命，天理。孚，信也。然武王所以能配于京者，何哉？诚以肇基勤家修和辑宁，三后世有令德，而与天命相为吻合者也。武王则继志述事作而求之，而动必与理俱，静必与理游，盖长言而合乎天命者矣。武王求德之纯如此，是以天下之人皆悦服。武王之为孝子，不有以成王者之信乎？若暂合而遽离，暂得而遽失，岂足以成其信哉？

三章讲：





成王之孚，下土之式。

下土，即下民。式，是法。夫武王既有以成王者之孚矣，吾知孚之既深，则法之自广，而有以为下土之式矣。





永言孝思，孝思维则。

孝思，以孝道思念于心。则，亦法也。然所以能式下土者，岂有他哉？盖以武王求世德配天命，其孝常存于心而不忘，是以下土之人皆则其孝耳。使其孝有时而忘，则亦伪耳，何足法哉？

四章讲：





媚兹一人，应侯顺德。

媚，是爱。一人，指武王。应，丕应。侯，维也。顺德，孝顺之德。夫武王之孝，足以式孚于人如此，由是天下之人皆爱戴之以为天子，而无一人之不应矣。然岂武王有以强之哉？盖以孝者，天下之顺德，而民心之同然也。武王之孝，有以触其同然，是以天下之人，媚而应之者，亦应以武王之顺德耳。





永言孝思，昭哉嗣服。

昭，是明。嗣，是继。服，是事。夫即其应之速，可以知其感之神。是武王真能长言孝思而不忘，是以天下归之，而三后之业，因之益光大而不可掩矣，岂不昭哉其嗣先王之事乎？以此而配之于天，诚无忝矣。

五章讲：





昭兹来许，绳其祖武。

昭，明也。兹，此也。来，是后世。许，绳，继也。其祖，指武王。武，是迹。夫武王继先之孝，其道之昭明固如此矣。苟后世能绳其所行之迹，以其求德者，求德以其配命者，配命而其道一如武王焉。





於万斯年，受天之祜。

祜，是福。吾知武王之孝，上孚于天者也。孝不违于亲者，则仁不违于帝。天眷帝德之维肖，岂不于万斯年而受天之祜乎？盖贵为天子，富有四海者，万年如一日矣。是武王之孝，有以贻后世得天之休如此者。

六章讲：





受天之祜，四方来贺。

贺，朝贺。武王之孝，下孚于人者也。能绳其武者，既有以受天之祜矣，则天之所与者，人之所归，由是四方诸侯皆来贺。





於万斯年，不遐有佐！

遐，何也。有佐，助也。岂不于万斯年而赖其佐助之功乎？盖贺之者无穷，斯佐之者无穷，而万年如一时矣。是武王之孝，有以贻后世得人之休如此者。夫武王继先之孝，而有以垂裕后之休焉。信乎，武王之为至孝矣！






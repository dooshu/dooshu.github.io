文集卷九十二


跋欧阳文忠公书


欧阳文忠公用尖笔乾墨，作方阔字，神采秀发，膏润无穷。后人观之，如见其清眸丰颊，进趋裕如也。卷六九





跋欧阳家书


此欧阳文忠公与其弟侄家书也。元丰二年四月十二日，苏轼题。卷六九





跋陈氏欧帖


右陈敏善所藏欧公帖。轼闻公之幼子季默编公之笺牍为一集。此数帖，尤有益于世者，当录以寄季默也。卷六九





跋钱君倚书《遗教经》


人貌有好丑，而君子小人之态不可掩也；言有辩讷，而君子小人之气不可欺也；书有工拙，而君子小人之心不可乱也。钱公虽不学书，然观其书，知其为挺然忠信礼义人也。轼在杭州，与其子世雄为僚，因得观其所书《佛遗教经》刻石，峭峙有不回之势。孔子曰：“仁者其言也讱。”今君倚之书，盖讱云。卷六九





书章郇公写《遗教经》


章文简公楷法尤妙，足以见前人笃实谨厚之余风也。卷六九





跋所书《清虚堂记》


世多藏予书者，而子由独无有。以求之者众，而子由亦以余书为可以必取，故每以与人不惜。昔人求书法，至拊心呕血而不获；求安心法，裸雪没腰，仅乃得之。今子由既轻以余书予人可也，又以其微妙之法言不待愤悱而发，岂不过哉！然王君之为人，盖可与言此者。他人当以余言为戒。卷六九





跋所书《摩利支经》后


侄安节于元丰庚申六月大水中，舟行下峡，常持此经，得脱险难。明年十二月，至黄州见轼，乞写此本持归蜀。眉阳苏轼书。卷六九





评杨氏所藏欧蔡书


自颜、柳氏没，笔法衰绝，加以唐末丧乱，人物凋落磨灭，五代文采风流，扫地尽矣。独杨公凝式笔迹雄杰，有二王、颜、柳之余，此真可谓书之豪杰，不为时世所汩没者。国初，李建中号为能书，然格韵卑浊，犹有唐末以来衰陋之气，其余未见有卓然追配前人者。独蔡君谟书，天资既高，积学深至，心手相应，变态无穷，遂为本朝第一。然行书最胜，小楷次之，草书又次之，大字又次之，分、隶小劣。又尝出意作飞白，自言有翔龙舞凤之势，识者不以为过。欧阳文忠公书，自是学者所共仪刑，庶几如见其人者。正使不工，犹当传宝，况其精勤敏妙，自成一家乎？杨君畜二公书，过黄州，出以相示，偶为评之。卷六九





杂评


杨凝式书，颇类颜行。李建中书，虽可爱，终可鄙；虽可鄙，终不可弃。李国士本无所得，舍险瘦，一字不成。宋宣献书，清而复寒，正类李留台重而复寒，俱不能济所不足。苏子美兄弟，俱太俊，非有余，乃不足也。蔡君谟为近世第一，但大字不如小字，草不如真，真不如行也。卷六九





王文甫达轩评书


唐末五代文章卑陋，字画随之。杨公凝式笔为雄，往往与颜、柳相上下，甚可怪也。今世多称李建中、宋宣献，此二人书，仆所不晓。宋寒而李俗，殆是浪得名。惟近日蔡君谟，天资既高，而学亦至，当为本朝第一。卷六九





书赠王文甫


王文甫好典买古书画诸物。今日自言典两端砚及陈归圣篆字，用钱五千。余请攀归圣例，每日持一两纸，只典三百文。文甫言：“甚善。”川僧清悟在旁，知状。卷六九





书赠王十六　一


王十六秀才禹锡，好蓄余书，相从三年，得两牛腰。既入太学，重不可致，乃留文甫，许分遗。然缄锁牢甚，文甫云：“相与有瓜葛，那得尔耶？”卷六九





书赠王十六　二


十六及第，当以凤硃风字大砚与之。请文甫收此为据。十六及第，当以石绿天猊为仆作利市也。卷六九





记潘延之评予书


潘延之谓子由曰：“寻常于石刻见子瞻书，今见真迹，乃知为颜鲁公不二。”尝评鲁公书与杜子美诗相似，一出之后，前人皆废。若予书者，乃似鲁公而不废前人者也。卷六九





书赠徐大正　一


此蔡公家赐纸也。建安徐大正得之于公之子穀，来求东坡居士草书。居士既醉，为作此数纸。卷六九





书赠徐大正　二


得之，天下奇男子也。世未有用之者。然丈夫穷达，固自有时耶？卷六九





书赠徐大正　三


江湖间，有鸟鸣于四五月，其声若云“麦熟即快活”。今年二麦如云，此鸟不妄言也。卷六九





书赠徐大正　四


或问东坡草书。坡云：“不会。”进云：“学人不会？”坡云：“则我也不会。”卷六九





跋李康年篆《心经》后


江夏李君康年，好古博学，而小篆尤精。以私忌日篆《般若心经》，为其亲追福，而求余为跋尾。余闻此经虽不离言语文字，而欲以文字见、欲以言语求则不可得。篆画之工，盖亦无施于此，况所谓跋尾者乎？然人之欲荐其亲，必归于佛。而作佛事，当各以其所能。虽画地聚沙，莫不具足，而况篆字之工若此者耶？独恐观者以字法之工，便作胜解。故书其末，普告观者，莫作是念。元丰五年十二月十三日。卷六九





跋文与可论草书后


留意于物，往往成趣。昔人有好草书，夜梦则见蛟蛇纠结。数年，或昼日见之，草书则工矣。而所见亦可患。与可之所见，岂真蛇耶？抑草书之精也？予平生好与与可剧谈大噱，此语恨不令与可闻之，令其捧腹绝倒也。卷六九





跋草书后


仆醉后，乘兴辄作草书十数行。觉酒气拂拂，从十指间出也。卷六九





跋先君与孙叔静帖　并书


嘉祐、治平间，先君编修《太常因革礼》。在京师学者，多从讲问。而孙叔静兄弟，皆笃学能文，先君亟称之。先君既殁十有八年，轼谪居于黄，叔静自京师过蕲，枉道过轼，出先君手书以相示。轼请受而藏之，叔静不可，遂归之。先君平生往还书疏，多口占以授子弟，而此独其真迹，信于叔静兄弟厚善也耶？元丰六年七月十五日，轼记。卷六九





跋先君书送吴职方引


先伯父及第吴公榜中，而轼与其子子上再世为同年，契故深矣。始先君家居，人罕知之者。公携其文至京师，欧阳文忠公始见而知之。公与文忠交盖久，故文忠谪夷陵时，赠公诗有“落笔妙天下”之语。轼自黄迁于汝，舟过慈湖，子上昆仲出此文相示，乃泣而书之。元丰七年四月十四日，轼谨记。卷六九





跋蔡君谟书


仆尝论君谟书为本朝第一，议者多以为不然。或谓君谟书为弱，此殊非知书者。若江南李主，外托劲险而中实无有，此真可谓弱者。世以李主为劲，则宜以君谟为弱也。元丰八年七月四日。卷六九





记与君谟论书


作字要手熟，则神气完实而有余韵，于静中自是一乐事。然常患少暇，岂于其所乐常不足耶？自苏子美死，遂觉笔法中绝。近年蔡君谟独步当世，往往谦让，不肯主盟。往年，予尝戏谓君谟，言学书如溯急流，用尽气力，船不离旧处。君谟颇诺，以谓能取譬。今思此语已四十余年，竟如何哉？卷六九





跋范文正公帖


轼自省事，便欲一见范文正公，而终不可得。览其遗迹，至于泫然。“人之云亡，邦国殄瘁”，可不哀哉！元丰八年九月一日。卷六九





题陈履常书


此书既以遗荆州李翘叟，继而亡其本。后从翘叟借来誊本，辄为役夫盗去，卖与龙安寺千部院僧。盗事觉，追取得之，后归翘叟。翘叟屡来索此卷，云：“恐为人盗去。”予谓不然，乃果见盗。夫不疑于物，物亦诚焉。翘叟一动其心，遂果致盗。孔子曰：“苟子之不欲，虽赏之不窃。”诚然哉！卷六九





题颜长道书


故人杨元素、颜长道、孙莘老，皆工文而拙书，或不可识，而孙莘老尤甚。不论他人，莘老徐观之，亦自不识也。三人相见，辄以此为叹。今皆为陈迹，使人哽噎。卷六九





跋秦少游书


少游近日草书，便有东晋风味，作诗增奇丽。乃知此人不可使闲，遂兼百技矣。技进而道不进，则不可。少游乃技道两进也。卷六九





跋黄鲁直草书


草书只要有笔，霍去病所谓“不至学古兵法”者为过之。鲁直书。

去病穿城蹋鞠，此正不学古兵法之过也。学即不是，不学亦不可。子瞻书。卷六九





跋鲁直为王晋卿小书《尔雅》


鲁直以平等观作欹侧字，以真实相出游戏法，以磊落人书细碎事，可谓三反。卷六九





跋王晋卿所藏《莲华经》


经七卷，如箸粗

凡世之所贵，必贵其难。真书难于飘扬，草书难于严重，大字难于结密而无间，小字难于宽绰而有余。今君所藏，抑又可珍：卷之盈握，沙界已周；读未终篇，目力可废。乃知蜗牛之角可以战蛮触，棘刺之端可以刻沐猴。嗟叹之余，聊题其末。卷六九





书杜介求字


杜幾先以此纸求余书，云：“大小不得过此。”且先于卷首自写数字。其意不问工拙，但恐字大费纸，不能多耳。严子陵若见，当复有卖菜之语。无以惩其失言，当干没此纸也。卷六九





书赠宗人镕


宗人镕贫甚，吾无以济之。昔年尝见李驸马璋以五百千购王夷甫帖，吾书不下夷甫，而其人则吾之所耻也。书此以遗生，不得五百千，勿以予人。然事在五百年外，价直如是，不亦钝乎？然吾佛一坐六十小劫，五百年何足道哉！东坡居士。卷六九





戏书赫蹄纸


此纸可以镵钱祭鬼。东坡试笔，偶书其上。后五百年，当成百金之直。物固有遇不遇也。卷六九





自评字


昨日见欧阳叔弼。云：“子书大似李北海。”予亦自觉其如此。世或以谓似徐书者，非也。卷六九





跋太宗皇帝御书历子


京朝官中选三十人充知州，而赐以御书历子。臣得此，可以为荣矣。而审官任其事，盖犹有古者选部激浊扬清之风也。非太宗皇帝知钱若水之深，若水亦自信不疑，则三十人者独获此赐，其能使人心服而无疑乎？元祐四年四月十九日，龙图阁直学士臣轼书。卷六九





跋焦千之帖后


欧阳文忠公言“焦子皎洁寒泉冰”者，吾友伯强也。泰民徐君，济南之老先生也。钱岊仲盖尝师之，以伯强与泰民往还书疏相示。伯强之没，盖十年矣，览之怅然。元祐五年二月十五日书。卷六九





题刘景文所收欧阳公书


处处见欧阳文忠书，厌轩冕思归而不可得者，十常八九。乃知士大夫进易而退难，可以为后生汲汲者之戒。元祐五年三月八日，偶与杨次公同过刘景文，景文出此书。仆与次公，皆文忠客也。次公又效其抵掌谈笑，使人感叹不已。卷六九





题欧阳帖


欧阳公书，笔势险劲，字体新丽，自成一家。然公墨迹自当为世所宝，不待笔画之工也。文忠公得谢，其喜如此。以是知士非进身之难，乞身之难也。卷六九





跋刘景文欧公帖


此数十纸，皆文忠公冲口而出，纵手而成，初不加意者也。其文采字画，皆有自然绝人之姿，信天下之奇迹也。元祐四年九月十九日，苏轼书。卷六九





题苏才翁草书


才翁草书真迹，当为历世之宝。然《李白草书歌》，乃唐末五代效禅月而不及者。云“笺麻绢素排数箱”，村气可掬也。卷六九





题所书《东海若》后


轼久欲书柳子厚所作《东海若》一篇刻之石，置之净住院无量寿佛堂中。元祐六年二月九日，与海陵曹辅、开封刘季孙、永嘉侯临会堂下，遂书以遗僧从本，使刻之。卷六九





题所书《归去来辞》后


毛国镇从予求书，且曰：“当于林下展玩。”故书陶潜《归去来》以遗之。然国镇岂林下人也哉！譬如今之纨扇，多画寒林雪竹，当世所难得者，正使在庙堂之上，尤可观也矣！卷六九





题张乖崖书后


以宽得爱，爱止于一时；以严得畏，畏止于力之所及。故宽而见畏，严而见爱，皆圣贤之难事而所及者远矣。张忠定公治蜀，用法之严，似诸葛孔明。诸葛孔明与公遗爱皆至今，盖尸而祝之，社而稷之。元祐六年闰八月十三日，过陈，见公之曾孙祖。以轼蜀人，德公宜深，故出公遗墨，求书其后。卷六九





跋勾信道郎中集朝贤书《夹颂金刚经》


乙巳至今二十八年，书经三十二人，逝者几三之二矣。梦幻之喻，非虚言也。惟一念归向之善，历劫不坏。在在处处，常为善友。元祐七年正月二十二日。卷六九





跋旧与辩才书


轼平生与辩才道眼相照之外，缘契冥符者多矣。始以五年九月三十日入山，相对终日，留此数纸。明年是日在颍州作书与之，有“少留山中，勿便归安养”之语，而师寔以是日化去。又明年，其徒惟楚携此轴来，为一太息。五月十一日书。卷六九





跋陈莹中题朱表臣欧公帖


美哉！莹中之言也。仲尼之存，或削其迹，梦奠之后，履藏千载。文忠公《读石守道文集》，有云：“后世苟不公，至今无圣贤。”公殁之后二十余年，憎爱一衰，议论乃公，亦何待后世乎？绍圣元年五月书。卷六九





书王奥所藏太宗御书后


日行于天，委照万物之上，光气所及，或流为庆云，结为丹砂，初岂有意哉！太宗皇帝以武功定祸乱，以文德致太平，天纵之能，溢于笔墨，摛藻尺素之上，弄翰团扇之中，散流人间者几何矣！而三槐王氏，得之为多，子孙世守之，遂为希代之宝。文正之孙、懿敏之子奥出以示，臣轼敬拜手稽首，书其后。卷六九





书张长史书法


世人见古有见桃花悟道者，争颂桃花，便将桃花作饭吃。吃此饭五十年，转没交涉。正如张长史见担夫与公主争路，而得草书之法。欲学长史书，日就担夫求之，岂可得哉？卷六九






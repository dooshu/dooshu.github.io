○宥李怀光宣谕河中将士诏

闲者变兴京邑，朕播越奉天，李怀光仗义帅师，自远赴难，逆党奔溃，危城解围。录其茂勋，嘉其明节，所以任崇元帅，位极上台。而禄满盈，虑回惑，信受间谍，自生疑贰。朕以匡复大计，藉其成功，晓谕将相，礼待殊厚。而野心不革，狂顾逾甚，欺诱群帅，袭夺众军。诬陷信臣，拒违诏命，与朱泚结固，通使往返，放肆凶威，彰示狂逆，务为劫胁，迅发丑言。万情失图，诸将咸愤，所以重兹巡狩，越次梁岷，违奉宗祧，沦汙士庶。抚心自咎，良增愧叹，寔由朕格物之诚不至，知臣之鉴不精。

永惟此军，功著王室。安禄山之作乱，肃宗以朔方之众复区夏；仆固怀恩之纵逆，代宗用朔方之师静关塞。洎朕涉此多难，露处奉天，内则擐甲登陴，外则历险赴难。寒不挟纩，夜不释戈，邦国不倾，寇仇斯屏，竭诚致命，力众一心。朕方期收复皇都，策勋命赏，永同休戚，大报功劳。岂图馀孽未平，叛臣连祸，临制将士，莫由自申，愤激於中，誓不同恶。每一念此，恻然疚心。犹以怀光旧勋，务於容贷，其副元帅太尉中书令河中尹朔方等诸道节度观察等使，宜并罢免。改授太子太保。其所管兵马，委本军自举一人功高望重者便宜统领。速具奏闻，当授旌旄，以从人欲。

应朔方及诸军在行营并奉天兵士春衣等，时方暄热，并未支给，每想暴露，岂遑安居。今江淮转运，般次即至，续当支遣。朕知朔方将士忠顺，惜朔方将士功名，所以殷勤再三，视远如迩。斯言必信，毋自弃焉。


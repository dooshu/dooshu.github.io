○为杜相公贺复吴少诚官爵表

臣某言：中使宋惟澄至，奉宣圣旨存问，兼赐臣墨诏及昭示洗雪吴少诚等事。天地宏覆焘之恩，雷雨施涣汗之泽。瑕累咸涤，危疑获安。中谢。臣伏以少诚擅兴兵戈，事生诖误。自王师致讨，天威下临，曾无悖辞，亟闻引咎。初怀疑惧，虽拥众以偷生；旋感圣神，屡拜章而请命。陛下仁深解网，虑轸纳隍。念馈饷飞挽之勤，闵战争暴露之苦，举兹宥过之典，副彼效顺之诚。一方承再造之恩，九有睹惟之化。敷鸿霈而覃及蠢类，鼓仁风而臻於太和。罢柝销锋，自兹而始。臣谬膺重寄，虔守遐藩，不获称庆瑶墀，陈露丹恳。仰瞻宸极，倍百常情。无任庆屏营之至。


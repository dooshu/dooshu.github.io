○授高士廉左仆射制

司会政本，执法任隆，历选攸难，惟贤是属。特进尚书申州刺史上柱国申国公高士廉，器宇冲邈，机神峻远，材称栋干，望重搢绅。地惟姻娅，乃诚著於畴昔；业预经纶，嘉庸彰於夷险。出总方岳，入赞机衡。献替之情，誉光八舍；铨总之美，声洽九流。启沃是寄，盐梅斯在，宜贰端右，允副式瞻。可尚书左仆射。特进刺史勋官封如故。


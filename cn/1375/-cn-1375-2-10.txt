游华不注记


济南山水可游观者甚富，而华峰、泺源为之冠。余到官八月，湖光山色，朝夕与对于庭户几席间，若无所睹，心有所不快焉。然每以历居卑湿为念。或有云：堰头者，乃自昔潀引诸泉入大清之峻口也。一鍤之力，不崇朝可彻而陆之，常欲一往而未遑也。冷灶节得暇且宽，宪使耶律君邀余暨签书杜君为兹山游，且寻堰头之盟，诺焉。逮十有一日，遂自历下亭登舟乱大明湖。经会波楼下，出水门，入废齐漕渫，所谓小清河者是也。泛滟东行，约里余，运肘而北，水渐弥漫。北际黄台，东连叠径，悉为稻畦莲荡。水村渔舍，间错烟际，真画图也。于是绿萍荡桨，白鸟前导，北望长吟，华之风烟胜赏，尽在吾前矣。是日也，天朗气淑。清风徐来，水平不波。鸣丝歌版，响动林谷。举酒相属，开口而噱。少顷，扶掖登岸，相与步入华阳道观。主人方布几宾，仆以疾作遽还，二君为愀然也。至于罔获陟连云绝顶，追谪仙之逸驾，叫苍梧之暮云，富览江山，以尽游观之美，特闲适余事，初不讶其从违，正恐山灵独回俗驾，造物者有所靳耳。既归，伏卧舟中，怦怦焉如宿酲在怀，殊伊郁也。但闻两舷间风水声，自宫自商，拍拍盈耳，殆魏献子之歌钟，石钟山之水乐也。且念华峰之胜，乐在近郊，因以步里计之：自历亭北至华阳院下，二十里而远。由水门抵黄台北渚，十八里而近。以苇汀渔周折湾溆，从城东北阿至舣舟山家，盖且十曲矣。

题记：本文题作游华不注山，却并未登山，因而所记以水行所见为主。“天朗气淑、清风徐来”的天气，“稻畦莲荡，水村渔舍”的景致，“绿萍荡桨，白鸟前导”、“鸣丝歌版”、“举酒相属”的情趣，构成一幅着墨淡雅，画面和谐的郊游图。这与未能登山极顶、怅然而归时“水自宫商，人殊伊郁”的情调形成鲜明的对照。

作者简介：王恽（1227-1304）字仲谋，号秋涧，卫州汲县（今属河南）人。中统元年（1260），姚枢壁、辟为详议官，上书论时政，累擢中书省都事。元世祖至元中拜监察御史，论列凡百五十余章。成宗即位，献《守成事鉴》十五篇，官至通议大夫，知制诰，卒谥“文定”。恽曾师事元如问，其诗笔力坚浑，词凝丽典重，能嗣响其师。著有《秋涧集》一百卷。





●辽夏金元


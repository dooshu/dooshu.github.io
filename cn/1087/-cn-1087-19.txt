史记集解卷十九

宋　裴骃　撰

史记十九

恵景间侯者年表第七

太史公读列封至便侯曰有以也夫长沙王者着令甲称其忠焉【邓展曰汉约非刘氏不王如芮王故着令使特王或曰以芮至忠故着令也瓉曰汉以芮忠故特王之以非制故特着令】昔髙祖定天下功臣非同姓疆土而王者八国至孝恵时惟独长沙全禅五世以无嗣絶【徐广曰孝文后七年靖王薨无嗣】竟无过为藩守职信矣故其泽流枝庶毋功而侯者数人及孝恵讫孝景间五十载追修髙祖时遗功臣及从代来吴楚之劳诸侯子弟若肺腑外国归义封者九十有余咸表始终当世仁义成功之著者也【异姓国八王者吴芮英布张耳共敖韩王侯彭越卢绾韩信也】








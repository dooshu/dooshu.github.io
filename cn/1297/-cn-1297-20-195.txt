誓文第一百九十五

有虞氏戒于国，夏后氏誓于军，殷人誓于军门之外，周人将反刃而誓。所誓不同，吾从周誓之誓曰：惟天至仁，亭毒万物，其有逆于道德者，激霆以震之；惟神至幽，游息六气，其有淫于祸乱者，潜灵以殛之；惟王至明，顺恤九服，其有悖于教化者，兴师以察之。此四者同条而共贯也。是知军（一作君）天下者，挥长戈以宾不臣，未为不善也；涤秽滓以广王化，未为不嘉也。今孽虏不庭，乱常反德，吾为天子恭行天讨，誓翦大憝，决垂元功。即出（一作即）凶门，已即敌境，咨尔众士：用命赏于祖，弗用命戮于社。生死荣辱在是，一举勿使自踬，为邦之羞尔。其勉之，勉之。


15　張霸李秉戒子語　不善加己直爲受之　少年毋輕議人毋輕説事


吕正獻公書坐右曰：「不善加己，直爲受之。」本後漢張霸戒子之語。案：正獻，吕公著之謚。宋史有傳。其事見吕氏家塾記。吕居仁雜録曰：「少年毋輕議人，毋輕説事。」本魏李秉家誡。

【元圻案】書録解題儒家類：「師友雜志一卷，雜説一卷，中書舍人東萊吕本中居仁撰。」〇後漢書張霸傳：「霸，字伯饒，成都人，鄉人號爲張曾子。遺敕諸子曰：『人生一世，但當敬畏於人。若不善加己，直爲受之。』」〇三國志魏李通傳「通子緒」，注：「王隱晉書曰：緒子秉，字元胄，爲家誡曰：『凡人行事，年少立身，不可不慎。勿輕論人，勿輕説事，如此則悔吝何由而生，患禍無從而至矣。』」






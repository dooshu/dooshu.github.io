◇令刺史监括僧只谷诏（永平四年夏）

僧只之粟，本期济施，俭年出贷，丰则收入。山林僧尼，随以给施；民有窘弊，亦即赈之。但主司冒利，规取赢息，及其徵责，不计水旱，或傥利过本，或翻改券契，侵蠹贫下，莫知纪极。细民嗟毒，岁月滋深。非所以矜此穷乏，宗尚慈拯之本意也。自今已后，不得专委维那、都尉，可令刺史，共加监括。尚书检诸有僧只谷之处，州别列其元数，出入赢息，赈给多少，并贷傥岁月，见在未收，上台录记。若收利过本，及翻改初券，依律免之，勿复徵责。或有私债，转施傥僧，即以丐民，不听收检。后有出贷，先尽贫穷，徵债之科，一准旧格。富有之家，不听辄贷。脱仍冒滥，依法治罪。（《魏书·释老志》）


【在邹诗】

〖《汉书》曰：楚王戊荒淫不遵道。孟作诗讽谏。后遂去位。徙家於邹。又作一篇。在邹《诗》曰：〗

微微小子。既耇且陋。岂不牵位。秽我王朝。王朝肃清。惟俊之庭。顾瞻余躬。惧秽此征。我之退征。请于天子。天子我恤。矜我发齿。赫赫天子。明悊且仁。县车之义。以洎小臣。嗟我小子。岂不怀土。庶我王寤。越迁于鲁。既去祢祖。惟怀惟顾。祈祈我徒。戴负盈路。爰戾于邹。{髟前}茅作堂。我徒我环。筑室于墙。我既迁逝。心存我旧。梦我渎上。立于王朝。其梦如何。梦争王室。其争如何。梦王我弼。寤其外邦。欢其喟然。念我祖考。泣涕其涟。微微老夫。咨既迁绝。洋洋仲尼。视我遗烈。济济邹鲁。礼义唯恭。诵习弦歌。于异他邦。我虽鄙耇。心其好而。我徒侃尔。乐亦在而。


〇

《汉书》韦贤传。
广《文选》九。
《诗纪》二。又《文选》十六间居赋注作安革猛诗。引祁祁我徒一句。




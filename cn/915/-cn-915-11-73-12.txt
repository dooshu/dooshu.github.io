◇答诏示秃鹜表

蒙示十四日所得大鸟，此即《诗》所谓「有在梁，解云「秃也」。贪恶之鸟，野泽所育，不应入于殿庭。昔魏氏黄初中，有鹈鹕集于灵芝池，文帝下诏，以曹恭公远君子近小人，博求贤俊，大尉华歆由此逊位而让管宁者也。臣闻野物入舍，古人以为不善，是以张恶任鸟，贾谊忌鹏。鹈鹕暂集而去，前王犹为至诫，况今亲入宫禁，为人所获，方被畜养，晏然不以为惧。准诸往义，信有殊矣。且饕餮之禽，必资鱼肉，菽麦稻粱，时或餐啄，一食之费，容过斤镒。今春夏阳旱，谷籴稍贵，穷窘之家，时有菜色。陛下为民父母，抚之如伤，岂可弃人养鸟，留意于丑形恶声哉？卫侯好鹤，曹伯爱雁，身死国灭，可为寒心。陛下学通《春秋》，亲览前事，何得口咏其言，行违其道！诚愿远师殷宗，近法魏祖，修德延贤，消灾集庆。无用之物，委之川泽，取乐琴书，颐养神性。（《魏书·崔光传》。正光二年八月，获秃鸟于宫内，诏以示光。光表。肃宗览表大悦，即弃之池泽。又见《北史》四十四、《御览》九百二十五。）


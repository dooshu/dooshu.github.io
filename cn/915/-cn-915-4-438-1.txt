◇抗表与沙门竺法兰比校

五岳十八山观太上三洞弟子道士褚善信等六百九十人死罪上言：臣闻太上，无形无名，无极无上，虚无自然，大道元首，自从造化。道教从生，无为之尊，自然之父，上古同遵，百王不易。今陛下道迈羲皇，德过尧舜，光泽四海，八表归仁。臣等窃承陛下，弃本逐末，求教西域。臣观西域所事者既是胡神，所说者不参华夏，复请胡人令翻其语托同似汉，臣等思恃，陛下虽翻得此语，恐非大道。如不依信，愿陛下恕臣等罪，听与验试。臣等五岳诸山道士，多有聪明智慧，博通经典，从元皇已来，太上经术，悉能晓了，太虚符咒，并皆明达，或有吞符饵气或有策使鬼神，或有入火不烧，或有履水不溺，或有白日升天，或有隐形于地。至于方药法术，无有不能者。愿陛下许臣等得与比校。一则圣上意安，二则得辨真伪，三则大道有归，四则不乱华俗。臣等若比对不如，任听重决。若臣等比对有胜，乞除虚诈臣。等诚惶诚恐，死罪死罪，以闻。（《释藏·集古佛道论衡》，又《续谕衡》，又《破邪论上．又略见《法苑珠林》六十八，又《广宏明集一》。）


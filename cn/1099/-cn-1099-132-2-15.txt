○廵撫江西申諭十家牌法 【 保甲】

本院所行十家牌諭、近來訪得各處官吏類多視為虛文。不肯著實奉行、查考、據法、即當究治、尚恐未悉本院立法之意。故今特述所以。再行申諭。凡置十家牌。除盜息奸法莫良于保甲文成所涖地方則以此事為首務也須先將各家門面小牌挨審的實如人丁若于。必查某丁為某官吏。或生員或當某差役。習某技藝。作某生理。或過某房出贅。或有某殘疾。及戶籍田糧等項。俱要逐一查審的實。十家編排既定。照式造冊一本留縣。以備查考。及遇勾攝及差調等項。按冊處分。更無躲閃脫漏。一縣之事如視諸掌每十家各令挨報甲內平日習為偷竊。及喇唬教唆等項不良之人同具不致隱漏重甘結狀。官府為置。舍舊圖新。簿記其姓名。姑勿追論舊惡。令其自今改行遷善。果能改化者為除其名。境內或有盜竊。即令此輩自相挨緝。若係甲內漏報。仍并治同甲之罪。又每日各家照依牌式。輪流沿門曉諭覺察。如此即奸偽無所容而盜賊亦可息矣十家之內。但有爭訟等事。同甲即時勸解和釋。如有不聽勸解。恃強凌弱。及誣告他人者。同甲相率稟官。官府當時量加責治省發。不必收監淹滯。凡遇問理詞狀。但涉誣告者。仍要查究同甲。不行勸稟之罪。又每日各家照牌。互相勸諭。務令講信修睦。息訟罷爭。日漸開導。如此則小民益知爭鬪之非。而詞訟亦可簡矣。凡十家牌式其法甚約其治甚廣有司果能著實舉行。不但盜賊可息。詞訟可簡。因是而修之補其偏而救其弊。則賦役可均因是而修之。連其伍而制其什。則外侮可禦因是而修之。警其薄而勸其厚。則風俗可淳。因是而修之。導以德而訓以學。則禮樂可興。凡有司之有高才遠識者亦不必更立法制其於民情土俗或有未備但循此而潤色修舉之則一邑之治真可以不勞而致今特畧述所以立法之意再行申告。言之所不能盡者。其各為我精思熟究而力行之、毋徒紙上空言搪塞、竟成掛壁之虛文、則庶乎其可矣、


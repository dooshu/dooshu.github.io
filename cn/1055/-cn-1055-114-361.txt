【后汉繁阳令杨君碑〈熹平中〉】

右汉《繁阳令杨君碑》，首尾不完，文字摩灭，可识者四百三十字，不可识者六十一字。碑云“君遭叔父太尉薨，委荣轻举，吏民攀辕，守阙上书，运谷万斛，助官赈贫，以乞君还”。又云“富波君之子”。按《汉书》杨震子牧为富波相，君乃牧子也，叔父太尉者，秉也。出米乞令，前史所无，惜其名字摩灭不可见矣。嘉八年十月二十三日书。


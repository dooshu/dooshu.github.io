○京師新建外城記 【 京師外城】

皇上臨御之三十二年、延臣有請築京師外城者參之僉論、靡有異同、　天子廼命重臣相視原隰、量度廣袤、計工定賦、較程刻日、于是京兆授徒。司徒計賦。司馬獻旅。司空鳩役。總以勳臣。察以臺諫。與夫百司庶職。罔不祗嚴。廼遂畫地分工。授規作則。制緣舊址土取沃壤。寮藩輸鏹以贊工。庶民子來而趨事。曾未閱歲。而大工告成。崇庳有度。瘠厚有級。繚以深隍。覆以磚埴。門墉矗立。樓櫓相望。巍乎煥矣帝居之壯觀也。夫易乖設險守國之文。詩有未雨桑土之訓。帝王城郭之制。豈以勞民。所以固圉宅師。尊宸極而消奸伺者也。國家自　文皇帝奠鼎燕畿。南面海內。文經武緯。細大畢張。而外城未建者非忘也都城足以域民。而外無闤闠。醜孽敢于竊發。而征馬未息。故有待於我　皇上之纘緒。而覲揚之耳。夫以下邑僻陬。即有百家之聚。莫不團練垣寨。守望相保。况夫京師天下根本。四方輻輳。皇仁??亟育。生齒滋繁。阡陌綺陳。比廬溢郭。而略無藩籬之限。豈所以鞏固皇圖。永安烝庶者哉。故議者酌時勢之宜。度民情之便。咸謂外城當建。夫亦思患豫防順時之道當然爾。引事深渾他人不覺昔宋中葉武備弛矣。而汴京平衍。又非形勝之區。其謀臣范仲淹議洛陽之城非可後者乃不見用我　國家方當全盛。將帥如雲。重關外峙。而控山帶海。又非汴京者比。外城之緩急可知也我　皇上一聞廷臣之議。即命共工。建茲丕業。是豈羣臣之見。越于仲淹。實我　皇上軫念民瘼。憂厪國體。其視宋君之忽于忠計者萬萬不侔也。以隆王者居重之威。以奠下民安土之樂以絕奸醜覬覦之念。豐??巳貽謀。苞桑定業。不亦永世滋大也哉。嗚呼。此固聖人因時之政。不得不然者耳。要我　皇上之心。末及此?深為得体固將率土為城。寰海為池。怙冐八荒。而無此疆彼界者。豈一外城之建能為限量者哉臣謹記

皇明經世文編卷之三百七十三終








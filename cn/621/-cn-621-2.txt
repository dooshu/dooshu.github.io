卷二　九歌章句




【原文】

《九歌》者，屈原之所作也。昔楚国南郢之邑，沅、湘之间，其俗信鬼而好祠¹。其祠，必作歌乐鼓舞以乐诸神²。屈原放逐，窜伏其域，怀忧苦毒，愁思沸郁。出见俗人祭祀之礼，歌舞之乐，其辞鄙陋。因为作《九歌》之曲³，上陈事神之敬，下见己之冤结，托之以风谏。故其文意不同，章句杂错，而广异义焉⁴。

【注释】

¹祠，一作“祀”。《汉书》曰：“楚地信巫鬼，重淫祀。”《隋志》曰：“荆州尤重祠祀。屈原制《九歌》，盖由此也。”

²一无“歌”字。

³王逸注《九辩》云：“九者，阳之数，道之纲纪也。”五臣云：“九者，阳数之极。自谓否极，取为歌名矣。”按：《九歌》十一首，《九章》九首，皆以“九”为名者，取“箫韶九成”、启《九辩》《九歌》之义。《骚经》曰“奏《九歌》而舞韶兮，聊假日以媮乐”，即其义也。宋玉《九辩》以下皆出于此。

⁴一云：“故其文辞意周章杂错。”






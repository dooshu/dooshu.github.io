○荅楊僉憲 【 苗情】

承示苗情、深得肯綮、近親至此、乃知向所聞者、多非事實、貴州苗地。縱橫不過百五十里。苗不及一千。而敢旅拒官軍。荼毒齊民數年無如之何者。苗民分属土官但駕馭土官有法則苗自不敢為賊所謂奸民投住土官交通盡之矣有奸民為之耳目。故出則必有所獲又有土官為之窠容。故敗則必有所歸又屢年土官讐殺。陰借其力。凡平昔土官、所以制苗之伎彼皆有之而以反制土官故其氣益徤。而吾以三省不齊之人心。持纍年不決之議論。或守或撫。糜費無涯。賊未破而當事者先告疲矣此所以難也。今幸賴朝廷威福。諸部用命。深入林箐昔日兵所不到之處。搜扒皆及。貴州幾於空巢。目下所要者在善後要。無以過於禁奸民責土官之兩言者。昨行去招撫殘黨文書。亦即此意也。惟湖廣蜡爾山下數村。原擬必誅。以方有事貴州。力未之及。昨又來衝貴州二小營呼云吾來求撫。非敢害官軍也。巳令湖川會兵勦之。春深非用兵之時。大率歸於撫耳。人還謹此奉復、


◇严选举诏（七月）

孝廉、廉吏，皆当典城牧民，禁奸举善，兴化之本，恒必由之。诏书连下，分明恳恻，而所在玩习，遂至怠慢，选举乖错，害及元元。顷虽颇绳正，犹未惩改。方今淮夷未殄，军师屡出，百姓疲悴，困于征发。庶望群吏，惠我劳民，蠲涤贪秽，以祈休祥。其令秩满百石，十岁以上，有殊才异行，乃得参选。赃吏子孙，不得察举。杜绝邪伪请托之原，令廉白守道得信其操。各明守所司，将观厥后。（《后汉·桓纪》）


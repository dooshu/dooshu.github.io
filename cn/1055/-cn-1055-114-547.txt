【唐崇徽公主手痕诗〈大历四年〉】

右《崇徽公主手痕诗》，李山甫撰。崇徽公主者，仆固怀恩女也。怀恩在肃宗时，先以二女嫁回纥：其一嫁毗伽可汗少子，后号登里可汗者是也；其一不知所嫁何人。《唐书·怀恩传》及《回纥传》，皆不载。惟怀恩所上书自陈六罪，有云“二女远嫁，为国和亲”。以此知其又尝嫁一女尔。此所谓崇徽公主者，怀恩幼女也。怀恩既反，引羌浑奴剌为边患，永泰中，病死于灵武。其从子名臣，以千骑降唐。大历四年，始以怀恩幼女为公主，又嫁回纥，即此也。治平元年三月八日书。


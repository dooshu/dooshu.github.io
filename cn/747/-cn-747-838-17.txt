○授刘处宏通议大夫内侍省监充客省副使制

敕。内省华资，司宾重任。宫明之选，历代攸难。我今得人，爰举茂典。具官刘处宏，冰霜励操，松桂腾芳。弄笔砚以饰躬，考诗书而励行。遂为端士，自辟亨衢。在公驰干事之各，衔命得使臣之体。辈流推许，达我听闻。宜示优恩，以旌修整。况遐方即序，重译来庭。尤思周敏之才，用副绥怀之旨。兼荣内省，仍进崇阶。敬佩宠光，往共乃职。可依前件。


陈棣　次韵叶秀实县治环翠亭

亭高望远破天悭，万叠晴岚俯仰间。

着屐好追灵运逸，垂帘尤爱恺之閒。

诗豪会见挥银笔，酒圣端能倒玉山。

杖履欲归聊徒倚，栖鸦寒带暝烟还。

陈棣

陈棣　次韵叶秀实县治环翠亭

合缀严宸玉箂班，尚劳小试簿书间。

溟鲲未击三千里，天骥终归十二闲。

望气行看求利剑，知音当已识高山。

逼人富贵君宁免，未许山阴兴尽还。

陈棣

陈棣　次韵叶秀实县治环翠亭

畏途踪迹几间关，浩气空存天地间。

沈湎恨无千日醉，浪游赢得半生閒。

观书尚喜眼如月，搜句谁怜肩耸山。

三径晓来添逸兴，柳梢桃色报春还。

陈棣


冯玉


冯玉，字璟臣，定州人也。少举进士不中。冯赟为河东节度使，辟为推官。入拜监察御史，累迁礼部郎中，为盐铁判官。晋出帝纳玉姊为后，玉以后戚知制诰，拜中书舍人。玉不知书，而与殷鹏同为舍人，制诰常遣鹏代作。顷之，玉出为颍州团练使，拜端明殿学士、户部侍郎，迁枢密使、中书侍郎、同中书门下平章事。是时，出帝童昏，冯皇后用事，军国大务，一决于玉。玉尝有疾在告，自刺史已上，宰相不敢除授，以俟玉决。玉除中书舍人卢价为工部侍郎，桑维翰以价资望浅为不可，由是与维翰有隙，维翰由此罢相。玉为相，四方贿，积赀巨万。契丹灭晋，张彦泽先以兵入京师，兵士争先入玉家，其赀一夕而尽。明日见彦泽，犹谄笑，自言愿得持晋玉玺献契丹，以冀恩奖。彦泽不纳。出帝之北，玉从入契丹，契丹以为太子太保。周广顺三年，其子杰自契丹逃归，玉惧，以忧卒。






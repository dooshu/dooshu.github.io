○宋庆礼谥议

庆礼在人苦节，为国劳臣，一行边陲，三十年所。户庭可乐，彼独安於传递；稼穑惟艰，又能实於军廪。莫不服劳辱之事，而匪懈其心；守贞坚之规，而自尽其力。有一於此，人之所难，况营州者，镇彼戎夷，扼喉断臂，逆则制其死命，顺则为其主人，是称乐都，其来尚矣。往缘赵文作牧，驭之非才，自经隳废，便长寇孽，故二十年，有事东鄙，僵尸暴骨，败将覆军，荩不可胜纪。大明临下，圣谋独断，恢祖宗之旧，复大禹之迹，以数千之役徒，无甲兵之强卫，指期遂往，禀命而行。於是量畚筑，执鼓，亲总其役，不愆所虑，俾柳城为金汤之险，林胡生腹心之疾，荩为此也。寻而罢海运，收岁储，边亭晏然，河朔无扰，与夫兴师之费，转输之劳，较其优劣，孰为利害？而云所亡万计，一何谬哉！及契丹背诞之日，惧我犄角之势，虽鼠穴自固，而驹物无侵，盖张星彼都，系赖之力也。安有践其迹以制其实，贬其谥以徇其虚？采虑始之谤声，忘经远之权利，义非得所，孰谓其可？请以所议，更下太常，庶表行之迹可寻，易名之典不坠者也。


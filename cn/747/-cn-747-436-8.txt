○咸阳获宝符赋

君生人者，在乎宝位；守宝位者，在乎灵符。镇四海而攸重。临万方而作孚。时或遘暂渝精於甸邑；道将昭泰，旋应德於皇衢。日者凶师犯顺，贼臣附进，随黄钺以外迁，与翠华而西幸。苟遇运之云否，将随时而匿影。忽影脱於金绳，遂沈埋於土梗。既而寇尽天府，驾旋京师，衣冠再朝於紫殿，文物重布於丹墀。圣上愍兹符之阙遗，恒寤寐以求之，结精诚而仰望，契幽昧以思惟。皇心退修，已闻於其政；神器大集，又叶於其期。其形欲呈，其气先觌。何五色之可爱？与三光而相射。光凝渭滨之苑，宜玉树之青青；媚贯王都之川，状银河之奕奕。载求载索，甸人斯获；捧之而片月下来，怀处而长虹上格。临宸同舜德之文明，照阶墀叶尧心之光宅。玉钮惟旧，芝泥尚新，螭文外发，鸟篆中陈。题为天子之宝，实抚远方之人。彼之近县，俯接城。我唐既斩虏将於桥上，汉氏亦拜单于於渭滨。不然者，曷不呈於异境，而见於他辰者也？当基大君出令，布蛮夷之政，匪我无以重其成命。远人底宁，执玉帛於庭，匪我无以阐其威灵。足知宝符之复，光我昭代。唐虽旧邦，共命惟再。颂声作於外，喜气溢於内。藏之王府，将神鼎以俱崇；列彼帝庭，与宝圭而相对。盛矣哉我唐之景祚，信三皇之作配。


○上安州崔相公启

某启。某比於流辈，不一及人。至於读书为文，日夜不倦，凡诸所为，亦未有以过人。至於会昌三年八月中所献相公长启，铺陈功业，称校短长，措於《史记》两《汉》之间，读於文士才人之口，与二子并无愧容。伏恐机务殷繁，不暇省览，今者窃敢再录启本，重干尊严。付於史馆而不诬，悬於後代而不泯，其於取重，岂在小人。复敢别录所为新旧文两卷，凡一十九首，上陈视听，一希镌琢。重叠过越，惶惧伏深，伏惟照察。谨启。


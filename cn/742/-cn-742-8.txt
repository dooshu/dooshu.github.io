补遗


○五言古诗

【缥缈峰】

兹峰非云高，高与众山别。其下多嵌空，天风吹不折。插根虚无际，缥缈为险绝。细径缘山腰，人声来木末。篮舆杂徒步，佳处欣屡歇。跻岭路倍艰，往往揽垂葛。灏气凌泬寥，一身若冰雪。轻心出天地，羽翮生仿佛。杖底拨残云，了了见吴越。曜灵烛沧浪，滉瀁金光发。阴霞俄已变，惨淡玄云结。归筇破暝霭，半岭值虹霓。始知清境杳，迹共人鸟灭。丹砂定可求，苦为妻子夺。看君衣上云，飞过松间月。

○七言律诗

【题王端士北归草】

读罢新诗万感兴，夜深挑尽草堂灯。玉河呜咽闻嘶马，金殿凄凉见按鹰。南内旧人逢庾信，北朝文士识崔忄。蹇驴风雪芦沟道，一恸昭陵恨未能。

【秣陵口号】

车马垂杨十字街，河桥灯火旧秦淮。放衙非复通侯第，废圃谁知博士斋。易饼市傍王殿瓦，换鱼江上孝陵柴。无端射取原头鹿，收得长生苑内牌。

【同孙浣心郁静岩家纯祜过福城观华严会】

不求身世不求年，二六时中小有天。今日云门才吃棒，多生山谷少安禅。茶铛药臼随时供，蒲笠蕉团到处眠。撒手悬崖无一事，经声灯火觉王前。

○七言绝句

【下相怀古】

戏马台前拜鲁公，兴王何必定关中？

故人子弟多豪杰，弗及封侯吕马童。

【无为州双烈诗（为嘉定学博沈陶轩赋）】

濡须城下起干戈，二女芳魂葬汨罗。安得米颠书大字，井边刻石比《曹娥》。

【为李灌溪侍御题高澹游画】

烟雨扁舟放五湖，自甘生计老菰蒲。谁将白马西台客，写作《青牛道士图》？

【题钓隐图（赠陈鸿文）】

绿波春水钓鱼槎，缩项双鳊付酒家。忘却承明曾待诏，武陵溪上醉桃花。

○诗馀

【望江南】

江南好，五色锦鳞肥。反舌巧偷红嘴慧，画眉羞傍白头栖。翡翠逐金衣。

○序

【宋玉叔诗文集序】

余尝观古今文人才士之兴，而知天之生材甚艰，其成就之尤不易也。夫世习榛芜，绝学陨坠，即有俊异非常之资，犹难卓然自拔。天于其先必生数人焉，为之导湮宣郁，光启前徽，然后俊哲挺生，从渐渍擩染之内，荟萃融液，独自名家。而此一人者，或生于高门世胄，地望通显，性灵恐伏而未发。天于是又使之中历艰虞，洊更坎篸，以激为要眇之音，乃始解驳其沉滞而致之亨途，益昌厥辞，轶迈作者，世徒服其材之度越，而不知天之笃若人以底于成，良不偶然矣。若莱阳宋子玉叔殆其人也。

当万历之中叶，海内文气衰苶，古道寝顿，士争缉拾飖语，缪诩逢年之技，而莱阳宋氏独以学古攻文辞鸣，鸿生畯儒，后先辈望，翕然金舂而玉应也。三齐科第，大都一姓为多，因而陟巍资、跻贵仕者，圭重组袭，何其盛哉！而吾友故司空九青在其间尤称绝出，诗文踔厉廉悍，雄视汉、唐以来诸家，遭时兵火，篇章荡为烟寔，弗果信今而传后。后九青而起者，又得吾友玉叔。

玉叔天才俊上，接闻父兄典训，胚胎前光，甘嗜文学。自九青之存，骎骎乎欲连镳而竞爽。弱冠，南逾大江，薄游吴会，日寻英儒，酌酒倡和，长歌短赋，舂容寂寥，他文皆厖蔚炳朗，濯濯其英，晔晔其光。盛年值际兴运，绾绶登朝，羽仪京国，不可谓不遭时也。而仍见疐跲，用诬浮系于理，凡浃月而获湔袚。还官郎署，践扬计铨，仅循年出调外省。远迹穷边绝徼，人咸谓非所宜，而玉叔不然。当夫履幽忧，乘亭障，羁累憔悴，浮沉迁次之感，一假诗文以发之。其才情隽丽，格合声谐，明艳如华，温润如璧，而抚时触事，类多凄清激宕之调，又如秋隼盘空，岭猿啼夜，境事既极，亦复不盩于和平，庶几乎备文质而兼稚怨者。今被简命来长臬于浙，浙为东南都会，湖山秀美，由来风月之奧区。而廉宪古观察也，官以采风为职。骖𪩘所过，蒐耶溪之水，瀹鉴湖之蕺，探天姥、石梁之嵌岩崱屴，其足资吟哦纪述者，又可胜道耶！然则天之善成玉叔，与玉叔之所自得为何如哉！

玉叔既之官，邮示其所刻前后集俾余序之。余幼执经张西铭先生门，即知莱阳之文，与东吴、豫章埙篪应和。洎通籍入都，交玉叔尊人吏部公于邸舍。守官京师，从九青游，奉使同视楚闱，登黄鹤楼，俯眺荆江、鄂渚间，拊楹慷慨。九青题咏甚夥，余愧未能成章，亦勉赓以纪名胜。九青不鄙而进余，谓可深造于斯事，尝示余掖中数诗，能谙诵其佳句。每念时移势谢，先友云徂，并其遗文销蚀粪土，悲未尝去于心也。乃今得扣玉叔之弢帙而卒业焉，窃幸典刑之未沦，希大雅之复作，其不在斯人欤，其不在斯文欤，何能无一言以弁诸简首？因为推本其所自来，有得于天之成就者如此，欲使世之习读者知统系在斯，相与珍重而虔奉之也。是为序。

【田渊诗序】

余初识孝廉田子渊于京师，时南士之从计者甚众，田子才辨器识，有以绝出于流辈。读书穿穴经传，落笔为诗歌古文，衮衮不能自休；与人交好，倾身为之尽，穷达盛衰，誓不得而移也。试南宫，既不第，有劝之归者，田子曰：“居乡里抑郁无所得，姑留邸中，一交天下长者。”于是宛平王公、柏乡魏公、合肥龚公、真定梁公以大臣折节好士名天下，田子与之游，用诗文学艺相切劘，一时三四公之门无出田子右者。天子拔才俊，给笔札于中书，由布衣诸生为超授，人皆曰田子宜在选中。礼部依故典策名者再，用诏书举行者一，主者思收知名士以重格令，从闱牍揣摩扪索，以庶几得田子为喜，不能识田子为愧。然自余归里十年，屈指耳目所见，其才与地出田子下远甚，又无此三四公者为之知，乃先后蹑清涂、掇上第者踵相接，田子独寥落不得一官，此孰为之而孰止之耶？

家在泖东，扁舟触风涛而过我，中夜置酒高谈，无几微不豫之色。发其囊，出诗文数百篇，才气坌涌，词色敷腴，若蒸云霞而戛金石。余因以知田子于世故物变，皆以磨炼其所长，而识诣益至，虽淹蹇不合，而疏通豁达之气未尝少挫，一以发之于文章自如也。嗟乎，交道之难久矣！当余初识田子，固已在宾客既衰之后，比归卧海滨，虽亲知故旧，弃我如遗迹，而田子独有过于曩时。余不知何以得之于田子，然观其雅志期待，不肯自同畴人，所以取重于三四大君子者，端在于此，余欲概以望之悠悠之徒，不亦过乎！

田子之别也，谋僦屋就余，寻朝夕过从之乐。追溯平生所与游者：魏公跻政地、握化权，王公以公孤居府，父子显重；袭公、梁公名位在股肱心膂之间，天下士经其题拂者，望尘弗及；天或者留田子而使之穷，以慰余于荒江寂寞之畔，未可知也。然余观田子之才之识，非久屈抑者，则余又安得而与之居欤？聊记其语言往还，足征知交之厚而已。田子名茂遇，渊其字，松江之华亭人。

【魏贞庵兼济堂文集序】

自古一代之兴，必有名世巨人出而弘济苍生，润色鸿业，然而长于政事者未必工于文章，工于文章者未必优于理学，求其兼备无遗者，不数见也。当西汉之隆，萧、曹、丙、魏，号为贤相，然所长者止于政事，无论理学，即文章且无闻焉；而司马迁、相如、枚皋、扬雄之流，又徒以文章著称，而不及施于政事，其于理学则亦未能窥其万一也。所谓兼备无遗者，求之古而不得，今乃得之于柏乡魏公。

公禀鸿骏魁杰之才，遭逢圣朝，回翔禁近，值世祖章皇帝兴治右文，招延俊乂，数举经筵，命儒臣讲论大义，或时巡游南苑，应制赋诗，一时文学侍从之臣，无不掞藻摛华，对扬休命，而公实岿然为冠首。其后历谏垣，跻柏府，密勿论思，纲纪庶政，封章数十上，如请开日讲、颁《孝经》、录遗忠、辟异端诸疏，皆关天下国家大计。盖非当宁知公之深，不能尽用公之言以兴致太平；而非公之才与公之学，亦不能辅导以成至治。圣主良臣，相得益彰，于以调元赞化，经国庇民，千载一时也。

今上御极，公以铨衡重望，入居政府，于时重熙累洽，海内晏安，从容于黄扉纶阁之间，得以留心述作，博游才艺，而公又邃于关、闽、濂、雒之旨，其学以性善为本，以致知为要，所辑《圣学知统录》及《大全纂要》《学规汇编》诸书，皆足以阐绎微言，绍明圣绪，而以其馀闲作为诗歌，则又能笼挫万物，匠心独妙，至于悲鼎湖之莫逮，痛子期之云亡，其忠孝气节，于君父友朋之间，尤惓惓乎三致意焉。所谓理学、文章、政事，公殆兼而有之。盖公之才与学，其积之也有本，而出之也不穷。今夫江河之水，灏溔潢漾，虽疏而为川，注而为渎，而其源则一也。公之蓄于中者，渟泓演迤，虽试之于政，见之于文，而其本则一也。公之弘致远识，固非若汉之辅相醇谨朴郤者可拟，而亦岂仅如赋《上林》、夸长杨者，以翰墨为勋绩、词赋为君子而已哉！

公为高邑赵忠毅公之甥，忠毅与公同主铨政，世传为美谈。然忠毅值党议纷呶、群言谣诼之日，枋用未久，而公之功名在日月之旁，管枢轴之任，以视忠毅，其所遇之幸不幸何如也？

公所著诗文甚多，中州彭子士报谋之吴君冉渠、杨君仲延，撮其尤要者锓板以行。盖公之学与公之才，其所以开物成务者，虽不尽于此，而于此亦足以见其大者焉，故不揣而为之序。

【鸿雪园诗集序】

（略。文即卷三十一《许尧文诗小引》。）

【定园近集序】

往余在燕台，与渤海伯子共事史馆，时既序定园先生之诗矣。先生复与范阳范箕生先生评骘晋、魏迄明风雅之林，剟其菁英，号曰诗家。海内谭诗，无不知有范阳、渤海两先生坛坫，其尊奉者七，骇而走者三，以俟千古定论焉。要于济南、竟陵之外，别开堂奥，不向如来行处行也。

迩渤海仲子来为扬州法曹，不遗故交，遗札相讯。余病赴海滨，十载于兹矣。辄忆渤海寄迹东山，无由闻问，得于法曹公悉其起居。故人间隔三千馀里，形景相望，俱在齿危发秃之年，后晤何期，企怀如痗。乃法曹书言，先生已绝笔不复为诗古文辞，栖心性命，励志藏密；法曹欲检其焚馀著作，汇刻存之，先生未之许也。意以身既隐矣，雪中鸿爪，何以存为？远质于馀。

余曰：有是哉？古来高蹈之流，蓬莱可寻，三神山可接，息机内运，瞑目反视，觉言语为多，何况文字？是以王子乔之徒，吹笙跨鹤，所遗者缑山履迹而已。吾属雕虫末技，不足当达人一唾也，然不闻老子出关之书乎？《道德》五千言，尹喜者竭诚执贽，为停青牛之车，传经度世。今法曹以父子之亲，身为尹喜，当亦先生之所不深拒也。今披《近集》，大旨一本于忠孝爱敬、匡时维世之心。故读其诗，可以见其阅历修省、陶铸古今之深情焉；读其文，可以见其寝食《左》《史》，砥柱波靡之大力焉；读《赐章纪》，可以见世庙君臣鱼水之殊遇焉；读《偶见录》，可以见先生撒手世网，悟道于晚年之归宿焉。是此集行流传寰海，非比风云月录、卮言梦语，于人间世无所关系者，先生其许之也！

法曹惠政洋溢大江南北，行且冠《循吏传》，播之不朽，不止以关尹之道自画，其以余语质之过庭，俾先生颔而存之可乎？是为序。康熙丁未上元之吉娄东社弟吴伟业拜撰。

【崇川邑侯王孝伯寿序】

河汾王公以解元登进士，擢知吾吴之崇川。崇壮县也，东连闽、粤，南达江、淮，镇兵万骑，星罗棋布，俨然有塞上之风。邑长于斯者，欲使兵民两安，文武辑睦，实难其人。吾王公父母是邦，百姓之颠危悉起，什伍之风鹤无惊，治行遂为江左冠。督抚台省，交列荐剡，辄署上考。朝廷嘉其廉善，例得诰封褒赠，将出殊典，猗欤休哉，可谓荣矣！尝观汉之宠循吏者，多以玺书奖劝，增秩赐金，而使之久其任，今法亦犹行古之道也。

公门下士有郁子青南名棠，以学行受知，雅为武城所礼重。于是邑之荐绅先生及诸父老谂之于郁子曰：“甘棠之荫，于今三年，考功如是其已最也，恩纶如是其将渥也。今九日令辰，龙山高会，值岳降之期，朋酒之享，实在于兹，其能忘兕觥之献？盍乞言于大君子，以侑一觞乎！”郁子颔之，以为非伟业言，不足当吉甫之诵清风，《天保》之歌南山也，介邦人之书，造门伏谒。余亟应之曰：某之食德邻封旧矣，居恒熟其治谱，章章在人耳目，盖可得而言焉。

东沙泻卤，以涨海为城郭，养兵秣马，取足赋税，稍不如期，则庚癸辄闻，不可以常法治者。公为之垂帘劝课，以深仁厚泽相固结，士民服其教化，孝弟力田，无复向时出没波涛之习，牛车襁负，不烦桁杨之议，其后而至诚所感，鳄鲸远徙，昔之地接蓬莱，与海市蜃楼相隐见者，今则庐落如林，烟火相望，此汉、唐《循良》之书所未有也。

公性狷洁，澹泊明志，鸣琴退食，酌水自甘，浣衣濯冠，行止率如寒士，其耿介大节，超出伦等。春秋循行郊野，辄引老农，问其佳麦良茧，察民疾苦而补助之。簿书期会之暇，数接贤士大夫，谈经讲艺，上下古今。而扶风掾史，京兆功曹，则屏息重足，不敢少望颜色。其兴会所寄，独嗜图籍，当河阳花暖，青箱万卷，如置身石渠、天禄中，而北苑、南宫之笔，右军、太傅之书，靡不割清俸以佐琴鹤，纷纷俗好，都不入其胸次，墨庄之外，萧然无辨，其赤文绿字，即公之郁林片石也。虽昌黎之在潮，东坡之在杭，流风遗韵，如同一辙。盖公之廉能得诸天授，而家学实有渊源。自文中子绍法孔、孟，代出真儒。公之府君讳万基，由明经司训西河，虔奉《太上》一编。甲申间避难石州，城将陷，府君梦白衣人自称太上，垂救甚力，卒免于难。为善之报，此其一验。积厚流光，笃生吾公，掇巍科，作廉吏，而文中之绩学，府君之砥行，亦藉以弘阀阅而祚民社。则公之由司牧而登卿贰，由强壮而跻期颐也宜哉！行见玉堂紫诰，金马朱纶，累累若若，将与彭咸甲子并进无疆也已，某之祝公异日者，宁有涯量哉！

海滨僻壤，荐更汤火。自公来莅兹土，工虞礼乐，渐以修明；夫里征徭，渐以休息。既富方谷，物无夭札，绛县有复陶之老人，康衢多鼓腹之野叟，琴堂大年，有不与百姓共之者乎！请为之歌《豳风》曰：“九月肃霜，十月涤场。称彼兕觥，万寿无疆。”公可以进一觞矣。谨拜手而为之序。

【孙母郭孺人寿序】

余尝观世家巨姓，其爵位之蝉联，阀阅之光宠，既以夸耀于遐迩矣，而家庭燕喜，犹勤勤于知己之一言，诚欲宣昭令德，而淑问施于无穷也。虽然，非其乡有魁垒耆宿之大儒，则不足知其门以外，俾崔、卢世牒著于闾史；非其家有孝友悫诚之君子，则不足知其门以内，俾锺、郝礼法告之国人：斯二者未易一二遇也。

吾友孙孝若以进士假归省母，而郭孺人届期五十，侑爵之词，乡先达则请诸宗伯钱牧斋先生，诸父则请诸光甫。光甫余同年进士，旧泉州守也。而又以其言属余。夫牧斋以文章重海内，而光甫孝谨闻于郡国，孝若之寿其母也，于二者已兼之矣。牧斋之言曰：“孙氏自世节先生父子以诗文节侠起家，齐之雄长词坛，二子竞爽，恭甫兄弟名行烜赫。”此余所谓门以外之事，唯宗伯足以知之者也。光甫之言曰：“孺人方雅名家，闺门之内，不妄言笑。伯氏即世，修内政，御外侮，保持门户以有今日者，翳维孺人是赖。”此余所谓门以内之事，微光甫何以知之？余齿德不如牧斋，懿亲不如光甫，其何以寿孺人？无已，就余之得于孝若者以寿孺人可乎！

孝若姿神吐纳，警速风流，好属文，工词翰，交天下贤豪长者，以名节气谊相砥励，吾以知孺人之贤而能教也。吾谷有乔木千章，枫林赭叶，宾客之来游者，樽俎杂陈，丝肉竞作，𫗠𫗮粔籹，需炙糒醪，左顾而咳，应手立办，吾以知孺人之勤而有礼也。家有罍尊千金，刻镂龙文，丁公癸父，摩挲款识；而唐人所图应真十有六像，绢素笔墨，皆绝代珍玩。孝若博物君子，雅擅收藏，而于先世所遗，尤能护持手泽，吾以知孺人之敬而能守也。体自华宗，长于富厚，一门中从不下数百，其成进士也，无强植兼并之风，无名豪武断之习，无苍头绿鞲衣丝履缟之出入，无后房袨服钿车宝马之行游，吾以知孺人之义而有制也。余门人孝维，为孝若之异母弟，在孺而孤，迄乎成立，友于笃至，扶掖恩勤，庐舍田园，推肥取瘠，诸妹装送，皆一情不异，中外亲党，殆无间然，吾以知孺人之仁而有恩也。为孝廉十年，中遭世变，郡县虎冠之吏，肉视大家，其桀黠监奴，酒食通关，因缘干没，交结魁宿，以为侠里中，主人持之以体，临之以威，慑伏而弹压之，卒莫敢动，吾以知孺人之严而有法也。凡此六者，微孝若不足以扬孺人之德，微孺人不足以成孝若之名。《传》曰：“非此母不生此子。”其是之谓欤！

余犹记通籍之岁，以年家子弟拜谒恭甫之尊人子乔先生。当是时，孝若未就外傅，而孝维始生，先生喜恭甫以得孙，而忧光甫之无子也。今两家子弟，兰芽玉茁，而孝若掇上第，就显官，过家休沐，拜母上觞，乡里聚观，以为盛事。盖孙氏之福泽，如日升川至，正未有艾，而溯其再世发祥，实启自孺人，孺人其可以冁然而举此觞矣。余所以随牧斋、光甫两公之后，敢具不腆之词进者，实以交于孝若者深，知于孺人者悉，故不惮缕以致其颂且祷也。是为寿。

○补神道碑铭

【敕赠大中大夫卢公神道碑铭】

丙子岁，伟业被命偕给谏莱阳宋公九青典校湖广乡试。时中原已忧寇盛，弥漫豫、楚之交，流氛四出，羽檄交道。谬以一介，虔奉简书，扬旌驰骤岩疆，转徙金革，幸得毕使。以铅黄甲乙多士，锁院三试，所弋获皆为俊民，而蕲州卢大夫綋在选。彻棘，捧雉来谒，匑々然君子人也。既而询知其家世以儒业发闻，尊人吕侯公经行荦荦，为儒林长德，余嘉其学有渊源，称叹者久之。

迄今两阅星终，而大夫来为参藩，董储偫于兹土，一再过存，具吕侯公素履及奉讳始末以视，泣而请曰：“先子生平好古笃行，厄于时数，潜德弗耀。重以寇祸滔天，毒流方岳，阖门抗节，竟殒非命。孤每念此，日夜悼心。今幸蒙恩圣朝，荣施泉壤，告第纳书，秩登三品，于令得树碣隧道以纪休昭烈，而征辞摩勒，尚俟载笔。惟夫子辱知最深，又前职记注，若不鄙而赐之光阐，孤实假宠以报所天，微直成我而已，敢固以请。”余衰苶，不任脂泽之言，何足为公增重？顾念公绩学纯行，法宜备书，其死事一节尤奇，且处大夫父子间契分特厚，采录懿美，传信惇史，固其所也，容敢以不文辞？谨掇大夫自状与虞山钱先生所为传而系之左方。

公姓卢氏，讳如鼎，吕侯其字。其先吴人，迁楚之梅川，胜国永乐间始占籍于蕲。四世而为南槐公讳楷，即公之考也，用孙贵赠大中大夫；妣宋氏，继李氏，皆赠淑人。公生而奇颖，承传家学，佽岁属文有声，南槐公义方甚严，营丙舍于濠上，引泉植竹，疏窗闲靓，以为公肄业之所，延里中少俊读书谈艺其中。公挟册吟讽，鞠曛究明，不问家人生产，渊涵淳滀，霈为文辞。弱冠游博士宫，频受知督学使者，试辄雄其侪伍。数踏省门不售，中间危得之，而更抑置，人皆为扼腕。公一意修学着书，以造进后昆为己任，抗颜家塾，说经铿铿，疏疑释难，教施如雨，至者虚往实归，充然意得去，由是负笈云集，江、黄间推为大师。尝手笺《尚书》、四子书，科别同异，丹粉狼藉，成就子若从子，多列鸿生畯儒。比大夫以丙子名荐书，英誉鹊起，公遂撞弦息机，不复事荣进。

为人厚重质直，不苟訾笑，服勤孝弟，内行修敕。南槐公治家严，公应唯伺颜色惟谨，少有不怿，或形谯让，弥益蹙蹜起敬。执内外丧，毁瘠逾礼；分财产能适长兄，田庐取湫莱者，僮奴取羸拙者；抚兄子如己子，同仁均爱，有《褵鸠》之心。辛巳凶札，横道多堇，公倒囷赈赡，视致医药，宗党卒倚以全。闾阎有争，相率就公平决，片言折衷，愧屈过于要质，其为时所信向如此。异时乡里子弟不悦学，公用形家言，请于当事，增垒江中石矶阁，祠梓潼神其上，俾助文风，自此隽两闱者蝉联不绝，蕲人士至今颂德焉。

公之卒也，剧寇自广济乘夜袭蕲，公被执，贼中有识者曰：“彼善士，纵诸！”寇退舍，公勒习里中人分布关隘，为死守计，自守南城。寇尽锐来攻，公督励守陴殊死斗，贼垂却，而他楼堞隳，从公后肉薄而入，刃及于背，公拒不及，遂遇害。时癸未春也。子侄从孙及诸妇杨氏、袁氏同时死者八九人。嗟乎！自盗起中原，生灵涂地，大城名藩，相继陷没，其间义夫淑媛，就煨尘而不称者何限！而堂堂身都将相，拥强兵，牧伯正长，覆师失守，委而去之，色甚安者多矣！公进趋退怯，眇然儒者，又老困呫哔，未登仕版，无预封略人民之任，而能临难贾勇，授兵登陴，力屈则铍交胸腹、横尸原野而不惜，可不谓识取舍烈丈夫乎！况于鸡斯弱质，声不出梱，赴蹈如归者成群乎！

公生万历戊寅四月，下距癸未，寿六十有六。娶淑人罗氏，生男子二，长即大夫，次绂。公卒后三日，罗淑人尸于江浒焚而殓之。五阅月，大夫归自公车，以殉节状鸣于所司，将拜章请旌，未及上，会改物而止。丙戌冬，大夫卜新阡，葬公土门珠树林。己丑第进士，由邑令累官藩臬，廉辨肃给，善政流闻，凡三报最，推恩得赠公自文林郎三命至大中大夫。壬寅岁今上纪元之载，奉命督粮苏、松，而俾余书其隧道之石。公可谓有子矣。虽不获光显其身，而洊受哀荣于后，天之报忠义，不为无意也。

在《礼》，死寇之士旌之曰兵。战于郎重，汪踦死，鲁人欲勿殇，子曰：“能执干戈以卫社稷，虽欲勿殇也，不亦可乎！”如公精忠大节，有光册书无疑也。昔鲁共姬待火而殒者，《春秋》贤之，书曰：“宋灾，伯姬卒。”卢氏贞姬竞烈，玉碎不污，曾何愧焉！余不揣固陋，采摭遗芳，牵联书之，比于《春秋》《礼传》之义，以诏来者。状又称公邑子暴卒，摄至冥途，冥王命属卢某保任而后释归。正直之人，鬼神所是哉！事涉恍惚，故从附见，然世所喜传者在此，则亦莫得而略也。铭曰：

卓哉卢公，儒宗文师，幼闲庭训，悦《礼》敦《诗》。法律绳己，名教夙资，嚅哜道真，克昌厥词。进思经世，有物隘之；退淑诸徒，南面皋比。敷陈圣谟，牛毛茧丝，疏理滞碍，如结得觿。跹跹媚学，陶铸靡遗。方领矩步，好仁乐施，闾里质成，彦方愧知。运锺百六，天狼失维，巨寇狂猘，帕首朱眉。群飞海水，溃堤莫搘，若火燎原，扑灭讵期，祝融郊甸，鱼烂则悲。我公孱者，武奋熊罴，部勒壮士，率用姑鉟。丁宁振铎，擐甲登陴，戈冲贼喉，日舍欲移。环城百炮，三板突隳，战鼓不扬，渠门火旗。身膏草野，刳腹折颐，志均马革，义遂死绥。婉婉彼姝，頩尔自持，清泉虐焰，视甘如饴。号无茅绖，哀动出嘻，一门忠烈，前行后随。似川俶浦，启佑本支，巍科洊陟，熙朝羽仪。位崇岳牧，绛节金龟，礼备哀荣，鸾书紫𬀩。旌幢棨戟，邦委来尸，停骖访旧，南史是咨。征文篆刻，徽懿昭垂，佳城郁葱，赑屃丰碑。松楸马鬛，传信在斯，于千万世，式瞻慕思。

○墓志铭

【姚胤华墓志铭】

忆乙巳岁，余所亲王子惟夏语余云：“有新安姚君胤华者，侨寓吾娄，为某比邻。能倾财以舒人之急，昏夜叩亦辄应，其它仁心质行，足以耸善扶谊，虽邹、鲁士君子有弗逮，非更仆不能尽也。”余闻其言而疑之，以为王子所与往还其亦博矣，内而宗党姻连，外而当世豪杰，贤公卿大夫，见其穷厄折挫，号鸣大吒，夫岂无助而张之者耶？而为余称说不离口，乃仅姚君一人。以余所睹，今世之拥厚资、埒封君者，大约善积居之术，精举废之方，其于利也，目营而足赴，仰取而俯拾，每视资业益穰，则益缄縢而固守之，设有毛发缓急，坐视不一援手者，比比然耳。而姚君所为乃若是，是乌足信哉！已而念王子名知人，能自植立，耻随俗浮湛，其言又似可信。盖余之意中久矣有一姚君矣。

今年秋，姚君没已五载，君之仲子震介王子来谒。余接之，容蹙而辞哀。询其所欲言，则已历系君生平善行，再拜而请曰：“先子之早废举子业，不获沾一命，思用诗书亢厥宗也，唯寐始忘之。而震兄弟不敏，尚未克以儒成名。今先子体魄将入土，傥徼惠于大人君子，实畀矜之，锡以片言，镵诸窆石，则先子犹不殁也。”余感其意之甚诚而言之有礼，因忄双然深有动于中焉。古云：为善者譬若艺禾，能令嘉种世世不绝。其姚君之谓乎！以君之躬备纯德，谓宜优游自适，享有五福，乃身既隐约于布衣，而复啬其年，俾志业弗得尽展，是岂天意果难臆测哉？夫亦笃于姚氏，欲其必久积而后大发，俾嘉种之坚好颖栗，迄再世而是任是负也。余盖即震之摭行焯能，急于不泯其亲，益知为善者自必有后，方以佹识其子、先失其父为憾，而又何能以不文牢让也耶？

按状，君讳叶，胤华其字。系出饶州，至明膺宣公始迁荪溪，又传十一世为文学荪谷公。君即荪谷公第五子，幼警敏，不肯蹑庸人后，荪谷公器之，命庀阖宗事，事胥就理。其治生不牟纤细，而先业日充拓。值鼎革，剧盗相挺而起，君身率群从子侄，保聚捍卫，铃柝之声，彻昼夜罔息，寇烽不敢近。荪谷公捐舍馆，鋋踊几不欲生。有兄遭非意灾，多耗费，君慨然共任之，曰：“兄若弟同气也，何较为？“里闬间或以曲直来质，斗争龂龂然，君出片言，辄中肯綮。与人交有本末，其遘疾将殆，婚友争醵钱为祷神。殁之日，无贵贱少长，莫不悼惜，或潸然出涕。呜呼！观君之所得于人如是，则君之立心制行可知已。

君少而好学，长弥笃嗜，能通经史大义，时谈论古今人物，治道政术，语纚纚如贯珠。尝谓诸子曰：“读书以明圣贤理道为先，徒呻吟占毕，汩没章句间，非所贵也。”尤喜蓄古书，购求不下数千卷，拟构一楼贮藏之而未果。今仲子震偕其兄升收捃益富，方将成其先志，而惜乎君已不得见矣。吾友金陵九烟黄公官户部，遭世变后，隐于讲授，震兄弟特延诸家塾，同敬事之，相与发箧中书，取所疑而质问焉。凡状中所述暨余所闻于王子者，亦征诸黄公之言而益信。嗟夫！宿儒遗老，其见重于当代也罕矣，而二子独为之不少阻，谓非得于家庭淑艾者深而能遽然耶！夫亦愈可以知君已。

君生于明天启甲子九月二十三日，卒于康熙丁未二月二十一日，享年四十有四。元配孙孺人，继配吴孺人。丈夫子三：长升，太学生，娶汪氏，孙孺人出；次即震，太学生，初娶戴氏，继娶吴氏；又次霦，幼，业儒，未聘，俱吴孺人出。女一，适邑庠生戴俊，孙孺人出。孙女一，幼，未字，震出。君葬地在荪溪之某，待卜吉某年某月归窆，今以某年月日权攒于首山之阳，而余为之铭。铭曰：

重华苗裔，宗姓为姚，支派蝉嫣，钟祥于饶。教谕诸孙，宋室参政，源鸿流长，门阀滋盛。畴以资赢，懋迁化居，择人任时，深藏若虚。曰惟府君，最贤且智，不竞锥刀，而竞仁义。虽啬尔年，实崇尔基，乃经乃史，为裘为箕。爰启象贤，以膺福祚，胄监蜚英，天衢高步。嗣后亿祀，善宏庆绵，追溯自始，首山新阡。有崔者冈，勒斯贞石，过者式焉，君子之泽。

○赞

【秋听图像赞】

万顷兮凝绿，有客兮扁舟。载弦管兮数部。挟尊罍于两头。徉狂啸傲，散诞夷犹。快矣哉浯溪寒碧之下，更仿佛乎三十年潇湘黄鹤之游。石阑倚兮窈窕，水槛听兮飕曈。吾不知夫江之深，水之修，葭之苍，桂之幽。庶以为吹笙洛浦之滨，俱仙子弄玉之楼也。丙午女夕弟吴伟业题。

○书

【与冒辟疆书】

霜天茅屋，被褐拥火。友人索过江一札，邮致知己，则同里两诗家，一为毛生亦史，一为周生翼微也。娄东向以吟坛自命者，半为饥寒所夺，惟两兄以才地自命，声出金石。亦史为柱老安义公之侄，将以诗文谒王贻上公祖，谋读书一席于贵里；而翼微向日客授澄江，风帆烟浪，时切问渡，故与之偕发。萧辰摇落，孤篷冲雪，而远访未识面之安道。当此之时，老盟翁出桑落以饮之，割半毡以赠之，非艺林中一快事乎！两公郎久擅潘江陆海之才，邂逅论文，百篇斗酒，知不可失也。陶公云“叩门拙言辞”，故两兄请弟札先之。老杜云“途穷仗友生”，是在老兄翁加之意耳。老病杜门，末由会面，因风一问起居，惟加餐。不一。

【又（甲辰）】

江南江北，隔绝相思；逸老遗民，晤言不易。水绘园倡和大集，盈缃溢缥，沾被海内；至《销夏》十集，读之如偕其年诸子，同坐小三吾下也。弟少时读书，自以不至抵滞，比才退虑荒，心力大减，百口不能自给，而追呼日扰其门，以此吟咏之事，经岁辄费。穷而后工，徒虚话耳。自虞山云亡，后生才俊如研德者，忧能伤人，一二已填沟壑，此中人士，救死不赡，何暇复问诗文？毗陵赋额稍轻，故其年在潭府屡岁，尚可不生内顾。老盟翁开名园，揖文士，又有两令子穀梁、青若，如机、云竞爽，此世界可易得哉！上流有杜于皇之诗，戴务旃之画，陈伯矶之识，林茂之、邵潜夫以八九十老人谈开元、天宝遗事，君家桥梓提挈其间，王贻上公祖即内除，尚以公事小留，按部延访，扬扢风雅，共商文事，石城、邗沟之间，不大落寞也，视吴会远过之矣。毛亦史感知己之爱，今远涉江湖，所恃惟翁兄力加推扬，俾主人知为重客耳。濒行深用念之，特以为托。春来鹿鹿无暇，不及答其年诗札，潜夫先辈名流，辱其先赐书，统俟之毛兄家邮后信。题董如嫂遗像短章，自谓不负尊委，因大篇追悼，缠绵哀艳，文生于情，俾读之者涉笔亦有论次，倘其可存，亦《梦华》佳话也。灯下率楮，临发依依。

【又】

江干往还，欣得风问；而来讯过推，佳贶远及，自惭蹇劣，有负盛雅为不安耳。《秋听图》勉题数行塞责，不尽揄扬。深闺妙箑，摩挲屡日，老眼作细字，既不解书，又初病起，昏眵特甚，徒累便面，如何如何！再即箧中旧玩，又题二绝句，自谓“半折秋风还入袖，任他明月自团圆”，于情事颇合，知己嗜痂，应勿笑其率也。弟偶入敝郡伤暑，留卧邸中，使者久淹始发，题中牵牛女夕，非实录也，并以附闻。亦史蒙爱之至，百凡提挈，知不待言。新秋为道自重，临纸布谢。不一。

【又（丁未）】

亦史便筒，未及附信奉候。弟春夏踪迹，半在九峰、金阊之间，因访吾师蘖庵和尚于中峰。此地吴中第一山，支公道场，文、姚两公为汰公及高士朱白民结屋栖遁之处，计老盟翁所熟游。至其伐木开径，直造莲华峰绝顶，有云母怪石，落落数十丈，扶异呈奇，太湖亦荡漾心目，则弟以为得未曾有，恨不偕兄翁笑傲其间也！佛殿前檐后庑不深，诸弟子发愿募修，广求善信，作大功德。在两僧渡江特造檀护，求为布金胜果，将发而弟适至，因书弟《九峰》之诗寄呈教和。蘗公即楚熊鱼山先生，江南人士所宗仰，而直言予杖有声前史者也。中峰既有文、姚遗迹，文、姚与潭府为世交，翁兄于山川盛衰之后，发盛心胜缘，刻之山门，重记其事世出世间，诧为美谭，不可挫过也。九峰为诸干老集各游志佳会，中吴诸山复得耆宿如蘖师相提唱，此间幸不寂寞，一棹犹夷，相见甚近，翁兄何不亟图把臂之缘乎？松下索笔，率尔不尽。

中峰乃弟误书，此地则华山也。二山接迹，皆为文、姚所结集，故匆匆移彼作此，直所谓“山行误亦好”耳。又行。

【又】

亦史归，接兄翁手教，回环怀袖，如获异书。赠𬘡之德，恨不能折窗畔梅花，江北江南，盈盈相念，以答所贶也。弟比作云间游，遍历九峰，有诸干一兄者，破家以为名山复征君之祠，修彭仙之庙，弟为之感今怀古，得诗数章。因念风雅道丧，一二遗老，汩没于穷愁催科之中，不能复出；若兄翁之陶写诗歌，流连宾从，有子弟以持门户，有田园以供枿粥，海内诚复几人哉！亦史述于皇兄贤倩赖公得济，此虽豪侠馀事，往来者争诵之矣。贵年家周孝逸兄，慷慨喜谈论，亦来谒幕府，周旋之雅，谅亦无俟鄙言。亦史怀德徇知，铭心何已！

岁暮过江，深为念之贤主人，弟不便通启，并道契慕也。有中州一友，向在左宁南幕中，弟曾合柳敬亭同一歌赠之，所谓苏昆生是也。王烟老赏音之最，称为魏良辅遗响，尚在苏生，而不免为吴儿所困，比独身萧寺中，惟兄翁可振拔之。水绘园中，不可无此客也。冗次卒复，并布谢怀。不尽。

【又】

得其年札，知老盟翁将续选楼，为一代诗文开生面，诚属盛事。弟疾苦潦倒，不能与词苑诸公相上下，然得快书一读，名什纵观，未尝不可痊我头风也。大梁苏昆生兄，于声音一道，得其精微，四声九宫，清浊抗坠，讲求贯穿于微眇之间，几欲质子野、州鸠而与之辨，康昆崳、贺怀智不足道也。古道良自爱，今人多不弹。昔年知交，大半下世，沦落江湖，几同挟瑟齐王之门矣。方今大江南北，风流儒雅，选新声而歌楚调，孰有过我老盟翁者乎！弟故令一见左右，以小札先之。嗟乎！士方穷苦，扁舟铁笛，风雪渡江，以求知己，倘无以收之，将不能自还；幸开名园，延上客，朗歌数曲，后日传之，添一段佳话也。小词《秣陵春》近演于豫章沧浪亭，江右诸公皆有篇咏，不识曾见之否？江左玲珑亦有能歌一阕乎？望老盟翁选秦青以授之也。并及，不一。

【又（辛亥中秋绝笔）】

平生以文章友朋为性命，比来神志磨耗，今夏暑热非常，遂致旧疾大作，痰声如锯，胸动若杵。接手教于伏枕之中，腆贶优渥，文词款至，摩挲太息，自以相慕之殷，何相遇之不易？然以弟卧屙若此，虽蒙涘首见过，未能握手高谈、衔杯危坐也。知尊体亦有小恙，偃息虎丘。吾辈老矣，海内硕果，宁有几人？惟有药饵不离手，善自摄卫，一切人事，付之悠悠可耳。弟三四年来，颇有事于纂辑，欲成《春秋》诸志，而《地理》与《氏族》先成。《地志》尤为该洽，病中聊以自娱，惜当世无有剞劂之者，终付酱瓿，又以自叹矣。长公在都门，次公温清，父子以诗文酬和，尊门家集，定垂百世不朽。拙刻附正，往来笔墨皆在其中。佳贶种种，无以为报，如何！临纸谢，强饭自爱，不一。








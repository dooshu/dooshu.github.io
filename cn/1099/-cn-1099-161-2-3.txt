○邊事論三 【 攻邊】

用兵之要、攻與守二者而巳、守則如前。攻則我當先發若彼既入寇。避實擊虛是兵之机要但恐不習兵者以我之固守不擊為怯敵議論沸騰未及用謀而先得罪耳是簡其精兵而來不可以與之爭鋒。惟當固守如前。我邊防備。乃選將練兵。候彼數十萬駐牧我邊近年。牛羊老小帳房俱在彼必以我兵素不出攻。不為之備。吾乃帥師攻之。然必為萬全不可敗之勢。方可言攻。吾察各陣。為兵火一營。且攻且守。雖彼百萬之眾四面攻圍亦不礙吾之進退可取必勝。攻吾前則吾前衝之。攻吾後則吾後衝之。前後左右無不如意。進退攻守。皆由于我。雖圍吾十匝。則吾益得志。兵火營大略以大車廂後為陽門板。三孔安砲。仍以牌遮其口畫為虎頭形。廂兩頭橫安二砲廂後者、札營用之。廂兩頭者行則用之。但用多帶火藥粮草。每用火藥手五人。挽車者十人。如東面兵至。中軍扯起青單號帶。第一砲放。雙號帶第二砲放。三號帶第三砲放。三砲既畢。一砲可裝起矣。西南北各如其制。若四面齊來。則四面砲齊發此劄駐時制也若吾欲回軍。則徐徐行之。既圍之。固則攻其前。若彼圍其左右。則用橫廂砲。後則如常制。且行且攻。彼必達遁。豈敢近我。彼敗則出吾營中軍以擊斬之。此乃决不敗之陣也。都城四面平曠。最宜用此陣。若於潮河川蘆溝橋左近為此營。則虜必不敢近。而吾可得志。大抵用兵之法要知地。故曰地生量。量生數。數生稱。稱生勝。每營止可用三千。多則五千。然多多益善。攻守之具。無事之時。不可不講。不可不備臨渴掘井。卒然未善。此攻邊之說也。當今禦邊之法。疏病易除不專之病難除較之前代為疏為不專昔漢時。高帝當匈奴強盛之時。又以冐頓之梟雄。是以備之者甚詳。雲中上谷北地朔方遼東西北平漁陽金城上郡。皆止各一太守專兵專錢穀專刑專舉辟。且久任。但責以地方不失。中小勝小召俱不計。賞罰亦不加是以邊臣得盡力盡謀。今一總兵而不與之賞罰之權。監之以廵撫廵按守廵郎中。一有勝負。則府通判衛經歷皆得監制之。唐朝以一監軍而軍功不成。况監軍數輩者乎。今之廵撫甚為無謂既無調兵之權又無臨陣之責凡一切戰伐進退俱不干預若何而受彼之賞受彼之罪哉今當倣漢唐制而行之。各邊廵撫皆去之。其廵按不必預邊事。管粮官聽總兵官節制府州縣官。俱聽總兵官節制。如廵撫之體小小勝負。不必行勘。但令地方無事耳。國家之制。止是來則備之。去則守境而不追。所以監之廵撫。察之廵按。錢粮刑名。皆不得預。舉辟潛移於廵撫。止是防邊將之肆也在今時則當變而通之况此各官之設。起自近代亦非　太祖　成祖之法也


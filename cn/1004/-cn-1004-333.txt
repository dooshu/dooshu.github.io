张耒　福昌官舍后绝句十首

淮南梅柳想春还，怯见西州岁暮寒。

惟有看山心未厌，晴明终日在阑干。

张耒

张耒　福昌官舍后绝句十首

小园寒尽雪成泥，堂角方池水接溪。

梦觉隔窗残月尽，五更春鸟满山啼。

张耒

张耒　福昌官舍后绝句十首

无客门阑尽日扃，两行乔木拥寒厅。

吏胥借问官何在，流水声中看竹行。

张耒

张耒　福昌官舍后绝句十首

漫与东风作主人，栽培花草伴闲身。

不辞伐竹成高架，收拾蔷薇一片春。

张耒

张耒　福昌官舍后绝句十首

卧听堂南布谷鸣，陇头细麦已青盈。

殷勤谢汝催春种，我为无田岂懒耕。

张耒

张耒　福昌官舍后绝句十首

翠竹留人不忍还，暖泉春涨已潺潺。

寄言山鸟休归去，与尔同来乐此间。

张耒

张耒　福昌官舍后绝句十首

洛川春色几时归，漾漾清流照翠微。

日暖雪消沙岸软，鸳鸯相对不惊飞。

张耒

张耒　福昌官舍后绝句十首

风吹春日下南山，尚有轻冰结暮滩。

何事鸳鸯故相守，清溪不怕夜栖寒。

张耒

张耒　福昌官舍后绝句十首

不扫竹根藏笋茁，旋培残雪拥兰芽。

为君更接樱桃树，付与春风换却花。

张耒

张耒　福昌官舍后绝句十首

清明山色到前檐，汩汩溪流聚小潭。

一榻竹窗晴昼睡，依依春梦入江南。

张耒


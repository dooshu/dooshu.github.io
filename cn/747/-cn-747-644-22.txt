○贺东川麟见表

臣某言：伏见剑南东川观察使潘孟阳奏，“龙州宝华山中有麟见，独角马蹄，遍身光耀，并嘉禾二十二茎至八十九穗，麟见与鹿每来同食，各画图函盛封进”者。臣闻六合同归，则麒麟至；天下和一，则嘉禾生。伏惟陛下昭事上帝，凝精衢室，宵兴涤虑，申旦忘倦，大敷至化，以永时邕，故得希世之祥，应我皇运，异质卓荦，奇彩光明，顾步幽岩，发闻郡国。神物自生於圣日，灵编徒载其嘉名。况大田之中，众穗斯茂，沐以膏泽，扇其祥风，而後呈彼珍群，承兹共抵，必生长亩之秀，以期王者之瑞。因缘所验，郑重合符。有以识上圣之心，兆至和之本，德超千古，庆洽无疆，日月所均，无思不服。臣等幸睹休异，喜万恒品，无任跃之至。


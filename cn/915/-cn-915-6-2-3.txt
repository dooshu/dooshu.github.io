◇又上书训天子

荆山之璞虽美，不琢不成其宝；颜冉之才虽茂，不学不弘其量。仲尼有云：「予非生而知之者，好古敏以求之者也。」仰观黄轩五代之主，莫不有所禀则，颛顼受学於绿图，高辛问道於柏招。逮至周成，旦望作辅，故能离经辩志，安道乐业。夫然，故君道明於上，兆庶顺於下。刑措之隆，实由於此。宜遵先王下问之义，使讲诵之业屡闻於听；典谟之言日陈於侧也。（《晋书·景帝纪》）


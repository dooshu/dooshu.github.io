110　稱凡者五十其别四十九　春秋五十凡義疏


釋例終篇云：「稱『凡』者五十，其别四十有九，蓋以『母弟』二凡，其義不異故也。」隋志有春秋五十凡義疏二卷。

【元圻案】書録解題：「春秋釋例十五卷，杜預撰。預既爲集解，别集諸例及地名、譜第、歷數，相與爲部，凡四十部。唐劉蕡爲之序。」〇春秋釋例久佚，四庫全書從永樂大典録出。案提要曰：「是書以經之條貫必出於傳，傳之義例統歸於『凡』。左傳稱『凡』者五十，其别四十有九，皆周公之垂法，史書之舊章，仲尼因而修之，以成一經之通體。諸稱書、不書、先書、故書、不言、不稱、書曰之類，皆所以起新緒，發大義，謂之變例。亦有舊史所不書，適合仲尼之意者，仲尼即以爲義。非互相比較，則褒貶不明，故别集諸例及地名、譜第、歷數，相與爲部。先列經傳數條，以包通其餘，而傳所述之凡繫焉，更以己意申之，名曰釋例。」〇此條所引，亦見杜預春秋序正義。〇宣十七年左傳：「凡太子之母弟，公在曰公子，不在曰弟。凡稱弟，皆母弟也。」正義曰：「此例再言『凡』者，前『凡』明稱母弟之文，適子及妾子之等，後『凡』明書稱弟者，皆母弟之義。」〇馬氏繹史九十九春秋雜記總論曰：「春秋書法，有典策之舊禮，全經之通例，傳所稱『發凡五十』是也。有一事之變例，特起之新義，傳所謂書、不書、稱、不稱、言、不言、先書、追書、故書、書曰之類，二百八十有五是也。經有例而傳無凡者多矣，又不止五十也。」又曰：「聖人之作春秋也，有依凡之例，有違凡之例，有魯史之例，有參酌衆國之例，有二百餘年之例，有一時一事特起之例，有人所共見之例，有大義違疑、聖心獨斷之例云云。」分晰最爲精審，文多不能全載。






无题二首

杨亿

铜盘蕙草起青烟。斗帐香囊四角悬。沈约愁多徒自瘦。相如意密有谁传。金塘雨过犹疑梦。翠袖风回祗恐仙。日上秦楼休寄咏。东方千骑拥辎軿。

露冷星翻月上弦。九枝银烛照金钿。应知韩掾偷香夜。犹记潘郎掷果年。天上明河虽可望。苑中高柳未经眠。乌啼人散青楼晓。堂下轻风转荚钱。

刘筠

曾许千金答浣纱。越溪浪浅不通槎。晓楼帘卷还凝雾。外院墙低却映花。满目离愁频驻马。一春幽梦祗惊鸦。柔桑蔽日南城路。懊恼罗敷自有家。

昱爚银鞍狭路逢。长裙连带任流风。身轻近识吴宫燕。目断还惊洛浦鸿。未许香囊安肘后。独怜丹枕在房中。南园蝴蝶飞无限。一一雌随一一雄。


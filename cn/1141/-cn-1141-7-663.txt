麻棚谣

袁州民不蓺麻，率赁地与闽楚流人，架棚聚族，立魁长，陵轹土著，吏不能禁，谓之「麻棚」。
山陬郁郁多白苧，问谁种者闽与楚。
伐木作棚禦风雨，缘冈蔽谷成俦伍。
剥麻如山召估客，一金坐致十石黍。
此隰尔隰原尔原，主人不种甘宴处。
客子聚族恣凭陵，主人胆落不敢语。
嗟彼远人来乐土，此邦之人为谁苦。



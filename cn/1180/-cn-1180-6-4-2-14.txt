宝剑篇


君不见，昔时欧冶铸双剑，乃是赤堇之金，若耶之铜。
玄鼎烹煎白帝髓，洪炉鼓爇炎精融。
冶开龙虎欻挥霍，青天倏忽飞长虹。
神物变化世叵测，谁知埋没丰城侧？
鹿卢剥落苔藓暗，龟藻朦胧土花蚀。
忽如赤道霾妖氛，蟾斗金精太阴黑。
司空仰鉴斗牛精，冥漠千年竟合并。
起幽泉霏雪冷，洗开残晕玉华明。
握中科斗深深见，匣里蛟龙夜夜鸣。
扶风豪士吴门客，见此仓惶丧精魂。
荆卿匕首色黯淡，越国流星气萧索。
五都声价讵能测，一诺殷勤重想结。
提携西向蜀关道，万里烟尘净如扫。
山中野魅走慄慑，水底长鲸欲奔倒。
至宝由来有冥契，烈士得之壮怀抱。
君不见，平陵男子朱阿游，直节不肯干王侯。
却请上方斩马剑，攀槛下与龙逄游。
丈夫礧砢贵如此，何能龌龊混泥滓！
看君倜傥有奇概，赠此相逢慰知己。
尊前舞罢玉龙飞，一道寒光迸江水。






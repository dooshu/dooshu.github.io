○行福州兵備等道 【 選募駕船兵夫】

提督軍門都御史塗為軍務事、案准總兵官李手本、議行各州縣掌印官、督造巨艦一隻、聽調擊賊、查得分派腹裏縣分、協造者工程俱有次第、合用領駕捕兵、隨據監軍道議呈隨縣隨船自募。誠為便益。除批允外、但照選募。必得沿海慣水之人督募須藉方面守廵之力。方可濟用、為此牌仰福州兵備道、即將閩等十縣、共造巨艦七隻、并上杭縣巨艦一隻、照議每隻捕盜一名、柁工三名、兵夫人等二百二十名、八船共該一千七百六十名、分守建寧道、即將福寧州并福安寧德二縣共造巨艦三隻、照議每隻捕盜一名、柁工三名、兵夫人等二百二十名、三船共該六百六十名、興泉道即將晉江等七縣、共造巨艦五隻、照議每隻捕盜一名、柁工三名、兵夫人等二百二十名、五船共該一千一百名、分守福寧道、即將莆仙二縣、共造巨艦二隻、照議每隻捕盜一名、柁工三名、兵夫人等二百二十名、二船共該四百四十名、廵視海道、即將龍溪等縣、共造巨艦四隻、照議每隻捕盜一名、柁工三名、兵夫人等二百二十名、四船共該八百八十名、督行所屬沿海各縣掌印官、用心查訪。用官兵不如海民此閩廣舟師之要策也故詳載素有勇力身家服眾之人以禮召取立為捕盜委領巨艦。就令該縣支發餉銀。督令本捕領銀選募。素所親信。慣水舵工。二百二十人為一船。不拘縣分地方。止要諳熟水戰意氣相投者俱聽收用。該道仍須暫輟別務。親臨邊海縣分。坐守督募。不得轉委別官。致生騷擾。且無實用。募完閱驗明白。照例犒賞給糧發船聽調。應支錢糧。俱於該縣餉銀。徑自支用。事完類報註銷。先將募過捕兵姓名籍貫。造冊報查。大抵直藉該道十日半月之勞。可冀八閩萬姓之安。切勿謂本院以俗務相??免也。如或應用知兵武官。兼同編閱。聽該道自擇相應官員。係方面則指名呈詳定奪。係守備而下。則徑自委用。


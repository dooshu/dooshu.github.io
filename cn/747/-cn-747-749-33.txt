○萧孜除著作佐郎裴之陕府巡官崔滔栎阳县尉集贤校书等制

敕。在春秋时，晋为诸侯国也，尚立公族大夫，教育诸卿之子，富有贤哲，不假搜聘，召同列而会者三百馀年。况今天覆尽得，而禹画无遗，名卿贤相之家，清风素范之族，子孙森罗，髦俊并作，次第叙用，岂叹乏才。匦使判官将仕郎守国子监太学博士萧孜等，或以秀异得举，文学决科，或以行实立身，遭逢知已，皆後生可畏之士，为当时有才之人。东观著述，殿阁典校，参画幕府，开导献纳，清秩美职，二者兼之。不由阶级，安至堂奥，勉於修慎，以候超升。可依前件。


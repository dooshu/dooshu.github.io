○甸人献嘉禾赋

圣上崇国本，致时康。动元象之昭鉴，产嘉禾而应祥。甸人於是具畚锸，修封疆。启芳颖於修轸，荐灵姿於我皇。懿夫挺拔自分，连拳自接。始穰穰而齐实，终矫矫而异叶。殊其本，均二气以发生；同乎心，表一德之和协。不然者，宁擢秀於坟衍，载具美於图牒。徵其瑞质，稽彼大同。见芬敷而共贯，信荣结以交通。则知符乎帝道，发自天功。合穗之珍，方将效祉於今日；异亩之美，岂独标奇於古风。於是野老欢心，田夫尽力。宛移根於沃壤之际，俄发耀於丹墀之侧。祥烟近拂，乍疑连理之形；喜气旁临，更辨合欢之色。弥彰执契之道，载助惟馨之德。尔其天鉴非远，坤珍是呈。始苕亭而间出，终夭矫而曲成。岂比躬稼之时，尽化晋君之草；挺生之岁，克符汉帝之名。向令质委离披，孤生苯。安得临玉砌，迩龙衮。设童之萌芽，为理化之根本。是知六府惟序，万邦式孚。茅三脊而非偶，兽共抵而自殊。未若耀青芳於近甸，垂嘉贶於灵图。况复圣虑弥深，皇猷思永。梯山航海，未足契其休光；菲食卑宫，将欲示其丰省。斯所谓腾茂实於厚地，故荐嘉穗於重颖。


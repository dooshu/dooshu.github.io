○仓部柏郎中墓志铭

近代科学之家，有柏氏仓部府君讳宗回，字几圣。祖士良，忠州司马。父，毛诗博士，赠国子司业。君踵父学《开元礼》，咸通中，考官第之，尚书落之。不胜压屈，因罢。取家荫出身，选为州县官。历数任，从军幕为判官，皆有闻。相国文昭公甚重之，授著作郎於蜀行朝。上即位数年，承反正之後，将修太庙。时见飨九庙十二室，而实七代。议者以为天子七庙，六经无九庙文。又欲以穆宗宣宗为二庙，僖宗为一庙，出敬宗文宗武宗为别庙。文武百官参议不能定，或荐君於相国徐君，遂擢授太常博士。及进议，请修奉九庙十四室。於是援引经籍，研校今古，发出九庙九代之议，追代宗德宗二庙，穆宗宣宗通为一庙，以僖宗添为一室，敬宗文武德懿宗为一庙。亲不可出，其推次代室，分齿昭穆，为哲然矣。又下百官赴尚书省参详，咸以为允，奏请行之。天子嘉奖，敬依其议。然其徵据乃《尚书》正文，而不用郑元之说。其法制乃殷周远事，而不取汉魏已下。故时人多疑之，遂与数家争论。虽未行其议，而亟加宠秩。始迁虞部员外郎，赐绯鱼袋。岁中转虞部郎中，明年迁仓部郎中，加朝散大夫。年六十一，以光化二年二月二日，卒官京师。某月日，归葬先人之茔於州。夫人清河张氏，子廷徽，开元礼登科，廷鸾尚幼。君撰《王公家庙录》五卷，奏议论难宗庙之书万有馀言。铭曰：

几圣之道，子实亲之。几圣之言，予实闻之。宗庙之事，一何专奇。讨摘奥冥，不由於师。乃鄙郑元，乃悦汤伊。今世之人，安得不疑。赐服荧荧，省行屡征。元裒华，虽死不瞑。亲见夫子，其势不行。夫子既没，庶几乎明。苟如斯言，遗恨可平。尚或有知，时观吾铭。








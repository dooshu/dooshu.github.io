御制联句



京城正月，诸人皆看上元。数人登楼，买酒挟妓，唱舞喧哗，楼有内外所。太祖出游，亦买酒在外楼，寥寥独酌。任福通登楼，随俯伏。上呼之起，摇手令勿言。福通进杯，退而跪。内楼人指说：「那两个怪了。一个坐吃，一个跪下。」上问：「你是甚人？」答曰：



「某国子监生，四川重庆府巴县人氏。」上作联曰：



千里为重，重水重山重庆府。



福通对云：



一人是大，大邦大国大明君。



上悦，次日特除浙江布政使。时监内十年未出身者有之，福通不劳而得大官，正孟子谓：莫之为而为者，天也；莫之致而致者，命也。此人之谓欤。




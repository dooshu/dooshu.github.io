78　爾雅有犍爲文學注　犍爲文學亦稱犍爲舍人


爾雅疏引舍人云：「按經典序録，爾雅有犍爲文學注二卷。」今本作三卷。一云：「犍爲郡文學卒史臣舍人，漢武帝時待詔。」

【全云】其時爾雅未甚盛行，漢文雖嘗置博士，不久即罷。乃蜀人有通之者，文翁之化，可謂盛矣。

【集證】按犍爲文學，諸書多引作「犍爲舍人」，李善文選羽獵賦「儲積共偫」注引作「郭舍人」，「移珍來享」注引作「犍爲舍人」，即一人也。〇又按：犍爲舍人爾雅注，賈思勰齊民要術引二條，其一「斪斸爲之定」注，云：「斪斸，鉏也，一名定。」其一「菥蓂大薺」注，云：「薺有小，故言大薺。」

【元圻案】齊民要術二又引舍人釋草注：「虋、芑是伯夷、叔齊所食，首陽山草也。」〇舍人説，書、詩、禮、春秋疏，水經注，經典釋文，説文繫傳，太平御覽皆引之。陸璣毛詩疏下引文學云：「螟蛉，桑上小青蟲也。」






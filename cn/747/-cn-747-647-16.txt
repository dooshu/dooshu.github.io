○邵常政等可内侍省内谒者监制

敕：天子有内诸臣，所以参侍奉，备传达，而将外诸臣之复也。其或久更事任，绩效甄明者，必择其良能而分命焉。元从兴元朝议郎行内侍邵常政等，或扈从於艰难之际，或服勤著廉善之名，宜序班资，用优阶秩。夫奠东司而临象教，尔无忘於肃清；将成命以察戎行，尔无忘於畏慎；正闱闼以亲宾客，尔无忘於敬恭。行是三者，可以长守其禄位，而不离於荣近矣。各扬尔职，称朕意焉。可依前件。


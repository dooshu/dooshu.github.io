漕国


漕国，在葱岭之北，汉时罽宾国也。其王姓昭武，字顺达，康国王之宗族。都城方四里。胜兵者万余人。国法严整，杀人及贼盗皆死。其俗淫祠。葱岭山有顺天神者，仪制极华，金银鍱为屋，以银为地，祠者日有千余人。祠前有一鱼脊骨，其孔中通，马骑出入。国王戴金鱼头冠，坐金马座。土多稻、粟、豆、麦；饶象，马，封牛，金，银，镔铁，氍，朱砂，青黛，安息、青木等香，石蜜，半密，黑盐，阿魏，没药，白附子。北去帆延七百里，东去刦国六百里，东北去瓜州六千六百里。大业中，遣使贡方物。






◎破人婚姻

乾隆丁酉科龚怀青太史（大万）、姚佃芝主事（梁）同典广西乡试，首题为斯民也二句。某房考得一卷，欲荐之，忽梦人曰："此人三破人婚姻，不可荐。"某以梦不足凭，遂荐之。主司亦颇赏其文，某夜复梦曰："此卷系抄袭陈勾山旧文，陈勾山稿中现有其文。荐而不售，衣巾尚在。荐而或售，据新例必除名。汝虽无大处分，何苦害人耶？"某以两梦告，主司谓我辈识得陈勾山文字，足征眼力之佳，若置之前列，恐遭磨勘。附之榜末，或无妨也。主司竟中之，及到部磨勘，官亦梦如前，遂以抄袭除名。盖不中则无由除名，中而不入梦亦不至除名，阴司之报施至于再梦三梦而不已，亦可谓不遗余力哉。


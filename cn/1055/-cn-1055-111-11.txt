【论不才官吏状】

臣昨往河东一路，所见官吏内有全然不任其职，须至替移者，今具姓名如后：

一、知泽州、度支郎中、直史馆鲍亚之，年老昏昧，视听不明，行步艰涩，本州职事全然不治。昨转运使刘京至泽州，决遣公人手分六十余人。兼信纵手分拆诸县村学，要盖州学，及敛掠人户钱一千余贯，充盖造州学使用等事件甚多。其人西京广有家活，而昏病之年贪禄不止。伏乞转与一致仕官。

一、知汾州、虞部郎中范尹，年老昏昧，不能检束子弟，在州贩卖，搔扰人民。伏乞特与一致仕官。

一、宪州通判、国子博士刘与，年及七十，行步艰难，精神昏昧。虽已得替，伏乞特与一致仕官。

一、平定军乐平县监酒借职石贵，本是军中出职，因捉贼不获，降充监当。其人不识字，又是独员。如允臣所奏，乞下枢密院、三班，著为定令。

右谨具如前，今取进止。


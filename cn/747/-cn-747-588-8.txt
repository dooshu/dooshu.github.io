○故宏农令柳府君坟前石表辞

少陵原柳氏之大墓，唐贞元十九年某月日，孤某奉其先府君洎夫人之丧于其位。由新墓而南若干步，曰高祖王父兰州府君讳某字某之墓。又东若干步，曰曾祖王父州府君讳某之墓。西若干步，曰祖王父司议郎府君讳某之墓。咸异兆而相望。昭穆之有位序，壤树之有丰杀，皆如律令。

府君讳某，字某，由父任为太庙斋郎、更许昌、阳武、伊阙、华原尉，王屋丞，汝阴令。为宏农二年，推其诚心，裕于其人。辟土生谷，若有天相之道。衣食给足，故人不札夭；教厉明具，故俗不争夺。遂以治于太和，事理克彰。刺史卢杞加礼褒旌，考绩绝尤。推君之政，风于下邑。命为吏部尚书郎。庾河南受命黜陟，状君理绩殊异，宜升天朝，帝有叹焉。方图优升，命用不长，年五十五，建中二年某月日，卒于官。以其素廉，家之蓄不足以充凶事，遂殡于是邑。仍会危难，至于今乃克返葬。孤某，尝为黔州录事参军，今无禄仕，而志不敢缓。初，公娶司农少卿京兆韦山之孙泾阳主簿回智之女，德容温良，大历二年某月日，卒于越而假葬焉。孤某，徒行自越，举夫人之丧至于虢，举宏农君之丧，咸至于墓，窆焉。既窆，立石表于坟前，示后之人以无忘孝敬。

呜呼！世有难仕于外而葬其族者鲜矣。孝子之心，有待驷马五鼎而卒不至者焉。若今之杀衣黜食，寒妻子，饥仆御，终身由之而志益不懈，为旅人徒跣万里，以厄困终事，孝之难者欤！五十而慕者舜也，禄千钟而悲者曾子也，圣且贤难之若是。今之人有由其道者，得不立于世乎？


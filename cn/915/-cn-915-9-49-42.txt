◇到大司马记室笺

记室参军事任死罪死罪。伏承以今月令辰，肃膺典策，德显功高，光副四海，含生之伦，庇身有地。况受教君子，将二十年，咳唾为恩，眄睐成饰，小人怀惠，顾知死所，昔承嘉宴，属有绪言，提挈之旨，形乎善谑，岂谓多幸，斯言不渝，虽情谬先觉，而迹沦骄饵，汤沐具而非吊，大厦构而相贺。明公道冠二仪，勋超遂古，将使伊周奉辔，桓文扶毂，神功无纪，作物何称？府朝初建，俊贤翘首，惟此鱼目，唐突，顾已循涯，实知尘忝，千载一逢，再造难答，虽则殒越，且知非报，不胜荷戴屏营之情，谨诣厅奉白谢闻，死罪死罪。（《文选》，梁书任传》。）


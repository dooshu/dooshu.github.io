55　無恒産而有恒心者惟士　孔孟不以不取而不教


「無恒産而有恒心者，惟士爲能。」古之士所以異於民也。蘇秦無二頃田，而奔走游説，案：史記蘇秦列傳：「秦喟然歎曰：『使我有負郭田二頃，吾豈能佩六國相印乎？』」豈所謂士乎哉！水心葉氏全云：「龍泉葉適，東萊弟子。」云：「周衰不復取士，孔、孟不以其不取而不教也，孔、孟之徒不以其不取而不學也，道在焉故也。」

【全云】此亦因賤儒之世，而鼓勵弟子耳。

【元圻案】水心語，見所作信州重修學記。






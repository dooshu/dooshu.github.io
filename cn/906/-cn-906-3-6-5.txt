秋风


《古今乐录》曰：“《秋风》者，言孙权悦以使民，民忘其死也。当汉《拥离》。”

秋风扬沙尘，寒露沾衣裳。角弓持弦急，鸠鸟化为鹰。边垂飞羽檄，寇贼侵界疆。跨马披介胄，慷慨怀悲伤。辞亲向长路，安知存与亡。穷达固有分，志士思立功。思立功，邀之战场。身逸获高赏，身没有遗封。

《秋风曲》凡十六句，其十四句句五字，一句三字，一句四字。






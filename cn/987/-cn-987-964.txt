苏轼　哭王子立，次儿子迨韵三首

彭城初识子，照眼白而长。

异梦成先兆，清言得未尝。

岂惟知礼意，遂欲补诗亡。

咄咄真相逼，诸生敢雁行。

苏轼

苏轼　哭王子立，次儿子迨韵三首

非无伯鸾志，独有子云悲。

恨子非天合，犹能使我思。

儿曹莫凄恸，老眼欲枯萎。

会哭皆豪杰，谁为感旧诗。

苏轼

苏轼　哭王子立，次儿子迨韵三首

龙困尝鱼服，羊儇或虎蒙。

匆匆成鬼录，愦愦到天公。

偶落藩墙上，同游羿彀中。

回看十年事，黄叶卷秋风。

苏轼


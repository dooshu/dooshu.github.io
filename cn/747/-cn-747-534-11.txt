○泾州王将军文

有泾人告我曰：“虏侵泾州，去城六十里，泾军陷围，固无藩篱，脱有走飞。有王将军，虽实泾师，别戍而来，奋少击众，提急赴危。身先其兵，兵後其私。张旗为风，伐鼓为雷。风雷之威，壮哉鼓旗！全泾军如云回，破虏阵如山开。然後创痛还奔，戎丑残摧。将军犹杀敌不穷，骇怒疾驰，遂没於沙埃。”吁！少卿生降，苏武老归，窦宪出师，曷如将军之亡哉？主上闻之，赠官汾州。赏则厚矣，我窃悲焉。悲赏出死後，用失生前。天下之有，用不得闻，故多败殁，上之执赏，死而加之，利为空名。繇是将军之伦，何尝劝焉；泾州之师，何尝保焉。苟圣人用人，一如将军，斧钺之雄，征镇之类，则将军无偾尸，泾州无陷围，亦可知矣。惜昔兵微用卑，以至於是焉。於戏伤哉！


○为张侍郎乞入觐表

臣某言：去贞元五年於延英殿赐面辞之日，亲奉进止，令臣一考即来者，臣谬承圣奖，猥守方隅，自到黔中，首末三年，更入新正，即及四载。臣素以微生，叨居重镇，恭行朝旨，宣谕皇恩，种落远人，庶几於理。伏以遐荒僻阻，控带诸藩，溪洞蛮夷，性本生梗，木石为伍，鸟兽同群。宽之则伏匿山林，不遵王命；迫之则结聚蜂虿，害及边陬。臣于抚驭之间，酌其中道，示以威惠，谕以宪章，以清静临人，不以扰为政。开设学校，令知君臣父子之道；劝勉稼穑，令知生成衣食之原。减其征徭，蠲其力役，今国恩远及，夷落大安，万里勤王，一方无事。臣管内素多瘴疠，山峡重深，毒雾蒸，常在窗户，四时多雨，不识霜雪，终岁阴昏，少见天日，出门无路，举目唯山，猿鸟之心，如在笼槛。臣从去年冬初，忽染脚疾，膝胫顽Φ，行步艰难，绝无医人，素乏药物，深山穷谷，无处市求，任重命轻，何可言疾？臣先奉进止，一考令归；又准敕文，二年与替。臣今岁月以久，疫疠交侵，况奉纶言，难堪更住，臣久辞天阙，恋切龙颜，瞻望天门，不胜涕陨。无任攀恋切迫之至。


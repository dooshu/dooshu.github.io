59　周有八士其説各異


「周有八士」，包氏注云：「四乳生八子。」包注見集解。其説本董仲舒春秋繁露。【原注】記四産得八男，皆君子雄俊，此天所以興周國。〇案：注語即節取繁露郊祭篇文。周書武寤篇閻案：「當作和寤解。」「尹氏八士」，注云：「武王賢臣。」晉語「文王詢八虞」，賈逵云：「周八士皆在虞官。」韋昭注引。以仲舒「興周」之言考之，當在文、武時。

【閻按】楊升庵以周書克殷解「命南宫忽振鹿臺之財」，爲即仲忽；「命南宫百達遷九鼎」，即伯達；君奭「有若南宫适」，即伯适，則八士者南宫氏也。康成注「成王時人」者近之，亦一解。〇魏書靈徵志：「高祖延興三年，秀容郡婦人一産四男，四産十六男。」後山叢談：「郯城民妻有二十一子，而雙生者七。」較八士更多三乳。

【集證】邢疏云：「鄭玄以爲成王時，劉向、馬融皆以爲宣王。」陶潛群輔録云：「周八士，見論語。賈逵以爲文王時。」漢古今人表載周八士在「中上」，列成叔武、霍叔處之前。二人皆文王之子，則謂在文、武時，其説似允。






日蚀诗


戊戌元旦日蚀，申初初亏，酉初复圆，京师蚀八分三十四秒，广东蚀四分一十五秒。闻印度全蚀，不见日也。

天鸡唱晓声琅琅，六螭驾日升扶桑。朱麟忽斗阻日驭，赤乌饥啄金轮旁。

佛方灭度魔未伏，天龙八部何披猖。罗睺左手出障日，中天竺国全无光。

须弥山影陡暗黑，当昼星见垂妖芒。南赡部州古圣国，羲鞭猛着当空忙。

魔云走逐复不舍，虽欲远避难为藏。尚留半镜不全缺，奋目赖有开天皇。

羿弓昔射九乌死，一乌留使终朝翔。岂容魔力夺所舍，坐令万古无阴阳。

岁星过处玉犬吠，魁杓方指苍龙苍。于时下方正岁旦，太史占日书灾祥。

中朝天子用中法，乃罢酒醴停笙簧。陈兵典已命司马，萦社术复稽《公羊》。

龙舆不御避正殿，麟鼓载击通天阊。有经救护出佛口，亦遣梵诵僧衣黄。

黄冠复令道所道，步虚声里飞金章。预传丹诏戒群吏，郡朝县舍同遑遑。

百神闻之奏天帝，迩来叠肆群魔狂。丰隆只今赐休假，太皞莅职方治装。

时惟三元庆高会，列仙竞进朱霞觞。径欺天醉巧抵隙，举手更肆魔氛强。

前犹障月此障日，未可天度仍包荒。佉罗行且涌海水，药叉罗刹争跳梁。

迦楼罗动鹏翮猛，乾闼婆耸龙头昂。帝车窃据弄斗柄，妖党朋煽联天狼。

神州况复有伏莽，征妖召怪难为防。共工头坚柱且折，蚩尤气横旗频扬。

治之不早使潜结，将易天姓纷刘张。以魔应魔竞强倔，戎首实自罗睺倡。

下方日月号天眼，任蚀不治讹天盲。赤云飞夹白虹贯，效尤而起安可常。

甚将裂日作三两，蚀而不已日且亡。收之桑榆未为晚，百神伫待张天纲。

维帝曰嗟予其治，维尔神并扶阳刚。乃诏郁仪饬内政，结璘阴教为匡襄。

赐之天弧威不服，参旗井钹光煌煌。魔将束手伏鬼国，寰宇无复妖氛扬。

彼虽障日日固在，但用魔法胡能长。天工自古贵人亮，此理维圣为能详。

昔垂佛日使西照，天龙八部走且僵。况今苍精且御宇，将游化日如陶唐。

要须中国圣人出，前驱麒麟后凤凰。大九州成大一统，万法并灭宗素王。

四天下皆共一日，永无薄蚀无灾伤。不然测日有辩口，魔法复幻来西方。

直教天变不足畏，流祸且恐过焚坑。不惟两儿困尼父，顽辩如盂如探汤。

彼乃有帝解造日，将惑黄种归亚当。谁欤觉者解厥惑，力拒魔说毋遗殃。

下方有臣心向日，捧日愿大无能偿。梦排闾阖闻帝语，天空海阔歌慨慷。

海风浩浩夜未央，天鸡再唱云入房。






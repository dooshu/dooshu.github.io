○上贞观政要表

臣兢言：臣愚比尝见朝野士庶，有论及国家政教者，咸云若陛下之圣明，克遵太宗之故事，则不假远求上古之术，必致太宗之业：故知天下苍生所望於陛下者，诚亦厚矣。易曰：“圣人感人心而天下和平。”今圣德所感，可谓深矣。窃惟太宗文武皇帝之政化，自旷古而来，未有如此之盛者也，虽唐尧虞舜，夏禹殷汤，周之文武，汉之文景，皆所不逮也。至如用贤纳谏之美，垂代立教之规，可以宏阐大猷，增崇至道者，并焕乎国籍，作鉴来叶。微臣以早居史职，莫不成诵在心，其有委质策名，立功树备，正词鲠义，志在匡君者，并随事载录，用备劝戒，撰成一帙十卷，合四十篇，仍以《贞观政要》为目，谨随表奉进。望纡天鉴，择善而行，引而伸之，触类而长之。《易》不云乎：“圣人久于其道，而天下化成。”伏愿行之而有恒，思之而不倦，则贞观巍巍之化，可得而致矣。昔殷汤不如尧舜，伊尹耻之，陛下傥不修祖业，微臣亦耻之。《诗》云：“念我皇祖，陟降庭止。”又云：“无忝尔祖，聿修厥德。”此诚钦奉祖先之义也，惟陛下念之哉，则万方幸甚。不胜诚恳之至，谨奉表以闻。谨言。


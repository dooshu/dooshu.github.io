◇霖雨诏（四年七月辛丑）

今年秋稼茂好，垂可收获，而连雨未霁，惧必淹伤。夕惕惟忧，思念厥咎。夫霖雨者，人怨之所致。其武吏以威暴下，文吏妄行苛刻，乡吏因公生奸，为百姓所患苦者，有司显明其罚。又《月令》：「仲秋养衰老，授几杖，行麋粥。」方今按比之时，郡县多不奉行。虽有麋粥，糠秕泥土相和，半不可饮食（案：今本《后汉书》作「糠秕相半」，依《宋志》及《通典》补）。长吏怠事，莫有躬亲，甚违诏书养老之意。其务崇仁恕，赈护寡独，称朕意焉。（《后汉·安纪》，《宋书·礼志四》，又见《通典》六十七）


卷一百二十一



卷之一百二十一

洪武十一年十一月庚午朔，召宁国府知府涂节为通政使。

置宁化守御千户所。初，山西既平，唯靖乐县余孽四大王遁入芦芽山，数出寇掠，为居民患。六年，千户唐诚吉率兵于同瓦沟椽坊山捕其党哈剌张送京师，斩之。至是，复于宁化镇筑城，设千户所，为捕灭之计。

思南宣慰使田大雅以袭职，奉表谢恩，并献方物、良马，命以文绮及钞赐之。

总兵官辰州卫指挥杨仲名讨破五开叛蛮，捷奏至京，上遣使赍敕谕之曰：“三苗不仁，自古帝王多抚之，而终不遵化，是以累世为良民患。今年，朕遣尔率兵进讨，果有韬略，十一月一日飞捷至京，朕甚为之喜。闻诸蛮既平，独吴面儿远遁溪洞，人事异宜，险阻异势，不必穷追，彼恶稔贯盈，自将夷灭。是命内臣尚履奉御吕玉诣军，观兵阅胜，尔其尽心抚绥，以副朕意。”

时西番屡寇边，命西平侯沐英为征西将军，率都督佥事蓝玉、王弼将京卫及河南、陕西、山西马步官军征之。上自为文，告祭岳渎、山川、旗纛诸神曰：“曩者，兵争日久，老幼颠连，少壮奔逼，其苦甚矣，当是时贤愚思治，上感昊穹，上帝好生，于是命予平祸乱，育烝黎，顾惟无能，实赖神佑，今者祸乱已平，十有一年矣。惟西戎密迩边陲，岁常肆侮，特命西平侯沐英、都督佥事蓝玉、王弼等率兵致讨，惟神有灵，尚克相之。”

甲戌占城国王阿答阿者遣使宝禄圭照婆郎等贡象马及茄南木香。诏赐国王织金文绮，使者文绮、衣服、钞有差。

丁丑，赐贵州宣慰霭翠、今筑安抚使密定、普定府知府安瓒锦，人二疋，金龙文绮人二疋。

戊寅，大同白洋镇巡检张文焕尝出巡逻，猝与胡兵遇于焦山，战没，其妻闻文焕没，亦同日死，一子穷乏不能自存，值天寒冻，十指俱堕。有司以闻，上命取至京师，令人视养，给其父俸以赡之，三年之后，月给米一石，以终其身。

皇第五孙允熥生，皇太子第三子也。

开封府封丘县言河溢伤稼，命免今年田租。

癸未，置太原左护卫指挥使司。

夜，月食。

乙酉，平凉府华亭县言霜蝗害稼，诏免今年田租。

赐京卫军士征西番者五千四百八十人绢，人二疋。

庚寅，皇太子妃常氏薨。上素服，辍朝三日，中宫素服，哀临，皇太子服齐衰。葬毕，焚于墓所，常服还内，皇孙服斩衰，置灵座傍，遇祭奠则服之，诸王公主服如制。

壬辰，临江侯陈德卒。德，凤阳人，初见上于定远。岁甲午，从攻全椒、滁州，授万户。乙未，克和州，从渡江，克太平。丙申，破元中丞蛮子海牙水寨，定金陵，取镇江，升都先锋。克溧水、常州、宁国等处，升帐前先锋、十大元帅。戊戌，取浙东婺州。己亥，攻绍兴。庚子，取福安。辛丑，援长兴，却张士诚军。壬寅，从征湖州天目山城罗家寨。癸卯，从征安丰，追击张士诚军，败之。复从上战鄱阳湖，擒水寨姚平章。甲辰，克武昌。丙午，取高邮、淮泗，升天策卫指挥使，征浙西，克湖州。吴元年，克嘉兴、苏州，进定国上将军，升佥大都督府事，从大将军徐达征山东。洪武元年，克汴梁，奉诏由开封、河南渡河，取怀庆、泽潞、平阳、太原、大同。二年，会大将军克陕西，取庆阳，克罗山寨，被召还汴。三年，征定西，败王保保兵，克兴元，还朝京师。十一月，赐号开国辅运推诚宣力武臣，阶荣禄大夫，勋柱国，同知大都督府事，封临江侯，赐铁券。四年，诏领河南兵征蜀，败夏将吴太尉于龙泉，破汉州，入成都，下重庆、保宁，蜀平，复还汴。五年，为左副将军，同宋国公冯胜征甘肃，寻召还视师关陕。六年，征察罕脑儿。七年，征北平视师。八年，还京，寻又命视师济宁。九年，出镇北平。十年，还京，赐告归凤阳。至是卒，讣闻，辍朝三日，追封杞国公，谥定襄。

甲午，赐河南操练、征西番军士一万七千八百三十三人，钞四万五千二十六锭。

丙申，赐征西番将校钞一万六千三百六十三锭。

是月，苏州府知府李亨丁继母忧，居乡里。上遣使赐米钞，敕曰：“朕思自古创业之君，必由群英而兴，贤能而治。尔李亨曩为郡长，恪勤廉谨，以奉宪章，虽古称循良，不是过也。自居忧以来，朕未尝忘，恐尔窘于日给，特遣人赐米五十石、钞二十锭，尔其领之，体朕至意。”

陕西土鲁于保安驿丞宗失加及剌哥美吉站黑鞑靼叛，掠驿马而去，守御千户李德率兵追及，斩之。

十二月己亥朔。

庚子，给赐青州等十二卫军士布钞绵花。

辛丑，太白犯垒壁阵。

上以苏、松、嘉、杭、湖五府之民屡被水灾，艰于衣食，命悉罢五府河泊所，免其税课，以其利与民，今岁鱼课未入徵者，亦免之。

复置兴武卫亲军指挥使司。

癸卯，复以署刑部侍郎沈立本为尚书。

给赐陕西布政司属府人民食盐。

丁未湓亨国王麻哈剌惹答饶遣其臣淡罔麻都等奉金表，贡番奴六人、胡椒二千斤、苏木四千斤及檀乳脑、诸香药。百花国王剌丁剌者望沙亦遣其臣八智亚坛等奉金表，贡白鹿、红猴、龟筒、玳瑁、孔雀、鹦鹉、哇哇倒挂及胡椒、香蜡等物。诏赐二国王及使者金织文绮、纱罗、衣服有差。

庚戌，辰星犯南斗。

辛亥，暹罗斛国遣使入贡。

置崇山卫于湖广孟洞之地。

壬子，以左通政李允为广西布政使司右参政，升通政使司知事方鼐为左参议。

癸丑，以大都督府掌判官傅奎为广西布政使司左参政。

甲寅，致仕翰林学士承旨宋濂来朝，敕劳之曰：“臣之事君，宜虔恭不怠，其得休官于家者，古今几人？卿膺永寿，精力愈加，自致仕之后，每岁来朝，甚慰朕心，朕不忍卿驱驰千里而来已，敕礼部赐廪米、酒肴，尔其享之，以育高年。”

乙卯，衍圣公孔希学来朝，敕劳之曰：“卿家名昭于历代，富贵不朽，永彰于天地之间，盖由尔祖明彝伦之精微，表万世之纲常，阴隲之重故也。卿岂不常思尔祖之德，以自致力于忠孝哉？闻卿来朝，已敕中书下礼部给送廪饩，卿其领之。”

丙辰，以吏部尚书李焕文为四川布政使司，左参政刑部郎中秦中为右参政。

丁巳，以京城东门为钟阜门。

朵甘乌思藏灌顶国师答力麻巴剌遣使进表，贡方物，诏赐文绮、缯帛。

戊午，兵部奏市马之数：秦、河二州及庆远、顺龙茶盐马司所易马六百八十六匹。

赐山西都司并三护卫所将校绮帛有差，凡将校一千七十四人，绮帛二千六百七十四疋。

改金吾前卫为羽林左卫，羽林左卫为金吾前卫。

使暹罗斛国将士三百一十一人还京师，赐钞一千五百六十一锭。

戊辰，享太庙。

是月，遣僧宗泐等使西域。

赐前广西布政使臧哲米钞，敕曰：“卿曩职桂林岁月未久，虽有酒失而廉介自持，迩以母忧去职，守服至今，朕尝轸念，特遣人赐卿米六十石、钞二十五锭，以给所乏。卿当恪恭以孝，服阕来朝，共图至治。”哲，青州诸城人，以儒士举，授礼部主事，转兵马指挥，发奸擿伏，不避权豪。上尝赐白金二锭、马一匹，寻升四川左参政，未几，升广西布政使，以母丧去官。自后，凡官以父母丧去官而家居者，皆有赐焉。

遣高丽使还，以敕谕之曰：“汝承奸臣之诈，不得已而来诳我。今命尔归，当以朕意言于首祸之人曰：尔杀中国无罪之使，其罪深矣，非尔国执政大臣来朝及岁贡如约，则不能免问罪之师。尔之所恃者沧海耳，不知沧海与吾共之，尔如不信，朕命舳舻千里、精兵数十万扬帆东指，特问使者安在，虽不尽灭尔类，岂不俘囚其大半，尔果敢轻视乎？”

诏谕故元丞相哈剌章、蛮子、驴儿、纳哈出等曰：“自有元多事，群臣有弃君亲而自苟全者，有抗朝命而自为者，目击耳闻，实非一人，卿等独奋忠仗义，卫君深塞，岁月如流，倐然十有一年。今闻尔君因疾而崩在，卿等可谓有始有终，良臣之名播矣。或闻欲立新君，其亲王有三，卿等正在犹豫之间，此三人皆元之嫡孤，卿等若欲坚忠贞之意，毌抑尊而扶卑，理应自长而至幼，无乃人伦正，天道顺也欤？若有贤愚之别，礼难备拘，从贤则吉，夫当流离之际而为臣者独能竭力为之，不绝有元之祀，羙声盈人耳，岂不难哉？苟或不然，尊卑贤愚置之弗论，但以立君为名，而内自有专生杀之威，则非人臣之道矣。况同类颉顽，彼此疑猜，当此之际，卿等富贵若风中之烛，命如草杪之霜，深可虑也。”








月夜游剑池作


客子常畏人，潜行采薇蕨。
中宵揽衣愁不眠，杖藜聊窥石上月。
夹道微茫古木平，四障苍崖起碧城。
幽岩一曲秋花明，露珠淅沥莎鸡鸣。
恍如澄波浸寒玉，白云片片吹蓬瀛。
石门绝壁攀星户，百尺清潭月当午。
藤萝尚翳太古文，金花空濛杂烟雨。
绳桥飞磴赤栏干，辘轳宛转素绠寒。
钟漏摇摇发水底，潜虬偃蹇生回澜。
白虎不来月皓皓，三千剑气沈埋早。
水犀长鬣已成尘，玉雁金凫空宿草。
五湖秋水光映天，楼台如梦夜如年。
离鸿别燕满天地，登高四顾心茫然。
安得东峰度笙鹤，挥手遂拍洪崖肩。
君不见馆娃宫里人如玉，艳舞娇歌欢未足。
金屏一笑花竞开，蝴蝶满园芳草绿。
此事风流照千古，只今惨淡空山曲。
伍相一怒涛连山，何不倾荡摇天关。
为我洗兵青海湾，还君花月开朱颜。
昔辞承明殿，沈冥事荒宴。
身披五铢衣，手持白团扇。
笑拥红妆歌采菱，参横斗转长相见。
群伧澒洞作风尘，绮阁雕栏愁杀人。
王珣宅畔无珠履，紫玉坟边绝锦茵。
朝隐短垣暮荒垄，避世墙东何足重。
作客应呼范蠡船，还家先掘顾荣冢。





第四出　妻妾共议

【杜韦娘】〔旦上〕玉容态娇豓。眉黛淡扫春山远。凤髻绾乌云。霞衬脸。更袅娜纤腰娇软。正䈂年遣适豪门。已奉苹繁。喜遂于飞愿。与才郞契合。愿百岁同谐缱绻。

念奴蟾宫标格。洛浦精神。芳姿美若芝兰。雅意坚如松柏。生居宦族。愧无谢女之才。长适豪门。颇有关雎之德。惟慕贞洁。不喜繁华。端然闭月羞花。何必浓妆淡抹。大抵还他肌骨好。不搽红粉也风流。奴家杨氏月眞。昔凭媒妁。嫁与东京孙员外为妻。奴有慈善之心。奈无子息之继。自从公姑去世。儿夫与小叔不相和睦他近日又与柳龙卿胡子传结义。把嫡亲兄弟却作陌路之人。每日劝谏。执性不从我身伴侍妾迎春。颇晓人事。不免唤他出来商议。迎春那里。〔贴上应介〕来了。

【新水令】奴家年少多聪惠。伴娘行宴乐游戏。昼永拈针指。〔旦叫介〕迎春。〔贴〕听帘前呼唤。不知有何言语。

〔见介〕院君万福。〔旦〕迎春。结交须胜己。似我不如无。〔贴〕院君为何说此两句。〔旦〕迎春。你兀自不知。近日儿夫心改变。作事大猖狂。每日与柳龙卿胡子传打伴。朝欢暮乐。醉酒狂歌。见了嫡亲兄弟。就如陌路之人。你道如何。〔贴〕院君。自古道熟油苦菜。由人心爱。望院君早晚劝谏便了。

【集贤宾】〔旦〕官人近日心恁偏。与兄弟结寃。每日与非亲同欢宴。把骨肉顿成抛闪。不听劝谏。怕迤逦日疎日远。长挂念。恐一宅分为两院。

【前腔】〔贴〕人情好歹非偶然。奈总是前缘。是则是官人没宛转。我娘行自当相劝。听时易言。不听后别作机变。休挂念。自临风对月消遣。

【琥珀猫儿坠】〔旦〕良药苦口。逆耳乃忠言。叹我儿夫不信贤。几番劝解反埋寃。〔合〕难言。问甚日何时。得他心转。

【前腔】〔贴〕劝君不听。切莫再三言。又恐官人生别见。反将恩爱变成寃。〔合前〕

手足之亲两不和。忠言逆耳奈如何。

酒逢知己千锺少。话不投机半句多。




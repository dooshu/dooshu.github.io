【长安有狭邪行】

伊洛有歧路。歧路交朱轮。轻盖承华景。腾步蹑飞尘。鸣玉岂朴（本集误作不。）儒。凭轼皆俊民。烈心厉劲秋。丽服鲜芳春。余本倦游客。豪彦多旧亲。倾盖承芳讯。欲鸣当（《类聚》作赏。）及晨。守一不足矜。歧路良可遵。规行无旷迹。矩步岂逮（乐府作建。）人。投足绪已尔。四时不必循。将遂殊涂轨。要子（李善本《文选》作子。）同归津。（○《文选》二十八。乐府三十五。本集六。《诗纪》二十四。又《类聚》四十一引轮、尘、民、春、亲、晨六韵。）


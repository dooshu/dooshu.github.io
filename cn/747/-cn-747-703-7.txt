○潞州事宜状

右，臣伏见报，兵马不肯发赴振武，闭城叫反。古人云：“败军之气，没世不复。”今潞府乘破败之後，又失天险，只是惮於征役，岂敢更为逆命？亦恐是卢钧姑息太过，军人知其畏懦，因此生心。然亦须及其事初，预为之备。臣比见叛乱之地，皆是制置太迟，及朝廷征发，贼已处处设备。兵法云：“疾雷不及掩耳。”又云：“用兵只闻拙速，不闻巧迟。”去春杨弁便是速讨之力，旬日而平。望赐王宰密诏，令府城下拣四千人，枞枞排比，如已闻作乱，不要更待诏旨，令一千人守石会关，令三千人取仪州路，把断武安。缘军粮兵马，多在山东，但遣邢州不通，自然驻旬月不得。邢之心未可保，亦望密诏王纵、温士（阙）各令自守，不得出兵，惟要於武安路太原兵马遥为声援，最切在令山东断绝，即立可诛剪。纵万一无事，不妨且赐密诏王宰先知。石雄勇於赴敌，计亦知警急，必便泽州。亦要赐泽州诏，守并须用河阳兵马，不得用昭义旧人。亦要赐恭甫诏，知有警急，发马步一千人赴晋州屯集，以防越轶。臣思虑所及，不敢不便奏闻，伏望留中不出。


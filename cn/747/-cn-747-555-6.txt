○送陈密序

太学生陈密请于余曰：“密承训于先生，今将归觐其亲，不得朝夕见，愿先生赐之言，密将以为戒。密来太学，举明经，累年不获选，是弗利于是科也。今将易其业而《三礼》是习，愿先生之张之也。密将以为乡荣。”余愧乎其言，遗之言曰：“子之业信习矣，其容信合于礼矣。抑吾所见者外也，夫外不足以信内。子诵其文则思其义，习其仪则行其道，则将谓子君子也。爵禄之来也，不可辞矣，科宁有利不利耶？”


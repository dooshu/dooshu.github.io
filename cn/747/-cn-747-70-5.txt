○授李石平章事制

朕嗣位君临，精求至道，日慎一日，於今十年。期辅佐之臣，为我致理，中立匪懈，知无不为，今得其人，果副佥属。朝议郎尚书户部侍郎判度支上柱国赐紫金鱼袋李石，操履坚贞，志业宏茂，性合道要，识通化源。屡佐藩方，备闻勋绩，用司夕拜之任，旋和尹正之荣。爰委赋征，备宣试效，是宜擢膺辅弼，俾励政经。尔当勤成务之规，率致君之道，内贞百度，外靖四方，参毗万机，课程庶绩。尽匪躬之节，竭宣力之能，大振朝纲，兼司国计，致亿兆之富庶，成方夏之乂安，副予知臣，勉茂休烈。可朝议大夫守本官同中书门下平章事仍依前判度支，勋赐如故。


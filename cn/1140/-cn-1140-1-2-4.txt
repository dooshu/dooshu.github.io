诗原序

有适燕而南辕如粤而北指者衆必笑之曰若迷於方也守沟渎而忘海若泛黄河之水而未溯乎崑仑君子又笑之曰是逐流而昧原也今之为诗者类是不殖学而务涂其辞不已出而事剽贼不尚论远采而一二近今是师是诗盛而愈亡也唐虞之赓歌商周之雅颂古之人未尝学为诗也以圣贤之辞出为声律之言蔼然烂然以通上下而洽朋友播之乐章则天神降地只出鸟兽以舞风雨以时故太史采诗以观政治辨贞淫孟子曰诗亡然後春秋作然则诗不亡春秋不作可也诗之用宏而原远如此非不学无术之所能为也夫人之哀至而哭乐至而嘻智愚所同情也今使庸夫牧竪抵掌顿足言悲喜之状终日无足听者贤士骚人笔为史作为诗虽累千百世人读之无不起舞长啸或乌乌然泣下沾衣其言至而情出也三百篇以下屈宋苏李曹刘诸家之作苟可传者皆是类也人各有情而非贤士骚人不能道何也沐浴芳泽者言馥郁於?兰怀抱古今者声流被於金石自然之势也後汉魏而雄於诗者莫如子美其自叙曰读书破万卷下笔如有神故乐府五言诸体不为拟古之作即事命篇意主独造而学集其大成以是为不可及夫古今之势不同风雅颂已不相袭而殊途同归自汉以来善作者大抵善述之流也苏子瞻尝教人作诗曰熟读毛诗国风与离骚曲折尽是矣今吾友见山编辑诗原首毛诗以正其始次楚辞以综其变次选诗以峻其体次选赋以博其材次唐诗选以严其则诗赋之选不尽於昭明于鳞而特从其本志约也且取选体诗赋编次人代如列诸掌顾子才富而学有本其知所先後如此余少好诵诗先君子命之曰书称诗言志歌永言先之以直温寛栗孔子删诗三百以思无邪蔽之诗之大原其在斯乎发情止义深思而兼蓄之严择而善变之毋徒为优孟之衣冠则几矣


○祭翰林白学士太夫人文

维元和六年七月某日，文林郎守江陵府士曹参军元稹，谨遣弟某、侄男，祗酌捧馔，敢昭告於白氏太夫人之灵：呜呼！分同伯仲，古则拜亲，既陪长幼之列，遂生骨肉之恩，礼由情展，情以义殷，情至则尔，岂独古人。况稹早岁而孤，资性疏愚，既不得为达识者所顾，亦不愿与顺俗者同趋，行过二十，块然无徒。及太夫人令子艺成，学茂德馨，一举而搴芳兰署，再举而振藻彤庭，愚亦乘喧滥吹，谬列茎英，迹由情合，言以心诚，遂定死生之契，期於日月可盟，谊同金石，爱等弟兄，每均捧檄之禄，迭庆循陔之荣，用至於二门之童孺，莫不达广孝之深情。逮稹谪居东洛，泣血西归，无天可告，无地可依，喘息将尽，心魂以飞，太夫人推济壑之念，悯绝浆之迟，问讯残疾，告谕礼仪，减旨甘之直，续盐酪之资，寒温必服，药饵必时，虽白日屡化，而深仁不衰。天乎是感，人乎讵知。不幸馀生苟活，重戴冠缨，再展升堂之拜，旋为去国之行，（阙一字）泽畔之云几，奄天祸之无名。朋友讣告，慰问纵横，犹恍恍而期误，忽浪浪而泪盈。处众悯默，入门屏营，移疾於趋府之辰，孰知潜恸，视惟幼女在侧，无处言情，行吟倚叹，梦哭魂惊，往往不寐，晨钟坐听。岂由礼而当尔，盖感深之所萦。呜呼！仁之莫报，哀不得申，（阙一字）太夫人以犹在，感今古之同尘。呜呼哀哉！太夫人人族茂（阙二字），仁深圣善。励诸子以学，故大被择邻；示诸子以正，故寸葱方判。保参不疑，戒蜀非浅，仲则金銮之英，季则蓬山之选，岂（阙一字）因地而德，所贵饬躬而显。何昊天之不吊，罔终惠於哲人，既生贤与种德，何憔悴之相因。见聚萤而肄业，知织缕之尝勤，（阙一字）将期於万石，曾不待夫重茵。呜呼哀哉！谁非顾复，我实（阙二字），疾有萌渐，祸无因缘。哀感行路，况乃令子之交亲，虽千词之稠叠，终万恨之莫陈。呜呼哀哉！伏惟尚飨。


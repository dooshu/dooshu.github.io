◇答释法云书难范缜神灭论

辱告，惠示敕所答臣下《神灭论》。夫指归无二，宗致本一。续故不断，释训之弘规，入室容声，孔经之深旨。中外两圣，影响相符。虽理在固然，而疑执相半。伏奉渊旨，照若发蒙，顾会玄趣，穷神知寂，测情尽状，天地相似。千载阙疑，从春冰而俱泮；一世颠倒，与浮云而俱开。祗诵环徊，永用悬解，存及之顾，良以悲戢，弟子柳恽顿首白。（《弘明集》十）


○灌畦暇语自序

《灌畦暇语》者何？老圃腾颊之云也。尝忆早年血气未定，铺方纸，运寸管，自许不落人後，亟起以干一旦之名，良甚苦辛，力尽志殚，仅能如愿。终以枯肠不贮机，不能随世低昂。中年以来，渐识悔吝，顾胸中有所谓刮磨者蟠不吐，则更自惩艾，伏不敢发。乃知昔者所谓辛苦以求者，大可怪笑，非但无益，抑为有妨。

呜呼！大丈夫亦安往而失其贫贱者哉！於是决意勇退，脱谢缨弁。故邱之旁，有地弥川，蛇行趋隰，土气沃衍。甘井在前，不病於汲除，治以莳蔬，咸曰宜哉。夫藉暄於春阳，射利者不争；资润於泉脉，乾没者不忌。而又继日以从事，其为力可以不匮；卒岁而计入，其为收亦足糊口。每风日好时，皋壤悦畅，负杖曳屦，暂出郊墅，比邻之人，偶相与立，曹相与谈，忽觉吻颐咄咤，故态横发。或童颠之叟，或粗有知识之少年，时时相顾，捧腹一笑，意虽不伦，弃亦可惜。因取而疏之，以其缘隙日乃有得也。故以“暇语”题辞。


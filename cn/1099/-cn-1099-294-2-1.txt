○禦倭議

日本在百濟新羅、東南大海中、依山島以居。當會稽東與儋耳相近。而都于耶摩堆、所謂邪馬臺也。古未通中國、漢建武時始遣使朝貢、前世犯邊、自前元於四明通互市、遂因之鈔掠居人、而國初為寇始甚。然自宣德以後、金線島之捷、亦無復有至者矣。今日啟戎召釁、實自中國奸民。冒禁闌出。失於防閑。自今巳往、追悔無及、但國家威靈所及、薄海內外、罔不臣貢而蕞爾小夷、敢肆憑陵、魏正始中、宣武于東堂引見高麗使者、以夫余涉羅之貢不至、宣武曰、高麗世荷上將、專制海外、九夷黠虜、實得征之、方貢之愆。責在元帥。故高麗世有都督遼海征東將軍領東夷中郎將之號。今世朝鮮國雖無專征之任、而亦勢實能制之况其王素號恭順、倭奴侵犯、宜可以此責之。不然必興兵直擣其國、係累其主、始足以伸中國之威、如前世慕容皝陳稜李勣蘇定方、未嘗不得志於海外。而元人五龍之敗。此繇將帥之失。使中國世世以此創艾而甘受其侮。非愚之所知也。若吾不援而責朝鮮以禦倭適驅之合于倭耳顧今日財賦兵力未易及此、獨可為自守之計、所謂自守者、愚以為祖宗之制、沿海自山東淮浙閩廣衞所繹絡、能復舊伍、則兵不煩徵調而足。而都司備倭指揮、俟其來于海中截殺之則官不必多置。提督總兵而具、奈何不思復祖宗之舊、而直為此紛紛也。所謂必于海中截殺之者。賊在海中。舟船火器皆不能敵我也又多饑乏惟是上岸則不可禦矣不禦之于外海而禦之于內海不禦之于海而禦之于海口不禦之于海口而禦之于陸不禦之于陸則嬰城而巳此其所出愈下也宜責成將領、嚴立條格、敗賊於海者為上功。能把截海口。不使登岸。亦以功論。賊從某港得入者。把港之官。必殺無赦。其有閉城坐視、四郊之民肝腦塗地者。同失守城池論。庶人知効死。而倭不能犯矣。


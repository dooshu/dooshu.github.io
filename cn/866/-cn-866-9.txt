吴郡志卷第九


古迹

迹死亭湾，在阊门外七里。汉朱买臣妻，耻而自缢处也。

毛公坛，即毛公坛福地，在洞庭山中，汉刘根得道处也。根既仙身，生绿毛，人或见之，故名毛公。今有石坛，在观傍，犹漠物也。

＊

白居易诗：

毛公坛上片云闲，得道何年去不还。

千载鹤翎归碧落，五湖空镇万重山。

皮日休：

却上南山路，松竹俨如庑。松根碍幽径，孱颜不能斧。

摆腰跨乱云，侧巾蹲怪树。三休且半日，始列毛公坞。

两水舍一涧，隙崖却为浦。相敌百千戟，共攂十万鼓。

喷散日月精，射破神仙府。唯愁绝地脉，又恐折天柱。

一窥耳日眩，再听毛发竖。次列炼丹井，井干翳宿莽。

下有蕊刚丹，勺之百疾愈。凝于白獭髓，湛似桐马乳。

黄露醒齿牙，碧粘甘肺腑。桧异松复怪，枯疏互撑拄。

干蛟一百丈，髓然半天舞。下有毛公坛，坛方不盈亩。

当时云龙篆，一片苔藓占。【有刘先生镇坛符，今存于堂。】

时时仙禽来，忽忽祥烟聚。我爱周息元，忽起应明主。【周征君名息元。】

三谏却归来，回头唾圭组。伊余何不幸，斯人不复睹。

如何大开口，与世争枯腐。将山待夸娥，以肉投楔貐。

敛坐侵桂阴，不知已与午。兹地足灵境，他年终结宇。

敢道万石君，轻于一丝缕。

陆龟蒙：

古有韩终道，授之刘先生。身如碧凤皇，羽翼披轻轻。

先生盛驱役，臣伏甲与丁。势可倒五岳，不唯鞭群灵。

飘飒驾翔螭，白日朝太清。空遣古坛在，稠叠烟萝屏。

远怀步罡夕，列宿森然明。四角镇露兽。三层差羽婴。

回眸眄七炁，运足驰疏星。象外真既感，区中道俄成。

尔来向千祀，云峤空峥嵘。石上橘花落，石根瑶草青。

时时白鹿下，此外无人行。我访岑寂境，自言斋戒精。

如今君安死，字君安。魂魄犹膻腥。有笈皆绿字，有芝皆紫茎。

相将望瀛岛，浩荡凌沧溟。

石射堋，在石城山。有石鼓，鼓呜即有兵。山有石马，望如人骑。

东城，昆山《古图经》云：县故有城，在县东三百步，今县东，犹谓之东城头。近岁，耕者于东寺之后，多得古城砖及铜箭镞。

神运殿基，即昆山慧聚寺殿。事具“慧聚寺”门。

龙柱，昆山慧聚寺柱也。梁张僧繇画龙其上，其后数出在江湖中，僧繇又画铄铄之。唐会昌中废佛寺，柱留人郡中。寺复，郡以柱还寺。横合于殿东问楣上，余犹及见之。淳熙中，寺火，柱亦随烬。

乌夜村，晋穆帝后，何淮〔准〕女。寓居县南，产后于此。将产之夕，有群乌夜惊于聚落，尔后乌更呜，众共异之。及明，大赦。

北禅院，晋戴颢旧宅，后为唐司勋陆郎中宅。皮、陆《北禅联句》云：“献蒸何处避，来人戴颢宅。”龟蒙又有《游北禅》诗云：“居士只今开梵处，先生曾是草玄堂。”

支遁庵，在南峰。古号支硎山，晋尚僧支遁常居此。剜山为宠，甚宽敞。相传有村妇生子于中，庵顶遂中裂。道林又尝放鹤于此，今有亭基。道林喜养骏马，今有白马磵，云饮马处也。庵傍石上有马足四，云是道林飞步马迹也。

放鹤亭（见上）

白马磵（见上）

马迹石（见上）

般若台，在吴县西二里，晋穆侯何准舍宅置。东北角有般若桥，时人呼作朱明寺桥是也。（《吴地记》）

金昌亭，在昌〔闾〕门。宋少帝，景平二年废为营阳王，幽于吴郡。徐羡之等使邢安泰弑帝于金昌亭，帝有勇力，不即受制，突走出昌〔阊〕门，追以门关踣之。此云走出昌〔阊〕门，则亭尚在城中。陆龟蒙又谓：梁鸿墓在金昌亭下一里，又似在城外。恐在今城，有少迁徙耳。

梁双殿，在虎丘寺大殿前。二小殿相对，最为古迹。淳熙中，有僧庸凡，而好修造，始尽毁之。好事者至今以为恨。钱氏广陵王在姑苏，不喜追游，不事园苑。惟每游虎丘山寺，前路引望，则喜动颜色。比至山，必规画修缮，今寺多其经意处也。

越公井，今在治平寺前山冈上。径一丈八尺，石栏如屏绕之。上有刻字，多不可辨。又有唐广明元年，僧茂干《述大唐楞伽殿后》、《重修吴朝大井记》，略云：惟兹巨井，吴志坐当横山艮位，越来溪西百步。隋开皇十年，越国公杨素筑城创斯井焉。时屯师孔多，日饮万人。迩来三百余年，邑则可改，其道不革。按：此即是杨素井。盖素既平陈，尝迁吴郡于山下，至今谓之新郭。茂干《修井记》题首乃云：吴朝大井，盖传袭之误，僧辈不能辨也。楞伽寺。今名宝积寺。与治平为邻，又知古只一寺，井正在楞伽殿后也。井记又云，寺创于乾元元年。

白公桧，唐白乐天手植。在州宅后，汝光亭前水中。政和初已槁瘁，高不满二丈。后为朱冲取献京师，死道中，乃以他桧易之，禁中初不知也。今池中复植一株。（《石林避暑录》）

虎丘寺古杉，在殿前，相传为晋王瑉所植，唐末犹在。形状甚怪，不可图画。皮日休称其死（抱）奇节，不知雨露之可生，即是时已枯。日休诗曰：“种日逢晋，枯来必自隋。”陆龟蒙亦曰：“后雕依佛氏，初植必僧弥。”寺盖王氏别墅，僧弥，瑉小字也。

临顿，旧为吴中胜地。陆龟蒙居之，不出郛郭，旷若郊墅。今城东北有临顿桥，皮、陆皆有诗。

皮日休：

一方萧洒地，之子独深居。绕屋亲栽竹，堆床手写书。高风翔砌乌，暴雨失池鱼。暗识归山计，村边买鹿车。

篱疏从绿槿，檐乱任黄茅。压酒移溪石，煎茶拾野巢。静窗悬雨笠，闲壁挂咽匏。支遁今无骨，谁为世外交。

茧稀初上簇，醅尽未干。尽日留蚕母，移时祭曲王。趁泉浇竹急，候雨种莲忙。更葺园中景，应为顾辟疆。

静僻无人到，幽深每自知。鹤来添口数，琴列益家资。坏塑生鱼沫，颓檐落燕儿。空将绿蕉叶，来往寄闲诗。

夏过无担石，日高开〔闲〕板扉。僧虽与筒箪，人不典蕉衣。鹤静共眠觉，鹭驯同钓归。生公石上月，向〔何〕夕约谭微。

经岁岸乌纱，读书三十车。水痕侵病竹，蛛纲上衰花。诗任传渔客，衣从递酒家。知君秋晚事，白帧刈胡麻。

寂历秋怀动，萧条夏思残。久贫空酒库，多病东渔竿。玄想凝鹤扇，清斋拂鹿冠。梦魂无俗事，夜夜列金坛。

闭门无一事，安稳卧凉天。砌下翘饥鹤，庭阴落病蝉。倚杉闲把易，烧术静论玄。赖有包山客，时时寄紫泉。

病起扶灵寿，然强到门。与杉除败叶，为石整危根。薜蔓狂遮壁，莲茎卧枕盆。明朝有忙事，召客斫桐孙。

缓颊称无利，低眉号不能。世情都大薄，俗意就中憎。云态不知骤，鹤情非会征。画臣谁奉诏，来此写姜肱。

陆龟蒙：

近来唯乐静，移傍故城居。闲打修琴料，时封谢药书。夜停江上乌，晴晒箧中鱼。出亦图何事，无劳置栈车。

倩人医病树，看仆补衡茅。散发还同阮，无心敢慕巢。简便书露竹，樽待破霜匏。日好林间坐，烟萝仅〔近〕欲交。

倭僧留海纸，山匠制云床。懒外应无敌，贫中直是王。池平鸥思喜，花尽蝶情忙。欲问新秋计，菱丝一亩强。

故山空白掷，当路竟谁知。只有经时策，全无养拙资。病深怜灸客，炊晚信樵儿。馒欲陈风俗，周官未采诗。

福地能容渐，玄关诅有扉。静思琼板字，闲洗铁筇衣。乌破凉烟下，人冲暮雨归。故园秋草梦，犹记绿微微。

水影沈鱼器，邻声动纬车。燕轻梢坠叶，蜂懒卧妩花。说史评诸例，论兵到百家。明时如不用，归去种桑麻。

禹穴奇编缺。雷平异境残。静吟封藤检，归兴削帆竿。白石堪为饭，青萝好作冠。几时当斗柄，同上步罡坛。

强起披衣坐，徐行处暑天。上阶来斗雀，移树去惊蝉。莫问盐车骏，谁看宦〔酱〕瓿玄。黄金如可化，相近买云泉。

野人青芜巷，陂侵白竹门。风高开栗刺，沙浅露芹根。进鼠缘藤桁，饥乌立石盆。东吴虽不改，谁是武王孙。

疏慵真有素，时势尽无能。风月虽为敌，林泉幸末憎。酒材〔杯〕经夏阙，诗债待秋征。只有君同癖，闲来对曲肱。

重玄寺药圃。唐末僧元达，年逾八十，好种名药。凡所植者，多致白天台、四明、包山、句曲。丛萃纷糅，各可指名。皮日休尝访之而题诗。

皮日休：

雨筱烟锄怄偻资，绀牙红甲两三畦。药名却笑桐君少，年纪翻嫌竹祖低。白石静敲蒸术火，清泉闲洗种花泥。怪来昨日休持钵，一尺雕胡似掌齐。

香蔓蒙笼覆若邪，桧烟杉露湿袈裟。石盆换水捞松叶，竹径迁床避笋牙。藜杖移时挑细药，铜瓶尽日灌幽花。支公缦道怜神骏，不及今朝种一麻。

忠国师庵基，在穹窿山绝顶，叠石宛然。唐顾在熔留题，在光福山寺，墨迹尚存。

诗云：

苍岛孤生白浪中，倚天高塔势翻空。

烟凝远岫列寒翠，霜染疏林坠碎红。

溪渚式栖彭泽雁，楼台深贮洞庭风。

六时金磬落何处，遍傍苇丛惊钓翁。

虞山，今为海巫山，山即巫咸山所出。

李后主题额，在昆山惠聚寺大殿前二楼，曰：经台、钟台。淳熙中，寺焚无遗迹矣。

柳毅井，在洞庭东山道侧。按：小说载毅传书事，或以谓是岳之洞庭湖。以其说有橘社，故议者又以为即此洞庭山。蔡经宅，在朱明寺西。（事具《神仙门》、《吴地记》。）

吴国古馆三：曰升月，曰乌鹊，曰江风。升月，在带城桥东。乌鹊，在乌鹊桥，今为营寨。江风，在渴乌巷。又新馆二：曰通波，曰全吴。（《吴地记》）又《绩圃经》载，旧传古馆八：曰全吴、通波、龙门、临顿、乌鹊、升羽、江风、夷亭云。升月，疑即升羽，今此亭尚存。

洗马池，在府学之南。（杨备：一一牵来种是龙，临深欲下更嘶风。金鞍玉勒抛何处，腾踏渥洼寒影中。）








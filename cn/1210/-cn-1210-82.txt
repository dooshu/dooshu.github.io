汪李氏

温州汪李氏，本贫女。道光四年其夫没时，年二十四岁，家复赤贫，将以身殉。或语之曰：“尔有翁在，年已六十三，尔若死，则老人更无所恃矣。”氏为之憬然，遂勉称未亡人。易钗钏为翁置妾，逾年得一子，翁旋没，而妾亦去。氏曰：“此时我真不得死矣。”即抚翁之子，而力不能雇乳媪，氏本未生育，忽乳汁长流，子日以长成。

一日，有虎入其室，氏抱子长号待毙。忽火光一道入室，虎即贴耳去。今此妇年四十岁，翁之子亦已十六岁，状貌歧嶷，送入邻塾读书，能冠其曹，偶闻不日可赴童子试。或曰：“其翁以贫故葬乱冢中，实灵穴也，后必有兴者。”或曰：“此事于翁则孝，于夫则节，于翁之子则慈，一妇人而三善备焉。虽入之古《列女传》，无愧也。不兴何待时？”有名流赠之诗者曰：

虎至无能扰，牛眠不待求。

孝慈完大节，壶范足千秋。

大笔阐扬，已足不朽矣。













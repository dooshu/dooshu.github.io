◇测狱刻数议

夜中测立，缓急易欺，兼用昼漏，于事为允。但漏刻赊促，今古不同，汉书律历、何承天、祖冲之、恒之父子漏经，并自关鼓至下鼓，自晡鼓至关鼓，皆十三刻，冬夏四时不异。若其日有长短，分在中时前後。今用梁末改漏，下鼓之後，分其短长，夏至之日，各十七刻，冬至之日，各十二刻。伏承命旨，刻同勒令。检一日之刻乃同，而四时之用不等，廷尉今牒，以时刻短促，致罪人不款。愚意愿去夜测之昧，从昼漏之明，斟酌今古之间，参会二漏之义，舍秋冬之少刻，从夏日之长晷，不问寒暑，并依今之夏至，朝夕上测，各十七刻，比之古漏，则上多昔四刻，即用今漏，则冬至多五刻，虽冬至之时，数刻侵夜，正是少日，于事非疑，庶罪人不以漏短而为捍，狱囚无以在夜而致诬，求之鄙意，窃谓允合。（《陈书·沈洙传》）


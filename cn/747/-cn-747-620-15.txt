○奏差赴唐州行营军马状

右，伏奉今月日墨诏，令选择马军三百骑，随中使赴唐州，臣当时已具闻奏讫。臣所管士马，常经校试，蓄锐斯久，惟忠益彰，常持报国之心，尽秉怀恩之分。忽奉诏命，顿生光辉。岂意宸私，俯察诚愿。三军舞，阖境欢呼。并喻以勋忠，形於感激。虽惭数寡，不愧众多。蔚为天讨之师，自假神威之福。其器械军容等，并得鲜洁，亦稍丰饶。以今月十三日，从凤翔府随中使进发讫。臣职当护塞，志切除奸，不获齿列诸军，身先士卒，助锋於破贼，逆节斯摧，俾寸烛以燎原，焚枯可待。臣无任愤悱踊跃之至。


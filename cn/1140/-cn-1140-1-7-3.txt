处士吴云翀墓表

君字云翀讳瑞鹏姓吴氏歙之西溪南其旧里也溪南吴於歙最旧显者以辈数而君祖父皆不仕祖某公讳某父敬南公讳履祥读书无所遇始用盐筴起家生二子长讳瑞凤君其仲也初耻为贾人子轶宕不治家事稍落其业无以为尊人驩於是折节嗣盐筴然颇慷慨喜负气内收宗党外恤闾巷亲交故其家虽自给讫无余财遇其赴人急即质剂取母钱应之亦不自德色恒叹曰士不得已而贾寄耳若龌龊务封殖即一钱靳不肯出真贾?矣尝请其兄收债於楚兄许诺则敕家人眎?氏薪水有无久之兄返簿所收归之不受遽持为兄夀曰兄病矣敢以收吾债役兄邪羣从皆叹以为难冢子楚英早慧补诸生君亦惩世变弃贾不复事日督诸子读书雅蓄砚墨见前人嘉言懿行辄涤研吮墨手自书之又喜录医方时与医老及日者耆宿数辈相狎游则瀹园茗倾家酿不倦其游四方多购书画金石诸古物置左右间一寓目婆娑自得春寒偶不怿忽割所爱命诸子分遗亲旧曰寒食前吾当逝矣诸子愕然已而果卒盖康熙十五年丙辰二月二十一日也得年七十有五未卒前十日即自绝食饮少子春晖为君所最爱恸不欲生赋哭父诗四章又自伤无以显亲万一哭而寓书乞表其墓石初君辍贾业爱石城东山遂家石城门余尝道过春晖会仲夏亭午留稍憇君方解衣高枕闻余至杖履出见持所藏旧墨饷余喜动顔色曰今日得御君子矣余亦心识其蔼然温厚长者人也然则表君之墓者非我其谁哉非我其谁哉君生明万历壬寅十二月十一日娶淑配汪孺人生子二人楚英春晖侧室某氏生子一人楚材女子二人孙八人春晖字报叔方以学行自励云


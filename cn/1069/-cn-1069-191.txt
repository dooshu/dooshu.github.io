卷二百十一

永乐十七年夏四月乙亥朔享  太庙命皇太子行礼

○己卯  命行在工部月给营造夫匠木梯

○庚辰

○赐营造军民夫匠胡椒鱼鲞

○壬午

○改交阯振县之甘棠驿隶文盘县

○丙戌

○敕辽东总兵官都督刘江曰今朝鲜报倭寇饥困已极欲寇边宜令缘海诸卫严谨备之如有机可乘即尽力剿捕无遣民患

○朝鲜国王李祹遣陪臣李之崇等贡方物贺  万寿圣节赐赉有差△升行在太常寺赞礼郎陈希道协律郎张林泉上林苑监副康禋行在吏科给事中郑典俱为太常寺丞

○辛卯  万寿圣节  上御奉天殿受朝贺大宴文武群臣四夷朝使

○甲午

○顺天府进白乌△交阯建平等府土官知府潘士文等八十四人贡金银器及方物赐钞袭衣绮帛有差

○丁酉

○琉球国中山王思绍遣使者农巴鲁尼等贡方物赐之钞币

○戊戌

○居凉州卫指挥吴管者自陈愿在京随侍且举都指挥保住等七十四人从之敕甘肃总兵官都督费瓛遣送其家属赴北京

○庚子

○敕周王橚曰昔  皇考时诸王国所有匠作皆出护卫有司无预秦王愍擅用民匠事闻命即改正王所共知今奏欲得青册匠已敕该都稽洪武事例施行报王知之△从广东海南卫南山守御千户所于马鞍山以旧治在浮沙地城垣不坚故也

○壬寅

○申严交易金银之禁

○癸卯

○绍兴府萧山县言境内河渠四十五里灌溉田万顷比年淤塞乞候农隙疏浚仍于钱青小江埧东置闸以时启闭庶免旱涝济南府新城县言县东有郑黄沟源出淄川下流淤塞霖潦妨农陈家庄南故有乾河上接郑黄沟下通乌河乞浚治为便并从之

○甲辰

○泰宁侯陈圭卒圭杨之泰州人少隶行伍以善射充骁骑右卫骑兵总旗洪武元年从大将军徐达等平定中原授龙虎卫百户调燕山护卫尝从  上征北虏为前锋以功升武德将军本卫千户又从平内难数有功后侍世子居守严督守备夙夜不懈累升中军都督佥事封泰宁侯及营建北京置缮工命圭总其事圭经画有条理甚见奖重年八十有五卒  上辍视朝三日赐祭追靖国公谥忠襄








○送李校书归江西序

与子中外表也，亲之至也。异姓莫先，睽隔不面，老而方合，可谓长叹息矣。曷期远会于零桂之闻哉？大火之交，南秋可畏。其炊如蒸，其华转鲜。昏霾而禽鸟欲绝，曦赫而薄铄无措，易练不足以御流汗，并燎不足以敌炎氛。予迁客也，是某其艰；子薄游也，何在斯弊？况依藉门户，本儒家之文行；总贯阴阳，乃王官之武备。聪明精密，道不苟全，真吾人之益者也。以世多故，始家庐陵，悲乡国之眇邈，想邱园之芜没。羁旅南土，复何言哉？季子无金，未下妻嫂；淮了寓漂，终取王侯。无以风雨为晦，无以名位自薄，乘时体命，其乃光乎！予属湘东之命，子有滏西之役。非适之适，我劳如何？云天茫茫，行矣自爱。


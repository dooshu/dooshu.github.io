晏殊　端午词　御阁

沐浴兰汤在此辰，内园仙境物华新。

轻丝五彩缠金缕，共祝尧年寿万春。



晏殊　端午词　御阁

五彩丝长系臂初，万年芳树影扶疏。

岂劳方士标神篆，自有真灵卫帝居。

晏殊

晏殊　端午词　御阁

九子粽新传楚俗，赤灵符验出仙方。

汉宫尽祝如天寿，鹊尾炉烟起瑞香。

晏殊

晏殊　端午词　御阁

初垂彩艾迎新节，复结香茅致百祥。

就日望云皆善祝，圣人洪算与天长。

晏殊

晏殊　端午词　御阁

乍结香茅祈福寿，更缠金缕贡芳新。

丹台素有延生录，岁岁迎祥在此辰。

晏殊

晏殊　端午词　御阁

献寿竞为长命缕，迎祥还佩赤灵符。

端门漏永晨曦上，飒飒薰风绕帝梧。

晏殊

晏殊　端午词　御阁

雕盘角黍竞时宜，组绣风华奉紫闱。

海日乍升丹禁晓，艾人晴影照金扉。

晏殊

晏殊　端午词　御阁

仙家既有灵符术，越俗兼为竞渡游。

三十六宫迟日永，绮窗朱户彩云浮。

晏殊


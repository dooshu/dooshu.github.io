【奉和昭明太子钟山解讲诗】

御鹤翔伊水。策马出王田。我後游祗鹫。比事实光前。翠盖承朝景。朱（广弘明集作珠。）旗曳晓烟。楼帐萦严谷。缇组曜林阡。况在登临地。复及秋风年。乔柯变夏叶。幽涧洁凉泉。停銮对宝座。辩论悦人天。淹尘资海滴。昭暗仰灯然。法朋一已散。笳剑俨将旋。邂逅逢优渥。托乘侣才贤。擒辞虽并命。遗恨独终篇。（○广弘明集三十。《诗纪》八十七。）


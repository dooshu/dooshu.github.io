○鹽課事疏 【 松江塩課】

華亭上海二縣灶丁、計負鹽課六十三萬二千餘引、催責不巳、前塩不敷灶丁日以逃竄、宜官鑄鐵鍋一二百口。給與負鹽灶丁。令其戶下人口協助煎辦。庶國課易完。一松江煎鹽之人、近者名曰鹵丁。遠者名曰灶丁。惟鹵丁諳練煎鹽。然貧窘者多。使其食足。何患鹽課不完前代嘗有贍鹽官田。洪武初雖給耕種俱起科納粮。今二縣灶丁。每年應徵運秋糧、無慮五六餘萬欲將灶丁秋粮。存留本處。免其兌軍遠運。銀以所節省耗米于各塲收貯。養贍貧難鹵丁。及僱人補煎逃戶額鹽。其遠鄉灶戶。所貼柴鹵錢米。亦于倉囤收貯。明白支銷。如此則官無枉費人不逃竄。一松江鹽塲總催頭目。一年一代。中間富實良善者少貧難刻薄者多。催納之際。巧生事端。百計朘削。以致灶丁不能安業。流移轉徙。職此之由。今後總催頭目宜點選殷實良善之人。常川應當。若有仍前剝民者逮問革役。丁力消乏者。照名僉補。如此則事易集而人不擾。一鹽課之利。歲有定數。不在于官。則在于私。所以連年不完者葢由私鹽得售、故官課日虧。雖有軍民官廵捕。中間有狥私故縱者。有通同販賣者。有誣執平民者。賞罰不明。人懷幸免。宜令華亭上海并蘇州嘉定三縣點選行止服眾者為老人。分定地方。率所在總小甲。防守官司。往來巡視。但遇私販發露。必究經過河路。罪及縱容之人。如此則鹽徒息僥倖之心。而兇惡漸可絕矣。


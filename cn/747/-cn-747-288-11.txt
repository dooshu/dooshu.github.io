○谏废黜三王奏

陛下纂嗣鸿业，将三十年，太子已下，常不离深宫，日受圣训。今天下之人，皆爱陛下享国日久，子孙蕃育，不闻有过，陛下奈何以一日之，废弃三子？伏惟陛下思之。且太子国本，难於动摇。昔晋献公惑宠嬖之言，太子申生忧死，国大乱；汉武威加六合，受江充巫蛊之事，将祸及太子，遂至城中流血；晋惠帝有贤子为太子，容贾后之谮，以至丧亡；隋文帝取宠妇之言，废太子勇而立晋王广，遂失天下：由此而论之，不可不慎。今太子既长无过，二王又贤，臣待罪左右，敢不详悉。


陆游　睡起

不恨无人到野堂，惟将美睡答年光。

风经荷叶翻翻绿，雨湿松枝细细香。

薄俗空成士龙笑，长歌未尽接舆狂。

掬泉弄石翛然晚，又得今年一夏凉。

陆游

陆游　睡起

风约飞花满曲廊，萧然无客共焚香。

瓮醅力重初投枕，鼻鼾声豪已撼床。

栩栩梦游心自适，昏昏起坐日方长。

静凭一几吾何恨，笑杀穿帘燕子忙。

陆游

陆游　睡起

老怯年华速，闲知昼漏长。

已回酣枕梦，未过古協香。

洗面宫眉绿，开茶带胯方。

山家风味在，虽病意差强。

陆游

陆游　睡起

闲身喜午睡，睡起日犹早。

茂竹青入檐，幽花红出草。

苔钱亦满砌，护惜不忍扫。

宦情本自疏，此地可忘老。

陆游

陆游　睡起

深闭重门谢簿书，日长添得睡工夫。

水纹竹簟凉如洗，云碧纱幮薄欲无。

半吐山榴看著子，新来梁燕见将雏。

梦回茗碗聊须把，自扫桐阴置瓦炉。

陆游

陆游　睡起

虚堂四檐竹修修，朱夏正午如高秋。

八尺风漪云碧裯，一榻宽如禹九州。

屈信展转俱自由，息以两踵无与喉。

世方窘若鱼吞钩，我独超然鹰脱韝。

一物不向灵台留，非睡非觉以神游。

青城紫阁多朋俦，相逢握手笑不休。

陆游

陆游　睡起

睡味清酣鼻息轻，碧幮文簟喜凉生。

片云过处失帘影，急雨来时闻瓦声。

索虏尚凭三辅险，散关未下九天兵。

白头漫倚诗豪在，手掣鲸鱼意未平。

陆游

陆游　睡起

睡起披衣弄素琴，房栊槐柳绿成阴。

春残鵹鵪如多恨，雨恶酴醾欲不禁。

羸病强行常踸踔，戆愚多虑每噫喑。

行年九十犹赊死，谁测高高厚厚心！

陆游

陆游　睡起

睡起伥伥扇嬾摇，枕痕著面未全消。

山丹石竹俱零落，孤蝶飞来伴寂寥。

陆游

陆游　睡起

薄萄换叶欲成阴，岁月催人感慨深。

安得门前无俗客，岸巾临水听蝉吟。

陆游


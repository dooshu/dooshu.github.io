捐躯报国


庚子之后，赔款过巨，政府以责之疆吏，疆吏责之州县。大抵于暴敛横征之外，别无筹款之法，故民日见其穷，财日见其匮。惟不肖官吏，上下其手，巧立名目，借饱私囊而已。而投闲置散之员，更于此时穷思极想，条陈聚敛之法，以冀迎合上司，得以见用，故粤中有娼捐之议。（按：近时已实行，美其名曰“花捐”。）夫广东自闱姓报效海防经费以来，已有奉旨开赌之诮；使娼捐之议再行，则讥诮更有不堪闻问者矣。或曰：“此议若行，是加娼家以美名也。”问何美名，曰：“捐躯报国。”






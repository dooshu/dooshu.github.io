○條議宗藩至切事宜疏 【 宗藩事宜】

臣等切惟當今國家有二大事、所宜及時講求者、外之邊防、內之宗藩是也、邊防近蒙　聖明軫念、巳經會官集議見今各邊整頓、漸有次第、惟是宗藩二百年來、螽斯麟趾、緜衍繁盛、邸祿歲增、民財日詘、比之邊防、尤為難處近按玉牒實在之數。親郡王將軍中尉。及未名未封與庶人等項。共二萬八千四百九十一位。郡縣主君儀賓不與焉。其視國初分封之數何止萬倍總計歲支祿米八百六十餘萬石。較之漕運四百萬石之入。又不啻倍之國初以十稅一。今則十而稅二三。猶未止也。夫根本茂盛則枝葉藩滋。臣慮再越十年。又不直前數矣。以故宗室則衣食不充嗷嗷控訴、有司則艱於處給、莫可支持、賈誼所謂失今不治、終成痼疾、誠可憂矣、恭惟　世宗皇帝周覽遐思、爰命禮官集議、定為宗藩條例一書、頒布各藩、永為彝典、無容議矣但中間條例未盡遵行、臣等職掌所関、妄陳胷臆、列為九事、仰塵　天聽、惟　聖明留意焉、

一臣謹按洪武八年、初定諸王宗人祿米、每歲親王五萬石、郡王六千石、二十八年、　太祖謂戶部尚書郁□曰、朕今子孫衆盛、原定親王、每歲祿米五萬石今天下官吏軍士多、俸給彌廣其斟酌古今、稍節减以資之、用議更定親王歲祿萬石、郡王三千石、夫洪武八年至二十八年。封建未踰時也。即憂乏用斟酌節减如此。　聖祖不為萬世計邪。查得議處改折郡王以下、裒多益寡、尚有定論、惟是親王歲祿、參差不一、夫親王為朝廷屏翰、歲輸隆重、良不為過但親王一體、祿次懸殊、而本折有重輕地方有貧富尤非所以遵　祖訓而一衆心也、合無降諭親王、使知　朝廷經費之難、同宗貧窘之極、慕義願减原額之數或願改折若干、或願每歲輸祿若干、以補本府宗室不足之數、各令具奏、　朝廷降敕褒異、樹坊示勸、儻數月之後一無奏聞者、該部通計斟酌節减、務令均齊合一、恭聽宸斷處分、亦不為過

一各王府生息日繁、同處一城、不惟地產有限、天祿不贍其養、抑且居處沓雜、小民恒失其生、及今不處後愈難容、查得分封地方。山西湖廣各十處。河南七處。陝西四處。江西山東各三處。四川廣西各一處。葢宗室數少。則常祿可霑、易與為善。數多則黨衆祿窘。亦易為非。此韓代周府所以日益多事。往往越関奏擾。甚至凌詈官長。白晝刼奪。甘為遁逃淵藪。而莫之禁也。是豈無其故哉、臣愚以為自今以後、凡係宗室衆多、不能並處一城者、分封鄰省、及附近州縣、或舊有王府故絕去處、其府地規制、各照爵逓减、使為可繼祖制有要地不封王府者故也夫散處以治其生。亦得宗子維城之義。似不必過為拘泥者。

一先年郡王有犯罪革爵者、嗣後弟姪遠孫至多、夤緣冒襲。乃又并其子女同進封者、糜耗國力、莫此為甚、條例查革、信不刊之典矣何須行文十四年、不聞一疏奏報、豈以天下郡王。一一承繼王爵。無冒襲者乎。臣不暇悉數即如晉府交城王表柚、以輔國將軍、應否得襲榮端王表杋之爵、又加弟輔國將軍、郡王繼絕　祖訓果有其文耶、與一交城而諸如此者尚多也、請乞敕下禮部、通行王府去處、撫按官轉行長史等官、具啟親王、及管理等爵、查係巳前犯罪革爵及故絕郡王弟姪遠孫曾經冒襲者、宗人請名請封甚為艱苦而猶有冐襲者何也故知名封需索乃係陋規而非為清核也作速具奏、冒襲本爵自能首者、仍許襲爵終身、其子以鎮國將軍管理府事、餘爵悉從改正、通查具奏到日、該部該科覈實施行、毋得再為文具、狥情容隱

一宗室新封一位。則祿未新增一分。年復一年。無所底止。及今不處則病國病民病宗室。無一可者。臣見該部題覆各宗祿米、行文各布政司、止云於附近倉庫按季撥給。不知作何坐派處分。以故賦日多。歛日急而民亦莫知其所以然矣。合無敕下禮部、通行王府布政司、備查以前本處祿糧若干、作何撥給、或於額糧內增加、或於額粮外區處、有無完欠、各查明造冊具奏、此後凡遇冊封郡王將軍中尉等爵應給祿米若干、作何處分、派撥、俱年終類奏查考、至於缺少去處、各該撫按官遵照近日詔書督率所屬、查催完納、此外亦宜善為區處毋只靠損貧民、如山東泰山。湖廣太和香錢之類積剩者皆可補湊是在有地方責者。一加之意耳

一國家覃恩宗室、全在名封婚禮、不失其時、今據玉牒所開、將軍而下未名者八千八百位有奇、未封者五千二百位有奇、至使恩禮過期、宗人怨憤、殊非事體、臣見該部題覆。可謂疏通。而寢閣若此。何也。葢議覆雖由該部。而奏請遲速應否合格實在親王與另城郡王也訪得各處宗室初生奏報。及請名請封選婚。必有同宗司府保結然後具奏。関節重於錢神。移文躭於歲月。是故名封未得。而祿領巳為借債之券矣。臣愚以為此必轉導嚴欽限、凡宗子初生、該府覈實、限一年以裏奏報、名封婚禮、俱不許過限、如無違礙而奏請過二年之上者、年終類筭、凡十位、長史教授罰俸、二十位以上者、長史教授、輕則住俸、重則議斥、其長史六年無過賢勞茂著、許一體陞用、給與誥命服色、自本年六月以前、各王府奏到名封婚禮、有礙覆題者、該部備開違錯失格、及保勘不到緣由、通行廵按御史轉行各王府長史教授等官、限文到一月以裏。作速回奏、以憑題覆施行、如再刁蹬故違稽錯該部悉遵詔旨、嚴行查究治罪、

一郡王故絕、府地屯廠、暫歸親王掌管待有新封轉給、此定例也、近又著之條例甚明、何迄今未見一第一椽、奏歸朝廷者、豈親王規此微利。為乾沒計耶。抑有司者奉行之未至也。即臣所知、如南陵王故絕、遺下府第莊田金銀財物、不止數十萬計、若非御史趙岩目擊將軍勤焆等有詞、幾何不為田潤王語等所影射耶、觀之一府、餘可類推、乞敕該部、一面再行撫按官、將南陵王遺下府第莊田等項查追實數、作速具奏、一面通行各處撫按、備查凡係故絕郡王、及削除親王處所、逐一查明、從實具奏、其報到之數、該部登記簿籍、付所掌管、候本處有新封者、照數撥給。以克祿粮。不必更属該府。以滋隱沒

一條例開載改正工樂、葢有見於花生瞑育之弊最為瀆亂天潢、所當首革、臣等訪得各王府間有一二裁損、而其占恡者尚多、即有議革、夤緣復業、朝廷法紀、寢格不行、近如、遼府收樂工張紹之女生子川兒朦朧請名、希圖承襲、若非該省御史、相繼紏察、不幾於冒亂宗統乎、親王如此。郡王而下。從何究詰、此樂工所當盡革。而收買子女之禁。尤當嚴也。合無敕下該部、通行各王府、及各該廵按御史、原設立富樂院盡數變賣入官、樂工編籍當差、樂婦從良改嫁、通限一月以裏、將改正過數目、要見變賣過房屋若干、編配過男婦若干、造冊具奏、敢有仍前占恡者、重行參奏、先將該府輔導官提問、凡王府收買子女、果係缺人使用照例具奏、限以名數、收買一次不許在於境內境外、擅自收取、以恣淫穢、違者許其所在官司、申達廵按御史、將輔導等官、并差遣人等、參奏治罪、

一親王而下至中尉、自王妃以至安人鄉君、身後皆有御祭葢　朝廷親親厚終盛典也、臣頃奉使見、一二處御祭、有司供辦祭器、豐儉不一、在王府則欲極豐。在有司則欲儉。在遣祭官則於豐儉之間稍為裁酌故有一祭費數百金者。有一祭費十金者。處處不同。歲歲不定。其間不良有司。未免因緣為奸。本以敦族。適以病民臣查得會典所載、止見牛犢羊豕、其餘祭品、止云轉屬買辦、豐儉未有定數、合無敕下該部酌議、凡遇各王府應行祭禮、照依爵位定差等、移文該衙門、通將合用品物、備細開寫、各照彼處時估、動支官銀買辦、不許額外多增一物、貽累小民、各王府亦不許希圖折乾、褻瀆盛典、庶典禮歸一、人易遵守、

一王府承奉司、止許理一應雜事、有事呈長史司。并護衞指揮司發落。與內官衙門無相統攝。備載、　祖訓可考。近訪得各王府內使等官、營求出入、管莊收課、卻乃需索有司夫馬、張打旗號、擅作威福、羅織害民重科厚歛、靡所不至、王處深宮、無緣得知、所以然者、由各藩近來玩視　祖訓、私收閹人、徧滿宮闈、各求覓利、是以出外生事、擾害軍民招納投獻、恬不知畏、且　第宅墳塋之類、務極華侈、僣踰典制、依憑城社、莫敢誰何、伏乞敕下該部通行各撫按轉行長史司、啟王知會、嚴加禁革、內使人等恪遵　祖訓、一應錢粮、止令屯老旗甲人役催辦、不許擅自出外擾民仍通行各王府、將見在內官內使盡數清查。凡不係照例奏討。不由內監撥給者。一一革退仍嚴私割之律。并第宅墳塋違制葢造者通行釐正。敢有抗違者廵按御史查參長史司官一體治罪、

凡此九者或議勸捐祿粮或議查革冒襲或議清府第、正樂工、無非以義御親之意或議分封或議祿粮或議名封婚禮無非以恩厚親之意、至於定祭物禁內使、又無非恤民衞親之意、皆處宗藩至切要者、所以廣條例之未行、而濟一時權宜之計耳、伏乞敕下該部議覆上請、蚤賜施行、其於宗藩、未必無小補矣此外有為國家經久計者、議論不一、有謂郡王以下、宜定限子女襲封其限外之數、止給寇帶口粮者有謂奉國將軍以下、宜即節其祿秩者、有謂親王傳制袒免以外、萬一有乏嗣者、止許親支各以本爵承管府事、不得繼封者、有謂郡王六世孫以下、止將中尉長子世襲、其餘止賜宗派名目、聽其自便者、有謂宗室既有限制、不許請封、則不宜困之一城、使得畢力民賈、其有才識超邁者、悉照　祖訓、許其肄業、所在儒學以取科目、仍照親王仕格、不得授以京秩、有違犯者、一體紏劾、此則事關重大臣等至愚極陋、何敢轍陳意見、惟願廟堂之上、主張擘畫特降手敕、廣集公論定為經久遠大之計、上請宸斷施行、實宗社生民無疆之福也、

李□□奏疏（疏）

李棠


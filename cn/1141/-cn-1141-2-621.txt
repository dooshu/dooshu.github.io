四月八日恭和益都相国万柳堂及放生池元韵

其一

池上吹来杨柳风，好花犹剩数枝红。
崖禽故绕芳丛乱，水树初含暖日融。
浴佛会邀銮禁客，寻山人是鹿裘翁。
香厨共试青精饭，缓辔追随野兴同（江南浴佛日，俗用青精饭。）。

其二

烂熳频过花信风，早霞晴射一溪红。
閒思高论寻支遁，倦把清尊笑孔融。
生计甘随抱犊子，道心久许放麑翁。
乞归未遂行藏得，鱼鸟亲人濠濮同（是日斋，且有放生之会。）。



○收瘗骸骨敕

契丹违天背惠，猾夏渝盟，无名侵犯於封疆，纵暴杀伤於生聚，毒流数郡，怒积群情，果败衄於漳川，乃退归於燕塞。今则长驱虎旅，誓灭胡尘，雪万姓之沈冤，期四方之昭泰。每念蕃寇经过之处，边隅陷没之人，未掩僵尸，何安恨魄？轸伤既切，惠泽宜加。其常定邢管界蕃寇经过之处，枉遭杀害，无主收葬者，宜令本州差大将一人，所在收瘗，量事祭尊讫，具事以闻。


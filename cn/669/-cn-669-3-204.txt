204　洪舒于民之義


「洪舒于民」，古文作「洪荼」。薛氏季宣書古文訓曰：「大爲民荼毒也。」

【元圻案】禮記玉藻：「天子珽，方正於天下也。諸侯荼，前詘後直，讓於天子也。」鄭注：「荼，讀如『舒遲』之『舒』。」荀子大略篇「諸侯御荼」，楊倞注：「荼，古舒字。」史記建元以來侯者年表「荆荼是懲」，索隱曰：「荼，音舒。」又儒林傳「董仲舒弟子吕步舒」，徐廣曰：「舒，一作荼，亦音舒。」是「荼」與「舒」通。王氏存薛説，蓋以廣異義耳。






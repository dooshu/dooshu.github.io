○请代父死表

臣某言：臣闻哀哀父母，生我劬劳，欲报之德，昊天罔极。臣父文成，充使不了，特严刑，罪小责深，不胜冤苦，街衢惊叹，长幼咸嗟，皇天后土，实所鉴照。臣闻有理不伸，枉填沟壑，臣子情切，骨肉恩深，请以微躯，代父当死，乞宽父之残命，展愚臣之孝心。伏乞天命，俯垂矜察，不耀万死，犹荷再生。臣父朝无近亲，孤宦独立，苗疏难植，根浅易危，无风而自倒，不寒而自战。李全交挟邪作蛊，舞法弄权，虐甚周兴，酷殊来俊，枉陷良善，以立已功。恶贯已盈，贪残事败，不惭颜厚，犹事纠绳；不惧皇天，仍居宪府。罪轻责得，其枉实深，但恨明时，虚编咎悔。伏愿陛下采舆人之诵，听左右之言，乞不滥无辜，庶冤魂重返，即臣虽死之日，犹生之年。不任酷裂之至，冒死投匦以闻。








○覆請勑諭倭夷疏 【 勑諭倭寇】

臣等看議得聖王馭夷、因時制便、各有攸宜、日本於　國家、雖非請封受冊、　頒曆朝正之國、然自永樂以來、許令十年一次入、貢、至則豐其賞賚、通其互市、蒙　恩甚厚、乃今納我逋逃、王五峯濳藏彼國、紏引夷醜、入寇沿海州縣、大肆焚掠、所據廵視浙江右僉都御史王忬、南京吏科給事中張承憲、各奏請　勑旨、責諭、一則欲因其懷恩、曉以大義、使縳送叛華之賊、一則欲絕其封貢、震以　天威、使殄殲猾夏之夷、盖目覩事勢急迫、多方消弭、足見諸臣悉心籌慮、但要責付朝鮮琉球傳諭、須待二國使至、令通事譯審、果與日本、原無仇隙、舊通往來、然後請給、庶幾付而必受。受而必達。及查　祖宗朝、未有　勑付隣國宣諭之事。防微慮遠。盖有深意。又日本素稱貪狡。習為悖驁。　先朝數因事頒降　敕旨曉諭。俱未見輸誠悔謝之奏。至嘉靖初年、貢使宗設搆亂。擄我職官宋璉等以去。　聖怒赫然。阻絕其貢。既而鎮廵官為之懇請。荷蒙　天度優容。不追既往。而役王亦未曾將宗設等縳解。宋璉等送還。止據夷　呈稱諸人。俱巳遭風亡沒。竟亦莫究的確。跡其平素如此。恐未可徒以言語化誨。而震懾之者。夷情叵測。國體攸關。臣等參詳各官所請。本欲紓急目前。今倭寇既退。似可且停。合候　命下。備行廵視都御史王恀。深察此夷譎詐反復。即今但申嚴　祖宗備倭之法。其　敕旨宣諭一節。如此處分最為得宜付與琉球朝鮮既無舊例合待日本貢使至日酌量時勢緩急另行　奏請臣等奉　命查議不敢不竭其愚、嘉靖三十二年七月十八日具題、奉　聖旨、是、


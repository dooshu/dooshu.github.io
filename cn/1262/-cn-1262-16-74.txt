朝仪：

外吏入观，春正月天子郊祀毕，越旬日，御奉天门视朝，诸司始奏事。方岳守令咸趋御桥南跽，免冠俛伏待罪。刑部尚书率左右侍郎上御街北，跽读弹文。继而科道皆有弹文，各推老成一人，北面跽读。大意言方岳守令等若弗能事事，宜寘之法，以示惩劝。天子咸口出德音，特宥之，以勉图后效。于是各顿首谢，呼万岁，出。翌日早，具公服谢午门外，然后吏部以黜陟上阁闻。

御史出差，以都察院题定。命下之日，必两人并跽，传制云"东边的起去」，盖国初台班听特主。今虽题定，犹徇其例。外官候吏部注选考科，堂吏曰「进士官打躬，举人官不许打躬。」于是，乙榜闻之深自色沮。此例或起嘉靖间，意以前科贡掾史并用，何轩轾乃尔。又吏部直房有坐杌，止坐甲榜。如乙榜群集，一甲榜至，并起避，不且班役呵之矣。




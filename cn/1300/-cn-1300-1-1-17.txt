解释经旨

解释经旨，贵于简明，惟孟子独然。其称《公刘》之诗：“乃积乃仓，乃裹糇粮，于囊于囊，思戢用光，弓矢斯张，干戈戚扬，爱方启行。”而释之之词，但云：“故居者有积仓，行者有裹粮也，然后可以爱方启行。”其称《烝民》之诗：“天生烝民，有物有则，民之秉夷，好是懿德。”而引孔子之语以释之，但曰：“故有物必有则，民之秉夷也，故好是懿德。”用两故字，一必字，一也字，而四句之义昭然。彼训“曰若稽古”三万言，真可覆酱瓿也。


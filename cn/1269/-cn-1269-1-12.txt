增：阳气蕃息，物则增益，日宣而殖。

初一：闻贞增默，外人不得。测曰：闻贞增默，识内也。

次二：不增其方，而增其光，冥。测曰：不增其方，徒饰外也。

次三：木以止渐增。测曰：木止渐增，不可盖也。

次四：要不克，或增之戴。测曰：要不克，可败也。

次五：泽庳其容，众润攸同。测曰：泽庳其容，谦虚大也。

次六：朱车烛分，一日增我三千，君子庆，小人伤。测曰：朱车之增小人不当也。

次七：增其高，刃其峭，丘贞。测曰：增高刃峭，于损皆行也。

次八：兼贝以役，往益来　。测曰：兼贝以役前庆后亡也。

上九：崔嵬不崩，赖彼岟崥。测曰：群士橿橿也。


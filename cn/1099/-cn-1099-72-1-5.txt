○江右民遷荊湖議 【 蕃民生寬力役】

臣按普天之下、莫非王土、率土之濱、莫非王臣、自荊湖之人觀之。則荊湖之民異于江右。自江右之人觀之。則江右之民。殊于荊湖。自朝廷而觀。無分于荊湖江右。皆王民也。夫自天地開闢以來。山川限隔。時勢變遷。地勢有廣狹風氣有厚薄。時運有盛衰。故人之生也不無多寡之異焉。以今日言之荊湖之地。田多而人少。江右之地田少而人多。江右之人。大半僑寓于荊湖。葢江右之地力所出不足以給其人。必資荊湖之粟以為養也。此宜断流寓為士著江右之人羣于荊湖既不供江右公家之役而荊湖之官府亦不得以役之焉是併失之也。臣請立為通融之法凡江右之民。寓于荊湖。多歷年所。置成產業者。則名以稅戶之目。其為人耕佃者。則曰承佃戶。專于販易傭作者。則曰營生戶。隨其所在。拘之于官。詢其所由。彼情願不歸其故鄉也。 【 不願者勿強、】 則俾其供詞。具其邑里。定為板冊。見有某人主戶。 【 本貫無人者不許、】 見當某處軍匠。 【 遇闕依次勾解、】 明白詳悉。必實毋隱。然後遣官賫冊。親詣所居。供報既同既與開豁。所在郡邑。收為見戶。俾與主戶錯居共役。有產者出財。無產者出力。如此通融兩得其便。想其土俗流寓之人不相婚配必止?帚娶而出營生計耶江右無怨女。荊湖無曠夫。則戶口日以增矣。江右有贏田。荊湖無曠野。而田野日以闢矣。是亦蕃民生。寬力役、一視同仁之道也、


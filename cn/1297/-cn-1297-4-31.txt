候敌第三十一

两师未合，先候敌人之情，故其将之偏才皆可见之也。其有猛而轻死者，可伏而挑之；智而迟者，可逼也；机事速疾而不精者，可诱也；机缓而精者，可抗也；自伐者，可间也；信人者，可诈也；不信人者，可离也；刚愎自用者，可击也；亲爱人者，可侮也（侮一作悔）；贪者，可赂也；鄙者，可夺也；廉者，可污也；清者，可辱也；畏鬼神者，可惊也；懦而善用人者，可欺也。将有是十五者，击之无疑也。士卒使用无时者，可击也；士马秣食无时者，可击也；结营之地无出入之便者，可击也；临阵喧哗，约之不止者，可击也；营栅无泉源溪涧者，可击也；动而不能避日耗月刑者，可击也；诸将争功者，可击也；谋臣放逐者，可击也；吏士怨怒者，可击也；传呼不应节者，可击也。是十者能候而击之，无疑焉。孙子曰候之而知动静之理者，此之谓也。苟不能候敌之情，而浪与战者，是谓举众与敌也。


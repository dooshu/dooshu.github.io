卷十七　九思章句




【原文】

《九思》者，王逸之所作也。逸，南阳人¹，博雅多览，读《楚辞》而伤愍屈原，故为之作解。又以自屈原终没之后，忠臣介士游览学者读《离骚》、《九章》之文，莫不怆然，心为悲感，高其节行，妙其丽雅。至刘向、王褒之徒，咸嘉其义²，作赋骋辞，以赞其志。则皆列于谱录，世世相传³。逸与屈原同土共国，悼伤之情与凡有异。窃慕向、褒之风，作颂一篇，号曰《九思》，以裨其辞。未有解说，故聊叙训谊焉⁴。辞曰：⁵ 

【注释】

¹一作“南郡”。

²一云“咸嘉叹之”。

³皮日休《九讽叙》云：“屈平既放，作《离骚经》。正诡俗而为《九歌》，辨穷愁而为《九章》。是后词人摭而为之，若宋玉之《九辩》，王褒之《九怀》，刘向之《九叹》，王逸之《九思》，其为清怨素艳，幽快古秀，皆得芝兰之芬芳，鸾凤之毛羽也。杨雄有《广骚》，梁竦有《悼骚》，不知王逸奚罪其文，不以二家之述为《离骚》之两派也。”

⁴一无“叙”字。

⁵逸不应自为注解，恐其子延寿之徒为之尔。






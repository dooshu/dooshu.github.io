○请以圣寿日为天和节奏

臣闻惟睿作圣，千年乃契於贞期。大德曰生，万国咸思於令节。将诠懿号，仰庆休辰。倾心未出於常名，近意有尘於嘉会。伏惟皇帝陛下应天顺人，握图御。拯寰瀛於否极，俾动植以泰来。允符鸣社之祥，方显绕枢之瑞。而况斗柄正卯，律吹仲春。当帝王出震之方，是天地同和之月。斯辰诞圣，众灵咸归。顾前代而罕同，在旧章而宜举。垂诸不朽，简编既溢於徽猷。必也正名，称谓须符於景贶。伏愿以来年二月二十八日为天和节，庶夫觞称万寿，稍申将顺之心。节配四时，永洽好生之德。


陈造　皇孙寿诗二首

宝祚煌煌羡帝祺，天潢馀润到孙枝。

寿星良月占重见，振古熙朝此一时。

椽笔纪祥芳草颂，龙楼开笑正含饴。

萝图况与乾坤永，长款三宫奉玉卮。

陈造

陈造　皇孙寿诗二首

曾簉蓬莱挹德风，日亲儒保罄寅恭。

学穷奥阃包贤圣，人仰英明肖祖宗。

彩服近天仍乐孺，帝觞拜赐列从容。

应刘寿语年年事，九万香笺未阙供。

陈造


○放免被贼逼授伪官诏

朕闻古先哲王，慎罚以卹人命。胁从罔理，罪疑从轻。成汤有解纲之全，光武有焚书之令。盖惠彼至理，受其刑章，是以法不滥加，刑所以措也。间者时遭寇逆，患在干戈，衣冠之流，逼迫者众，事不获已，情稍轻焉。顷者委在三司，穷其五听，议重者累申刑典，稍轻者犹被勾留。况时久淹延，人皆窘乏。衣食且犹不给，家属又悉乖离，艰难之忧，无甚於此，岂朕泣辜宥罪，作人父母之意耶！况恩泽频加，科条递减，原其事状。稍近平人，岂可尚议迁贬，穷其反侧。万方有责，罪实在予，一物失所，忧将谁属？永言悯念，用恻於怀。而两京官应被贼逼授伪官，三司所推问未了者，一切放免。其贼中守本官，至冬方选，曾受驱驰，既宽刑典，免其贬降，并至来冬放选，合得官时，仍委所司，量事轻重注拟。其已贬官者，续有处分。


○褚太后敬父议



父子者，天伦之极尊也；君臣者，人爵之至敬也。先王之制，不以人爵之贵，加于天伦之尊。《经》曰：“虽天子必有尊也”。言有父也。是以虞、舜、汉祖，虽身为帝，父为匹夫，敬事之礼，不异畎亩之中。此先圣之遗范也。郑玄注《礼》，言“子事父，无贵贱”，又云“子不爵父，嫌卑之也”。加其爵位，犹所不敢，况乃南面而受拜乎？今皇太后虽临朝，王者之父，本无拜礼。（《通典》六十七）




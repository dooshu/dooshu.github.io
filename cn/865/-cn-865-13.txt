卷十三


<集部,别集类,南宋建炎至德佑,石湖诗集

钦定四库全书

石湖诗集卷十三

宋　范成大　撰

与吴兴薛士隆使君游弁山石林先生故居【此卷乾道壬辰冬赴广西道中所作旧名南征小集】

白苹有嘉招苍弁得胜践会心不惮远乘兴恐失便篮舆犯穷腊共作忍寒面溟蒙云酿雪浩荡风落鴈松篁渐清幽猿鹤或悲怨英英文章公作舍锁葱蒨嶢峰俯前荣佳木秀诸院穷搜发山骨林立侍谈讌西岩踞熊虎东岩峙屏案履綦故仿佛盖瓦已零乱经营三十年成毁一飞电摩挲土花碧小立为三叹

自石林回过小玲珑岩窦益奇昔为富人吴氏所有今一子尚幼山检校於官

一丘乃中虚洞穴四无碍却略岩岫杳黝纠石状怪苍牛饮前池碧罅灔微濑雕锼具百巧图画窘千态哀湍写坏磴冻雨湿空翠踈梅照草棘瘦竹拔蹊隧当时闾阎子目力在尘外孤童藐难料奇事疑有待谁欤千金捐来换把茅盖不仙亦足豪衆垤皆累块我评北山游胜絶此无对玲珑讵可小孰能为之大

濯缨亭在吴兴南门外

凄风急雨脱然晴当道横山似见迎野水茫茫何用许斓供游子濯尘缨

乾道己丑守括被召再过钓台自和十年前小诗刻之柱间後五年自西掖帅桂林癸巳元日雪晴复过之再用旧韵三絶

浮生渺渺但飞埃问讯星宫又独来天上人间最高处为君题作郁萧台

拙踈何计补?埃惭愧双旌去复来三过溪门今老矣病无脚力更登台

界天山雪净黄埃溪上扁舟夜泛来匝地东风劝椒酒山头今日是春台

玉山道中

常山多清溪玉山富乔木行色郁苍然颇亦慰愁目梅花隔篱见珑照茅屋晩来风刮地想见飘香玉

桃花坛下望龟峰

石坛无土谩嶔岑何自能生小柏林拟擘蛤蜊龟殻上病来不杀嬾登临

清音堂与赵德庄太常小饮在余干琵琶洲傍洲以形似得名

曲浦弯环绕县青一盃闲客两飘零琵琶不语苍烟暮山水清音着意听

过鄱阳湖次游子明韵

春工酿雪无端密大块囊风不肯收休问巉岩与欹侧我今茅靡共波流野鹰兀兀平沙上折苇萧萧古渡头满眼荒寒底处所令人肠断五湖舟

豫章南浦亭泊舟二首

绣槛临沧渚牙樯插暮沙浦云沉断鴈江雨入昏鸦野旷天何近春寒岁未华来朝风一席随处且浮家闰岁花光晚霜朝草色荒趂墟犹市井收潦再耕桑客路东西懒江流日夜忙长歌情不尽一酌酹沧浪

清江道中橘园甚夥

芳林不断清江曲倒影入江江水緑未论万户比封君瓦屋人家衣食足暑风泛花兰芷香秋日篱落明青黄客舟来迟佳景尽但见碧树愁春霜

清江台在临江郡圃西冈上张安国题榜

南来富寿冈形胜此蟠结岑?戴高台栏槛了风月萧滩曳长烟阁皁炯残雪江流当带横练练浮木末天风来无郷万里吹醉缬登临信奇事忍冻亦痴絶故人春梦觉遗墨秋蛇掣浮云真可咍挥觯酹空阔

自冬徂春道中多雨至临江宜春之间特甚遂作苦语

客行无晴时涔涔如漏天东吴至西江旧岁接新年蜡屐惊踵决油衣笑鹑悬掀淖起复仆顷步如重关略似鸭与猪汨没泥水阑我涂未渠穷一晴愧天悭倒塔桥已断壁破渡无船路人相告语未到先长叹薄晚得硗确稍入袁州山不辞石啮足聊免泥没韀自古行路吟听者凋朱顔轩渠尚能赋诗人类痴顽

玉虚观去宜春二十五里许君上升时飞白茅数叶以赐王长史王以宅为观观旁至今有仙茅极异常草备五味尤辛辣云久食可仙道士煮汤以设客

白云堆里白茅飞香味芳辛胜五芝揉叶煮泉摩腹去全胜石髓畏风吹

入分宜

新喻渡无桥分宜桥有栏孰欤两徼吏贤否已判然堂上着威信四郊如目前入国政可知兹焉略闚观

方竹杖

竹君个个面团团此士刚方独凛然外貌中心俱壁立任从痴子削教圆

游仰山谒小释迦塔访孚惠二王遗蹟赠长老混融

堵田溪渊清洄洄梅洲问路寒云堆连空磴道虬尾滑竹舆直上无梯阶苍官来迎夹道立相逢无言心眼开翠微中断雪磵吼两耳不办供喧豗林间静极成断相政要万壑号风雷山如莲盆绕金地龙官避席余苍崖祖师抱膝坐古塔大禅海浪翻天来腾空狡狯我未暇拄杖踏湿撞莓苔问龙亦借一席地解包听雨眠西斋当年公案忌错举神通佛法同坑埋混融庵中的的意笑我舌本空崔巍兹事且置饱吃饭稊田米贱如黄埃大雨宿仰山翌旦骤霁混融云无乃开仰山之云乎出山道中作此寄混融

谁开大仰云此岂吾力及日光千丈毫弹指衆峰立衡山卷隂气海市发冬蛰韩苏两枯鱼出语自濡湿人厄与天穷底用苦封执但喜拄杖俊仍欣芒屩澁向来三尺泥有足似羁?龙渊古桥皴獭径寒溜泣【龙渊獭径皆山中往迹】春浅山容瘦风饕涧声急一箪寄前村野?旋收拾猫头髠笋尖雀舌剥茶粒土毛冠江西斗酒况可挹聊同一笑粲缓赋百忧集

初入湖南醴陵界

崖树隂隂夹暝途出山欢喜见平芜一春客梦饱风雨行尽江南闻鹧鸪

醴陵驿

緑水桥通县【县前浮桥名】门前柳已黄人稀山木寿土瘦水泉香乍脱泥中滑还嗟堠子长槠州何日到鼓枻上沧浪

湘潭道中咏芳草

积雨倏然晴秀野若新沐芳草径寸姿中有不胜緑萋萋路傍情颇亦念幽独驱马去不顾断肠招隐曲

初见山花

三日晴泥尚没鞾几将风雨过年华湘东二月春才到恰有山樱一树花

槠洲道中

烟凝山如影云褰日射毫桃间红树迥麦里緑丛高客子叹游倦田家甘作劳乘除吾尚可未拟赋离骚

浮湘行

湘山中间湘水横緑苹叶齐春涨生盘涡沄沄去无声吾乘桂舟泝中扬波击汰双撸狞辘轳引笮如牛鸣篙师絶叫叠鼓轰潜鱼跳奔乳猿惊煖烟浮空昼梦腾山长水远天无情吹箫拊瑟吊湘灵水妃风御缤来迎问客良苦远征行昨者斧钺下青冥命我尽护安南兵岭海一视如王庭布荡阳春濯腐腥王事靡盬来有程匪躬之故惟尔甿芳洲杜若空青青九歌凄悲不可听愿赓楚调归和平

湘江洲尾快风挂帆

船头雪浪吼奔雷十丈高帆满意开我自只凭忠信力风应不为世情来儿童屡惜峰峦过将士犹教鼓笛催明日祝融天柱去更烦先卷乱云堆

泊湘江鱼口滩

知时社燕语樯竿游子奔波自鲜欢趂客卖鱼双浆急隔林沽酒小旗寒潇湘浑似日南落岳麓已从天外看薄暮滩前收百丈卧闻三老报平安

谒南岳

湘中固多山夹岸万马屯坡陀无敢高似逊乔岳尊晓投望云亭衆丘拱墙藩浓岚忽飘荡积翠浮云端天柱已峻极祝融更高寒紫盖郁当中冈势汹崩奔峙为赤帝峰下直宫壖垣角楼捧双阙圆方模九阍炎符抚中兴南正实司天草木薰协气山林奠神奸妥灵有备物龙卷鸾旗轩走忝桂林伯与神俱南辕上谒礼亦宜为国忧元元心空祸福相古井寒无澜杯珓不用掷但愿归田园相传壁画好拂拭尘埃昏弓刀立壮士劒佩班灵官後宫行乐处窈窕千云鬟锦地舞月昼珠栊侍春闲武氏笔已絶梗概犹清妍【後宫壁画武洞清笔极禁籞富贵之趣绍兴二十年火後为雨所败後人摹旧蹟更画犹有彷佛】旋车阖庙去颇厌山市喧胜果招客游径排集贤关梵庋绚杂组【衡岳藏经皆锦丝竹帘护之孟蜀时舍帘乃其户部侍郎彬所造】锡杖锵古鐶【开山善果尊者所遗】避雨胜业阁【在岳祠之南】晩晴留凭栏石廪暎岣嵝望眼增孱顔上封眇孤絶南台半云烟碧岫有灵药朱陵巢洞仙【晚晴乃尽见诸峰】病倦懒幽讨山僧镌我顽松樛唐季枝柏局隋初根奇事不胜纪重游当细论【庙路三十里夹岸大松五季时马氏所植胜业寺柏不见根偃於地出八干龙蟠占数亩世所未之见传为隋时物】

两虫

鹧鸪忧兄行不得杜宇劝客不如归天涯羁思难绘画惟有两虫相发挥

衡阳道中二絶

桑下芜菁晚高花出短篱茅檐少春事惟记浴蚕时黑羖鑚篱破花猪突户开空山竹瓦屋犹有燕飞来

衡州石鼓书院

古磴浮沧渚新黉锁碧萝要津山独立巨壑水同波俎豆弥文肃衣冠盛事多地灵锺杰俊宁但拾儒科

合江亭【并序】

合江亭即石鼓书院今为衡州学宫一峰特立踞两水之会湘水自右蒸水自左俱至亭下合为一江而东有感而赋韩文公所谓渌净不可唾者即此处今有渌净阁

石鼓郁嵯峨截然踞沧洲有如古盟主勤王会诸侯蒸湘伯叔国禀命会葵丘敢不承载书戮力朝宗周混为同轨去崩奔不敢留宜哉百谷王博大无与俦氊毳昔乱华车马隔中州未闻齐晋勲包茅费诛求桓文亦弘规尚取童子羞安知千载後但泣新亭囚我题石鼔诗愿言续春秋

沈家店道傍棣棠花

乍晴芳草竞怀新谁种幽花隔路尘緑地缕金罗结带为谁开放可怜春

邵阳口路麤恶积雨余泞难行

平生春梦境俛仰抚八极湖南天尽头梦亦未常识岂知多病身今乃着脚历山泉澄不清崖土璺而赤坳堂滑胜油累块硬逾石贪夫一回顾壮士三叹息不知清淑气果复曾郁积我岂鄙夷之短咏聊一剧

马鞍驿饭罢纵步

食饱倦舆马散策步前冈意行踏芳草萧艾蓊生香春事甚寂寥山桃带松篁游蜂入菜花此岂堪蜜房今年蚕出迟柘叶分寸长好晴才数日岁事未渠央

黄罴岭

薄游每违已兹行遂登危峻阪荡胸立恍若对镜窥传呼半空响蒙蒙上烟霏木末见前驱可望不可追跻攀百千盘有顷身及之白云叵揽撷但觉沾人衣高木傲烧痕葱茏茁新荑春禽断不到惟有蜀魄啼谓非人所寰居然见锄犁山农如木客上下翾以飞宁知有康庄生死安嶮巇室屋了无处恐尚橧巢栖安得拔汝出王路方清夷

衡永之间山路艰澁薄晩吏卒閧云渐近祁阳路已平夷皆有津津之色

朝登赤土岭暮入黄泥谷春江弄花月归梦恍在目觉来行路难杜宇叫高木凹中泥没踝凸处石啮足坐舆我尚病想见肩舆仆衡阳复祁阳可暂不可宿晩来出前冈路坦亭堠促将士走相贺喜色如膏沐人生本无闷逆境要先熟不从忧患来安识平为福夷涂不常遇历险始知足

书浯溪中兴碑後【并序】

乾道癸巳春三月余自西掖出守桂林九日渡湘江游浯溪摩挲中兴石刻洎唐元和至今游客所题窃谓四诗各有定体颂者美盛德之形容以其成功告於神明者也商周鲁之遗篇可以槩见今元子乃以鲁史笔法婉辞含讥盖之而章後来词人复发明呈露之则夫磨崖之碑乃一罪案何颂之有窃以为未安题五十六字刻之石傍与来者共商略之此诗之出必有相诟病者谓不合题破次山碑此亦习俗固陋不能越拘挛之见耳余义正词直不暇恤也

三颂遗音和者希丰容宁有刺讥辞絶怜元子春秋法都寓唐家清庙诗歌咏当谐琴搏拊策书自管璧瑕疵纷纷健笔刚题破从此磨崖不是碑

愚溪在零陵城对岸渡江即至溪甚狭一石涧耳盖衆山之水流出湘中

一水弯环罗带阔千古零陵擅风月取名如许安得愚因病成妍却奇絶至今镜净不可唾犹恐先生遗翰墨泽及溪流不庇身付与後来商巧拙我欲扁舟穷石涧春涨未生寒濑咽纷红骇緑四山空惟有风篁韵骚屑清溪东去客西征钴鉧潭边聊驻节何时随汝下潇湘归路三千橹伊轧【钴鉧熨斗也潭形似之】

宿清湘城外田家

驱马力犹强奏牀身始疲浮浮云拂帐潏潏水鸣篱未熟灯前梦闲寻道上诗湘中多夜雨客枕最先知

宿深溪驿去广右界只一程

北户书频到南云鴈不飞试评骑马路何似钓鱼矶击柝黄茅店篝灯白竹扉故园桑柘煖亦有稻粱肥

石湖诗集卷十三








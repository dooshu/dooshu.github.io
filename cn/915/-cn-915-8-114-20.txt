◇难何佟之社稷位向议

《郊特牲》又云：「君之南向，答阳也。臣之北向，答君也。」若以阳气在南，则位应向北，阴气在北，则位宜向南。今南北二郊，一限南向，皇帝黑瓒阶东西向。（《通典》作今一郊一社南向，皇帝奠币东西向。）故知坛单无系於阴阳，设位宁拘於南北。群神小祠，类皆限南面。荐飨之时，北向行礼，盖欲申灵之尊，表求幽之义。魏世秦静使社稷别营，称自汉以来，相承南向。汉之於周，世代未远，高阝上颓基，商丘馀树，犹应尚存，迷方失位，未至於此，通儒达识，不以为非。庾蔚之昔已有此议，後徐爰、周景远并不同，仍旧不改。（《南齐书·礼志》上，永明十一年，何佟之议，以为社北向，稷东向。仪曹称治礼学士议，又见《通典》四十五。）


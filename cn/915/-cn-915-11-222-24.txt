◇印山寺碑

自结绳运往，观象代兴，礼乐相因，诗书间出，喻是非于一指，论道德于二篇，九流之义遂开，百家之言并作。皆以赋命有遭随，摄养致夭寿，爱惠起于吉凶，情伪动于利害。虽改张罗之咒，未易衅钟之牲，因果之业未申，感应之途犹蔽。是以修短有命，子夏论之而未详；报施在天，史迁言之而未悟。

大丞相渤海王膺岳渎之灵，感辰象之气，直置与兰桂齐芳，自然共圭璋比洁。加以体备百行，智周万象，道兼语默，思极天人。固以兆云非虎，自怀公辅之德；世称卧龙，实在王佐之器。道足以济天下，行足以通神明。表立人之上才，含广途之大量。

永安之末，时各异谋，蜂虿有毒，豺狼反噬，彀弩临城，抽戈犯跸，世道交丧，海水群飞。既而苍龙入隐，白虎出见，命世有期，匡时作宰。拯沈溺以援手，涉波澜而濡足，悬日于胸怀，起大风于衿袖，动之以仁义，行之以忠贞。附之者影从，应之者响起。（《艺文类聚》七十七）


○增重國體事 【 四夷通事】

武選清吏司、照得四方夷狄、自開國以來。陸續開設衞所。及宣慰宣撫安撫招討長官司等衙門。百餘年間。恩威並舉。朝貢各有限期。賞例各有等第。懷柔之道曲盡無遺。凡四夷赴京朝貢有印者自有印信番文無印者自有白頭番文。連方物俱赴沿邊、應該起送衙門。差通事并官舍伴送前來。訪得近年以來。有等小通事。自恃能專其事。誘取夷人貨財。中間有不與者。動輒交通來路通事。并伴送官舍。巧為詞說務動其心。與其捏寫番文。連篇奏進。及查所奏事理。率皆謬妄之言。只得勉為撫諭、畧其罪責。甚非增重國體。抑且貽笑外方。案呈到部、照得通事之設。本為傳譯四夷言語。以通其情有一句傳譯一句有十句傳譯十句不妄為加增。不曲為减少正統土木之変止以通事諸人誘引也先非分求請至生嫌隙此邊務安危所係庶盡本等責任今小通事懷奸至此法律不原合無將今年見在朝貢夷人。求討番文。行令御前荅應大通事都指揮等官詹昇等。會同本部該司官。督令小通事逐一當面審勘要見所進番文係是夷人某人自寫就行給與筆墨令其重寫如其不能。就行追究何人代寫。其代寫之人。得到是何賍物。來路通事。并伴送之人。有無知情。通行奉送法司問罪。仍明白將夷人省諭姑宥之罪。今後再不許聽信交結。此等奸人哄惑。如違治以重罪。雖悔無及。仍行遼東甘肅陝西四川雲南貴州湖廣廣西等處鎮守總兵廵撫廵按三司等官、各行所在起送官司。今後凡有夷人進貢。即便拘其來路有印無印番文。用所在官司印信護封。另行具本付應。差通事伴送官舍賫進。候到鴻臚寺報名。大通事與各邊夷人疏遠或無別情即便通報大通事親自審勘前項護封番文數目相同。本寺照依常例引見。以後有求討。大通事仍會本部該司官。同拘夷人令其當回親筆。將前項事情自寫番文大通事與其封進。照例番譯送科抄出施行。


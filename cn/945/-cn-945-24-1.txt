再乞外任状

右臣近者沥恳拜章祈天俟命愿谐典郡庶获养亲逮今旬月之间未奉允俞之旨内怀危切实不遑宁须再述于愚衷期必回於圣听伏念臣早缘薄技谬玷近班迎侍安舆聚居帝里既代耕而有禄固尽室以相依栖辇毂以食贫已六迁于岁律厠掖垣而承乏又五及于王春桂玉是忧旨甘多阙矧又久叨尘于清列莫演畅于皇猷以愚直之姿素昧毁方之理在孤平之迹常怀履薄之危皇帝陛下曲示含容特加保庇且令备位未忍黜幽臣固非土木之无知岂忘君亲之大造虽然覆载之量姑务于包荒其如方策之言亦旌乎知退苟上烦于澄汰亦何表于廉隅况今外公议以是慙内私诚而尤迫臣母久违故土深念於乡闾臣弟寄食妻家莫均于饘粥臣亦叨荣累岁无补休明聚族神州久嗟侨寓朝廷就列上惕于官箴晨夕问安中煎于旅火伏值陛下道光孝治恩厚曲成望推锡类之仁俯察由衷之恳于江浙之封部择僻小之方州假以使符遂其私便慰臣母怀归之念免臣弟漂泊之嗟有职田禄粟之资备夕膳晨羞之费臣敢不尽心为治竭力从公分旰食之忧勤宣寛大之条诏期于尽瘁少报万分


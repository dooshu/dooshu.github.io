◇使子俊上安帝书

方今西州流民扰动，而征发不绝，水潦不休，地力不复。重之以大军，疲之以远戍，农功消于转运，资财竭于征发。田畴不得垦辟，禾稼不得收入，搏手困穷，无望为秋。百姓力屈，不复堪命。臣愚以为万里运粮，远就羌戎，不若总兵养众，以待共疲。车骑将军骘，宜且振旅，留征西校尉任尚，使督凉州士民，转居三辅。休徭役以助其时，止烦赋以益其财，令男得耕种，女得织，然后畜精锐，乘懈沮，出其不意，攻其不备，则边人之仇报，奔北之耻雪矣。（《后汉·庞参传》）


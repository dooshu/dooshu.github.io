【直石头诗】

率土皆王士。安知全高尚。东垄弃黍稷。西游入卿相。属逢利建始。投分参末将。尺寸（谢集作一。）功未施。河山赏已谅。摄官因时（谢集作特。）暇。曳裾聊起望。郁盘地势远。参差百雉壮。翠壁绛霄际。丹楼青霞上。夕池出濠渚。朝云生叠嶂。笼鸟易为恩。（谢集作思。）屠羊无饰（谢集作聊。）让。泰阶端且平。海水本无浪。小臣何日归。顿辔从□放。（○谢宣城诗集四。《诗纪》六十五。）


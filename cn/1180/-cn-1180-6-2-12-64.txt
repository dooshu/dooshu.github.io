答张巡抚澽滨言士称知己


仆生平好推毂天下贤者。及待罪政府，有进贤之责，而势又易以引人，故所推毂允众。有拔自沉沦小吏，登诸八座，比肩事主者矣。然皆不使人知，不望其报，盖荐贤本以为国，非欲市德于人也。乃今为仆所引拔者，往往用馈遗相报。却之，则自疑曰：“何疏我也？”及不能殚乃心、任乃事。被谴责，则又曰：“何不终庇我也！”凡此皆流俗之见，非大雅之材也。

夫士为知己者用，女为悦己者容。仆于天下贤者，非敢妄为知己也，而人谬以知己相待。嗟乎！使诚以仆为知己也，则古之义士所以酬知己者，盖必有道矣，岂在区区礼文之间哉？且圣贤论人，与其进而不与其退。萧相国以韩信为贤则追之，后见负汉则除之，凡以为公而已。岂一经荐拔，遂尽保其平生哉？

承华翰云云，类以仆为知己者。其所自期，皆古大贤烈士鸿抱，非流俗人所可望也。仆不胜欣服，故敢冒陈其区区，惟执事者览择焉。






◇重与贞阳侯启

员外常侍姜还，奉敕伏具动止。大齐仁义之风，曲被邻国，恤灾救难，申此大猷。皇家枝戚，莫不荣荷，江东冠冕，俱知凭赖。今歃不忘信，信实由衷，谨遣臣第七息显、显所生刘、并弟子世珍往彼充质，仍遣左民尚书周弘正至历阳奉迎，舻舳浮江，俟一龙之渡，清宫丹陛，侯六传之入，万国倾心，同荣晋文之反，三善克宣，方流宋昌之议。国祚既隆，社稷有奉，则群臣竭节，报厚施于大齐，戮力展愚，效忠诚于陛下。今遣吏部尚书王通奉启以闻。（《梁书·王僧辩传》）


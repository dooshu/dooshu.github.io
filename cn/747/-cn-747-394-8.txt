○谏厚奉元陵疏

臣闻《传》曰“近臣尽规”，《礼记》曰：“事君有犯而无隐”。臣幸遇昌运，谬参近列，敢竭狂愚，庶裨分寸，伏惟陛下详察焉。臣尝读《汉书》，见刘向抗疏论王者山陵之诫，良史称叹，万古芬芳。何者？圣贤之心，勤俭是务，必求诸道，不作无益。故舜葬苍梧，不变其肆；禹葬会稽，不改其列。周武葬於毕陌，无邱陇之处；汉文葬於霸陵，因山谷之势。禹非不忠也，启非不顺也，周公非不友也，景帝非不孝也，其葬君亲，皆守微薄。至宋文公始厚葬，用蜃炭益车马，其臣华元、乐举，《春秋》书为不臣。秦始皇葬於骊山，鱼膏为灯烛，水银为江海，珍宝之藏，不可胜计，千载非之。故桓为石椁，夫子曰“不如速朽”，子游问丧具，夫子曰“称家有无”，张释之对孝文曰：“使其中无可欲，虽无石椁，又何戚焉？”是以汉修霸陵，皆以瓦器，不以金银为饰。繇是观之，有德者葬逾薄，无德者葬逾厚，昭然可睹矣。陛下自临御天下，圣政日新，进忠去邪，减膳节用，不珍物之瑞，不近鹰犬之娱。有司给物，悉依元估，利於人也；四方底贡，惟供祀事，薄於己也。故泽州奏庆云，诏曰“以时和为嘉祥”；邕州奏金坑，诏曰“以不贪为宝”。恭惟圣虑，无非至理。而独六月一日制节文云“应缘山陵制度，务取优厚，当竭帑藏，以供费用”者。此缘仁孝之德，切於圣衷。伏以奠亲之义，贵於合礼。陛下每下明诏，发德音，皆比踪唐虞，超迈周汉，岂取悦凡常之目，有违贤哲之心，与失德之君竞其奢侈者也？臣又伏读遗诏曰：“其丧仪制度，务从俭约，不得以金银锦彩为饰。”陛下恭顺先志，动无违者，若制度优厚，岂顾命之意邪？伏惟陛下远鉴虞夏、周汉之仪，深惟夫子、释之之戒，虔奉先旨，俯遵礼经，为万代法，天下幸甚。今赦书虽颁行，诸条犹未出，因之奉遗制敷圣理，固其时也。伏望速诏有司，悉从古礼。臣闻愚夫之言，圣王择焉。况臣忝职史官，亲述睿德，耻同华元、乐举之为臣也，愿以舜禹之理纪圣猷也，夙夜恳迫，不敢不言。祗犯圣明，实忧罪谴，言行身黜，虽死犹生。


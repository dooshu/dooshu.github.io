乞眉仙作东山丝竹图　三首


但无丝竹有东山，要乞丹青补黛鬟。莫被比邻文信国，满前姬侍笑儒酸。东山，有文丞相祠。

中年哀乐宜丝竹，此意惟应逸少知。恰好流觞逢曲水，管弦添写在山时。流觞曲水，在东山。

逸品萧郎画剧工，寻秋曾为写秋容。更将宰相风流意，图向生徒女乐中。去年眉仙为作《东山寻秋图》。






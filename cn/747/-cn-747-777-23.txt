○谢宗卿启（为弟作）

羲叟启：伏蒙奏署知表疏官，伏奉前月二十八日敕旨，授秘书省校书郎，续奉今月五日敕，改授河南府参军者。某少实艰屯，长无才术。徒以与周同姓，从鲁诸儒，托阮籍之竹林，攀郄诜之桂树。曲蒙题目，猥被荐闻。惟我大朝，克崇宗┙。叙文昭武穆之位，敦绍尧缵禹之亲。岂以斯文，失於能者！况一蒙旌录，再忝恩荣。班资将厕於郄超，职业几逾於孙楚。感结所至，死生以之。即以今月某日发赴所职。登门在近，缩地是思，惟勒肺肝，恨无毛羽！伏惟特赐恩察。谨启。








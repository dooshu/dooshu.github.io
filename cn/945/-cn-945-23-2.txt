代人次对奏状

右臣次当转对理合上言辄有见闻不敢缄默臣窃以太祖皇帝建隆年中曾降明诏聿修坠典咸秩无文以前王之功及生民遗庙之存於地志芜废者新其营构颓陊者俾之缮完乃至封树以增崇固亦樵苏而申禁使吉蠲之荐肃奉於常仪昭格之灵允怀於主德暨五岳四渎视三公诸侯兴云雨以利人奠坤元而载物并增严於栋宇用祗事於神只当时树立丰碑以纪成绩赴告青史式焕大猷历今古以遐观真帝王之能事也臣前知河阳领祠济渎旧制长吏每月朔荐献必示躬亲寻以为烦秖令春秋享奠祭不欲数雅合礼经神实依人式资崇奉臣窃见朝廷所修庙宇剏葺斯久寒暑载离或梁木摧颓或屋瓦渗漏渐成隳坏有爽精?州郡虽欲举行动须申报俟符牒之往复必岁月之推迁臣欲乞特降勅旨应前代帝王及岳渎祠庙自今後本处长吏二时奉祠即令检校或有疎损便许葺修仍破省钱不须申覆如此则国之大事在祀典以惟寅神享克诚亦阴骘之昭报干犯旒扆云云


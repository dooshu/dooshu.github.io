一取砚材

石既授工削成砚材随其横竪大小得三十余方一日与同年沈佥宪正岳过沥湖访朱公子暇朱贺曰闻君得水岩石曾琢砚否余曰琢就朱怃然曰惜不令我见水岩之妙在润而发墨石故有理凡木直截处多锋棱横斵则平顺石理亦然庸工治砚如切肪横侧而分之平铺为砚犹操莫耶而用其背也宋贡砚皆钝滑磨墨如磨镜病正坐此然则如何曰法当用石锋直立而层截之则面面发墨矣试之良然


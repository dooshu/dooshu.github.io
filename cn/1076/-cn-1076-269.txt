卷二百六十九

<史部,诏令奏议类,奏议之属,历代名臣奏议>

钦定四库全书

历代名臣奏议卷二百六十九

明　杨士奇等　撰

理财

宋神宗熙宁初苏辙论蜀茶五害状曰右臣伏见朝廷近罢市易事不与商贾争利四民各得其业欣戴圣德无有穷已唯有益利秦凤熙河等路茶场司以买卖茶虐害四路生灵又以茶法影蔽市易贩卖百物州县监司不敢呵问为害不细而朝廷未知禁止臣闻五代之际孟氏窃据蜀土国用褊狭始有榷茶之法及艺祖平蜀之後放罢一切横敛茶遂无禁民间便之其後淳化之间牟利之臣始议掊取大盗王小波李顺等因贩茶失职穷为剽劫凶焰一扇两蜀之民肝脑涂地久而後定自後朝廷始因民间贩卖量行收税所取虽不甚多而商贾流行为利自广近岁李?初定茶法一切禁止民间私买然犹所收之息止以四十万贯为额供亿熙河至刘佐蒲宗闵提举茶事取息太重立法太严远人始病是时知彭州吕陶奏乞改法只行长引令民自贩茶每茶一贯出长引钱一百更不得取息得旨依奏民间闻之方有息肩之望又却差孙迥李稷入川相度始议极力掊取因建言乞许茶价随时增减茶法既有增减之文则取息依旧由是息钱长引二说并行而民间转不易矣而稷等又益以贩盐布乃能增额及六十万贯及李稷引陆师闵共事又增额至一百万贯师闵近岁又乞於额外以一百万贯为献朝廷许之於是奏乞於成都府置都茶场客旅无见钱买茶许以金银诸货折博遂以折博为名多遣公人牙人公行拘栏民间物货入场贱买贵卖其害过於市易又以本钱质典诸物公违条法欺罔朝廷盖茶法始行至今法度凡四变矣每变取利益深民益困弊然供亿熙河止於四十万贯其余以供给官吏及非理进献希求恩赏而害民之余辱国伤教又有甚者夫逐州通判本以按察吏民诸县令佐亦以抚字百姓而计筭息钱均与牙侩分利至於监茶之官发茶万驮即转一官知县亦减三年磨勘国之名器轻以与人遂使贪冒滋彰廉耻不立深可痛惜又案盗贼之法?及二贯止徒一年出赏五贯今民有以钱八百私买茶四十斤者辄徒一年出赏三十贯又逓铺文字事干军机及非常盗贼急脚逓日行四百里马逓日行三百里违二日者止徒一年今茶逓往还日行四百里违一日辄徒一年立法太深苟以自便不顾轻重之宜盖造立茶法皆倾险小人不识事体但以远民无由伸诉而他司畏惮不敢辩理是以公行不道自始至今十余年矣臣切闻朝廷近日察知其弊差官体量然犹恐未知其详臣今访闻稍得其实谨具条件五害如左　其一曰益利路所在有茶其间卭蜀彭汉绵雅洋等州兴元府三泉县人户以种茶为生自官榷茶以来以重法胁制不许私卖抑勒等第高秤低估逓年减价见今止得旧价之半茶官又於每岁秋成籴米高估米价强俵茶户谓之茶本假令米石八百钱即作一贯支俵仍勒出息二分春茶既发茶户纳茶又例抑半价兼压以大秤所损又半谓之青苗及至卖茶本法止许收息二分今多作名目如牙钱打角钱之类至收五分以上买茶商旅其势必不肯多出价钱皆是减价亏损园户以求易售又昔日官未榷茶园户例收晚茶谓之秋老黄茶不限早晚随时即卖榷茶之後官买止於六月晩茶入官依条毁弃官既不收园户须至私卖以陷重禁此园户之害一也　其二曰川茶本法止於官自贩茶其法已陋今官吏缘法为奸遂又贩布贩大宁塩贩甆器等物并因贩茶还脚贩解塩入蜀所贩解塩仍分配州县多方变卖及折博杂物货为害不一及近岁立都茶场缘折博之法拘栏百货出卖收息其间纱罗皆贩入陕西夺商贾之利至於买卖之余则又加以质当去年八九月间为成都买扑酒坊人李安典糯米一万贯每斗出息八钱半年未赎仍更出息二分其他非法类皆如此今四方蒙赖圣恩罢去市易抵当之弊而蜀中茶官独因缘茶法潜行二事使西南之民独不蒙惠泽此平民之害二也　其三曰昔官未榷茶陕西商旅皆以解塩及药物等入蜀贩茶所过州军已出一重税钱及贩茶出蜀兼带蜀货沿路又复纳税以此省税增羡今官自贩茶所至虽量出税钱比旧十不及一纵有商旅兴贩诸处税务畏惮茶官又利於分取息钱例多欺诈以税为息由此省税益耗假有作税钱上历岁终又不拨还转运司但添作茶官岁课公行欺罔又茶官违法贩卖百物商旅不行非唯税亏兼害酒课蜀中旧使交子唯有茶山交易最为浩瀚今官自买茶交子因此价贱此省课之害三也　其四曰蜀道行於溪山之间最?嶮恶般茶至陕西人力最苦元丰之初始以成都府路厢军数百人贴铺般运不一二年死亡略尽茶官遂令州县和雇人夫和雇不行即差税户其为骚扰不可胜言後遂添置逓铺十五里辄立一铺招兵五十人起屋六十间官破钱一百五十六贯益以民力仅乃得成今已置百余铺矣若二百铺皆成则是添兵万人衣粮岁费二十万贯见招填不足旋贴诸州厢军逐州阙人百事不集又茶逓一人日般四驮计四百余斤回车却载解塩往还山行六十里稍遇泥潦人力不支逃匿求死嗟怨满道至去年八九月间劒州劒阳一铺人全然走尽沿路号茶铺为纳命场此逓铺之害四也　其五曰陕西民间所用食茶盖有定数茶官贪求羡息般运过多出卖不尽逐州多亏岁额遂於每斤增价俵卖与人元丰八年凤州准茶官指挥每茶一斤添钱一百其余州郡准此可见又茶法初行卖茶地分止於秦凤熙河今遂东至陕府侵夺蜡茶地分所损必多此陕西之害五也五害不除蜀人泣血无所控告臣乞朝廷哀怜远民罢放榷法令细民自作交易但收税钱不出长引止令所在场务据数抽买博马茶勿失朝廷武备而已如此则救民於网罗之中使得再生以养父母妻子不胜幸甚如朝廷以为陕西边事未宁不欲顿罢茶事即乞先弛榷禁因民贩茶正税之外仍收长引钱一岁之入不下数十万贯而商旅通行东西诸货日夜流转所得茶税杂税钱及酒课增羡又可得数十万贯而罢置茶逓无养兵衣粮及官吏缘茶所费食钱息钱之类其数亦自不少则榷茶可罢灼然易见若异日西边无事然後更罢长引钱如旧收税而止然臣再详师闵所营茶利虽使之裒敛一一如数止於二百万贯无复赢余矣若以前件茶引茶税杂税酒课利等钱约七八十万贯折除即止约有利一百二十余万贯若更除茶逓养兵衣粮及官吏缘茶所费约三四十万贯即是师闵百端非理?虐细民止得八十万贯假令万一蜀中稍有饥馑之灾民不堪命起为盗贼或如淳化之比臣不知朝廷用兵几何费钱几何杀人几何可得平定今但得七八十万贯钱置此不虑臣切惑也兼臣访闻陆师闵去年自成都移治永兴仍取成都供给有本府衙前杨日新者为之卖酒至十一月中师闵自觉非法始移牒永兴成都止就用永兴供给其违法差衙前卖酒及多请过成都供给即不曾举觉其贪冒无耻一至如此亦乞令所差官便行体量如是诣实乞重行黜谪以慰远方积年之愤

辙为中书舍人论处置川茶未当状曰朝廷若罢益利路榷茶之法只榷陕西沿边诸郡不许客旅私贩仍将沿边每岁合用益利诸场茶色及斤重配在诸场令及时立限和买官买数足方许私下交易除沿边所榷地分外一任客人兴贩如此擘画比之顷年全榷益利及陕西诸州其利有五益利茶户不被官场以贱大秤抑勒收买一也昔茶未有榷民间采茶凡有四色牙茶早茶晚茶秋茶是也采茶既广茶利自倍自榷茶以来官中只要早茶其余三色遂弃不采民失茶利过半今既通商则四色茶俱复采二也官所运茶止於边郡所须比榷茶之日所运减半则茶逓役兵州郡雇脚皆得轻减三也陕西茶商既行岐雍之间民皆食贱茶四也益利诸州百货通行酒税课利理当自倍五也若比之今来有司所议但榷名山梁洋三处放行益利诸场茶货其利有四名山梁洋三处榷法如旧而不榷之地犬牙相错榷与不榷茶户利害相辽例皆王民而咫尺之间不宜顿有此异一也榷与不榷地分不远小人易以起动茶户借如名山之西南出茶之地尚有雅州卢山荣经等处若放令此茶北出道过名山彼此相杂不可辨认若放令此茶由水路入嘉眉则名山之茶亦当从此走失寛则榷法自废急则民遭诬罔横被徒配二也官中所买只用早茶则牙茶晩茶秋茶亦为弃物民失厚利与顷岁无异三也沿边诸州蕃部所要茶色各别今只将名山梁洋三色茶与之彼既未谙茶性必有不售四也若比之今来或人之说兼榷陕西里外诸州据合用茶数於益利诸场和买官自般卖和买之余成都路客人贩茶不得过陕西其害有三尽夺茶利商贾不行百课不通酒税课利自减一也运茶既多逓铺役兵及州郡雇脚劳费与顷年无异二也岐雍之民仍食贵茶三也由此观之朝廷若但和买边郡合用茶数只於边郡立榷法其余率皆通商此法一行则上件三说之弊自除至於供给蕃部收买战马之利则与三说无异以此较之利害可见

熙宁中权开封府推官苏轼上言曰均输徙贵就贱用近易远然广置官属多出缗钱豪商大贾皆疑而不敢动以为虽不明言贩卖既已许之变易变易既行而不与商贾争利未之闻也夫商贾之事曲折难行其买也先期而予钱其卖也後期而取直多方相济委曲相通倍称之息由此而得今先设官置吏簿书廪禄为费已厚非良不售非贿不行是官买之价比民必贵及其卖也弊复如前商贾之利何缘而得朝廷不知虑此乃捐五百万缗以予之此钱一出恐不可复纵使其间薄有所获而征商之额所损必多矣帝方惑於王安石之说言皆不行

时青苗法行屯田员外郎知山隂县舜俞不奉令上疏自劾曰民间出举财物取息重止一倍约偿缗钱而谷粟布缕鱼塩薪蔌耰鉏釡錡之属得杂取之朝廷募民贷取有司约中熟为价而必偿缗钱欲如私家杂偿他物不可得故愚民多至卖田宅质妻孥有识耆老戒其乡党子弟未尝不以贯贷为苦祖宗着令以财物相出举任从书契官不为理其保全元元之意深远如此今诱之以便利督之以威刑方之旧法异矣诏谓振民乏絶而抑兼并然使十户为甲浮浪无根者毋得给俵则乏絶者已不蒙其惠此法终行愈为兼并地尔何以言之天下之有常平非能人人计口受饷但权谷价贵贱之柄使积贮者不得深藏以邀利尔今散为青苗唯恐不尽万一饥馑洊至必有乘时贵粜者未知将何法以制之官制既放钱取息富室藏镪坐待邻里逋欠之时田宅妻孥随欲而得是岂不为兼并利哉虽分为夏秋二料而秋放之月与夏敛之期等夏放之月与秋敛之期等不过展转计息以给为纳使吾民终身以及世世每岁两输息钱无有穷已是别为一赋以敝海内非王道之举也

熙宁十年和彭州吕陶上奏曰朝廷欲寛力役立法召募初无过敛民财之意有司奉行过当增添科出谓之寛剩自熙宁六年施行役法至今四年臣本州四县已有寛剩钱四万八千七百余贯今岁又须科纳一万余贯以成都一路计之无虑五六十万推之天下见今约有六七百万贯寛剩在官岁岁如此泉币絶乏货法不通商旅农夫?受其弊臣恐朝廷不知免役钱外有此寛剩数目乞契勘见在约支几岁不至阙乏霈发德音特免数年或逐年限定不得过十分之一所贵民不重困

陶又上奏曰臣今具本路置场买茶往熙河博卖并尽诸州茶货入官便收三分利息旋行出卖致令细民失业枉陷刑宪大於远方不便谨具画一条例如後一臣伏以国家富有四海山泽之利多与民共自仁祖临御以来深知东南数路茶法之害制诏有司一切弛放任令通商货法流行德泽深厚圣时盛事高出前世今天下茶法既通而蜀中独行禁榷此盖言利之臣不知本末苟於劳费而妄为之非所以安静远方之意况川峡四路所出茶货比方东南等处十不及一日月所照文轨混同法无二门仁不异远岂可诸路通商两川却为禁地亏损治体莫甚於斯乃为害之大者故臣敢先言之伏望圣慈特寛茶禁所贵法令平一以幸远方

一本路既为置场买茶将往熙河等处并逐旋取利出卖之後更不许民间衷私买卖遂令诸色人告捕依编勅禁?茶法断罪州县承此指挥後来累有成都府邛州百姓马吉等为衷私卖茶被人告捕有至徒罪各追赏钱一路之民遂生怨诽盖缘立法大重有害於人大凡官中元有之物民间私侵其利方是犯禁只如解州有塩民间煎者乃是私塩晋州有矾山民间炼者乃是私矾今川蜀茶园本是百姓两税田地不出五谷只是种茶赋税一例折科役钱亦须均出自来采茶货卖以充衣食伏缘此茶本非官地所产乃是百姓己物显与解塩晋矾事体不同一旦立法须令中卖与官或敢私下交易便成犯禁斤数稍重乃至徒刑仍没纳随行物色别理赏钱恭惟陛下仁圣恤物之心必不如此伏乞别立条约以救苛刻之弊免使刑辟滋彰有伤和气

一本州导江县蒲村堋口小唐兴木头等镇各准茶马司指挥尽数收买茶货入官并已施行民之受弊大率均一惟导江县一处尤为切害盖缘本处是西山八州军隘口自来通放入城郭部落博易买卖其蕃部别无见钱交易只是将到椒蜡草药之类於铺户处换易茶货归去食用谓之茶米或有疾病用此疗治旦暮不可暂阙今来官中须要见钱出卖则蕃部难更将椒蜡等物入场博买若於铺户处博易则官茶每斤取三分息钱铺户价例自然增长蕃部买卖便致阻隔况茂州军兴之後人情方始安帖岂宜更使茶货不通别生边事

右谨具如前所有茶禁不通细民失业刑辟太重?於远方不便事理并已条析如前臣切见熙宁七年朝廷差李?蒲宗闵入川相度买茶往熙河博马等事当时使者急於进用不察事体遂认逐年息钱四十万贯应副熙河後来运茶积滞岁课不足即便擘画却於彭汉二州逐年收买狭布各十万疋名为折当脚钱其实将布上所得之息充入茶利自後又恐买布亦难敷及元数则乞却雇囬船车般解塩入川洎至塩法难行则又乞将川中有茶去处并行收买前後乖错非止一事只是欲窃功赏不恤民间弊病臣愚伏望圣慈特赐采察所贵远方之俗被惠安生至如官吏费耗道途阻节税额亏损得不补失则臣不敢喋喋开陈以浼天听伏乞以臣此奏下本路安抚转运提刑司相度利害特赐施行

神宗时薛向任发运使行均输法於六路同修起居注范纯仁言臣尝亲奉德音欲修先王补助之政今乃效桑羊均输之法而使小人为之掊克生灵敛怨基祸安石以富国强兵之术啓迪上心欲求近功忘其旧学尚法令则称商鞅言财利则背孟轲鄙老成为因循弃公论为流俗异已者为不肖合意者为贤人刘琦钱顗等一言便蒙降黜在廷之臣方大半趋附陛下又从而驱之其将何所不至道远者理当驯致事大者不可速成人材不可急求积敝不可顿革倘欲事功亟就必为憸佞所乘宜速还言者而退安石答中外之望

纯仁为起居舍人知谏院又论发运均输状曰臣伏覩近降勅命委江淮发运司行均输之法此盖制置条例之臣不务远图欲希近效略取周礼賖敛之制理市之法而谓可以均平百物抑夺兼并以求陛下之信其实用桑羊商贾之术将笼诸路物货买贱卖贵渔夺商人毫末之利以开人主侈大之心甚非尧舜三代务本养民之意也臣闻传称先王之化民曰陈之以德义而民兴行先之以恭廉而民不争导之以礼乐而民和睦示之以好恶而民知禁今使贪鄙之吏多引其类习商贾之态以市道诱民固异先王陈德义示好恶之意而欲民之兴廉知禁不可得已且成汤不殖货利孔子罕言利孟轲亦曰何必曰利圣贤非以财利为不可用也盖恶其诱导民心以滋贪慾之风耳夫上之所好下必有甚焉诗曰尔之教矣民胥效矣苟国家得末利而败风俗非治世之道也王者治财惟在务农桑禁游惰开衣食之原节无用之费上率下以俭下化上以勤上下勤俭则自然公私有余矣今耕桑之人不劝衣食之原不广朝廷不先节俭百姓率多游惰不务生财之道乃使小人扇好利之风而欲国家财用富足是犹缘木而求鱼也不独伤教无益之如此而又将有害之大者焉夫百姓者陛下之赤子也教养之道不可不至抚之以仁则孝爱生导之以利则争夺起则其所施之法所任之人安得不慎哉今执政不明引用小人使专利病而其人素有贪饕之行屡为欺罔之奸必将以羡余悦朝廷以贿赂结权幸加以吏民贫弱官吏承风君门九重朝廷万里有掊克之患而不得诉有疮痍之苦而不得伸怨愤一兴何所不至陛下虽有子惠黎元之意天下何由而信之哉伏望陛下思圣人之训黜霸者之术以农桑为衣食之本以殖货为败俗之端特降诏旨追改前勅以近者东南郡县多被水灾其均输未得施行则必中外生民咸仰盛德若谓已行之命不可遽止则乞先罢某人但委逐路监司只用常平旧法凡物之贱者贵价以敛之物之贵者贱价以发之无令抑配人民务求羡息亦足以均平物价沮抑兼并又何必过为更张以伤大德哉臣职叨言路义切爱君知而不敢不言言之不敢不尽惟望圣慈留神纳听不独臣之幸甚实天下幸甚

纯仁又乞诏御史觉察转运使刻剥为政状曰臣切以天下财用出於耕桑耕桑出於民力民力有余则财用足民力困弱则财用匮故传曰百姓不足君孰与足如此则财用以民力为根本未有弱其根本而盛其枝叶者矣向闻京东转运使因进羡财公私窘廹今又闻本路官将绵俵与人户每十三两折和买绢一匹人户却须减价卖易如有斤两折耗比给见钱甚有亏损及至纳绢之日所陪益多及闻荆湖北路监司令民进纳授官有人户家财不能满数者须令三四户同共进纳内只一户受官受官者既使他人助钱太为侥幸同纳者无名被敛徒抱怨嗟陛下方患国用不足正宜爱惜根本今转运使所为如此安得民力不伤孔子谓与其有聚敛之臣宁畜盗臣盖谓盗臣止侵末财聚敛必伤根本伏望圣慈下逐路体量如实有上件事状宜与重行责降仍乞诏御史台觉察诸路转运使有敢以刻剥为政者速行弹奏所冀民力渐苏王道可行

监察御史里行刘挚乞复钱禁奏曰先王之制钱币也所以御万物通有无而调虚盈人主之所操天下之利势也鼓铸之权一制於公上而下不得私之其发散交易流布运用虽或积于公或藏于民转移出入之不常而要皆为县官之物使不出于中国用尔是以糜毁之奸散泄之弊不可以无禁也天下诸路监冶所铸入于王府岁亡虑数十百万缗自国朝以来积而至此其数几何谓宜公私沛然有余裕矣然今都内之藏既不闻於贯朽而民间之匮时或谓之钱荒此何谓也其故大者在泄之於四夷而已曩时着令铜钱出中国界者云云数及一贯其罪抵死立重赏以购告捕而居停资给与夫官吏之失检察者皆罪有差今熙宁制删去此条而徒闻沿边有每贯税之之令利之所在民不惮於冒法前日杀之犹莫能制况遂弛其令哉使四夷不劳而获中国之利以为利三边之所漏海舶之所运日积一日臣恐竭吾货财穷吾工力不足以给之而区区之筭税权其得失何啻相万哉夫钱以铜为本铜之必禁前世固已有祸福之论今朝廷方增置钱冶而删去铜令官之所积日益发散民间得以买卖肆为器用以牟厚利盖非独失铜而已也而又至於销毁法钱盖缘钱者和炼之已精其工费尤简变而为器有数倍之利然则既泄之又坏之欲钱之充溢不可校如古之盛理宜无有也故臣愚欲乞申严边制以塞流散之路复立铜禁以蕃鼓铸之本而息销毁之患

淮南转运使苏颂奏乞减定淮南塩价疏曰臣伏见淮南一路财赋之数?为浩繁尤藉每岁卖塩额钱一百余万贯资助经费而近岁已来连并不敷议者咸谓不能禁絶私贩之人侵夺公利而致然耳且濒海之地泻卤所生而又宿亳诸州连接京东西通商地分贩者不宿昔而获厚利虽峻以刑诛亦不可禁絶加以私货美而价贱官货恶而价贵民间既利於私易则官塩无由出卖得行往往只是抑配与坊郭人户及过往舟船如此课额何从而登办也夫塩味之於人日食而不可阙者非同茗酤用之有时也以一路生齿之繁食塩者不可胜计而百万之课前後登亏不同非昔之食者衆而今之食者寡也盖未思所以制其本耳臣窃闻曩时数有建言者欲将一路官塩设法减价出卖或有欲只减出产州军价直者臣以谓远近一槩减价诚未易遽行若且於出产地分通泰楚海州涟水军及通商隣境宿亳夀泗等州减定使公私之价不甚辽絶则民间乐买者必衆而私贩之人自知利薄而重犯法矣苟度越一州而贩入他州界则道路潜匿必艰於隣境官司捕搦亦易为禁止也若行之三数年间课额稍登然後於近里州军一例裁减此诚移私货官利之法也

张方平上疏论国计事曰臣切惟天之生民以衣食为命圣人因是而为之均节立君臣贵贱等威之分以止其争且乱故礼也者文饰此者也刑也者防禁此者也凡所谓赏罚法令仁义廉耻皆缘此而後立者也衣食不足何礼刑之有哉内无以保其社稷外无以制其侮乱国非其国矣故货食者人事之确论非高谈虚辞之可致者也今京师砥平冲会之地连营设卫以当山河之险则是国依兵而立兵待货食而後可聚此今天下之大势也臣在仁宗朝庆历中充三司使嘉佑初再领邦计尝为朝廷精言此事累有奏议所陈利害安危之体究其本原冗兵?为大患略计中等禁军一卒岁给约五十千十万人岁费五百万缗臣前在三司勘会庆历五年禁军之数比景佑以前增置八百六十余指挥四十余万人是增岁费二千万缗也太祖皇帝制折杖法免天下徒初置壮城牢城备诸役使谓之厢军後乃展转增创军额今遂与禁军数目几等此其岁增衣粮几何是皆出於民力则天下安得不困臣庆历五年取诸路塩酒商税岁课比景德计会録皆增及三数倍以上景德中收商税四百五十余万贯庆历中一千九百七十五万余贯景德中收酒课四百二十八万余贯庆历中收一千七百一十万余贯景德中收塩税课三百三十五万余贯庆历中收七百一十五万余贯但茶亦有增而不多尔天下和买紬绢本以利民初行於河北但资本路军衣遂通其法以及京东淮南江浙景佑中诸路所买不及二百万疋庆历中乃至三百万疋自尔时及今二十年但闻比校督责不闻有所寛减如此浚取天下岂复有遗利自古有国者货利之入无若是之多其费用亦无若是之广也昔唐室自天宝之乱肃代之後国力大窘禁军乏饷畿甸百姓至挼穗以供兵食登都城门以望四方贡奉之至可谓危蹙已然患难既平则兵有时而解兵解则民力纾矣今中外诸军坐而衣食无有解期天下困敝已如此而上下恬然不图云救宝元康?中夏戎阻命西师在野既聚军马即须入中粮草在京支还交钞银钱物帛一岁约支一千万贯以上三司无以计置即须内帑供给庆历二年三年连年支拨内库银紬绢只此两次六百万疋两三司以补不足寻即支尽西事已?二纪于兹中间亦不闻有所处置者邦家不幸大变仍臻颁赉之余府库虚匮宿岁旧积盖无余几万一因之以饥馑加之以宼戎臣恐智者难以善於後矣夫苟且者臣下及身之谋远虑者陛下家国之计立事体大在陛下所忧无先於此财计之任虽三司之职日生烦务常程计度簿书期会则在有司至于议有系於军国之体事有关於安危之机其根本在於中书枢密院非有司可得预也今夫赋敛必降勅支给必降宣是祖宗规摹二府共司邦计之出入也今欲保大丰财安民固本当自中书枢密院同心协力修明真宗已前旧典先由兵籍减省以次举其为敝之大若宗室之制官人之法诸生事造端非简便者裁而正之至于微末细故於国计盈虚不足为损益属之有司可矣提其纲则衆目张澄其源则下流清易曰穷则变变则通通则久又曰变而通之以尽利节卦之辞曰节以制度不伤财不害民故伤财害民之事当为制度以节之尔若但遵常守故龊龊细文避猜嫌顾形迹恤浮议而废远图忽人谋而徼天幸日月逝矣岁不我与後虽噬脐何嗟及矣臣服在近列荷恩三朝切见时事日以廹急不胜忧愤辄罄狂瞽惟陛下留神省察时铜铁官多建言铸钱事不尽行而又自弛钱禁民之销毁与夫阑出境外者为多方平谏曰禁铜造币盗铸者抵罪至死示不与天下共其利也故事诸监所铸钱悉入于王府岁出其奇羡给之三司方流布于天下然自太祖平江南江池饶建置炉岁鼓铸至百万缗积百年所入宜乎贯朽於中藏充足於民间矣比年公私上下并苦乏钱百货不通人情窘迫谓之钱荒不知岁所铸钱今将安在夫铸钱禁铜之法旧矣令敕具载而自熙宁七年颁行新敕删去旧条削除钱禁以此边关重车而出海舶饱载而回闻沿边州军钱出外界但每贯收税钱而已钱本中国宝货今乃与四夷共用又自废罢铜禁民间销毁无复可辨销熔十钱得精铜一两造作器用获利五倍如此则逐州置鑪每鑪增数是犹畎浍之益而供尾闾之泄也

监察御史里行彭汝砺上奏曰臣闻古之所谓理财者以义理之而已非谓夺而有之也如今所谓市易盖几於夺矣凡民之所用皆聚而待之凡民之所利皆取而专之道路之所贩不得於私而必之於公市肆之所资不得售於私而必取於公又为假贷以招民於冻馁百姓为之怨伤愁苦而上之人方以此【原本阙】知东南为详江以南其地利在茶浙江东西所利在物帛州乡之类以此为生而商贾者资焉每岁舟浮辇运络绎於路官得其征以禄百官以养军旅以事父母以育妻子视京师如归焉今而市易既自遣使以专其利而商贾不行矣利入市易而三司之税有损利归公家而百姓之用不足其弊非难知也且市易之法非不善也诚使如诏书敛市之不售货之滞於民者以其贾买之虽举天下为之可也而其利亦无穷且如江东今年夏旱米斗三百银每两不至千浙东西今年丝每斤不至四百民在穷乏方无所售使有司因此时取之以待公家之乏利实在民而公家亦与焉今不知出此使牙侩小人日与市民争毫髪丝粟之息此计之至不善也盖昔之御商贾之法权其盛衰而已方其盛厚征以抑之方其衰簿税以扬之未尝专其利而有之也唐刘晏权万货轻重使天下无甚贵贱兵兴数年敛不及民而用度足君子或贱之今为计晏下矣闻之冢宰制国用必以岁之杪五谷皆入然後制国用量入以为出廪人以岁之上下数邦用以知足否以治年之丰耗不足则诏王杀国用国家岁比不登而税赋之入比异时十失三四亦以此言於陛下乎天之丰歉无常而国之用有定以无常支有定此固已不给矣而开边境凿河渠兴圩垾而所费益侵此亦无恠上下内外之俱告乏也臣愿少罢一切力役视浮费而损之以需有岁焉古者三年一郊以致诚於天地以天地之德为不可报也故牲币服器一於简而已自汉及唐浮文滋长矣而恩赏之例尤过於厚使尚文为是邪於救世则今当从质矣以尚丰为是邪於趋时则今当用约矣况未必当於礼也古者以义养君子以利养小人今军伍之赏且以为因循难废而羣臣幸以才艺数蒙陛下休命平时恩施厚矣於是时得封其祖考及其妻子施于子孙又以无功安受无名之赏此非不可节也人皆曰养财有道为此者私忧过计矣夫养财固有道用之独可无礼乎不止於平时而节之而图之於不及不於贵者而均之而变於其下亦不?以言仁智矣惟陛下察之

判三班院曾巩上奏曰臣闻古者以三十年之通制国用使有九年之蓄而制国用者必於岁杪盖量入而为出国之所不可俭者祭祀也然不过用数之仂则先王养财之意可知矣盖用之有节则天下虽贫其富易致也汉唐之始天下之用尝屈矣文帝太宗能用财有节故公私有余所谓天下虽贫其富易致也用之无节则天下虽富其贫亦易致也汉唐之盛时天下之用尝裕矣武帝明皇不能节以制度故公私耗竭所谓天下虽富其贫亦易致也宋兴承五代之敝六圣相继与民休息故生齿既庶而财用有余且以景德皇佑治平校之景德户七百三十万垦田一百七十万顷皇佑户一千九十万垦田二百二十五万顷治平户一千二百九十万垦田四百三十万顷天下岁入皇佑治平皆一亿万以上岁费亦一亿万以上景德官一万余员皇佑二万余员治平并幕职州县官三千三百余员捴二万四千员景德郊费六百万皇佑一千二百万治平一千三百万以二者校之官之衆一倍於景德郊之费亦一倍於景德官之数不同如此则皇佑治平入官之门多於景德也则皇佑治平用财之端多於景德也诚诏有司按寻载籍而讲求其故使官之数入者之多门可考而知郊之费用财之多端可考而知然後各议其可罢者罢之可损者损之使天下之入如皇佑治平之盛而天下之用官之数郊之费皆同於景德二者所省者盖半矣则又以类而推之天下之费有约於旧而浮於今者有约於今而浮於旧者其浮者必求其所以浮之自而杜之其约者必本其所以约之由而徔之如是而力行以岁入一亿万以上计之所省者十之一则岁有余财一万万驯致不已至於所省者十之三则岁有余财三万万以三十年之通计之当有余财九亿万可以为十五年之蓄自古国家之富未有及此也古者言九年之蓄者计每岁之入存十之三耳盖约而言之也今臣之所陈亦约而言之今其数不能尽同然要其大致必不远也前世之於雕敝之时犹能易贫而为富今吾以全盛之势用财有节其所省者一则吾之一也其所省者二则吾之二也前世之所难吾之所易可不论而知也伏惟陛下冲静质约天性自然乘舆器服尚方所造未尝用一奇巧嫔嫱左右掖庭之间位?多阙躬履节俭为天下先所以忧悯元元更张庶事之意诚至恻怛格于上下其於明法度以养天下之财又非陛下之所难也臣诚不自揆敢献其区区之愚陛下裁择

巩又奏曰臣尝言皇佑治平岁入皆一亿万以上而岁费亦略尽之景德官一万余员皇佑治平皆三万余员景德郊费六百万皇佑治平皆一千万以上是二者费皆倍於景德使皇佑治平入官之门多於景德者可考而知皇佑治平郊费之端多於景德者可考而知然後议其可罢者罢之可损者损之使岁入如皇佑治平而禄吏奉郊之费同於景德则二者所省盖半矣则又以类推而省之以岁入一亿万计之所省者十之一则岁有余财一万万所省者十之三则岁有余财三万万以三十年之通计之当有余财九亿万可以为十五年之蓄自古国家之富未有及此也陛下谓臣所言以节用为理财之要世之言理财者未有及此也令付之中书臣待罪三班按国初承旧以供奉官左右班殿直为三班立都知行首领之又有殿前承旨班院别立行首领之端拱以後分东西供奉又置左右侍禁及承旨借职皆领于三班三班之称亦不改初三班吏员止於三百或不及之至天禧之间廼緫四千二百有余至於今廼捴一万一千六百九十宗室又八百七十盖景德员数已十倍於初而以今考之殆三倍於景德略以三年出入之籍较之熙宁八年入籍者四百八十有七九年五百四十有四十年六百九十而死亡退免出籍者岁或过二百人或不及之则是岁岁有增未见其止也臣又略考其入官之繇条於别记以闻议其可罢者罢之可损者损之惟陛下之所择臣之所知者三班也吏部东西审官与天下他费尚必有近於此者惟陛下试加考察以类求之盖有约於旧而浮於今者有约於今而浮於旧者其浮者必求其所以浮之自而杜之其约者必本其所以约之由而?之如是而力行使天下岁入亿万而所省者什三计三十年之通当有十五年之蓄夫财用天下之本也使国家富盛如此则何求而不得何为而不成以陛下之圣质而加之励精以变因循苟简之敝方大修法度之政以幸天下诒万世故臣敢因官守以讲求其损益之数而终前日之说以献惟陛下裁择

哲宗初即位资政殿大学士吕公着上奏曰臣伏见陛下自临朝以来留神庶政以休息生民为念凡所施为皆中义理如罢导洛堆垜等局减放市易见欠息钱罢人户养马放积欠租税差官体量茶塩法使者之刻剥害民如吴居厚霍翔王子京等内臣之生事敛怨如李宪宋用臣等皆从罢去中外闻之无不欣喜踊跃今来复蒙陛下不遗踈拙特降清问臣虽无状敢不竭尽愚见臣伏思先帝初即位召臣充翰林学士当时亲见先帝至诚求治尝令臣草诏书以寛省民力为意自王安石秉政变易旧法羣臣有论其非便者则以为沮坏法度必加废斥自是青苗免役之法行而取民之财尽保甲保马之法行而用民之力竭市易茶塩之法行而夺民之利悉若此之类甚衆今陛下既已深知其弊至公独断不为衆论所惑则更张之际当须有术不在仓卒且如青苖之法但罢逐年比较则官司既不邀功百姓自免抑勒之患免役之法当须少取寛剩之数度其差雇所宜无令下户虚有输纳上户取其财中户取其力则公私自然均济保甲之法止令就冬月农隙教习仍只委本路监司提按既不至妨农害民则衆庶相得安业无转为盗贼之患如此三事并须别?良法以为长久之利至於保马之法先朝已知有司举行之谬市易之法先帝尤觉其有害而无利及福建江南等路配卖茶塩过多远方之民殆不聊生俱非朝廷本意恐当一切罢去而南方塩法三路保甲尤宜先革者也以上数事皆略陈大槩其他详悉非书所能尽然臣所深虑者陛下必欲更修庶政使不惊物听而实利及民莫若任人为急故臣前日辄献愚诚乞陛下广开言路选置台谏官诚得中正之士布在要职使讲求天下利害议所以更修之术朝廷上下协心同力斟酌而裁制之则天下不难为矣若不得其人则虽有欲治之意终不可以济事功臣又切虑议事者以为若更张青苗助役等法则向去国用必至不足然自来提举常平司等处钱物并系封桩自不许拨充军国常费况今日正是息民省事之时既外不轻用兵革内无土木横费自然国计易给兼罢得上件掊敛则民力已觉渐舒只如近日方罢导洛司堆垜场沿汴税额已有增数此古人所谓百姓足君孰与不足者也

监察御史王岩叟论河北榷塩之害疏曰臣切见河北二年以来新行塩法考观其文纎悉皆具所以用意於国家收利於公上不为不至然立法之初必以谓官不劳而法可行民无苦而利可得臣今观之大异於此运载之车名为和雇而郡县镇寨或无可雇者则不免有配车於上户之扰主司移文则未知和雇郡县应办则其实均科一岁之间或至数四其能胜乎载而至官官自卖之势须准留以备消耗故买者又不免有分两不足之弊平日商旅通行随力大小乘时辇置塩亦有余民间不知有阙絶之患今车脚既艰运载不续则又不免有时时无数谓之良法固如此乎臣切度计议之人必曰止笼商贾之利以归公家而无所增於民今则在在处处民间塩价增贵一倍乃是既夺商贾之利又增居民之价以为息尔所以万口咨嗟以谓不惯日食贵塩如此又未尝买之艰难如此也仍闻去城稍远贫家下户往往不复食塩至有以塩比药之语夫增价於民而收息於官以为异效其谁不能虽十倍之亦无难也顾於百姓何如尔伏惟河朔天下根本祖宗以来推此为惠愿陛下不以损於民为利而以益於民为利复塩法如故以为河北数百万生灵无穷之赐

贴黄称庆历六年尝有臣寮擘划塩法一岁之间止旧数可增钱五十九万二千八百余贯利之所得可谓厚矣仁宗曾不以为意而恻然发德音云朕虑河北军民顿食贵塩可且令依旧至今耆旧言之往往流涕其勅书刻石於北京今録本上进庶几陛下得见仁宗之意体而法之以益盛德为社稷无疆之休又称庆历六年塩税额止一十九万余缗今若依元丰六年末推行?法以前岁收塩税为额自己三十三万余缗比旧亦增矣

岩叟又奏曰臣伏覩朝旨差范谔相度河北转运使范子奇所奏乞令塩税收十分税钱事臣昨在河北亦知商贾有自请於官乞罢?买而愿纳倍税者此盖出於商贾患?买之夺其利而巧为此谋主计者但知能於商贾倍得税缗以为利不知商贾将於民间复增卖价以为?也臣近因论河北塩法?买不便且録庆历六年仁宗勅书缴进意谓得经圣览不复更有此指挥今既未然理当再有论列伏以仁宗既不行三司搉买之法又不从都运司增税之请直批云朕虑河北军民顿食贵塩可且依旧一言感人沦於骨髄刻之琬琰明若日星方是时计岁所增几六十万缗仁宗岂不为公家之利博且多邪意以谓藏之官不若藏之民图於近不若图之远故特捐数十万缗无穷之息以为数百家无穷之惠岁月虽旧而恩意则新今陛下即位之始正宜复以祖宗一言感悦天下岂宜以小利失人心也夫小利得之易人心得之难陛下岂不惜邪借此使者复命以增为可行陛下遂将用其言而增之邪然则如仁宗勅书之语自河而北人人共知不可违而违之如陛下名义何臣诚知陛下初无此心特为朝议者未之思耳且以利害义非善谋也以怨易恩非忠告也要之前日之德音不可忘今日之驩心不可失至理在目了无可疑臣乞罢谔勿遣特以庆历勅书申谕言者以昭陛下惠爱之心以塞计臣聚敛之意则不独河北之人幸甚实天下幸甚

元佑元年岩叟乞罢青苗奏曰臣等累日前连章上言乞依台谏官前後论列早赐罢支青苗钱事尚未蒙指挥施行臣等未谕圣意仰惟自青苗之法行天下困弊日甚一日不如昔时陛下静则以尧舜之心为心动则以祖宗之法为法高明博大无所不通必知行青苗以来百姓皇皇日甚一日天下之人议论沸腾者今十六七年矣必不肯复以为便力主而行之切闻有大臣妄进奸言惑乱圣听谓恐国用不足觊陛下以此为富国之计便可见其无识今匹夫放债取利为之不已而终必自败况为国乎富国有大道养民有大本岂有匹夫朝夕之事可为富国长久之计哉比者四民不循其分不安其业故所得者皆苟得所图者皆苟图今陛下即位以来四民得安其分得安其业天下之富自将有余为士者不敢狂言妄作徼功幸进以生事於四方而耗公私之财岁之所惜自己无穷此一富也为农者絶诛求之苦息调发之劳罢不急之役寛非时之扰天下从此无逃民四海?此无荒田耕桑以时常赋不阙岁之所入不可胜计此一富也为工者不穷竭材用以治兵器不倾极功能以事土木崇俭尚朴而华靡纎巧无所陈於前日有所省月有所积而富不可胜用也为商者无均输之政以害其生无市易之法以夺其利而後皆得自竭其计自运其财以流行於四方人人之得有余而国家征税之入无筭此其富不可胜用也四者所得孰与青苗之息乎为陛下大臣不知以此开陛下之心而乃岁初而出之岁终而入之朝而出之暮而入之以求毫分之息以自利者匹夫富者之事也岂有为天下而为匹夫之事哉陛下只当思养民不须思富国若主於富国则民必自穷若志在养民则国将自富发之於心曾靡毫厘之差覩之於事遂争千里之远惟在审处之也伏望陛下检会臣等前奏留神省纳早赐施行岩叟请诏有司讲究商贾利病奏曰伏以祖宗盛际四方之商贾交出於涂而万货无所滞公私共享其利优游乎丰乐而不自知其後利专於公上商贾为之不行通都会邑至有?寞之叹非独商贾之患也而上下均受其弊陛下即位之始首发德音废导洛罢市易还民衣食之源以惠养困穷人人蒙福如遂更生有司固无复争利之端矣然二年于今不为不久商贾犹病乎不通而国家未获其益何也必法有蔽於中而讲之未尽其术也伏望特诏有司深究利病以通天下之商贾下以祫百姓而上以资县官庶几人物熙然复及祖宗之盛臣愚不胜区区

朝奉郎前知登州军州事苏轼状奏曰臣切闻议者谓近岁京东?塩既获厚利而无甚害以谓可行以臣观之盖比之河北淮浙用刑稀少因以为便不知旧日京东贩塩小客无以为生大半去为盗贼然非臣职事所当言者故不敢以闻独臣所领登州计入海中三百里地瘠民贫商贾不至所在塩货只是居民吃用今来既?入官官买价贱比之竈户卖与百姓三不及一竈户失业渐以逃亡其害一也居民咫尺大海而令顿食贵塩深山穷谷遂至食淡其害二也商贾不来塩积不散有入无出所在官舍皆满至於露积若行配卖即与福建江西之患无异若不配卖即一二年间举为粪土坐弃官本官又被责专副破家其害三也官无一毫之利而民受三害决可废罢切闻莱州亦是元无客旅兴贩事体与此同欲乞朝廷相度不用行臣所言只乞出自圣意先罢登莱两州?塩依旧令竈户卖与百姓官收塩税其余州军更委有司详讲利害施行

轼为朝奉郎试中书舍人时乞不给散青苗钱斛状曰准中书録黄先朝初散青苗本为利民故当时指挥并取人户情愿不得抑配自後因提举官速要见功务求多散讽胁州县废格诏书名为情愿其实抑配或举县勾集或排门抄劄亦有无赖子弟谩昧尊长钱不入家亦有他人冒名诈请莫知为谁及至追催皆归本户朝廷深知其弊故悉罢提举官不复立额考校访闻人情安便昨於四月二十六日有敕令给常平钱斛限二月或正月只为人户欲借请者及时得用又令半留仓库半出给者只为所给不得辄过此数至於取人户情愿亦不得抑配一遵先朝本意虑恐州县不晓朝廷本意将为朝廷复欲多散青苗钱谷广收利息勾集抑配督责严急一如向日置提举官时八月二日三省同奉圣旨令诸路提点刑狱司告示州县并须候人户自执状结保赴县乞请常平钱谷之时方得勘会依条支给不得依前勾集抄劄强行抑配仍仰提点刑狱常切觉察如有官吏似此违法骚扰者即时取勘施行若提点刑狱不切觉察委转运安抚司觉察闻奏仍先次施行者右臣伏见熙宁已来行青苗免役二法至今二十余年法日益弊民日益贫刑日益烦盗日益炽田日益贱谷帛日益轻细数其害不可胜言者今廊庙大臣皆异时痛心疾首流涕太息欲已其法而不可得者况二圣恭已惟善是从免役之法已尽革去而青苗一事乃独因旧稍加损益欲行紾臂徐徐月攘一鸡之道如人服药病日益增体日益羸饮食日益减而终不言此药不可服但损其分剂变其汤使而服之可乎熙宁之法本不许抑配而其害至此今虽复禁其抑配其害故在也农民之家量入为出缩衣节口虽贫亦?若令分外得钱则费用自广何所不至况子弟欺谩父兄人户冒名诈请如诏书所云似此之类本非抑勒所致昔者州县并行仓法而给纳之际十费二三今既罢仓法不免乞取则十费五六必然之势也又官吏无状於给散之际必令酒务设鼓乐倡优或关扑卖酒牌子农民至有徒手而归者但每散青苗即酒课暴增此臣所亲见而为流涕者也二十年间因欠青苗至卖田宅雇妻女投水自缢者不可胜数朝廷忍复行之乎臣谓四月二十六日指挥以散及一半为额与熙宁之法初无小异而今月二日指挥犹许人户情愿请领未免於役法网民使快一时非理之用而不虑後日催纳之患二者皆非良法相去无几也今者已行常平粜籴之法惠民之外官亦稍利如此足矣何用二分之息以贾无穷之怨或云议者以为帑廪不?欲假此法以赡边用臣不知此言虚实若果有之乃是小人之邪说不可不察昔汉宣帝世西羌反议者欲使民入谷边郡以免罪萧望之以为古者藏於民不?则取有余则与西边之役虽户赋口敛以赡其乏古之通议民不以为非岂可遂开利路以伤既成之化仁宗之世西师不解盖十余年不行青苗有何妨阙况二圣恭俭清心省事不求边功数年之後帑廪自溢有何危急而以万乘君父之尊负放债取利之谤锥刀之末所得几何臣虽至愚深为朝廷惜之欲乞特降指挥青苗钱斛今後更不给散所有已请过钱斛候丰熟日分作五年十料随二税送纳或乞圣慈念其累岁出息已多自第四等以下人户并与放免庶使农民自此息肩亦免後世有所讥议兼近日谪降吕惠卿告词云首建青苗力行助役若不尽去其法必致奸臣有词流传四方所损不细

门下侍郎司马光论钱谷宜归一疏曰臣切以洪范八政食货为先故古者国用必使冢宰制之祖宗之制天下钱谷自常平仓隶司农寺外其余皆緫於三司一文一勺以上悉申帐籍非条例有?数者不敢擅支故能知其大数量入为出详度利害变通法度分画移用取彼有余济此不?指挥百司转运使诸州如臂使指朝廷常选健吏精於理财者为三司官如陈恕林特李参之类皆称职有名者也其余非通晓钱谷者亦罕得叨居其任故能仓库充溢用度有余民不疲乏邦家乂安自改官制以来备置尚书省六曹二十四司及九寺三监各有职事将旧日三司所掌事务散在六曹及诸寺监应支用钱物五曹得以自专有司得符即时应副而户部不能制申发帐籍又不尽归户部户部既不得緫天下财赋无由尽知钱谷出内见在之数既不尽知何由量入为出又五曹及内外百官各具理财之法申奏施行户部不得一一关预无由尽究其间利害今之户部尚书旧三司使之任也而左曹隶尚书右曹不隶尚书天下之财分而为二视彼有余视此不?不得移用天下皆国家之财而分张如此无专主之者谁为国家公共爱惜通融措置者乎譬人家有财必使一人专主管支用若使数人主之各务已分所有者多互相侵夺又人人得取而用之财有增益者乎故利权不一虽使天下财如江海亦恐有时而竭况民力及山泽所出有限剂乎此臣所以日夜为国家深忧者也今纵未能大有更张欲乞且令尚书兼领左右曹侍郎则分职而治其右曹所掌钱物尚书非奏请得旨不得擅支诸州钱谷金帛隶提举常平仓司者每月亦须具帐申户部六曹及寺监欲支用钱物皆须先关户部符下支拨不得一面奏乞直支应掌钱物诸司不见户部符不得应副其旧日三司所管钱谷财用事有散在五曹及诸寺监者并乞收归户部若谓户部事多官少难以办集即乞减户部冗末事务付闲曹比司兼领而通隶户部如此则利权归一若更选用得人则天下之财庶几可理矣监察御史上官均上奏曰臣闻财用出於一司则有无多少得以相通差缪攘盗得以稽察故财无妄出之费而国无不?之忧然後可以裕民之财力而仁泽被於天下矣周之太府掌九贡九赋九功之贰受财货之入所以待王之膳服宾客祭祀赐予玩好之类皆緫于太府岁终会财贿之出入可谓财用出於一故有无多少得以相通差缪攘盗得以稽察而国无不?之忧自汉及唐其理财设官不若周之条理详备其计入为出不若周之法制全密则上下鳃鳃然常以不给为患不亦宜乎先朝自新官制盖有意合理财之局緫於一司故以金部右曹案主行内藏受纳宝货资借拘催之事而奉宸内藏库受纳又隶太府寺然按其所领不过关报宝货之所入为数若干其不足若干为之拘催岁入之数而已至於支用多少不得以会计文籍舛缪不得以稽察岁久朽腐不得以转贸緫领之者止中官数十人彼惟知谨扃钥涂窻牖以为固密耳承平岁久宝货山积多不可校至於陈朽蠧败谩不知省又安能鈎考其出入多少与夫所蓄之数哉臣切闻昨来内藏斥卖远年缣帛每匹只二三百文夫自方郡之远至内帑每缣之直须近二千余斥卖之直止於十之一二此不贸贸易移用之弊矣夫不知理府库之财而外求於民不知节用之术而为多敛之计此有司之罪也臣以为宜因官制之意令户部太府寺於内藏诸库得加检察而转贸其岁久之货币则帑藏有盈羡之实而无弃败之患国用足而民财裕矣

监察御史陈次升上奏曰臣切以民财有限取之不可以过多邦赋有常用之不可以无节熙宁以前上供钱物无额外之求州县无非法之敛自後献利之臣不原此意唯务刻削以为已功若减一事一件则据其所减色额责令转运封桩上供别有增置合用之物又合自办上供名件岁益加多有司财用日惟不?既无家资之可助又无邻粟之可贷必至多方以取於民非法之征其来乃自乎是且人主莫不有恻隐之心岂无爱民之意比年监司多以掊取相高者盖迫於岁计不?其势不得已而然也伏自陛下临御以来轻徭役薄赋敛澄汰掊刻崇尚忠厚天下之人莫不咸被德泽欢欣鼓舞属心内附拭目以观太平之极致然而额外上供之数未除窃恐异日供应不辨官司则有失职之责苟欲避免侵渔之患复从而生未?以副陛下仁厚之德臣欲乞圣慈特降指挥勘会熙宁以来於旧上供额外剏行封桩钱物并与放罢庶使官吏不至过有诛求而民无骚扰之害

历代名臣奏议卷二百六十九








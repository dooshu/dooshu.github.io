两宫尊号议


今日伏蒙皇上召臣至平台，面谕臣曰：“皇后是朕嫡母，皇贵妃是朕生母，尊号上先生可多加几字。钦此。”

臣仰见我皇上大孝根心，纯切恳至。臣连日方欲以此上请，但以大行皇帝尊谥大礼尚未告成，故未敢衔请。兹蒙面谕，臣不胜悚仄。恭惟圣母皇后，俪体先帝，表正宫闱；圣母皇贵妃，诞毓圣躬，翊宣坤教。恩隆罔极，德并无疆，诚宜各极其尊称，乃可仰慰乎圣孝。但系国家重大典礼，臣之愚昧，岂敢擅专？伏乞敕下礼部，会同多官，参考前代礼文，仰稽祖宗故事，议拟具奏。容臣再加斟酌，上请圣裁，庶足以光昭一代之盛典，仰成皇上之大孝乎！

（奉圣旨：礼部会同多官，议拟来说。）






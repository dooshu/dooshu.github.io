57　鹽鐵論引孟子文異


鹽鐵論論儒篇文學引孟子曰：「居今之朝，不易其俗，而成千乘之勢，不能一朝居也。」又孝養篇文學云：「今之士，今之大夫，皆罪人也。」閻按：「鹽鐵論『皆罪人也』下有『皆逢其意以順其惡』句，不宜漏。」又制權篇大夫云：「王者與人同，而如彼者，居使然也。」與今本不同。

【元圻案】程大昌攷古編七：「孝經曰：『富貴不離其身，然後能保其社稷。』後漢詔引其語，除去『不』字，或疑東漢近古，其語近是。今觀鹽鐵論文學所引孟子乃曰：『居今之朝，不易其俗，而成千乘之勢，不能一朝居。』與今孟子文意皆大異。蓋當時借其語爲證，或不盡循其故，不可便謂鹽鐵論爲漢語，而非今孟子之傳也。」〇漢書藝文志「儒家」：「桓寬鹽鐵論六十篇。」師古曰：「寬，字次公，汝南人也。孝昭帝時，丞相、御史與諸賢良文學論鹽鐵事，寬撰次之。」






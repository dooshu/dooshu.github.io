卷十

<史部,诏令奏议类,奏议之属,历代名臣奏议>

钦定四库全书

历代名臣奏议卷十

明　杨士奇等　撰

孝亲

後魏孝文帝时文明太后崩高祖五日不食中部曹杨椿进谏曰陛下至性孝过有虞居哀五朝水浆不御羣下惶灼莫知所言陛下荷祖宗之业临万国之重岂可同匹夫之节以取僵仆且圣人之礼毁不灭性纵陛下欲自贤於万代其若宗庙何高祖感其言乃一进粥唐太宗时监察御史马周上疏曰臣每读前史见贤者忠孝事未尝不废卷长想思履其迹臣不幸早失父母犬马之养已无所施顾来事可为者惟忠义而已是以徒步二千里归於陛下陛下不以臣愚擢臣不次窃自惟念无以论报辄竭区区惟陛下所择臣伏见大安宫在宫城右墙宇门阙方紫极为卑小东宫皇太子居之而在内大安至尊居之反在外太上皇虽志清俭爱惜人力陛下不敢违而蕃夷朝见四方观听有不足焉臣愿营雉堞门观务从高显以称万方之望则大孝昭矣臣伏读明诏以二月幸九成宫窃惟太上皇春秋高陛下宜朝夕视膳今所幸宫去京三百里而远非能旦发暮至也万一有太上皇思感欲即见陛下何以逮之今兹本为避暑行也太上皇留热处而陛下走凉处温凊之道臣所未安然诏书既下业不中止愿示还期以开衆惑臣伏见诏宗室功臣悉就藩国遂贻子孙世守其政窃惟陛下之意诚爱之重之欲其裔绪承守与国无疆也臣谓必如诏书者陛下宜思所以安存之富贵之何必使世官也且尧舜之父有朱均之子若令有不肖子袭封嗣职兆庶被殃国家蒙患正欲絶之则子文之治犹在也正欲存之则栾黶之恶已暴也必曰与其毒害於见存之人宁割恩於已亡之臣则向所谓爱之重之者适所以伤之也臣谓宜赋以茅土畴以户邑必有材行随器而授虽干翮非强亦可以免累汉光武不任功臣以吏事所以终全其世者良得其术也愿陛下深思其事使得奉大恩而子孙终其福禄也臣闻圣人之化天下莫不以孝为本故曰孝莫大於严父严父莫大於配天国之大事在祀与戎孔子亦言吾不与祭如不祭是圣人之重祭祀也自陛下践阼宗庙之享未尝亲事窃惟圣情以乘舆一出所费无艺故忍孝思以便百姓而一代史官不书皇帝入庙将何以贻厥孙谋示来叶邪臣知大孝诚不在俎豆之间然圣人训人必以已先之示不忘本也臣闻致化之道在求贤审官孔子曰惟名与器不可以假人是言慎举之为重也臣伏见王长通白明达本乐工舆皁杂类韦盘提斛斯正无他材独解调马虽术踰等夷可厚赐金帛以富其家今超授高爵与外朝廷会驺竖倡子鸣玉曳履臣窃耻之若朝命不可追改尚宜不使在列与士大夫为伍帝善其言帝又谓侍臣曰今日是朕生日俗间以生日可为喜乐在朕情翻成感思君临天下富有四海而追求侍养永不可得仲由怀负米之恨良有以也况诗曰哀哀父母生我劬劳奈何以劬劳之哀遂为宴乐之事甚乖礼度因而泣下左右皆悲

肃宗在东宫时李林甫数构譛势危甚及即位怨之欲掘冢焚骨行军司马李泌以天子而念宿嫌示天下不广使胁从之徒得释言於贼帝不悦曰往事卿忘之乎对曰臣念不在此上皇有天下五十年一旦失意南方气候恶且春秋高闻陛下录故怨将内惭不怿万有一感疾是陛下以天下之广不能安亲也帝感悟抱泌颈以泣曰朕不及此

宋英宗即位初同知谏院吕诲乞奉慈闱以全孝德上奏曰臣闻置天下方乎置器者盖在人君者审乎安危之势所以有守成之难有持盈之戒者正谓是矣我太祖太宗造宋之艰难承五季之弊平诸夏以为一援生灵於涂炭安寰海於覆盂真宗以神武定二边以文德绥万方荐功高厚着於金石仁宗在宥四十二年循持宪度何尝杀一不辜失一有罪惠泽下流有生毕遂可谓仁信之至集百年之昌期纂四圣之丕绪矣而襃豫鄂王相继不育天其意者以陛下当其历数锡之休命席乎成业有以恢隆万世之基而又知先帝明哲拔陛下於公族授之以震器皇太后鞠养圣躬保护成德一旦恭宣玉几之命谋先辅弼之助陛下安步中外帖然功德为重矣恩德为厚矣陛下报之之道宜如何哉然自践阼三日之内亲决数事至明烛理人皆慰拚有望於治平矣属以圣候爽和婴仍于今窃闻所上汤剂未尝服饵太医诊脉而不敢言病内臣依违而不敢进药良以天威违拂震慴靡遑日度一日殊不知误天下之大矣且百金之子尚有倚衡之诫而万乘之贵殊无保邦之虑耶矧又闻流议腾沸谓陛下视朝之後燕适宫中言动无节嘻笑不常执丧之礼未至奉亲之道或阙以至晨昏省问旷絶者踰月亏损盛德莫大於此但外臣不知端倪果如是乃陛下重违天意不以继承为念忽先帝顾托之命轻万乘崇高之体忘圣母鞠育之恩违孝子承顔之道何以上奉宗庙率教於天下也臣重思违豫而来巳逾半岁万几之事都无可否而赖皇太后处内大臣尽心中外循常理军民无怨言直以累圣恩德浃人之深尔尚恐旷日持久人心动揺变生於内将安寄处臣窃为陛下寒心也臣备员谏列既有所闻痛心疾首敢复缄默以谓圣帝明王好闻已过忠臣孝子不隐其情是以恳恳切言不避讳忌伏望宸聪循省既往不远而复起居必谨言动必思上奉慈闱克全孝德念先帝付托之重审置器安危之势知良药可以利病则勉勤服饵谓忠言可以利行则广其开纳流言自弭休声日至天下幸甚

天章阁待制知谏院司马光上奏曰臣愚窃惟先皇帝春秋未甚高以宗庙社稷之重昭然远览确然独断知陛下仁孝聪明可守大业擢於宗族之中建为嗣子授以天下其恩德隆厚踰於天地固非微臣所能称述今不幸奄弃万国陛下哀慕泣血以夜继昼过於礼制以至成疾中外闻者无不感泣知先皇帝能为天下得人治平之期企踵可待羣臣百姓不胜大幸今者圣体痊平初临大政四海之人拭目而视倾耳而听举措云为不可不谨易曰君子以作事谋始召诰曰王乃初服呜呼若生子罔不在厥初生自贻哲命夫为政之要在於用人赏善罚恶而已三者之得则远近翕然向风从化可以不劳而成无为而治三者之失则流闻四方莫不解体纲纪不立万事隳颓治乱之原安危之机尽在於是臣愿陛下难之谨之精心审虑如射之有的必万全取中然後可发也陛下思念先朝欲报之德奉事皇太后孝谨抚诸公主慈爱此诚仁孝之至过人远甚臣愿陛下虽天性得之复加圣心夙夜匪懈谨终如始以结亿兆之心形四方之化则福禄流於子孙令闻垂於无穷矣古者人君嗣位必踰年然後改元臣愿陛下一循典礼勿有变更於中年也三年之丧自天子逹於庶人一也自汉氏以来始从权制以日易月臣愿陛下虽仰遵遗诏俯徇羣情二十七日而释服至於宫禁之中音乐游燕吉庆之事皆俟三年然後复常以尽谨终追远之义焉礼为人後者为之子故为所後服斩衰三年而为其父母齐衰不杖期为所後者之亲皆如子而为已之亲皆降一等盖以特重於大宗则宜降其小宗所以专志於所奉而不敢顾私亲也汉宣帝自以为昭帝後终不敢加尊号於卫太子史皇孙光武起於布衣亲冒矢石以得天下自以为元帝後亦不敢加尊号於钜鹿都尉南顿君此皆徇大义明至公当时归美後世颂圣至於哀安桓灵或自旁亲入继大统皆追尊其祖父此不足为孝而适足犯义侵礼取讥当时见非後世臣愿陛下深以为监杜絶此议勿复听也凡此数者伏计陛下聪明皆素知之然臣复区区进言诚惧不幸有谄谀之臣不识大体妄有开说自求容媚陛下万一误加听从圣言一出布闻於外则足以伤陛下之义亏海内之望臣虽欲捐躯争之亦无及已是以不敢不先事而言庶几圣德纯粹全美不有秋毫之缺不使一夫窃议於草莱者臣之志也轻冒宸严不胜悃欵惶悸之至光又上两宫疏曰臣谓天地交谓之泰天地不交谓之否天地者上下之象也施诸人事君仁而臣忠父慈而子孝兄爱而弟恭皆泰也君不仁臣不忠父不慈子不孝兄不爱弟不恭皆否也泰则上下之情通内外之志和国以之治家以之安否则上下之情塞内外之志乖国以之乱家以之危治乱安危之分不在於他在於审察否泰之端而已矣书曰立爱惟亲立敬惟长始于家邦终于四海自古圣王治天下之道未有不自孝慈始者也恭惟先帝属籍之亲凡数百人独以天下之业传於圣明皇太后承顾命之际镇抚中外决定大策其恩德隆厚踰於天地何可胜言皇帝至性烝烝哀以执丧恭以致养夙夜忧劳以成疾疹其於慈孝之美可谓至矣然臣犹窃有所惧不可不过虑於万一先事而进言者臣闻金堤千里溃於蚁壤白璧之瑕易离难合况社稷之重非特金堤也骨肉之亲非特白璧也在於守之至谨执之至固完美无间然後福禄无疆也夫奸邪之人专闚主意苟有衅隙则因而乘之於是离间人君臣交构人父子使之上下相疾内外相疑然後得奋其诈谋以盗其大权私其重利自古以来丧国败家未有不由此者也今虽睿圣在上朝廷清明中外之臣咸怀忠良然祸福之原其来甚微举措听纳不可不慎臣愚窃惟今日之事皇帝非皇太后无以君天下皇太后非皇帝无以安天下两宫相恃犹头目之与心腹也皇帝圣体平宁之时奉事皇太后承顺顔色宜无不如礼若药石未效而定省温凊有不能周备者亦皇太后所宜容也孔子曰孝哉闵子骞人不间於其父母昆弟之言盖言诚信纯至表里着明而他人不能间也孟子曰父子责善贼恩之大者也盖言骨肉至亲止当以恩意相厚不当较锱铢之是非也臣愚伏望皇帝常思孔子之言皇太后无忘孟子之戒万一奸人欲有关说涉於离间者当立行诛戮以明示天下使咸知谗佞之徒不能欺惑圣明也方今天地鬼神羣臣百姓鸟兽草木皆恃两宫以为安若两宫欢忻於上则天地鬼神得以歆其禋祀鸟兽草木得以遂其生息况羣臣百姓孰不保首领以乐太平之化哉臣狂瞽妄言不识忌讳惟知徇国不为身谋不胜区区迫切之诚

光又上奏曰臣先於四月二十七日及六月二十三日皆曾上疏以陛下受仁宗皇帝之天下欲报之德当奉事皇太后孝谨抚诸公主慈爱勿使奸邪之人有所离间致两宫有隙以上贻宗庙之忧下为羣生之祸叩心沥胆极其恳恻未审臣言得逹圣听或万机之繁未尝奏御也此乃成败之端安危之本不可不察臣闻汉章帝乃贾贵人之子明帝使明德马皇后母养之后尽心抚育劳瘁过於所生章帝亦孝性淳笃恩性天至母子慈爱始终无纎芥之间马氏三舅皆为卿校列侯贾贵人终不加尊号贾氏亲族无受宠荣者此前世美事今日所当法也诗云父兮生我母兮鞠我拊我畜我长我育我顾我复我出入腹我欲报之德昊天罔极然则父母之恩不独以其生已也拊畜长育居其大半焉陛下自龆齓之年为皇太后所鞠育恩亦至矣又况今日为仁宗皇帝之嗣承四海之大业乎臣谓陛下宜夙兴夜寐昏定晨省亲奉甘旨承顺顔色无异於事濮王与夫人之时也近者道路之言颇异於是纷纷籍籍深可骇愕臣窃惟陛下孝恭之性着於平昔岂一旦遽肯变更盖曏者圣体未安之时举动语言或有差失不能自省而外人讹传妄为增饰必无事实虽然此等议论岂可使天下闻之也周书曰小人怨汝詈汝则皇自敬德古人有言曰御寒莫如重裘弭谤莫如自修陛下疾疹未平固无如之何若既愈之後臣愚伏望陛下亲诣皇太后合克已自责以谢前失温恭朝夕侍养左右先意承志动无违礼使大孝之美纯粹光显过於未登大位之时如此则上下咸悦宗社永安今日道路妄传之言何能为损也古之至孝者虽有不慈之母犹能使之感悟懽悦回心易虑况皇太后圣善之德着闻四方自陛下有疾以来日夜泣涕祷於神只忧劳困瘁以冀陛下之安宁如耕者之望收涉者之求济陛下岂不思有以慰安之也臣不胜区区干冒以闻乞留神采择

光又上奏曰臣窃闻近日陛下圣体甚安奉事皇太后昏定晨省未尝废阙非独羣臣百姓之福乃宗庙社稷之福也陛下既为仁宗皇帝之後皇太后即陛下之母今濮王既没陛下平生孝养未尽之心不施之於皇太后将何所用哉臣闻君子受人一饭之恩犹不忍负之必思报答况皇太后有莫大之德三陛下岂可斯须忘之先帝立陛下为嗣皇太后有居中之助一也及先帝晏驾之夜皇太后决定大策迎立圣明二也陛下践阼数日而得疾不省人事中外衆心惶惑失措皇太后为陛下摄理万机镇安中外以俟痊复三也有此一德者则陛下子子孙孙报之不尽况兼三德而有之陛下所以奉养之礼若有丝毫不备四海之人其谓陛下为如何天地鬼神其谓陛下为如何此不可以不留圣心也今陛下已能奉养如礼而臣复区区进言者诚欲陛下戒之慎之始终无倦外尽其恭内尽其爱使孝德日新令闻四达以叶天下之望保万世之禄而已若万一有无识小人以细夫之事离间陛下母子不顾国家倾覆之忧而欲自营一身之利者愿陛下付之有司明正其罪使天下晓然皆知陛下圣明仁孝不负大恩而谗佞不能间也

光又上奏曰臣累曾上言乞陛下加意奉养躬亲万几言辞拙讷未蒙采纳臣窃惟当今切务无大於此是敢不避斧钺重有敷陈至於奉亲之礼报德之义为君之职向善之道臣曏来文字叙述已详不敢复烦圣听独以目前利害言之陛下试详择焉窃以皇太后母也陛下子也皇太后母仪天下已三十年陛下新自藩邸入承大统若万一两宫有隙陛下以为谁逆谁顺谁得谁失又仁宗皇帝恩德在民藏於骨髓陛下受其大业而无以报之则何以慰天下之望若陛下上失皇太后之爱下失百姓之望则虽有大宝之位将何以自安凡人主所以保国家者以有威福之柄也故民畏之如神明爱之如父母今陛下即位将近朞年而朝廷政事除拜赏罚一切委之大臣未尝询访事之本末察其是非有所与夺臣恐上下之人习以为常威福之柄寖有所移则虽有四海之业将何以自固位则不安业则不固於陛下果何所利乎陛下必以为事皇太后之礼止如是亦不失矣亲万几之务止如是亦无阙矣臣窃以为不可臣闻陛下昔在藩邸事濮王承顺顔色备尽孝道凡宫中之事濮王皆委陛下干之无不平允陛下事皇太后当一如濮王然後可视天下之政当一如宫中之事然後可况濮王之亲以恩皇太后之亲以义其奉养之谨非特有所加则无以取信也宫中之事小天下之事大其听断之勤非特有所加则无以致治也傥奉养极其谨听断极其勤则陛下仁孝之名流於万世英叡之德逹於四表宗庙永安子孙蒙福於陛下有何所害而久不肯为哉凡此利害之明有如白黑取舍之易有如反掌陛下今日回意易虑犹未为晚若固守所见终无变更臣恐日月寖久衅隙愈深不可复合威权已去不可复收後虽悔之亦无及已臣受国家累世大恩不敢爱死为陛下极陈社稷之计肝胆所蓄尽此而已伏望陛下少留意察之

光又上奏曰臣近以私恳求乡便一州伏蒙圣恩令宰臣宣谕以臣曏所言事略皆施行令臣且在谏院供职未得求出臣以驽下之质生於盛明之世得备谏官为幸已大况陛下谦恭接下容受直言此乃愚臣千载一遇毕命报国之秋岂愿离去左右自弃於踈远之地诚以父母坟墓久不展省人子之心遑遑不安所以有此陈乞今忽奉圣旨宣谕如此臣惶恐慙懅无地自容夙夜循省进退维谷臣窃惟曏时所言欲陛下以事濮王之礼事皇太后又欲陛下延访羣臣躬亲政事今陛下虽奉事皇太后加於往日犹未及事濮王之时承顔顺意曲尽欢心也虽省览庶政犹未尝访问羣臣讲治乱之切务也陛下若以二者为止当如此则两宫之意无由和洽万几之务无由治办祸乱之原尚在太平之期尚远臣虽日侍丹扆有何所益陛下若奉养之礼日增月益访求治道勤劳不倦使慈母欢忻於上百姓安乐於下则臣虽在远方亦犹在陛下之侧也臣闻为人子者事其亲而亲不悦不敢怨也退而自责曰我之爱不至欤爱至矣而犹不悦则曰我之礼不恭欤礼恭矣而犹不悦则曰我之诚不尽欤诚既尽矣则大孝之名达於四海通於神明神明且犹助之而况人乎臣又闻为人君者视天下有一事不治以为已过有一民失所以为已忧天下已安已治矣犹复思将来之患而豫防之天下未尝无事也在人君思与不思而已矣思之则治安不思则乱危陛下傥能以此二者自勉则臣安敢废公家之急而徇私家之务乎

光又上奏曰臣伏思陛下向者即位之初奉事皇太后虔恭欵至皇太后抚爱陛下恩渥周备数日之间慈孝之誉达於中外播於远近闻者无不相庆自圣体不安旬月之间道路之人渐有异议皆云因守忠等本不乐陛下为嗣故於皇太后之处则言陛下与中宫之短於陛下与中宫处则言皇太后之失遂使两宫之心互相猜贰间隙一开猝难复合今陛下奋发英断屏黜谗邪守忠等皆降逐出外中外之人不胜拚悦然臣愚窃恐皇太后尚未能尽知奸人之情与陛下所以斥去之意伏望陛下与中宫亲诣皇太后阁顿首陈谢具述从来为守忠等所误致屡有违忤皇太后之意今守忠等既去愿与皇太后母子之恩一如旧日然後朝夕与中宫侍养左右膳羞药饵躬亲进献承顺顔色皆如臣庶之家母子妇姑之礼若左右之人尚有敢相离间者愿陛下立行诛窜勿复有疑如此则谗慝黜远内外雍睦善气兴行灾沴消亡宗庙永安令闻长世若失此之际两宫之欢不能复旧则恐长无可复之期岂惟当今天下之人以陛下为非将传於史策取讥万世矣此皆圣明所自知而臣复区区进言者欲陛下更深留意

光又上慈圣皇后疏曰臣窃见去岁仁宗皇帝捐弃万方皇帝嗣统之初忧哀成疾殿下念社稷之重同听庶政以安羣情今圣体复初四方无事殿下推而不居自取安逸动静之节无不合宜率土臣民孰不称颂臣不自量度欲成殿下之全美犹以萤烛之微明仰裨日月之盛光伏惟殿下稍寛其罪而终听其辞臣窃以治家之道贵贱虽殊人情一也尝观天下士民之家其长幼羣居长者或恩意不备衣食不丰幼者或容貌不恭语言不逊若幼者孝恭而不怨长者慈惠而不责则上下雍睦家道以兴若幼者以为怨长者以为责则上下乖离家道以衰其始相失也甚微而终为祸也甚大又加以谗人间之於是乎有父子相疑兄弟相疾乱虐并兴无所不至者矣凡闺门之内子妇有以孝恭之心至者则尊亲当欢然以慈爱之心接之若其有过则当以忠厚之心教之教之备矣而犹不听则虽责之可也罪之可也及其既改则又当复以欢心接之不可以一忤顔色而终身恶之遂不可解谢也故骨肉之间有威怒而无憎疾有诘责而无猜忌此自古圣人所以御其亲之道也臣窃惟皇帝皇后於殿下兼内外之亲幼蒙保育今日为万民父母享天下富贵孰云非殿下之力臣谓殿下固宜抚存爱念情同所生周旋保护以终大惠不可偶以纎介之失遂蓄久长之怒弃生成之厚恩取踈絶之深怨愚智所同知也皇帝去岁得疾之时礼貌言辞诚有可疑得罪於殿下者臣固已尝言於殿下云不可责有疾之人以无疾之礼也凡醉而有过醒犹可赦况有疾之人不自省知本非意之所欲为岂可追数以为罪咎邪皇后自童孺之岁朝暮游戏於殿下之怀分甘哺果拊循爱育有恩无威今既正位中宫得复奉膳羞盥?以事殿下其意恃昔日之爱不自踈外犹以童孺之心望於殿下故或有所求须不时满意则愠怼怨望不能尽如家人妇姑之礼殿下虽怒之责之固其宜也谁曰不可但事过之後殿下若遂弃之不复收恤憎疾如仇讐则臣以为过矣臣在阙门之外无由知禁廷之事窃闻道路之言未详虚实皆言近日皇帝与皇后奉事殿下恭勤之礼甚加於往时而殿下遇之太严接之太简或时进见殿下虽赐之坐如待踈客语言相接不过数句须臾之间巳复遣去如此母子之恩如何得达妇姑之礼如何得施所以使之疑惑恐惧不敢自亲者盖以此也臣窃惟殿下母仪天下踰三十年柔明之誉洽於中外皇帝龙濳藩邸进德修业仁圣之望光於远迩先帝以至公大义选贤建嗣海内之人皆谓继统之日慈孝之风必自家刑国诚不意闾巷之民忽有今兹异论推其本原盖由皇帝遇疾之时宫省之内必有谗邪之人造饰语言互相间谍一则欲诈效小忠以结殿下之知侥求禄位二则自知过失素多畏嗣君之严有所不容三则欲窃弄权柄恶长君聪明使已不得自恣是以日夜闚觇拾掇丝毫之失无不纳於殿下之耳殿下虽至聪哲不能无疑虽至仁慈不能无怒皇帝以刚健之性屈於衆口无以自伸能不愤悒遂使两宫之间介然相失久而不解流闻於外致朝野之士有敢窃议其是非者深可惜也今天诱其衷殿下濬发慈旨卓然远览举天下之政归之皇帝此乃宗庙之灵生民之福然臣窃料谗邪之人心如沸汤愈不自安力谋离间彼皆自营一身之私非为国家与殿下之计也臣愿殿下深察其情勿复听纳斥远其人勿置左右召谕皇帝以向来纷纷皆此属所为自今以後母子之间当坦然无疑皇帝必涕泣拜伏感激摧谢然後两宫之欢一皆如旧凡皇帝皇后进见之际殿下宜赐以温顔留之从容来往无时勿加限絶或置酒语笑与之欣欣相待一如家人之礼如此则殿下坐享孝养何乐如之心平气和眉夀无疆国家乂安内外无患名誉光美垂於无穷与夫信任谗慝猜防百端终日戚戚忧愤生疾国家不寜祸乱横生讥谤之言流於後世二者得失相去远矣且殿下既能以祖宗之业付皇帝又能以大政授之而独於恩礼之际终不能豁然回心息怒其故何哉方今宫闱之中殿下骨肉至亲止於皇帝皇后长公主及皇子公主数人而已其余皆行路之人於殿下何有若亲者尚不可结以恩信猜而远之则踈者独肯受殿下顾遇尽其死力终始无二乎夫贵莫贵於为天子之母富莫富於受四海之养今殿下有此富贵而不能自乐亲其所可踈踈其所可亲使受恩之子妇彷徨而不自安踧踖而不敢进虽内怀反哺之心而无以施展臣窃为殿下惜之臣父子皆蒙先帝大恩擢於常调之中置之侍从之列心非木石岂能暂忘今先帝晏驾之後臣惟不避死亡以进忠直之言庶几殿下母子和悦国家安宁是臣所以为报効也不胜区区激切之诚展布以闻惟留神幸察

起居舍人傅尧俞上奏曰臣伏覩四月九日牓朝堂诏书以陛下践阼之初衔哀得疾虑庶政或壅请皇太后权同处分俟平愈日依旧陛下今已康复圣体清明固当上法乾健专总万枢皇太后佐佑先帝拔陛下於藩邸以继大统其恩德若天地然陛下宜顺适慈顔务致优佚讵可於既安之後尚以机务烦之恭惟皇太后慈仁明哲以大公安天下为心从容禁中亦足辅导陛下伏乞早降明诏以四月九日依旧指挥施行

尧俞又上奏曰窃惟皇太后有旨更不於内东门同听朝政臣伏以皇太后佐佑先帝援陛下於藩邸有不得已遂权同机务及清躬和豫举神宝以归之其始终恩力可胜道哉陛下天畀仁孝思所以报塞固无穷已虽然自去年以来浅见者妄意宫禁中事颇有浮议流於人间此睿听所具悉者也今陛下於九重之内虽日竭曾闵之志行以奉事皇太后天下安得遽闻臣谓宜顺承顔色既致其悃愊又取奉养隆显之礼可以使士民共知者速讲而数为之自然圣孝之声亟传於四海如是则端拱无为长享天人之助矣至於给事皇太后之人向者既未得专力於陛下苟见皇太后复辟虑其智识鄙短未能测乾坤之量不免有所疑畏臣谓宜录其勤劳少推恩例上足以慰母后慈惠之意下足以安左右疑惧之心愚虑所及不敢不言惟陛下矜其狂愚而特加收采则不胜幸甚

尧俞又上奏曰臣伏见内侍任守忠以罪降黜中外闻者罔不欣拚罚一劝百固可以破奸猾之胆臣职司风宪失於弹劾圣度回怒幸赦而不诛犹敢有言者冀陛下重加矜察臣谓大奸之去其遗过余恶方日有上闻小人无知或伺隙修怨枝词蔓说往往寖及善良疑似之间不可不察陛下若更加谕究则谗间且将复起况守忠据权之久附离者多深虑左右之人有所疑畏望陛下霈发德音自此一切不问则天德加厚而人心易安皇太后之慈仁布闻四海举神器大宝传付陛下而陛下挟尧舜之资以天下养将用诚孝以鼓舞万物奈何使交构之语得行其间今罪人投窜皇太后必涣然疑释陛下缘此当益加礼意务尽其欢心则天人交欣其为陛下之福臣言甚忠恳惟陛下留神省览

英宗暴得疾太后垂帘听政帝疾甚举措或改常度遇宦官尤少恩左右多不悦者乃共为谗间两宫遂成隙韩琦与欧阳修奏事帘前太后呜咽流涕具道所以琦曰此病固尔病已必不然子疾母可不容之乎修亦委曲进言太后意稍和久之而罢後数日琦独见上上曰太后待我无恩琦对曰自古圣帝明王不为少矣然独称舜为大孝岂其余尽不孝耶父母慈爱而子孝此常事不足道惟父母不慈而子不失孝乃为可称但恐陛下事之未至尔父母岂有不慈者哉帝大感悟

判三班院刘敞侍英宗讲读每指事据经因以讽谏时两宫方有小人间言谏者或讦而过直敞进读史记至尧授舜以天下拱而言曰舜至侧微也尧禅之以位天地享之百姓戴之非有他道惟孝友之德光於上下耳帝竦体改容知其以义理讽也皇太后闻之亦大喜哲宗即位初侍读韩维上奏曰臣闻内出皇帝所撰大行皇帝挽辞二首付外歌习臣愚窃有所疑伏惟大行皇帝灵驾发引在近陛下方当擗踊号慕以致孝思秉笔缀文恐非其时若陛下自为之则恐未合礼意若使侍臣润色则是示天下以伪惟诚与孝人主要道陛下嗣位之初举动语默实繋四方观听不可不慎昔高宗谅隂三年不言言乃雍高宗商之盛王默则尽孝言则合礼臣民化德遂致天下雍和可不务哉伏望圣慈及挽辞未甚宣布特赐收还以合礼制臣幸得以采擢备进读偶於义理有所见不敢不告

哲宗时侍讲学士范祖禹上奏曰臣等伏以天下不幸大行太皇太后登遐陛下号慕哀毁孝性天至在廷闻者无不摧陨今将总揽庶政延见羣臣四方之民倾耳而听拭目而视此乃宋室隆替之本社稷安危之基天下治乱之端生民休戚之始君子小人消长进退之际天命人心去就离合之时也呜呼可不慎哉可不慎哉臣等久备讲读职在论思首当献言以助万一陛下宜先诚意正心推广圣孝发为德音行为仁政以慰答天下生民之望此在陛下加意而已非有所难也愿陛下循其本而行之则其末可以无难昔周公以成王幼弱故位冢宰治天下七年制礼作乐以致太平其功德至隆周公既没成王追念周公之勲劳赐鲁以天子礼乐使世世祀周公以为非此不足以称周公之德也成王所以报周公如此故天下莫不归心汉大将军霍光尊立宣帝霍光既没宣帝亦葬以天子之礼帝始亲政事又思报大将军功德夫周公霍光皆人臣也有非常之功故成王宣帝皆报以非常之礼而况太皇太后英宗之配神宗之母陛下之祖母有大功於宗庙社稷有大德於亿兆人民於陛下之恩与天地无极岂人臣之比哉然则今陛下所宜先者莫如报太皇太后之德也自仁宗以来三后临朝皆有大功章献明肃之於仁宗慈圣光献之於英宗鞠育扶持勤劳艰难亦未得如太皇太后之於陛下也元丰之末神宗寝疾已不能出号令陛下年始十岁太皇太后内定大策拥立陛下储位遂定陛下之有天下乃得之於太皇太后也听政之初诏令所下百姓无不欢呼鼔舞自古母后多私外家惟太皇太后未尝有毫髪假借族人不唯族人而已徐王魏王皆亲子也以朝廷之故踈远隔絶魏王病既没然後一往太皇太后疾已革然後徐王得入进退羣臣必从天下人望不以已意为喜怒赏罚故至公无私之德虽匹夫匹妇之口亦能道之临朝九年未尝少自娱乐焦劳刻苦以念生民所以如此岂有他求哉凡皆为赵氏社稷宋室宗庙专心一意以保佑陛下也故身当其劳苦而使陛下享其安逸昔章献明肃时亲党多侥幸滥恩仁宗既亲万机不免厘革故小人不能无怨今太皇太后自临朝以来左右请求一切拒絶内外肃然盖以朝廷不可无纪纲故身当其怨而使陛下坐收肃清之功陛下如欲报太皇太后之德莫若循其法度而谨守之祖宗以来唯以德泽结百姓之心欲四海安静无事仁宗行之四十二年天下至今思之恭惟太皇太后之政事乃仁宗之政事也然而仁宗圣性寛裕不忍拒人内降滥恩其後亦比比而有惟太皇太后严正至静不可干犯故能外斥逐奸邪以清朝廷内裁抑侥幸以肃宫禁九年之间终始如一故虽德泽深厚结於百姓而小人怨者亦不为少矣今必有小人进言曰太皇太后不当改先帝之政逐先帝之臣此乃离间之言陛下不可不察也当陛下嗣位之初太皇太后同听政中外臣民上书者以万数皆言政令有不便者太皇太后因天下人心欲改故与陛下同改之非以已之私意而改也既改其法则作法之人及主其法者有罪当逐陛下与太皇太后亦以衆言而逐之其所逐者皆上负先帝下负万民天下之所讐疾衆庶所欲同去者也太皇太后岂有憎爱於其间哉顾不如此则天下不安耳惟陛下清心照理辨察是非斥远佞人深拒邪说有敢以奸言惑圣听者宜明正其罪付之典刑痛惩一人以儆羣慝则帖然无事矣陛下若稍入其语不正其罪则恐奸言邪说继进不已万一追报之礼小有不至此於太皇太后圣德无损而於陛下孝道有亏必大失天下人心陛下岂不见司马光以公忠正直为天下所信服陛下与太皇太后用以为相海内之人无不欣悦光没之日无不悲哀乃至茶坊酒肆之中亦事其画像光所以得人心如此者为其能辅佐陛下与太皇太后功及天下也以光之功比之太皇太后止是万分之一百姓思之如此而况太皇太后有天地之恩於陛下有父母之德於生民四海爱戴思慕无穷陛下若听小人谗说或追报有所未至或轻改其政事岂不大失天下人心乎人心离於下则天变见於上陛下虽欲为善以救之改过以补之亦无及矣孝者万行之本本既不立则其余何足观焉夫小人之情非为朝廷之计亦非为先帝之事皆为其身之利也日夜伺候欲逞其憾者久矣今太皇太后新弃天下陛下初揽政事乃小人乘间伺隙之时也故不可不豫防之此等既上悞先帝今又欲复悞陛下天下之事岂堪小人再破坏邪臣等恭闻陛下自太皇太后寝疾朝夕不离左右躬亲药膳衣不解带忧瘁泣涕形於顔色自遭变故以来哀慕毁瘠中外具闻丧服之礼务从至隆又下诏发扬太皇太后盛德推恩高氏此大孝之极也至亲之际无所间然然而臣等犹言及此者窃以小人衆多恐置陛下於有过之地也如臣等所言虽万万无之然不敢不虑於未然或有纎芥流闻於外则臣等上负陛下不先言之罪大矣不胜忧国爱君之至惟陛下深留圣思

徽宗时张庭坚为右正言在职逾月数上封事其大要言世之论孝必曰绍复神考然後谓孝夫前後异宜法亦随变而欲纎悉必复然则将敝於一偏久必有不便於民而招怨者如此而谓之孝可乎司马光因时变革以便百姓人心所归不为无补於国家陈瓘执义论诤将以去小人士论所推不为无益於宫禁乞尽复光赠典以悦人心召还瓘言职以慰士论又士大夫多以继志述事劝陛下者臣恐必有营私之人欲主其言以自售谓绍复先烈非其徒不可将假名继述而实自肆焉今远略之耗於内者弃不以为守则兵可息特旨之重於法者删不以为例则刑可省近以青唐反叛弃鄯守湟既以鄯为可弃则区区之湟亦安足守臣谓并弃湟州便

秘书省校书郎陈瓘奏曰臣闻善继人之志善述人之事者天子之孝也武王是矣不改父之臣与父之政者卿大夫之孝也孟庄子是矣神考之初当百年宜改之运改英祖者多矣乃所以为善继善述也书曰一人有庆兆民赖之此神考之大孝也

钦宗靖康元年校书郎陈公辅上奏曰臣恭闻道君太上皇帝圣驾将还臣不胜鼓舞欣跃之至此陛下孝诚所感而宗庙社稷之福天下之幸也然议者皆谓上皇左右有怀奸之臣离间陛下父子致有疑心臣切恠之窃惟太上皇帝临御日久去冬缘边圉作过深厌万机欲行逊禅陛下至诚笃孝感泣退避以至慈谕再三方即大宝此与唐睿宗因星变答天戒遂欲传位太子皇惧入请其事类矣岂比明皇幸蜀肃宗自即位灵武哉是宜父子懽好之情虽数千百年不复有疑矣若乃陛下更改诸事进退大臣赏善罚恶兴利除害皆以宗庙社稷为念合天下公议所以奉承上皇罪已之诏岂有异志邪纵使奸臣离间百端而上皇慈仁陛下孝爱二十余年人无间言岂一旦能入之哉且父子天性上皇於陛下亲邪於羣臣亲邪臣谓上皇之亲无亲於陛下也臣恐臣僚未悉此意或因道路相传之言致陛下於上皇自有所疑此大不可也况上皇聪明睿智寛厚豁达不防奸邪浸以疑惑今既自感悔断然不疑以神器授之陛下方未逊位前已下哀痛之诏追悟宿愆尽革弊事虽禹汤罪已周公改过无以复加陛下今日所行皆奉行上皇去年十二月诏书也臣深恐前日所遣如赵野辈不能爲陛下感激敷陈以解上皇之疑臣愚欲望更择一二重臣前路迎候仍齎陛下亲书为开具上皇罪已手诏与今日奉行之意使释然无疑然後迎奉上皇备加礼数内自后妃诸王帝姬外至公卿百官士庶皆出国门使圣意知前日之去怱遽如彼今日之还光艳如此非陛下承付托之重贼兵远遯京师复安政事修举人心懽快能若是乎以此慰悦上皇之心方知此时为天子父尊之至也若夫还宫之後一切供奉之物陛下过为俭约上皇务加隆厚着於令式风示四方以动天下之孝仍乞於宰执侍从台谏中选有学术行义明忠孝大节者分日请见上皇以备顾问开谕圣意庶几究性命之至理以适其优游无事之乐顾不韪哉夫尧舜之道孝悌而已矣孝悌之至通於神明光於四海陛下贵为天子有父可尊此人间莫大之乐伏惟笃其孝心使诚意昭感无纎介自疑则天地神明保佑圣躬靡所不至臣将见陛下全万年人子之孝而上皇享万年天子之养国祚延长生灵蒙福自今以始岂有穷哉臣一介微臣不任言责妄意论及陛下父子之间死有余责惟圣慈裁之不胜幸甚

公辅迁左司谏又上奏曰臣今月十六日延和殿引对不识忌讳妄有论奏已甘诛夷而陛下不以臣狂妄特赐听览更蒙圣慈擢为谏官令臣不候受告先次供职顾臣之愚何敢辄当此选臣已一面具状辞免然臣以昨来所言有未尽者今辄敢冒死再为陛下陈之臣初谓上皇之怒得於道路传闻未必的也故不敢深以为言及闻圣语乃知陛下实有此疑夫为人之子若果贻父之怒其可一日安乎宜陛下之所以忧也臣闻帝王之盛莫加於舜舜之言曰惟不顺於父母如穷人无所归故人悦之好色富贵皆不足以解忧唯顺於父母然後可以解忧且以瞽瞍之顽而母嚚象傲为舜者亦难堪矣舜终能使瞽?底豫而天下化者以尽事亲之道而已然则陛下以舜为非可乎况上皇以上圣之资有天下之大兴事造业二十六年实聪明睿智之王陛下苟能如舜之孝宁不足以感动其心而释其怒哉臣愿陛下用臣所言急遣重臣前路奉迎如李纲固可委矣更得一二人节次前去陛下感泣面谕使其上体圣心至诚委曲为陛下言之臣料上皇必无甚怒乃若所改之事如放宫人拆苑囿减玩好之具省应奉之物此自是陛下宫中所不用者若龙德宫别有所须且当许以一面旋行措置陛下若以奉亲故薄有所费百姓知之亦岂敢以为非乎上皇久之视陛下自奉如此养亲如此亦必自感悔不复过当矣至於其他改更政事但当遵依上皇去年十二月罪已诏书尽与推行亦可以慰四海之望更在宣谕臣僚行移文字回避语言免有指斥以防奸人得以藉口而激怒也臣恭闻圣语谓皇后亦怒意欲先还禁中理会数事此一时躁忿之言陛下未有以解之耳妇人从夫岂有上皇既处龙德而皇后得居禁中耶若果先还臣固尝面奏陛下当出郊奉迎和容逊辞以理开晓皇后若当此理方欣慰不暇岂复有怒心哉若夫圣虑所疑恐上皇还宫左右奸邪去之未尽或尚有蠧国害民侵挠朝政於人情有不可从之事处之为难臣谓此不足忧大臣台谏当任其责若陛下任用大臣得人台谏称职皆以公心直道持纪纲守法度上下内外无所不理虽陛下不可得而私况上皇乎若是则陛下不妨以孝而隆私恩德也金人侵犯而陛下威德兼隆宗社复安上皇既归而陛下至诚笃孝父子无疑自古帝王盛德有加於此乎此臣所以为陛下喜也伏惟圣意勤勤始终如一当使四海生灵受福无疆岂不盛哉

右谏议大夫杨时上奏曰臣窃惟父子之恩天性也无容私焉一於诚而已矣夫舜之登庸天下之士悦之人之所欲也而不足以解忧富人之所欲也富有天下而不足以解忧贵人之所欲也贵为天子而不足以解忧惟顺於父母为足以解忧夫岂外袭而取之哉心诚有之也其为法於天下可传於後世本诸此而已孔子曰本立而道生此之谓也恭惟上皇付陛下以神器之重天下戴之如天就之如日可谓得所欲矣上皇东幸未还陛下寤寐念之忧形于色乾龙上夀亦罢而不讲是虽贵为天子富有天下不足以解其忧也非陛下诚於中寜有是夫诚至矣虽天地鬼神犹将感格况於至亲乎虽有奸凶造为浮言无自而入矣夫以陛下之恭孝上皇之慈仁其心一也父子之懿人无间言自斯以往谗慝自消矣若夫内藏猜虑外矜观听则衅自我作欲其无嫌不可得也疑隙一开窒之难矣不可不虑也若事干朝廷当付之公议而已三省者天下公议所自出也大臣宜任其责陛下亦不得而私焉一徇至公则天下幸甚

时又上奏曰臣闻天下之本在国国之本在家窃惟宣仁圣烈皇后保佑哲宗皇帝殆十年枉被诬谤久而未明臣谨条其本末于左昔元丰末伏见神宗皇帝不豫哲宗幼冲宣仁圣烈皇后有旨令二王非宣召不得入内其周防之虑深矣是时王珪首建大议请立延安郡王为皇太子余人无言者退批圣语在中书仍关实录院衆臣签书本末详具天地鬼神临之在上质之在旁不可诬也至元佑中蔡确以罪去其党始造其奸谋冀徼异日之福绍圣初章惇蔡卞用事欲中伤旧臣报复私怨遂实其事上诬圣母而以大逆之名加王珪以定策之功归蔡确而已亦与焉其为此谋非私於蔡确其实自为因以中伤元佑之人耳天下衔寃积怨几四十年伏遇陛下嗣守神器如大明之升无隐不烛而臣幸得备员谏省不得不为陛下言之也凡元佑政事着在甲令者皆已焚毁则当时所批圣语在中书者必无遗矣所幸绍圣中修时政记具在秘书省国史案犹可考也此天存之以遗陛下伏乞下秘书省国史案索元佑时政记一赐览观庶以究见事实昭洗王珪为臣不忠之名追夺蔡确冒受褒赠之典滥恩所被悉行改正以释天下积年愤郁之气臣不胜幸愿之至

御史中丞陈过庭上奏曰臣闻周公遭管蔡流言上天动威雷电以风禾偃木抜以彰周公之德盖圣人用心与天地合不幸而遭变故必有感格而震动恭惟陛下圣圣相继中外乂寜将二百年自绍圣崇寜大观宣和以来星文变见日食地震水旱连年盗贼满野遂至金人甲兵直犯京阙非特奸邪用事忠良摈斥庶政不修百姓愁苦之所致也宣仁圣烈皇后保佑哲宗功在社稷垂裕无穷而乃负诬谤於天下者垂四十年天地幽郁人神愤怨前日之变几至大乱未必不由此也日近缙绅之士咸谓臣曰当宣仁圣烈垂帘听政登用耆旧惠养黎元如章子厚曾布蔡京及卞奸险刻薄之徒弃黜弗用小人怀憾务在报复及其得志托绍述为名凡元佑正士禁废弗用一时辅相侍从之贤死於遐陬荒裔者何可胜计及章子厚晚年被黜颇有悔过之意其谢表则曰竭力以遏徐王觊觎之谤一心以明宣仁保佑之功观此则知当时固尝起徐王之谤而掩宣仁保佑之功矣范纯仁尝曰矧宣仁诬谤之未明致保佑忧勤之不顾纯仁怀忠发愤遂有此言然伸幽直枉正在今日伏望陛下详酌令三省枢密院及侍从臣僚共议其事辨明休烈振发濳光然後敷明诏以喻中外差大臣以告陵庙上以慰在天之灵次以摅幽明之愤天意披豁人心感悦则中兴之业当自此有成矣

高宗时和议成范如圭请遣使朝八陵遂命判大宗正士?与吏部尚书张焘偕行至永安诸陵朝谒如礼及还上奏曰金人之祸上及山陵虽殄灭之未足以雪此耻复此讐也陛下圣孝天至岂胜痛愤顾以梓宫两宫之故方且与和未可遽言兵也祖宗在天之灵震怒既久岂容但已异时恭行天罚得无望於陛下乎自古戡定祸乱非武不可人各有心不可保恃久矣伏望修武备俟衅隙起而应之电扫风驱复光旧物以告诸陵夫如是然後尽天子之孝而为人子孙之责塞矣上问诸陵寝如何焘不对唯言万世不可忘此耻上黯然孝宗时袁说友上奏曰臣闻人臣之职位虽有高下而爱君之言则一人主之待下固有轻重而听言之意则同臣一介蝼蚁兹以新任阙在半年之前吏部行下俾之趋阙官卑不获仰瞻皇帝陛下清光恭从新制赴议事堂敷禀臣自惟一远阙庭今阅十载兹者复幸诣行在所中怀管见愿以裨赞圣德之万一臣伏自揣念官在卑下职在外任凡所进说惟当视职以言其於国家大事体朝廷大议论似非所当及者臣窃观本朝范仲淹方身在远外再上封章历言朝政得失苏轼为开封幕官进万言书极论一时新政二人之言岂限於其位而祖宗听言亦岂有异意哉臣愚戆不佞固不敢比迹前贤独念顷蒙陛下擢寘周行备更舘学编摩枢属摄事郎省岁在已亥分守池阳陛辞之日开纳褒奨俾之宣谕统帅调护军民亲承玉音畀以见次臣两年之内竭力郡事天地涵育免以罪行圣眷隆厚万未报一用是忘其下位迫於爱君之切昧死以献愚忠仰渎渊听惟陛下赦之臣来自田间侍班旅邸窃覩迩者先帝灵舆发引仰惟先帝仁德圣功陛下孝思诚意感格天地贯通神明礼典之兴上下叶应如江潮之沙日以退落请諡之日已雨亟晴隂霭於发引二日之前至日则晴日特盛风息於灵舆渡江之顷渡毕则微风始来是皆昭格感通密相隂佑神灵安妥中外叹嗟诚方筴之所少闻古今之所难能也然臣闻之道路皆谓发引之後朝廷所当先者莫急於皇太后还内一事而已而圣意未定诏旨未颁宫室未辟事体未正大臣有请而未允谏官有奏而未行臣子忧怀庶民疑惑利害轻重所繋实深岂宜因循浸以未决臣窃谓皇太后不可不还大内者其说有八臣请得而具言之臣闻母之与子其恩爱相关情意相及如心腹耳目之相随不可须臾离也昏定晨省以慰母心虽匹夫之微犹所不免况人主之尊哉前日先帝夀母同处北宫陛下五日一朝事势则顺今也慈极上宾大事已毕亟当迎请夀母入还广内今若太后独居北宫朝夕少远至养虽曰乘舆时一诣宫亦是希阔於礼为简於情为踈於法度未宜於观瞻未允稽之方册考之前古似若未顺顾使盛治极美之朝而有一不如古哉此不可不还大内其说一也臣仰惟陛下自罹大故哀慕忧戚靡一弗至断自圣孝躬行三年之丧极为礼文克襄大事亘古所无垂训万世今若山陵讫事即乞夀母还内则母子日亲允合大典备道全美焜燿今昔傥若未讲夀母还内之仪未全母子相安之礼则为山而亏一篑百里而止九十在陛下亦岂欲至此哉此不可不还大内其说二也臣仰惟先帝弊屣天下燕怡北宫日与皇太后同享天下之养同介康宁之福盖二十六年矣方兹国恤非常夀母独处谅於慈抱未能全释当此之际陛下固愿日亲母侧承顔奉志寛悦忧念调娱圣怀岂欲使夀母於忧伤之初而遽有独处之况哉矧今先帝灵驾已东音容日远夀母忧思尤倍曩日不於此时蚤议还内日寛慈念则高年悲志益难处矣此不可不还大内其说三也臣仰惟先帝虞主还都灵筵定置当以大内为王揆之礼经质之事理了无可疑今若以太后未还大内先帝灵筵亦复且留北宫徒使近习以奉灵几则是陛下虽欲朝晚亲奉灵帷以展孝慕何可得也既不能日拜于先帝灵筵之前又不能日亲於太母慈顔之侧情暌意隔又岂陛下所欲哉今若太后即日还内则先帝灵筵便可同归以慰在天之灵以正夀母之养以全陛下之孝得则两得失则两失矣此不可不还大内其说四也臣仰惟皇太后春秋既高方此独居其於朝夕之奉固当悉出陛下圣意下俾侍从以奉娱养若南北两内相望各处陛下不得朝夕侍侧而委之近习日侍亲养亲踈倒置轻重失宜凡百执事将必浸弛日复一日必有非意违礼之事不时请求之扰盖小人善於伺候攻於较计异日恐有仰费陛下调护者陛下聪明如天於此可以意料非若既还大内陛下近在咫尺朝夕在侧威制所加定省所接小人忌惮无复有干宸虑者此不可不还大内其说五也臣窃惟北宫今日几百事体恐非昔比外而宿卫循徼之卒内而嫔嫱宦官之衆必亦少损於旧日侧闻宫中合分亦复鲜少若复内之期尚复迤逦则号令弗周关防弗备若如前日不测之盗出於其中或有尤甚於此者惊动慈闱骇愕宫禁此岂细事也纵朝廷深加诛治所伤亦已多矣当是之时岂不上动慈母之念哉此不可不还大内其说六也臣仰惟陛下临御以来虚怀纳谏言有当理未尝不行下至踈贱小臣一有可采悉加听纳近者复置三谏以广言路以通下情圣德宏大治功恢崇盖基於此今者太后还内一事臣下奏请盖已不一虽闾阎贱隶亦谓事合如此理尤晓然今朝廷寂无所行相顾莫得其说凡百臣民怀疑妄虑至有猜说以惑人心事势所关利害尤重若陛下即颁太后还内之诏早正日侍东朝之仪岂惟上以遵奉祖宗之礼而下亦以弹压衆多之疑此不可不还大内其说七也臣闻疾痛疴痒虽少壮者有所不免仰惟皇太后春秋既崇又当忧悼之余岂无关圣?而伤至和者今者独居北宫天所护相日固康宁或万有一小亲药饵则陛下日夕宁侍必有未便非可以前日槩论也况平居无事太后饮食起居之间言动意向之顷尤赖陛下日居亲侧加意调护今既未能日夕以侍一有拂意皆足以干和气矣此不可不还大内其说八也臣所陈八说皆揆之礼典质诸孝道酌之人情考之衆论无一而不合者为今之说不过曰皇太后安於北宫未欲轻动又曰慈母之训难以固违臣窃以为大不然事有轻重利害善处事者惟择其重且利者而行之耳南北二内皆宫禁也今日处此而安与他日处彼而安一也陛下以天下之养国家之力而办一东朝之奉抑何难者岂必独以北宫为安而他无可安之地耶慈母之训固不敢违然事贵当理耳陛下一请未遂至于再至于三力以祖宗典故国家礼文万世法则母子情义宫闱利害臣下累奏外言纷惑历举数者之说委曲控恳期於得请乃已则慈母必将欣然而从陛下之孝愿遂矣则又曰左右前後必有以北宫为便而惮於南内之迁者臣以谓此小人之私意甚易折也仰惟陛下刚明英断如天之威平日一闻奸谋诛戮靡後使左右前後果有阴揺其议者臣愿陛下声其号令严其诛罚一有妄行沮议者必戮无赦则亦何患於沮间者哉臣愚欲望圣慈即赐睿断备以臣所陈八说力请皇太后期於必还大内才获俞音速降明诏择日迎请或恐东朝宫室未可速办即乞且於大内见今殿宇那拨缮治早迎慈驾续行修建以遵祖训以合礼典以全孝养以诏万世以慰舆愿实天下厚幸臣踈远小臣辄议朝廷大政罪当万死惟念久沐圣恩无路报塞切於爱君小効愚虑非敢矫激沽名以干出位之诛如蒙圣慈以为可行即乞圣旨施行臣无任瞻望穆穆之光不胜犬马惓惓而已说友又上奏曰臣仰惟主上以大有为之资亲承付托之重重华协帝以舜事亲定省慈闱以天下养岁踰二纪亘古所无大故非常圣心痛切至性尽於父子孝诚通於神明断自宸躬行三年之制悲忧过礼哀极有余盖自三代以来明君圣主不能黾勉而力行者主上发於至诚躬履丧彞举无违礼跨越今古焜燿简筴贻训万世甚盛甚休臣仰惟高宗皇帝身济大业绍开中兴道备德全功大仁显形之谟烈施之政令配天地参化育散在天下而载诸史牒者盖非铺张扬厉得以究其万一也惟兹羮墙之念方切於宸虑则夫圣有谟训岂一日而可忘恭惟乾道之二禩主上首命儒臣纂辑建炎绍兴之大典作宋一经揭名圣训贻谋燕翼悉聚此书御制序文藏诸金匮臣顷蒙圣恩擢丞中秘得以仰窥大政拱诵奎文不胜至荣极幸主上方极孝慕思报大恩惟有循旧章宪成式以寓罔极之念以慰在天之灵庶几孝治有隆亡替臣欲望敷奏恭发睿旨於讲筵所候将来开讲日以圣政一书命经筵官日以进读俾之紬绎宝训啓沃圣衷以永孝思以宏治道以仰副主上伦制两尽之意实天下厚幸

历代名臣奏议卷十








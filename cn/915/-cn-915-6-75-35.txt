◇为会稽内史称疾去郡於父墓前自誓文

维永和十一年三月癸卯朔，九日辛亥，小子羲之敢告二尊之灵。羲之不天，夙遭闵凶，不蒙（《御览》作「不遂」。）过庭之训。母兄鞠育，得渐庶几，遂因人乏，蒙国宠荣。进无忠孝之节，退违推贤之义，每仰咏老氏、周任之诫，常恐死亡无日，忧及宗祀，岂在微身而已！是用寤寐永叹，若坠深谷。止足之分，定之於今。谨以今月吉辰肆筵设席，稽颡归诚，告誓先灵。自今之後，敢渝此心，贪冒苟进，是有无尊之心而不子也。子而不子，天地所不覆载。名教所不得容。信誓之诚，有如日。（《晋书·王羲之传》，《艺文类聚》三十三《御览》四百八十引《晋中兴书》。）


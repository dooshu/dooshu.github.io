第二十八大获卦〔中阳制阴坎水正北〕：二上三中四下利物之象

象曰：韩卢逐兔，走不伸步。噬兔在前，逐者在后。频频重获，略不得赴。

颜曰：三阳处中，能制群小，犹猛犬之噬兔，略不得赴，言不旋踵而获。凡事前小后大，此卦宜捕逃亡，求财益丰，出猎多获，病者不利。

何曰：居家吉，行人迟，病者困，囚者滞，官事难解，军行回空。

陈曰：人道阳盛，地道阴盛，阴阳相应，而又盛积，故曰云云。刘曰：三阳在中，刚道盛也。小人怀柔，不能克也。虽欲跳梁，终听命也。

此课虽以三阳处二阴之间，而少阴在上，老阴在下，老少异欲，惟刚所制，而不能为比，故为韩卢逐兔之象。占者得之，宜捕亡、讨贼、求财、觅利、婚姻皆吉。出行有阻，系囚难脱，病者危笃。居家无咎，凡占求事则成，公事难解。

诗曰：世道无荆棘，人心勿自嗟。趁名兼逐利，勤苦遂生涯。


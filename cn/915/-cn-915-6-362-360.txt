○与抚军笺



此胡肆逆四十馀载，倾覆社稷，毁辱陵庙，遇其可亡之会，实是君子竭诚小人尽力之日也。江东虽为未丰，方之古人，复为未俭，少康以一旅之众，兴复祖宗，光武奋发，中兴汉室，况以大晋之祚，树德长久，兼百越沃野之资，据江汉山海之利，盐铁宝帛之饶，角竿羽毛之用，收英贤之略，尽兵民之力，贼之强也，犹复遵养时晦，及其毙也，不齐力扫灭，则大贼何由而自平，大耻焉得而自雪，临纸惆怅，慨叹盈怀。（《艺文类聚》五十九）




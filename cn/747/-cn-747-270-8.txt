○对恩赐绫锦出关判

安息国莫贺远来入朝，频蒙赐绫锦等还，将自随。关司以物皆违样，不放过。

莫贺就日输琛，占风削衽，既窬葱岑，便集藁街。频承湛露之恩，几荷油云之施。至若绫开翥鹤，映濉浦以成文；锦缛翔鸳，艳江波而濯色。近九重之厚锡，充万里之轻斋。关司寄重咽喉，任光襟带，物皆违样，既生非马之疑；事出蕃，须既鸣难之失。既缘恩赐，有异常途，勘责不虚，固难留滞。


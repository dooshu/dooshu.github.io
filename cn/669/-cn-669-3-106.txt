106　周公戒康叔皆止殺詞　三誥梓材皆主戒殺


「厥或告曰：『群飲。』汝勿佚，盡執拘以歸于周，予其殺。」無隱張氏以爲：「此告者之詞云爾。勸汝執而盡殺之也，汝當思之曰：『是商之諸臣，化紂而淫湎者，而可遽殺乎？亦姑惟教之而已。若不教而使陷于罪，是亦我殺之也。』周公戒康叔皆止殺之詞，奈何以爲勸哉！」愚謂此説得忠厚之意。

【元圻案】東坡謂：「大誥、康誥、酒誥、梓材四篇之文，反覆丁寧，以殺爲戒，以不殺爲德，故周有天下八百餘年。後之王者以不殺享國，以好殺殃其身及其子孫者多矣，而世主不以爲鑒，小人又或附會六經，醖釀鐫鑿以勸之殺。悲夫殆哉！」〇經義考：「張震尚書小傳，未見。董鼎曰：震，字真父。」






养枭

楚太子以梧桐之实养枭，而冀其凤鸣焉。春申君曰：“是枭也，生而殊性，不可易也，食何与焉？”朱英闻之，谓春申君曰：“君知枭之不可以食易其性而为凤矣，而君之门下无非狗偷鼠窃亡赖之人也，而君宠荣之，食之以玉食，荐之以珠履，将望之以国士之报。以臣观之，亦何异乎以梧桐之实养枭，而冀其凤鸣也？”春申君不寤，卒为李园所杀，而门下之士，无一人能报者。


○為懇舉禋祀惇重典以光聖孝以慰羣情疏 【 祠祀建文】

看得通政司通政使沈子木、所奏懇舉禋祀惇重典以光聖孝、以慰羣情事一節、臣等為照建文、以　高皇帝之孫懿文太子之子、嗣位五載系明統順、易世之後、禋祀杳然、葢由當時諸臣。徒見建文遜國之迹先以文皇帝立言最得大体而未能推體　成祖文皇帝之本心也。臣嘗考求其故。建文命將北征。輒戒曰毋使朕負殺叔父名。此一念也。天地鬼神鑒之。　成祖亦信之。故當金川不守。宮中變起之後。為發哀致祭治喪葬如儀。倉卒時猶喪葬以禮矣。而忍殄滅其歲時之祀乎。練子寧以不屈受誅。他日又曰。使子寧而在。朕固當用之。有罪之臣。猶將錄用矣。而忍不祀其無罪之主乎。　成祖即位之數年。敕法司解建文諸臣禁令。晚年又劄諭禮部盡赦諸死義家。使是時有乘間以建文祀典請者當亦首肯舉行不至今日矣葢建文諸臣。謀削親王之權。以激北師之怒。兩者皆□過于下非但立詞宜爾亦兼得事實而在建文。則嘗有保全　成祖之盛心。靖難諸臣。欲甚建文之罪。以彰南伐之功。而在　成祖則未有顯斥建文之明旨。彼時典禮既失奏聞。以後相沿。遂成忌諱。不知天下　高皇帝之天下也。正朔　高皇帝之正朔也。本自一家。原非兩敵。代邸天授少帝何尤豈可使禮樂明備之世。有未祀之懿親。亦豈忍此五世臨御之君。無一綫之血食此時尚謂缺典、後世其謂之何。通政使沈子木所陳、深識大體、臣請于懿文太子廟側。別立一廟四時致祭。庶　高皇帝在天之靈可安。而　成祖盛德益光。本心益明其益于聖孝大矣。惟　皇上斷以必行、天下瞻仰、在此一舉、


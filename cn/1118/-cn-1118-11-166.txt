【黄扉】


（唐）给事中、中书舍人别称。宋黄朝英《靖康缃素杂记》卷一《黄阁》：“给事、舍人曰黄扉。唐郭承嘏为给事中矣，文宗谓宰臣曰：‘承嘏久在黄扉。’是也。宋子京（祁）《与徐舍人》云：‘趣上黄扉之试。’”　（宋）宰相官署。宋叶梦得《石林燕语》卷九：“范文正公（仲淹）以晏元献（殊）荐入馆，终生以门生事之。庆历末，晏公守宛丘，文正赴南阳，道过，特留欢饮数日，其书题门状，犹皆称门生。将别，以诗叙殷勤，投元献而去。有‘曾入黄扉陪国论，却来绛帐就师资’之句，闻者无不叹服。”宋王明清《挥麈前录》卷二：“本朝状元登庸者，吕文穆、李文定、王文正、宋元宪。故诗人有云：‘皇朝四十三龙首，身到黄扉止四人。’”宋宋敏求《春明退朝录》卷上：“宰相谥：文贞李司空昉、王太尉旦。文穆吕许公蒙正、王冀公钦若。文定张司空齐贤、李相迪。元宪宋郑公庠。”《宋史·吕蒙正传》：“蒙正，太平兴国二年擢进士第一。”“李昉罢相，蒙正拜中书侍郎兼户部尚书、平章事，监修国史。”






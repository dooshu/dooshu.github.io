寄崔钧

 (1)


缄书报子玉 (2) ，为我谢平津 (3) 。自愧扫门士 (4) ，谁为乞火人 (5) ？词臣陪羽猎 (6) ，战将骋骈邻 (7) 。两地差池恨 (8) ，江汀醉送君 (9) 。

(1) 《唐书·宰相世系表》：崔氏南祖房钧。

(2) 韦应物诗：“缄书问所知。”《后汉书·崔瑗传》：“瑗字子玉，与扶风马融、南阳张衡笃相友好。”

(3) 《汉书·恩泽侯表》：“平津献侯公孙弘，以丞相诏所褒侯。”

(4) 《史记·齐悼惠王世家》：“魏勃少时欲求见齐相曹参，家贫无以自通，乃常独早夜扫齐相舍人门外。”

(5) 《韩诗外传》：“曹相国为齐相，客谓匮生曰：‘东郭先生梁石君，世之贤者也，隐于深山，终不诎身以求仕者也。吾闻先生得谒曹相国，愿先生为之先。臣里母相善妇见疑盗肉，其姑去之，恨而告于里母。里母曰：安行？今令姑呼汝。即束蕴请火，去妇之家曰：吾犬争肉相杀，请火治之。姑乃使人追去妇还之。故里母非谈说之士，束蕴请火非还妇之道也。然物有所感，事有可适，何不为之先？’匮生曰：‘愚请尽力为东郭先生梁石君束蕴请火。’”

(6) 《册府元龟》：“夏商之前，词臣之制，盖未详闻。”《汉书·扬雄传》：“每上甘泉，常法从，在属车间豹尾中。其十二月羽猎，雄从，以为羽猎田车戎马器械储偫禁御所营，尚泰奢丽夸诩，故聊因《校猎赋》以风。”

(7) 《后汉书·陈俊传》：“光武望而叹曰：‘战将尽如是，岂有忧哉！’”《史记·高祖功臣侯表》：“柏至以骈邻从起昌邑。”

(8) 何逊诗：“念此一筵笑，分为两地愁。”梁武帝诗：“惊散忽差池。”

(9) 江淹《构象台骚》：“架半空兮江汀。”






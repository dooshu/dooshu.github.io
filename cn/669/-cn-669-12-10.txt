10　公羊用致夫人是譏立妾　仲舒説經不泥於公羊　厭屈私情所以上嚴祖考


「用致夫人」，公羊以爲姜氏，譏以妾爲妻也。董仲舒謂成風，先儒取之。仲舒説經，蓋不泥於公羊也。晉江虨曰：「厭屈私情，所以上嚴祖考。」曾謂周禮在魯，其臣無一江虨乎？

【元圻案】僖八年傳：「夫人何以不稱姜氏？貶。曷爲貶？譏以妾爲妻也。其言以妾爲妻奈何？蓋脅于齊媵女之先至者也。」〇宋張洽春秋集註曰：「穀梁傳言夫人而不以氏姓，立妾之辭也。劉向以爲成風，而啖、趙皆從之。范甯謂欲尊其母，實卑其母。此言得春秋之旨。」〇晉書禮志中：「興寧元年，哀帝章皇太妃薨，帝欲服重。江虨啓：『先王制禮，應在緦服。』詔欲降朞，虨又啓：『厭屈私情，所以上嚴祖考。』於是制緦麻三月。」〇董子治公羊春秋，其説具在繁露，亦見於漢書五行志。攷志曰：「釐公二十年『五月，西宫災』，穀梁以爲愍公宫也，以謚言之則若疏，故謂之西宫。劉向以爲釐公立妾母爲夫人以入宗廟，故天災愍宫，若曰：去其卑而親者，將害宗廟之正禮。董仲舒以爲釐娶於楚，而齊媵之，脅公使立以爲夫人。西宫者，小寢，夫人之居也。若曰：妾何爲居此宫！誅去之意也。」據此則仲舒實主公羊之説，而以夫人爲成風，乃劉子政之説也。故范甯穀梁注，亦引作劉向。厚齋先生以此説屬之董子，不知見何書，當攷。






○諫伐麓川疏 【 麓川】

公上此疏王振不從其後北邊空虛釀土木之變者亦半繇於此

天子之馭夷狄、必寬宥于其小。而謹防于其大所以適緩急之宜。為天下久安計也。故周伐崇不克。即退修德教以待其降。至于玁狁。則命南仲城朔方以備之漢征南粵不利即為罷兵賜書以通好。至于匈奴雖已和親。猶募民徒居塞下入粟入邊復命魏尚守雲中以拒之。以成周西漢之力。破滅崇越。易如振槁。皆釋不誅。惟汲汲玁狁匈奴之備。何也葢不窮兵于小敵以傷生靈惟防患于大寇以安中國也。今麓川殘寇思任發本依山負谷。羈縻納貢之夷。邊將失馭致勤大兵。雖未殲厥渠魁。亦多殺其群醜。　皇上念此小夷。僻居南徼。滅之不為武。釋之不為怯。特降璽書原其罪惡。使得自新是即周漢修教賜書之意也。奈何邊將不能宣達　聖意。欲屯十二萬兵于雲南以急其降。不降則攻之。而不慮王師不可輕出。夷性不可驟馴。地儉不可用眾。客兵不可久淹。是皆兵法所忌也。况江南近年水旱相仍。軍民俱困。若復動眾恐至紛擾。臣竊以為終宜緩誅如周漢之于崇越也至如北虜猶古玁狁匈奴世為邊患。今雖少抑然部曲尚疆。戎馬尚眾。未可保其終不寇邊居安思危。此維其時迺欲移甘肅守將。以事南征恐沿邊將士意謂朝廷必以此虜為不足慮遂生怠心。弛其邊防卒然有警恐致失措竊以為宜防其患如周漢之于玁狁匈奴也伏望　皇上罷大舉之議惟令大臣推選謀將輔以才識大臣。仍舉內外文武之臣。無分見任謫降但有才幹者十數人隨往雲南量調見操官軍分屯于金齒等處要害之地如趙充國屯田湟中以降叛羗故事。且耕且練。廣其儲蓄習其水土。固結木邦諸夷以為我援。一則乘間覘寇甩虛實不時進攻。一則因便諭以禍福其向化。明加賞罰。責以成功。如此將不煩大兵而寇自可服至于西北邊境及今無事。宜敕諸將及參贊文臣廵視塞垣當築者築之溝澗當濬者濬之。城堡烽火?侯當增修者皆修之。仍勤訓練。廣儲蓄利器械。嚴守望。凡備邊之事。悉令修舉以防不虞。是誠國家萬萬年太平之計也。

皇明經世文編卷之三十一終








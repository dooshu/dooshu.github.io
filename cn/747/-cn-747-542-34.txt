○奏排比第二般差拨兵马状

右，臣伏以逆贼吴少诚，孤负圣明，作为奸乱，尚延晷刻之命，未即雷霆之诛。天下人臣，皆同愤激。况臣任当旄钺，誓埽烟尘。割肌肉以资军，亦无所苦；执干戈而卫国，惟恐不堪。况将士等忠，义居心，坚刚挺质，勇於战阵，乐此征行。臣谨差前件兵马如前，其资装器械，一事已上，并无所阙，续具发日闻奏。仗其忠顺，兵气自雄；谕以功名，众心皆励。矧兹穷寇，非足劳师。伏望天恩，不至忧轸。


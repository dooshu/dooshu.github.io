爲萧太傅谢追赠父祖表

臣某言：卽日兼谒者仆射姓名奉宣诏书，追赠臣亡祖某太常卿，亡父某爲散骑常侍、特进、左光禄大夫。宠煇泉扃，恩凝松石，奉渥铭心，祗光恸虑。【中谢。】臣行阻祗玄，躬早荼棘，如创之痛，昃日不遑，终身之恤，霜露弥戚。虽慙曾舆乔木之敬，实抱仲路华毂之哀。自谬藉珪金，空贻组绂，爵侈於公，禄盈於私，何尝不静欷其结，默慕交深。不悟睿孝动天，昭性旷古，惠被远纪，泽演庆世，丹请靡谅，峻册愈凝。大荣集身，尚惊异施，况宠洽山柏，特振殊造，销骨沥命，犹不胜谢。不任鲠泗荷佩之诚。


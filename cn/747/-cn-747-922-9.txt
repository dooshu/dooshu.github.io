○坐禅铭

心元虚映，体绝偏圆。金波匝匝，动寂常禅。念起念灭，不用止绝。任运滔滔，何曾起灭？起灭寂灭，现大迦叶。坐卧经行，未尝间歇。禅何不坐？坐何不禅？了得如是，始号“坐禅”。坐者何人？禅是何物？而欲坐之，用佛觅佛。佛不用觅，觅之转失。坐不我观，禅非外术。初心闹乱，未免回换。所以多方，教渠静观。端坐收神，初则纷纭。久久恬淡，虚闲六门。六门稍歇，於中分别。分别才生，已成起灭。起灭转变，从此心现。还用自心，反观一遍。一反不再，圆光顶戴。灵焰腾辉，心心无碍。横该竖入，生死永息。一粒还丹，点金成汁。身心客尘，透漏无门。迷悟且说，逆顺休论。细思昔日，冷坐寻觅。虽然不别，也大狼籍。刹那凡圣，无人能信。匝地忙忙，大须谨慎。如其不知，端坐思危。一日筑著，伏惟伏惟。三自省察，是身寿命。如驹过隙，何暇闲情？妄为杂事。既隆释种，须绍门风。谛审先宗，是何标格？道业未办，去圣时遥。善友师教，诚不可舍。自生勉励，念报佛恩。惟已自知，大心莫追。报缘虚幻，不可强为。浮世几何，随家丰俭。苦乐逆顺，道在其中。动静寒温，自愧自悔。


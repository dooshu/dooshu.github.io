方回　为徐企题赵子昂所画二马

相马有伯乐，画马有伯时。

伯乐永已矣，伯时犹见之。

长林之下无茂草，此马得无半饱饥。

一疋背树似揩痒，一疋齕枯首羸垂。

赵子作此必有意，志士失职心伤悲。

我思肥马不可羁，不如叟马劣易骑。

焉得生致此二疋，马亦如我老且衰。

破鞍弊鞯骨硉砵，狂豪敢学幽并儿。

无世尘处天地阔，我后子先缓辔看山时赋诗。

方回


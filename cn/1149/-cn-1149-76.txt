卷七十六

钦定四库全书

续後汉书卷七十六　　　　元　郝经　撰

列传第七十三

取汉【谨案平吴传有前序取汉传当亦有序今阙】

邓艾【州泰段灼】　锺会【向雄】　卫瓘

邓艾字士载义阳人也【谨案陈志作义阳棘阳人】少孤曹操破荆州徙汝南为农民养犊年十二随母至颍川读书故太丘长陈实碑言文为世范行为士则艾遂自名范字士则後族有与同者故改焉为都尉学士以口吃不得作干佐爲稻田守丛草吏同郡吏父怜其家贫资给甚厚艾初不为谢每见高山大泽辄规度指画军营处所时人窃笑焉後为典农纲纪上计吏因使见太尉司马懿懿奇之辟为掾迁尚书郎【原注世语邓艾少为襄城典农与部民石苞皆年十二三谒者阳翟郭玄信武帝监军郭诞元弈之子建安中少府吉本起兵许都玄信坐被刑在家从典农司马求入御以艾苞与御行十余里与语悦之谓二人皆当远至为佐相艾後为典农功曹奉使诣宣王由此见知遂被拔擢】时欲广田畜谷为伐吴资使艾行陈项已东至夀春艾以爲田良水小不足以尽地利宜开河渠可以引水浇溉大积军粮又通运漕之道乃着济河论以喻其指又谓昔破黄巾因为屯田积谷於许都以制四方今三隅已定事在淮南每大军征举运兵过半功费巨亿以为大役陈蔡之间土下田良【谨案陈志作上下田良】可省许昌左右诸稻田并水东下令淮北屯二万人淮南三万人十二分休常有四千人且田且守水丰常收三倍於西计除衆费岁完五百万斛以为军资六七年间可积三千万斛於淮上此则十万之衆五年食也以此乘吴无往而不克矣懿善之事皆施行【谨案通典曰宣王善之皆如艾计遂北临淮水自锺离西南横石以西尽泚水四百余里置一营六千人且耕且守兼循广淮阳百尺二渠上引河流下通淮颍大理诸陂於颍南北穿渠三百余里溉田三万顷淮南淮北皆相连接自夀春到京师农田兵田鸡犬之声阡陌相属】正始二年乃开广漕渠每东南有事大军兴衆泛舟而下达於江淮资食有储而无水害出参征西军事迁南安太守嘉平元年与征西将军郭淮拒汉偏将军姜维维退淮因西击羌艾曰贼去未远或能复还宜分诸军以备不虞於是留艾屯白水北三日维遣廖化自白水南向艾结营艾谓诸将曰维今卒还吾军人少法当来渡而不作桥此维使化持吾令不得还维必自东袭取洮城洮城在水北去艾屯六十里艾即夜潜兵径到维果来渡而艾先至据城得以不败赐爵关内侯加讨寇将军後迁城阳太守时并州右贤王刘豹并为一部艾上言曰戎狄兽心不以义亲强则侵暴弱则内附故周宣有玁狁之寇汉祖有平城之困每匈奴一盛为前代重患自单于在外莫能牵制长卑诱而致之使来入侍由是羌夷失统合散无主以单于在内万里顺轨今单于之尊日疎外土之威寖重则胡虏不可不深备也闻刘豹部有叛胡可因叛割为二国以分其势去卑功显前朝而子不继业宜加其子显号使居鴈门离国弱寇追録旧勲此御边长计也又陈羌胡与民同处者宜以渐出之使居民表崇亷耻之教塞奸宄之路大将军司马师新辅政多纳用焉迁汝南太守至则寻求昔所厚已吏父久已死遣吏祭之重遗其母举其子为计吏艾所在荒野开辟军民并丰诸葛恪围合肥新城不克退归艾言於师曰孙权已没大臣未附吴名宗大族皆有部曲阻兵仗势足以建命恪新秉国政而内无其主不念抚恤上下以立根基竞於外事虐用其民悉国之衆顿於坚城死者万数载祸而归此恪获罪之日也昔子胥吴起商鞅乐毅皆见任时君主没而败况恪才非四贤而不虑大患其亡可待也恪归果见诛迁兖州刺史加振威将军上言曰国之所急惟农与战国富则兵强兵强则战胜然农者胜之本也孔子曰足食足兵食在兵前也上无设爵之劝则下无财畜之功今使考绩之赏在於积粟富民则交游之路絶浮华之原塞矣曹髦立进封方城亭侯毋丘俭作乱遣健步齎书欲疑惑大衆艾斩之兼道进军先趣乐嘉城作浮桥司马师至遂据之文钦以後大军破败於城下艾追之至丘头钦奔吴吴大将军孙峻等号十万衆将渡江镇东将军诸葛诞遣艾据肥阳艾以与贼势相远非要害之地辄移屯附亭遣泰山太守诸葛绪等於黎浆拒战遂走之其年徵拜长水校尉以破钦等功进封方城乡侯行安西将军解雍州刺史王经围於狄道姜维退驻锺提乃以艾为安西将军假节领护东羌校尉议者多谓维力已竭未能更出艾曰洮西之败非小失也破军杀将仓廪空虚百姓流离几於危亡今以策言之彼有乘胜之势我有虚弱之实一也彼上下相习五兵犀利我将易兵新器仗未复二也彼以船行吾以陆军劳逸不同三也狄道陇西南安祁山各当有守彼专为一我分为四四也从南安陇西因食羌谷若趣祁山熟麦千顷为之县饵五也贼有黠数其来必矣顷之维果向祁山闻艾已有备乃回从董亭趣南安艾据武城山以相持维与艾争险不克其夜渡渭东行缘山趣上邽艾与战於段谷大破之甘露元年诏曰逆贼姜维连年狡黠民夷骚动西土不寜艾筹画有方忠勇奋发斩将十数馘首千计国威震於巴蜀武声扬於江岷今以艾为镇西将军都督陇右诸军事进封邓侯分五百户封子忠为亭侯二年拒姜维於长城维退还迁征西将军前後增邑六千六百户景元三年又破维於侯和维却保沓中四年秋诏诸军攻汉大将军司马昭皆指授节度使艾与维相缀连雍州刺史诸葛绪要维令不得归艾遣天水太守王颀等直攻维营陇西太守牵弘等邀其前金城太守杨欣等诣甘松维闻锺会诸军已入汉中引还欣等追蹑於强川口大战维败走闻雍州已塞道屯桥头从孔函谷入北道欲出雍州後诸葛绪闻之却还三十里维入北道三十余里闻绪军却寻还从桥道过绪趣截维较一日不及维遂东引还守劔阁锺会攻维未能克艾上言今贼摧折宜遂乘之从隂平由邪径经汉德阳亭趣涪出劔阁西百里去成都三百余里奇兵冲其腹心剑阁之守必还赴涪则会方轨而进劔阁之军不还则应涪之兵寡矣军志有之曰攻其不备出其不意今掩其空虚破之必矣冬十月艾自隂平道得无人之地七百余里凿山通道造作桥阁山高谷深至为艰险又粮运将匮濒於危殆艾以氊自裹推转而下将士皆攀木缘崖鱼贯而进先登至江由汉守将马邈降汉卫将军诸葛曕自涪还绵竹列陈待艾艾遣子惠唐亭侯忠等出其右司马纂等出其左忠纂战不利并退还曰贼未可击艾怒曰存亡之分在此一举何不可之有乃叱忠纂等将斩之【谨案等今志作出宋本作等与此合】忠纂驰还更战大破之斩曕及尚书张遵等首进军到雒汉帝遣使奉皇帝玺绶为牋诣艾请降艾至成都汉帝率太子诸王及羣臣六十余人面缚舆榇诣军门艾执节解缚焚榇受而宥之检御将士无所虏畧绥纳降附使复旧业汉人称焉辄依邓禹故事承制拜汉帝行骠骑将军太子奉车诸王驸马都尉汉羣司各随高下拜爲王官或领艾官属以师纂领益州刺史陇西太守牵弘等领蜀中诸郡使於緜竹筑台以为京观用彰战功士卒死事者皆与汉兵同共埋藏艾深自矜伐谓汉士大夫曰诸君赖遭艾故得有今日尔如遇吴汉之徒已殄灭矣又曰姜维自一时?儿也与艾相值故穷尔识者笑之十二月诏曰艾曜威奋武深入虏庭斩将搴旗枭其鲸鲵使僭号之主稽首系颈历世逋诛一朝而平兵不踰时战不终日云彻席卷荡定巴蜀虽白起破强楚韩信克劲赵吴汉禽子阳亚夫灭七国计功论美不足比也其以艾为太尉增邑二万户封子二人亭侯各食邑千户【原注袁子曰诸葛亮重人也而骤用蜀兵此知小国弱民难以久存也今国家一举而灭蜀自征伐之功未有如此之速者也方邓艾以万人入江由之危险锺会以二十万衆留劔阁而不得进三军之士已饥艾虽战胜克将使刘禅数日不降则二将之军难以反矣故功业如此之难也国家前有夀春之役後有灭蜀之劳百姓贫而仓廪虚故小国之虑在於乘时立功以自存大国之虑在於既胜而力竭成功之後戒惧之时也】艾言於司马昭曰兵有先声而後实者今因平蜀之势以乘吴吴人震恐席卷之时也然大举之後将士疲劳不可便用且徐缓之留陇右兵二万人蜀兵二万人煮盐兴冶为军农要用并作舟船豫顺流之事然後发使告以利害吴必归化可不征而定也今宜厚刘禅以致孙休安士民以来远人若便送禅於京都吴以为流徒则於向化之心不劝宜权停留须来年秋冬比尔吴亦定平以为可封禅为扶风王锡其资财供其左右郡有董卓坞为之宫舍爵其子为公侯食郡内县以显归命之宠开广陵城阳以待吴人则畏威怀德望风而从矣昭使监军卫瓘喻艾事当须报不宜辄行艾重言曰衔命征行奉指授之策元恶既服至於承制拜假以安初附谓合权宜今蜀举衆归命地尽南海东接吴会宜早镇定若待国命往复道途延引日月春秋之义大夫出疆有可以安社稷利国家专之可也今吴未宾势与蜀连不可拘常以失事机兵法进不求名退不避罪艾虽无古人之节终不自嫌以损於国也锺会胡烈师纂等皆白艾所作悖逆变衅已结诏书槛车徵艾艾仰天叹曰艾忠臣也一至此乎白起之酷复见今日矣艾父子既囚锺会至成都先送艾然後作乱会死艾本营将士追出艾槛车迎还瓘遣田续等讨艾遇於緜竹西斩之子忠与艾俱死余子在雒阳者悉诛徙艾妻子及孙於西城【谨案西城陈志作西域通志作西城与此合考後汉书郡国志益州有西城郡】师纂亦与艾俱死纂性急少恩死之日体无完肤初艾当伐汉梦坐山上而有流水以问珍虏护军爰邵邵曰按易卦山上有水蹇蹇繇曰蹇利西南不利东北孔子曰蹇利西南往有功也不利东北其道穷也往必克蜀殆不还乎艾怃然不乐【原注荀绰冀州记邵起自干吏位至卫尉长子翰河东太守中子敞大司农小子倩字君幼寛厚有器局勤於当世历位冀州刺史太子右卫率翰子俞字世都清真贵素辩於论议采公孙龙之辞以谈微理少有能名辟太尉府稍历显位至侍中中书令迁为监裴松之曰按蹇彖辞云蹇利西南往得中也不云有功下云利见大人往有功也邵盖断章取义不拘本文故以有功代得中也若此前书多有之】泰始元年晋武帝簒代诏曰昔太尉王凌谋废齐王而王竟不足以守位征西将军邓艾矜功失节实应大辟然被书之日罢遣人衆束手受罪比於求生遂为恶者诚复不同今大赦得还若无子孙者听使立後令祭祀不絶三年议郎段灼上疏理艾曰艾心怀至忠而荷反逆之名平定巴蜀而受夷灭之诛臣窃悼之惜哉言艾之反也艾性刚急轻犯雅俗不能协同朋类故莫肯理之臣敢言艾不反之状昔姜维有断陇右之志艾修治备守积谷强兵值岁凶旱又为区种身被乌衣手执耒耜以率将士上下相感莫不尽力艾持节守边所统万数而不难仆虏之劳士民之役非执节忠勤孰能若此故落门段谷之战以少击多摧破强贼先帝知其可任委艾庙胜授以长策艾受命忘身束马县车自投死地勇气凌云士衆乘势使刘禅君臣面缚义手屈膝艾功名以成当书之竹帛传祚万世七十老公反欲何求艾诚恃养育之恩心自不疑矫命承制权安社稷虽违常科有合古义原心定罪本在可论锺会忌艾威名构成其事忠而受诛信而见疑头县马市诸子并斩见之者垂泣闻之者叹息陛下龙兴阐弘大度释诸嫌忌受诛之家不拘叙用昔秦民怜白起之无罪吴人伤子胥之寃酷皆为立祠今天下民人为艾悼心痛恨亦犹是也臣以为艾身首分离捐弃草土宜收屍丧还其田宅以平蜀之功绍封其孙使阖棺定諡死无余恨赦寃魂於黄泉收信义於後世葬一人而天下慕其行理一魂而天下归其义所为者寡而悦者衆天下徇名之士思立功之臣必投汤火乐为陛下死矣【谨案天下徇名之士二十字陈志无此据晋书】帝嘉之九年诏曰艾有功勲受罪不逃刑而子孙为民隶朕常愍之其以嫡孙朗为郎中艾在西时修治障塞筑起城坞泰始中羌虏大叛频杀刺史凉州道断吏民安全者皆保艾所筑坞焉咸寜中积射将军樊震为西戎牙门武帝问震所由进震自陈为邓艾伐蜀时帐下将帝遂问艾死状震具陈艾之忠言辄流涕先是以艾孙朗为丹水令由此迁爲定陵令次孙千秋有时望光禄大夫王戎辟为掾永嘉中朗为新都太守未之官在襄阳遇火及母妻子举室烧死惟子韬行得免千秋先卒二子亦烧死艾州里时辈南阳州泰亦好立功业善用兵荆州刺史裴潜以为从事司马懿镇宛潜数遣泰诣懿由此为懿所知及征孟达泰又导军遂辟泰泰频丧考妣祖九年居丧懿留缺待之至三十六日擢为新城太守【原注世说司马宣王为泰会使尚书锺繇调泰君释褐登宰府三十六日拥麾盖守兵马郡乞儿乘小车一何驶乎泰曰诚有此君名公之子少有文采故守吏职猕猴骑土牛又何迟也衆宾咸悦】後历兖豫州刺史所在有绩效累迁征虏将军假节都督江南诸军事景元二年卒追赠卫将军諡曰壮侯段灼【谨案晋书灼字休然敦煌人】从邓艾伐汉有功封关内侯入为议郎既申邓艾又数上书言事谋谟经远辞旨慷慨有国士之风累迁明威将军魏兴太守【谨案晋书云卒於官】

谨案目録此下有锺会卫瓘传今阙

议曰锺会徼冀谋叛邓艾专擅致嫌卫瓘诡计毙之得国而终不振旅荀卿曰兼并易能也坚凝之难哉然而当会之构艾瓘能拒之则艾不禽艾不禽则会不反乱何自而生哉与会图艾济其奸遂并诛灭独享成功光贲公衮卒之父子九人一夕并命於是知天道之不可诬也

赞曰火德告终岷峨失险三臣同罪功以过揜








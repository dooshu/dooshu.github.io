○乞立存活被虜人口賞格疏 【 苗患】

題為援例乞恩、救活被苗虜執人口、以廣德意事、臣到湖廣地方、節據貴州布按二司守廵新鎮思仁二道撫苗兵備參議等官楊儒等呈報、各苗寨節經奏內有名賊首龍許保吳黑苗等、潛伏林箐伺人不意、出沒劫掠、軍民財畜、殺人放火、虜去男婦、非止一次等因到臣、又據該道呈稱人口歸寨、勒要老銀取贖、及將虜去男婦、割髮賣與各該土官去訖、臣訪得苗賊節年為害。虜去人口在寨。不止數百。勒銀取贖。因而賣與各土官輕價收買。羈留各寨。候調征之時。割取首級。輳作功次。軍法記首功其酷虐至于此哉葢從來用兵。惟計首功。其被虜人口送官者量行給賞不如首功之厚故各土官利在要功覓賞使被虜殘命。於劫掠焚蕩之餘。復遭屠戮。與苗蠻枯骨。同一醃焙梟挂。慘毒之恨。感傷和氣。誠聖治之所不忍也。臣節行曉諭禁約。及將奪回被虜人口。分別男婦老幼等第。招撫內地流民亦當用此法立為賞格比首級略加優厚。其土官亦許有能送出人口。全活數多者。具奏陞賞。欲使知其所利重於首級則不必於斬取以邀功誠使殘民垂死之命。得以生全。男女長幼相折補。每口用銀大約三兩。則銀一千兩。可活三百餘口。所費者少。所活者多。但軍功論首級。其來巳久。一旦欲以所全人口計功論賞。恐各土官驟聞。未敢以為必行之令。或疑不信。乞敕兵部再議。明立賞格。示之大信將舊例土官部下獲功一百顆。該陞散官一級。二百顆。陞二級。三百顆。陞三級。其不及前數而能送出被虜人口數多。男子十六歲以上至六十歲。一口准一功。老弱婦女二口准一功。容臣覈實具奏。與首級一體通算。量加陞賞。如此則各土官知聖明有此殊典。無不樂從。不但目下被虜人口蒙生全之福累年為賊所執拘留在巢虐使者亦將送出以為功所全活將不可勝計除患恤民。莫此為切。

皇明經世文編卷之一百九十三終








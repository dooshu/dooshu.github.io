41　武王觀兵盟津諸解


「武王祭于畢，觀兵盟津。」歐陽公泰誓論曰：「伯夷傳又載父死不葬之説，皆不可爲信。」程子伊川曰：「觀兵必無此理。今日天命絶，則紂是獨夫，豈容更待三年？」見遺書十九。林氏之奇尚書全解曰：「漢儒以觀政轉爲觀兵，而爲周師再舉之説。」

【閻按】「觀政」亦出孔書，辨見同上。

【元圻案】劉原父七經小傳上：「孔氏曰：『觀兵孟津，以卜諸侯伐紂之心。諸侯僉同，乃退以示弱。』非也。詩云：『匪棘其欲，聿追來孝。』聖人豈有私天下之心哉！觀兵孟津者，所以憚紂也，欲其畏威悔過，反善自修也。如紂遂能改者，武王亦北面事之而已矣。然則進所以警其可畏，退所以待其可改。及其終不畏、終不改，然後取之。此篇稱紂『罔有悛心』云云，足以知武王之退非示弱而襲之明矣。」






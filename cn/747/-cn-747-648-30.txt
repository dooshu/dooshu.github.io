○加裴度幽镇两道招抚使制

门下：夫以区区秦伯，而犹念晋国，曰其君是恶，其人何罪。况朕均养亿兆，为之君亲，燕人冀人，皆吾乳哺而育之，安忍以豺狼驱胁之故，绝其飞走，尽致网罗？止行犯命之诛，是用开其一面。河东节度、观察、处置等使金紫光禄大夫守司空兼门下侍郎同中书门下平章事太原尹北都留守上柱国晋国公食邑三千户裴度：昔者区域之中，蜂蚁巢聚，蔡有逆孽，齐有狡童。厥初图征，疑议满野，不惧不惑，挺然披攘，苟无司南，允罔能济？佑我宪考，为唐神宗，实惟股肱，运用心力。肆朕小子，蒙受景灵，冀服於前，燕平於後。而抚驭失理，盘牙复生，求思弭宁，中夜有得：国有元老，夫何患焉？用是急宣恳恻之诚，就加招抚之命。於戏！顷者师道、元济，乘累代袭授之资，藉山东结连之势，以丞相布画於千里之外，使诸将持重於四封之中，而犹刘悟裂蛇豕之驱，李溃鲸鲵之腹，盖顺逆之情异，而忠孝之道明也。况彼幽镇，无名暴征，以丞相进观其宜，以诸将齐奋其力，斧之刑坐迫，椒兰之气外薰，谁不自爱其生，焉能与乱同死？度宜开怀缓带，以待其归。可依前守司空兼门下侍郎同中书门下平章事河东、节度使充幽、镇两道招抚使，馀如故。


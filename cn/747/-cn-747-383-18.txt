○订古五篇（有序）

天宝癸巳，元子作《订古》，订古前世君臣、父子、兄弟、夫妇、朋友之道。於戏！上古失之，中古乱之，至於近世，有穷极凶恶者矣。或曰：“欲如之何？对曰：“将如之何？吾且闻之订之、嗟之伤之、泣而恨之而已也。”

△第一

吾观君臣之间，且有猜忌而闻疑惧，其由禅让革代之道误也，故後世有劫篡废放之恶兴焉。呜呼！即有孤弱，将安托哉？即有功业，将安保哉？

△第二

吾观父子之际，且有悲感而闻痛恨，其由听谗受乱之意惑也，故後世有幽毒囚杀之患起焉。呜呼！即有深慈，将安兴哉？即有至孝，将安诉哉？

△第三

吾观兄弟之中，且有斗争而间残忍，其由分国异家之教薄也，故後世有阴谋诛戮之害生焉。呜呼！即有友悌，将安用哉？即有恭顺，将安全哉？

△第四

吾观夫妇之道，且有冤怨而闻嫌妒，其由耽淫惑乱之情多也，故後世有灭身忘家之祸发焉。呜呼！即有信义，将安及哉？即有柔顺，将安守哉？

△第五

吾观朋友之义，且有邪诈而闻忌患，其由趋势近利之心甚也，故後世有穷凶极害之刑生焉。呜呼！即有节分，将安与哉？即有方正，将安容哉？


15　四岳佐禹賜姓姜氏　申吕齊許皆四岳之後


「四岳」，孔注云：「即上羲、和四子，分掌四岳之諸侯。」按周語太子晉曰：「共之從孫四岳，佐禹胙國，命爲侯伯，賜姓曰姜，氏曰有吕。」左傳「許，太岳之胤也」，杜氏注謂：「太岳，神農之後，堯四岳也。」隱公十一年。當從周語之説。【原注】迂齋云：「申、吕、齊、許，皆四岳之後。堯讓許由，亦其一也。」

【閻按】韋昭國語注：「共工，諸侯，炎帝之後，姜姓也。當顓頊之衰，則四岳爲共工從孫，亦神農之後，復何疑。」

【何云】迂齋説是。

【元圻案】周語韋昭注：「共，共工也。姜，四岳之先，炎帝之姓也。至四岳有德，帝復賜之祖姓，使紹炎帝之後，吕以國爲氏。」〇周語又曰：「申、吕雖衰，齊、許猶在。」注：「申、吕，四岳之後，商、周之世或封於申，齊、許其族也。」〇宋葉大慶愛日齋叢抄：樓暘叔云：「從來人説莊周盡是寓言，却不曾深考。如堯讓許由，依舊是有此人。蓋申、吕、齊、許，皆四岳之後，許由其一也。以當時咨四岳觀之，則堯有讓許由之事，但周之言不無文飾過當處。」






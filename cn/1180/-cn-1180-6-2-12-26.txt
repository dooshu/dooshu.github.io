答两广刘凝斋


八寨奏捷，西镇将士不为无功，但其叙录稍泛。承教，谓近日邀功希旨者，宜渐约之，深合鄙意。科中，以奏报异同，疏请行查。议者遂谓公衔巡抚之不候会本，辄先入奏，故有隙，殆以私意相窥也。

暹罗夷使所呈林贼事三件，渠来中国数年，职为通事，非彼中要人，所言未必得其要领。但言其用事者姓名及甘波蔗云云，似有可采者。谩附以备幄算之万一，非以为奇也。






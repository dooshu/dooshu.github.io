8　張文定草薦舉等二敕　尤袤贊二敕簡盡直婉　誦之盎然如在春風中


張文定全云：「樂全先生張方平。」慶曆中草兩制，薦舉敕云：「蓋舉類之來舊矣，三代之盛王，其必由之。如聞外之議云：『是且啓私謁告請之弊也。』予不以是待士大夫，何士大夫自待之淺耶！」又察舉守令敕云：「夫天下之大，官吏之衆，獨不聞循良尤異者之達予聽，外臺之職，豈非闕歟？抑朝廷未有以導之也？其視守令，能以仁政得民，民心愛之，如古循吏然者，宜以名上，予得以褒慰之。亦以使四方之民，知予不專寵健吏，所貴仁者爾。」尤延之全云：「尤文簡公袤。」謂二詔：「大哉言乎！簡而盡，直而婉，丁寧惻怛之意，見於言外。至今誦之，盎然如在春風中。豈特公之文足以導上之德意志慮，亦當時善治足以起其文也。」

【何云】二詔有文、景風。

【又云】向使不出於仁宗之世，則爲巧言耳。

【元圻案】四庫全書簡明目録十五别集類：「樂全集四十卷，宋張方平撰。宋文鑑所載方平諸制詞，今皆不在集中，蓋方平别有玉堂集二十卷，今已佚矣。」〇書録解題别集類：「梁谿集五十卷，禮部尚書錫山尤袤延之撰。」今僅存梁谿遺稿一卷，乃康熙中尤侗所搜輯。






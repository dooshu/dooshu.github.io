○遵祖制開言路以養士氣疏 【 開言路】

臣待罪滁陽、近接邸報、吏部等衙門辦事進士顧允成等、因御史房寰、連章極力、攻詆南京都察院右都御史海瑞、乃不勝感憤、共矢精白、為　皇上剖陳忠佞、明辨是非、夫三臣之言、千萬人之公言也、　皇上既洞察之、俯俞之矣、乃復以出位加罪、褫其衣冠放之田里、人心移惑、士氣銷靡。此邪正治忽所関、其幾微、其害大、卒無一人為　皇上言者、臣受恩最深、圖報靡所、若徒畏權阿世、不敢觸忌諱而緘默臣不忍也、臣聞之、國家之患、莫大於壅蔽、人臣之罪、莫重於依違、壅蔽則上下隔閼而忠良沮。依違則朋比承望而是非淆。查得大明會典一款、凡有利國利民之事。不拘百工技藝之人。皆許具實敷奏。又大明律一款若百工技藝之人。應有可言之事。許執至御前奏聞其言可用即付所司施行。各衙門但有阻當者。鞫問明白斬。又臥碑一款。一切軍民利病之事。許當該有司。在野賢人。有志壯士。質朴農夫。商賈技藝。皆可言之。諸人毋得阻當。盖臺省之官專以言為責。而諸衙門自職官以至士庶。亦不以言為禁。載在令甲昭若日星、故民生利弊、時政得失、諫官言之、庶官亦得言之、大臣言之、小臣亦得言之、使天下無不當言之人無不可言之事。而後聰明益啟。幽隱畢達。此　祖宗之制。為國家慮至深遠也。夫何一二年間。今日以建言防人之口。明日以出位加人之罪。且移文各衙門譏察禁阻。而進士觀政者。復令堂官約束。教訓。夫約束奔兢等風可也而反約束其讜言直諫教訓忠良等語可也而反教訓其箝口緘唇此風一倡。其弊何極。諫官避禍希寵不言矣。而庶官又不當言。大臣持祿養交不言矣而小臣又不許言異日者萬一有權奸大孽。機密重情。　皇上將何自而聞之。然則今所約束。所教訓。甚非社稷之利也。夫海瑞清節峻猷。廉頑激懦。　皇上召之畎畝之間。置之綱紀之地。舉一人以風四方。凡有血氣者。莫不頌　皇上明聖。顯忠旌直。與二帝三王同符媲美也。律瑞以中庸之道。稍嫌其過責瑞以通達之材。或非所長。然必有聖之時如仲尼者出焉。而後得以折衷之裁成之耳。彼房寰者邪鄙之夫、貪穢之行、靦顏師儒之任、大開賄賂之門、挍閱乖謬、關節昭彰、東南已共見聞、非臣所宜指摘者、大抵寰之與瑞、如薰蕕異臭鴟鳳殊者、不可同日語、即四海之眾、三尺之童能辨之而寰乃指正為邪、變白為黑、顯肆傾擠、略無忌憚、一疏不已、再疏必勝、此輿情所共憤、公論所大不平者、顧允成等始入仕籍、初受國恩、遂能明目張膽、披悃瀝誠於　皇上之前、其心忠、其辭直、况慰留海瑞。切責房寰。　皇上之旨。亦既行顧允成等之言矣。行其建白而治出位之罪此則賞罰失宜行其言而復罪其人也何哉夫臣下之進言。與　皇上之聽言。但問其言之是非而已。如其非也雖臺省宜罪何可以其有言責而曲貸也如其是也雖蒭蕘宜採何可以其無言職而加譴也盖盛世必廣求言之門。而本朝原無出位之禁。臣嘗歷稽掌故、正統間歷事鄉舉士練綱、上中興要務、當時遂蒙俞旨、成化間初選庶吉士鄒智上袪邪直諫、後世因稱名臣、而觀政進士之建言者如成化七年盧璣以史事奏、成化二十二年敖毓元以星變奏及嘉靖初年、張璁以議禮具疏、凡此不遑縷數。皆進士之未授官者竝未聞以出位加罪也今用顧允成等之言。而故罪之。又因顧允成等之罪而槩禁之。未審於　祖宗典章。國禁例果合乎否也此臣之所以不容於無言也。臣豈不知臣之言。亦當蒙出位之罪哉。罪臣者不曰喜事。則曰好名。然使舉朝俱不言事。斯世盡不顧名。將不知所底止矣。臣之喋喋非敢有毫髮狥私背公市恩沽譽之念、天地神明、實鑒臨之、伏乞　皇上獨奮乾剛、大彰宸斷、復顧允成等冠帶、仍照資序選用、務除壅蔽之習、亟反依違之風、庶人心不至邪僻、士氣不至頹靡、其有禆於邪正治忽之之机者、或不小也、臣無任激切隕越之至、

皇明經世文編卷之三百七十二終








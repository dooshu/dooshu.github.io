○禁使臣逗留敕

近年文武官诸道奉使，皆於所在，分外停住，逾年涉岁，未闻归阙。非唯劳费州郡，抑且侮慢国经。臣节既亏，宪章安在？自今後，两浙福建广州安南邕容等道使到发许住一月，湖南洪鄂黔桂许住二十日，荆襄同雍镇定青沧许住十日，其馀侧近不过三五日。凡来往道路，据远近里数，许日行两驿。如遇疾患及江河阻隔，委所在长吏具事由奏闻。如或有违，当行朝典，命御史点简纠察，以儆慢官。


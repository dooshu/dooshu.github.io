◇高士传序

孔子称「举逸民，天下之民归心焉」。是以洪崖先生创高道于上皇之世，许由、善卷不降节于唐虞之朝。自三代秦汉，达乎魏兴受命，中贤之主，未尝不聘岩穴之隐，追遁世之民。是以《易》箸束帛之义，《礼》有玄之制，诗人发《白驹》之歌，《春秋》显子臧之节，《明堂·月令》以季春之月聘名士，礼贤者。然则高让之士，王政所先，厉浊激贪之务也。史班之载，多所阙略。梁鸿颂逸民，苏顺科高士，或录屈节，杂而不纯。又近取秦汉，不及远古。夫思其人，爱其树，况称其德而赞其事哉！谧采古今八代之士，身不屈于王公，名不耗于终始，自尧至魏，凡九十馀人。虽执节若夷、齐，去就若两龚，皆不录也。（《高士传》明刊本。又见《御览》五百一十。）


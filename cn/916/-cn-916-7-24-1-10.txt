【侍宴饯临川王北伐应诏诗】

〖四言〗

金版韬英。玉牒蕴精。帝德乃琥。王威有征。轩习弧矢。夏陈干戚。周骛戎车。汉驰羽檄。我皇俊（文苑作骏。）圣。千年踵（《类聚》作钟。）武。德洞十（文苑作千。《诗纪》云。一作千。）门。威加八柱。金正圮德。水行失道。胡马南牧。戎徒西保。荐食伊□。整居丰镐。金关（文苑作阁。注云。一作阙。《诗纪》云。一作阁。）扬尘。铜台茂草。命彼膳（《类聚》作胆。冯校仍作膳。）夫。爰诏协律。乐赋（《类聚》作武。）出车。弦操吉（《类聚》作别。文苑同。）日。玉馔骈罗。琼浆泛溢。圣德温温。宾仪秩秩。（○《类聚》二十九。文苑英华百六十九。《诗纪》八十六。）


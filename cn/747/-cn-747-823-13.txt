○第二启

滔伏念希逸知名於灵运，不作门人。左思擅价於士安，非为弟子。虽则清风凛若，懿范昭然，得将为千古高谭，未免是一时阙事。翻思到此，因敢形言。滔赍持浅芜，尘触门仞。遽窃披沙之谕，爰蒙折简之知。事实惊时，荣将越望，而又谓前贤之未至，垂厚意以特殊。将令别议依投，用坚恩德。资今日顾怜之旨，作它时汲引之由。苟开如此之怀，岂是偶然之事。赫赫昭代，锵锵众人。荣持匠之发挥，荐向良时而角逐。则何患龙宫之杳杳，何忧蟾月之高高。足以雪曩岁之烟沉，恢张祢刺。壮平生之意气，弃掷终。如此若不激切擎邱，凄凉誓剑，岂谓修文学古，何名励节砥躬。伏自虔侍清尘，仰叨殊遇。未尝一夕，不将心祷於神明。纵极千言，难以笔书於丹赤。攀谢感激，罔知所容。


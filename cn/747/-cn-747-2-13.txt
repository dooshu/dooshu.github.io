○平窦建德大赦诏

自隋氏失驭，政散民流，盗贼交侵，区宇离析。惵々黔首，俱被焚溺之灾；元元无辜，并困豺狼之吻。朕受天明命，君临八极，克除暴乱，大拯黎民。声教所覃，无思不服，惟彼赵魏，尚隔朝风。建德往因丧乱，连群结党，窃州据邑。擅置官寮，叛涣一隅，恣行凶虐。朕愍彼河朔，久遭涂炭，纳隍轸虑，无忘兴寝。但以彫弊之后，恶烦士众，且事含宏，未先讨击。然而游魂放命，数稔贯盈，驱率犬羊，图为侵斥。与王世充欲相救援，辄来举斧，以抗大军。兵威所临，丑徒皆溃，生擒建德，囚致军门。凡厥支党，皆就虏获，历年逋寇，一举廓清，荡涤遗民，与之更始。可赦山东诸州旧为建德诖误者。自武德四年五月八日以前，皆赦其罪。仍令太子左庶子郑善果为山东道抚慰大使，考功郎中李觐玉、膳部郎中高正表为副，存问民俗，宣布朝章。其有率众全城因机立效者，量其功绩，就加职任，奇才异行，随事旌擢。其亡命山泽，仍为结聚，诏书到后三十日不来归首者，复罪如初。


赵瑨


赵瑨，云中蔚州人。父昆，仕金为帅府评事。兄珪，以万户守飞狐城。岁庚午，昆卒，珪辇其母如蠡州，留瑨于飞狐。瑨自幼不羁，闲习武事。癸酉，太祖南伐，先锋至飞狐，城中不知所为。瑨诣县曰：“大兵压境，不降何待！”众从之。丁丑，太师、国王木华黎驻兵桓州，署为百户，从攻蠡州。金兵闭城拒守，国王裨将石抹也先战死，王怒，将屠其城，瑨泣曰：“母与兄在城中，乞以一身赎一城之命。”哀恳切至，国王义而许之。从攻相州，抵其门，死士突出，瑨直前击之，流矢中鼻侧，镞出脑后，拔矢再战，七日破其城。论功，授冀州行军都元帅，佩金虎符。瑨让其兄珪，朝廷从之，改授瑨军民总管，稍迁易州达鲁花赤，佩金符。太宗下河南，瑨自易州驰驿输矢二十余万至行在，帝大喜，命权中都省事。癸巳，赵扬据兴州叛，瑨进军平之，迁中山、真定二路达鲁花赤。中统元年，诏立十道宣慰司，以瑨为顺天宣慰使。至元元年，转淄莱路总管。六年，改太原路总管。十二年，升燕南道提刑按察使。十四年，迁河南道。十六年，致仕。明年卒，年八十。皇庆元年，赠仪同三司、太保、上柱国，追封定国公，谥襄穆。子秉温。

秉温，事世祖潜邸，命受学于太保刘秉忠，从征吐蕃、云南大理。中统初，诏行右三部事。至元七年，创习朝仪，阅试称旨，授尚书礼部侍郎、知侍仪司事。明年，授秘书少监，购求天下秘书。十九年，迁昭文馆大学士、知太史院侍仪司事。《授时历》成，赐钞二百锭，进阶中奉大夫。二十九年，编《国朝集礼》成，帝特命其子慧袭侍仪使。皇庆元年，赠金紫光禄大夫、司徒、云国公，谥文昭。子慧，后仕至昭文馆大学士。






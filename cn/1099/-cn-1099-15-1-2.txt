○勑諭吏部申明薦舉 【 保舉】

文貞以吏部未能盡知人才建議令大臣保舉方面及守令官自是吏多稱職治功著焉

勑諭吏部至理之務、必先安民、安民之方、必擇守令、自昔聖帝明君、咸循茲道、朕孜孜夙夜、以恤民為心而詢諸四方、民不得所、多緣守令非人、即位之初、首詔求賢今既數月矣、薦者無幾、賢才之生、何地無之、惟賢知賢、各以其類、寧有不知者乎、薦賢為國、事君之義、其令在京五品以上、及監察御史給事中、在外布政司按察司正佐官、及府州縣正官、各舉所知、除見任府州縣正佐官、及犯贓罪者、不許薦舉、其餘見任及屈在下僚官員、并軍中有廉潔公正、才堪撫字者悉以名聞、務合至公、以資實用、不許徇私濫舉、如所舉之人受贓、有犯贓罪者、併舉者連坐、蔽賢不舉、國有明憲、夫天下生民之安否、係於守令之得失、爾尚慎重簡?、以副朕惓惓斯民之心、欽哉故諭、

洪熙元年八月初六日


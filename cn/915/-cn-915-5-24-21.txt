◇诸王国相宜为国王服斩衰议

尚书左丞王[B12]除陈相，未到国而王薨，议者或以为宜齐，或以为宜无服。王肃云：「王国相，本王之丞相，案汉景帝时贬为相，成帝时使理人。王则国家所以封，王相则国家使为王臣，但王不与理人之事耳。而云相专为理人，不纯臣于王，非其义也。」今[B12]至许昌而闻王薨，姓名未通，恩纪未交，君臣未礼，不责人之所不能，于义未正服君臣之服。《传》曰：「策名委质，贰乃辟也。若夫未策名，未委质，不可以纯君臣之义也。」《礼》：「妇人入门，未三月庙见死，犹归葬于其党，不得以六礼既备，又以入室，遂成其妇礼也。」则臣之未委质者，亦不得备其臣礼也。曾子问曰：「娶女有吉日而女死，如之何？」孔子曰：「婿齐而吊，既葬而除之，夫死亦如之，各以其服。如服斩，斩而吊之，既葬而除之也。」今[B12]为王相，未入国而王薨，义与女未入门夫死同，则[B12]宜服斩，既葬而除之，此《礼》之明文也。《礼》曰：「与诸侯为亲者服斩。虽有亲，为臣则服斩也。」臣为其君服之，或曰宜齐，不亦远于《礼》乎。（《通典》八十八）


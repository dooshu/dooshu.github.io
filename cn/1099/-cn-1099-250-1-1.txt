○榆林鎮 【 榆林】

榆林舊治在綏德衛、棄米脂魚河等處于外、幾三百里、虜輕騎入掠。鎮兵出禦。每不及而返。故虜得乘隙焉。成化九年。都御史余子俊、建議徙鎮榆林堡、襟喉既據。內地遂安。但其地逼近河套、雖有邊墻、虜多充斥、東自清水營、西至定邊營一帶、更為衝劇、

榆林保障

榆林邊夷

榆林經畧

△榆林保障 【 榆林】

榆林地險而防嚴。將士戰不貫冑。虜呼為駱駝城。人馬見則畏之。東起黃甫川。西至定邊營。長垣九百二十餘里。城堡三十四。墩臺一百七十有零。座墩堡勾連橫截河套之口。內復塹山湮谷。另為一邊名曰夾道。地利亦險矣舊以陜西左前後右護衛延安綏德慶陽三衛、并河南南陽衛頴上千戶所、直隸潼關寧山二衛官軍、輪班哨守。成化初、開設榆林一衛操守、鎮守總兵官一、副總兵一、遊擊將軍二、俱住劄榆林城、東路設分守左參將一、西路設分守右參將一、守備都指揮一、復設廵撫都御史提督、兵多敢勇、四方征戰、所向有功、更多將材、有節氣、視他鎮為最焉、但鎮城遠處乎不毛、軍士待哺于腹裏、生理既難、糧道又遠、倘人事不修、則六邊之廢、其首在茲乎、

△榆林邊夷 【 榆林】

河套東西長一千八百里、南北中長一千餘里、左右減半、榆林外套。皆漢朔方郡。秦取匈奴河南地即此成化七年、虜始入套、搶掠即出、不敢住牧、弘治十三年。虜酋火篩、大舉入套、始住牧、正德以後、應紹不阿兒禿斯滿官嗔三部入套、應紹不部下為營者十、曰阿速、曰喇嗔、曰舍奴郎、曰孛來、曰當喇兒罕、曰失保嗔、曰扒兒廒、曰荒花旦、曰奴毋嗔、曰塔不乃麻、舊屬大師亦不刺、後分散各部、惟哈麻嗔一部全、阿兒禿斯部下為營者七、舊亦屬亦不刺、今則大酋吉囊領之、為營者四、曰哱合廝、曰偶甚、曰叭吶思納、曰打郎滿官嗔部下為營者八、舊屬火篩、今則大酋俺答阿不孩領之、為營者六、曰多羅土悶曰畏吾兒、曰兀甚、曰叭要、曰兀魯、曰土吉喇、三部兵約共七萬、俱住牧套內、時寇綏寧甘固宣大等邊、

△榆林經畧 【 榆林】

河套外皆中原之地、唐從朔方總管張仁愿之請、奪取漠南北築三受降城中城南直朔方、東南直榆林、西城南直靈武、皆據津要、烽火?候千八百所、由是突厥不敢度山南牧、減鎮兵數萬人、後安祿山反、邊兵精銳者、皆徵發入援、留兵單弱、數年之間、胡虜蠶食于內、自鳳翔以西、邠州以北、皆為左袵矣、元末為王保保所據、　國初追逐之、築東勝等城、屯兵戍守、正統間、失東勝城、退守黃河、套中膏膄之地、令民屯種以省邊糧厥後易守河之役為廵河。易廵河之役為哨探。然猶打水燒荒。而兵勢不絕。故勢家猶得耕牧而各自為守後此役漸廢。至成化七年。虜遂入套搶掠。然猶不敢住牧。八年榆林修築東西中三路墻塹。寧夏修築河東邊墻遂棄河守墻加以清屯田革勢家乃守邊者所仗以有資力故也兼併勢家散而小戶不能耕至弘治十三年。虜酋火篩大舉踏氷入套住牧。以後不絕。河套遂失。議者謂驅河套之虜易而守河套難葢地廣人稀故也。

近有復套之議、謂當循唐之舊、守三降城、又謂守東勝、則榆林東路、可以無虞審時度力、恐亦難為、西路最稱要害。而安邊定邊連接花馬池。更為衝劇。築墻設險。事有不容巳者。若沿邊困悴之邑。唇齒相依。當擇賢令。旌以異等。令其撫綏招來。庶幾可以保全乎。國初虜不過河。軍士得于套內耕牧。益以樵採圍獵之利。地方豐裕。稱雄鎮焉。自虜據套以來。邊禁漸嚴。我軍不敢擅入。諸利皆失。鎮城四望黃沙。不產五穀。不通貨賄。於是一切蒭糧惟仰給腹裏矣。弘治中布政文貴、奏改西延慶三府東鎮之稅、為拋荒折色二萬餘石、正德中侍郎馮清、又改三府本色、盡為折色、自是軍用始窘、遂有米珠草桂之謠、况節募新軍。而糧未增尚在額內支給。又邊邑凋敝、災傷所免、及拖欠者、復百有餘萬、焉得不窮困、至于今日之急也、嘉靖七年、鎮城餓莩幾萬、言之痛心、嗚呼、此鎮將士。懷忠畏法。死無怨言。敢勇善戰。虜所素憚。乃令年年枵腹。不得一飽。傷哉。脫有黠虜。窺知虛實。以重兵壓境及客兵既集。日費益廣。更以虜軍駐魚河之地。糧道阻絕。不兩三月。而榆林坐困矣。今之司計者不憂積薪之火、猶待燃眉之救、豈知此鎮迫于寇門、糧道險遠、急即束手、臨時雖與金如山不可食也今鹽法巳壞。飛挽之計。失在官糴。買一費數倍。戊子之歲、束草價至二錢有餘、他可知矣、是知榆林所急在蒭糧。他非所慮也。議者謂本色不復。則榆林未可知也。至于募軍之糧、及災傷所免、戶部處補自是當然、何令邊臣乞哀之不巳乎、夫事有改作而後善者、不可執一論也、今三邊蒭糧。至難處矣。愚謂黃河自陜州而上至綏德近境。春初時皆可舟行若計沿河郡縣改徵本色。水路接連而上則榆林其少蘇乎再于延寧甘固適中之地。另設倉塲。各以戶部官一員主之。每鎮每年與鹽銀十餘萬兩。令有司糴買儲蓄。專備客兵之用。出入稽考。一歸戶部。邊官無得那移借貸。倘客兵一年不至。則有一年之積。如是數年。或可少裕也

一榆林各衛所官軍月糧、例該月初關支、守備官軍行糧馬匹草料、例該驗日關支、本鎮行糧、俱於月初關支、遇有征調、又起關隨處關支、是一官一軍一月三次關支。成化八年、總制余子俊奏革行糧、每月二次關支、亦節省之意宜各邊通行、

一河套地方千里、虜數萬入居其中、趁逐水草、四散畜牧、欲大舉南寇、則令人傳示諸部落、晒乾肉、收乳酪、約日聚眾而後進、既聚眾至二三萬、夜宿火光連亘數千里。我之墩軍夜不收瞭望先知。我兵可設備矣。

一虜眾臨墻止宿、必就有水泉處、安營飲馬、今花馬池墻外有鍋底湖柳門井、興武營外有蝦蟆湖等泉定邊營外有東柳門等井、餘地無井泉、又多大沙凹凸。或產蒿深沒馬腹。賊數百騎或可委曲尋路而行多則不能故設備之處有限。

一定邊營墻外二十里、地名鍋底湖者、一名舊花馬池。所產鹽視內大鹽池鹽尤羙。嘉靖九年、虜一枝設營帳於彼住牧、諸虜來取鹽者皆依之。其賊每于高處。望見內大鹽池商販牛車行走。即决墻馳入剽掠是以大鹽池積課二十餘萬。商人不敢支。總兵梁震提兵至定虜營。次日賊入、震督兵出擊、追至鍋底湖大破之、斬首三十級、奪獲達馬一十三匹、自是不敢近湖住牧、

一延安府府谷安定安塞保安四縣、并綏德衛屯種柳樹會拜堂兒麻葉河、俱在近邊地方、止是人民屯軍土兵人等居住、若定委千百戶所管屯官一員、會同各縣、編成行伍、給領軍器、常川操練、就于本縣防守、可代邊軍、

一成化十年、廵撫余子俊議達賊濳住河套、離邊不遠、凡遇沿邊軍民耕作時月、人畜在野、計令分守東路左參將領軍于神木堡、遊擊將軍領軍于高家堡、俱係要害去處、住劄防禦、東西二路、分守參將并把總都指揮等官、每堡三路、是即所謂塘報也擺塘哨探沿邊墩空數塘本堡東西相向數塘。迤南腹裏。東西相向數塘。遇警放砲。使耕作人畜運糧人等取便廻避。及令各官整兵隄備。遇有小寇。隨即追殺。若是大舉星馳通報發兵策應。

一成化十年、兵部議將榆林原立界石、以外空閑地土、逐一清出丈量明白、先儘俵作本衛屯田、其餘撥與各堡軍人、或附近人戶承種、三年之後、照例上納籽粒、


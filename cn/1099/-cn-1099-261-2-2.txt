○送太平守江君敘 【 粵西郡守】

嘉靖中、交人篡其君、貢獻不通、　天子議將用師、於是命庭臣、推擇諸臣中、才望尤異者使為廣東西雲南三省撫臣而三省之吏、自藩臬至於州郡縣、必精其人、有不稱者、更而置之、而廣西之太平、與廣東之欽廉、雲南之廣南諸郡、尤綰三省之口。為中國出兵之戶。其地與交南相齒錯。故其選人尤重于他郡。而江君適以戶部郎出守太平、君練達而沉毅、氣偉而志雄、士大夫以是賀太平之得其人、而知君之能勇于立功名以自見也、會余以省父至南都、君之僚某君輩、因求余文以為君贈、余惟交南距中國萬里許、且夫以北土能寒之人、而爭騖于毒痢暑濕瘴癘之域、以轉餉之艱、而當自食其地之逸、以不習地形之勢、而當當關拒險??歨崖深篝之塞、此兵家之忌罪人未可以必得、而中國且騷然敝矣、故征交之議、士夫多難之、雖然、固有不煩兵、不費粮、而可以有功者。要言則漢人所謂州郡足任者也今廣東西、雲南諸郡、所轄諸土兵、其長技固與交人無以異、其巢窟于??歨崖深篝之中、固與眾出入干交人之地、無以異也、往時檄上之甿、多竊出與交人相市、近以通夷禁之、夫此正不必禁也、貴在因而用之耳。誠欲剌其陰事。而疑散其黨則足以備間諜。欲奪其險阨。則足以供鄉導。何不可哉。且莫氏以篡得國、交人雖蠻夷、固未必盡肯甘心、為篡人役也、其左右之刼于兇虐、欲自拔而不能者。計亦多矣。聞故王子孫。尚有據國之半而爭之者。而占城壓交人之胸。世仇國也。此皆可借其報怨之憤。而資其夾攻之力。顧為計者。未知出此。誠使此諸郡迭相臂指。潛形蓄銃。蹈瑕而動。用其長技與熟於地形之兵。加之以間諜鄉導之便。因其故王子孫與左右欲自拔之人。以為內間。因其仇國以為外犄。使彼備多而力寡。然後陽壁于其所備。而陰襲其所不備。其國中固宜有嚮應者。然則兵不必傳其都。而篡之首可以懸而馘之矣。其與勞師匱粮。以犯兵家之忌者。不亦遠乎。故以為　天子苟赦而不誅則巳誅之。則宜委其責于州郡。而毋出內兵。苟委其責于州郡則太平其宜率先諸郡者也嗟乎士患不遇時。彼慷慨躍馬。策勳銅柱之外者。世固不可無若人。吾將以君之行觀之。

皇明經世文編卷之二百六十一終








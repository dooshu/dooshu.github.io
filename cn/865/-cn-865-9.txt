卷九


钦定四库全书

石湖诗集卷九

宋　范成大　撰

次韵尹少稷察院九宫坛斋宿

草草驰三里萧萧共一餐吏方緜礼蕝公自将诗坛隙月窥牀近窗风刮坐寒鸦鸣未忍散端为四并难

冬祠太乙六言四首

三一旧传神呪十神今济时艰愿挽灵旗北指为君直捣隂山

月色胧明碧瓦蜡烟浮动黄帘罡骑飈轮欲下一天飞霰纎纎

云木栖乌未动风庭警鹤先鸣残夜百灵夙驾人间鼻息雷惊

行道羽衣缥缈卷班玉佩冬珑回首金铺兽面步虚声在天风

次韵李子永雪中长句

黄昏苦寒乌鸟稀吹沙走石交横飞布衾如铁复似水梦想东风来解围岂知天地有奇事夜半窗纸生光辉兜罗宝界佛所现冥凌不敢专璿玑开门倚杖眩一色迥立此世空无依少年行乐怳尚记瑶林珠树中成蹊犬骄鹰俊马蹄快狡穴未尽须穷追湖海粗豪今岂在但忆鸣哮如饿鸱北邻亦复淡生活要我忍寒吟此诗手龟笔退不可捉墨泓龃龉氷生衣

次韵子永见赠建除体

建子玉杓直黄昏月如霜除道啓柴扃客来巾履忙满炷寒缸油共此书檠光平生卜邻愿何意登我堂定交吾岂敢南荣惭伯阳执手道古作遗篇记河梁破?风鸣悲孤客多慨伤危肠不捄饥我诗安得昌成章类村歌但可侣牛羊收功翰墨薮微子谁能良开卷得雅音玉銮导旗常闭户坐相念雪深梅暗香

与胡经仲陈朋元游照山堂梅数百株盛开

九陌缁尘满客?钱塘门外有园林胡牀住处梅无限酒斾垂边柳未深晴日煖风千里目残山剩水一人心元方伯始皆吾党解后清游直万金

次韵胡邦衡秘监

斯言向来立千古敢疵瑕有命孤蓬转何心劲箭加人穷名满世天定客还家回首冥恩怨虚空不着花

三月四日骤煖

日脚融晴晚气暄睡余初觉薄罗便如何柳絮沾泥处煖似槐隂转午天

久雨地湿

汗础经旬未肯乾破?随处有蜗涎只今不耐春隂得想见黄梅细雨天

昼锦行送陈福公判信州

汉家麟阁多王侯冠佩相望经几秋昼锦声名两荣耀惟有信州如相州国南门头折杨柳借问江津垂白叟住在行都四十年曾见归舟似公否人言公与赤松期飊车羽轮来何时云出云归俱是道苦学赤松还未妙君不见补陀大士海复山随喜却来观世间

送张真甫中书奉祠归蜀

种成桃李恰新隂忽忆家山丛桂林客路莫嫌归计拙春江争似骇机深一封朝奏钧天梦万里江行魏阙心後日还朝饱风露黑头应有雪丝侵

送周子充左史奉祠归庐陵

黄鹄飘然下九关江船载月客俱还名高岂是孤臣愿身退聊开壮士顔倾盖当年真旦暮沾巾明日有河山後期淹速都难料相对犹怜鬓未斑

送陈天予大监同年使闽

春关十载记英游蚤喜时才近采旒夷路着鞭方逸驾急流回首忽扁舟云霄正稳君犹去尘土无边我合休问讯後车容客否茶山茘浦看南州

送陆务观编修监镇江郡归会稽待阙

宝马天街路烟篷海浦心非关爱京口自是忆山隂高兴余飞动孤忠有照临浮云付舒卷知子道根深见说云门好全家住翠微京尘成岁晚江雨送人归边锁风雷动军书日夜飞功名袖中手世事巧相违

送李仲镇宰溧阳

相逢已叹十年迟冷淡贫交又语离玉笋换班通籍後黄梅催雨送帆时月岩家世犹为县【仲镇方叔孙也】金濑溪山好赋诗唤起酸寒孟东野倒流三峡洗余悲

送吴元茂丞浦江

玉笋翻乘县佐车飘然不肯待新除才名已被人争说官簿何妨计小踈忆昨西湖同我载从今南浦望君书遥知敛板趋风後始觉丞哉果负予

雪晴呈子永

碧空无处泊同云晴入荒园鸟雀驯冰面小风池欲动雪边浓日瓦如薰尘容俗状长为客冷蘂踈枝又作【去声】春诗卷岂能生煖热犯寒聊复恼比邻

次韵子永雪後见赠

雪瓴待伴半隂晴竟日檐冰溜雨声九陌泥乾尘未动南山石露塔犹明稍闻吉语占农事便觉归心胜宦情想得秫田来岁好瓦盆加酿灌愁城

次韵郊祀庆成

帝德重尧绪天心与舜禋庆期符後甲元日际初辛上纬扶南极旄胡拱北辰律谐风自艮衡正斗垂寅桂燎灵宫晓萧脂太室晨百神森壁垒万卫密钩陈日月青旗色雷霆玉辂尘洗兵银汉水收雪紫坛春天步临黄道仙班像玉宸陶匏宗素朴琮璧慕精纯秘祝裒时对高斿歘下宾金钟鸣杰簴朱火熭芳薪日丽鸡竿矗天旋凤律新端门敷锡後六合共絪緼

从巨济乞蜡梅

寂寥人在晓鸡窗苦忆花前续断肠全树折来应不惜君家真色自生香

次韵朋元卖花处见梅

烟浓日淡不多寒担上看花雪作团想得竹边春已暗明朝走马过溪看

与正夫朋元游陈侍御园

沙际春风卷物华意行聊复到君家年年我是曾来客处处梅皆旧识花官减不妨诗事业地寒犹办醉生涯城中马上那知此尘满长裾席帽斜

正月十四日雨中与正夫朋元小集夜归

灯市凄清灯火稀雨巾风帽笑归迟月明想在云堆处客醉都忘马滑时老去樽前花隔雾春来句里鬓成丝浮生不了悲欢事作剧儿童緫未知

次韵子永夜雨

办作长愁客工哦苦雨吟挑灯今夕意欹枕故园心漏屋踈踈滴空檐细细斟相过巷南北屐齿怕泥深

次韵朋元游王氏园

联翩步屧翠微间回首红尘自鲜欢卷地雨添千涧急拥门云锁两山盘絶怜茶笋能留客仍喜蛙声不在官雪白杨梅消息未重来应至麦秋寒

游灵石山寺【寺门颊壁有仙人顔禹李甲萧筠三人题诗方运笔时伸臂丈余阍人惊报主僧回顾已失矣】

西湖富清丽城府尘事并我独数能来不负双眼明骚骚残絮罢颭颭新荷成岁华日夜好游子能无情午隂酿初暑稍喜巾袂轻小风吹鬓毛将我入松声崖寺金碧暗石泉肝胆清寿藟万蛟舞灵峰双髻撑仙人昔来游笔墨上朱甍举臂寻丈高聊得儿童惊老矣谢狡狯题诗记吾曾

次韵李器之编修灵石山万岁藤歌

君不见东林怪蔓之诗三百年字如金绳铁索相纠纒不如李侯灵石句笔阵压倒长城坚藤隂诗律两秀发此段奇事今无前吾闻草木未有不黄落雨荒霜倒相後先緜緜紫藟天所寿风雨不动常苍然坚姿絶邻傲一世深本无极融三泉腾虯舞蛟矫欲去流苏络带翩如仙班荆芘藾得吾党酌泉共吸杯中天诗成一斗属太白擘牋挥埽如云烟北门西掖君自有坐拥红药然金莲山腰涧底莫濡滞早晚天风吹蜕蝉

次韵正夫游王园会者六人

丘园窈窕复崎岖草木生香景倍殊花下百杯齐物我云边一眼尽江湖不知朱户趦趄者能胜青山放浪无六逸萧然真可画为君题作竹溪图

四月五日集陈园照山堂

寻壑经丘到此堂官闲聊作送春忙短篱水面残红满团扇风前衆緑香尽卷帘旌延竹色深斟杯酒纳山光洞门无锁城门近转午鸡啼日正长

题宝林寺可赋轩

十里山行杂市声道傍无处濯尘缨宝林寺里逢修竹方有诗情约略生

次韵朋元久雨

谁酿愁?玉宇间都缘梅子要斓斑腾腾困思午犹梦扰扰奔云风未还休问满城骑马滑不妨长日闭门闲今朝晴色熹微似乾鹊飞来语屋山

韩无咎检详出示所赋陈季陵户部巫山图诗仰窥高作叹息弥襟余尝考宋玉谈朝云事漫称先王时本无据依及襄王梦之命玉为赋但云頩顔怒以自持曾不可乎犯干後世弗察一切溷以媟语曹子建赋宓妃亦感此而作此嘲谁当解者辄用此意次韵和呈以资抚掌

瑶姬家山高插天碧丛奇秀古未传向来题目经楚客名字径度岷峨前是邪非邪莽谁识乔林古庙常秋色暮去行雨朝行云翠帷瑶席知何人峡船一息且千里五两竿头见旛尾仰窥仙馆至今疑行人问讯居人指千年遗恨何当申阳台愁絶如荒村高唐赋里人如画玉色頩顔元不嫁後来饥客眼长寒浪传乐府吹复弹此事牵连到温洛更怜尘韈有无间君不见天孙住在银涛许尘间犹作儿女语公家春风锦瑟傍莫为此图虚断肠

次韵乐先生吴中见寄八首

金鹤飞来尺素通新诗字字挟光风三年湖海关心处都在先生句子中

官居门巷果园西桃李成蹊杏压枝如许年芳忙里过斩新今日试题诗

墓林栖鸟各深枝燕子知巢触幔飞倘有三椽今已去不关五斗解忘归

懒不看书似姓边梦魂飞绕白鸥前须知席帽冲尘出不似篷窗听雨眠

送春蒙雨涨苹滩荷叶田田柳絮阑想见垂虹三万顷拍天湖水钓丝寒

知从了义透音闻古井无波岂更浑便好一坑埋衆妙何须六结解诸根

几多蝼蚁与王侯往古来今共一丘遮莫功名掀宇宙百年两角寄蜗牛

粟囊聊复寄三餐埋没缁尘懒濯冠红紫百般纷过眼郷山岁晚自苍官

胡长民监元挽词

太学虀盐旧中吴翰墨声关山题柱笔风露读书檠夜雨緑荷破孤坟丹桂生空将擅场手往记玉楼成

次韵朋元正夫夜饮

歌豪仍作家奕胜岂徼幸莫嗤老非少乃尚可以逞玉瓶引杯长政尔寒漏永二三文章公共此银烛影陈卿得秀句刘郎一笑领羸骖兀残梦乘坠恍难省晓枕讧更潮俱堕无何境

次韵赵正之同年客中

清班合列大明宫自要牛刀试一同踏徧巉岩吾道在莫将寻尺较穷通

氊车席帽各青春花下骅骝一閧尘离合飘零十霜露咸阳客舍有诗人

可怜山县五斤手不识王孙八斗才君自扶揺有霄汉从渠蜩鷃舞蒿莱

次韵陈季邻户部旦过庵

宦游触处似悬匏北岳南山想献嘲拍手百年休铸铁盖头一把暂诛茅玉京岁晚梧桐落水国霜清橘柚包飞锡已随归梦去何人顶上鹊成巢

朋元不赴湖上观雪之集明日余召试玉堂见寄二絶次其韵

雪溪清兴未渠阑晚上西楼带月看公子自贪低唱酒肯来同对玉峰寒

文场宁复鬓霜宜白玉堂前雪霁时不惜狂言枨忌讳秃毫冰砚竟无奇

石湖诗集卷九








◇请立州郡秩俸供给定格表

宋氏以来，郡州秩俸及杂供给，多随土所出，无有定准。夫（己上二十二字《通典》有之，本《传》在叙事中。）循革贯宜，损益资用，治在夙均，政由一典。伏寻郡县长尉俸禄之制，虽有定科，而其馀资给，复由风俗，东北异源，西南各绪，习以为常，因而弗变，缓之则莫非通规，澄之则靡不入罪。殊非约法明章，先令後刑之谓也。臣谓宜使所在各条公用公田秩石迎送旧典之外，守宰相承，有何供调，尚书精加洗核，务令优衷。事在可通，随宜开许，损公侵民，一皆止却，明立定格，班下四方，永为恒制。（《南齐书·豫章王嶷传》，又见《通典》五。）


○大虜住套乞請處補正數糧艸以濟緊急支用疏 【 補發粮銀】

臣為照榆林一鎮、額設官軍二萬八千七百六十七員名、騎征馬一萬五千五十四匹、歲派陜西夏秋民屯粮共三十二萬六千八百三石七斗五升、馬料三萬八百六石八斗、馬艸五十九萬四千三百八十六束、此歲額之常也。弘治十四年間、又於數外召募軍士、今見在七千五百七十一名、抽選餘丁作軍、見在二千一百三十三名、共計九千七百四名、歲該粮一十一萬六千四百四十八石、該銀一十一萬六千四百四十八兩、俱未派補、每年俱於前歲額粮內牽扯支給、實每歲少銀一十一萬六千四百四十八兩、弘治十六年、又將西安延安慶陽三府前數額粮內七萬四千三百一十五石六斗、奏准拋荒、每石折銀三錢五分、以一石一兩計支、每石少銀六錢五分、則歲額內又少銀四萬八千三百五兩一錢四分、并艸價一千九百七十二兩二錢、連前未派糧數共少銀一十六萬六千七百二十五兩三錢四分、兼以榆林鎮城百餘里之內、一望沙漠、不生五穀、先年軍人俱出邊外耕種。又遇天年豐收、故米粟之多。每銀一兩。可糴二三石。自弘治十四年、今聞套中頗空而國家之力又無暇及此坐失事机良足惜耳大虜占套、民廢耕種、粟米艸料等項、俱仰給腹裏搬運、銀一錢遇熟糴米八九升、不熟僅糴五六升、熟時實少、不熟時實多、且本處既不產本色、西安等府原額粮數該徵本色者、中又改作折色、是以軍士月支粮一石。止支本色三斗。或二斗。折色七斗八斗。本色一斗。值銀一錢五分六分。折色一斗止銀七分。兩斗不彀一斗。欲軍之不窮。不可得巳。即今諸邊惟是延綏軍士、忠勇敢鬪、而邊疆之所恃、與虜寇之所畏、其亦在此爾、臣因征勦北虜、駐劄本鎮日久、每驗各軍真有一當十、十當百之勇、但貧困無極之軍、衣無完褐、室無完堵、每日止食粥湯三四碇、若得一飯以宿飽者、則矜以為難、夫平日有生之樂、則臨敵益可以責其有死之心、况飢餓甚則氣體羸瘠損多則行伍缺。此不可不加之念者也。故該廵撫都御史于桂乞請太倉發銀一十六萬六千七百二十五兩三錢四分、以補足前未派、及减徵之數、葢身當其責、目擊其難、誠為邊防至計也、臣又為補給前項銀兩固貴如額。尤在及時。必及秋收之時與之。則銀一兩。計可糴粟米一石上下。一兩可充一兩之用若一過時則一兩僅糴五六斗而巳一兩不彀六七錢之用。此尤不可不加之念者也。伏望　皇上特敕戶部將廵撫都御史于桂所奏前項事宜速為查議、奏請支動太倉銀一十六萬六千七百二十五兩三錢四分、及今秋收時月、差官解赴都御史于桂處交割、分發東中西三路管粮副使僉事等官、查照時估、收買乾潔粟米上倉、以備軍士下月粮、兼搭折色中半支、其本官所奏陜西歲額夏秋二粮量徵本色、與委布按二司官一員督理事理、俱係戶部題准事例、亦乞申明施行、則軍士不致窮乏、邊備不至廢弛矣、


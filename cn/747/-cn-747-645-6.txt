○延英论边事

自古及今，戎狄与中国并，虽代有衰盛强弱，然常须边境备拟，烽候精明，虽系颈屈膝而亭障未尝一日弛其备也。何者？夷狄无亲，见利则进，不知仁义，惟务侵盗，故强则寇掠，弱则卑伏，此其天性也。是以圣王以禽兽蚊蚋待之，其至也则驱除之，其去也则严备之。今北虏蕃臣，复多历年载，虽实有功於社稷，报之以厚，施者已倦，求者未厌。满其意，则曰事当宜尔，悍气益骄；酌其中，则曰效之难图，怨辞立至。故印马益广，望价转多，无厌之心，实难为足。若有如此，异日必有不顾恩德，为患封疆。寇至而谋，则事不及矣。今西、北两都，皆无备拟，兵但虚数，坐盗衣粮，将无成功，岁邀官爵，衣甲器械之类，破官钱空有其名，部伍训练之方，务酒乐都亡其制。古者兵无二事，志在杀敌，将无异望，专在诛寇，器用犀利，斥候精明，若有烟尘，负为力战，若无警急，即营生业。今则不然，战士采拾以供上命，惟责程课，不恤饥寒，主将刻削以结内宠，不辑戎事，惟济己身。今戎狄继来婚嫁，於国情实，巨细必知，边塞空虚，有无咸悉，至於山川要害，道涂险易，已皆探知熟习，委曲谙识。脱或见利忘义，因便乘间，风尘暴至，羽檄交驰，急诏征兵，无及系累之苦，闭避逃祸，宁救驱掠之灾？使边人仰天而呼，望国而泣，蓄甲不足以卫疆场，命将不足以把寇雠，此圣主所宜图之不可忘於终食之间也。伏望诏敕边镇节度，俾其虚实有无，少阙事宜，分析闻奏。仍请於八座丞郎两省中，选择公忠清干不挠之臣奉使，各与大镇节度使，各与点阅军中，访问理事，一时上闻。然後申明制度，增缉募兵，谨其殿最，行其赏罚。罪不在舍，刑罚必加；功有可褒，爵赏必及。如此，则陛下高枕，边人永宁。古人曰：“备豫不虞，有备无患。”此经国之常制也。


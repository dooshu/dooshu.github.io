卷九十七

<集部，词曲类，词选之属，御选历代诗余

钦定四库全书

御选历代诗余卷九十七目录【起一百十七字至一百三十字】

子夜歌

彭元逊

冯鼎位

凤归云【又一体】

柳永

双鸾

吴朏

夏云叠嶂

王锡爵

暮云碧

李甲

金明池

秦观

僧挥

送征衣

柳永

水漫声

屠隆

瑶台月【又一体】

葛长庚

白苎

蒋捷

笛家

柳永

朱雍

多丽

傅按察

秋思耗

吴文英

洞仙歌【又一体】

柳永

晁补之

翠羽吟

蒋捷

洞仙歌【又一体】

晁补之

春风袅娜

冯艾子

白苎【又一体】

柳永

引驾行【又一体】

柳永

洞仙歌【又一体】

柳永

兰陵王

周邦彦

葛郯

辛弃疾

张元干【二首】

曹冠

袁去华【二首】

高观国【二首】

史达祖

李昴英

方千里

杨泽民

陈允平

赵必????

刘辰翁

施岳

彭履道

张翥

邵亨贞

御选历代诗余卷九十七目录

钦定四库全书

御选历代诗余卷九十七【起一百十七字至一百三十字】

司经局洗马掌局事兼翰林院修撰加二级【臣】王奕清奉旨校刋

子夜歌

【双调一百十七字此子夜歌正格与菩萨蛮之别名者不同也】

子夜歌【和刘尚友韵】　　　　　　　　彭元逊

视春衫箧中半在浥浥酒痕花露恨桃李随风吹尽梦里故人如雾临颍美人秦川公子却共何人语对谁家花草池台回首故园咫尺未成归去　昨宵听危弦急管酒醒不知何处漂泊情多衰迟感易无限堪怜许似尊前眼底红顔消几寒暑年少风流未谙春事追与东风赋待他年君老巴山共君听雨

前调　　　　　　　　　　　　冯鼎位

上西楼曲屏暮霭记得烛花红处自心字香消绮袖飞散彩云难聚春水画桥烟溪芳草夜夜相思路怅重来

情事依然惟有半帘淡月照人离绪　酒阑後无聊短梦尚逐紫箫声去杨柳梢头寒梅影里曾看弓弯舞想章台信杳凄凉京兆眉妩啼帊遗红唾裙留碧憔悴莺花主倩谁传桃叶桃根断肠新句

凤归云

【又一体双调一百十八字】

凤归云　　　　　　　　　　　柳　永

恋帝里金谷园林平康巷陌触处繁华连日疎狂未尝轻负寸心双眼况佳人尽天外行云堂上飞燕向玳筵一一皆妙选长是因酒沉迷被花萦绊　更可惜淑景亭台暑天枕簟霜月夜凉雪霰朝飞一岁风光尽堪随分俊游清宴算浮生事瞬息光阴锱铢名宦正欢笑试恁暂分散即是恨雨愁云地遥天远

双鸾

【双调一百十八字】

双鸾　　　　　　　　　　【明媛】吴　朏

雨浴幽庭冰簟清凉足篆烟微宿酲乍醒枕痕消玉惊闻咽徵谐商却是铛烹泉熟倾瑶杯露芽清扑更萱花黄嫩缃榴红簇十二阑干闲倚引却双眉蹙　心事悠悠惟有吟清竹晩风轻云疎蟾漏重峦改目且开花下金尊得趣偏宜幽独卷湘帘清光满屋有句穿溟漠花飞酹绿报道紫箫人返共引双鸾曲

夏云叠嶂

【双调一百十八字王锡爵一词和友人自度曲也】

夏云叠嶂　　　　　　　　　　王锡爵

尽把南牎洞啓觉荷香十里尚未全衰早近水人家三分暑散沿楼树色一味寒来纵飞仙飞到也敎重筑避风台真所谓清凉世界笑渠河朔未免尘怀　原是大家风月岂山僧野老让彼应该便冷落行囊剩书残卷寻常供具竹箸磁杯得终年居此世间乐事孰如哉但不识尘魔许我几多牵绊可肯离开

暮云碧

【双调一百十九字一名吊严陵】

暮云碧　　　　　　　　　　李　甲

蕙兰香泛孤屿潮平惊鸥散雪迤逦点破澄江秋色暝霭向敛疎雨乍收染出蓝峰千尺渔舍孤烟锁寒碛画鷁翠帆旋解轻檥晴霞岸侧正念往悲酸怀乡惨切何处引羌笛　追惜当时富春佳地严光钓址空遗迹华星沉後扁舟泛去潇洒闲名图籍离觞吊终寓目意阑魂消泪滴渐洞天晓回首暮云千里碧

金明池

【宋汴京游幸地也南宋德寿出游修旧京金明池故事调名取此双调一百二十字有以夏云峰别为一调者按与此略无分别盖即此调别名也】

金明池　　　　　　　　　　秦　观

琼苑金池青门紫陌似雪杨花满路云日澹天低昼永过三点两点细雨好花枝半出墙头似怅望芳草王孙何处更水遶人家桥当门巷燕燕莺莺飞舞　怎得东君常为主把绿鬓朱顔一时留住佳人唱金衣莫惜才子倒玉山休诉况春来倍觉伤心念故国情多新年愁苦纵宝马嘶风红尘拂面也只寻芳归去

前调　　　　　　　　　　　　僧　挥

天阔云高溪横水遶晓日寒生轻晕闲阶静杨花渐少朱门掩莺声欲嫩悔匆匆过却清明旋占得余芳巳成幽恨却几日阴沉连宵慵困起来韶华都尽　怨入双眉闲鬬损怎拾得情怀看承全近深深态无非自许厌厌意终羞人问争知道梦里蓬莱待忘了余香时传音信纵留得莺花东风不住也到眼前愁闷

送征衣

【双调一百二十字结句作五字者非】

送征衣　　　　　　　　　　　柳　永

过昭阳璿枢电绕华渚虹流运应千载会昌罄寰宇荐殊祥吾皇诞弥月瑶图缵庆玉叶腾芳竝景贶三灵眷佑挺英哲掩前王遇年年嘉节清和颁率土称觞　无间要荒华夏尽万里走梯航彤庭舜张大乐禹会羣方鵷行趋上国山呼鳌拚遥爇炉香竟就日瞻云献寿指南山等无疆愿巍巍宝历鸿基天地齐长

水漫声

【双调一百二十字止屠隆作一首或是隆自度腔也】

水漫声【西湖】　　　　　　　　　屠　隆

一片大湖何限浸空城碧浪崔巍白日孤悬画屏四合翠微里涌出楼台落尽桐花飘残柳絮正芙蕖冉冉将开衣上冷香飞欲湿轻鸥如带兰桨共潆洄　天放闲人时容傲吏水云深处相对且衔杯君莫对此景浪生忧喜请看层波叠叠前後相催钱氏舞裠赵家歌扇零落緫成灰君去也西湖无恙歌舞又重来

瑶台月

【又一体双调一百二十字】

瑶台月　　　　　　　　　　　葛长庚

烟霄凝碧问紫府清都今夕何夕桐阴下幽情远与秋无极念陈迹虎殿虯宫记往事龙箫凤笛露华冷蟾光白云影静天籁息知得是蓬莱不远身无羽翼　广寒宫舞彻霓裳白玉台歌罢瑶席争不思下界有人岑寂羡博望两泛仙槎与曼倩三偷桃实把丹鼎暗融液乘云气醉麾斥嗟惜但城南老树人谁我识

白苎

【苎或作紵亦名白紵歌晋宋以来舞曲俱有白紵辞调名取此双调一百二十一字】

白苎　　　　　　　　　　　　蒋　捷

正春晴又春冷云低欲落琼苞未剖早是东风作恶旋安排一双银蒜鎭罗幙幽壑水生漪皱嫩绿潜鳞初跃愔愔门巷桃树红才约略知甚时霁华烘破青青萼忆昨引蝶花边近来重见身学垂杨痩削问小翠眉山为谁攒却斜阳院宇任蛛丝罥徧玉筝弦索户外惟闻放翦刀声深在妆阁料想裁缝白苎春衫薄

笛家

【双调一百二十一字或作笛家弄】

笛家　　　　　　　　　　　　柳　永

花发西园草薰南陌韶光明媚乍晴轻煖清明後水嬉舟动禊饮筵开银塘似染金堤如绣是处王孙几多游妓往往携纤手遣离人对嘉景触目尽成感旧　别久汴城当日兰堂夜烛百万呼卢画阁春风十千沽酒未省宴处能忘弦管醉里不寻花柳岂知秦楼玉箫声断前事难重偶空遗恨望仙乡一晌泪沾襟袖

前调【咏梅次柳屯田韵】　　　　　　　　　朱　雍

瓌质仙姿缟袂清格天然疎秀静轩烟锁黄昏後影痩零乱艳冷珑璁雪肌莹暖冰枝萦绣更赋风流几番攀赠细捻香盈手与东君叙暌远脉脉时情有旧　立久阆苑凝夕瑶牎澹月百琲寻芳醉玉谈羣千锺酹酒向此是处难忘痩花送远何劳垂柳忍听高楼笛声凄断乐事人非偶空余恨惹幽香不灭尚沾春袖

多丽

【双调一百二十一字亦名鸭头绿按多丽唐张均妓名而鸭头绿唐教坊曲名也向分二调今合之宋人作多一百三十九字傅词或有脱误】

多丽　　　　　　　　　　【失名】傅按察

静中看记昔日淮山隐隐宛若虎踞龙盘下樊襄指挥湘汉鞭云骑围遶江干势不成三时当混一过唐之数不为难陈桥驿孤儿寡妇久假当还　挂征帆龙舟催发紫宸初卷朝班禁庭空土花晕碧辇路悄呵喝声乾纵余得西湖风景花柳亦凋残去国三千游仙一梦依然天澹夕阳间昨宵也一轮明月还照临安

秋思耗

【一名画屏秋色双调一百二十三字】

秋思耗【为括苍名姝赋听雨小阁】　　　　　　吴文英

堆枕香鬟侧骤夜声偏称画屏秋色风碎丳珠润侵歌板愁压眉窄动罗箑清商寸心低诉叙怨抑映梦牎零乱碧待涨绿春深落花香泛料有断红流处暗题相忆欢夕檐花细滴送故人粉黛重饰漏侵琼瑟丁东敲

断弄情月白怕一曲霓裳未终催去骖凤翼叹谢客犹未识漫痩却东阳灯前无梦到得路隔重云鴈北洞仙歌

【又一体双调一百二十三字】

洞仙歌　　　　　　　　　　　柳　永

乘兴闲泛兰舟渺渺烟波东去淑气散幽香满蕙兰江渚绿芜平畹和风轻暖曲岸垂杨隐隐隔桃花坞芳草外闪闪酒旗遥举　羁旅渐入三吴风景水邨渔浦闲思更遶神京抛掷幽会小欢何处不堪独倚危楼凝情西望日边繁华地归程阻空自叹当时言约无据伤心最苦竚立对碧云将暮关河远怎奈向此时情绪

前调【塡卢仝诗】　　　　　　　　　　晁补之

当时我醉美人顔色如花堪悦今日美人去恨天涯离别青楼珠箔婵娟蟾桂三五初圆伤二八还又缺空竚立一望不见心絶　心絶顿成凄凉千里音尘一梦欢娱推枕惊巫山远洒泪对湘江阔美人不见愁人看花心乱含愁奏绿绮弦清切何处有知音此恨难说怨歌未阕恐暮雨收行云歇牎梅发乍似覩芳容冰洁翠羽吟

【双调一百二十四字】

翠羽吟　　　　　　　　　　　蒋　捷

绀露浓映素空楼观悄玲珑粉冻霁英冷光揺荡古青松半规黄昏澹月梅气山影溟蒙有丽人步依修竹潇然态若游龙　绡袂微皱水溶溶仙茎清瀣净洗斜红劝我浮香桂酒环佩暗解声飞芳霭中弄春弱柳垂丝慢按翠舞娇童醉不知何处惊翦翦凄紧霜风梦醒寻痕访踪但留残挂穹梅花未老翠羽双吟一片晓峰洞仙歌

【又一体双调一百二十四字】

洞仙歌【留春】　　　　　　　　　晁补之

花恨月恼更夏有凉风冬轩雪皎闲事不关心算四时皆好从来又说春台登览人意多同常是惜春过了须痛饮莫放欢情草草　年少尚忆瑶阶得隽寻芳骖驔东坡适见垂鞭酕醄南陌又逢低帽莺花荡眼功名满意无限嬉游荣华事如梦杳伤富贵浮云曾萦怀?为春醉倒愿花更好春休老开口笑占醉乡莫敎人到春风袅娜

【此冯艾子自度腔双调一百二十五字】

春风袅娜　　　　　　　　　　冯艾子

被梁间双燕话尽春愁朝粉谢午花柔倚红阑故与蝶围蜂遶柳緜无数飞上搔头凤管声圆蚕房香煖笑挽罗衫须少留隔院兰馨趁风远邻墙桃影伴烟收　些子风情未减眉头眼尾万千事欲说还休蔷薇露牡丹球殷勤记省前度绸缪梦里飞红觉来无觅望中新绿别後空稠相思难偶叹无情明月今年巳是三度如鈎白苎

【又一体双调一百二十五字】

白苎【雪】　　　　　　　　　　　柳　永

绣帘垂画堂悄寒风淅沥遥天万里黯淡同云羃?渐纷纷六花零乱散空碧姑射宴瑶池把碎玉零珠抛掷林峦望中高下琼瑶一色严子陵钓台归路迷踪迹追惜燕然画角宝簥珊瑚是时丞相虚作银城换得当此际偏宜访袁安宅醺醺醉了任金钗舞困玉壶倾侧又是东君暗遣花神先报南国昨夜江梅漏泄春消息引驾行

【又一体双调一百二十五字】

引驾行　　　　　　　　　　　柳　永

红尘紫陌斜阳暮草长安道是谁人断魂处迢迢匹马西征新晴韶光明媚轻烟澹薄和气暖望花邨路隐映揺鞭时过长亭愁生伤凤城仙子别来千里重行行又记得临岐泪眼湿莲脸盈盈销凝　花朝月夕最苦冷落银屏想媚容耿耿无限屈指巳算回程相萦空万般思忆争如归去覩倾城向绣帏深处仔细说如此牵情洞仙歌

【又一体双调一百二十六字】

洞仙歌　　　　　　　　　　　柳　永

佳景留心惯况年少彼此风情非浅有笙歌巷陌绮罗庭院倾城巧笑如花面恣雅态明眸回美盼同心绾算国艳仙材翻恨相逢晩　缱绻洞房悄悄绣被重重夜永欢余共有海约山盟记得翠云偷翦和鸣彩凤于飞燕向柳径花阴携手徧情眷恋问其间密约轻怜事何限忍聚散况已结深深愿愿人间天上暮云朝雨长相见

兰陵王

【三叠一百三十字兰陵王者北齐高长公封号取以名调以其遇敌先登周齐之间多用为乐府曲也亦名高冠军】

兰陵王　　　　　　　　　　　周邦彦

柳阴直烟缕丝丝弄碧隋堤上曾见几番拂水飘緜送行色登临望故国谁识京华倦客长亭路年去岁来应折柔条过千尺　闲寻旧踪迹又酒趁哀弦灯照离席棃花榆火催寒食愁一箭风快半篙波暖回头迢递便数驿望人在天北　凄恻恨堆积渐别浦萦回津堠岑寂斜阳冉冉春无极念月榭携手露桥闻笛沉思前事似梦里泪暗滴

前调【和吴宣卿】　　　　　　　　　　葛　郯

乱烟簇帘外青山渐肃莲房净荷盖半残欲放清涟媚溪绿凭高送远目飞起沧洲鴈鹜寒牎静茶椀未深一枕方牀昼眠足　闲行问松菊怪今雨谁家空对银烛箫声忽下瑶台曲看鹤舞风动乌啼云起何须舟内怨女哭抱琴写幽独　情触会相续况节近中元月浪翻屋长鲸愁晓寒蝉促要百柁倾珠万花流玉山肴倒尽又空腹脍野?

前调【赋一丘一壑】　　　　　　　　　辛弃疾

一丘壑老子风流占却茅檐上松月桂云脉脉石泉逗山脚寻思前事错恼杀晨猿夜鹤终须是邓禹辈人锦绣麻霞坐黄阁　长歌自深酌看天阔鸢飞渊静鱼跃西风黄菊香喷薄怅日暮云合佳人何处纫兰结佩带杜若入江海会约　遇合事难托莫击磬门前荷蒉人过仰天大笑冠簪落待说与穷达不须疑着古来贤者进亦乐退亦乐

前调　　　　　　　　　　　　张元干

卷珠箔朝雨轻阴乍阁阑干外烟柳弄晴芳草侵堦映红药东风妒花恶吹落梢头嫩萼屏山掩沉水倦熏中酒心情怕杯勺　寻思旧京洛正年少疎狂歌笑迷着障泥油壁催梳掠曾驰道同载上林携手灯夜初过早共约又争信漂泊　寂寞念行乐甚粉澹衣襟音断弦索琼枝璧月春如昨怅别後华表那回双鹤相思除是向醉里蹔忘却

前调　　　　　　　　　　　　张元干

绮霞散空碧留晴向晩东风里天气困人时节秋千闭深院帘旌翠波颭牎影残红一线春光巧花脸柳腰勾引芳菲闹莺燕　闲愁费消遣想蛾绿轻晕鸾监新怨单衣欲试寒犹浅羞衾凤空展塞鸿难托谁问潜寛旧带眼念人似天远　迷恋画堂宴看最乐王孙浓艳争劝兰膏宝篆春宵短拥檀板低唱玉杯重煖衆中先醉漫倚槛早梦见

前调　　　　　　　　　　　　曹　冠

晩云碧松巘飞泉翠滴双溪畔疑是永和曲水流觞旧风物波光映山色时见轻鸥出没壶天邃修竹翠阴虚籁吟风更幽寂　登临兴何极上烟际危亭彩笔题石山中猿鹤应相识对远景舒啸壮怀豪逸刘郎何在翫石刻感往事陈迹　还忆少年日帅旗鼓文塲轩冕京国如今老大机心息有陶令秫酒谢公山屐闲来潭洞醉皓月弄横笛

前调【柳州作】　　　　　　　　　　袁去华

晓阴薄隔屋呼晴噪鹊长烟袅轻素望中林表初阳照城郭秋容自寂寞清浅溪痕渐落桥虹外晴嶂万重云木干章映楼阁　天涯信飘泊漫水遶郴山尺素难托文园多病寛衣索最长笛声断画栏凭煖黄昏前後况味恶甚良宵闲却　辽邈误行乐料恨寄徽弦心倦梳掠西风满院垂帘幕对千里明月五更悲角归期秋尽尚未定怎睡着

前调【次周美成韵】　　　　　　　　　袁去华

小桥直林表遥岑寸碧斜阳外霞绚晩空一目千里緫佳色初寒徧泽国投老依然是客功名事云散鸟飞匣里青萍漫三尺　重来怆陈迹又水褪沙痕风满帆席鲈肥蓴美曾同食听虚阁松韵古墙竹影参差犹记过此驿傍溪南山北　悲恻暗愁积拥绣被焚香谁伴孤寂追寻恩怨无穷极正难续幽梦厌闻邻笛那堪檐外更夜雨断又滴

前调【春雨】　　　　　　　　　　高观国

洒尘阁羃羃天垂似幕春寒峭吹断万丝湿影和烟暗帘箔清愁晓来觉佳景愔愔过却芳郊外莺恨燕愁不管秋千冷红索　行云楚台约念今古凝情朝暮如昨啼红泣翠春情薄漫一犂江上半篙堤外勾引轻阴趁画角正孤绪寂寞　斑驳止还作听点点檐声沉沉春酌只愁入夜东风恶怕催敎花放?将花落溟蒙烟草梦正远恨怎托

前调【为十年故人作】　　　　　　　　　高观国

凤箫咽花底寒轻夜月兰堂静香雾翠深曾与瑶姬恨轻别罗巾泪暗叠情入歌声怨切殷懃意欲去又留柳色和秋为重折　十年迥凄絶念髻怯瑶簪衣褪香雪双鳞不度烟江濶自春来人见水边花外羞倚东风翠袖怯正愁恨时节　南陌阻金勒甚望断青禽难倩红叶春愁欲解丁香结整新欢罗带旧香官箧凄凉风景待见了更何说

前调【南湖以碧莲见寄次韵谢之】　　　　　　史达祖

汉江侧月弄仙人佩色含情久揺曳楚衣天水空蒙染娇碧文漪簟影织凉骨时将粉饰谁曾见罗韤去时点点波间冷云积　相思旧飞鷁漫想像风裳追恨瑶席涉江几度和愁摘记雪映双腕刺萦丝缕分开绿盖素袂湿放新句吹入　寂寂意犹昔念净社因缘天许相觅飘萧羽扇揺团白屡侧卧寻梦倚阑无力风标公子欲下处似认得

前调　　　　　　　　　　　　李昴英

燕穿幕春在深深院落单衣试龙沫旋熏又怕东风晓寒薄别来情绪恶痩得腰围柳弱清明近正似海棠怯雨芳踪任飘泊　钗留去年约恨易老娇莺多误灵鹊碧云杳渺天涯各望不断芳草又迷香絮回文强写字屡错泪欲注还阁　孤酌住春脚更彩局谁忺宝轸慵学堦除拾取飞花嚼是多少春恨等闲吞却猛拍阑干叹命薄悔旧诺

前调【次周美成韵】　　　　　　　　　方千里

晩烟直池沼波痕皱碧年芳为花态柳情挼粉揉蓝酿春色繁华记上国曾识倾城妙客风流事联句送鈎牋绿绡红递书尺　行云去无迹念暖响歌台香雾瑶席当时谁信盟言食知一岁离聚几多间阻人生如梦寄堠驿况分散南北　悲恻万愁积奈鸾凤欢疎鱼鴈音寂天涯何处相思极但目断芳草恨随塞笛那堪庭院更听得夜雨滴

前调【渔父词次周美成韵】　　　　　　　　杨泽民

翠竿直一叶扁舟漾碧澄江上几度啸日迎风怡怡钓秋色渔乡共水国都属沧浪傲客烟波外风笠雨蓑才掷丝纶便千尺　飘然去无迹恣脚扣双舷帆挂轻席盈鈎香饵鱼争食更拨棹葭?放篙菱浦才过新栅又旧驿占江南江北　堪恻利名积算纵有豪华难比清寂须知此乐天无极有一斗芳酒数声横笛芦花深夜半醉里任露滴

前调【次周美成韵】　　　　　　　　　陈允平

古堤直隔水轻盈扬碧东风路还是舞烟眠露年年自春色红尘徧京国留滞高阳醉客斜阳外千缕翠条髣髴流莺度金尺　长亭半陈迹记曾系征鞍频护歌席匆匆江上又寒食回首处应念旧曾攀折依然离恨徧四驿倦游尚南北　恻恻怨怀积渐楚榭寒收隋苑春寂颦眉不尽相思极想人在何处倚楼横笛闲情似絮更那听夜雨滴

前调【贑上用美成韵】　　　　　　　　　赵必????

画栏直鬬飣千红万碧无端被怪雨狂风僽柳僝花禁春色寻芳徧楚国谁识五陵俊客流水远题叶无情鴈足不来杳牋尺　浮生等萍迹才卸却归鞭坐未温席匆匆还又京华食叹聚少离多漂零因甚江南逢梅望寄驿美人?天北　悲恻恨成积怅钗玉尘生猊金烟寂绿杨芳草情何极偏嬾拨琵琶愁听羌笛棃花院落黄昏後珠泪滴

前调【送春】　　　　　　　　　　刘辰翁

送春去春去人间无路秋千外芳草连天谁遣风沙暗南浦依依甚意绪漫忆海门飞絮乱鸦过斗转城荒不见来时试灯处　春去最谁苦但箭鴈沉边梁燕无主杜鹃声里长门暮想玉树凋霜泪盘如露咸阳送客屡回顾斜日未能渡　春去尚来否正江令恨别庾信愁赋苏堤尽日风和雨叹游神故国花记前度人生流落顾孺子共夜语

前调　　　　　　　　　　　　施　岳

柳花白飞入青烟巷陌凭高处愁锁断桥十里东风正无力西湖路咫尺犹阻仙源信息伤心事还似去年中酒恹恹度寒食　闲牎掩春寂但粉指留红茸唾凝碧歌尘不散蒙香泽念鸾孤金镜鴈空瑶瑟芳时良夜尽怨忆梦魂省难觅　鳞翼渺踪迹纵罗帊亲题锦字谁识缄情欲寄重城隔又流水斜照倦箫残笛楼台相望对暮色恨无极

前调　　　　　　　　　　　　彭履道

章台路西出重城几步秦楼晓花气分明一霎空蒙洗高树行人半倚户飞去黄鹂自语秋千小不系柳条惟有轻阴约飞絮　钿车暗相遇早拂拭红巾初放鹦鹉闻歌犹是淋铃处唤鸣筝掩面倚垆呼酒东风重记旧媚妩报伊共歌舞　西去屡回顾渐客舍荒凉嘶马先驻玉关万里知何许但倦拥荒泽瓜洲难渡将军垂老望故国夜梦苦

前调【临川寓舍闻筝】　　　　　　　　　张　翥

晚风恶墙外杨花正落秋千罢人在琐窗犹怯春寒下帘幙多情倦绣作恰了棠棃半萼移金鴈应是自调尽寄深情与弦索　数声白翎雀又歇指多时娇甚弹错新声旧谱都忘却想红香憔悴锦书辽邈匆匆前度见约略甚如在天角　雾阁闭银钥奈梦断行云青鸟难托三生书记情缘薄记旧家歌舞那时行乐桃枝人面问酒家负旧约

前调　　　　　　　　　　　　邵亨贞

暮天碧长是登临望极松江上云冷鴈稀立尽斜阳耿相忆凭栏起叹息人隔吴王故国年华晚烟水正深难折梅花寄寒驿　东风旧游历记草暗书帘苔满吟屐无情征斾催离席嗟月堕寒影夜移清漏依稀曾向梦里识恍疑见顔色　空惜鬓毛白恨莫趁金鞍犹误尘迹何时弭棹苏台侧共漉酒纱帽放歌瑶瑟春来双燕定否到旧巷陌

御选历代诗余卷九十七








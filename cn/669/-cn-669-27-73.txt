73　東坡言陶侃忠義貫白日　晉史書陶侃夢登天折翼


東坡謂劉壯輿曰：「陶威公忠義之節，横秋霜而貫白日，晉史書折翼事，豈有是乎？」案：壯輿名羲仲，筠州人，祕書丞恕之子也。宋史附見恕傳。陳忠肅名瓘，字瑩中。亦曰：「陶公被誣，以晉之刑政，不行於庾元規也。元規以筆札啗王隱，折翼化鶴之事，隱與杜延業共爲之也。」

【全云】折翼之説誠誣，然蘇峻之難，或前或却，則不及温忠武遠甚。晉史固謬，東坡公亦過許也。如陶公只是第二流人物。

【元圻案】晉書陶侃傳：「侃，字士行，本鄱陽人也。吴平，徙家廬江之尋陽。王敦平，遷都督荆、雍、益、梁州諸軍事。蘇峻作逆，京都不守，侃子瞻爲賊所害，温嶠要侃同赴朝廷。初，明帝崩，侃不在顧命之列，深以爲恨，答嶠曰：『吾疆埸外將〔一〕，不敢越局。』嶠固請之，因推爲盟主。侃乃遣督護龔登率衆赴嶠，而又追迴。嶠以峻殺其子，重遣書以激怒之。侃妻龔氏亦固勸自行。於是便戎服登舟，星言兼邁，瞻喪至不臨。五月，與温嶠、庾亮俱會石頭。諸軍與峻戰陳陵東，侃督護竟陵太守李陽部將彭世斬峻於陣。初，庾亮少有高名，以明穆皇后之兄受顧命之重，蘇峻之亂，職亮是由。及石頭平，懼侃致討，亮用温嶠謀，詣侃拜謝。侃遽止之，曰：『庾元規乃拜陶士行邪！』拜大將軍，劍履上殿，入朝不趨，讚拜不名。上表固讓。咸和七年疾篤，又上表遜位曰：『臣少長孤寒，始願有限。過蒙聖朝歷世殊恩、陛下睿鑒，寵靈彌泰。有始必終，自古而然。臣年垂八十，位極人臣，啓手啓足，當復何恨！但以陛下春秋尚富，餘寇未誅，山陵未反，所以憤慨兼懷，不能已已。猶謂犬馬之齒尚可小延，欲爲陛下西平李雄，北吞石季龍，是以遣毌丘奥於巴東，授桓宣於襄陽。良圖未敘，於此長乖！此方之任，内外之要，願陛下速選臣代使，必得良才，奉宣王猷，遵成臣志，則臣死之日猶生之年。』薨時年七十六。策謚曰桓。梅陶與曹識書曰：『陶公機神明鑒似魏武，忠順勤勞如孔明，陸抗諸人不能及也。』或云：『侃夢生八翼，飛而上天，見天門九重，已登其八，唯一門不得入。閽者以杖擊之，因墜地，折其左翼。』及都督八州，據上流，握彊兵，潛有窺窬之志，每思折翼之祥，自抑而止。」又庾亮傳：「先帝遺詔褒進大臣，而陶侃、祖約不在其列。侃、約疑亮删除遺詔，並流怨言。亮懼亂，出温嶠爲江州以爲聲援。蘇峻與祖約舉兵反，亮不能制，南奔温嶠，推侃爲盟主。議者咸謂侃欲誅執政以謝天下，亮甚懼。」「史論曰：幸漏吞舟，免淪昭憲，是庾宗之大幸，非晉政之不綱。」〇朱子文集二十乞加封陶威公狀：「劉羲仲所撰公贊曰：『晉太尉陶威公侃有大功於晉，讀其書，凜凜乎若見其倡義於武昌，破石頭，斬蘇峻，何其壯也！東坡嘗爲予言：「威公忠義之節，横秋霜而貫白日。晉史書折翼事，豈有是乎？」』且就其説考之，威公夢生八翼，登天門九重，登其八，閽者以杖擊之，墜地，折左翼。及握彊兵，居上流，潛有窺覦之志〔二〕，輒思折翼之祥，自抑而止。心之所寓者爲志，神之所寓者爲夢，何自而知其然哉！」〇晉書王隱傳：「隱，字處叔，陳郡陳人也〔三〕。元帝詔隱及郭璞，令爲晉史。家貧無資用，書遂不就，乃依征西將軍庾亮于武昌，供其紙筆，書乃得成。」〇杜延業，晉書無傳。唐書藝文志「史部編年類」：「杜延業晉春秋略二十卷。」

〔一〕「埸」，原作「場」，據中華本晉書卷六六陶侃傳改。

〔二〕「覦」，原作「歈」，據四庫本晦庵集卷二〇申請乞加封陶威公狀改。

〔三〕「人」上原衍「留」字，據中華本晉書卷八二王隱傳删。






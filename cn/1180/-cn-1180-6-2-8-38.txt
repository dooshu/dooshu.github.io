答楚按院向明台


顷以二三大事，借留数月，故未题代，差期当在初冬矣。辱示，江陵尹朱正色均差之议，其中综理精当详密。此君初任，人皆以为刻核，仆独爱其明作。今观其所建立，必为良吏无疑矣。慰甚，慰甚！

一条编之法，近亦有称其不便者，然仆以为行法在人，又贵因地。此法在南方颇便，既与民宜，因之可也。但须得良有司行之耳。

向所言棍徒艾姓者，后竟不知何以处之？宝庆生员殴死职官事，似宜正法，以警刁顽。






◇册免薛宣（永始二年六月）

君为丞相，出入六年，忠孝之行，率先百僚，朕无闻焉。朕既不明，变异数见，岁比不登，仓禀空虚，百姓饥馑，流离道路，疾疫死者以万数，人至相食，盗贼并兴，群职旷废，是朕之不德而股肱不良也。乃者广汉群盗横恣，残贼吏民，朕恻然伤之。数以问君，君对辄不如其实。西州鬲绝，几不为郡。三辅赋敛无度，酷吏并缘为奸，侵扰百姓，诏君案验，复无欲得事实之意。九卿以下，咸承风指，同时陷於谩欺之辜，咎繇君焉。有司法君领职解曼，开谩欺之路，伤薄风化，无以帅示四方。不忍致君於理，其上丞相高阳侯印绶，罢归。（《汉书·薛宣传》）


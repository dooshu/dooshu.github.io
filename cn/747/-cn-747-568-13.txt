○祭李氏二十九娘子文

维年月日，十八叔翁及十八叔婆卢氏遣昶以庶羞之奠，祭于李氏二十九娘之灵曰：汝之警敏和静，人莫及之。姿相丰端，不见阙亏。幼而孤露，其然何为。出从于人，既相谐熙。又暴以夭，神何所疵。生杀减益，竟谁主尸。我哀汝母，孰慰穷嫠。我怜汝儿，谁与抱持。念此伤心，不能去离。奠以送汝，知乎不知。尚飨。


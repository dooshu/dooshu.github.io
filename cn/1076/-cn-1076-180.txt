卷一百八十

<史部,诏令奏议类,奏议之属,历代名臣奏议>

钦定四库全书

历代名臣奏议卷一百八十

明　杨士奇等　撰

去邪

宋哲宗时监察御史龚夬弹章惇疏曰切以宰相之任代天理物佐人主出令苟非其人害及天下臣伏见左仆射章惇性质凶邪敢为奸暴今则罪状显着天下共闻臣特掇其大者言之盖舜之罪驩兜也以其诬人罪故放之崇山号为凶人按惇昨在元佑间废黜不用及绍圣初擢任元辅不思竭忠以图报称而乃隂怀私忿专报仇怨及其甚也诬人以悖逆之罪俾其朽骨衔寃於地下子孙禁锢於炎荒天下忠臣谊士愤闷而不敢言是以隂阳疵疠凶饥相仍皆有以致之也乃者先帝大渐而惇不思社稷大计辄进奸说意在倾揺此其为罪死有余责矣恭惟先皇帝委任辅弼推诚不疑度越前古而惇乃肆为奸暴以快私意则负先帝也多矣若其它奸贼万状人言纷纷於他人以为大恶其於惇之身则罪尚为细未易遽论伏望圣慈特赐详酌密正刑典夬再论章惇疏曰臣伏覩朝旨下御史台根勘道路官吏节次施行外臣谓管干道路等官吏信有罪矣然全由山陵使司措置无术以至於此臣切见章惇奉使裁处一行事务唯是妄作威怒致上下人情怨咨无肯究心出力以奉上者至巩汜之间因泥雨过常遂至垫陷臣又闻昨来灵驾离汜水顿其力士等止给蒸饼四枚而已自二十七日夜至二十九日天明虽使不至泥淖亦有饥乏不能举重兼惇既领使事亲见泥淖自当从灵驾逐旋措置而自申未间先到幄次既闻灵驾过期不至亦合前去照管直至一更已来方始往泥陷处又无规画止用枋木荐动大昇轝显见前後高下不平灵驾自来早入幄殿百官朝晡入临官中亦当早晚上食是日悉皆废阙人情惶骇不可具道又元佑皇后扈从不敢少去灵轝之侧而惇乃请归幄次则是已不能竭力又欲?元佑宫於不义其罪可胜言哉臣谓道路应干官吏已送有司施行而惇为罪首伏望圣慈特赐详酌施行

夬又论章惇疏曰臣伏闻今月初八日宣制章惇落尚书左仆射兼门下侍郎依前官知越州命下之日士论皆云少慰而未快按惇凶德暴着人神共怒今才奉使失职而去除罢政外不闻褫夺虽朝廷优礼辅弼以劝来者然罪止於此则人情不能无惑盖惇受先帝之厚眷委信不疑虽古君臣相与之盛未之有也义当虚心一意旁求俊杰以助圣治而乃隂怀宿愤专报恩讐力引奸凶并据要路睚眦之怨窜斥无余窃闻昔日丁谓执政号为恣睢然不过能陷寇准而已绍圣四年之春庙堂之论方一於是国之故老元辅侍从台省之臣凡天下所谓贤者不问存殁并从贬斥一日之间布满湖岭自宋有天下以来未之闻也当是时惇之凶威震於海内陛下之所亲见固不待臣言而後知盖其立造不根之语文致悖逆之罪是以人人危惧莫能自保天下忠臣义士为国家寒心者多矣使惇之所为出於诚心犹且不可其於贬降之人不废私礼但云获罪於天则是使人归怨先帝而快己之私意罪不容於诛矣今惇罢相近同无罪而去此公议之所以未平也伏望圣慈俯徇中外之情速正奸恶之罪非独臣之愿乃天下之所望於朝廷也

御史中丞傅尧兪弹安焘疏曰臣近见谏官台臣论列知枢密院事安焘孝声不闻等事焘抗章避位而陛下留之颇坚臣窃以为陛下未之思也衆人所言臣不敢重烦天听臣有所见不敢不以闻惟陛下留神省察臣伏以安焘天资囘僻无大臣风操自陛下听政以来天下事可行即行可改即改惟以便民为务固一归於公议而焘方执政柄其可改者未尝奋然肯行有迫於公议不得已而行者行之未尝肯尽必留根枿为异日可以翻移之计如保甲及渠阳军之类是也其多不可遍举专务谋身徼福未尝有首公利社稷之心此皆无逃圣鉴若陛下於清闲之宴追记而详察之其议论事为历历可见久居机密为害己深今又顾慕以窥冀宰相而方固留之臣实未谕陛下念焘久侍左右听其罢去陛下终始之恩已不赀矣若欲决留遂跻揆路臣虽无状敢以死争臣无任恳激之至

尧俞又论蔡确疏曰臣窃闻知邓州蔡确近以怨诽上闻陛下不忍加诛降为光禄卿分司南京士大夫转相庆拚仰陛下全生育之恩顾确之狂忿岂足以尘点太清惟陛下盛德之光益辉映於古今矣然确之自絶於天陛下既屈典刑矣无足复道臣独念陛下克己敦仁尽至公以临下有生之类莫不蒙被盛德而歌颂盛美廼得此於确虽圣度如天莫可窥测诚恐有不能平者愿陛下听之如蚊蝱过耳不使有纎微之忤以干太和之气则天下幸甚初确诗之传议论之间是非殆相半盖足以见确党之盛矣惟此不可不察是固难逃神鉴愿陛下深思而留意焉邪正之辨定与不定视此一举臣不胜区区之至

贴黄风闻中书舍人彭汝砺缘蔡确事亦尝抗章论列及其降黜又不草制词外廷不知端倪未敢弹奏乞勘会若稍涉救解不能与衆共疾奸恶当明加黜责苟无行遣则是赏罚不明无以镇服天下

尧俞又论蔡确疏曰臣窃闻蔡确分司南京尚带左中散大夫臣再三思之其官既崇又分司者叙复皆有常法陛下过屈典刑虽深仁盛德超絶古昔然於是事殊为未便缘确之用本无德望徒以数兴大狱遂跻相位才罢政柄怨诽己及君亲其憎疾善人固可知矣万一复进上必为解构之奸下必有排?之酷臣谓宜投窜荒僻使还路迂远而不可必则善人安而小人革矣如此则向背之风自然寝息确之深狡衆所共知若不如此其怀毒伺隙殆无术以止其来士大夫所以多观望而持两端者以此今天夺其魄自为狂悖之语以?露其心不因此时去之将贻後悔愿陛下奋然必行断在无惑至其党与虽不可穷治当取其尤亲善者并逐之以惩邪慝自昔斥大臣者皆然固可考而知也臣无任恳欵之至

尧俞又奏曰自古端人正士谁不欲尽忠於人主人主亦岂不故闻尽忠之言常患执政大臣离间於中使明主之初心遂移忠臣之雅怀不尽以为痛恨尔

时多有元丰旧党分布中外多起邪说以揺撼在位吕大防刘挚患之欲稍引用以平夙怨谓之调停宣仁后疑不决侍御史苏辙面斥其非复上疏曰臣近面论君子小人不可并处圣意似不以臣言为非者然天威咫尺言词廹遽有所不尽臣而不言谁当救其失者亲君子远小人则主尊国安疎君子任小人则主忧国殆此理之必然未闻以小人在外忧其不悦而引之於内以自遗患也故臣谓小人虽不可任以腹心至於牧守四方奔走庶务无所偏废可也若遂引之於内是犹患盗贼之欲得财而导之於寝室知虎豹之欲食肉而开之以垧牧无是理也且君子小人势同冰炭同处必争一争之後小人必胜君子必败何者小人贪利忍耻撃之则难去君子洁身重义沮之则引退古语曰一薰一莸十年尚犹有臭盖谓此矣先帝聦明圣智疾颓靡之俗将以纲纪四方比隆三代而臣下不能将顺造作诸法上逆天意下失民心二圣因民所愿取而更之上下忻慰则前者用事之臣今朝廷虽不加斥逐其势亦不能复留矣尚赖二圣慈仁宥之於外盖已厚矣而议者惑於邪说欲招而纳之与之共事谓之调停此辈若返岂肯但已哉必将戕害正人渐复旧事以快私忿人臣被祻盖不足言臣所惜者祖宗朝廷也惟陛下断自圣心勿为流言所惑勿使小人一进後有噬脐之悔则天下幸甚疏入宣仁后命宰执读於帘前曰辙疑吾君臣兼用邪正其言极中理诸臣从而和之调停之说遂已时中官裴彦臣建慈云院户部尚书蔡京深结之强毁人居室人诉於朝诏御史劾治常安民言事有情重而法轻者中官豪横与侍从官相交结同为欺罔此之奸状恐非法之所能尽愿重为降责以肃百官狱具章惇主之甚力止罚金安民因论京奸足以惑衆辨足以饰非巧足以移夺人主之视听力足以颠倒天下之是否内结中官外连朝士一不附已则诬以党於元佑非先帝法必挤之而後已今在朝之臣京党过半陛下不可不早觉悟而逐去之他日羽翼成就悔无及矣是时京之奸始萌芽人多未测独安民首?之

蔡确为裕陵复土使还朝以定策自居监察御史王岩叟言陛下之立以子继父百王不易之道且太皇太后先定於中而确敢贪天自伐章惇谗贼狠戾罔上蔽明不忠之罪盖与确等近帘前争役法词气不逊无事上之礼今圣政不出房闼岂宜容此大奸犹在廊庙徽宗即位殿中侍御史陈师锡上疏曰元丰之末中外汹汹矣宣仁圣后再安天下委国而治者司马光吕公着尔章惇诬其包藏祻心至於追贬天相陛下?潜继统而惇犹据高位光等赠諡未还墓碑未复愿早摅宸略以慰中外之望蔡京为翰林学士师锡又言京与弟卞同恶迷国误朝而京好大喜功锐於改作日夜交结内侍戚里以觊大用若果用之天下治乱自是而分祖宗基业自是而隳矣京援引死党至数百人邓洵武内行污恶搢绅不齿岂可滓秽史笔向宗回宗良亦隂为京助是皆国之深患为陛下忧为宗庙忧为贤人君子忧若出之於外社稷之福也帝曰此於东朝有碍卿为我处之对曰审尔臣当具白太后遂上封事言自昔母后临朝危乱天下载在史册可考而知至於手书还政未有如圣母退抑谦逊真可为万世法而蔡京隂通二向妄言宫禁预政以诬圣德不可不察也

殿中侍御史龚夬乞示好恶明忠邪疏曰臣闻好恶未明人迷所向忠邪未判衆听必疑臣顷在外服侧闻朝廷圣政日新远迩忻戴及被命诣阙又闻进退人材皆出睿断此固甚盛之举也然而奸党既破则彼将早夜为计以谋自安不可不察或遽於革面以求自入或申执邪说以拒正论或妄称祻乱以动朝廷或托言祖宗以廹人主或巧事贵戚或隂结左右大抵奸人之情其计百出不可尽举其要则欲变乱是非浑殽曲直以疑误朝廷将幸其既败复用已去复留而已矣君子直道而行不为机变则必堕奸人之术内若然则天下之治殆未可知也故必在朝廷洞判忠邪断而行之若小不忍则害大政恭惟先皇帝聪明圣神临政愿治臣昔蒙赐对亲被圣训勿为阿附以期自守今臣不言则为上负厚恩下废所守朋奸罔上自取犯义之罪惟陛下深察臣言以示好恶以明忠邪而陟降多士使远近皆知进贤退奸之意将见天下鼓舞圣化太平之治不难致也

夬又弹蔡京疏曰臣伏覩朝廷罢黜方天若事命下之日士论忻快盖天若之凶邪人情共恶衆见其已废复用窃疑之忽闻新命大慰舆望然臣切闻翰林学士承旨蔡京自天若为布衣收寘门下赖其倾险以为腹心踪迹诡秘未可遽论而其稍可见者昨因周穜与天若私论邹浩事穜以为难天若非之遂以语京京遽以闻由是穜等得罪自尔附会之人肆为攻讦立起犴狱多斥善士天下寃之皆京与天若为之也且浩之言事既为衆所取而京职在献替自当采摭公言闻於朝廷请贷其罪既不能然反与天若互为表里力肆倾陷以快私意盖穜初与京善其後稍异故私欲报之臣窃谓京之为人尝如此今乃职据要近冠於从官此忠邪之所未判清论之所未平也按京外寛内深邪谄以合小人之情今其党与助为游说欲掩其罪最为难察臣骤蒙朝廷擢居言路闻於舆议参考得实不敢循默以避怨谤伏望朝廷洞察京之奸邪不可尚留左右早赐斥逐以慰中外天下之望不胜幸甚

夬又论蔡京疏曰臣近论奏蔡京事虽得於风闻未究实状然访之外议人人皆同久而弥彰按京之倾邪与卞不殊臣今所言为兆而已然已见其难行若朝廷国史大典欲使成书非臣所预而臣特论其人物邪正不可先差扰数日而办及绍圣讲复免役复预讨论又昨卞在朝与京表里相济而今或谓趋向不同此尤可怪盖其为人反复趋利颇为难察复善权数以倾陷言官自顷议者敢有论列即被排逐此天下之所共知也一起犴狱诬陷非辜其事不一伏望圣慈博加采访以辨忠邪天下幸甚

夬又论三省不疾速进呈言蔡京章疏状曰臣自今夏以来弹奏蔡京奸恶更涉寒暑章疏累上又闻台谏臣寮相继各有弹劾文字今蒙陛下洞察其情以章付外而三省大臣或隂相交结或私怀畏避并不疾速进呈取旨谪降使国之典刑几废不用外议訩訩不可具述伏望圣慈特赐诏问三省顾望之意仍乞以臣前後所奏速赐施行

夬又弹蔡京疏曰臣伏见新除端明殿学士知永兴军蔡京性资凶邪心术倾险多罪着闻中外譁沸而况私交宫省之臣密伺人主动静与古奸臣异世同恶今朝廷宠以秘殿之华资付以咸秦之方面尚敢不体至恩偃然自肆遽请祠宫情涉怨望人臣凶横有至於此理无可恕伏望圣慈特赐睿断检臣前後所奏施行贴黄臣自夏以来累具弹奏蔡京奸恶兼前後臣寮皆有弹劾今来京以无罪而去则是朝廷全废典刑不唯士论未快而使天下奸恶无所忌惮非国之福伏望圣慈详酌速赐施行

夬又论蔡京疏曰臣勘会蔡京奸恶不可具述除前後弹奏外伏覩先朝降旨於资善堂书写五朝宝训所降指挥止令差使臣二人而京却请乞殿阁内臣一员又差入内供奉官等二人後来朝旨已罢所指差文臣而所差内臣不罢盖京自来密交近侍之臣使之刺探起居为臣之奸无大於此京以侍从之贵而於内臣虽高品黄门之类无不曲加礼敬卑污庸俗不可具道素喜翰墨好施予无问高下多以书礼问遗结其驩心积有年矣兹事中外之所共闻大为清论所鄙而京不顾廉耻安而行之尤善秘其迹故议者不能斥论然臣有说於此按京奸邪隂险衆所同恶而左右之臣辄有誉其所长讳其所短者则其交结无疑不必得其迹而後可知也又京之徒每扬言於人云彼善结宫贵之欢外庭论议必不能动盖自恃左右之助以恐动言者兹尤可鄙今虽闻已补外而不缘罪去舆论甚欝伏望圣慈特降睿旨检会臣累奏前後臣寮所上章疏及今来事理重行贬窜以为天下後世奸臣之戒

夬又论蔡京疏曰臣近尝具奏言文及甫书及究问所狱事今闻陈瓘辞免恩命文字所言蔡京罪恶疏内一事京亲写奏劄乞诛灭刘挚等宗族赖哲宗仁圣不行其请臣窃惟哲宗皇帝临御天下十有六年自即阼以来赦过宥罪与民更始向有朝士之子语言不顺有司用法将寘极典而哲宗亲为辨明贷其罪一方水旱忧形玉色遣使顾恤倒廪而餔之然则圣德深厚寛仁爱人得於天纵而京以私忿辄欲族灭无辜以希进取又欲厚诬宣仁圣烈以合惇卞之意是故上天谴告沈隂不解星度尤异既而先帝感悟竟从寛贷天下方且仰颂圣明美幷万口而京辄自称平反之功使人归怨於上此天下忠臣义士所以含愤扼腕而不能自已也臣前後所言京事独患不得其迹今陈瓘所言如此则是京自有所上文字事状甚着始则上诬宣仁终则归咎先帝人臣之恶有甚於此者乎若瓘所论谬妄失实则朝廷自当重行贬逐以戒狂诞而臣愚承误敢复论奏亦当与瓘同责若其言不妄岂得以无罪而去朝廷之论必当居一於此臣以上殿劄子恐不能尽所欲言须至先具奏陈伏望圣慈详酌检会臣寮前後所奏速赐施行

夬又奏乞检寻文及甫究问狱案状曰臣窃闻自古奸臣戕败善类以防後患必置之死地而善人修身无大过失欲求其罪恶之实而不可得故托以悖逆无验之罪又虑其异时子孙诉理於朝故必欲族灭而後已此古奸邪之常态也臣近观前日及甫之书究问之狱不意兹事出於朝廷使愚臣痛心疾首感愤流涕臣窃惟宣仁圣烈拥佑先帝慎择累朝重望之臣寘之左右辅道圣德弥纶朝政九年之间中外安静此天下之所共闻也前日止缘一二奸邪尝被斥逐敢欺罔朝廷成此大狱以报私仇必欲族灭无辜以快其意当尔之时天地变色日月无光积隂踰时中外詾惧以至彗出西方谴告甚着先帝为之肆赦求言以答天戒而奸臣之忿不已持之益坚由是逐臣死於瘴海家族不许生还至有一门二十余丧者然则虽无刀锯其实族灭也朽骨衔寃沈?为疠以及於斯痛不忍言今及甫等罪上赖圣断已行窜斥而当时秘狱必有案牍章疏可以见其锻链文致附会欺罔之人若不早行根究必虑藏匿焚灭无所归咎则天下何以知其非先帝之本意伏望圣慈特赐睿旨须管检寻当时照证文书以正奸臣之罪以慰天下之望

夬又弹蔡卞疏曰臣闻为国之要必辩忠邪忠邪既分当明黜陟臣伏见尚书左丞蔡卞操心深险赋性隂邪始缘阿附权臣致位二府既而渐盗威福中分国柄曩怨宿仇隂加报复不附己者弃斥无余止缘为王安石之壻妄谓尽传安石之学以欺惑朝廷於是一时嗜利之人翕然附之以助成其说使天下不覩是非之实恭惟先皇帝体貌大臣极於恩礼而卞之事君如此则不忠之罪大矣彼既不忠於先皇帝岂能忠於陛下今乃尚居二府参预机政是以清议沸腾中外一口伏望圣慈察其奸邪断自宸衷特行罢黜以慰天下之望夬又论蔡卞疏曰臣近尝论奏尚书左丞蔡卞奸邪不可尚留二府未蒙付外施行中外之情殊为未允臣谨按卞事上不忠衆所共恶而怀奸深阻最为难知顷在先朝受国厚恩不思补报专为邪说迷误朝廷凡天下公论之所同者反指以为流俗使正人端士不容於朝前则有陈次升因事被逐後则有邹浩以言得罪皆窜之蛮荒期於必死由是言事之臣竞为阿附中外士庶孰敢吐气虽同时执政亦预是事而皆由卞发之为力居多恭惟先皇帝聦明神圣比德祖宗臣顷以凡庸误蒙赐对随事献言无不开纳臣又风闻前此宪臣进谏其言苦切先帝容其谠直御坐为起然则圣德之盛虽自古纳谏之主方之蔑矣卞为大臣不务将顺圣意而乃务为邪说以便其私则其不忠之罪可胜道哉陛下圣度优容未忍加罪而彼不忠於先朝陛下安得而赦之伏望圣慈察臣言之恳恻采舆议之至公特赐施行以慰士论天下幸甚

夬又论蔡卞疏曰臣伏闻蔡卞落职提举宫观太平州居住天下之士恭仰圣断孰不忻跃然臣窃见蔡京与卞表里相济天下共知其恶播於民謡号二蔡又曰大蔡小蔡者是也而议者患其无迹可考不敢斥论盖未深思耳臣按君子为善小人为恶若其迹暴於天下者皆非善恶之至也苟臻其极二俱无迹房杜□宋成贞观开元之治考其施设殊不闻於後世又况稷卨臯陶之盛宜乎人无能名焉惟恶亦然昔人尝论少正卯盗跖其恶孰深或曰正卯虽奸不至割人充膳则盗跖为甚荅者曰为恶彰露人思加戮隐伏之奸非圣不诛是故正卯一国之闻人而仲尼戮之者盖察其无迹之恶耳夫是之谓圣人按京服谗廋慝外寛内深与其弟卞阳踈隂合密参国论附丽者亟跻显要异议者立见排逐迷误朝廷诬害忠良多出其谋而身不在二府故迹不暴着是奸邪之尤者非陛下之睿圣何以破此无迹之奸是以天下忠义之臣方正之士顒顒然日有望於英断臣以愚陋实有言责既闻舆议如此不敢私畏强御苟避祻患故辄陈其一二伏望圣慈特赐详酌施行以慰天下之望

贴黄臣按民謡云二蔡二惇必定沙门籍没家财禁锢子孙又云大惇小惇入地无门大蔡小蔡还他命债窃谓民至愚而神其不可欺如此

夬又上疏曰臣闻牧羊者不去败羣则羊不蕃养谷者不锄莨莠则谷不植圣人之治以去邪勿疑为深训容奸纳邪虽尧舜之君不能成政臣伏见陛下即位以来宵旰求治然尚疑於去邪欲望政成是犹却行而求前也臣谨按翰林学士承旨蔡京资政殿学士知江宁府蔡卞奸诈狠愎兄弟同恶迷国误朝为害甚大卞虽去位尚窃峻职玷名邦京偃然在职谓朝廷无识其奸日夜交结内侍戚里以觊大用中外见陛下容忍留京咸谓果有大用京之意谏官御史自四月以後弹奏京罪并未蒙施行今京内恃郝随刘佶辈为之颊舌外结宗回宗良等为之肘腋以成自安之计使京果贤无觊位之心知台谏论列如此岂不引嫌略为去就乃敢傲慢自若不顾公议曾何面顔况京好大喜功锐於改作若果大用必须妄作变乱国政天下治乱自此分矣祖宗基业自此隳矣自京卞在朝援引天下之士居要涂躐美官者何啻数百人皆死党附丽若更大用则贪爵禄无执操之徒尽附之矣其不附者京必以恶名加之不诛则废当是之时京卞之门政令所从出陛下孤矣虽欲去之不可得也臣以谓京之敢尔者缘陛下去卞不早既去又不能正典刑以明罪恶京以此窥陛下故敢愚弄朝廷玩侮国章陛下作新初政而奸人窥伺如此臣恐天下有识之人豪杰之士皆解体矣伏望圣慈特降前後台谏弹劾蔡京蔡卞文字速赐施行

夬又论章惇疏曰臣伏覩本朝法制寛平过於历代民之所欲者因而循之民之所病者革而化之祖宗德泽所以入人深而海内乂安民气和乐建隆初编勅四卷百有六条太平兴国中增至十五卷淳化中倍之咸平中增至万八千五百五条芟其烦乱可为勅者二百八十有六条緫十二卷当时便其简易大中祥符七年又增至二十卷千二百七十四条至天圣中有司言勅复增至六十余条命官删定仁宗皇帝问辅臣曰或谓先朝诏令不可轻改信然乎王曾曰此憸人惑上之言也咸平中删太宗诏令十存一二去繁密之文以便於民何为不可仁宗然之於是下诏中外使言勅之得失由是观之朝廷之法消息盈虚与时偕行何常之有神宗皇帝穷天下之至神语圣人之妙道其绪余为法於天下新於熙宁成於元丰及其久也如天四时春夏虽仁不可常行秋冬代之秋冬虽义不可常用春夏更之元佑上封事者言法度於民不便因而更张之如太宗之於太祖章圣之於太宗仁宗之於真庙神考之於仁英朝删法度务从民便所以垂帘九年朝廷无事夷夏乂安哲宗皇帝亲政召章惇为宰相不能以道事君用羣小合谋害元佑忠贤司马光吕公着等变乱神考法度谓之不忠不能绍述谓之不孝以此激怒先朝此王曾所谓憸人惑上之言也惇以光等变乱神考法度不足为深罪又编类臣寮章疏择其切直不讳之言与夫陈乱世以讽今者谓之讪上谓之指斥臣观书见禹戒舜曰无若丹朱傲惟慢游是好周公戒成王曰无若商王纣丹朱尧不肖子纣商之无道君禹以尧不肖子戒舜周公以商无道君戒成王亦可谓之讪上乎亦可谓之指斥乎惇又以章疏语言不足为大恶乃持文及甫邢恕之私言辄诬光等谋废立为不轨无状可按无迹可寻无证佐可明惇一切以意为之臣闻章献时程琳上武后临朝图终仁祖世为将相光等有程琳之事乎惇辄诬光等为不轨是诚何心哉永兴军流人上寇准变事吕夷简曰准治下急是欲中伤准耳宜勿治益徙之远方元佑间有曾告光等变者乎今辄诬光等为不轨是诚何心哉徐铉於江南録云宋齐丘将图不轨太宗皇帝览书谓左右曰齐丘尽节於李氏铉以私憾加谤岂得为直笔乎齐丘江南李氏之臣铉以不轨之罪加之太宗犹恶焉况惇辄诬本朝忠贤司马光等谋废立为不轨陛下可优容之乎臣谨按惇当国七年窃持威柄祸福天下勇於害贤敢於杀人临大变订大事包藏隂谋?为异议陛下尚优容之乎祖宗怒惇久矣今付陛下震之上帝怒惇久矣今命陛下诛之陛下何惮而不果耶伏乞睿断早赐施行

大观三年何执中为尚书左丞加特进制下太学诸生陈朝老诣阙上书曰陛下知蔡京之奸解其相印天下之人鼓舞有若更生及相执中中外黯然失望执中虽不敢肆为非法若京之蠧国害民然碌碌常质初无过人天下败坏至此如人一身脏腑受沴已深岂庸庸之医所能起乎执中夤缘攀附致位二府亦已大幸遽俾之经体赞元是犹以蚉负山多见其不胜任也疏奏不省而眷注益异

御史中丞石公弼上奏曰臣伏覩近降指挥内东门司自今後应使臣医官等并不得将带经火制炼毒药如伏火砒硫黄朱砂之类入会通门入内许诸色人陈告酬赏臣有以见陛下造道深妙圣虑独高凡挟方技进者所不能欺也盖丹药出於方士之说事不经见率是诳诞凡人尚当审谨岂可供进宫禁固宜重为关防以塞妖妄之源臣愚以为皇城诸门禁令尤不可不严亦宜此施行如臣寮以此陈献或援引制炼之人亦乞立法止絶所有见今烧制道士挟持惑衆臣访闻稍稍招权作过修盖葆真宫约费钱十二万余贯今既不用其术臣以为其人不宜留置京师欲乞特降睿旨夺去师名押归本贯葆真宫修造如可减节即乞减节施行四年彗再见侍御史毛注言臣累论蔡京罪积恶大天人交谴虽罢相致政犹怙恩恃宠偃居赐第以致上天威怒推原其咎实在於京考京之罪盖不可以缕数陛下去党碑以开自新之路京疾其异已而别为防禁陛下颁明诏以来天下之言京恶其议已而重致於法以严刑峻罚胁持海内以美官重禄交结人心钱钞屡更而商贾不行边事数兴而国力大匮声焰所震中外愤疾宜早令去国消弭灾咎奏上京始出居钱塘

洪彦昇为殿中侍御史任言责阅五年论蔡京再居元宰假绍述之名一切更张败坏先朝法度朋奸误国公私困弊既已上印而偃蹇都城上凭眷顾之恩中怀跋扈之志愿早赐英断遣之出京何执中缘潜邸之旧德薄位尊当轴处中殊不事事见利忘义唯货殖是图愿解其机政以全晩节

政和中尚书右丞许翰上奏曰今月日承中书省刑房送到词头一道盛章落职差提举南京鸿庆宫襄州居住何欣落职差提举亳州明道宫本处居住者按章奸慝之迹久已不逃圣鉴幸蒙陛下天地涵容湔濯奨蹙冀收其报而章之凶险根于天资孤负明恩终不思革显谪既行公议交庆然臣尚有所未喻者襄阳乃章墓坟之国章於州城比营大第云屋潭潭甲於诸路功役资费不出其家徒以威声气焰刼使郡县侵牟百姓骚动一方至今寃痛之音未絶也而又使以其身往彼其贪忍之资不待亲执州权民必重被其患襄阳之人亦何负哉今何欣坐与交通已徙它州而盛章重有奸邪倨傲不恭之罪乃独归安其第均为斥逐重轻不伦且使为人臣者奸慝未彰则要职美官扬厉於公朝罪恶既暴则真祠厚禄优游於私室小人夫亦何惮而不为此虽一盛章之休戚何足以言而繋廷臣之劝沮不得不虑所有词头臣未敢具草谨録奏闻

宣和元年翰为中书舍人又上奏曰右臣今月日承中书省兵房送到词头一道为赵畿化谕夷人并赵隆赵吉顿习礼义等各特与转官事臣闻大而化之者圣人之事也是以圣王在上则诗无诸侯之风盛德所格殊俗惟新竝边蛮夷旷然服化此皆陛下神明威武之所感移不得不尔一赵畿者何人乃敢以为已力臣窃观畿所申状辄言以副知郡丁宁教戒之心又有自知郡到任除去夷风等语使人诚有此意而畿恬有其言以闻朝廷则是不专归德於上臣礼不恭使人本无此意而畿訹使之言则是便文为奸欺罔朝廷罪益大矣二者无一可夫人君体道以兼容人臣守法而尽察古之义也今朝廷示以德信览其奏则损一官而与之其事至微然臣窃恐夔峡一路靡然効畿所为谓国赏之可徼忘天功之难僭则陶化殊俗之美不在陛下而在守臣此非所以闻四夷载史册也非诸侯无风之义也是以不可不论且使今日畿已受赏则它日身至朝廷必将援以为功干祈擢用叨取恩荣人臣不得而追论矣至此则四方闻之必有动心者长鄙俗之风害谨信之化所虑岂止夔峡一路而已其?易防其萌易析诚使几微必察自然国体皆正除赵隆等转官臣已草词外所有赵畿转官词头未敢具草

宣和中殿中侍御史许景衡论罢童贯宣抚河东疏曰臣闻天下之事言之未然则若狂率而无根言之已然则又缓後而无及矣近者中外喧传皆言朝廷将起童贯宣抚河东若果无此议则是传者之妄而臣有采听不审之罪若果有此议则臣愿言之於未然也谨案贯顷在陕西专务诳诞以为事功夤缘军须攘窃边计重以贿赂至千万亿奏功第赏皆由请属胥吏厮仆皆位侯伯狎昵士卒隳坏军政此皆陛下所洞知固不待臣之缕数者也前日燕山之役不能上遵宸画漫无纪律?至败衂徘徊境上师老气索遂使敌人得志妄为己功邀求无厌伤威倍费贯之误国岂不灼然臣昨论列刘延庆不当量移事亲奉德音以为皆由宣抚司号令不一以致白沟之败为其引年谢事故议者不复及之今若起自废闲重领兵柄则不独诞谩贪墨有甚於前日也且贯既无功於河朔尚能有为於河东乎方其壮时罪恶固已贯盈今老且病矣尚能革心自新乎古者国有大议谋及卿士谋及庶人今陛下命将兴师以靖疆场此政事之大者亦当谋之衆人乎士民骇惑论议纷然夫岂妄意以为不可哉诚见其已试而无效也臣累被圣训弹撃官邪毋惮大吏然则今之官邪亦有甚於贯者乎今之为吏亦有大於贯者乎故敢昧死献先甲之言庶几不贻朝廷後日之悔也伏望睿断亟罢所以命贯者别谋良帅以济万全之举实天下之幸景衡又奏核刘喜张士英强勒人投军劄子曰臣访闻开封府祥符县百姓朱谨被京西同廵检司兵士刘喜等四人擒拽强令投军朱谨不从而四人杂殴之既而廵检张士英仍令执缚拷掠至累百且诬以尝买贼人衣物於是刺隶军籍其母阿王诉其事而祥符县推治证佐甚明臣窃惟招军着令一切取人情愿昨者有司奉行失指市井骚然陛下尝赐戒饬矣故近日不闻招刺之扰今阿王年六十九岁朱谨无兼侍此正母子相为命者岂乐应募充军哉而张士英乃敢违法箠掠而强刺之其困虐无告亦甚矣近在赤邑耳目所及若不惩诫则四方之远慢令之吏可胜治耶臣愚伏望睿断特赐施行

左司谏江公望上奏曰臣窃以君臣一体人君元首也左右大臣股肱也谏官御史耳目也股肱不力则百事隳耳目不明则四方塞一体病则元首为之不康是职也曷可轻付哉人君赖以知时政之利病人臣之忠邪无若谏官御史之为可信患闻知之不博也故听以风闻事虽有不实闻无不言乃言者之职故未尝加罪也至若挟情肆诬务快私忿欺罔圣听排陷善类耳目如是元首何赖焉御史中丞赵挺之疏王古隂与胥吏为奸臣两上封章乞明治罪状未蒙朝廷施行古与挺之等四人同治放欠所若以古一人独与胥吏为奸务在放官欠三人何为允从三人者既已允从则必同书奏议何独挺之一人退有後言知而不言则是容奸容而为请则是同奸又云古欲尽倾天下之财且天下之财虽隶户部古为计贰操何权术乃敢尽倾天下之财以为私惠古与挺之等执奏以碍官本者未敢尽放蒙朝廷以陛下登极大赦欲与天下更始一切蠲免岂容古以私意能倾天下之财也若以私意能尽倾天下之财则挺之三人者亦预焉何独指古而言之也臣访闻挺之与古昔在国子监日论事类皆不合屡见辞气怀不平之心有待而发俚语有之官事私讐此小人所不为而挺之安为之曷不思御史中丞天下风宪之地纠正官邪开辟公道乃敢挟情肆诬务快私忿万一悞陛下听择奸计得行浸淫不已善类引去朝廷一空盖爵禄者止能砥砺钝顽之人不能笼轻富贵安贫贱有道之士古人去就岂为爵禄而已正以观朝廷忠邪之判如是无罪而去有罪而留刑赏混滥天下治乱自此分矣比闻在言职者不以职之得失暗迁易者数人王觌丰稷张舜民贾易朱绂张庭坚等是也以为迁则无功以为谪则无过功过不明去就不白何以养君子之直气何以沮小人之奸心陛下遭此机会正宜清心远览明判忠邪揽威福之柄以驭天下无使移於人臣之手而为奸人快忿菁菁不剪蔓蔓柰何不可不察也

徽宗时谏议大夫陈次升奏弹曾布疏曰臣窃以正而不挠乃可以任天下之重公而不私然後服天下之心苟为反是曷副具瞻伏见右仆射曾布性禀奸邪心怀凶险顷居枢府阿顺宰臣进用匪人大开边隙费财用如粪壤轻人命如草芥今独归罪章惇未知布之所职何事玉毁椟中则谁之过陛下矜容曲贷仍有进擢荷天地不赀之恩臣子之心义当如何而布不图补报惟务徇私自登宰席独擅国权轻视同寮威福由已进拔亲故罗列京局以为耳目任用门人寘之台谏以为腹心不以人材为国用惟以爵赏为私恩所亲者进所疎者退爱之者则留京师恶之者则令补外书疾比德诗刺不平其布之谓乎布既以此自任其子弟亦甚招权交通宾客其门如市且附枝既大必贼本心私家既盛必危公室古人以为戒陛下其可不念之兼布在绍圣初实与蔡卞交结遂申请乞用王安石日录修神宗皇帝国史致史官观望变乱事实多誉安石之善掩蔽神考之美近者谏官论列陛下已令看详经涉春冬未见行遣访闻布欲自掩其过又欲为史官之地恐甥壻叶涛例皆得罪是以稽缓未肯进呈专擅如此颇骇羣听况布之登用方且弥月凶威气焰薰炙中外若更迁延日久盘根固基必贻国患其将柰何易着履霜坚冰诗戒桃虫维鸟辨之於早正在今日伏望圣慈特正布之典刑以谢天下以为社稷无穷之计

次升又上疏曰臣伏见右仆射曾布奸凶擅国臣已具详疏退而思之专辄移易台谏官一事颇为寒心夙夜不皇须至再凟天听窃以御史中丞谏议大夫天子耳目之官朝廷委寄之权最为亲切选任除授繋国重轻祖宗以来每有差除执政不得干预岂敢专擅进退之者乎况君者制命者也臣者行君之命者也君唱臣和则名分乃正臣强上陵则主威不立今布之所忌则移之布之所亲则用之去取惟己不出圣意进彼退此易於反掌作福作威莫大乎是尚赖宗庙之威灵陛下之神圣照见底里比因人言即行改命而布犹偃然当国不愧乎人扬扬自若曾匪引咎岂惟不足以仪刑百辟表正四方而凶悍之心已明跋扈之萌可见今日不图於始异日难制其终国家安危之基实在此举伏望圣慈断而行之特正布罪以儆有位天下之幸

次升又上疏曰臣窃以避亲之法着于甲令有官守者悉皆遵禀而况贵近臣乎今曾布曾肇乃亲兄弟也布为右仆射肇为翰林学士不行回避岂得为允盖宰相任天下之重握威福之柄而行命令者也翰林学士职亲地近朝廷命令皆所自出苟不中度理当执议舍亲而议之则伤私恩以亲而不言则害公议祖宗所以立避亲之法盖谓此也陛下方当持盈守成之时宜守而勿失以为太平基业社稷无疆之福也伏望圣慈特令回避以遵祖宗之法

次升又奏弹蔡京疏曰臣伏见蔡京奸邪凶险隂害善良呼吸羣小交通内外臣寮章疏累上朝廷已罢京翰林承旨舆议以谓京之过恶甚多而交结近习之罪最大安可以赦今犹宠之以端殿之职委之以帅府之权显是失刑须至弹奏者谨按京职居翰长身为从官委蛇经幄日侍清光可谓贵臣矣而乃卑恭屈己亲昵阉宦或以货财相结或以书劄往来汚辱缙绅清议所鄙京扬扬然有自得之色原其设心岂徒然哉实欲令其伺陛下之起居漏宫禁之事而又使之周旋庇盖前日与章惇蔡卞相济之恶虚称其美以侥幸进用陛下既察见底里议罪如彼其轻何足以厌天下之公议况宫禁之中自古以来漏泄之法极为严密所以防奸人之窥伺虑患生於不测今京交通如此禁中之事必无不知苟有奸谋何所为而不可思患豫防古人所戒伏望圣慈原京之罪重行贬黜以警官邪以清宫禁以为国家社稷之福不胜幸甚

次升又上疏曰臣伏见新除端明殿学士知永兴军蔡京凶邪肆害罪状着闻中外交通踪迹可验言章屡上天鉴难逃宜鸣鼓而显攻彰大佞之已辨陛下特优禁从未即谴诃畀之以端殿之华付之以帅权之重诏命初下物论尤喧谓奸恶之免诛有典刑而何赖臣闻斯议尝具奏弹今已弥旬未蒙显责如闻京尚怀偃蹇不体恩私慢君命而弗处丐祠宫而自若肆行忿忮愚弄朝廷如此可容孰不可忍伏望圣慈检会臣寮前後章疏付外重行黜责以副朝望

次升又上疏曰臣恭惟哲宗皇帝仁民爱物出於天性绍圣以来垂拱仰成责任宰执是时降授中大夫行少府监分司南京蔡卞备位政府隂肆奸谋造朝奏对专务残忍杀害巧计既行凶焰日炽窃弄赏罚私报恩讐人有誉其妻父之美者极力主张寘之显要有议其妻父之短者指为诽谤宗庙置之深罪其所进用若非妻党之小人即是门下之奸吏更唱迭和相倚为重造作事端屡成寃狱看详理诉编类章疏洗垢索瑕中伤事类或轻或重皆出己意或投之远方或陷之深僻毒流天下实不忍闻其事主行虽在章惇卞实啓之时人目之为咲面夜叉天下之所共知也陛下入承大统判别忠邪灼见奸凶率先弃逐近虽责降未厌人心咸谓卞之过恶实与惇等置散投荒尚为寛典今犹分务仍居善地何以惩奸伏望圣慈重行窜责以谢天下

历代名臣奏议卷一百八十








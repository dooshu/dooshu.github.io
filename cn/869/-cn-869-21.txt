卷二十一　不可亦可類


自稱其字非禮而自稱亦可

顏師古《漢書•匡衡傳》注：「不宜自稱其字。」然後之名士往往有之，王右軍《敬謝帖》稱「王逸少白」；《廬山遠公集》盧循與遠公書稱「范陽盧子先叩頭」；柳公權《與弟帖》末云「誠懸呈」；荔枝樓法帖有陳文惠與人書，前云「堯佐白」，而後云「希元再拜」。

稱公最尊而有時逢怒

古稱勳貴曰「公」，晁錯父稱子為「公」，古人以為可笑。然《南史》何偃稱顏延之為「公」，顏怒曰：「身非王公之公，非田舍之公，又非君家阿公！」

作婦人傳稱夫家姓而稱母家姓亦可

毛曾侯作《戴烈婦傳》，馮山公引《春秋》杞伯姬以正之，謂當稱夫姓。毛西河以為不然，乃歷引《後漢史》班昭、樂府徐淑及蘇若蘭、謝道蘊，辛憲英，桓少君以駁之。馮復引皇甫謐作《龐娥親傳》，其父乃趙居安也；《漢書》稱萬石嚴媼，因其子嚴延年也；孟子之母齊姜氏，而今但稱孟母為證。毛又引後漢劉長卿妻桓氏刑耳守節，朝廷旌其門曰「行義桓嫠」，彼此駁辨不已。余按古人行文，於此種書姓處原無成例，稱母家、稱夫家俱可也。欲息二說之爭，莫如雙稱之，如云 「某烈婦戴氏」，則無所口實矣。

從子稱侄男非古而稱亦可

《清波雜記》曰：唐碑顏真卿、柳宗元俱以從子稱侄男某，非古也。《爾雅》女子謂昆弟之子為侄，故《左氏》曰「侄其從姑」，又曰「其侄鬷聲姬生光。」按《漢書•疏廣傳》兄弟之子皆稱子不稱侄也，姨母有母名，稱甥且非，而況叔伯乎？朱子以為猶子之稱亦不典，古人但稱兄子、弟子耳。王伯厚曰：「《呂氏春秋》『黎丘之鬼善效人之子侄昆弟之狀』，則先秦已有侄稱，未為非古。」

婚禮不賀而賀亦可

《戴禮》曰：「婚禮不賀，娶婦之家三日不舉樂，思嗣親也。」不知《左氏》罕虎如晉賀夫人，又《禮》賀娶妻者曰「某子使某，聞子有客，使某羞」，注：「羞者，佐其供具；客者，鄉黨僚友之賀客。」豈非婚禮亦賀之證歟？或問以詩賀可歟，曰：「亦禮也。《毛詩》『間關車之牽兮』，申培《詩說》：『宣王中興，士得親迎，其友賀之，而作是詩也。』」

爭財禮非禮而似禮

女家爭財禮聘物，最為惡俗。按《韓詩外傳》曰：「夫邑邑行路之人許嫁矣，然而未往也，見一禮不備，守死不往，君子以為得婦道之宜，故舉而歌之。」漢鄧南甲之女臨嫁檢奩具，不肯行，曰：「一物不具，夫輕我矣！」然則今之爭聘物者，似亦有所本。

搢紳非縉紳而稱縉紳亦可

《周禮•典瑞》「王晉大圭」，注：「晉讀搢紳之搢，搢，插也。紳，大帶也。謂插笏於紳也。」今曰「縉紳」，誤矣。然《荀子•禮論》「縉紳而無釣帶」，楊倞注：「縉與搢同。」又《五帝紀》「薦紳先生難言之」，徐廣注：「薦紳即縉紳。」

稱六十為六旬似誤而非誤

《說文》「十日為旬」，今稱六十歲為六旬，誤矣。然《漢書•翟方進傳》「旬歲間免兩司隸」，師古注：「旬，滿也。旬歲猶云滿歲也。」是稱六十為六旬，未為不可。

生不稱諱而稱諱亦可

《禮》「生曰名，死曰諱」，又「卒哭乃諱」，以故歐公疑樊毅《西嶽碑》不宜生而稱諱。按《漢書》宣帝詔曰「天子之名難名而易諱也」，是生而稱諱亦未嘗不可也。

稱季父不稱叔而稱叔亦可

《禮》「兄弟子猶子也」，故《漢書•疏廣疏受傳》直稱父子，不稱叔侄。伯仲叔季者，雁行之序，平輩之稱，非可施於伯父叔父也；然《北齊書》河間王孝琬被武城鞭撾呼阿叔，樂陵王百年乞與阿叔為奴，則阿叔之稱亦已久矣。

婚禮不用樂而用樂亦可

《郊特牲》曰：「婚禮不用樂，幽陰之義也。」然《關雎》「琴瑟友之」、「鍾鼓樂之」，樂也；《左氏》「鳳凰於飛，和鳴鏘鏘」，樂也；古樂府有《房中樂》，則婚禮用樂亦可。

填諱非禮而周益公行之

今人作祖父行狀，末書某人填諱，未知起自何時。大抵六朝諱親名過甚，後人遂因而附會之，且必求一顯貴之人為之列官稱爵而填之，非禮也。按《曲禮》 「卒哭乃諱」，蓋葬而虞，虞而卒哭，虞之前事死如事生，故不諱也。《檀弓》曰：「卒哭，宰夫執木鐸以命曰：『舍故而諱新。』」亦卒哭乃諱之義。今人立行狀時，未葬未卒哭，又何諱之填？《喪服小記》：「書銘，自天子達庶人，一也。男子稱名，婦人稱姓。」《檀弓》云：「銘，明旌也。以死者為不可別，故以旌識之。」名可書於旌，獨不可書於行述乎？今婦人狀亦書填諱，婦人有氏而無諱，又何諱之填乎？況子貢、子思稱仲尼，子路稱孔丘；樂正子稱孟軻；屈平稱皇考伯庸；《春秋》稱藏孫紇；《論語》稱「杞不足徵」、「不在其位」；《詩》稱亶父、公劉，「克昌厥後」，「駿發爾私」；曹志為植之子，而上表稱「幹植無私」；杜甫父名閑，詩中不諱閑；《太史公自序》曰「喜生談，談生遷」；李翱《皇祖實錄》曰「公諱楚金」；《顏氏家廟碑》曰「公諱惟貞，字叔堅」；陳子昂作父墓誌曰「公諱元敬」：皆自填諱也。以上諸說，汪蛟門先生言之甚詳。余按《周益公集》跋王左丞贈曾祖詩末書通真郎田橡填諱，則填諱之非，由來久矣。

天地不合祭而合祭亦可

天地合祭，古人以為非禮，朱子以為可行，而未申明確據。余按《召誥》「丁巳用牲於郊，牛二」，若非合祭天地，焉用二牛？「越翼日戊午，乃社於新邑，牛一，羊一，豕一」，社祭土用太牢，其別於祭地也明甚。謂社即祭地者，《郊特牲》也，謂南北郊冬夏分祭者，《周禮•大司樂》也，二書出於漢，不若《尚書》之可據。

古無墓祭而墓祭亦可

古人於墓只有奔喪、去國二事，而無祭。《禮記》曰：「奔喪者不及殯，先之墓，北面哭盡哀。」又曰：「去國則哭於墓而後行。」《左氏》季子復命哭墓；公孫齊與臧孫如墓。漢蘇武還，以太牢謁武帝園陵。魏晉以前，臣子不謁山陵，惟王導以布衣之交始行之，皆古不祭墓之證也。然《周禮》墓祭則塚人為屍，《孟子》有東郭墦間之祭，其來久矣。《曾子問》： 「宗子去在他國，庶子無爵而居者，可以祭乎？」孔子曰：「望墓而為壇，以時祭。」又《史記•周本記》「九年，武王上祭於畢」，集解：「畢，文王墓地名也。」又《韓詩外傳》曾子曰：「椎牛而祭墓，不如雞豚之逮親存也。」此皆墓祭之見於秦、漢前者。《通考》曰：「寒食上塚，開元年間編入五禮。」

無交不弔而弔亦可

今人有素無交而往弔喪者，似乎可笑，而恰合古禮。按《雜記》：「相趨也出宮而退，相揖也虞祔而還，相問也既封而退，相見也反哭而退，朋友也虞祔而退。」以情之厚薄為去之早遲。所謂相趨者，慕名之人，相揖者，曾一揖之人：皆非朋友也。東漢會葬動至三萬餘人，太丘雖道廣，諒不至友多如是。《北史》和士開母喪，有丁鄒、嚴興為義孝，人多笑之，是亦無交而弔之流弊也。

異姓不為後而為後亦可

異姓為後者，魏陳矯本劉氏子，而出繼舅家，遂姓陳。吳將朱然本姓施，以姊子為朱後，遂姓朱。《晉書》周逸本左氏子，為周家所養，周後有子，時人譏逸不復姓，逸歷序古事以自解。

繼父不祭而祭亦可

或問望溪先生：「異姓為後，可祀先人否？」，先生曰：「以恩與義屬而世祀焉，誠也；以氣屬而命之曰為後，偽也。古之有國家者，祀九皇六十四氏，以及因國之無主後者，而況其所養乎？然不祭其祖宗也，《禮疏》：『繼父祭無屍，稷饋而已；不三獻，陽厭而已。』」

女不主喪而主之亦可

白下布衣朱草衣死，無子，命其女主喪，人多笑之。予按《喪服小記》稱「婦人不為主而杖者，姑在為夫杖，母為長子削杖，女子子在室，為父母杖」，注云：「若長成，婦人在家，為父母雖不為主，亦杖。」長女子亦可為主也。杖本擔主之名，女子既杖矣，又何不可以主喪？較之東西鄰與里尹，不庸愈乎？又《大記》曰：「無男方則女主，拜男賓於阼階下。」既曰女主，則不論母妻女子矣。草衣所行，亦猶行古之道歟？

喪不弔而弔亦可

《穀梁》曰：「周有喪，魯亦有喪，魯不弔周。」審《穀粱》之言，是天子之喪猶不弔，而況於人乎？《禮經》己有喪，雖期功不弔。《曾子問》孔子曰： 「喪而弔，不已虛乎？」似有父母之喪，不必作外賓之弔也。然《檀弓》子張死，曾子有母之喪；齊衰而弔之，人以為疑，曾子曰：「我弔也歟哉！」似喪中亦可弔矣。

分家非禮而分家亦可

東漢語曰：「舉秀才，不知書；察孝廉，父別居。」《唐律》父在子分家者，杖一百。宋開寶二年，罪至論死。然《孟子》論王制只稱「八口之家」，朱子釋之，以弟為餘夫，壯而有室則別授百畝。《姚崇傳》曰：「比見達官家田宅水磑都起爭端，不如先有定分，以杜後爭。」是古未嘗禁人之分居也。若商鞅令民有三男不分居者倍其賦，則不分居且有罪矣。而陸賈各分其子資財，而逐日就養焉，是亦為分家之證也。

廟無二嫡而兩夫人並襯亦可

唐太常卿鄭餘慶有二祖妣，疑於祔祭，韋公肅議古諸侯一娶九女，故廟無二嫡；自秦以來，有一娶，有再娶，皆嫡也，兩祔無嫌。引溫嶠三夫人並祔，及顏真卿祖室有殷、柳兩夫人並祔為證。

為後者歸宗可而不歸宗亦可

唐豆盧寧無子，養弟子勣為子，後生子讚，人請為嗣，曰：「兄弟之子猶子也，吾何擇焉！」竟以勣嗣。若諸葛武侯初繼其兄瑾之子伯松，後己子瞻生，伯松仍歸於吳。羊祜無子，取弟子伊為子，及祜卒，伊不服重，曰：「伯父養己，己不敢違，然無父命，宜仍還本生。」

異姓不稱族而稱族亦可

族皆同姓，《堯典》孔疏言之甚明。《白虎通》以母黨、妻黨均稱族。然杜甫《寄唐八使君》云「與君同陶唐，氏盛族多人」，韓愈《送何堅序》云「何與韓同姓為近」，是異姓亦可稱族也。

墓銘不書子婦而書之亦可

黃黎洲言墓銘載女嫁某氏者，重所適也；不書子婦者，從所略也。然歐陽圭齋為許魯公碑書「子有儀，娶平江知州劉傑之女」，是子婦亦可書也。

合葬非古而合葬亦可，墓銘標題書配非古而書配亦可

唐、宋名人墓誌之文，無並其夫人而合撰者，蓋合葬非古，祔而離之也。孔子曰：「衛人之祔也離之，魯人之祔也合之，善夫！」似「穀則異室，死則同穴」之說，亦肇於周初，而非三代以上之禮。朱子葬父崇安，葬母建陽，不合葬也。東漢樊恭遺令棺柩一藏，不宜復見，如有腐敗，傷孝子之心，與夫人同墳異藏可也。以故錢氏云：「凡誌墓而書暨配某夫人者，不典之詞也。」黃梨洲亦云：「婦人從夫，誌合葬也，其題只書某官某公，不書暨配某氏也。」然金石文字中有唐垂拱四年澤王府主簿梁府君並夫人唐氏墓誌銘，四品孫義陽朱賓撰。大中十二年有滎陽鄭府君夫人博陵崔氏合祔墓士銘，秦貫撰。是唐人業已書夫人矣。因兩碑出於本朝終南山梗梓谷土中，錢、黃二公皆未見故也。前明王遵岩、陳東莊墓表，本朝魏叔子、楊一水墓表，亦俱書暨配某氏，標於題目之前。余按夫在而妻先卒，昌黎為都統韓宏妻撰銘，父在而子為母刻石，臨川為楊學士母撰銘，碑首標題俱冠以某官某公之妻。是則錢、黃二公之說雖本婦人從夫之意，而其間亦尚可通融。

婦人不稱頓首而稱之亦可

楊彪夫人袁氏與曹操卞夫人稱頓首，見《古文苑》。

忌辰不飲酒而飲之亦可

忌辰不飲，禮也。然《孔叢子》季節見子順賜酒，辭曰：「先君之忌辰也。」子順曰：「飲也，禮服衰麻見於君及先生，與之梁肉及酒，無辭，所以長長而不敢遂其私也。」是忌辰不飲而亦可飲也。

同姓不為婚而為婚亦可

同姓不婚，人皆知之，然鄭夾漈言姓不同而氏同可以為婚，如孔子之孔出宰孔，孔文子之孔本姬姓是也。姓同而氏不同不可以為婚，如孔文子不得與姬姓為婚是也。氏同而姓不同可以為婚，如王伯輿為康成高弟子，為其兒稚賓娶王處道女是也。故劉嘏以為同姓有正姓、庶姓、單姓、復姓之分，如胡母而為胡，鍾離而為鍾，皆宜分別論也。王莽娶同姓而改曰宜春氏，蓋亦未明姓與氏之分別耳。

繼嗣非古而禮有可通

古人無子為之立後者，後其繼別之宗，非人人無子可以立嗣也。《喪大記》曰：「喪有無後，無無主。」《公羊傳》曰：「大宗無後不當絕，小宗無後當絕。」可見非大宗俱不應立嗣也。惟《雜記》云：「士之子為大夫，則其父母弗能主也，使其子主之，無子則為之置後。」《孔疏》：「置後者，謂借他大夫之子暫為喪主，一若為之後者，而喪畢即撤，仍不立後也，故曰為之置後。若宗子則直為之立後矣。」今非封建之世，無諸侯宗子，原無後之可立，然漢《石渠禮議》曰： 「大宗無後，族無庶子，已有一嫡子，當絕父嗣以繼大宗否？」戴聖曰：「大宗不可絕，言嫡子不為後者不得先庶耳，若族無庶子，則當絕父以後大宗。」宣帝詔曰：「聖議是也。」《大清律》有「官員襲蔭」一條，云：「有嫡立嫡，無嫡立庶，無庶以同族之倫次相當者繼之。」猶有古時諸侯繼絕之意。朱文端公曰：「古人貲財皆入宗子之家，宗子為之祭無後者。今無宗子，則繼嗣之說自可通融。」

小宗不可絕而可絕

子夏傳嫡子不繼大宗，是小宗不可絕也。然羅虞臣《長子亦可為人後議》，孫遠死而無嗣，其弟重以長子彬後之，或曰：「重之命非也，長子不得為後。」 曰：「斯重宗之義也，吾將以重為知禮矣。昔子思兄死，而使其子白續伯父以主祖及曾祖之祭，蓋遠嫌也。以兄代兄，是謂奪宗，以子繼伯父，則有父命焉，其孔氏之家之變禮乎？重之命惡得為非？」此一段見閻百詩《潛丘劄記》。閻最淵博，當非讕語，但所引羅虞臣者，不知何代人；子思之事，亦不知所據何書。








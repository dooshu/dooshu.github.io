六十七


虹、蝃、蝀字俱从虫，殆有物为之。儒者以为阴阳邪淫之气，臆说也。沈存中《笔谈》：世传虹能饮涧，信然。熙宁中，使契丹，至黑水境永安山下。是时新雨霁，见虹下涧中。余与同行扣涧观之，虹两头皆垂涧中。使人过涧隔虹对立，相去数丈，中间如隔绡縠云云。余又闻一老僧言：渠行山中，雨后见一物大虾蟆，仰天鼓腹吐气，遂成虹霓。今世人常言气吐虹霓，固知老僧之言不妄。《月令》：四月虹始见，九月虹藏不见。曰见、曰藏，可知有物。今蛟蜃嘘气腾空，楼阁人物皆备，海滨人谓之海市。则虹气与日光两气相映，而有光何足异乎？僧所见物如蟆者，蜥蜴耳。






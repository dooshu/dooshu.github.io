○答皇帝上尊号并让大圣字诰

天地肇启，皇王聿兴，故三王垂御图之迹，典坟著牧人之要，爰立邦家，其来尚矣。予承百王之遐运，继五圣之丕业，亭育区宇，宠绥蛮夷，罔不率从，多历年祀。顷者奸臣煽祸，中原构衅，汝睿略悬於两曜，鸿勋格於九天，终古莫俦，上天是赖，故加之大圣，建以崇名，用膺多福，何所与让？予夙达元妙，远寄真宰，凝神澹泊，足可自怡。至於宗庙陵原，常展庆矣，郊禋豫动，固陈仪焉。方期仙於上境，已遗荣於中域。汝欲归尊於父，实在因心，爰及朝臣，亦同恳愿。且无为於冲漠，又何取於徽名？宜悉此怀，用全至道耳矣。


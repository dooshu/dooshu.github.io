◇为王仪同致仕表

尺波归海，恒叹不居，爝火为薪，犹悲假续；况复星回日薄，通人有乞老之言，锺鸣漏尽，前史有夜行之诫，五陵鼎族，家传轩冕，四姓乡侯，荣由恩泽，虽虚名靡实，世官非才，年力方强，虽不能辞退，今三元肇庆，六吕司春，得奉万寿之杯，豫参百辟之礼，便释朝衣，谨遵初服，方同孔光之杖，载游户庭，广德之车，方悬私馆。（《艺文类聚》十八。）


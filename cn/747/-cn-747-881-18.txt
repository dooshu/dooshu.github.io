○萧庶子诗序

人之所以灵者情也，情之所以通者言也。其或情之深，思之远，郁积乎中，不可以言尽者，则发为诗。诗之贵於时久矣。虽复观风之政阙，遒人之职废，文质异体，正变殊涂，然而精诚中感，靡由於外奖，英华挺发，必自於天成。以此观其人，察其俗，思过半矣。比夫泽宫选士，入国知教，其最亲切者也，是以君子尚之。

兰陵萧君，江左之英，诗苑之精。其为人也乐易，其处世也静默。忘形衡泌之下，苦节戎马之间。其道日新，其名益震。诸侯虚左，五府交辟。今晋王殿下树藩作相，乐善爱才。幕府初开，君实首冠。由典校书，至仪曹郎。出入两宫，官无虚授。优游多士，交必正人。每良辰美景，登高送远，适莫不存於心府，势利不及於笑谈。含毫授简，唱予和汝。其性淡，故略淫靡之态。其思深，故多清苦之词。大雅之士，何以过此。铉与君为友，几将二纪。其间聚散穷达，罕或宁居。淡成之怀，终始若一。静言投分，想见古人。丁巳岁，抚王高让承华，出分陕服，君以宫省旧德，复践初筵。撰行之夕，俾予视草。铉也不佞，无足扬君之美，徒欲申别恨，叙交情，故作斯文，冠於篇首云尔。








东昌守闸候陈阶六舟不至

其一


双旌先后出王畿，岂谓樯乌咫尺违。
敢道朝廷疏汲黯，共推经济属胡威。
雁回瘴海梅花发，客散燕山谏草稀。
何日衔杯话畴昔，鹡鸰原上倍沾衣。

其二

讵为西风阻石尤，朝朝暮暮此淹留。
孤槎如在黄牛峡，有客相望青雀舟。
河伯有心欺放逐，布帆无恙任沉浮。
任城一苇须卬友，痛饮高歌李白楼。


宋庠　谋退四首

勤勤念耦耕，不是钓虚名。

皓魄圆犹缺，芳卮满故倾。

佩韦防事急，分肉倚心平。

此意将谁语，临深坐冶城。

宋庠

宋庠　谋退四首

常闻疏少傅，知足遽辞官。

祖道宾仪盛，挥金里宴欢。

畏途非蠖屈，高志自鹏抟。

行路贤哉叹，吾心良所安。

宋庠

宋庠　谋退四首

昔日於陵子，遗荣自灌园。

三分轻国爵，一世谢人宣。

野笠锄春陇，横槔汲晓源。

区区冒荣者，天壤亦何言。

宋庠

宋庠　谋退四首

济世才无取，登朝运所遭。

濡鵼真竊禄，汗马本非劳。

汉重商贤隐，尧嗟颍客高。

古今閒自況，何翅九牛毛。

宋庠


◇鲁夫子碑

受天至精，纯粹睿哲，崇高足以长世，宽容足以广包，幽明足以测神，文藻足以辩物。然而敏学以求之，下问以诹之，虚心以受之，深思以咏之。愍周道之回，悼九畴之乖悖，故发愤忘食，应聘四方。鲁以大夫之位，任以国政之权，譬若飞鸿鸾于中庭，骋骐骥于闾巷也。是以期月之顷，五教克谐，移风易俗，邦国肃焉，无思不服。懿文德以纡馀，缀三五之纪纲，流洪耀之休赫，旷万世而扬光。夫大明以动，天则也。广大无疆，地德也。六经混成，洪式也。备此三者，圣极也。合吉凶于鬼神，遂殂落于梦寐。是以风烈流行，无所不通。故立石铭勋，以示昭明。辞曰：

煌煌上天，笃降若人。邈矣悠哉，千祀一邻。明德弘监，情性存存。奕奕纯嘏，稽宪乾坤。曜彼灵祗，以训黎元。终日乾乾，配天之行。在险而正，在困而亨。穷达之运，委诸穹苍。日月则阴，天地不光。圣睿殁崩。大猷不纲。（《艺文类聚》二十）


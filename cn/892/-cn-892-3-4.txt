文集卷四


司马光曾祖政赠太子太保制


敕：《书》曰：“皋陶迈种德。”种之远，故其发也难；发之难，故其报也大。古之君子，有种德于百年之前，而待报于数世之后者。昔闻其语，今见其人。某官某故曾祖某官某，笃行有闻，信于乡国。怀道不试，遗其子孙。天不吾欺，再世而显。至于曾孙，其德日跻。衮衣绣裳，进位于朝。退有事于家庙，其致朕命，诏于有神。尚食其报，以康乃后。可。卷三八





司马光曾祖母薛氏赠温国太夫人制


敕：朕自通籍之臣，皆有以宠绥其父母，而自祖以上，非予丞弼之家，莫获褒显。君子之孝，至于尊祖以及其妣，用邦君之礼，以隆其家，可谓至矣。某官某故曾祖母某氏，专静有守，柔嘉维则。经之以孝慈，纬之以恭俭。使清白之训，不坠于子孙；而隐德之报，可质于天地。我有异数，诏于幽穸。翟茀副笄，尚服享之。可。卷三八





司马光祖炫赠太子太傅制


敕：朕有元臣，以德媚于上下，民见其羽旄，闻其车马之音，则稽首而聚观之。况其父祖坟墓之所在，望其草木，盖有流涕而拜者。锡命之宠，岂特以慰其家而已哉。某官某故祖父某官某，笃学力行，追配前人。士道难进，止于一命。无疆之庆，在其子孙。风流未远，英烈如在。歆予宠章，以慰民望。可。卷三八





司马光祖母皇甫氏赠温国太夫人制


敕：夫天人之际，若不可知；而善恶之报，各以其类。凡今富贵寿考，光显于世，朕察其父母大父母，未有不仁而得之者也。某官某故祖母某氏，令德孝恭，著于闺门。好礼慈俭，刑于姻族。始生贤子，以大其家。而余泽方茂，福禄未究，再世之后，莫之与京。愍册追荣，国有常典。庶几幽壤，服我宠灵。可。卷三八





司马光父池赠太师追封温国公制


敕：朕闻盛德之士，必与天合。考之古人而无疑，质诸鬼神而不惭。虽不当世，必有达者。某官某故父某官某，德为世范，言为士则。躬蹈险夷之节，庶几颜、闵之行。事我仁祖，为时名臣。而儒术之用，止于侍从，德泽之施，极于方镇。天厚其世，笃生异人。不求而名自章，不言而人自信。皆曰君子之子，宜为天下之用。朕既采民言，俾秉国成。而渊源之深，推本所自。命以师臣，祚之大国。使人知有道之士，虽没有无疆之休。可。卷三八





司马光母聂氏赠温国太夫人制


敕：古之烈妇，著在史册，非有忧患，不见名节。若夫令德懿行，秀于闺门，而湮灭无传，何可胜数。独赖子孙之贤，或以表见于世。君子之欲得位行道，岂非以显亲扬名之故欤？某官某故母聂氏，早以淑女，嫔于德人。恭俭信顺，以相其夫；慈和严翼，以成其子。使朕得名世之士，以济于艰难。其遗风余泽，盖有存者。改封大国，正位小君。非独以报其德，庶几令名与子俱传于天下。可。卷三八





司马光故妻张氏赠温国夫人制


敕：夫妇之好，义同宾友。勤瘁相成于艰难之中，而死生契阔于安乐之后。朕闻其事，恻然伤之。具官某故妻某氏，少以女士，不勤姆师。归于德门，克有令问。从我元老，辞宠居约。游神清净之庭，守德寂寞之宅。始终之际，无愧古人。我有宠章，慰其永逝。其正名于大国，以从姑于九原。可。卷三八





张恕将作监丞制


敕：朕惟人材之难，长育之无素，事至而求，有不可得。是以访之元臣大老之家，惟择其子弟，庶几似之。以尔名臣之子，笃学好礼，敏于从政。试之匠事，以观其能。尔克远猷，无忝乃父，以称朕意。可。卷三八





赵济知解州制


敕赵济：古者官有常人，士有定论。雍也可使南面，求也可使为百乘宰。论定而官不浮，则民服。汝长西师，历年于此矣。考之清议，不曰汝宜，尚畀一城，以观来效。敬之戒之，毋失朕命。卷三八





李承之知青州制


敕：朕东望齐鲁之国，河岱之间，沃野千里，生齿亿万，商农阜通，儒侠杂居，可以大度长者胜，难以细谨法吏治也。具官李承之，生于甲族，世为名臣。屡试有劳，所见者大。肆予命汝，尹兹东土。昔曹参为齐，问治于其师盖公。公曰：“治道贵清净而民自定。”汝师其言，则予汝嘉。可。卷三八





韩维曾祖处均赠燕国公制


敕：汉诸袁之父子，四世继出五公；唐诸温之兄弟，同时并列三省。著在图史，古无拟伦；眷予世臣，有若韩氏。亿事仁祖，始参大政。笃生三子，咸秉国成。岂惟嗣世之贤，实赖积善之报。具官某曾祖某，潜德不耀，久而自彰。天祚厥家，世济其美。盛矣曾孙之贵，蔚为三寿之朋。逮予缵嗣之初，继受艰难之托。允文而靖，既直且温。旋观纯德之全，尚识遗风之自。是用因上公之旧秩，开北国之新封。仰以增庙室之光华，俯以慰烝尝之怵惕。可。卷三八





韩维曾祖母李氏赠燕国太夫人制


敕：朕惟公卿之家，有能父子躬履一德，弼亮三世，非其渊源深长，外有羔羊谅直之贤，内有鸣鸠均一之助，亦安能奕世秉义久而不忘者乎？具官韩维曾祖母李氏，育德名家，作嫔良士。珩璜之节，动必以礼；藻之荐，敬而有仪。用能使其后昆，丞弼我国家，以无于世。今其莅政，责任兹始。余亦何爱大国，不以易汤沐之旧。可。卷三八





韩维祖保枢赠鲁国公制


敕：朕方图任股肱之臣，以光大祖宗之业。用广斯志，以及尔私。人之念祖，谁不如我。是以推沛恩命，褒显前人。具官某祖某，躬履仁义，著迹乡党。积累深厚，见于子孙。或佐我仁祖之盛明，或相我神考之休烈。遗风未远，故吏尚存。逮兹缵承，继用耆哲。朕既恭默思道，垂拱责成，与其宠禄厥躬，不若尊大其祖。上以报贻谋之德，下以励移孝之诚。肇新曲阜之封，增宠师臣之赠。服我休命，益大尔家。可。卷三八





韩维祖母郭氏周氏赠鲁国太夫人制


敕：古者妇人爵因其夫，贵以其子。虽有过人之才，绝俗之行，不得所托，不表于世。今余辅臣父子兄弟，先后相望，以师长我百辟。愿推鸿恩，光显先烈。维考维妣，咸追锡休命，肆予宠嘉之。具官祖母某氏，德称闺闱，化及宗党。允蹈家人之正，居有鹊巢之福。翟衣之盛，由子而获；国封之贵，及孙而大。兹用锡尔周公之封，以炽韩氏之胄。庶其有知，服我新命。卷三八





韩维父亿赠冀国公制


敕：朕闻仁宗在位之久，有同成、康，得士之盛，不减武、宣。如储药石，以待疾疚，如种梓漆，以备器用。凡今中外文武之选，率多庆历、嘉祐之人。而况一时之老成，与闻当年之大政。德业传于父老，仪刑见于子孙。名在国史，像在原庙。朕用慨然，想见其人。具官某故父某少禀异材，进由直道。出为循吏，入为名卿。福禄终身，而人不疵；富贵奕世，而天不厌。笃生三子，翼辅两朝。旌旄交驰，棨戟互设。朕欲贲其家庙，而贵已穷于人爵。改封大国，益著隆名。庶使昭陵之老臣，永为北土之藩辅。可。卷三八





韩维母蒲氏王氏赠秦国太夫人制


敕：慎终追远，仁也。显亲扬名，孝也。得志行道，泽可以及天下，而富贵不能及其亲，天也。虽不能及，而追荣之典可以贯幽明，褒大之训可以表后世，礼也。呜呼，此亦仁之至、义之尽矣。具官某故母某氏，族为士望，德为女师。恭俭以相其夫，严敬以成其子。使朕获老成之佐，以济艰难之功。宜推异恩，以报旧德。可。卷三八





韩维故妻张氏赠同安郡夫人制


敕：朕登进元臣，专以德选，退食委蛇，省察其私，有《召南》之风焉。抑抑威仪，惟德之隅，非内有相贰，何以及此。具官韩维妻张氏，生于冠族，作配君子。言有物则，行应图史。宜疏汤沐之封，以称山河之象。祗服明命，佑我老臣。俾无内顾之忧，专任仰成之寄。可。卷三八





韩维故妻苏氏赠永嘉郡夫人制


敕：妇人有德行才智之能，而不得施于事，有言语文章之美，而不得闻于人，而况仁而不寿，贤而不禄者乎？此诗人所以赋彤管，而史氏所以传列女也。具官某故妻某氏，少以女士，秀于闺门，来嫔德人，动以礼法。而不得与君子偕老，翟茀以朝。哀哉若人，命之不淑。其改赐汤沐，宠以训词，庶几采蘩之遗芳，不与宿草而共尽。可。卷三八





赵济落直龙图阁管勾中岳庙制


敕赵济：有司言汝罪恶有状，小人有不忍为而汝为之。朕惟羞污搢绅，重置汝于理。其退处散地，以励风俗。可。卷三八





王彭知婺州孙昌龄知苏州岑象求知果州制


敕具官某：为吏莫不欲威而明。威不可立也，惟公则威。明不可作也，惟虚则明。郡无大小，民无刚柔，事无繁简，政无难易，惟公而虚，无适而不治。以尔用法之久，不失仁恕，折狱之多，滋识情伪。孙昌龄、岑象求改云：“端静有守，悃愊无华，奉使历年，吏民宜之。”其悉乃心，施于有政。不侮鳏寡，毋扰狱市，称朕意焉。可。卷三八





王子韶主客郎中周尹考功郎中制


敕王子韶等：事有繁简，才有所宜，要之郎官，天下之清选也。朕有所择于其人，而无所轻重于其间。以尔子韶博闻强记，老而能学。以尔尹果艺而达，知无不为。各率其职，而用其长，朕将观焉。可。卷三八





蒋之奇天章阁待制知潭州制


敕：三后在上，遗文在下，炳若云汉，昭回于天。乃眷藏书之府，因为育材之地。爰登秀杰，以备顾问。虽持节出使，剖符分忧，一挂名于其间，遂增重于所莅。且使民见侍从之出守，知朝廷之念远也。具官蒋之奇，少以奇才，辅之博学，艺于从政，敏而有功。使之治剧于一方，固当坐啸以终日。勿谓湖湘之远，在余庭户之间。务安斯民，以称朕意。可。卷三八





皇伯祖宗胜赠太尉北海郡王制


敕：夫以三公之位，冠诸侯王之爵，元勋盛德，有不能兼。非我父兄亲贤之隆，加之死生哀荣之极，则朕岂以此授非其人哉！具官宗胜，生于高明，克自抑畏。忠厚以为质，礼敬以自文。贵穷人爵，而无骄佚之讥；考终天命，而有归全之美。始终之际，中外所贤；日月有时，窀穸告具。备物典册，以将余哀。岂独慰九原之思，盖将劝庶邦之义。可。卷三八





刘有方可昭宣使依旧嘉州刺史内侍省内侍押班制


敕：朕为天下父母，推一心以驭百官。内外虽异，爱无差等，皆欲其处无过之地，受有名之赏。则上下相安，人无间言。具官刘有方，少知忠恪，晚益详练。砥砺廉隅，有搢绅之风；祗畏简书，无戏怠之色。历岁滋久，积劳当迁。考之有司，皆曰应法。往服新宠，朕不汝私。可。卷三八





宋滋可右侍禁制


敕宋滋：疆埸之臣，所以奋不顾身、义不旋踵者，以朕为能恤其孤也。何爱一官，不以慰死者之意，且以为吏士之劝乎？可。卷三八





鞠承之可秦州通判制


敕鞠承之：自恢复西鄙，秦为内郡。宿兵之众，有损于前，而远输之劳，至相倍蓰。军政虽简，民事为重。监郡之职，专在养民。有司择材，曰汝可使。往办乃事，无忝所知。可。卷三八





文及可卫尉少卿制


敕文及：汝三公子，以才行闻，擢置要剧，众以为宜。而师臣执谦，重违其请。周庐宿卫，职亲而务简。虽未足以究观汝能，而退食休沐，下车里门，浣衣子舍，岂非搢绅之美谈，而当世之荣观乎？可。卷三八





李杲卿可京西转运副使张公庠可广东转运副使楚潜可广西转运副使吴革可广东转运判官制


敕某官某：朕即位以来，发号施令，务求厥中。而宽者喜纵，忘先帝之约束；急者乐刻，袭文吏之故态。汝以才能治状，达于朕听，其往视之。夫治民如牧羊然，视其后者而鞭之。可。卷三八





童珪父参年一百二岁可承务郎致仕制


敕童珪父参：古者天子巡守方岳之下，问百年者就见之，而绛县役老，赵武谪其舆尉。今汝黄发鲐背，以上寿闻，其可使与编户齿乎？往以忠孝，教而子孙。可。卷三八





单可度可三班借职出职制


敕单可度：在官滋久，更事亦多，而无大过，有足嘉者。往祗宠命，益务廉平。可。卷三八





智诚知宜州制


敕智诚：蠢尔裔夷，譬之蜂蚁，胜之不武，不胜为患。惟尔守臣，威信两立，胜之以不战，消患于未萌。则民受其赐，予惟汝嘉。可。卷三八





张仲可左班殿直制


敕张仲：岁之不易，盗贼屡作。爰设勇爵，以劝追胥。尔能奋身，以除民害，必信之赏，其可忘乎？可。卷三八





张诚一责受左武卫将军分司南京制


敕张诚一：孝治之极，天下顺之。不子之罚，民不轻犯。而贵近之间，尚有诚一。朕甚伤之。乃者奸言诐行，蠹国残民之状，论者纷然，方议其罪，而悖德隐恶，达于朕听，考实其状，至不忍言。《诗》不云乎：“行有死人，尚或墐之。”《礼》曰：“父没而不能读父之书，以为手泽存焉。”今汝之所为者，何为至此极也。纵朕不问，汝亦何颜以处搢绅之列乎？可。卷三八





陈侗知陕州制


敕陈侗：士临利害之际而不失故常者，鲜矣。以尔出入册府几二十年，安于分义，不妄附丽以干进取。死丧之威，兄弟孔怀，愿为一郡，以恤幼孤。朕甚嘉之。夫入为九卿贰，出为二千石，此亦搢绅之高选也。汝益勉之。可。卷三八





傅燮知郑州制


敕傅燮：郑废为邑，复为右辅。经营缮完之劳，民既告病，而吏亦勤矣。以尔乐易之政，屡试有闻。往任其事，宽信以御民，强敏以御吏，称朕意焉。可。卷三八





除吕公著特授守司空同平章军国事加食邑实封余如故制


元祐三年四月四日

门下：仁莫大于求旧，智莫良于用众。既得天下之大老，彼将安归；以至国人皆曰贤，夫然后用。今朕一举，仁智在焉。宜告治朝，以孚大号。金紫光禄大夫、守尚书右仆射、兼中书侍郎、上柱国、东平郡开国公、食邑七千一百户、食实封二千三百户吕公著，谟经远，精识造微。非尧、舜不谈，昔闻其语；以社稷为悦，今见其心。三年有成，百揆时叙。维乃烈考，相于昭陵。盖清净以宁民，亦劳谦而得士。凡我仪刑之老，多其宾客之余。在武丁时，虽莫望于前烈；作召公考，固无易于象贤。而乃屡贡封章，力求退避。朕重失此三益之友，而闵劳以万几之烦。是用迁平土之司，释文昌之任。毋废议论，时游庙堂。於戏！大事虽咨于房乔，非如晦莫能果断；重德无逾于郭令，而裴度亦寄安危。罔俾斯人，专美唐世。可特授司空、同平章军国事、加食邑七百户、食实封三百户，余如故。仍一月三赴经筵，二日一入朝，因至都堂议军国事。卷三八





除吕大防特授太中大夫守尚书左仆射兼门下侍郎加上柱国食邑实封余如故制


元祐三年四月四日

门下：朕闻天子有道，其德不可得而名；辅相有德，其才不可得而见。故汉之文、景《纪》无可书之事，唐之房、杜《传》无可载之勋。当时安荣，后世称颂。予欲清心而省事，不求智名与勇功。天维显思，将启承平之运；民亦劳止，愿闻休息之期。眷予元臣，咸有一德；咨尔百辟，明听朕言。中大夫、守中书侍郎、上柱国、汲郡开国公、食邑二千二百户、食实封三百户、赐紫金鱼袋吕大防，造道纯深，受才宏毅。果艺以达，有孔门三子之风；直大而方，得坤爻六二之动。久践右闼，蔚为名臣。宜升左辅之崇，兼综东台之务。加赋进秩，宠数益隆。得位与时，忧责弥重。於戏！若古有训，无竞维人。崔公建中之风，以除吏八百而致；裴垍元和之政，以荐士三十而能。惟公乃心，何远之有。可特授太中大夫、守尚书左仆射、兼门下侍郎、加上柱国、食邑七百户、食实封三百户，余如故。卷三八





除范纯仁特授太中大夫守尚书右仆射兼中书侍郎进封高平郡开国侯加食邑实封余如故制


元祐三年四月四日

门下：朕惟朝廷之盛衰，常以辅相为轻重。若根本强固，则精神折冲。故吕臣奉己而不在民，则晋文无复忧色；汲长孺直谏而守死节，则淮南为之寝谋。朕思得其人，付之以政。使天下闻风而心服，则人主无为而日尊。咨尔在廷，咸听朕命。中大夫、同知枢密院事、上柱国、高平郡开国伯、食邑九百户、食实封二百户、赐紫金鱼袋范纯仁，器远任重，才周识明。进如孟子之敬王，退若萧生之忧国。朕览观仁祖之遗迹，永怀庆历之元臣。强谏不忘，喜臧孙之有后；戎公是似，命召虎以来宣。虽兵政之与闻，疑远猷之未究。坐论西省，进贰文昌；增秩益封，兼隆异数。於戏！时难得而易失，民难安而易危。予欲守在四夷，以汝为偃兵之姚、宋；予欲藏于百姓，以汝为息民之萧、曹。勉思古人，以称朕意。可特授太中大夫、守尚书右仆射、兼中书侍郎、进封高平郡开国侯、加食邑七百户、实封三百户，余如故。卷三八





除苗授特授武泰军节度使殿前副都指挥使勋封食实如故制


元祐三年七月十二日

门下：出总元戎，作先声于士气；入为环尹，寓军政于国容。将伸阃外之威，以迪师中之吉。咨于尔众，朕得其人。侍卫亲军步军副都指挥使、威武军节度观察留后、持节福州诸军事、福州刺史、上柱国、济南郡开国公、食邑二千八百户、食实封三百户苗授，早以异材，见称武略。被服忠义，有烈丈夫之风；砥砺廉隅，得士君子之概。荐扬边圉，益著劳能。拔自众人，既蒙先帝之遇；遂拜大将，无复一军之惊。祗扈殿岩，肃将斋钺。予欲少长有礼，而兵可用；汝其夙夜在公，而令必行。於戏！爱克厥威罔功，兹为深戒；师众以顺为武，古有成言。惟懋乃衷，毋忘朕训。卷三八





除皇伯祖宗晟特起复制


元祐三年十一月一日

门下：曾、闵之哀，丧不贰事；汉、唐之旧，礼有夺情。矧予藩屏之亲，实兼臣子之重。虽闺门以恩掩义，而公侯以国为家。伯臣司宗，职不可旷。要绖服事，古有成言。非予尔私，其听朕命。皇伯祖、彰化军节度、泾州管内观察处置等使、检校司空、开府仪同三司、持节泾州诸军事、泾州刺史、判大宗正事、上柱国、高密郡王、食邑七千八百户、食实封二千四百户宗晟，天资纯茂，德履方严。袭余庆于祖宗，蹈格言于师保。典司属籍，克有令名。郢客卒业于浮丘，辟彊受知于先帝。允厘厥位，无愧昔人。属此闵凶，累然毁瘠。嗟日月之逾迈，重职业之久虚。宜复宠名，式从权制。於戏！出居官次，非王事不谈；退适倚庐，读丧祭之礼。则忠孝两得，人无间言。功名益隆，亲有显誉。勉服朕训，光昭前闻。可特起复。卷三八






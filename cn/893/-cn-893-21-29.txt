秋登宣城谢朓北楼





《一统志》：北楼在宁国府治北，南齐守谢朓建。《江南通志》：陵阳山，在宁国府城南，冈峦盘屈，三峰秀拔，为一郡之镇。上有楼，即谢朓北楼，李白所称江城如画者。



江城如画里，山晚望晴空。

两水夹明镜，双桥落彩虹。[一]

人烟寒橘柚，秋色老梧桐。

谁念北楼上，临风怀谢公。

[一]《宣州图经》：宛溪、句溪两水，绕郡城合流。有凤凰、济川二桥，开皇时建。《江南通志》：宛溪在宁国府城东，跨溪上下有两桥，上桥曰凤凰，直城东南泰和门外；下桥曰济川，直城东阳德门外。并隋开皇中建。






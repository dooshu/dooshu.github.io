○师友箴

（并序）

今之世，为人师者众笑之，举世不师，故道益离；为人友者，不以道而以利，举世无友，故道益弃。呜呼！生于是病矣，歌以为箴。既以儆己，又以诫人。

不师如之何，吾何以成！不友如之何，吾何以增！吾欲从师，可从者谁？借有可从，举世笑之。吾欲取友，谁可取者？（《孟子》：尹公之他，端人也，其取友必端矣。）借有可取，中道或舍。仲尼不生，牙也久死，（鲍叔牙与管仲为友，后荐仲于桓公以为相。杜甫诗云：君不见管鲍贫时交，此道今人弃如土。）二人可作，惧吾不似。（“似”，一作“以”，韩作“不吾以”。）中焉可师，耻焉可友，谨是二物，用惕尔后。道苟在焉，佣丐为偶；道之反是，公侯以走。内考诸古，外考诸物，师乎友乎，敬尔毋忽！


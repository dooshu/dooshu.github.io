喻良能　送师相陈大观文

地总全闽控百蛮，政成治最二年间。

五千里见耕桑盛，百万人欣日月閒。

喻良能

喻良能　送师相陈大观文

腥风吹海向来惊，玉帐分弓射怒鲸。

千里妖氛都镜净，商船载月夜深行。

喻良能

喻良能　送师相陈大观文

频年秋稔穣相因，八郡恩波著处匀。

长乐城中家几万，家家生子总名陈。

喻良能

喻良能　送师相陈大观文

化国熙熙日自迟，棠阴无讼草含滋。

何人剩伐南山石，大刻详书德政碑。

喻良能

喻良能　送师相陈大观文

裴令有心吟绿野，赞皇作意向平泉。

君王夜半思元老，明日金瓯宝墨鲜。

喻良能

喻良能　送师相陈大观文

黄童白叟走踷踷，总向城边拥去轮。

愿为此邦聊小驻，公归谁作万家春。

喻良能

喻良能　送师相陈大观文

将令四海变虞唐，那得夔龙滞一方。

寄语邦人休卧辙，道傍行看舍人装。

喻良能

喻良能　送师相陈大观文

溶溶曳曳白云閒，救旱濡枯顷刻间。

四海苍生望霖雨，谢公早晚起东山。

喻良能

喻良能　送师相陈大观文

朱朱白白总精神，共喜今年化笔匀。

尚有穷乡寒谷土，政须一气转鸿钧。

喻良能


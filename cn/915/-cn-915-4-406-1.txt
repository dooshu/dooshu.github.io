◇谏魏王南征疏

臣闻文王与纣之事，是时天下括囊无咎。凡百君子，莫肯用讯。今大王体则乾坤，广开四聪，使贤愚各建所规，伏惟先王功无与比，而今能言之类，不称为德。故圣人曰：「得百姓之欢心」。兵书曰：「战危事也。」是以六国力战，强秦承弊，幽王不争，周道用兴。愚谓大王且当委重本朝而守其雌，抗威虎卧，功业可成。而今创基，便复起兵，兵者凶器，必有凶扰，扰则思乱，乱出不意。臣谓此危，危于累卵。昔夏启隐神三年，《易》有「不远而复」，《论》有「不惮改」。诚愿大王揆古察今，深谋远虑，与三事大夫算其长短。臣沐浴先王之遇，又初改政，复受重任，虽知言触龙鳞，阿谀近福，窃感所诵，危而不持。（《魏志·文帝纪》注引《魏略》）


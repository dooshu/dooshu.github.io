○词综补遗未收词

词有因人而重，如杜祁公之满江红，韩蕲王之南乡子，其天真流露处，足与经济事功相映发，不当以工拙计。故凫芗宗伯词综补遗亟登之，顾搜采尚有未及。如李卫公［德裕］之步虚词，杨文公［忆］之少年游，曾文定［巩］之赏南枝，蔡忠惠［襄］之好事近，苏文定［辙］之渔家傲，谢文节［枋得］之沁园春，即以词论，亦工於杜、韩。李词云：“仙女下，董双成。汉殿夜凉吹玉笙。曲终却从仙官去，万户千门惟月明。”杨词云：“江南节物，水昏云淡，飞雪满前村。千寻翠岭，一枝芳艳，迢递寄归人。寿阳妆罢，冰姿玉态，的的写天真。等闲风雨又纷纷。更忍向、笛中闻。”［此调词律失收又一体。］曾词云：“暮冬天气闭，正柔条冻折，瑞雪飘飞。对景见南山，岭梅露几点，清雅容姿。丹染萼、玉缀枝。又岂是、一阳有私。大抵化工独许，使占却先时。霜威莫苦凌持，此花根性，想群卉争知。贵用在和羹，三春里、不管绿是红非。攀赏处、宜酒卮。醉嗅、幽香更奇。倚阑仗何人去，嘱羌管休吹。”［此调词律失收。］蔡词云：“瑞雪满京都，宫殿尽成银阙。常对素光遥望，是江梅时节。如今江上见寒梅，幽香自清绝。重看落英残艳，想飘零如雪。”苏词云：“七十馀年真一梦。朝来寿儿孙捧。忧患已空无复痛。心不动。此生自有千钧重。早岁文章供世用。中年禅味疑天纵。石塔成时无一缝。谁与共。人间天上随他送。”谢词寒食郓州道中云：“十五年来，逢寒食节，都在天涯。叹雨濡露润，还思宰木，风柔日媚，羞看飞花。麦饭纸钱，只鸡斗酒，几误林间噪晚鸦。天笑道，此不由乎我，亦不由他。鼎中炼熟丹砂。把紫府、清都作一家。想前人鹤驭，常游绛阙，浮生蝉蜕，岂恋黄沙。帝命守坟，王令修墓，男子正当如是耶。又何必，待过家上冢，昼锦荣华。”按卫公步虚词，词综作桂殿秋，列青莲名下。然第三句与桂殿秋平仄不同，似作步虚词为是。各词或见本集，或见梅苑，或见花草粹编。往昔录存，漏注书名，而书又借读居多，今已模糊约略，不能追忆，故不复逐一详注。自惭荒陋，阅者无讥焉。


◇终制

黄初三年冬十月，表首阳山东为寿陵，作《终制》。

礼，国君即位为卑，存不忘亡也。昔尧葬谷林，通树之，禹葬会稽，农不易亩，故葬于山林，则合乎山林。封树之制，非上古也，吾无取焉。寿陵因山为体，无为封树，无立寝殿，造园邑，通神道。夫葬也者，藏也，欲人之不得见也。骨无痛痒之知，冢非栖神之宅，礼不墓祭，欲存亡之不黩也。为棺椁足以朽骨，衣衾足以朽肉而已。故吾营此丘墟不食之地，欲使易代之后不知其处。无施苇炭，无藏金银铜铁，一以瓦器，合古涂车、刍灵之义。棺但漆际会三过，饭含无以珠玉，无施珠襦玉匣，诸愚俗所为也。季孙以敛，孔子历级而救之，譬之暴骸中原。宋公厚葬，君子谓华元、乐莒不臣，以为弃君于恶。汉文帝之不发，霸陵无求也；光武之堀，原陵封树也。霸陵之完，功在释之；原陵之堀，罪在明帝。是释之忠以利君，明帝爱以害亲也。忠臣孝子宜思仲尼、丘明、释之之言，览华元、乐莒、明帝之戒，存于所以安君定亲，使魂灵万载无危，斯则贤圣之忠孝矣。自古及今，未有不亡之国，亦无不堀之墓也。丧乱以来，汉氏诸陵无不发堀，至乃烧取玉匣金缕，骸（《文选》》注作「体」。）骨并尽，是焚如之刑也，岂不重痛哉！祸由乎厚葬封树。「桑、霍为我戒」，不亦明乎？其皇后及贵人以下，不随王之国者，有终没，皆葬涧西前，又以表其处矣。盖舜葬苍悟，二妃不从，延陵葬子，远在嬴、博，魂而有灵，无不之也。一涧之间，不足为远。若违今诏，妄有所变改造施，吾为戮尸地下，戮而重戮，死而重死。臣子为蔑死君父，不忠不孝，使死者有知，将不福汝，其以此诏藏之宗庙，副在尚书、秘书、三府。（《三国志·魏文帝纪》。案：陈寿但出篇名，不言《典论》。据《文选·七哀诗》注引《典论》曰：「丧乱以来，汉氏诸陵无不发堀，至乃烧取玉匣金缕，体骨并尽。」知《终制》是《典论》之一篇也。）


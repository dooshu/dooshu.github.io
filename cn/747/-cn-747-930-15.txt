○寿春节进元始天尊帧并功德疏表

臣某伏以九曲澄澜，二仪交泰，星渚表流虹之应，斗枢开飞电之祥，瑞叶千年，欢周万国。

伏惟陛下握符受命，端承天，宏至道而继三皇，敷上德而超五帝，化覃海岳，恩普华夷。辫毡裘，常修职贡；四荒八极，毕贽珍。平六府而天降殊祥，洞三泉而地呈嘉贶，莫不书披玉篆，波跃金鳞，兽显霜姿，禽飘雪翅。芝英菌蠢，膏露葳蕤，灵仙时见於烟岩，贞桧重荣於谷。琼储岁稔，宝货川臻，无向隅不获之夫，有比屋可封之俗，故得遐方慕圣，异域归庭，鼓舞翘诚，欢呼率化。桑乾瀚海，僧法静则稽首朝天；身毒宾，三满多则倾心入贡。皆瞻北极，共祝南山。

今属日丽九芒，风和八景，寿春大节，诞圣昌辰，辄绘真容，愿崇睿福。臣某与当院道众，起今月一日，开置灵宝延寿道场七昼夜，香烛蠲洁，焚诵精虔。冀凭妙道之功，永祝无疆之寿。前件画像及功德疏一通，谨辄陈进，干冒宸聪，无任。


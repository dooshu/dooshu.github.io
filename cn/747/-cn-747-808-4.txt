○观音忏文

伏以圣感至诚，祥符吉梦。久期瞻仰，辄用庄严。上以报罔极之恩，下以遂平生之愿。亦冀仁滋庶类，福必旁臻。且自叨窃一名，晓夕三省。虑增隐匿，有负深知。以此归心，诚无愧色。必也行欺暗室，业堕分阴。饰伪沽名，伏机稔恶。於家则崎岖自奉，忍骨月之饥寒。於国则苟且求容，啄生灵之膏血。是乃神惟必照，鬼得而诛。敢将有衅之身，曲累无私之照。至若见持蹇分，将触祸机。或不幸以逢尤，或求金而受毁。即常希拥佑，必保孤危。况积疹初平，殊恩有自。置斋生日，用表成功。所期劫盖微尘，不竭依投之恳。庆流末裔，共成香火之缘。粗写丹诚，仰回元鉴。


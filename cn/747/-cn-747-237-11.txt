○建太社议

《周颂·载芟篇叙》曰：“春藉田而祈社稷也。”《礼记》：“天子为藉千亩，诸侯为藉百亩。”即此缘有藉田，自为立社，王社、侯社，因此有名。卿大夫以下无藉田。所以成群置社。藉田坛祭，止是王社。往者直云藉田，近日改名先农之祭，不知王社根本。魏世妄设三牢，群说纷纷，乍毁乍立。晋氏徒云省费，不知仍在藉田。千亩共迷，其日固久不详经典，致此喧哗。今者创立社稷，理宜正名典故，请改仪注及式，将先农以为帝社，数纤听不惑，古义具存。移前代之末学，表当今之准绳，岂不美欤！


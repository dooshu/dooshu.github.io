○祭贾尚书文

维大历七年四月二十一日，朝散大夫检校尚书司封郎中兼舒州刺史赐紫金鱼袋独孤及，谨以清酌庶羞之奠，敬祭於故散骑常侍赠礼部尚书贾公六兄之灵：呜呼！性命之源，仲尼罕言，顷者与兄存而不论，亦谓景福，必锺德门。未虞昊天，骤忍我欺，所以分手，容易前期。日往书札，祗嗟别离，孰云别中，死生间之？贾生谪去，遭世不用，以命问鹏，千古犹痛。兄逢盛世，任适梁栋，青咫尺，巨麟始纵。溘尔中止，俄同大梦，天下孤望，非兄谁恸？追念夙昔，尝陪讨论，综微言，揭厉孔门，匪究枝叶，必探本根。高论拔俗，精义入神，誓将以儒，训齐斯民。文章陵夷，郑声夺伦，兄於其中，振三代风，复雕为朴，正始是崇。学者归仁，如川朝宗，六义炳焉，自兄中兴。大名全才，仪刑百工，呜呼彼天，胡不贤？茸谗谀，或锡永年，好学不幸，医兄复然，岂天地不仁，将斯民薄祜？禺禺之望，见夺何遽？某获见於兄，二十有六年矣，兄有七年之长，蒙以伯仲相视。博文约礼，谓仁由已，同心之言，斯於没齿。前後尺牍，罗列案几，清论，在耳，一旦如失，万事遄已。民之所望，今也胡俟？某守职拘限，会葬愿乖，白马素车，欲往无阶。寝门一号，心酸骨凄，容徽自此，永不复见。若魂魄无不之也，岂不睹平生心於今日斗酒之奠乎？尚飨！


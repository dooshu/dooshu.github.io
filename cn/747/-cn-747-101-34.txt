○严惩注拟蠹弊诏

夫兴隆邦国，必本於人民；惠养疲羸，允资於令长。苟选求之逾滥，固抚理之乖违。如闻吏部拟官，中书除授，或缘亲旧所请，或为势要所干，姑徇私情，靡求才实，念兹蠹弊，宜举条章。自今以後，应中书用人及吏部注拟，并宜省藩身之才业，验为政之否臧，必有可观，方可任用。如或尚行请，犹假贷财，其所司人吏等，必当推穷，重加惩断，有司官长，别有处分。


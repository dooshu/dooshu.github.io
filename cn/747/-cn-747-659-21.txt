○京兆府司录参军孙简可检校礼部员外郎荆南节度判官浙东判官试大理评事韩可殿中侍御史巡官试正字晁朴可试协律郎充推官同制

敕：某官孙简等：凡使府之制，量职之轻重以命官，揆时之远近以进秩，俾等杀有常序，迁次有常程，劳逸均而名分定矣。简自登宪司，佐相幕府，暨纠天府，皆有可称。而等亦以文学发身，谋画效用。荆扬、浙右，实籍宾僚，况今之公卿大夫，皆由此途出，慎尔职事，尔无自轻。可依前件。


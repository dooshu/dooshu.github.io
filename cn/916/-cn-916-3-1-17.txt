【却东西门行】

〖古今乐录曰：王僧虔技录云。却东西门行。荀录所载武帝鸿雁一篇。今不传。〗

鸿雁出塞北。乃在无人乡。举翅万里馀。（乐府作万馀里。）行止自成行。冬节食南稻。春日复北翔。田中有转蓬。随风远飘扬。长与故根绝。万岁不相当。奈何此征夫。安得去四方。戎马不解鞍。铠甲不离傍。冉冉老将至。何时反故乡。神龙藏深泉。猛兽步高冈。（《广文选》作岗。）狐死归首丘。故乡安可忘。（乐府云。右一曲魏晋乐所奏。○《乐府诗集》三十七。《广文选》十三。《诗纪》十一。）


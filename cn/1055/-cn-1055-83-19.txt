【乞洪州第五札子〈嘉五年七月〉】

臣猥以庸虚，过蒙奖擢，久列侍从，讫无补报。年齿老大，疾病侵陵，听重目昏，聪明并耗，发白手颤，精力俱衰。兼以父母坟茔，远在江外，未有得力子弟照管，诚心迫切。臣自三四年来，累曾陈乞一外任差遣。中间缘奉敕刊修《唐书》，未见次第，所以盘桓岁月，不敢再三坚请。今来《唐书》已得了当，欲望圣慈差臣知洪州一次，所冀退养衰拙，兼便私茔。取进止。


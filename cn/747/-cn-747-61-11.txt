○讨王承宗招谕敕

自古哲王之有天下者，惩其暴乱，则法所宜加；察其情状，则罪有不及。况故太尉兼中书令武俊，忠扶邦国，节著艰难，览视册书，想见风概。而承宗毁弃门户，违悖君亲，遽肆奸凶，自贻讨伐。栾盈干纪，宁忘武子之勋；萧延绍封，无废酂侯之嗣。矧忠而见节，礼以议贤，宜降深恩，庶行中典。载明樵采之禁，兼茂归降之制。好生之德，俾洽人心；止杀之源，用孚朕志。其王士平、士则，并宜各守旧官。其武俊实封，仍特赐士则承袭。镇州大将，昔著茂勋，言念其劳，每用增叹。其有食实封者，并宜依旧，不须停给。如领兵军将以所领归降者，超二资与官，赐实封二百户，仍赏钱一万贯文。其武俊、士真松楸坟墓，行营诸军并不得辄有毁伐。除暴胜残，事非获已，布德施惠，仁岂远乎。用彰吊伐之师，式示皇王之道，宣布内外，宜悉衷怀。


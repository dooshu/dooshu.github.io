○复任之书

使至，忽辱简翰，用浣襟怀，不遗旧情，俯见推访。又示以大同古铭，前贤未达，仆非远识，安敢轻言，良增怀愧也。属在途路，无所披求，据鞍运思，颇有所得。发圹者未知谁氏之子，卜宅者实为绝代之贤。藏往知来，有若指掌，契终论始，不差锱铢。隗之豫识龚使，无以过也。不说葬者之岁月，先知圯时之日辰，以圯之日，却求物兆，事可知矣。姚史官亦为当世达识，复与诸儒详之，沈吟月馀，竟不知其指趣，岂止於是哉？原卜者之意，隐其事，微其言，当待仆为龚使耳。不然，何复见顾访也？谨稽诸历术，测以徵词，试一探言，庶会微旨。当梁武帝大同四年，岁次戊午，言甸服者，五百也，黄钟者，十一也，五百一十一年而圯，从大同四年上求五百一十一年，得汉光武帝建武四年，戊子岁也。三上庚，三月上旬之庚也，其年三月辛巳朔十日得庚寅，是三月初葬於锺山也。七中已，乃七月戊午朔十二日得己巳，是初圯堕之日，是日已已可知矣。浃辰，十二也。从建武四年三月至大同四年，总六千三百一十二月，每月一交，故云六千三百浃辰交也。二九为十八，重三为六，末言四百，则六为千十八为万可知，从建武四年三月十日庚寅初葬，至大同四年七月十二日己巳初圯，计一十八万六千四百日，故云二九重三四百圯也。其所言者，但说年月日数耳。据年，则五百一十一，会於甸服黄钟。言月，则六千三百一十二，会於六千三百浃辰交。论日，则一十八万六千四百，会於二九重三四百圯。从三上庚至於七中已，据历计之，无所差也，所言年则日月但差一数，则不相照会矣。原卜者之意，当待仆言之，吾子之问，契使然也。从吏已久，艺业荒芜，古人之意，复难远测。足下更询能者，时报焉。使还不代，郑钦悦白。

张均

均，赠太师燕国公说子。官户部侍郎，转兵部，开元二十六年坐累贬饶州刺史，寻徵为户部侍郎，九载迁刑部尚书。杨国忠用事，引为大理卿。受禄山伪命，罪当大辟，肃宗特恩免死，长流合浦郡。建中初赠太子少傅。


强至　送程公辟郎中知洪州二首

滕阁栏高红蟚蝬，章江水阔碧琉璃。

几年气象归谈笑，一道藩垣系指麾。

那待韩公来属部，无劳王勃写雄辞。

使君自有文章手，能与山川作好碑。

强至

强至　送程公辟郎中知洪州二首

君王从此不南忧，善付名郎第一州。

笳鼓出严千骑从，旌麾坐制九诸侯。

城巅观阁屏间见，江底乾坤镜里浮。

门下贤豪常满榻，却应仲举减风流。

强至


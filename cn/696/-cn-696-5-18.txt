灵济宫①


① 向欲和献吉诗而未成也，读舒章作，遂追赋之
绛树蓬莱近，红墙银汉中。
南台分御气，西内接仙宫。
族自升州大，灵因闽海功。
谶符移法像，授药感皇躬。
泰一新祠贵，神君议礼崇。
冕旒双辇月，旗仗满庭风。
碧瓦寒金狄，朱兰落彩虹。
锒铛摇铁凤，铅粉剥华虫。
鹤下星坛白，龙垂内锦红。
元妃张翟羽，侍女静雕栊。
汗漫逢天使，虚无问钜公。
琅书原共秘，丹鼎几时空。
宗伯明禋正（倪文毅公曾论罢其祀），今皇圣德隆。
陈仓迷宝迹，缑氏失神工。
祀典修辞异，朝仪引奏同（近以朝天宫灾，习仪于此）。
升闻端拱足，无事访崆峒。





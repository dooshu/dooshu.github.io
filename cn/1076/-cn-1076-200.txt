卷二百

钦定四库全书

历代名臣奏议卷二百

明　杨士奇等　撰

求言

宋哲宗元佑元年殿中侍御史孙升上奏曰臣闻古人有言曰武王谔谔而昌桀纣默默而亡夫以一士之謇谔岂足致成周之昌一人之循默安能速夏商之亡积累然也何则謇谔之言达则壅蔽之患除壅蔽之患除则忠言日闻忠言日闻则变止於未然祸消於未兆诗曰济济多士文王以宁则其昌也不亦宜乎循默之风长则壅蔽之患成壅蔽之患成则忠言不闻忠言不闻则变生於不测祸至於已然诗曰虽无老成人尚有典刑曾是莫听大命以倾则其亡也不亦宜乎壅蔽之伤国其患如此是以秦之盛强金城千里子孙帝王万世之业而赵高咫尺以鹿名马则四海九州之以乱为治以危为安以白为黑以贤为愚固无足恠是以民穷而主不恤下怨而上不知俗已乱而政不修此壅蔽之极而秦之所以亡也夫世之治乱系乎君子小人消长内外而已天下君子寡而小人衆君子常患乎在外而小人常患乎居内是以自古治世少而乱世多也然则朝廷之有君子可不贵哉恭惟二圣临御以来首开言路登用正人天下所谓忠信端良之士豪杰俊伟之才俱收并用无有弃遗近世得人之盛未有如今日者也君子日进而小人日退忠正日长而邪慝日消在廷济济有成周之风此首开言路之效也臣愚不肖遭遇明时获在言职尝蒙赐对亲承德音使尽言无间虽有过差圣慈为之主张臣佩服训辞以谓自古圣帝明王欲治求言之意不过如此而已伏惟皇帝陛下恭默不言太皇太后陛下帘听庶政一日万机之微四海九州之远深居房闼与共事者元老执政大臣尔今此数人者皆至公而无si处事无一不当於理犹广达耳目杜渐防微况未能皆至公而无si处事无一不当於理而陛下乃於耳目之臣论议之际置党附之疑开小人之隙疑间一开谗巧必作则君子不可胜诛而言者不安其职矣言者不安其职则朋党比周之说胜卖直掠美之言入则虽圣听不能无惑听惑则其弊必至於厌言言厌则循默之风作壅蔽之患生忠言不复闻矣臣切恐非朝廷之福也臣不胜大惧愿陛下深思往古之明戒无替前日之训词除党附之疑心待端良之君子无使循默之风作壅蔽之患生则天下幸甚

殿中侍御史林旦上奏曰广言路然後知得失达民情然後知利病窃见去岁五月诏求谠言士民争欲自献及详观诏语名虽求谏实欲拒言约束丁宁使不得观望迎合犯令干誉终之以必行黜罚以恐惧之於是人人相戒言将出而复止至於再申谕告方达天聦闻初诏乃蔡确章惇造端其词尽出於惇今二人既去其余党常怀丑正恶直之心愿深留宸虑以折邪谋

三年翰林学士知制诰兼侍读苏轼上奏曰臣近以目昏臂痛坚乞一郡盖亦自知受性刚褊黑白太明难以处衆伏蒙圣慈降诏不许两遣使者存问慰安天恩深厚沦入骨髓臣谓此恩当以死报不当更计身之安危故复起就职而职事清闲未知死所每因进读之间事有切於今日者辄复尽言庶补万一昨日所读宝训有云淳化二年上谓侍臣诸州牧监马多瘦死盖养饲失时枉致病毙近令取十数槽寘殿庭下视其刍秣教之养疗庶革此弊臣因进言马所以病盖将吏不职致圉人盗减刍粟且不恤其饥饱劳逸故也马不能言无由申诉故太宗至仁深哀怜之寘之殿庭亲加督视民之於马轻重不同若官吏不得其人人虽能言上下隔絶不能自诉无异於马马之饥瘦劳苦则有毙踣奔逸之忧民之穷困无聊则有沟壑盗贼之患然而四海之衆非如养马可以寘之殿庭惟当广任忠贤以为耳目若忠贤踈远谄佞在旁则民之疾苦无由上达秦二世时陈胜吴广已屠三川杀李由而二世不知陈後主时隋兵已渡江而後主不知此皆昏主不足道如唐明皇亲致太平可谓明主而张九龄死李林甫杨国忠用事鲜于仲通以二十万人没于云南不奏一人反更告捷明皇不问以至上下相蒙禄山之乱兵已过河而明皇不知也今朝廷虽无此事然臣闻去岁夏贼犯镇戎所杀掠不可胜数或云至万余人而边将乃奏云野无所掠其後朝廷访闻委提刑司体量而提刑孙路止奏十余人乞朝廷先赐放罪然後体量实数至今迁延二年终未结絶闻奏凡死事之家官所当恤若隐而不奏则生死衔寃何以使人此岂小事而路为耳目之司既不随事奏闻朝廷既行蒙蔽又乞放罪迁延侮玩一至于此臣谓此风渐不可长驯致其患何所不有此臣之所深忧也臣非不知陛下必已厌臣之多言左右必已献臣之多事然受恩深重不敢自同衆人若以此获罪亦无所七年翰林学士范祖禹论求言疏曰臣闻禹戒舜曰后克艰厥后臣克艰厥臣政乃乂黎民敏德舜曰俞允若兹嘉言罔攸伏野无遗贤万邦咸宁稽于衆舍已从人不虐无告不废困穷惟帝时克后克艰厥后者知为君难也臣克艰厥臣者知为臣不易也君知为君之难则不可不求言於臣臣知为臣之难则不可不极言於君如此则政乃治黎民化之敏於为德矣君知为君之难此孔子所谓一言而可以兴邦也不知为君之难则所乐者唯其言而人莫予违也夫为人君出言不善而人莫敢违此孔子所谓一言而丧邦也舜知其如此故答禹曰信如此则嘉言无所隐伏人臣得行其言则天下之士愿立於朝故野无遗贤贤人皆在朝则万国咸宁矣人君能尽天下之善言不遗天下之贤人又动必稽于衆舍已以从人故能不虐无告皆得其所不废困穷皆得其养惟帝尧能之禹以道陈戒故以此告舜舜以尧为法故以此荅禹其要在於听言用贤从衆爱民而已臣今日所讲孟子不敢劝齐王?粟以救饥则与此正相违齐王为民父母坐视齐国饥馑其民将转死沟壑而孟子不敢复言譬之冯妇搏虎岂得嘉言无所伏哉臣观齐王不忍一牛之死以羊易之非无仁心也然而不能推爱牛之心而爱民见牛将死则知爱之见民将死则不知爱是以民饥而不救此所以为不仁也齐人无以仁义与王言者孟子非尧舜之道不敢陈於王前孟子见之时少齐人见之时多譬如萌生之物一日温之十日寒之虽欲其生岂可得哉此所以为不智也齐王不仁不智由不能听言用贤也昔仁宗谓辅臣曰如闻州郡尝於夏秋之际先奏时雨沾足稼穑登茂後或灾伤畏罪不敢以闻使民不得免赋租甚非长吏爱民之意乃着令不罪州郡吏而听除民租又有奏水灾过实者有司请加之罪仁宗曰州郡多奏祥瑞至於水旱之灾或抑而不闻今守臣自陈垫坏官私庐舍意亦在民岂当加罪也仁宗圣心恤民如此若使孟子遇仁宗之时岂有不言者哉臣愿陛下以舜禹之言为法以仁宗之心为心以齐王为戒知为君之难不可不求言求言不可不访问使嘉言日闻贤人日进则四海生民幸甚仁宗故事伏乞常留圣览

中书舍人孔武仲乞轮侍从官进对疏曰臣伏见前日近臣论奏乞罢侍从官转对而专责以朝夕论思之効朝廷?已施行臣以谓论思者侍从之事然苟不持之以法度则责无所归言与不言各从其意论思之効果安在也昔唐太宗闻直谏则奨激之久不言事则诮薄之风声所感羣下自励是以终贞观之世中外无壅蔽之事朝廷无佞媚之臣政理之効优出近世仁宗皇帝尝御正阳门亲策羣臣又尝开天章阁召执政八人赐坐授以纸笔使条陈政事之要尝谓辅臣曰近日上封言政事得失何其少也岂非言路壅塞所致乎英宗皇帝尝谓范纯仁曰近日风俗可嘉羣臣能屡来言事如此人君日有益矣仁祖英宗汲汲求人言如此是以至和嘉佑治平之政至今称颂昨日陛下亲御经筵许讲读官进对凡预讲读者不过五六人陛下闻其规戒之言亦多矣况侍从官不止五六人其能言天下之事者固多患在未有以率之而已伏望远稽唐太宗及仁宗英宗勤求人言之义近推经筵许侍臣进对之意轮流侍从官二人进对令各陈所见择其是者推行之则转对之法虽废论思之责犹在也

元佑中中书舍人陈轩上奏曰祖宗旧制诸道帅守使者辞见之日并召对便殿非特可以周知利害亦可观阅人才今视朝数刻而退惟执政大臣得在帝所或经旬阅月台谏官乃得觐余皆无因而前殆非所谓广览兼听之道愿诏有司使如故事

绍圣元年知杭州曾肇乞诏天下皆得直言及百官次对状曰臣闻自昔有为之君欲以收揽威柄修立政事一新海内之耳目则必公听并观大开言路使朝廷得失民情利病百官忠邪贤不肖毕闻於上然後虚心审察揆以古谊参以时变出於天下之公而无悖於前可施於後者则断而行之出於一人之私而於前为无稽於後为有弊者则绌而不用以此经纶天下之务酬酢万物之变故能所为必成所欲必获古之兴王所以功施一时泽及後世未有不出於此者伏惟皇帝陛下躬至德开大明方且夙寤晨兴以緫揽权纲更革时敝为志然後?德音下明诏使人人得直言时事无有所讳以广聦明以通壅塞正在此时而中外寂然未闻有所谘访此臣之所未谕也论者或曰方今宇内无事朝廷清明陛下循守旧章足以称治尚何事於言哉臣切思之斯言过矣何则舜之继尧无异道也方尧老而舜摄固也辟四门明四目达四聦及其命九官则天地人神草木鸟兽之政无所不举而终之命龙作纳言盖虽舜之盛德又当极治之世所以通天下之情者犹不敢不以言为急又况德未臻尧舜之盛世未若唐虞之治者乎惟是臣下用事则或蔽於自私而恶闻其过於是多为关防杜塞言者指鲠言正论为矫激以循默取容为忠厚此则任事者之所便非朝廷之忠计也昔汉宣帝之初上书者皆为二封领尚书者先?副封所言不善屏去不奏及魏相执政白去副封然後天下之情无不上闻宣帝所以知人疾苦成中兴之功魏相所以緫领衆职号称贤相者能去壅蔽故也陛下无有为之志则已苟有志焉而不广开谘询访纳之路臣未见其可也臣愚欲愿陛下明诏天下皆得直言又诏百官使以次对谕以至诚求助之意责以尽忠无隐之谊其言而有益则不惟纳用且加以赏言而无益则一切包容置而不问如此则远近之人知陛下有求言之实有听言之明孰不感激奋励应上之求哉虽然四海之大士民之衆不必人人皆知义理方陛下虚已下问之时岂无乘间投隙以奸言私说惑乱圣听者此则在陛下听纳之际有以辨之而已孔子曰将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈孟子曰詖辞知其所蔽淫辞知其所?邪辞知其所离遁辞知其所穷孔孟所以知言用此而已盖人之以言接於我者不能使之齐而能使吾不为彼之所惑者辨之有道故也辨之有道则虽奸言私说杂陈於前安能移我之意哉苟畏其惑乱而遂废谘询是何异忧噎而废食也臣愚待罪从官转徙五郡道路传闻皆谓陛下圣质高明济以果断其志将以有为於天下日夜倾耳以听德音而久之未有所闻辄因赐对首敢以是为献伏惟留神采择

元符八年户部郎中曾巩乞复转对疏曰臣闻帝王即位之初必有以顺天下之心答中外之望其为之有序在知其要而已臣伏覩先帝嗣位以来忧勤恭俭日谨一日神功圣德充塞天地固非臣言所能髣髴也陛下继之承之任大责重然四海之广万事之烦亿兆之衆不可家至而人接之则欲达天下之情成天下之务岂有他哉在广言路尔言路广则人人得尽其情人人得尽其情则上无不闻之事下无不通之志政令之得失百姓之休戚羣臣之忠邪贤不肖虽在四方万里之外陛下不出户庭不降几席可以周知而备见矣然後察政令之得者则力行之弥纶未至者则损益之百姓之所愿欲则与之百姓之所疾苦则除之显忠而去邪任贤而退不肖夫然故上泽得以下及下情得以上闻百官有司奉法遵职贵者不以崇高而敢肆贱者不以踈远而敢欺陛下深处法宫之中端拱无为而天下治矣夫任已聦明则其察愈详其蔽愈甚因衆之聦明则所视者远所听者周故先王设进善之旌立敢谏之鼓陈诽谤之木又使瞽献书师箴?赋蒙诵工谏近臣尽规亲戚补察彼岂聦明之不足哉知任已不如任衆也舜之继尧所守一道然舜初受命则辟四门明四目达四聦以谓继治世者耳目尤不可以不广故也三代以还咨询访纳固非一途然近世之所尝行祖宗之所已试则命百官转对实今日之要务也昔唐太宗初即位延见羣臣或论往古成败或究民间利病每言及稼穑艰难则上下相规务遵勤俭言及闾阎疾苦则君臣感叹议息征徭故能创业垂统成贞观之治下至代宗每於紫宸听朝常限三人奏事敢言者赏其尽规不言者责其隐默故陆贽以谓谏虽未从且不深忤情苟有阻终获上通周世宗即位之始亦延羣臣使陈当世之务故能外强兵威内修政事而显德之政独高五代先帝熙宁之初亦诏百官咸以次对故事不远行之非难此臣愚惓惓所以有望於陛下也今学士大夫布满周行人有所怀皆愿自竭但虑询求之未广听谏之未至尔陛下沛然?德音下恻怛之诏使之极言无有忌讳则孰不踊跃奋励各罄所知以补聦明之万一哉陛下察其言之当者纳之用之而劝之以赏言而未当或过於讦直者寛裕色函而不加以罪非但举空文循故事而已如此则四海之内知陛下有好问之美有听言之实忠谋谠论日闻於上而阿谀壅蔽之私不得行矣天下之情孰有郁塞而不伸天下之务孰有怠废而不起者哉故臣愚过计以谓今日之要务未有易此者也至於广收骨鲠敢言之人充耳目之任敕左右侍从之官责以论思献纳是皆朝廷之所素讲不待臣言而悉者也

哲宗时尚书右仆射范纯仁奏乞看详臣庶所上封章疏曰臣窃见旱暵作沴两宫焦劳减膳责躬耸动羣听臣以辅政无状已与吕公着等同奏待罪乞行降黜夙夜忧惧思所以消弭灾异之术上裨圣猷愚者千虑庶或一得臣观前代多因灾异求访直言所以宣道人情以消壅蔽自陛下临御之初即下诏许人实封言事当时臣庶所上封章盈於万数其中必有可行之事可采之言若收其爝火之微亦可补大明之照大臣不能遍览有司惮於举行弃掷散遗稀获省录故未能上副陛下求言之意也伏望特降圣旨下三省枢密院六曹寺监将前来臣庶应诏所上封章後来不以行与不行据元初承受到都大数目并令检寻进入然後择贤明近臣专为总领仍许於尚书省闲曹及袐书省太常寺国子监工府及应闲慢寺监司局内选择郎官丞簿博士帖职教授等指射一二十员分擘看详逐旋节略紧切大意同申三省其有关久远利害未可便行者即行下当职官局及逐处监司州县相度给与日限具可否保明闻奏其决然可行者便令执政进拟施行如此则必得蒭荛之言上裨尧舜之治

徽宗初即位中书舍人曾肇乞修转对之制诏百官民庶极言时政状曰臣伏读诗书见周成王即政之初咨嗟求助至于再三羣臣进戒亦皆至诚恳恻无所讳避然考其时犹在除丧朝庙之後及康王嗣立自乙丑至癸酉才九日而君臣更相训告如恐不及夫诗书所载固非空言而康王累然在丧服之中上下相饬如此其急岂非天位至重守之至难祗畏恐惧尤在其始故虽宅忧之际虚心纳善亦不敢以已乎恭惟皇帝陛下聦明恭俭天质夙成孝友慈仁形於言动自出居邸第虽未有所施为而天下称颂以为贤主及践阼数日弛张废置出於独断者莫不曲尽物情大慰民望则又天下欢呼以为英主此诚宗庙社稷之福夷夏生灵之庆也然臣以谓四海之远非一人视听之所能周万几之衆非一人思虑之所能给必须合天下之目为之视合天下之耳为之听合天下之心为之思虑如是则陛下不视而明不听而聦无思无为而天下治矣夫为此者非他在开言路而已言路开则上无不闻之事下无不达之情以之震举敝坏蠲除疾苦考核能否判别忠邪唯陛下之所欲为无施而不可也昔者以舜继尧所守一道然犹明四目达四聦及禹继舜亦拜昌言在汉宣帝始亲政事则诏民上书去其副封以防壅蔽唐太宗初即位孙伏伽以小事谏太宗厚赐勉之以诱言者至于本朝可谓平治而祖宗以来数诏百官使以次对神宗举而行之於熙宁之初以兴起事功为後世法臣愿陛下远观舜禹成康之所行近迹神考之故事修转对之制下不讳之令明诏百官下及民庶使得极言时政无有所隐然後陛下择其善者而行之且报之以赏大则加以爵秩小则予之金帛其言不足采若狂妄抵牾者一切置之不以为罪庶以鼓动天下敢言之气纾?郁堙壅塞之情当今先务无大於此愿陛下亟行之

右正言邹浩乞如神考故事诏侍从言事疏曰臣伏见神考尝诏侍从官言事其略曰传曰近臣尽规以为荣耻休戚与上同也今在此位者视朕过失与朝廷政事之阙默而不言乃或私议窃叹盖以其责不在已夫岂习见成俗以为当然其或有含章怀宝待倡而?者也宜令侍从官自今视朕与朝廷政事之阙无有巨细各具章极言无隐噫言善而不用朕有厥咎道之而弗言尔为不恭朕将用此考察在位所以事君之实而明黜陟焉夫自五帝以来神圣超卓如我神考可谓羣臣莫能及矣然犹咨访阙失不敢忽如此今陛下宠待近臣甚厚亦神考之用心顾近臣未必皆能上体圣意敢以所见极言无隐欲望如神考故事特降诏书谕以至怀庶几人人思自罄竭陛下从而览之岂唯兼收博采坐以无事而臣下忠邪得失之情亦因以灼知而尽见此要道也

宣和六年司封员外郎李光乞开言路劄子曰臣闻帝王之美莫大於询谋治安之时尤先於警戒历观前代有为之君虽聦明有余而切直之言不絶於耳虽天下大治而几微之慎不忘于怀恭惟皇帝陛下以睿智寛仁之资膺祖宗积累隆平之业劳心求治几三十年华夏乂安天地交泰符瑞之应史不絶书所谓太平盈成之期实在今日陛下所当忧勤宵旰虚已以听纳羣臣所宜精白勉励夙夜以进戒而近岁以来士大夫狃於因循宴安宠禄谀佞成风至妄引荀卿有听从无谏诤之说以杜塞言路多士盈庭莫敢开说是陛下有容纳之德而羣臣进拒絶之计朝政之阙失臣下之奸邪生民之利病海内之休戚何由尽闻乎古人有言曰堂上远於百里堂下远於千里门庭远於万里盖言壅隔之祻深也臣愚伏望陛下博延羣臣明诏天下广衆正之路开不讳之门使忠良蹇谔之士有所规益而谠言进倾邪谗巧之徒不得壅蔽而下情通实天下幸甚徽宗时陈瓘论求言之诏未及旧弼劄子曰臣窃覩陛下近因日食诏许中外臣民实封言事天下之忠言必自此而进矣然而求言之诏普逮於臣民而乞言之礼未加於黄耉窃虑耆德故老久去朝廷或在谪籍或已得谢忠於徇国意欲有言泛然应诏则非旧弼之体密贡封事则有强聒之嫌若非圣问俯及隆谦示敬则黄耉之言或不乐告是以周家忠厚尊事黄耉秦穆改过复询黄髪诗书所载圣主之所宜行也愿因侧身惧变之时明示养老乞言之礼必有嘉谟来助初政格王正事无先於此伏望陛下上禀慈闱议而行之天下幸甚瓘又论赏言者劄子曰臣近者传闻奉议郎郑敦义进士何大正?皆以封事进言各沾恩赏所以开忠鲠之路践前诏之语蒙蔽之患自此革矣此尧舜之用心也然而臣窃以谓天下善言虽有可赏而朝廷推恩未可太遽赏而太遽不能无弊古人有言曰言而有赏则恐拘介之士惮赏而不言贪冒之人慕利而妄举自前者诏书之下人情欢拚皆欲有言然而拘介之士意在忧国虽愿其言之见听又以希赏而自嫌欲言不言终於蓄缩此不能无弊者一也汉宣帝之初去封事之副而天下之言始得尽闻于上吏民上书言便宜有异辄下杜延年评处後奏言常与两府及廷尉分章当是之时封事虽多而人主不劳者以宣帝左右有亲信可委之士也今陛下侍从之间可委之士未见其人千章万疏独烦圣览人人希赏日日望恩陛下躬自应副不无少劳非所以宁玉体而澄圣虑也此不能无弊者二矣又上书之士各尽忠诚凡朝廷当密之机未?之命彼皆先揣其当然往往斥言而无避其事未经行遣安可先赏言者今日之事盖有如此者矣此不能无弊者三也又今年省试下第之人不减数千上封事者十有三四临去复留意各有望自料所言可以得赏则皆指日以待恩除望而有得然後欣悦臣恐朝廷恩命难以人人而悦之也此不能无弊者四矣臣愚以谓此四弊者皆生於推恩之遽臣愿陛下宣谕辅臣且赏敦义大正以诱天下敢言之士自余章疏有可取者并皆籍记姓名将来一并推赏赏之既缓则拘介欲言之士却或无嫌陛下万机之余可以徐览朝廷当密之机必待先行而後赏欲去复留之士可使悉心而俟命如此则四弊去矣臣愚妄论事机冒犯天听惟陛下裁赦

钦宗靖康元年监察御史胡舜陟乞御史言事疏曰臣窃以御史耳目之官以言为职故监察御史自唐以至本朝皆论政事系官邪正与殿中侍御史同元丰绍圣着在甲令至崇宁间大臣营私欲其便已遂变祖宗成宪使人君无兼听之明而南台御史始有不言事者名存实亡害治尤甚今多事之时以开言路为急伏望睿旨下本台令增入监察御史言事之文以复祖宗之制高宗建炎间枢密院编修官胡铨上奏曰臣闻太平兴国中有布衣皂囊献书者太宗嘉纳顾宰臣曰比降诏书许言事是虽狂悖朕不加罪淳化中武程上疏狂瞽大臣李昉请加黜削以惩之太宗责之曰朕曷尝以言罪人哉臣以是知祖宗所以得天下定祻乱虽?模宏远未易窥究大要纳谏最为盛美仰惟陛下宵旰图治渇闻嘉言凡诏书为求言而下者十盖五六真有祖宗求谏之风然比日中外论事之臣顾望畏忌类多攟摭细故无甚骨鲠以副青规之听臣实未喻臣闻康澄上时政疏以谓天象变见不足惧直言不闻深可畏臣虽愚戆无识窃观国家近事亦有不足惧而深可畏者欲望陛下申饬百官明示以渇谏之旨使各直道而行尽言无讳於以消天变而折敌冲则太平淳化之治其则不远惟陛下留神毋忽

尚书右丞许景衡乞复转对劄子曰臣伏覩建隆诏书臣僚转对并须指陈时政得失朝廷急务或刑狱寃滥百姓疾苦近制每遇文德视朝许侍从官二员转对虽放朝亦许封进比缘朝廷多事辄废不讲方当国步艰难修举政事之时而论思献纳裨益国家乃侍臣之职也欲乞详酌遵祖宗故事每月朔前後殿起居并许侍从官转对或放朝亦令对进以副陛下虚已求言绍复祖宗成宪之意

绍兴三十年正字周必大上奏曰臣闻事有大疑谋及卿士着之洪范为世元龟我仁宗皇帝之在位也或御资政殿召两府侍从而询天下之事或御迎阳门集两制近臣而赐直言之目或开天章阁内出笔扎而使条时政之当行者盖欲采在廷之善决当世之疑盛德成功至今盖巍巍也陛下自临万?备历百为凡曰事机难逃圣鉴近者奋刚断起治功更易将臣举直错枉治内之道已无可言惟是荆襄两淮地方数千里田畒未尽辟民兵未尽精将置而弗恤与则或非固圉之策将屯田以实塞与则必有生事之嫌此议者所以日夜为言陛下所以宵旰轸虑而庙谟筹箸所以犹汲汲也夫心术有限必因衆人之智明臆度难精不若亲见之谋审臣愿陛下监洪范之训法仁祖之规以此二疑条为清问内询台谏侍从以殚衆人之智外询沿边帅守以尽亲见之谋俾之深思各以实对必使疆场按堵盟约无亏在我者备御既修而在彼者观听不惑然後陛下与二三执政緫其说之善者折衷而行之不过片言议论定矣与夫日上螭头之奏时闻黈纩之聦泛为危言而卒无可行名知大体而实则迂阔较其利害盖相万也譬犹治疾当集良方苟无良方但言疾状虽云明脉岂曰善医淹历岁时初亦何补思患豫备恐不其然伏望圣明特垂睿断

高宗时胡寅上奏曰臣恭覩陛下虚心求言日昃不倦凡职事官以上悉许面对资衆谋屈羣策以收恢复之功德意甚美而比来待对之人隔下班次有五六日至於旬时者卑官冗吏职有常守既尔徘徊不无妨废其间嘉言谠论稽於上达又无以称陛下见贤若渇之心臣愚欲望特降指挥凡当面对臣寮若遇其日引对未及即令退具所欲论奏之言依祖宗时百官转对故事实封於合门进入则陛下有达聦之美臣子无底滞之叹两得之矣

章谊乞详延多士论天下利害疏曰臣闻大厦之建非一木之枝帝王之功非一士之略方今国势未宁边备未设钱谷甲兵之问数至於庙堂军书羽檄之急交驰於道路一日二日之间几微钜万陛下与二三执政之臣朝思夕计固曰无遗酬对裁量固云不倦然而望治之诚虽切於九重而筭计见效靡凝於庶绩臣伏思之此殆帝王之功未可以独致而羣士之略所宜於徧举以陛下天纵之圣固已不自恃其聦明而委之於执政任事之人矣诚使执政任事之臣亦不敢自任其思虑而资其策於天下智谋之士则何为而不成何求而不获哉臣愿陛下设为一司详延天下习知治体之士使之极谈天下之利害於政事则论其孰後孰先於法制则论其孰用孰舍论财赋则如何而足论甲兵则如何而强论都邑则何地可以宅中论征讨则何人在所燮伐四民何由而得遂其生百吏何由而不失其职盗贼充斥必有安集之方夷狄内侵必有攘却之策然後宰相緫持衆美而定议於庙堂陛下公听并观而责成於宰相如此则规模宏远来效可期矣传曰禹思天下有溺者犹已溺之稷思天下有饥者犹已饥之故孔席不暇暖而墨突不及黔今天下饥溺甚矣此志士仁人遑遑之日也收览羣策共济当时之务以拯斯民之急非陛下仁圣谁为之日中必熭操刀必割诚不可以少缓惟圣主留神幸甚

试中书舍人李弥逊乞许内外职事官言事劄子曰臣闻廊庙之材非一木之枝帝王之功非一士之略舜有大功二十皆取诸人此有天下不易之理况艰难之时乎国家多事以来十有余年大勲未集陛下深创前失力图大计宸谟庙筭固无遗策然万几至繁日不暇应千虑之外有当却顾而预防者或隐於?常不见之地非赖衆智未易明也夫今日当务之急政事不可不修而自治之方未举夷狄不可不备而善後之计未定有志之士所深虑也臣愿陛下以此二事诏内外侍从官及见任职事官以上使得悉陈之陛下与一二大臣慎择而力行必有以上裨圣听助成恢复之功其在外官令於所在州军实封投进行在官依面对例施行起居郎洪遵乞修注官经筵奏事劄子曰臣不肖幸得以记注陪侍经幄瞻望天威近在跬步至於御茗分珍华墩锡坐皆非粪土小臣平生所敢觊望窃见春秋二讲每於双日先期书历经筵官讲读毕许留身奏事修注官虽与签书未尝有奏事者皆云近例如此联名一历不应别为二体臣伏闻元佑中起居舍人吕陶尝乞候讲读罢臣僚再留奏事并许侍立以此观之讲退犹且入侍何由不许奏事欲望睿慈下讲筵所依讲读官例施行遵又经筵进故事曰仁宗皇帝谓辅臣曰比上封言政事得失者何其少邪岂非言路壅塞所致乎其诏合门通进银台司登闻检鼓自今州县奏请及羣臣表疏其亟以闻

臣闻木从?则正后从谏则圣古之圣王以左右辅弼谏诤之臣为未足也则又设敢谏之鼓进善之旌诽谤之木下至百官官箴王阙百工庶人举得以言二帝三王之盛用此道也臣恭仰仁宗皇帝承三圣休业天下已安已治可以垂拱无为方且深惟远虑一命令之下一政事之出孳孳业业专以阙失为惧尝曰臣下能进忠言朕何惜夏禹之拜又语辅臣以封事之少丁宁告戒惟恐壅塞方时海?又安俊杰居位臣寮所陈公车所奏一言片善朝至而夕行故能四十二年之间治功茂盛跨轶三五视汉唐为不足道窃谓有天下者当以仁宗皇帝为法

中书舍人周麟之上奏曰臣伏见陛下厉精为治勤求民瘼刍辞舆诵博采兼听孳孳如不及四方利病至纎至悉庶人得言之士大夫得言之监司郡守近民之吏得言之此诚有虞询四门明四目逹四聦之时也陛下求言之意闻之唯恐不行行之唯恐不尽而天下之所望者亦如此故迩者士庶上书陈献利害及守臣到任条具裕民事进降者甚多看详者不一然以臣观之大要有三或施之於民而民利槩之以法而法通若此类者固无所疑朝廷皆以次施行矣有行之可以利民而於旧法及一时指挥或大相抵牾或小有不合言既不可尽废法亦不可轻议若此类者臣亦各权其事之轻重乞从朝廷随宜参酌可否矣其或自有见行成法州县所当奉行而犹申请不已言者猥多览者易厌臣每看详至此谓之无可施行则实有其弊设或一一申严则不胜其繁凡若此者臣今欲并行类聚搃其条目取自圣裁特降明诏戒谕郡县之吏使之明习条令罔或容私遵守成宪毋致违戾究心夙夜悉意奉行庶几使陛下爱养元元广谋从衆之惠徧及寰宇无一夫不被其泽天下幸甚

右正言陈渊上求言疏曰臣闻天地至大日月至明而人之游乎覆载之中出乎照临之下皆其德也今使人旦朝赞之暮夜誉之则人必以为得狂疾矣何则天地日月非赞誉之所能益而亦无待乎人之赞誉也人主之德其大如天地其明如日月盖其所当然者虽赞誉何加焉故其平居所宜闻者切直之论而已虚辞饰说以相媚悦非所急也且凡赞誉者非欺则谀使欺且谀者得行其志人臣之利也而人主何利焉若夫切直之言乃人主之利而又人臣之所不利故人主闻切直之言常少而闻赞誉之语常多此不可不察也开道而求谏和顔而受之犹惧不至况乐輭熟喜便佞而恶闻其过乎昔在崇观迄于宣和一时用人往往将顺者多而正救者少驯致败乱职此之由诚愿推切直之为利监赞誉之为害狂愚者虽甚必恕谀佞者虽寡必远则下情得以上通而天下治矣

渊又上奏曰臣闻昔之治世工诵箴谏大夫规诲士传言庶人谤夫谤犹不废也非直不废而已舜之求言乃立谤木是使人谤已也而周公之戒成王曰小人怨汝詈汝则皇自敬德是又不禁人之詈已也由是言之後世所谓谤讪之刑指斥之诛岂古之道哉祖宗之时谤讪指斥之律盖有不得已行之者自绍圣已来至於宣和之末何多也使诚有是事闻而改之可也又岂可以一人之势而尽箝天下之公论乎若其无是事而文致其罪则天下之士闻之将有藏其身而不见胶其口而不言者矣此今日之祻所由致真宗朝有讼事投匦者言涉不逊真宗録其所讼之事以示外廷曰若以其言尽付之有司所寃未直而指斥之罪先加之矣真宗之心与舜周公之意可谓不期而合者也後之子孙其可不以为法乎陆贽曰谏者多表我之能好谏者直示我之能贤谏者之狂愚明我之能恕谏者之漏泄彰我之能从有一于兹皆为盛德人主欲知谏之有益斯言尽之矣

渊又上奏曰臣闻人之所以恶闻其过者求已胜也而不知求胜於人终莫能胜唯不求胜乃能胜人书曰予视天下愚夫愚妇一能胜予夫如是故能合天下之胜已者资之以成已何虑乎不胜孔子曰丘也幸苟有过人必知之孟子曰古之君子过则改之盖圣人未尝无过以人知之为幸而君子有过亦以改之为贵未闻有恶闻其过者此所以有能有功而天下莫能与之争也其为胜也不亦多乎何则今人之为不善其知而故为之者固不足道有以善为之莫之觉而入於不善者是其始於善不善特未明也有人於此指摘其瑕疵而讥议之则其见闻智愚必有以胜於我矣若拒而不受彼言之者固无所损而吾之不善自若也如取其言之善以为一已之有是以天下之善为吾善也虽欲不胜人其可得乎

渊又上奏曰臣闻太宗皇帝尝以里语告真宗曰道吾恶者是吾师是虽人之常谈而圣人取之盖人主唯不知其过故与乱同事而不自悟使闻其过而改之虽尧舜可进也由是言之道吾恶者非吾师而何孔子曰三人行必有我师焉择其善者而从之其不善者而改之夫不善者犹将内自省焉而以为师而况於攻吾之恶乃所以进我於善也其可师也明矣仲虺之诰汤曰能自得师者王如是而得师又岂因人而得之哉不因人而得之夫是之谓自得人主能自得师则天下莫不归焉其为王也孰御

光宗淳熙五年翰林学士周必大上奏曰臣闻人主冕旒蔽明黈纩塞聦其所以能明见万里者内寄耳目於台谏外寄耳目於监司也今台谏既以所闻告于上矣则为监司者自当数以所部利病献焉今除每岁刺举一二官吏外鲜闻以某郡县之利当兴某郡县之害当除彻于陛下之前者岂真无利害可言哉盖未尝周爰诹询之过也臣愿明诏部刺史或月或季各以部内所当罢行之事仿成周小行人所谓万民之利害政事教治刑政之逆顺与夫作慝犯令丰凶和乐之书条具以闻母得用薄物细故塞责如此则不惟陛下坐而周知天下之故亦可於是稽其人之才否而诏黜陟矣

宁宗时袁说友乞来忠言疏曰臣切见陛下收采人才寘在朝列必欲使之各尽所长以济事功臣观在廷之臣类皆谨守绳墨无所裨益如是则其谁不可为也陛下忧勤宵旰于九重之上羣臣无能为丝毫助者盖亲近者少而踈远者多也陛下朝夕论事不过二三大臣虽侍从台谏固已进见有时况於其下百执傥有奇谋远虑安能为用踰二三岁始一轮对以踈贱之臣咫尺天威方且惊惶畏栗之不暇尚安能从容言天下事哉不过指摘细微以应故事遂使陛下有意听言未必皆可采之言有心纳谏未必皆切直之谏至於一有施为近臣则曰上意已有所向小臣则曰朝廷自有成谋事有利害则皆缄默不言一或参差始尽言其不可间有敢言之臣陛下又为之迁官进秩徒可来希意苟合之士而清修端洁者又嫌於冒进而不肯言臣谓未行其言而遽进其人乃所以杜言者路也遂使天下利害陛下以一人之身而独任其责将何望於天下士哉虽臣亦为大可愧也臣愿陛下明诏有司事有可否不间侍从百执之臣不以轮对使各罄其忠其言可用虽无谋援当力主其说未有成绩不可遽加进擢以为贤者之嫌庶几羣谋用而勲业济矣

都官郎官袁燮上奏曰臣不佞四月六日猥以庸陋获对清光敷陈治道劝陛下以延访英髦读毕臣复口奏申述延访之意谓陛下欲周知是非得失之实要在勤於好问陛下首肯再三圣诏云问则明於是悚然深服圣人谟训如此之简且切也退而与朝士言亦无不称赞圣言之简要陛下既洞见此理臣以为必能日与贤臣往复问答开广聦明期大有为於天下而侧听十旬陛下端拱渊默尚如曩时臣窃惑焉岂圣意自有主耶臣闻易之乾曰君子学以聚之问以辨之乾君德也谓学虽甚富而心有所疑不辨不明此所以贵乎问也中庸曰舜其大知也与舜好问而好察迩言仲虺告成汤曰好问则裕自用则小以是知勤於好问实帝王之盛德陛下既知如是而明则当知夫反是而暗明则光辉旁烛无所不通暗则是非得失懵然无辨岂不大相远哉且今日在廷之臣孰有某善孰有某能孰可以当重任孰可以办一职孰为人望所归孰为清议所贬陛下能尽知之乎当今之务何者为纲何者为目何者当先何者当後所未立者何事所未革者何弊陛下能尽知之乎吏贵乎亷而贪浊者衆吏贵乎良而惨酷者繁或催累年积欠鞭箠不止或借朝廷威令罗织无辜此百姓所以不堪其苦也陛下能尽知之乎将帅拥兵固有忠於为国者矣而多徇私者固有勇於立功者矣而多怯懦者固有勤於阅习者矣而多苟简者掊克日甚名籍多虚此缓急所以不可仗也陛下能尽知之乎凡此数条臣窃料陛下未必尽知也夫以圣德纯茂而於此未能尽知其故何哉亦惟端拱渊默而罕?於清问而已今宰执奏事陛下犹有所咨访自从臣近列得闻玉音者寡矣况踈远者乎此国家之大患临政虽久而治功未立皆由此也或以为人主一言之失史官书之天下议之问而不当不如勿问臣窃谓不然自古帝王之言岂能无失惟得贤臣开陈正救归於至善而已岂可畏人之讥议而终於不问哉陛下诚能自今以往有疑必问咨访宰执日益加详至於从臣之献纳台谏之奏陈百官之轮对监司郡守之升殿者人人咨访究其所藴必将披沥肝胆效其忠诚而事无钜细岂有所不知哉臣又闻皇太子天资英粹率由善道可谓盛德矣而於接对宫僚之时亦罕有所访问盖非不欲问也其意以为圣父渊默於上而子道亦当尔也臣尝观一介之士欲自植立者苟有所疑亦必咨问况主器之重所关甚大而可不以是为急乎此在陛下以身帅之陛下躬好问之诚率之於上而以臣所奏宣示东宫晓然知好问之益每一月具所与宫僚问答之语悉以上闻则智虑日明德业日充诚宗社无疆之休也陛下毋忽臣言

元世祖时赵天麟上策曰臣闻明堂之材非一树之枝太平之功非一士之略以衆人之听为听则其听益聦以衆人之视为视则其视益明尧有衢室之问舜有緫章之访兼天下之智悉天下之情故能文武圣神受皇天之眷命温恭濬哲增玄德於无穷此帝王之极功古今之共美也今国家体尧齐舜坐阜天民自先帝以来乾坤再立日月重明一家之典式方新万姓之风俗渐变太和方立厄运还来有共工崇伯之徒扇滔天方命之祸上玄降鉴殱厥渠魁复用贤臣爰修治具然而覆盆难照之地生灵无告之都余风未殄盛化未弘知此事者莫及官吏不加详问孰肯明言臣谓内外官僚并膺天命或申风化或举宏纲或整治军民或监守营办各居其职各掌其事斯皆逹情弊之渊源见利害之精微皆有区区为国之心坦坦至公之论以国家虽开言路未尝专询于百官彼百官其意将曰布衣之人绰绰余裕无官守之拘而有言责之阶则上自朝廷下及军民无非所当言者故敢言之也今吾辈既当职分职分之外非所宜知进则恐有侵官之嫌退则自违忠恳之志於是超然无惧敢陈仁义於王前者万无一二焉臣窃惜国家之听覧犹有所遗而百官之忠告未获尽伸也唐文皇贞观五年诏百官言得失中郎将常何武人不涉学家客马周为条二十余事皆当世所切太宗恠问之何以实对且言周忠孝人也此盖无学者假手於人而为之亦足以见其友之何如也且方今山野草茅之人白屋衡门之士犹使之上书陈言况内外之命官乎伏望陛下增光鸾纸垂问鵷聨旁及外路之官俾适中心之愿天人之相通奚以审之帝王之一揆奚以行之朝廷之美庆奚以增之古今之大体奚以施之守成之治道奚以先之化刑之先後奚以言之纲常之正理奚以本之外方之未服奚以来之闾阎之疾苦奚以救之有司之私弊奚以革之食货之富庶奚以致之其此等未能悉数者皆奚以问之凡省台院部及管民官五品以上内外诸衙门三品以上官并各对之凡官品不在限内而欲对者听凡无文者具实事凡所对在京师者就呈都省在外者缴申所统达于都省都省未敢开拆照视乃奏闻于上上命大臣议之於是都省判送礼部礼部官察院官一同评议既定具呈都省都省及御史台翰林院官议其可行者奏闻而行之凡言中者至考加阶不中者无罪凡英材卓荦超絶伦流者别行不次用度若然则国家之听覧无遗百官之忠告获伸虞书云明四目达四聦此亦其一也

天麟又上策曰臣闻国家之政或有弛张下民之心即殊哀乐验於民而知其政听其声而见其情盖在心为志?言为诗诗有六义之分道无二端之异一言可以蔽之思无邪焉耳矣所以衆史掌於前圣人删於後三百余篇班于六经固非轻也岂惟此哉上世以来稗官尝立九流之内小说预焉凡道听涂说之所造闾里小知之所及亦使缀之而不忘庶或一言之可采也战国而下緫揽权纲以为狂夫之议鲜有得中圣人之书足以为法是以天子不采诗诸侯不贡诗乐官

不达雅国史不明变惟汉武之朝定郊祀之礼祠太一於甘泉祭后土於汾隂乃立乐府而采歌謡於是有代赵之讴秦楚之风然帝徒能好名而不复察实故当时之体断不能肩上世帝王之治也方今圣主拱极贤臣毗政羣生已遂四海咸宾又奚须市井闾阎之语哉但以古今圣贤之所同者志於仁而已厚其民而已是则同若夫政事之因时损益之中节则不同也何则议结绳之事於耀文之世岂能行乎谈无为之理於救弊之际岂可从乎故虽有先王之陈迹而亦未能一一尽从之也遂不免於旁搜远览博达羣情庶乎殊涂而同归百虑而一致也圣明开言路之後陈言者莫非通经典之儒士习文法之吏员皆持大体以泛言未悉舆论而备纪由是观之则市井闾阎之语亦寔不可弃者也昔尧有四凶尧不能去及舜为相而去之非舜之明明於尧也以舜之陶渔耕稼在下亲被其苦故知之也况天聦明自我民聦明天明威自我民明威可不先於民乎臣窃以为国家若立采风謡之官则下民之瘼可以知矣守令之贤愚可以辨矣朝廷之得失可以闻而戒之矣又审市价之高低则知民之所趋尚者矣察方俗之善恶则知政之所当加者矣聆歌颂之和声则知法之所当守者矣伏望陛下令绣衣使者廵行之兼采闾阎风謡达之宪台凡政事之失者移文都省改张条目奏闻丹阙付于随处行省而行之所以广仁恩也凡祝颂之和者行下太常播为雅颂奏闻丹阙荐于天地宗庙而歌之所以广孝敬也仁恩孝敬既广於上而百姓心和于下矣心和则气和气和则形和形和则声和声和则天地之和应矣故隂阳和风雨时甘露降五谷登朱草生山不童泽不涸麟凤在郊薮龟龙游於沼此盖和之至极也圣人云移风易俗莫善於乐其此之谓欤

历代名臣奏议卷二百








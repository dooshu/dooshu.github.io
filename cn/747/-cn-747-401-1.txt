○对升高判

〈解式与长年行，因升高不从所视，遂杖之。式诉州，断斗论，省科失入。〉

罚惩其淫，礼主於敬。若长幼而失节，在典刑而无舍。蠢尔解式，从於长年。三人而行，尚闻择善；十年以长，非可肩随。况侍上邱陵，不能向其所视；如问及物，其将对以何词？无仪所谓於伊人，有体自均於《相鼠》。杖其傲礼，固未乖宜。昔者蜡毕出游，言偃问其何叹？幼而不逊，尼父叩其夷俟。合志为友，前言犹且不嗤；年长以倍，今日云何致罚。必若齿於乡党，则应金作赎刑；如或列於父兄，岂可求之凡斗。失入宜从省见，定刑更待州申。钦哉惟刑，舍此将滥。

赵不为

不为，开元时擢书判拔萃科。


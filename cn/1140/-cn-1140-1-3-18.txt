重建东昌考院记

东郡自汉以来缙绅宿儒用文学起家者常岿然甲天下才俊之士比肩立而其地滨於河吏民重困南北冠盖之往来者舟车交错或一时并至则无官舍学使者往往驻节以冬月盖取河水腹坚舟楫不通得乘隙以校士也戊戌春既毕试郡诸生佥言考院不可不复状其略曰国家崇重学校视学有专官校士有别署今假馆於御史台巡按之所无以候台使者有司多惶愕失措其不便一考棚费竹木无算郡故平壤濯濯无深山茂林至发屋材以从事事已撤去既费且劳聊城为独累其不便二考院旧有瓦棚高明爽垲今败苇朽木取办一时卑暗闒茸风雨不蔽其不便三公能不鄙夷诸生有前此之考院在其废而仅存者尚什之三盍修复之余是其请而难其费无已与诸生酌夫聚沙成垤聚水成川诸生之新者能五人一金乎旧者能十人一金乎计合郡之士将万人金可得千计其富而好施者旌之其不足者官为补之如是而役可成也诸生皆应曰诺郡县上其事於东昌道道上之巡按御史皆报可於是分檄诸州县各置簿募如约余为诸生先而太守卢君及司理刘君殚力经营以竣厥役自堂庑厅厨及吏胥执役之所无不毕备又构瓦棚使高敞夫然後学使者有驻节之安诸生无不便之叹矣或告予曰君之试事毕矣是不可俟诸後人乎夫事苟便於士民缺於昔创於今可也况踵旧举废嘉与多士维新吾职也夫需者事之贼也勇者功之府也後之人因而守之时而修之则不劳而可久此有事斯役者之不可不记也卢君名紘湖广蕲州人与予同榜为己丑进士刘君名士龙河南睢州人壬辰进士余以次可考焉


答江西巡抚王又池


辱翰示，并掷还原启，俱领悉。

临川丈田事，偶有闻，即以告，今事已竣，法无阻滞，则其人亦不必深究矣。此举实均天下大政，然积弊丛蠹之余，非情核详审，未能妥当。诸公宜及仆在位，做个一了百当，不宜草草速完也。前已属该科老成查参，将此件不必入参，正欲其从容求精耳。江右事已就理，独五县未完，谅数月之内，即可了结；俟通完之后，具奏未晚。

人旋，贱恙尚未全愈，力此草草，统惟鉴存。






○邊方用人疏 【 添設參贊道】

以下文莊為宣府巡撫時所上

題為邊方用人事、照得宣府地方、控禦胡虜、切近京師、實為北門屏蔽、而口外獨石赤城等八城堡、孤懸境外、尤為宣府重地、往年逆虜入寇。守將匪人。雲州失守、人心動搖。從而掣回獨石馬營人馬。以致憑陵無忌。直犯居庸。使當時八城得人固守。必不至此。由是觀之。其為重地可知巳。但八城相離宣府窵遠。葢自正統景泰以前、俱用副將分鎮。仍有文臣一員在彼。協贊行事。故得事體周當。兵食有方。前行之巳有明効、然所用文臣。又必管理軍中事務。若止管粮。亦為非便。今看得彼中分鎮右參將都指揮黃瑄、號令頗嚴、素有執守、可謂得人、惟無文臣協助辦理、未免規畫未周臣雖濫叨巡撫不能專在彼處。即目虜酋變詐、聲言入寇、且龍門所侵犯二次、獨石馬營、累有奸細踪跡、雖即退回、其謀不測、緩急之際、難保無虞訪得監察御史張鵬、曾經巡按口北、戶部郎中王育曾在赤城管粮、兩人俱負才能、俱有潔操、口外軍人傾慕風采、臣一介庸腐、素不知人、但薦賢為國、區區寸誠、可對天日、伏望　聖恩軫念邊方重地、用人重務、特敕該衙門會同看詳臣言、倘無妄謬、將各官定奪一員。邊堡設參贊道臣不常銓序故要詳定職事名目量陞職事名目。仍照往年事理。賫敕前來管事。兼管粮儲。則邊方之幸也。


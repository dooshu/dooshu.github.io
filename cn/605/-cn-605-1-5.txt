奇字问序

夫《尔雅》不识蔜，字书不见挕，字学之难穷也，自古记之矣。余内手扪心，胸中贮有几字，敢学扬子云乃来玄亭问字也？然余尝见人读书及自读书，目数行下，奇字历落，不究训诂，混入眼中，若可解，若不可解。如人忙中吃饭，泥沙与餴饽同咽，胾骼与沫饽同啜者多矣。有旁观者，摘一二字诘之，始茫然不能置对。如或不问，则终身安之无忤也。

余不能博闻洽记，近取《左》《国》《史记》两《汉》《文选》《庄》《列》《韩》《管》诸书在人耳目前者，聊摘其一二奇字解释之，以自问问人，颇有奥义，犹之天台雁宕五泄洞岩近在鞋靸下，天下人裹粮宿舂，千里来游，问之山下里人，鲐背苍耇，多有不至者。咫尺松楸，茫然如云雾，亦是大可笑事。又有如越人食蟛蜞桀步，稚子狎弄，而山东人见之，以为鲨虎，无不惊走。举以告越人，越人亦第笑之而已。余所辑字义，有如蟛蜞桀步之类，人见之而惊者，存以待人之问；又有如天台雁宕，人问及而余之不知者，存以自问以待人之问。故名之曰《奇字问》焉。

虽然，余以为奇，而人且耳而目之者久矣。渔者握鳣，妇人拾蚕，则是其所见不同也。以此嘲余，余不任受。


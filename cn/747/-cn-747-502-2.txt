○尚书司门员外郎仲君墓志铭（并序）

君讳子陵，字某。其先鲁献公仲子曰山甫，入辅於周，食采於樊。其後鲁有季路，卫有叔圉，用儒行政事，代为家法。曾祖，始自彭城徙於蜀都。祖袭，博究六艺，州闾推重。考远，清静寡欲，好老严之言，三代旷僚，纯白不耀。君岁好古学，与同门生肄业於峨眉山下，采摭前载可以为文章枢要者，纟由绎区别，凡数十万言。大历十三年举进士甲科，调补秘书省校书郎，历同官醴泉二县尉。贞元十年举贤良方正，拜太常博士，转主客司门二员外郎。十八年六月乙巳，寝疾殁於靖恭里第，享年五十有九。君修身悫固，为学精力，其初典校，有诏百执事详定冕服，炳然上奏，得礼之中，再仕甸内，皆参奉常论撰之务。后苍二戴曲台石渠之论乖疑难正者，咸折中焉。有司请正太祖东向之位，而祧献懿二主，议者云云。君议略曰：“九圣在天，二祖在祧，国家卜代，其年未始有极，宜立定制，为万代程，请迁二主於德明兴圣庙。”词甚切正，後以异论纷纷，又著《通难》一篇，引经据古，诸儒不能屈。虽留中未下，而知礼者直之。为郎三岁，受诏典黔中选补，赋禄清平，南人悦焉。皇皇者华，道於故里，里中人以为荣观。复命逾年，稍进郎位，循性诣理，恬於声荣。聩然放怀，以冯唐、颜驷自况，修词甚博，推本六经，赋诗类事，往往有卓异不羁之韵，邃於礼服，上下古今仪制，著《五服图》十卷，自为一家之言。起庸蜀诸生，以文义自达，至礼官元士，三登於朝，讲义洽闻，不疚不合。与夫凭覆露，乘地资，而至大僚丰禄者，难易殊矣。子云耆老，相如多病，内外洒埽之日，图书尊酒而已。升东荣而复者，假他人之室，可悲也夫！其嫠嗣郢王之藻女，宗室公宫，称其贤淑，生一子无颇，幼学而孤，卜七月甲申，於万年县之某原，其理命也。德舆常忝知君，用深怛化，遗孤哀请，因直其词。铭曰：

噫仲君，直而文。心秉彝，学轶群。富宏议，畅嘉闻。中止水，外浮。理冥冥，化。刻圆石，识幽坟。


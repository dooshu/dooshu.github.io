○黄仙师瞿童记

郎州桃源桃花观，南岳黄洞元居焉。有弟子姓瞿字柏庭，年十四，太和未散，嗜欲不入，傲然怀厌世之志。大历四年庚寅岁，自辰溪来，稽首宇下，愿荫道域，厕役隶之末。仙师以慈物轸虑，遂许之。虽处童孺，给侍甚谨，在丑不弄，率性恭默。每旦暮仙师，修朝拜之礼，摄斋庄之色，焚香扌追磬，叩头擎跽，如临君父，如是者积一二岁不衰矣。或往往独行，入洞中，根究深处，信宿方返。仙师让之，辄云：“偶造佳地，遭遇神圣，耳汇气、草木、屋宇、饮食，使人澹然忘情，不乐故处。”因求愿偕往。仙师曰：“灵仙之府，必在左右，然尚幼小，谓所至之地，不即尔也。”无何，有丹砂之役，领至襄阳市。之下，齐人浩扰，则瞑目不视，神气醉泥，返至逆旅，通宵而後醒。问其故，捧手对曰：“太朴散坏者久矣，今之人圆冠方屦，以诈相尚，以利相市，馀所不堪。”方大骇其说，不敢以常仆仆之。其後数以前事请，仙师亦有意将逝，属暑雨坏道，不得果去。

八年癸丑夏五月甲辰晦，正衣服拜诀於户外，自言灵期逼近，难可留止，请自是往，至日月合於鹑首，复近於兹地焉。仙师少加抚爱，未即听遣。室有同学道士朱灵辨者，恐童子精神慑懦，为妖邪所攻，将欲载丹笔符而御之。童不怿，且多傲词，云他辰之相见，岁在降娄矣。庭际有大栗树，远人不过数仞，遂背行冉冉，从树旁灭没化去，有声隆然，如风飘雷震。众以为事出言妄，怪愕失次，驰告邻落，四围而索之，千崖沉沉，漠然无声。洞西行一二里，有巨蛇，威猛甚盛，自道中拖腹横据，势不得近。次至於东隅，见右足八指，罗印於地上，折弱八枝，纵横插植，若志冥验之数，馀不复睹。

先是未潜景之日，割芝圃间，获珉石，圆大如五铢钱，朗莹可爱，跪而授师曰：“此秦客所弃棋子也，幸加秘护，後有符契。”仙师、灵辨状之不昧，惜向时之无断，亻免然发箧，复睹故物，其惭愧慕望者，可胜言哉！後经时，曾白昼假寝，辄幻罔而至，备申抠衣之敬，诊其容态，但以承事尊上为疲耳，至於日者之约无替焉。

仙师以建中元年自武陵卜居於庐山紫霄峰下，古坛石室，高驾颢气。载弱岁慕道，数获践履其域，话精微之际，得与闻此。太息良久，自感悟曰：神远人乎哉？道远人乎哉？夫瞿氏之子，受天之气，生人之世，百骸六脏，非有卓然异色也，以一诚之志，唯岩洞是慕，彼秦人之宅，尚得而往。况仙师遁迹空山，垂二十年，根之以浑元，守之以太和，遗肢体，冥耳目，息归於踵，神舍於素，窈窈冥冥，中含至精，方将入天地之门，游化初之原，磅礴万物，不见其朕，岂迟鸾鹤之驭而满其道欤？门人先往，而师资尚淹留尘世，天其意者以时人溺於膻腥，汩乱正气，多札瘥夭昏之患，使布阴德，大拯生命，符三千之数耶？弟子风波之民，不能自拔泥淖，继芳金籍，徒以区区文字，纪其糟粕，不亦悲夫。然庶示於好事者，共为起予之地耳。贞元元年八月二十日，符载记。


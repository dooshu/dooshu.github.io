◇设无碍福会教

僚纪：大士广济，义非为己；道弘群生，种种方便。所以虚己乐静，表之内经，确乎难拔，著自外典，又加独往，斯意足论。隐不隔真，乃为菩萨。庐山东林寺禅房智表法师，德称僧杰，实号人龙，怀道守素，多历年所，不为事屈，不为时伸，上下无常，一相无相。遂能舍彼耆暗，来游垢浊；兴言一面，定交杵臼。余以薄德，谬临大邦，教义未闻，贵贤总至。昔绮、季之出汉年，巢、许之兴唐日；兹乃圣主流慈，天泽滂被，异人闲出。复在此辰，不胜舞蹈帝之恩普也，克今月十日，於栖贤寺，设无碍会，并致敬开士，躬谘圣福，下筵餐道。凡厥民隶，爰及庶士，罔不率从，咸皆请业，上答乾慈，永同彼岸，外依事宣行。（《广弘明集》二十八上）


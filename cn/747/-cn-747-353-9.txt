○上肃宗辞摄冢宰表

臣闻古者殷高宗在谅ウ之中，百官听於冢宰，更无事迹，但存文字。且一时之事，礼不相沿。今残寇犹虞，日殷万务，皆缘兵马屯守讨袭，善算良谋，立胜擒敌。陛下若行古之道，居丧不言，苍生何依，百事皆废。伏读国家《起居注》，亦於礼部检见旧敕。恭惟太宗、高宗、大行皇帝在位之日，皆有国哀，视事不辍，以为君临天下，难徇常情。今遗诏有处分，皇帝宜三日而听政。陛下遵太宗故事，则无冢宰；遵大行皇帝遗诏，便合听朝。万姓禺禺，不胜大愿。伏惟陛下知理国之重，顺人心之切，以义断恩，从宜无改。今朝臣一命已上，皆言臣心貌朽，加以疾病，事有急速，断在须臾，凡圣不同，岂合受诏？陛下发哀已五日矣，愿准遗诏听政，则四夷万国，无任悲幸。


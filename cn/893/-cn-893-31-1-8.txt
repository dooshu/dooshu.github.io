旧唐书·文苑列传





刘昫


李白，字太白，山东人。[一]少有逸才，志气宏放，飘然有超世之心。父为任城尉，因家焉。

[一]李阳冰、魏颢、刘全白、范传正诸人之作，皆以太白为蜀人。即以太白之诗考之，亦以巴蜀为故乡，东鲁乃寄寓，昭然分别。而刘氏独以为山东人。按杜子美诗：“近来海内为长句，汝与山东李白好。”元微之《杜工部墓系铭》：“是时山东人李白亦以奇文取称。”疑太白寓家山东日久，故以山东称之，旧史遂承其误欤?若言父为任城尉，因家焉，则更与范传正《新墓碑》所云“父客高卧云林，不求禄仕”者全不同，未知又何所本。



少与鲁中诸生孔巢父、韩准、裴政、张叔明、陶沔等隐于徂徕山，酣歌纵酒，时号竹溪六逸。天宝初，客游会稽，与道士吴筠隐于剡中。筠征赴阙，荐之于朝，与筠俱待诏翰林。白既嗜酒，日与饮徒醉于酒肆。玄宗度曲，欲造乐府新词，亟召白，白已卧于酒肆矣。召入，以水洒面，即令秉笔，顷之成十余章，帝颇嘉之。尝沉醉殿上，引足令高力士脱靴，由是斥去。乃浪迹江湖，终日沉饮。时侍御史崔宗之谪官金陵，与白诗酒唱和。尝月夜乘舟，自采石达金陵，白衣宫锦袍，于舟中顾瞻笑傲，旁若无人。初，贺知章见白，赏之曰：“此天上谪仙人也。”禄山之乱，玄宗幸蜀，在涂以永王璘为江淮兵马都督、扬州节度大使，白在宣州谒见，[一]遂辟从事。永王谋乱，兵败，白坐长流夜郎。

[一]太白避地庐山，为永王所迫致，是于《忆旧》《书怀》诗及《为宋中丞自荐表》甚明，旧史谓白在宣州谒见者误也。



后遇赦得还，竟以饮酒过度，死于宣城。有文集二十卷，行于时。






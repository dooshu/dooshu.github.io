祭李于麟先生墓文

维川岳之流峙与日星之光鋩哲人锺其气之扶舆清淑兮亶郁蔚而成文章惟先生之间出兮羌负才而倔强及其卓然成一家言兮卒莫敢与颉颃世哓哓而异喙兮曾不免乎雌黄拥沟浍以自雄兮旋失色於望洋虽其胤嗣斩焉而天下之士读其书想见其人亦必为之吊古而旁徨章闻风以嘅慕过丘陇而心伤表尔墓封尔藏青尔裔孙之衿新尔白雪之祠堂维海洋洋兮维岳苍苍揽先生之大风兮将百世其犹未央


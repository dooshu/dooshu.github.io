杨少师一清四首

【将至凉州】

雉堞连云十里城，将臣开府此屯兵。

山连虎阵千年固，地接龙沙一掌平。

塞上马嘶春草绿，村中人和凯歌声。

只因边徼无烽火，忘却关山是远行。

【五月七日先皇帝忌辰次涯翁先生诗韵】

白头攀望鼎湖弓，犹忆含香侍从同。

周咏恩深余《湛露，虞弦响绝更薰风。

伤心遗诏龙沙外，注目宸容豹尾中。

六载归朝无寸补，轻车空踏软尘红。

【希大司马扈驾至淮安便道过江访余石淙精舍感今忆昔口占一首】

停云回首意如何，杨子江头一棹过。

老去多情怜水石，闲来开眼看风波。

门墙旧侣雕应尽，灯火通宵话转多。

更约扁舟和月宿，荻花深处听渔歌。

【嘉靖四年奉诏督师西征再蒙温旨有赵充国马援之褒感而有述】

西北风尘帝顾多，老臣承诏出岩阿。

便宜欲上赵充国，矍铄还非马伏波。

十乘戎行新节钺，三边精采旧关河。

极知君命如山重，感激浑忘两鬓皤。


18　鄉遂互爲軍制田制


鄉有軍制，無田制；遂有田制，無軍制。【原注】疏云：「鄭注互見其義。」

【元圻案】遂人疏曰：「小司徒注云：『鄉之田制與遂同。』在彼鄉中，惟見出軍，無田制，此遂人唯見田制無出軍法，故鄭彼注云『鄉之制與遂同』。此遂之軍法，追胥起役，如彼六鄉，互見其義，明彼此皆有也。但彼此雖相如，細論之仍有稍異，以其六鄉上劑致民，六遂下劑致甿，六鄉上地無萊，六遂上地有萊，是其稍異也。」〇王氏詳説曰：「六鄉所言伍、兩、卒、旅、師、軍，詳於軍制；六遂所言遂、溝、洫、澮、川，詳於田制。然軍旅未始無田，田制亦未始無軍，要之互文見義也。」






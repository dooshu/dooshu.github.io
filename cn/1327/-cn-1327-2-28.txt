王孝子寻亲记


王政，承德郡学诸生也。在襁褓时，父重华商于京师，以醉后与人斗殴，误杀人，亡命古北口，在围场为人佣作食力。自是三十余年，音耗断绝。政年弱冠，颇能读书，时时作寻父想。祖母林、母马哭挽之曰：“汝知汝父貌乎？何寻为？”

又数年，泣告祖母及母曰：“天下无无父之国，今明明父在而任其飘流异域，不能服劳奉养，尽子职之一日，天下复何贵有人子矣？”祖母曰：“吾耄矣，岂不愿汝父归？第念汝足迹未尝出里门一步，年来虽据道路传言，汝父在古北口，然沙漠风云，非汝所惯。而况外而道路崎岖，内而家无担石，资斧将焉措？”政曰：“无足虑也，儿自佣书卖字，以为路费；即不然，乞食亦所愿也。”祖母及母终禁之。

政乃伺隙潜行，走京师，访诸父执。佥曰：“前数年确知其在古北口围场谋生，然一岁之间，屡易其地，已难踪迹。况迩来久沉鱼雁，仍在故处否，莫可稽矣。塞外荒凉辽阔，欲遍历其境，虽穷年不可得，子将若之何？”政唯唯谢指导，竟赴围场，凡人迹可及处，无不到，见人即拜问。或曰仿佛有之，则喜形于色；或曰未之见也，则忧从中来。茫茫然不辨东西南朔，信足所至，日必百余里。其间有竟日一食者，有竟日不一食者，有并日不得食者。夜则投古刹中栖止，或露宿岩壑间，往往遇虎狼，濒死者屡，而政卒无退悔心。跋涉年余，十指皴裂，双足重茧，面目黧黑，形貌骨立，真乞人之不若矣。而寻父之志，虽百折不回。

一日，行至围场极北，倦极，见道旁关壮缪庙，趋憩廊下，坐而假寐。矇眬间，闻门外喧呶声。惊醒出视，见一叟挥拳斗两少年，少年皆仆，狼狈殊甚，而叟挥拳殴不已。政劝止之，纵两少年去，叟怒未息。政曰：“昔者吾父以斗误杀人，遂出亡，吾至今犹有余痛。故凡见斗殴者辄阻之，不听则以身翼之，恐其蹈吾父覆辙也。叟诚勇，何必与此龌龊少年较哉？”叟曰：“聆若言，非此间人，顾何以至此，而惫敝之状可掬也？”政告以故，且拜问老父踪迹。叟讶曰：“汝吾子耶？吾王重华也。吾母林，犹健饭耶？汝母马，亦无恙耶？”相与抱持大哭，遂偕归。举室相庆，闾里啧啧称孝子。是年政游郡庠。事在光绪初元也。






陈情赠友人





延陵有宝剑，价重千黄金。观风历上国，暗许故人深。归来挂坟松，万古知其心。[一]懦夫感达节，壮士激青衿。[二]鲍生荐夷吾，一举致齐相。斯人无良朋，岂有青云望?临财不苟取，推分固辞让。[三]后世称其贤，英风邈难尚。论交但若此，有道孰云丧。多君骋逸藻，[四]掩映当时人。舒文振颓波，[五]秉德冠彝伦。卜居乃此地，共井为比邻。[六]清琴弄云月，美酒娱冬春。薄德中见捐，忽之如遗尘。英豪未豹变，[七]自古多艰辛。他人纵以疏，君意宜独亲。奈何成离居，[八]相去复几许。飘风吹云霓，[九]蔽目不得语。投珠冀有报，按剑恐相拒。[十]所思采芳兰，欲赠隔荆渚。沉忧心若醉，[十一]积恨泪如雨。[十二]愿假东壁辉，余光照贫女。[十三]

[一]《新序》：延陵季子将西聘晋，带宝剑以过徐君。徐君观剑，不言而色欲之。季子为有上国之使，未献也，然其心许之矣。致使于晋。顾反，则徐君死于楚，于是脱剑致之嗣君。从者止之曰：“此吴国之宝，非所以赠也。”延陵季子曰：“先日吾来，徐君观吾剑，不言而其色欲之，吾为有上国之使，未献也，虽然，吾心许之矣。今死而不进，是欺心也。爱剑伪心，廉者不为也。”遂脱剑致之嗣君。嗣君曰：“先君无命，孤不敢受剑。”于是季子以剑带徐君墓树而去，徐人嘉而歌之曰：“延陵季子兮不忘故，脱千金之剑兮挂坟墓。”鲍照诗：“我方历上国。”



[二]《诗·国风》：“青青子衿。”《毛传》曰：“青衿，青领也，学子之所服。”



[三]《史记》：管仲夷吾者，颍上人也。少时尝与鲍叔牙游，鲍叔知其贤。管仲贫困，常欺鲍叔，鲍叔终善遇之，不以为言。已而鲍叔事齐公子小白，管仲事公子纠。及小白立为桓公，公子纠死，管仲囚焉。鲍叔进管仲，管仲既用，任政于齐，齐桓公以霸，九合诸侯，一匡天下。管仲曰：“吾始困时，常与鲍叔贾，分财利多自与，鲍叔不以我为贪，知我贫也。”



[四]徐勉诗：“壮思如泉涌，逸藻似云翔。”



[五]颜延年诗：“舒文广国华。”张铣注：“舒其文章。”



[六]《周礼·大司徒》职云：五家为比。《遂人》职云：五家为邻。郑玄注：郑司农云：田野之居，其比伍之名，与国中异制，故五家为邻。玄谓异其名者，示相变耳。《释名》：“五家为伍，以五为名也。又谓之邻，邻，连也，相连接也。”又曰：“比，相亲比也。”《汉书》：徙入舍祭灶，请比邻。



[七]《周易》：“君子豹变。”



[八]《古诗》：“同心而离居。”



[九]《离骚》：“飘风屯其相离兮，帅云霓而来御。”王逸注：“回风为飘。飘风，无常之风，以兴邪恶之象也。云霓，恶气也，以喻佞人。”



[十]《史记》：“明月之珠，夜光之璧，以暗投人于道，路人无不按剑相眄者，何则?无因而至前也。”



[十一]陆机诗：“沉忧萃我心。”张铣注：“沉，深也。”《诗·国风》：“行迈靡靡，中心如醉。”



[十二]魏武帝诗：“惋叹泪如雨。”



[十三]《列女传》：齐女徐吾者，齐东海上贫妇人也，与邻妇李吾之属，会烛相从夜绩。徐吾最贫而烛数不属，李吾谓其属曰：“徐吾烛数不属，请无与夜。”徐吾曰：“一室之中，益一人烛不为暗，损一人烛不为明，何爱东壁之余光，不使贫女得蒙见爱之恩，长为妾役之事，使诸君常有惠施于妾，不亦可乎?”李吾莫能应，遂复与夜，终无后言。






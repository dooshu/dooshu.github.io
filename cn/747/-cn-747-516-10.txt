○大丕山铭

巨唐兴元末，下诏徵天下兵，将大有事於淮西。迟速等衰，於是焉在。我魏博节度使工部尚书御史大夫驸马都尉田公，选百金之士，马步五千，悉甲而遣。委银青光禄大夫试殿中监兼御史中丞苻公总之。洎贞元元年春一月，毕会於大梁，久之未进。

以其年冬十有一月，都统检校司空同中书门下平章事怀德郡王汴宋节度刘公申令诸军曰：“元凶李希烈，渴日为恶，罔克若天。流毒淮右，以逆乱干神器，以暴殄错天命。罪浮於潴宫，祸延於覆宗。上以德柔之，以仁绥之。如豺如狼，无革乃心，盖不得已而至於用兵，犹尚盘桓，伺其闲，然後肃将天威。勖尔有众，尔所不勖，其於尔躬有罪！”公由是夙夜祗惧，恭行明命，长毂雷野，高旗云。先次於许之扶沟，压境而守。示之以雄戟劲弩，坚之以深沟高垒。俾穷号蹙之，追悔靡及。负芒刺於背，生战栗於股。常耸外虞，不遑内事。二年夏四月，因蹙生变，霜刃窃发，身分蔡下，首悬藁街。浃辰之间，天下如镜。同文共规，华夷一贯。虽虞格有苗，轩庭涿鹿，王者之师，有征无战，不是过也。五月，有诏会大梁，洪班爵赏，劳以还师。肴酒淮海，金帛山邱。既醉而凯歌者，动以万计。享毕，改乘辕北之。信宿而济洪河，屯大坯，洗兵刷马，示以无事。卷旗虹藏，卧鼓雷伏。

公喟然叹曰：“昔马援南征，建标于桐柱；窦宪北伐，勒石于燕然。安敢厕于昔贤，倍多轻于茂实。”顾谓沛曰：“此皇上之威德，八座之丕绩，无述可乎？”沛从军三年，备睹戎事，敢不如命！刊石立铭：

如彼枭獍，蠢尔包藏。谓顺无益，谓逆无伤。据山裂壤，窃号猖狂。地所不载，天其必亡。皇赫斯怒，诏下万方。徵兵诸侯，出师勤王。殚我中司，翼尔鹰扬。朝渡孟津，夕次大梁。深沟淮右，高垒颍阳，有征无战，神诛鬼殛。向化者人，覆宗者贼。宇宙混一，车书同则。振旅阗阗，全军而还。昔我往矣，焚舟济河；今我来思，策勋铭山。山形磅礴，河流汹涌。垂声无穷，山河不动。








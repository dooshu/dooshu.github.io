○黄锺宫为律本赋（以“究极中和，是为天统”为韵）

玉律奚始，黄锺实先。潜应仲冬之候，仍居大吕之前。声既还宫，初协乎八音七始；数从推历，终由其两地参天。当其黄帝命官，太师授职。参六吕以迭用，本一阳而立则。八风自此以条畅，万物於焉而动植。权衡有准，知累黍之无差；寒暑相生，谅循环而不极。是知召吕者律，为君者宫。既从无而入有，可原始而要终。声虽发外，气本从中。或煦或吹，根初九爻而立纪；日来月往，首十二管以成功。懿夫肇启乾坤，潜分节候。见历数以无紊，顾萌芽而欲秀。革彼应锺，先乎太蔟。克谐韶，惟子野以能知；自得厚均，匪伶伦而莫究。故洪纤溥畅，上下无颇。腾葭灰而渐散，映缇幕以方多。初感於人，复京房之姓氏；终昏於地，成燕谷之阳和。俾玉烛以调均，与璇玑而错综。於以宣於四序，於以贞乎三统。自然功归不宰，理叶无为。盖阴阳之变化，信气序之推移。雄凤鸣而雌凤应，盖皆类此；商为臣而徵为事，未足方斯。为律之本兮既如彼，为天之统兮又如此。明廷乐协，宁俟於李延年；皇上声为，岂惭於夏後氏。既而荣发枯槁，春流遐迩。愿一变於寒枝，复生成兮若是。


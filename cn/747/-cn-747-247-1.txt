○论巡察风俗疏

陛下创置右台，分巡天下，察吏人善恶，观风俗得失：斯政途之纲纪，礼法之准绳，无以加也。然犹有未折衷者，臣请试论之。夫禁纲尚疏，法令宜简，简则法易行而不烦杂，疏则所罗广而无苛碎。窃见垂拱二年，诸道巡察使所奏科目，凡有四十四件，至於别准格敕令察访者，又有三十馀条。而巡察使率是三月已後出都，十一月终奏事，时限迫促，薄书填委，昼夜奔逐，以赴限期。而每道所察文武官，多至二千馀人，少者一千以下，皆须品量才行，褒贬得失，欲令曲尽行能，则皆不暇，此非敢惰於职而慢於官也，实才有限而力不及耳。臣望量其功程，与其节帛，使器周於用，力济於时：然後进退可以责成，得失可以精矣。又今之所察，但准汉之六条，推而广之，则无不包矣，无为多张科目，空费薄书。且朝廷万机，非无事也，机事之动，恒在四方，是故冠盖相望，邮驿继踵。今巡使既出，其外州之事，悉当委之，则传驿大减矣。然则御史之职，故不可得闲，自非分州统理，无由济其繁务。请大小相兼，率十州置御史一人，以周年为限，使其亲至属县，或入闾里，督察奸讹，观彩风俗，然後可以求其实效，课其成功，若此法果行，必大裨政化。且御史出持霜简，入奏天阙，其於励已自修，奉职存宪，比於他吏，可相百也；若其按劾奸邪，发摘欺隐，比於他吏，可相十也。陛下试用臣言，妙择贤能，委之心膂，假温言以制之，陈赏罚以劝之，则莫不尽心而效死矣。何政事之不理？何禁令之不行？何妖孽之敢兴哉？


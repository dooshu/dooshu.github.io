○答李辅国请编皇帝奉迎上皇史册诏

朕恭承明命，亲总兵戎，扫欃枪之妖，拯生灵之患。宗社所祐，何往不克。虽兆自於艰难，而终盛於丕业。昨日星动顺，鸾舆回京，仰戴君父之恩，重欢侍省之庆。拜迎之日，得展孝诚，特荷恩慈，多惭薄德。遂得祥风引旆，瑞雪洒途，宫阙生光，感应昭著。卿为朕心膂，夙夜忠勤。所请宣付史馆宜依。


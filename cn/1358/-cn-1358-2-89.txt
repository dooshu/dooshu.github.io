芦花被

亡友邱彦能藏《芦花被图》，盖模写酸斋梁山泺故事。貣泰甫首题律诗一首，吴子立继之，其馀数首而已。彦能宝惜此卷，不妄与人题，后遇吴敬夫，以其有诗名，出而求题。敬夫为赋数首，皆不惬意。最后一首云：“秋风吟就芦花被，一落人间知几年？泽国江山今入画，诗人毛骨久成仙。高情已落沧洲外，旧梦犹迷白鸟边。展卷不知时世换，水光山色故依然。”彦能喜，始请登于卷。彦能尝以唐三学士《弈棋图》求题，予为赋绝句云：“三人当局各藏机，思入幽玄下子迟。毕竟是论证高一着，风檐日影静中移。”彦能叹赏。敬夫亦以《雪》诗见示，予和其“西”字韵云：“夜静有舟来剡曲，时平无马入淮西。”敬夫亦加誉焉。予时年甚少，敬夫为乡前辈，彦能亦倍年以长。二人墓有宿草久矣，因念旧交，为之慨然。


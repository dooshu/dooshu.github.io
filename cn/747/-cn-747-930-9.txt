○谢恩宣示修丈人观殿功毕表

臣某言：伏睹长平山惠进禅师行真奏，伏惟宣旨重起立丈人观真君大殿功毕者。圣造旁敷，仙祠重创，巨功克懋，灵迹迹荣。

伏惟陛下德洽万方，惠分二教。文风遐布，殊庭效柔服之诚；武烈光宣，异俗禀雪霜之令。蓬宫柰苑，咸遂兴修，寰区瞻礼乐之容，夷夏识元缁之训，功侔太古，美冠前王。去冬以丈人观置立年深，堂庑凋坏，命高僧而制度，赐物力以兴隆。於是运石他山，伐材幽谷，梗丹入用，剞劂程能，俄成大壮之功，克致齐天之固。虚檐瞰日，广砌横空，拂危梁，风生疏牖，垣墉不改，图画如新。截冈阜而豁庭除，辟沟源而护阶磴，冲流莫及，迸石难侵。遥符睿圣之慈，显比殊常之绩，集奇功於不朽，增圣寿於无疆。臣叨列元关，夙深皇泽，唯虔焚炷，上答休明。不任。


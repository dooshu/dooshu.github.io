◇诏仆射李冲领军于烈（太和二十年十二月）

陆睿、元丕，早蒙宠禄，位极人臣。自与卿等同受非常之诏，朕许以不死之旨，思得上下齐信，以保大义。朕于卿等，常忘短弃瑕，务相含养。岂谓陆睿无心之甚，一至于斯！乃与穆泰结祸，数图反噬。以朕迁洛，内怀不可，拟举诸王，议引子恂，若斯之论，前后非一。始欲推故南安王，次推阳平王，若不肯从，欲逼乐陵王。讪谤朝廷，书信炳然。事既垂就，睿以洛都休明，劝令小缓，于是之后，两人复竞。然犹隐而弗闻。赖阳平王忠贞奋发，获泰之言，便尔驰表，得使正人纠慝，恒岳无尘。是以睿之愆失，处入门诛。朕谛寻前旨，许不尽法。反逆之志，自负幽明，违誓在彼，不关朕也。反心逆意，既异馀犯，虽欲矜恕，末如之何。然犹忆先言，兼以未颇异议，听自死别府，免厥孥戮，其门子孙，永世不齿。元丕二子一弟，首为贼端，其父无人明证，理在可观。但以言无炳灼，隐而弗穷，以连坐应死，特恕为民。朕本期有终，而彼自弃。卿等之间，忽及今日，违心乖念，一何可悲，故此别示，想无致怪也。谋反之外，皎如白日耳。（《魏书·陆俟附传》。陆睿与穆泰等同谋构逆，赐死狱中。高祖诏仆射李冲、领军于烈云云。冲、烈表云云。案：今本「诏」字误作「谓」，据文云「故此别示」，又据冲、烈表云「别垂明诏」，知此「谓」字必误也。）


陆处士治四首

【仕女观流水小景】

银塘秋水玉娟娟，霜叶漂红去渺然。

几欲题诗寄辽海，只应流水到君边。

【倦绣】

洞房深锁碧窗纱，玉树阶前护翠霞。

移得绣床浑不倚，金针愁刺并头花。

【张左虞过访漫答】

学稼甘吾老，看花喜客留。

鹤鸣童错应，莺语伎先酬。

山水将身隐，图书足卧游。

君家双玉剑，尚在匣中不？

【画丫兰】

玉戟棱棱应节分，枝枝柔玉纫香云。

凝妆拟待三更月，露染生绡六幅裙。


卷耳

（四章，章四句）


首章讲：此后妃为思君子不在而作。言居而相离则思，人之情也。今我于君子不在，果何如其为情耶？





采采卷耳，不盈顷筐。

卷耳，菜名。顷，是欹。筐，竹器。我以君子不在，而有事于卷耳之采，犹未满于顷筐。





嗟我怀人，寘彼周行。

人，指文王。寘彼，弃之不来。周行，大路也。斯时适念其君子，于是事为情夺，手为心制，不能复采。而卷耳之生于周行者，寘之周行而已。怀人在念，虽欲终其事而不能，顷筐不盈奚计哉！

二章讲：不特此也。





陟彼崔嵬，我马虺隤。

陟，升也。崔嵬，土山戴石者。虺隤，马病也。我以君子不在，欲陟崔嵬之山，以望我所怀之人而往从之，此我之心也。然登高必资于马，今我马则虺隤，而不能以升高，往从之计不遂矣。





我姑酌彼金罍，维以不永怀。

永，长也。怀，思也。则我之怀不能自已，而将何以宽之哉？我姑酌彼金罍之酒，使不至于长以为念，而稍宽其一二之思焉耳。要之夫妇之情，乌能以终恝耶？

三章讲：





陟彼高冈，我马玄黄。

冈，山脊。玄黄，病极变色。我以君子不在，欲陟高冈之山，以望我所怀之人，而往从之，我之意也。然登高必资于马，今我马则玄黄而不能历险，往从之计不谐矣。





我姑酌彼兕觥，维以不永伤。

兕，是野牛。觥，是酒爵，以兕角为之。则我之伤，不能自已，将何以解之哉？我姑酌彼兕觥之酒，使不至于长以为伤，而稍解其一二之忧焉耳。要之夫妇之情，乌能以类忘耶？

末章讲：





陟彼砠矣，我马瘏矣。

砠，石山戴土者。瘏，马病。我以君子不在，欲陟石出戴土之砠，以望所怀之人而从之。然登高必资于马，今我马则瘏病而不能进。





我仆痡矣，云何吁矣！

仆，御车之人。痡，人病也。御马必资于仆，我仆则痡而不能行，往从之计亦已矣。夫君子之归既不可得，往从之计又不可遂，使我如何其忧叹也！盖其愤郁之深，有非言语所能形容者矣。吁！后妃于君子不在而思念之。卷耳之寘，登高之举，金罍、兕觥之酌，无非甚其思念之情也，非贞静专一之至德，其能然哉！






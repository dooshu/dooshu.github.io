【同声歌】

〖乐府解题曰：同声歌。张衡所作也。言归人自谓幸得充闺房。愿勉供妇职。不离君子。思为莞簟。在下以蔽匡床衾□。在上以护霜露。缱绻枕席。没齿不忘焉。以喻臣子之事君也。〗

邂逅承际会。得充君（玉台作遇得充。）后房。情好新交接。恐栗（玉台误作瞟。）若探汤。不才勉自竭。贱妾职所当。绸缪主中馈。奉礼助烝（乐府作蒸。）尝。思为（《广文选》作惟。）苑蒻席。在下蔽匡床。愿为（《广文选》作得。）罗衾帱。在上卫风霜。洒（玉台、乐府作洒。）扫清枕席。鞮芬以狄（《诗纪》云。一作秋。）香。重户结（《广文选》作纳。）金扃。高下华灯光。衣解巾粉御。列图陈枕张。素女为我师。仪态（《广文选》作容。）盈万方。众夫所希见。天老教轩皇。乐莫斯（《广文选》作思。）夜乐。

没齿焉可忘。（○玉台新咏一。《乐府诗集》七十六。《广文选》十三。《诗纪》三。○吴骞拜经楼诗话引虫获轩笔记云。平子同声歌。洒扫清枕席。鞮芬以狄香。王制西方曰狄鞮。古诗中所谓迷迭、兜纳诸香。大都出于西域。故曰鞮芬狄香。鞮芬即狄香。重言之者。古人常有此文法。素女为我师。仪态刑万方。众夫所希见。天姥教轩皇。刑今本作盈。姥今本作老。皆非。《抱朴子》。黄帝论导养而质元素二女。徐孝穆文。优游俯仰。极素女之经天。升降盈虚。尽轩皇之图艺。与此意同。○逮案。鞮芬、狄香。重言之。说甚是。谓盈旧作刑。老旧作姥。不知根据何本。惟天老、天姥本同。又黄节汉魏乐府笺注云。张衡七辩曰：假明兰灯。指图观列。蝉绵宜愧。夭绍纡折。此女色之丽也。盖即所言列图陈、仪态万方也。《汉书》艺文志。房中八家有天老杂子阴道二十五卷。黄帝三王养阳方二十卷。列图以下。盖即汉志所言房中也。玉房秘决黄帝问素女玄女阴阳之事。皆黄帝养阳方遗说也。）


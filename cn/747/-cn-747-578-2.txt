○送南涪州量移澧州序

越有纳官之令以胜大敌，汉有羽林之制以威四夷。国家宠先中丞迈古人之烈，故君自未成童，品常第四，人犹曰于古为薄。汉北地都尉，以不胜任陷匈奴，而子单侯于瓶。济北相韩千秋以匹夫之谅奋触南越，而子延年侯于成安。君之土田之锡，犹挫于有司之手。始由施州为涪州，捍蜀道寇，昼不释刃，夜不释甲。曰：我忠烈允也，期死待敌。敌亦曰：彼忠烈胤也，尽力致命，是不可犯。然而笔削之吏以簿书校计赢缩，受谴兹郡，凡二岁。朝廷建大本，贞万邦，庆泽之濡，洗濯生植，又况涪州家声之大，裕蛊之志，宜尤被显宠者也。自汉而南，州之美者十七八，莫若澧。澧之佐理，莫逾于长史。以是进秩，人犹曰且有后命。永州多谪吏，而君侯惠和温良，故其欢愉异于他部。优诏既至，而君适雠于文。其往也独，故凡羡慕之辞，无不加等。噫！以君承荷之重，恭肃之美，四方之求忠壮义烈者，将于君是观。凡君子之志，欲其优柔而益固，愤悱而不忘，以增太史世家之籍，用是为贶，则拱壁大鼎，乌可以言重乎！


卷五十

<史部,诏令奏议类,奏议之属,历代名臣奏议>

钦定四库全书

历代名臣奏议卷五十

明　杨士奇等　撰

治道

宋孝宗时知南劒州罗愿上奏曰臣闻自昔大有为之君必先务富其民民有蓄积是乃国之所以为安富尊强也陛下仁圣天纵忧劳万民临御之久未尝一日不博谋群臣讲求治道监司郡守除拜必引见以观其能雨阳丰歉动关宸虑形於诏旨视四方有赋役偏重若民所疾苦不以久近必下不世之诏此诚天地父母之用心也然远方之民蓄积犹未实者意者吏不称也臣请略陈民所以贫富者数端惟陛下赦其愚少留听览臣窃见比年官兵既冗而归正养老之人发下州郡者又多州郡系省钱大率不足以自供上司每创有行下事件不言於何取费间有申审犹只言於系省钱内支而献言者又不深惟州郡之缺各出所见务以称明时立武之意添招增缮其说不一亦有初不详审旋知无益而公私劳费已广臣愿省部监司与州郡为一体通其有无爱惜民力凡献言欲於一路一州有所兴造者下有司斟量缓急不轻举事此富民之一端也今之为吏者相勉以办财赋谓民事为不甚急民知吏之厌事则武断者得以并兼於下其外方县道去朝廷远处遇有民讼又往往因而科罚如争田则以沃瘠认钱争婚则以妍丑定价甚者得理之人亦使纳钱而去号为贺喜钱如此远民安得有余臣愿戒部使者长吏加意民讼而严戢科罚此亦富民之一端也今大郡迎一帅守饰官舍戒舟乘庤器用及吏卒借请费或万缗送还亦如之卒有迁改又当别行营办以一郡而失万缗几如是财不困至於嗜进之吏耗公帑以事交结又不在数中臣愿精选其人使得满任而无数易此亦富民之一端也籍没之法古用以惩大奸慝後世盖轻用之吏或专仰此为术日夜察民有财产者傅致以罪而没入之以供无艺之费世亦因指以为能吏一夫陷罪尽室流散甚不称天子惠庶民之意臣愿且惩其尤者强盗?藏及受财故出入死罪之吏与盗官物罪至死者实为巨蠧自余可且计赃责偿毋一槩籍没此亦富民之一端也田亩所输岁有定数则民易知今外郡或将布帛丈尺绵麦多寡使吏胥得逐?改更号为科拨大率?有增而无损至於受纳米斛或选任峻刻之吏又以荐牍及钱物诱其多取皆不应法臣愿察州郡有将税数逐?更改者酌数?之中立为定数务要便民益申严加耗之禁此亦富民之一端也臣愚不习为吏惟陛下洞见民隐益选爱国恤民不欺之吏使以类求之务广上恩陛下方将袭尧舜之隆名享天人之佑助亦何为而不成何欲而不得哉

愿又上奏曰臣伏覩近降指挥申严旧制守臣到任半年以上具民间利病五件闻奏臣一介庸陋蒙恩易守谨条具五事如後

一臣所领鄂州地势要重实荆襄之肘腋吴楚之腰膂淮南江西为其腹背四通五达古来用武之地而本州城壁因循未立职在守土深以为忧夫鄂州比之沿边州军虽稍近里有大江之蔽然自州向东数十里江之下流有地名阳罗洑者去光州才三百九十里皆平坦之地轻骑可一二日而至臣以为此非内郡也而旧城徒有堆阜蹊隧交於其上说者但见禁旅所屯便谓直当以兵为险不知禁旅之屯不专为此昨来边境有事鄂州御前诸军例皆起发唯留水军数千人其後复抽差以往当此之时但使湖南江西或有通寇可为寒心臣闻古之守御者不间内外惟其户口兵财所在乃当保聚若有城而无民有民而无财有财而无兵徒捐功费何补於事今鄂州在城内外生齿繁盛六道财计之所总七萃营屯之所聚诚得而城之不唯保此户口兵财四面亦可恃以为固然劳人费财论事者之所惮臣之愚以为向来每难於兴役者缘多先为期限兴功仓卒官吏进则希赏退则惧罪故功不坚致虚费民力若稍赐其费?筑若干要以数年可以集事异时禁旅或有进发前有专意之功退无反顾之虑人心齐功力自倍臣闻诸侯设险以蕃王室鲁忧旱备先在修城臣非好劳而恶逸顾亲见利害非他郡比受恩深厚冒而言之惟明主裁择

一臣闻导民之务莫如重谷在朝廷表而出之则人情益劝窃见民间昨因缺食以田产从人质易颇得谷米以济饥歉後来岁事既复多诉称元典卖非见钱有司拘文往往便用准折之律夺田还之臣以为在法有利债负准折价钱者谓累积虚利折彼良田故为立禁若有实钱相贴犹应准数还之其谷米虽非见钱然当岁之艰或持钱不得谷钱谷相权未知孰重稍值丰?一槩夺还臣恐从今以往鲁不复赎人矣愿下有司酌立中制其因歉?以产业货易口食者得比见钱书其直于契约而有司察其估之过甚者虽非经常之制庶几缓急有无相通济人窘阙

一臣窃惟鄂州当走集之地兵民错居商旅辐凑以臣愚见惟在镇抚安靖而时发擿其尤无良者天威所临境内安帖惟是诸州配隷强盗凶恶贷命之人来者猥多所宜留意契勘本州牢城指挥旧以四百人为额臣到官之初已有六百余人见今诸州配来源源不已又旧来遇有逃死上下相蒙更不开落四方逋逃随顶名字以此致得其来滋长奸伪臣今逐时开落少损外来顶名之弊惟是井邑浩穰既多有归正又时发下过淮盗马之人前来拘管皆州郡所宜几察臣欲乞下有司令且戒敕诸郡住配前来候将来开落及元额四百人之数从本州申明渐次配隷前来此亦稍省奸宄绥静边鄙之一端也

一臣窃以重湖之外旧多旷土非谓来者不愿开耕只缘旧请佃人包占过多既不能徧耕遇有剗请辄称已耕熟田不容请佃检视定夺纷然不已又当官者各据所见或欲招徕新民或欲存恤旧户自非稍见地段难得整齐臣欲令民间因时之隙各於自己田土标立界至岁晚遣官检视连?不耕即许剗请又所纳官物皆仰於钞书上明声说系纳所佃某处税物以相几检又在法有酬价交佃之文其或因事到官者有司觉所占猥多斟量价数减与来者磨以?月不扰而定庶使斯民共尽地利

一臣窃以古称良贱灼然不同良者即是良民贱者率皆罪隶今世所云奴婢一槩本出良家或迫饥寒或遭诱略因此终身为贱诚可矜怜臣昨来被旨权贑州日捕治土人往广南盗牛者其间往往并掠其小儿以来臣今假守鄂州又见民间所须僮奴多藉江西贩到其小者或才十?左右既离地头无复稽察官吏不肖或乃计口收其税钱?时窃来亹亹不已臣尝穷正其罪选谨信人给与路费牒元来州县送还其家窃虑诸处似此者多谓宜使民间有遭诱略者皆因都保自言於官官为籍记立赏追捕可使还齿平民复见父母在法雇人为婢限止十年其限内转雇者年限价钱各应通计目今递相循习皆隐落元雇之由径作牙家自卖别起年限多取价钱旷闲年深岂无愁叹谓宜自今转雇者皆明书来历于约庶年限价钱可以通计有不如令牙人及买主坐之价钱没官受雇者逐便庶使脱贱还良稍有期日及时婚嫁不失人道於以广上恩致和气亦圣世所不宜忽也

观文殿大学士兼侍读史浩上奏曰臣恭惟皇帝陛下仁义之治几於二帝孝俭之德冠於百王而临莅天下垂二十载恢复之图尚未如欲臣身为老臣岂不同此一念窃伏思之周宣中兴复古之诗谓内修政事外伐玁狁说者分为二事臣独谓修政事所以伐玁狁使吾政事修明彼且望风知畏六月之师所以能成功也此意汉宣帝得之果见单于慕义稽首称藩臣愿陛下精思熟虑於政事益加修焉则四方怀德畏威罔不率俾周宣之克复境土汉宣之功光祖宗不难至矣臣今去国归田追念辅佐之日浅政事中有欲为未尽八事敢为陛下言之伏望圣慈察臣爱君之心特赐采择而力行之臣苟未先朝露尚得见陛下光明烜赫以成恢复之功高压周汉二君矣不胜天下幸甚

陆九渊上奏曰臣读典谟大训见其君臣之间都俞吁咈相与论辩各极其意了无忌讳嫌疑於是知事君之义当无所不用其情唐太宗即位之初魏徵为尚书右丞或毁徵以阿党亲戚者太宗使温彦博按讯非是彦博言徵为人臣不能着形迹远嫌疑心虽无私亦有可责太宗使温彦博责徵且曰自今宜存形迹徵入见曰臣闻君臣同德是谓一体宜相与尽诚若上下但存形迹则邦之兴丧未可知也太宗瞿然曰吾已悔之数年之後蛮夷君长带刀宿卫外户不闭商旅野宿非偶然也唐太宗固未足为陛下道然其君臣之间一能如此即着成效陛下天锡智勇隆宽尽下远追尧舜诚不为难而临御二十余年未有太宗数年之效版图未归雠耻未复生聚教训之实可为寒心执事者方雍雍于于以文书期会之隙与造请乞怜之人俯仰醻酢而不倦道雨阳时若有咏颂太平之意臣窃惑之臣诚恐因循玩习之久薰蒸浸渍之深虽陛下之刚健亦不能不消蚀也鸾凤之所以能高飞者在六翮臣愿陛下毋以今日所进为如是足矣而博求天下之俊杰相与举论道经邦之职将见无愧於唐虞之朝而唐之太宗诚不足为陛下道矣

九渊又上奏曰臣少读汉武帝策贤良诏至所谓任大而守重尝窃叹曰汉武亦安知所谓任大而守重者自秦而降言治者称汉唐汉唐之治虽其贤君亦不过因陋就简无卓然志於道者因陋就简何大何重之有今陛下独卓然有志於道真所谓任大而守重道在天下固不可磨灭然人能弘道非道弘人今陛下羽翼未成则臣恐陛下此志亦不能以自遂陛下此志不遂则宜其治功之不立日月逾迈而駸駸然反出汉唐贤君之下也神龙弃沧海释风云而与鲵鳅校技於尺泽理必不如臣愿陛下益致尊德乐道之诚以遂初志则岂惟今天下之幸千古有光矣

九渊又上奏曰臣尝谓天下之事有可立至者有当驯致者旨趣之差议论之失是惟不悟悟则可以立改故定趋向立规模不待悠久此则所谓可立至者至如救宿弊之风俗正久隳之法度虽大舜周公复生亦不能一旦尽如其意惟其趋向既定规模既立徐图渐治磨以?月乃可望其丕变此则所谓当驯致者日至之时日气即应此立至之验也大冬不能一日而为大夏此驯致之验也凡事不合天理不当人心者必害天下效见之着无愚知皆知其非然?者明不烛理量不容物一旦不胜其忿骤为变更其祸败往往甚於前日後人惩之乃谓无可变更之理真所谓惩羮吹虀因噎废食者也自秦汉以来治道厖杂而甘心怀愧於前古者病正坐此?在壬辰臣省试对策首篇大抵言古事是非初不难论但论於今日多类空言事体辽絶形势隔塞无可施行末章有云然则三代之政其终不复矣乎合抱之木萌蘖之生长也大夏之暑大冬之推移也三代之政岂终不可复哉顾当为之以渐而不可骤耳有包荒之量有冯河之勇有不遐遗之明有朋亡之公於复三代乎何有臣乃今日请复为陛下诵之

九渊又上奏曰臣闻人主不亲细事故臯陶赓歌致丛脞之戒周公作立政称文王罔攸兼于庶言庶狱庶事唐德宗亲择吏宰畿邑柳浑曰陛下当择臣辈以辅圣德臣当选京兆尹以承大化尹当求令长以亲细事代尹择令非陛下所宜此言诚得臯陶周公之旨今天下米盐靡密之务往往皆上累宸听臣谓陛下虽得臯陶周公亦何暇与之论道经邦哉荀卿子曰主好要则百事详主好详则百事荒臣观今日之事有宜责之令者令则曰我不得自行其事有宜责之守者守亦曰我不得自行其事推而上之莫不皆然文移囬复互相牵制其说曰所以防私而行私者方藉是以藏奸伏慝使人不可致诘惟尽忠竭力之人欲举其职则苦於隔絶而不得以遂志以陛下之英明焦劳於上而事实之在天下者皆不能如陛下之志则岂非好详之过耶此臣所谓旨趣之差议论之失而可以立变者也臣谓必深惩此失然後能遂求道之志致知人之明陛下虽垂拱无为而百事详矣臣不胜拳拳

卫泾对策曰臣恭惟陛下聦明天纵并隆五三不自神圣谦冲退托亲屈帝尊廷策多士访以古今之治道当世之急务陛下岂以草茅之言为可用欤然自陛下即位以来六策多士所以与之讲论治道亦不一矣亦尝采其所言见之施行而有补於治者乎抑草茅之士华文少寔不当於理而不足以措之事业乎抑亦临轩赐问姑循祖宗之故实而不要之於用也夫科目之兴始自西汉而贤良之策亦有时而措之用者载诸史册烂然可观况陛下舍己从人如大舜不矜不伐如大禹广览兼听以极羣下之幽隐开心见诚以来天下之谠言将与海内共臻至治夫岂崇尚虚文不究实用徒应故事而已哉虽然君听存乎广大臣言贵於切近以陛下好问之勤?治之切而徒泛为之辞以娱观听非臣之所学也臣闻成天下之治者固惮於改作革极弊之政者尤患於因循改作之患至於扰扰作事而因循之弊将有委靡不振之忧二者皆非所以为治而因时制宜则治道之所不废也昔汉武帝以雄材大略之资即位之初侈然不满汉家之意嘉唐虞乐商周之言屡形诏策董仲舒待问广廷廼劝帝以更化善治卒之武帝纷更制度日不暇给而一时之治駸駸愈不如古岂仲舒之言有以误之耶终日变易法令而不出於簿书期会之间正非仲舒所以拳拳於帝之意也知仲舒之更化不在簿书期会之末则知仲舒有救弊之名无变道之实诚古今不易之常理从是而加之意焉则以之振起治功扫除积弊跻一世於唐虞三代之隆如圣策之所问诚无难者又岂在於变法易令而以多事自累哉诗曰周虽旧邦其命维新陛下亦悟於斯而已矣谨昧死上对臣伏读圣策曰盖闻道者适治之路传万世而无弊者也仁义礼乐皆其具也纪纲法度所以维持治具者也尧舜之所以帝禹汤文武之所以王者用此道也臣有以见陛下探治道之本原而知帝王之为同条共贯也臣闻道无精粗治有详略本末不可以偏废而阖辟变化之用则固有所主宰也是故本原之所自则不外乎一心之微而治具之在天下亦不可一日废此尧舜之所以帝禹汤文武之所以王固不外乎此道者然精一执中之妙密相授受於心传之际而皇极之编九畴之旨君臣上下所以孜孜讲切者岂惟繁文末节之是务而庶绩之熙九功之叙水土之平礼乐庶事之备固其形见之末效而斯道之本原固当求之於精微之运诚不外乎中之一辞而已不然尧舜禹汤文武之君不能舍仁义礼乐纪纲法度以治天下而繁文末节後世固欲持此以治天下不可胜穷之变则亦无具甚矣然则帝王之治固不难致亦惟探其本而不废其末举其全而不溺於偏求其所以致治之实用而不惟繁文末节之是徇则古今一天下也而岂有异道哉臣伏请圣策曰朕膺光尧之命承祖宗之绪思所以阐文谟而扬武烈者二十有三年矣志勤道远治不加进夙夜只惧莫敢遑宁故博延豪英访以当世之务子大夫造廷待问必有藴而欲陈者臣有以见陛下念付托之至重思宵旰之愈勤疑治道之愈邈虚已以问承学之臣将以讲明济时之术也顾臣微陋何以塞明诏臣闻天下非治效不进之可忧而人情安於苟且因循之可畏以陛下勤政愿治之诚迈越前古唐虞三代之治疑若盥手可致而二十三年于兹计筭见效曾未之闻者是安可不求其故耶毋亦愿治之心虽切济时之术实踈士大夫安於苟且以为成习而天下万事有不得其序耶臣窃观陛下即位之始鋭於为治念版图之未复愤强敌之未殄慨然奋发将一扫而清之一旦起故老於废弃之中擢将相於俦常之列畀之大任责以成功而徒肆大言习为诞谩玩岁愒日无补事功比比负责而去而陛下大有为之志亦自是少弛矣故夫前日之治伤於太急而今日之治又失之太缓惟其责效之速故诞谩之徒得以肆其欺罔窃取陛下爵禄而去惟其习於纵缓故庸常琐琐之流得以偷安固位自为保持之计上下苟且莫肯任责而治效之不进风俗日以坏士气日以弱民生日以困刑罚日以峻徒为九重之隐忧而不思所以救弊之术者循是而不之反则天下之患殆将有出於意虑之外而何治功之可成臣愿陛下思所以济治之术革人情於极弊之余正纪纲明赏罚毋徒徇於虚名而必责之实用则今日苟且之俗将易而为趋事赴功之臣则天下之治有所不为为无不成惟陛下所志耳臣伏读圣策曰且唐虞之盛固未易议至若夏之尚忠商之尚质周之尚文皆绵世历年不能无弊岂道有升降政有损益而然欤抑为治之具有未至欤臣有以见陛下想唐虞至治之极考三代治尚之偏图惟厥中以为救弊之术也臣闻三代之治本於一道道之所在初无毫厘之差而救偏补弊特其济治之术由於时变之推移而生於人情不可已者也唐虞之盛忠质文之名未立也而忠质文未始不为用忠之变而入於质质之变而入於文此其世变之使然有不容御则周人之处此若其极弊不可为之世矣自常情观之必将厌委曲而务濶疎弃文采而尚朴素以求还上古之无事也然周之君方且务为繁缛之典凡可以管摄人心而堤防风俗者纎悉备具是岂好为多事而繁文末节如後世之纷纷也哉彼其损益之相因无非因人情之所系而维持设施之术固有出於法度纪纲之外此泰和之效所以并称於唐虞而弥文缛典皆足以起当世之治使周之子孙世守而勿变则千万世长在可也而何弊之可言陛下盖亦即其所以救弊之术原其所以为人情之虑者略其异而反其同则唐虞三代之治亦在陛下运用而已矣奚必拘於形迹之末哉臣伏读圣策曰今朕正心诚意体道之用将以格物而士风犹未一也敦本抑末崇尚礼教将以范民而俗化犹未醇也夫士风之不美以其无所化也今陛下以正心诚意之学将以致格物平天下之效而士风之未一得毋以承末流之弊而源或未之正乎夫俗化之不善以其不知教也今陛下敦本业而抑末作崇礼教而设防范而俗化之未醇得毋以流俗之渐渍者深而制度之不严乎臣闻古之士也上下相待以成其美後之士也上下相胜以败其事夫仁义道德之本孝悌忠信之实古人之所以修於乡党处於庠序以为吾之所当为初无所觊於上而官爵禄位之设车马衣服之奉古人所以用於朝廷之上者亦以为待天下士而非有德於下故士知修於家以待上之求上取夫士以为天下之用上之所待其士者愈厚故士之所以自待者愈不敢轻上下交相待而人才日以盛固其宜也後世则不然上设其爵禄以待士之求而士亦苟且修饰以有所要於上士惧其无以自达则巧取贪进不顾礼义而上亦惧其进之滥则多为之防以绳其来此後世之通患而按之今日则尤甚矣冒进之习滋廉耻之道丧苟侥幸於一得则抵法禁而不知畏天下固未始无卓然特立之士也而以一眚之过而絶其终身之善以一人之失而疑及天下之士则亦日流於薄恶而已矣而何怪於士风之不美欤臣故曰承末流之弊而源未之正也臣闻古之治天下者将以定民志後之治天下者将以便民情古者上自天子而达之於民尊卑贵贱之不相侔则服食器用之间截然等级之有辨古人非固为是无益之文也防闲之不至则情伪之相滋乐好之不厌而弊将有不可胜言深为之节严为之限故民志一定而分守自明彼其趋向之一而风俗之厚亦其理也後世则不然举圣人所以检押人心者一切惟人情之便而媮风薄俗亦复荡然於法制之外富商大贾得以交通王侯而乡曲豪右无别於贵近自後世有所由来而较之今日则殆将不止於是者车服上僭宫闱家室略拟都邑辇毂之下四方之所观瞻而此风益炽上下恬然相视不以为怪则亦曰流於无节而已矣而何怪於俗化之未醇欤臣故曰俗之渐渍者深而制度之不严也臣伏读圣策曰义不胜利何以厚民之生刑不胜奸何以防民之伪夫率民以义则义之所在而利固存于其中则民心之知礼义若可以厚其生也而义或不胜乎利得毋以义利之不能两立而趋於利则或违其义乎夫防民以刑则刑章之立可以不试而民畏也而刑或不胜乎奸得毋以刑所以防民而求以胜民则奸轨益不胜其多乎臣闻古者先养民又教民然後治民後世不知养民不知教民一於治之而已耳夫日用饮食之须冠婚丧祭之具圣人初非举手以予民也为之立其官师制其田里又教之以君臣上下之大分民既知教而民生益厚故民乐出其力以供上之用亦不以为劳我而且厉我也後世教养斯民之事曾弗之讲民生之用皆民之所自为而上之人又从而征敛困苦之今日之民其无聊赖甚矣而何义之能知山泽之饶舟车之筭香盐茶酒之榷凡桑孔辈所以笼天下之利者无不悉为常赋有限复令先期常数既殚复令别配凡陆贽所以进谏於唐德宗者无不尽用陛下加惠元元勤恤民隐形於诏旨无非以宽民力厚民生为言而守令之不奉行徒亦文具而已水旱有减放之令而督促如初?久有蠲除之科而追催犹故所谓禾稼如云问之父老皆有忧色曰丰年不如凶年而况水旱相仍曾无虚?上下迫蹙如此欲民生之厚其可得耶臣闻古之制刑也所以厚民俗後之制刑者所以罔民利而已耳夫古之圣人不得已而制刑盖为夫不孝不友不婣不睦者是禁而山泽之利无不弛以予民而或为之限节盖亦禁其末作之为害而非夺民利以自殖也後世不明圣人制刑之意而禁网之密条章之具无非与民争利而茶盐之商贩酒榷之私酤毫发之不贷纤悉之必计刑禁之既加而科罚又从而重困之今日之刑其寃滥亦甚矣而奚伪之能防故刑不足以胜奸则奸宄之习滋炽聚於山泽者为盗贼之区而刑余之衆不得与齐民齿者亦将流而为盗陛下广覆宇内远近如一通商贩之禁宽酒榷之征虽见於比年之诏而有司诿曰国用之所须无得以辞其责故上有仁心而下不被其泽有宽恤之美名而无宽恤之实惠所谓罔民以为利诱民以为奸不反其本而徒治其末欲奸宄之消其可得耶臣伏读圣策曰意者仁义礼乐之用与夫纪纲法度所以维持治具者非耶何视古之有愧也诚如陛下所言则信知後世之治所以不如古矣陛下以古问臣臣不敢徒以古对陛下果有意於古也盖亦稽唐虞至治之原参三代救弊之政一政令之未纯乎古一设施之不合乎古者振起而更张之以作天下苟且因循之习以起天下趋事赴功之心则以之美士风善俗化厚民生去民伪亦惟磨以?月无不可矣不然陛下徒有慕古之名而无师古之实则今日之策臣者徒为故事而臣之所以告陛下者亦虚文而已是将奚益臣伏读圣策曰伊欲道与世兴风移俗易士相与谈仁义蹈名节而不矜靡曼之虚文民相与兴礼逊趋本业而不溺奢侈之末习八政修而食货足七教明而狱讼息臣愚以为世有先後道无异同由本原之所自出而观之越千载犹一日唐虞三代即斯道以为治既有以措天下於无为之盛况陛下心传之妙得於授受之懿则施之事业移风易俗诚无难者若夫士相与谈仁义蹈名节而不矜靡曼之虚文臣以为莫若有以正人心民相与敦本业兴礼逊而不溺奢侈之末习臣以为莫若有以定经制夫礼义者人心之所同惟其利害得失之心日胜是以忠纯笃实之意日亡是固科举之法有以坏天下之心术也今陛下徒曰严法禁谨堤防足以革士风之习臣以为无以善人之心则未见徒法之可以自行也夫科举之法後世既以取之天下之人材而天下之人材亦辐辏於科举之内既取之於未用之初盍亦择之於既用之後广之以教化本原而示之以趋向之所在贪浊者黜之廉介者用之奔竞者抑之靖退者进之旌直言以来谏诤伸士气以通下情若是而曰士风之不美臣未之信也夫礼制固有一定之经人惟防范之既亏故至於荡然而莫知限节是故民心之无常亦上之人无以撙节之过也今陛下徒曰躬节俭务朴素足以先天下之俗臣以为躬行之虽至而礼制不明未见徒善之足以有为也夫经制之不立古人以为正风俗之本则人心之无厌者苟於目前之便也今为之定其经制上而乘舆之服御固有其度降而公卿又降而士庶冠昏丧祭之节宫室器用之制严为限量设为科条踰者有禁断於必行贪溺者无所歆艳而豪右兼并粟腐贯朽无所用之则民志定而争端息无甚富之民则亦无甚贫之民无甚侈之家则亦无甚弊之家人心有常风俗归厚若是而曰俗之未醇臣未之信也厚民之生则莫若讲节用之策省民之刑则莫若谨按察之使今日之利源竭矣不可复兴矣无已则有节用之说乎节用固多术也曩者固尝限宫观之员而宫观之除滥予犹故也固尝省添差之数而添差之恩妄授犹昔也佞幸之赐得无有过度者乎虚籍老弱之兵得无有坐縻廪食者乎节之於彼而又节之於此则民生之厚庶乎其有自矣今日之刑滥矣不可以复峻矣盍亦谨按察之官而使之加意乎命官非不谨也州县之间责成案於胥吏而长吏不以为意付箠楚於狱卒而狱官慢不知情郡刺史足迹尝一至於圜土之门乎监司之按行又能尽得於一见之顷乎谨之於彼而复谨之於此则好生之德庶乎其洽民矣舍是而曰八政修而食货自足七教明而狱讼自息臣恐未免於揖逊捄焚之举也臣不佞陛下召至阙廷赐之清问臣首以更化为陛下献次愿陛下正人心以美士风定经制以善民俗次愿陛下节财用以厚民生谨按察以省刑罚以为更化之说请复为陛下终始言之臣观艺祖皇帝为天下除大残致更生兵不血刃而天下归戴征伐既下诸国必先己逋敛蠲繁苛一以仁厚为本大抵兵以不杀为武刑以不用为威财以不费为饶人以不作聦明为贤此其立国之本意而列圣守之以为家法者也仁宗庆历间承平既久一时事类少弛仁宗一旦振起之不过於增谏员减任子展磨勘虽一二节目之或殊而大体卒不改易故嘉佑之治振古无及社稷长远终必赖之由此道也臣以更化为献亦岂劝陛下以变更祖宗之法度哉士大夫之媮隋者从而振作之王业之偏安者思有以规恢而广大之万事之积废者思有以作新而奋厉之而不失祖宗立国之本意则士风之日美民俗之日醇民生之厚而刑罚之清固有不期而致则圣策所谓措国如唐虞巍乎跨三五之隆而无忠质文偏胜之弊其策舍此将安在耶陛下复策之於终曰熟之复之详着于篇朕将亲览臣有以见陛下咨访之意益勤而使臣等得以竭其愚衷也臣不度愚贱切有拳拳忧国爱君之忠一旦得奉清光条当世之事陛下所以问臣者固已略陈於前若天下大体之所系而国家安危理乱之所从出者虽圣策之所不及而臣安敢有怀不吐上负陛下详延之意敢为陛下毕言之臣闻宰相者朝廷之股肱也台谏者朝廷之耳目也非有知人之明不足以进贤退不肖非有硕德重望不足以镇抚夷狄非有不穷之才不足以赞万机之务择相而任之者不可以不谨也非有公忠之操不足以排撃奸回非有刚强之守不足以肃清班列非有高明之见不足以裨益冕旒擢台谏而付之者不可以不审也苟曰以其久位而姑以迁之幸其无过而因以任之则何以称其具瞻之望起非常之功专求州县之下吏搜索钱谷之细务姑以应故事而朝廷之阙失国家之大议有不敢言则何以通幽隐之情辅圣明之德臣愿陛下委任擢用之际详择而审处之疑之当勿复用用之当勿复疑必有以尽其才然後可也陛下爱惜名器必无滥予之爵然技术艺能之贱或充斥於朝路而宫掖非泛之恩或不厌於公言可不有以节之乎陛下亲近儒臣必无偏信之失然是非毁誉之说或间出於细微而士大夫结托之私或竞趋於权要可不有以抑之乎陛下诚於是而留听焉任宰相而重其股肱之寄用台谏以谨其耳目之司惜名器以励天下戒偏信以示至公则所以策臣四者之弊特不过於事为之末非圣明之所虑也臣是以终篇之末论次其大者以为陛下献若乃?绩故实以为有学雕绘言语以为清新臣不惟不敢亦不暇惟陛下赦其狂僭而録其区区臣无任昧死臣谨对

袁说友上言曰臣仰惟陛下践阼以来虚心受人广览兼听如尧之清问下民舜之舍己从人禹之拜善言汤之从谏弗咈殆无以过此者委任大臣深得垂拱仰成之体咨谋臣下无愧询于蒭荛之风仁心仁闻出於天资好善好贤根于至性本朝苏轼尝曰有君如此其肯负之今臣下委质盛时际遇明主真千载一时之遇倘不能以忠言嘉谟确论至策仰副陛下虚心愿治之意则是有负陛下岂特天地鬼神得以诛之而己臣窃惟今日之事外若不足忧而内实可忧者其最大者有二曰兵与民是已民力日困凡士农工商无一而不贫乏者民为邦本本固邦宁今百姓外困於征输内困於衣食仰事俯育一无可恃时平无事未见其害或有水旱之灾兵革之困民力单弱国无凭藉变故百出不可缕举岂不少思於闲暇之时哉军政日隳凡伍符尺籍其可用者十无一二故家宿将零落已尽纪律弊坏人无鬬心军士饥寒十户九怨上下相蒙恬不远虑将帅骄懦语战缩首一有缓急兵穷无藉将弱无策安危之机非意可料岂不少思於无事之日哉陛下虚己任人有言必听臣下不於此时为陛下殚智尽虑毕精竭神思其为策能令可行者以急先於兵民之务使民力宽裕邦本得以植立军政修明缓急可以凭恃矣此时而不为是无时而可为也臣愚欲望陛下先以民力军政为重下臣所奏命侍从台谏卿监郎官帅漕二司各以闻见凡宽民力修军政害所当革利所当兴者悉意毕陈求其确然可行之策毋为甚高难行之论度今必可施行而必有补於二者不计项目多寡详悉奏陈其修军政一项并令三衙帅臣条具并各限一月奏闻然後下之宰执大臣掇其必可行有补於二者於清闲之燕次第敷奏而施行之毋责近效毋惮小劳毋怯浮言使民力以宽军政以修时平无事则外内无患或有缓急有民可恃有兵可役相与维持凭藉无一而不可为也臣冒犯天威无任激切屏营惶惧之至

说友又上言曰臣闻复古有道得天斯复古矣得天有道得民斯得天矣仰惟陛下忧勤万机规恢广大宸衷宵旰思集大勲而筭计见效殆未什一是岂终不可为哉臣尝观自古立大事者必先於得民民心既得天意自顺天之所与虽弱必强天之所违虽顺必逆天不可以智得而所以得天者实自斯民始三代之得天下汉唐之剏大业载在方册其道可考又岂待臣一一而缕举哉是故民力裕则民心自得民心得则天意自悦天意悦则年谷自成年谷成则上下自足上下足则富国强兵惟所欲为无不如志此自然之理必至之效如形声之相应枹鼓之相随确乎其不能易也陛下临御以来焦劳爱民弗替朝夕隂阳一有愆伏则踈释囚系如拯饥渴臣寮一有奏陈则旋即施行常若不及遇凶荒而赈给因水旱以蠲租陛下之於民可谓无负矣然州县之间多有视诏令为虚文指生财为政事纵掊克为举职矜羡余为己功习熟见闻恬不知革所以上负陛下德意者日以滋甚臣请得而粗言之夫聚人以财固所当务也然陛下岂欲使之朘民膏血以媚公上哉上供之外朝廷初未尝一毫有取也凡今为州郡者多立名色巧为征取属邑之苖命官量覆必欲使之出剩本州受纳不问多寡必倍数而可充又有胥吏无穷之须呈样没官之费终岁勤动仅足官输反顾所储已如垂磬而又广为税目征取百端虽民间日用之物仅及数金悉皆收税间有科税典贴敷纳收金钗鬟有征蔬菜有税民间昏姻敺令市酒锱铢不遗无异丐取剥肤椎髓民心嗷然外以为苞苴权贵之资不一而足内以供谿壑亡厌之欲以遂已私若民间之词诉官吏之能否一切漫不加问盖有越月而不一听讼者彼谓府库之积方盛可以媒陛下之爵禄曾不知百姓不足君孰与足是岂为朝廷之福哉此州郡之害民未能尽免也郡欲生财也则取之县县欲生财也则取之民上下相迫势必至此凡今为邑者惧州郡之欲出剩也则纳苖之耗一岁一增今固有小户一岁而两输苖税者矣惧州郡之欲折绢折绵也则增益疋两以为耗数今固有和买税绢绵耗视米耗者矣惧州郡之欲和籴也则不以多寡科抑人户今固有纳三石而得一石之直者矣惧州郡之欲催欠也则合零就整增益数目今固有以零合为零斗以零分为零尺者矣又有无名之求兴修之役科罚里正抑勒乡民其名苛细讵可槩举官吏侈然为得计百姓赴诉而无繇此县道之害民未能尽免也部刺史澄按一道尤陛下之所寄耳目而导德意者今也不然凡遇到任必首遣属官遍行诸郡剗刷钱物过为数目责令供认所至苛取一问名色悉归本司州郡不堪其须旋即取之县道上令下应殃及於民已放之欠复征未办之输预纳私行科折以取赢余譬之心腹病於内而手足耳目欲其自佚於外不可得此监司之害民未能尽免也商贾之税各有定制诸司分隷亦皆有则若取之以道商贾复何病哉今州县间谓之税场者苛取细征私立税额固有负千金之直而税五百金者有仅及百金而过取其半者有士夫经由而发其箱篚者有不五十里而两为拦税者丝粟必取如被寇攘村落之间强弱相胜或濒於死朝廷岂得而尽知哉此徒以负贩为生非此无以自活而官司重税进退不容舟车怨咨溢於行路此税务之害民未能尽免也向者陛下轸念都邑加惠小民命临安出公帑以偿诸行之直至今小民及此手必加额然临安非它郡比虽一日之间所须固已百出稍积岁月其扰诸肆又甚於昔时况年来土木之役接踵而起朝廷典礼相继举行凡所须求莫非临安办集其间所用百物悉科铺户皆千百计往往什未酬一小民仅有储偫一旦官司直取略不敢以伸气生理零落权舆在此夫京邑四方之根本也今无故使诸行日迫穷困浸以寒饿恐非陛下加惠京邑之意此临安之扰民未能尽免也凡此五条亦姑举其大略臣亦安得而备言哉窃惟陛下方以大有为之志慨念中原力图复古而臣乃以爱民迃缓之说以献者盖民心悦则天意得天意得则虽少康之一旅光武之八千天将畀之以机会矣臣伏读太上皇帝圣政尝欲罢月桩钱谕辅臣曰朕欲养兵全藉民力若百姓失业则流为盗贼矣大哉王言真陛下之家法也臣愿陛下洞照古昔兴衰之理仰则光尧爱民之训深愤州县害民之久力行仁政以得人心务寛民力以悦天意今州县之间己皆安於掊敛矣非陛下旷然大变有以号召而劝沮之则又不过为虚文耳臣愚欲望陛下亟发德音备及年来州县害民之意如臣前所陈者播告天下监司守令丁宁恳恻详复而申戒之具言自今一以爱民为功以言羡余为罪庶几州县少变旧习亦使中外百姓知陛下本不敢少忘如此仍乞即赐诏旨令侍从台谏两省官各以当今何事为及民何事为害民条具可行者奏上陛下与大臣详观其说言有可取不以异议而见废苟有非便不为己行而惮改如此则民心得於下天意悦於上未有得乎民不得乎天得乎天不能复古者也孔子论颛臾之伐而先之以和无寡安无倾孟子论战必胜而首归於人和孔孟之言陛下所敬本朝苏轼作思治论谓能从衆可以北取契丹吕公着上朝政疏百姓安定然後可以足兵食御外侮惟陛下不以臣言为缓不切实天下幸甚

杨万里上奏曰臣闻圣人之伸於天下也有神而其屈天下也有威威藏於神故其威不测神行於威故其神不狎盖天子以一身立天下之上其力为至孤立而不失其立则治而兴否则乱而亡其势为至危然以至孤之力而天下附焉以至危之势而天下惮焉附焉则不离惮焉则不抗不离故孤者强不抗故危者安孤转为强而危反为安则神与威在焉故也神去则天下离之矣威脱则天下抗之矣天下离与抗而後孤危之形始见圣人之神与威独可顷刻脱而去之而不执而留之哉然则其孰为神孰为威闻之曰表无当於里而里非表则不存右无当於左而左非右则不全物固有睽而合殊而同二而一者是故渊非龙也而龙之神在於渊山非虎也而虎之威在於山何也龙不渊而陆虎不山而柙则龙虎之神与威不在龙虎而在童子之尺箠矣故龙不可离於渊虎不可离於山而人主不可离於柄柄也者人主之山渊也欤上执其柄则神与威不在於下下窃其柄则神与威不在於上观柄之所在而治乱见矣执柄以明用明以公而害明者偏也进退人才罢行政事号令之出纳赏罚之可否此非人主之柄欤是柄一去则所谓人主者人主之名存而人主之实亡惟天下之至明者能使是柄在己而不去夫何故天下之至明者其初天下未测其明也未测其明则其下必有以尝之否则欺之取天下之所是而杂之以非取天下之所非而乱之以是以探其上而幸其惑是谓尝尝而不动也尝而动则易其真是者而诬之以为非蔽其真非者而文之以为是是谓欺故古之明君居明以晦以俟其所尝而出晦以明以破其所欺彼狎吾之晦而尝者至矣尝则继之以欺然後吾之明一发焉则□然出於其所尝之外而卓然不堕於其所欺之中夫安得不服则其柄宜谁归故曰执柄以明齐威王有焉一人之明以合天下之明合天下之明以为一人之明者天下之公明也以一人之明废天下之明者一人之私明也古之君有百发而天下不服有一发而天下大服则公与私之异也然则其曷为公不罚天下之所同赏而不赏天下之所同罚显询而隂求衆问而独决显询而不隂求则奸不召矣衆问而独决则同者不欺而欺者不行矣於是择天下之善恶大且显者而赏诛之则明一用而天下不以为察故曰用明以公舜有焉古之君失其柄者皆暗者也暗则失其柄固也而愈明者愈失之何哉明者多恃而善疑此偏之所从生也明则偏矣偏则不明矣盖恃者以明出於己为矜而以明出於人为媿疑者以亲昵为可信而以公卿大臣为可防以明出於人为媿则举朝不敢有言非不言也言而莫之入也以公卿大臣为可防则举朝不敢有为非不为也为而莫之行也当是时天下之柄亦可谓不移於臣下而天子之势可谓尊矣而君子未敢贺也何则收於前而移於後防其一而不防其一也公卿大臣不得以议之於公则亲昵小人得以侵之於私天下之人但见今日行某事也明日用某人也而不知其所从来也非谋之於左右也非谋之於诸大夫也非谋之於国人也岂天子徧察天下之事而尽识天下之人欤或曰此宦者之力也或曰此外戚之力也或曰此宿昔幸臣之力也夫是三人者天子以为亲昵而可信也不知其乘吾信而逞其奸也以为隂可以助己之明而外不知也不知其蔽己之明以盗其柄也其初不疑其奸其终祸其国故曰害明者偏也汉之元成唐之德顺有焉春秋传曰舍大臣而与小臣谋楚庄王曰无以嬖御士嫉庄士偏听生奸独任成乱邹阳所以言於梁兼听则下情通偏听则下情壅魏徵所以言於唐少师乱隋子翬杀隐禄产危汉朱异亡萧奈之何汉唐数主之不悟也今以主上之圣明而躬揽天下之柄岂容有汉唐季世之事虽然汉成帝知恶石显而不知王凤即显也唐宪宗知恶王叔文而不知皇甫鎛即叔文也非不知也明於人而暗於己也臣愿圣天子以古而察於今盖当石显王凤裴元龄王叔文用事之日元老大臣之废退盖有出其意者矣奸邪小人与夫戚里佞幸盖有介其援而至宰相侍从固结而不解者矣盖有忠臣义士排之不胜而反被其祸者矣此天子之柄所自移而天下之乱亡所自出者也陛下圣学高明洞视万古读之至此以为是耶非耶盍於燕闲之余思汉唐羣小之祸而以此数事默观而深省焉今日其无是事乎可以自庆而塞其未至之门其有是事乎可以大惧而拔其已植之根察之察之又重察之远邪枉而亲正士则自宰执至於侍从经筵台谏馆阁之臣孰非圣天子之腹心耳目哉政事也人才也号令也赏罚也疑焉则以问之是焉则以行之非焉则以诘之欺焉则以罪之不一从不衆违则尧舜之圣一武而至矣岂若汉唐四君尽疎千万人而独信一二亲昵小人也哉为虺必蛇履霜必冰臣不胜忠愤万里又奏曰臣闻为国者其患在於有敌而无暇有敌而无暇则其立也不固而其应也不详非立之不固而应之不详也欲固而无暇於固欲详而无暇於详也何也有敌而无暇则休息之日常不加多而战鬬之日常不加少战鬬之日多故居者负担以立田者操兵以耕而守者被介胄以卧休息之日少故有心不及运有口不及议而有智有勇不及施夫如是立安得而固应安得而详哉天之生万物者春也而生春者非春也日之明万物者昼也而生明者非昼也春不能生春则生春者冬也昼不能生昼则生昼者夜也何也冬者天之暇而夜者日之暇然则和也者战之暇也欤虽然为国者患无其暇亦患有其暇有其暇而用其暇者暇也有其暇而安其暇者偷也是故暇能福人之国亦能祸人之国孟子曰国家闲暇及是时明其政刑虽大国必畏之此用其暇者也又曰国家闲暇及是时盘乐怠傲是自求祸此安其暇者也越王会稽之役请成於吴吴以为真请也不知夫越之将求其暇而用之也是故王女女王大夫女女於大夫士女女於士勾践不耻也输以宝器玩以女乐勾践不爱也惟不耻故有以复其所大耻惟不爱故有以保其所甚爱会稽之栖耻之大也社稷之存爱之甚也夫惟其小者无所耻无所爱故国中之民疾者吾得以问死者吾得以葬富者吾得以安贫者吾得以与赏罚物备吾得以审车马兵甲吾得以具夫是数者得以尽而吴固在其股掌矣彼夫差者方且疲於伐齐之行骄於黄池之会而不知越人固已制其死命盖越得其暇而吴不得其暇越用其暇而吴无暇之可用此之谓暇能福人之国北齐与周不两立也非齐并周则周并齐尔而齐主恃周寇之小息君臣谓一日取快可暇千年至有无愁天子之号周师之克晋州也犹曰小小交兵乃是常事故齐亡陈之与隋不并存也非陈并隋则隋并陈尔而陈主恃隋人之交聘君臣谓王气在此敌何能为至於纵酒赋诗而不辍隋师之济江也陈主尚醉守江者亦醉故陈亡此之谓暇亦能祸人之国今天子即位五年於此矣顷者天子之所以宵衣旰食公卿大夫之所以竭心尽虑者惟支持强寇一事而已至於法度纪纲教化刑政之具所以开中兴而起太平者皆未及也非不及也无暇於及也今者讲解既成边候不惊是犹谓之无暇欤有暇矣而庙堂之议所谓法度纪纲教化刑政之具又不及焉臣不知天子之所以宵衣旰食公卿大夫之所以竭心尽虑者何等事耶将以讲解而偷朝夕之安耶将未忘中兴之计而犹有意於尧舜三代之治也若曰偷朝夕之安则齐陈之祸可以惧矣孟子之言可以儆矣若曰未忘中兴而有意於太平之治也则臣不知其未忘者何策而有意者何议也臣但见今日出令曰申明条法而已明日出令曰士民不得服凉衫而已不知天下之事犹有大於此等否耶抑亦深谋密议天下不可得而见耶臣甚惧焉昔晋武帝临朝惟谈平生常事而不及於国家远略何曾知其必乱王导辟王述为掾既见首问米价君子是以知江东之不振也今日之施得无与谈常事问米价者类耶夫无暇则忧有暇则休天下之事百变如云万转如轮一旦敌人又动则又曰无暇臣不知纪纲法度教化刑政之具所以开中兴起太平者何时而可议哉诗曰淇则有岸隰则有畔今欲治而茫无畔岸臣欲不惧得乎

万里又奏曰臣闻天下之不治非起於莫之举常起於举而莫之随举而莫之随则上之人自举而自废一政之出一令之行十人听而一人不听宜未害政令之流行也而政令之不行未始不自一人不听始夫何故十人听一人不听则十人者必观夫一人者观之者试之也试渊以绠试刃以坚而试十以一一者不听而上不问则十者之听亦将反而为不听古之圣人必有以杜天下之观以弭天下之试以齐乎天下之听夫天下且相与观而莫之见试之而莫之测则天下之听安得而不齐天下之听齐则吾欲前而前欲却而却欲左而左欲右而右惟吾之为无不随者当此之时天子患不举尔举而大有为焉夫谁我御今天子非无神圣英武之资非无开中兴起太平之志然五年之间殊未有以大慰天下之望求强而得弱求治而不得治此其病安在哉公卿大臣後国而先家先身而後君莫肯横身以当天下之大难搢绅士大夫甲可乙否各求其说之胜而上之人不知所定三军之士天下之民玩习於偷惰虽作之而不起令之而不从是故天子有其资而无其扶有其志而无其应一举而天下不随则自罢而已矣此岂非中天下之观堕天下之试而未有以致天下之齐故欤然则何以致天下之齐将有以齐天下必有以耸天下将有以耸天下必有以变天下小变则小耸大变则大耸小耸则小齐大耸则大齐方岁之新乾坤之晏温动植之宁止岂不可乐哉而一坐笑谈未竟之间或失色於迅雷之骤惊慢者肃伏者兴勾者达天地造化之政令发於顷刻而遍於四海莫敢或玩而违之者变而耸耸而齐也玩而不变尧舜禹汤文武不能以为治汤继夏则变夏夏之政禹之遗也武继商则变商商之政汤之遗也後之言治者必曰不复三代则不可而汤也不复禹而变禹武也不复汤而变汤是二圣人者岂舍彼之成从我之矜者耶变之者复之也汤变夏之政而汤之治复乎禹武变商之政而武之治复乎汤非复而何期於治不期於政要其是不恤其异故汤武一变而天下耸然而更新陛下盖继光尧者也继光尧而变光尧可乎非变光尧也自变其变也且光尧曷尝不变异时治极而弊亦极绍兴之初一变而纯用元佑之政以作天下之偷故风采?然至今使人兴起其後权臣柄朝恭已既久一旦赫然黜奸党收威令以还朝廷之尊故破强敌授圣子出於一日之独断而天下不知其所自来陛下即位五年而未大治则光尧之所以变之之方独得而缓也哉变必有要要必有先今之变其孰为要孰为先闻之曰法不必行不如无法人不任责不如无人今天下之大患不在於法之不备而在於法之太详不在於贤人君子之不衆而在於人才之太多何者法备而不必行人多而不任责故也然则今日之事欲一举而变之盍欲刊其法之繁以必天下之从一其人之责以闭天下之遁而後天下可为也昔者唐虞象刑而夏后肉辟三千汉高祖约法三章而武帝增至三百五十九夫以法之繁简而较其功夏之治宜过乎虞而高祖之治宜不及乎武帝而乃不然则法果在於备乎晋范文子有功而归则曰郤克之教也臣何力之有至庾亮败於张曜而商融言於陶侃曰将军为此非融所裁周公曰惟王有成绩而梁武侯景之祸盖生於朱异也异不职其咎而使武帝归之时运夫古之君子归功於主将而後之君子归过於主将古之君子归功於其君而後之君子不任其过而使其君自任其过人之不肯任其责也如此今也兼历代之宪承烈圣之制法不可谓不备法备而不治则非不备之罪也备而不必行之罪也科举任子之所取军功之所奏动以千计才不可谓不多才多而不治则非不多之罪也多而不任责之罪也臣何以知法备而不必行法之说曰茗之私鬻者其罪流民之不饮酒不茹荤而习妖教者其罪死夫罪至於流与死不为不重矣而鬻私茗不肉食者不止也何也有重法无重刑有重刑无重罪也非无重罪也不胜其重也非不胜其重也不胜其衆也衆则难於重重则难於必且夫以铢两之茗易锥刀之利则执而流之至於小民以贫不能自存则絶肉味以求一粝之饱则又执而杀之以情而言君子亦有所必不忍者矣必不忍之心生则必不行之法见民见其法而不见其心则曰上之法皆然也法者驱天下之具也其具废则其驱弛有急而求其从其谁从之臣何以知人多而不任责人之情固有所欣有所惮宅清显而享丰腴此其欣也应纷扰而当危难此其惮也天子者执天下之所欣以招天下岂以苟悦天下之私哉捐之以所欣盖将属之以所惮而今之士大夫自许以勇於所惮以邀其所欣既得其所欣则避其所惮无事之时服章焜煌步武虚徐天子出而临之虽虞之野无遗贤周之济济多士未足喻也然寺监者曰吾曷不台省也郎曹者曰吾曷不侍从也侍从者曰吾曷不宰执也宰执者曰吾曷不二十四考中书也阶嬖幸以进名曰捷径挟谄曲以进名曰称旨植党以进则名曰客聚敛以进则名曰才朝攘夕争患失而忧不得一何勇也至朝廷卒然有一意外之事天子呼某人而问之则曰臣何足以知之又呼某人而委之则曰臣何足以奉明诏贪者求免事而不求免官畏者求免官以远避其事又何怯也惟其勇於彼是以怯於此而朝廷不悟也且岂有身为上宰而天子使之将兵御敌则以亲病辞者天下有缓急而宰相尚不可使则他人安得而使之使之则曰彼实为宰相子焉能战臣愚欲深诏有司删法令之细而不急者大而不可行者重复而可以弄者如太祖皇帝时法度简而要明而信设者必用存者必行不与天下为戏庶几天下之可驱天下虽无事也不测而择一事大而且难者询之衆而遣一所厚之大吏为之避而不为则诛如唐太宗之斩卢祖尚为而败事则诛如舜之殛鲧则天下之怯可以一变而为勇夫天下之人可驱而天下之怯皆勇则国可强而敌可取开中兴起太平臣心了然见其易易尔

历代名臣奏议卷五十








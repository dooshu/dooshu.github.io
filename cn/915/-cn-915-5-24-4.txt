◇论秘书丞郎表

青龙中议，秘书丞郎与博士议郎同职近日月，宜在三台上。肃表曰：臣以为秘书职于三台为近密，中书郎在尚书丞郎上，秘书丞郎宜次尚书郎下；不然，则宜次侍御史下。秘书丞郎俱四百石，迁宜比尚书郎出，亦宜为郡。此陛下崇儒术之盛旨也。昔时秘书掌国秘密，秘书丞郎仪宜比尚书郎侍御史。今尚书郎侍御史皆乘犊车，奏事用尺一，而秘书丞郎独乘鹿车，犹用尺奏，不得朝服，又恐非陛下转台郎以为秘书丞郎之本意也。（《通典》二十六、《初学记》十二两引，又《御览》二百三十三两引）


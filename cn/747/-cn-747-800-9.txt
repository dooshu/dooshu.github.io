○杞菊赋（并序）

天随子宅荒少墙，屋多隙地，著图书所，前後皆树以杞菊。春苗恣肥，日得以采撷之，以供左右杯案。及夏五月，枝叶老硬，气味苦涩，旦暮犹责儿童辈拾掇不已。人或叹曰：“千乘之邑，非无好事之家，日欲击鲜为具以饱君者多矣。君独闭关不出，率空肠贮古圣贤道德言语，何自苦如此？”生笑曰：“我几年来忍饥诵经，岂不知屠沽儿有酒食邪？”退而作《杞菊赋》以自广云。

惟杞惟菊，偕寒互绿。或颖或苕，烟披雨沐。我衣败绨，我饭脱粟。羞惭齿牙，苟且粱肉。蔓延骈罗，其生实多。尔杞未棘，尔菊未莎。其如予何！其如予何！


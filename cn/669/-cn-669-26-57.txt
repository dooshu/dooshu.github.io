57　號萬石者五家


號萬石者五家：漢石奮及四子皆二千石，號萬石君；馮揚爲弘農太守，八子皆爲二千石，亦號萬石君；嚴延年兄弟五人至大官，母號萬石嚴嫗；秦襲爲潁川太守，群從同時爲二千石者五人，號萬石秦氏；唐張文瓘爲侍中，四子皆至三品，號萬石張家。

【閻按】南宋廖剛子四人仕，皆秉麾節，號萬石廖氏。

【方樸山云】石奮之稱萬石君，不獨以家有五人官二千石，直并其姓稱之，故景帝開口即曰「石家」，而武帝詔亦曰「萬石君先帝尊之」。萬石之號出自天子，又連姓氏爲文，故可傳，後此諸家便少味。

【元圻案】漢書石奮傳：「奮爲諸侯相，長子建，次甲，次乙，次慶，皆以馴行孝謹，官至二千石。於是景帝曰：『石君及四子皆二千石，人臣尊寵，迺舉集其門。』凡號奮爲萬石君。」〇後漢書馮勤傳：「勤，字偉伯，魏郡繁陽人也。曾祖父揚，宣帝時爲弘農太守。有八子，皆爲二千石，趙、魏間榮之，號曰萬石君焉。」〇漢書酷吏傳：「嚴延年，字次卿，東海下邳人也。爲河南太守。延年母從東海來，到雒陽，適見報囚。母大驚，因數責延年，謂：『天道神明，人不可獨殺。我不意當老見壯子被刑戮也。』遂去歸郡，後歲餘果敗。東海莫不賢知其母。延年兄弟五人，皆有吏材，至大官，東海號曰萬石嚴嫗。」〇後漢書循吏傳：「秦彭，字伯平，扶風茂陵人也。自漢興之後，世位相承。六世祖襲，爲潁川太守，與群從同時爲二千石者五人，故三輔號曰萬石秦氏。」〇唐劉肅大唐世説新語七：「張文瓘初爲大理卿，旬日決遣疑獄四百餘條，無一人稱屈。四子潛、沛、洽、涉，皆至三品，時人呼爲萬石張家，咸以爲福善之應。」〇唐書張文瓘傳：「文瓘，字稚圭，貝州武城人，徙魏州之昌樂。高宗時拜侍中。四子：潛爲魏州刺史，沛爲同州刺史，洽衞尉卿，涉殿中監。父子皆至三品，時謂萬石張家。」〇史記汲黯傳：「黯姑姊子司馬安，文深巧善宦，官四至九卿。昆弟以安故，同時至二千石者十人。」漢書蕭望之傳：「望之子由爲中散大夫，家至二千石者六七人。」二家亦可號「萬石」。〇王楙野客叢書數萬石止及石奮、嚴延年、馮揚，而遺秦襲。趙崇絢雞肋編所載與此條同。






来日大难





《来日大难》，即古《善哉行》也，盖摘首句以命题耳。《乐府古题要解》：《善哉行》古词：“来日大难，口噪唇干。”言人命不可保，当乐见亲友，且求长生术，与王乔八公游焉。按《乐府诗集》：王僧虔《技录》：《善哉行》乃相和歌瑟调三十八曲之一。



来日一身，[一]携粮负薪。道长食尽，苦口焦唇。[二]今日醉饱，乐过千春。[三]仙人相存，[四]诱我远学。海凌三山，[五]陆憩五岳。[六]乘龙天飞，目瞻两角。授以神药，金丹满握。蟪蛄蒙恩，深愧短促。[七]思填东海，强衔一木。[八]道重天地，轩师广成。[九]蝉翼九五，[十]以求长生。下士大笑，[十一]如苍蝇声。[十二]

[一]来日，谓已来之日，犹往日也。



[二]《韩诗外传》：“干喉焦唇，仰天而叹。”



[三]梁宣帝赋：“餐霞永日，静坐千春。”



[四]魏武帝诗：“越陌度阡，枉用相存。”《说文》：“存，恤问也。”



[五]谢灵运诗：“越海凌三山。”李周翰注：“三山，蓬莱、方丈、瀛洲也。”



[六]郑康成《周礼注》：“五岳：东曰岱宗，南曰衡山，西曰华山，北曰恒山，中曰嵩高山。”



[七]《庄子》：“蟪蛄不知春秋。”陆德明注：“司马云：蟪蛄，寒蝉也。一名蝭蟧，春生夏死，夏生秋死。崔云：蛁蟧也，或曰山蟪。秋鸣者不及春，春鸣者不及秋。”《广雅》云：“蟪蛄，蛁蟧劳也，即《楚辞》所谓寒螀也。”



[八]《述异记》：昔炎帝女溺死东海中，化为精卫，其名自呼，常衔西山木石填东海。偶海燕而生子，生雌状如精卫，生雄如海燕。今东海精卫誓水处，曾溺于此川，誓不饮其水。诗意言人命短促，有如蟪蛄。今蒙恩而授之神药，使得长生，其德深矣。思欲报之，却如精卫衔一木以填东海耳，甚言其德之深而无以为报也。



[九]《抱朴子》：“黄帝过崆峒，从广成子受自然之经。”



[十]蝉翼九五，视九五天子之位如蝉翼之轻也。



[十一]《老子》：“下士闻道大笑之。”



[十二]《诗·国风》：“苍蝇之声。”






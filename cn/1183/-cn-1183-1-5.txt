北调传授

自吴人重南曲，皆祖昆山魏良辅，而北词几废，今惟金陵尚存此调。然北派亦不同，有金陵，有汴梁，有云中。而吴中以此曲擅场者，仅见张野塘一人，故寿州产也。亦与金陵小有异同处。顷甲辰年马四娘以生平不识金阊为恨，因挈其家女郎十五六人来吴中，唱北西厢全本。其中有巧孙者，故马氏粗婢，貌竒丑而声遏云，于北词闗捩窍妙处极得真传，为一时独歩。他姬曾不得其十一也。四娘还曲中即病亡，诸妓星散。巧孙亦去为市妪，不理歌谱矣。今南教坊有传寿者，字灵修，工北曲。其亲生父家传，誓不教一人。寿亦豪爽，谈笑倾坐。若寿复嫁去，北曲真同广陵散矣。


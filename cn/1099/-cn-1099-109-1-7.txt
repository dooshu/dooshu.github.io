○宣府大同類 【 宣大】

宣府南至居庸關不及二日之程。北去虜地。近者僅百里許。故宣府守臣。奏報境外虜眾住牧。則京師亦當為之備。正統巳巳。虜騎直犯京師。繇內無備也。正德八九年間。虜營移住威寧海子。在宣府大同之間。離邊不遠。嘗繇大白陽口入寇宣府。遊擊將軍倪鎮張勛禦之、敗死、又繇順聖川入寇蔚州等處。又過鴈門寇太原。本處官軍皆不能禦。遣咸寧侯仇金?戊、都督白玉溫恭、相繼出征、所統皆京營弱兵。調遣分布。不得機宜。令右都御史叢蘭總制宣府大同山西三鎮軍務。牽制太甚。二年之間。宿兵不戰費財損力莫甚于此糜費鉅萬未得機會與虜一戰。正德十年。虜眾西移住牧河套。為患陝西。十一年春復過河東住威寧海子。瓊得報即奏請於團營選將練兵。陰為屯兵細柳之計。是年秋、虜賊又繇大白陽口入寇。逼近居庸。時都督劉暉充總兵官、桂勇賈鑑充左右參將、俱在團營操練。聽征已半年。素已有備。又遼東精兵見調在薊州近京。兵行神速方能濟事至是報到三日之內。劉暉等即統兵出關。遼東兵外京營官軍出者不過六千。亦皆精銳可用。馬亦臕壯。既出與宣府兵合。軍威大振。虜營西移住大同境外。劉暉等亦襲而西。駐兵大同。虜忽起營北去近邊哨無煙火。方議班師。虜乃繇太同西。間道入偏頭關。寇鎮西。是時延綏勁兵驍將。先已調山西三關內外按伏。遂得合兵一戰虜賊大遭剉衄。遁去。自敘之言固當如此方為得體雖曰天意。謂無人謀。不可也况自初出至班師首尾纔三月費亦不多虜賊自鎮西一敗。五六年來。不復敢近山西三關。豈非有所懲哉。正德十二年。虜營仍住威寧海子。本部預奏設備。視正德十一年。尤為周密。大同鎮廵官哨探分布。亦中機宜。適　車駕幸陽和。虜賊入應州。遼東兵已在陽和。待奏方發稽遲。大同總兵官亦在陽和回遲。杭雄等雖遇戰。不獲大捷。惜哉

為預防虜患事

為軍務事

為聲息事

為走回人口傳報虜情分兵防禦事

為預防虜患事

△為預防虜患事 【 宣大虜患】

議得宣大二鎮。共有官軍一十四萬。延寧二鎮。又設有官軍七萬。歲費糧儲數百萬計。專為防禦虜寇。近年各鎮守臣、因循怠忽、惟善用兵者能先機設謀若其不能不過謹守故方而已不肯預先料度虜情運謀設策調度軍馬。相機戰守。以致虜賊深入。得利而去。大肆猖獗。無所畏憚。及至　朝廷命將出師彼賊已去。留兵在邊等候兵家主客勞逸之計所爭者在此為因邊地廣濶彼賊出沒不常不得恰好相遇一戰以此勞費雖多不能成功即今若不將本邊將士戒飭。預為隄備。虜賊過河。必來侵犯。倉卒計處。必蹈往轍。緩不及事。貽患非輕。臣等愚見、乞敕宣府大同鎮守總兵廵撫都御史會同計議。今年河凍。虜賊過河駐牧。作何設法隄備。可保無虞。訪取熟知邊情地理之人。密切審問。先年虜賊進境搶掠出入道路。應該調撥何城堡軍馬。在何地方駐劄。可以正當賊衝。截殺取勝。於何地方按伏。可以邀其歸路。追勦得功本鎮軍馬雖各散處城堡必須量數挑選精銳官軍記名聽候有警調取會合勦殺務在料敵先知。筭無遺策。不可互相推倚。因循苟安此守邊之通病及似常分調按伏不當賊衝虗應故事以致虜賊深入搶掠。出入自繇。定照葉椿姜彬高友機等事例拏問取回降黜、必不輕貸、各將計議過隄備虜賊事宜。明白具奏。不許含糊遲誤。正德十年九月二十八日具題、

△為軍務事 【 宣大軍務】

看得鎮守宣府總兵官署都督僉事朱振等、奏稱前任總兵等官、止是分司分隊。立為營分。聽候出戰。未曾精選。以致強弱相攙。今年達賊壓境搶殺、官軍迎敵、因而僨事、要將團操前後營馬隊官軍揀選頭等者三千一百三十三員名。立為前營。聽其統領。遇警當先出戰。善用兵者能分此議過人實遠次等者二千八十九員名。及無馬步隊官軍八百餘員名。并隨營兵車俱立為後營。探報聲息緩急。繼後策應。仍每五人編為一伍。互相救援一人有功。四人同賞。一人有罪。四人同罰。果有畏避當先艱苦。夤緣請託更改等項。究問重罪等因。本官鑒戒前失、欲圖後功、故會同廵撫將官軍挑選精弱、分別營伍、定立賞罰、具見用心軍務、選練有方、合無本部轉行朱振、悉依所議施行、仍咨廵撫都御史劉達、并鎮守太監劉祥、務要與朱振協和計議、依擬施行、不可偏執巳見、沮壞軍法、以致朱振不得展布行事、失誤軍機、臣等又議得宣府一鎮。食糧官軍數幾八萬。今主將所統不過三千近日虜賊擁眾入寇。動至七八萬。寡不敵眾。遂至失事。又近年建議者。不知邊情。方欲添設城砦。以分兵力。又欲召募新兵。以困百姓。若不早為救正。其弊不可勝言及主將所統兵少亦當早為議處合無本部通行宣府大同鎮廵官計議。以守則不足以戰則有餘晉州不欲立堡分兵大見將畧今後不許添立砦堡以分兵勢亦不許召募新軍以致糧草不敷。舊軍缺食逃竄。仍查各城堡見在食糧官軍。內除已選本鎮團操。及奇遊兵外。中間但係驍勇精銳軍人。可以調用殺賊者。挑選見數。編造文冊。或臨時徵調策應。或量數取赴鎮城輪操總鎮力足則可以彈壓務使總鎮城內常有精銳奇兵二萬以備征戰其餘城堡官軍不必數多遇賊勢小則追逐截殺若遇勢大則堅壁固守以待援兵前項事宜、各官計議停當、徑自施行、應具奏者、奏請定奪、

△為聲息事 【 宣大聲息】

看得大同廵撫都御史胡瓚等奏稱、大同各路大勢賊營俱向東北去訖、調到延綏參將杭雄、所部兵馬相應督發、隨賊向往防剿、除行本官於五月二十六日就在大同鎮城啟行、挨程前去宣府地方、聽彼分布殺賊一節、伏覩　大明律軍政條、內開事有警急、及路程遙遠者並聽從便、火速調撥軍馬、乘機剿捕、若寇賊滋蔓、應合會捕者、隣近衛所、雖非所屬、亦得調發策應、并即申報本營上司、轉達　朝廷知會、若不即調遣會合、或不即申報上司、及隣近衛所、不即發兵策應者、竝與擅調發罪同。領兵官巳承調遣、不依期進兵策應、若承差告報軍期而違限、因而失誤軍機者並斬、其官軍臨陣先退、及圍困敵城而逃者斬欽此、仰惟我　太祖高皇帝、掃除僣亂、用兵如神、故欽定律條。若遇事有警急。及寇賊滋蔓雖非所屬得調發策應若不即依期發兵策應因而失誤軍機。亦皆處以斬罪分疆立界易生推諉軍機呼及豈能一一知會故立此法若今捕禦流寇能如此何至往來縱橫以隣境為壑乎葢用兵機會不可少遲故遇有警許徑自調發策應即古人閫以外將軍制之之意司兵政為將帥者。所當欽遵佩服。而不可違者也。近年添設總制官員。不論地理遠近。聲息緩急。悉聽明文到日方行。以致誤事。臣等節次申明律禁、荷蒙　聖明允納、上年延綏將官安國杭雄等、雖奉提督等官明文調遣按伏、臨時寇至緊急、皆山西副總兵郭錦遊擊張綺等、就近徑自差人約會、及安國杭雄等。當即依期赴援。所以不失機會。致有克捷。今大同鎮廵官。料探虜賊。東行就令杭雄隨賊向往前去宣府地方殺賊。誠為得策。但恐杭雄因見未奉明文。難於遵守。合無本部通行宣大鎮廵副參遊擊分守守備等官、并延綏調來參將杭雄等、遼東調來參將蕭滓等、各查照原奉　敕內、并本部節次奏　准事理欽遵行事、仍遵　太祖高皇帝欽定軍政律條。哨探賊寇緊急。火速調發策應。其杭雄蕭滓等并本處副參遊擊等官、不分宣大地方。隨賊向往。即便依期發兵策應若如去年偏頭關得功。陞賞不吝。如或自分彼此。遲誤調發。及巳承調遣。違期不至。以致失誤軍機。聽廵按御史查勘的實。參奏。依律治以重罪。正德十二年六月初八日具題、　得旨都依擬行

△為走回人口傳報虜情分兵防禦事 【 宣大虜情】

看得走回婦人張氏、說稱達賊到六月二十五日、要往白城兒深入搶掠等情、切詳張氏所說虜情、恐未必虛、前項總兵官朱振等分布人馬似乎有理、但臣等尤慮兵分勢弱。恐失事機。合無本部舖馬差人齎文前去宣府、交與都御史劉達總兵官朱振等、作急會議、密拘諳曉虜賊逓年出入道路之人。加意詢訪。今次虜賊。若來入寇。必從何路進入可於何地按伏兵馬。可以衝遏賊鋒。及邀截歸路。就便從長計議將各路人馬。聯絡一處。以便策應。若果入路甚多。難於料度。亦須自料近邊各城堡。何處城堡村落。廣有人畜必來搶掠。何處城堡曠遠。野無所掠。雖來亦無所得。就於應該防禦之處。調集兵馬。彼合而我分則眾寡不敵難以决戰故亦須擁眾以待恊力防禦大意虜賊既欲擁眾深入必須擁眾以待庶保無虜中間分合進止要在相機隨宜亦不可拘執本部原擬致有乖違仍令都御史劉達、申明律禁傳示、見分布各路將官并管糧等官、今後但有報到軍情。敢有不即刻期會合策應。及供給行糧料草。因而失誤軍機。輕則聽總兵官就彼區處。重則參奏拏問。依律處斬本部一行團營整點官軍、催督都指揮趙承序等、上緊前去白羊等口防守、一行整飭薊州邊備都御史臧鳳等、提督紫荊等關都御史李瓚等、提督山西鴈門三關都御史李金?戊等、各親詣邊關、整搠人馬、隄備防守、紫荊關就將原選達官軍舍人等調去防守、偏頭等關尤宜及早隄備、恐虜眾忽有聲東擊西之舉。再行提督團營內外官。挑選人馬。操練預備。遇有聲息緊急。以備調用。正德十二年六月二十二日具題

△為預防虜患事 【 宣大虜患】

議得明年黃河凍開、虜賊大營若在河東威寧海子等處住牧、仰賴　皇上威武、嚴督宣大將官整搠軍馬。及調延綏奇遊兵馬相機戰守、虜賊入境、必遭挫衄。但恐河開。虜賊在套住牧。擁眾深入延綏寧夏陝西。地方廣濶。兵馬分布不周。難為戰守。查得今之黃河套。即漢河南朔方之地。自古匈奴所居。為患中國。我　朝除以前年分不查外、弘治十四年。套賊大舉深入。查照前事頗為詳明命太監苗逵保國公朱暉。統領京營官軍勦殺。又命工部侍郎李鐩督理軍餉。弘治十八年。套賊大舉深入。正德十年。又大舉深入。預設總制都御史鄧璋。調各路人馬防禦。其賊俱至固原平凉下營。分投搶殺。官軍寡弱。俱未能成功。正德十三年。套賊聞知固原有備。蘭鞏空虗。卻從乾鹽池西入蘭鞏搶殺。今不及早議處。虜賊在套。陝西地方。必又被害。合無齎文交與宣大山西延寧甘肅陝西各鎮廵官、差的當人役。哨探查勘。黃河凍開之後。虜賊大營。若不在套。在於河東威寧海子等處住牧。宣大山西三鎮。嚴謹隄備。延綏遊奇兵馬。若使各鎮聯絡策應則地分而勢合矣聽調策應。若不過河。在套住牧。待候草長田茂。勢將深入之時。延綏遊奇等兵。俱分布定邊安邊等營。寧夏人馬。俱分布花馬池等處。逓年虜眾經行之處。遇虜侵入。會合剿殺。陝西鎮廵官。預先計處。除環慶固靖守備人馬及固原遊兵外。大意在備陝西四鎮故指畫處更詳再量調取腹裏衛。所州縣堪用戰陣官軍土兵民壯。編成隊伍。委官管領。處置盔甲馬匹。并查照舊例。預造戰車火器砲銃等項。料虜必繇之路。設伏隄備。一遇虜入。出奇奮擊。或乘夜斫營。或截其歸路。俱相機行事。再行宣府大同甘肅各鎮廵官。各挑選精銳官軍三千員名。定委將官統領。俱約定五月以裏。到於固原。會合殺賊。戶部奏差堂上官一員。整理軍餉。本部另行議奏差官處置馬匹。聽候兌軍。一應禦虜防邊。本部今擬不盡事宜、聽各該鎮廵官作急計議、具奏定奪、如此、庶謀有預定事得先機、


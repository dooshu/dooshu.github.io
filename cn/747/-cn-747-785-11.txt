○秘书监穆公夫人裴氏元堂志

员不夭不死，先公弃背，迫先王制礼，免丧五月。太夫人河东郡太夫人以贞元十三年六月二十四日违养，又不孝不灭，以及龟筮远期。十月二十一日，孤子赞洎质、员、赏奉迁灵座，自东都归义里私第正寝归於偃师首阳山北原先公之居。第三子员，伏念常禀慈训，撰述前志。当时实闻不忍闻之命，俾继斯文，不敢不茹血吐迷，粗举大略。

裴氏自汉魏以还，盖为天下著姓。外族之於本宗也。若泉有源，山有峰。披图按牒，可明徵矣。五代祖讳鸿琳，周易郡太守。高祖讳客儿，隋长平丞。曾祖讳文行，官皇朝并州石芝县丞。祖讳元度，绛州绛县令。父讳翔，魏州朝城县令。世以懿德令名，清风和气，昭穆授受，宜於家邦。太夫人则朝城府君之季女也。淳仁如天，博厚如地，精识如神，中节如时。少丧怙恃，长於季母诸姑。以孝友诚明，俾见懿慈有天性之答。所至家政，辄闻於未成人之年。洎有行君子，作配盛德。移内则之美，尽家人之义。居上齐下，视人以身主祭祀，以心为馨香，事宾客以手集中馈。先公厄於未济，困於屡空，太夫人以乐道为贵，肥家为富。先公初仕河朔，蹈难平原，太夫人以勤俭成清白，诚义佐名节。先公出入崇贵，间逢迁黜，太夫人居常以天不假易自警，处否以泰道自安。先公直道高义，不容於时，剥落当年，优游晚暮，太夫人始则以不磷不缁何忧何惧为韦弦焉，中则以不容何病然後见君子为埙篪焉，终则以施於有政是亦为政为琴瑟焉。

先公孝以立家，仁以合族，太夫人辅佐之德，达於神明。员伯姑元夫人，高明纯至，不幸早孀，太夫人就养於堂，服勤以力，视色先意，主於无违。伯姑尝顾小子同气曰：“自吾归尔家，安尔母也。自忘孤寡，自忘长老，嘻嘻然如未笄之初，承欢於父母之前。夜梦吾先君，则为尔父，夜梦吾先夫人，则为尔母。岂尔父母乃吾宿世之父母乎？不然，何迷我心灵，发於梦寝者。”三十年如此。中外孤幼，以先公之禄为待哺待絮者，其来如归。太夫人所以衣服饮食之，盖有竭无倦，有不足无不均，有孤老幼之先，无亲疏厚薄之别。若乃甥姓群从之众，贤愚恭狠之差，太夫人用不愠不校，不欺不伐，积为至德，以妪煦之。不违直心而曲顺其理，不越中制而各厚其宜。是故寝我无私有常之化者，归我怀我，如服天地。岂无忮戾之性，我言之口，不忍以造次幽昧迁焉。员三从叔寂，感太夫人少长子爱之慈，以为生成罔极之重。及壮纳室，则先请於女氏之介曰：“吾嫂吾母也，苟能服事如姑，则为某妻，不者则否。”女氏许诺，然後贽币行焉。

太夫人自痛早孤，终鲜兄弟。惟周公盖仲尼合葬之事，咨於先公曰：“绛虽故乡，世乏乔木。洛中土，首阳家山。今将奉先人於北原，卜邻舅姑。吾与公存没之志也。”命长子行之，本族凋落，蒸尝殆旷，鞠孤兄子，以涕泣教之，使学古入官，承家主祭，乃至宗从之祀，兴废继绝，系太夫人是赖者非一。先公享悬车之荣，太夫人受偕老之福。河洛安宅，京师就养。板舆所至，宴喜相从。旬朔献寿，子孙成列。岁时称庆，冠盖盈门。当时士族，以为荣羡。晚年不道於圣善寺法疑大师，所受方便平等，则家政也；忍辱慈悲，则素行也；真如正觉，则天性也。皆异积旧习，彼於德施，尽大师之法，吾无得焉。赞等从事守官，世道多故，太夫人以为苟不亏先王先公之训，则义在不辱，是为无忝，未始见责，而姑勉之。禄俸供养，不给於家之经费。太夫人每顾念有一饥一寒者，则为之不饫不暖，其遇穷独无告不获其所，辄心体以之不康。是以甘旨轻鲜之献，未尝以尊高自异，常有汲汲不足之患而不患焉。

初太夫人之从先公也，公方褐衣，家无数口。太夫人以繁祉元福，阜兴德门。男女为人父母为人大父母为人师者七，内外孙洎曾孙四十有三，食先公洎诸子之禄者五十一政，主家主祀者五十一年，寿七十四。封河东县君，先公故也。河东郡太夫人，赞故也。列郡启封，为妻为母。论者以兼命斯贵，同时难之。然天下公议，称先公位不称德，雅知赞者，亦谓赞等命不偶时。而太夫人五福百禄之徵，盖上有所不充，下有所未极。赞、质、员、赏皆自痛欲养欲报，各孤其分，号天诉天，天不我闻。伏念昔罹荼毒，备承至诫。以为杀身无逮，扬名有补。忍死为重，徇情则轻。茕独苟至，不敢自灭。谨哀纂生德密行之可传者，勒之贞石，以永厚地。呜呼苍天！


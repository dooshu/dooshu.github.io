卷三十

<集部，词曲类，词选之属，御选历代诗余

钦定四库全书

御选历代诗余卷三十目录【五十六字】

虞美人

南唐李煜【二首】

冯延已【二首】

晏几道【八首】

张　先【二首】

苏　轼【六首】

黄庭坚【二首】

秦　观【三首】

晁补之【三首】

陈师道

李豸

毛　滂【三首】

舒　亶【三首】

赵令畤

苏　庠

葛胜仲

周紫芝【三首】

谢　逸【三首】

周邦彦【六首】

陈　克【二首】

何　?

王安中【二首】

向子諲【四首】

蔡　伸【二首】

叶梦得【二首】

徐　俯

陈与义

赵长卿

吕本中

曾　觌

范成大【二首】

陈三聘【四首】

程　垓

洪　适

吴　儆【三首】

赵彦端【三首】

王千秋【三首】

陈　亮

张　榘【三首】

方千里【二首】

杨泽民【二首】

沈端节【三首】

蒋　捷【二首】

吴文英

张　炎【二首】

石孝友

赵君举

王文甫

林正大

葛长庾

赵　摅

李　宴

元好问

赵孟頫【二首】

萧允之

刘天迪

张　翥

王　行【二首】

刘　基

吴子孝

周　用

王锡爵

王世贞

吴鼎芳

陈子龙

沈锺鹤

沈宜修

叶小鸾

御选历代诗余卷三十目録

钦定四库全书

御选历代诗余卷三十【五十六字】

司经局洗马掌局事兼翰林院修撰加二级【臣】王奕清奉旨校刋

虞美人

【双调五十六字与桃源忆故人之别名虞美人影者无涉】

虞美人　　　　　　　　　　南唐李煜

风回小院庭芜緑柳眼春相续凭阑半日独无言依旧竹声新月似当年　笙歌未散尊罍在池面冰初解烛明香暗画楼深满鬓清霜残雪思难任

前调　　　　　　　　　　　南唐李煜

春花秋月何时了往事知多少小楼昨夜又东风故国不堪回首月明中　雕阑玉砌应犹在只是朱顔改问君能有几多愁恰似一江春水向东流

前调　　　　　　　　　　　　冯延已

玉鈎鸾柱调鹦鹉宛转留春语云屏冷落画堂空薄晚

春寒无奈落花风　搴帘燕子低飞去拂镜尘鸾舞不知今夜月眉弯谁佩同心双结倚阑干

前调　　　　　　　　　　　　冯延已

春山淡淡横秋水掩映遥相对秪知长作碧牎期谁信东风吹散彩云飞　银屏梦与飞鸾远祗有珠帘卷杨花零落月溶溶尘掩玉筝弦柱画堂空

前调　　　　　　　　　　　　晏几道

闲敲玉镫随堤路一笑开朱户素云凝淡月婵娟门外鸭头春水木兰船　吹花拾蕊嬉游惯天与相逢晚一声长笛倚楼时应恨不题红叶寄相思

前调　　　　　　　　　　　　晏几道

飞花自有牵情地不向枝边坠随风飘荡已堪愁更伴东溪流水过秦楼　楼中翠黛含春怨闲倚阑干徧自弹双泪惜香红暗恨玉顔光景与花同

前调　　　　　　　　　　　　晏几道

曲阑干外天如水昨夜还曾倚初将明月比佳期长向月圆时候望人归　罗衣着破前香在旧意谁敎改一春离恨嬾调弦犹有两行闲泪宝筝前

前调　　　　　　　　　　　　晏几道

疎梅月下歌金缕忆共文君语更谁情浅似春风一夜满枝新緑替残红　苹香已有莲开信两桨佳期近采莲时节定来无醉後满身花影倩人扶

前调　　　　　　　　　　　　晏几道

玉箫吹徧烟花路小谢经年去更敎谁画远山眉又似陌头风细恼人时　时光不解年年好叶上秋声早可怜蝴蝶易分飞只有杏梁双燕每来归

前调　　　　　　　　　　　　晏几道

秋风不似春风好一夜金英老更谁来凭曲阑干惟有鴈边斜月照关山　双星旧约年年在笑尽人情改有期无定是无期说与小云新恨也低眉

前调　　　　　　　　　　　　晏几道

湿红笺纸回文字多少柔肠事去年双燕欲归时还是碧云千里锦书迟　南楼风月长依旧别恨无端有倩谁横笛倚危阑今夜落梅声里怨关山

前调　　　　　　　　　　　　晏几道

一弦弹尽仙韶乐曾破千金学玉楼银烛夜深深愁见曲中双泪落千金　从来不奈离声怨几度朱弦断未知谁解赏新音长是好风明月暗知心

前调【述古移南郡】　　　　　　　　　张　先

恩如明月家家到无处无清照一帆秋色共云遥眼力不知人远上江桥　愿君书札来双鲤古汴东流水宋王台畔楚宫西正是节趋归路近沙堤

前调　　　　　　　　　　　　张　先

苕花落尽汀风定苕水天揺影画船罗绮满溪春一曲石城清响入高云　壶觞昔岁同歌笑今日无年少南园花少故人稀月照玉楼依旧似当时

前调【琵琶】　　　　　　　　　　苏　轼

定场贺老今何在几度新声改新声坐使旧声阑俗耳只知繁手不须弹　断弦试问谁能晓七岁文姬小试敎弹作辊雷声应有开元遗老泪纵横

前调【陈述古将代席上】　　　　　　　　苏　轼

湖山信是东南美一望须千里使君能得几回来便使尊前醉倒且徘徊　沙河塘里灯初上水调谁家唱夜阑风静欲归时惟有一江明月碧琉璃

前调【扬州别少游】　　　　　　　　　苏　轼

波声拍枕长淮晓隙月窥人小无情汴水自东流只载一船离恨向西州　竹溪花浦曾同醉酒味多於泪谁敎风监在尘埃醖造一场烦恼向人来

前调　　　　　　　　　　　　苏　轼

落花已作风前舞又送黄昏雨晓来庭院半残红惟有游丝千丈袅晴空　殷勤花下重携手更尽杯中酒美人不用敛歌眉我亦多情无奈酒阑时

前调　　　　　　　　　　　　苏　轼

深深庭院清明过桃李初红破柳丝搭在玉阑干帘外潇潇微雨做轻寒　晚晴台榭增明媚已判花前醉更阑人静月侵廊独自行来行去好思量

前调　　　　　　　　　　　　苏　轼

持杯遥劝天边月愿月圆无缺持杯更复劝花枝且愿花枝长在莫离披　持杯月下花前醉休问荣枯事此欢能有几人知对月逢花不饮待何时

前调【至当涂呈郭功甫】　　　　　　　　黄庭坚

平生本爱江湖住鸥鹭无人处江南江北水云连莫笑醯鸡歌舞瓮中天　当涂檥棹蒹葭外赖有宾朋在此身无路入修门惭愧诗翁清些与招魂

前调【宜州见梅作】　　　　　　　　　黄庭坚

天涯也有江南信梅破知春近夜阑风细得香迟不道晓来开徧向南枝　玉台弄粉花应妒飘到眉心住平生个里愿杯深去国十年老尽少年心

前调　　　　　　　　　　　　秦　观

高城望断尘如雾不见联骖处夕阳村外小湾头只有柳花无数送归舟　琼枝玉树频相见只恨离人远欲将幽恨寄青楼争奈无情江水不西流

前调　　　　　　　　　　　　秦　观

碧桃天上栽和露不是凡花数乱山深处水潆洄可惜一枝如画为谁开　轻寒细雨情何限不道春难管为君沉醉又何妨祗怕酒醒时候断人肠

前调　　　　　　　　　　　　秦　观

行行信马横塘畔烟水秋平岸緑荷多少夕阳中知为阿谁凝恨背西风　红妆艇子来何处荡桨偷相顾鸳鸯惊起不无愁柳外一双飞去却回头

前调【广陵留别】　　　　　　　　　　晁补之

江南载酒平生事游宦如萍寄蓬山归路傍银台还是扬州一梦却惊回　年年后土春来早不负金尊倒明年朱履赏春时应寄琼花一朶慰相思

前调【荅秦令】　　　　　　　　　　晁补之

荒城又见重阳到狂醉还吹帽人生开口笑难逢何况良辰一半别离中　平台朱履登高处犹自怀人否且簪黄菊满头归惟有此花风韵似年时

前调【代内】　　　　　　　　　　晁补之

梅花时候君轻去曾寄红牋与胡麻好种少人知正是归时何处悞芳期　谁敎又作狂游远归路杨花满当年不负琐牎春老向长楸走马更愁人

前调　　　　　　　　　　　　陈师道

城南观阁连云起形像丹青里使君笳鼓渡江来尽带江南春色放春回　青春欲住风催去流水花无数尊前独自一番新只有玉楼明月记游人

前调　　　　　　　　　　　　李　豸

玉阑干外清江浦渺渺天涯雨好风如扇雨如帘时见岸花汀草涨痕添　青林枕上关山路卧想乘鸾处碧芜千里思悠悠惟有霎时春梦到南州

前调【东园赏花】　　　　　　　　　　毛　滂

游人莫笑东园小莫问花多少一枝半朶恼人肠无限姿姿媚媚倚斜阳　二分春去知何处赖是无风雨更将绣幕密遮花任是东风急性不由他

前调　　　　　　　　　　　　毛　滂

百花赶定东君去知与花何处阳春但更买花栽留住蜂儿蝶子等君来　翠轻緑嫩庭隂好醉便眠芳草春波如酒不曾空谁见东堂日日自春风

前调　　　　　　　　　　　　毛　滂

柳枝却学腰肢袅好似江东小春风吹緑上眉峰秀色欲流不断眼波融　檐前月上灯花堕风递余香过小欢云散已难收到处冷烟寒雨为伊愁

前调【寄公度】　　　　　　　　　　舒　亶

芙蓉落尽天涵水日暮沧波起背飞双燕贴云寒独向小楼东畔倚阑看　浮生只合尊前老雪满长安道故人早晚上高台赠我江南春色一枝梅

前调【欲雪】　　　　　　　　　　舒　亶

酒边陡觉罗衣暖独倚黄昏看寒鸦两两下楼东着处暗云垂地一重重　红炉欢坐谁能醉多少看花意谢娘也拟殢春风便送无端柳絮逼帘栊

前调【蒋园醉归】　　　　　　　　　　舒　亶

重帘小阁香云暖黛拂梳妆浅玉箫一曲杜韦娘谁是苏州刺史断人肠　醉归旋拨红炉火却倚屏山坐银釭明灭月横斜还是画楼角送小梅花

前调　　　　　　　　　　　　赵令畤

画船稳泛春波渺夕雨寒声小紫烟深处数峰横惊起一滩鸥鹭照川明　西楼今夜归期悞恨入阑干暮可堪春事满春怀不似珠帘新燕早归来

前调【次俞仲登韵】　　　　　　　　　苏　庠

军书未息梅仍破穿市溪流过闲来无处不关情一夜鸣榔急雨杂滩声　飘零无复还山梦云屋春寒重山连积水水连空溪上青蒲短短柳重重

前调【酬卫卿】　　　　　　　　　　葛胜仲

三年曾不窥园树辛苦萤牎暮怪来文誉满清时柿叶书残犹自日临池　春秋新学卑繁露黄卷聊堪语家人不用寄龟诗行看昇平楼外化龙归

前调【西池见梅作】　　　　　　　　　周紫芝

短墙梅粉香初透削约寒枝痩恼人知为阿谁开还伴冷烟疎雨做愁媒　飘零苦恨春情薄不管花开落小池疎影弄寒沙何似玉楼鸾镜对横斜

前调【食瓜】　　　　　　　　　　周紫芝

西园摘处香和露洗尽南轩暑莫嫌座上适来蝇只恐怕寒难近玉壶冰　井花浮翠金盆小午梦初回了诗翁自是不归来不是青门无地可移栽

前调　　　　　　　　　　　　周紫芝

痴云压地风尘卷雪共春寒浅山城寒夜不烧灯时见竹篱茅舍两三星　九衢风里香尘拥十载鳌山梦如今独自倚冰檐落尽短檠红灺不成眠

前调　　　　　　　　　　　　谢　逸

碧梧翠竹交加影角簟纱?冷疎云淡月媚横塘一阵荷花风起隔帘香　鴈横天末无消息水濶吴山碧刺桐花上蝶翩翩惟有夜深清梦到郎边

前调　　　　　　　　　　　　谢　逸

角声吹散梅梢雪疎影黄昏月落英点点拂阑干风送清香满院作轻寒　花甆羯鼓催行酒红袖掺掺手曲声未彻宝杯空饮罢香熏翠被锦屏中

前调　　　　　　　　　　　　谢　逸

风前玉树锵金韵碧落佳期近疎云影里鹊桥低檐外一弯新月印修眉　星河渐晓铜壶咽又是经年别此情曾与玉人知引起旧家离恨泪珠垂

前调　　　　　　　　　　　　周邦彦

灯前影去仍留恋肠断朱扉远不须红雨洗香顋待得蔷薇花谢便归来　舞腰歌板闲时按一任傍人看金炉应见旧残煤曾遣恩情容易似寒灰

前调　　　　　　　　　　　　周邦彦

廉纤小雨池塘徧细点开萍面一双燕子守朱门比似寻常时候易黄昏　宜城酒泛浮春絮细作更阑语相看羇思乱如云又是一牎灯影两愁人

前调　　　　　　　　　　　　周邦彦

疎篱曲径田家小云树开秋晓天寒山色有无中野外一声钟起送孤篷　添衣策马寻亭堠愁抱惟宜酒菰蒲睡鸭占陂塘纵被行人惊散又成双

前调　　　　　　　　　　　　周邦彦

淡云笼月松溪路长记分携处梦魂连夜遶松溪此夜相逢恰似梦中时　海山陡觉风光好莫惜金尊倒柳花吹雪燕飞忙生怕扁舟归去断人肠

前调　　　　　　　　　　　　周邦彦

玉觞才掩朱弦悄弹指壶天晓回头犹认倚墙花只向小桥南畔便天涯　银蟾依旧当牎满顾影魂先断凄风休颭半残灯拟倩今宵归梦到云屏

前调　　　　　　　　　　　　周邦彦

金闺平帖春云?昼漏花前短玉顔酒解艳红消一晌捧心啼困不成娇　别来新翠迷行径牎锁玲珑影砑绫小字夜来封斜倚曲阑凝睇数归鸿

前调　　　　　　　　　　　　陈　克

小山戢戢盆池浅芳树隂隂转红阑干上刺蔷薇蝴蝶飞来飞去两三枝　绣裙斜立腰肢困翠黛萦新恨风流踪迹使人猜过了鬬鸡时节合归来

前调　　　　　　　　　　　　陈　克

緑隂满院帘垂地落絮萦香砌池光不定药栏低闲并一双鸂鶒没人时　旧欢黯黯成香梦帐冷金泥重日虹斜处暗尘飞脉脉小牎孤枕镜花移

前调　　　　　　　　　　　　何　?

分香帊子揉蓝腻欲去殷勤惠重来约在牡丹时只恐花枝相妒故开迟　别来看尽闲桃李日日阑干倚催花无计问东风梦作一双蝴蝶绕芳丛

前调【赠李士美】　　　　　　　　　　王安中

清商初入昭华琯宫叶秋声满草麻初罢月婵娟想见明朝喜色动天顔　持杯满劝龙头客荣遇时方得词源三峡泻瞿塘便是醉中宣去也无妨

前调【送权朝美】　　　　　　　　　　王安中

文昌郎自文无比风露行千里试寻天上使星看却见锦衣白昼过乡关　边城落照孤鸿外聨璧人相对应吟红叶送清秋向我旧题诗处更重游

前调【梅花】　　　　　　　　　　向子諲

江头苦被梅花恼一夜霜须老谁将冰玉比精神除是凌波却月见天真　情高意远仍多思只有人相似满城桃李不能春独向雪花深处露花身

前调　　　　　　　　　　　　向子諲

蒙蒙烟树无重数不碍相思路晚云分外欲增愁更那堪听疎雨送归舟　雨来还被风吹去陨泪多如雨拟题双叶问离忧怎得水随人意肯西流

前调　　　　　　　　　　　　向子諲

去年不到琼花底蝶梦空相倚今年特地趁花来因甚不敎同醉过花开　花知此恨年年有闲伴人春痩一枝和泪寄春风应把旧愁新怨入眉峰

前调　　　　　　　　　　　　向子諲

去年雪满长安树坐断扬州路今年看雪在扬州人在蓬莱深处若为愁　而今不恨伊相悞自恨来何暮平山堂下旧嬉游只有舞春杨柳似风流

前调　　　　　　　　　　　　蔡　伸

瑶琴一弄清商怨楼外桐隂转月华澄淡露华浓寂寞小池烟水冷芙蓉　攀花撷翠当时事緑叶同心字有人还解忆人无过尽寒沙新鴈甚无书

前调　　　　　　　　　　　　蔡　伸

飞梁石径关山路惨淡秋容暮一行新鴈破寒空肠断碧云千里水溶溶　鸾衾欲展谁堪共帘幙霜华重鸭炉香尽锦屏中幽梦今宵何许与君同

前调【上已】　　　　　　　　　　叶梦得

一声鶗鴂催春晚芳草连空远年年余恨怨残红可是无情容易爱随风　茂林修竹山隂道千载谁重到半湖流水夕阳前犹有一觞一咏似当年

前调　　　　　　　　　　　　叶梦得

数声微雨风惊晓烛影敧斜照客愁不奈五更寒明日棃花开尽有谁看　追寻犹记清明近为向花前问东风正使解欺侬不道花应有恨也匆匆

前调　　　　　　　　　　　　徐　俯

梅花元自江南得还醉江南客云中雨里为谁香闻道数枝清笑出东墙　多情宋玉还知否梁苑无寻处臙脂为萼玉为肌却恨恼人桃杏不同时

前调　　　　　　　　　　　　陈与义

张帆欲去仍搔首更醉君家酒吟诗日日待春风及至桃花开後却匆匆　歌声频为行人咽记着尊前雪明朝酒醒大江流满载一船离恨向衡州

前调【江乡】　　　　　　　　　　赵长卿

雨声破晓催行桨拍拍溪流长緑杨遶岸水痕斜恰似画桥西畔那人家　人家楼阁临江渚应是停歌舞珠帘整日不闲鈎目断征帆犹未识归舟

前调　　　　　　　　　　　　吕本中

梅花自是於春嬾不是春来晚看伊开在衆花前便道与春无分结因缘　风前月下频相就笑我如伊痩几回冲雨过疎篱已见一番青子缀残枝

前调　　　　　　　　　　　　曾　觌

芙蓉池畔都开徧又是西风晚霁天碧净暝云收渐看一轮冰魄冷悬秋　闽山层叠迷归路把酒寛愁绪旧欢新恨几凄凉暗想瀛洲何处梦悠扬

前调　　　　　　　　　　　　范成大

玉箫惊报同云重仍怪金瓶冻清明将近雪花翻不道海棠消痩柳丝寒　王孙沉醉狨氊幕谁怕罗衣薄烛灯香雾两厌厌彷佛有人愁损两眉尖

前调【红木犀】　　　　　　　　　　范成大

谁将击碎珊瑚玉装上交枝粟恰如娇小万琼妃涂罢额黄嫌怕汚臙脂　日深未觉清香絶风露溶溶月满身花影弄凄凉无限月和风露一齐香

前调　　　　　　　　　　　　陈三聘

融融睡觉东风息行到溪亭侧一枝梅玉似人人索笑依然消痩不禁春　相逢试问情多少应怪山翁老翠萝高护结花邻一任余芳争学捧心颦

前调　　　　　　　　　　　　陈三聘

天公意向人情满灯月人同看中秋虽是十分明不比今宵处处有华灯　艳桃穠李歌阑後更醉青楼酒不妨饮尽玉东西横笛声中春色要君知

前调　　　　　　　　　　　　陈三聘

飞琼晓压梅枝重酒面羊羔冻谁将缟带逐车翻明月秦楼昨夜不胜寒　何须卷起重帘幕愁怕春罗薄玉杯持劝醉厌厌无奈有人笼袖出香尖

前调【红木犀】　　　　　　　　　　陈三聘

乱红翦碎烦纤玉相并黄金粟汉宫素面说明妃马上秋风应解着臙脂　黄昏小树堪愁絶不比梅花月满天风露透肌凉挿取双枝归去是谁香

前调　　　　　　　　　　　　程　垓

轻红短白东城路忆得分襟处柳丝无赖舞春柔不系离人只解系离愁　如今花谢春将老柳下无人到月明门外子规啼唤得人愁争似唤人归

前调　　　　　　　　　　　　洪　适

芭蕉滴滴牎前雨望断江南路乱云重叠几多山不似倦飞鸥鸟便知还　角声更听谯门弄夜夜思归梦鄱江楼下水含漪孤负钓滩烟艇緑蓑衣

前调【送兄益章赴试】　　　　　　　　　吴　儆

银屏一夜金风细便作中秋意碧天如水月如眉已有征鸿摩月向南飞　金尊满酌蟾宫客莫促阳关拍须知丹桂擅秋天千里婵娟指日十分圆

前调【七夕】　　　　　　　　　　吴　儆

飞桥驾鹊天津濶云驭看看发相思惟恨不相逢及至相逢还是去匆匆　垂丝揷竹真堪笑欲乞天孙巧天孙多巧漫多愁巧得千般争解劝郎留

前调　　　　　　　　　　　　吴　儆

双眸翦水团香雪云际看新月生绡笼粉倚牎纱全似瑶池疎影浸梅花　金翘翠靥双蛾浅敛袂低歌扇羞红腻脸语声低想见流苏帐掩烛明时

前调【九月饮乘风亭】　　　　　　　　　赵彦端

烟空磴尽长松语佳处遗基古道人乘月又乘风未用秋衣沉水换熏笼　两峰千涧依稀是想像诗翁醉莫惊青蕊後时开笑倒江南陶令未归来

前调【置酒舟中作】　　　　　　　　　赵彦端

兰畦梅径香云绕长恨相从少相从虽少却情亲不道频相从後是行人　行人来去犹清痩想见相分後书来梅子定尝新记取江东日暮雨还云

前调【夀刘帅】　　　　　　　　　　赵彦端

疎梅淡月年年好春意今年早迎长时节近佳辰看取衮衣黄髪画麒麟　酒中倒卧南山緑起舞人如玉风流椿树可怜生长与柳枝桃叶共青青

前调【寄李公定】　　　　　　　　　　王千秋

流苏斗帐泥金额我亦花前客谪仙标韵胜琼枝一咏一觞常是得追随　自从风借云帆便冷落青楼宴石桥风月也应猜过尽中秋不见晚归来

前调　　　　　　　　　　　　王千秋

琵琶弦畔春风面曾向尊前见彩云初散燕空楼萧寺相逢各认两眉愁　旧时曲谱曾翻否好在曹刚手老来心绪怯么弦出塞移船莫遣到愁边

前调【和姚伯和】　　　　　　　　　　王千秋

风花南北知何据常是将春负海棠开尽野棠开疋马崎岖还入乱山来　尊前人物胜前度谁记桃花句老来情事不禁浓玉佩行云切莫易丁东

前调　　　　　　　　　　　　陈　亮

东风荡扬轻云缕时送萧萧雨水边台榭燕新归一口香泥湿带落花飞　海棠糁径铺香绣依旧成春痩黄昏庭院柳啼鸦记得那人和月折棃花

前调【和催梅韵三首】　　　　　　　　　张　榘

金炉鈒就裙纹摺香烬低云月玉钿黏唾上眉心不似寿阳檐下六花清　翠禽飞起南枝动惊破西湖梦仗谁为作水龙声吹绽寒葩诗眼为君青

前调　　　　　　　　　　　　张　榘

小蛮才把鸳衾摺妆就梳横月探梅不似旧年心却爱牎前纸帐十分清　朔风吹起寒云动午寝都无梦黄昏更被竹枝声唤起惺惺相对一灯青

前调　　　　　　　　　　　　张　榘

龙香浅渍罗屏摺睡思低眉月闲愁闲闷不关心心似牎前梅影一般清　绣帏交掩流苏动一觉瞢腾梦枕山轻戛宝钗声粉褪香顋零乱鬓鸦青

前调　　　　　　　　　　　　方千里

花台响彻歌声?白日林中短春心揺荡客魂消搓粉揉香排比一团娇　重来犹自寻芳径吹鬓东风影步金莲处緑苔封不见彩云双袖舞惊鸿

前调　　　　　　　　　　　　方千里

高楼远阁花飞徧急雨捎池面翛翛杨柳不知门多少乱莺啼处暮烟昏　银鈎小字题芳絮宛转回文语可怜单枕梦行云肠断江南千里未归人

前调　　　　　　　　　　　　杨泽民

层层楼阁薰风?花里香苞短清芬不逐火云消看了一重姿媚一重娇　几回池上寻芳径惊见波中影似将千叶再包封肠断昭阳一笑付飞鸿

前调【红莲】　　　　　　　　　　杨泽民

小池芳蕊初开徧恰似新妆面扁舟一叶过吴门只向花间高卧度朝昏　浮萍点缀因风絮更共鸳鸯语花间有女恰如云不惜一生常作采花人

前调　　　　　　　　　　　　沈端节

去年寒食初相见花上双飞燕今年寒食又花开垂下重帘不许燕归来　隔帘聼燕呢喃语似说相思苦东君都不管闲愁一任落花飞絮两悠悠

前调　　　　　　　　　　　　沈端节

卧红堆碧纷无数春事知何许斑斑小雨裛棃花又是清明时候不归家　伤春减尽东阳带人道多情态青春留下许多愁分付与君今夜一停休

前调　　　　　　　　　　　　沈端节

暮云衰草连天远不记离人怨可怜无处不关情梦断孤鸿哀怨两三声　恨君醉眼何时见夜夜相思徧梧桐叶落候蛩秋惟有一江烟雨替人愁

前调　　　　　　　　　　　　蒋　捷

丝丝杨柳丝丝雨春在冥蒙处楼儿忒小不藏愁几度和云飞去覔归舟　天怜客子乡关远借与花消遣海棠红近緑阑干才卷珠帘却又晚风寒

前调【听雨】　　　　　　　　　　蒋　捷

少年听雨歌楼上红烛昏罗帐壮年听雨客舟中江濶云低断鴈叫西风　而今听雨僧庐下鬓已星星也悲欢离合总无情一任堦前点滴到天明

前调　　　　　　　　　　　　吴文英

背庭缘恐花羞坠心事遥山里小帘愁卷月笼明一寸秋怀禁得几蛩声　井梧不放西风起供与离人睡梦和新月未圆时起看檐蛛结网又寻思

前调【忆柳】　　　　　　　　　　张　炎

修眉刷翠春痕聚难翦愁来处断丝无力挽韶华也学落红流水到天涯　那回错认章台下却是阳关也待将新恨趁杨花不识相思一点在谁家

前调【题陈公明藏册】　　　　　　　　　张　炎

黄金谁解敎歌舞留得当时谱断情残意落人间汉上行云迷却旧巫山　妆楼何处寻樊素空悞周郎顾一帘秋雨翦灯看无限羇愁分付玉笙寒

前调　　　　　　　　　　　　石孝友

醉寻芳草城头路厎事频凝竚丽谯直下小层楼鸳瓦重重匀砌几重愁　睡红颦翠春风面咫尺无由见从敎笑语落檐楹图得香闺依约认郎声

前调　　　　　　　　　　　　赵君举

飞云流水来无信花发年年恨小桃如脸柳如眉记得那人模样旧家时楼高映步拖金缕香湿黄昏雨如今不见欲凭书门外水平波暖一双鱼

前调【回文】　　　　　　　　　　王文甫

黄金嫩柳揺丝软永日堂空掩卷帘飞燕未归来客去醉眠敧枕殢残杯　眉山浅拂青螺黛整整埀双带水沉香熨窄衫轻莹玉碧溪春溜眼波横

前调【括刘禹锡武昌说笛歌】　　　　　　　林正大

武昌七十龎眉叟学笛从年少萧萧笛竹楚山秋当日买材曾典黑貂裘　一声占尽秋江月天外行云絶如今老去兴犹迟尚想时时一曲梦中吹

前调　　　　　　　　　　　　葛长庚

苹花零乱秋亭暮篱落江村路櫂歌揺曳钓船归搅碎清风千顷翠琉璃　山衔初月明疎柳平野垂星斗莫辞沉醉伴孤吟他日江南江北两关心

前调【同孟利器寻春】　　　　　　　　　赵　摅

春来日日风成阵桃李飘零尽树头树厎觅残红只有郭西棃雪照晴空　酬春须得如川酒酒债寻常有葛巾敧侧倩人扶大似浣纱溪上醉骑驴

前调　　　　　　　　　　　　李　宴

佳人酒晕潮生頬灎灎霞千叠雨余红泪湿黄昏误认当年人面倚朱门　飘零又送青春暮怅望刘郎去敎人不恨五更风只恨马蹄无处避残红

前调　　　　　　　　　　　　元好问

槐隂别院宜清昼入坐春风透美人图子阿谁留都是宣和名笔内家收　莺莺燕燕分飞後粉淡棃花痩只除苏小不风流斜挿一枝萱草凤钗头

前调【浙江舟中作】　　　　　　　　　赵孟頫

潮生潮落何时了断送行人老消沉万古意无穷尽在长空淡淡鸟飞中　海门几点青山小望极烟波渺何当驾我以长风便欲乘桴浮到日华东

前调　　　　　　　　　　　　赵孟頫

池塘处处生春草芳思纷缭绕醉中时作短歌行无奈夕阳偏傍小牎明　故园荒径迷行迹只有山仍碧及今作乐送春归莫待春归去後始知非

前调　　　　　　　　　　　　萧允之

朱楼曾记回娇盼满座春风转红潮生面酒微醺一曲清歌留住半牎云　大都咫尺无消息望断青鸾翼夜长香短烛花红多少思量只在雨声中

前调　　　　　　　　　　　　刘天廸

子规解劝春归去春亦无心住江南风景正堪怜到得而今不去待何年　无端往事萦心曲两鬓先惊緑蔷薇花发望春归谢了蔷薇又见栋花飞

前调　　　　　　　　　　　　张　翥

千林白雪花间谱价重黄金缕尊前自听断肠词正是江南风景落花时　红楼翠舫西湖路好写新声去为凭宫羽敎歌儿不道居然才子鬓如丝

前调【顾氏隐居】　　　　　　　　　　王　行

黄花翠竹临溪处正是幽人住不嫌拄杖破苍苔便道有时隂雨也须来　隔帘尘土纷纷起久厌襄阳市若能招我作西隣从此一溪春水两家分

前调【邹氏隐居】　　　　　　　　　　王　行

白云红树秋山下一片江南画门前流水带晴沙更是绕篱寒菊正开花　如何眼厎逢佳处偏许幽人住也须来此结茅茨莫待有人相寄草堂资

前调　　　　　　　　　　　　刘　基

秋来日日烟含雨不肯收残暑小桃错认是春回尽把枝头红緑向人开　白云流水青山远门掩苍苔晚草间蜂蝶未须忙後夜云英和月结成霜

前调【秋月下作】　　　　　　　　　　吴子孝

轻云不掩清秋月冷浸冰壶彻明辉相对且婆娑无奈漏深人醉兴还多　风吹庭竹飘香露露湿寒蛩语十分桂影渐团圆莫怪高歌狂舞不成眠

前调　　　　　　　　　　　　周　用

先生何事先归去独卧云深处纵然谈笑有鸿儒敢忘野人芹曝効区区　不来旧雨来今雨由我还由汝逢人莫问九迁官惟有衰顔欲付紫金丹

前调　　　　　　　　　　　　王锡爵

四山染徧青青黛一水中间界撑篙直入上流头未到桃花尽处莫回舟　鹤声鹿迹沿溪满深树开楼馆洞门何事静无人但有石牀残奕子纵横

前调　　　　　　　　　　　　王世贞

浮萍只待杨花去况更亷纤雨鸭头虚染最长条醖造离亭清泪几时消　珊瑚翠色新丰酒解醉愁人否薄寒撺送汝南鸡偏向碧纱?畔醒时啼

前调　　　　　　　　　　　　吴鼎芳

海棠不碍牎纱影鬓嚲鸳鸯领绣棚吹落唾花红但见余香一点袅晴风　柳眠无力轻烟惹春色撩人也舞衫闲搭画阑边日暖融融好个洗头天

前调【桃杏】　　　　　　　　　　陈子龙

夭桃红杏春初半总被薰风换王孙芳草路微茫只有青山依旧对斜阳　绮罗如在无人到明月空相照梦中楼阁水潺潺撇下一天星露在江南

前调【春雨】　　　　　　　　　　沈锺鹤

春光九十谁分取断送晨昏雨桃花和泪湿臙脂检点残红一半未开时　长竿拟把愁云埽天梦浑难晓柔肠不断却回环咫尺相思人隔万重山

前调【瓶中　　　　　　　　明媛腊梅】沈宜修

生香素面檀融晕嬾傅何郎粉胆瓶折取贮仙葩试看渐将春色逗些些　纤枝不闘东风巧耐雪冲寒早镜前新写汉宫妆却把玉顔淡淡拂轻黄

前调【看花　　　　　　　　明媛】叶小鸾

阑干曲护闲庭小犹恐春寒悄隔墙影送一枝红却是杏花消痩旧东风　海棠睡去棃花褪欲语浑难问只知婀娜共争妍不道有人为你惜流年

御选历代诗余卷三十








【怨诗行】

〖《诗纪》云。一曰怨诗行歌。〗

〖乐府云。古今乐录曰：怨诗行歌东阿王明月照高楼一篇。王僧虔技录曰：荀录所载古为君一篇。今不传。〗

天道悠且长。人命一何促。百年未几时。奄若风吹烛。嘉宾难再遇。人命不可续。齐度游四方。各系太山录。人间乐未央。忽然归东狱。当须荡中情。游心恣所欲。（○《乐府诗集》四十一。《广文选》十二。《诗纪》六。）


○准制祭伏波神文

呜呼！伏波之生，好兵自喜。幼有壮节，腾身出仕。定册归汉，谟俞帝旨。无失画，功伐可纪。破斩徵侧，实平交趾。来往蛮溪，未卒而死。小人赤口，曷本於理。薏苡南还，明珠谮起。乃收侯印，爵不及子。遗德不忘，爱留社里。筑庙以祭，人畏其鬼。久而若新，千岁不毁。诂诂蚩蚩，易白成缁。孔子义失，勋华不慈。曾氏杀人，母投於机。居窃厥嫂，陈平不疑。申生堇，晋有骊姬。无极巧舌，伍奢族夷。孟子伤谗，萋兮作诗。公失其所，梁松实为。何独将军，自昔如斯。故士有历万代而不灭者，常被讪於当时。苟窥心而不怍，虽弃置其奚悲。赫赫圣帝，嘉贤命词。酒既设，神乎降思。尚飨。


○戰守 【 此為宣大三關言也　戰守机宜】

戰守者、兵家之常道也、各鎮之兵、隨機以剪其零寇者、其方畧難以預設、而遇大舉之來、謀猷不可以不素定、使弊仍因乎?年、勝難决於今日、為目前之計、莫若以關守為根本。以鎮兵為枝幹。二鎮三關每多推委數語甚當關主於守。鎮主於戰。不然則關鎮之勢不分。而戰守之機未定。泛然而戰。泛然而守。約會無期。則戰攻不齊。巧為退避者無所稽紀。而勇於當先者何所懲勸。誤以孤兵以犯敵衝、雖稱十萬之眾、當鋒者不過一二千人。其何克敵致勝以成全功、耶、少有不虞、則傳報者不以為眾寡之勢殊、則以為強弱之形異、不以為進止之令疏、則以為應援之不至、此三軍之所以懾氣、莫敢以當先、胡虜之所以長驅以深入、復以一二營之兵以繼其後、心存怖怯、形當奔走、且退避之狀萬端、其不見笑於夷者幾希、此胡虜之所以不以戰兵為敵。而以入關為計。長驅墻下、冐險爭先、稍有斥堠不明、飛報不速、救援不繼、一谿開而萬谿解。事勢至此。將謂之戰乎。將謂之守乎。茲欲建長勝之策。必先明分布之條。假如大同之兵幾萬、連為幾營、分布某處、宣府之兵幾萬、連為幾營、分布某處、諸鎮調集之兵幾營、分布某處、俱□相地利、依水草、逸以待之、悉聽軍門號令、為進止之期、倘或胡虜仍前驕悍、大舉而南、臨時决機取勝、有三策焉、必也諭曉諸營之兵、各守信地、堅壁勿戰、不使賊觀我虗實、亦不許假分營捕捉之名。人自為戰之計。以遂各官之趨避亦不許聽輕浮妄動之人。失眾寡成敗之機。以損各營之先聲。關上之兵。連營分守。况大舉之入有時。而長驅之路有數。哨報於結聚之先。察其向往之真。然後相機而動。密傳號令。使諸營之兵。各量地里遠近以為先後之期約定信時。分定信地。此盖欲戰之兵示之以弱以圖勝而後戰。不可戰時以求勝也。各關之兵。亦約定日時。張設旗幟。四出疑兵。此盖不戰之兵示之以強使虜自狐疑。攻守莫測。當此時也。聲言欲戰。猶且含威。彼雖未受四面之敵。巳見十面之伏。蠢爾醜虜、獨無畏心、則晝必連營。不敢四散以擄掠。夜必帶甲。各攢隊以隄防在彼已任其勞矣况褁粮以進。大約不過十日之資。意以僥倖入關。資食於我。關守巳固。則進不能前。復以大軍以繼其尾。則退不能後。進退既窮。勢必求歸。然後量吾之兵力氣勢。果倍於賊。則絕彼歸路。晝則相持不戰。使彼自困。夜則火砲驚擾。使彼自勞。機有可乘。諸營並進。則繫單于之頸、在此一舉、大戰大勝之功、勒石于恒山也亦宜其次量吾之力。不足以成前功。醜虜自知其危以求夜遁。使仍前堅守。圍師必缺。兵家所忌。則因勢應變。據吾險阻。留彼歸路。設伏兵以獵其傍。用精騎以擊其後。乘歸而逐。出邊而止。是雖斬獲不多。而大戰大勝之名在我。此又其一也。萬一醜虜恃彼驕悍。憤恨一戰。堅壁以待。與之相持。使速戰不得。奪彼銳氣。不得巳而見於兵革之間。吾則以數十萬之眾。併力而前。胡虜雖強。未免互有勝負。必不敢冒險以攻關守。是故。雌雄未决而勇戰之名不虧。枝幹少剪而根本之地不搖。彼既擄掠不得。則糗粮不備。糗粮不備。則歸心必速。歸心必速。則部伍不屬。刻勝而追逐之。孰敢後殿以當吾之鋒。其挫彼之氣。伸吾之威。此又其一也。百年廢墜卒變于一時、以其時考之、葢亦汲汲矣、


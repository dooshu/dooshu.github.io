○题望春亭诗序

夫楼阁亭榭之建，其名既殊，其制亦异。至於瞰江流，跨岭眷，延亲宾，合歌乐，晴朝月夕，肆坐放怀，盖其致一也。然则有以位名之者，以氏名之者，以景名之者，以意名之者。取近而言，以位名之，於洪州滕王阁是也。以氏名之，於江州庾楼是也。以景名之者，於鄂州黄鹤楼是也。以意名之，今见望春亭焉。望之名，愚知之矣。或曰，志其始建之时也。其未然乎？四时相序，春实称首。春德发生，德合仁也。爱民之务，莫先於仁。仁以合天，天以合仁，治道尽矣。意望者其在兹乎？於是赋五言诗一章八句。


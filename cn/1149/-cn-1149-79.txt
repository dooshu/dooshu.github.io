卷七十九上

钦定四库全书

续後汉书卷七十九上　元　郝经　撰

列传第七十六上

北狄

四夷总序　北狄【匈奴氏　刘氏　石氏沮渠氏　赫连氏】

上世甿俗敦一均为朴野相忘而不相竞故无夷夏之分大庭轩辕帝有中土法制渐备风俗与王化远迩故鄙夷与粹?别悍暴与仁柔异于是乎制五兵征蚩尤以扞遐外唐虞之世投凶人四裔以御螭魅【原注左氏传帝鸿氏有不才子掩义隐贼好行凶德丑类恶物顽嚚不友是与比周天下之民谓之浑敦少皥氏有不才子毁信废忠崇饰恶言靖譛庸囘服谗蒐慝以诬盛德天下之民谓之穷奇颛顼氏有不才子不可教训不知话言告之则顽舍之则嚚傲狠明德以乱天常天下之民谓之檮杌此三族也世济其凶增其恶名以至于尧尧不能去缙云氏有不才子贪於饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧宾于四门流四凶族浑敦穷奇檮杌饕餮投诸四裔以御螭魅】烈山泽疏川渎驱龙蛇禽兽清涤土宇以居王民【原注孟子当尧之时天下犹未平洪水横流泛滥於天下草木畅茂禽兽繁殖五谷不登禽兽偪人兽蹄鸟迹之道交於中国尧独忧之举舜而敷治焉舜使益掌火益烈山泽而焚之禽兽逃匿禹疏九河瀹济漯而注诸海决汝汉排淮泗而注之江然後中国可得而食也】画为九州制为五服限界区域以别内外约而不质以为要絶而不治以为荒于是乎中国与外徼截然不相乱爰蔇三后谨守内分西不尽流沙南不尽衡山东不尽东海北不尽恒山四海之内断长补短仅得万里务广德不广地外夷之地常十倍于中国中国之德常百蓰於外夷是以伏柔而化所不化遂为盛王其民不识蛮夷而骜猘不敢为病其或跳踉则御之朔方伐之太原惩之荆舒而已【原注诗天子命我城彼朔方赫赫南仲玁狁于襄又曰薄伐玁狁至于太原又曰戎狄是膺荆舒是惩】此二帝三王之世所以无边塞之患也周德既衰荒服不至【原注史记穆王将征犬戎祭公谋父谏曰先王之制邦内甸服邦外侯服侯卫宾服蛮夷要服戎翟荒服甸服者祭侯服者祀宾服者享要服者贡荒服者王今犬戎氏以其职来王天子曰予必以不享征之吾闻犬戎惇能率旧德而终守纯固其有以御我矣王遂征之得四白狼四白鹿以归自是荒服不至】犬戎逼周小雅尽废中国始危【原注诗六月序小雅尽废则四夷交侵中国危矣】越岭海踰限界絶疆索败王略布濩五服之内错蹂畿甸之间阻谿谷间隙罅蜂蜚蚁结列帐联落秦晋燕齐之西北楚邓吴越之东南者以百数与盟会陵上国伐凡伯伐京师病燕侵齐伐晋灭温灭卫无复二帝三王之世矣【原注春秋隐公二年公会戎于潜公及戎盟于唐僖公二十年齐人狄人盟于邢文公八年公子遂会雒戎盟于暴宣公十一年晋侯会狄于攒函隐公七年戎伐几伯于楚丘以归庄公二十四年戎侵曹三十二年狄伐邢闻公二年狄灭卫僖公八年狄伐晋十年狄灭温十三年侵卫十四年侵郑二十一年侵卫三十年侵齐三十三年复侵齐左氏传庄公三十年齐人伐山戎以其病燕故也僖公十一年杨拒泉臯伊雒之戎同伐京师入王城焚东门王子带召之也】然而不至于大乱者犹有先王之遗泽所以为天下之大闲者犹在未与阻仇储怨使必致死于我也五伯又衰列国各务广土晋灭赤狄潞氏获白狄子灭中山鲜虞虏鼓子鸢鞮灭陆浑之戎秦灭义渠并西戎赵为胡服破林胡楼烦燕破东胡于是匈奴始盛与中国为仇秦并天下废井田开阡陌夷畎浍沟洫坏先王疆里尽为平原旷野无以限其侵轶秋高马肥长驱而入鳄沛鹘散震骇障塞始皇怒而大举击之堑山堙谷筑长城万余里以限絶之胡人不敢南下牧马而怨仇益深矣【原注春秋宣公十五年晋师灭赤狄潞氏以潞子婴儿归十六年晋人灭赤狄甲氏及留吁昭公十七年晋荀吴帅师灭陆浑之戎左氏传僖公三十二年晋侯败狄于箕却缺获白狄子昭公十五年晋荀吴帅师伐鲜虞克鼓以鼓子鸢鞮归　史记晋文公立欲修覇业乃兴师伐逐戎翟诛子带迎内周襄王居于雒邑当是之时秦晋为强国晋文公攘戎翟居于河西□洛之间号曰赤翟白翟秦穆公得由余西戎八国服于秦故自陇以西有绵诸绲戎翟?之戎岐梁山泾漆之北有义渠大荔乌氏朐衍之戎而晋北有林胡楼烦之戎燕北有东胡山戎各分散居谿谷自有君长往往而聚者百有余戎然皆不能相一自是之後百有余年晋悼公使魏绦和戎翟戎翟朝晋後百有余年赵襄子踰句注而破并代以临胡貉其後既与韩魏共灭智伯分晋地而有之则赵有代句注之北魏有河西上郡以与戎界边其後义渠之戎筑城郭以自守秦稍蚕食至于惠王遂拔义渠二十五城惠王击魏魏尽入河西及上郡于秦秦昭王时义渠戎王与宣太后乱有二子诈而杀义渠戎王于甘泉遂起兵伐残义渠于是秦有陇西北地上郡筑长城以拒胡而赵武灵王亦变俗胡服习骑射北破林胡楼烦筑长城自代并阴山下至高阙为塞而置云中雁门代郡其後燕有贤将秦开为质于胡胡甚信之归而袭破走东胡东胡郤千余里与荆轲刺秦王秦舞阳者开之孙也燕亦筑长城自辽阳至襄平置上谷渔阳右北平辽西辽东郡以拒胡当是之时冠带战国七而三国边於匈奴其後赵将李牧时匈奴不敢入赵边後秦灭六国而始皇帝使蒙恬将十万之衆北击胡悉收河南地因河为塞筑四十四县城临河徙适戍以充之而通直道自九原至云阳因边山险堑谿谷可缮者治之起临洮至辽东万余里又渡河据阳山北假中当是之时东胡强而月氏盛匈奴单于曰头曼头曼不胜秦北徙十余年而蒙恬死诸侯叛秦中国扰乱诸侯所徙适戍边者皆复去於是匈奴得寛复稍度河南与中国界於故塞】汉兴匈奴围高帝於平城而汉复怨胡【原注外夷诸事自汉至晋五胡各见後本传】以中国新去汤火欲噢休之乃用娄敬和亲策姑为抚慰孝惠吕后时益嫚蔑不忌数入塞为寇孝文始为备御计而孝武愤然小中国无复蒙耻奉币之事乃大兴师徒将卫霍而猎猕之铲王庭空漠北封狼居胥禅于姑衍以临瀚海快心于狼望之北而犹未己乃大开西域三十六国以断匈奴右臂而鄯善安息月氏大宛康居皆入属国复通巴蜀西南诸夷而王滇夜郎入朝剿并南粤为儋耳珠厓等郡徙瓯粤之民于江淮之间定朝鲜为乐浪玄菟等郡地过三代数倍而民不逮夫十之一焉土虽广而德不足终不能制其侵轶孝宣爱民致理匈奴内乱五单于争立呼韩邪欵塞入朝而羌戎起于西陲赵充国以岁月弭之故终西汉之世不复扬尘伪莽挑乱严尤为三策五难而不用北鄙再耸光武中兴遂连彭宠立卢芳侵扰幽冀其後内乱分为南北窦宪穷讨复空其庭阴山无人汉道克昌而羌戎复扰关中段熲张奂之徒枭夷降附粗定一时建安末乌桓鲜卑始甚曹操诛蹋顿王雄刺轲比能而二寇衰及中国折裂诸葛亮渡泸深入讨雍闓禽孟获南土心服而不复叛孙氏抚有交趾闽粤而无蛮祸故终三国之世边徼不警二汉刑清政简寛仁之治四百余年中国之余威遗烈犹振而未忘也然而当呼韩邪之衰潜阻塞下与汉民错居南单于之降令入塞居漠南後复听其部落散居六郡分为五部户各数万遍满并土赵充国讨先零迁之内地马援守陇西迁煎当羌于关中居冯翊河东皆与华人杂处曹操令夏侯渊讨叛氐阿贵千万等後因拔弃汉中徙武都之种于秦川毋丘俭征辽东徙高句骊余种于荥阳时中国多故彼皆新附蹒跚单寡势犹未张及晋混一区夏纲纪不立浮侈苟且崇尚虚无风俗大坏家道日乖骨肉相残诸部皆谓晋室可取而代一旦羣起并吞割据于是氐人为成为秦匈奴人为汉为赵羯人为後赵羌人为後秦鲜卑人为五燕诸种人为五凉无复二汉之世而祸乱滋炽矣皆植根於汉滋蔓于三国而昌炽于晋是孰使之然哉中国之德衰而尚力故也盍修德以安中国乎苟吾德化无不渐被慕义而进则引而进之乱则定之弱则抚之危则安之涵浸以仁恩使常足厌仰向如天地之无不覆焘无不持载如日月之无不照临则华夏蛮貊罔不率俾自南自北无思不服矣大哉二帝三王御戎之道乎初司马迁传匈奴两越朝鲜西南夷大宛班固复传西域至范晔又传东夷南蛮西羌南匈奴乌桓鲜卑并西域西南夷谓之六夷陈夀国志秖传乌桓鲜卑东夷而已按王制东方曰夷被髪文身有不火食者南方曰蛮雕题交趾有不火食者西方曰戎被髪衣皮有不粒食者北方曰狄衣羽毛穴居有不粒食者又曰东方曰寄南方曰象西方曰狄鞮北方曰译并中国谓之五方故诗书所称自中夏外谓之四夷九州之外四海之表蛮夷戎狄不啻百数各设居方别生分类只四焉尔故别外夷为四夷传匈奴乌桓鲜卑为北狄夫余高句骊韩倭等为东夷戎羌氐西域为西戎蛮西南夷为南蛮其行事前史载之备矣故不复详掇其盛衰大端推本中国治乱之所自与後世失御戎之道者着于篇

北狄者幽营并凉塞外诸狄也其种落尚矣自蚩尤乱九黎与黄帝战於涿鹿之野黄帝擒蚩尤其兄弟八十余人散入北土或号山戎或号獯粥世雄朔易舜流共工于幽州其族类亦入荤粥夏后氏之裔曰淳维夏亡而亦入为君长即匈奴之先也【原注史记索隐张晏曰淳维时奔北边又乐彦括地谱云夏桀无道汤放之鸣条三年而死其子獯粥妻桀衆妾避居北野随畜移徙中国谓之匈奴其言夏后苗裔或当然也故应劭风俗曰殷时獯粥改曰匈奴又晋灼云尧时翬粥周曰玁狁秦曰匈奴韦昭曰汉曰匈奴荤粥其别名则淳维是其始祖盖与獯粥是一也】夏道之衰后稷子孙不窋【原注竹律反】失其官守变于戎狄公刘自狄入于豳其後狄攻太王太王走岐山下作周【原注史记舜封后稷於邰子不窋失其官奔戎狄之间不窋卒子鞠立鞠卒子公刘立自戎狄徙漆沮公刘卒子庆节立国子豳八世至太王薰育戎狄攻之遂去豳渡漆沮踰梁山止于岐山】豳人举国从之而周始大玁狁始盛西伯抑逐之【原注诗采薇序曰太王之时西有昆夷之患北有玁狁之难其诗曰靡室靡家玁狁之故不遑起居玁狁之故又緜曰混夷駾矣维其喙矣】既周公兼夷狄而中国无狄难者数百年厉王政衰狄始内侵於是宣王北伐【原注诗六月宣王北伐也其诗曰□狁孔炽我是用急玁狁匪茹整居焦获使镐及方至于泾阳】自周之东狄遂杂处齐晋燕卫之郊别为赤狄北狄长狄山戎大为诸侯害至于灭卫盟齐侵晋伐王室出天子五伯迭兴攘斥摈外晋主夏盟击虏并灭狄少衰焉自战国兵争不恤遐外匈奴乘之始大駸駸南牧逼燕赵秦代各筑长城乘保障以御之於是匈奴开王庭称单于渡河南与中国界於故塞尽有朔漠之地斗入西北万余里冒【原注音墨又如字】顿射杀其父头曼【原注音瞒】单于自立为单于【原注史记头曼单于有太子名冒顿後有所爱阏氏生少子而单于欲废冒顿而立少子乃使冒顿质于月氏冒顿既质于月氏而头曼急击月氏欲杀冒顿冒顿盗其善马骑之亡归头曼以为壮令将万骑冒顿乃作鸣镝习勒其骑射命曰鸣镝所射而不悉射者斩之行猎禽兽有不射鸣镝所射者辄斩之已而冒顿以鸣镝自射其善马左右或不敢射者冒顿立斩不射善马者居顷之复以鸣镝自射其爱妻左右或颇恐不敢射复斩之居顷之冒顿出猎以鸣镝射单于善马左右皆射之于是冒顿知其左右皆可用从其父单于头曼猎以鸣镝射头曼其左右皆随鸣镝而射杀单于头曼遂尽诛其後母与弟及大臣不听从者冒顿自立为单于】灭东胡王虏其民衆畜产西击走月氏【原注音支】南并楼烦白羊河南王越故塞至朝那肤施控弦之士三十余万尽服从北方而与诸夏为敌国自唐虞三代以来匈奴最大自匈奴之大而冒顿莫强焉冒顿姓挛鞮氏其国称之曰撑犂孤涂单于匈奴谓天为撑犂谓子为孤涂单于者广大之貌言其象天单于然也始置左右贤王左右谷蠡【原注服?曰谷音鹿蠡音离】左右大将左右大都尉左右大当户左右骨都侯【原注裴駰曰骨都异姓大臣】匈奴谓贤曰屠耆故尝以太子为左屠耆王自左右贤王以下至当户大者万余骑小者数千凡二十四长立号曰万骑其大臣皆世官呼衍氏兰氏其後有须卜氏此三姓其贵种也【原注史记索隐曰呼衍氏须卜氏常与单于婚姻顔师古云呼衍即今鲜卑姓呼延者也兰姓今亦有之裴駰曰须卜氏主狱讼】左王将居东方直上谷以东接濊貊朝鲜右王将居西方直上郡以西接氐羌而单于庭直代云中而左右贤王左右谷蠡最大国左右骨都侯辅政诸二十四长亦各置千长百长什长禆小王相都尉当户且渠之属【原注顔师古曰今之沮渠姓盖本因此官】各有地分以左右手为次围猎战陈各相联比皆如分地不易其次谓把手岁正月诸长少会单于庭祠五月大会龙城祭其天地鬼神秋马肥大会蹛林课校人畜【原注史记索隐郑氏云蹛林地名也晋灼曰李陵与苏武书云相竞趍蹛林则服?说是也又韦昭音多蓝反按李牧传大破匈奴灭襜褴此字与韦昭音颇同然林褴声相近或以林为褴汉书服?曰蹛音带匈奴秋社八月中皆会祭处顔师古曰蹛者绕林木而祭也鲜卑之俗自古相传秋天之祭无林木者尚?柳枝衆骑驰绕三周乃止此其遗法计者人畜之数】其法拔刃尺者死坐盗者没入其家罪小者轧【原注史记索隐轧乌八反如淳云挝杖也三仓云轧辗也说文云辗轹也顔师古曰轧者谓辗轹其骨节若今之厌踝也】大者死狱久者不满十日一国之内不过数人路有遗物腐不敢取单于朝出营拜日之始生夕拜月职官上左坐列上右日上戊巳色上白以黑为凶服始立及拜官觐见大庆会祠祭天神皆白服白马谓之白道土多砂碛草肥宜畜卤泽多鱼盐其人逐水草畜牧迁徙无城郭常居无耕凿之业不粒食无文书以言语为约束刻木为期度儿能骑羊则引弓射鸟鼠少长则射狐兔肉食饮□酪自君长至奴婢均多寡同饮食衣皮革被氊毳以氊为庐屋俗皆能为弓车铠刃鞍勒士能弯弓尽为甲士耐饥冻习劳苦往往猨臂善射寛则随畜田猎禽兽为生业急则人习战攻以侵伐其天性也其长兵则弓矢短兵则刀鋋其畜多马牛羊其奇畜则蠧驼驴驘駃騠【原注音夬蹄】騊

駼【原注音陶涂】驒騱【原注音颠奚】马尤骏健日駞常数百

里有至千里者将战则择马之壮而肥骏久弗

乘者羁絷之不为刍秣少饮之水谓之去油肠

一再宿则人兼数骑昼夜驰突不惫也其人重

约信虽数千里远出岁年不愆其期以兵为常

故皆识虚实见兵势善为诱兵以包敌斡腹出

奇星散电迈隐见不测大抵无正兵利则进不利则退不羞遁走苟利所在不恤礼义故其逐利如鸟之集困败则麕奔瓦解矣举事常随月盛壮以攻战月亏则退兵其攻战斩首虏赐一巵酒其所得卤获因以与之得人以为奴婢故人自为战以趍利深入并命而不惮也以名为号不讳无字尊巫医坐於东上诸大人入见则令巫占之火前谓之过火门凡命官出军则烧羊髀视其吉凶俗贵壮健贱老弱壮者食肥美老者饮食其余父死妻其後母兄弟死皆妻其妻主死而无子及亲族者奴即有其家战而扶轝死者尽得死者家财尤畏雷震马牛羊震则举羣弃之其送死有棺椁金银衣裳而不封树则驰马践其上又周驰其旁不可复识而後已丧制不以尊卑见新月从吉始死号哭衆以酒酪饮之谓之添泪杀马牛羊祭而食之焚其骨谓之烧饭所幸臣妾从死者多至数十百人妇事夫如事舅姑□酪氊毳皮革车服器用皆妇人为之男子朝出妇为捉马加鞍勒执弓矢骑去而反行则在军中主营落辎重畜牧不妬而甘服勤劳故男女皆自食力生长於兵无单家而衆以强後冒顿又北服浑窳屈射丁零隔昆龙新犂之国【原注魏畧匈奴北有浑窳国射音亦又音石此五国在匈奴比】於是匈奴贵人大臣皆服以冒顿为贤汉初定天下而匈奴围韩王信於马邑信降匈奴因引兵南踰句注攻太原至晋阳下高祖自将撃之会大雨雪士卒堕指什二三冒顿纵精兵三十余万骑围高祖於白登七日骑四面各如方色东尽駹北尽骊南尽騂西尽白古所未有也高祖窘使使间厚赂阏氏因用陈平秘计解一角直出使娄敬结和亲之约各引兵归汉乃奉宗室女公主为单于阏氏岁奉絮缯酒食物约为兄弟孝惠高后时冒顿遗汉嫚书汉不与较复厚遗之【原注汉书高后时冒顿寖骄乃使使遗高后书曰孤偾之君生于沮泽之中长於平野牛马之域数至边境愿游中国陛下独立孤偾独居两主不乐无以自娱愿以所有易其所无】冒顿益骄孝文即位复修和亲而寇暴不已冒顿死子老上单于立景帝亦复和亲【原注汉书单于遗汉书曰天所立匈奴大单于敬问皇帝无恙前时皇帝言和亲事称书意合讙汉吏侵侮右贤王右贤王不请听後义卢侯难氏等计与汉吏相拒絶二主之约离兄弟之亲皇帝让书再至发使以书报不来汉书不至汉以其故不和邻国不附今以小吏之败约故罚右贤王使之西乘月氏击之以天之福吏卒良马强力以夷灭月氏尽斩杀降下之定兰兰及其旁二十六国皆以为匈奴诸引弓之民并为一家北州已定愿寝兵休士卒养马除前事复故约以安边民以应始古使少者得成其长老者安其处世世平乐未得皇帝之志也故使郎中繋雩浅奉书请献槖驼一匹骑马二疋驾二驷皇帝即不欲匈奴近塞则且诏吏民远舍使者至即遣之以六月中来至薪望之地书至汉议撃与和亲孰便公卿皆曰单于新破月氏乘胜不可击且得匈奴地泽卤非可居也和亲甚便汉许之孝文皇帝前六年汉遗匈奴书曰皇帝敬问匈奴大单于无恙使郎中繋雩浅遗朕书曰右贤王不请听後义卢侯难民等计絶二王之约离兄弟之亲汉以故不和邻国不附今以小吏败约故罚右贤王西击月氏尽定之愿寝兵休士卒养马除前事复故约以安边民使少者得成其长老者安其处世世平乐朕甚嘉之此古圣王之意也汉与匈奴约为兄弟所以遗单于甚厚倍约离兄弟之亲者常在匈奴然右贤王事已在赦前单于勿深诛单于若称书意明告诸吏使无负约有信敬如单于书使者言单于自称伐国有功甚苦兵事服绣袷绮衣绣祫长襦锦袷袍各一比余一黄金饰具带一黄金胥纰一绣十匹锦三十匹赤绨緑缯各四十匹使大中大夫意谒者令肩遗单于冒顿单于死老上稽粥单于立文帝复遣宗人女翁主为单于阏氏使宦者燕人中行说傅翁主说不欲行汉强使之说曰必我也为汉患者中行说既至因降单于单于爱幸之初单于好汉缯絮衣物中行说曰匈奴人衆不能当汉之一郡然所以强之者以衣食异无仰于汉今单于变俗好汉物汉物不过什二则匈奴尽归于汉矣其得汉絮缯以驰草棘中衣袴皆裂敝以视不如旃裘坚善也得汉食物皆去之以视不如□酪之便美也於是说教单于左右疏记以计识其人衆畜牧汉遗单于书以尺一牍辞曰皇帝敬问匈奴大单于无恙所以遗物及言语云云中行说令单于以尺二牍及印封皆令广长大倨骜其辞曰天地所生日月所置匈奴大单于敬问汉皇帝无恙所以遗物言语亦云云十四年冬老上单于十四万骑入朝那萧关杀比地都尉卬虏人民畜产甚多遂至彭阳使奇兵入烧回中宫候骑至雍甘泉帝以中尉周舍郎中令张武为将军发车千乘骑十万军长安旁以备胡寇而拜昌侯卢卿为上郡将军甯侯魏遫为比地将军隆虑侯周竈为陇西将军屯三郡上亲劳军勒兵申教令赐吏卒自欲征匈奴羣臣谏不听皇太后固要上乃止於是以东阳侯张相如为大将军成侯董赤内史栾布皆为将军击匈奴单于留塞内月余乃去汉逐出塞即还不能有所杀後六年冬匈奴三万骑入上郡三万骑入云中所杀略甚衆烽火通於甘泉长安以中大夫令免为车骑将军屯飞狐故楚相苏意为将军屯句注将军张武屯北地河内周亚夫为将军次细柳宗正刘礼为将军次覇上祝兹侯徐厉为将军次棘门以备胡景帝立复与匈奴和亲通关市给遗单于遣翁主如故约】至孝武愤中国制於匈奴议撃灭之诏曰高皇帝遗朕平城之忧高后时单于书絶悖逆昔齐襄公复九世之雠春秋大之乃命韩安国公孙敖公孙贺卫青霍去病李广等为将举中国骑士连年出塞辄斩首虏亦为匈奴所杀伤相当前後三十余年匈奴衰败幕南无王庭而中国以困敝高惠文景之畜积耗蠧尽矣【原注汉书元光二年用大行王恢议始击匈奴六年车骑将军卫青出上谷得胡首虏七百人元朔元年卫青等将三万骑出雁门斩首虏数千人二年卫青等出云中得胡首虏数千走白羊楼烦王遂取河南地五年卫青等将三万骑撃匈奴得右贤禆王十余人衆男女万五千余人畜数十百万以青为大将军诸将皆属焉六年霍去病从大将军撃匈奴为骠骑校尉斩首虏二千余级得相国当户斩单于大父行籍若侯产生捕季父罗姑比再冠军封去病为冠军若侯元狩二年以去病为骠骑将军将万骑出陇西击匈奴历五王国转战六日过焉支山千余里杀圻兰王斩卢侯王执浑邪王子及相国都尉获首虏八千九百余级收休屠王祭天金人去病深入二千余里踰居延过月氐至祈连山得单桓酋涂王及相国都尉以衆降者二千五百余人斩首虏三万二百级获禆小王七十余人四年大将军青骠骑将军去病各将五万骑出代右北平二千余里絶大幕直左方兵获屯头王韩王等三人将军相国当户都尉八十三人封狼居胥山禅於姑衍登临瀚海卤获七万四百四十三级是时汉所杀虏匈奴各八九万而汉士卒物故者数万是後匈奴远遁而幕南无王庭汉渡河自令方以西至令居往往通渠置田官吏卒五六万人稍蚕食匈奴以北然亦马少不复大出击匈奴矣】宣帝时呼韩邪单于立匈奴大乱折并分裂日逐王薄胥堂自立为屠耆单于呼掲王自立为呼掲单于右奥鞬王自立为车黎单于乌籍都尉自立为乌籍单于号五单于部衆各万人或二万人转相攻击甘露元年左伊秩訾王劝呼韩邪王称臣入朝事汉二年呼韩邪王款五原塞愿朝三年正月朝天子于甘泉宫宠以殊礼位诸侯王上赞谒称臣而不名赐以冠带衣裳黄金玺盭绶玉具劔弓矢棨戟车马衣服等物礼毕就邸留月余遣归国明年复入朝竟寜元年复入朝元帝以後宫良家子王嫱字昭君赐单于单于上书愿保塞上谷以西至炖煌传之无穷请罢边备塞吏卒以休天子人民其後历成哀世屡入朝徼塞宁谧及王莽簒立更夺单于壐分匈奴为十五单于诱呼韩邪诸子胁拜右犂汗王咸为孝单于咸子助为顺单于於是匈奴复叛汉分遣诸部入塞大辈万余中辈数千少者数百杀雁门朔方太守都尉畧吏民畜产不可胜数莽欲立威振耀荒外议发三十万衆十道并出穷讨匈奴严尤陈三策五难莽不听於是与之构难吏士疲敝暴骨满野北边复虚耗【原注汉书莽新即位怙府库之富欲立威廼拜十二部将卒发郡国勇士武库精兵各有所屯守转委输於边议满三十万衆齎三百日粮同时十道并出穷追匈奴内之于丁令因分其地立呼韩邪十五子莽将严尤谏曰臣闻匈奴为害所从来久矣未闻上世有必征之者也後世三家周秦汉征之然皆未有得上策者也周得中策汉得下策秦无策焉当宣王时玁狁内侵至于泾阳命将征之尽境而还其视戎狄之侵犹蟁蝱之螫敺之而已故天下称明是为中策汉武帝选将练兵约齎轻粮深入远戍虽有克获之功胡辄报之兵连祸结三十余年中国罢耗匈奴亦创艾而天下称武是为下策秦始皇不忍小耻而轻民力筑长城之固延袤万里转输之行起於负海疆境既完中国内竭以丧社稷是为无策今天下遭阳九之戹比年饥馑西北边尤甚发三十万衆具三百日粮东援海岱南取江淮然後乃备计其道里一年尚未集合兵先至者聚居暴露师老械坏势不可用此一难也边既空虚不能奉军粮内调郡国不相及属此二难也计一人三百日食用糒十八斛非牛力不能胜牛又当自齎粮加二十斛重矣胡地沙卤多乏水草以往事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多齎鬴镬薪炭重不可胜食糒饮水以历四时师有疾疫之忧是以前世伐胡不过百日非不欲久势力不能此四难也轻重自随则轻鋭者少不得疾行虏徐遁逃势不能及幸而逢虏又累辎重如遇险阻衔尾相随虏要遮前後危殆不测此五难也大用民力功必不可立臣伏忧之今既发兵宜纵先至者令臣尤等入深霆撃且以创艾胡虏莽不听】汉兵诛莽更始遣使授若鞮单于与汉旧制玺绶及侯王以下印绶不受【原注匈奴谓孝为若鞮自呼韩邪单于降後与汉亲密见汉帝諡为孝慕之至其子复珠累单于以下皆称若鞮南单于比以下直称鞮】光武建武六年遣归德侯刘讽使匈奴匈奴亦遣使来献汉复遣中郎将韩统报命而若鞮单于骄踞自比冒顿光武弗责也二十二年若鞮单于死弟右贤王蒲奴立为单于而匈奴中连岁旱蝗赤地数千里草木尽枯人畜死耗蒲奴单于畏汉乘其敝乃遣使求和亲汉遣中郎将李茂报命而呼单于之孙奠鞮王比叛蒲奴单于二十四年春比所主八部大人共立比为呼韩邪单于欵五原塞愿为蕃蔽扞御北方自是匈奴始分为南北单于二十五年春南单于破北单于却地千里汉遣使立其庭去五原西部塞八十里又听南单于入居云中列置诸部王为汉扞戍且为郡县侦罗耳目北单于惶怖颇还所畧汉人以示善意二十七年北单于遂遣使求和亲汉乃玺书报荅不遣使而两单于咸事汉矣永平中北匈奴复入五原塞遂寇云中南匈奴单于比死数更立单于无何辄死於是北匈奴复盛数寇边汉患之会北匈奴遣使求和亲明帝乃遣越骑司马郑衆使北报命南匈奴闻之内怀嫌怨既而北匈奴复入寇钞焚烧城邑杀畧吏民十六年乃大发兵遣将四道出塞征北匈奴南单于遣左贤王信将兵助汉北寇悉度漠去章帝建初八年北匈奴三木楼訾大人稽留斯等率衆四万牛羊十余万欵五原塞降元和二年北匈奴大人车利诼兵等七十三辈亡来入塞时北匈奴衰耗部党离叛南部攻其前丁零寇其後鲜卑击其左西域侵其右不复自立乃远引去章和元年鲜卑入左地击北匈奴大破之斩优留单于北庭大乱屈兰储卑胡都须五十八部口二十万胜兵八千人诣云中降和帝即位南匈奴单于上书请讨北匈奴永元元年遣征西将军耿秉车骑将军窦宪率南单于撃北匈奴大破之首虏二十余万人【原注後汉书和帝元年夏六月窦宪耿秉出朔方鸡鹿塞南单于出满夷谷度辽将军邓鸿出棝阳塞皆会涿邪山宪分遣副校尉阎盘司马耿夔耿谭将南匈奴精兵万余与北单于战於稽落山大破之单于遁走追撃诸部遂临私渠北鞮海斩名王以下万三千级获生口甚衆杂畜百余万头诸禆小王率衆降者前後八十一部二十余万人宪秉出塞三千余里登燕然山命中护军班固刻石勒功纪汉威德而还】南单于复请遂灭北庭乃遣中郎将耿谭与左谷蠡王师子等出鸡鹿塞西绕天山围北单于单于被创遁走获其阏氏首虏万余三年北单于复为右校尉耿夔所破逃亡不知所在其弟右谷蠡王於除鞬自立为单于止蒲类海上遣使欵寒窦宪上书请立为单于遂遣使授玺绶如南单于故事会窦宪诛叛还中郎将任尚追斩之破灭其衆永元中南匈奴乱十六年北单于遣使贡献求和亲厚加赏赐不答其使永初四年南匈奴叛汉寇常山中山度辽将军梁慬辽东太守耿夔撃破之复遣使请降自是南北二寇叛服不常而乌桓鲜卑日盛从汉征讨而二寇稍衰矣灵帝熹平元年单于车儿死屠特若尸逐就单于立六年单于与中郎将臧旻出雁门击鲜卑檀石槐大败而还光和元年单于死子单于呼徵立二年中郎将张修与单于不相能修擅斩之更立右贤王羌渠为单于秋七月修坐不先请擅诛杀槛车徵诣廷尉抵罪死中平四年前中山太守张纯反率鲜卑寇边诏发南匈奴兵从幽州牧刘虞讨之单于羌渠遣左贤王将骑诣虞国人恐单于听汉发兵无巳五年右部醯落与休屠各胡白马铜等十余万人反攻杀单于羌渠立其子右贤王於扶罗持至尸逐侯单于国人杀其父者叛立须卜骨都侯为单于而於扶罗诣阙自讼会灵帝崩天下大乱单于将数千骑与白波贼合寇河内诸郡时民皆保聚钞掠无利而兵遂伤败复欲归国国人不受乃止河东须卜骨都侯单于死而南庭遂虚其位以老王行国事献帝初平二年南单于刼张杨以叛袁绍屯於黎阳三年春曹操击匈奴於扶罗於内黄破之兴平二年单于於扶罗死弟呼厨泉立以被逐不得归国居於平阳数为鲜卑所钞建安元年献帝自长安东归右贤王去卑与白波贼帅韩暹等侍卫乘舆拒击李傕郭泛帝还雒阳又迁许都然後归国七年单于与郭援共攻河东十一年曹操击并州刺史高干干自入匈奴求救单于不受操遂斩干以梁习领并州刺史习诱输招纳单于与其名王恭顺服事初南匈奴久居塞内与编户不同不输贡赋议者恐其户口滋蔓浸难禁制宜豫为之防二十一年秋七月南单于呼厨泉朝曹操于邺操因留之使右贤王去卑监其国岁给单于绵绢钱谷如列侯子孙传袭其号分其衆为五部部立中贵者为帅汉人为司马以监督之寻改帅为都尉其左部都尉所统万余落居太原故泫氏县右部都尉六千余落居祁县南部都尉三千余落居蒲子县北部都尉四千落居新兴县中部都尉六千余落居大陵县部衆虽分皆各留家于晋阳汾涧之滨俗渐同诸华矣曹丕黄初元年更授呼厨泉魏玺绶赐青盖车乘舆宝剑玉玦晋武帝簒代塞外匈奴大水塞泥黑难等二万余落降居之河西故宜阳城下後复与晋人杂居由是平阳西河太原新兴上党乐平诸郡大抵皆狄人泰始七年单于猛叛屯孔邪城武帝遣楼侯何桢持节讨之桢以猛衆凶悍未易禽制乃诱猛左部督李恪杀猛於是匈奴震服积年不敢复叛其後稍因忿恨杀害长吏渐为边患侍御史河西郭钦上疏曰戎狄强横历古为患魏初人寡西北诸郡皆为戎居今虽服从若百年之後有风尘之警边骑自平阳上党不三日而至孟津北地西河太原冯翊安定上郡尽为狄庭矣宜及平吴之威谋臣猛将之畧出北地西河安定复上郡实冯翊於平阳已北诸县募取死罪徙三河三魏见士四万家以充之渐徙平阳弘农魏郡京兆上党杂胡峻四方出入之防明先王荒服之制万世之策也帝不纳太康五年匈奴胡太阿厚率其部落三万余口降七年匈奴胡都太博及长萎莎胡等各率种类十万余口诣雍州刺史扶风王骏降明年匈奴都督大豆得一育鞠等复率种落万余降皆居之西北诸郡於是其种类有屠各鲜支寇头乌谭赤勒扞蛭黑狼赤沙郁鞞萎莎秃童勃篾羌渠贺赖锺豉大楼雍屈真树力羯凡十九种皆有部落不相杂错屠各最豪贵故得为单于统领诸种中綦母氏勒氏最勇健好叛平吴之役骑督綦母倪【原注胡典反】邪有功迁赤沙都尉惠帝元康中匈奴郝散攻上党杀长吏入上郡明年郝散弟度元又率冯翊北地羌胡攻破郡县既而晋室内乱诸部益盛不可复制矣

谨案匈奴传采史记前後汉书三国志晋书次第删节成篇刘氏以下四传有目无书刘氏前赵也石氏後赵也沮渠氏北凉也赫连氏夏也皆具于晋书载记未知郝经此书若何节采耳







卷七十九下

钦定四库全书

续後汉书卷七十九下　　　元　郝经　撰

列传第七十六下

北狄

乌桓　鲜卑【慕容氏　段氏　吐谷浑氏　秃髪氏乞伏氏　拓拔氏　宇文氏】

乌桓者有熊氏之裔也本北夷居于漠南周衰淫演幽营之间以西有林胡楼烦故号东胡汉初匈奴冒顿强大并灭其国余类保乌桓山因以为号从是臣伏匈奴汉武帝使霍去病击破匈奴因徙乌柦於上谷渔阳右北平辽东五郡塞外其大人岁一朝置护乌桓校尉持节以领之其後渐强盛每与匈奴连兵入寇叛服不常至灵帝初乌桓大人上谷有难楼者衆九千余落辽西有丘力居者衆五千余落各称王而辽东属国乌桓大人苏仆延衆千余落自称峭【原注七笑反】王右北平乌柦大人乌延衆八百余落自称汗鲁王皆有计策勇健中山太守张纯叛入丘力居中自称弥天安定王为三郡乌桓帅寇畧青徐幽冀四州杀畧吏民灵帝以刘虞为幽州牧募胡斩纯首北州遂宁後丘力居死子楼班年小从子蹋顿有武畧代立总摄三王衆部皆从其号令袁绍与公孙瓒连战不决蹋顿遣使诣绍求和亲助击瓒破之绍承制赐蹋顿难楼【谨案难楼见上文此沿陈志脱难字今据後汉书补】峭王汗鲁王印绶皆以为单于皆安车华盖羽旄黄屋左纛版文曰使持节大将军督幽青并领冀州牧阮乡侯绍承制诏辽东属国率衆王颁下乌桓辽西率衆王蹋顿右北平率衆王污卢维乃祖慕义迁善【谨案乃祖志作乃相误】欵塞内附北扞玁狁东拒濊貊世守北陲为百姓保障虽时侵犯王畧命将徂征厥罪率不旋时悔愆改变方之外夷最为【谨案陈志作最又】聪慧始有千夫长百夫长以相统领用能悉乃心克有勲力於国家稍受王侯之命自我王家多故公孙瓒作难残夷厥土之君以侮天慢主是以四方之土并执干戈以卫社稷三王奋气裔土忿奸忧国控弦与汉兵为表里诚甚忠孝朝所嘉焉然而虎兕长蛇相随塞路王官爵命否而不闻夫有勲不赏俾勤者怠今遣行谒者杨林齎单于玺绶车服以对尔劳其各绥静部落教以谨慎无使作凶作慝世复尔祀位长为百蛮长厥有咎有不臧者泯於尔禄而丧於乃庸可不勉乎乌桓单于都护部衆左右单于受其节度他如故事以家人子为己女妻焉楼班大峭王率其部衆奉楼班为单于蹋顿为王然蹋顿多画计策广阳阎柔少没乌桓鲜卑中为其种所归信柔乃因鲜卑衆杀乌桓校尉邢举代之绍因宠慰柔以安北边後袁尚败奔蹋顿凭仗其兵力复图冀州会曹操平河北柔帅鲜卑乌桓归附遂因以柔为校尉犹持汉使节治广甯如旧建安十二年操自征蹋顿於柳城潜军诡道未至百余里敌乃觉尚与蹋顿将衆逆战於凡城士马甚盛操登高望敌陈抑军未进【谨案抑军陈志作柳军误】观其小动乃击破其衆临阵斩蹋顿首死者被野速附桓楼班乌延等走辽东辽东悉斩传送其首其余遗迸皆降及幽州并州柔所统乌桓万余落悉徙其族居中国帅其侯王大人种衆与征伐由是三郡乌桓为天下骁骑操还至易水代郡乌桓行单于普富卢上郡乌桓行单于郡楼将其名王来贺二十一年普富卢後与其侯王来朝是岁代郡乌桓三大人皆称单于恃力骄恣太守不能治曹操以丞相仓曹属裴潜为太守欲授以精兵潜曰单于自知放横日久今多将兵往必惧而拒境少将不见惮宜以计图之遂单车之郡潜抚以恩威单于讋服二十三年代郡上谷乌桓无臣氐等叛操遣其子彰击破之曹叡景初元年幽州刺史毋丘俭讨辽东右北平乌桓单于寇娄敦辽西乌桓都督率衆王护留叶昔随袁尚奔辽西闻俭军至率衆五千余人降寇娄敦遣弟阿罗奬等朝贡于魏封其渠帅三千余人为王赐舆马缯采各有差【原注乌桓鲜卑传序书载蛮夷猾夏诗称玁狁孔炽久矣其为中国患也秦汉以来匈奴久为边害孝武虽外事四夷东平两越朝鲜西讨贰师大宛开卭苲夜郎之道然皆在荒服之外不能为中国轻重而匈奴最逼於诸夏胡骑南侵则三边受敌是以屡遣卫霍之将深入北伐穷追单于夺其饶衍之地後遂保塞称藩世以衰弱建安中呼厨泉南单于入朝遂留内侍使右贤王抚其国而匈奴折节过於汉旧然乌桓鲜卑稍更强盛亦因汉末之乱中国多事不遑外讨故得擅汉南之地寇暴城邑杀畧人民北边仍受其困会袁绍兼河北乃抚有三郡乌桓宠其名王而收其精骑其後尚熙又逃于蹋顿蹋顿又骁武边长老皆比之冒顿恃其阻远敢受亡命以雄百蛮太祖潜师北伐出其不意一战而定之夷狄慑服威振朔土遂引乌桓之衆服从征讨而边民得用安息後鲜卑大人轲比能复制御羣狄尽收匈奴故地自云中五原以东抵辽水皆为鲜卑庭数犯塞寇边幽并苦之田豫有马城之围毕轨有陉北之败青龙中帝乃听王雄遣剑客刺之然後种落离散互相侵伐强者远遁弱者请服由是边陲差安汉南少事虽时颇钞盗不能复相扇动矣乌桓鲜卑即古所谓东胡也其习俗前事撰汉记者已録而载之矣故但举汉末魏初以来以备四夷之变云】

鲜卑步度根既立【谨案陈志鲜卑传亦从步度根既立起步度根以前事见裴注所引魏书】衆稍衰弱中兄扶罗韩亦别拥衆数万为大人中平三年寇幽并二州建安中曹操定幽州步度根与轲比能等因乌桓校尉阎柔上贡献後代郡乌桓能臣氐等叛求属扶罗韩扶罗韩将万余骑迎之到桑乾氐等议以为扶罗韩部威禁寛缓恐不见济更遣人呼轲比能比能即将万余骑到当共盟誓比能便於会上杀扶罗韩扶罗韩子泄归泥及部衆悉属比能比能自以杀归泥父特善遇之步度根由是怨比能曹丕立田豫为乌桓校尉持节并护鲜卑屯昌平步度根遣使献马丕拜为王後数与轲比能更相攻击步度根部衆稍寡弱将其衆万余落保太原鴈门郡步度根乃使人招呼泄归泥曰汝父为比能所杀不念报仇又属怨家今虽厚待汝是欲杀汝计也不如还我我与汝是骨肉至亲岂与仇等由是归泥将其部落逃归步度根比能追之弗及至黄初五年步度根诣魏贡献厚加赏赐是後守边不为寇害而轲比能衆遂强盛曹叡立欲绥和戎狄以息征伐羁縻两部而已至青龙元年比能诱步度根深结和亲於是步度根将泄归泥及部衆悉保比能寇钞并州杀畧吏民叡遣骁骑将军秦朗征之归泥叛比能将其部衆降拜归义王赐幢麾曲盖皷吹居并州如故步度根为比能所杀轲比能者本小种鲜卑以勇健断法平端不贪财物衆推以为大人由是威制余部最为强盛自云中五原以东抵辽水皆为鲜卑庭与素利弥加割地统御各有分界轲比能部落近塞自袁绍据河北中国人多亡叛归之教作兵器铠楯颇学文字故其勒御部衆儗则中国出入弋猎建立旌麾以皷节为进退建安中因阎柔上贡献曹操西征关中田银反河间比能将三千余骑随柔击破银後代郡乌桓反比能复助为寇害曹操以鄢陵侯彰为骁骑将军北征大破之比能走出塞後复通贡献延康初比能遣使献马曹丕立比能为附义王黄初二年比能出诸魏人在鲜卑者五百余家还居代郡明年比能帅部落大人小子代郡乌桓修武卢等三千余骑驱牛马七万余口交市遣魏人千余家居上谷後与东部鲜卑大人素利及步度根三部争鬬更相攻击田豫和合使不得相侵五年比能复击素利豫帅轻骑径进掎其後比能使别小帅琐奴拒豫豫击走之由是怀贰数为寇钞幽并苦之六年并州刺史梁习击破比能比能乃与辅国将军鲜于辅书曰夷狄不识文字故校尉阎柔保我於天子我与素利为雠往年攻击之而田校尉助素利我临陈使琐奴往闻使君来即便引军退步度根数数钞盗又杀我弟而诬我以钞盗我等虽不知礼义兄弟子孙受天子印绶牛马尚知美水草况有人心邪将军当保明我於天子辅得书以闻丕复使豫招纳安慰比能衆遂强盛控弦十余万每钞略得财物均平分付一决目前终无所私故得衆死力余部大人皆敬惮之然犹未能及檀石槐也曹叡太和二年豫遣驿夏舍诣比能女壻郁筑鞬部舍为鞬所杀其秋豫将西部鲜卑蒲头泄归泥出塞讨郁筑鞬大破之还至马城比能自将三万骑围豫七日上谷太守阎志柔之弟也素为鲜卑所信志往解喻即解围去後幽州刺史王雄并领校尉抚以恩信比能数款塞诣州奉贡献五年比能率丁零大人儿禅诣州贡名马复置护匈奴中郎将青龙元年比能诱纳步度根使叛并州与结和亲自勒万骑迎其累重於陉北并州刺史毕轨表辄出军以外威比能内镇步度根叡省表曰步度根为比能所诱自有疑心今辄出军适使二部惊合为一何所威镇乎促勅轨已出军者慎勿越塞过句注也比诏书到轨已进军屯隂馆遣将军苏尚董弼追鲜卑比能遣子将千余骑迎步度根部落与尚弼相遇战於楼烦临陈杀尚弼步度根部落皆叛出塞与比能合寇边遣骁骑将军秦朗将中军讨之乃走汉北九月安定保塞匈奴大人胡薄居姿职等叛司马懿遣将军胡遵等追讨破降之冬十月步度根部落大人戴胡阿狼泥等诣并州降朗引军还三年雄遣勇士韩龙刺杀比能其种落遂衰初比能弟素利弥加厥机皆为大人在辽西右北平渔阳塞外道远初不为边患然其种衆多於比能建安中因阎柔上贡献通市曹操皆表宠以为王厥机死又立其子沙末汗为亲汉王延康初又各遣使献马曹丕立素利弥加为归义王素利与比能相攻击太和二年素利死子小以弟成律归为王代摄其衆正始五年鲜卑内附置辽东属国立昌黎县以居之自是部衆分败有慕容氏乞伏氏秃髠氏拓跋氏宇文氏云

谨案目録此下阙慕容氏以下七传又通卷议赞俱阙








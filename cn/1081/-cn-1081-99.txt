卷九十九

钦定四库全书

怀麓堂集卷九十九

明　李东阳　撰

文续稿九

求退録

奏

奏为退免重任事近因内阁缺官该吏部奉旨会各部都察院通政司大理寺并科道官推举堪任六员而臣名滥与其列钦此臣闻命震惊罔知攸措臣惟内阁之设所以辅君德播王言参预政机敷陈治道其任至重陛下稽古右文选才授任采诸舆论断自宸衷其选至严如臣者性资愚劣问学空踈忝居儒林叨侍经帷三十余年畧无寸补去年仰蒙圣恩陞授今职令在内阁专管诰勅臣时辄欲具本辞避但念诰勅一事或可勉强効劳因循至今又辱新命矣受恩愈厚则报愈难受任愈重则力愈困若不量力而止知难而退必至旷官误事速戾招尤而欲上副圣天子之知下答卿大夫之望决不可得伏愿圣慈收回成命令臣照旧供职则容贷之恩过於委任万万矣弘治八年二月十八日奉圣旨卿学行素着特兹简任不允吏部知道钦此

奏为陈情乞恩恳祈休致事臣近因感患眩晕等疾不痊具本陈情再乞休致奉圣旨卿才德素着精力未衰有疾宜用心调理以副委任岂可固求退休所请不允钦此仰惟温诏之褒谕圣情之眷注至深至厚臣才微德薄精力实衰内自揣度益增感愧其何以上副圣恩於万一乎自是夙夜只惧用心调理又复许时伏念臣以一介寒微误尘侍从过蒙陛下简擢至此凡职所当为力所能尽虽陨身碎首亦不敢辞而病势纒绵将辍复作即欲免就驱策诚有未堪且臣之疾其始亦甚微也医家谓之内伤内伤之证似轻实重而臣忽之自谓无事或饮食过度或劳佚不时积日累岁其来已久以致元气弊亏痰邪胶结表里俱虚标本皆病故用药愈难而取效亦不易若复强勉匍匐进而不止欹仆顚踣之患难保必无此臣所亲试而非过计也故呻吟郁悒之中思念时事於古人以身喻国之义窃有感焉方今世久承平积安成玩灾异迭应边寇纵横财匮民穷兵疲将寡天下之事大有可忧宵旰之间屡厪圣虑正人臣竭志极力分忧共患之日况股肱心膂之地安敢惮难择便私为身图但臣以病质庸才冒居重地虽在平时尚无禆补当此多事岂能仰赞大猷徒拥虚员复妨贤路臣之愚实不知所以自处也伏望圣明检臣前项二次所奏情词许臣致仕别简贤能代补臣职则臣旷官误事之咎亦少逭矣然臣受恩既深无以为报辄敢复有所陈尤愿陛下儆畏天戒矜恤民穷勤励讲学省节游宴爱惜财用愼重官爵礼制贵戚法驭边将亲贤远佞崇正辟邪达台谏为四聦合宫府为一体遵宪章於列圣严教养於皇储以培天下之元气以夀国家之命脉此臣区区犬马之诚有不能自己者倘臣言可采陛下幸留意焉则臣之退犹臣之进也如其不可则臣虽力疾备位苟充任使陛下将焉取之而亦将安用之哉臣不胜恳悃激切祈恩俟命之至弘治十四年五月初六日奉圣旨卿引疾乞休已屡有旨不允宜勉起供职以副委任毋再固辞吏部知道钦此

奏为辞免加陞事弘治十六年二月二十八日节该钦奉手勅吏部尚书华盖殿大学士太子少保礼部尚书兼文渊阁大学士李东阳陞太子太保钦此臣等闻命惊惶罔知攸措窃惟师保之官所以论道弘化格心辅德实百僚之表率为天下所具瞻其在朝廷之与储宫虽各有攸职其义一也臣等自蒙陛下简置内阁以来累荷圣恩加授今职并参机务兼辅储闱任重地亲官高禄厚而材力绵薄识虑空踈不能翊赞鸿猷养成睿学岁年徒积绩效靡彰每自循省辄增愧畏比者恭遇陛下稽古右文任贤图治考先朝列圣之制修大明会典之书而臣等叨奉德音总裁其事勉加裒辑幸克成编乃职业所当为岂勳庸之足论况上而仰仗圣聪俯垂宸断下则羣僚分职衆力均劳臣等何功首蒙甄录或兼拜两师之秩或起登一品之阶部署迭迁殿名递进官资夐絶宠数弥隆越分踰涯於斯为甚惭惧之极益无所容伏望圣明收囘成命俾臣等俱以旧官供职图报将来臣等不胜感戴天恩之至弘治十六年三月初四日奉圣旨卿等辅导有年劳勋着称特加陞职所辞不允吏部知道钦此

奏为自劾失职辞避重任事臣等俱以愚庸遭遇先帝简任内阁委以腹心临终顾命惓惓以陛下为托臣等痛心刻骨誓以死报及当初政竭力匡持未敢轻易求退近者地动天鸣五星凌犯星斗昼见白虹贯日羣灾叠异并在一时京城道路白日杀人西北诸边敌骑猖獗损军折将前後相仍战则无兵守则无食民生穷苦府库空虚风俗倾颓纪纲废弛赏不当功罚不当罪法令不行名器冗滥诸司弊政日益月增百孔千疮随补随漏当此之际内外臣僚恊心倍力犹恐弗堪方且持禄固宠任情作弊谗谤公行奸邪得计变乱黑白颠倒是非人怨於下而不知天变於上而不畏窃尝历观载籍徧閲古今未有如此而不乱者也恭惟即位之初诏书一下天下延颈相望太平而朝令夕改讫无宁日百官庶府仿傚成风非惟废格不行抑且变易殆尽建言者以为多言干事者以为生事累章执奏则谓之再扰查革旧弊则谓之纷更忧在於民生国计则若罔闻知事涉於近幸贵戚则牢不可破以一二人之私恩坏百年之定制而不顾以一二人之邪说违满朝之公论而不恤臣等叨居重地徒拥虚衘或旨从中出畧不预闻或有议拟径行改易似此之类不能一一备举臣等心知不可义所当言累有论列多不见允比为户兵等部议处盐法功次等事具本上陈极言利害拱俟数日未蒙批答若以臣等言是则宜俯赐施行臣等言非则亦明加斥责而乃留中不报视之若无使臣等趋向不明进退无据深忧极虑寝食弗宁亦知内告外顺人臣之常但政出多门咎归臣等扪心反顾无以自明展转於衷事非获已尝闻宋儒朱熹有曰一日立乎其位则一日业乎其官一日不得乎其官则不敢一日立乎其位今势穷理极已至於斯若诿顾命之名而不尽辅导之实因循玩愒窃禄苟容既负先帝又负陛下不但取讥当世亦将贻诮方来用是共沥愚诚上尘天听伏祈圣明矜察特允退休别选贤能代兹重任少逭分毫之罪幸延犬马之年则陛下优待旧臣之心励精新政之义两尽而无遗矣臣等不胜恳迫激切之至正德元年二月二十日奉圣旨卿等切切为治的心朕已知之所言事待斟酌行着用心照旧辅导该衙门知道钦此奏为自劾失职恳辞重任事臣等具奏自劾奉圣旨卿等切切为治的心朕已知之所言事待斟酌行着用心照旧辅导钦此臣等闻命惊惕愈不自安窃闻委质事君者人臣之常职托孤寄命者天下之重任必处常而不失其身任重而不负其托然後可以无愧若徒旷官尸位而假委质之名不能扶颠持危而冒托孤之寄断乎其不可也痛惟孝宗皇帝大渐之时召臣等至乾清宫御榻前面赐顾命谆谆数百言臣等顿首拜受不胜呜咽彼时司礼监太监陈寛等实共闻之伏自陛下嗣位之初臣等辅导啓沃多见施行少伸报称近数月来往往旨从中出略不预闻有所议拟径行改易诏书不信政令失中臣等叨冒宠荣忧惭无地今不敢缕数姑以其重者言之商人谭景清等附托皇亲奏讨残盐既不肯奉诏还官又不肯领囘原价挟制朝廷摇撼官府沮陛下之美政累母后之盛德论其情罪死有余辜且皇亲之家既已辞退家人引目此商人者已不相干而乃曲为庇护宁使帑藏空虚边饷匮乏而不之顾此政令之失一也大同随征所开冲锋破敌三次当先二项揆之旧制俱不该陞况纪功官原开按伏不系对阵侍郎等官勘得功无显迹查无明证名字不对多寡不一而乃查近年弊政欲陞数百冗员以官法为人情视爵禄如粪土此政令之失二也内府冗员奉旨裁节佥书守门及分守守备等官减革者百无一二而南海子净身人又选入千余非惟伤财害民抑且败坏风俗至於蟒龙玉带滥赏无算大坏名器尤不可言此政令之失三也御用监书篆缺人吏部奉旨考选乃令革退人役通送本监考校优劣是不信铨衡之任而信宠幸之臣况该部查出革退之人俱系夤缘传奉奉诏裁革才不几时遽开此例则匠官术士仿傚成官以邪路为当行视诏书为故纸此政令之失四也他如皇庄田土已令巡抚官查数又复差官踏勘取者未囘差者继出带领人役骚扰地方势所必有京畿小民贫困已极何以堪之此政令之失五也驾帖出外拏人累经各衙门论奏恐生诈伪近因皇亲家人奏愬畿民侵占田土祗凭一面之词辄为出给提解来京镇抚司打问情节俱与原奏不同未免仍解本处官司问理牵连负累破家荡产寃苦之声致伤和气此政令之失六也韦兴齐玄蛊惑先朝盗空府库罪大恶极一则夤缘分守累劾不退一则奏请追究止令取囘迁延至今未正刑典此政令之失七也各营执事官军及内府军匠各仓库斗俱经奏准查赴团营及各衙门乞留仍复照旧废营伍之籍供私门之用此政令之失八也内承运库银两支销累数百万内府支用不给印票该库内官自请查算竟尔不行司钥库铜钱该部累奏支用展转推延至今未发此政令之失九也饶州磁器奉诏蠲免二年仍令起运来用此政令之失十也似此之类未易悉举臣等臣传闻坐视无可奈何或封还执奏不能终止其为失职实所难辞追思先帝临终顾命之言仰念陞下委任旧人之意若涓埃之力少有所禆犬马有知犹当报德况主少国疑四方多事岂忍洁身去位自求便安但忠不足以格君才不足以济世智穷力竭日甚於前向者臣等所陈奉有圣谕朕便处治至今事有未行所奉圣谕云待斟酌行是必言无可采乃使之照旧辅导亦不过仍前失职而已先帝赫赫之灵临之在上岂欲其冒辅导之虚名而蹈旷废之实咎如此哉臣等再四筹度夙夜靡宁陈力就列不能者止闻之古人亦有明训与其身自坏之不若让之能者用是备沥余忠再申前请伏望圣明俯垂洞察谅臣等为国之心非由矫饰正臣等失职之罪特赐罢归亟选非常之才俾任难为之事庶可以上囘天变下慰民心承先帝付托之隆保祖宗基业之重矣臣等干冒天威不胜恳迫激切之至正德元年三月初二日奉圣旨所言事件着各衙门查奏定夺卿等尽心职务以副倚任该衙门知道钦此

奏为陈情恳乞休致事近该臣具本陈情奏乞休致奉圣旨卿辅导有年劳勩显着受先帝顾命托倚匡弼以隆政治上天垂戒朕自警省卿安心办事勉副委任毋再固辞钦此臣闻命惊惭措身无地窃伏自念臣以弱质病躯冒膺宠禄盖自入阁以来未久即病间岁屡作作必踰时累月且如头眩一节曾两次晕倒在阁搀扶得出衆目所见臣不敢欺加以旧患寒湿後增痔漏药饵之服与食相半秋末冬初百疾齐发扶羸振惫已弗能堪又以庸才陋识素乏寸长尸旷之愆与岁俱积今年臣与刘健谢迁各具本乞休臣於本内明开三人之中臣最当退过蒙优旨并赐勉留昨者恳乞退休事同一体健迁皆荷圣恩获蒙俞允而臣独被存留校臣之病比之二人尤多揆臣之才比之二人独劣若依栖眷恋苟幸安全正恐累陛下知人之明孤先帝顾命之重非惟智穷力尽不能复有禆益抑且沉溺颠覆无以自容展转激迫实不知所以为处伏望圣慈愍臣衰病收囘成命仍许退休使臣得与二人同赖帡幪并生天地纵莫效衘环之报犹当为结草之图臣无任恳悃激切祈恩俟命之至正德元年十月十五日奉圣旨具陈休致臣下职也黜陟人材朝廷公论卿有疾密访明医拣选良剂善加调理勉副重托倚毗政务切毋再辞吏部知道钦此

奏为自陈休致事臣緜力薄才孱躯病质遭逢列圣窃禄明时历仕途者四十七年居秘阁者一十六载思危负重恒惧弗胜盖自弘治辛酉之後数乞退休至于正德丙寅以来累陈衰疾并蒙慰谕弗赐允俞追念先皇帝委任顾托之重仰荷圣天子优礼眷遇之隆自度尚可支持岂敢过为矫亢因循腼赧几閲星霜乃今春不雨风霾累月四川湖广等处盗贼成羣水旱之奏殆无虚日圣心警惕俯念元元特命廷臣致斋九日祗告天地神祗用祈雨泽臣於此时内自省疚窃据古人策免之义即欲引咎自陈不意宁夏逆贼上厪西顾之忧下诏颁恩命师讨罪主忧臣辱死亦何辞夙夜在公寝食俱废扶衰力疾又越两旬近者守臣奏捷贼党就擒边境获安民生渐遂顾疾疢生於喜乐筋力痿於安闲四体俱疲百病交作虽欲勉输分寸力不足以济时纵令强效驱驰志不能以帅气质之以盈亏之道揆之於进退之宜及此是图犹为未晚伏望陛下高明照察广大包容赦其瘝旷之愆悯其恳激之请许令休致以遂初心俾枯朽之木获全樗栎之材驽钝之资得延犬马之齿岂但终身而知感尚当没世以无忘臣无任祈恩俟命之至正德五年六月初一日奉圣旨卿累朝重臣已受先帝遗命辅导朕躬才德兼隆中外悉知誉望显着海内咸闻尚未从心之年神彩精健正当辅任凡事用心足见为国至意近因宁夏叛贼剿平皆卿才华之力朕心允恊安忍恳切引疾求闲有疾宜亲近药饵善加调护累有旨勉留安心办事毋负遗命朕意所辞不允吏部知道钦此

奏为陈情乞恩休致事近者臣以衰疾自陈求退伏蒙恩旨曲赐褒嘉责之以顾命之专委之以辅导之重周详备悉百有余言臣闻命惊惶莫知所措上思先帝则涕泗横流仰念圣躬则忧慙并集实不知何以为报也但人臣之义能则致身不能则止二者不容以髪臣八月而生元气素弱今年六十有四卦数已周体不胜衣食不满器朝参之日尝值大风几至顚仆衆所共见加以志虑日短学术愈荒事多遗忘字每差错臣之壮也犹不如人今既老矣何能为役用是具疏乞休己非一次比见朝廷多事黾勉供职如会典未完则不敢言退实录未进则不敢言退霈泽未降逆贼未擒则不敢言退今纂修粗毕僭乱已平指授出於宸衷制驭由於庙算臣奉行宣播幸托有成况威严之後渐复寛仁中外臣民欣欣望治伏惟陛下明识远虑持久而行之何所不至臣之庸弱岂复能禆益於万一乎若以有限之力供无益之役隳政愤事而不知止则其罪益大矣故敢不避烦凟再申前请伏望陛下垂天地生成之仁推家人父子之爱特降俞旨许令休退使残喘微躯幸而未尽则一日之存即陛下一日之赐也臣无任恳切俟命之至正德五年六月初三日奉圣旨卿引衰疾叠休致至再至三历旨勉留宜尽心职务允恊朕怀不必固辞有疾多访贤医善加调理吏部知道钦此

怀麓堂集卷九十九








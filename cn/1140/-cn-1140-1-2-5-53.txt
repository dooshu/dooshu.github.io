金右辰诗序

余既选季房诗又得金右辰槀盖季房之亚也或曰季房逸秀右辰雄迈亦各其长也观其所自序以为诗尚风神矜兴象睥睨王李且不肯优孟李杜卓然有得於风人之遗矣反覆其诗则在乎唐宋之间时有豪气殆亦嘐嘐道古不饰其美不掩其疵者也然记问该博侃侃喜辨论临川汤义仍尝亟推之谓其於星历气候兵筴河渠方技百家之言抵掌奋舌沛若悬河盖不徒以诗见也而卒以不遇终其身惜哉予拔其稍驯者若干首合之季房之集目为吉州两处士诗萧子孟昉闻其风而慕焉遂并取刻之士固有不朽者不在乎文词之末然垂空文以自表见不得志者之所为作也庐陵罗长源泌没身闾巷所着路史卒行於世今二子齎志长逝久矣士大夫称其诗不废然则士之有挟以鸣而忧其湮没无传者闻数子之风其亦可以蹶然而兴矣


【芙蓉池作诗】

乘辇夜行游。（《类聚》作遨。）逍遥步西园。双渠相溉灌。（《类聚》、《御览》并作灌溉。）嘉（《御览》作佳。）木绕通川。卑枝拂羽盖。修条摩苍天。惊风扶轮毂。飞鸟翔我前。丹霞夹明月。华星出云间。上天垂光彩。五色一何鲜。寿命非松乔。谁能得神仙。遨游快心意。保己终百年。（○《文选》二十七。《诗纪》十二。又《类聚》九、《御览》五百九十二并引园、川、天、间、年五韵。）


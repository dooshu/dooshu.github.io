哭高彚旃先生

书来前日正开顔肯信骑箕去不还履道行藏追止水问年甲子合尼山愁云楚泽招魂远【公尝视楚学】茂草东林讲席闲怅望中原与吴会更谁耆旧在人间【先是河南孙锺元徵君太仓陈确庵先生皆相继殁】

二

九峰高会岂沉沦强飰犹传矍铄身闽洛遗风还吾党东南故老失斯人预留治命宁伤鹏特撰新篇竟获麟【旬日前序先大父集遂为絶笔】天路招寻忠宪在逍遥共喜出埃尘


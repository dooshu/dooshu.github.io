○市傩

傩之为名，著於时令矣。自宫禁至於下俚，皆得以逐灾邪而驱疫疠。故都会恶少年，则以是时鸟兽其形容，皮革其面目，丐乞於市肆间，乃有以金帛应之者。吁！是虽假鸟兽以为名，其固为人矣。复安有为人者则不得人之金帛，为鸟兽者则可以得人之金帛乎？岂以鸟兽无知，而假之则不愧也，以人则识廉耻，而取之则愧焉。呜乎！

禄於道，任於位，权也。食於智，爵於用，职也。禄不在道，任不在立，虽圣人不能阐至明。智不得食，用不及爵，虽忠烈不能蹈汤火。先王所以张轩冕之位者，行其道耳。不以为贵，大舜不得位，则历山一耕夫耳。不闻一耕夫能翦四凶而进八元。吕望不得位，则棘津一穷叟耳。不闻一穷叟能取独夫而王周业。故勇可持虎，虎不至则不如怯。力能扛鼎，鼎不见则不知羸。噫！栖栖而死者何人，养浩然之气者谁氏？


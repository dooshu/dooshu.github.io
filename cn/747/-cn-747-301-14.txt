○谏作乞寒胡戏表

臣闻之《传》曰：“辛有适伊川，见被於野者，曰：‘不及百年，此其为戎乎？其礼先亡矣。’”後秦晋迁陆浑之戎於伊川，以其中国之人，习戎狄之事。一言以实，百代可知。窃惟王公贵人，国之藩翰，凡所举措，须合彝典。今之乞寒，滥觞胡俗，臣参听物议，咸言非古。作事不法，无乃为戒。伏愿陛下三思，筹其所以。又道路籍籍，咸云皇太子微行观此戏，且元良国本，苍生ム赖，轻此驰骤，能无蹶？况凶奴在邸，实繁有徒，刺客密发，何限夷夏？卒然奔呼，掩袭无备，邂逅惊扰，则忧在不测。白龙鱼服，取困豫且，深可畏也！惟陛下爱人活国，忧勤庶政，今所施为，岂徒然矣？岂不以元象变见，疫疠相仍，厌甲兵之灾，助太阴之气？臣识愚瞽，以为无益。臣闻皇天无亲，惟德是辅，未闻兆乱，以来多福。太戊修政而桑谷自萎，景公善言而荧惑退舍，彰善罚恶，天之道也。伏愿去邪勿疑，昭德以待，岂区区末法，而能定其休咎哉？

何延之

延之，开元十年官职方员外郎筠州刺史。


陆游　予出蜀日尝遣僧则华乞签于射洪陆使君祠使君以老杜诗为签予得遣兴

我幼入家塾，结发知苦心。

稍长谬闻道，笃守至于今。

淡然朱丝弦，三叹有遗音。

讵敢负所学，枉尺求直寻。

彼哉孔光辈，千载污儒林！

陆游

陆游　予出蜀日尝遣僧则华乞签于射洪陆使君祠使君以老杜诗为签予得遣兴

童子丹元家，湛然居灵府。

世人不少悟，役役徒自苦。

江湖岂不广，鱼乃投数罟。

是身如璞玉，要经大火聚。

万卷读丹经，孰能精去取？

陆游

陆游　予出蜀日尝遣僧则华乞签于射洪陆使君祠使君以老杜诗为签予得遣兴

少壮不自料，慷慨志四方。

谢病还故山，始觉白日长。

命薄类蝉翼，功名安可望？

狐狸不足问，力不当财狼。

惟有卧钓船，仰看白鹭行。

陆游

陆游　予出蜀日尝遣僧则华乞签于射洪陆使君祠使君以老杜诗为签予得遣兴

孤云起江郊，万木酣天风。

水鸟何所恨，终夜号菰丛？

我兴视中庭，北斗挂寒空。

谁言秋夜长，明星已生东。

丈夫老忧国，百虑蟠胸中。

陆游

陆游　予出蜀日尝遣僧则华乞签于射洪陆使君祠使君以老杜诗为签予得遣兴

我昔游青城，万仞穷跻攀，

巢居上官翁，许我分半山。

且言牡丹平，可卜茅三间。

报国未能忘，承诏遂东还。

蹭蹬意何成，看云徒汗颜！

陆游


隰桑

四章，章四句


首章讲：此喜见君子之诗。若曰：国家之所共理者惟贤才，则其所愿见者亦惟贤才。我今于君子之见也，而岂无所以系其心哉？





隰桑有阿，其叶有难。

彼隰桑有阿然而美，则其叶有傩然而盛矣。





既见君子，其乐如何！

况此君子，我之所愿见者也，而今得以既见之，则夙昔之愿以慰，其乐当如何哉？盖一念欢欣之意，殆有不能以形容者矣。

二章讲：





隰桑有阿，其叶有沃。

隰桑有阿然而美，则其叶有沃然而光泽矣。





既见君子，云何不乐？

况此君子，我之所欲见者也，而今得以既见之，则夙昔之怀以遂，则云何不乐哉？盖一念悦怿之心，始有不容以或遏者矣。

三章讲：





隰桑有阿，其叶有幽。

隰桑有阿，则其叶幽然而黑矣。





既见君子，德音孔胶。

胶，是固。况我既见君子，则好贤之誉以彰，德音不孔固乎？夫君子一见，而我之德音以固，宁非我之所深幸耶？

末章讲：





心乎爱矣，遐不谓矣？

遐，何同。不谓，告也。夫见君子，而德音为之孔胶，则我平日之所以爱君子者，皆出于中心之诚，而非声音笑貌之伪矣。今日既得以见之，何不遂以告之，而达吾之情乎？





中心藏之，何日忘之？

然爱之发于言者，言尽而爱亦尽；爱之根于心者，心存而爱亦存。故我但中心藏之，而不以腾于口说，则此爱与此心，相为终始矣，果何日而能忘之乎？此我今日所以不谓之之意也欤！

要之，惟求之也专，故喜之也至；惟爱之也笃，故藏之也久。若《隰桑》者，可谓好贤之至矣。






答楚按院陈燕野


承示《赋役提纲册》，已周览一过，井然有条。大抵财用经费，惟条贯精详，出纳明核，则节用之意，自寓其中。若代公者肯再加申饬，诸司长吏遵奉惟谨，则规格永定，虽有奸民猾吏，无所措手足矣。

监利大盗，久婴鄙怀，以有司不能任其事，不敢易言之。兹闻首恶已尽擒获，余党稍稍解放。数十年巨憝，一朝铲除，非公沉机定算，安能办此？喜跃之怀，良不可任。监利李尹，不费兵力，收此奇功，允宜破格优录；或暂加服俸，仍管县事，他日以兵备、佥宪处之，何如？

郡中人来，言各处江堤俱已报完。诸吏仰承德意，惠洽闾阎，公造福楚民，诚有卑荆、衡而狭江、汉者。感德之私，不知当何用为报也。






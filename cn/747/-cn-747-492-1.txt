○送许协律判官赴西川序

十年冬，予与今左曹相君兵部郎崔君同受诏禁中，杂阅对策，以第其等，将命於廷，有请程百职之功绪者。且以郎吏谏曹为言，时相君为吏部郎，崔为右补阙，因相顾曰：“直言者方讥切吾党，其可舍诸？”予抚手贺之，以为得隽。及後诏下，征他日之词，则许生也。典校满岁，西游岷峨，丞相彭城公雅闻其才，辟以从事。十三年冬，以府檄计事，至於京师，献岁回车，酾酒祖道。以子之直而和，敏而文，策名於天府，叶志於元臣。抟迅飚，翔层，将贺不暇给，而别何为怆？众君子中饮皆赋，使鄙夫类之。


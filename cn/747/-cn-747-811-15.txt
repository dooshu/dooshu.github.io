○谢赐钱启

曾启。曾业谢悬头，道非刺股。未能入洛，安可下辽。空怀逐鹿之心，莫遇斩蛇之世。囚拘翰墨，困厄尘泥。虚费宣毫，枉销蜀缥。不救锄兰之祸，讵禳伐树之灾。自叹龙锺，谁知牛铎。又以山东藩镇，江表节廉，悉用竖儒，皆除迂吏。胸襟龌龊，情志荒唐。入则粉黛绕身，出则歌钟盈耳。但自诛求白璧，安能分减黄金。虽设朱门，何殊亡国。徒开玉帐，无异荒墟。遂使甯戚无扣角之歌，邹阳乏曳裾之地。伏惟相公英风独振，伟量孤标。推葛亮之秤心，负姜维之斗胆。内安宗庙，外却蛮夷。鱼水贤良，埙篪骨肉。桃李满於衢路，金帛遍於风尘。六合之中，一人而已。是以昨者不度庸陋，辄有干祈。方虞按剑之勃然，敢望梦刀之管尔。俄颁清俸，遽恤白衣。朝乏半千，夕盈五万。岂期庸蹇，忽忝遭逢。不是孟尝，讵听冯谖之铗。若非赵胜，那知毛遂之锥。遇既重於西河，知亦深於北海。感恩泣处，未成泉客之珠。持已哭时，空抱荆山之玉。限以程途，陈谢末由。感激生成，不任死所。


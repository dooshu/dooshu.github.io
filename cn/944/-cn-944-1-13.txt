赤日

杨亿

赤日亭亭昼正赊。长风万里忆星槎。铜盘琼蕊三危露。素绠寒浆五色瓜。兰室冷光浮玉簟。柳营清吹逐金笳。翠微泉石终南路。千古离宫倚曙霞。

钱惟演

漏浅风微夜未胜。雨云无迹火云凝。簟铺寒水频移枕。帐卷轻烟更背灯。沃顶几思金掌露。涤烦谁借玉壶冰。兰台知有披襟处。宋玉多才独自登。

刘筠

芒熛盛德正浑仪。休问探汤向小儿。尽日羽陵开蠹简。几人河朔引芳卮。尧厨萐莆频摇处。汉殿相风未转时。争得琴高借双鲤。暂游姑射对冰姿。


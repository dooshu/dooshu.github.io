卷五 仙部


仙五

许老翁（出《仙传拾遗》）

许老翁，不知何许人也，隐于峨眉山。天宝中，益州士曹柳某妻李氏，容色绝代。时节度使章仇兼琼，新得吐番安戎城，差柳送物至城所，三岁不复命。李在官舍，重门未启。忽有裴兵曹诣门，云是李之中表丈人。李辞云：“无裴家亲。”裴因言李小名，兼说其中外氏族，李方令开门致拜。裴容质甚雅，因问：“柳郎去几时？”答云：“已三载矣。”裴云：“三载义绝，古人所言，今欲如何？且丈人与子合为伉俪，愿无拒。”而竟为裴丈所迷，似不由人可否也？章仇公闻李姿美，欲窥觇之。乃令夫人特设筵会，屈府县之妻，罔不毕集，唯李以夫婿在远辞焉。章仇须必见，李惧责遂行。著黄罗银泥裙，五晕罗银泥衫子，单丝罗红地银泥帔子，盖益都之盛服也。裴顾衣而叹曰：“世间之服，华丽止此耳！”回谓小仆，可归开箱，取第三衣来。李云：“不与第一而与第三，何也？”裴曰：“第三已非人世所有矣。”须臾衣至，异香满室。裴再视，笑曰：“若章仇何知，但恐许老翁知耳。”乃登车诣节度家。既入，夫人并座客皆降阶致礼。李既服天衣，貌更殊异。坐定，夫人令白章仇，章仇径来入院，戒众勿起。见李服色，叹息数四。乃借帔观之，则知非人间物。试之水火，亦不焚污。因留诸之，李具陈本末。使人至裴居处，则不见矣。兼琼乃易其衣而进，并奏许老翁之事。敕令以计须求许老。章仇疑仙者往来必在药肆，因令药师候其出处。居四日，得之。初有小童诣肆市药，药师意是其徒，乃以恶药与之。小童往而复来，且嘱云：“大人怒药不佳，欲见捶挞。”因问大人为谁，童子云：“许老翁也。”药师甚喜，引童白府。章仇令劲健百人，卒吏五十人，随童诣山，且申敕令。山峰才，众莫能上。童乃自下大呼，须臾，老翁出石壁上，问何故领尔许人来，童具白其事。老翁问：“童曷不来？童曷不来？”童遂冉冉蹑虚而上。诸吏叩头求哀云：“大夫之暴，翁所知也。”老翁乃许行。章仇见之，再拜俯伏。翁无敬色。因问娶李者是谁？翁曰：“此是上元夫人衣库之官，俗情未尽耳。”章仇求老翁诣帝，许云：“往亦不难。”乃与奏事者克期至长安，先期而至。有诏引见，玄宗致礼甚恭。既坐，问云：“库官有罪，天上知否？”翁云：“已被流作人间一国主矣。”又问：“衣竟何如？”许云：“设席施衣于清净之所，当有人来取。”上如其言，有旋风卷衣入云。顾盼间，亦失许翁所在。

【总评】《玄怪录》亦载此事，但柳士曹作崔君，裴兵曹为刘二舅，许老翁作王老，人间国主作郁单天子。又云亡尉妻以衣太元夫人衣服，堕无间地狱，似非其罪。然本传又不载李氏下落，何也？

田先生（出《仙传拾遗》）

田先生者，九华洞中大仙也。元和中，隐于饶州鄱亭村，作小学以教村童，人不知其神仙矣。饶州牧齐推，嫁女与进士李生，数月而孕。李生赴举长安，其孕妇将产于州之后堂，梦鬼神责其腥秽，斥逐之。推素不信鬼神，不敢言，未暇移居。既产，为鬼所恶害，耳鼻流血而卒。殡于官道侧，俟罢郡，迁之北归。明年，李生下第归饶。日晚，于野中见其妻，诉以鬼神所害之事，乃曰：“可诣鄱亭村学中告田先生，求其神力，或可再生耳。”李如其言，诣村学见先生，膝行而前，首体投地，哀告其事。先生初亦坚拒，李叩告不已，涕泗滂沲，自早及夜，终不就坐。学徒既散，先生曰：“诚恳如此，吾亦何隐耶？但不早相告，屋舍已坏矣，诚为作一处置。”即步出桑林中。夜已昏暝，忽光明如昼，化为大府崇门，仪卫森列，先生宝冠紫帔，据案而坐，拟于王者。乃传声呼地界，俄有十余队，各拥百骑奔走而至，皆长丈余。谒者呼名通入曰：“庐山、江滨、彭蠡等神到。”先生曰：“刺史女因产，为暴鬼所杀，何不申理？”对曰：“狱讼无主，未果发谪。今贼是鄱阳王吴芮，刺史宅是其所居，怒其生产腥秽，遂肆凶暴。”寻又擒吴芮，牒天曹而戮之。【眉批】吴芮亦好汉，何以不如田横任嚣辈耶？勘云：“李氏妻算命尚有三十二年，合生二男三女。”先生曰：“屋舍已坏，如何？”有一老吏曰：“昔东晋邺下有一人误死，屋宅已坏，又合还生，与此事同。其时葛仙君断令具魂为身，涂以神胶，发遣却生，与本无异，但寿尽之日无形尔。”【夹批】反干净。先生许之，即令追李妻魂魄。见有七八女人与李妻相似，吏引而至，推而合之。有药如稀饧，以涂其身。顷刻，官吏皆散，忽见田先生在桑林间，李生夫妻恳谢之。先生曰：“但云自得再生，勿多言也。”遂失先生所在。李与妻还家，其后年寿、所生男女，皆如所言。

张老（出《续玄怪录》）

张老者，扬州六合县园叟也。其邻有韦恕者，梁天监中，自扬州曹掾秩满而来。有长女既笄，召里中媒媪，令访良婿。张老闻之喜，而候媒于韦门。媪出，张老固延入，且备酒食。酒阑，谓媪曰：“闻韦氏女将适人，某诚衰迈，灌园之业，亦可衣食，幸为求之，事成厚谢。”媪大骂而去。他日又邀媪，媪曰：“臾何不自度，岂有衣冠子女，肯嫁园叟耶？”叟固曰：“强为吾一言，言不从，即吾命也。”媪不得已，冒责而入言之。韦大怒曰：“媪以我贫，轻我乃如是！”媪曰：“诚非所宜言，为叟所逼，不得不达其意。”韦曰：“为我报之，今日内得五百缗则可。”媪出以告张老，乃曰：“诺。”未几，车载纳于韦氏。诸韦大惊曰：“前言戏之耳。且此翁为园，何以致此？吾度其必无而言之。今不移时而钱到，当如之何？”乃使人潜候其女，女亦不恨。【夹批】奇哉！乃曰：“此固命乎？”遂许焉。张老既娶韦氏，园业不废，负秽镬地，鬻蔬不辍。其妻躬执爨濯，了无怍色。【眉批】天生仙偶，岂带凡心？亲戚恶之，责恕曰：“君家诚贫，奈何以女妻园叟？既弃之，何不令远去也？”他日恕置酒，召女及张老，酒酣，微露其意。张老起曰：“所以不即去者，恐有留念。今既相厌，去亦何难。【眉批】毕竟仙家之情胜于俗家数倍。某王屋山下有一小庄，明旦且归耳。天将曙，来别韦氏。他岁相思，可令大兄往天坛山南相访。”遂令妻骑驴戴笠，张老策杖相随而去，【眉批】仙中梁孟也。李伯时有张果老移家图。绝无消息。后数年，恕念其女，令其男义方访之。到天坛南，适遇一昆仑奴，驾黄牛耕田。问曰：“此有张老家庄否？”昆仑投杖拜曰：“大郎子何久不来？庄去此甚近，某当前引。”遂与俱东去。初上一山，山下有水，过水，连绵凡十余处，景色渐异，不与人间同。忽下一山，水北，朱户甲第，楼阁参差，花木繁荣，烟云鲜媚，鸾鹤孔雀徊翔其间。昆仑指曰：“此张家庄也。”韦惊骇不测。俄而及门，门有紫衣吏引入厅中，铺陈之华，目所未睹。异香氤氲，徧满崖谷。忽闻珮声渐近，二青衣出曰：“阿郎来。”次见十数青衣，容色绝代，相对而行，若有所引。俄见一人戴远游冠，衣朱绡，曳朱履，徐出门。一青衣引韦前拜。仪状伟然，细视之，乃张老也。【眉批】仙家富贵。言曰：“世人劳苦，若在火中，无斯须泰时。兄久客寄，何以自娱？贤妹略梳头，即当奉见。”因揖令坐。未几，一青衣来曰：“娘子梳毕。”遂引入。见妹于堂前。其堂沉香为梁，玳瑁帖门，碧玉窗，珍珠箔，阶砌皆冷滑碧色，不辨其物。其妹服饰之盛，世间未见。略叙寒暄，问尊长而巳，意其卤莽。有顷进馔，精美芳馨，不可名状。食讫，馆韦于内厅。明日方曙，张老与韦生坐，忽有一青衣附耳而语。张老笑曰：“宅中有客，安得暮归？”因曰：“小妹暂欲游蓬莱山，贤妹亦当去。然未暮即归，兄但憩此。”张老揖而入。俄而五云起于庭中，鸾凤飞翔，丝竹并作。张老及妹各乘一凤，余从乘鹤者十数人，渐上空中正东而去。望之已没，犹隐隐闻音乐之声。韦君在庄，小青衣供侍甚谨。迨暮，稍闻笙簧之音，倏忽复到。及下于庭，张老与妻见韦曰：“独居大寂寞，然此地神仙之府，非俗人得游，以兄宿命合得到此，然亦不可久居，明日当奉别耳。”及时，妹复出别兄，殷勤传语父母而已。张老曰：“人世遐远，不及作书，奉金二十镒，并与一故席帽。”曰：“若无钱，可于扬州北邸卖药王老【眉批】意王老亦仙而隐者。家取一千万，持此为信。”遂别。复令昆仑奴送出，却到天坛，昆仑奴拜别去。韦自荷金而归，其家惊讶，或仙或妖，不知所谓。五六年间，金尽，欲取王老钱，复疑其妄。曰：“取尔许钱，不持一字，此帽安足信？”【眉批】持字取钱，正未必得。既而困极，其家强逼之曰：“必不得钱，亦何伤。”乃往扬州，入北邸，而王老者方当肆陈药。韦前曰：“张老令取钱一千万，持此帽为信。”王曰：“钱即实有，席帽是乎？”韦曰：“叟岂不识耶？”王老未语。有小女出青布帏中曰：“张老常过，令缝帽顶。其时无皂线，以红线缝之，可验。”因取看，果是。遂得钱而归。乃信真神仙也。其家又思女，复遣义方往天坛南寻之。千山万水，不复有路。时逢樵人，亦无知张老庄者。又寻王老，亦去矣。后数年，义方偶游扬州，闲行北邸前，忽见张家昆仑奴前曰：“大郎家中何如？娘子虽不得归，如日侍左右，家中事无巨细，莫不知之。”因出怀金十斤以奉，曰：“娘子令送！与大郎君。阿郎与王老会饮于此酒家，大郎且坐，当入报。”义方坐酒旗下，日暮不见出。乃入观之，饮者满坐，坐上并无二老，亦无昆仑。取金视之，乃真金也。惊叹而归，又以供数年之食。后不复知张老所在。

王遥（出《神仙传》）

王遥，字伯辽，鄱阳人也。有妻无子，能治病，不用符水针药，但以八尺布帊敷坐于地，不饮不食，须臾病愈，便起去。其有邪魅作祸者，遥画地作狱，因召呼之，皆见其形，入在狱中。或狐狸鼍蛇之类，乃斩而燔烧之，病者即愈。遥有竹箧长数寸，有一弟子姓钱，随遥数十年，未尝见遥开之。一夜，大雨晦暝，遥使钱以九节杖担此箧，冒雨而行，遥及弟子衣皆不湿。所行道非所曾经，又常有两炬火导前。约行三十里许，登小山，入石室，室中有二人。遥既至，取弟子所担箧发之，有五舌竹簧三枚，遥自鼓一枚，以二枚与室中二人，并坐鼓之。【眉批】事亦甚怪，不可解。良久，遥辞去，收三簧皆纳箧中，使钱担之。室中二人出送，语遥曰：“卿当早来，何为久在俗间？”遥还家百日，天复雨，遥夜忽大治装。遥先有葛单衣及葛布巾，已五十余年未尝著，此夜皆取著之。其妻即问曰：“欲舍我去乎？”遥曰：“暂行耳。”妻曰：“当将钱去不？”遥曰：“独去耳。”因自担箧而去，遂不复还。后三十余年，弟子见遥在马蹄山中，颜色更少，盖地仙也。

许碏（出《神仙传》）

许碏，自称高阳人。少为进士，累举不第。晚学道王屋山，周游五岳名山洞府。后从峨眉经两京，复自襄汴来抵江淮，茅山天台，四明仙都，委羽武夷，霍桐罗浮，无不遍历。到处皆于石崖峭壁人不及处，题云：“许碏自峨眉山寻偃月子到此。”睹笔踪者，莫不叹异，竟莫详偃月子也。后多游庐江间，常醉吟曰：“阆苑花前是醉乡，踏翻王母九霞觞。群仙拍手嫌轻薄，谪向人间作酒狂。”好事者或诘之，曰：“我天仙也，方在昆仑就宴，失仪见谪。”人皆笑之，以为风狂。后当春景，插花满头，把花作舞，上酒家楼醉歌，升云飞去。【眉批】故事好作寿图。

王贾（出《纪闻》）

婺州参军王贾，本太原人。少而聪颖，沉静少言。一日白诸父曰：“太行南，泌河湾澳内，有两龙，请同观之。”诸父怒曰：“小子诡言骇物！”贾跪曰：“实有之。”贾请具雨衣。于是至泌河深处，贾入水，以鞭画水，水为之分。下有大石，黑白二龙盘绕之，各长数丈，见人冲天。诸父大惊。贾以鞭挥之，水合如旧，云务昼昏。贾曰：“诸父驶去。”因驰未里余，飞雨大注。贾年十七，诣京举孝廉。既擢第，乃娶清河崔氏。后选授婺州参军。还过东都，贾母之表妹死已经年，常于灵帐发言，处置家事，儿女僮妾不敢谓非。每索饮食衣服，有不应，即加笞骂，亲戚咸怪之。贾曰：“此必妖异。”因造姨宅唁姨诸子。姨先谓诸子曰：“明日王家外甥来，必莫令进。此小子大罪过人。”贾既至门，不得进。召老苍头谓曰：“宅内言者非汝主母，乃妖魅耳。汝但私语汝主，令引我入，当为除去。”家人素病之，乃潜言于诸郎，诸郎亦悟，邀贾入。贾拜吊已，因向灵言曰：“闻姨亡来大有神，何不与贾言也？”不应。贾又遨之曰：“今故来谒姨，若不言，终不去矣，当止于此。”魅知不免，乃帐中言曰：“甥比佳乎？何期别后，生死遂隔。汝不忘吾，犹能相访，愧不可言。”因涕泣。言语皆姨平生声也。诸子闻之号泣。姨令具馔，坐贾于前，命酒相对，殷勤不已。醉后，贾因请曰：“姨既神异，何不令贾见形？”姨曰：“幽明道殊，何要相见？”贾曰：“姨不能全出，请露半面。不然，呈一手一足，令贾见之。如不相示，亦终不去。”魅既被邀苦至，因见左手于前，手指宛然又姨之手也。诸子又号泣。贾因前执其手，姨惊呼诸子曰：“外甥无礼，何不举手？”诸子未进。贾遂引其手扑之于地，尚犹哀叫，扑之数四即死，乃老狐也。形既见，体裸无毛，命火焚之，灵语遂绝。【眉批】《大唐奇事》云：李义丧母，过哀葬讫，母忽在家，自云复生，受义供养。后义屡梦母，责其不祀。乃私尊母冢。家中母发怒，忽死。义后谋葬，发前冢，见亡母在棺，惊走而归。其新亡之母，化为老黑犬跃去。事与此略同。时杜暹为婺州参军，与贾同列，相得甚欢。与暹同部领，使于洛阳，过钱塘江，登罗刹山，观浙江潮。谓暹曰：“大禹真圣者，当理水时，所有金柜玉符以镇川渎，若此杭州城不镇压，寻当陷矣。”暹曰：“何以知之？”贾曰：“此石下是。”相与观焉。因令暹闭目，执其手，令暹跳下。暹忽闭目，已至水底。其空处如堂，有大石柜，高丈余，锁之。贾手开其锁，去其盖，引暹手登之，因同入柜中。又有金柜，可高三尺，金锁锁之。贾曰：“玉符在中，然世人不合见。”暹观毕，又接其手，令腾出。暹距跃，则至岸矣。既与暹交熟，乃告暹曰：“君有宰相禄，当自保爱。”因示其拜官历任，及于年寿。既而至吴郡，停船，而女子夭死，生五年矣。母抚之哀恸，而贾不哭。暹重贾，各见妻子如一家。于是对其妻谓暹曰：“吾第三天人也。有罪谪为世人二十五年，今已满矣，后日当行。此女亦非吾子也，所以早夭。妻崔氏亦非吾妻，即吉州别驾李乙妻也。【夹批】前知。缘时岁未到，乙未合娶。以世人亦合有室，故司命权以妻吾。吾今期尽，妻即当过李氏。李氏三品禄数任，生五子，世人不知。何为妄哭？”因令造棺器，纳亡女其中，置之船下。又嘱暹以身后事曰：“吾卒后，为素棺，漆其缝，将至先茔，与女子皆袝于墓。殓后即发，使至宋州，崔氏伯任宋州别驾，当留其侄听之。至冬初，李乙必充计入京，与崔氏伯相见，即伯之故人。因求婚，崔别驾以侄妻之，事已定矣。”【眉批】未来事一一指画如睹。凡事有定数，人何为妄营哉！暹然之。其妻日夜涕泣，请其少留，终不答。至日沐浴，衣新衣。暮时，召暹相对言谈，顷而卧，遂卒。暹哭之恸，为制朋友之服，如其言殓之。行及宋州，崔别驾果留其侄。暹至临汝，乃厚葬贾及其女。其冬，李乙至宋州，求婿其妻，崔别驾以妻之。暹后作相，历中外，皆如其语。

马周（出《神仙传》）

马周者，华山素灵宫仙官也。唐氏将受命，太上敕下佐国，而沈湎于酒，汨没风尘间二十年，栖旅困馁，所向磕仆。闻袁天纲善相，因诣之以决休咎。天纲目之良久曰：“五神奔散，尸居旦夕耳。何相之有耶！”周大惊，问以禳制之术。天纲曰：“可自此东行，当有老叟骑牛者，不得迫语，但随之，此灾可除矣。”周如言，未出都门，果有老叟骑牛出城。默随其后，缭绕村径，登一大山。周随至山顶，叟顾见之，下牛，坐于树下，与语曰：“太上命汝辅佐圣孙，创业拯世，何为昏沉于酒，自掇困饿？今太华仙王使人召汝。”即引入宫阙。经历宫门数重，至大殿之前，羽卫森肃，若帝王所居。趋至帘前，有宣言责之者，以其受命不恭，堕废所委，使还其旧署，自责省愆。叟与所使数人，送于东庑之外别院中，室宇宏丽，视其门，则姓名存焉。启钥而入，炉火鼎器，床榻茵席，宛如近所栖止。沉吟思之，未能了悟。忽有五人，服五方之衣，长大奇伟，立于前曰：“我皆先生五脏之神也。【夹批】奇！先生酣酒流荡，浊辱于身，我等久归此矣。但闭目，将复于神室也。”周暝目，顷之忽觉心智明悟，并忆前事，二十余年，若旬日之间耳。复扃所居，出仙王之庭，稽首谢过。再禀其命，来诣长安。明日复谒天纲，天纲惊曰：“子何所遇耶？已有瘳矣。六十日当一日九迁；百日位至丞相。勉自爱也。”

【总评】马周之五脏神，李广之心神，所谓臧谷之亡羊也。《广古今五行记》云：北齐李广，勤学博物，拜侍御史。夜梦见一人出于其身中，谓广曰：“君用心过苦，非精神所堪，今辞君去。”因而恍惚数日，便遇疾而终。

司马承祯

司马承祯，字子微，博学能文，攻篆回为一体，号曰“金剪刀书”。隐于天台山玉霄峰，自号“白云子”，有服饵之术。则天累征之不起。睿宗雅尚道教，屡加尊异，承祯方赴召。睿宗问阴阳术数之事，承祯对曰：“老子《经》云，损之又损，以至于无为。且心目所见知，每损之尚未能已。岂复攻乎异端而增智虑哉！”无何，告归山。乃赐宝琴花帔以遣之。公卿多赋诗以送。常侍徐彦伯，撮其美者三十余篇，为制叙，名曰《白云记》，见传于世。又蜀女真谢自然泛海，【眉批】自然别见女仙部。将诣蓬莱求师，船为风飘到一山，见道人指言：“天台山司马承祯，名在丹台，身居赤城，此真良师也。蓬莱隔弱水三十万里，非舟楫可行，非飞仙无以到。”自然乃回求承祯受度，后白日上升而去。当自然学道时，神仙频降，有姓崔名崔者，有姓杜名杜者。昔光州乐安县黄土山，有仆仆先生，自云姓仆名仆。【眉批】仆仆、崔崔、杜杜。名甚奇。无乃神仙降于人间，不欲以姓名显乎！

李泌（出《邺侯外传》）

李泌，字长源，赵郡中山人也。父承休，娶汝南周氏。初，周氏尚幼，有异僧见而奇之，曰：“此女后当归李氏，而生三子。其最小者，慎勿以紫衣衣之。当起家金紫，为帝王师。”及周氏既娠泌，凡三周年，方寤而生泌，【眉批】寤，方寤而生也。古来寤生者惟郑庄公与泌耳。一为大奸，一为大贤，总之皆奇。生而发至于眉。先是周每产，必累日困惫，唯娩泌独无恙。由是小字为顺。幼聪敏，书一览能诵。六七岁，学属文。开元十六年，玄宗御楼大酺，夜于楼下置高座，召三教讲论。泌姑子员俶，年九岁，潜求姑备儒服，夜升高座，词辩锋起，谭者皆屈。玄宗奇之，召入楼中，问姓名。乃曰：“半千之孙，宜其若是。”因问：“外更有奇童如儿者乎？”对曰：“舅子顺，年七岁，能赋，敏捷。”问其居所在，命中人潜伺于门，抱以入，戒勿令其家知。【眉批】往时天子爱才如此，故天亦往往产奇才以应之。吁！今亡矣夫。玄宗方与张说观棋，中人抱泌至。俶与刘晏偕在帝侧，【夹批】一时三神童。及玄宗见泌，谓说曰：“后来者与前儿绝殊仪状，真国器也。”【夹批】玄宗善相人。遂命说试诗。说令咏方圆动静。泌曰：“愿闻其状。”【夹批】更奇。说应曰：“方如棋局，圆如棋子，动如棋生，静如棋死。”说以其幼，仍教之曰：“但可以意虚作，不得更实道棋子。”泌曰：“随意，即甚易耳。”玄宗笑曰：“精神全大于身。”泌乃曰：“方如行义，圆如用智，动如逞才，静如遂意。”说因贺曰：“圣代嘉瑞也。玄宗大悦，抱于怀，抚其头，命果饵啗之。遂送忠王院，两月方归。仍赐衣物及彩数十。且谕其家曰：“年小，恐于儿有损，未能与官，当善视之。”儿时，身轻能于屏风上立，薰笼上行。道者云：“年十五，必白日升天。”父母亲族怜爱，闻之皆若有甚厄也。一日闻空中异香，及音乐之声，李公家属必迎骂之。至其年八月十五日，有彩云挂于庭树，乃多捣蒜薤至数斛，伺异音奇香至，潜令人登屋，以巨杓飏浓蒜泼之，香乐遂散，自此更不复至。后二年，赋《长歌行》曰：“天翻地覆，地载吾，天地生吾有意无？不然绝粒升天衢，不然鸣珂游帝都。焉能不贵复不去，空作昂藏一丈夫。”诗成，莫不称赏。张九龄独诫之曰：“早得美名，必有所折，宜自韬晦。”泌泣谢之。尔后为文，不复自言。【夹批】更高。九龄尤喜其有心，言前途不可量也。又尝以直言规讽九龄，【夹批】更奇。九龄感之，遂呼为小友。九龄出荆州，邀至郡经年，就于东都肄业。遂游衡山嵩山，因遇神仙桓真人、羡门子、安期先生降之，授以羽化服饵之道，自是多绝粒咽气。天宝十载，玄宗访召入内，敕与太子诸王为布衣交，为杨国忠所忌。【夹批】一个。以其所作感遇诗，谤议时政，构而陷之。诏于蕲春郡安置。禄山陷潼关，玄宗、肃宗分道巡狩，泌尝窃赋诗，有匡复意。虢王巨为河洛节度使，使人求泌于嵩少间。会肃宗手札至，虢王备车马送至灵武。肃宗延于卧内，规画大计，遂复两都。既立大功，而幸臣李辅国害其能，将不利之。【夹批】二个。因表乞游衡岳，诏给三品禄俸。初，肃宗之在灵武也，常忧李、郭等已为宰相，虑收复后，无以复赏。泌对曰：“前代爵以报功，官以任能。今收复后，若赏以茅土，不过二三百户一小州，岂难制乎？”肃宗曰：“甚善。”因曰：“若臣所愿特异。”肃宗曰：“何也？”泌曰：“臣绝粒无家，禄位茅土，皆非所欲。收京师后，但枕天子膝睡一觉，使有司奏客星犯帝座，一动天文足矣。”【眉批】志趣超然，仙中之狂也。肃宗大笑。及南幸扶风，每顿，必令泌先发，清行宫，收管钥，奏报，然后肃宗至。至保定郡，泌稍懈，先于本院寐。肃宗来入院，不令人惊之。登床，捧泌首置于膝，良久方觉。【眉批】汉有光足加腹，泌首置膝，便知二君中兴大略。上曰：“天子膝已枕矣。克复之期，当在何时？”泌遽起谢恩，肃宗持之不许。因对曰：“是行也，以臣观之，假九庙之灵，乘一人之威，当如郡名，必保定矣。”既达扶风旬日，而西域河陇之师皆会，江淮庸调亦相继至。肃宗大悦。又肃宗尝夜坐，召颍王等三弟，同于地炉罽毯上食。以泌夕绝粒，自烧二梨以赐泌。颍王固求，肃宗不与。曰：“汝饱食肉，何乃争此？”颍王曰：“臣等试大家心，何乃偏邪！不然，三弟共乞一颗。”肃宗亦不许，别命他果以赐之。王曰：“臣等以大家自烧，故乞。他果何用？”因曰：“先生恩渥如此，臣等请联句以为他年故事。”颍王曰：“先生年几许，颜色似童儿。”其次信王曰：“夜抱九仙骨，朝披一品衣。”其次益王曰：“不食千钟粟，唯餐两颗梨。”肃宗因曰：“天生此间气，助我化无为。”代宗即位，累有颁锡，中使旁午于道，别号“天柱峰中岳先生”，赐朝天玉简，已而征入翰林。元载嫉之，【夹批】三个。出为江西观察判官。载诛，还京。又为常衮所嫉，【夹批】四个。除楚州刺史。未行，改丰朗二州团练使，又改授杭州。所至称理。【眉批】鲁公、邺侯动触杀机如一辙。然君子亦可以自信矣。兴元初，征赴行在，迁左散骑常侍。寻除陕府长史。开三门陆运一十八里，漕米无砥柱之患，大济京师。二年六月，就拜中书侍郎平章事，加崇文馆大学士，修国史，封邺侯。德宗以二月一曰为中和节，泌奏令有司上农书，献穜稑之种，王公戚里上春服，士庶乃各相问讯。泌又作中和酒，祭勾芒神，以祈年谷，至今行之。泌薨之月，中使林远于蓝关逆旅遇泌，单骑常服，言暂往衡山。话四朝之重遇，惨然久之而别。远到长安，方闻其薨。

天宝八载，泌在表兄郑叔则家，已绝粒多岁。身轻，能引指使气，吹烛可灭。每导引，骨节皆珊然有声，时人谓之锁子骨。常有隐者八人，容服甚异，来过郑家，数言仙法严备。临去，叹曰：“俗缘竟未尽，可惜心与骨耳。”泌求随去，曰：“不可。姑与他为却宰相耳。”出门不复见。因作《八公诗》叙之。泌每访隐选异，采怪木蟠枝，持以隐居，号曰“养和”，人至今效之。代宗践祚，乃诏追至阙，舍于蓬莱殿延喜阁，军国大事，皆泌参决。因语及建宁王灵武之功，请加赠太子。代宗感悼久之，云：“吾弟之功，非先生则世人不知。岂止赠太子也。”即敕于彭原迎丧，赠承天皇帝，葬齐陵。【眉批】唐世世杀子，贻谋不善，故肃宗亦有建宁之戮，代宗追悼不已，以大国祀之可也，赠帝非制矣。引至城门，奏以龙不动。代宗自蓬莱院谓曰：“吾弟似欲见先生，宜速往酹祝，兼作一文以慰玄魂。”泌曰：“已发引矣，他文不及，作挽歌词可乎？”代宗曰：“可。”即于御前制之。词甚凄怆，代宗览之而泣，命中人驰授挽者。泌至，宣代宗命祝酹，歌此二章。于是龙行疾如风。【眉批】奇事！都人观之，莫不感涕。

天宝末，员外郎窦庭芝分司洛邑，常敬事卜者葫芦生。一旦凌晨，生至窦门，颇甚嗟叹。庭芝请问良久，乃言君家大祸将成。举家啼泣，请求生路。生曰：“若非遇中黄君，但见鬼谷子，亦可无患矣。”生乃具述形貌服饰，仍戒以浃旬求之。于是与昆弟群从奴仆晓夕求访，殆遍洛下。时泌居河清，因省亲友，策蹇入洛。至中桥，遇京尹避道，所乘驴忽惊轶，径入庭芝所居，与仆者共造其门。车马罗列将出，忽见泌，皆惊愕而退。俄有人云：“所失骡收在马厩，请客入座，主人愿修谒。”不得已，就其厅。庭芝出，降阶再拜，延接殷勤，遂至信宿。至于妻子，咸备家人之礼。数日告去，赠遗殊厚。但云：“遭遇之辰，愿以一家奉托。”及朱泚构逆，庭芝方廉察陕西，遂于贼庭归款。銮舆反正，德宗首令诛之。时泌自南岳征还行在，便为宰相。因第臣僚罪状，遂请庭芝减死。德宗意不解。云：“卿以为宁王姻懿耶？宁王以庭芝妹为妃，以此论之，尤为不可。然莫有他事，卿但言之。”泌具以前事闻，由是特原其罪。【眉批】不伤贤相之心。德宗曰：“言中黄君，盖指联。未知呼卿为鬼谷子，何也？”或曰：“泌先茔在河清谷前鬼谷，恐以此言之。”

【总评】《国史补》云：李泌以虚诞自任，尝对客教家人遣洒扫，今夜洪崖来。有人遗美酒一榼，会有客至，乃曰：“麻姑送酒，与君同倾。”倾未毕，阍者云：“某侍郎取榼。”泌命倒还，亦无愧色。按此必忌者之口，非实也。不然，天下岂有虚诞仙人乎！

韩滉（出《神仙感遇传》）

唐宰相韩滉，廉问浙西，强悍自负，颇有不轨之志。时有商客李顺，泊船于京口堰下。夜深碇断，漂船不知所止。及明，泊一山下。风波稍定。上岸寻求，微有鸟径。行五六里，见一人乌巾岸帻，古服与常有异。相引登山，诣一宫阙。台阁华丽，迨非人间。入门数重，庭除甚广。望殿遥拜，有人自帘中出。语之曰：“欲寓金陵韩公一书，无讶相劳也。”则出书一函，拜而受之。赞者引出门，送至舟所。因问赞者曰：“此为何处？恐韩公诘问，又是何人致书。”答曰：“此东海广桑山也。是鲁国宣父仲尼，得道为真官，【眉批】唯仲尼也，佛家引为儒童菩萨，道家又列为真官，故曰无可无不可。理于此山。韩公即仲由也，【夹批】奇闻。性强自恃，夫子恐其掇刑纲，致书以谕之。”复戒舟中人曰：“第安坐，勿惊惧，不得顾船外。若违戒，必倾覆矣。”舟中人皆如其言，不敢顾。舟行如飞，顷之，复在京口堰下，不知所行几千万里也。既而诣衙投书，韩公发函视之，古文九字，皆科斗之书，了不可识。诘其由，深以为异。拘絷李顺，以为妖妄，欲加严刑。复博访能篆籀之人数辈，皆不辨。有一客庞眉古服，自诣宾位，言善识古文。韩公以书示之，客捧书于顶，再拜贺曰：“此孔宣父之书，乃夏禹科斗文也。文曰：‘告韩滉，谨臣节，勿妄动’。”公异礼加敬。客出门，忽不见。韩自是恭谨，克保终始焉。

白乐天

唐会昌元年，浙东有商客，遭风飘荡，不知所止。月余，至一大山，瑞云奇花，白鹤异树，尽非人间所睹。山侧有人迎问曰：“安得至此？”具言之。令维舟上岸，云：“须谒天师。”遂引至一处，若大寺观。一道士须眉悉白，侍卫数十，坐大殿上。与语曰：“汝有缘，方得一到。此蓬莱山也。既至，莫要看否？”遣左右引于宫内游观。玉台翠树，光彩夺目。院宇数十，皆有名号。至一院，扃锁甚严。因窥之，众花满庭，堂有裀褥，焚香阶下。客问之，答曰：“此是白乐天院。乐天在中国未来耳。”乃潜记之，遂别归。旬日至越，具白廉使李师稷，尽录以报白公。先是白公平生唯修上乘业，及览李公所报，乃为诗曰：“吾学空门不学仙，恐君此语是虚传。海山不是吾归处，归即应归兜率天。”

【总评】按《唐年谱录》：小黄门史遂，前世为括苍山主录大夫侍者。大夫，乃白香山也。

李林甫（出《逸史》《潇湘录》《宣室志》）

唐右丞相李林甫，年二十，尚未读书。在东都，好游猎打毬，驰逐鹰狗。每于城下槐坛下骑驴击鞠，略无休日。既惫舍驴，以两手返据地歇。一日，有道士甚丑陋，见李公踞地，徐言曰：“此有何乐？”李怒曰：“关足下何事！”道者去。明日又复言之。李公幼聪悟，意其异人。乃摄衣起诗，请自此修谨，不复为。【眉批】极恶之人，仍不堕落，吾不信也。道士笑曰：“与郎君后三日五更会于此。”曰：“诺。”及往，道士已先至，曰：“为约何后？”李乃谢之，曰：“更三日复来。”李公夜半往，良久，道士至，甚喜，谈笑极洽，【眉批】小说家袭子房套。且曰：“某行世间五百年，见郎君一人，已列仙籍，合白日升天。如不欲，则二十年宰相，郎君且归熟思之，后三日五更，复会于此。”李公回计之曰：“我宗室也，少豪侠，二十年宰相，重权在己，安可以白日升天易之乎？”【眉批】贪图荣利，虽神仙不与易。借李猫描写其情。及期，往白。道士嗟叹咄叱，如不自持，曰：“五百年始见一人。可惜，可惜！”李公悔，欲复之。道士曰：“不可也，神明知矣。”与之叙别，曰：“二十年宰相，生杀权在己，威振天下。然慎勿行阴贼，当为阴德，广救拔人，无枉杀人。如此则三百年后白日上升矣。官禄已至，可便入京。”李公匍匐泣拜，道士握手与别。时李公堂叔为库部郎中，在京。遂诣叔父。以其纵荡，不甚记录。颇惊曰：“汝何得至此？”曰：“某知前过，今请改节读书，愿受鞭棰。”库部甚异之，亦未令就学。每有宾客，遣监杯盘之饰，无不修洁。或谓曰：“汝为吾著某事。”虽雪深没踝，亦不去也。库部益亲怜之，言于班行，知者甚众。自后以荫叙，累官至赞善大夫。不十年，遂为相。权巧深密，能伺上旨，恩顾隆洽，独当衡轴，人情所畏。数年后，自固益切，屡起大狱，诛杀异己，冤死相继，都忘道士槐坛之戒矣。李公之门，将有趋谒者，必望之而步，不敢乘马。忽一日方午，有人扣门，吏惊候之，见一道士，甚枯瘦。曰：“愿报相公。”门者呵逐之，道士微笑而去。明日日中复至，门者乘间入白。李公曰：“吾不记识，汝试为通。”及道士入，李公见之，乃槐坛所睹也。惭悸之极，若无所措，乃拜。道士迎笑曰：“相公安否？当时遣相公行阴德，今枉杀人，天谴可畏，如何？”李公但搕额而己。道士留宿，李公尽除仆役，处于中堂，各居一榻。道士唯少食茶果，余无所进。至夜深，李公曰：“昔奉教言，尚有升天之挈，今复遂否？”道士曰：“缘相公行不合道，有所窜责，又三百年也，更六百年，【夹批】此六百年作何发落？乃如约矣。”【眉批】若升天仍在，止迟三百年？则眼前领取二十年宰相。林甫之计不错，而天道于是乎僭矣。李公曰：“某人间之数将满，既有罪谴，后当如何？”道士曰：“莫要知否，亦可一行。”李公降榻拜谢。道士曰：“相公安神静虑，万想俱遣，兀如枯株，即可俱也。”良久，李公曰：“某都无念虑矣。”乃下招曰：“可同往。”李公不觉便随道士去。及春明门，到辄自开。李公援道士衣而过。渐行十数里，李公素贵，尤不善行，困苦颇甚。道士知其思歇，乃相与坐于路隅。逡巡，以数节竹授李公曰：“可乘此至地方止，慎不得开眼。”李公跨之而上，觉身泛大海，但闻风水之声。食顷止，见大郭邑，介士罗列。道士至，皆迎拜，兼拜李公。约一里，到一府署。又入门，复有甲士。升阶至大殿，帐榻华侈。李公困，欲就帐卧。道士牵起曰：“未可，恐不可回耳。此是相公身后之所处也。”曰：“审如是，某亦不恨。”道士笑曰：“其间苦事亦不少。”【夹批】苦事如何？遂与李公出大门，复以竹杖授之，一如来时之状。入其宅，登堂，见身瞑坐床上。道士连呼相公，李公遂觉，涕泗交流，稽首陈谢。明日别去，李公厚赠之，俱无所受，但挥手而已，曰：“勉旃六百年后方复相见。”【眉批】未见谴谪。遂出门而逝，不知所在。先是安禄山常养道术士，每语之曰：“我对天子亦不恐惧。唯见李相公，若无地自容，何也？”术士曰：“公有阴兵五百，皆铜头铁额，常在左右。何以如此，某安得见之？”禄山乃奏请宰相宴于己宅。密遣术士于帘间窥伺。退曰：“奇也，某初见李相公，有一青衣童子捧香炉而入。仆射侍卫铜头铁额之类，皆穿屋逾墙而走。某亦不知其故也。当是仙官暂谪人间耳。”

林甫家一奴，号苍璧，性敏慧，林甫怜之。忽一日暴死，经宿复苏。林甫问之，奴曰：“初不觉死，但忽于门前见仪仗拥一贵人经过，有似君上。方潜窥之，遽有数人走来擒去。至一山，俄及大楼下。须臾，有三四黄衣小儿至，急唤苍璧入。经七重门宇，至一大殿下，立以候命。见殿上卷珠帘，一贵人临阶坐，似割事。殿前东西立仗侍卫，约千余人。有朱衣人携一文簿，奏言是新奉命乱国革位者安禄山，及相次三朝乱主，兼同时悖乱贵人，先定案。殿上人问朱衣曰：“大唐君隆基，君人之数虽将足矣，寿命之数何如耶？”朱衣曰：“唐君奢侈，本合折数，但缘不好杀，有仁心，寿命仍在焉。”又问曰：“安禄山之后，数人僣伪为主，杀害黎元，须速止之。无令杀人过多，以伤上帝心。”朱衣奏曰：“唐君临御以来，天下安堵乐业亦已久矣。据期运推迁之数，天下之人自合罹乱也。”【眉批】安堵乐业，便多造业，所以杀运继之。殿上人曰：“宜便先追取李林甫、杨国忠。”【眉批】杨国忠与林甫同追，岂亦仙耶？朱衣受命而退。俄又有一朱衣捧文簿至，奏言是大唐第六朝天子复位，及佐命大臣文簿。殿上人曰：“但速行之。”朱衣又退。及将日夕，有一小儿下，急唤苍璧令见。苍璧方细视，殿上一人坐碧玉床，衣道服，戴白玉冠。谓曰：“寄语林甫，速来我紫府。应知人间之苦。”苍璧寻得放回。林甫知世不久将乱，遂潜恣酒色焉。【眉批】据二书所载，林甫真仙矣。三世为牛七世娼，又何人也？

林甫为相既久，自以阴祸且多，有鬼灾，欲禳之。一术士曰：“相国积怨基祸，非一朝夕矣。庶可免者，朝夕之祸也。”林甫曰：“若何？”术士曰：“可于长安市求一善射者备之。”林甫乃召募而得焉，厚其衣食。后一夕，会宴于庭，燕赵翼侍，度曲未终，忽然中绝。善射者异而听之，无闻矣。乃执弓矢逾垣以入，忽见垣之南有物堕下，又一人逾来，善射者一发中之，乃惊去。因至庭中，见歌者、舞者寂然若木偶状。因视垣南堕下之物，即一囊，而结已解，其中有数百签，皆林甫及家僮名氏也。于是以名呼，一一而应，遂宴饮如初。其明日，术士来，且贺以赖此人，不然几为所祸。乃负冤而死者也。明公久专机要，积戾万状，自兹十稔，乃非吾所知。其后林甫籍没，果期十年。

【总评】夫猪龙之阴兵五百，见林甫辄走避。而冤鬼不请于帝，敢挟囊索憾乎？且青衣童子何在？而侥幸于一矢，何术之下也。总之未可尽信。








卷二百十三



卷之二百十三

洪武二十四年冬十月甲寅朔，上谓羣臣曰：“为君为臣，烛理贵明，处事贵断。昔唐太宗与羣臣论教化，封德彝以为三代之後，人渐浇讹，欲化而不能，独魏徵劝太宗行之，卒致贞观之治，此可谓烛理明；宪宗欲伐吴元济，举朝以为不可，独裴度劝伐之，卒成大功，此可谓能果断。自古国家兴衰，皆系于此，若为臣者优游度日，无所建明，上无刚明果断之主，则政日弊，国日衰，如汉元帝是已。书曰：‘功崇惟志，业广惟勤。’惟克果断，廼罔後艰。若等事朕左右，当立功立业，以希古人。”

礼部曰：“三韩之地君臣悖乱，二纪于兹，然无争城野战，民安乡邑，旧岁来告王瑶嗣立，乃王氏苗裔，宜遣使以礼物劳之，观其署政何如。”於是遣元来降承徽院使康完者笃等齎礼物往赐高丽。

乙卯，享太庙。

诏公侯早朝於华盖殿叩头毕，退於中右门伺候，次五府、六部、都察院、通政司、大理寺、断事官奏事毕，亦退於中左门候齐侍班，其余各衙门依次入奏毕，应侍班者依品级序立。

丙辰昏刻，太白入南斗。

丁巳，北平、河间二府水，诏免今年田租。

敕宋国公冯胜、颍国公傅友德往陕西同凉国公蓝玉训练将士。

己未，上谕户部曰：“凡军民死亡，其父母妻子鳏寡孤独，贫病无依者，令天下有司即具奏来闻，朕将赈恤之。”

车里军民宣慰使刀暹答遣其弟刀三怕剌等贡象及方物。刀暹答，刀砍之子也。

夜，填星犯太微东垣上相。

庚申，赐山西各卫并太原三护卫军士及降附番军六万五千五百余人冬衣。

旌表保定人顾仲礼孝行。仲礼幼孤事母至孝，甞遇岁凶，负母流移他郡，供养甚至，七年始归。遇蝗起，仲礼行田间，泣曰：“蝗食苗且尽，吾何以为养？”俄有疾风吹蝗去，苗得不伤。母卒，仲礼年已六十，庐墓侧三年，悲恸如一日。事闻，诏旌表之。

定生员巾服之制。襴衫用玉色绢布为之，宽袖，皂缘皂绦，软巾垂带。上以学校为国储材，而士子巾服无异吏胥，宜有以甄别之，命工部制式以进。上亲视，必求典雅，凡三易，其制始定，由是士子衣冠绰有古风焉。

壬戌，陞彭城卫指挥佥事朱方为北平都指挥同知，赐钞一百锭、文绮四表里。

乙丑，江西建昌府南豊县典史冯坚言九事：“一曰：颐养圣躬，以为民社之福。王者奉天勤民，综理万几，固当宵衣旰食，励精图治，然而兆民之安，宗社之固，咸系於一人。今陛下春秌高矣，未见日而朝百官，似非顺时调护之道，愿陛下清心省事，勿预细务，颐养圣躬，永为民社之福。二曰：慎择老成之臣，以为诸王之福。臣闻任官惟贤材，左右惟其人，今陛下遣诸王之国，当英妙方壮之年。臣愿陛下慎择老成之臣，为各王府官，使其正色直言，匡救其失。凡有作为，务当於理，不惟上安圣上之心，实足以为诸王之福。三曰：攘夷狄以为中国之福。王者之治天下，立纲陈纪，制礼作乐，以成雍熙之治者，盖由神谟庙算，慑服远人，以宁四夷，然後中国奠安，得以施其政教。今天下一家，四海一人，而边鄙无备不可也。臣愿陛下务农讲武，屯戍边圉，以逸代劳，夷狄攘却，实足为中国之福。四曰：精选有司，以为生民之福。愿择老成廉正之士，任以方面，俾察其所属守令旌别淑慝，具其所为实蹟以闻於朝而黜陟之，则为有司者岂不迁善改过而勇於自治乎？官既守法，则民不受虐而安其生，如此则德化流行，条章宣布，刑清讼简，家给人足，而为生民之福矣。五曰：褒封祀典，以励忠烈。夫人之生也，功业显於当时，则其逝也，声华着於後世，所以载在祀典，以崇德报功，使民久而不能忘也。愿陛下於历代忠臣烈士有功德於民者，有司访其事蹟以闻，俾礼部、翰林院考究明白，量加封谥。六曰：减省宦官，以防内权。王者之居，四方赡仰，设置宦寺守门，使之传命令，给洒扫而已。然往昔之君，多为所制，由其为左右亲近之人，故其言易入而易信，遂飬成内患而不自知也。以陛下鉴察之明，乌有此事？然愿鉴诸史籍，裁择冗员，不惟朝廷严重，实足以防异日弄权之患。七曰：调易边将，以防外患。用将开边，国之大事，然而往昔之君假以兵权，久在边圉，以致放纵滛泆，不可制驭。今陛下圣谟庙筭，举无遗策，凡守边之将，必察其言行可托腹心，然後假以兵权，必时迁岁调，不使久居其任，不惟保全功臣，实足以堤防外事。八曰：采访廉能，以惩贪墨。先王之政在知人，在安民，然则知人者所以安民也。今有司之任，未尽得人，廉干之材或为上官所忌，同僚所嫉，则能自立不屈者少矣。故为善於下而上不加察，非激劝之道。伏愿陛下广布耳目之臣，访廉能，斥奸贪，以明黜陟。九曰：增置関防，以革奸弊。夫立法以革弊，除奸以安民，此有国者之先务也。自陛下置勘合为券印，以字为号，次第书之，彼此各藏其半，凡徵发必合而验之同，然後行，甚得革弊之道。近闻各司惟以帖委吏胥以督所部，少不如意，辄加箠楚，而其害及於民。伏愿陛下增置勘合，付诸司听其填写，差遣事毕，缴报如此，则所司必不敢轻发以病民，而凡事务亦不致久矌不报也。”书奏，上览之曰：“坚所言知时务，达事变，但调易边将一说未然，若边将数易，则兵之材力勇怯，虏之出没情状、山川之形势险阻不能熟知，何以制敌？使其如赵充国、班超辈，惟恐任人不久，又何以数易哉？然坚之言関於政体者多，是可嘉也。”遂命吏部擢坚为都察院左佥都御史。

丙寅，湖广宝庆卫百户舍人倪基言四事：“一，任用武臣。陛下奉天承运，伐罪吊民，有智之士运筹决胜，有勇之士略地攻城。天下既定，功高者列爵封侯，其次列于将校，传之後世，与国咸休，褒功勳可以谓至矣。近见握兵于名藩大镇者，少年新进之子，多有未闲将略，且三品以下、五品以上之职，苟非雄杰驭众之材，不足以当其任。伏望特诏所司论材荐举，其间岂无忠烈智勇之士？核实录用，必能扞卫国家，翊扶社稷。二，制民之产。臣闻：‘有恒产者有恒心，无恒产者无恒心。’自田井既坏，富者田连阡陌，贫者无地置锥，先王发政施仁，必自经界始。陛下以神武定天下，当明先王之政，计天下之田，验生民之口，使户各有产，人皆足食，如此则礼义廉耻之行可兴矣。三，学校乃国家之首务。陛下即位之初，诏郡县兴举学校，作养贤材，与图治道，故乡社有校，郡县有学。今郡县之学兴举，而乡社之校颇废，非所以广教化也。伏愿陛下诏乡社举明经之士，或年老致仕之人，百家置一师，以经史教授民间子弟，日就月将，则渐染成材，自然向化，而官使有人矣。四，国家建官分职，所以分理天下庶务。陛下践祚以来，求贤之诏屡下，而有司奉行，或有未至。臣愿陛下於万几之暇，留神省察，孰贤、孰能、孰达、孰艺。盖官不必备，惟在得人，苟得其人，宜加上赏，不然则黜之，如此则野无遗贤，朝无阙政矣。”书奏，上嘉之，命基参赞清平衞军事。

辛未，四川建昌府言：“所属白、黑二塩井自洪武十六年十二月开煎，至今年三月终，计四十八万三千一百二十三引，请召商人纳米给塩，或作官吏军人俸粮月塩。”诏户部给之。

赐福建怀安县耆民李宗德、林原祥、刘一三人酒肉帛絮，各复其家。








【夜听捣衣诗】

秋夜捣（《类聚》作捣。）衣声。飞度长门城。今夜长门月。应如昼日明。小鬟宜粟（诗集作栗。）□（《类聚》作缜。）圆腰运织成。秋砧调急节。乱杵变新声。石燥砧逾响。桐虚杵绝鸣。鸣石出华阴。虚桐采凤林。北堂细腰杵。南市（诗集作帝。）女郎砧。击节无劳鼓。调声不用琴。并结连枝（《类聚》作支。）缕。双穿长命针。倡楼惊别怨。征客动愁心。同心竹叶□宛。双去双来满。裙裾不奈长。衫袖偏宜短。龙文镂剪刀。凤翼缠□管。风流响和韵。哀怨声凄断。新声绕夜风。娇转满空中。应闻长乐殿。判彻昭阳宫。花鬟醉眼缬。龙子细文红。湿摺通夕露。欠衣一夜风。玉阶风转急。长城雪应暗。新绶始欲缝。细锦行须纂。声烦广陵散。杵急渔阳掺。新月动金波。秋云泛滥过。谁怜征戍客。今夜在交河。栩阳（诗集作羽觞。《诗纪》云。一作羽觞。）离别赋。临江愁思歌。复令悲此（诗集此下衍中字。）曲。红颜馀几多。（○本集三。庾开府诗集上。《诗纪》百十六。又《类聚》六十七引城、明、成、声、鸣、阴、林、砧、针、心十韵。）


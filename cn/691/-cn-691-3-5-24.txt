◎吴天爵

吴天爵，字愧前，南安龙水人。为人诚实，慎取与，家贫，舌耕糊口。乾隆六十年岁大，外出觅馆，拾遗橐于路，内有五十金，重重破布包裹，知为贫人所遗。坐俟之。须臾，见有夫妇号哭而至者，问之，曰："某惠安人，岁荒负债不能偿卖女于某乡为婢，至此失之。"天爵遂偕至某乡，询问不爽，出金还之。主人惊异，问："先生何处人，何因至此？"答以觅馆，主人因留课子弟。府试届期，教读如故，主人知其乏赀未应县试，乃代纳县卷，促就道，其年遂入泮。覆试日，有同案者病不能完卷，遂代笔，其人谢金适符五十之数云。


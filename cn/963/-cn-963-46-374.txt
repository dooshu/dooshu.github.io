郭印　新开小轩晁子西有诗以韵答之二首

平生栖息地，往往旋修筑。

为怜双净眼，不肯受羁束。

官居凿小轩，容膝盖已足。

於焉得逍遥，风视聊自牧。

廓廓乾坤大，冥冥鬼神服。

是心不违仁，如种五穣熟。

乃知穷且贱，未必不为福。

朋僚饷新诗，句法惊小陆。

秀色增云山，荣光发林木。

何妨曳杖来，斯乐未敢独。

清谈可以饱，岂但蠲烦促。

非必酒与肴，佳客始能速。

郭印

郭印　新开小轩晁子西有诗以韵答之二首

我无先世英，敢望燕台筑。

譬如坎井蛙，拘虚徒窘束。

又如鹪鹩巢，所寄一枝足。

名不闻公卿，迹非侣樵牧。

眼花鬓毛霜，黾勉作侯服。

吏才固不高，民事亦稍熟。

每欲思寡过，岂敢求多福。

君公迟风云，行矣龙起陆。

佳篇杂沓来，文绣被土木。

坐令北窗下，不知有穷独。

相逢一笑粲，语妙席自促。

凭谁觅仙方，造酒逡巡速。

郭印


◎侯蒙临江仙

侯蒙少游场屋，年三十有一，始得乡贡。人以其年长貌寝，不之敬。有轻薄子画其形於纸鸢上，引线放之。蒙见而大笑，作临江仙词题其上曰："未遇行藏谁肯信，如今方表名踪。无端良匠画形容。当风轻借力，一举入高空。

才得吹嘘身渐稳，只疑远赴蟾宫。雨馀时候夕阳红。几人平地上，看我碧霄中。"竟一举登第。年未四十，遂为执政。［夷坚志］


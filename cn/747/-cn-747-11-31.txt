○曲赦醴泉县诏

朕恭膺大宝，嗣隆景业，虔奉成则，光阐宏猷，昧旦兢怀，宵分动虑。苍昊垂祐，宗社降灵，顺黎元之心，藉忠贤之力，俗登仁寿，道暨升平，远肃迩安，时康俗阜。履端受节，阳和肇气，亲率庶僚，奉谒陵寝。遗弓永慕，切终身之忧；抚镜缠悲，兴寒泉之思。敬深如在，哀隆罔极。荐享既毕，精禋获申，式表因心，宜宏恺泽。可曲赦醴泉县，并行从人，大辟罪以下，皆赦除之。百姓宜免今年租调。右监门员外将军常基在此宿卫，进爵一等，陵令陵丞各加一阶，并节级赐物。


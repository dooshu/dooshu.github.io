狮子舞和踏柁戏


【原文】

见狮子舞。布为身，皮为头，丝为尾，翦彩如毛饰其外，头尾口眼皆活；镀睛贴齿，两人居其中，俯仰跳跃，相驯狎欢腾状。

余曰：“此近古乐矣。”按《旧唐书·音乐志》，后周武帝时，造太平乐，亦谓之五方狮子舞。白乐天《西凉伎》云：“假面夷人弄狮子，刻木为头丝作尾。金镀眼睛银贴齿，奋迅毛衣罢双耳。”即此舞也。

此邦有所谓“踏柁戏”者，横木以为梁，高四尺余，复置板而横之，长丈有二尺，虚其两端，均力焉。夷女二，结束衣彩，赤双足，各手一巾，对立相视而歌。歌未竟，跃立两端。稍作低昂，势若水碓之起伏，渐起渐高。东者陡落而激之，则西飞起三丈余，翩翩若轻燕之舞于空也；西者落而陡激之，则东者复起，又如鸷鸟之直上青云也。叠相起伏，愈激愈疾，几若山鸡舞镜，不复辨其孰为影，孰为形焉。俄焉，势渐衰，机渐缓，板末乃安，齐跃而下，整衣而立。终戏，无虚蹈方寸者，技至此绝矣！

接送宾客颇真率，无揖让之烦。客至不迎，随意坐。主人即具烟架、火炉、竹筒、木匣各一，横烟管其上，匣以烟，筒以弃灰也。

遇所敬客，乃烹茶。以细末粉少许，杂茶末，入沸水半瓯，搅以小竹帚，以沫满瓯面为度。客去，亦不送。贵官劝客，常以箸蘸浆少许，纳客唇以为敬。

烧酒着黄糖则名福，着白糖则名寿，亦劝客之一贵品也。



【注释】

驯狎（xiá）：亲近。



后周武帝：宇文邕（543-578），字祢罗突，鲜卑族，代郡武川（今内蒙古呼和浩特市武川县）人。北周第三位皇帝，560年至578年在位。



柁（tuó）：房架前后两个柱子之间的横梁。



水碓（duì）：古代水力舂米的器具。



鸷（zhì）鸟：凶猛的鸟。



揖让：古代宾主相见的礼节。揖，拱手行礼。



黄糖：红糖。






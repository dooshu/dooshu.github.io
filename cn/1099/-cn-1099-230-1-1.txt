○陳愚見以平內叛以防外虜疏 【 平叛防虜】

近該總制宣大兵部左侍郎劉源清題為捉獲姦細李彥、審據供稱黃參將等、謀差通事、各拏?疋前去邊外勾引達子、裏應外合、見今黃參將同遊擊秦鼎總領提調拒敵防守等因、臣惟人臣之義主憂則勞、主勞則死、頃者大同告變、　皇上重為天下憂、勤、宵旰西顧、群臣咸發憤畢誠、願獻愚忠、為國討賊而　聖斷先定、廷議僉同。發軍興制、正義明罰、且欽降黃榜、開釋脅從、重懸明賞、以倡忠義、臣以為該鎮士民無慮數萬眾、豈無一明智奮激之士鼓義倡勇、為我軍內應、其諸脅從、雖冥頑不靈而　陛下所示禍福利害、昭如日星、亦豈不知懷德憚威、易叛為忠、意此賊不過旬日、當送款轅門、懸首藁街矣、今既再旬、卒無一人仰應明詔者、而故總兵等官朱振黃鎮秦鼎鄭泰等、又方背　主負恩、朋謀鼓亂、叛逆軍士、亦皆稔、惡怙終抗拒王師、且謀挾擁王子、招納醜夷、不軌之謀、日滋月深、此臣之所以日夜痛心憤懣、至不欲生也、顧惟闇劣、罔閑軍旅、千慮之餘、偶得四策、杞人之憂誠不能自巳、伏惟　陛下裁擇

一分委任以重責成、竊惟智專則精一而謀審、事叢則力分而慮疏、竊觀逆賊所以敢行稱亂者。不過挾強虜以為資耳。故非外援虜寇。則窮奔塞北。其或北不可往。則流寇而南。然度其事勢止是倚虜或奔塞北未有舍鎮南趋者南則根本失矣虜入則內外交變。可憂方大、賊北則日導月引。虜患無窮。流寇內地。則郡邑久安。兵弛無備。誠不可不預為之所。而逆為之防也。討賊之事、巳付總制劉源清、提督郤永、又分遣廷臣、載重王師、兵眾勢集、必可成功、但恐鎮撫諸臣、人懷隨隊之心、坐覬成功之賞十羊九牧。顧此失彼。勢不得詳理邊務。萬一虜寇乘機而動。逆賊窮迫而奔。然後為計則晚無及矣。臣愚以為討賊之事。宜付總制及提督等臣。有不効則責劉源清郤永等。防邊之事。宜付之都御史樊繼祖韓邦奇。總兵官魯綱劉淵等。令其專意飭理邊備。宣布德威。簡閱士馬。謹伺烽火?侯慎傳間諜。以防虜寇。且遏賊奔。有不效。使虜得南侵。賊得北突則責樊繼祖韓邦奇魯綱劉淵等。其附近郡縣。及居庸等關。宜付之都御史周金王德明。及廵關御史趙元夫等。令其各視所轄。規畫防守。兵弱食少者。宜急為區畫。流亡游食者。宜計與收安令毋乘機思亂。為賊所得。有不效。使賊逸而南。民煽而動。則責周金王德明等。仍令各官親臨邊關、及大同近地、凡經畧事宜、及廵行期月、俱以時陳奏、付臣。等稽察

一設間疑以散逆黨、竊惟心同則秦越可相使、志疑則親戚可相攻、仇咸寧亦始同賊而後反正始聞黃鎮秦鼎鄭恭等、為賊推戴、臣猶以為鎮等皆身為將臣、世受國恩、或外示同謀、姑安反側、徐當伺變、為我軍內應、以報國家、則鎮等之上計也、廼今謀遣譯使招虜為援。則鎮等無復忠　朝廷之望矣。臣愚以為宜懸重賞以購鎮等。可諜云二三夙將。為賊所逼者。有能効忠勤義。乘機內應。計誅叛賊。及率眾來歸。以報國家者。國家尚能捐其舊過。獎錄新功。即崇爵千金之賞。國家無愛焉。如此、則賊必疑鎮。鎮亦自疑。上下相疑。非鎮誅賊。則賊誅鎮矣。鎮誅則賊失謀主而易渙。賊誅則叛亂易寧。而我兵可休矣。雖鎮等重賞可也。此固兵家所以間敵疑賊。計勝謀取之道也。

一恤軍士以倡勇敢。切惟恩至而後威可行、惠施而後法可昭、是故愛克厥威、則眾易靡而兵不振、威克厥愛、則人易怨而令不行、切觀逆賊知罪大不赦、人懷死心、無復生全之望、窮寇死地、有鬬無反、其氣固自陪、而勇自強也、我兵懸守外地、荷戈雪立、客主既不相形、勞逸又甚懸絕、延遼游兵、自春徂冬、巳閱三時、久戍異域、人懷思歸、萬一持久、將無固志矣、宣府鎮兵、舊嘗反側。雖無唇齒之故。不免狐兔之悲。即勉強用命。或不得其死力也。用思歸之士。以攻敢死之卒。驅嘗叛之眾。以攻其同事之黨。不有嚴法以作其氣。不有厚賞以固其心。臣未見其用命也。今戶部巳題行賞軍之令矣、然不過與銀一二萬兩、討賊防邊、軍士無下數萬、况時際苦寒、衣裝費鉅、恐薄賞輕施軍士猶未蒙挾纊之恩、及防邊將士、必萌觀望、惠或不均、當令生心矣、如此、則威阻令格、未必皆軍士之過也、臣愚願　陛下敕令戶部、增銀數萬兩、令總制諸臣、均加賞賚、務令足禦寒、主將元戎。尤必有古人與士卒同甘苦之意。然後申嚴法令。以一眾志。則鮮不行矣。仍許賊平之後。有功人員。俱視賞格。無功者亦量行優勞。則惠施而人心固。法行而兵氣倡。古所謂成大事不惜小費者也。

一定賞格以誘內變、切惟厚賞之所激、則人可以死、重利之所趨、則人不愛生、雖然賞格既定而事平之後不及如格者多矣如寧藩之變所降賞格俱不遵行也然賞格不定、則人不見利、人不見利、則不思奮、不思奮、則不能得其死力矣切觀逆賊憑恃堅城。率眾死守。而我軍客戍。由外仰攻。非緣內變。則曠日持久未易成功。賊縱不為招引。達虜亦或乘機而動。不可不慮也。兵部葢嘗題請懸陞賞之令矣。然而未定條格。止於泛言。閫外制臣。又不敢私擅。是以民不見利故日久猶未有仰應明詔者。查得先年該鎮之變、　朝廷葢定賞格云、獲首惡一人者、官三級、白金五百、次惡一人者、金三旦、餘第賞有差、後果得內應之力、賊間就擒臣愚以為宜敕該部查照先年賞格事例、或量賜增重、明定科條、行總制等官、分布頒示、則人心見利而動。城中之人。將視賊為奇貨。賊亦將視闔城為敵國矣縱不得內應。亦可以疑賊心而孤其黨掣其肘而奪之氣。則堅城可破。賊不足平矣奉　旨所條四事俱依擬


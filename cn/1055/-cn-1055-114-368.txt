【后汉鲁峻碑〈熹平元年〉】

右汉《鲁峻碑》，云“君讳峻，字仲严，山阳昌邑人。监营谒者之孙、修武令之子。治《鲁诗》、《颜氏春秋》，举孝廉，除郎中、谒者、河内太守丞。辟司徒、司空府，举高第、御史、东郡顿丘令，迁九江太守，拜议郎、太尉长史、御史中丞、司隶校尉。遭母忧，自乞拜议郎。服竟，还拜屯骑校尉。以病逊位，熹平元年卒。门生于商等二百三十人谥曰‘忠惠父’”，其余文字亦粗完，故得迁拜次序颇详，以见汉官之制如此。惟云“遭母忧，自乞拜议郎”，又其最后为“屯骑校尉”，而碑首题云《汉故司隶校尉忠惠父鲁君碑》者，莫晓其义。治平元年四月二十二日书。


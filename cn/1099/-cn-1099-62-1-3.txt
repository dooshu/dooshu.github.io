○敦懷柔以安四夷疏 【 賜宴】

竊惟四夷來貢者、募化之誠、　朝廷優待者、柔遠之道、此前代之所行。亦我朝之故事也。洪惟我　太祖高皇帝膺天明命、汛掃胡元、　太宗文皇帝、神武雄略、威震朔漠、四夷入蠻、罔不來貢、賜以綵叚衣服。待以下程筵宴十分豊厚。使之厭飫。所以畏威感恩。蠻夷悅服。自成化年間以來。光祿寺官不行用心。局長作弊尤甚。凡遇四夷朝貢到京。光祿寺属儀部所撫夷一節為樞部職掌故公疏及之　朝廷賜以筵宴。與之酒食大宴品物頗可而朔望見辭酒飯甚為菲薄每楪肉不過數兩。而骨居其半。飯皆生冷。而多不堪食。酒多攙水。而淡薄無味。所以夷人到席。無可食用。全不舉筯。且朵顏等三衛海西等處達子女直固不為意而安南朝鮮知禮之邦。豈不譏笑。臣昔往遼東整飭邊備。曾聞夷人怨言。亦嘗具奏、蒙　憲宗皇帝敕令禮部光祿寺、凡遇宴待夷人。禮部該司官并光祿寺堂上官各一員廵看。一時頗可。今猶如舊。臣若不再言。年復一年。益加苟且。非惟結怨於外夷。其實有玷於中國。此事雖小、關繫甚重、乞敕禮部查照洪武永樂年間事例、及欽奉累朝奏蒙詔旨、行令光祿寺今後凡遇外夷朝貢到京、或該筵宴、或朔望見辭酒飯、務要照依先年定例差官看視。下飯斤數。不許短少。飲食菜蔬。俱堪食用。酒亦不許攙水。今後除筵宴外。其午門外夷人酒飯。仍令每日侍班御史廵看。但以前剋減酒肉。十分菲薄者。許將光祿寺官。并局長等參奏拏問。如此庶使懷柔有道。而得外夷之歡心矣。


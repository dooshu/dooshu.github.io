○祭城隍神祈雨文

下土之人，天实有之，五谷丰实，寒暑合节，天实生之也。苗房甲而水湮之，苗秀好而旱莠之，饥即必死，天实杀之也。天实有人，生之孰敢言天之仁，杀之孰敢言天之不仁。刺史吏也，三岁一交。如彼管库，敢有其宝玉；如彼传舍，敢治其居室？东海孝妇，吏冤杀之，天实冤之，杀吏可也。东海之人，於妇何辜，而三年旱之？刺史性愚，治或不至，厉其身可也。绝其命可也。吉福殃恶，止当其身。胡为降旱，毒彼百姓？谨书诚恳，本之於天，神能格天，为我申闻。


旅獒


旅，是西夷国名。犬之高大异常者，叫做獒。昔周武王时，有西旅国，以本地所出獒犬进献于朝。太保召公以为异物非所当受，作书进戒，遂以“旅獒”名篇。





惟克商，遂通道于九夷八蛮。西旅厎贡厥獒，太保乃作《旅獒》，用训于王。

厎字，解做致字。

史臣叙说：武王既克商而有天下，威德广被，九州之外，夷狄蛮貊莫不宾服，道路开通，无复阻隔。有西旅国，致贡其土产之獒，以表来享之敬。自常情观之，一獒之贡，出自远人向化，圣如武王，受之若无害者。太保召公则以人君好尚，不可不端，恐因此开进献之门，贻盛德之累，乃作为《旅獒》一书，用训戒于王，极言其不当受的意思。盖忠臣爱君，豫防其渐如此。





曰：“呜呼，明王慎德！四夷咸宾，无有远迩，毕献方物，惟服食器用。

方物，是各地方所产之物。

召公训戒武王，先叹息说道：“自古明哲之王，欲以保国治民，莫不谨修其德，凡一取一予，一喜一好，皆兢兢然以道理自防，法度自检，无所不致其谨。由是盛德所感，不但中国的人民倾心奉上，就是那四方夷狄，闻知中国有圣人，也都纳款称臣，相率宾服，无远无近，莫不各以方土所生之物，输诚贡献，毋敢后焉。然其所献者，惟是可供衣服，可资饮食，可备器用之物，此外并不敢以奇玩异物来进献者，盖知明王所重在德，别无玩好，纵献之亦却而不受也。”





“王乃昭德之致于异姓之邦，无替厥服。分宝玉于伯叔之国，时庸展亲。人不易物，惟德其物。

昭，是示。替，是废。服，是职。展亲，是益厚其亲。

召公又说：“明王在位，四夷效贡，皆其慎德之所致。乃以此明示天下，颁赐与异姓诸侯之国，使知朝廷有道，四夷向化，益坚其倾戴之诚，不废其藩屏之职。于方物中有宝玉之贵者，则分赐与同姓诸侯伯叔之国，使之守此重器，永为世宝，益厚其亲亲之义，因伸其敦睦之情，皆王者公天下之心也。由是天下诸侯受其分赐者，物虽不同，皆不敢轻易视之，知此物乃王者谨德所致，故不敢以物视其物，而皆以德视其物，极其敬重矣。若为君者，不以服食器物为贵，而以珍奇玩好为事，则贡献既非德感，分赐无所劝励，适足以彰其不德耳，可不戒哉！”





“德盛不狎侮。狎侮君子，罔以尽人心。狎侮小人，罔以尽其力。

此以下皆慎德之事。

小人，是卑贱之人。

召公又说：“人君之德，所当谨者固非一端，而恭敬礼下，乃其德之大者。是以德盛的人，其持己待人，必极其庄敬。视贤人君子，皆当尊礼；视匹夫匹妇，皆能胜予，不敢有一毫亵狎侮慢之意。若亵狎侮慢，待人无礼，则其为害有不可胜言者。狎侮君子，则亏敬贤之礼，而为君子者，必将见几而作，望颜色而去之矣，孰有为国家尽心者乎？狎侮小人，则失临下之体，而为小人者，亦将无所畏惮，而怠玩以事上矣，孰有为国家尽力者乎？夫狎侮之心一生，而其弊遂至于此，人主不可以为小失而不加谨也。”





“不役耳目，百度惟贞。

役，是役使。百度，是百事的节度。贞，是正。

召公又说：“人心之应事接物，本都有个至正的节度。只为声色之欲，一感于耳目，而心无所主，反为耳目所役使，于是百为之度，始昏乱而失正耳。人君若能澹然无欲，卓然自持，务使耳目皆听命于心，而此心不为耳目玩好所役使，则本原澄澈，私欲不行，凡百事为，自然合于节度，而各得其正矣，德其有不盛乎？此谨德者，又当以玩物为戒也。”





“玩人丧德，玩物丧志。

上玩字，是玩忽的意思；下玩字，是玩好的意思。丧，是失。

召公又说：“玩忽乎人，而生狎侮之心，不但失君子小人之心力而已，且其轻佻慢易，侈然自肆，并自己的心德也丧失了。玩人之害如此。玩好乎物，而狥耳目之欲，不但使百为失度而已，且其耽迷荒纵，心为形役，并自己的心志也丧失了。玩物之害如此。”





“志以道宁，言以道接。

宁，是安定。接，是听纳。

召公又说：“心之所之，谓之志。人君于己之志，不可以不定也，而定志莫若以道。方志之未发，则以道涵养之，而非道者勿存诸心。方志之将发，则以道检察之，而非道者勿萌诸念。如此，则中有所主，而耳目不能为之迁，玩物之失庶乎其可免矣。入于耳者，谓之言。人君于人之言，不可以不听也，而听言亦必以道。导我以忠正之言，合于道者也，吾虚己而受之。导我以邪僻之言，悖于道者也，吾正色以拒之。如此，则自处以正，而佞不得投其隙，玩人之失庶乎其可免矣。王欲谨德，可不知所务哉！”





“不作无益害有益，功乃成。不贵异物贱用物，民乃足。犬马非其土性不畜，珍禽奇兽不育于国。不宝远物，则远人格。所宝惟贤，则迩人安。

畜字、育字，都解做养字。

召公又说：“人君所行，惟修德勤政，乃为有益。他如游观兴作等项，都是无益的事。人君一有所好，则心夺于外诱，力分于他用，而治功遂因之以有隳，是以无益而害有益矣。必须早夜孜孜，只求有利于国计民生者，然后为之，诸凡无益之事，一切停罢。夫然后力有专攻，事无废弛，而治功可成也。民间之物，惟服食器用，乃为切要。他如珠玉珍宝等项，饥不可以为食，寒不可以为衣，而其价不赀。人主一有所好，则不免多方以求之，重价以购之，而民财遂因之以虚耗，是反贵异物而贱用物矣。必须躬行节俭，惟是切于民生日用者，乃以为贵，诸凡奇异之物，都不必用他。夫然后上无征求之扰，下无采办之费，而民财可足也。犬马虽是有用之物，若来自他方，非其土性所宜的，也不必畜养。至于珍美之禽，奇异之兽，不过以供耳目之玩，无益实用的，不必养育于国中，以滋劳费。凡此皆慎德之实也。夫朝廷之举动，远人所视以为向背者。若能清心寡欲，凡远方之物，一无所宝爱，则好尚既端，声闻旁达，远而四夷，皆起宾服之心，而无不格矣。贤才之进退，斯民所系以为休戚者。若能移宝远物之心以宝贤臣，信笃而任专，谏行而言听，则贤才效用，膏泽普施，近而中国，皆蒙太平之福，而无不安矣。今西旅之獒，所谓非其土性者也，异物之无益者也。吾王所当宝者，惟在为国求贤耳。今释此弗宝，而以远物为贵，将不取轻于外夷，而为盛德之累哉？”





“呜呼！夙夜罔或不勤，不矜细行，终累大德。为山九仞，功亏一篑。

矜，是矜持。八尺叫做仞。篑，是盛土的竹器。

召公又叹息说：“人君之谨德，其事不止一端，其功不可少间。故一日之间，从早至夜，凡存心应事，当常怀儆惕，不可少有懈怠。一或懈怠，则谨德的功夫便有间断，不可不戒也。然世人常以为有大德者，不拘小节，故往往在大事上谨慎，细微处却多放过。殊不知大德者，小德之积。若以为细行而忽之，不肯矜持谨守，则一行之亏，百行之玷，因小失大，终必有累于全德矣。譬如为山的一般，积累功夫已到了九仞之高，所少者一篑之土，却心生懈怠，不肯加益，将九仞的功劳都亏损了，岂不甚可惜哉！知细行不可不矜，则夙夜何可以不勤乎？吾王当详审而密察之可也。”





“允迪兹，生民保厥居，惟乃世王。”

允，是信。迪，是行。世王，是世世为王。

召公又说：“吾王诚以明王为当法，以臣言为可采，信能行此谨德之事，则朝廷上清心省事，无额外征求之扰，百姓都安家乐业，受无穷之福矣。今日创业垂统，规模正大，则后代观法遵守，可以永保天下，而世世为王矣。盖修省于一身者虽小，而造福于天下者则甚大；撙节于一时者虽微，而垂裕于后世者则甚远也。吾王其图之！”夫一獒之贡，武王尚且未受，召公训戒惓惓如此。可见古之圣君，不以细行无伤而不谨；古之大臣，不以小过无害而不谏。有天下者宜鉴之哉！






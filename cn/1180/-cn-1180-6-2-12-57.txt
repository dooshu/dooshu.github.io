答宗伯董浔阳


贤郎春元至，再辱台翰。词旨愈温，意义甚厚，执礼愈下，垂奖愈隆，甚非浅薄所能堪也。捧读再三，感怍兼抱。

儿曹徼时厚幸，并登仕版。而懋修又躐居文孙之首，簸扬糠粃，殊为惭汗。闻之申相公云：翁年逾七袠，鬓发如漆，精神步履，新锐少年弗逮也。何得天之厚如是哉？顾经纶之业掩于当年，则以付之贤郎令孙矣。

承惠，谨领白粲、佳绵，余辄归之主藏。推食饱德，挟纩怀恩，何所报！贤郎旋，附谢。别具侑柬，统惟鉴存。






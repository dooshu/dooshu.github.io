◎季亢二家

王葑亭通政（友亮）语余先叔祖太常公曰："国家巨富有南季北亢之称，今殆无复知者。余居金陵，外兄罗履堂自江北归，为言泰兴有季家市，居人三百余家，半为季氏。相传市乃其先一家所居，环居为复道，每夕行扌周六十人。蓄伶甚众，又有女乐二部，稚齿韶颜，服饰皆值巨万。及笄，或自纳，或赠人。有修撰某得其一，百方媚之，姬涕泣废飧，谓弗若其主家厮养，乃遣之。此与钮氏《觚剩》所载略相同。余幼随先大夫之山西平阳任，屡游城外亢家园，中设宝座，盖康熙中尝临幸焉。园大十里，树石池台，幽深如画。间有婢媵出窥，皆吴中妆束也。相传亢先世得李闯所遣辎重起家，康熙中，《长生殿》传奇新出，命家伶演之，一切器用费镪四十余万，他举称是。雍正末，所居火，凡十七昼夜，珍宝一空。计余往游时，亢已中落，规模仅存，今则荡然无人，园亦鞠为茂草矣。余聆之，太息曰：'盛衰相倚，天也，而人事居半焉。当两家盛时，不思殖德以培其后，骄奢淫佚，如出一途，转瞬之间，澌灭殆尽。今季氏尚知课子，有登第官侍御者，其家虽替，子孙犹得借儒业自存。亢氏以读书为苦，日惟声色博饮是耽，迨乎困穷，束手无策，忧伤短折，遂致馁而死，非父兄失教使然欤？世人崇货殖而薄诗书，观于此可憬然悟矣。"'按葑亭先生为太常公所述如此，太常公自述弱冠时就婚山西，亦曾游平阳之亢园，尚可想其梗概。及道光间，家大人过平阳，亦欲往一游，倩导游者则土人，以断垣丛甓毫无足观辞矣。


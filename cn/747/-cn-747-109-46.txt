○禁诸州使论请新恩敕

自天成缵绍之初，曾降敕：应随驾并内外将校职员，许奏名衔，当议迁陟，俾行赏旧之恩，以报维新之命。自後累据奏荐，人数极多，己经数载，尚有奏陈，既是论乞新恩，岂宜积年申奏？兼恐有後来补署，才改职名，更望官员，妄争爵命，若无止绝，虑启幸门。此後诸州诸使，不得更有论请新恩。如是显立功劳，要行酬奖，即委本处长吏特具奏闻，酌其续效，当议施行。


○遼東總論 【 遼東】

遼東禹貢青冀二州之域、舜分冀東北為幽州、即今廣寧以西之地、青東北為營州、即廣寧以東之地、三面瀕夷、一面阻海、特山海關一綿之路、可以內通、亦形勝之區也、歷代以來、地皆郡縣、我　朝盡改置衛而獨於遼陽開元設安樂自在二州。遼左地廣饒沃可成一省會以處內附夷人。其外附者、東北則建州毛隣女直等衛、西北則朵顏福餘泰寧三衛、分地世官、互市通貢、事雖羈縻、勢成藩蔽、是以疆塲無迤北之患、顧東北諸夷、屋居耕食、不專射獵、警備差緩、而西北則俗仍迤北、窃發頗多、若大舉入寇、則亦鮮矣、故遼東夷情、與諸鎮異要在隨勢安輯、處置得宜、先事申嚴、防守不墮、俾恩威並立、足制其心、斯計之上、而俘斬論功、則第二義也、開元廣寧、並據襟吭金復海葢、頗稱沃野、海上自劉江之捷、倭寇絕跡、弘治中曾一見之未及岸而逝、若今則晏然久矣、三岔河南北亘數百里、遼陽舊城在焉。草木豐茂。更饒魚鮮。自　國家委以與虜。廼遂進據腹心。限隔東西。守望勞費。道里迂遠。遼人每憤憤焉。成化以來、論者率欲截取、而屢作屢輟、竟不可行、無亦有識者為啟釁邊方之慮乎、他如革馬市之姦欺糾收驗之抑勒、塞請開之貢路、禁驛傳之騷驛、增臺軍之月給、教百姓之儲蓄、專制一方者、不得不任其責矣、


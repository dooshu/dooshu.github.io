赵善括


善括字无咎，太宗第四子商王元份六世孙，江西隆兴人。孝宗朝，登进士第。乾道七年（1171），知常熟县。八年（1172），通判平江府。又为润州通判。淳熙六年（1179），知鄂州，放罢。十年（1183），差知廉州，又放罢。十六年（1189），差知常州，被论凶暴，主管建宁府武夷山冲佑观。著有应斋杂著。

菩萨蛮

西亭

烟波江上西亭小。晓来雨过惊秋早。飞栋倚晴空。凉生面面风。

痴儿官事了。独自凭栏笑。何处有尘埃。扁舟归去来。

柳梢青

用万元亨送冠之韵

愁别欣逢。人间离合，自古难同。写就茶经，注成花谱，何事西东。

一尊良夜匆匆。怎忍见轻帆短篷。汉水无情，楚云有意，目断飞鸿。

鹧鸪天

和冠之韵

忆昔南楼旧使君。与君携手蹑浮云。如今更到经行处，妙墨新诗得屡闻。

淮南路，楚江分。离尊相属更论文。明朝一棹人千里，多少红愁与翠颦。

又

我是行人更送行。潇潇风雨倍伤情。征帆西去何须急，飞诏东来分外荣。

红袖湿，玉尊倾。不堪回首暮云平。小舟准拟随君去，要听霜天晓角声。

又

雨沐芙蓉秋意清。可人风月满江城。怜风爱月方留恋，对月临风又送行。

人渐远，酒须倾。只凭一醉遣多情。重来休厌刘郎老，明月清风有素盟。

沁园春

和辛帅

虎啸风生，龙跃云飞，时不再来。试凭高望远，长淮清浅，伤今怀古，故国氛埃。壮志求伸，匈奴未灭，早以家为何谓哉。多应是，待著鞭事了，税驾方回。

稼轩聊尔名斋。笑学请樊迟心未开。似南阳高卧，莘郊自乐，磻溪韬略，傅野盐梅。植杖亭前，集山楼下，五桂三槐次第栽。功名遂，向急流勇退，肯恁徘徊。

又

问舍东湖，招隐西山，惠然肯来。有闷香兰桂，无穷幽趣，隔溪车马，何处轻埃。微利虚名，朝荣暮辱，笑尔焉能浼我哉。闲欹枕，被幽禽唤觉，午梦惊回。

无言独坐南斋。好唤取芳尊相对开。待醒时重醉，疏帘透月，醉时还醒，画角吹梅。无用千金，休悬六印，荆棘谁能满地栽。人间世，任游鵾独运，斥鷃低徊。

又

千里风湍，万叠云峰，自相送迎。叹扁舟如叶，漂流如梗，片帆如箭，聚散如萍。家在东湖，身来西浙，非为区区利与名。堪怜处，为雏饥犊暮，狗苟蝇营。

平生。何辱何荣。且一任三才和五行。有鷃飞鹏奋，鹤长凫短，朱颜富贵，白髮公卿。印漫累累，绶何若若，休羡行歌朱买臣。归来好，向严滩垂钓，谷口躬耕。

满江红

和坡公韵

一雨连春，东湖涨、蒲萄新绿。湖上路，柳浓花艳，绿围红簇。尘世难逢开口笑，人生待足何时足。况南州高士是西邻，人如玉。

行路唱，谁家曲。悉易感，欢难续。问轩裳于我，有何荣辱。众醉岂容君独醒，出林休恨风摧木。叹惊弦、飞鸟尚知还，安巢宿。

又

舣舟南康作

三十年前，曾向此、舞风歌月。今依旧、江山如画，鬓须如雪。故友冥鸿随净社，旧时秋蚓横尘壁。赖庐峰、对我眼偏青，曾相识。

开岫幌，携山屐。泉泻布，星飞石。为收帆舣棹，小留终日。休问重湖吹碧浪，且同五老浮琼液。待明朝、鹢首向东飞，清风力。

又

坐间用韵赠朱守

腾茂飞英，分忧愿、自然风力。千里静，江山改观，羽旄增色。林下风清公事少，笔端雷动奸豪息。听宴香、深处笑声长，文章客。

丹诏自，天边得。宣室对，君心忆。趁良辰高会，履珠簪碧。和气回春徵酝酿，政声报最惟清白。看挥毫、万字扫云烟，吴笺湿。

鹧鸪天

和朱伯阳

画鹢翩翩去似飞。季鹰何事忽思归。风湍自送征帆稳，云巘须将彩笔挥。

江作酒，海为卮。为君满酌不须辞。酒酣渴思回春梦，自笑何时是足时。

念奴娇

重阳前二日，风雨中，携儿曹访菊，赋

酹江月。后再携妻子，待月于岚光亭。思恭

蒋丈宠和寄示，醉中操笔，对月再用前韵

扬辉璧月，照层台缥缈，蓬莱云气。玉宇清明仙语近，多少怨红愁翠。问我殷勤，几年尘土，依旧高标致。广寒别后，与谁曾共幽会。

一日失脚人间，十常八九，底事如人意。狗苟绳营真可笑，何乃比余于是。风月佳时，江山好处，无复怀愁悴。倚栏舒啸，六经时自心醉。

醉落魄

赵监惠酒五斗以应重九之节，至晚小

饮，赋之

重阳时节。可怜又是天涯客。扁舟小泊花溪侧。细雨斜风，不见秦楼月。

白衣望断无消息。举觞一笑真难得。归兮学取陶彭泽。采菊东篱，悠然见山色。

摸鱼儿

和辛幼安韵

喜连宵、四郊春雨。纷纷一阵红去。东君不爱闲桃李，春色尚馀分数。云影住。任绣勒香轮，且阻寻芳路。农家相语。渐南亩浮青，西江涨绿，芳沼点萍絮。

西成事，端的今年不误。从他蝶恨蜂妒。莺啼也怨春多雨，不解与春分诉。新燕舞。犹记得、雕梁旧日空巢土。天涯劳苦。望故国江山，东风吹泪，渺渺在何处。

又

被杨花、带将春去，飘扬一路无定。满庭绿荫丝千尺，枝上旧香吹尽。幽梦醒。对晚色、秋千院落人初静。柔条弄影。奈翦翦轻风，冥冥细雨，惹起万千恨。

云山路，休蹑高楼独凭。楚天一抹烟暝。娇莺百啭飞鸠去，何处可寻芳信。心自省。念咫尺、青楼应怪人薄幸。归期将近。料喜鹊先知，飞来报了，日日倚门等。

虞美人

无题

长空一夜霜风吼。寒色消残酒。问伊今夜在谁行。遗恨落花流水、误刘郎。

尤云殢雨多情话。分付阿谁也。侬家有分受凄惶。只怕娇痴不睡、也思量。

好事近

怀归

月色透窗寒，一夜素衾霜湿。无寐起来搔首，正参横人寂。

此心重省已回肠，何况是行役。欲弃利名归去，奈楚天云隔。

鹧鸪天

翁广文席上

枉道黉堂是冷官。深深青琐锁青鸾。新诗自得清歌举，和气都消永夜寒。

花态净，酒杯宽。燕娇莺巧有馀欢。不因客里东阳瘦，好把西江一吸干。

满江红

和李颖士

传语风光，须少驻、共君流转。谁忍见、绿肥红瘦，鲜欢多感。泽国千丝烟雨暗，江城一带云山远。看新荷、泛水学人愁，心常卷。

羞鬓雪，凭花染。携酒阵，嫌杯浅。叹人生岂为，青衫槐板。记舞可怜宫柳细，写情但觉香笺短。上层楼、独倚有谁知，栏干暖。

水调歌头

渡江

山险号北固，景胜冠南州。洪涛江上乱云，山里簇红楼。堪笑萍踪无定，拟泊叶舟何许，无计可依刘。金阙自帷幄，玉垒老貔貅。

问兴亡，成底事，几春秋。六朝人物，五胡妖雾不胜愁。休学楚囚垂泪，须把祖鞭先著，一鼓版图收。惟有金焦石，不逐水漂流。

好事近

春暮

风雨做春愁，桃杏一时零落。是处绿肥红瘦，怨东君情薄。

行藏独倚望江楼，双燕度帘幕。回首故园应在，误秋千人约。

鹧鸪天

庆佥判王状元

玉殿分荣两桂华。灵根移植在长沙。风姨先绽无双蕊，月姊重开第一花。

金榜烂，玉音加。从今稳步上天霞。休夸水击三千里，且歌笙歌十万家。

醉落魄

江阁

梯横画阁。碧栏干外江风恶。笑声欢意浮杯酌。秋水春山，相对称行乐。

谁家青鸟穿帘幕。暗传空有阳台约。天公著意称停著。寒色人情，都恁两清薄。

又

横梯画阁。月明江净烟光薄。碧山回绕栏干角。一缕行云，忽向杯中落。

樱歌柳舞俱柔弱。罗衣不耐江风恶。凭谁唤取双黄鹤。骑上碧台，同赴金桃约。

朝中措

惜春

东君著意在枝头。红紫自风流。贪引游蜂舞蝶，几多春事都休。

三分好处，不随流水，即是闲愁。惟我惜花心在，更看红叶沈浮。

菩萨蛮

上嗣王生日

鹊桥巧雾随风远。蟾宫皓影凝空满。一点寿星明。祥光彻太清。

周公天子傅。礼乐新封鲁。功业焕旂常。钧天侍玉皇。

水调歌头

赵帅生日

形胜视京兆，警跸驻钱塘。光前诏后弹压，谁数汉张王。几百万家和气，五十馀年创见，天下一循良。有口皆歌颂，无地不耕桑。

春过半，花锦烂，柳丝长。潭潭门卫森戟，宴寝正凝香。笑把湖山佳色，醉挹西湖晴滟，童艾祝霞觞。四海瞻华衮，千载侍吾皇。

满江红

辛卯生日二首

海岳储祥，符昌运、挺生前哲。天赋与、飘然才气，凛然忠节。颖脱难藏冲斗剑，誓清行击中流楫。二十年、麾节遍江湖，恩威浃。

香穗直，云峰列。觞羽急，鲸川竭。共介公眉寿，赞公贤业。出处已能齐二老，功名岂止超三杰，侍吾皇、千载带金重，头方黑。

醉蓬莱

前题

正彩铃坠盖，玉燕投怀，梦符佳月。五百年间，诞中兴人杰。杖策归来，入关从步，万里朝金阙。贯日精忠，凌云壮气，妙龄英发。

名镇重湖，屡凭熊轼，恩满西江，载分龙节。有志澄清，誓击中流楫。谈笑封侯，雍容谋国，看掀天功业。待与斯民，庆公华衮，祝公黄髮。

又

寿司马大监生日

正百花堂下，山雨楼前，粲然梅柳。和气回春，滟一尊芳酒。桂子兰孙，凤歌鸾舞，介我公眉寿。天上遐龄，人间独乐，古来稀有。

壮日题桥，儿时击瓮，名遂功成，自然长久。琳馆偷闲，约赤城为友。紫诏重颁，黄扉稳步，好试调羹手。九世鸡窠，千秋麟阁，玉颜依旧。

又

魏相国生日

正槐堂日永，梅雨消尘，麦天摇翠。天祐昌辰，诞中兴嘉瑞。秀伟标姿，从容谋断，笑吐平戎计。汉节归来，边尘扫净，鼎司荣贵。

间世良臣，威严辅政，妩媚承君，道襟冲粹。玉券金丹，称功名成遂。茂苑烟霞，太湖风月，聊伴凝香醉。补衮工夫，调羹手段，如今重试。

瑞鹤仙

母氏生朝二首

月华凝露掌。正极目鸾霄，望风鲸壤。深宫注遐想。听点点花漏，盈盈仙仗。笙箫迎响。降琼轮、玄云步障。洞□扉、笑别蓬瀛，下应太平无象。

俱仰。姆仪春煦，妇节冰清，道风夷旷。三迁教养。金阙里，玉音赏。况传家清白，满堂朱紫，相对兰荪竞长。待齐秦、汤沐疏封，赐灵寿杖。

鹊桥仙

前题

星桥未就，月钩初挂，翠叶暗惊秋早。蕊珠宫里厌清闲，试回首、尘寰一笑。

仙风道骨，姆仪家范，须信人间最少。一枝丹桂四兰荪，况千岁、灵椿未老。

贺新郎

瑞香

绛雪堆云绿。倚朱栏、鸾飞凤舞，乱红如簇。宫锦海沈肌理秀，极目明霞孤鹜。对翠袖、天寒修竹。轻露有情添泪眼，粲精神、娇醉薰华屋。然宝篆，散清馥。

江南到处多兰菊，更海棠、贪睡未醒，漫山粗俗。欲品此花为第一，真色生香俱足。又只怕、惊人凡目。把酒对花频管领，怕狂风骤雨难拘束。拾碎玉，泛醽醁。

霜天晓角

送林兴国之任

楚天风色。一夜波翻雪。舣岸锦帆不度，天有意、且留客。

鼓声吹取急。离觞须举白。看去芳菲时候，日边听、好消息。

水调歌头

席上作

碧云初返岫，潦水正鸣滩。兰舟容与，歌舞偏称笑中看。烛影烘寒成暖，花色照人如昼，一坐有馀欢。酒滟浮金盏，香缕霭雕盘。

碧簪横，银漏永，玉樽乾。喧春鼓吹，翠袖起舞佩珊珊。记得山明水秀，何处朝云暮雨，常在梦魂间。多少难言事，都付两眉弯。

念奴娇

吕汉卿席上

晓来膏雨，报一犁丰信，几枝娇色。岸草河沙明似镜，不到尘埃花陌。急管繁弦，香车宝勒，正阻寻春客。东风特起，半空微露晴碧。

何况主意深勤，冰清才藻，玉润真珪璧。翠麓华堂横枕水，波底斜阳红湿。莲社风流，桃溪标致，便觉凡心息。玉尊倾尽，笑中归步钩月。

又

江南到处，被波光云影，留人行色。昔我来时春正好，舞絮□飞南陌。今日登临，读书斋上，重作凭栏客。清溪縠细，夜来微涨新碧。

两岸蘸水浓阴，断虹横障，一带连环璧。林外青山千万叠，雨歇半空犹湿。已倩双鳞，更须灵鹊，先报归消息。归来征袖，尽携千里风月。

鹊桥仙

留题安福刘氏园

花腮百媚，柳丝千尺，密影金铺碎日。过云微雨报清明，半天外、烟娇雾湿。

当歌有恨，问春无语，笑我如何久客。小园归去又残红，便□地、飞觞尚得。

又

东风唤我，西园闲坐，大醉高歌竟日。行藏独倚画栏干，便忘了、征衫泪湿。

亭高烟远，天低云近，相对逃名隐客。掀髯无语看青山，断不信、尘埃到得。

清平乐

和石次仲

断云漏雨。依约西山暮。风定樯高须小住。不忍带将春去。

此行抑有求欤。青衣拟问平都。万里一钩新月，相忘常在江湖。

水调歌头

和黄舜举吴门二咏

危台枕城堞，今昔几人游。绕城碧水一带，茂苑与长渊。寂寂弹琴风外，苒苒采香径畔，横截古溪头。极目暮云合，宋玉正悲秋。

岘山碑，帝子阁，庾公楼。当时风物，如今烟水只供愁。处处山明水秀，岁岁春花秋月，何必美南州。故国未归去，萍梗叹漂流。

又

雨霁彩虹卧，半夜水明楼。太湖极目，四面水尽是天流。几点鲈乡荻浦，万里鲸波雪浪，掀舞小渔舟。金饼挂蟾魄，时景正中秋。

钓纶轻，兰棹稳，笑王侯。一蓑一笠，得意何必美封留。纵使金章鼎贵，何似玉樽倾倒，一醉可消愁。玉女在何许，唤起与同游。

又

奉饯冠之之行

佳客志淮海，贱子设樽罍。楚江昨夜清涨，短棹已安排。休问南楼风月，且念阳台云雨，几日却重来。银烛正凝泪，画鼓且休催。

彩云飞，黄鹤举，两徘徊。林泉归去高卧，回首笑尘埃。我唱更凭君和，君起谁同我舞，莫惜玉山颓。他日扬州路，散策愿相陪。

又

饯吴漕

浩叹对青史，循吏久无闻。二年江右，赖公华节布阳春。才自搴帷问俗，无复埋轮当道，一路尽澄清。多少攀辕意，不待及瓜人。

驻膏车，迟祖帐，倒离尊。满庭桃李绿阴，何处不深恩。此去玉音应问，底事金围微减，忧国更忧民。造膝一言语，四海入洪钧。

满江红

饯京仲远赴湖北漕

雨沐风梳，正梅柳、弄香逞色。谁忍听、送君南浦，阳关三叠。玉节前驱光照路，金杯争劝愁生席。泛锦樯、西去若登仙，乘槎客。

春有意，寒无力。和风满，洪波息。笑庐峰湓浦，旧游陈迹。昔日蜚声台柏劲，他年坐对堂槐密。想轺车、不待政成时，追锋急。

满庭芳

用洪景卢韵

蝶粉蜂黄，桃红李白，春风屡展愁眉。晓来雨过，应渐觉红稀。满径柔茵似染，新晴后、皱绿盈池。休孤负，幕天席地，逸饮酹金彝。

东君，真好事，绛唇歌雪，玉指鸣丝。念长卿多病，非药能治。试假瑶琴一弄，清音转、便许心知。从今去，园林好在，休学岘山碑。

好事近

月岩

新月巧穿山，桂树影高群木。任使云遮烟锁，自春辉秋绿。我来折得最高枝，踏破一轮玉。宝斧修教圆样，放十分光足。








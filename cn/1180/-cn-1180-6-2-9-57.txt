答陕西巡抚宋礼斋


近日，曾有人言，榆中筑台工急，军人嗟怨者。孤窃以劳民动众之事，谁肯乐从？惟谋国者主持不惑，当事者措画有方，乃可望其底绩耳。昔谭司马在蓟建议筑台，其时人情汹汹，流言四起。忌者欲因此中以奇祸；政府诸公亦皆惧而求罢；独孤一人力持不顾，乃克有成。数年以来，虏不敢窥蓟者，实赖守险之力。若如当时之议，岂得有今日乎！

今虏方款贡，正宜及时为备，诸言练兵除戎云者，悉虚文耳。惟修守一事，庶为切实。且边卒无荷戈死敌之苦，徒用其力，未足为劳。但需宽其程限，示以勿亟。时一亲阅，鼓以赏犒，则自乐于趋事矣。






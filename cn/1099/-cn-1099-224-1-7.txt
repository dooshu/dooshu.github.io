○修築邊牆疏 【 大同修墻】

臣看得該鎮邊墻自陽和迤西靖虜堡起、至山西丫角山止、沿長五百餘里、雖經先年陸續修完、比之今年新修陽和迤東一帶、高低厚薄、委有不同、况入夏以來雨水衝淋尤多崩塌、封?手築補修、工程必不容已、官兵不妨防秋、令操版築、就支本等行糧、止給鹽菜、為費甚省、據所估計、每日每名該銀一分、共該銀二萬九千九百七十兩有零、數亦不多、但役使人力。全在鼓舞。若儘將前項銀一萬四千七百六十兩有奇。及時均給。日勤程督。務俾事速工倍。或亦足用。不必拘定一日一分之數。亦不必臨期議添。庶見邊臣撙節財用之意。即今人已赴工、撫鎮諸臣已將鹽菜折銀、量為給賞、并將前銀所買在倉粮米、准作今年防秋擺邊官軍應支行粮、揆之事體俱属相應、無容別議、其稱要將前銀五萬二千一百六十三兩有奇、補還先年節次借過賞功銀兩、亦當如擬、但大同地方逼臨虜巢。川原平衍最稱難修。所恃邊墻。比之他鎮。尤為緊要。今雖以防秋之卒。刻期封?手修。人力有限。計終不能如陽和天城新邊墻之高厚堅固也。若使高厚堅固。一如新墻。則山西丫角東南如寧武鴈門平刑關等處。賴此以為外藩擺守之兵。自宜掣罷。顧以財用不繼。眾志未同。欲便舉行。輒爾中輟。近得廵撫山西都御史楊守謙、議開山西自黃河東山??老牛灣至丫角山邊牆、東接大同井坪平虜左右衞弘賜等五堡周總兵所築邊墻、直至陽和迤東、軍門近所修完者、二鎮僅七百餘里、又自丫角山東南至平刑關、獨山西尚八百餘里、山西守邊官軍民壯屯夫、計六萬六千餘人、除丫角以西、守邊外、東南八百餘里間、止五萬二千人守之、每里六十五人。半登牆而守、半在內候援、虜之入、常二三萬眾。折墻登山。止須十丈。恐非此十餘人所能禦者。若山西將丫角東南八百里不必守。兵分愈弱不如共守要害移兵與大同共守七百餘里。所省過半。以山西今議兵六萬七千。合大同兵七萬五千。并調客兵計十五萬四五千餘。丫角西墻。既巳高厚。其地又不通大舉。可用兵萬五千人。陽和東墻。再用兵二萬人。中止四五百里。巳有丈餘墻。而以十二萬人守之。以四萬人防護。八萬人即舊墻增築之。高二丈。底濶一丈七八尺。收頂一丈二三尺。里為二敵臺。臺高三丈。八萬人日築六里。月可一百八十里。八十百而訖工。且守且築。此邊既成。每歲防秋用八萬人。山西三萬。大同五萬。其內再用二鎮援兵三萬人。軍門居中調度。守謙與總兵并大同撫鎮各分百餘里。亦居中調度。左右止六七十里。參游守備止分二十餘里。一有緩急。援兵可以立至。事可萬全。凡山西之民壯諸鎮之客兵。皆可漸掣。邊內多築堡寨。修廬舍。給牛種。募民徙耕之。凡內帑之轉輸。民間之供億。又皆可漸省。等因、大意盖欲撤寧鴈諸關之戍兵而併力於大同不分彼此相資也。不勞大費而所備者寡。所守者要也。是其志甚公。其慮甚詳。而其謀甚忠懇以臣愚夙有此心、格於寡助、驟聞斯語、意輒躍然、願相從事、今秋時巳逼迫、未敢遽陳、少待冬春、當會楊守謙及詹榮等將大同靖虜至丫角邊墻、及兩鎮合修守備、宜從長計議、期於一舉、永持至安、前項餘剩銀兩、合無存留以為他日舉事之資、其借過賞功之數、戶部查明開銷、惟復仍照詹榮前議照數補還賞功、伏乞勑下該部、查議上請定奪施行、


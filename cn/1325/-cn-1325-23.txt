慈溪冤女案


某岁，慈溪令黄兆台，以民人陈涌金杀有罪子孙详报，阖邑哗然，谓为冤枉。事闻于省垣，大吏檄宁绍台道及宁波府行查。时许小欧大令奉檄清理积案，彼抵宁波，亦奉檄助理是案。乃诣郡守，请阅案卷，则陈涌金以其孙女阿猫与奴子高宏道通奸，扑之，因伤身死也。郡守拟提讯，大令曰：“苟提讯，万一参差，势难转圜。盍先调黄令来，面询之？”守从其言。黄令至，坚谓所详实不虚。守复商于大令，大令曰：“中丞极注意此事，今日檄且再至。然提讯之，必多鬼蜮，猝难得实，徒延时日耳。盍访之？”守曰：“吾意亦若是，第难其人耳。家人不习地方人情，胥役殊难信，奈何？”大令曰：“天一阁管书人邵某颇诚实，某所素知，曷若使为向导，某自往访之？”守曰：“子行，不虑为窥破耶？”曰：“某习此间语言且娴，无虑也。”守从之。即召邵某至，告以故。邵曰：“小人有戚某氏与陈为邻，访之诚易。第与贵人俱，不虞泄耶？”大令曰：“我伪为商人也者，汝为吾伴，谁复知之？”邵曰：“然则亵贵人矣。”遂相偕发，抵慈溪，即主于邵戚家，因其戚而知陈之家事焉。

陈以贩药川、湖起家。有子四人：长子早世，无嗣，遗一女曰阿猫，即为其致毙者也；次美思，设药肆于杭；三贡元，多病，居于家；四尚稚也。次妇乐氏，丑而淫，新台之咏，乡里皆知矣。以长子之无嗣也，次妇乐氏思以己子为之嗣；长妇以乐淫，不欲后其子，意盖属于贡元之子焉。乐衔之，妯娌遂不相能。会长妇病疟，乐为之调药饵，饮之而毙。阿猫痛母，且疑婶之致鸩也，哭泣之间，杂以怨詈。不数日，即闻阿猫奸事发，为乃祖致死矣。

大令既得梗概，即拟自达于陈氏，以窥其隐，夜与邵定策。诘旦，伪为贩药也者，因其戚介绍于陈。陈不纳，曰：“吾方累于讼，弗暇及此也。”大令颇悒怏。晡时，偕邵小立门外，忽一人自陈氏出。邵趋与语，大令亦亟前与通姓氏，邵从而介绍之，则叶某，陈之妹婿也。言谈间，邵约以行沽，叶欣然诺。邵以目视大令，遂相将入市，登酒楼。邵乘间语大令曰：“此酒徒也，小人亦于戚家识之，醉以酒，或有所得。”大令颔之。邵遂与叶极道契阔，且谈且饮。酒半酣，邵探之曰：“吾友自川、滇贩药至，属舍亲介绍于陈翁，谋为出脱，而翁辞以有讼事，无暇为此。不知何讼，如是其亟亟也？”叶曰：“此事已通天矣，子岂未之闻耶？”邵故讶曰：“岂阿猫事独未了耶？惟闻其略耳，敢请其详。”曰：“大吏已檄郡守行查，子居郡城，胡不知之？”邵笑曰：“某虽居郡城，然终日埋头作蠧鱼，不预外间事；偶有来阅书者，皆酸秀才一流，从无道时事者：何自而知之？”叶乘醉曰：“舍亲惑于次妇，毙其孙女阿猫。事后又张皇无主，求计于我。我为画策，诬以阿猫与奴子奸；复为言于邑宰黄公，得无事。讵省中大吏忽欲行查；而阿猫曾许字洪氏，兹更闻洪氏亦将晋省上控：彼是以亟亟也。”曰：“子适来，亦为之画策耶？”曰：“然。”曰：“策奈何？”曰：“贿奴子高宏道自承奸状，自冰释矣。二公非外人，故轻以相告，幸勿泄也。”大令曰：“令亲亦太愦愦，以媳故而毙其孙女，何其忍耶？抑别有故也？”叶曰：“次媳素得翁欢，而阿猫以母死疑婶氏之鸩之也，见于词色，故怒而为此耳。”曰：“果鸩耶？”曰：“是则不知，然吾亦不能无疑矣，以争立嗣故，妯娌间尝有间言也。”饮毕遂散。

大令挈邵，星夜晋郡，白郡守，立提讯。旋解省，承审官三人，大令亦与焉。盖大令得实，白郡守后，即先驱返省，陈所访情形也。堂讯时，陈果贿高，自承与阿猫奸状，语涉秽亵。大令曰：“是不必辩。”呼提叶至，笑谓之曰：“盍仰首视我？慈溪酒楼之长谈，当未忘也。”叶遽仰视，见大令，失声曰：“败矣！”大吏复委员赴慈溪，发阿猫母女棺检视，则阿猫口中有巨钉，直贯其脑；其母则骨节、指甲作青黑色，按之《洗冤录》，则中鸦片毒也。严鞫乐，亦自承为和药以进者。谳遂成，乐拟斩决，美思绞候，陈徒，高流，黄令部议落职。

野史氏曰：此条曾见于某笔记，后阅大令所著《三异笔谈》，亦载此事。惟以侦探一则，归之于邵某，而不自居，盖不欲以察察为明，故自讳之也。吾国贤长官，每自避明察，因之而湮没不彰者，岂少也哉！使尽得其遗闻，则中国侦探案之辑，恐终吾身而不能尽也。






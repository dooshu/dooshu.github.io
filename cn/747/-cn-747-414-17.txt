○减京兆府秋税制

敕：顷以蕃寇犹虞，王师未戢，所资军费，皆出邦畿，征调荐兴，日加烦重。闾阎困竭，人转流亡，念之疚怀，旰食增惧。近者省月更之役，减岁入之租，务于惠养，冀有苏息。尚闻告病，终未安居，深用悼怀，更思优恤。今关辅诸屯，垦田渐广，江淮转漕，常数又加。在一年之储，有太半之助，其於税地，固可从轻。其京兆府来年秋税，宜分两等，上下各半，上等每亩税一斗，下等每亩税六升。其荒田如有能开佃者，宜准今年十月二十九日敕，一切每亩税二升。仍委就兆尹及令长明申诏旨，分榜乡闾，一一存抚，令知朕意。


戏旦

自北剧兴，名男为正末、女曰旦儿。相传入于南剧，虽稍有更易，而旦之名不改，竟不晓何义。今观辽史乐志：大乐有七声，谓之七旦。凡一旦管一调，如正宫、越调、大食、中吕之属。此外又有：四旦、二十八调不用黍律，以琵琶叶之。按此即今九宫谱之始。所谓旦，乃司乐之总名，以故金元相传，遂命歌妓领之。因以作杂剧流传至今，旦皆以娼女充之，无则以优之少者假扮，渐逺而失其真耳。大食，今曲谱中讹作大石，因有小石调配之，非其初矣。

元人云：杂剧中用四人，曰末泥色，主引戏分付；曰副浄色，发乔；曰副末色，主打诨；又或一人装孤老。而旦独无管色。益知旦为管调，如教坊之部头色长矣。


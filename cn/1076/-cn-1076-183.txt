卷一百八十三

<史部,诏令奏议类,奏议之属,历代名臣奏议>

钦定四库全书

历代名臣奏议卷一百八十三

明　杨士奇等　撰

去邪

宋高宗时胡寅缴刘僴复秘阁修撰疏曰臣谨按刘僴服事蔡攸以叨官爵天下共知其所历差遣则为大晟府按协声律则为提举道籙院管干文字而非士大夫之所肯为也其所转官则缘按乐精熟及修道籙院与管干明节皇后园陵而非年劳之所当得也其所赐带则因撰祥应记而非品职之所当赐也其所被谴则以臣寮论其谄事蔡攸交结童贯而贬降则以臣寮论其诡计秘谋附会奸恶而褫职至於勒停废弃不与士齿而非过误不幸情可矜宥之人比也今已累缘赦恩尽还官秩食祠宫之禄侥幸甚矣乃敢陈状诉求复职无耻之心未尝悛改若使参华中秘与论撰之列则名儒硕学寓处其间者心将谓何臣恐非劝惩之道也伏望圣慈别降指挥所有録黄臣未敢书行

寅又缴湖北漕司辟许宜卿为桃源令疏曰臣窃以湖北昨来民聚为盗止缘守宰贪虐政烦赋重所致今平定之初县令尤宜再三慎择如人以酒色伐身几致危殆药攻之後气血乍复凡昔日所以生疾者一切屏远辅以良剂养以珍羞加以岁时庶几复旧若仍以嗜欲戕贼之则不可复救矣谨按许宜卿者建炎二年曾知湘隂县到任未几即取祗应弟子为妻就本县创造大第穷土木之役百姓交诉为潭州帅臣所劾值番骑破城狱事不究後权湘潭县才四十日比其解去满邑胥吏攀船号送又相与裒集贿赂於上司借留而百姓重足一迹畏见其面去年宜卿有族人客死於潭州境内宜卿托名经理其家乃盗发其囊箧及私其婢女为族人之子诉於潭州又诉於监司尚未结絶也宜卿往潭州九年睥睨富实县分密结胥吏揺动见任人常有夺攘之意赖其恶声已着上下共知计不得发其人材大槩如此而可以牧民乎今乃投名湖北漕司侥幸奏辟知桃源县契勘桃源是锺相所起之地其疾视令宰虐己为甚故倡乱之日首杀县官今当委付何等循良庶弭後日之患乃用宜卿辈此何异於以嗜慾戕贼大病初愈之人欲其久生不可得也漕臣以刺举为职而所荐如此知而举之是不忠也不知而举之是不明也一路何赖焉桃源赤子何其重不幸哉今宜卿先次赴任已是逾月想见遗民已在鼎镬伏望圣慈速降指挥罢斥仍戒约本路监司帅臣每有奏辟必加审详如所举缪妄再致臣寮论列重赐黜罚施行庶几一路官吏上下得人以慰惟新之望所有録黄臣不敢书行

寅又论吴幵莫俦徐秉哲疏曰臣谨按吴幵莫俦徐秉哲等致身侍从偷生惜死奉女真之意将祖宗一百六十年神器泣涕来往交割与叛臣张邦昌为邦昌之臣行邦昌之政施施然自肆非不得已也怨在七庙天下仇之贷死投荒失刑甚矣犹万冀一少纾公议者谓无湔洗之理耳今乃节次用赦许令自便是教人使反覆卖国戕毁三纲岂拨乱反正之道乎昔者世衰道微暴行有作臣弑其君子弑其父孔子为此大惧而作春秋以俟後世有能举行其法者其法谓何莫严於讨贼矣陛下志在春秋固将见诸行事深切着明况当艰难之时逆臣僭窃反面事之者皆我臣庶天下大变也若不申着君臣之义以立国政则乾纲解纽贼乱接迹人欲放肆天理沦灭亦何所不至哉所有吴幵逐便指挥下臣皇恐不敢书行

寅又缴傅雱用赦量移疏曰臣谨按傅雱於建炎三年为宣抚处置使司主管机宜文字径至荆南自称湖北路制置使以抚定孔彦舟为名入其军中相与渡江过澧州与澧州通判任谊竭取民之膏血以啗彦舟因以自润百姓怨苦乃从锺相为寇彦舟不敢安处遂破鼎州遣兵击败锺相又以押送为名直犯湖南入据潭州已而大掠潭衡旁及永邵三湘千里之内公私舟船为之一空最後自衡顺流下岳鄂为蕲黄路镇抚使雱皆与之终始其事彦舟凶狡初不识知文法凡奏请文移欺惑朝听侮弄三尺诡诈百端皆雱教之至於州县应副钱粮不知纪极雱则公然乞於彦舟动以万计营置田产皆有实状李成江西之败张用已就招安彦舟其时行次武昌兵势穷蹙若乘机会一扫无余雱又教之厚行赂遗躬自押送为之缓颊非独免讨且得两州遂使彦舟自是北遁投於逆党未即授首推究本末皆自一雱人但知彦舟作贼之披猖而不知雱画谋之奸秘原情定罪岂可赦原谨按春秋诛讨乱贼之法尤严於与恶者夫欲为贼乱之事而人皆莫之与则无以自立於世其谋尚得施乎惟有与之者而法不加焉是以无所畏惮浸淫滔天虽陈旅誓师加以征讨或有所不胜矣况雱身为朝郎职在省户所为如此上干国体按据其罪揆以春秋之法就死司寇方为称当得从羁置已是寛恩若遇赦文便许内徙使怀奸党贼者安心自肆指日贷宥不惧放流恐非式遏乱略修明军政之道一雱虽小所系则大伏望圣明深察别降指挥将雱永不量移以为後来羽翼乱贼之戒所有録黄臣未敢书行御史中丞章谊上奏曰臣今月二十二日本台据检校少师武成感德军节度使神武左军都统制韩世忠状缴到进呈劄子一本连粘在前臣初见关报给事中陈戬累乞宫祠遂蒙恩除职与郡其後颇闻因论执政枢机之臣於都堂枢府便衣燕服接见将帅坐此补外今据韩世忠劄子所论则又可骇无而言之则世忠所闻之误也陛下当召至便殿或谕以温诏开释其疑有而言之则世忠所谓乞行根治嫁祸之人者安可但已也夫敢於陛下之前造为世忠之语因以进退从官者陛下固知其人矣乞降姓名於外廷俾付有司密行推究大正典刑以絶後来诬谮之路孔子曰浸润之谮肤受之愬不行焉可谓明也已矣可谓远也已矣今将帅之臣人敢诬谮以误陛下之赏罚其间如韩世忠能自陈其区区以昭雪其诬谤者能有几人哉若怀疑不释不能自言於君父之前而与士大夫结为仇怨或与造言之人私相报复则祸乱之萌有不可胜言者今世忠能言之陛下又为别白其是非之所在则君臣之情固已无间文武两班诚好相接谮愬之言非特不行又将陈露矣岂非社稷之福哉伏望睿明下臣此章与世忠所陈密与大臣措置施行不胜大幸

谊又论赃吏罪状疏曰臣伏读近降手诏以县令之官於民为最近且叹比年以来其选太轻贪污残暴靡所不有自京朝至于选人各令内外侍从官荐举其阙次令三省选择诏旨再下训辞深厚中外传闻士庶感悦有以见陛下恳恻爱民之意德至渥也臣愚以谓选用循良而不去贪污残虐之吏则廉平之士不劝非所以昭大化广惠泽也臣请剧论赃吏一员仰冀陛下显行诛斥以为天下县令贪虐之戒臣闻衢州江山县令某冒功得官顽傲无耻以苟得为心以残酷为政渔猎一邑之财封殖无餍之欲此盖盗跖之居官者也尝任狱司吕强以湿纸掩百姓柴四之口而杀之於狱中听保正家人偏词而致百姓徐询缢死於县廨容弓手祝超乞取钱物而挽取毛衢之室女怒柴及柴直儒之欺诈而毁没其屋业一岁盗用官田钱九千三百余贯每月增添坊场钱二百五十余千取人户米藏於私家者七百余石率皆不上赤历侵盗入已其日用之酒则取足於贴司张七其日用之柴薪则取足於武勇郑十其日用之饮食则取於诸乡书手其所任之吏王裳薛陟徐礼祝惠之徒纳京销白金十有六枚以资某行李之费此其贪虐之暴着者也其他与奸为市诡秘未露者不可胜数比者台臣弹奏之章屡入朝廷取勘指挥亟下然而衢州知州是其长吏也为所劫持而不敢按发婺州处州承勘官司也许其请求而不肯追逮提刑转运提举司是其部使者也既不能按举绳治又听受权贵之嘱托而留滞取勘指挥者累月有此三者以玩弄朝廷之法令沮格陛下之诏旨宜其某之罪不可得而正也某之罪不正则州郡监司得以市私恩矣至於无告之民愁叹穷苦而咨怨每归於陛下此臣所以痛心疾首知奸赃贪虐之吏为不可容也臣今体访得某罪状二十事皆赃私自盗枉法入己律所不贷者也虽更赦令自合推治臣乞检会去年本台十月奏疏并赐行下乞将某先次停罢然後追摄取勘究其罪犯所有前项三处官司沮格诏令迁延月日之罪亦乞特赐惩戒庶几人臣坏植散羣孤立一意以祗肃朝廷之纪纲奉承陛下之德泽

谊又上疏曰臣窃见比者宰执大臣建明政事初不审详利害轻信小人浮伪之说如措置讨论文臣滥赏二十六事衆议纷然不以为便陛下沈几先物灼见可否睿断英发亟行住罢天地之施博矣臣今日以来乃闻宰相某坚执前议以寝罢为非遂抗章辞位臣不知某自言於陛下之前者何辞也若自以识暗才小不足以明事之是非知人之情伪以　陛下之号令而引愆自讼待罪私室则犹之可也若以言不行而求去则某之罪大矣某措置滥赏之议近则公卿士大夫微则武夫贱隶皆以为不可行也身为宰相以不可行之言进说人主而人主悟其非是不加谴呵止令寝罢自宜将顺德美奉承周旋今乃家居自若不复治事孔子谓臧武仲虽曰不要君吾不信也其某之谓乎臣愿睿明察臣此章以观某进退之义则某之可罢可相断可知矣谊又上疏曰臣今月二十四日曾论宰相某不能将顺陛下德美犹复坚执讨论滥赏之议为可施行悻悻然以言不用而求去略无省愆念咎之怀而有要君无上之罪当行罢黜至今经日未蒙施行臣谨按某近者议三大政皆信妄庸之邪说以误朝廷之号令自非陛下聪明照临即行寝罢则取笑四方贻患万姓召祸贾怨有不可胜言者臣得而详言之比者某欲於淮南等路置宣谕使副而粮饷之馈兵革之卫一切纷扰若行其议则京畿京西湖北淮南数路之人归怨朝廷矣陛下知其不可断然寝罢然後数路之人安某又欲尽取官田不问有人承佃无人承佃率行出卖而方量根括建官置吏一切纷扰若行其议则耕夫织妇敦本乐业之人无不归怨朝廷矣陛下知其不可断然寝罢然後四民之心悦某於此二事既以颠沛迷误可以已矣又复信用堂吏滑浩俞宗适之言而建为讨论文臣武臣滥赏之议书成奏御同列执政有不及知者若行其议则中外文武忠臣义士贤愚功罪混为一区无不归怨朝廷矣陛下知其不可断然寝罢而某执迷遂非不肯奉诏移疾家居偃然自若此岂人臣事君之义哉今陛下既已更此三事之非出於睿断天下之人感悦欣戴矣若某犹在相位则天下之人疑於前议之复行而远迩之人无以自安伏望圣明亟罢某以清衆论

谊又上疏曰臣近者曾论奏总护使与桥道顿递使不应收受朝廷给赐银绢比见关报李回已遂回纳而某自请收受一半此何理也夫二使支赐之物或辞或受於朝廷未有甚加损然二使衆人之领袖也二使辞免则自余执事之人可以息侥幸之心亦可以裁损其赐予之物此於邦财颇有省节诚非小补岂意某规一时之小利忘事君之大节不恤国家之祸难但计私室之有无自同羣隶独愿邦贶观今日立朝之风操则可以推其平日之行已矣搢绅士大夫闻其如此莫不窃笑嗟叹怜其无戒得之心昧取舍之理诚不足表励风俗又安可以居献纳之地哉伏望圣明早赐罢黜以清班列

谊又弹浦城县丞不法疏曰臣访闻建州浦城县丞某在任贪纵不法与奸为市结托监司侥冒功赏陵蔑同官残害百姓仰负圣朝字民之意臣今得其罪状甚衆略举其罔上虐民之大者言之去年浦城县百姓张德等因醉与邻里争竞放火烧茅屋数间寻即悔悟自经而死某适出点寨遣人斩其首级冒称捕获是时本路监司保奏乞令某改官再任朝廷倚信使者之言不复验实遂可其请某自是益横陵其官长任意掊刻每人户三十家差催税甲首一名每户十日一次赴县驱磨出寛限钱一贯文足浦城万户催税甲头三百有奇月为钱千缗矣某悉掩取之有甲头姓陈人贫不能办惧遭残辱抗绳自絶某受纳苗米一石辄取样米二斗公然变卖市物入已又复虚增防县保甲人数侵盗官钱停贩衙前官盐增价出售廹胁豪户黄中甫乞取金银一邑士民残扰殆徧方福建盗贼并兴人未安业而邑丞贪纵不恤又复如此即有弄兵赤子相因而起其贻患朝廷岂细事哉伏望圣断速赐罢黜付之有司推鞫实状重寘典宪以励其余

谊又乞推鞫天台知县申本州守臣受赂事疏曰臣窃见近者天台知县某申尚书省及御史台称本县百姓求珍杀人以金钗三十只银一百两行赂於台州知州某之妻遂得不死其事暴着闻者骇听谓求珍百姓也敢通货财以结郡太守之妻某郡守也敢因请求以擅朝廷生杀之柄然事之有无尚未可知而某为属县宰遽讦其事以直闻於省台三者皆罪干典宪事系风教不可以不核实朝廷虽下本路提刑司体究然守令同在一州人情互有观望岁月迁延狱将不直臣伏望圣慈特降指挥将干证人并付大理寺或从朝廷差就台州置司明白推鞫以靖衆论以儆在位不胜幸甚左正言邓肃上疏曰臣於今月初六日上殿论耿南仲与其子延禧主和之过与李邦彦白时中吴敏等乞陛下明正典刑陛下以谓耿南仲真误国者今越八日未蒙行遣臣切惑之谨再为陛下敷奏曾不知其为再三之渎也臣尝面奉孝慈渊圣皇帝面谕曰耿南仲尝荐汝矣臣明日亦以门生之礼谒南仲於府第今此待罪谏省亦何忍独论南仲父子之过耶然君父之德天下之公也恩门之德一己之私也臣亦安得以一己之私而忘天下之公乎重念四五月间畏日流金虽庸夫贩妇亦以行色为难而使两朝君父登小车涉险途作止饮食悉付他人之手亲王贵族且数百人一旦荡然皆在沙漠数千里之外使道路闻之皆为泣血此何自而然哉主和误国堕敌计中正在耿南仲父子耳且臣之君父为南仲所误如此义不戴天岂容默默陛下若念南仲父子尝在艰难之中久从行在未忍赐罪则臣之言为失矣臣待罪谏省敷奏有失臣之罪也夫何面目尚称谏臣虽微臣进退不足以为朝廷重轻然在臣之节则不可以不立也臣视此命轻於蝼蚁臣守此节重於邱山惟陛下察之

肃又奏曰臣窃观前日臣僚上言有论伪楚之臣止论王时雍徐秉哲等未尝辄论吕好问且王时雍等伪执政也吕好问亦伪执政也论时雍而舍好问岂非以好问今为右丞乎右丞之职天子命之也虽贤与否不得以尽知然伪楚之朝始为册立使俄为门下侍郎此好问之迹亦昭昭矣论事之臣亦安得漏网以罔天子之听乎谨按好问本非奸雄但怯懦耳从王时雍游致有叛臣之迹皆怯懦所致也今虽居宰职亦不能为朝廷患然国家艰难急於求贤岂容有怯懦无立之士厕迹於二府乎好问在朝则伪楚奸臣必不尽责盖有以蔽之也臣又闻中书舍人李会至今尝语人曰张邦昌有伊周之志非谋逆者其推戴伪楚之心犹昔也谨按李会尝拜伪楚之庭甘为禁从今日复厕朝班有愧同列遂为巧语以蔽邦昌呜呼衣天子之衣而坐天子之殿降赦令以朝百官拥殿班以称陛下邦昌反状虽三尺之童亦知之矣其臣李会不知何辞尚敢为之游说乎且以邦昌为是则陛下责之为非是邦昌而非陛下信乎桀之犬可使吠尧也臣所论叛臣乞陛下定罪章疏再上未蒙陛下一正典刑臣切考叛臣在朝今居二府者吕好问也今作从官者李会也臣愚欲乞先正此二人之罪以去其大者然後乞检会臣所校者叛臣八种定罪二格一网而尽俾无遗漏庶几可以少释二圣之怒以慰天下之望也惟陛下断而行之毋惑羣听取进止

肃又奏曰臣闻有同腹心之臣然後可与同患难有可与同患难之臣虽患难之来无足虑也孝慈渊圣皇帝恭俭之德可追汤禹一旦奇祸起於不测正为无同腹心之臣耳圣驾既出无一人以蒙尘为念者邀上皇则宫臣奉之邀太子则詹事奉之皇后诸王惟其所欲是举朝之臣争用私心捐上皇本支以保其私家耳呜呼痛哉古未闻也及伪楚一立则争拜其庭略无难色有愿为事务官者以讲伪帝之礼有愿为奉使者以结天下之心有闲为宫观而下为庶官者皆弹冠而起争为禁从甚者至有居宰执持枢柄传呼道路洋洋得志其下下无能者及竭奸谀之心有名犯邦昌即请於朝以改之举国委然知有伪楚而已傥言圣朝往往窃笑呜呼渊圣皇帝其无腹心之臣如此乌能保天下哉不在围城之中者不能尽知往往为奸人游说似是而非以惑其听凡在城内者又各食伪禄以汚其身故无肯为陛下尽言者遂致陛下虽念二圣之未囘而恶叛臣之卖国稍正典刑以立朝纲终未足以慰天下之望而快二圣之怒也渊圣临行以批谕徐秉哲托市少物以为路费遂签御讳如与平交其意岂在物耶正为行计已廹欲速相救援耳岂意举朝叛臣他肠有在坐视君父如弃路人陛下若不正其罪无乃辜二圣乎臣窃惟去年治王甫蔡京等罪不肯果决费台谏一年之力遂致边事有失防闲臣愚欲乞先立罪格然後按籍定刑使凡有司者皆不得以容私焉则一按而定可以絶後患矣诸侍从官而伪为执政者诸庶官及宫观而起为侍从者与撰劝进文献赦书求事务官与因张邦昌改名者是皆已不复知有宋德矣臣请定为叛臣之上诸执政侍从台谏曾称臣於伪楚及拜於庭下者及愿为奉使与庶官升擢差遣者是皆臣服伪楚矣臣请定为叛臣之次叛臣之上乞寘於岭外叛臣之次乞远小处编管仍乞带叛臣名目若夫卿监以下庶官也朝廷初不以国士待之亦安得以国士责之若未尝升擢及如前所论二等之罪惟戴伪楚供职不废以苟禄食而已臣乞赦之然亦乞籍定姓名从此不复用为台谏侍从矣盖恶其无立也若用此法则一网而尽不惟可以上报二圣之德亦所以破天下奸雄之胆也使举朝之臣略无奸雄则人人可与同腹心矣予有臣三千而一心此武王之所以胜纣也况以天下之大而除边难乎惟陛下察之取进止

肃又奏曰臣窃闻人臣之事君有毫髪之私必有欺君之罪人君之治天下有毫髪之私必失天下之心恭惟陛下聪明睿智卓絶今古固非臣愚所能窥测然谓之无毫髪之私则非臣愚所能知也臣切见陛下临御以来首取前日奸臣讲和误国者如李邦彦白时中吴敏等投之远方以御魑魅天下壮士闻之鼓舞以为中兴必矣然自靖康以来有专主和者耿南仲与其子延禧是也闺门之内同恶相济沮渡河万全之战遏勤王已到之兵今日割三镇明日截黄河自谓和议可必无患凡战守之具若无事於切切然者孝慈渊圣皇帝亦以东宫耆旧之故信如蓍龟敷奏之语盖未尝不从也及敌人借和用兵势不可遏南仲误国状已败露渊圣亦不得以私之遂遣南仲出使使之自当南仲偶脱万死以其子延禧之故遂得从陛下左右窃闻陛下欲进大兵以援京城又为南仲父子所谏以为和议已成不可辄坏是则南仲父子主和误国岂不过於李邦彦等乎此陛下亲见而熟讲之矣又不待臣愚再三之渎也然南仲尚为两府以宫观居闲延禧尚为两制以名邦自奉虽南仲自择不过如此陛下何正邦彦等罪如彼其审何容南仲等恶如此其恕岂非以南仲父子於艰难之际从陛下日久耶且天子父也羣臣子也举天下之臣皆陛下之子岂复更有亲踈之间乎渊圣不忍辄弃南仲故有今日之悔陛下之於南仲又何有焉若复容之臣恐天下得以私心议陛下也且南仲腐儒延禧孤陋进退出处本不足论臣今切切不已正为陛下惜耳伏望明正典刑与李邦彦白时中吴敏等以示天下之公

御史中丞张守上奏曰臣伏见自崇宁以来外则奸臣擅政内则阉寺弄权相为蔽欺以乱主听卒至祸败宗社几危陛下纂承亲见既覆之车深惩不远之鉴励精政事固宜内外臣寮洗心涤虑精白以承休德而欺罔之风犹未丕变近者特降圣旨为剩员高贵叫称吕源行下收买竹木搭盖席屋出赁等事令御史台体究本台按验并无实状寻具奏闻乞降下告人姓名追呼照对奉圣旨高贵踈放告事人更不追呼臣窃谓此事上闻宜有所自致烦特降睿旨付之有司实赖圣明烛见事情乃加考核设或不付有司便行典宪则一吕源固不足惜人或谓陛下之聪明可欺陛下之命令轻出陛下之赏罚失当一举而三失之所以累圣德者岂细也哉夫以陛下英睿天纵而臣下犹敢诞惑如此则罔上之心可以按见使其得逞则变乱是非以白为黑将何惮而不为伏望陛下特诏有司如系朝廷之上得於告言则诬告之律固当举行如缉捕人直达圣听则罔上之诛不容恕免欲乞圣慈检会本台先奏事理降下姓名以凭按治庶几防微杜渐使小人有所惩戒而欺罔之风息矣

侍御史孙觌奏曰臣伏见女真大帅拥万骑入朔方跨大河直犯京阙忽睹神州隩区金城汤池之高且大也敛兵不动遣使议和将相大臣盍量彼己之势勿亟勿徐示以闲暇使之疑惧有虎口之虞压以重兵不战而威之使去此百全之上计也忽传李纲劫寨之败上惊朝听下骇羣情为之奈何纲本书生素不知战力小图大挑发兵祸以帷幄之臣行穿窬之谋以王者之师为攻劫之计藉令出於敌人不意偶获小利犹为怒敌以误朝廷而狂率无谋漏言於旬日之先提数千兵以入空寨敌围四合尽驱而纳诸隍中无一存者九重帝居宗庙社稷所在而侥幸於一掷滔天之罪车裂以徇死有余诛方从薄罚而太学诸生陈东等聚衆伏阙鼓倡羣小妄谓宰相连结强隣开关延敌欲起李纲复还兵柄俄顷间啸聚数万挝登闻鼓呼声动地手掷瓦砾狙击大臣屠裂中贵人流血满道天子震惧与之召还李纲然後解去自古衰乱板荡大坏书传所载未有如此之甚者也唐德宗时除国子司业阳城为道州刺史太学诸生诣阙请留夫城者道德文行一世标表常率谏官合遏裴延龄不得为宰相名震天下诸生请留以为师范朝廷所当从从之是衆为政也太学者贤士之关礼义之所自出也朝廷衆建师儒营宫室丰饩廪以养士祭酒司业以率其属博士掌训导正録掌规矩恩礼深厚教法明具士当洗心易虑以承上之休德陈东等乃幸天下有大变蔑视官师不告而出怙衆兴讹厚诬朝廷朋比罪人廹胁君父肆行杀戮遂至大乱而李纲不知羞愧尚戴其面立於朝端东安坐学宫洋洋自若失今不治他日必有握兵之臣劫制天子武夫悍卒戕害将帅县杀其令丞郡杀其守尉以衆暴寡必自兹始矣臣承乏国子司业时童贯修建武学落成矣陈东为教谕议率同列献书童贯请车驾临幸其中有不从者遂至讙譁臣闻之曰武学落成何预太学有云顷者乘舆幸太学而武学生例被恩赐此东所以建献书之议盖东狂生不守分义其志止欲图尺寸之柄猖狂不已以至称乱今虽未即典刑当具申学法屏之远方终身不齿为多士之戒无令覆出为恶以阶祸乱天下幸甚御史中丞廖刚乞禁妖教疏曰臣伏覩刑部关报臣寮上言乞修立吃菜事魔条禁务从轻典奉圣旨令刑部看详申尚书省臣谨按王制曰执左道以乱政杀假於鬼神时日卜筮以疑衆杀非乐於杀人为其邪说诡道足以欺惑愚衆使之惟己之从则相率为乱之阶也今之吃菜事魔传习妖教正此之谓臣访闻两浙江东西此风方炽倡自一夫其徒至於千百为羣隂结死党犯罪则人出千钱或五百行赇死则人执柴一枝烧焚不用棺椁衣衾无复丧葬祭祀之事一切务灭人道则其视君臣上下复何有哉此而不痛惩之养成其乱至於用兵讨除则杀人将不可胜数矣宣和间江浙数州已见此事厥鉴未远也臣闻传习事魔为首之人盖有所利而为之诳惑愚民怵以祸福而取其财物谓之教化此最不可恕者推究为首之人峻法治之自当衰息若不分首从槩欲以不应为坐之恐非所以戢奸弭乱也臣谓贫穷而为盗贼情或可恕事魔非廹於不得已也故为邪僻败坏风教之事其措心积虑已不顺矣是故易诱为乱也如被诱之人尚或可以阔略彼为首者虽未有不顺之迹安可轻恕欲望睿旨并送刑部看详施行

吏部侍郎李光论孙觌劄子曰臣伏覩绍兴元年十二月十四日三省同奉圣旨备坐祖宗旧制应赃吏决杖配诸州牢城盖谓军兴之际不免时有科率若更容纵赃吏并缘为奸则民力愈弊此有以见陛下意在生灵深疾贪污命下之日孰不相庆今已累月而诸司按察官循习既久恬不为怪遂使朝廷美意委为空文臣窃痛愤伏自艰难以来朝廷一切姑务涵贷凶贪之徒割剥生灵无所忌惮况朝廷行法当自贵近始臣伏见前知临安府孙觌在任赃污不法远近播传诸司惧其一旦复用则为己害不敢按发觌之为人朝廷所知前後臣僚论列罪大恶稔至辱詈君父甚於仇雠有臣子所不忍闻者陛下贷而不诛又使复典郡寄於觌恩德厚矣乃不悛革益肆无赖到任之初以军期为名拘九邑县令在府勒令出钱共肆万伍千余缗名曰助军不附文历又将亲信使臣毛汝能辟为都监文林郎毛珪权钱塘县令令二人提领本府应干仓场库务偷盗转易不可稽考郡中官僚相顾侧目至有人生五马贵莫受二毛侵之语临安府捉获酤卖私酒百姓其家富厚觌令珪受钱一千贯更不解送所司至帖下本县直行放免又遣所亲姓董人乞觅过新城县百姓唐邦臣等钱一千五百贯皆有迹状除代之後将犒赏库金银钱物与都吏专知官等分受比至得替其公库供帐之物并不发还及将空名度牒官告等移易妄用收附不明监司往来厚加结纳每到发送馈谓之合食日事燕游每会不下百余千以此上下相蒙无缘显露伏望圣慈奋发乾刚出自睿断送大理寺或差台官一员就府置司体究候赃证分明捕逮送狱依法断遣以警具僚其属邑县令及人吏等廹於威势者赃非入已或许其自首庶几远近闻风咸知畏戢实天下幸甚取进止

吏部员外郎陈公辅上疏曰臣闻今日之祸实由公卿大夫无气节忠义不能维持天下国家平时既无忠言直道缓急讵肯伏节死义岂非王安石学术坏之邪议者尚谓安石政事虽不善学术尚可取臣谓安石学术之不善尤甚於政事政事害人才学术害人心三经字说诋诬圣人破碎大道非一端也春秋正名分定褒贬俾乱臣贼子惧安石使学者不治春秋史汉载成败安危存亡理乱为圣君贤相忠臣义士之龟监安石使学者不读史汉王莽之簒扬雄不能死又仕之更为剧秦美新之文安石乃曰雄之仕合於孔子无可无不可之义五季之乱冯道事四姓八君安石乃曰道在五代时最善避难以存身使公卿大夫皆师安石之言宜其无气节忠义也

中书舍人虞允文上言曰臣伏惟神宗皇帝作新官制一清枢密都承旨之班更用士人视仪从列而副都承旨之选与之俱重侍殿庐亲承邃旨武臣之除职清地禁未有踰於此者所以激厉其徒使之趣名节立事功为百世劝也谟烈之传至陛下而丕显丕承之故近岁廖虞弼以非才而用未几罢黜之旨从天而下当时人心咸大和说其後多虚其选不以轻授陛下传祖宗心法之妙显显如此书之国史足为无穷之光今元居实者外廷之议以为本出给使之流未尝历亲民近边差遣而所出入交结皆内侍之雄欺隐御前金帛之讼见历台省未决一旦无尺寸功効亟登清班使将士解体非今日细事又朝廷施行之初不经门下书读致议者阗然益以为疑两日以来物论籍籍不肯置若臣辄拟词以进实负陛下使令之意罪不容诛矣所有词头臣不敢书行

翰林学士汪藻奏曰臣准中书省送到词头一道奉圣旨知高邮军赵士因发运司举留令依旧在任其稽违朝命特降两官苏迟别与差遣令臣撰词进入者右臣窃以人主之柄赏罚而已赏必及善然後人知所劝罚必及恶然後人知所惩未闻且赏且罚而可以为政也谨按赵士始以苏迟赴官不肯受代朝廷怒其稽违朝命特降两官又缘自陈四任堂除粗有劳効及发运使李祜劄子保奏复令在任臣不知朝廷以士为是耶为非耶若以为是则方命不从者尧四凶之罪也不应使之在任若以为非则借留在任者汉循吏之恩也不应使之降官以一士之身而一日之间可赏可罚臣窃惑之且士自陈历任有劳至据其所临推之不去公违诏条不顾义理亦可谓无廉耻甚矣纵方今乏材岂无一人可治高邮如士者耶况新除人别与差遣在任人迁延依旧使有力者交结当权无日不居官无援者待阙及期辄为人所夺有十年不沾一日之禄者宣和之风也今陛下中兴当痛革此弊奈何因士复啓侥幸之门耶臣以为不罢士恐人之效其所为苟欲贪禄则冒耻自陈及计会监司侥幸保奏者皆得之矣此风渐不可长伏望圣慈别择能吏知高邮军或且令苏迟赴任斥去士为後来鄙夫之戒所有赵士依旧在任降两官词头臣未敢撰进

户部侍郎李弥逊上奏曰伏覩近降指挥差新除起居郎莫将充送伴使臣契勘比者金人遣使画地讲和旬月之间礼仪未定中外惶骇人情不安赖陛下圣度刚明曲从羣议断以不疑致使金人屈服致书而去国人欣悦万口一词天下幸甚将轻儇不端素无所守揣摩迎合侥幸一时意为身谋不恤社稷之计而使将与宾客言深恐将遂非文过奸谀不悛观望反覆隂揺敌情上负陛下圣孝爱亲之念况将越次而迁已咈公议遽委使节俯示曲全为将计则善矣非国家之福也伏望陛下更加圣虑罢将送伴使别选忠信之人协济国事臣职在论思苟有所见不敢缄默冒渎圣聪不任恐惧战越屏营之至

时金遣使要以难行之礼秦桧为相力赞屈己之说外议羣起计虽定而未敢行会龙如渊说桧宜择人为台官使击去异论则事遂矣於是如渊施廷臣莫将皆据要地人皆骇慢吏部侍郎晏敦复上疏言前日如渊以附会和议得中丞今施廷臣又以此跻横榻衆论沸腾方且切齿莫将又以此擢右史夫如渊廷臣庸人但知观望将则奸人也陛下奈何与此辈断国论乎乞加斥逐杜羣枉门力为自治自强之策

金遣使议和监察御史施廷臣抗章力赞和议吏部尚书张焘率侍郎晏敦复上疏曰仰惟陛下痛梓宫未还两宫未复不惮屈己与敌议和特以衆论未同故未敢轻屈尔幸小大之臣无复异议从容献纳庶几天听为回卒不敢屈此宗社之福也彼施廷臣乃务迎合辄敢抗章力赞此议姑为一身进用之资不恤君父屈辱之耻罪不容诛

时边报王伦来归殿中侍御史黄龟年劾桧专主和议沮止恢复植党专权渐不可长乃上书曰臣闻一言而尽事君之道曰忠罪莫大於欺君一言而尽辅政之道曰公罪莫大於私己臣人者背公而徇私则刑赏僭滥虑人主之照其奸则合党缔交相与比周荧惑主听故附下罔上之党盛而威福之柄下移祸有不可胜言者伏见秦桧还自金国陛下骤任不一年而超至宰辅乃不顾国家盗威福在己欲永塞言路书上桧罢并劾桧党王?王昞王守道皆罢之桧罢仍授观文殿大学士提举江州太平观官如故龟年又奏曰比论秦桧徇私欺君合正典刑投诸裔土以御魑魅今乃任便居住虽陛下曲全大臣之礼奈桧奸状暴露复宠以儒学最上职名俾优游琳馆听其自如律断羣盗必分首从为之从者皆已伏诛独置渠魁可乎又曰臣闻恩莫隆於父子义莫重於君臣不义则後其君不仁则遗其亲君亲既然则何忌惮而不为桧厚貌深情矫言伪行进廹君臣之势阳为面从退恃朋比之奸隂谋沮格上不畏陛下中不畏大臣下不畏天下之议无忌惮如此欺君私已有一即可黜况桧之欺与私显着者为多乎章凡三上遂褫桧职

孝宗淳熙六年夏大旱诏监司郡守条具民间利病知南康军朱熹上疏言天下之务莫大於恤民而恤民之本在人君正心术以立纪纲盖天下之纪纲不能以自立必人主之心术公平正大无偏党反侧之私然後有所系立君心不能以自正必亲贤臣远小人讲明义理之归闭塞私邪之路然後乃可得而正今宰相台省师傅宾友谏诤之臣皆失其职而陛下所与亲密谋议者不过一二近习之臣上以蛊惑陛下之心志使陛下不信先王之大道而说於功利之卑说不乐庄士之谠言而安於私?之鄙态下则招集天下士大夫之无耻者文武彚分各入其门所喜则隂为引援擢寘清显所恶则密行訾毁公肆挤排交通货赂所盗者皆陛下之财所窃者皆陛下之柄陛下所谓宰相师傅宾友谏诤之臣或反出其门墙承望其风旨其幸能自立者亦不过龊龊自守而未尝敢出一言以斥之其甚畏公论者乃能略警逐其党之一二既不能深有所伤而终亦不敢正言以捣其囊橐窟穴之所在势成威立中外靡然向之使陛下之号令黜陟不复出於朝廷而出於一二人之门名为陛下独断而实此一二人隂执其柄莫大之祸必至之忧近在朝夕而陛下独未之知也

孝宗时熹提举浙东常平茶盐公事奏知台州唐仲友违法促限催税搔扰饥民事状曰臣昨访闻知台州唐仲友催税急廹致得民户流移等事即具大略奏闻今廵历到本州天台县据人户遮道陈诉本县夏税绢一万二千余匹钱三万六千余贯缘本州催促严峻六月下旬已纳及绢五千五百余匹钱二万四千余贯而守臣唐仲友嗔怪知县赵公植催理迟缓差人下县追请赴州县人闻之相与号泣遮拦公植回县情愿各催户下所欠零税绢二千五百匹限十日内赴州送纳方得放免仲友遂专牒县尉康及祖催纳零欠更不照应三限条法及近日累降指挥牒内明言要在六月终以前一切数足又牒县尉催淳熙七年八年残欠官物专差人吏在县监督及节次差下承局禁子等人络绎在道乞觅搔扰无所不至又据宁海人户论诉本州专差天台主簿张伯温及州吏在县催督去年残米下户丁税百端搔扰本司见行追问未到而闻张伯温在宁海县追呼廹急本县人户不堪其扰相与羣聚喧噪欲行殴击伯温知之仅得走免臣窃惟台州频年灾伤民力凋弊仲友儒臣幸得蒙恩典郡专以布宣德泽摩抚疲瘵为职而乃舞智徇私动乖仁恕在法夏税省限至八月三十日下限方满近来户部擅行指挥必要七月尽数到库已是违法而仲友乃於户部所促之限又促一月公行文移督廹属县顿辱良吏苦虞饥民使千里之人愁怨叹息无所告诉甚失圣朝所以选用贤良惠恤鳏寡之本意又况方此饥馑人心易揺万一果然生事不知何以弹压臣虽踈贱误蒙任使职在刺举不敢不言欲望圣慈先将仲友亟赐罢黜以慰邦人之望其不公不法事件臣当一面审实以闻须至奏闻者

熹又按唐仲友状曰臣猥以踈贱叨被使令虽衰病之余精力不逮而驱驰劳瘁不敢顷刻自安者诚以陛下知遇之深而思有以仰报万分也今者不幸不得其职臣实有罪无所逃刑然有血诚敢勤天听臣昨在绍兴府道间闻得台州守臣唐仲友催税刻急民多流移即於七月十九日具状奏闻至二十三日入本州界又得其实再以状奏至二十七日又得其贪汚淫虐蓄养亡命事状数件复具条奏窃谓圣明威断必不容贷雷霆震击将不旋踵而侧听两旬未奉处分仲友始者自知罪赃应死亦甚皇恐此数日来忽复舒肆追呼工匠言语譸张又遣客将传语通判赵善汲云已得指挥差浙西提刑前来体究未可引断窃详上件事理元系本司奏劾若有指挥合是本司被受本司既无被受仲友何缘闻知便敢传布意欲施行观此气象若非有人隂为主张擿语消息仲友罪人何敢遽然如此是则不唯臣窃惑之而此州阖境千里前日欢呼鼓舞之民莫不人怀疑惧懔乎如虎兕之将复出於柙也臣伏见仲友本贯婺州其亡弟之妻王氏见随仲友同在郡舍仲友近日又为吏部尚书侍御史所荐而其支党共为贪虐之人又皆台省要官子弟亲戚况仲友为人隂狡有素事穷势廹干求请托何所不为窃虑以此之故党援衆多曲为掩蔽使臣孤忠无路上达有以仰累日月之明兼衢婺明州灾伤极重而处州士民近亦告急臣欲自此遍走诸州计度捄荒事务而台州之人以仲友未罢恐其一旦复出为恶邀留臣车不容起发臣遂不免申尚书省且住本州恭俟奏报窃虑违程日久按行迟缓有失数州饥民之望仰贻陛下宵旰之忧静言本末由臣愚闇见事迟晚既不能及早按劾致留天诛又不能阿徇权豪共为欺蔽有此二罪难以复居官次顾以本路饥民阽於沟壑未敢自劾谨复具此曲折昧死奏闻欲乞睿断先将仲友早赐罢黜付之典狱根勘行遣以谢台州之民然後申诏攸司议臣之罪重寘典宪以谢仲友之党臣不胜幸甚干犯天威无任恐惧战悚之至须至奏闻者

时赵汝愚乞按提刑吴宗旦运判张伯垓疏曰臣闻身修而后家齐家齐而后国治未有其身不修而能齐其家其家不齐而能治其国者也谨按知嘉州张伯垓到任以来为政苛急督责财赋人多致死纵容子弟亲随干预政事交通货赂出入倡馆丑声四闻初缘提点刑狱吴宗旦与之结姻遂相?狎每用妓乐燕饮常至达旦驯致两家子弟人有所私衆皆指名不敢尘渎今岁上元诸郡皆不敢燕集唯闻嘉州与提刑司张灯以多相胜连夕游宴肆为欢乐场务官司俱被科扰其後宗旦不避亲嫌谬以伯垓为臧最遂误朝廷除授就陞本路运判呼索从物并要如法近闻两属官管押衙兵方到客次伯垓亲随数人遽执衙兵司系缚箠打取索钱物至数百千两属官见之遂慙而退运司远接舟船人从自有条例更於嘉州诸县须索船钱寺院科取夫脚各有定数不知复作何用初政如此人将何堪今一路官吏百姓闻其先声无不震恐臣谬将使指理难坐视伏望圣慈将吴宗旦张伯垓特赐罢黜使监司郡守咸知修身齐家之道以惠远民幸甚

汝愚又按汀守赵汝劼奏曰臣契勘本路汀州其地嶮僻其俗暴悍素号难治稍失调御辄敢数百为羣依山阻险抗拒官司为守臣者宜得寛猛相济善抚柔其民者留意惠养庶几上下相安幸於无事今访闻得守臣赵汝劼自到任以来贪淫暴纵日事游宴不恤其民催督诸县积年欠负急於星火去秋虽蒙朝廷罢免军器物料本州不敢催理却以旧欠为名抑令诸县认纳如未罢免之数诸县既无军器科名往往复苛取暴敛以塞其意至有知县不堪其苦欲自缢而死者本州两狱禁系欠负之人饥饿而死者前後盖以百数却将所收钱物恣为妄费今岁上元买琉璃灯至数千盏所费万余缗所爱官奴号蔡素嫔及随行私仆皆交通关节货赂公行一郡之政惟素嫔之言是听委任进纳人司理张珙及清流县丞曾注使权职官皆招权纳赂妄作威福凡暴虐刻薄之政二人者实助之然也本州久阙推官又司理已过满半年以上代者恐违年遣人呼索迓吏汝劼辄追其人叱而去之其私於二人如此臣等恐其更有不公不法事件除已差官前去体究外今一郡之人如在汤火之中朝夕不能自保窃恐别致生事欲望圣慈特降指挥将汝劼张珙曾注先赐罢斥一方幸甚

汝愚又缴韩彦质除知临安府奏曰臣窃惟临安虽号为驻跸之地其实事体所关盖与神州无异凡为守臣者谓宜精选公忠端亮深知治体者为之所补盖非他郡比也而近岁以来颇乖选任所用如吴渊辈例皆掊克货财交结权幸以自封殖至於一郡政刑纪纲法度无不大坏所欠行户钱物家家以千万计吴渊方有宫观之命臣闻闾里之间无不欢呼鼓舞人人举手加额以为陛下圣明至有逐行逐户率敛钱物市酒相庆者此其情盖可见也数日以来未曾除代上自士大夫下至阖境百姓皆谓朝廷不轻谋帅必得公忠端亮深知治体之人庶几稍革前日之弊而命下之日卒用彦质臣恐都人愈失望矣臣与彦质犹未相识臣亦不能深知其才行但以一事观之臣故知其不可始缘今夏都城遗火吴渊自知无所逃罪遂嫁祸於民居建为拆屋之说是时一城大扰百姓怨嗟然犹有可诿者谓可暂劳而永逸也今闻彦质效尤复欲自都门之外至镇江府沿路民居屋宇并要除拆数尺於是数郡之民又大惊扰怨嗟盈道所不忍闻而彦质又不能周密颇漏其意至於道路相传皆谓翠华不日临幸人言籍籍遂不可掩诚恐邻国闻之所系顾不重哉加之彦质此行实与北使俱往万一北使所至或有得於观听之间亦岂能无疑也臣以是知彦质以谋国则甚踈以临民则甚扰以事上则不忠其意不过欲托为夸大可喜之说以迎合陛下之意而窃取美官尔其实非能为国家深计也陛下英明天纵如揭日月彦质情状岂不洞见今乃付以京尹之任宠以秘殿之名望其能体国爱民臣知其不能矣臣愚伏望圣慈收还新命精选良吏更定规模庶几渐复祖宗之制亦使要功生事为国敛怨之人自今稍知惩创天下幸甚

汝愚又按永福知县高?罗源县尉龚史良奏曰臣等窃惟国家之治专以仁厚寛恕为本张官置吏凡以为民其间有奉职失当致百姓有无辜而死者臣等职在按察不敢隐默臣等伏见本州去岁丰熟今岁米价不至甚贵永福县在市白米每斗不过二百三十文足自不须赈粜官米知县事宣教郎高?擅作常平米出粜其减价太低又措置无术六月二十日有男子妇人小儿约五千余人拥并入县互相蹂践至林全等死者七人伤者一人又罗源县先有行者光润因带银货入城中涂为盗所杀本县尉廸功郎龚史良疑是邻近景迹人项德为盗遂并捕其子受僧就本厅逐日讯勘经涉二十余日终无赃证又不依条申解本县致项德被苦身死本州除已追合千人送狱根勘依条施行及将高?先次对移怀安县丞外其高?龚史良虽是缘公致罪情在可矜然事干人命不容但已伏望圣慈特赐黜责以谢无辜之民

吏部郎官范成大奏曰臣伏覩中书省録黄指挥宋贶召赴行在臣谓率土之滨莫非王臣陛下欲见一臣寮何所不可天鉴之下将无所逃用舍废置皆未可知固无必不可见之理但臣采之公议有不得而默者契勘宋贶当秦桧柄国之时号为亲昵用事为世指目章章尤显者士大夫丑其姓名于今有年矣臣取会前後章疏奸汚之状固不一端为奉使则兴贩北货摄京府则强略倡优任版曹则买诸军之银领赡军则受辟官之赂司建康留钥则专为权门起造园宅如此之类未易槩举亦未暇论也究其始初罢逐之由正缘司计不职以致左帑阙乏支遣不行至用临安公使库及激赏赡军等库钱物那移又勘虚旁令军人自往漕司支请若漕司无钱几致生事臣寮论其身为计臣经画如此是时桧犹无恙而贶已斥矣则其才术已试大缪明白如此今闻忽有召命窃恐或谓其有富国才术欺陛下者只考元罢户部因由则是非虚实灼然可见臣闻人才难得弗忍终弃圣人之用心也使君子之人而偶罣宪网固当扙拭而进之使小人而有才亦可覆其玷缺驾驭以驱使之今以贶为君子而偶罣宪网邪则平生奸汚之声徧于海隅矣以为小人而有才者耶则当兵衅未开之前朝廷积富之後从容版曹而使帑藏空乏至以虚旁拨遣军人亦可骇矣窃恐一旦进用不惟无益於国其余党类帖息伏潜者皆将动心经营侥幸复进徒使疑议四起又费弹压臣恭惟陛下昭德塞违以临照百官正欲安靖国人纯一风俗而已将来贶或有所除授必致衆论纷纷以发其不靖之机臣蒙被陛下擢寘西掖正典书命比之诸臣尤不当缄默伏惟圣慈储神委照揽臣此章特留圣念别赐处分不胜幸甚成大又上劄子曰臣闻圣人在上所以虚已以来天下之言者盖欲广见闻资啓沃以辅聪明之所未及也至於朝变夕改乘时射利之徒候伺上意耳剽口传为迎合之说取容一时以钓爵位者将安用之哉国家之於北敌可谓血雠矣是雠也天地神明社稷苍生其谁不知陛下受太上之托荷列圣之休不忘北向以雪宗庙大耻可谓有志矣是志也天地神明社稷苍生亦其谁不知乃宸谟圣策甫欲有所设施而一时射利之徒如前所云者即便髣髴指意争献迎合之说繙旧史以谈计谟检方志以述地理询北客以撰事机走权门以伺报应如是而已圣朝以其说之惓惓不吝赏激至有布衣补官而去者甚衆一人得志转相倡和竞以迎逢为进身事业传播既广四方翕然泄陛下之神机漏朝廷之密指甚非国家之利也伏望圣慈与腹心辅臣思大计之甚重审先务之当行日夜淬厉自图实効凡迎合之虚言取悦一时之听无益於国而徒利其身者不必更诱而进之以开幸门而玩大谋天下幸甚

历代名臣奏议卷一百八十三








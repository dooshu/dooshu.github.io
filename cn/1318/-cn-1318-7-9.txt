王探花判



昔探花郎王刚，中为御史，出巡福建龙溪。张生与邻女私通，被获到司，供词各成四六判章。王公见檐前蛛网悬蝶，指曰：「汝能赋此乎？」张生吟曰：



只因赋性太颠狂，游遍花间觅遍香。



今日误投罗网里，脱身便是探花郎。



王公悦，又指竹帘谓女曰：「汝试赋之。」遂吟云：



绿筠劈破条条直，红线经开眼眼奇。



为爱如花成片段，致令直节有参差。



公见二人供称，俱未议婚，谓众曰：「天生一对，才美两全，宜家宜室，可结姻缘。」提笔即判云：



佳人才子两相宜，致福端由祸所基。



求作夫妻谐老愿，不劳钻穴隙相窥。



当日放之宁家。时人称御史曰王方便。




○玉华宫山铭

顺访峒山，镌芳金石。道光轩驾，声流姬迹。矧此崇岩，介通帝宅。峻侔铜柱，祥韬金碧。饮渭南通，鸣岐西格。炎生肇授，彤暑初融，高明叶宇，卜揆裁宫。凤标衔露，鸟跂扪空。丹谿缭绕，旋树玲珑。迳分馀雪，岭界斜虹。流花缛景，清籁嘶风。波移控鲤，云飞御鹤。沈沈松嶝，萋萋兰幕。雾宿重峦，寒生洞壑。峰高鸟路，月对林垂。交藤散绿，悬镜成规。鹓归绕蕣，凤下标椅。崖依注藓，池涵卷葹。广运尧心，式昭夏谚。端灵养白，申歌秘殿。菌阁流霜，椒台凝霰。玉荣（阙）赏，瑶池肆宴。福寿无双，华封斯荐。


○论相

吕公善相人，言女吕後当大贵，宜以配季。季後为天子，吕後复称制天下，王吕氏子弟，悉以大国。隋文帝相工来和辈数人，亦言当为帝者，後篡窃果得之。诚相法之不谬矣。吕氏自称制通为後，凡二十馀年间，隋文自篡至灭，凡三十六年间，男女族属，杀灭殆尽。当秦末，吕氏大族也，周末，杨氏为八柱国，公侯相袭久矣，一旦以一女子一男子偷窃位号，不三二十年间，壮老婴儿，皆不得其死。不知一女子为吕氏之福耶，为祸耶？一男子为杨氏之祸耶，为福耶？得一时之贵，灭百世之族，彼知相法者，当曰此必为吕氏、杨氏之祸，乃可为善相人矣。今断一指得四海，凡人不欲为，况以一女子一男子易一族哉。余读荀卿《非相》，因感吕氏、杨氏，知卿为大儒矣。


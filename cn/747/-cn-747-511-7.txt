○谢借飞龙马二匹状

右，中使某至，奉敕旨，借臣前件马至京兆府界者。王人在门，天骥临路。宠光荐及，行色增辉。上感恩私，何阶答效。自臣叨承戎寄，累轸皇慈。念输力於外藩，降逸才於内厩。分忧未酬於圣主，代劳已及於微臣。虽驽钝莫施，而疲羸顿解。再驰犹勤於远道，三接已及於帝畿。即以某日至京兆府界，回瞻魏阙，目断白；祗事王程，指期丹徼。无任感恋之至。


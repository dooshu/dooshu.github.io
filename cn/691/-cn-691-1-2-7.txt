◎关庙签兆

陶文毅公尝言，湖南有巡抚某，平时敬奉关帝，每元旦，先赴关庙行香求签，问本年休咎，无不应验。一年元旦，求签得"十八滩头说与君"之句，因有戒心。是年，虽遇浅水平流，亦必舍舟而轿。秋间，为候七一案，星使按临，欲舟行，某不可，乃以关庙签语告之，星使勉从，而心不喜。未几，贵州铅厂事发，有某受赃事，某不承认，而司阍之李奴必欲扳其主人。时李已受刑，两足委顿。主仆方争辨不休，星使厉声曰："十八滩头之神签验矣。李字，十八也，委顿于地，滩也，据供此银送与主人，是送与君也，关帝早知有此劫数，公何辨焉？"某始悚然款服，案遂定。某为吾乡大吏，甚有能声，所惜者近利耳。余尚及见其人也。


送杨少府赴选





大国置衡镜，[一]准平天地心。群贤无邪人，朗鉴穷清深。[二]吾君咏《南风》，[三]衮冕弹鸣琴。[四]时泰多美士，[五]京国会缨簪。山苗落涧底，幽松出高岑。[六]夫子有盛才，主司得球琳。[七]流水非郑曲，[八]前行遇知音。衣工剪绮绣，一误伤千金。何惜刀尺余，不裁寒女衾?我非弹冠者，[九]感别但开襟。空谷无白驹，[十]贤人岂悲吟。大道安弃物，时来或招寻。尔见山吏部，[十一]当应无陆沉。[十二]

[一]庾信《代人乞致仕表》：“出拥干旄，入参衡镜。”



[二]陆机诗：“朗鉴岂远假。”吕延济注：“朗，明也。鉴，镜也。”



[三]《淮南子》：“舜为天子，弹五弦之琴，歌《南风》之诗，而天下治。”



[四]《仪礼》：天子衮冕负斧依。《左传》：“衮冕黻珽。”杜预注：“衮，画衣也。冕，冠也。”孔颖达《正义》：“画衣，谓画龙于衣也。”毛苌《诗传》：“衮冕者，君之上服也。”



[五]任昉诗：“时泰玉阶平。”



[六]左思《咏史》诗：“郁郁涧底松，离离山上苗。”以兴起“世胄蹑高位，英俊沉下僚”之意。太白反而用之，以喻因才器使，高下各得其宜也。陆机诗：“长秀被高岑。”



[七]《淮南子》：“西北方之美者，有昆仑之球、琳、琅玕焉。”高诱注：“球、琳、琅玕，皆美玉也。”



[八]《吕氏春秋》：伯牙鼓琴，钟子期听之，志在流水。钟子期曰：“善哉乎鼓琴，汤汤乎若流水。”《史记》：郑、卫之曲，动而心淫。



[九]《汉书》：王吉与贡禹为友，世称“王阳在位，贡禹弹冠”，言其取舍同也。



[十]毛苌《诗传》：白驹，大夫刺宣王也。宣王之末，不能用贤，贤人有乘白驹而去者。其末章云：“皎皎白驹，在彼空谷。生刍一束，其人如玉。毋金玉尔音，而有遐心。”《传》云：“空，大也。”



[十一]《晋书》：山涛为吏部尚书，前后选举，周遍内外，而并得其才。涛所奏甄拔人物，各为题目，时称山公启事。



[十二]《庄子》：“是陆沉者也。”郭象注：“人中隐者，譬无水而沉也。”






汪应辰　太上皇帝合端午帖子词

道大光今古，功成付圣明。

超然群物表，但见四时行。

汪应辰

汪应辰　太上皇帝合端午帖子词

漏转铜壶永，风来玉殿清。

天申佳节近，比屋尽欢声。

汪应辰

汪应辰　太上皇帝合端午帖子词

外物虽无累，诚心每在民。

薰风能解愠，亦足助尧仁。

汪应辰

汪应辰　太上皇帝合端午帖子词

金碧丛中翠艾垂。正当午日一朝时。

君王自进长生缕，细剪菖蒲泛玉卮。

汪应辰

汪应辰　太上皇帝合端午帖子词

弦歌密意寄南风，岂易形容长养功。

地厚天高何以报，祝尧惟有寿无穷。

汪应辰

汪应辰　太上皇帝合端午帖子词

飞来峰下水泉清，台沼经营不日成。

胜境自超尘世外，何须方士觅蓬瀛。

汪应辰

汪应辰　太上皇帝合端午帖子词

火德方居夏，端符帝运亨。

化工初不宰，继照付重明。

汪应辰

汪应辰　太上皇帝合端午帖子词

和乐天申节，雍容物外身。

群生蒙长养，谁复识尧仁。

汪应辰

汪应辰　太上皇帝合端午帖子词

水殿风来细，槐庭日度迟。

对心无外累，动息自随时。

汪应辰

汪应辰　太上皇帝合端午帖子词

圣治从来本好生，拟销剑戟助农耕。

此心自与天无间，岂侍丹缯始辟兵。

汪应辰

汪应辰　太上皇帝合端午帖子词

年年时节近天申，喜气欢声逐日新。

请祝圣人如一口，定知德寿万年春。

汪应辰

汪应辰　太上皇帝合端午帖子词

冷泉堂上湖山胜，聚景园中草木芳。

万物欣欣供燕乐，自然祥暑变清凉。

汪应辰


◎鬼畏老儒

盛孟岩中丞（崇）言：某乡有某甲，幼子为鬼所凭，索酒食冥资无餍。延道土，符咒不能禁，某豪拥金百万，人目为财星，因邀以制，辄被秽詈。适有老儒过其门，进询之，鬼避舍去。老儒出，鬼复来。或以问鬼，答曰："老儒虽淹蹇寒衿，已五世为人，三魂六魄俱全。若某豪，初轮回人道，吾何畏之？近世孽生太繁，魂魄全者甚少，故愚蠢乖戾者多。凡蔑三网、夷五伦，无恻隐羞恶辞让是非之心，皆甫脱毛角者也。读书少即了了，乃前生读过，今生温故而已。"或又问："梨园子弟数龄即能演唱，殆亦前世习之乎？"鬼曰："莺歌燕舞，非其本质欤？"言虽恶谑，理或有之。德清蔡生甫太吏（之定），忠信慈爱出于性成，幼即持《大悲楞严咒》，每日必诵一遍。今殆数十年，行住不辍。自知前生为杭州盐桥念佛老妪，故京师同官戏呼为蔡老太婆。具见人之秉性善恶，实由本来面目也。


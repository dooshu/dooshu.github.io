○谢高昌王送沙弥及国书绫绢等启

奘闻江海遐深，济之者必凭舟楫；群生滞惑，导之者实假圣言。是以如来运一子之大悲，生兹秽土；镜三明之慧日，朗此幽昏。慈荫有顶之天，法雨润三千之界，利安已讫，舍应归真。遗教东流，六百馀祀。腾会振辉於吴洛，谶什锺美於秦凉，不坠元风，咸匡胜业。但远人来译，音训不同，去圣时遥，义类差舛。遂使双林一味之旨，分成当现二常；他化不二之宗，析为南北两道；纷纭争论，凡数百年，率土怀疑，莫有匠决。元奘宿因有庆，早豫缁门；负笈从师，年将二纪；名贤胜友，备悉谘询；大小乘宗，略得披览：未尝不执卷踌躇，捧经傺，望给园而翘足，想鹫岭而载怀。欲一拜临，启伸宿惑，然知寸管不可窥天，小蠡难为酌海，但不能弃此微诚，是以束装取路，经涂荏苒，遂到伊吾。

伏惟大王禀天地之淳和，资二仪之淑气，垂衣作王，子育苍生，东抵大国之风，西抚百戎之俗，楼兰、月氏之地，车师、狼望之乡，并被深仁，俱沾厚德。加以钦贤爱士，好善流慈，忧矜远来，曲令引接。既而至止，渥惠逾深，赐以话言，阐扬法义。又蒙降结娣季之缘，敦奖友于之念，并遗书西域二十馀番，煦饰殷勤，令递饯送。又愍西游茕独，雪路凄寒，爰下明敕，度沙弥四人，以为侍伴。法服绵帽，裘毯鞋袜，五十馀事，及绫绢金银钱等，令充二十年往还之资。伏对惊惭，不知启处。决交河之水，此泽非多；举葱岭之山，方恩岂重？悬度凌溪之险，不复为忧；天梯道树之乡，瞻礼非晚。倘蒙允遂，则谁之力焉？王之恩也！然後展谒众师，禀承正法，归还翻译，广布未闻。翦邪见之稠林，绝异端之穿凿，补像化之遗阙，定元门之指南。庶此微功，用答殊泽。又前涂既远，不获久留，明日辞违，预增凄断。不任铭荷，谨启谢闻。


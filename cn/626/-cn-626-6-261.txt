张参将如兰五首

【淮阴祠二首】

剑锷模糊洗血痕，颓垣如见旧精魂。

谁知廖廓无双士，犹自徘徊一饭恩。

咳唾河山归赤帝，解推衣食误王孙。

吁嗟此意空千古，淮水凄凉白日昏。

天心草草用英雄，把钓应难比梦熊。

宰肉有谋偏蹑足，分羹可忍况藏弓。

谋臣无计留高鸟，猛士空劳咏《大风。

蒯彻徉狂栾布少，何人哭向未央宫。

【过管夷吾三归台】

微管勋名贲草莱，齐原东望起高台。

当时直向前车死，此地应须左衽来。

九合既能扶日毂，三归何碍倚云堆。

有人衰草长堤下，几度西风感叹回。

【吴门夜泊】

夜暗归云绕柁牙，江涵星影雁团沙。

行人怅望苏台柳，曾与吴王扫落花。

【步虚词天妃宫作】

春入仙宫放碧桃，月华一点映初潮。

夜中斗柄方移转，云外仙童弄玉箫。


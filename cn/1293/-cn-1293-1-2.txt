○万树词

格调之舛，明词为甚，国初诸家，亦尚不免。盖奉程张二家啸馀图谱为式，踵讹袭陋，如行云雾中。康熙初，宜兴万红友［树］断断辨证，定为词律，廓清之功不小。惜所收各调，错漏尚多。其所自著，亦鲜杰作。殆与考据家罕工古文相似。兰泉司寇词综，仅录其浣溪沙一阕。尚有好事近云：“忍泪送君行，江上青山斜矗。别酒一杯还暖，恨风帆催促。无情画舸疾於飞，一水渐拖绿。欲上小楼凝望，又垂杨遮目。”［此词或传万锦雯作。］踏莎行云：“叶打星窗，雁鸣飙馆。便凄凉煞无人管。前尘昨梦不堪提，素颜青鬓都来换。宝袜香存，彩笺音断。细将心事灯前算。三年有半为伊愁，人生能几三年半。”差有意致。


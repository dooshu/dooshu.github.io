其五十四





倚剑登高台，[一]悠悠送春目。[二]

苍榛蔽层丘，琼草隐深谷。[三]

凤鸟鸣西海，欲集无珍木。[四]

鸒斯得所居，蒿下盈万族。[五]

晋风日已颓，穷途方恸哭。[六]

[一]江淹诗：“倚剑临八荒。”李周翰注：“倚，佩也。”



[二]谢眺诗：“远近送春目。”



[三]庾阐诗：“琼草蔽神丘。”



[四]刘桢诗：“珍木郁苍苍。”张铣注：“珍木，谓珍异之木。”



[五]《尔雅》：“鸒斯，鹎鶋。”郭璞注：“鸦鸟也，小而多群，腹下白，江东亦呼为鹎乌。”郑樵注：“亦谓之雅乌。盖雀类，差小，多群飞，食谷粟，俗呼必乌。”江淹诗：“鸒斯蒿下飞。”



[六]《晋书》：“阮籍时率意独驾，不由径路，车迹所穷，辄恸哭而反。”



萧士赟曰：三四比小人据高位，而君子在野。五句至八句谓当时君子亦有用世之意，而在朝无君子以安之，反不如小人之得位，呼俦引类，至于万族之多也。末句借晋为喻，君子道消，风俗颓靡，若阮籍途穷恸哭，毋乃见事之晚乎!






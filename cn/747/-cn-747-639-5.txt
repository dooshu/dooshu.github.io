○故检校工部员外郎任君墓志铭

君讳佶，字叔正，乐安人，殿中侍御史元植之孙，灵府功曹日新之子。君少遭父丧，养母以孝称。京兆尹崔光远表试左清道率府兵曹参军，敕摄富平县尉知县事。及克复京师，以功授成都府犀浦县丞，又以优授泾阳县尉。会吐蕃犯都，代宗幸陕州，君召募吏人保守佛寺，寇不敢逼，擢为本县令，充渭北十县团练使。及驾还京，为同列潜构，功不得论。仆射裴冕冤而奏之，得长安县尉。转本县丞，历太府寺丞。未几，迁监察御史京畿馆驿使判官。中书侍郎元载为潭漕使，请为判官。转殿中侍御史，又检校工部员外郎兼侍御史判官如故。元载得罪，君左授建州建安尉。及杨炎入相，君以书戒之，由是杨怒而不用。又移虔州司户，再授信州司马。观察使鲍防以为判官权知饶州事。遘疾归，卒於信州。权窆於州西原。有诗两卷。前娶宗王氏女，生男冀，为州司法参军，三女各为士妻。後娶杜氏女，生子三人，曰溆、曰羡、曰并，女五人，长女嫁长洲尉源咸季，次女适权颖，三女早卒，少女二人未许嫁。溆历佐大府，以吏能有声，为度支振武营田使，得试协律郎，摄监察御史。元和十四年，杜氏卒，溆乃自信州奉府君之丧，合葬於万年杨村，从先人旧茔。溆尝与翱同事岭南府，翱知溆之才，亟荐於时，故溆来请志。铭曰：

士生於时兮，所贵者才。有才无命兮，古今所哀。噫！


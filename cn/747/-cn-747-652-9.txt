○屯田官考绩判

戊为营田使申屯田官，考课违常限，省司不收。辞云：待农事毕，方知殿最。

要会有期，诚宜献状，籍敛未入，何以稽功。戊也将俟农收，方明绩用。三时罔害，然有别於耗登；五稼未终，安可议其诛赏。当从责实，宁俾课虚，苟欲考於岁成，姑合毕其田事。虽贤能是献，比要宜及於计偕；而稼穑其难，收功当俟於协入。详徵著令，固有常规，农扈之政不乖，兰省之非斯在。


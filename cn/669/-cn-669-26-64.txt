64　嚴延年劾奏霍光擅廢立　嚴延年女爲昌邑王妻　漢宣帝時有三大議論


「嚴延年劾奏霍光『擅廢立，無人臣禮，不道』。奏雖寢，朝廷肅焉。」見酷吏嚴延年傳。吕成公謂：「大哉，延年之奏也。自夷、齊之後，一人而已。」沙隨程氏謂：延年女羅紨爲昌邑王賀妻，生子女持轡。惟漢人風俗之厚，故不以爲嫌。全云：「羅紨事，見昌邑王傳。」又云：「此别一嚴延年也，沙隨誤矣。」又云：「是時有二嚴延年，其劾奏霍光者，時爲侍御史，後爲太守，坐誅，漢書有傳，字次卿。其以女適賀者，乃執金吾也，見於漢書百官公卿表，字長孫。故昌邑王傳特稱其長孫之字以别之。」王元石名介，金華人。曰：「宣帝時有大議論三：延年以不道劾光，夏侯勝言武帝不宜立廟樂，有司謚故太子曰戾，皆後世有所不能。」【原注】劉應起時可奏疏謂：「當使近習畏輔相，輔相畏臺諫，若申屠嘉能使近習畏之，若嚴延年能使輔相畏之。」

【元圻案】武五子傳：「臣敞閲至子女持轡，故王跪曰：『持轡母，嚴長孫女也。』臣敞故知執金吾嚴延年字長孫，女羅紨，前爲故王妻。」〇夏侯勝傳：「宣帝初即位，欲褒先帝，群臣大議廷中，少府勝獨曰：『武帝雖有攘四夷、廣土斥境之功，然多殺士衆，竭民財力，奢泰亡度，天下虚耗，亡德澤於民，不宜立廟樂。』」〇武五子戾太子據傳：「太子有遺孫一人，史皇孫子，王夫人男，年十八即尊位，是爲孝宣帝。帝詔曰：『故皇太子在湖，未有謚號，歲時祠，其議謚，置園邑。』有司奏請：『親謚宜曰悼〔一〕，母曰悼后，故皇太子謚曰戾，史良娣曰戾夫人。』」

〔一〕「悼」下原衍「皇」字，據中華本漢書卷六三武五子傳删。






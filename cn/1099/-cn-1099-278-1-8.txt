○與楊夢山司馬論兵事 【 練土兵】

今時政禦虜為急、勝敵之方、練兵為要。其尤要者。則練土兵是也。古稱幽燕為天下精兵處。李牧樂毅用之。滅狄降齊。皆此類也。豈今遽不可用哉。庚戌之役。倉卒調遣。遠至陝西。此可偶一為之爾。乃至今歲以為常。夫征夫行數千里。可謂勞矣。勞則怨。守戍至歷歲時。可謂久矣。久則惰。以怨惰之人。當不時竊發鴛黠之虜其不能守固戰勝豈待臨時而知哉而况其行住之侵犯。供億之浩繁。意外之虞。亦不可測。是豈可常可繼也。或謂客兵卻。則後責可憂。而不知此輩留則後功亦難保也故不如倣唐府兵之制。沿邊壯丁。皆籍為兵。無事則安家務農。有警則召集防守即以客兵之費給之則彼既為法驅。兼為家計。其實心防守。勇於赴敵可知矣。不給則於天津霸州河間永平。各以鄉民散練於州縣。聽調於兵備。而以河南山東義勇工食。給之一如上法。併力禦虜。庶可為永久之圖也。自大寧內徙。京師遂露左肩虜一來即至關下。不一大處釁未巳也。故有力當如張仁愿築三城於境外。不則倣井田之制穿溝渠於河東斯可以卻虜騎絕虜望矣其器械則飛砲先之。神鎗銃次之。勁弩又次之。長箭又次之。最近則所謂連珠棍。皆制胡之利器也。各練數千人則可以橫行匈奴中矣。


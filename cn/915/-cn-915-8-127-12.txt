◇轻作寒暑凶佞之极六

夫渊默心口者，万行之真德，而尘界众生，率无慈爱，凶邪佞，符章竞作，悬门贴户，以诳愚俗，高贤有识，末之安也。造黄神越章，用持杀鬼，又制赤章，用持杀人，趣悦世情，不计殃罪，阴谋怀嫉，经有旧准，死入铁钳火狱，生出鸱贝《疒音》痖，精骸昏朽，沦离永劫，谁知斯乎，老鬼民辈，道相不然，事之宜质。夫谏刺虽苦，智者甘闻，故略致言，幸试三思，能拂迹改图，即与大化同风矣，良其不革，请俟明德，备照声曲，以晓长夜，岂是今日弱辞所陈哉。（弘明集八）


○授裴耀卿侍中张九龄中书令李林甫礼部尚书制

门下：《春秋》之义，尚量卿才。王国克桢，莫先相位。用增其命，必正其名。中大夫守黄门侍郎同中书门下平章事宏文馆学士赐紫金鱼袋上护军裴耀卿、正议大夫中书侍郎同中书门下平章事集贤院学士副知院事兼修国史紫金鱼袋上柱国曲江县开国男张九龄，经济之才，式是百辟。正议大夫检校黄门侍郎赐紫金鱼袋上柱国李林甫，泉源之智，迪惟前人。既枢密载光，而亲贤称首，审能群会，所莅有孚，宁惟是日畴咨，故以多年历选，国钧系赖，邦礼克清，宜命曰鼎臣，置之廊庙。耀卿可银青光禄大夫守侍中，学士勋如故。九龄可银青光禄大夫守中书令，集贤院修国史勋如故。林甫可银青光禄大夫守礼部尚书，门下三品勋如故。主者施行。


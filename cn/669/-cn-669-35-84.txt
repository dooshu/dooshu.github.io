84　古者重長幼之序　齒幼位卑不可稱對方名　後生不稱前輩字


古者重長幼之序，齒幼位卑而名韋、楊二君，李翱所以戒朱載言也。後生不稱前輩字，劉元城所以稱馬永卿也。

【元圻案】唐文粹李翱答進士王載言書曰：「師之於門人則名之，於朋友則字而不名。足下之書曰『韋君詞』、『楊君潛』，足下之德與二君未知前後也，而足下齒幼而位卑，而皆名之。傳曰『吾見其與先生並行也』，竊恐足下不思，乃陷於此。」王氏引作朱載言，未知孰是。〇馬永卿記劉元城語録曰：「僕初見先生，問曰：『王鞏安否？』僕對曰：『王學士安樂，來赴任時，嘗往别之。』後兩日，詹承議輔語僕曰：『適見劉待制云，新主簿可教。』因問何以得之，公曰：『後生不稱前輩表德，此爲得體。』」〇晉書劉兆傳：「嘗有人著韡騎驢至門外，曰：『吾欲見劉延世。』兆儒德道業，青州無稱其字者，門人大怒。」






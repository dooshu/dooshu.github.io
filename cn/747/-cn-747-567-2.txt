○唐故赠绛州刺史马府君行状

君讳某，字某。其先为嬴姓，当周之衰，处晋为赵氏；晋亡而赵氏为诸侯，其后益大，与齐楚韩魏燕为六国，俱称王。其别子赵奢，当赵时破秦军阏与有功，号马服君，子孙由是以马为氏。梁有安州刺史侍中赠太尉岫。岫生乔卿，任襄州主簿，国乱去官不仕。乔卿生君才，隋末为蓟令，燕王艺师之，以有幽都之众。武德初朝京师，拜武侯大将军，封南阳郡公。卒葬大梁新里，赵郡李华刻碑颂之。君才生珉，为玉钤卫仓曹参军事，赠尚书左仆射。生季龙，为岚州刺史，赠司空，清河崔元翰铭其德于碑，在新里。司空生燧，为司徒侍中北平王，赠太傅，谥庄武。庄武之勋劳在策书，君其长子也。

少举明经，司徒公作藩太原，授河南府参军。建中四年，司徒公使将武人子弟才力之士三百人朝行在捍卫，献御服、用物、弓甲、煮器、幄幕，奔走危难。上嘉其勤，超拜太常丞，赐章服，迁少府少监太仆少卿。司徒公之薨也，刺臂出血，书佛经千余言，期以报德；庐墓侧，植松柏。终丧，又拜太仆少卿。疾病一年，贞元十八年七月二十五日，终于家。凡年四十有五。其弟少府监畅上印绶，求追赠。赠绛州刺史，布帛百匹。

君在家行孝友，待宾客朋友有信义，其守官恭慎举职，其朝献奉父命不避难，其居丧有过人行。初，司徒公娶河南元氏，封颍川郡夫人，赠许国夫人。许国薨，少府始孩，顾托以其侄为继室，是为陈国夫人。陈国无子，爱君与少府如己生。其薨也，君与少府丧之，犹实生己，亲负土封其墓。夫人荥阳郑氏，王屋县令况之女，有贤行。侍君疾，逾年不下堂，食菜、饮水、药物必自择，将进辄先尝，方书《本草》，恒置左右。子男二人：赦，前左卫仓曹参军；易，右清道率府胄曹参军。女子二人，在室，虽皆幼，侍疾居丧如成人。

愈既世通家，详闻其世系事业。今葬有期日，从少府请，掇其大者为行状，托立言之君子而图其不朽焉。


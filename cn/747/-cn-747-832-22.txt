○授盐州刺史李太直充本州防御使制

敕。有土之寄，带夫（一作虏）鄣者，不其难乎？鞠旅所以谨提防，扬威所以遏淫荡。试材既可，正秩无疑。具官李太直，昔尔伯氏，尝居五原。以埙篪相和之劳，致边境无虞之乐。而天伦有戚，戎律可归。乃自人情，继临军政。勇则匪怒，智必好谋。知金汤不在乎城池，而耳目不专於旗鼓。勤於宣力，别用壮心。去假守之旧名，当诸侯之高位。更图善最，无恃宠休。勿使汉家，独称魏尚。可依前件。


○减膳上书

窃见《礼大戴记》曰：“太子既冠成人，免於保传之严，则有司过之史，亏膳之宰。”史之义不得不司过，宰之义不得不彻膳。皇帝式稽前典，妙简英俊，自庶子以下，至司议舍人，及学士侍读等，使翼佐殿下，以成圣德，近者以来，未甚延纳，谈议不狎，谒见尚稀。参朝之後，但与内人独居，何以发挥圣智，使哲文明者乎？今史虽阙官，宰当奉职，忝备所司，不敢逃死。谨守礼经，微申减膳。








文集卷五


姚居简押木筏上京酬奖转三班借职制


敕姚居简：不烦民力，而办官事，会其所运，罕所失亡。可。卷三九





贾种民知汉阳军吕升卿通判海州制


敕贾种民等：天下有道，士知分义，流品清浊，各有攸处。如种民、升卿，亦不汝弃。往服宠命，益祗厥官。可。卷三九





张世矩再任镇戎军制


敕具官张世矩：高平故地，夷汉杂处，启以夏政，疆以戎索。惟威与信并行，德与法相济，则种落内附，民安其生。以尔习知边情，克有武略，赋政之美，历年于兹。夫已信之民易治，已练之兵易使。无改乃旧，益观厥成。可。卷三九





刘谊知韶州制


敕具官刘谊：汝昔为使者，亲见民病，尽言而不讳，厄穷而不悔，夫岂知有今日之报乎？孔子曰：“巧言令色，鲜矣仁。”夫能为朕牧养远民惠鲜鳏寡者，必刚毅不回之士也。往服厥官，益信汝言。可。卷三九





吕惠卿责授建宁军节度副使本州安置不得签书公事制


敕：元凶在位，民不奠居；司寇失刑，士有异论。稍正滔天之罪，永为垂世之规。具官吕惠卿，以斗筲之才，挟穿窬之智。谄事宰辅，同升庙堂。乐祸而贪功，好兵而喜杀。　　以聚敛为仁义，以法律为诗书。首建青苗，次行助役。均输之政，自同商贾；手实之祸，下及鸡豚。苟可蠹国以害民，率皆攘臂而称首。先皇帝求贤若不及，从善如转圜。始以帝尧之心，姑试伯鲧；终然孔子之圣，不信宰予。发其宿奸，谪之辅郡；尚疑改过，稍畀重权。复陈罔上之言，继有砀山之贬。反覆教戒，恶心不悛；躁轻矫诬，德音犹在。始与知己，共为欺君。喜则摩足以相欢，怒则反目以相噬。连起大狱，发其私书。党与交攻，几半天下。奸赃狼藉，横被江东。至其复用之年，始倡西戎之隙。妄出新意，变乱旧章。力引狂生之谋，驯至永乐之祸。兴言及此，流涕何追。迨予践祚之初，首发安边之诏。假我号令，成汝诈谋。不图涣汗之文，止为款贼之具。迷国不道，从古罕闻。尚宽两观之诛，薄示三危之窜。国有常典，朕不敢私。可。卷三九





许懋秘阁校理知福州制


敕许懋：七闽之会，其民智巧。吏得其人，则靡然心服，不劳而治；不得其人，则纷然力争，虽劳不服。以尔赋政东南，民用不扰，既久而信，厥声蔼然。肆余命尔，长兹剧郡。夫身在江海之上，而职在魏阙之下。民之瞻望，顾不美欤？可。卷三九





乔执中两浙运副张安上提刑制


敕乔执中等：夫以恤刑之道，达之于主计，则非聚敛之臣；以牧民之意，推之于恤刑，则非文法之吏。以尔执中奉使东南，吏服其明，民怀其惠。以尔安上赋政毗陵，宽而有制，严而不残。是以命尔，各祗厥服。夫民新脱赋泉之弊，以从力役之征，其谨视贪吏，以无害我成法。可。卷三九





宇文昌龄吏部郎祝庶刑部郎制


敕昌龄等：古以人物掌选，而士不滥进；以经术断狱，而民无怨言。呜呼！何修何饰而至此。今吾一之以格律，而不免于异议，何哉？昌龄以儒学进，有闻于人。庶以世家用，能宿其业。勉思古人，以称朕意。可。卷三九





江东提刑侯利建可江东转运副使福建运判孙奕可福建路转运副使新差权发遣郑州傅燮可江东提刑知常州张安上可两浙提刑朝请郎刘士彦可福建转运判官制


敕具官某等：朕姑罢赋泉之令，复徭役之法，使民出力以事其上，不责其所无有，几以富之，闵闵焉如农夫之望岁也。而差发之际，吏或缘而为奸，农民在官，贪者动心焉。若郡县御胥史不严，而监司察郡县不谨，则南亩之民，不困于县官而困于吏，其与几何。尔以治行，达于朕听。或已试之效，或近臣之荐。必能明识朕意，以保民察吏为本，谨视其廉贪仁暴，勤惰明暗，以诏赏罚。朕亦将观汝所为而进退焉。可。卷三九





奉议王续知太康县制


敕王续：朕以天下为一家。然畿甸之民，号为根本，若近者不悦，四方何观焉。尔以才选，往服厥事。驭吏以明，保民以宽，无失朕命。可。卷三九





新差通判齐州张琬可卫尉寺丞卫尉丞韩敦立可通判齐州制


敕具官某等：朕于士大夫，苟便其私而无害于公者，盖未尝不听，矧以养亲为词而求易地，固朕之所乐闻也。往服厥职，各祗乃事。可。卷三九





两浙运副乔执中可吏部郎制


敕具官乔执中：士知爱身则知爱君，知驭民则知驭吏。故端静惠和之士，施之内外，无适不宜。朕察汝久矣。今自部使者，入为天官属。无易其守，以称朕命。可。卷三九





供备库使苏子元可权知新州制


敕具官苏子元：呜呼！交趾之变，苏氏之祸，十年于此矣。朕念之不衰，哀亡而愍存，不忍以常法待汝。畀之一郡，以劝事君。敬之哉，思所以致此者，可不敬欤！可。卷三九





杨伋落待制知黄州崔台符王孝先各降一官台符知相州孝先知濮州制


敕：国家临御百年，哀矜庶狱，好生恶杀，视民如伤。六圣一心，简在上帝，而市井无赖，谮诉公行。若廷尉治狱不苛，秋官议法有守，则仁圣在上，奸宄自消，岂有数年之间，坐致万人之祸。死者不复，谁任其辜。具官杨伋等，以患失鄙夫之心，而窃乘君子之器，欲与群小共分告织之功，专务巧诋以成疑似之罪。试加覆视，冤状了然。公议不容，弹章交上。聊从附下之罚，少谢无辜之民。服我宽恩，益务循省。台符改“服我”下云：往莅安阳，兼修马政。勉思来效，毋重往愆。可。卷三九





赵卨摩勘转朝议大夫制


敕：赵充国、冯奉世，名臣也，而老于为将；娄师德、郭元振，儒者也，而乐于守边。盖疆埸未宁，则以外为重；而忠义所激，不择地而安。具官赵卨，少以宏材，辅之博学。虚心大对，方观晁、董之文；推毂西陲，遂膺羊、陆之寄。恩威并著，戎夏乂安。论岁月以稍迁，姑从旧典；收功名于不世，勉及前人。可。卷三九





赵思明知永静军制


敕具官赵思明：武吏之进，以守土捍城为高选；而戎垒之政，以平徭决狱为余事。汝以财用，往分使符。知高选之未易得，而余事之不可忽，则寡过矣。可。卷三九





鲜于侁大理卿制


敕具官鲜于侁：儒者耻为文吏，而廷尉不用仁人，久矣。流弊之末，至于诵法而不知义，附势而不知法。罔罗纷张，延及无辜。朕益厌之。尔德惟一，信道不回，虽古于张，何以远过。是以命尔。庶几天下复无冤民。不然者，朕岂以刑狱之事累老成哉！可。卷三九





吴处厚知汉阳军贾种民知通利军制


敕具官某等：汉口、黎阳，控引江河，久废为邑，吏民不悦。比诏有司，修复故垒，因旧而新，务适厥中；平徭均赋，使民宜之。明致朕意，以慰父老。可。卷三九





顾临直龙图阁河东转运使唐义问河北转运副使制


敕具官某：朕修赋役之法，黜聚敛之吏，去薄从忠，务以养民，而宽厚之弊，或至于偷。夫外台按事，以不失有罪为称职。若下有幸免之吏，则必有不幸之民。民困于吏，则归咎吾法。朕甚忧之。太原之民，困于边备，使者之任，不轻付予。以尔儒林之选，号称秀杰，有能吏之才而不薄，有长者之风而不偷。其服新职，以莅一道。敕唐义问云：赵魏之地，被边带河，使者之任，匪人可乎！以尔直谅之节，世其家声，岂弟之心，不忽民事。必能深识朕意，以肃吏靖民为本。往任其责，以宽吾忧。可。卷三九





张问秘书监制


敕具官张问：汝策名三朝，宣力四方，既有闻矣。而笃老之年，克己复礼，称道不乱。朕闻而嘉之。起之乡闾，列之朝会，问国故事，与民疾苦，足矣，不必劳以事也。优游吾东观，以为士大夫之表。可。卷三九





范子奇将作监制


敕具官范子奇：夫以百工之事，较之一路之民为轻，而自部刺史入居九卿为重。尔久在外，服奔走之劳，按视之勤，亦少休乎。今宫室器用，皆有常法，守之勿失，可以寡过。若予工，毋废厥职。可。卷三九





钱长卿比部郎邓义叔水部郎制


敕具官某等：昔汉郎官出宰百里，今自监郡以上，乃与其选，任益重矣。非独为官求人，以济无穷之务；亦将为国储士，以须不次之举。虽会计沟洫，有司之一事，而驭吏捍灾，朕将有取焉。可。卷三九





林邵太仆丞何琬鸿胪丞制


敕具官某等：尔向以才选，出按常平之政，官省而归，复使治民，盖将因能而任焉。九寺之属，近在辇毂，才之所宜，易以闻达。毋旷厥官，朕不汝遗。可。卷三九





文保雍将作监丞制


敕具官文保雍：朕仰成元老，如涉得舟，待以求济。苟有以燕安之，使乐从吾游，而忘其老，朕无爱焉。大匠之属，未足以尽汝才也，而从政之余，遂及尔私。并事君亲，岂不休哉！卷三九





李南公知沧州穆珣知庐州王子韶知寿州赵扬知润州制


敕具官某等：刺史秩六百石，以按列郡，而治行卓然，乃以二千石为郡守，昔以责人者，今以自责，则物被其惠，民无间言。尔等皆尝奉使，督察官吏，公明之称，达于朕听。董制江淮，控临河海，任亦重矣。其益勉之，无使风采减于平昔。可。卷三九





高公绘公纪并防御使制


敕：邓训之德，盖活千人；叔向之功，尚宥十世。矧先王却狄之勋，而圣母负扆之托。子孙贤者，休戚同之。具官某，性于忠孝，文以礼乐。袭故家仁厚之风，蹈布衣恭俭之节。以尔父士林，早缘肺附，逮事厚陵，没于中年，爵不配德。故推余泽，以及后昆。抱能未施，当俟可为之会；临宠而惧，庶保无疆之休。可。卷三九





李之纯户部侍郎制


敕：保国犹保身，药石不如养气；御民犹御马，鞭棰不如轻车。如兴利以富民，不如省事而民自富；广求以丰国，不如节用而国自丰。朕嘉与庶工，共行此志。以尔具官李之纯，屡试以事，号称循良。虽为有司，不吝出纳。宜膺躐等之用，庶无虚授之讥。服我训词，以厌公议。可。卷三九





穆衍金部员外郎制


敕具官穆衍：士能用其长，以自表见者，朕未尝不试也。要之必观其始终，然后能决其进退。在此选者，可不勉欤！货币之入，所以权轻重，通有无，而非以求富也。往服朕训，以永终誉。可。卷三九





孙路陕西运判制


敕具官孙路：关右之民，困役伤财。譬之七年之病，而求三年之艾。朕日夜以思，庶几其民勇而知方。以尔出入秦、雍，悉其利病，往行所知，以称朕意。可。卷三九





苏颂刑部尚书制


朕闻帝尧之世，伯夷以“三礼”折民；西汉之隆，仲舒以《春秋》决狱。是知有道之士，必以无讼为功。乃者法病于烦，官失其守。盗贼多有，狱市纷然。敷求迪哲之人，以清流弊之末。具官苏颂，温文而毅，直亮不回。仲由、冉求，果艺有从政之美；子产、叔向，爱直得古人之遗。遭罹闵凶，亦既祥禫；特诏虚位，以待老成。与其遂曾、闵之私哀，顾怀坟墓；曷若蹈威、绰之前轨，显扬君亲。伫闻嘉猷，以对休命。可。卷三九





王公仪夔州路转运使程高夔州路转运判官制


敕具官某等：役法既复，民知息肩矣。然在官者，皆农末也。三峡之民，刀耕火耘，与鹿豕杂居，正赖良使者察其侵冤。使政烦而吏贪者，此等岂能远诉乎？朕以大臣荐，故擢用汝。若远民无告，非独汝咎，荐者可不勉哉！可。卷三九





吕由庚太常寺太祝制


敕吕由庚：先皇帝有贤执法，朕不及见也。思其人，行其言，用其平生所予者，犹以为未足也，而录其子。呜呼！亦可以识朕意也。夫《诗》云：“惟其有之，是以似之。”汝勉之矣，朕不汝忘。可。卷三九





杜䜣卫尉少卿锺离景伯少府少监制


敕具官某等：朕登进耆老，崇德以靖民；敷求隽良，养材以待用。非更练有素，不轻用其人。以尔䜣久服官箴，善守家法。以尔景伯既敏而艺，有闻于时。皆吾四世之良，往服九卿之贰。益固尔守，将观厥成。可。卷三九





辛押陀罗归德将军制


敕具官辛押陀罗：天日之光，下被草木。虽在幽远，靡不照临。以尔尝诣阙庭，躬陈珍币。开导种落，岁致梯航。愿自比于内臣，得均被于霈泽。祗服新宠，益思尽忠。可。卷三九





高子寿三班借职制


敕高子寿：程力较绩，国有旧章。命以一官，勉思自效。可。卷三九





李肩可殿中省尚药奉御直翰林医官制


敕具官李肩：医虽一技，盖通妙物之神；法有众科，以助好生之德。故縻好爵，用劝良能。无忘三世之传，庶保十全之效。可。卷三九





耿政可东头供奉官致仕制


敕具官耿政：肇新霈泽，覃及庶工。虽请老以家居，亦先朝之逮事。各从迁秩，以宠归休。可。卷三九





乔执中可朝请郎尚书吏部郎中制


敕乔执中：汉以郎官，出宰百里；今以郡守，选属列曹。任人之隆，于古为重。有司言尔资格当迁，其即正员以茂远业。可。卷三九





李之纯可集贤殿修撰河北都转运使制


敕：乃者役钱贷息之弊，民兵马政之劳，萃于北方。而天不靖民，河溢为灾，老幼奔走，流离道路，十年于此矣。呜呼，其孰为朕劳来安集，使复其旧乎？以尔具官李之纯，治办之能，尝见于用；忠厚之质，不移于势。是用进登书殿，增重使指。其往抚疲瘵之俗，察贪暴之吏。无纵诡随，以谨无良。朕将酌民言以观汝政，可不勉欤！可。卷三九





吕大临太学博士制


敕具官吕大临：太学，礼义之所从出也。不择人以为法，而恃法以为治，可乎？汉之郭太、符融，唐之阳城、韩愈，士皆靡然化之，其贤于法远矣。朕方诏有司，疏理学政，而近侍之臣，言汝可用。必能于法禁之外，使士有所愧而不为，乃称朕意。可。卷三九





罗适知开封县程之邵知祥符县制


敕罗适等：赤县之众，甚于剧郡。五方豪杰之林，百贾盗贼之渊。盖自平时，号为难治。而况市易始去，逋负尚繁，役法初复，农民未信。以尔适，学行纯固，有恤民之心。以尔之邵，才力强敏，无偷安之意。各服乃事，以观其能。不患不己知，求为可知者。可。卷三九





杜纯刑部员外郎制


敕杜纯：用法如权衡，权可以轻重移，而衡不可以毫发欺。故司寇之职，必有守道之长贰，而辅之以守官之僚属。汝昔为士师，秉节不回。独持正义，以直群枉。往服厥官，无易汝守。以不忍之心，行无心之法，则予汝嘉。可。卷三九





刘霆知陈留县制


敕具官刘霆：县剧而难治，故有司难于用人；地近而易知，故才者乐于自用。临政以简，决狱以明，御吏以严，去盗以武。能此四者，孰不汝知。可。卷三九





皇伯仲晔赠保宁军节度使东阳郡王制


敕：祖宗之德，天地并隆。施及子孙，皆享民社。胜衣有朝请之奉，阖棺有茅土之封。始终之间，哀荣斯极。具官仲晔，宽厚寡过，雍容有常。生不勤于父师，没见思于姻族。既得考终之道，可无追远之恩？豹尾神旗，守臣之威命；金玺盭绶，诸侯之宠章。服我龙光，以贲窀穸。可。卷三九





杜纮右司郎中制


敕具官杜纮：士一历都司，即践清要。非一时名胜，不在此选。尔以文无害，而宿其业。往服乃事，益茂厥德，以称朕命。可。卷三九





皇城使裴景知慈州庄宅副使郭逢知阶州西京左藏库副使王克询知顺安军制


敕具官某等：朕铨择将吏，视其才力。强敏可任以事者，必试之治民。苟不知爱民奉法，驭吏而戢士，虽智勇有闻，朕无取焉。尔等皆以考绩察廉，号称明练。荐者交章，故在此选。往服厥官，无失朕命。可依前件。卷三九





借职杨晟该差使吴奉云等各转一官制


敕某等：向敕边臣，增葺城堡，所以护安民夷，各全其生。尔能相率献田出力，有足嘉者。服我爵秩，永保忠顺。可。卷三九





吕大忠发运副使制


敕具官吕大忠：发运使按治六路，所部几万里，持节出使，未有若此其重者也。以尔更练世故，果于从政。屡试剧部，厥声蔼然。是以命尔均南北之有无，权货币之轻重。使农末俱利，公私宜之，以称朕意。可。卷三九





蒋之奇集贤殿修撰知广州制


敕具官蒋之奇：按治岭海，统制南极，声教所暨，耸闻风采。自唐以来，不轻付予。朕既择其人，复宠以秘殿之职。使民夷纵观，知其辍自禁严，以见朝廷重远之意。其于服从畏信，岂不有助也哉！可。卷三九





吴安持知苏州刘珵知滑州制


敕具官某等：两河之俗朴，其弊也悍，而轻犯法；三吴之俗巧，其弊也流，而不知止。惟君子为能去其已甚，济其所不及，故所居而民安之。朕求二郡守，访之左右，咸曰汝宜。往服朕训，因俗而治。可依前件。卷三九





谢卿材陕西转运使制


敕具官谢卿材：治边者不计财，惟边之所用。治财者不恤民，惟财之为富。此古今之通患也。朕知汝才知可倚，忠厚可信。故以西方之政，责成于汝。往与帅守者谋之。惟适厥中，以民为本。可。卷三九





李曼知果州制


敕具官李曼：蜀之人治蜀，知其好恶，察其情伪，宜若易然。又况于宽而明，和而毅，如汝曼者乎？乃者无实之诉，朕既察之矣。乘传西归，平赋役，省条教，以慰父老之望。可。卷三九





黎珣知南雄州制


敕黎珣：岭海之远，吏轻为奸。非良守令，民无所赴告。往祗厥官，如在近甸，则予汝嘉。可。卷三九





张赴再任乾宁军制


敕具官张赴：使者言汝为政有方，民甚宜之。当解而留，以慰民望，可不勉哉！可。卷三九





皇伯仲婴赠奉国军节度使追封申国公制


敕：祖宗之意，仁孝为先。孝故专笃于亲，仁故闵劳以事。虽丰功盛烈不见于宗室，而令名美实克全于始终。死丧之威，哀叹何及！具官仲婴，少而简素，辅以温文。既克己以归仁，亦乐善而忘势。信顺多助，盖《大有》上吉之祥；高明令终，真《既醉》太平之福。建元戎之六纛，锡上公之九章。维以劝忠，岂云虚授；庶几幽壤，服我宠灵。可。卷三九






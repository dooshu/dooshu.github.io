陆游　春晴

春如人易老，愁与漏俱长。

酒著多思睡，花熏直欲狂。

新晴乾蝶翅，微暖滑莺吭。

谁见龟堂叟，搘藤送夕阳。

陆游

陆游　春晴

柳未吹绵笋未抽，春郊风日正清柔。

疏疏帘影供高卧，袅袅舆竿嬾出游。

无客共谋良夜醉，有花空动故年愁。

云生秖恐还成雨，自向园头听鹁鸠。

陆游

陆游　春晴

一庭舞絮斗身轻，百尺游丝弄午晴。

静喜香烟萦曲几，卧惊玉子落纹枰。

新春易失遽如许，薄宦忘归何似生？

安得一船东下峡，江南江北听莺声。

陆游

陆游　春晴

南陌争牛事已非，彩山又近放灯期。

风和已染柳千缕，山冷未开茶一旗。

酒病况当人别後，春光偏在雪晴时。

道傍笑我清狂在，马上看山细咏诗。

陆游

陆游　春晴

雨断云归两作晴，夕阳鼓角动高城。

客愁正得酒排去，草色直疑烟染成。

莺为风和初命友，鸥缘水长欲寻盟。

不须苦问春深浅，陌上吹萧已卖饧。

陆游

陆游　春晴

常年春日少春晴，拂面今朝暖吹轻。

水阁家家横小舫，园亭处处听新莺。

桃花不管诗人老，菖叶空催野叟耕。

自笑此生余几许，铜驼荆棘尚关情。

陆游


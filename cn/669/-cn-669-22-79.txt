117　齊物論非欲齊物　邵子詩齊物到頭争恐誤　張耒論莊周患物論不齊


齊物論，非欲齊物也，蓋謂物論之難齊也。是非毁譽，一付於物，而我無與焉，則物論齊矣。邵子放言詩謂「泥空終日著，齊物到頭争」，恐誤。張文潛曰：「莊周患夫彼是之無窮，而物論之不齊也，而託之於天籟。其言曰：『吹萬不同，而使其自已也。』此言自以爲至矣，而周固自未離夫萬之一也，曷足以爲是非之定哉？雖然，如周者，亦略税駕矣。」

【元圻案】邵子觀物外篇下：「莊子齊物，未免乎較量。較量則争，争則不平，不平則不和。無私無爲者，神妙致一之地也，所謂一以貫之。聖人以此洗心，退藏於密。」〇張文潛柯山集有老子論，此條所引，蓋論莊子也。今本柯山集從永樂大典録出，較舊本多十餘卷，亦不載是篇。






◇以王涣子石为郎中诏（永初二年）

夫忠良之吏，国家所以为理也。求之甚勤，得之至寡。故孔子曰：「才难，不其然乎！」昔大司农朱邑、右扶风尹翁归，政迹茂异，令名显闻，孝宣皇帝嘉叹愍惜，而以黄金百斤策赐其子。故洛阳令王涣，秉清修之节，蹈羔羊之义，尽心奉公，务在惠民，功业未遂，不幸早世，百姓追思，为之立祠。自非忠爱之至，孰能若斯者乎！今以涣子石为郎中，以劝劳勤。（《后汉·王涣传》）


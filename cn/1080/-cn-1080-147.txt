●大明會典卷之一百四十八

驛傳四

驛遞事例

凡僉編夫役。洪武十六年、令僉蘇、松、嘉、湖四府、民占田四十頃之上者、出上馬一匹。三十頃之上、出中馬一匹。二十頃之上、出下馬一匹

○二十六年定、凡市民馬戶、俱係浙江、並直隸蘇松等府市居人民、編發鳳陽、河南、陜西、北平等處緊要驛分當站。每上馬一匹、一百三十八戶。中馬一匹、一百十八戶。下馬一匹、九十八戶。每馬各就原定戶內、選丁多者四戶。充馬頭、在驛走遞。如馬頭戶絕、體勘明白、仍於本馬原編戶內僉補

○又令市民馬戶。有為事發遣起取赴京者、並許歸併船居人戶。除軍匠灶丁外。每三千料以上、編馬一匹。市民有故、令補缺應當

○永樂二年、令僉江西八府民充馬戶。每糧五百石、僉上馬一匹。如一戶糧不及數、許併戶僉充。糧多者充馬頭、責令集價買馬

○成化元年奏准、南北直隸、及山東等處、各驛馬夫、俱於本地相應人戶內僉充。免其賦役。其南方糧僉夫役、悉與開除

○弘治元年、令杭州遞運所、並各驛、原編水馬夫役、止令親身輪當。三年一次、周而復始。自備工食。其草料馬匹船隻鋪陳等項、各照田出銀、買備應用

○五年題准、各驛館夫、有司於丁糧相應人戶內僉點應當。專為使客治造飯食。遇有支到廩給、隨即炊爨供應、不許頃刻稽留

○十三年奏准、南北直隸山東等處馬驛、僉到馬頭、願雇土民代役者聽。若用強包攬者、問罪。旗軍發邊衛、民並餘丁人等發附近、俱充軍。其有交通包攬之徒、將正身姓名、捏寫虛約、投託官豪勳戚之家。前去原籍、妄拏正身家屬、逼勒取財者、所在官司應提問者收問。應奏人員、羈留奏請提問。俱照前例充軍。該管官司、坐視縱容者、參究治罪

○又題准、各處水馬驛遞運所夫役、巡檢司弓兵、若有用強包攬、不容正身著役、多取工錢害人、攪擾衙門者、問罪。旗軍調發邊衛、民並軍丁人等、發附近、俱充軍。其官吏通同縱容者、各治以罪。若不曾用強多取工錢者、不在此限

○嘉靖四十二年題准、順天所屬驛遞、改為三年一編。四十三年以後、改河南山東山西陜西所屬驛遞、五年一編

凡優免。洪武八年、定馬夫免糧則例。自京至宿州十三驛馬夫、田租全免。自百善道至鄭州、免三分之二。自滎陽至陜西山西北平二百二十一驛、免三分之一

○二十七年議准、驛遞水馬夫、更不免糧。止令有司總計地方合備牛馬船車等物、以所管人戶田糧、照舊額加數均派、分年應役。如舊一百石者、加至五百石。其餘倣此遞加。其兩浙稅戶市民囚充、及湖廣山西原額站戶、已免垛集充軍者、仍舊應當。不在均派之例

凡僉替消乏。洪武二十六年定糧僉水馬遞運人戶、陳告消乏。驛所即申有司、體勘是實、就便僉替、不許刁蹬靠損

○天順間奏准、天下驛遞夫役、每十年一次磨勘重編。丁糧相應者作正消乏者作貼。應僉替者即與僉替

○成化間奏准、市民馬戶、有告消乏者、並許勘實僉替

凡驛馬孳息。洪武十八年令、各處驛馬、不問官給自備、其孳息聽令貨鬻。惟為事囚軍、官給馬匹、有孳生者、仍令報官

凡馬價、弘治三年議准、各處徵收馬價銀兩、係會同館者、解兵部。係在外驛分者、解該管官司。照例支給。每一夫一馬、歲給工食草料銀二十五兩。買補上馬一匹、上鋪陳一副、各給銀十五兩。中馬一匹、中鋪陳一副、各給銀十三兩。下馬一匹、下鋪陳一副、各給銀十兩。仍督令如法買補

凡站銀。嘉靖三十七年題准、各該地方舊額、并協濟銀兩、量留十分之五、以備正差支給。餘銀盡行速解戶部、以充邊費。續又以錢糧雖減、公費如舊。題准免其扣解、照舊存留各驛遞支用

○四十五年議准、順天府所屬州縣驛遞銀兩。俱要依期徵完、解府轉發。如有私相兌領者、不准支銷。仍行問罪。歲終計算發過支用數目。如有餘處所、通融酌處。將困弊處所額徵錢糧、量為減免。仍行專管治中、巡歷稽查。俱置立文卷、年終造冊候查

○萬曆三年議准、通行各省撫按、將合屬驛遞、編審站銀、嚴追盡完、及時給發。拖欠者、查參住俸降級

○又題准、北直隸州縣協濟站銀、與京邊錢糧、一體徵解。每季終、各驛將未完錢糧州縣、開報順天府、將州縣官照例查參。其浙江江西蘇常等處、南馬銀兩、順天府每年將原派銀兩、造冊送部、咨行各撫按官、督令驛傳道徵解。每年終、巡按御史將完過數目呈院咨部。未完者照例查參

○又議准、陜西西安、延安、平涼、慶陽、鳳翔、漢中六府驛遞民支改為官支。其編審支直等銀、應該一倍、倍半、二倍者、每歲照糧均派。俱要先期完解。如春季分應用者、於上年冬季終解到。夏季分應用者、於本年春季終解到

○四年題准、各省府南馬水夫等銀、并所屬州縣協濟、每年共四萬餘兩。順天府每先一年將數目呈部。查取衛經歷并州縣首領等官、量其地里遠近、銀兩多寡、差委分投守催、刻期完解。該府貯庫、以便給發支用。其積餘銀兩。專備各驛遞緩急、不得別項支銷

○五年議准。各處站銀通行減徵。共計天下原額站銀三百一十三萬一百七十二兩。免編九十五萬二千三百四兩。實徵二百一十八萬七千八百三十二兩

○十一年題准、已減者不得復徵見徵者不許拖欠。仍查照地方衝僻及減派分數多寡、稍為裒益。如衝處原額銀少、則量加。僻處原額銀多、則量減。不必拘定舊額。司府發銀之時、以州縣原數全給。不得扣削分釐。各驛遞每年以解到之銀、儘其通融支銷。如有積年棍徒、用強包攬、侵欺剋落、查明治罪。如係答應過客夫馬中火、稍溢於勘合之外者、覈實亦准開銷。該管府州縣官、及驛傳道、不得再行刪削。巡按查盤委官、不必深求問罪、概擬有力、多追贖徒銀兩。致官吏頭役、計人攤陪

凡水夫。弘治七年、定協濟水夫則例。每船一號、夫十名。歲徵工食過關銀一百二十兩。每三年加修理船隻鋪陳銀四十兩。每十年加置造船隻鋪陳銀八十八兩。其水夫、從該驛雇倩本處誠實土民應當

○十一年議准、各處驛船、每隻歲減水夫二名。扣銀二十四兩。收積在官、遇修理置造之年、量數支用。更不加徵修理置造銀兩

○十四年題准、揚州迤北裏河一帶、往來使客頗多。船隻不彀倒換。每驛站五十七里者、打過站船。每隻止許貼過關米二斗。遞運所一二百里紅船、止許貼過關米五斗。輪流於走遞水夫出辦。如願出雜糧、照依時值從便。但無過二斗五升所值。若係長行馬快船隻、及無關文、俱不許升合支貼。違者申呈撫按參究

○正德九年令、裏河公差官船、上水撥夫十二名。下水八名。有違例多索者、必罪不饒

○嘉靖七年題准、公差馳驛文武大臣、進貢進鮮等項人夫、水路、上水二十名。陸路、扛抬、量撥。其餘公差人員、上水止許十名。下水五名。陸路八名。敢有自恃勢要、增添一名者、坐贓。奉承者、以罷軟、各治罪

○八年議准、各驛遞紅站船隻損壞、照舊修補。不許改造坐船、奉承勢要、科害夫役。違者、各該撫按巡河等官、著實參究治罪改正

凡囚充站戶。洪武二十三年、令刑部都察院於徒囚內審有丁糧者、每二名、買馬一匹。杖囚一名。充水夫一名。十名、造船一隻。常川走遞。其用車去處、徒流囚四名、共辦一輛

○二十六年定、凡囚充水馬人夫、俱係為事免罪、發充前役。正身病故、須要戶丁補役。不在消乏之例

○永樂元年、令徒充站戶、年限滿日、就彼為民種田

○十五年奏准、雜犯死罪囚、審有力者、每二名、買馬一匹。并隨馬鋪陳什物。終身走遞。事故、行法司照例撥補

○正德六年奏准、囚充站戶役滿。所司先期三月、申請撥人。將該滿囚夫、依期釋放

凡軍充站戶。遼東大寧雲南四川、及陜西山東山西等處驛分、俱有問發恩軍囚軍。或官給馬匹、或令自備、與民夫相兼走遞。其邊衛無有司處馬驛、俱係摘撥官軍應役。逃亡事故、照例清勾

○嘉靖九年議准、寧夏犯罪充軍、止終本身者、不拘附近、邊遠、極邊衛分、俱不必發遣。就令充補本鎮驛遞站軍

凡遞運所。洪武二十六年定、設置船隻不等。如六百料者、每隻水夫十三名。五百料者、每隻水夫十二名。四百料者。每隻水夫十一名。三百料者、每隻水夫十名。其水夫皆於五石以下糧戶內點差

○一、每所設置車輛不等。如大車一輛、載米十石者、人夫三名。牛三頭。布袋十條。小車一輛、載米三石者、人夫一名。牛一頭。每年一名、辦牛一頭、於十五石糧戶內點充。如無相應人戶、許眾戶湊糧共當

○一、遞運船隻、俱用紅油刷飾。每船置牌一面、開寫本船字號料數、及水夫姓名、檣、柁、篙、櫓、篷、索、鐵錨、篾纜等項、一應浮動什物數目。常川懸掛、務要牌不離船、以憑點視。如是船隻什物損壞缺少、即申合干有司、委官計料修補

○一、遞到官物、所官驗實物件斤重擔數多寡、隨即計算船隻料數、差撥裝運。不許將前路運船越過遞送。其長押人員、不許索要過料船隻、及多取水夫、夾帶私已物貨。所官亦不許徇情應付

凡各處逃軍囚徒、及補役軍丁。洪武二十四年、令遞運所交接防送凡遞運所夫頭。永樂十年、令於船戶內選丁糧多者為之。常川在所應役。其單丁糧少、令津貼夫頭

應付通例

國初公差人員、應合給驛、及應付腳力、各有等差。

累朝以來、給驛漸廣。事例不一。嘉靖中、申明舊制。公差俱改給勘合。其應給勘合、及撥夫、俱有則例。今首載洪武初制、及嘉靖間定例、而

累朝事例、以次列焉應合給驛例、洪武二十六年定

一、齎擎詔旨制諭

一、飛報軍務重事

一、奉特旨差遣給驛者

一、親王進賀表箋、及差人齎

王奏本、赴京奏事

一、欽差各部官、監察御史、往各處追問等項、并帶去問事人、監生書吏人等、水路驛船。陸路驢匹

一、公侯駙馬都督、將帶從人一名

應付腳力例、洪武二十六年定

一、在京差辦事官行人舍人往各處催攝公事、水路、應付順便船隻。陸路、遠者應付腳力、或車輛驢匹

一、四夷番使各處土官來朝、并回還。水路遞運船。陸路腳力

一、力士校尉差去雲南、四川、兩廣、福建。水路、應付巡檢司船裝送一、文武官員到任一千五百里之外

一、老疾軍人、軍屬寡婦、并病故官員、遺下家小還鄉

一、為事編發、差試百戶管領前去雲南、遼東、大寧等處充軍、并撥守雲南、大寧、遼東、等處、補役軍人、水路、應付船隻★二十五年奏准、凡為事發雲南、兩廣、福建、遼東、充吏安置者、應付船隻。與充軍者同☆

應給勘合例。嘉靖三十七年定

一、衍聖公赴京進表朝賀、支廩給。陸起雙馬車輛人夫。水給站船。或量撥馬快船、多不過三隻。帶典籍、支廩給。廟丁一名、家人二名、俱支口糧、應付驛驢各一頭。水路、本船帶去。衍聖公府差掌書、帶廟丁一人、醫獸一人、赴京進貢馬匹。掌書支廩給。其餘支口糧。陸路驛驢各一頭。水路站船。俱往回應付

一、嗣教張真人來朝。應付稟給雙馬。水路、馬快船一隻、站船一隻。應付人夫。帶法師二名、支稟給。應付驛驢各一頭。帶掌事、支口糧。帶家人、不支米。陸路量撥車輛、往回應付

一、衍聖公、并真人府、差人進表等項。官支廩給。非官、支口糧。應付驛驢各一頭。水路紅船、往回應付

一、顏曾孟家五經博士、赴京進表、支廩給。陸路中馬一匹。水路站船人手。帶家人一名、支口糧、應付驢一頭

一、南京太常寺委官、及孝陵鳳陽陵戶、墳戶、社長、香首、禮生、赴京關領香帛等物、官支廩給。非官支口糧。陸路驛驢各一頭。水路站船。帶香帛等物、撥夫二名。往回應付

以上五條、給溫字號勘合

一、齎擎詔旨敕諭者、支廩給。陸給雙馬。水給站船。回還、止給驛驢紅船。其司禮監傳差錦衣衛三班合人、領敕、并齎送旨意公文、支廩給。應付雙馬站船。本司出票定限回程。違者送問。其各處撫按鎮巡、王府、差人赴京奏事者、准順齎本衙門本府敕書。支廩給。應付雙馬站船。到彼住起

一、飛報軍務重事者、係官、支廩給、應付雙馬。餘人支口糧。應付單馬。往回應付。其飛報聲息、爪探賊情、火牌、亦准照例應付。止許一人

一馬、給與飯食。如不係軍情者不准

一、奉特旨准給驛者、支廩給、應付雙馬站船。量撥車輛人夫

一、欽差堂上官、及內府各監局太監等官、科道部屬行人等官、出外

冊封勘事等項、俱支廩給。應付雙馬站船車輛人夫。往回應付。不出百里之外者無行

一、公侯駙馬伯都督、奉敕奉命出差。止許帶從人一名。今有奏帶者、多不過四名。俱支口糧。應付驛驢各一頭。往回應付

一、各處巡按、清軍、刷卷、屯田、巡鹽等官、俱支廩給、應付雙馬人夫。歷事監生書吏、俱支廩給、應付驛驢各一頭。往回應付

一、南京堂上官、并侯伯進表、或以公事赴京、俱支廩給、應付雙馬站船人夫。往回應付

一、錦衣衛奉旨差官旗校、齎捧駕帖、抄附堂簿查考。與東廠差旗校出外緝事官、俱支廩給、應付雙馬。旗校校餘支口糧、應付單馬。俱往回應付

一、凡外官領敕。如提學兵備之類、前去到任、不支米。陸路雙馬。水路站船。俱到彼住起。其新陞總兵參將、在京領敕、前去到任、支廩給。陸路雙馬。水路站船。帶盔甲軍器、量撥車輛。到彼止支廩給。其馬匹車輛住起。以上各官、中間雖係奉敕而不坐名、及雖坐名而本官不在京親領者、俱無應付

一、南京各監局、差內官進貢等項、支廩給。應付中等馬一匹。水路奏討馬快船隻、准撥聽差馬船、或快船一隻。如有箱扛多者、驗過量增裝送。帶伴當果戶各項人役、照例止許二名支口糧、應付驛驢各一頭。水路本官船內帶去。往回應付。南京光祿寺差署丞等官、管進薦新茶果、支廩給、陸路中馬一匹。水路站船。驗扛撥夫。南京工部差大使等官、齎進年例端午蠅鞭、支廩給、帶作頭二名、不支米、俱驛驢紅船。往回應付

一、各省及雲貴都布按三司各堂上官進表、支廩給、應付雙馬。水路站船。其行太僕苑馬寺等官進表、支廩給、應付中馬一匹。水路站船。俱往回應付

一、五府侯伯總兵等官、奉敕往各邊鎮守、支廩給。應付雙馬。帶軍器等件、量撥車輛

一、司禮監傳太嶽太和山、并守備承天太監、差舍人等役進貢回還、照傳應付

一、錦衣衛差千戶、并帶總旗、往各處地方巡捕、俱支廩給。應付中馬各一匹。往回應付

一、撫按鎮巡、及南京守備、行太僕苑馬寺、并

欽差科道部屬等官、批差官舍吏承齎本奏重事赴京者、俱支口糧。係官、支廩給。應付驛驢各一頭。往回應付。准領本司公文回還、驗數應付馬匹。其餘常事、不許應付

一、各處守備官、係在京奉敕前去者、支廩給。陸路雙馬。水路站船。到彼馬匹住起。不在京親領者不准

一、五府差官舍、伴送投降夷人、往兩廣等處交割。官支廩給。舍人支口糧。夷人支廩給。幼小婦女支口糧。陸路俱應付下馬。水路站船。夷人撥防夫一名護送。所帶賞賜、撥軍裝送。虜中走回人口、與婦女、願回原管官司者、俱與腳力。所差人、往回應付。夷人到彼起住

一、南京各道御史赴京復命奏事回還、支廩給。陸路雙馬。水路站船人夫

一、後府奏差官、及各部奏差官舍人員、往各處公幹。官支廩給。舍人支口糧。陸路應付下馬各一匹、水路站船。往回應付

一、禮部題差監生、往各王府報訃、支廩給。應付中馬各一匹。水路站船人夫二名。往回應付

一、各五府內使內官、奉欽依往本府應役、支廩給。應付雙馬。每名各帶家人二名、支口糧。應付驛驢各一頭。撥車各一輛。到彼住起

一、禮部題差鴻臚寺序班、伴送朝貢使臣人等、支廩給。應付中馬一匹。人夫四名。送至外國者、准帶家人一名、支口糧、應付驢一頭。往回應付

一、禮部題差太醫院御醫、往各王府調治

王疾、支廩給。陸路下馬一匹。水路站船。往回應付。其太醫院差醫士、往各邊調治患病官軍、支口糧。應付驢一頭。往回應付。各帶藥材、撥所車各一輛

一、禮部題差各王府內使內官、伴送各王妃妾并男女回府。內官、支廩給。應付下等馬一匹。水路站船。

王妃等、俱支口糧。驛驢各一頭

一、各部差官、運送軍器錢糧、前往各邊交割、支廩給。陸路中馬一匹。水路站船。軍器錢糧、量撥車輛。往回應付。回日、車輛住起

一、禮部奏差道士齎捧祭文香帛、前往各省致祭

歷代帝王、俱應付廩給、中馬一匹。水路站船。帶家屬一名、不支米、應付驛驢一頭。祭物價鈔、撥夫二名。其順天府奏差辦事官、往各處取考試官、支廩給。陸路中馬各一匹。水路站船。俱往回應付

一、各內監差監丞等官、前往寶坻楊村等處徵收地租、支廩給。自備馬匹、行戶部支草料。往薊州梁城等處採打銀魚、支廩給。陸路雙馬。水路站船。帶書辦軍役、支口糧、下等馬各一匹

一、五府官

欽遣前往

長陵等陵行禮、支廩給。應付雙馬人夫。往回應付一、工部差指揮等官、駕送黃船往南京修理、支廩給。往回應付

以上二十九條、給良字號勘合

一、各王府差人春秋類奏、止許一人。官支廩給。非官支口糧。應付驛驢一頭。紅船一隻。往回應付

郡王將軍中尉等、有應奏事理、即於春秋具啟本府

親王轉奏、不許另差

一、親王差人進表進貢慶賀、止許一官二旗。其郡王差人進表進貢慶賀、止許一官一旗。官支廩給。旗校支口糧。應付驛驢紅船。以後若遇二三差者、因所給、勘合有限、并填一道者、回還之日、查其所差人數、填給應付

一、各王府差人關領銘旌、鳳鉤、冊、印、寶匣、儀仗等項、官支廩給。旗校支口糧。應付驛驢紅船。關領物件、驗扛撥夫

一、在外各衙門差人進表進貢慶賀、官支廩給。非官支口糧。應付驛驢各一頭。水路紅船。往回應付

一、南京欽天監差人齎奏天象、進

御覽等曆、官支廩給。天文生支口糧。應付驛驢各一頭、水路紅船

一、都察院、并各部、及五府、差去各撫按、總兵、管河、管糧、儹運、鐵冶、監兌、守備、備倭等處書辦、當該、歷事監生、與奏帶書吏、俱支廩給。應付驛驢紅船。如隨本官同去、紅船住行。以後歷事監生、查有精微批文、原給驛驢、改給馬匹

一、遼東、甘肅、大同、宣府、差人赴京關領神器、胖襖、火藥等件、官支廩給。舍人支口糧。應付驛驢一頭。物件驗實撥車

一、各處鎮守內外官員、奏准隨帶頭目、止許五員名。內二名、支廩給。下等馬各一匹。三名、支口糧、各驢一頭。水路、本官船內帶去

一、五府差官舍押解充軍、犯人、往雲貴、遼東、各邊遠等處各衛所交割、官支廩給。舍人支口糧。應付驛驢紅船。犯人不支米、無腳力

以上九條、給恭字號勘合

一各衙門見任病故官、遺下家口、俱支口糧。多不過十名口。應付驛驢紅船。靈柩、撥車一輛裝送。若係見任三品以上大臣病故、靈柩撥車輛人夫扛抬護送。遺下夫人、支廩給。家口、支口糧。多不過二十名口。應付驛驢紅船。其各衙門歷事監生、并國子監監生病故在京者、遺下家人、准三名支口糧、應付驢頭。靈柩撥所車一輛裝送。水路紅船

一、新選雲南、貴州、并川陜行都司所轄地方官員赴任、俱不支米、陸路應付驢頭。車一輛。水路紅船

以上二條、給儉字號勘合

一、遼東、陜西、薊州等處、差官舍伴送朵顏、泰寧、海西、建州等衛夷人朝貢。都督都指揮、俱支廩給。應付下等馬各一匹。指揮以下、俱支口糧。應付驛驢各一頭。伴送官、支廩給。舍人、支口糧。俱驛驢各一頭。賞賜物件、驗包撥車

一、朝鮮國使臣、支廩給。應付下等馬一匹。安南、琉球、占城等國使臣、支廩給應付驛驢、站船、或馬快船隻。凡諸國從人、俱不支米。陸路應付驛驢各一頭。水路本使船內帶去。其賞賜物件、驗包撥車

一、四川、雲貴、烏思藏、董卜韓胡、土官、通把事番僧、洮、岷、西寧、番僧人等、俱支廩給。應付驢頭紅船。內齎有敕者、應付下馬一匹。水起站船。其賞賜物件。驗包撥車

一、湖廣、貴州、四川、廣西、土官、舍人、土民人等朝貢、通把支廩給。其餘支口糧。應付驛驢紅船。其湖廣土人、換給大格眼批

一、朝鮮國已故陪臣棺柩回本國者、撥所車一輛裝送一遼東都司、差舍人伴送海西都督、都指揮、女直頭目夷人赴京、求討

御祭、夷人支廩給。舍人支口糧。俱應付驛驢各一頭。往回應付

以上六條、給讓字號勘合

撥夫例、嘉靖三十七年定

撥夫二十名者

公侯駙馬伯五府都督總兵衍聖公在京大九卿堂上官

詹事　少詹事　學士　講讀學士　諭德　中允　贊善　祭酒　太常太僕光祿寺卿　府尹

撥夫一十名者

太常太僕光祿寺少卿　鴻臚寺尚寶司卿少卿　通政司參議　各部郎中員外郎主事　給事中　御史　大理寺正副評事　侍讀　侍講　司業　府丞　修撰　編修　檢討　南京部屬科道等官

撥夫八名者

太常太僕光祿鴻臚等寺丞　尚寶司丞　國子監丞　行人司正副行人　五府都察院經歷都事　通政司經歷知事宗人府錦衣衛經歷　太常博士　司務　治中　中書舍人　進士　錦衣衛奉旨勘重事官

撥夫六名者

五經博士　院使　院判　監正副　部院照磨檢校

撥夫四名者

光祿寺署正署丞監事錄事主簿、典簿

序班　御醫　孔目　國子監博士助教學正學錄等官

撥夫二名者

冠帶通事等

凡進表官。永樂元年令雲南三司、貴州都司、進表官、許往還馳驛

○成化四年奏准、貴州布按二司進表官、給驛如都司例

○十六年題准、各王、及各處鎮巡三司官、差官進表箋、繳敕、謝恩者、陸給雙馬。水路站船。有貢物者、遞運夫護送。其尋常奏事、與驢匹紅船。若順齎

旨意公文者、水給站船。陸與下等馬。南京各衙門、及各邊副參遊擊等官、留守三司、行太僕寺、苑馬寺、差人入奏、並同。其南京進表官馳驛者、許乘馬船。原起驛船、憑以倒關、不許重坐

凡齎送敕書、例給雙馬人員。宣德四年奏准、回還止給驛驢、及遞運船

○嘉靖四十二年題准、在京陞遷等項、及新選大小官員、或有本地方敕書、取具原衙門手本、并吏部所給文憑、驗明亦許順齎

凡公侯駙馬伯、及府部官、遇冊封等差。成化六年、令承

命之日、差去官員、務要同行。止許帶家人伴當一人。除本等廩給腳力外。不許多乘驛馬、廣用人夫、勒要銀兩、及於軍衛有司宿歇。如違、許巡按御史舉奏

凡衍聖公赴京朝賀。永樂六年、令往還馳驛。成化以來、陸起上馬驛車。水給站船、或馬快船。應付人夫皂隸。掌書廟戶家人等、與驛驢。顏孟二博士、與中等馬

凡黔國公差官赴京、搬取家眷。查明實數、填給勘合、量撥車夫護送。水路船隻。其原差官舍人等、依例廩糧腳力。水路本船隨行

凡南京進貢內臣勘合。隆慶元年題准、先赴南京兵科掛號。到京、止將原勘合批文赴科驗銷、赴部倒換、不許奏擾。其水路馬快船隻、陸路車車夫馬、俱不許違例奏討

凡親王乞等項。成化六年奏准、每歲春秋各一次、差人馳驛類奏

郡王、將軍、中尉等、有應奏事理、即於春秋具啟本府

親王轉奏其緊急事務、仍依舊制

凡各王府進貢等項。成化五年、准令差內外官一二人、護扛軍校一二名。扛多者不過五名

凡親王之國。嘉靖四十年題准、供用膳饈、及隨從廩給、各有字號。★景府例、供用膳饈二分、宮字號廩給三十九分、官字號廩給一百七分、文字號廩給三十二分、武字號廩給三十九分、校字號廩給六百分、軍字號廩給一千一百分、匠字號廩給一百分、☆并各號合用車輛船隻人夫等項、各照原號。每號給與印信長單一張、備開官役職名、應支廩糧數目、逐一填入單內、類奏給散。所到州縣驛遞、各照數供應、隨支註銷

凡府部等衙門差人。成化十六年題准、凡五府、六部、都察院、遣人馳驛公幹、而有三司委官同事者、許同驛船。若三司自委官、或承差人等、赴所屬公幹者、都司委官水乘軍衛快船、陸行自備布按二司委官承差、水行遞運船、陸路官乘馬、承差人等自備

凡太僕寺官出巡。正統四年、令支廩給

凡侍從講官歸省、有馳驛

特旨、及備禦官、由京衛推陞、領敕赴任者。嘉靖十一年題准、給驛。備禦、照守備等官例應付

凡南京府部等衙門堂上官、以公事赴京。永樂六年、許往來馳驛

○宣德八年令、南京部院公差官、赴京回還、與遞運船

凡南京三法司、奏請重刑待報、及提問軍職者、成化十二年奏准、差來人並許乘驛。其兩京抽分巡街等官、不出百里外者不許

凡南京內外守備、奏請應付、俱照例填給勘合。外守備、本身廩給雙馬人夫。水路撥回空馬快船隻裝載。隨帶家人二名、支口糧。應付驛驢。水路本船隨去。內守備、并鳳陽守備、本身廩給雙馬、量撥車輛人夫。水路撥與回空馬快船隻裝載。准帶官舍五員名、各支廩糧。家人五名。不支米、俱應付下等馬匹。其隨去奉侍

皇陵管事監丞等官、亦支廩給。應付單馬、量撥車輛人夫。水路撥船裝載。家人各准帶二名、支口糧。應付驛驢。水路本船隨去。以上通咨南京兵部、准給坐支

凡南京小教場提督請給應付、本部照例填給勘合。本身廩給雙馬人夫。水路撥回空馬快船隻。帶家丁五名、支口糧、應付驛驢。水路本船隨去。有帶新召家丁者、併行南京戶兵二部、照日關支

凡巡按等官奏事。正統七年、令巡按直巡御史奏刑名重事、所差人許給驛驢紅船。常事不許、各處鎮守官、差人奏事、應支廩給者、回日、兵部於勘合內批限、到彼住支

凡南京守備、及各邊鎮守巡撫等官奏事。成化五年、令遇軍情重事、會議既定、各自具本、共差一人馳奏。常行事理、三五起併差一人

凡總兵鎮守官征哨出入。正統一年奏准、各乘原關馬匹。其驛馬驢車、俱不許應付

凡兩京三品以上堂官、遷轉赴任。萬曆十一年題准、在京者赴兵部、在南京者赴南京兵部各告領勘合一道。填註廩給一分、陸路馬二匹、夫十名、水路站船一隻、各至兩部投繳。其四品以下、不得援比告給

凡三司官按行所部。宣德八年、許乘驛

凡各省布按二司掌印官、三年入覲。萬曆十一年題准、布政司呈巡撫、按察司呈巡按、各給勘合一道。填註廩給一分、中馬二匹、夫十名、沿途查照應付。至京投繳兵部。領敕回任、另行換給。罷官回籍者不准。其餘府州縣等官、有該給路費銀兩。不得援比告給

凡雲南赴任官。舊例、陸給驢車。水給紅船。無支廩給。嘉靖中、新選雲貴并川陜行都司所轄地方官、一體應付。回至原籍、起車一輛。四十五年議革

○隆慶二年題准、仍咨吏部、開具職名地方、送部給與勘合。其湖廣四川土官衙門、選有教官、首領、雜職等項、開送來者、亦量准照例應付。但不得一概于原籍起車增擾

凡監生領精微批、往各王府報訃。正德十六年題准、照行人例應付

凡兩京府奏差辦事官、往各省聘考試官。呈部、發空白勘合填給。其各省、俱本處巡撫查給

凡封盤番貨官。永樂四年、許乘驛

凡新科舉人。各巡撫每名填給勘合、應付口糧腳力

凡職官病故。天順八年令、文武官公差病故者、所在棺歛、護送回鄉

凡公差監生病故。成化五年奏准、照故官家屬例、應付口糧人夫腳力

○嘉靖四年題准、在歷病故、亦如之

凡禮部每年差官、齎

欽賞順義王等衣(土商)絹布。隆慶五年題准、各官廩給雙馬。帶去家人、廚役、口糧驛驢。往回所齎物件、照扛撥夫

凡禮部差官、伴送海西、建州、女直、貢使回還。兵部先行經過地方、委通判一員、前去所屬驛遞催辦應付

凡安南國陪臣包櫃。正德九年題准、照數撥車、及馬船快船五隻、南京兵部、仍撥與擺江船

凡琉球國貢。使回還。隆慶五年題准、自京至徐州、給馬匹車輛。徐州至福建、給船隻。中經常山玉山等處、不通舟車者、照扛給夫

凡外國赴京朝賀。使臣從人身故、一體應付

凡應給驛船之人。成化十六年題准、係官者、兩人同載。非官者、四人同載。共關文一紙。應給紅船之人、係官者、四人同載。非官者、六人同載。共關文一紙。前途遇應分路處、方許分關。如一時偶無同載官員、而有役人附載者、依兩官共船之例。若公差人員、有文卷、旗牌、火印、火藥之類、須護送者、許量撥遞運人夫

凡驛遞稽查。弘治五年奏准、天下驛分、各於巡按御史處、給簿一扇。遇應付過夫馬車船等項、及過客職名、逐一填註。年終類冊繳報、以憑查考

○嘉靖九年議准、撫按衙門、遇王府、及內外鎮守、分守、守備三司等官、差人赴京、或各地方公幹、務要將關文掛號。本名之外。不許濫給跟隨人役。如有貢物、准帶二名。合用車輛人夫、所在撫按二司等衙門、查驗方物多寡、於原批、并關文內、明白填註數目、酌量給撥裝送、如有仍前濫給、以致夾帶私貨、多起車輛人夫。或填寫詭名批關、帶領聽選、解軍、解匠、進本等項人役、經過撫按等掛號衙門、查驗得出、照依律例究治。若關文不由撫按衙門掛號者、有司驛遞、不許應付。仍呈所在官司參治

○萬曆三年議准、每省驛傳官、各給以專敕關防。其在直隸、增入兵備敕內。務要不時往來巡歷。清查錢糧。點檢舟車。辨察勘合。禁遏牌票

○十一年題准、通行各撫按官、查照節年條例、及勘合應付款目、著落各驛傳道、備查編定夫馬廩糧額銀、分發驛遞各若干。應付過公差人員、是否俱照勘合原定之數。如公差人員、勘合外多索、有司勘合外濫給、及擅用金鼓、違例折乾等項、即轉呈撫按、從實查參。無止取一二卑官塞責

凡傔從行李。洪武初令、出使人員將帶從人、一品十從。二品八從。三品四品六從。五品六品七品三從。八品九品二從。掾史令史書吏知印宣使奏差一從。軍官不在此限。其水站乘船、正官一員、許帶行李二百斤。從人一名、許帶行李五十斤。馬站馳驅、每馬一匹、帶行李不過一十斤。駝馱者、一匹不過六十斤。多餘夾帶者、俱以不應論罪

○弘治六年奏准、各處巡撫官、許帶家人二名跟用。應付口糧腳力

○九年題准、各處鎮守分守等項內外官、不係殺賊去處、止許帶家人、或舍人二三名。照例應付。不許再討別項頭目

○嘉靖三十七年題准、公侯駙馬伯都督、奉敕奉命出差、許帶家人一名、多不過四名。衍聖公、及欽差在京堂上官、與各監局太監等官、奉敕勘事等項、各王府應役內使、各處巡撫、俱帶二名。

欽差冊封勘事等官、及序班等官伴送使臣至外國、俱帶一名。其各處鎮守內外官、奏帶頭目、止許五名

○又題准、例該奏帶吏書家人者、吏書支廩給。家人口糧。俱應付驛驢各一頭往回

○四十一年議准、冊封侯伯、量帶家人二名

凡關米廩給。嘉靖十七年題准、公差使客、止許應付一關。其米各隨地方土產。不許一概勒要大米。亦不許驛遞兼支

○三十七年題准、使客廩給、如便道經過、非公幹去處、每驛支三升、宿亦支三升。如本等公幹去處、每驛支三升、止宿則支五升。支口糧者、每驛一例、俱支一升五合。多支起關米者、罪同盜支

凡順帶公文。嘉靖十八年議准、在京各衙門常行公文、照舊送部、給發各該公差人員順齎。若事情十分緊急、方許選差的當人員、咨送兵部、查驗起關應付

○三十七年題准、在京各衙門送到公文、俱候、齎奏重事公差人員、例該應付者、給領定數二十角、明註勘合上。應付馬一匹回還。其有緊急公文、不在此限。俱取領狀備查。其餘雜差人員、不許領文應付

○萬曆二年題准、公文一時數少、齎奏人役、候久不便。今後隨宜給發、免其等候。行令通政司、鴻臚寺、將各處齎奏本批、俱封送兵部驗照。一則可稽勘合。一則便領公文

凡順齎軍冊。舊例清軍文冊、付應得腳力之人順齎。嘉靖四年、令各處進表官、及公差回還應得腳力者、告領帶去。水路紅船。陸路驢匹。如冊數重多、量添腳力。俱不支口糧廩給

○三十七年題准、武庫司、手本順齎軍冊、每季兩司以下、州縣正官以上、每布政司、及直隸照巡按地方、各止許一官、不支米。給單馬紅船。扛冊夫二名。無吏部文移者不准。今止舍承順齎、職官不給凡驛遞禁例。洪武二十年榜諭、公侯駙馬出使、其傔從、及諸藩府使人、無符驗者、不得擅乘驛傳船馬

○二十四年議准、在外諸司、有不守成法、泛濫給驛者、依變亂成法律治罪。其公差人員。除應合給驛外。其餘常事、不許應付廩給

○二十八年令、王府公差人員、但係尋常事務、及各王禮節往來、並不許馳驛。有擅應付、及假以軍情為由馳驛者、處死

○天順元年令、各王府、及總兵鎮守等官、有乞恩等項、事干已私者、不許給驛。止令入遞具奏○成化十六年題准、凡巡視倉場等官、不及百里者、不與腳力

○正德六年題准、各處鎮守、守備、分守等官、自已并參隨家人、廩給口糧、止許應付本等廩米、不許計日折銀。違者、撫按官將驛遞有司官吏提問。干礙公差內外官員、指實參奏。若撫按官不能禁革、甚至定有出銀則例。聽科道官劾奏究治、及都察院考察降黜

○嘉靖十年令、凡公差人員、若有違例索取、及沿河吹打響器、騷擾驛遞者、該地方官即便擒拏、奏聞處治。其各處應付過錢糧、該撫按官、并地方兵備、各覈實、按季造冊具奏。發該科清查。有仍襲前項姦弊、及不行舉奏者、一體治罪

○十七年議准、經過大小使臣、撥給應得夫馬、俱要一程遞送一程、不許中途候接。若有作威淩辱下官、刑笞夫卒、故違明例者、聽撫按指名參奏

○二十年詔、各王府并各衙門一應不急之務、俱各差人類奏。其在驛供役之人、各該撫按守巡等官嚴行禁革。凡不係真正關文、或人情手本、不許應付。有包攬侵費、臨期躲避誤事者、從重問罪

○三十七年題准、一奉差官員不出百里外者、不許應付

○一差往山西、陝西、甘肅、寧夏等處、公幹、及彼處赴京者、不許勒要船隻。違者參奏

○一在外衙門差官、運解各樣錢糧、並皇木等項、俱於原處領有扛解盤纏銀兩、不准應付

○一公差人員到京、潛住半月外、不回還者、革去應得應付。果係患病、行勘

○一火牌除飛報聲息。爪探賊情外、不許擅用、不准應付

○四十三年題准、凡在京大小衙門、必真正公差、方許移文過部、聽本司審實、填給勘合應付。外督府鎮巡等官、亦不許徇情借給以致騷擾

○又題准、各處鄉官、不拘見任去任、不得擅役皂隸水手。府衛州縣、亦不得曲徇人情。違者、聽巡按參奏

○隆慶五年題准、通不許假託公幹名色、或借作別項職名、擅用勘合

○六年題准、各州縣官不分正佐首領、俱不許擅乘驛馬

○萬曆三年令、凡官員人等、非奉公差、不許借行勘合。非係軍務、不許擅用金鼓旗號。雖係公差人員、若轎扛夫馬過溢本數者、不問是何衙門、俱不許應付。撫按有違

明旨、不行清查、兵部該科、指實參治。若部科相率欺隱、一體治罪

○又議准、撫按司府各衙門所屬官員、不許託故、遠行參謁、經擾驛遞違者、撫按參究

○又題准、有驛州縣、過往使客、該驛供送應得廩糧蔬菜。州縣止送油燭柴炭。不許重送下程紙劄。如有故違、借此科歛者、聽撫按官參究

○凡經過官員、有勘合者、夫馬中火、止令驛遞應付。有司不許擅派里甲。其州縣司府官朝覲給由入京、除本官額編門皂、量行帶用外、不許分外、又在里甲派取長行夫馬、及因而計路遠近、折乾入已

○凡官員經由地方、係京職方面以上者、雖無勘合、亦令巡路兵快防護出境。仍許住宿公館。量給薪水燭炭、不許辦送下程心紅紙劄、及折席折幣禮物

○凡內外各官丁憂、起復、給由、陞轉、改調、到任等項、俱不給勘合、不許馳驛








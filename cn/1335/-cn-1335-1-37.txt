虎牙滩


神仙好豢虎，虎性无驯顽。驯乃受驱役，俯伏司炉丹。顽则恣咆哮，笼柙所不安。神仙偶然怒，谪罚居尘寰。

枢精乃坠荆门外，眈眈余怒犹未残。狰狞便作咥人想，张口化出虎牙滩。

奇峡作唇树作舌，刚牙森森排层峦。牙缝馋涎迸流出，涓涓不压成狂澜。横飞匹练亘江面，急如箭发奔洪湍。一漩未平一漩作，有时两漩相往还。纤道一线细如发，远挂山脚微茫间。纤夫几辈齐努力，欲前不前心为寒。舟人号呼相唱和，闻之乃觉摇心肝。我时幸乘铁舰去，机轮鼓动如飞翰。遥望小舟小于蚊，应有人歌行路难。乘风破浪溯流上，眩目虎色犹斓班。






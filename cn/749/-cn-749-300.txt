胡松年


松年字茂老，海州怀仁（今江苏赣榆）人。元祐二年（1087）。政和二年（1112）上舍释褐。累迁中书舍人。高宗朝，拜吏部尚书，权参知政事，提举洞霄宫。绍兴十六年（1146）卒。

石州词

月上疏帘，风射小窗，孤馆岑寂。一杯强洗愁怀，万里堪嗟行客。乱山无数，晚秋云物苍然，何如轻抹淮山碧。喜气拂征衣，作眉间黄色。

役役。马头尘暗斜阳，陇首路回飞翼。梦里姑苏城外，钱塘江北。故人应念我，负吹帽佳时、同把金英摘。归路且加鞭，看梅花消息。

又

歌阕阳关，肠断短亭，惟有离别。画船送我薰风，瘦马迎人飞雪。平生幽梦，岂知塞北江南，而今真叹河山阔。屈指数分携，早许多时节。

愁绝。雁行点点云垂，木叶霏霏霜滑。正是荒城落日，空山残月。一尊谁念我，苦樵悴天涯、陡觉生华髮。赖有紫枢人，共扬鞭丹阙。








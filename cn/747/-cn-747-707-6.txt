○代彦佐与泽潞三军书

自天宝以後，兵起山东，惟泽潞一军，不亏臣节。李司徒抱玉以元勋上将，初领戎韬，李相公抱真武略忠诚，复总戎柄，教习步射，振起军声，为列镇之雄，皆李公之力。及说谕太尉武俊，首破朱滔，击韩师於武安，屋瓦皆振，剪符寇於淮服，草木皆兵，六十年间，忠名尚在。及李相公殂谢，朝廷以王尚书虔休代之，追李缄令居丧东洛，一军受命，莫敢借留。致泽潞功勋，成泽潞节义，迩代节相，谁继李公，彼军尚不顾私恩，以隳王制，岂有从谏跋扈既久，忠孝无闻，於彼一军，有何恩泽？若委心泽潞将校，即不合别置纪纲，以劫胁人心，自图身计。奈何拒君亲之命，从逆乱之谋？近者卢从史道鼠两端，贪狼成性，包隐奸慝，逗留兵机。彼大将乌司徒与王宪等，因事图之，寻就束缚。破朱滔之功未朽，擒从史之效又彰，诚动上元，忠贯白日，一军盛美，可不惜哉！比闻从谏志在猖狂，招致亡命，逆人亲党，游客布衣，皆在公宴之中，列於大将之上，一军愤愧，固已积年。岂可舍累代之美名，忘近岁之深耻，将性命家族，以徇童，生为不忠之人，死为不臣之鬼？彦佐忝受明命，总彼成师，感叹之怀，寝食忘次。愿将忠素，宣布皇恩，俟彼英豪，见几而作，爵秩荣宠，身自取之。岂得临难因循，为人受祸？勉思奇策，以副深心。


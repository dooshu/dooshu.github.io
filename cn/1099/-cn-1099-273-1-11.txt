○議修要害嚴防守以固邊疆疏 【 添設兵將】

議得籌邊者貴審乎時、設險者當因其勢、假使宣大之間、兵馬精強、力能拒虜、紫荊倒馬、真為堂奧、何足深慮、今則非其時矣、所幸天險具在、人力可為、振迅之頃、自當改觀易聽、若仍復因循玩愒、虜得擁眾入關、關南之人、不免魚肉、臣等杞人之憂、無任惓惓、盖嘗通論四關之險。則龍泉為上。倒馬次之。紫荊故關又次之。通論四關之勢。則紫荊為急。倒馬次之。故關龍泉又次之獨論紫荊倒馬之勢。紫荊雖負山臨河。不足以據一關之樞。西則白石口極為平漫。堪馳十輛。東則馬水口。外臨廣谷。內無完城。且相去紫荊三四百里。倉卒有警。參將應援不及。倒馬則落路吳王二口。均當要害。又切近茨溝等村。大約所稱關隘雖至險者亦無截然四塞中通一道者也寇由正関以入者恒少由旁隘以入者恒多臣等所憂者。不在紫荊正關而在馬水白石不在倒馬正關而在落路吳王以故參酌副使畢竟容之議於馬水谷。則議添參將。白馬茨溝。則議添守備。非敢故為多事之擾。念惟虜患孔棘。苟不大為整飭。害巳剝膚。必貽後時之悔。至于修築之工。召募之役。揆之人情事勢。又皆决不容巳。但內帑之積貯有限。畿甸之膏脂巳竭。通計各項所費。殊為不貲。反覆籌度。計無所出。轉盻秋深憂惶特甚。如蒙敕下戶兵二部、會同計議、速發銀五萬兩、專備募軍等項支用、再容臣等於薊州營房銀內借支三萬兩、或發通倉米三萬石、專備修邊等項支用、用過薊銀、候秋成之日、照數補還、一應工程坐委副使畢竟容朱徵各照分管地方督理、其餘欵內事宜、仍乞　聖明早賜裁允、地方幸甚、

皇明經世文編卷之二百七十三終








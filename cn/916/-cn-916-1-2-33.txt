【渔父歌】

〖《诗纪》云。一作渡伍员歌。〗

〖《吴越春秋》曰：伍子胥逃楚。与楚太子建奔郑。晋顷公欲因太子谋郑。郑知之。杀太子建。伍员奔吴。追者在後。至江。江中有渔父。子胥呼之。渔父欲渡。因歌曰云云。子胥止芦之漪。渔父又歌曰云云。既渡。渔父视之有饥色。曰：为子取饷。渔父去。子胥疑之。乃潜深苇之中。父来持麦饭鲍鱼羹盎浆。求之不见。因歌而呼之曰云云。子胥出饮食毕。解百金之剑以赠渔父。不受。问其姓名。不答。子胥诫渔父曰：掩子之盎浆。无令其露。渔父诺。胥行数步。渔者覆船自沈於江。〗

日月昭昭乎（越绝书、《书钞》写作日昭昭。《御览》或写作□□兮。或写作灼灼兮。案作日昭昭是。）寝已驰。（越绝书作侵以施。《书钞》作侵已施。《御览》或作侵已施。或作侵已私。）与子期乎（越绝书、《书钞》作甫。《御览》或作甫。或作兮。）芦之漪。（越绝书、《书钞》作漪。《御览》或字缺或作崎。案作漪是。○《吴越春秋》上。越绝书一。《书钞》百六引越纪。《御览》六十九引舆地志。又五百七十一。《诗纪前集》二。）

日已夕兮予心忧悲。月已驰兮何不渡为。事浸急兮将奈何。（越绝书作心中目施。子可渡河。何为不出。船到即载入船而伏。《书钞》引越纪、《御览》引越绝书略同。○《吴越春秋》三。）

芦中人。芦中人。岂非穷士乎。（○同上）


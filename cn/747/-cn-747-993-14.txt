○莫州唐兴军都虞候兼押衙试鸿胪卿郑府君玉墓石

府君讳玉，字廷玉，本荥阳人也。其先因官得地。曾祖亮，皇莫州司马。祖备，泾州四门府折冲。王父泰，游击将军守左武卫大将军试太常卿。咸以文武兼才应当时之选。府君乡举孝廉，弱冠从事，有救世之才。军府推称，以政状闻於本道。时表奏授宣义郎，试恒王府司马，权充本州孔目判官。吏不敢欺，人乐其业。时岁俭，人饥多盗，世乱思理，须得其人。遂屈充唐兴军左虞候，以屏盗贼，擒奸摘伏，抚弱遏强，井邑肃然。论功授秩，累有拜迁，官至鸿胪卿，职竟都虞候。自一主局，向三十年，闾里怀其仁，乡党服其义，犬不夜吠，衣锦昼行。水镜居心，不假灰猪以辨伪；临事明断，有同跪鼠以惩愆。众称才用无穷，又拜牙门将，内外瞻瞩，文武绳准。洎贞元十七年，旄麾抚临，录侯掩之锡，重始终之节，赏衣一袭，锡马一匹。以其州在关外，类之襟带，委以守御，无迁易也。乡人改观，闾里拭目，昂昂乎固一时之杰也。岂期二竖为灾，夺人之愿，以贞元十八年十二月十九日寝疾终於莫阝亭，春秋六十有八。邑悲巷哭，春不相杵，夫人河间邢氏，以贞元二年三月四日先府君捐世，享年四十有八。银青光禄大夫、检校太子詹事、殿中侍御史让之孙，平昌县令蔡之女。适配君子，义不失於三从；奉事舅姑，礼乃全於四德。为六亲轨范，作三族楷模。德女适人而宜室，生男至孝以承家，皆夫人馀庆之所锺，府君义方之所教也。嗣子惟兴等，痛乎松贾未树，岁月遄臻，先远有期，不敢速卜。奉以贞元十九年岁次癸未十一月戊寅朔十三日庚寅，於州城南二十五里顾义乡三方之原。礼也。是日也。素车随绋，白马临棺，云惨寒天，风悲野树。恐陵谷变迁，铭以志之。辞曰：

平原四顾兮冢垒垒，左枕故园兮右滹水。呜呼郑君兮来宅此，白杨萧萧兮莫风起。何嗟原夜兮（阙三字）自有明珠兮照千里。


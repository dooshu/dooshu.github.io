◇芙蓉赋

览百卉之英茂，无斯华之独灵。结修根于重壤，泛清流以擢茎。退润王宇，进文帝廷。（二语从《文选》刘休玄《拟古诗》注补。）竦芳柯以从风，奋纤枝之纟卒纟蔡。（二语从《初学记》补，一本作「璀璨」。）其始荣也，若夜光寻夫木；其扬晖也，晃若九日出谷。芙蕖骞翔，菡萏星属。丝条垂珠，丹茎加绿。烨烨，烂若龙烛。观者终朝，情犹未足。于是姣童媛女，相与同游。擢素手于罗袖，接红葩于中流。（《艺文类聚》八十二，《初学记》二十七，《御览》九百九十九）


○授钱Α第三子传瑛驸马都尉赐Α敕

敕吴越国王钱Α。朕念敬尊元老，礼无出於父师；崇树华姻，事莫先於婚媾。故金张贵族，方膺下嫁之荣；齐宋大邦，始称和鸣之兆。恭惟先帝与卿，素同盟约，誓扫寇雠，远裨缔构之功，终集兴隆之运。虽崇资厚禄，酬勋已极於当时，而懿戚周亲，结分思联於奕世。寻期爱女，欲配高门。三边未息於戎机，百两遂稽於宿诺。今朕祗膺天眷，获嗣皇图，念三年无改之规，思二姓好逑之重。愿遵先旨，特举令仪。况传瑛骊颔奇光，凤毛异彩，不俟折笄之训，已当压纽之祥。妫涔名门，雅称太姬之匹；张敖显族，宜承元女之姻。是用先降徽章，特加异数，擅斋坛之斧钺，兼台室之钧衡，既明必复之徵，且展维私之分。料卿精识，体朕至怀。今授传瑛大同军节度使检校太傅同中书门下平章事驸马都尉，兼加食邑八百户。


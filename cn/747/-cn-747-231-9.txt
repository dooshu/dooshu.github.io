○唐处士张府君墓志铭

府君讳恪，其先晋人。晋有张老，韩有开地，汉有留侯。侯八代孙皓为司空，司空子宇为北平太守，遭汉乱离，家於范阳。至元孙华，复为晋司空。遇难子孙南渡，其处者或寓於蒲坂，周齐间有归者，因从焉。君晋司空十一代孙也。曾祖徵君讳子犯，祖河东郡从事讳俊，父通道馆学士讳弋：德音遗范，详诸家牒。君孤绍单门，傍无兄弟，苗而不秀，未仕而卒，道未融於邦国，位未扬於王庭。故老之口浸远，好事之书又阙，是後生不得预闻焉。哀哉！嗣子晋州洪洞丞骘，襁褓麻，育於舅氏。夫人陇西董氏，常州长史雄之女也。早年守义，唯鞠一子，严而有检，勤而善训，成先人之丕烈，贻後嗣之积善：微太夫人德，则张氏几将坠焉。开耀元年十二月二十七日，终於城县世妇冯氏之别业，春秋七十有二。先君之违世也，太夫人在堂。大门在殡，日月逾迈，有志未从，是诸孙疾焉，若履渊。以景龙三年岁次己酉冬十月二十六日，克葬王父王母於蒲坂东司空之村，成先志也。铭曰：

绵绵王父，续我灵基。幼而植德，人莫知之。烈烈王母，克明克类。教我鬻子，光我族嗣。中条之北，大河之东。邱陵桑梓，郁郁崇崇。千年启室，百岁来同。永惟先志，钦成厥终。


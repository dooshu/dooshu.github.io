○移工部揭帖 【 敵臺規制】

詹事府少詹事協理府事徐為愚臣蒙恩內召自顧無奇謹申一得之見等事、先蒙貴部咨稱要將敵臺圖樣、規制長闊尺寸、應用磚石、周城共用幾臺、一併酌議回覆等因、准此、就與光祿少卿管工部都水清吏司郎中事李會議得敵臺內外規制委折、圖畫一時難明、今用木造一式送覽、以憑酌議估計、周城先造六座、待完成後、再行酌量添造、其高數略與城相稱、都城重城丈尺不等、今姑議第一層大臺、約高四丈、其餘用磚用石灰沙等料、通候貴部照依原式、并後開數目、酌定規制、會估工料題覆施行、須至揭帖者

計開

一附城敵臺、其制周圓。以便三面擊打。一面接連城身。就於城上出入。臺從平地以上、體皆空虗、三面銃眼中間立柱發券、俱用磚石、度用浙尺、今城磚長一尺八寸、闊九寸、厚四寸二分、後開數目、俱用此尺為度、若用官尺、另行折算、

一臺墻高約四丈、厚一丈、外周徑十五丈、圍四十五丈有奇、內周徑十三丈、圍三十九丈有奇并二圍折半、得四十二丈有奇、為墻周、

一臺柱以磚石甃砌、每柱面方一丈、墻內立二十一柱、其甲乙字號為縱柱、依式作子丑等號、券券空闊一丈三尺、三分尺之一、高一丈六尺結頂齊平、為縱墻、就於縱墻依式作寅卯等號長券、券空闊一丈、三分丈之一、高二丈二尺、三分尺之一、結頂齊平、為第一層臺面、從地平至臺面約高三丈、

一臺面圍墻、即臺墻最上四分之一、

一臺基掘地深三丈、圍徑二十餘丈、夯築堅固□用卵石填砌、灌以灰砂漿、漿法灰一砂二、凍如薄粥、砂用純石砂、不得雜土、漸砌漸灌、至□平、以磚石甃砌為地平臺面、

一地平臺面之下甃砌磚石井、或一或二以備人飲、亦欲臺中時得水氣、便於慎火、其法於築基時、先砌丙字號井、次於井上砌丁字號券、接於臺基、臺基砌戊字號空券、屈曲磴道、從地平臺面之巳字號而出、庚字號之口為石欄、此為外井、若欲為內井、即於墻周之內、臺基之上、任砌一二亦可、

一下層銃眼、用磚輳砌未便、宜用方面大塊極堅石料、鑿眼甃砌、其制外小內大、以便轉移擊打、有警未用、將鐵裹縱橫門牡拴塞、無警時止用橫牡將磚石砌塞、

一第二層銃、俱于臺面上沿墻施放、銃眼亦內大外小、轉移擊打、二層臺為臺墻所限、不作銃眼、止安頓二層上銃、并收藏火藥、高亦三丈、外墻周三十一丈、內周二十五丈、并兩折半、得二十八丈、厚亦一丈、中施七柱略與第一層同式、前後鐵門石限、無得入火、

一上層為望樓、高亦三丈、墻厚一丈、外周十四丈、內周八丈一尺、兩并折半得二十二丈零五寸背後作門、中置磴道、上設四窓、內大外小、略如銃眼、有警四人常川瞭望、設格盤盤柱、以命銃士、

一第一層設通光眼五道、二東二西一中、第二層三道、俱外小內大、令恒將日光照入、

一第二層前面圍墻高三丈、厚三尺外徑二丈、中為二層、盤柱相通、

一道城約兩面共長二十丈、厚四尺、高與城等、道城之一偏為磴道而下、人器俱由此以入第一層之券室、其二層人器由道城入二層之後門出于前門、

一第二層臺、減前面臺墻三分之一、當中發券、開窓為磴道、以出于第二層臺面

一敵臺大率以護銃、護人規制百變、難可盡言、今姑定此制聽候裁酌

附開估計敵臺材料數

△附開估計敵臺材料數

一規制敵臺、離城角十丈築址、其深入地二丈、灰上培土仍出地四尺肇基、臺形正圓以浙尺算徑十五丈、外墻徑一丈、中以磚包土為心、徑九丈、中外兩磚相距處中空二丈、頂用磚券、上開天窓、周圍開銃眼十六個、自地平至券頂高二丈三尺、又上至臺面平頂計三丈、此為下層臺身也、其外墻共高四丈、以一尺出臺身之上、周圍又開銃眼二十一個、中心立望樓三層高五丈、徑四丈、周十二丈、墻厚八尺、高四丈、八角做中隔閣柵樓板二層、自臺面砌高至一丈三尺、隔板一層、又高三丈二尺、隔板一層、砌至三丈處起券、自臺而至券頂、高四丈二尺、上又加券磚結頂、約共五丈也、此望樓下層、留門出入、及通城上之路、上二層、各開銃眼四個、共八個、

一磚料以浙尺量白城磚得長一尺八寸、闊九寸、厚四寸五分、每磚積七百零九方寸、每砌墻方一尺、厚六丈、該積一萬寸、是用磚一十四個、又十之一也、以此推之、每長厚一丈、高一尺、該磚一百四十一個、

一臺身全徑十五丈、圍墻高四丈、厚一丈、外周四十七丈一尺、內周四十丈八尺二寸、併二周折半得四十三丈九尺六寸、為墻准依前法算之、每高一尺、該磚六千三百個、今高四丈、該磚二十四萬八千個、就內周每二丈四尺、開一銃眼、該十七眼、內減近城角一個、只開十六眼、每眼外邊一尺、用青砂石鑿圓竅徑一尺五寸、內九尺該券磚五層、逐漸展寬、至內層闊八尺、高六尺、每眼減空一百四十六尺、該減磚二百零六個、又減外層之石高四尺闊三尺六寸、厚一尺、積得十四尺、減磚十八個、每眼共減二百廿四個十六眼通減三千五百八十四個、又近城留券門一處、高七尺、闊六尺、計減磚三百七十個、又於臺身之層、亦開銃眼廿一個、該減磚四千七百零四個、以上用磚二十三萬九千一百八十四個、

一臺身中心前議砌磚二十五柱、今節省砌為圓心徑九丈、周廿七丈、砌磚四路、其厚三尺六寸、以灰土填築中心、磚內周廿四丈六尺、併外周折半得廿五丈八尺等磚準、每層該磚五百七十三個、半砌至券處該墻一丈三尺、用磚十九層、該磚一萬六千六百個、

一周圓合券、係入深二丈、穹高一丈、折中取長三十三丈、券四層、折中取闊三丈五尺四寸、每層用側砌磚七十九個四層該磚三百十六個、通周圍全券、共磚五萬五千七百一十一個、應減外圍墻內截半弧以入深三尺六寸為矢、依求弦法得九尺二寸為半弧弦、相乘得實、減庣四分之一、得二千四百八十四寸、以乘墻角三十九丈、得數以磚實除之、該減券磚一萬二千九百零二個、實用磚四萬二千八百零九個、

一地平磚臺面、除墻址在外、計內徑十三丈、自乘減庣得一百二十七方丈、每磚側積八十五寸、共用磚一萬四千九百四十二個、下層地面周折三十三丈、闊二丈、共得六十六方丈、該磚八千一百四十一個、二項地平、該磚二萬三千八十三個、

一由城角接砌至敵臺、議城址廣六丈、城面廣四丈一尺四寸、外磚內土兩墻之磚、共二十丈、約高三丈六尺、計磚八十層、分作三停、下停用磚六路、中停用磚五路、上停用磚四路、通以五路為率、二十丈每路計磚一百十一個、五因該五百五十五個、為一層之數、八十層、該磚四萬四千四百、城面應砌女墻、高九層、厚二尺七寸、用磚二千九百九十七個、兩面城垜共二十八個、每垜砌高七層、長六尺三寸、厚同前、每層磚十個半、七層該七十三個半、通共垜磚二千五十八個鋪城面廣三丈六尺、該磚四千四百四十個、以上接城共磚五萬三千八百九十五個、

一自城頭降入敵臺、磚砌礓石?察高三丈六尺、深八丈、得弦八丈七尺六寸、闊九尺、計五磚該側鋪一層、平鋪二層、共準側鋪二層、算每側鋪該一百九十五個、共一千九百五十、個兩墻各磚砌三路共磚一萬八百個又礓石?察頂上左右各補女墻一?、共十六丈、各砌磚二路、高七層、每路磚九十個、共磚一千二百六十個、穵去礓石?察、應減面磚九十個、實用磚一千一百七十個、以上三項、共磚一萬三千九百二十個、

一臺面起望樓三層、八角做、高四丈、徑四丈、墻厚八尺、外周十二丈、內周七丈二尺、折半九丈六尺為墻、準、每高一丈、計七方丈、又六百八十尺、四因之、得三十方七分二厘、每方丈用磚一千四百一十個、共該磚四萬五千三百一十五個、砌至高一丈三尺、用閣棚板一層、又砌至二丈二尺、用閣柵板一層、又砌至三丈起券券高一丈二尺灣長三丈六尺、八角撮頂、每角九尺、用磚五個、閗心一丈八尺、每到頂、用側砌磚四十箇、五因之、得一百箇、折半每角一層五十箇、八角共磚四百箇、包券五層折中七丈四尺三寸算、每角每券加三箇、共磚二千一百二十箇以上該磚四萬七千四百四十五箇不減券弧、以補加墻二尺之數、

一磚廂地盤徑二十五丈、周七十五丈、內除近城處六丈、得周六十九丈、砌高四尺五寸、用平鋪磚五層砌二路、該磚一萬五千三百三十二箇、

以上八項通共用白城磚四十五萬二千二百六十八箇、

一石料計銃眼四十五箇、通光眼二十箇、用長四尺闊三尺六寸厚一尺以上石六十五塊、其銃眼共用門關石四十五塊、俱見方一尺四寸、厚一尺上下、券門二座、用門匡石四條、俱長八尺五寸、見方一尺五寸、天地盤四條、長八尺五寸、闊一尺五寸、厚一尺二寸、地檻二條、長六尺五寸、廣厚俱一尺、其築起地基、四尺以外、墻計之、內外周共八十七丈九尺二寸、四因之得三百五十二丈、合用長六尺闊二尺五寸厚一尺條石九十二塊、以中心計之、共五十一丈六尺合用長六尺闊二尺厚一尺條石八十六塊、若于地盤周七十五丈、俱用石砌者、該條石五層、共一百二十五塊、每塊各長六尺闊二尺厚九寸、此項可減前磚一萬五千三百三十二箇、

一樓閣柵二層、俱用見方一尺之木、長二丈六尺者二根、長二丈五尺者四根、長二丈三尺者四根長二丈者四根、長一丈七尺者四根、樓板九十六片、各長八尺、闊一尺五寸、厚二寸、其長闊總不必拘、只取見方九百六十二尺而足、下層胡梯長二丈、上層胡梯長一丈五尺、俱作二截做、梯身木各厚六寸、闊一尺、長各如估、梯格板闊四尺四寸、厚二寸、共五十六片、每步闊一尺、高八寸其板各廿八片、胡梯轉曲相接處、以條木四柱作架、又銃眼關拴、縱橫各一根共九十六根、各長一丈徑一尺、

一臺體極重築基、宜極堅固、初議填壘卯石、以灰砂漿灌之、或恐車運不前、可照例用土拌灰築實、今議掘深二丈五尺、徑十六丈、取土四百八十方、築土五百五十六方八分、合用夯夫小夫、俱查各工包做數目扣算、

一白灰舊例每一磚用灰三斤、今用磚四十五萬二千二百六十八箇、該灰一百三十五萬六千八百零四斤、築基每土一方、該和灰一萬斤、今只用七千斤該灰三百八十九萬七千六百斤、以上共灰五百二十五萬四千四百零四斤、結頂宀?瓦瓦、及塗飾青灰在外、

一八角結頂、宜用黑琉璃瓦、綠瓦廂邊、浮圖尖頂、八面真人海馬之類、宜照尺寸、行琉璃窯定估、以周圍十二丈為率、各有出簷磚料、俱不在前數之內、又有臺面圍墻、及礓石?察上女墻共七十二丈、合用?口黑筒瓦、俱應併行燒造、其找縛鷹架所用木植、匠工臨時酌處、

一砌磚合用瓦匠、亦另照各工扣算、


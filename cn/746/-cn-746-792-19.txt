卷792_19【游长安诸寺联句·招国坊崇济寺·奇松联二十字绝句】  段成式

杉松何相疏，榆柳方迥屑。无人擅谈柄，一枝不敢折。

--段成式

中庭苔藓深，吹余鸣佛禽。至于摧折枝，凡草犹避阴。

--张希复

僻径根从露，闲房枝任侵。一株风正好，来助碧云吟。

--郑符

时时扫窗声，重露滴寒砌。风飐一枝遒，闲窥别生势。

--升上人

偃盖入楼妨，盘根侵井窄。高僧独惆怅，为与澄岚隔。

--段成式


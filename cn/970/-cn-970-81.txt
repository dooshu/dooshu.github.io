刘子翚　次韵张守秋怀四首

杖藜乘兴出，佳处每关情。

白石溪流浅，黄花篱落清。

林烟经雨薄，野日傍山明。

赖有杯中物，愁怀得暂平。

刘子翚

刘子翚　次韵张守秋怀四首

徙倚山堂晚，悲秋万古情。

雨蔬犹擢秀，风沼自扬清。

野迥归牛小，沙寒白鸟明。

凄凄枫柳树，汝意亦难平。

刘子翚

刘子翚　次韵张守秋怀四首

失计萦尘网，栖栖厌不情。

兴随凫舄远，官比绮曹清。

大案韦编古，深房纸瓦明。

圣贤聊晤对，事业只平平。

刘子翚

刘子翚　次韵张守秋怀四首

岁事何仓卒，微吟寄各情。

野耕方刈熟，邻酿已沽清。

归雁年年急，寒烽处处明。

予衰倦流转，梦想玉阶平。

刘子翚

